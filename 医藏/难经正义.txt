

　　难经正义 清 叶霖

　　序

　　医书之繁，汗牛充栋，然剽袭伪托者多矣，何从而信之哉，亦在慎辨之尔。辨之法有三：考其年以求其世；此后味其辞而索其旨之浅深；临其诊以证其言之是非，而真伪无所匿矣。执是以观古今医籍，益十不失一焉。若世传之《难经》者，杨玄操序言渤海秦越人所作，殆难穷考，而仲景《伤寒论》自序，有撰用《素问》九卷、《八十一难》云云，其为汉以前书无疑，是即史迁仓公传所谓扁鹊之脉书也。而《隋书·经籍志》云：《黄帝八十一难》二卷，与杨氏之序不侔。夫难，问难也。

　　经者，问难《黄帝内经》之义也。云黄帝者，或原于此，越人之作，似属可信。自古言医者，皆祖述《内经》，而《内经》十八卷，西晋乱后，亡佚益多，《素问》九卷，梁《七录》全元起注本，祗存其八，已佚第七一卷，王太仆拉杂《阴阳大论》之文，以补其亡，妄托得自张公秘本，殊不足据。《针经》九卷，唐人搜其残帙，易名《灵枢》，亦非庐山真面。越人去古未远、采摘《内经》精要，意周旨密，虽为华元化烬余之书、经吕广编次，不无衍阙，然医经补逸，独赖此篇，厥功伟矣。

　　惟理趣深远，非浅学得窥堂奥，故诠注者，亡虑数十家，间见精义，究不能处处实有指归，岂得为后学津筏，读者病之。霖学识庸陋，难探玄微，谨考经文，寻其意旨，旁采群籍，资为左证，质以诸贤之笺释，西士之剖验，以正其义，非敢启幽前秘，嘉惠来兹，唯在讲肄之际，取便翻阅尔。

　　时光绪二十一年春正月扬州叶霖书于石林书屋

　　卷一

　　一难

　　一难曰：十二经皆有动脉，独取寸口，以决五脏六腑死生吉凶之法，何谓也？首发一难，问手足十二经皆有动脉，何以独取寸口以决死生，以起下文之义。

　　按：五脏六腑之气，昼夜循环，始于肺而终于肺，是肺为一身之主气，而寸口乃肺之动脉，在太渊、经渠之分，为脉之大会，故越人独取此以候五脏六腑之气。然诸经动脉，不可不知，否则握手不及足，难免长沙之呵斥矣。手阳明大肠脉动合谷，（在手大指次指歧骨间。）手少阴心脉动极泉，（在臂内腋下筋间。）手太阳小肠脉动天窗，（在颈侧大筋间曲颊下。）手少阳三焦脉动和 ，（在耳兑发陷中。）手厥阴心包络脉动劳宫，（在掌中屈中指无名指尽处是。）足太阳膀胱脉动委中，（在膝约纹里。）足少阴肾脉动太溪，（在足踝后跟骨上。）足太阴脾脉动冲门，（在曲骨旁，同身寸之三寸五分。）足阳明胃脉动冲阳，（在足大指次指陷中为内庭，上内庭同身寸五寸是。）足厥阴肝脉动太冲，（在足大指本节后，同身寸二寸是。）足少阳胆脉动听会。（在耳前陷中。）考《明堂针灸图》、《甲乙经》诸书，指称动脉者二十余穴，惟此十余穴，或可用以诊候，而此十余穴中，又以太溪、冲阳、太冲三足脉为扼要也。

　　然：寸口者，脉之大会，手太阴之脉动也。

　　然，答辞。会，聚也。手太阴，肺之经，言肺主气，十二经之脉动，皆肺气鼓之，故肺朝百脉，而大会于寸口。寸口者，即《素问·经脉别论》气口成寸，以决死生之义，故曰寸口。寸口三部，鱼际为寸，太渊之高骨为关，经渠为尺，是手太阴肺经之动脉也。人之饮食入胃，其清气上注于肺，以应呼吸，而行脉度，越人立问之意，所以独取夫寸口，而后世宗之，为不易之法，四十五难脉会太渊，亦此义也。

　　人一呼脉行三寸，一吸脉行三寸，呼吸定息，脉行六寸。人一日一夜，凡一一万三千五百息，脉行五十度周于身。漏水下百刻，荣卫行阳二十五度，行阴亦二十五度，为一周也，故五十度复会于手太阴，寸口者，五脏六腑之所终始，故法取于寸口也。

　　此承上文言，人谓平人，不病而息数调匀者也。《灵枢·五十营篇》漏水下百刻，以分昼夜，人一呼脉再动，气行三寸，一吸脉亦再动，气行三寸，呼吸定息，气行六寸，十息气行六尺，二百七十息，气行十六丈二尺，气行一周于身，水下二刻，二千七百息，气行十周于身，水下二十刻，一万三千五百息，气行五十营于身，水下百刻，凡行八百一十丈。《营卫生会篇》：人受气于谷，谷入于胃，以传于肺，其清者为营，浊者为卫，营在脉中，卫在脉外；营周不休，五十度而复大会，卫与营俱行阳二十五度，行阴二十五度，一周也，故亦五十度而复大会于手太阴矣。《素问·平人气象论》：人一呼脉再动，一吸脉再动，呼吸定息，脉五动，闰以太息，命曰平人。是脉者，营气也。行经脉一日五十周，今日平旦始于手太阴之寸口，明日平旦又会于手太阴之寸口，此五脏六腑之所终始，故取法于寸口也。

　　按：脉者，血中之气也，经言营气，取营运于中之义。西医言食入于胃至小肠，皆有微丝管吸其精液，上至颈会管，过肺入心左上房，（心体中空，四壁嶙峋，或凹或凸，中有直肉隔之，故称左房右房；左右半截，又有横肉间之，以分上下，筋丝数条牵连，故自能开阖，以应呼吸也。）化赤为血，此即清者为营也。其血从左上房落左下房，入总脉管，由脊之膂筋，循行经脉之间，一日夜五十度周于身，尽八百十丈之脉道，以应呼吸。漏下者，营气也。若夫卫气，取卫护于外之义，经脉中之血气，由脉管之尾，出诸气街，入微丝血管，（经谓孙络者是也。）与阳明之悍气（人之饮食，五味杂投，奚能无毒，西医谓之炭气者，此也。）相合，散布通体皮腠之间，充肤热肉，淡渗毫毛，此即浊者为卫也。脉管之赤血，既入微丝血管，合阳明悍气，则其色渐变渐紫，西医因其有毒，谓之炭气。散布遍体，渐并渐粗，而接入回血管（经谓络脉者是也。）之尾，血入回血管，内而脏腑，外而经脉并脉管，交相逆顺而行。外行经脉者，有阴阳之别，一支浮于肌腠之上。一支沉于分肉之间，即阳络行于皮表，阴络行于皮里，而皆与脉管偕行，经言营行脉中，卫行脉外者是也。回血管内外行遍，入总回管，至心右上房，落右下房，递入于肺，呼出悍气，吸入生气，其血复化为赤，入心左上房，阴阳相贯，如环无端者，此之谓也。然气中有血，血中有气，气与血不可须臾之相离，乃阴阳互根，自然之理也。夫营运经脉中之血气，周夜行五十周者，如月之应水，流贯地中，其行疾。

　　出诸气街，合阳明悍气，缠布周身之血气，昼夜行一周者，如日随天道，绕地环转，其行迟，故人与天地参也。行阴行阳者，阴络阳络中血气随经脉偕之卫气也。至若外邪袭人，热伤气，寒伤血，当责诸孙络缠布周身之卫气。伏气内发，当责诸络脉中之卫气。浮于脉外者，可刺之以泄其气，沉于脉内者，宜急攻以杀其毒。诊脉察病，当责诸营运脉管之营气。盖血入心之上房，落下房，过总脉管，皆开阖声与呼吸相应，故可候脉之动数，而西医听声以辨心疾，亦取乎此。

　　卷一

　　二难

　　二难曰：脉有尺寸，何谓也？然：尺寸者，脉之大要会也。

　　会，聚也。要会者，言切要聚会之处也。人之一身，经络营卫，五脏六腑，莫不由于阴阳，而或过与不及、于尺寸见焉，故为脉之大要会也。一难言寸口为脉之大会，以肺朝百脉而言也。

　　此言尺寸为脉之大要会，以阴阳对待而言也。

　　从关至尺是尺内，阴之所治也；从关至鱼际是寸内，阳之所治也。

　　关者，尺寸分界之地，《脉诀》所谓高骨为关是也。关下为尺，主肾肝而沉，故属阴。鱼际，大指本节后内廉大白肉名曰鱼，其赤白肉分界，即鱼际也。关上为寸口，主心肺而浮，故属阳。治，理也。欲明阴阳为病之治者。须于尺寸候之也。

　　故分寸为尺，分尺为寸。

　　寸为阳，尺为阴，阳上而阴下，寸之下尺也，尺之上寸也，关居其中以为限也。言分寸为尺，分尺为寸者，谓关上分去一寸，则余者为尺，关下分去一尺，则余者为寸，此明尺寸之所以得名也。

　　故阴得尺内一寸，阳得寸内九分。

　　此又于尺寸中分其长短之位，以合阴阳之数，一寸为偶数，九分为奇数也。盖关以下至尺泽，皆谓之尺，而诊脉则止候关下一寸，关以上至鱼际，皆谓之寸，而诊脉止候关上九分，故曰：尺内一寸，寸内九分也。

　　尺寸终始，一寸九分，故曰尺寸也。

　　寸为尺之始，尺者寸之终，云尺寸者，以终始对待而言，其实则寸得九分，尺得一寸，皆阴阳之盈数也。然得一寸不名曰寸，得九分不名曰分者，以其在尺之中，在寸之中也。

　　卷一

　　三难

　　三难曰：脉有太过，有不及，有阴阳相乘，有覆有溢，有关有格，何谓也？此言太过不及，皆病脉也。阴乘阳，则阴太过而犯阳，为阳不及；阳乘阴，则阳太过而犯阴，为阴不及。若相乘之甚者，则为覆溢之脉，而成关格之证也。

　　然：关之前者，阳之动也，脉当见九分而浮，过者法曰太过，减者法曰不及。

　　关前为阳，寸脉所动之位。脉见九分而浮，九，阳数，寸之位浮，阳脉是其常也。过，谓过于本位，过于常脉；不及，谓不及本位，不及常脉，是皆病脉也。

　　遂上鱼为溢，为外关内格，此阴乘之脉也。

　　遂者，径行而直前也。鱼，即鱼际。溢，如水之溢满，而出于外也。阳气太盛，则阴气不得相营，故曰关。阴气太盛，则阳气不得相营，故曰格。此阴乘阳位，其脉遂溢于鱼际之分，而成外关内格之证也。

　　关以后者，阴之动也。脉当见一寸而沉，过者法曰太过，减者法曰不及。

　　关后为阴，尺脉所动之位。脉见一寸而沉，一寸阴数，尺之位沉，阴脉是其常也。过谓过于本位，过于常脉；不及谓不及本位，不及常脉，皆病脉也。

　　遂入尺为覆，为内关外格，此阳乘之脉也。

　　覆者，如墙之倾覆也。经云：阳气太盛，则阴气不得相营也。以阴不得营于阳，阳遂下陷而覆于尺之分，此阳乘阴位之脉，而成内关外格之证也。

　　故曰覆溢，是其真脏之脉，人不病而死也。

　　覆溢之脉，乃阴阳离决之征。若覆溢之微，虽关格重证，犹或未至危殆。若覆溢之甚，为真脏之脉。真脏者，谓脏气已绝。其真形独现于外，不必有疾病，而可决其必死也。

　　按：脉乃血中之气，谓之营气，西医言谷食入胃，其精液乃至颈，过肺奉心，化赤为血，应呼吸，行脉道。即《灵枢·营气篇》云：营气之道，内谷为宝，谷入于胃。乃传之肺，流溢于中，布散于外，精专者行于经隧，常营无已，终而复始者是也。盖脏气者，不能自致于手太阴，必因于胃气，乃至于手太阴，是左右寸口，虽属于肺，而皆有阳明胃气鼓舞其间，故胃为脉之根，肺为脉之干也。《素问·脉要精微论》云：阴阳不相应，病名曰关格。六节脏象论以人迎一盛至四盛以上为格阳，寸口一盛至四盛以上为关阴。而《灵枢》终始、禁服诸篇，亦以人迎四盛，且大且数，名曰溢阳，溢阳为外格。脉口四盛，且大且数，名曰溢阴，溢阴为内关不通，死不治。人迎与太阴脉口俱盛四倍以上，命曰关格。关格者，与之短期，此人迎寸口，指结喉两旁人迎，太渊、经渠间之寸口而言也。越人既独取寸口，不诊十二经动脉，无取乎结喉之人迎。

　　推溢阳为外格，溢阴为内关之意，知人迎为寸口肺脉之根，寸口为人迎胃脉之干，人迎脉大至一倍、二倍、三倍、四倍，未有不变见于气口者，以根大而干亦大也。如人迎四倍以上为外格证，则寸口之脉，亦溢于鱼上为溢阳脉，以应人迎之气。为其根干相通，是寸口以上可察人迎之气，而结喉两旁之人迎亦不必诊也。此越人独取寸口，以尺寸分覆溢、关格脉证之意也。后之注《难经》者，不能达越人之意，多主此一脉四名之说，或谓人迎当诊于结喉两旁，死于句下，泥执经文，皆属误会。不知此节大旨，诊尺寸以详阴阳相乘之候，而察关格之病也。故其设问，谓古之论脉者。曰太过，曰不及，曰阴阳相乘，曰覆溢，曰关格，若是说来，各有所异否？答辞始举关之前后，申明阴阳之位，而以过之与减，解太过不及为脉之情势，以上鱼入尺，解覆溢为脉之现体，而后结其义曰：是为关格病之所成也。仲景平脉篇云：寸口脉浮而大，浮为虚，大为实，在尺为关，在寸为格，关则不得小便，格则呕逆。是据此节而申明其证者也，何注家不察之甚耶？

　　卷一

　　四难

　　四难曰：脉有阴阳之法，何谓也？然：呼出心与肺，吸入肾与肝，呼吸之间，脾受谷味也，其脉在中。

　　此言脉之阴阳虽在于尺寸，其阴阳之气，又在浮沉。如心肺居膈上，阳也，呼出必由之，肾肝居膈下，阴也，吸入必归之。脾受谷味，为生脉之原而在中，而呼出吸入，无不因之，故诊脉之法，浮取乎心肺，沉取乎肾肝，而中应乎脾胃也。

　　按：经言呼出者，非气自心肺而出也，为肾肝在膈下，其气因呼而上至心、至肺，故呼出心与肺也。心肺在膈上，其气随吸而入至肾、至肝，故吸入肾与肝也。夫呼者因阴出，吸者随阳入，其呼吸阴阳，相随上下，经历五脏之间，乃脾胃受谷气以涵养之也，故言其脉在中。读此节不得刻舟求剑，谓呼出之气为阳，吸入之气为阴也。

　　浮者阳也，沉者阴也，故曰阴阳也。

　　按之不足，举之有余曰浮，浮为阳者，象火而炎上也；按之有余，举之不足曰沉，沉为阴者，象水而润下也。

　　心肺俱浮，何以别之？然：浮而大散者，心也；浮而短涩者，肺也。肾肝俱沉，何以别之？然：牢而长者，肝也；按之濡，举指来实者，肾也；脾者中州，故其脉在中。是阴阳之法也。

　　浮大无力，按之散而欲去者，名曰散；浮细而迟，往来蹇滞不前者，名曰涩。沉而有力，实大弦强，按之但觉坚极而不移者，名曰牢；大而长微弦，按之隐指 然，中取、沉取皆有力者，名曰实。心肺俱俘，何以别之？盖心属火，故其象浮而大散；肺属金，故其象浮而短涩。

　　肾肝俱沉，何以别之？盖肝属木，故其象牢而长；肾属水，故其象举指按之来实，水体外柔而内刚也。脾属土在中，旺于四季，主养四脏，其脉来从容和缓，不沉不浮，故曰其脉在中也。

　　脉有一阴一阳，一阴二阳，一阴三阳；有一阳一阴，一阳二阴，一阳三阴。如此之言，寸口有六脉俱动邪？然：此言者，非有六脉俱动也，谓浮沉长短滑涩也。浮者阳也，滑者阳也，长者阳也，沉者阴也，短者阴也，涩者阴也。所谓一阴一阳者，谓脉来沉而滑也，一阴二阳者，谓脉来沉滑而长也。一阴三阳者，谓脉来浮滑而长，时一沉也；所谓一阳一阴者，谓脉来浮而涩也，一阳二阴者，谓脉来长而沉涩也，一阳三阴者，谓脉来沉涩而短，时一浮也。各以其经所在，名病逆顺也。

　　过于本位谓之长，不及本位谓之短，按之往来流利，辗转替替然，谓之滑也。前引五脏之脉，以应五行，此又引三阴三阳之脉，以应六气。其浮滑长，三阳也；沉短涩，三阴也。而于三部中察此六脉，即可知阴阳盛衰之机。盖阴阳之脉不单至，惟其不单至，故有此六脉相兼而见，惟其相兼，故有一阴一阳，一阳一阴之不同也。此别阴阳虚实之法。再参春夏秋冬，观其六脉之变，则庶乎可知病之逆顺矣。

　　按：徐氏曰：此节言六脉互见之象也，此但举其例而言，亦互相错综，非一定如此也。其经，手足三阴三阳也；逆顺，如心脉宜浮，肾脉宜沉，则为顺；若心脉反沉，肾脉反浮，则为逆。此又见脉无定体，因经而定顺逆也。然脉之浮沉，或可相兼，滑涩长短，不得并见，亦当晓也。

　　卷一

　　五难

　　五难曰：脉有轻重，何谓也？然：初持脉如三菽之重，与皮毛相得者，肺部也。如六菽之重，与血脉相得者，心部也。如九菽之重，与肌肉相得者，脾部也。如十二菽之重，与筋平者，肝部也。按之至骨，举指来疾者，肾部也。故曰轻重也。

　　持脉，即按脉也。菽，豆之总名。肺位最高而主皮毛，故其脉如三菽之重。心在肺下主血脉，故其脉如六菽之重。脾在心下主肌肉，故其脉如九菽之重。肝在脾之下主筋，故其脉如十二菽之重。肾在肝下主骨，故其脉按之至骨，沉之至也，举指来疾，言其有力而急迫，即四难举指来实之义也。此五脏本脉如此，倘有太过不及，则病脉也。

　　菽，豆之总名，诊脉轻重，何独取乎豆，且不言三菽、四菽、五菽，而必以三累加之，盖豆在荚，累累相连，与脉动指下相类，以此意推之，言三菽重者，非三菽加于一部之上，乃一指下如有一菽重也，通称三部，即三菽也。肺位高而主皮毛，故轻。六菽重者，三部各有二菽重也，心在肺下主血脉，故稍重。九菽重者，三部各有三菽重也，脾在心下主肌肉，故又稍重。

　　十二菽重者，三部各有四菽重也，肝在脾下主筋，故较脾又加一菽重也。肾在肝下而主骨，故其脉按之至骨，沉之至也，而举之来疾者何也？夫脉之体血也，其动者气也，肾统水火，火入水中而化气，按之至骨，则脉气不能过于指下，微举其指，其来顿疾于前，此见肾气蒸动，勃不可遏，故曰肾部也。举指两字，最宜索玩，不可忽也。若去此两字，是按之至骨而来转疾，乃牢伏类矣。

　　卷一

　　六难

　　六难曰：脉有阴盛阳虚，阳盛阴虚，何谓也？然：浮之损小，沉之实大，故曰阴盛阳虚。沉之损小，浮之实大，故曰阳盛阴虚。是阴阳虚实之意也。

　　浮沉者，下指轻重也；盛虚者，阴阳盈亏也。滑氏曰：轻手取之而见损小，重手取之而见实大，知其为阴盛阳虚也。重手取之而见损小，轻手取之而见实大，知其为阳盛阴虚也。大抵轻手取之阳之分，重手取之阴之分，不拘何部，率以此推之。前四难论阴阳平脉而及于病脉，此节专论阴阳虚实，太过不及之义，阴阳之法似同，而平病微甚各异，不可不察。徐氏谓上文属于阴，属于阳，平脉也。

　　恐不尽然。

　　卷一

　　七难

　　七难曰：经言少阳之至，乍大乍小，乍短乍长；阳明之至，浮大而短，太阳之至，洪大而长；少阴之至，紧大而长；太阴之至，紧细而微，厥阴之至，沉短而敦。此六者，是平脉耶？将病脉也？然：皆王脉也。

　　洪脉似浮而大兼有力，举按之则泛泛然满三部，状如水之洪流，波之涌起，脉来大而鼓也。紧脉带数如切绳，如转索，丹溪谓如纫线，譬如以二股三股纠合为绳，必旋绞而转，始得紧而成绳者是也。

　　细脉如线极细，三候不断不散者是也。微脉似有似无，浮软如散，重按之欲绝者是也。上文言三阳三阴之旺脉，此言三阴三阳之旺时。至，言其气至而脉应之也。少阳之至，乍大乍小，乍短乍长者，以少阳阳气尚微，离阴未远，故其脉无定也。阳明之至，浮大而短者，阳明阳气已盛，然尚未极，故浮大而短也。太阳之至，洪大而长者，太阳之阳极盛，故洪大而长也。太阴之至，紧大而长者，太阴为阴之始，故有紧象，而尚有长太阳脉也。少阴之至，紧细而微者，少阴之阴渐盛，故紧细而微也。厥阴之至，沉短而敦者，敦，沉重貌，以厥阴阴之至，故沉短而敦，阴脉之极也。此六者，非本然之平脉，亦非有过之病脉，乃六气应时而至之旺脉也。首称经言，即《素问·平人气象论》太阳脉至，洪大以长；少阳脉至，乍数乍疏，乍短乍长；阳明脉至，浮大而短之义，引申而言之也。

　　其气以何月各王几日？然：冬至之后得甲子少阳王，复得甲子阳明王，复得甲子太阳王，复得甲子少阴王，复得甲子太阴王，复得甲子厥阴王。王各六十日，六六三百六十日，以成一岁，此三阳三阴之王时日大要也。

　　古历以十一月甲子合朔冬至为历元。然岁周三百六十五日四分日之一，则日有零余，岁各有差，越人申《素问·六节藏象论》之义，以六六之节成一岁。其自冬至之后得甲子，即是来年初之气分，为岁差之活法也。

　　其甲子或在小寒之初，或在大寒之初，以应乎少阳之气。少阳之阳，其阳尚微，复得甲子，应乎阳明。阳明则阳已盛，复得甲子，应乎太阳。太阳则阳极盛，阳极则阴生而太阴用事，故复得甲子，应乎太阴。太阴之阴气尚微，复得甲子，应乎少阴。少阴之阴已盛，复得甲子，应乎厥阴。厥阴则阴极盛，阴盛则阳生，如是无已，此三阴三阳之旺脉，随六甲之日数者如此。

　　按：《归藏》商易，取用乎坤，而以十二辟卦，候一岁十二月消息，亦即乾坤二卦六爻之旁解也。盖干之六阳，自十一月建子，冬至一阳始生，为地雷复卦，即干之初九爻。十二月建丑，二阳生，为地泽临卦，即干九二爻。正月建寅，三阳生，为地天泰卦，即干九三爻。二月建卯，四阳生，为雷天大壮卦，即干九四爻。三月建辰，五阳生，为泽天 卦，即干九五爻。至四月建巳，六阳充足，而为干为天，即干之上九爻，此一年之乾卦也。五月建午，夏至一阴生，为天风垢卦，即坤之初六爻。六月建未，二阴生，为天山 卦，即坤六二爻。七月建申，三阴生，为天地否卦，即坤六三爻。八月建酉，四阴生，为风地观卦，即坤六四爻。九月建戌，五阴生，为山地剥卦，即坤六五爻。至十月建亥，六阴纯静，而为坤为地，即坤之上六爻。此一年之坤卦也。夫坤为万物之母，而能生物，然坤本纯阴，必待干与之交，而得其阳，然后始能生万物也。十二支次序，世人皆以子为首，因坤临十月亥，坤为纯阴之卦，阴极则阳生，故十一月冬至，一阳升于地上，为地雷复也。不知造化端倪，实不在子而在午。盖天地交而万物生，是干坤交 之初，即为万物造端之始。然交必阳体充足而后能交，干之六阳，乃充足于四月之巳，次为午，故干至五月建午，始与坤交，是则干足于巳而动于午，巳午皆火，故伏羲卦干居正南。

　　干之外体属火，干中含蓄阴精属金，故五行家言庚金长生在巳。所谓长生者、乃指其生之之原而言也。干之初动于午，每年五月夏至之时，干上九之一阳，已升至天顶极高，不得不转而向下，向下即感动坤阴之气上升而交，故天地三交，五月建午为第一交，六月未为第二交，七月申为第三交，所谓坤三索于干也。乾坤交而谓之索者，以坤本纯阴，必索于干而后有阳，始能生化也。干阳入坤而化为气，气生而为云为雨。盖十二辟卦，干位，巳火也；坤位，亥水也。

　　干与坤交，火入水中而化为气，以水为质，火为性也。人与天地参，试以一碗，人张口气呵之则生水，故知气之形属水，而其所以能升腾行动者则火也。《爻辞》曰：见群龙无首吉，言气升能为云雨，故喻为龙，而干与坤三交，则干上四五之三爻尽入于坤，而干上爻巳火之首，早入亥水之中，为育生胚胎之兆，故龙之无首吉也。此节言三阳三阴之六气，与《素问·六微旨》诸论主气客气者有间。越人谓冬至复得甲子者，以冬至为地雷复，一阳始生之初，应少阳甲木春升之气，而甲子为干支之首，六气莫不由之更改，故用以察一岁阴阳之气也。

　　卷一

　　八难

　　八难曰：寸口脉平而死者，何谓也？然诸十二经脉者，皆系于生气之原。所谓生气之原者，谓十二经之根本也，谓肾间动气也。此五脏六腑之本，十二经脉之根，呼吸之门，三焦之原，一名守邪之神。故气者人之根本也，根绝则茎叶枯矣。寸口脉平而死者，生气独绝于内也。

　　寸口脉平而死者，非谓谷气变见于寸口，以决死生。乃言脉之体，肾间动气，为生气之原。即《素问·阴阳离合论》曰：太冲之地，名曰少阴者是也。太冲者，肾脉与冲脉合而盛大，故曰太冲。

　　夫肾间则冲脉所出之地，外当乎关元之分。而三焦气化之原、十二经之气，皆系于此，故曰根本也。挟任脉上至咽喉，以通呼吸，故曰呼吸之门。上系手三阴三阳为支，下系足三阴三阳为根，故越人引树以设喻也。是气也，为十二经之原、三焦之府，主宣行营卫者也。又为精神所舍、元气之所系也。一名守邪之神者，以命门之神固守，邪气不得妄入，入则死。若肾气先绝于内，其人不病，病即危矣。

　　按：肾间动气，为十二经生气之原，统辖营卫者也。盖人身气血之升降，必由呼吸以循环，吸入天之阳，呼出地之阴。心主君火、吸入之气，乃天阳也，亦属火。其气由鼻入肺历心，引心火从心系循督脉入肾，又从肾系以达下焦胞室，挟膀胱至下口，其吸入天之阳气，合心火蒸动膀胱之水，化而为气，循冲任而上，过膈入肺，而还出于口鼻。上出之气，在口舌脏腑之中则为津液，由诸气街外出于皮毛，以薰肤润肌则为汗，此火入水中化气之理，即乾坤相交三索之义，故曰人与天地参也。

　　卷一

　　九难

　　九难曰：何以别知脏腑之病耶？然：数者腑也，迟者脏也。数则为热，迟则为寒。诸阳为热，诸阴为寒。故以别知脏腑之病也。

　　此分别脏腑之病也。人一呼一吸为一息，脉亦应之。一息之间脉四至，闰以太息脉五至，命曰平人。平人者，不病之脉也，其有增减，则为病矣。一息三至曰迟，不及之脉也。一息六至曰数，太过之脉也。脏为阴，腑为阳。脉数者属腑，为阳为热；脉迟者属脏，为阴为寒。又推言所以数属腑，迟属脏之义，故曰诸阳为热，诸阴为寒也。然此但言其阴阳大概耳，未可泥也。

　　按：腑病亦有迟脉，脏病亦有数脉，以迟数别脏腑，固不可执，而以迟数分寒热，亦有未尽然者。夫迟为阴脉，医者一呼一吸，病者脉来三至，去来极慢者是也。迟脉为病，皆因内伤生冷寒凉之物，外涉水冰阴寒之气，多中于脏，或中于腑，或入于腠理，以致气血稽迟不行，故主阳气虚，气血凝滞，为阴盛阳衰之候。观其迟之微甚，而识寒之浅深，此道其常也。若迟而有力更兼涩滞，举按皆然者，乃热邪壅结，隧道不利，失其常度，故脉反呈迟象。然未可造次，必验之于证，如胸脘饱闷，便秘溺赤，方是主热之迟脉也。若景岳所云：伤寒初解，遗热未清，经脉未充，胃气未复，脉必迟滑，或见迟缓。河间云：热盛自汗，吐利过极，则气液虚损，脉亦迟而不能数，此又营气不足，复为热伤，不能运动热邪，反为所阻，失其转输之机，故缓慢而行迟也。再迟而不流利为涩，迟而歇止为结，迟濡浮大且缓为虚，似是而非，尤当辨认也。

　　数脉为阳，医者一呼一吸，病者脉来六七至者是也。数脉主热，为病进，为阴不胜阳，故脉来太过也。

　　然：亦主寒者。若脉来浮数，大而无力，按之豁然而空，微细欲绝，此阴盛于下，逼阳于上，虚阳浮露于外，而作身热面赤戴阳，故脉数软大无神也。丹溪云：脉数盛大，按之涩而外有热证，名中寒，乃寒流血脉，外证热而脉即数，亦此义也。越人只言其常，而未言其变，经文简奥，如此等概略之言甚多，学人当细心领会，不可刻舟求剑也。

　　卷一

　　十难

　　十难曰：一脉为十变者，何谓也？然：五脏刚柔相逢之意也。假令心脉急甚者，肝邪干心也；心脉微急者，胆邪干小肠也；心脉大甚者，心邪自干心也；心脉微大者，小肠邪自干小肠也；心脉缓甚者，脾邪干心也；心脉微缓者，胃邪干小肠也；心脉涩甚者，肺邪干心也；心脉微涩者，大肠邪干小肠也；心脉沉甚者，肾邪干心也；心脉微沉者，膀胱邪干小肠也。

　　五脏各有刚柔邪，故令一脉辄变为十也。

　　一脉十变，谓一脏一脉，其变有十也。五邪者，五脏六腑之邪也。刚柔，五脏为柔，六腑为刚。

　　相逢，谓脏邪干脏，腑邪干腑也。盖脏干脏则脉盛，腑干腑则脉微。假令夏主心，脉当浮大而散，今反弦而急甚者，肝邪来干心也。此从后来，母乘子，为虚邪。小肠心之腑，脉当浮大而洪长，而微弦急者，为胆邪，阳干于阳，阴干于阴，同气相求也。心脉虽洪大，当以胃气为本，今无胃气，故其脉大甚也。此心自病为正邪，故言自干心也。小肠心之腑，微大者，较洪大则小，为小肠自病，故曰自干也。缓者，脾脉乘心，故令心脉缓也。从前来，子乘母，为实邪，故言脾邪干心也。胃脉小缓，见于心部，小肠心腑，故亦言干也。涩为肺脉，今见心部，是火不足以制金，金反凌火，从所不胜来为微邪，故言肺邪干心也。微涩大肠脉，小肠心腑，故见于心部而言干也。沉者肾脉，心火炎上，其脉本浮，今反见沉，是水来克火，从所胜来为贼邪，故言肾干心也。微沉者，膀胱脉也，小肠心腑，亦见心部，故言干之也。此皆夏旺之时，心脉见如此者，为失时脉。推此十变之候，乃五行胜复相加，故谓之五邪也。五脏各有表里，更相乘之，一脉成十，故曰十变也。有阳有阴，故曰刚柔也。于本位见他脉，故曰相逢相干也。

　　越人以一心脏为例，余可类推矣。

　　卷一

　　十一难

　　十一难曰：经言脉不满五十动而一止，一脏无气者，何脏也？然：人吸者随阴入，呼者因阳出，今吸不能至肾，至肝而还，故知一脏无气者，肾气先尽也。

　　《灵枢·根结篇》曰：人一日一夜五十营，以营五脏之精，不应数者，名曰狂生。所谓五十营者，五脏皆受气，持其脉口，数其至也。五十动而不一代者，五脏皆受气；四十动一代者，一脏无气；三十动一代者，二脏无气，二十动一代者，三脏无气；十动一代者，四脏无气，不满十动一代者，五脏无气，予之短期。止与代同，此引经文而约言之也。吸者阳随阴入，呼者阴因阳出，今吸不能至肾，惟至肝而还者，因肾位最下，吸气较远，脉若不满五十动而一止，知肾气衰竭，则不能随诸脏气而上矣。

　　卷一

　　十二难

　　十二难曰：经言五脏脉已绝于内，用针者反实其外；五脏脉已绝于外，用针者反实其内。内外之绝，何以别之？然：五脏脉已绝于内者，肾肝脉已绝于内也，而医反补其心肺，五脏脉已绝于外者，其心肺脉已绝于外也，而医反补其肾肝。阳绝补阴，阴绝补阳，是谓实实虚虚，损不足，益有余，如此死者，医杀之耳。

　　《灵枢·九针十二原篇》曰：凡将用针，必先诊脉，视气之剧易，乃可以治也。五脏之气已绝于内，而用针者反实其外，是谓重竭，重竭必死，其死也静，治之者辄反其气，取腋与膺；五脏之气已绝于外，而用针者反实其内，是谓逆厥，逆厥则必死，其死也躁，治之者反取四末。此内竭为阴虚，故补腋与膺，以其为脏气之所出也。外绝为阳虚，故补四末，以其为诸阳之本也。小针解曰：所谓五脏之气已绝于内者，脉口气内绝不至，反取其外之病处，与阳经之合，有留针以致阳气，阳气至则内重竭，重竭则死矣，其死也无气以动，故静。所谓五脏之气已绝于外者，脉口气外绝不至，反取其四末之输，有留针以致其阴气，阴气至则阳气反入，入则逆，逆则死矣，其死也阴气有余，故躁。此以脉口内外言阴阳内外虚实，不可误也。越人以心肺肾肝别阴阳者，以心肺在膈上，通于天气，心主脉为营，肺主气为卫，营卫浮行皮肤血脉之中，故言外也。肾肝在膈下，通于地气，以藏精血，以充骨髓，故言内也。冯氏谓此篇合入用针补泻之类，当在六十难之后，以例相从也。其说亦是。

　　卷一

　　十三难

　　十三难曰：经言见其色而不得其脉，反得相胜之脉者即死，得相生之脉者，病即自已。色之与脉，当参相应，为之奈何？《灵枢·邪气脏腑病形篇》曰：夫色脉与尺之相应也，如桴鼓影响之相应也，不得相失也，此亦本末根叶之出候也，故根死则叶枯矣。色脉形肉，不得相失也，故知一则为工，知二则为神，知三则神且明矣。色青者，其脉弦也；赤者，其脉钩也；黄者，其脉代也；白者，其脉毛；黑者，其脉石。

　　见其色而不得其脉，反得其相胜之脉则死矣；得其相生之脉，则病已矣。已，愈也。参，合也。经言，即此篇之义也。

　　然：五脏有五色，皆见于面，亦当与寸口尺内相应。假令色青，其脉当弦而急；色赤，其脉浮大而散；色黄，其脉中缓而大；色白，其脉浮涩而短；色黑，其脉沉濡而滑。此所谓五色之与脉，当参相应也。

　　此论色与脉当参合相应也。色指五色之见于面者而言，脉指诊言，谓营血之所循行也。尺指皮肤言，谓脉外之气血，从手阳明之络，而变见于尺肤，脉内之血气，从手太阴经而变见于尺寸，此皆胃腑五脏所生之气血，本末根叶之出候也。故见其色，得其脉矣。

　　脉数，尺之皮肤亦数；脉急，尺之皮肤亦急；脉缓，尺之皮肤亦缓；脉涩，尺之皮肤亦涩；脉滑，尺之皮肤亦滑。

　　《灵枢·邪气脏腑病形篇》曰：调其脉之缓急大小滑涩，而病变定矣。脉急者，尺之皮肤亦急；脉缓者，尺之皮肤亦缓；脉小者，尺之皮肤亦减而少气；脉大者，尺之皮肤亦贲而起；脉滑者，尺之皮肤亦滑；脉涩者，尺之皮肤亦涩。凡此变者，有微有甚。故善调尺者，不待于寸；善调脉者，不，待于色。能参合而行之者，可以为上工，上工十全九；行二者为中工，中工十全七；行一者为下工，下工十全六。此节即其义也。夫尺肤之气血，出于胃腑水谷之精，注于脏腑经隧，而外布于皮肤，寸口尺脉之血气，出于胃腑水谷之精，营行于脏腑经脉之中，变见于手太阴之两脉口，皆五脏之血气所注，故缓急大小滑涩，如桴鼓之相应也。徐氏谓以大小而易数字，数者一息六七至之谓，若皮肤则如何能数，不知《素问·奇病论》曰：人有尺脉数甚，筋急而见，是则尺肤亦有数之候也。

　　五脏各有声色臭味，当与寸口尺内相应，其不相应者病也。假令色青，其脉浮涩而短，若大而缓，为相胜，浮大而散，若小而滑，为相生也。

　　五脏各有声色臭味，当与寸口尺内相应，其不相应者病也。答辞但言色脉相参，不言声臭味，殆阙文欤？虞氏云：肝脉弦，其色青，其声呼，其臭臊，其味酸，心脉洪，其色赤，其声笑，其臭焦，其味苦，脾脉缓，其色黄，其声歌，其臭香，其味甘；肺脉涩，其色白，其声哭，其臭腥，其味辛；肾脉沉，其色黑，其声呻，其臭腐，其味咸；此即相应之谓也。若不相应者，举肝木为例。

　　如青者肝之色，见浮涩而短之肺脉，金克木，为贼邪；见大而缓之脾脉，为木克土，此相胜也。见浮大而散之心脉，为木生火；见小而滑之肾脉，为水生木；心为肝之子，肾为肝之母，故为相生也。

　　若肝病而色白多哭，好腥喜辛，此声色臭味，皆肺之见证，亦属贼邪，病必重也。

　　经言知一为下工，知二为中工，知三为上工。上工十全九，中工十全八，下工十全六，此之谓也。

　　上工能洞悉色脉、皮肤、臭味三法，相生、相胜之顺逆，故治病十全其九。中工知二，谓不能全收，故治病十全其八。下工仅能知一，故治病十全其六。此即前《灵枢·邪气脏腑病形篇》之义也。

　　卷一

　　十四难

　　十四难曰：脉有损至，何谓也？然：至之脉，一呼再至曰平，三至曰离经，四至曰夺精，五至曰死，六至曰命绝，此至之脉也。何谓损？一呼一至曰离经，二呼一至曰夺精，三呼一至曰死，四呼一至曰命绝，此损之脉也。至脉从下上，损脉从上下也。

　　平人之脉，一呼再至，一吸再至，呼吸定息四至。闰以太息脉五至，加之为过曰至，不及为减曰损。至脉从下而逆上，由肾而至肺也；损脉从上而行下，由肺而之肾也。离经者，脉呼吸六至，已离其经常之度也。一呼四至，一吸四至，则一息八九至，乃阳气乱，故脉数，数则气为热耗，耗则精竭，故曰夺精也。五至死之渐，六至其命绝矣。然数脉一息十至十二三至，迟脉四呼始见一至，皆仅见之脉也。

　　损脉之为病奈何？然：一损损于皮毛，皮聚而毛落；二损损于血脉，血脉虚少，不能荣于五脏六腑也；三损损于肌肉，肌肉消瘦，饮食不为肌肤；四损损于筋，筋缓不能自收持也；五损损于骨，骨痿不能起于床。反此者，至于收病也。从上下者，骨痿不能起于床者死：从下上者，皮聚而毛落者死。

　　此推究损脉病证也。一损损肺，肺主皮毛，肺损故皮聚而毛落也。二损损心，心主血脉，心损则血虚，故不能荣养脏腑也。三损损脾，脾纳五味而主肌肉，脾损失其运化之权，故肌肉消瘦也。

　　四损损肝，肝主筋，肝损不克充其筋，故纵缓不能收持也。五损损肾，肾主骨，肾损故骨痿不能起于床也。从上下者，从肺损至肾，五脏俱尽，故死，肺在上也。从下上者，从肾损至肺，亦复五脏俱尽，故死、肾在下也。于收，滑氏云：当作“脉之”二字，愚意尤不若丁氏之“反此者，至之脉病也”为是。

　　治损之法奈何？然：损其肺者，益其气；损其心者，调其荣卫；损其脾者，调其饮食，适其寒温；损其肝者，缓其中；损其肾者，益其精。此治损之法也。

　　肺主气，肺损者，宜益其气。心主血脉，心损者，宜调其营卫，使血脉有所资也。脾受谷味而主肌肉，脾损者，宜调其饮食，适其寒温，俾健运不失其职。肝藏血而主怒，怒则伤肝，肝损者，宜缓其中，即经所谓肝苦急，急食甘以缓之之义。肾藏精而主骨，肾损者，宜益其精。盖病在何脏，则各随其所在而治之也。

　　脉有一呼再至，一吸再至；有一呼三至，一吸三至；有一呼四至，一吸四至；有一呼五至，一吸五至；有一呼六至，一吸六至；有一呼一至，一吸一至，有再呼一至、再吸一至；有呼吸不至。脉来如此，何以别知其病也？上文统言五脏受病之次序，此再举损至之脉以求其病形也。滑氏曰：前之损至，以五脏自病，得之于内者而言。此则以经络血气，为邪所中之微甚，自外得之者而言也。其曰呼吸再至，即一呼一至，一吸一至之谓，疑衍文也。

　　然：脉来一呼再至，一吸再至，不大不小曰平。一呼三至，一吸三至，为适得病。前大后小，即头痛目眩；前小后大，即胸满短气。一呼四至，一吸四至，病欲甚，脉洪大者，苦烦满；沉细者，腹中痛；滑者伤热；涩者中雾露。一呼五至，一吸五至，其人当困，沉细夜加，浮大昼加，不大不小，虽困可治。其有大小者，为难治。一呼六至，一吸六至，为死脉也，沉细夜死，浮大昼死。一呼一至，一吸一至，名曰损，人虽能行，犹当着床，所以然者，血气皆不足故也。再呼一至，再吸一至，名曰无魂。无魂者，当死也。人虽能行，名曰行尸。

　　一息四至，闰以太息五至。是为平脉。一呼三至，一吸三至，是一息之间有六七至，比之平人较多两至，适得病而未甚，即上文离经之义也。前为寸，后谓尺，寸大尺小，病气在阳，为浊气上逆之候，故头痛目眩也。寸小尺大，病气在阴，为清气下陷，脾肝不升，肺胃不降，故胸满短气也。

　　一呼四至，一吸四至，是一息之间有八九至，故病欲甚，即上文夺精之义也。脉洪大者，阳邪外越，为胆上逆而火升，故苦烦满也。沉细者，阴邪内陷，为肝脾下陷而土贼，故腹中痛也。滑乃血实，故为热，涩为伤湿，故曰中雾露，此又于病之微甚间分别言之，欲令学人取所现脉象，以别其病，而推展其义也。一呼五至，一吸五至，是一息之间，脉来十外至，则其人沉困，近于死矣。夜为阴，昼为阳，沉细阴盛，故加于夜，浮大阳盛，故加于昼。大即浮大，小即沉细，若不大不小，则昼夜不至有加，阴阳相等，故可治。若更参差不伦，则难治矣。一呼一至，一吸一至，是一息之间，脉来二三至为损，以气血皆亏，虽能行步，久当不起于床也。若再呼一至，再吸一至，迟之极矣，则其人魂气已离，生道已绝，如尸之行，故曰行尸。

　　上部有脉，下部无脉，其人当吐，不吐者死。上部无脉，下部有脉，虽困无能为害。所以然者，人之有尺，譬如树之有根，枝叶虽枯槁，根本将自生。脉有根本，人有元气，故知不死。

　　上部寸口，下部尺中。上部有脉，下部无脉者，邪实于上，阳遏不降，吐则气逆于上，故脉亦从而上，则下部之无脉，乃因吐而然，非真离其根也。若无吐证，为上无邪而下气竭，故曰当死。上部无脉，下部有脉，虽困无害者，盖脉者根乎元气以营运者也，元气未伤，则脉自能渐生，其所以上部之无脉者，特因气血之偶有滞耳，病去则自复，故曰人之有尺，譬如树之有根也。此越人又因上文损至之义引申之，以见无脉之故，亦有两端，不可概定为死也。

　　按：损脉者，迟脉也，至脉者，数脉也，曷不云乎迟数，而言损至者何也？盖迟数之脉，统摄寒热表里虚实，所包者广，越人恐后学之误会，故以一息四至，终于十二三至为至，始于一息二至，终于两息一至为损，明损脉从上而下，由肺气虚而及于肾阳竭，至脉从下而上，由肾阴虚而及于肺气尽。然损脉之本原，病起于肺，若失冶必递及于心脾肝肾，其损脉必反而为至脉，因肾虚火燥，复由肾而递及肝脾心肺而死。故曰：反此者，至脉之病也。尝见虚寒之证，末传而现躁急之脉者，为不明治损之法，扶阳不早，延及阴气亦竭也。夫扶阳者，扶持胃脘之阳，更察五脏之损以益之，非徒执姜桂乌附之谓也。更有进者，近世医家，每以虚劳两字为怯病通称，不知虚损病自上而下。痨瘵病自下而上，以痨瘵法治虚损，多转泄泻，以虚损法治痨瘵，必致喘促，于此泾渭不分，能免于南辕北辙之相左乎？此皆不明损至之义也。

　　越人既以损至之脉，明虚损痨瘵之治，恐急证无脉，后人不察，混入损脉，故又申明上部有脉，下部无脉，上部无脉，下部有脉之旨，而复归重于元气，以结此章之义。学人于此、尤宜三致意焉。

　　卷一

　　十五难

　　十五难曰：经言春脉弦，夏脉钩，秋脉毛，冬脉石、是王脉耶？将病脉也？然：弦、钩、毛、石者，四时之脉也。春脉弦者，肝，东方木也，万物始生，未有枝叶，故其脉之来濡弱而长，故曰弦。夏脉钩者，心，南方火也，万物之所茂，垂枝布叶，皆下曲如钩，故其脉之来疾去迟，故曰钩。秋脉毛者，肺，西方金也，万物之所终，草木华叶，皆秋而落，其枝独在，若毫毛也，故其脉之来轻虚以浮，故曰毛。冬脉石者，肾，北方水也，万物之所藏也，盛冬之时，水凝如石，故其脉之来沉濡而滑，故曰石，此四时之脉也。

　　经，谓《素问·平人气象论》、《玉机真藏论》，此参错其文而为篇也。四时之脉，谓脉之应乎四时，即旺脉也。春脉弦者，肝为木而主筋，万物始生之初，其脉濡弱而长，是弦之正象，否则即为太过不及也。

　　夏脉钩者，心属火而主血脉，其脉来疾者，其来少急而劲，气之升而上也；去迟者，其去少缓而弱，气之降而下也，此所谓下曲如钩也。秋脉毛者，肺属金而主皮毛，秋木凋零，其枝独在若毫毛，言其四面无所辅，而体又甚轻也。冬脉石者，肾属水而主骨，冬气敛聚，故沉而濡滑，水之象也，此四时之脉。然脏腑之与五行，各有所属，而春夏秋冬脉，皆以木为喻者，盖惟木能因时变迁也。

　　如有变奈何？然：春脉弦，反者为病。何谓反？然：其气来实强，是谓太过，病在外；气来虚微，是谓不及，病在内。脉来厌厌聂聂，如循榆叶曰平；益实而滑，如循长竿曰病；急而劲益强，如新张弓弦曰死。春脉微弦曰平，弦多胃气少曰病，但弦无胃气曰死，春以胃气为本。夏脉钩，反者为病，何谓反？然：其气来实强，是谓太过，病在外；气来虚微，是谓不及，病在内。其脉来累累如环，如循琅曰平；来而益数，如鸡举足曰病；前曲后居，如操带钩曰死。夏脉微钩曰平，钩多胃气少曰病，但钩无胃气曰死，夏以胃气为本。秋脉毛，反者为病。何谓反？然：其气来实强，是谓太过，病在外；气来虚微，是谓不及，病在内。其脉来蔼蔼如车盖，按之益大曰平；不上不下，如循鸡羽曰病；按之萧索，如风吹毛曰死。秋脉微毛曰平，毛多胃气少曰病，但毛无胃气曰死，秋以胃气为本。冬脉石，反者为病。何谓反？然：其气来实强，是谓太过，病在外；气来虚微，是谓不及，病在内。脉来上大下兑，濡滑如雀之喙曰平；啄啄连属，其中微曲曰病；来如解索，去如弹石曰死。冬脉微石曰平，石多胃气少曰病，但石无胃气曰死，冬以胃气为本。

　　如有变，谓逆四时而失其常度也。春脉当微弦，其来濡弱而长，反是者为病。实强为太过，阳气盛而发于表也，故病在外，令人善忘，眩冒癫疾。虚微为不及，阴气不足，而怯于中也，故病在内，令人胸痛引背，下则两胁满。厌厌聂聂，如循榆叶，乃微弦而有和缓胃气也，故曰平。益实而滑，如循长竿，乃弦多胃少也，故曰病。急而劲益强，如新张弓弦，乃但弦无胃气，即所谓真脏脉也，故曰死。夏脉当微钩，来疾而去迟，反是者为病。实强者为太过，病在外，令人身热而肤痛，为浸淫。虚微者为不及，病在内，令人烦心，上见咳唾，下为气泄。脉来累累如环，如循琅 ，乃微钩而有和缓胃气也，故曰平。来而益数，如鸡举足，乃钩多胃少也，故曰病。

　　前曲后居，如操带钩，乃但钩无胃气也，故曰死。秋脉当微毛，其来轻虚以浮，反是者为病。实强者为太过，病在外，令人逆气而背痛愠愠然。虚微者为不及，病在内，令人喘，呼吸少气而咳，上气见血，下闻病音。脉来蔼蔼如车盖，按之益大者，以其轻软微毛而有和缓胃气也，故曰平。不上不下，如循鸡羽，乃毛多胃少也，故曰病。按之萧索，如风吹毛，乃但毛无胃气也，故曰死。冬脉当微石，其来沉濡而微坚，反是者为病。实强者为太过，病在外，令人懈 ，脊脉痛而少气不欲言。虚微者为不及，病在内，令人心悬如饥， 中清，脊中痛，少腹满，小便变。脉来上大下兑，濡滑如雀喙者，乃微石而有和缓胃气也，故曰平。

　　啄啄连属，其中微曲，乃石多胃少也，故曰病。来如解索，去如弹石，乃但石无胃气也，故曰死。是四时之脉，皆以胃气为本，故有胃气则生，胃气少则病，无胃气则死也。

　　按：《素问·平人气象论》曰：平肝脉来， 弱招招，如揭长竿末梢，曰肝平。平肺脉来，厌厌聂聂，如落榆荚，曰肺平。此两句，形容肝之平脉，濡柔和缓微弦之义；肺之平脉、浮薄轻虚微毛之义，此却以肺平引为肝平。又曰：病心脉来，喘喘连属，其中微曲，曰心病；实而盈数，如鸡举足，曰脾病。今以脾病引为心病。

　　如乌之喙，脾之死脉，引为肾之平脉。若此多与经文有异。冯氏谓越人欲使脉之易晓，重立其义尔。然读是篇者，当与《素问》参观。

　　胃者，水谷之海也，主禀。四时皆以胃气为本，是为四时之变病，死生之要会也。

　　胃属土，位居中央，万物归之，故云水谷之海。旺于四时，水火金木，无不待是以生，为四时变病之要会，故云主禀四时也。

　　脾者，中州也，其平和不可得见，衰乃见耳。来如雀之喙，如水之下漏，是脾衰之见也。

　　脾受谷味，在四脏之中，故不可见。盖脾寄旺于四季，不得独主于四时，四脏平和，则脾脉在中，衰乃始见。

　　雀喙，言其坚锐而无冲和之气也。水下漏，言其断续无常，散动而复止也。

　　此《素问·玉机真藏论》所谓脾者土也。孤脏以灌溉四旁者也，善者不可得见，恶者可见之义也。

　　卷一

　　十六难

　　十六难曰：脉有三部九候，有阴阳，有轻重，有六十首，一脉变为四时，离圣久远，各自是其法，何以别之？然：是其病有内外证。

　　脉有三部九候，见后十八难。阴阳详第四难。轻重详第五难。六十首见《素问·方盛衰论》，王注谓奇恒六十首，今世不存。或谓即各旺六十日之义。一脉变为四时，即十五难春弦、夏钩、秋毛、冬石也。

　　然脉法不一，离圣久远，各自是其法，何以别其是非长短也，是其病有内外证。言凡病但以内外之证验之，自得其真，不必拘于诸法也。

　　其病为之奈何？然：假令得肝脉，其外证善洁，面青，善怒；其内证脐左有动气，按之牢若痛；其病四肢满，闭淋，溲便难，转筋。有是者肝也，无是者非也。

　　得肝脉，诊得弦脉也，肝与胆合，为清净之腑，故善洁。青者木之色，肝属木，故面青。肝在志为怒，故善怒。此外证之色脉情好也。脐左为肝木左升之部，动气、真气不能藏而发现于外也。牢者，气结而坚；痛者，气郁而滞也；满，闭塞也。筋急则四肢满胀，《左氏传》云：风淫末疾者是也。厥阴脉循阴器，肝病故溲便难。转筋者，肝主筋，故病筋。此内证之部属及所主病也。

　　假令得心脉，其外证面赤，口干，喜笑；其内证脐上有动气，按之牢若痛；其病烦心心痛，掌中热而 。

　　有是者心也、无是者非也。

　　得心脉，诊得钩脉也。心在色为赤，故面赤。心气通于舌，火上炎，故口干。心在声为笑，故喜笑。此外证之色脉情好也。脐上心之部，动气，按之牢痛，心烦，乃心包络受邪，非真心病也。若心病，则旦占夕死，夕占旦死矣。手厥阴心包络之脉，行于掌心，故掌中热。 、干呕也，心病火盛，故 。此内证之部属、及所主病也。

　　假令得脾脉，其外证面黄，善噫，善思；善味。其内证当脐有动气，按之牢若痛；其病腹胀满，食不消，体重节痛，怠惰嗜卧，四肢不收。有是者脾也，无是者非也。

　　得脾脉，诊得缓脉也。脾属土，在色为黄，故面黄。噫，嗳气也。《灵枢·口问篇》曰：寒气客于胃，厥气从下上散，复出于胃，故为噫。脾与胃合、故同病也。脾在志为思，故善思。

　　脾在窍为口，故善味。此外证之色脉情好也。脾位乎中，故动气当脐而牢痛也。脾主营运，运行不健，故腹满食不消也。脾主肌肉，故体重。阳明主束骨而利机关，脾与胃合，故主节痛劳倦伤脾，湿旺睥郁，皆主怠惰嗜卧也。脾主四肢，故四肢不收。此内证之部属及所主病也。

　　假令得肺脉，其外证面白，善嚏，悲愁不乐，欲哭；其内证脐右有动气，按之牢若痛；其病喘咳，洒淅寒热。有是者肺也，无是者非也。

　　得肺脉，诊得毛脉也。肺在色为白，故面白。《灵枢·口问篇》曰：阳气和利，满于心，出于鼻，故嚏。肺气通于鼻，故善嚏。肺在志为忧，故悲愁不乐。在声为哭，故欲哭。此外证之色脉情好也。

　　脐右为肺金右降之部，动气按之牢痛者，肺气结也。肺主气，气逆故病喘咳。肺主皮毛。故洒淅寒热。

　　此内证之部属及所主病也。

　　假令得肾脉，其外证面黑，善恐欠；其内证脐下有动气，按之牢若痛；其病逆气，小腹急痛，泄如下重，足胫寒而逆。有是者肾也，无是者非也。

　　得肾脉，诊得石脉也。肾在色为黑，故面黑，肾在志为恐，故善恐。《灵枢·口问篇》曰：阴气积于下，阳气未尽，阳引而上，阴引而下，故数欠。是肾主欠。此外证之色脉情好也。肾居最下，脐下肾之位，肾气结，故动气按之牢痛。肾气不足，伤于冲脉，故病逆气。少阴之脉循少腹，故小腹急痛也。肾者胃之关，今气虚，故为下重泄，谓食毕即思圊也。《灵枢·经脉篇》曰：足少阴肾之脉，循内踝之后，别入跟中，以上 内，故病足胫寒而逆。此内证之部属及所主病也。泄如下重‘如’字，滑氏易作‘而’字，极是。

　　卷一

　　十七难

　　十七难曰：经言病或有死，或有不治自愈，或连年月不已。其死生存亡，可切脉而知之耶？然：可尽知也。

　　此引《素问·脉要精微论》、《平人气象论》语错杂言之，非经之全文也。所问三者，答曰可尽知也，而下文止答病之死证，余无所见，或有阙简欤？抑不治自愈，即十三难之相生脉。连年月不已，即五十五难之积聚病欤？未可知也，故俟参考。

　　诊病若闭目不欲见人者，脉当得肝脉弦急而长，而反得肺脉浮短而涩者，死也。

　　肝开窍于目，闭目不欲见人，肝病也。然肝之病，脉当弦急而长，今以肝病而诊得浮短而涩之肺脉，乃金来克木也，故主死。

　　病若开目而渴，心下牢者，脉当得紧实而数，反得沉涩而微者，死也。

　　开目而渴者，心主热，热甚则开目而渴也。心下牢者，心痛现证，是实邪也，当得紧实而数之脉，今见沉濡而微之肾脉，乃水来克火，况阳病而得阴脉，不死何待。

　　病若吐血复鼽衄血者，脉当沉细，而反浮大而牢者，死也。

　　失血，虚证也，其脉当沉细，而反见浮大牢实之脉，是阴病而得阳脉，病虚脉实，故主死。《灵枢·玉版篇》曰：衄而不止，脉大，是三逆。即此义也。

　　病若谵言妄语，身当有热，脉当洪大，而反手足厥逆，脉沉细而微者，死也。

　　谵妄，热证也。身当有热，脉当洪大，今反见手足厥冷，脉来沉细而微，此病实脉虚也，故死。

　　病若大腹而泄者，脉当微细而涩，反紧大而滑者，死也。

　　大腹而泄者，脾湿下陷，脉当微细，而反见滑大之脉，是亦病虚脉实矣。《灵枢·玉版篇》曰：腹鸣而满，四肢清泄，其脉大，是二逆，即此义也。

　　卷一

　　十八难

　　十八难曰：脉有三部，部有四经，手有太阴阳明，足有太阳少阴，为上下部，何谓也？滑氏曰：此篇立问之意，谓人有十二经脉，凡有三部，每部之中有四经，今手有太阴、阳明，足有太阳、少阴，为上下部，何谓也？盖三部者，以寸关尺分上中下也。四经者，寸关尺两两相比，则每部各有四经矣。手之太阴、阳明，足之太阳、少阴，为上下部者，肺居右寸，肾居左尺，循环相资，肺高肾下，母子相望也。经云：脏真高于肺，脏真下于肾是也。

　　然：手太阴阳明，金也，足少阴太阳，水也。金生水，水流下行而不能上，故在下部也。足厥阴少阳，木也，生手太阳少阴火，火炎上行而不能下，故为上部。手心主少阳火，生足太阴阳明土，土主中宫，故在中部也。此皆五行子母更相生养者也。

　　手太阴肺、手阳明大肠属金，皆诊于右寸。足少阴肾、足太阳膀胱属水，皆诊于左尺。金生水，水性流下，故在下部也。足厥阴肝、足少阳胆属木，皆诊于左关。手太阳小肠、手少阴心属火，皆诊于左寸。木生火，火性炎上，故在上部也。手厥阴心包络、手少阳三焦属相火，当候于右尺。足太阴脾、足阳明胃属土，当候于右关。火生土，土位居中，故在中部也。土复生金，此五行子母循环生养三部四经上下之义也。

　　脉有三部九候，各何所主之？然：三部者，寸关尺也。九候者，浮中沉也。上部法天，主胸以上至头之有疾也；中部法人，主膈以下至脐之有疾也；下部法地，主脐以下至足之有疾也。审而刺之者也。

　　三部之中，各有浮中沉，是为九候。浮为阳，沉为阴，中者胃气也，所谓自膈以上为上焦也，自膈以下为中焦也，自脐以下至足为下焦也。谢氏曰：此一节当是十六难中答辞，错简在此，而剩出（脉有三部九候，各何主之）十字。且（审而刺之），杨氏云为审病之所在而刺之，丁氏云、当次第之次，纪氏则为刺候之义。各有至理，姑存备参。

　　人病有沉滞久积聚，可切脉而知之耶？然：诊在右胁有积气，得肺脉结，脉结甚则积甚，结微则气微。诊不得肺脉，而右胁有积气者，何也？然：肺脉虽不见，右手脉当沉伏。

　　此病久积聚，可切脉而知之也。肺金右降、右胁，肺之部也。若右胁有积聚，则肺脉当结，结脉往来缓，时一止复来，而无定数者是也。盖结为积聚之脉。《素问·平人气象论》曰：结而横，有积矣。

　　然积有微甚，是以结甚则积甚，结微则气微也。设肺脉虽不见结，而右手脉当见沉伏，沉伏亦积聚脉，右手统三部言，则肺脉亦在其中。又右手气口所以候里也。

　　其外痼疾同法耶？将异也？然：结者，脉来去时一止无常数，名曰结也。伏者，脉行筋下也。浮者，脉在肉上行也。左右表里，法皆如此。

　　此承上文，复问外之痼疾，与内之积聚，法将同异也。痼疾者，凡肌肉筋骨间久留不去之病皆是，以其不在脏腑，故曰外也。止无常数，结脉之象，若有常数，为代脉矣。盖结脉之所由生，以积聚在内，脉道不通，故现脉如此也。伏脉轻手寻之不见，重按以指推筋着骨，乃得其脉形潜隐于骨间者是也。言结伏则病在里，结浮则病在表，结在右，病亦在右，结在左，病亦在左。以此推之，则内外左右，积气痼疾，其结脉虽同，而浮伏异也。故曰法皆如此。

　　假令脉结伏者，内无积聚。脉浮结者，外无痼疾，有积聚，脉不结伏，有痼疾，脉不浮结；为脉不应病，病不应脉，是为死病也。

　　有是病必有是脉，内有积聚、脉宜伏结，外有痼疾，脉宜浮结。设见伏结、浮结之脉，而无伏结、浮结之证，见伏结、浮结之证，而无伏结、浮结之脉，谓之脉不应病，病不应脉也。夫病脉不相应，乃其气已离，血脉不相联属，故云死。然凡病与脉不相应者，皆为死候，不特积聚为然也。

　　卷一

　　十九难

　　十九难曰：经言脉有逆顺，男女有恒，而反者，何谓也？恒，常也。反，谓上下相反也。此男女之脉，有一定恒常之法，得其脉为顺，不得其脉为逆，若强弱相反，则为何病。

　　然：男子生于寅，寅为木，阳也。女子生于申，申为金，阴也。故男脉在关上，女脉在关下，是以男子尺脉恒弱，女子尺脉恒盛，是其常也。

　　此推本生物之初，而言男女阴阳也。杨氏曰：元气始于子，人之所生也。自子推之，男从左行三十，而至于巳；女从右行二十，而至于巳，为夫妇怀妊也。古者男子三十，女子二十，然后行嫁娶，法本于此。十月而生，男从巳左行十月至寅，故男行年起于丙寅，女从巳右行十月至申，故女行年起于壬申。所以男子生于寅，女子生于申也。谢氏曰：寅为阳木，木生火。火生于寅，其性炎上，故男脉在关上，申为阴金，金生水，水生于申，其性流下，故女脉在关下。男子阳气盛，故尺脉弱；女子阴气盛，故寸脉弱。此男女之常也。

　　反者，男得女脉，女得男脉也。其为病何如？男得女脉，女得男脉，异乎恒常，谓之反。然反之为病如何？设此问以起下文之义。

　　然：男得女脉为不足，病在内，左得之，病在左，右得之，病在右，随脉言之也。女得男脉为太过，病在四肢，左得之，病在左，右得之，病在右，随脉言之，此之谓也。

　　男得女脉者，寸脉当盛反弱，尺脉当弱反盛，为阴气盛，阳陷于阴，故为不足。阴主内，故病在内。

　　阳气入阴，病见于阴位也。女得男脉者，寸脉当弱反盛，尺脉当盛反弱，为阳气盛，阴越于阳，故为有余。

　　四肢属乎阳，阴气从阳，则病见于阳位也。左右者，以脉之左右，以验病之左右耳。徐氏曰：阳道全而阴道半。故阳得阴脉为不足、阴得阳脉为有余也。

　　按：丁锦曰：人之有尺，犹树之有根，欲其盛而不可得也。若男得女脉指尺盛、岂可谓之不足乎？女得男脉指尺弱，岂可谓之太过乎？盖男得女脉为不足者，寸脉弱，阳气不足于内，故病在内也。女得男脉为太过者，寸脉盛，阳气有余于外，故病在四肢也。斯言也，似亦近理，而不可拘泥者也。夫尺为脉之根，宜盛不宜弱是矣。然阴虚火动，两尺洪而有力者，岂非不足乎？火炎于上，两寸洪而有力者，岂非太过乎？更有两寸豁大无力，宜大补者；两尺豁大无力，宜升阳散火者；寸脉大于尺脉，而俱有力，为阴虚阳盛宜下者；尺脉大于寸脉，而俱有力，为阳虚阴盛宜汗者。然脉之变，非一言能尽，岂可胶柱鼓瑟耶？越人示人以男女阴阳之体，内外不足太过之变，要在一隅三反耳，学人审诸。

　　卷一

　　二十难

　　二十难曰：经言脉有伏匿，伏匿于何脏而言伏匿耶？然：谓阴阳更相乘，更相伏也。脉居阴部，而反阳脉见者，为阳乘阴也；脉虽时沉涩而短，此谓阳中伏阴也；脉居阳部，而反阴脉见者，为阴乘阳也，脉虽时浮滑而长，此谓阴中伏阳也。

　　此言阴阳相乘中又有伏匿之义也。经言无考。伏匿者，谓不见于本位，反藏于他部而见脉也。脉之阴阳，非独言寸为阳，尺为阴也。若以前后言之，即寸为阳部，尺为阴部；若以上下言之，肌肉上为阳部，肌肉下为阴部。阳乘阴者，尺中已浮滑而长，又时时沉涩而短，故曰阳中伏阴，言阳虽乘阴而阴犹伏于阳内也。阴乘阳者，寸关已沉短而涩，又时时浮滑而长，故曰阴中伏阳，言阴虽乘阳而阳犹伏于阴中也。

　　重阳者狂，重阴者癫。脱阳者见鬼，脱阴者目盲。

　　此又因阴阳之伏匿而极言之。重阳重阴，言不止伏匿，而阴皆变为阳，阳皆变为阴也。狂者阳疾，癫者阴疾。重阳者狂，木火之阳旺也。重阴者癫，金水之阴旺也。心主喜，肝志怒，狂者木火有余，故多喜怒。肾志恐，肺主悲，癫者金水有余，故多悲恐。脱阳者阴旺，鬼，阴类也，故见之。

　　脱阴者，肝窍于目，肝藏血，血舍魂，魂化神，魂神升发而生光明，上开双窍，则为两目，阴者阳之宅也。阴脱宅倾，神魂散亡，是以目盲，名虽阴脱，而实脱阴中之阳气也。

　　卷一

　　二十一难

　　二十一难曰：经言人形病脉不病曰生，脉病形不病曰死，何谓也？然：人形病脉不病，非有不病者也，谓息数不应脉数也。此大法。

　　形病脉不病曰生者，人以脉为主，设其人形体羸瘦，精神困倦，不可谓之无病也。诊其脉，惟息数不应脉数，虽营卫有伤，而不见至损死绝之脉，虽病必生，必其脏腑无恙也。脉病形不病曰死者，设其人肌肉不减，饮食如常，不可谓之有病也。诊其脉，则代革频见，虽不病亦死，以其脏腑已坏，不可救药也。经言无考。仲景辨脉篇曰：脉病患不病，名曰行尸，以无王气，卒眩仆不省人者，短命则死。人病脉不病，名曰内虚，以无谷气，虽困无害。即此义欤！

　　卷一

　　二十二难

　　二十二难曰：经言脉有是动，有所生病，一脉辄变为二病者，何也？然：经言是动者，气也；所生病者，血也。邪在气，气为是动；邪在血，血为所生病。气主 之，血主濡之。

　　气留而不行者，为气先病也；血壅而不濡者，为血后病也。故先为是动，后所生病也。

　　脉谓十二经隧之脉，每脉中有二病者，有在气在血之分也。邪在气，气为是而动；邪在血，血为所生病，是脉之动者气为之，而所生病者，血为之也。气病传血，故曰一脉变为二病也。 ，煦也。

　　气主 之者，谓气煦嘘往来，薰蒸于皮肤分肉也。濡，润也。血主濡之者，谓血濡润筋骨，滑利关节，荣养脏腑也。然气留而不行，则血亦壅而不濡，气在外。血在内，外先受邪，则内亦从之而病，故曰先为是动，后所生病也。

　　上第一卷，一难至二十二难，论脉。

　　卷二

　　二十三难

　　二十三难曰：手足三阴三阳脉之度数，可晓以不？然：手三阳之脉，从手走头，长五尺，五六合三丈。手三阴之脉，从手至胸中，长三尺五寸，三六一丈八尺，五六三尺，合二丈一尺。足三阳之脉，从足走头，长八尺，六八四丈八尺。足三阴之脉，从足至胸，长六尺五寸，六六三丈六尺，五六三尺，合三丈九尺。人两足跷脉，从足至目，长七尺五寸，二七一丈四尺，二五一尺，合一丈五尺督脉任脉，各长四尺五寸，二四八尺，二五一尺，合九尺。凡脉长一十六丈二尺，此所谓十二经脉长短之数也。

　　此言十二经脉及两跷督任之脉，析之合之，皆有度数可纪也。手有三阴，太阴肺、少阴心、厥阴心包络；足有三阴，太阴脾、少阴肾、厥阴肝；手有三阳，太阳小肠、阳明大肠、少阳三焦；足有三阳，太阳膀胱、阳明胃、少阳胆，为十二经也。经之流注，手三阳皆从手指末起而终于头，手三阴亦从手指末起而终至胸中，足三阳从足指起而至头，足三阴从足趾足心起而至胸，此举经脉之度数，故皆以手足言也。跷脉属奇经，有阴阳之分，左右足各有阳跷，即从足太阳申脉穴，由外上行至风池者是也。左右足各有阴跷，即从足少阴照海穴，由内踝上行至咽喉者是也。但《灵枢·脉度篇》论跷脉起止。专指阴跷言，而不及阳跷，则其长短之数，乃阴跷之数也。故帝问跷脉有阴阳，何脉当其数，岐伯答以男子数其阳，女子数其阴。盖阳跷与阴跷，虽有内外表里之殊，其长短则大约相等也。督脉任脉，亦属奇经。督脉起于肾中。由尻贯脊，入脑交巅，终于人中，统一身之阳。任脉起于少腹之内，出会阴，循脐腹，上喉咙，终于唇下之承浆，统一身之阴。此节引《灵枢·脉度篇》原文，以明脉即营气也。

　　经脉十二，络脉十五，何始何穷也？然：经脉者，行血气，通阴阳。以荣于身者也。其始从中焦注手太阴阳明，阳明注足阳明太阴，太阴注手少阴太阳，太阳注足太阳少阴，少阴注手心主少阳，少阳注足少阳厥阴。厥阴复还注手太阴。别络十五，皆因其原，如环无端，转相灌溉，朝于寸口人迎，以处百病，而决死生也。

　　上言经脉尺度，此又言经脉行度，而推论络脉随经脉以营运也。经有十二，始从中焦者，盖谓饮食入胃，其精微之化，注于手太阴阳明，以次相传，至足厥阴，厥阴复还注手太阴也。络脉十五，皆随十二经脉之所始，转相灌溉，如环之无端，朝会于寸口人迎，以处分百病，而决死生也。

　　古法以结喉两旁动脉为人迎，越人独取寸口，直以左手关前一分为人迎，右手关前一分为气口，后世宗之。盖胃受谷气而养五脏，肺朝百脉而平权衡，胃为脉之根，肺为脉之干，胃脉大小强弱，未有不变见于寸口。寸口者，脉之大会，为肺之动脉，以根干相通故也。

　　经曰：明知终始，阴阳定矣，何谓也？然：终始者，脉之纪也。寸口、人迎，阴阳之气，通于朝使，如环无端，故曰始也。终者，三阴三阳之脉绝，绝则死，死各有形，故曰终也。

　　经，《灵枢·终始篇》也。此节承上文决死生之义，而问脉之终始，以起下节脉绝之形也。终始篇曰：凡刺之道，毕于终始，明知终始，五脏为纪，阴阳定矣。是谓欲知终始，于阴阳为能定之，盖以阳经取决于人迎，阴经取决于寸口也。朝，朝宗也。使，使道也。道即经隧之谓。

　　始如生物之始，终如生病之穷，欲明生死，脉以候之。阴阳之气，循环不已，人之生机，皆始于此，故曰始也。三阴三阳之脉绝，人之生机，皆终于此，故曰终也。其三阴三阳脉绝之形状，具如下章。

　　卷二

　　二十四难

　　二十四难曰：手足三阴三阳气已绝，何以为候？可知其吉凶不？然：足少阴气绝，则骨枯。少阴者，冬脉也，伏行而温于骨髓。故骨髓不温，则肉不着骨，骨肉不相亲，则肉濡而却，肉濡而却，故齿长而枯，发无润泽，无润泽者，骨先死。戊日笃，己日死。

　　此承上文手足三阴三阳气绝必有其候，引《灵枢·经脉篇》错杂言之也。足少阴，肾脉也，肾主冬，故云冬脉也。肾主内营骨髓，故云伏行而温于骨髓也。濡，软也。却，退缩也。肾气已绝，骨肉不相亲，则齿龈之肉结缩，故齿渐长而枯燥也。肾主藏精而化血，发者血之余，肾之精气绝，故发不润泽也。戊己，土也。肾，水也。土克水，故云戊日笃，己日死也。

　　足太阴气绝，则脉不荣其口唇。口唇者，肌肉之本也。脉不荣，则肌肉不滑泽；肌肉不滑泽则肉满；肉满则唇反；唇反则肉先死。甲日笃，乙日死。

　　足太阴，脾脉也。脾主肌肉，脾开窍于口，其华在唇四白，脉不荣，则太阴之气绝，故肌肉不滑泽，肉满唇反也。甲乙，木也。脾，土也。木克土，故云甲日笃，乙日死也。

　　足厥阴气绝，则筋缩引卵与舌。厥阴者，肝脉也。肝者，筋之合也。筋者，聚于阴器而络于舌本，故脉不荣则筋缩急，筋缩急则引卵与舌。故舌卷卵缩，则筋先死。庚日笃，辛日死。

　　足厥阴，肝脉也。其华在爪，其充在筋，其脉循阴器而络于舌本，脉不营则厥阴之气绝，故筋急舌卷而卵缩也。庚辛，金也。肝，木也。金克木，故云庚日笃，辛日死也。

　　手太阴气绝，则皮毛焦。太阴者，肺也，行气温于皮毛者也。气弗荣则皮毛焦；皮毛焦，则津液去；津液去，则皮节伤；皮节伤，则皮枯毛折。毛折者，则毛先死。丙日笃，丁日死。

　　手太阴，肺脉也。其华在毛，其充在皮，脉不营，则皮毛焦。肺主气，气主薰肤泽毛，太阴气绝，故津液去，则皮枯毛折而节伤也。丙丁，火也。肺，金也。火克金，故云丙日笃，丁日死也。

　　手少阴气绝，则脉不通。少阴者，心脉也，心者，脉之合也。脉不通则血不流，血不流则色泽去，故面黑如黧，此血先死。壬日笃，癸日死。

　　手少阴，心脉也。心主血脉，其荣色也，其华在面。心气绝，则脉不通，血不流而色泽去矣。

　　面黑如黧，黧，黑黄色而无润泽也，言心血不能营于面，则黄黑而无光华也。壬癸，水也。心，火也。水克火，故云壬日笃，癸日死也。

　　按：手三阴，今释太阴，少阴，而独遗手厥阴者，何也？盖包络与心同候，言心气绝，则包络之气亦绝，其诊既同，不必别解。故《灵枢·经脉篇》亦无手厥阴之候也。

　　三阴气俱绝者，则目眩转，目瞑；目瞑者为失志；失志者则志先死。死即目瞑也。

　　三阴者，手足三阴脉，此五脏之脉也。五脏者，人之根本也。目眩者，眩乱而见之不真也。转者，目或反背，或朝上，或左右侧也。目瞑者，盲而无所见也。此三阴气绝，精神俱去之候。失志者，人之五志，各属一脏，肝志怒，心志喜，脾志思，肺志忧，肾志恐。今三阴已绝，五脏皆失其志，故无喜怒忧思恐，五志俱亡，故曰失志即死也。

　　六阳气俱绝者，则阴与阳相离，阴阳相离，则腠理泄，绝汗乃出，大如贯珠，转出不流，则气先死。

　　旦占夕死，夕占旦死。

　　六阳者，手足三阳也。阴与阳相离者，阴阳隔绝不相附也。夫阳气卫外，则腠理密；阳气绝，则腠理不固，阴不可独留，故毛孔皆开，阴气亦从腠理而泄矣。甚则绝汗出，大如贯珠者，言身体汗出着肉，如缀珠而不流散。故曰贯珠也。气属于阳，阳绝，故气先死也。

　　按：《灵枢·经脉篇》无三阳分候之法，止有总论六阳气绝一节，若终始篇及《素问·诊要经终论》，俱载三阳绝候法。今既以三阴三阳为问，当引经文以证明之，补其未备。太阳之脉，其终也，戴眼反折，螈，其色白，绝汗乃出，出则死矣。少阳终者，耳聋，百节皆纵，目HT 绝系，绝系一日半死。其死也，色先青白，乃死矣。阳明终者，口目动作，善惊妄言，色黄，其上下经盛而不仁，则终矣。此三阳脉绝之状也。夫太阳之气主皮毛。气绝于皮，故色白，而绝汗出也。少阳主骨，百节尽纵，则少阳之气绝，少阳属肾，肾藏志，目系绝者，志先死矣。阳明之脉，挟口承目，故口目动作，乃其经气欲绝也。善惊妄言，阳明之神气外出也，色黄，阳明之土气外脱也。

　　上下经盛，胃气绝而无柔和之象也。肌肤不仁，则营卫之气绝矣。

　　卷二

　　二十五难

　　二十五难曰：有十二经，五脏六腑十一耳，其一经者，何等经也？然：一经者，手少阴与心主别脉也。心主与三焦为表里，俱有名而无形，故言经有十二也。

　　此节问答之意，谓五脏六腑配手足之阴阳，但十一经耳，其一经者，乃手少阴心脉，手心主包络脉也。二脉俱是心脉，而少阴与太阳合脉，心主与三焦合脉，各相表里而合为十二经也。其言包络三焦无形者，言其气也，然未免语病。《灵枢·本藏篇》曰：密理浓皮者，三焦膀胱浓，粗理薄皮者，三焦膀胱薄。果否无形，何以有浓薄之相应乎？邪客篇曰：心者，五脏六腑之大主，其脏坚固。邪弗能容，容之则心伤，心伤则神去而死矣。故诸邪之在于心者，皆在于心之包络。包络者，言包裹此心之膜也。若其无形，所指何物？是包络三焦之有形，不待辨自明矣。

　　按：手厥阴心包络，即包心之脂膜，西医谓心外之夹膜者是也。其膜分内外二层，外层浓而坚密，上裹总回管脉管，下与膈膜之上层相粘，内层外连于外层，内粘于心，其脉与膈之脉管，肺之气食两管，而通贯于脑筋。心之脉络，亦从包络发出，以达周身。故经言膻中者，臣使之官也。手少阳三焦，为水中之阳，是为相火。经言少阳属肾者，属于肾中命门也。命门即肾系，由肾系下生脂膜，为三焦之根。西医所谓腹包膜，腹内腑统膜者是也。其膜之原，肾系之，下裹膀胱，通两肾，包二肠及女子子宫，经核反折回，由尻骨之后上行腹壁膜，前至肝之上，膈膜之下，转向腹前，包肝裹胃，上层与膈膜之下层粘续。膈之上层，与心包络之下层相联，气脉通贯于肝之下，胃之上，又横出薄膜一层，以隔肝胃，即肝胃连膜也。心肺在此膜之上，不能包裹，所包各脏腑，肚腹之前，成一空囊，由肝胃连膜，后有一孔相通，透入空囊，名曰空窍。凡膈膜以下各脏腑之间，俱有此膜数层之折叠筋带，为绾其脏腑，以定其部位，并护行各处之血管脑筋，又枝生薄膜，网罗纵横，是由彼脏行于此脏，以通气血者也。凡诸连网膜油，皆三焦之物也。夫包络之脉，下膈，历络三焦上下，粘续其气；并出于肾，一游行于上中下三焦，而各有所归之部署；一入于心包络，而为君主之相。三焦起于七节之间，藏水中真火，为相火之宅，包络乃相火之脏，三焦乃相火之腑，包络三焦气化流行，皆相火之流行也。以似脏别脏之小囊，配似腑外腑之大囊，亦天造地设之理，不容妄议者也。若泥执无形，误矣。

　　卷二

　　二十六难

　　二十六难曰：经有十二，络有十五，余三络者，是何等络也？然：有阳络，有阴络，有脾之大络。

　　阳络者阳跷之络也。阴络者，阴跷之络也。故络有十五焉。

　　十二经有十二络，如手太阴络大肠，手阳明属大肠络肺之类。此云络有十五者，以阳跷之络统诸阳，阴跷之络统诸阴，又以脾之大络总统阴阳诸络也。

　　按：《灵枢·经脉篇》，十二经别之外，以督脉之长强，任脉之尾翳，脾之大包，合为十五络。盖督脉统络诸阳，任脉统络诸阴，以为十二经络阴阳之纲领故也。若阳跷为足太阳之别，阴跷为足少阴之别，不能统诸阴阳。越人取此，或别有见义，未可知也。

　　然：《素问·平人气象论》云：胃之大络，名曰虚里，贯膈络肺，出于左乳下，其动应衣，脉宗气也。虚里一穴，为胃之大络，若动甚则宗气泄矣，是亦不可不知也。夫十二经脉之血气与脉，皮肤之气血，皆生于胃腑水谷之精，而各走其道。经脉十二者，六脏六腑，手足三阴三阳之脉，乃营血营行，伏于分肉之内，始于手太阴肺，终于足厥阴肝，周而复始，以应呼吸漏下者也。即西医所谓运血之脉管也。其出于孙络皮肤者，随三焦出气，溢于孙络，以充肤热肉，澹渗毫毛，卫行于周身，即西医所谓之微丝血管也。由孙络行遍周身，溜于经别。经别者，脏腑之络脉也。

　　与经脉交相逆顺而行，即西医所谓回血管也。人身经脉十二，络脉十五，二十七气出入，阴阳相贯，如环之无端。任脉统一身之阴以主出，督脉统一身之阳以主入，两跷即随经脉交相逆顺，而行之阳络阴络也。

　　卷二

　　二十七难

　　二十七难曰：脉有奇经八脉者，不拘于十二经，何谓也？然：有阳维，有阴维，有阳跷，有阴跷，有冲，有督，有任，有带之脉。凡此八脉者，皆不拘于经，故曰奇经八脉也。

　　奇，音基，斜也，零也，不偶之义。维，维持也。跷，跷捷也。冲，直上也。督，总督诸阳也。任，统任诸阴也。带为诸脉之总束也。此八脉者，不系正经，无表里配合，别道奇行，故曰奇经也。

　　经有十二，络有十五，凡二十七气，相随上下，何独不拘于经也？然：圣人图设沟渠，通利水道，以备不然。天雨降下，沟渠溢满，当此之时， 霈妄行，圣人不能复图也。此络脉满溢，诸经不能复拘也。

　　经脉十二，络脉十五，二十七气，流内联外上下，皆有常度。此八脉不随十二经脉常度，别道而行，故越人设沟渠为喻，以见络脉满溢，诸经不能复拘，而为奇经，故奇经为十二经脉之别派。

　　此两节举八脉之名，及所以明奇经之义也。

　　卷二

　　二十八难

　　二十八难曰：其奇经八脉者，既不拘于十二经，皆何起何系也？然：督脉者，起于下极之俞，并于脊里，上至风府，入属于脑。

　　此承明八脉起止之义。下极之俞，长强穴也，在脊 骨端。风府穴在脑后发上，同身寸之三寸。盖督者，都也，能统诸阳脉，行于背，为阳脉之都纲也。

　　按：唐氏曰：督脉起于肾中，下至胞室，肾中天一所生之癸水，入于胞中，全在督脉导之使下也。督气至胞，任脉应之，则心胃之血，乃下会于胞中，此为督任相交，心肾相济，道家坎离水火交媾之乡，即在于此。督脉络阴器，循二阴之间，与任脉会于下也。贯脊上顶，交于人中，与任脉会于上也。今细察其脉，由鼻柱上脑，贯脊抵肾，由肾入胞中，据此道路观之，乃知督脉主阳，主生肾气。盖气生于天阳，吸入鼻孔，至脑门，下肺管，循背脊，而下入肾，又由肾入胞中、故吸入则胞中满也。吸入之气，实由鼻由脑由脊而下，故掩鼻张口，能出气而不能吸气。盖吸由脊下，非从鼻脑不能入也。呼由膈出，故张口能出气也。吸由脊下，督脉主之，知督脉所主，乃知气之所生化矣。

　　任脉者，起于中极之下，以上至毛际，循腹里，上关元，至咽喉。

　　中极穴属任脉，在脐下，同身寸之四寸，言中极之下，盖指会阴穴也。由会阴循腹里而上行，至咽喉。任者，任也，能统诸阴脉而行于腹，乃阴脉之总任也。

　　按：唐氏曰：督脉在背，总制诸阳，谓之曰督。任脉在腹，总统诸阴，谓之曰任。阴阳相贯。

　　故任与督两脉必相交，下则交于前后阴之间，上则交于唇之上下也。以先后天论之，督在脊属肾，属先天，任在腹属胃，属后天。先天主气，下交胞中，后天主血，下交胞中，全在此二脉也。以水火论，督脉属气属水，任脉属血属火，是任脉当又属之心，心肾相交，水火既济，皆由于此，故任脉者，阴脉之海也。

　　冲脉者，起于气冲，并足阳明之经，挟脐上行，至胸中而散。

　　冲脉为十二经之海，起于气冲，并阳明之脉，挟脐上行而至胸中。《素问·骨空论》言起于气街，并少阴之经，与此异。《灵枢·逆顺肥瘦篇》与此同。盖冲脉起于胞中，为气血之海，乃呼吸之根，人之呼气，由气海循胸膈肺管而出于喉，故以冲为气街，盖指乎此，经文虽互异，而义无害也。

　　按：人身阴阳原气，皆起于下。故《内经》以广明之后，即为太冲，太冲之地，属之少阴，少阴之前，乃为厥阴。其部为血海，常与太冲腾精气而上，灌溉阴阳，斯则人之元气精气，皆起于下也。由下而起，则分三道而上，其阳者，从少阴之后，行太阳夹脊中道，以总诸阳，名为督。其阴者，由前阴地道而上，行阳明之表，中以总统诸阴，其名为任。而中央一道，则脉起血海，腾精气而上，积于胸中为宗气，以司呼吸，其名为冲。是气则与阳明胃气俱住中州，亦与血海之营气，俱行十二经脉者也。督脉任脉，皆起胞中，一行脊，一行腹，会于承浆。冲脉则由胞中上行，挟脐而会于咽喉，三脉同起于下极，一源而三歧，故轩岐不曰冲督任，而总其名曰太冲。是太冲者，以一身之精气升降言之，不独为血海言之也。夫胃中饮食之精汁，奉心化血，下入胞中，即由冲脉导之使下，故《内经》云：女子二七而天癸至，太冲脉盛，月事以时下也。是胞中为先天肾气，后天胃血交会之所，冲脉起于胞中，导先天肾气上行，以交于胃，导后天阴血下行，以交于肾，导气而上，导血而下。通于肾。丽于阳明，此冲脉之所司也。

　　带脉者，起于季胁，回身一周。

　　带脉起于季胁下，同身寸之一寸八分。带，束也。回，绕也。横围一周，前垂如带，总束诸脉，使上下有常，要约管束之，如人之束带然，故名带也。带脉之所从出，则贯肾系，是当属肾，女子系胞，赖其主持，盖其根结于命门也。环腰贯脐，居于身之中，又当属脾，故脾病则女子带下，以其属脾，而又下垂于胞中，故随带而下也。

　　阳跷脉者，起于跟中，循外踝上行，入风池。

　　阳跷脉起于足外踝申脉穴，而上行入于风池，风池穴在耳后同身寸之半寸，属少阳胆经。跷者，捷也，主人行走之机，供步履之用也。

　　阴跷脉者，亦起于跟中，循内踝上行，至咽喉，交贯冲脉。

　　阴跷脉起于足内踝骨下之照海穴，而上行至咽喉，交贯冲脉，循 入 ，与太阳、阳跷脉会。

　　按：两跷脉者，跷以矫举为义，乃络脉中之气血行身之侧，与少阳厥阴同性，两脉主筋，两跷亦主筋也。然其道不同，阴出阳而交于足太阳，阳入阴而交于足少阴，其气每从阴阳根柢和合，以为矫举，而上荣大会于目，故目之瞑开皆宜。其曰阴脉营其脏，阳脉营其腑者，入阴则营脏，入阳则营腑也。男女脉当其数者，男子阳用事，其跷在阳，故男子数断其阳。女子阴用事，其跷在阴，故女子数断其阴也。

　　阳维阴维者，维络于身，溢蓄不能环流灌溉诸经者也。故阳维起于诸阳会也，阴维起于诸阴交也。

　　阳维阴维，维络于身，为阴阳之纲维也。阳维发于足太阳之金门，以足少阳阳交为 ，与手足太阳及跷脉会于 俞，与手足少阳会于天 及会肩井，与足少阳会于阳白，上本神、临泣、正营、脑空，下至风池，与督脉会于风府、哑门，此阳维之起于诸阳之会也。阴维之 曰筑宾，与足太阴会于腹哀、大横，又与足太阴厥阴会于府舍、期门，又与任脉会于天突、廉泉。此阴维起于诸阴之交也。

　　按：阳维主皮肤之气，行身之表，阴维主脂膜之气，行身之里，故病寒热内痛也。其起止，罗氏谓阴维以维于诸阴，阳维以维于诸阳，然而能为维者，必从乎阴阳之根柢，具盛气之发，而后能维。

　　阳维从少阴至太阳，发足太阳之金门，而与手足少阳阳明五脉会于阳白。阴维从少阳斜至厥阴，发于足少阴之筑宾，至顶前而终。少阴少阳，为阴阳根柢之气，维于阳者，必从少阴以起之，是阴为阳根也。维于阴者，必从少阳而起之，是阳为阴致也。故二脉乃孙络中气血而入于络脉，为卫气纲领也。

　　比于圣人图设沟渠，沟渠满溢，流于深湖，故圣人不能拘通也。而人脉隆盛，入于八脉而不环周，故十二经亦不能拘之，其受邪气，蓄则肿热，砭射之也。

　　比于者，譬喻之辞也。言奇经八脉所起所继如此，然不拘于十二经者，何哉？比如圣人设沟渠，所以通利水道也，沟渠满溢，则流入深湖。深湖者，卑平积水之所，故能拘制于沟渠而流通也。人身经脉隆盛，入于奇经，不能归还于十二经脉之中，邪气入于奇经，无从而出，郁滞不通，而为肿为热，惟用砭石以射之，则邪气因血以泄，病乃可已也。

　　卷二

　　二十九难

　　二十九难曰：奇经之为病何如？然：阳维维于阳，阴维维于阴，阴阳不能自相维，则怅然失志，溶溶不能自收持。阳维为病苦寒热，阴维为病苦心痛。阴跷为病，阳缓而阴急。阳跷为病，阴缓而阳急。冲之为病，气逆而里急。督之为病，脊强而厥。任之为病，其内苦结，男子为七疝，女子为瘕聚。

　　带之为病，腹满，腰溶溶若坐水中，此奇经八脉之为病也。

　　此节明奇经八脉之病情也。阳维维于阳，阴维维于阴，若阴阳不能相维，则怅然失志，神思不爽矣。溶溶，懈怠浮荡貌，言缓慢而不能收持也。阳为卫，阳气不和，故寒热。阴血化于心少阴，阴气不利，故心痛也。两跷脉为病，病在阳则阳脉结急，病在阴则阴脉结急，受病者急，不病者自和缓也。

　　冲脉起于气冲，上至胸中，其为病气逆而里急，其所以受邪，亦因肾气不足而邪能干之也。督脉行身之背，督脉受邪，病必脊痛而厥逆也。任脉起胞门子户，而行于腹，故其脉结为七疝瘕聚之病也。带脉横围腰腹，故病则腹满，腰溶溶如坐水中，宽慢不收而畏寒也。曰此奇经八脉之为病者，以总结上文诊候之要也。

　　按：经脉者，脏腑血气之路径也，若者邪滞，则病生焉。此篇七难、专论经络，何以详于奇经而略于正经，殊觉未备。今从《灵枢·经脉篇》录其起止，指明经脉所过，以阐血气之迹，而知病起何经，能不致盲人摸象也。手太阴肺经之脉，起于中焦，下络大肠，还循胃口，上膈属肺，从系横出腋下，循 内下肘，循臂内至寸口，上鱼际，出大指之端。其支者，从腕后直由次指内廉而出其端。手阳明大肠，与肺为表里，其脉起于大指次指之端，循指上廉，出合谷两骨间，上入两筋中，循臂上廉，入肘外廉，上 外至肩，出 骨之前廉，而至肩背之上天柱骨间大椎会上，又下入缺盆，络肺下膈，属大肠。其支者，从缺盆上颈贯颊，入下齿中，还出挟口交人中而上挟鼻孔。足阳明胃脉，起于鼻，交 中，由眼下循鼻外，入上齿中，还出挟口环唇，下交承浆，却循颐后下廉，出大迎，循颊车，上耳前，过客主人，循发际，至额颅。其支者，从大迎前下人迎，循喉咙，入缺盆，下膈属胃络脾。其直者，从缺盆下乳内廉，挟脐入气街中。其支者，起胃下口，循腹里，至气街，与直者合。以下髀关，抵伏兔，下膝膑中，下循胫外廉，下足跗，入中指内间。又其支者，由下膝三寸而别，下入中指外间。又其支者，别跗上入大指间出其端。足太阴脾与胃为表里，其脉起于足大指之端，循指内侧白肉际，过核骨后，上内踝前廉，至 内，循胫骨后上膝股内前廉，入腹属脾络胃。又上膈挟咽，连舌本，散舌下。

　　其支者，复从胃别上膈，注心中。手少阴心经之脉，起于心中，出属心系，下膈络小肠。其支者，从心系上挟咽，系目系。其直者，从心系却上肺，下出腋下，循 内后廉，下肘内，由臂内后廉抵掌后锐骨之端，入掌内后廉，循小指之内出其端。手太阳小肠，与心为表里。其脉起于小指之端，循手外侧上腕，出踝中，直上循臂骨下廉，出肘内侧两筋之间，上循 外后廉，出肩解，绕肩胛，交肩上，入缺盆，络心循咽下膈，抵胃属小肠。其支者，从缺盆循颈上颊，至目锐 ，却入耳中。又有支者，别颊上 抵鼻，至目锐 ，斜络于颧。足太阳膀胱之脉，起于目内 ，上额交巅。其支者，从巅至耳上角。其直者，从巅入络脑，还出别下项，循肩 内，挟脊抵腰中，入循膂，络肾属膀胱。其支者，从腰中下行，挟脊贯臀入 中。又有支者，从内左右别下贯胛，挟脊内，过髀枢，循髀外，从后廉下合 中。以下贯 内，出外踝之后，循京骨，至小指外侧。足少阴肾，与膀胱为表里。其脉起于小指之下，斜走足心，出于然谷之下，循内踝之后，别入跟中，以上 内。出 内廉，上股内后廉，贯脊属肾，络膀胱。其直者，从肾上贯肝膈，入肺中，循喉咙，挟舌本。其支者，从肺出络心，注胸中。手厥阴心包络之脉，起于胸中，出属心包络，下膈历络三焦。其支者，循胸出胁，下腋三寸，上抵腋下，循 内，下肘中，下臂行两筋之间，入掌中，循中指出其端。又有支者，别掌中，循小指次指出其端。手少阳三焦，与心包络为表里。其脉起于小指次指之端，上出两指间，循手表腕，出臂外两骨之间，上贯肘，循 外，上肩，入缺盆，布膻中，散络心包，下膈，循属三焦。其支者，从膻中上出缺盆，上项，系耳后，直上出耳上角，以下颊至 。又有支者，从耳后入耳中，出走耳前，过客主人前，交颊，至目锐 。足少阳胆脉，起于目锐 ，上抵头角，下耳后，循颈，至肩上，入缺盆。其支者，从耳后入耳中，出走耳前，至目锐 后。又有支者，别锐 ，下大迎，合手少阳脉抵于 ，下加颊车，至颈，合缺盆，以下胸中，贯膈，络肝属胆，循胁里，出气街，绕毛际，横入髀厌中。其直者，从缺盆下腋循胸，过季胁，下合髀厌中。以下循髀阳，出膝外廉，至外辅骨之前，直下抵绝骨之端，下出外踝之前，循足跗上，入小指次指之间。其支者，别跗上，入大指之间，循大指歧骨内出其端。还贯爪甲，出三毛。足厥阴肝，与胆为表里。其脉起于大指丛毛之际，上循足跗上廉，去内踝一寸，上踝八寸，由太阴之后上 内廉，循股阴，入毛中，过阴器，抵小腹，挟胃属肝络胆，上贯膈，布胁肋，循喉咙之后，上入颃颡，连目系，上出额，与督脉会于巅。其支者，从目系下颊里，环唇内。又有支者，复从肝别贯膈，上注于肺，下行至中焦，挟中脘之分，复接于手太阴肺经，合督任两脉，以尽十六丈二尺之脉道，终而复始也。

　　上第二卷，二十三难至二十九难，论经络。

　　卷三

　　三十难

　　三十难曰：荣气之行，常与卫气相随不？然：经言人受气于谷，谷入于胃，乃传于五脏六腑，五脏六腑，皆受于气。其清者为荣，浊者为卫，荣行脉中，卫行脉外，荣周不息，五十而复大会。

　　阴阳相贯，如环之无端，故知荣卫相随也。

　　荣卫循行之义，已详一难中。此言荣卫相随不息之原，起于胃之谷气，其清者为荣，即谷味之精，乃阳中之阴也。血为荣，行于脉中，其浊者为卫，即谷味之气，乃阴中之阳，即所谓阳明悍气也，化气为卫，以卫护于脉外。《素问·痹论》云：营者，水谷之精气也，和调于五脏，洒陈于六腑，乃能入于脉也。卫者，水谷之悍气也，其气 疾滑利，不能入于脉也。亦即此义。但此节乃《灵枢·营卫生会篇》中语。惟《灵枢》作谷入于胃，以传于肺，五脏六腑皆以受气，为少殊耳。

　　然胃中水谷之精，为微丝液管吸至颈会管，过肺入心，化赤为血，以荣五脏六腑。经脉之中，删去（以传于肺）四字，便乖脏腑传道之义，关系匪轻，不可缺也。

　　卷三

　　三十一难

　　三十一难曰：三焦者，何禀何生？何始何终？其治常当何许，可晓以不？然：三焦者，水谷之道路，气之所终始也。上焦者，在心下，下膈，在胃上口，主内而不出，其治在膻中，玉堂下一寸六分，直两乳间陷者是。中焦者，在胃中脘，不上不下，主腐熟水谷，其治在脐旁。

　　下焦者，当膀胱上口，主分别清浊，主出而不内。以传道也，其治在脐下一寸。故名曰三焦，其府在气街。

　　前节举五脏六腑，禀水谷荣卫之气而相资养，为论脏腑之首条。此因三焦之气化，论其发用之理也。夫三焦者，禀元气以资始，合胃气以资生，上达胸中而为用，往来通贯，宣布无穷，造化出纳，作水谷之道路，为气之所终始也。上焦在膈膜之下者，以其上层与膈膜下层粘属也。其气自下而上，散于胸中，分布薰蒸于皮肤腠理，故在胃上口，主纳而不令出，其治在膻中穴，属任脉，在玉堂下同身寸之一寸六分陷者中，任脉气所发也。中焦在胃中脘，以其包肝裹胃也，其治在脐旁之天枢，胃脉之穴也，其用在胃之中脘，中脘者，乃十二经所起所会，阴阳肉完之处，故曰脘也。

　　下焦者，当膀胱上口，乃阑门之分，盖由此清者入于膀胱而为气为溺，浊者入于大肠而为滓为秽，故主出而不纳，以传道也，其治在脐下任脉之阴交穴。《素问·灵兰秘典论》曰：三焦者，决渎之官，水道出焉，即指此也。其所在气街者，气街在毛际两旁，足阳明经穴，乃三焦之根，原气所之处，即由肾系所生之脂膜也。夫三焦属相火之宅，火之性自下而上，故《素问·经脉别论》曰：饮入于胃，游溢精气，上输于脾，此指中焦也。脾气散精，上归于肺，此指上焦也。通调水道，下输膀胱，此指下焦也。然论上中下三焦之气，何以独重乎饮，不知气乃水之所化也。膀胱之水，借吸入之天阳，引心火至下焦，薰蒸化而为气以上达，为津为液为汗，此火交于水化气之理，即干阳入坤阴，随阳气上腾而为云为雨之义也。若夫三焦之形质，详见于二十五难，可参互观之。

　　卷三

　　三十二难

　　三十二难曰：五脏俱等，而心肺独在膈上者，何也？然：心者血，肺者气，血为荣，气为卫，相随上下，谓之荣卫，通行经络，荣周于外，故令心肺在膈上也。

　　《素问·五脏生成篇》曰：诸血皆属于心，诸气皆属于肺。是心主血，血为荣，肺主气，气为卫，血流据气，气动根据血，营卫相随，通行经络，周于身外，犹天道之运于上，故居膈上也。膈，膈膜也。凡人心肺之下，诸脏之上，有膈膜一层，薄如细网，随呼吸以升降，遮隔浊气，不使上薰于心肺也。首节明血气之用，此节言血气之体，以见人身脏腑，皆赖血气之荣养也。

　　卷三

　　三十三难

　　三十三难曰：肝青象木，肺白象金，肝得水而沉，木得水而浮，肺得水而浮，金得水而沉，其意何也？然肝者，非为纯木也，乙，角也，庚之柔。大言阴与阳，小言夫与妇。释其微阳，而吸其微阴之气，其意乐金，又行阴道多，故令肝得水而沉也。肺者，非为纯金也，辛、商也，丙之柔。大言阴与阳，小言夫与妇。释其微阴，婚而就火，其意乐火，又行阳道多，故令肺得水而浮也。肺熟而复沉，肝熟而复浮者，何也？故知辛当归庚，乙当归甲也。

　　此言阴阳互根，五行化合之理。人身不外乎阴阳，交则生，不交则病，离则死。越人特举肝肺而言者，肝藏魂，肺藏魄，魂魄为一身阴阳之主宰也。以十干合脏腑，甲阳木应胆，乙阴木应肝。丙阳火应小肠，丁阴火应心，戊阳土应胃，己阴土应脾，庚阳金应大肠，辛阴金应肺，壬阳水应膀胱，癸阴水应肾。若以五音配五行，宫土、商金、角木、征火、羽水，各因十干之阴阳，而分太少也。肝属乙木，得水当浮，何以反沉？然：肝虽乙木，乙与庚合，庚为阳金，金性本沉，妇当从夫，其意乐金。而失木之本性，故得水反沉也。肺属辛金，金得水当沉，何以反浮？然：肺虽辛金，辛与丙合，丙为阳火，火性炎上，妇当从夫，其意乐火，而失金之本性，故得水反浮也。生则生气旺，故能化合，熟则生气尽，故不能化合。所以肝熟而复浮，肺熟而复沉，各归其本性也。大而言之，即天地之阴阳，小而言之，即人伦之夫妇，其理一也。

　　夫肝属足厥阴经，位于膈下，故行阴道多也。肺属手太阴经，位于膈上，故行阳道多也。今举肝肺类推，则脏腑阴阳之化合，从可会通矣。

　　按：十干者，甲乙、丙丁、戊己、庚辛、壬癸也。五行化合者，甲己化土，乙庚化金，丙辛化水，丁壬化木，戊癸化火也。化合之义，未有明其所以然者，请详言之。术士佥谓逢龙则化，盖甲己之年，首丙寅月，次丁卯，次戊辰。辰为龙，龙善变化，戊为阳土，此一年之运，皆当属土。汪双池非之，言寅月三阳出于地上，是地气始升也，化气当自寅月始，如甲己之年，首丙寅月，丙火生土，故甲己化土。化气者，化其所生之气也，余可类推。斯说颇为近理，然于化合之义，究不能明。或谓经曰丹天之气，经于牛女戊分， 天之气，经于心尾己分，苍天之气，经于危室柳鬼，素天之气，经于亢氐毕昂，玄天之气，经于张翼娄胃，其戊己分者，则奎壁角轸也。五天五行之守气，各有所横，以加于宿度，临于十干之上。如 气于心尾己分，心尾当甲，角轸当己，故土位甲己也，以下皆然。此言似近理而实非，盖天动而虚，其气圆通，而初无定气，其临御五行，自有本然当然之则，而初非有守气以期之也。况所谓化气者，逢合则化，不逢合则不化。五天之气，虽应五行，而于化合之理，无所取义，未可执也。萧吉《五行大义》引季氏《阴说》曰：木八畏庚九，故以妹乙妻庚，庚气在秋，和以木气，是以荠麦当秋而生，所谓妻来之义。火七畏壬六，故以妹丁妻壬，壬得火热气，故款冬当冬而华。金九畏丙七，故以妹辛妻丙，丙得金气，故首夏靡草荠麦死。故夏至之后，三庚为伏，以畏火也。土五畏甲八，故以妹己妻甲，土带阴阳，合以雌嫁木，故能生物也。水六畏土，故以妹癸妻戊，五行相和，是其合也。张行成《翼元》云：天元五运之数，以坤元主土，配中央作五行之化源，自土至火，以次相生，然十干配五行，多不类者，盖有相克之变量在其中也。甲木克己土为妻，生庚金为一变。乙庚次甲己，故乙庚为金运。庚金克乙木，生丙火，丙火克辛金，生壬水，自乙庚之金生壬水，凡两变。丙辛次乙庚，故丙辛为水运。丙火克辛金，生壬水，壬水克丁火，生戊土，戊土克癸水，生甲木，自丙辛之水生甲木，凡三变。丁壬次丙辛，故丁壬为木运。壬水克丁火，生戊土，戊土克癸水，生甲木，甲木克己土，生庚金，庚金克乙木，生丙火，自丁壬之木生丙火，凡四变。戊癸次丁壬，故戊癸为火运。戊土克癸水，生甲木，甲木克己土，生庚金，庚金克乙木，生丙火，丙火克辛金，生壬水，壬水克丁火，生戊土，自戊癸之火生戊土，凡五变。甲己又次戊癸，故甲己复为土运。于是戊癸会于中央也。此说皆尽五行生克之妙，然阴阳之理，以和为洽，夫妇之道，非胁可成，究未若罗淡生《内经博议》引申《天元玉册》之义晓畅也，岐伯述《天元玉册》曰：太虚寥廓，肇基化元，万物资始，五运终天，布气真灵，总统坤元。夫肇基化元而布气真灵，乃云总统于坤元，是坤元为万物之母也。坤元既为万物之母，而总统之，则天亦必有以先用之也。天之十干，以戊己居中宫，而先用水火，然后成于金木，岂非总统坤元，而以土为首之义乎！是以天之御化，首以土为甲，而甲遂为土，仍顺布五行于乙丙丁戊之上，而以本气化之，土生金，以金加于乙，金生水，水加丙，水生木，木加丁，木生火，火加戊，五行毕再传，而土加于己，故甲己合也。金加庚，故乙庚合也。水加辛故丙辛合也。木加壬，故丁壬合也。火加癸，故戊癸合也。此因合而化，一定之理，有不可移易者也。然本气之阴阳，仍有不能从化，而根据之以为用者，如加阳干为气有余，加阴干为气不足，此又因值年以佐用也。

　　卷三

　　三十四难

　　三十四难曰：五脏各有声色臭味，皆可晓知以不？然：十变言：肝色青，其臭臊，其味酸，其声呼，其液泣；心色赤，其臭焦，其味苦，其声言，其液汗；脾色黄，其臭香，其味甘，其声歌，其液涎；肺色白，其臭腥，其味辛，其声哭，其液涕；肾色黑，其臭腐，其味咸，其声呻，其液唾，是五脏声色臭味也。

　　此本五行而言五脏之用也。肝属木，青者，木之色也；臊者，木之气也；酸者，曲直作酸，木之味也；其声呼者，声引而长，亦木之气也；其液泣者，肝开窍于目，故为泣也。心属火，赤者，火之色也；焦者，火之气也，苦者，炎上作苦，火之味也；其声言者，言散而扬，火之象也；其液汗者，心主血，汗为血之标也。脾属土，黄者，土之色也；香者，土之气也；其味甘者，稼穑作甘，土之味也；其声歌者，歌缓而敦，土之象也，或云：脾神好乐，故其声主歌；其液涎者，脾开窍于口，故为涎也。肺属金，白者，金之色也；腥者，金之气也；辛者，辛从革，金之味也；其声哭者，哭悲而激惨，金之象也；其液涕者，肺开窍于鼻，故为涕也。肾属水，黑者，水之色也；腐者；水之气也；咸者，润下作咸，水之味也；其声呻者，呻沉而咽，为水之象也，又肾位远，非呻之气不得及于息，故声之呻者；自肾出也；其液唾者，肾开窍于舌下，故为唾也。十变，陈氏谓肺主声，肝主色，心主臭，脾主味，肾主液，五脏错综，互相有之，故云十变也。

　　按：徐氏云：五脏之声《灵枢·九针论》、《素问·宣明五气篇》俱云：心噫、肺咳、肝语、脾吞、肾欠，此则为呼言歌哭呻，乃本之《素问·阴阳应象大论》，盖彼以病之所发言，此以情之所发言，其理一也。读经当推测其义，如此则无不贯矣。

　　五脏有七神，各何所藏耶？然：脏者，人之神气所舍藏也。故肝藏魂，肺藏魄，心藏神，脾藏意与智，肾藏精与志也。

　　五脏言有七神者，脾与肾兼两神也。脏者，藏也，言人之神气藏于内焉。肝藏魂者，魂乃阳之精，气之灵也。人身气为阳，血为阴，阳无阴不附，气无血不留。肝主血而内含阳气，是之谓魂。究魂之根源，则生于坎水之一阳，推魂之功用，则发为干金之元气。不藏于肺而藏于肝者，阳潜于阴也，不藏于肾而藏于肝者，阴出于阳也。昼则魂游目而为视，夜则魂归于肝而为寐。《灵枢·本神篇》云：随神往来谓之魂，言其知觉之灵处也。肺藏魄者，魄乃阴之精，形之灵也，肝主血，本阴也，而藏阳魂，阳潜于阴也。肺主气，本阳也，而藏阴魄，阴生于阳也。

　　人之初生，耳目心识，手足运动，啼呼为声，皆魄之灵也。百合病恍惚不宁，魄受扰也，魔魇中恶，魄气掩也。本神篇云：并精而出入者谓之魄，言其运动之能处也。心藏神者，神主知觉，明照万事之义也。夫神为何物，乃肾中之精气，而上归于心，合为离卦，中含坎水之象，惟其阴精内含，阳精外护，心藏之火，所以光明朗润而能烛物。盖神即心火，得肾阴济之而心湛然，神明出焉。心血不足则神烦，风痰入心则神昏。本神篇云：两精相搏谓之神，言其阴阳合体之妙机也。脾藏意与智者，脾主守中，故能记忆，又主运用，故能周虑。本神篇云：心有所忆谓之意，因虑而处物谓之智，盖脾主思故也。肾藏精与志者，心之所存谓之志，神生于精，志生于心，亦心肾交济之义。

　　按：志者，专意而不移也。志本心之作用，而藏于肾者，阳藏于阴中也。肾主精，为五脏之本，精生髓，为百骸之主，精髓充足，伎巧出焉，志之用也。本神篇云：初生之来谓之精，意之所存谓之志，亦此义也。

　　卷三

　　三十五难

　　三十五难曰：五脏各有所，腑皆相近，而心肺独去大肠小肠远者，何也？然：经言心荣肺卫，通行阳气，故居在上；大肠小肠，传阴气而下，故居在下，所以相去而远也。

　　肝之腑胆，脾之腑胃，肾之腑膀胱，其位皆相近。心之腑小肠，肺之腑大肠，何以皆相远？盖血为营而心主血，故营属心，气为卫而肺主气，故卫属肺。心荣肺卫，行阳气而居上，大肠小肠，传阴气而居下，所司不同，其经虽相合，而位则相远矣。

　　又诸腑者，皆阳也，清净之处。今大肠小肠，胃与膀胱，皆受不净，其意何也？又问阳宜清净，而诸腑皆阳也，则当为清净之处，然大肠小肠，胃与膀胱，反受秽浊，独不及胆，何也？盖胆无所受故也。

　　然：诸腑者，谓是非也。经言小肠者，受盛之腑也；大肠者，传写行道之腑也；胆者、清净之腑也；胃者，水谷之腑也；膀胱者，津液之腑也。一腑犹无两名，故知非也。小肠者，心之腑；大肠者，肺之腑；胆者，肝之腑；胃者，脾之腑；膀胱者，肾之腑。

　　言诸腑虽属于阳，而非皆清净之腑也。《素问·灵兰秘典论》曰：小肠者，受盛之官，化物出焉。盛音承，贮也。言受胃之物，化其渣滓，故云受盛之腑也。又曰：大肠者，传道之官，变化出焉。言小肠中物，至此精汁已尽，变化为糟粕而出，故云行道之腑也。又曰：胆者，中正之官，决断出焉。胆无受而有泻，故云清净之腑也。又曰：脾胃者，仓廪之官，五味出焉。言胃主纳谷，脾主消谷，二者相合，统称仓廪之官，故云水谷之腑也。又曰：膀胱者，州都之官，津液藏焉，气化则能出矣。言膀胱之水，能化而为气，由冲任直上，化津化液化汗，故云津液之腑也。诸腑各有名，如上文所云，皆实指受秽浊者也。盖诸体为阳，而用则为阴，经所谓浊阴归六腑也。惟胆名清净，故不受秽浊，若余腑亦名清净，则有两名矣。《灵枢·本输篇》曰：肺合大肠，心合小肠，肝合胆，脾合胃，肾合膀胱，此其义也。

　　按：西医言小肠紧接于胃之下口，由幽门起至阑门止，约长二丈，通体皆是脂膜相连，中有微丝管，其胆之苦汁，胰之甜汁，均由微丝管注入小肠，化食物，而所化之精汁，由众液管从膜中吸至颈会管，过肺入心，化赤为血而达各脏。经言小肠者受盛之官，化物出焉者，实指小肠之气化也。其附小肠之脂膜，即三焦之物，而又属之脾。小肠又系心之腑，其相通之道，即由微丝管从三焦上膈，至包络而达心，心遗热于小肠，则化物不出，为痢为淋，脾阴不足，则中焦不能受盛、为膈食便结，三焦相火不足，不能蒸化水谷，则为溏泻矣。大肠由阑门接小肠起，至肛门止，约长五尺余，小肠中物，至此精汁已尽化，变为糟粕而出。经言大肠者传道之官，变化出焉者，指大肠能传道糟粕也。然大肠所以能传道者，以其为肺之腑，肺气下达，故能传道，是以大便秘结，有升举肺气之法也。胆附肝右叶之旁，中贮苦汁，其汁乃下部回血入肝所化，人食后小肠饱满，上逼胆囊，使其汁流入小肠之内，以榨化食物而利传渣滓，此西医之言也。不知胆汁色青而属阳，本得肝阴所生之气化，有是气乃有是汁耳。若以汁论，胆汁多者，胆大而无畏惧；若以气论，则胆火旺者，亦无畏惧。太过者，不得乎中，则失其正，故有敢为横暴之事；不及者，不得乎中，则失其正，故常存惧怯之心。经言胆者中正之官，决断出焉。谓气不刚不柔，得成中正，而临事自有决断也。以肝胆二者合论，肝之阳，藏于阴，故主谋；胆之阳，出于阴，故主断。若夫泻而不受，故名清净之腑也。胃居膈下，其形纡曲如袋，其纹密，故食物易入虽出，上连食管，下接小肠，周遭多细穴，以生津汁，食物经胃津融和，略似浓粥，即出胃之下口幽门，而至小肠头，与胆之苦青汁，胰之甜白汁会合，榨出精液，经众液管吸至颈，即过肺入心，化赤为血。胰者，附脾之物，脾统血，胰中之甜白汁，乃脾血得脾阳之气化而成。经言脾胃者，仓廪之官，五味出焉。盖胃纳谷，脾消谷，二者相合，而后成功，故可统称仓廪也。然胆汁化食，戴元礼入肝之说，有由来矣。膀胱居两跨骨内正中，即阴交骨里，体圆如盘，舒缩自如，下口与前阴相连，上口有小孔甚细，为下焦之脂膜遮闭，饮入之水，由胃下幽门之上小窍，散布下焦网膜，渗入为溺，无溺则缩，溺至则舒，溺多则涨。西医但知膀胱藏溺，而不知水入膀胱，化气上行，则为津液，所剩余质，乃下出而为溺。经言膀胱者，州都之官，津液藏焉，气化则能出矣。其言气化则能出者，谓出津液，非出溺也。气化二字，前于八难肾间动气论中，已约略言之，今再详陈其义。夫气者乃火交于水所化，观十二辟卦，干阳入坤阴而化为气，气升为云为雨，人与天地参，其阴阳之理一也。盖人心主火，人鼻吸入之气，乃天阳也，亦属火。从鼻入肺，历心系，引心火，循脊背之膂筋，下入肾系。又从肾系以达下焦气海。气海者何？即三焦之根，位居脐下，经谓胞室，王清任谓之气府者是也。

　　凡人吸入之天阳，合心火下至胞室，则蒸动膀胱之水，化气上腾，其气透出膀胱，入于胞室，上循脐旁，由冲任上膈入肺，而还出于口，随呼而出，上出之气，着漆石则为露珠，在口舌脏腑之中，则为津液，又外出于皮毛，以薰肤润肌而为汗，所谓气化则津液能出者此也。老人溺多，化气少而水质多，壮者溺少，化气多而水质少也。吸入从脊，督脉主之，呼出从膈，任脉主之，吸入阳也，火交于水也，呼出阴也，气即是水也。火不足以蒸水，则津液不升，气不得化，水不足以济火，则津液干枯，小水不下，故曰膀胱者，津液之腑也。

　　小肠谓赤肠，大肠谓白肠，胆者谓青肠，胃者谓黄肠，膀胱者谓黑肠，下焦之所治也。

　　此以五行五脏之色，以分别五腑，皆名为肠，则俱受秽浊，所以明不净之故也，下焦之所治者，《灵枢·营卫生会篇》曰：水谷者，常并居于胃中，成糟粕而俱下于大肠，而成下焦，渗而俱下，济泌别汁，循下焦而渗入膀胱焉。故五腑皆下焦之气所治也。

　　卷三

　　三十六难

　　三十六难曰：脏各有一耳，肾独有两者，何也？然：肾两者，非皆肾也。其左者为肾。右者为命门。命门者，谓精神之所舍，原气之所系也；男子以藏精，女子以系胞。故知肾有二也。

　　肾有两枚，左右各一，一主水，一主火，应乎升降之机也。命门者，以其为三焦之根，十二经元气之海，藏精施化之具，系胞受孕之处，为人生命之原，故曰命门也。《灵枢·根结篇》、《素问·阴阳离合论》所谓太阳根起于至阴，结于命门。命门者，目也。此指太阳经终于睛明，睛明所夹之处为脑心，乃至命之穴，故曰命门，与此义不同。然实指右肾为命门，恐未尽是，以气脉论之，水升于左，火降于右，左右者，阴阳之道路，升降之枢机，越人诊脉独取寸口，以左尺候水，右尺候火，故左名肾，右名命门，其义或取乎此。

　　按：西医言肾形如豆，色紫质坚，颇类猪羊之肾，左右两枚，长约三寸，阔约寸半，浓约七八分，其重约三两至四两。人高肾大，人矮肾小，位在脊骨十二节间，周遭三焦脂膜包裹，肾中有油膜一条，贯于脊骨，名为肾系，下通网膜，又有气管由肺而下，附脊循行，下入肾系，而透入网膜，达于丹田下焦之原。夫两肾属水，中间肾系属火，即命门也。《素问·刺禁论》云：七节之旁，中有小心者，即指命门言也。人与天地参，命门与太极相似，太极生两仪，两仪生四象，四象生八卦，八卦生六十四卦，自命门生两肾，两肾生六脏六腑，六脏六腑生四肢百骸之类。故人之交媾，未有精聚，先有火会，是火为先天之本始，水为天一之真元，肾中之火，名曰相火，即坎中龙雷之火也。是一阳陷于二阴之中，乃成乎离，而位乎坎，即两肾有命门之义也。命门乃三焦之根，为相火之宅，相火布于三焦，即由命门始也。陈无择谓有脂状如手大，正与膀胱相对，有白脉自中出，夹脊而上贯于脑者，亦指三焦肾系而言也。越人独取寸口诊候，此相火生脾土，命门寄夫右尺，故作左为肾，右为命门以解之，亦水升于左，火降于右之义也。

　　卷三

　　三十七难

　　三十七难曰：五脏之气，于何发起，通于何许，可晓以不？然：五脏者，当上关于九窍也。故肺气通于鼻，鼻和则知香臭矣；肝气通于目，目和则知黑白矣；脾气通于口，口和则知谷味矣；心气通于舌，舌和则知五味矣；肾气通于耳，耳和则知五音矣。

　　此节乃《灵枢·脉度篇》文，稍有增易，大意谓五脏和则七窍通，不和则七窍不通。经言上阅七窍，此言九窍，当是简误。若洁古认真九窍，添“三焦之气通于喉，喉和则声鸣矣”二句，未免蛇足。谢氏曰：本篇问五脏之气，于何发起，通于何许，答文止言五脏通九窍之义，而不及五脏之起发，恐有缺文。

　　五脏不和，则九窍不通，六腑不和，则留结为痈。

　　五脏神气之所舍，不和则气不得上达，故七窍不通。若六腑不和，则血气留滞于皮腠，有形之物，积聚而为痈矣。此结上起下之辞也。

　　邪在六腑；则阳脉不和，阳脉不和，则气留之，气留之则阳脉盛矣。邪在五脏，则阴脉不和，阴脉不和，则血留之，血留之则阴脉盛矣。阴气太盛，则阳气不得相荣也，故曰格。阳气太盛，则阴气不得相荣也，故曰关。阴阳相盛，不得相荣也，故曰关格。关格者，不得尽其命而死矣。

　　阳邪中于六腑，则阳脉不和，阳脉不和，则气壅而邪实，邪实则不和之脉转而盛矣。阴邪中于五脏，则阴脉不和，阴脉不和，则血滞而邪实，邪实则不和之脉转而盛矣。阴阳之脉俱盛，则成关格之证死矣。此亦《灵枢·脉度篇》文，惟“关格”二字，与经文相反，当是错简。若夫覆溢关格之脉证，可与三难参观。

　　按：《灵枢·脉度篇》曰：阴气太盛，阳气不能荣，故曰关。阳气太盛，阴气不能荣，故曰格。终始篇曰：人迎四盛，且大且数，名曰溢阳，溢阳为外格。脉口四盛，且大且数，名曰溢阴，溢阴为内关。《素问·六节脏象论》曰：人迎四盛以上为格阳，寸口四盛以上为关阴。仲景《伤寒论》云：寸口脉浮而大，浮为虚，大为实，在尺为关，在寸为格。斯皆以阴气盛为关，阳气盛为格，故知此节“关格”二字倒置，为错简也。

　　经言气独行于五脏，不荣于六腑者，何也？然：夫气之所行也，如水之流，不得息也。故阴脉荣于五脏，阳脉荣于六腑，如环之无端，莫知其纪，终而复始，其不覆溢，人气内温于脏腑，外濡于腠理。

　　滑氏曰：此因上章“营”字之意，而推及之也。亦《灵枢》十七篇文，大同小异。所谓气行于五脏，不营六腑者，非不营行六腑，谓在阴经，则营于五脏，在阳经，则营于六腑。脉气周流，如环无端，则无关格覆溢之患，而人气内得以温于脏腑，外得以濡于腠理矣。

　　卷三

　　三十八难

　　三十八难曰：脏惟有五，腑独有六者，何也？然：所谓腑有六者，谓三焦也。有原气之别焉，主持诸气，有名而无形，其经属手少阳，此外腑也，故言腑有六焉。

　　三焦有形，于二十五难注中已详细言之。此论三焦为原气别使，根于命门，导引诸气，潜行默运于一身之中，无或间断也。外腑，谓在诸脏腑之外也，三焦之形质可考，三焦之气化难见，故曰有名而无形也。

　　卷三

　　三十九难

　　三十九难曰：经言腑有五，脏有六者，何也？然：六腑者，止有五腑也。五脏亦有六脏者，谓肾有两脏也。其左为肾，右为命门。命门者，谓精神之所舍也，男子以藏精，女子以系胞，其气与肾通，故言脏有六也。腑有五者，何也？然：五脏各一腑，三焦亦是一腑，然不属于五脏，故言腑有五焉。

　　经言腑五脏有六，无考，不知所出。又以三焦不附于脏，故不名为腑，虽有六腑，只五腑也。

　　脏亦有六者，以右肾命门，指为一脏也，然肾虽有两，而左右之气相通，实皆肾而已，恐不得分为两脏。命门辨说，已详言三十六难注中，可参合而观之。

　　按：五脏五腑，以合五行，肺合大肠，金也；肝合胆，木也；肾合膀胱，水也；心合小肠，火也；脾合胃，土也。手厥阴，包络，即心外之衣，为心主之宫城，手少阳三焦，乃腔内脂膜，为脏腑之郛郭，同司相火而相合，是六脏六腑，以应夫十二经脉也。若以肾分为两脏，则为七脏矣。《灵枢·本输篇》肾合膀胱，膀胱者，津液之腑也。少阳属肾，肾上连肺，故将两脏。三焦者，中渎之腑也，水道出焉，属膀胱，是孤之腑也。经言肾将两脏者，以肾兼主水火二气也。

　　少阳三焦之脉，散于胸中，而肾脉亦上连于肺，肺为天而主气，三焦之下俞，属于膀胱，而膀胱为津液之腑，乃肾之合，三焦主相火，生于肾而游行于上下，膀胱主水，亦生于肾，盖以水脏而领水腑也。然膀胱之气，化津化液化汗，皆三焦相火蒸腾所致。夫天一之水，地二之火，皆肾所生，合而论之是太极，分而论之犹两仪。故本藏篇曰：肾合三焦膀胱，三焦膀胱者，腠理毫毛其应，即此义也。且肾虽兼将两脏，实阴阳相贯，水火互交，并主藏精，而为生气之原，不得谓三焦无形，分肾为两脏明矣。

　　卷三

　　四十难

　　四十难曰：经言肝主色，心主臭，脾主味，肺主声，肾主液。鼻者肺之候，而反知香臭；耳者肾之候，而反闻声。其意何也？然：肺者，西方金也，金生于巳，巳者，南方火也，火者心，心主臭，故令鼻知香臭；肾者，北方水也，水生于申，申者，西方金，金者肺，肺主声，故令耳闻声。

　　此五主，《素》《灵》无考，是摭古医经者。陈氏曰：臭者心所主，鼻者肺之窍，心之脉上肺，故令鼻能知香臭也。耳者肾之窍，声者肺所主，肾之脉上肺，故令耳能闻声也。或谓此以五行长生之法推之，木长生于亥，火长生于寅，金长生于巳，水长生于申。心主臭，火也，肺开窍于鼻而有己火，故能知臭。肺主声，金也，肾水开窍于耳，而内有申金，故能闻声。

　　卷三

　　四十一难

　　四十一难曰：肝独有两叶，以何应也？然：肝者，东方木也，木者，春也。万物之始生，其尚幼小，意无所亲，去太阴尚近，离太阳不远，犹有两心，故有两叶，亦应木叶也。

　　肝有两叶，应东方之木，木者春也，万物始生之初，草木甲坼，皆两叶，乃木之本体，故肝与之相应也。《素问·六节藏象论》言心为阳中之太阳，肾为阴中之太阴，肾水为肝之母，心火为肝之子，肝为阴中之阳，居肾之上，心之下，故云尚近不远也。无亲，谓不专属。犹有两心，言或从乎阳，或从乎阴也。

　　卷三

　　四十二难

　　四十二难曰：人肠胃长短，受水谷多少，各几何？然：胃大一尺五寸，径五寸，长二尺六寸，横屈受水谷三斗五升，其中常留谷二斗，水一斗五升。小肠大二寸半，径八分分之少半，长三丈二尺，受谷二斗四升，水六升三合合之大半。回肠大四寸，径一寸半，长二丈一尺，受谷一斗，水七升半。广肠大八寸，径二寸半，长二尺八寸，受谷九升三合八分合之一。故肠胃凡长五丈八尺四寸，合受水谷八斗七升六合八分合之一。此肠胃长短，受水谷之数也。

　　此论肠胃长短容受之数，以围三径一之法约之，多有不合，或者简误。然长短容受之数，亦只言略例耳，未可深泥。

　　按：西医言胃形纡曲如袋，容水三升许，横居膈下，上连食管，下属小肠，其体三层，外层上下有血管四支分布，小支密缠于内，因胃接血比他脏尤多，中层之肉，经纬两纹斜交，故能舒缩拥动，以匀转食物，内层周遭有小穴，以生津液，胃体内外有脑气筋，及白节筋散布，故与百体相关应。胃之左为脾，右为肝，胰附于胃后，胃之本热，与他脏同，但消化食物时其热较盛。胃津味酸，色如口沫，盖主消化食物者也。小肠长约二丈，上口通胃，下口接大肠，外皮光滑，内皮折叠，其纹甚密，上有尖粒，即吸液管之口，液管者，乃吸 食物之精液管也。

　　食物由胃至小肠头，即与胆汁胰汁会合，渐落渐榨，榨出精液，其吸液管百派千支，散布肠后夹膜之间，众吸液管聚于附近脊骨处，合而为一，名曰精液总管，从腰骨间附脊骨而上至颈，即屈转而下达心以化血。大肠约长五尺，分上中下三回，回长尺余，上回与小肠相接处，名曰阑门。中回在肝下，横过胃底。下回自脾下，从左软胁间斜落至肛门，乃直肠也。食物至上中两回，犹有吸液管吸其余液，至下回则精液已竭，惟存渣滓矣。

　　肝重四斤四两、左三叶、右四叶、凡七叶、主藏魂。

　　西医言肝居右胁下，五叶，色紫赤，重约三四十两左右，两叶中界长峡，右大于左，右下有小方叶，胆囊附焉。右叶后之下，亦有一叶，不甚大，名后叶，叶尾尤小。由后叶底起，至右叶止，上覆下盂，左枕胃，下与贲门为界，上为三焦膜包裹。左右叶各出胆管一支，相合一寸许，复分为二，一透小肠头，一透胆囊，是通胆汁至小肠，以融化食物者。肝内又有回血等管，以养肝而接胆汁，肝不偏居于左，而肝为风木，应乎巽，旧说居左者，应风木之气左升，非以部位言也。肝为热壅，则胀大数倍，若各管凝滞不通，血水溢渗夹膜之裹，渐积渐深，而腹即渐大，故蛊胀一证，多属之肝云。

　　心重十二两，中有七孔三毛，盛精汁三合，主藏神。

　　西医言心色赤而鲜，重约十两，上阔下尖，周遭夹膜包裹，即心包络也。上有肺罩之，空悬胸中，下有膈膜遮蔽，心之外体圆滑，内空如囊，剖视四壁嶙峋，或凹或凸，中有直肉隔之，故有左房右房之称。左右半截间，又有横肉间之，故有上房下房之号。四房大小相若，中有门户，筋丝数条牵连，自能开阖。右上房有回血管二支，一向上，一向下。右下房有大血管一支，长约寸许，即分为左右而入肺。左上房有回血管，亦与肺通。左下房有血脉总管一支，为运赤血，循督脉，下血海，以散行经脉。另有脑气筋白节筋，密缠于内，以行其用。是心乃运血之脏，而主百脉，故为君主之官也。

　　脾重二斤三两，扁广三寸，长五寸，有散膏半斤，主裹血，温五脏，主藏意。

　　西医言脾居胃旁，形长方而扁软，重约六七两，血盛则深紫。其大小变态不一，食过饱则胀大，饥时则小，若患疟或热病，有胀大十余倍者。位在左胁下，与胃脂膜相连，内有回血管，由胃后入肝，人病则血脉不行于外，即蓄聚于脾，所以脾即胀大耳。脾内回血管壅滞，即有血水渗泄于下，故肿胀之病，亦多发于脾也。胰，附脾之物，形长方，重约三四两，横贴胃后，头大向右，尾尖在左，右之大头，与小肠头为界，左之小尾，与脾相接，中有液管一条，由左横右，穿过胰之体，斜入小肠上口之旁，与胆汁入小肠同路，所生之汁，能消化食物，其质味甜，或名之甜肉云。

　　肺重三斤三两，六叶两耳，凡八叶，主藏魄。

　　西医言肺居膈上，状若悬磬，系以气喉，色白如缟映红，顶尖而圆，左两叶，右三叶，披离下垂，右大于左，因心尖向左，微占其位，左长于右，缘肝经处右，稍高于脾也。后附脊骨，前连胸膛，肺中有管窍，上通咽喉，以呼出悍气，吸入生气，而换紫血，入心化赤，下引心气，而达胞室。肺质轻松，外有膜沫濡润，以助呼吸者也。

　　肾有两枚，重一斤一两，主藏志。

　　西医言肾居十二脊骨间，形如猪腰子，重约三四两，周遭有三焦脂膜包裹，左右相对，左上有脾胃及大肠下回盖之，右上有肝及大肠上回盖之。肾中有油膜一条，贯于脊骨，是为肾系，下连三焦之根。又有气管，由肾系附脊骨而上通心肺。两肾属水，中间肾系属火，即命门也。命门者，乃三焦发源之所，故三焦主相火，与心包络表里，三焦之气，游行于上中下，即相火之游行也。

　　胆在肝之短叶间，重三两三铢，盛精汁三合。

　　西医言胆囊式如梨，附于肝右之小方叶中，贮青汁，乃回血入肝，感肝木之气化而成。人食后小肠饱满，肠头上逼胆囊，使其汁流入小肠之内，以融化食物，而利传渣滓。若胆汁不足，则精粗不分，粪色白结而不黄，胆汁过多，上呕苦涎，或下泄青泻，胆管闭塞，其汁入血，即病瘅黄矣。

　　胃重二斤二两，纡曲屈伸，长二尺六寸，大一尺五寸，径五寸，盛谷二斗，水一斗五升。小肠重二斤十四两，长三丈二尺，广二寸半，径八分分之少半，左回叠积十六曲，盛谷二斗四升，水六升三合合之大半。大肠重二斤十二两，长二丈一尺，广四寸，径一寸。当齐右回叠积十六曲、盛谷一斗、水七升半。

　　膀胱重九两二铢、纵广九寸、盛溺九升九合。口广二寸半、唇至齿长九分，齿以后至会厌，深三寸半，大容五合。舌重十两，长七寸，广二寸半。咽门重十两，广二寸半，至胃长一尺六寸，喉咙重十二两，广二寸，长一尺二寸，九节。肛门重十二两，大八寸，径二寸大半，长二尺八寸，受谷九升三合八分合之一。

　　此即《灵枢·肠胃篇》及平人绝谷篇之义。而增入五脏轻重，所盛所藏，虽觉前后重复，不害其为叮咛也。脏腑之学，西士言之较详，故注中多采其说。然人有长短婴壮不同，况古今之权量各异，其丈尺容受，不可拘泥，识其略例可也。

　　卷三

　　四十三难

　　四十三难曰：人不食饮，七日而死者，何也？然：人胃中常有留谷二斗，水一斗五升。故平人日再至圊，一行二升半，日中五升，七日五七三斗五升，而留水谷尽矣。故平人不食饮，七日而死者，水谷津液俱尽，即死矣。

　　此《灵枢·平人绝谷篇》文，言人之脏腑形骸，精神气血，皆借水谷以资养生，水谷绝则形与气俱绝矣。平常无病之人，胃满则肠虚，肠满则胃虚，日夜消化，止留三斗五升。人一日食五升，考《后汉书·南蛮传》曰：人禀五升。注：古升小，故曰五升也。若七日不饮食，其所留之水谷尽，则精气津液皆尽，故死。然病患不饮食，七日不死者，以水谷留积故也，盖留积则为病矣。

　　卷三

　　四十四难

　　四十四难曰：七冲门何在？然唇为飞门，齿为户门，会厌为吸门，胃为贲门，太仓下口为幽门，大肠小肠会为阑门，下极为魄门，故曰七冲门也。

　　冲者，通要之地。门者，户也。此承上文食饮之入，稽其通行之门径也。唇为飞门者，飞，古与扉通，扉，户扇也。盖齿为户门，唇为之扇，故曰扉门。《灵枢·忧恚无言篇》曰：唇者，音声之扇也，此即其义。会厌为吸门者，会厌为物之所会聚，又能掩闭，勿使误入也。吸者，吸纳处也，言为五脏声音之出入，呼吸之门户也。胃为贲门者，胃能聚物如仓廪，故曰太仓。贲，犹奔也，贲门在胃上口，言物入于胃，疾奔而下太仓也。胃之下口接小肠处曰幽门，言深隐之地，与上下出入处至远也。大肠小肠会为阑门者，会，合也。小肠之下，大肠之上，相接处分阑精血糟粕，各有所归也。下极为魄门者，魄门即肛门也。魄，古与粕通。《庄子·天道篇》曰：古人之糟魄已夫？言食饮至此，精华已去，止存形质之槽粕，故曰魄门也。此七者，皆食饮出入，冲要之道路也。

　　卷三

　　四十五难

　　四十五难曰：经言八会者，何也？然：腑会太仓，脏会季胁，筋会阳陵泉，髓会绝骨，血会膈俞，骨会大杼，脉会太渊，气会三焦外一筋直两乳内也。热病在内者，取其会之气穴也。

　　人身脏腑筋骨髓血脉气，此八者，皆有会合之穴，若热病在于内，则于外取其所会之穴，以去疾也。太仓属任脉，即中脘穴也，在脐上同身寸之四寸，六腑取禀于胃，故为腑会。季胁属足厥阴，即章门穴也，在大横外直脐季胁端，为脾之募，五脏取禀于脾，故为脏会。阳陵泉属足少阳，足少阳之筋，结于膝外廉，即此穴也，在膝下同身寸之一寸外廉陷中，又胆与肝表里，肝者筋之合，故为筋会。绝骨即枕骨，名玉枕穴，在络却后同身寸之一寸五分，挟脑户旁一寸三分，属足太阳膀胱，与肾合，肾主骨，脑为髓海，乃肾精所生，故为髓会，绝字疑是简误。或云：绝骨属足少阳，一名阳辅，在外踝上同身寸之四寸，辅骨前，绝骨端如前三分，诸髓皆属于骨，少阳主骨，凡物极则反，骨绝于此，而少阳生之，故髓会于绝骨也，于义亦通。膈俞属足太阳，在项后第七椎去脊两旁各同身寸之一寸五分，在中焦之分，心俞下，肝俞上，心统血，肝藏血，能化精微而为血之地，故为血会。大杼属足太阳，在项后第一椎下，去脊两旁各同身寸之一寸五分，为冲脉之俞。《灵枢·动输篇》曰：冲脉与肾之大络，起于肾下，盖肾主骨，膀胱与肾合，故为骨会。太渊属手太阴，在掌后陷中，即寸口也，肺朝百脉，故为脉会。三焦外，谓在焦膜之外，两乳内，谓两乳之中，任脉之所过，即膻中穴也，在玉堂下同身寸之一寸六分。《灵枢·海论篇》曰：膻中为气之海，故为气会。

　　此八会，《内经》无考，然其义甚精，必古医经之语也。

　　卷三

　　四十六难

　　四十六难曰：老人卧而不寐，少壮寐而不寤者，何也？然：经言少壮者，血气盛，肌肉滑，气道通，荣卫之行，不失于常，故昼日精，夜不寤。老人血气衰、肌肉不滑，荣卫之道涩，故昼日不能精，夜不寐也。故知老人不得寐也。

　　卫外之血气，日行于阳络二十五度，夜行于阴络二十五度，分为昼夜。故气至阳则卧起而目张，气至阴则休止而目瞑。夫血气者，充肤热肉，淡渗皮毛之血气。肌肉者，在外皮肤之肌肉，在内募原之肌肉。气道者，肌肉之纹理，三焦通会元真之处，血气之所游行出入者也。老人血气衰，肌肉干枯，血气之道涩滞，故昼不精明，夜多不寐也。少壮者，血气盛，肌肉滑利，血气之道流通，而不失其出入之常度，故昼精明，夜多寐也。是老人之寤而不寐，少壮之寐而不寤，系乎荣卫血气之有余不足也。

　　卷三

　　四十七难

　　四十七难曰：人面独能耐寒者何也？然：人头者，诸阳之会也。诸阴脉皆至颈胸中而还，独诸阳脉皆上至头耳，故令面耐寒也。

　　人面独能耐寒者，以六阳经之脉，皆上至头，六阴经之脉，皆不上头故也。《灵枢·邪气脏腑病形篇》曰：首面与身形也，属骨连筋，同血合于气耳。天寒则裂地凌冰，其卒寒或手足懈惰，而其面不衣，何也？岐伯曰：十二经脉，三百六十五络，其血气皆上于面而走空窍，其精阳气上走于目而为睛，其别气走于耳而为听，其宗气上出于鼻而为臭，其浊气出于胃，走唇舌而为味，其气之津液，皆上薰于面，其皮浓，其肉坚，故天热甚寒，不能胜之也，此即其义。而又引逆顺肥瘐篇，手三阴从脏走手，手三阳从手走头，足三阳从头走足，足三阴从足走胸之义以证之。

　　言头面为诸阳之会，是以三阳之脉，上循于头。然厥阴之脉，上额交巅，下循颊里，而经不云者，乃略言之耳。盖阴阳寒热之气，皆从下而上升，故岐伯谓十二经脉，三百六十五络，其血气皆上于面，而走空窍也。

　　上第三卷，三十难至四十七难，论脏腑。

　　卷四

　　四十八难

　　四十八难曰：人有三虚三实，何谓也？然：有脉之虚实，有病之虚实，有诊之虚实也。脉之虚实者，濡者为虚，紧牢者为实。病之虚实者，出者为虚，入者为实：言者为虚，不言者为实；缓者为虚，急者为实。诊之虚实者，濡者为虚，牢者为实；痒者为虚，痛者为实。外痛内快，为外实内虚；内痛外快，为内实外虚。故曰虚实也。

　　虚者，空虚，正气不足也。实者，强实，邪气有余也。以脉言之，濡者软细，故为虚也。紧牢者，紧弦劲，牢沉劲，故为实也。然脉之虚实，不仅乎此，举此可类推也。以病言之，出者为虚，是五脏自病，由内而之外，所谓内伤是也。入者为实，是五邪所中，由外而之内，所谓外感是也。

　　然出者间亦有实，入者间亦有虚，此言其大概耳。言者为虚，以病气内乏，神气自清，故惺惺而不妨于言也。不言者为实，以邪气外攻，入郁于内，故神志昏乱而不言也。缓者为虚，以缓病来迟，正气夺而邪气微，则病渐深也。急者为实，以急病来骤，正气漓而邪气盛，则病疾速也。

　　诊者，按也，候也。按其外而知之，非诊脉之诊也。以诊候言之，痒者为虚，血气少而肌肉不充则痒。痛者为实，邪气聚而营卫不和则痛。又凡虚者喜按，实者拒按，故按之而痛者为实，按之而快者为虚也。濡者为虚，牢者为实，《脉经》引用此条，无此二句，或因上文而重出也。杨氏谓按之皮肉柔濡者为虚，牢强者为实，似亦可解，姑存备参。

　　卷四

　　四十九难

　　四十九难曰：有正经自病，有五邪所伤。何以别之？然：忧愁思虑则伤心；形寒饮冷则伤肺；恚怒气逆，上而不下则伤肝；饮食劳倦则伤脾，久坐湿地，强力入水，则伤肾。是正经之自病也。

　　正经，本经也。五邪，五脏之邪也。心主思虑，若忧劳过用，则伤其心。肺主皮毛，形寒者，皮毛外受风寒也；饮冷者，内饮冷水也，其藏本寒，过则伤肺也。肝主怒恚，怒则木气郁而伤肝也。

　　脾主四肢，劳倦太过则伤脾，脾运五谷，饮食不洁，则亦伤也。肾主骨，用力作强，坐湿入水则伤肾，盖肾属水，同气相感也。然忧思恚怒，饮食动作，人之不能无者，惟不可太过，过则伤人必矣。

　　何谓五邪？然：有中风，有伤暑，有饮食劳倦，有伤寒，有中湿。此之谓五邪。

　　肝为风木，故风先入肝。心为君火，暑火之邪，故心受之。饮食劳倦，一味太过，则脾伤致病矣。寒侵皮毛则伤肺。雨雾蒸湿之气则伤肾。此五者邪由外至，所谓外伤者也。

　　按：《素问·本病论》、《灵枢·邪气脏腑病形篇》与此大同小异。若《素问·阴阳应象大论》曰：怒伤肝，喜伤心，思伤脾，忧伤肺，恐伤肾。乃内伤七情，本脏自病之证也。宣明五气篇曰：肝恶风，心恶热，肺恶寒，肾恶燥，脾恶湿。此六淫之邪，外感之证也。皆似同而异。或谓越人既言本经自病，是从内而生，如形寒饮冷则伤肺，形寒是寒感于皮毛，此从外来也；饮冷，是冷入胸腹，亦从外来也。饮食等亦然。况五邪亦有饮食劳倦，岂非自相矛盾乎？然其意谓正经虚，则不任寒冷之侵伐，侵伐则每易致病。正经虚，又伤于饮食者，为内伤，若伤饮食而致病者，则外感也。

　　《素问》言肾恶燥者，言其水脏而恶燥气之耗竭也。此云水湿伤肾者，湿伤于下、故湿先归肾，肾属水脏，同气相求也。是古圣先贤之义，虽有异同，而辨内伤外感之理则一。读书贵乎融贯，不可执泥，先儒所谓以意逆志，是谓得之，信夫。

　　假令心病，何以知中风得之？然：其色当赤。何以言之？肝主色，自入为青，入心为赤，入脾为黄，入肺为白，入肾为黑。肝为心邪，故知当赤色也。其病身热，胁下满痛，其脉浮大而弦。

　　假令心病者，举心脏为例也。此言心病，肝邪入而得中风之病，盖风气通于肝也。肝开窍于目，故主色，风邪自入肝经，则色青，肝在色为苍也。入心则色赤，心在色为赤也。入脾则色黄，脾在色为黄也。入肺则色白，肺在色为白也。入肾则色黑，肾在色为黑也。故肝之风邪入心，其色当赤也。其病身热者，外感之邪，先伤营卫，故身热，而又心属火，热为火邪之象也。

　　胁下满痛者，胁下，肝之位也。其脉浮大而弦者，浮大心脉本象，肝邪犯之，故现弦脉也。

　　何以知伤暑得之？然：当恶臭。何以言之？心主臭，自入为焦臭，入脾为香臭，入肝为臊臭，入肾为腐臭，入肺为腥臭。故知心病伤暑得之，当恶臭。其病身热而烦，心痛，其脉浮大而散。

　　假令心病而伤暑，暑之伤人，心先得之，盖心主暑也。此正经自病，不涉他经，然心属火，暑热之邪伤之，火邪化物，五臭出焉，暑邪自入本经，其臭焦，火之气也。入脾其臭香，土之气也。

　　入肝其臭臊，木之气也。入肾其臭腐，水之气也。入肺其臭腥，金之气也。故心受暑邪，发恶臭也。

　　其病身热而烦者，火郁则瞀乱也。心痛者，邪在心则痛也。其脉浮大而散者，浮大心之本脉，散则浮大而空虚无神，心之病脉也。本脏自病，心主臭，故专以臭推也。

　　何以知饮食劳倦得之？然：当喜苦味也。虚为不欲食，实为欲食。何以言之？脾主味，入肝为酸，入心为苦，入肺为辛，入肾为咸，自入为甘。故知脾邪入心，为喜苦味也。其病身热而体重嗜卧，四肢不收，其脉浮大而缓。

　　假令心病而伤饮食劳倦者，心主热，脾主劳倦，今心病以饮食劳倦得之，故知脾邪入心也。喜苦味者，脾主味，心属火，火味苦，从其性也。虚则脾气不能化谷，实则能化谷，故有能食不能食之分也。若肝受饮食劳倦之病，其味酸；心受病，其味苦，肺受病，其味辛；肾受病，其味咸；脾自受病，其味甘。其病身热者，心也。体重，脾也。其脉浮大者，心之本脉也；缓，脾之脉象也。此节饮食劳倦，独有虚实之分者，盖即明正经虚，又伤于饮食而为病，较伤饮食而致病者有间也。

　　何以知伤寒得之？然：当谵言妄语。何以言之？肺主声，入肝为呼，入心为言，入脾为歌，入肾为呻，自入为哭。故知肺邪入心，为谵言妄语也。其病身热，洒洒恶寒，甚则喘咳，其脉浮大而涩。

　　假令心病而伤寒者，乃肺邪入心也。肺主声，故谵言妄语也。若寒邪入肝则呼，肝在声为呼也。

　　入心则多言，言为心声，又在声为笑也。入脾则歌，脾在声为歌也。入肾则呻。肾在声为呻也，自入肺之本脏则哭，肺在声为哭也。其病身热恶寒者，心，火脏，故身热，肺本寒脏，故恶寒也。甚则喘咳者，肺主咳，肺气上逆，则喘咳也。其脉浮大，心脉也，涩，肺之脉象也。

　　何以知中湿得之？然：当喜汗出不可止。何以言之？肾主液，入肝为泣，入心为汗，入脾为涎，入肺为涕，自入为唾。故知肾邪入心，为汗出不可止也。其病身热而小腹痛，足胫寒而逆，其脉沉濡而大。此五邪之法也。

　　假令心病而中湿者，心主暑，肾主湿，今心病以伤湿得之，故知肾邪入心也。肾化五液，肾为心邪，故汗出不可止也。湿邪入肝为泣，肝主泣也。入心为汗，心主汗也。入脾为涎，脾主涎也。入肺为涕，肺主涕也。自入肾之本脏，则为唾，肾主唾也。其病身热者，心也。小腹痛者，肾之位也。；足胫寒而逆者，足胫肾经所过之处，故畏寒而逆冷，湿性亦近寒也。其脉沉濡而大者，沉，肾脉之象，濡，湿气之候，大则心脉之象也。心脉浮大，独不言浮者，沉则不能浮也。夫法者，举一为例之法也。五邪者，五脏得五行之邪也。欲知五邪之证，必审肝病见于色，心病见于臭，脾病见于味，肺病见于声，肾病见于液。其脉以本脏之脉为主，而兼受邪之脉也。此以心一经为主病，而以各证验其所从来，其义与十难诊脉法同。明乎此，不特五脏互受五邪，凿然可晓。即百病见证，莫不皆可类测，而为诊脉辨证之法程也。

　　卷四

　　五十难

　　五十难曰：病有虚邪，有实邪，有贼邪，有微邪，有正邪，何以别之？然：从后来者为虚邪，从前来者为实邪，从所不胜来者为贼邪，从所胜来者为微邪，自病者为正邪。

　　此承上文五脏五邪之病，而辨其生克之义也。病有虚邪者，如心脏属火，其病邪从肝木传来，木生火，则木位居火之后，是生我者，邪挟生气而来，虽进而易退，故曰从后来者虚邪也。病有实邪者，如心属火，其病邪从脾土传来，火生土，则土位居火之前，是受我之气者，其力方旺，还而相克，其势必盛，故从前来者实邪也。病有贼邪者，如心属火，其病邪从肾水传来，水克火，心受克而不能胜，脏气本已相制，而邪气挟其力而来，残削必甚，故曰从所不胜来者，贼邪也。病有微邪者，如心属火，其邪从肺金传来，火克金，金受克而火能胜，脏气既受制于我，则邪气亦不能深入，故曰从所胜来者，微邪也。正邪者，如心脏止有自感之邪，而无他脏干克之邪者是也。

　　何以言之？假令心病，中风得之为虚邪，伤暑得之为正邪，饮食劳倦得之为实邪，伤寒得之为微邪，中湿得之为贼邪。

　　举心为例，以发明上文之义也。中风，肝木之邪也。得之，言因中风而心得病也。肝邪乘心，是从后来者，故曰虚邪。伤暑得之，为心脏自病，故曰正邪。饮食劳倦得之，脾邪乘心，是前来者，故曰实邪。伤寒得之，肺乘心，从所胜来者，故曰微邪。中湿得之，肾邪乘心，从所不胜来者，故曰贼邪。余脏可类推，此病传五脏之生克也。

　　卷四

　　五十一难

　　五十一难曰：病有欲得温者，有欲得寒者，有欲得见人者，有不欲得见人者，而各不同，病在何脏腑也？然：病欲得寒，而欲得见人者，病在腑也；病欲得温，而不欲见人者，病在脏也。何以言之？腑者阳也，阳病欲得寒，又欲见人；脏者阴也，阴病欲得温，又欲闭户独处，恶闻人声。故以别知脏腑之病也。

　　《素问·金匮真言论》曰：腑者，阳也，脏者，阴也。腑为阳，阳病则热胜，故饮食衣服居处，皆欲就寒而远热也。阳主动而散，以应乎外，故欲得见人也。脏为阴，阴病则寒胜，故饮食衣服居处，皆欲就温而远寒也，阴主静而藏，以应乎内，故闭户独处，恶闻人声也。此统论脏腑阴阳大义，故与阳明脉解篇阳明病恶人与火，指一经热甚而烦惋者，有间也。

　　卷四

　　五十二难

　　五十二难曰：腑脏发病，根本等不？然：不等也。其不等奈何？然：脏病者，止而不移，其病不离其处；腑病者，仿佛贲响，上下行流，居处无常。故以此知脏腑根本不同也。

　　脏为阴，阴主静，故止而不移也。腑为阳，阳主动，故上下流行也。仿佛，无形质也。贲响，动而有声也。居无常处者，忽上忽下，即流行之谓也。脏病腑病，其根本不同者如此。

　　卷四

　　五十三难

　　五十三难曰：经言七传者死，间脏者生，何谓也？然：七传者，传其所胜也。间脏者，传其子也。何以言之？假令心病传肺、肺传肝、肝传脾、脾传肾、肾传心，一脏不再伤，故言七传者死也。

　　七传者，根据序传其所胜所克之脏也。如心病传肺，是火克金也。肺又传肝，是金克木也。肝又传脾，是木克土也。脾又传肾，是土克水也。肾复传心，是水克火也。心又欲传肺，是七传矣。一脏不能再受邪伤，则死矣。吕广以（七）当作（次）字之误，与下间字方相合，其说亦通。盖心病六传，由肾至心，心脏不能复传至肺也。其一脏不再伤者，是指心之不任再伤于第七传而死也。此即《素问·标本病传论》诸病以次相传者，皆有死期，不可刺之义。

　　间脏者，传其所生也。假令心病传脾、脾传肺、肺传肾、肾传肝、肝传心，是子母相传，竟而复始，如环之无端，故曰生也。

　　间脏者，间一脏传其所生也。如心欲传肺，而脾者肺之母，心之子，中间间此一脏，不传所克也。假令心病传脾，是间肺所胜之脏，为火生土也。脾病传肺，是间肾所胜之脏，为土生金也。肺病传肾，是间肝所胜之脏，为金生水也。肾病传肝，是间心所胜之脏，为水生木也。肝病传心，是间脾所胜之脏，为木生火也。心病又复传脾，则病自已，此子母相传而生也。

　　卷四

　　五十四难

　　五十四难曰：脏病难冶，腑病易治，何谓也？然：脏病所以难治者，传其所胜也；腑病易治者，传其子也。与七传间脏同法也。

　　脏病所以难治者，传其所胜也，若传其所生，亦易治也。腑病所以易治者，传其所生也，若传其所胜、亦难治也。盖其义以脏病深，腑病浅，分其难易耳。然亦不可拘，故曰与七传间脏同法也。

　　卷四

　　五十五难

　　五十五难曰：病有积有聚，何以别之？然：积者，阴气也，聚者，阳气也。故阴沉而伏，阳浮而动。气之所积名曰积，气之所聚名曰聚。故积者五脏所生，聚者六腑所成也。积者，阴气也，其始发有常处，其痛不离其部，上下有所终始，左右有所穷处；聚者，阳气也，其始发无根本，上下无所留止，其痛无常处，谓之聚。故以是别知积聚也。

　　积者，五脏所生，脏属阴，阴邪渐积而成，故曰积。阴主静，故沉伏不离其处，乃脏阴气结为病，而或兼乎血，故其部上下左右，其形大小长短，皆可循而按之也。聚者，六腑所生，腑属阳，阳邪渐聚而成，故曰聚。阳主动，故浮动而无定处，乃纯乎气凝滞而不散，故其部无定位，其体无定形。而上下左右，流行无常也，此阴阳积聚之所由分，与五十二难当是一章，或前后错简耳。

　　卷四

　　五十六难

　　五十六难曰：五脏之积，各有名乎？以何月何日得之？然：肝之积，名曰肥气，在左胁下如覆杯，有头足，久不愈，令人发咳逆 疟，连岁不已，以季夏戊己日得之。何以言之？肺病传于肝，肝当传脾，脾季夏适王，王者不受邪，肝复欲还肺，肺不肯受，故留结为积，故知肥气以季夏戊己日得之。

　　积，蓄也，言血气不行，积蓄为病，亦由五邪相传而成也。肥气者，言其气之肥盛也。左胁为肝木左升之部，如覆杯者，本大末小，肝木之象也。头足者，一本二末，木形歧出之义，亦甚言其有形也。咳逆者，足厥阴之别脉，贯膈上注于肺，肝气上冲于肺，反乘所胜也。 疟即疟，间二日发者是也。五脏皆有疟，在肝则为风疟，又疟多发于少阳，而厥阴于少阳为表里也。病邪入深，连年不已。然何以得之？乃肺病传肝，传其所胜也。肝当传脾，脾土适旺于季夏，土旺力能拒而不受邪，当复反于肺，而肝木又不能胜肺金，故曰不肯受也。邪因无道可行，故留结于肝而成积矣。季夏戊己日得之者，季夏，未土月也。戊己，土日也，月日皆脾土极旺之时，肝木不能克制，即于是月是日，而得是积也。可见虚则受邪，旺则邪不得入，今人徒事攻积，大失经旨，非其治矣。此章唯出五积之名状，而不言诸聚者，盖聚无常处，故无名状可定也。

　　心之积，名曰伏梁，起脐上，大如臂，上至心下，久不愈，令人病烦心，以秋庚辛日得之。

　　何以言之？肾病传心，心当传肺，肺以秋适王，王者不受邪，心复欲还肾，肾不肯受，故留结为积。故知伏梁以秋庚辛日得之。

　　伏梁者，伏而不动，横亘如梁木然，起脐上至心下者，脐上至心下，皆心之分部也。烦心者，火郁则心烦也。然何以得之？乃肾病传心，传其所胜也。心当传肺，肺金当秋适旺，金旺力能拒而不受邪，应复反于肾，而心火又不能胜肾水，故曰不肯受也。邪留结于心而成积，以秋庚辛日得之者，秋当申酉金月，而庚辛金日也。金旺之月日，心火不能克制，即于是月是日而得是积也。

　　按：《灵枢·邪气脏腑病形篇》曰：心脉微缓为伏梁，在心下上下行，时唾血。经筋篇曰：手少阴之筋，其病内急，心承伏梁，下为肘网，其成伏梁吐脓血者，死不治。是《灵枢》两章，皆心病有余之积，虽未明言病状，其义则同。若《素问·腹中论》曰：病有少腹上下左右皆有根，病名伏梁，里大脓血，居肠胃之外，不可治，治之每切按之致死。此下则因阴，必下脓血，上则迫胃脘，生膈挟胃脘内痈，此久病也，难治。居脐上为逆，居脐下为从。此病阳邪聚于血分，致气失输转之机，非脏阴气结之积也。以其在少腹四旁太冲部分，阳毒之邪，聚而为脓为血，下行必薄阴中，便下脓血，上行迫胃脘膈膜间而生内痈，此论阳毒之伏梁也。又曰：人有身体髀股 皆肿，环脐而痛，病名伏梁，此风根也，其气溢于大肠，而着于肓，肓之原在脐下，故环脐而痛也，不可动，动之为水溺涩之病。此病风邪根聚于中，故环脐而痛，脐为人身之枢，枢病则不能斡旋阴阳之气，故周身皆肿。设妄攻风气，鼓动其水，水溢于上，则小便为之不利，此论风毒之伏梁也。是其名虽同，其证其治则异，若伏梁不辨乎风根，其不见诮于鸡峰难矣。

　　脾之积，名曰痞气，在胃脘，覆大如盘，久不愈，令人四肢不收，发黄瘅，饮食不为肌肤，以冬壬癸日得之。何以言之？肝病传脾，脾当传肾，肾以冬适王，王者不受邪，脾复欲还肝，肝不肯受，故留结为积。故知痞气以冬壬癸日得之。

　　痞者，否也，天地不交而为否，言痞结而成积也。脾位中央，土之象也，故积在胃脘，覆大如盘。睥主四肢，邪气壅聚，正气不运，故四肢不收。脾有湿滞，则色征于外，故皮肤爪目皆黄而成瘅，但黄瘅之因甚繁，然皆不离乎脾与湿也。脾主肌肉，今脾有积，不能布津液，则所入饮食，而不为肌肤也。然何以得之？乃肝病传脾，传其所胜也。脾当传肾，肾水当冬适旺，水旺力能拒不受邪，欲复反于肝，而脾土又不能胜肝木，故曰不肯受也。邪留结于脾而成积。

　　以冬壬癸日得之者，冬当亥子水月，而壬癸水日也，水旺之月日，脾土不能克制，即于是月是日，而得是积也。

　　肺之积，名曰息贲，在右胁下，覆大如杯。久不愈，令人洒淅寒热，喘咳，发肺壅，以春甲乙日得之。何以言之？心病传肺，肺当传肝，肝以春适王，王者不受邪，肺复欲还心，心不肯受，故留结为积。故知息贲以春甲乙日得之。

　　贲，古通奔。息贲者，言气息贲迫也。右胁下为肺金右降之分部，洒淅寒热者，肺主皮毛也。

　　壅，痈，古通。肺病则喘咳，甚则发为肺痈。《素问·大奇论》曰：肺之壅，喘而两 满者是也。然何以得之？乃心病传肺，传其所胜也。肺当传肝，肝木当春适旺，木旺力能拒而不受邪，复欲反于心，肺金又不能胜心火，故曰不肯受也。邪留结于肺而成积，以春甲乙日得之者，春当寅卯木月，而甲乙木日也，木旺之月日，肺金不能克制，即于是月是日而得是积也。

　　按：《灵枢·经筋篇》曰：手心主之筋，其病当所过者支转筋，前及胸痛息贲。此言手心主之筋，循胁腹，散胸中，下结于胃脘之贲门间，其病当筋之过接处为转筋，而前及胸痛，散于胸中，结于贲门，故曰息贲。又曰：太阴之筋，其病当所过者支转筋，痛甚则成息贲，胁急吐血。此言手太阴之筋，散贯于贲门间，其病当筋之所过者为支度转筋，而痛甚则成息贲，胁急吐血。盖十二经筋合阴阳六气，气逆则为喘急息奔，血随气奔，则为吐血也。《素问·阴阳别论》曰：二阳之病发心脾，有不得隐曲，女子不月，其传为风消，其传为息贲者，死不治。此二阳者，足阳明胃，手阳明大肠也。病发于心脾者。其始必有得于隐曲之事，于是思则气结，郁而为火，致损心营，心营既损，脾少生扶，则健运失职，饮食渐减，胃阴益亏；夫人身之精血，全赖后天谷气荣养，今谷津日竭，郁火内焚，是以男子少精，女子不月，血液日见干枯，而大肠之传道亦病，胃燥生火，火盛风生，则消烁肌肉，水精耗尽，金失其源，肾气不纳，逆传于肺，致有喘息奔迫不治之证。此三者，似是而实非，不容不辨。奇病论帝曰：病胁满气逆，二三岁不已，是为何病？岐伯曰：病名息积，此不妨于食，不可灸刺，积为导引服药，药不能独治也，此与本篇差同。药难独治，必兼导引之功，又不可不知也。

　　肾之积，名曰贲豚，发于少腹，上至心下，若豚状，或上或下无时，久不愈令人喘逆，骨痿少气，以夏丙丁日得之。何以言之？脾病传肾，肾当传心，心以夏适王，王者不受邪，肾复欲还脾，脾不肯受，故留结为积，故知贲豚以夏丙丁日得之。此是五积之要法也。

　　贲豚者，其状如豚之奔突，以豚性躁动故也。发于少腹，上至心下者，少腹，肾之分部，由少腹上冲至心下而止，上下无定时也。喘逆者，足少阴之支脉，从肺出络心，注胸中，肾气上冲故也。肾主骨，故骨痿。肾不能纳气，故少气也。然何以得之？乃脾病传肾，传其所胜也。

　　肾当传心，心火当夏适旺，火旺力能拒而不受邪，当复反于脾，而肾水又不能胜脾土，故曰不肯受也。邪留结于肾而成积，以夏丙丁日得之者，夏当己午火月，而丙丁火日也，火旺之月日，肾水不能克制，即于是月是日而得是积也。

　　按：《伤寒论·太阳篇》曰：发汗后，脐下悸者，欲作奔豚。此因发汗虚其心液，脐下悸者，欲动而上奔也，故用茯苓桂枝甘草大枣汤，以保心而制水也。又曰：发汗后，烧针令其汗，针处被寒，核起而赤者，必发奔豚，气从少腹上冲心。此言发汗既伤其血液，复用烧针令其汗，是又伤其血脉矣。血脉受伤，则心气虚，加以寒凌心火，故核起而赤，心虚气浮，则肾气乘而上奔，故灸核上各一壮，以通泄其经气，更与桂枝加桂汤，散寒邪以补心气也。此两节论外感误治之证，与积久而成者有间。《金匮要略》师曰：病有奔豚，有吐脓，有惊怖，有火邪，此四部病，皆从惊发得之，此言肝胆因惊骇为病，木者，水之子也，子病发惊，母亦随而上奔也。

　　余三病亦因惊发而得，非奔豚，不为详解。又师曰：奔豚病从少腹上冲咽喉，发作欲死，复还止，皆从惊恐得之。此因惊则伤心，恐则伤肾，心肾水火之气虚，而不能互相交感，则肾之虚邪，反乘心之虚而上奔矣。故总其治曰：奔豚气上冲胸腹痛，往来寒热，奔豚汤主之。观《金匮》两条，与本经之义相近，然同因惊得，而有肝胆心肾之异。况外感积聚之不同，是受病之因，传变之理，不可不察，岂独奔豚一证为然。

　　卷四

　　五十七难

　　五十七难曰：泄凡有几，皆有名不？然：泄凡有五，其名不同。有胃泄，有脾泄，有大肠泄，有小肠泄。有大瘕泄，名曰后重。

　　泄，利也。其证有五，故有五泄之名。后重者，专指大瘕泄而言。盖肾邪下结，气坠不升故也。此五泄之目，下文详之。

　　胃泄者，饮食不化，色黄。

　　胃泄者，甲木之克戊土也。胃主纳谷，风木之邪乘之，胃腑郁迫，水谷不化，必脉弦肠鸣。

　　黄者，胃土之色。经曰：春伤于风，夏生飧泄者是也。

　　脾泄者，腹胀满泄注，食即呕吐逆。

　　脾泄者，脾土湿寒，不能蒸水化气，故水谷并下，胀满泄注也。食即呕吐者，脾弱下陷，则胃逆也，必所下多水，脉缓，腹不痛。经曰：湿甚则濡泄者是也。

　　大肠泄者，食已窘迫，大便色白，肠鸣切痛。

　　大肠泄者，肠虚气不能摄，故胃方实，即迫注于下，窘迫不及少待也。色白者，大肠属庚金，白，金之色也。肠鸣切痛者，气不和则攻冲，故鸣而痛也。经曰：清气在下，则生飧泄者是也。

　　小肠泄者，溲而便脓血，少腹痛。

　　小肠泄者，小肠属丙火，不化寒水。郁于湿土之中，内热淫蒸，脓血腐化。又小肠与心为表里，心主血，盖气不相摄，而便脓血，小便亦不禁也。小肠之气郁冲，下达膀胱，膀胱近少腹，故少腹痛也。此即血痢之类耳。

　　大瘕泄者，里急后重，数至圊而不能便，茎中痛，此五泄之要法也。

　　大瘕泄者，邪气结于下，成 瘕而不散也。里急后重者，肠气急迫；肛门重坠也。数至圊而不能便者，皆 结不散，故欲便而不爽也。茎中痛者，乃湿郁为热，大便气不能达，则移于小便也。此即古之滞下，今名痢疾者是也。

　　卷四

　　五十八难

　　五十八难曰：伤寒有几，其脉有变不？然：伤寒有五，有中风，有伤寒，有湿温，有热病，有温病，其所苦各不同。

　　《素问》于风论、热论言之甚详，岂得独遗寒论一门。而热论首言今夫热病者，皆伤寒之类也。既云类伤寒，则有伤寒专论可知，惜乎第七一卷亡于兵火，亦以见古医经以伤寒为外感之统名。越人恐后世寒温莫辨，故作伤寒有五之论，以分别其脉证，滑氏以变当作辨是矣。

　　中风之脉，阳浮而滑，阴濡而弱。

　　中风者，风寒直伤肌腠也。风无定体，偏寒即从寒化，风寒之邪，直入肌肉而伤其营，营血伤则血脉弱，而其脉动必缓。阳寸浮者，乃卫阳外越也。阴尺弱者，乃营血受伤也。然必见热自发，汗自出，恶寒恶风，鼻鸣干呕等证，方是风寒中肌腠之的证的脉也。谓风伤卫，寒伤营者非也。其实寒伤卫，风伤营耳。或问许学士发微论言风伤卫，寒伤营，成无己以降俱宗之，而子独谓寒伤卫，风伤营者何耶？曰：寒者，太阳之本气也。太阳之阳。发于至阴，而充于皮毛，是皮毛一层，卫所居也，卫阳虚，招外寒。致皮毛闭塞而无汗，故曰寒伤卫也。风在六气，属厥阴肝木，厥阴主营血，血虚则招外风。夫营血虽与卫气偕行，而究之皮毛一层，为卫所司，肌肉一层，为营所宅，风入肌肉中，而营不守卫，是以卫气泄而自汗出，故曰风伤营也。况仲景无汗用麻黄，明是治卫气之药，有汗用桂枝，明是和营血之药，安得淆混哉？或问麻黄治寒伤卫，桂枝治风伤营，已明其义，何以仲景辨脉篇曰：寸口脉浮而紧，浮则为风，紧则为寒，风则伤卫，寒则伤营，营卫俱病，骨节烦疼，当发其汗也，此非风伤卫，寒伤营之明证耶？曰：此章本《内经》寒伤形，热伤气，阳邪伤阳，阴邪伤阴，统该阴阳二气而言，非谓桂枝主风伤卫，麻黄主寒伤营也。读书贵乎融贯，不可拘泥。此所谓风伤营者，言风寒之邪，直中营中，逼其卫气外泄，风寒则伤营也。若风温之邪，首先犯卫，卫主气，盖热则伤气矣。所谓寒伤卫者，非不伤营，盖寒闭卫外之气则无汗，然亦由敛其营血而然，此《内经》热伤气，寒伤形之旨也。设寒热莫辨，执风为阳邪而伤卫一语，以温里和营之桂枝汤治风温，则谬之甚矣。可不慎哉。

　　按：此论中风为风寒入肌腠，外感也。若《金匮》所论中风，有中腑、中脏、中血脉之分，与此不同，不可误也。中腑之脉多浮，五色必显于面，恶风恶寒，拘急不仁，或中身之前，或中身之后，或中身之侧，其病在表，多着四肢，虽见半身不遂，手足不随，痰涎壅盛，气喘如雷，然目犹能视，口犹能言，且外有六经形证也。中脏其病在里，多滞九窍，故唇缓二便闭者，脾中也；不能言者，心中也；耳聋者，肾中也；鼻塞者，肺中也；目瞀者，肝中也。中血脉者，病在半表半里，外无六经之证，内无二便之闭，但见口眼 斜，半身作痛而已。至若体纵不收，耳聋无闻，目瞀不见，口开眼合，撒手遗溺，失音鼾睡，乃本实先拨，阴阳枢纽不交，为难治之脱证矣。此名同而证异者，不可不辨也。

　　伤寒之脉，阴阳俱盛而紧涩。

　　伤寒者，寒伤太阳之肤表也。华元化曰：伤寒一日在皮，二日在肤，三日在肌，四日在胸，五日在腹，六日入胃。是风寒初感之邪，由皮肤毛窍而入，抑遏营气，束于经脉，故脉阴阳俱浮盛紧涩而无汗也。然必见头项强痛，发热身疼，腰痛骨节疼痛，恶风恶寒而喘诸形证，方是寒伤肤表之的证的脉也。夫太阳膀胱中所化之气，由气海循冲任，过膈入肺，出之于鼻，为呼出气。膀胱所化之气，又有内从三焦脂膜，出诸气街，循肌肉，达于皮毛，为卫外之气。人知口鼻出气，而不知周身毛窍，亦无不出气，鼻气一出，则周身毛窍之气皆张，鼻气一入，则周身毛窍皆敛。若毛窍之气不得外出，则反入于内，壅塞于肺，上退场门鼻而为喘，故寒伤肤表，皮毛之卫气不得外出，则返于内而上壅为喘，皮毛之内是肌肉，寒邪内犯肌肉，故周身疼痛。

　　邪犯太阳之经脉，故头项腰痛。人身皮内之肌，俗名肥肉；肥肉内夹缝中有纹理，名曰腠理，又内为瘦肉，瘦肉两头即生筋，筋与瘦肉为一体，皆附骨之物也，故邪犯瘦肉，则入筋而骨节疼痛。《内经》曰：诸筋皆属于节者是也。但发其表，则寒邪由内及外，从毛窍而汗解矣，故仲景以麻黄汤治之。

　　湿温之脉，阳濡而弱，阴小而急。

　　湿温者，暑与湿交合之温病也，其因有三。先受暑，后受湿，热为湿遏者，则其脉阳濡而弱，阴小而急，濡弱见于阳部，湿气搏暑也，小急见于阴部，暑气蒸湿也，此本经所谓之湿温也。

　　若其人常伤于湿，因而中 ，湿热相搏，则发为湿温，证见两胫冷，腹满叉胸，头目痛苦妄言，治在足太阴，不可发汗，此叔和《脉经》所谓之湿温也。有触时令郁蒸之气者，春分后，秋分前，少阴君火，少阳相火，太阴湿土，三气合行其事，是天本热也，而益以日之暑，日本烈也，而载以地之湿，三气交动，时分时合。其分也，风动于中，胜湿解蒸，不觉其苦。其合也，天之热气下降，地之湿气上腾，人在气交中，受其炎蒸，无隙可避，口鼻受邪，着于脾胃，脉濡弱，舌苔白，或绛底，呕逆口干而不能汤饮，胸次软而满闷，身潮热，汗出稍凉，少顷又热，此喻西昌所谓三气合而为病之湿温也。然其因虽有不同，而其病多属足阳明足太阴，盖湿土之邪，同气相感也。病在二经之表，多兼手少阳三焦，病在二经之里，多兼手厥阴包络，以少阳厥阴，同司相火故也。识此，庶几知所从治矣。

　　热病之脉，阴阳俱浮，浮之而滑，沉之散涩。

　　热病者，温热病概伏气外感而言也。脉阴阳俱浮者，《金匮要略》云：浮脉则热，阳气盛故也。浮之而滑，沉之散涩者，滑则阳盛于外，涩则阴衰于内也。夫温者热之渐，热者温之甚，其实一而已矣，然内外微甚间，不可不辨也。伏气温病者，乃冬日之阳热，被严寒杀厉之气所折伏，藏于肌骨之间，至春感春阳之气而触发，热邪内发，阴液已伤，即仲景《伤寒论》所谓发热而渴，不恶寒之温病是也。外感风温者，或冬暖不藏，或春日气温，其风偏热，即从热化，其证脉浮恶风，发热咳嗽者是也。若内有伏气，外为风热逗引，两阳相合，卫气先伤，误以辛温表散，致成灼热，身重多眠，鼻鼾自汗，直视失溲螈 诸逆证者，即《伤寒论》所谓误汗被下被火，一逆尚引日，再逆促命期之风温，是外感而兼伏气者也。王安道曰：温热病之脉，多在肌肉之分，而不甚浮，且右手反盛于左手者，良由怫热在内也。或左手盛或浮者，必有重感之风寒，否则非温病热病，是暴感风寒之病耳。此温热病脉，一定不移之论也。何以言之？《素问·阴阳应象大论》曰：左右者，阴阳之道路也。水火者，阴阳之征兆也。血，阴也，水亦阴也；气，阳也，火亦阳也。以脉体言，左属血，阴也；右属气，阳也。此即血气之左右，水火之征兆也。风热属阳邪，先伤无形之气，风寒乃阴邪，首犯有形之血，亦即《内经》寒伤形，热伤气之旨也。识此，当知风热伤卫，风寒伤营，可不致执许学士风伤卫一语，而以桂枝治温热，遗人夭札矣。

　　按：伏气之理，未有阐发其义者，请试明之。《素问·阴阳应象大论》曰：重阴必阳，重阳必阴。故曰：冬伤于寒，春必病温；春伤于风，夏生飧泄，夏伤于暑，秋必 疟；秋伤于湿；冬生咳嗽。此章经文，尤重在重阴必阳，重阳必阴两句。亦以见天地阴阳之邪，随人身之气化感召，而非寒能变热，热可变寒也。其冬伤于寒，春必病温者，冬至一阳渐生，人身之阳气内盛，冬日严寒，杀厉之气，时中于人，入于肤腠，其内伏之阳热，被寒毒所折，深浃于骨髓之间，至春阳气盛长，伏邪浅者，亦可随春阳之气渐散，伏邪深者，或遇风寒所遏，或因嗜欲所伤，内伏郁结之阳气，为外邪触发，伏气既得发泄，遇天气之阳热，两热相干，发为温病，温之甚者，即为热病，此重阴必阳也。夏伤于暑，秋必 疟者，夏至一阴渐生，人身之阴气内盛，暑乃阳邪，阳气外炽，则里气虚寒，加以贪凉饮冷，损其真阳，至秋阴气盛长之时，内伏阴邪欲出，外袭阳暑欲入，阴阳相持，故发为往来寒热之 疟，此重阳必阴也。春伤于风，夏生飧泄，秋伤于湿，冬生咳嗽者，乃阴阳上下之相乘也。夫喉主天气。咽主地气。阳受风气，阴受湿气。伤于风者，上先受之，伤于湿者，下先受之。阳病者，上行极而下，是以春伤于风者，夏生飧泄，风为阳邪，泄乃阴病、此重阳必阴也。阴病者，下行极而上，是以秋伤于湿，上逆而咳，湿乃阴邪，咳为阳病，此重阴必阳也。然邪之所凑，其气必虚，人身之神气血脉，皆生于精，能藏其精，则血气内固，外邪何由内侵。金匮真言论曰：精者，身之本也，故藏于精者，春不病温。摄生者可不慎诸。

　　温病之脉，行在诸经，不知何经之动也，各随其经所在而取之。

　　温病者，瘟，疫病也，古无瘟字，温与瘟通故也。疫者，役也，犹徭役之谓。多见于兵燹之余，或水旱偏灾之后，大则一城，小则一镇一村，遍相传染者是也。乃天地 厉之气，不可以常理测，不可以常法治也。故《素问》遗篇有五疫之刺，庞安常有青筋索，赤脉KT ，黄肉随，白气狸，黑骨温，五色之治。疫之为病，偏温偏热者多，偏寒者少，然间亦有之。如《病源》所载，从春分以后，秋分节前，天有暴寒，皆为时行寒疫也。寒疫初病，寒热无汗，面赤头痛项强，盖得之毛窍开，而寒气闭之也，与伤寒异处，惟传染耳。其证多见于金水之年，是金水不能敛藏，人物应之而为寒疫也。若东坡治疫之圣散子，又寒而兼乎湿者也。近世吴又可之论疫，乃温热夹湿者、故其气臭如尸，色蒸晦垢，舌本深绛，苔如积粉，神情昏扰而惊悸，脉右盛而至数模糊，皆湿热相搏之征，故宜达原饮以达募原之伏邪也。至余师愚之清瘟败毒散，重用石膏，又专治暑热之成疫者也。越人早鉴于此，故曰：温病之脉，行在诸经，不知何经之动也。各随其经之所在而取之，其旨深矣。若黄坤载以《素问·热论》之一日太阳，二日阳明，三日少阳，四日太阴，五日少阴，六日厥阴，经随日传，六日而尽，须逐日诊之，难以预定为解。不知传经者，乃正气以次相传，七日来复，周而复始，一定不移，非病气之传也，病气之传，本太阳不解，或入于阳，或入于阴。不拘时日，无分次第。如传于阳明，则见阳明证，传于少阳，则见少阳证，传三阴，则见三阴证。故《伤寒论》曰：伤寒二三日，阳明少阳证不见者，为不传也。况病邪随经气之虚而传陷，中风伤寒热病皆然。何以越人于各证之下，皆有专脉，独于温病，而云不知何经之动，各随所在而取之，分明指天地 厉之气，不可以常理测治而言，何黄氏之不察妄议，谬之甚矣。

　　伤寒有汗出而愈，下之而死者，有汗出而死，下之而愈者，何也？然：阳虚阴盛，汗出而愈，下之即死；阳盛阴虚，汗出而死，下之而愈。

　　伤寒，为此五病之通称。但伤寒有汗出而愈，下之则死者；有下之而愈，汗之则死者，其故何欤？盖寒邪外袭为阴盛，可汗而不可下；热邪内炽为阳盛，可下而不可汗。王叔和伤寒序例曰：桂枝下咽，阳盛则毙，承气入胃，阴盛以亡，即此义也。

　　寒热之病，候之如何也？然：皮寒热者，皮不可近席，毛发焦，鼻槁，不得汗；肌寒热者，皮肤痛，唇舌槁，无汗；骨寒热者，病无所安，汗注不休，齿本槁痛。

　　寒热病候之如何者，言忽寒忽热之病，当候病之所在也。皮寒热者，言寒热在皮，邪之中人最浅者。肺主皮毛，开窍于鼻，故邪在皮毛，则皮不能着物，毛发焦干，而鼻枯槁不泽也。不得汗，营卫不和也。肌寒热者，皮内即肌肉，肌肉之邪，由皮肤而入，故皮肤痛也。脾主肌肉，开窍于口，故肌有邪，则唇舌皆受病也。骨寒热者，肌肉之内骨也，骨受邪，其病最深，故一身之中，无所得安也。肾主骨，又主液，齿为骨之余，故骨病则肾液泄而为汗，齿枯槁而痛也。

　　按：此节乃《灵枢·寒热篇》文，而与以上五种伤寒有间，然皆经气之为病，宜取三阳少阴之络以去邪，虽与伤寒各异，而皮肤肌肉骨髓之层次经气则一是。越人列此一节于五种伤寒之后者，正示人以内伤杂病，与外感之形证不同，不可误治耳。

　　卷四

　　五十九难

　　五十九难曰：狂癫之病，何以别之？然：狂疾之始发，少卧而不饥，自高贤也，自辨智也，自贵倨也，妄笑好歌乐，妄行不休是也。癫疾始发，意不乐、直视僵仆，其脉三部阴阳俱盛是也。

　　狂病属阳，始发之时，阳气盛不入于阴，故少卧。阳气并于上，故不饥。其自高贤，自辨智，自贵倨，皆狂之意也。妄笑，好歌，妄行，皆狂之态也。病发于阳，阳性动，故其状皆有余，即前二十难所谓重阳者狂是也。癫病属阴，始发之时，意不乐，癫之意也。直视僵仆，癫之态也。病发于阴，阴性静，故其状皆不足，即二十难所谓重阴者癫是也。脉三部阴阳俱盛者，是总上二者而言。谓发于阳为狂，则三部阳脉俱盛，发于阴为癫，则三部阴脉俱盛也。

　　按：《素问·病能论》帝曰：有病怒狂者，此病安生？岐伯曰：生于阳也。帝曰：阳何以使人狂？岐伯曰：阳气者，因暴折而难决，故善怒也，病名曰阳厥。帝曰：何以知之？岐伯曰：阳明者常动，巨阳少阳不动，不动而动大疾，此其候也。帝曰：治之奈何？岐伯曰：夺其食即已，使之服以生铁洛为饮，夫生铁洛者，下气疾也。此总论狂病属于阳气盛，阳气宜于升达，若折抑之则病，其来太阳少阳之脉，动之不甚者而动且大疾，则阳明之脉常动者，其动甚，可知为狂病将发之候。先当夺其食，使胃火弱而气衰，庶几阳动息而病可愈，甚则服以铁洛饮，下气开结，而平木火之邪也。《灵枢·癫狂篇》曰：狂始生，先自悲也，喜忘苦怒善恐者，得之忧饥。此言阴虚则阳盛，以致病狂也。又狂始发，少卧不饥，自高贤也，自辨智也，自尊贵也，善骂詈，日夜不休者，此心气之实狂也。又狂，言惊善笑，好歌乐，妄行不休者，得之大恐，此言肾病上传于心，而为心气之实狂，以大恐则伤肾也。又狂，目妄见，耳妄闻，善呼者，少气之所生也。此因肾气少，而致心气虚狂也。又狂者，多食，善见鬼神，善笑而不发于外者，得之有所大喜。此言喜伤心志而为虚狂也。又狂而新发，未应如此者，先取肝经之曲泉左右动脉，及甚者见血，有顷已，不已，灸骨 二十壮。此分论狂病虚实，治未发先清泄木气，而不令及于心神也。《素问·通评虚实论》帝曰：癫疾何如？岐伯曰：脉搏大滑，久自已。脉小坚急，死不治。曰：癫疾之脉，虚实何如？曰：虚则可治，实则死。此总论癫疾属于阴气盛，阴盛则阳虚，故其脉搏指而大滑，心肝之阳未衰，有来复之象，故久而自已。若小坚急，纯阴无阳。则死不治。脉虚者，邪亦虚，脉实者，邪亦实，实即坚急之意，故亦主死也。《灵枢·癫狂篇》曰：癫疾始生，先不乐，头重痛，视举目赤甚，作极已而烦心，候之于颜。此言厥气上乘于天气，及太阳君火也。夫癫乃阴阳之气，先厥于下，后上逆于巅而为病，当候之于颜面气色也。又癫疾始作，引口啼呼喘悸者，此言太阳主开，阳明主阖，乃厥气上乘，致开阖不清而为病也。又癫疾始作，先反僵，因而脊痛者，此厥气逆于寒水之太阳，及寒气乘于地中也。又治癫疾者，常与之居，察其所当取之处，病至视其有过者泻之，置其血于瓠壶之中，至其发时，血独动矣，不动，灸 骨二十壮。此言治癫疾，当分天地水火之气而治之，太阳之火，日也，随天气而日绕地一周，动而不息者也，地水者，静而不动者也，常与病居，察其病在手足何经，其法致其血于瓠壶中，发时气相感则血动，是感天气太阳之运动也，当候之手太阳阳明太阴者是也。不动者，病陷于地水之中，当候之足太阳阳明太阴者是也，更宜灸 骨二十壮，若不图之于早，病成则难治。故《下经》之骨癫疾，筋癫疾，脉癫疾，多云不治也。若夫痫证，《素问·奇病论》帝曰：人生而有病癫疾者，病名曰何，安所得之？岐伯曰：病名为胎病，此得之在母腹中时，其母有所大惊，气上而不下，精气并居，故令子发为癫疾也。此论生而病癫痫，为先天所受之病，孕妇受惊，精气上而不下，精与惊气并居而为病，故曰胎病也。然亦有不从母腹中得之，若卒然闻惊而得者，盖惊则神出舍空，痰涎乘间而归之也。但痫证与癫厥异者，仆时口作六畜声，将醒时吐涎沫耳。更有血迷似癫者，妇人月水崩漏过多，血气迷心，或产后恶露上冲，而语言错乱，神志不宁者，血虚神耗也。又有心风似癫者，精神恍惚，喜怒言语或时错乱，有癫之意，不如癫者之甚，皆痰气为病，不可不辨也。

　　卷四

　　六十难

　　六十难曰：头心之病，有厥痛，有真痛，何谓也？然：手三阳之脉受风寒，伏留而不去者，则名厥头痛。

　　厥，逆也，言气逆而痛也。厥痛，厥头痛，厥心痛也。真痛，真头痛，真心痛也。手三阳之脉，为风寒留滞而不行，则壅逆而冲于头，故名厥头痛也。足三阳之脉，风寒留滞，亦作头痛，今不言者，省文也。

　　入连在脑者，名真头痛。

　　真头痛不在经，而入连于脑，故痛甚，脑尽痛，手足寒至节，死不治。盖脑为髓海，真气之所聚，卒不受邪，受邪则死矣。

　　按：《素问·奇病论》帝曰：人有病头痛，以数岁不已，此安得之，名为何病？岐伯曰：当有所犯大寒，内至骨髓，髓者，以脑为主，脑逆，故令头痛，齿亦痛，病名曰厥逆。此因寒邪入髓，则上入头脑而为痛，其邪入深，故数岁不已也。若《灵枢·厥病篇》所载厥头痛，面若肿起而烦心者，阳明之气，上逆而为痛也。又头脉痛，心悲善泣者，厥阴之气，上逆而为痛也。

　　又贞贞头重而痛者，少阴之气，上逆而为痛也。又项先痛，腰脊为应者，太阳之气，上逆而为痛也。又头痛甚，耳前后脉涌有热者，少阳之气，上逆而为痛也。又真头痛，头痛甚，脑尽痛，手足寒至节，死不治。此非六气之厥，乃客邪犯脑，故头痛甚，脑尽痛。盖头为诸阳之首，脑为精水之海，手足寒至节，此真气为邪所伤，故死不治也。更有击堕而为痛者，大痹而为痛者，寒气伤营而为偏痛者，是经论头痛者如此，不独手三阳为病也。

　　其五脏气相干，名厥心痛。

　　诸经络皆属于心，盖心主百脉，其营血由心而通于十二经络也，若一经有病，其脉逆行，逆则乘心，乘心则心痛，故曰厥心痛。是五脏气冲逆致痛，非心家自病也。

　　其痛甚，但在心，手足青者，即名真心痛。其真心痛者，旦发夕死，夕发旦死。

　　心为脏腑之大主，精神之所舍，其脏坚固，邪不能客，客之则伤心，心伤则神去，神去则死矣。真心痛，其痛甚，但在心而无别脏相干也。手足青者，寒邪犯君火之位，血色变也。旦发夕死，夕发旦死者，心不受邪也，真头痛亦然。盖脑为人身之主宰，亦不受邪，故滑氏言其真心痛者，真字下欠一头字是矣。

　　按：《灵枢·厥病篇》曰：厥心痛与背相控，善螈，如从后触其心，伛偻者，肾心痛也。又腹胀胸满，心尤痛甚者，胃心痛也。又痛如以锥针刺其心，心痛甚者，脾心痛也。又色苍苍如死状，终日不得太息者，肝心痛也。又卧若徒居，心痛间动作痛益甚，色不变者，肺心痛也。

　　此别脏腑相干之痛也。又真心痛，手足青至节，心痛甚，旦发夕死，夕发旦死，此伤其脏真，而为真心痛也。

　　卷四

　　六十一难

　　六十一难曰：经言望而知之谓之神，闻而知之谓之圣，问而知之谓之工，切脉而知之谓之巧，何谓也？望，谓望病患五脏之色见于面者，各有分部，以应相生相克之候也。闻，谓闻病患之声音，以察病之所在也。问，谓问病患之所患，及其爱憎喜怒，以求病之原也。切，谓切病患之脉，而得病出何脏何腑也。神，神化不测之谓。圣，至于至极之谓。工，专精之谓。巧，心智灵变之谓。此与《灵枢·邪气脏腑病形篇》微有不同，经言或别有所本也。

　　然：望而知之者，望见其五色以知其病。

　　望而知之者，望其资禀色泽间之神气。《灵枢》所谓粗守形，上守神者是也。然人之神气，在有意无意之间，流露最真。医者清心凝神，一会即觉，不宜过泥，泥则私意一起，医者与病者神气相混，反觉疑似，难以捉摸，此又以神会神之妙理也。神气云何？有光有体是也。光者，外面明朗，体者，里面润泽，光无形，主阳主气，体有象，主阴主血，气血无乖，阴阳不争，自然光体俱备矣。《素问·五脏生成篇》曰：五脏之气，故色见青如草兹者死，黄如枳实者死，黑如 者死，赤如 血者死，白如枯骨者死，此五色之见死也。夫五色干枯，以气血俱亡，无光无体，神气已去者也，故主死。又青如翠羽者生，赤如鸡冠者生，黄如蟹腹者生，白如豕膏者生，黑如乌羽者生，此五色之见生也。是以气血未伤，有光有体，不能内含，而亦不外露者也，故虽病而主生。又，生于心，如以缟裹朱；生于肺，如以缟裹红；生于肝，如以缟裹绀；生于脾，如以缟裹栝蒌实；生于肾，如以缟裹紫，此五脏所生之外荣也。夫平人五脏既和，其色禀胃气而出于皮毛之间，胃气色黄，皮毛色白，精气内含，宝光外发，既不浮露，又不混蒙，故曰如缟裹也。观《内经》论色，分死、病、平三等，虽未明言神气，而神气即寓其中。然五色内应五脏，此道其常，而病则有变，甚有五色不应五脏者，此又变中之变也。若能察神气，因其常而识其变，则于望色之道，得其要领矣。

　　闻而知之者，闻其五音，以别其病。

　　闻而知之者，闻其音声，分别清浊，以察其病也。土者其数五，五者，音也，故音声发于脾土，而响于肺金也。在心主言，心开窍于舌，舌者，音声之机也。肝主语，肝循喉咙，入颃颡。

　　喉咙者，气之所以上下者也。颃颡者，分气之所泄也。肝心气和，而后言语清亮也。然又从肾间动气之所发，故肾气短促，上气不能接下气矣。是以发言歌咏，出于五脏神之五志，故有音声，语言不清者，当责之心肝，能语言，而无音声者，当责之脾肺；能言语，有音声，而气不接续者，当责之两肾，此音声之原委也。若经以五音配五脏，肝音角，其声呼，心音征，其声笑；脾音宫，其声歌；肺音商，其声哭；肾音羽，其声呻。若明其原委，辨其清浊，分其阴阳，审其虚实，以察病情，于闻声一法，庶乎近矣。

　　问而知之者，问其所欲五味，以知其病所起所在也。

　　问而知之者，问察其原委也。夫工于问者，非徒问其证，殆欲即其证以求其病因耳。脱营失精，可于贵贱贫富间问之，更当次第问其人。平昔有无宿疾，有无恚怒忧思，食喜淡喜浓喜燥喜润，嗜茶嗜酒。再问其病初起何因，前见何证，后变何证。恶寒恶热，孰重孰轻。有汗无汗，汗多汗少，汗起何处，汗止何处。头痛身痛，痛在何时，痛在何处。口淡口苦，渴与不渴，思饮不思饮，饮多饮少，喜热喜凉，思食不思食，能食不能食，食多食少，化速化迟。胸心胁腹，有无胀痛。二便通涩，大便为燥为溏，小便为清为浊，色黄色淡。妇人则问其有无胎产，月事先期后期，有无胀痛，可有带下，是赤是白，或多或少。种种详诘，就其见证，审其病因，方得治病求本之旨也。

　　切脉而知之者，诊其寸口，视其虚实，以知其病在何脏腑也。

　　切而知之者，诊其寸口，以知其病也，非《内经》遍诊动脉之法也。或问《内经》遍诊动脉，只设浮沉缓急，大小滑涩之八脉，特于对待微甚悬绝，着其相去三等，而脉之情变已精，后世繁为二十九脉，愈求精而脉愈晦者，因独取寸口之误耶，曰：非也。张氏云：后世知识脉难，而不知古人审脉之更难也。所谓识脉者，浮，不沉也。沉，不浮也。迟，不及也。数，太过也。

　　虚，不实也。实，不虚也。滑，不涩也。涩，不滑也。长，不短也。短，不长也。大，不小也。

　　小，不大也。缓，不逮也。弱，不盛也。伏，不见也。软，无力也。微，不显也。散，不聚也。

　　洪，洪大也。细，微细也。代，更代也。牢，坚牢也。动者，滑大于关上也。弦者，状如弓弦，按之不移也。紧者，如转索无常也。芤者，浮大而按之中空也。革者，中空而外坚也。结者，缓而有止也。促者，数而有止。以对待之法识之，犹易分别于指下。所谓审脉者，体认所见之脉何因，所主之病何证，以心印之而后得也。仲景平脉篇曰：浮为在表，沉为在里，数为在腑，迟为在脏。又曰：浮则为风，浮则为热，浮为气实，浮为气虚，浮则无血，浮则为虚。是将为外感乎，为内伤乎，为气乎，为血乎，为实乎，为虚乎，是必审其证之表里阴阳，寒热虚实，病之久病新病，脉之有力无力，而断之以意，然后参之以望闻问，必四诊咸备，庶几可保万全。

　　故曰：审脉之更难也，可不慎欤？经言以外知之曰圣，以内知之曰神，此之谓也。

　　视色闻声者，以外知之也，故曰圣。问因切脉者，以内知之也，故曰神。此总结上文四诊之意也。

　　上第四卷，四十八难至六十一难，论病。

　　卷五

　　六十二难

　　六十二难曰：脏井荥有五，腑独有六者，何谓也？然：腑者阳也。三焦行于诸阳，故置一输，名曰原。腑有六者，亦与三焦共一气也。

　　脏有五者，谓井、荥、输、经、合也。腑有六者，谓井、荥、输、原、经、合也。夫五脏之脉，皆以所出为井，所流为荥，所注为输，所行为经，所入为合，是谓五俞，以应五行木、火、土、金、水也。六腑亦有俞，以应五行金、水、木、火、土也，惟过之穴为原，故有六也。原者，元也。元气者，三焦之气也。盖三焦包络主相火，故列五行之外，而三焦所行者远，其气所流聚之处，五穴不足以尽之，故别置一穴，名曰原也。三焦为阳气之根，六腑属阳，其气皆三焦所出，故曰共一气也。

　　卷五

　　六十三难

　　六十三难曰：十变言五脏六腑荥合，皆以井为始者，何也？然：井者，东方春也，万物之始生，诸 行喘息， 飞蠕动，当生之物，莫不以春而生，故岁数始于春，日数始于甲，故以井为始也。

　　人身脏腑经穴起止，其次第：先井、次荥、次输、次经、次合，故云以井为始也。井，谷井，非掘成之井也。山谷之中，泉水初出之处，名曰井。井者，主出之义也。溪谷出水，从上注下，水常射焉。井之为道，以下给上者也。是则井者，经脉之所出也。其既出HT HT ，流利未畅，故谓之荥。《说文》曰：荥，绝小水也。水虽绝小，停留则深，便有挹注之处， 则外泻，故谓之输。俞，与输通。《说文》曰：输，委输也，即输泻之谓。其既输泻，则纡徐逐流，历成渠径，径与经通，径者，经也。经行既达，而会合于海，故谓之合。合者，会也。此是水之流行也。

　　人之经脉，亦取法于此，故取以名穴也。以井为始。春者，以其发源所生之义也，岁数始于春者，正月为岁首故也。日数始于甲者，谓东方属甲乙，为干之首也。 虫行喘息， 虫飞蠕动，皆春气发生之义耳。

　　卷五

　　六十四难

　　六十四难曰：《十变》又言：阴井木，阳井金；阴荥火，阳荥水；阴输土，阳输木；阴经金，阳经火；阴合水，阳合土。

　　人身经脉，起于井穴，五脏属阴，从春夏而至秋冬，故阴井为木。阴井木生阴荥火，阴荥火生阴输土，阴输土生阴经金，阴经金生阴合水。六腑属阳，从秋冬而至春夏，故阳井为金，阳井金生阳荥水，阳荥水生阳输木，阳输木生阳经火，阳经火生阳合土。此阴阳逆顺之气，五行相生之序也。

　　阴阳皆不同，其意何也？然：是刚柔之事也。阴井乙木，阳井庚金。阳井庚，庚者，乙之刚也；阴井乙，乙者，庚之柔也。乙为木，故言阴井木也；庚为金，故言阳井金也。余皆仿此。

　　刚柔者，即乙庚之配合也。阴井为木，乙，阴木也。阳井为金，庚，阳金也。乙与庚合，以阴木合阳金，故曰庚乃乙之刚，乙乃庚之柔也。阴荥火，阳荥水，是丁与壬合也。阳输木，阴输土，是甲与己合也。阳经火，阴经金，是丙与辛合也。阳合土，阴合水，是戊与癸合也。此阴阳配合之道也。其十干化合之义，已详三十三难中，当参互观之。

　　按：《灵枢·本输篇》论井荥输经合甚详，欲求脏腑经脉之血气生死出入者，不可不知也。

　　其义以营卫气血，皆生于胃腑水谷之精，营行脉中，卫行脉外，血行脉中，气行脉外。然血中有气，气中有血，阴阳互根，不可相离。是脉内之血气，从气卫而渗灌于脉外，脉外之气血，亦从孙络而溜注于络中，外内出入之相通也。五脏内合五行，故其俞五，六腑外合六气，故其俞六。盖六气生于五行，而有二火也。人身十二经脉，合六脏六腑之十二大络，及督脉之长强，任脉之尾翳，脾之大包，凡二十七脉之血气，出入于手足指之间，所出为井，所溜为荥，所注为输，所行为经，所入为合。此二十七脉之血气，从四肢通于脏腑，而脏腑中之血气，又从经脉缪处通于孙络，而溜于络脉，交相逆顺而行，外而皮肤，内而经脉者也。夫经脉有三百六十五穴会，络脉有三百六十五穴会，孙络亦有三百六十五穴会，经脉宽大，孙络窄小，经脉深而络脉浅，故黄帝有五脏之所溜处，阔散之度，浅深之状，高下所至之问也。而医言过心化赤之血，由脉管行遍，散诸微丝管，由微丝管之尾，渐并渐粗，入回血管，血入回血管，其色变紫，与脉管交相逆顺而行，至总回管，过心入肺，呼出炭气，吸入养气，复化为赤血者，即此义也。

　　西医知血之行诸脉络，而不知所以能行者，气为之也。其井荥输经合五行出入之道，西医昧而不明，是知其所当然，而不知其所以然也。

　　卷五

　　六十五难

　　六十五难曰：经言所出为井，所入为合，其法奈何？然：所出为井，井者，东方春也，万物之始生，故言所出为井也。所入为合，合者，北方冬也，阳气入藏，故言所入为合也。

　　经言，《灵枢·本输篇》也。井荥输经合，如春夏秋冬之周而复始，东南西北之循环无端也。

　　春夏主生养，阳气在外，秋冬主收藏，阳气在内。井属春，故自井而生发。合属冬，故至合而入脏。如天地一岁而有四时，一日亦有四时，人身随其气而营运，所以一呼一吸，阴阳无不周遍也。

　　按：本输篇言肺之井木，出于手大指内侧之少商穴，溜于鱼际为荥，注于太渊为输，行于经渠为经，入于尺泽为合。心之井木，出手中指之端。心包络经中冲穴，溜于劳宫为荥，注于大陵为输，行于间使为经，入于曲池为合。心之井荥输经合，而行包络之经者，何也？盖心主血，包络主脉，君相之相合也。心与包络血脉相通，心脏所出之血气，间行于手少阴之经，手厥阴之经也。肝之井木，出足大指之端大敦穴，溜于行间为荥，注于太冲为输，行于中封为经，入于曲泉为合。脾之井木，出足大指内侧隐白穴，溜于大都为荥，注于太白为输，行于商丘为经，入于阴之陵泉为合。肾之井木，出足心之涌泉穴，溜于然谷为荥，注于太溪为输，行于复溜为经，入于阴谷为合。此五脏之井荥输经合也。膀胱之井金，出足小指之端至阴穴，溜于通谷为荥，注于束骨为输，过于京骨为原，行于昆仑为经，入于委中为合。胆之井金，出于足小指次指之端窍阴穴，溜于侠溪为荥，注于临泣为输，过于丘墟为原，行于阳辅为经，入于阳之陵泉为合。胃之井金，出足大指次指之端厉兑穴，溜于内庭为荥，注于陷谷为输，过于冲阳为原行于解溪为经，入于下陵为合。三焦者，上合手少阳，其井金出手小指次指之端关冲穴，溜于液门为荥，注于中渚为输，过于阳池为原，行于支沟为经，入于天井为合。而三焦下输，出于足太阳之前委阳穴，是足太阳之络。盖三焦之气出于肾，游行于上中下，其斜者为络，入络膀胱；直者为经，即手少阳也。故三焦之输有二焉。小肠之井金，出手小指之端少泽穴，溜于前谷为荥，注于后溪为输，过于腕骨为原，行于阳谷为经，入于小海为合。大肠之井金，出于手大指次指之端商阳穴，溜于本节之前二间为荥，注于本节之后三间为输，过于合谷为原，行于阳溪为经，入于曲池为合。此六腑之井荥输原经合也。夫脏腑之井，起于木金者，木金乃生成之始终也。五脏藏精，其气皆阴，然化气必生于阳，故五脏虽阴，而其起恒同，起于少阳之生木。六腑致用，其气皆阳，然气盛必归于精，故六腑虽阳，而其气为成，皆起于西成说物之兑金，是以脏井为木，腑井为金也，生气在脏，成气在腑，如四时之春秋，此阴阳之定理，针法所必究也。然只节经文之大略，其经穴部位尺寸，须详考铜人图像，庶不致误。

　　卷五

　　六十六难

　　六十六难曰：经言肺之原出于太渊，心之原出于大陵，肝之原出于太冲，脾之原出于太白，肾之原出于太溪，少阴之原出于兑骨，（神门穴也。）胆之原出于丘墟，胃之原出于冲阳，三焦之原出于阳池，膀胱之原出于京骨，大肠之原出于合谷，小肠之原出于腕骨。

　　考《甲乙经》，肺之原太渊，在手掌后陷者中央，心之原大陵，在掌后骨下横纹中两筋间，此手厥阴心包络之穴也，心与包络相通，故取此穴，亦可谓之心也。肝之原太冲，在足大指本节后二寸陷者中。脾之原太白，在足大指后内侧白肉际陷者中。肾之原太溪，在足内踝后跟骨上动脉陷者中。手少阴之原兑骨，即神门穴，在手掌后锐骨端陷者中。胆之原丘墟，在足外踝如前陷者中。胃之原冲阳，在足趺上，去内庭五寸，高骨间动脉。三焦之原阳池，在手表腕上陷者中。膀胱之原京骨，在足小指外侧，本节后大骨下白肉际陷者中。大肠之原合谷，在手大指次指歧骨间陷者中。小肠之原腕骨，在手外侧腕前起骨下陷者中。

　　按：《灵枢·九针十二原篇》曰：阳中之少阴肺也，其原出于太渊，太渊二。阳中之太阳心也，其原出于大陵，大陵二。阴中之少阳肝也，其原出于太冲，太冲二。阴中之至阴脾也，其原出于太白，太白二。阴中之太阴肾也，其原出于太溪，太溪二。膏之原出于鸠尾，鸠尾一。

　　肓之原出于脖 ，脖 一。凡此十二原者，主治五脏六腑之有疾者也。胀取三阳，飧泄取三阴。

　　是《灵枢》以五脏之十二穴为原，此则以六脏六腑十二经各有原。言心之原出于大陵者，即候包络之病，盖君相之血脉通贯也。言少阴之原出于兑骨者，少阴心也，兑骨即神门。邪客篇曰：少阴独无输者，不病乎？曰，其外经病而脏不病，故独取经于掌后锐骨之端，即此义也。越人之意，非谓心有两原，乃指君相气合厥阴少阴，可同治也。

　　十二经皆以输为原者，何也？然五脏输者，三焦之所行，气之所留止也。三焦所行之输为原者，何也？然：齐下肾间动气者，人之生命也，十二经之根本也，故名曰原。三焦者，原气之别使也，主通行三气，经历于五脏六腑。原者，三焦之尊号也，故所止辄为原。五脏六腑之有病者，皆取其原也。

　　十二经皆以输为原者，言九针十二原中。皆以五脏之输穴为原，非谓六腑也。然五脏六腑之输，皆系三焦之所行，其气所留止之处也，故称曰原。三焦之根，起于肾间命门，人之生命之原，十二经之根本，皆系乎此。由鼻吸入之天阳，过肺历心，引心火循膂筋，入肾系，至命门，蒸膀胱之水，化气上腾。三焦主持相火，为肾中原气之别使，是十二经之营卫流行，皆三焦之所使也。通行生气于五脏六腑之输穴，其所留止，辄谓之原。以其原于命门动气间而得名，亦以见三焦乃腹包膜，其连网脂膜，皆三焦之物，为统摄脏腑之郛郭也。

　　卷五

　　六十七难

　　六十七难曰：五脏募皆在阴，而俞在阳者，何谓也？然：阴病行阳，阳病行阴，故云募在阴，俞在阳。

　　募，音幕，经气结聚处也。俞，输转之义。经气由此而输于彼也。五脏之募皆在腹，肺之募，中府二穴，在胸博云门下，同身寸之一寸，乳上三肋间动脉陷中，属本经。心之募，巨阙一穴，在鸠尾下，同身寸之一寸，属任脉。脾之募，章门二穴，在大横外直脐端，属肝经。肝之募，期门二穴，在不容两旁，各同身寸之一寸五分，直乳第二肋端，属本经。肾之募，京门二穴，在监骨腰中，挟脊季胁下，属胆经。五脏之俞皆在背，肺俞在第三椎之下，心俞在五椎之下，肝俞在九椎之下，脾俞在十一椎之下，肾俞在十四椎之下，又有膈俞者，在七椎之下，皆挟脊两旁，各同身寸之一寸五分，总属足太阳经也。阴病行阳，阳病行阴者，背为阳，腹为阴。俞在于背，俞者，脏中阴气之所输也，是以阴病行于阳也。募在于腹，募者，脏中阳气之所结也，是以阳病行于阴也。以见阴阳经络，气相交贯，脏腑腹背，气相通应，故其病气之结聚输转之处，交相会也。经曰：从阳引阴，从阴引阳，即此义也。

　　按：《内经》六腑亦有募有俞，不独五脏为然也。此章明脏腑阴阳之气，交相通贯，言五脏而不及六腑者，省文也。胃之募，中脘一穴，在脐上，同身寸之四寸，属任脉。大肠募，天枢二穴，在肓俞旁，同身寸之一寸五分，挟脐二寸，属胃经。小肠募，关元一穴，在脐下，同身寸之三寸，属任脉。胆募，日月二穴，在期门下，同身寸之五分，直乳第二肋下，属本经。膀胱募，中极一穴，在脐下，同身寸之二寸三分，属任脉。三焦募，在脐下，同身寸之二寸，属任脉。此六腑之募，亦皆在腹。胃俞在十二椎之间，大肠俞在十六椎之间，小肠俞在十八椎之间，胆之俞在十椎之间，膀胱俞在十九椎之间，三焦俞在十三椎之间。又有心包俞在四椎之间，亦俱挟脊两旁，各同身寸之一寸五分，属足太阳经也。观阴阳募俞并举为言，则非独指五脏明矣，故补注之。

　　卷五

　　六十八难

　　六十八难曰：五脏六腑，各有井荥输经合，皆何所主？然：经言所出为井，所流为荥，所注为输，所行为经，所入为合。井主心下满，荥主身热，输主体重节痛，经主喘咳寒热，合主逆气而泄，此五脏六腑井荥输经合所主病也。

　　主，主治也。经言，《灵枢·九针十二原篇》文也。井，山谷中泉水之所出也。荥，小水尚未能流利者也。输，输泻之所注也。经，由输而经过之径也。合，水流而会合之处也。井主心下满者，井应木，木者肝，肝主满重节痛也。荥应火，火者心，心主身热也。输应土，土者脾，脾主体重也。经主咳嗽寒热者，经应金，金者肺，肺主寒热也。合主气逆而泄者，合应水，水者肾，肾主泄也。此论五脏为病之一端耳。不言六腑者，举脏足以该腑也。然《内经》辨病取穴之法，实不止此，不可执一说而不知变通也。

　　按：此七难论输穴也。然某穴至某穴之一寸者，将谓周尺耶，秦尺耶，汉尺耶，抑近世之尺耶？聚讼纷纭，莫衷一是，皆为不明同身取寸之义也。或以患人之中指中节取寸，便为独得心传，殊不知瘦人指长而身小，则背腹之横寸，岂不太阔，肥人指短而身长，则背腹之横寸，岂不太狭，有身长指长而头小者，则头间之寸，岂不嫌长，有身短指短而头大者，则头间之寸，岂不嫌短，似此肥瘦长短之差讹，安能准的。所谓同身取寸者，必同其身体而取之也。考其法以《灵枢·骨度篇》尺寸为主，再量人身尺寸，随取而折之，自无长短肥瘦之差讹。假如骨度篇云：肩至肘，长一尺七寸，量患人由肩至肘，长一尺三寸六分，以八折合之，所云某穴至某穴一寸者，仅得八分，余可类推。此同身取寸之活法，针灸之要事，不可不知也。

　　附《灵枢·骨度篇》黄帝问于伯高曰：脉度言经之长短，何以立之？伯高曰：先度其骨节之大小广狭长短，而脉度定矣。黄帝曰：愿闻众人之度，人长七尺五寸者，其骨节之大小长短各几何？伯高曰：头之大骨，围二尺六寸，胸围四尺五寸，腰围四尺二寸，发所覆者，颅至项，尺二寸。《甲乙经》“尺”字上有“一”字。发以下至颐，长一尺。君子终折。《甲乙经》“君子”作“男子”。

　　结喉以下至缺盆中，长四寸。缺盆以下至 KT ，长九寸，过则肺大，不满则肺小。 KT 以下至天枢，长八寸，过则胃大，不及则胃小。天枢以下至横骨，长六寸半，过则回肠广长，不满则狭短。横骨长六寸半，横骨上廉以下，至内辅之上廉，长一尺八寸。内辅之上廉以下至下廉，长三寸半，内辅下廉下至内踝，长一尺三寸。内踝以下至地，长三寸。膝 以下至跗属长一尺六寸。

　　跗属以下至地，长三寸。故骨围大则太过，小则不及。角以下至柱骨，长一尺。行腋中不见者，长四寸。腋以下至季胁，长一尺二寸，季胁以下至髀枢，长六寸。髀枢以下至膝中，长一尺九寸。

　　膝以下至外踝，长一尺六寸。外踝以下至京骨，长三寸。京骨以下至地，长一寸。耳后当完骨者，广九寸。耳前当耳门者，广一尺三寸。两颧之间，相去七寸。两乳之间，广九寸半。《甲乙经》作广八寸。

　　两髀之间，广六寸半。足长一尺二寸，广四寸半。肩至肘，长一尺七寸，肘至腕，长一尺二寸半。腕至中指本节，长四寸。本节至其末，长四寸半。项发以下至背骨，长二寸半。膂骨以下至尾 二十一节，长三尺。上节长一寸四分分之一，奇分在下，故上七节至于膂骨，九寸八分分之七。此众人骨之度也。所以立经脉之长短也。是故视其经脉之在于身也，见其浮而坚，其见明而大者多血，细而沉者多气也。

　　上第五卷，六十二难至六十八难，论 穴。

　　卷六

　　六十九难

　　六十九难曰：经言虚者补之，实者泻之，不虚不实，以经取之，何谓也？然：虚者补其母，实者泻其子，当先补之，然后泻之。不虚不实，以经取之者，是正经自生病，不中他邪也，当自取其经，故言以经取之。

　　经言，《灵枢·经脉篇》也。虚，血气虚也。实，血气实也。补之，行针用补法也。泻之，行针用泻法也。以经取之，言循其本经所宜刺之穴也。母，生我者也。子，我生者也。经脉篇载十二经，皆有盛则泻之，虚则补之，不盛不虚，以经取之，虚者补其母，实者泻其子。盖子能令母实，母能令子虚也。假令肝病虚，则补其母合，即足厥阴之合曲泉穴是也。肝病实，则泻其子荥，即足厥阴之荥行间穴是也。当先补之，然后泻之两句，滑氏谓即后篇阳气不足，阴气有余，当先补其阳，而后泻其阴之意。然于此义不属，非误即羡文也。若忧愁思虑则伤心，形寒饮冷则伤肺，恚怒气逆则伤肝，饮食劳倦则伤脾，久坐湿地，强力入水则伤肾。正经自病，非五邪所伤者，即于本经取当刺之穴以刺之，不必补母泻子也。

　　卷六

　　七十难

　　七十难曰：经言春夏刺浅，秋冬刺深者。何谓也？然：春夏者，阳气在上，人气亦在上，故当浅取之；秋冬者，阳气在下，人气亦在下，故当深取之。

　　《灵枢·终始篇》曰：春气在毛，夏气在皮肤，秋气在分肉，冬气在筋骨，此四时之气也。其四时受病，亦各随正气之浅深，故用针以治病者，各根据四时气之浅深而取之也。阳气者，谓天地之气也；人气者，谓营卫之气也。上言皮肉之上，下言筋骨之中，浅取深取，必中其病也。

　　滑氏曰：春夏之时，阳气浮而上，人气亦然，故刺之当浅，欲其无太过也；秋冬之时，阳气沉而下，人气亦然，故刺之当深，欲其无不及也。经曰：必先岁气，无伐天和，此之谓也。

　　春夏各致一阴，秋冬各致一阳者，何谓也？然：春夏温，必致一阴者，初下针，沉之至肾肝之部，得气，引持之阴也。秋冬寒，必致一阳者，初内针，浅而浮之至心肺之部，得气，推内之阳也。是谓春夏必致一阴，秋冬必致一阳。

　　致，取也，温，时令温也。寒，时令寒也。经言春夏养阳者，阳盛则阴不足，必取一阴之气以养阳也。秋冬养阴者，阴盛则阳不足，必取一阳之气以养阴也。沉之，深入其针至肾肝之位，引其阴气，出之于阳也。浮之，谓浅内其针至心肺皮血之位，推其阳气，入之于阴也。

　　按：滑氏曰：春夏气温，必致一阴者，春夏养阳之义也。初下针，即沉之至肾肝之部，俟其得气，乃引针而提之，以至于心肺之分，所谓致一阴也。秋冬气寒，必致一阳者，秋冬养阴之义也。初内针，浅而浮之，当心肺之部，俟其得气，推针而内之，以达于肾肝之分，所谓致一阳也。然致阴致阳之说，越人特推其理有如是者耳。凡用针补泻，自有所宜，初不必以是相拘也。

　　卷六

　　七十一难

　　七十一难曰：经言刺荣无伤卫、刺卫无伤荣、何谓也？然：针阳者，卧针而刺之；刺阴者，先以左手摄按所针荣俞之处，气散乃内针。是谓刺荣无伤卫，刺卫无伤荣也。

　　营卫者，血气之道路，以阴阳而分表里者也。营为阴，卫为阳，营行脉中属里，卫行脉外属表，若营卫有病，各中其所，不得诛伐无过也。《素问·刺齐论》曰：刺骨无伤筋，刺筋无伤肉，刺肉无伤脉、刺脉无伤皮；刺皮无伤肉，刺肉无伤筋，刺筋无伤骨，亦此义也。卫为外表，阳行于脉外，欲其浅，故刺卫者，宜卧针而刺之，以阳气轻浮，过之恐伤营也。营为里，阴行于脉中，欲其深过卫，始可至营也，故刺营者，先以左手摄按所刺之穴良久，使卫气渐散离其处，然后内针，则针得至营，而不伤卫矣。此刺阳刺阴之道也。

　　卷六

　　七十二难

　　七十二难曰：经言能知迎随之气，可令调之，调气之方，必在阴阳，何谓也？然：所谓迎随者，知荣卫之流行，经脉之往来也。随其逆顺而取之，故曰迎随。

　　经言，《灵枢·终始篇》曰：阳受气于四末，阴受气于五脏，故泻者迎之，补者随之，知迎知随，气可令和，和气之方，必通阴阳，是迎随之法，补泻之道也。阳经主外，故从四末始，阴经主内，故从五脏始。迎者，针锋迎其气之方来而未盛，以夺之也。随者，针锋随其气之方去而未虚，以济之也。然必知营卫之流行，经脉之往来，知之而后可察病之阴阳逆顺，随其所当而施补泻也。

　　调气之方，必在阴阳者，知其内外表里，随其阴阳而调之，故曰：调气之方，必在阴阳。

　　调气之方，必在阴阳者，在，察也。内为阴而主里，外为阳而主表，察其病在阴在阳，是虚是实，而补之泻之，或从阳引阴，或从阴引阳，或阳病治阴，或阴病治阳，而令其调和也。杨氏曰：阴虚阳实者，则补阴泻阳，阳虚阴实者，则补阳泻阴。或阳并于阴，阴并于阳，或阴阳俱虚，或阴阳俱实，皆随其病之所在而调之，则病无不已也。

　　按：针法言补，不可深泥，丹溪亦常论之，非无谓也。《素问·阴阳应象大论》曰：形不足者，温之以气，精不足者，补之以味。针乃砭石所制，既无气，又无味，破皮损肉，发窍于身，气皆从窍而出，何得为补？经谓气血阴阳俱不足，勿取以针，和以甘药者是也。然《内》《难》凿言补泻之法者何耶？夫读书贵乎融贯，不可胶刻。迎而夺之，因属泻其实邪，随其济之，亦可去其虚邪。盖邪去则正安，去邪即所以补正，非针法之补，能生长血气也。仲景治虚劳伤其营卫者，以大黄 虫丸主之，方中多属攻药，以瘀血去，肺气利，则新血自生，正气自复，而营卫行，营卫行则肌肉充，而虚劳补矣。此先圣后贤，其意一也。将谓针法之补，可代参地，则《灵枢·根结篇》何以有营气不足，病气不足，此阴阳气俱不足也，不可刺之，刺之则重不足，重不足则阴阳俱竭，血气皆尽，五脏空虚，筋骨髓枯，老者绝灭，壮者不复之说。若明乎此，补泻非可以一法尽，岂独针刺之无误，即汤药亦不致南辕北辙矣。

　　卷六

　　七十三难

　　七十三难曰：诸井者，肌肉浅薄，气少不足使也，刺之奈何？然：诸井者，木也。荥者，火也。火者木之子，当刺井者，以荥泻之。故经言补者不可以为泻，泻者不可以为补，此之谓也。

　　诸井在手足指梢，故曰肌肉浅薄也。气藏于肌肉之内，肌肉浅薄，则气亦微，故曰气少不足使也。井为木，是火之母，荥为火，是木之子，故肝木实，泻其荥，此泻子之法也。如用补，则当补其合也。但泻之复不能补，故曰不可以为补。盖泻则当以子，补则当以母，不可误施也。

　　六十九难以别经为子母，此则以一经为子母，义虽各殊，其理一也。

　　按：滑氏曰：详越人此说，专为泻井者言也，若当补井，则必补其合，故引经言补者不可以为泻，泻者不可以为补，各有攸当也。补泻反，则病益笃，而有实实虚虚之患，可不谨欤！不然泻子法下，“故”字上，该有论补母之法，故以此二句总结之，否则文气不属，此中或有阙简，经言无考，姑俟知者。

　　卷六

　　七十四难

　　七十四难曰：经言春刺井，夏刺荥，季夏刺输、秋刺经，冬刺合者，何谓也？然：春刺井者，邪在肝；夏刺荥者，邪在心；季夏刺输者，邪在脾；秋刺经者，邪在肺；冬刺合者，邪在肾。

　　春刺井者，井为木，非必春刺井，以其邪在肝木也。荥为火，夏刺荥者，以其邪在心火也。

　　输为土，季夏刺输者，以其邪在脾土也。经为金，秋刺经者，以其邪在肺金也。合为水，冬刺合者，以其邪在肾水也。经言无考，越人去古未远，古医经犹得见之，而今亡矣。

　　按：《灵枢·顺气一日分为四时篇》曰：藏主冬，冬刺井；色主春，春刺荥；时主夏，夏刺输；音主长夏，长夏刺经；味主秋，秋刺合。是为五变，以主五俞，与此同。盖以五脏之气，应五时之变，而取五俞，各有所主，刺隔一穴者，皆从子以透发母气也。一言刺之正，一言刺之变，所以不同也。若四时气篇曰：春取经，血脉分肉之间，甚者深取之，间者浅刺之。夏取盛经孙络，取分肉间，绝皮肤。秋取经输，邪在腑，取之合。冬取井荥，必深留之。此言四时之气，各有所在，故春取经脉于分肉之间，夏取盛经孙络，分肉皮肤，盖春夏之气，从内而外也。秋取经输，邪在腑，取之合，此秋气之复从外而内也。冬取井荥，必深留之，谓冬气之藏于内也。本输篇曰：春取络脉诸荥，大筋分肉之间，甚则深取之，间者浅取之，夏取诸输孙络，肌肉皮肤之上。秋取诸合，余如春法。冬取诸井诸输之分，故深留之。此言阴阳气血，随四时之生长收藏，而浅深出入也。春气在脉，故宜取络脉。夏气在孙络，长夏气在肌肉，故宜取孙络肌肉皮肤之上，此春夏之气，从内而外也。秋气降收，故如春法。盖复从孙络而入于络脉也。

　　冬气收藏，故欲深而留之。此四时出入之序，人气之所处，病之所舍，五脏应五时之所宜也。此两节又不同，然各有义理所在，不必求合也。

　　其肝心脾肺肾，而系于春夏秋冬者，何也？然：五脏一病，辄有五也。假令肝病，色青者肝也，臊臭者肝也；喜酸者肝也，喜呼者肝也，喜泣者肝也，其病众多，不可尽言也。四时有数，而并系于春夏秋冬者也。针之要妙，在于秋毫者也。

　　此复问肝心脾肺肾系于春夏秋冬之故，然五脏一病，辄有五邪，未可拘也。假令肝病，色青者肝也，肝主色也。臊臭者肝也，而中有心病，心主臭，入肝为臊也。喜酸者肝也，而中有脾病，脾主味，入肝为酸也。喜呼者肝也，而中有肺病，肺主声，入肝为呼也。喜泣者肝也，而中有肾病，肾主液，入肝为泣也。举一肝脏，余可类推，以明五脏六腑之病众多，不止于此，而皆统于金木水火土五行之所属，如四时之有定数，而并系于春夏秋冬之所属也。然其用针要妙，则在于秋毫之间，而其变无穷也。惟所问五脏之病，何以与四时相应，而答辞止言病状如此，滑氏疑有阙误，信夫。

　　卷六

　　七十五难

　　七十五难曰：经言东方实，西方虚，泻南方；补北方，何谓也？然：金木水火土，当更相平。

　　东方木也，西方金也。木欲实，金当平之；火欲实，水当平之；土欲实，木当平之；金欲实，火当平之；水欲实，土当平之。东方肝也，则知肝实；西方肺也，则知肺虚。泻南方火，补北方水。南方火，火者木之子也；北方水，水者木之母也。水胜火，子能令母实，母能令子虚，故泻火补水，欲令金不得平木也。经曰：不能治其虚，何问其余，此之谓也。

　　此章诸家诠注，皆未足达越人之旨，惟徐氏《经释》庶乎近焉，今就其义而引申之。东方实，西方虚者。东方木也，肝也，西方金也，肺也。人之五脏，应乎五行，宜平伏，不宜偏胜，若或一脏独胜，则疾病生，须凭补泻以调之也。调之之法，而言泻南方，补北方者，南方火为木之子，北方水为木之母也。论五行本然之道，木实金当平之，火实水当平之，土实木当平之，金实火当平之，水实土当平之，此自然之理也。今东方肝实，西方肺虚，金虚何能平木，论治当抑其太过，扶其不及，故曰泻南方火，补北方水，此实则泻其子也。夫火者，木之子也，水者，木之母也，泻火则火衰，而盗泄母气，其火之势减，亦不能凌金，补水则火气愈弱，更窃木气，故曰水胜火也。况木气即泄，金不受凌，则虚者自复，复则遂得平木之实用。水既克火，其势益实，是以木之母水，胜木之子火也。而谓之子令母实，母令子虚者，盖木之子火，为木之母水所克制，则火能益水之气，故曰子令母实，而水克火，能夺火之气，故曰母令子虚也。

　　观上下文义，则此子母两字，皆就肝木而言，抑木即所以扶金也。越人恐读者误会，更申其义曰：故泻火补水者，欲令金得以平木也。若不知治金虚之法，止以一经为补泻，则他病亦不能治也。金下之不字，滑氏谓衍文宜删，极是。

　　按：滑氏曰：金不得平木，不字疑衍文。东方实，西方虚，泻南方，补北方者，木金火水，欲更相平也。木火土金水之欲实，五行之贪胜而务权也。金水木火土之相平，以五行所胜，而制其贪也。经曰：一脏不平，所胜平之，东方肝也，西方肺也。东方实，则知西方虚矣，若西不虚，则东方安得过于实耶？或泻或补，要亦抑其盛，济其不足，损过就中之道也。水能胜火，子能令母实，母能令子虚，泻南方火者，夺子之气，使食母之有余，补北方水者，益子之气，使不食于母也。如此，则过者退而抑者进，金得平其木，而东西方无复偏胜偏亏之患矣。

　　越人之意，大抵谓东方过于实，而西方之气不足，故泻火以抑其木，补水以济其金，是乃使金得与水相停，故曰欲令金得平木也。若曰金不得平木，则前后文义窒碍，竟说不通，使肝木不过，肺金不虚，复泻火补水，不几于实实虚虚耶？八十一难文义，正与此互相发明。九峰蔡氏谓水火金木土，惟修取相制，以泄其过，其意亦同。故结句云：不能治其虚，何问其余，盖为知常而不知变者之戒也。此篇大意，在肝实肺虚，泻火补水上。或问子能令母实，母能令子虚，当泻火补土为是，盖子有余，则不食母之气，母不足，则不能荫其子，泻南方火，乃夺子之气，使食母之有余，补中央土，则益母之气，使得以荫其子也，今乃泻火补水何欤？曰：此越人之妙，一举而两得之者也。且泻火一则以夺木之气，一则以去金之克，补水一则以益金之气，一则以制火之光，若补土则一于助金而已，不可施于两用，此所以不补土而补水也。或又问母能令子实，子能令母虚，五行之道也。今越人乃谓子能令母实，母能令子虚，何哉？曰：是各有其说也。母能令子实，子能令母虚者，五行之生化。子能令母实，母能令子虚者，针家之予夺，固不相侔也。四明陈氏曰：仲景云：木行乘金，名曰横。《内经》曰：气有余，则制己所胜，而侮所不胜，木实金虚，是木横而凌金，侮所不胜也。木实本以金平之，然以其气正强而横，金平之，则两不相伏而战，战则实者亦伤，虚者亦败，金虚本资气于土，然其时土亦受制，未足以资之，故取水为金之子，又为木之母，于是泻火补水，使水胜火，则火馁而取气于木，木乃减而不复实，水为木母，此母能令子虚也。木既不实，其气乃平，平则金免木凌，而不复虚，水为金子，此子能令母实也。所谓金不得平，木不得凌，以金平其木，必泻火补水，而旁治之，使木金之气，自然两平耳。今按陈氏此说，亦是有理，但为不之一字所缠，未免牵强费辞，不若直以不字为衍文尔。观八十一篇中当知金平木一语可见矣。滑氏注，于释子令母实，母令子虚，未能明显，不若陈氏之说，较为晓畅也。然以木为火之母，水为金之子为言，其义虽通，于越人之旨，究隔一间。

　　又按：王氏曰：余每读至此难，未尝不叹夫越人之得经旨，而悼夫后世之失经旨也。先哲有言，凡读书不可先看注解，且将经文反复而详味之，得自家有新意，却以注解参校，庶乎经旨昭然，而不为他说所蔽，若先看注解，则被其说横吾胸中，自家却无新意矣。余平生所佩服此训，所益甚多。且如《难经》此篇，其言周备纯正，足为万世法，后人纷纷之论，其可凭乎？夫实则泻之，虚则补之，此常道也，人皆知之。今肝实肺虚，乃不泻肝而泻心，此则人亦知之，至于不补肺补脾而补肾，此则人不能知，惟越人知之耳。夫子能令母实，母能令子虚，以常情观之，则曰心火实，致肝木亦实，此子能令母实也。脾土虚，致肺金亦虚，此母能令子虚也。

　　心火实固由自旺，脾土虚，乃由肝木制之，法当泻心补脾，则肝肺皆平矣。越人则不然，其子能令母实，子谓火，母谓木，固与常情无异，其母能令子虚，母谓水，子谓木，则与常情不同矣。故曰水者木之母也。“子能令母实”一句，言病因也。“母能令子虚”一句，言治法也。其意盖曰，火为木之子，子助其母，使之过分而为病矣。今将何以处之，惟有补水泻火之治而已。

　　夫补水者，何谓也？盖水为木之母，若补水之虚，使力可胜火，火势退而木势亦退，此则母能虚子之义，所谓不治之治也，若曰不然，则母能令子虚一句，将归之脾肺乎？既归于脾肺，今何不补脾乎。夫五行之道，其所畏者，畏所克耳。今火大旺，水大亏，火何畏乎？惟其无畏，则愈旺而莫能制，苟非滋水以求胜之，孰能胜也。“水胜火”三字，此越人寓意处，细观之，勿轻忽也。虽泻火补水并言，然其要又在补水耳。后人乃言独泻火，而不用补水。又曰泻火即是补水，得不大违越人与经旨之意乎？若果不用补水，经不必言补北方水，越人不必言补水矣。虽水不虚，而火独暴旺者，固不必补水亦可也。若先因水虚而致火旺者，不补水可乎？水虚火旺而不补水，则药至而暂息，药过而复作，将积年累月，无有穷已，安能绝其根哉！虽苦寒之药，通为抑阳扶阴，不过泻火邪而已，终非肾脏本药，不能滋养北方之真阴也。欲滋真阴，舍地黄、黄柏之属不可也。其因有二：且夫肝之实也，心助肝，肝实之一因也；肺不能制肝，肝实之二因也。肺之虚也，其因亦有二。心克肺，肺虚之一因也；脾受肝克，而不能生肺，肺虚之二因也。今补水而泻火，火退则木气削，又金不受克而制木，东方不实矣。金气得平，又土不受克而生金，西方不虚矣。若以虚则补母言之，肺虚则当补脾，岂知肝气正盛，克土之深，虽每日补脾，安能敌其正盛之势哉！纵使土能生金，金受火克，亦所得不偿所失矣，此所以不补土而补水也。或疑木旺补水，恐水生木，而木愈旺，故闻独泻火不补水论，忻然而从之，殊不知木已旺矣，何待生乎！况水之虚，虽峻补不能复其本气，安有余力生木哉，若能生木，则能胜火矣。

　　或又谓补水者，欲其不食于母也，不食于母，则金还矣。岂知火克金，土不生金，金之虚已极，尚不能自给，水虽食之，何所食乎！若然，则金虚不由于火之克，土之不生，而由于水之食耳，岂理也哉！纵水不食金，金亦未必能复常也。“金不得平木”一句、多一“不”字，所以泻火补水者，正欲使金得平木也，不字当删去。不能治其虚，何问其余，虚指肺虚而言也。泻火补水，使金得平木，正所谓能治其虚，不补土，不补金，乃泻火补水，使金自平，此法之巧而妙者。

　　苟不能晓此法，而不能治此虚，则不须问其他，必是无能之人矣，故曰：不能治其虚，何问其余。若夫上文所谓金木水火土更相平之义，不解而自明，兹故弗具也。夫越人，亚圣也，论至于此，敢不敛衽。但说者之 蚀，故辨之。

　　愚按：伯仁受针法于东平高洞阳，故专以针法补泻注，安道不习针，故以用药论，若越人则一以贯之，学人习玩斯篇，于补泻之法，获益非浅。

　　卷六

　　七十六难

　　七十六难曰：何谓补泻？当补之时，何所取气？当泻之时，何所置气？然：当补之时，从卫取气，当泻之时，从荣置气。其阳气不足，阴气有余，当先补其阳，而后泻其阴；阴气不足，阳气有余，当先补其阴，而后泻其阳。荣卫通行，此其要也。

　　卫为阳而主气，乃阳明水谷之悍气，合经脉中出诸气街之气血，散入孙络，缠布周身，以充肤热肉，澹渗毫毛者也。营为阴而主血，乃奉心化出之血气，由心至胞室，循行十二经脉，日夜五十周，以应呼吸漏下者也。《灵枢·卫气篇》曰：浮气之不循经者，为卫气，其精气之行于经者为营气是也。此言用针取何气为补，而其所泻之气，则置之何地也。答辞谓补则从卫取气，盖取浮气之不循经者以补虚处，泻则从营置气，置犹弃置之置，盖从营置其气而不用也。然人之病情不一，补泻之法，尤当审其阴阳虚实也。若卫虚而营实者，以阳气不足，阴气有余，则先补阳而后泻阴以和之。若营虚而卫实者，以阴气不足，阳气有余，则先补阴而后泻阳以和之。

　　如此补泻之法，先后有序，则阴阳得其平，营卫之气，自然通畅流行矣。终始篇曰：阴盛而阳虚，先补其阳，后泻其阴而和之；阴虚而阳盛，先补其阴，后泻其阳而和之。所谓盛则泻之，虚则补之，此其义也。

　　卷六

　　七十七难

　　七十七难曰：经言上工治未病，中工治已病者，何谓也？然：所谓治未病者，见肝之病，则知肝当传之与脾，故先实其脾气，无令得受肝之邪，故曰治未病焉。中工治已病者，见肝之病，不晓相传，但一心治肝，故曰治已病也。

　　《灵枢·逆顺篇》曰：上工刺其未生者也，其次刺其未盛者也，其次刺其已衰者也，下工刺其方袭者也，与形之盛者也，其病之与脉相逆者也。故曰：方其盛也，勿敢毁伤，刺其已衰，事必大昌。故曰：上工治未病，不治已病，此之谓也。此言治病，上工刺其病之未生，其次刺其初来未盛，再其次则刺其已衰，如兵法之避其来锐，击其惰归也。故伯高曰：无迎逢逢之气，无击堂堂之阵，无刺 之热，无刺漉漉之汗，无刺浑浑之脉，无刺病与脉相逆者是也。下工不知此义，刺其邪之方袭于经脉之中，或刺其邪之方盛于皮腠之间，或刺其邪正相攻之时，不能图功，皆足以偾事也。此论刺法须及其病未生，并方退之时，乃可用针。然凡病皆当预图于早，勿待病成方治，以贻后悔也。治之早则用力少而成功多，所谓曲突徙薪之勋，宜加于焦头烂额之上也。治病固当如此，而处天下事概当如此，岂止针法为然哉？夫五脏之气旺，则资其所生，由肝生心，心生脾，脾生肺，肺生肾，肾生肝，顺传则吉也。病则侮其所克，肝克脾，脾克肾，肾克心，心克肺，肺克肝，逆传则凶也。上工治未病者，治所传未病之脏也。是以见肝之病，知肝传脾，当先实脾，使肝病不得传而可愈也。故曰治未病。中工昧此，见肝病而徒治其肝，则肝病未已，脾病复起，故曰治已病也。《素问·玉机真藏论》曰：五脏受气于其所生，传之于其所胜，气舍于其所生，死于其所不胜，病之且死，必先传行至其所不胜，病乃死，此言气之逆行也，故死。亦此义也。

　　按：此章乃古医经奥旨微言，越人畅其厥义，然又有未尽者，仲景《金匮》引申之，足为后学津筏。问曰：上工治未病，何也？师曰：夫治未病者，见肝之病，知肝传脾，当先实脾，四季脾旺不受邪，即勿补之。中工不晓相传，见肝之病，不解实脾，惟治肝也。夫肝之病，补用酸，助用焦苦，益用甘味之药调之。酸入肝，焦苦入心，甘入脾，脾能制肾，肾气微弱，则水不行，水不行，则心火气盛，心火气盛，则制肺，肺被制，则金气不行，金气不行，则肝气盛，则肝自愈，此治肝补脾之要妙也。肝虚则用此法，实则不在用之。经曰：虚虚实实，补不足，损有余，是其义也。余脏准此。此条须分三段看，上段言肝病必传于脾，木克土也。上工必先实脾，脾实不受木克，则肝病以不得传而可愈也。然脏气之衰旺，与时令相流通，四季辰戌丑未四月，每季土旺十八日，合算奇零，以五行各旺七十二日之数。脾土当旺，则不受邪，即勿补之，而肝木亦不得肆其侮也。设过补脾，又犯实实之戒矣。中工不识五行衰旺传克之义，见肝之病，惟治已病之肝，不知实未病之脾也。中段言肝之为病多虚，盖虚则受邪也。肝木既虚，肺金必侮其不胜，上工治此，必在肺金未侮肝木之先有以制之。用酸以补肝之本体，用焦苦以助其子心火，使不泄肝木之气，而克制肺金，用甘以益脾土而制水，水弱则火旺，火旺则金制，金制则木不受克，而肝病自愈矣。此亢则害，承乃制，隔二隔三之治，故曰此治肝补脾之要妙也。末段言肝虚则用此法，肝实不用此法也。中工不明虚实之理，虚者泻之，是为虚虚，实者补之，是为实实。故又引经文补不足，泻有余、以证其义。而再曰，余脏准此，盖举一肝脏，一隅三反，余可类推也。此与七十五难之泻南方，补北方之义略同。而尤氏注《金匮》，不明隔治之理，谓酸入肝以下十五句，为后人添注，误矣。

　　卷六

　　七十八难

　　七十八难曰：针有补泻，何谓也？然：补泻之法，非必呼吸出内针也。知为针者，信其左；不知为针者，信其右。当刺之时，必先以左手厌按所针荥输之处，弹而努之，爪而下之，其气之来，如动脉之状，顺针而刺之。得气，因推而内之，是谓补；动而伸之，是谓泻。不得气，乃与男外女内；不得气，是谓十死不治也。

　　针法之补泻，候呼内针，候吸出针者，补也；候吸内针，候呼出针者，泻也。《素问·离合真邪论》曰：吸则内针，无令气忤，静以久留。无令邪布，吸则转针，以得气为故，候呼引针，呼尽乃去，大气皆出，故命曰泻。呼尽内针，静以久留，以气至为故，如待所贵，不知日暮，其气以至，适而自护，候吸引针，气不得出，各在其处，推阖其门，令神气存，大气留止，故命曰补。此《内经》呼吸出内，补泻候气之常法也。越人以针法不仅乎此，善于用针者，凡下针之时，先定其穴，便以左手厌按所针之处，以指弹击而努揉之，以爪掐引而下之，以致其气。其气之来，如动脉之状，顺针而刺之，针得气，推其针而内入之，是谓补。摇动其针而引伸之，是谓泻。若候气久而不至，于男子则候之于卫外，女子则候之于营内。若再求之不得，则营卫之气已脱，针必无功，是属不治之证也。

　　按：滑氏曰：弹而努之，鼓勇之也，努，读若怒。爪而下之，掐之稍重，皆欲致其气之至也。

　　气至指下，如动脉之状，乃乘其至而刺之。顺，犹循也，乘也，停针待气，气至针动，是得气也。

　　因推针而内之，是谓补。动针而伸之，是谓泻。此越人心法，非呼吸出内者也，是固然矣，若停针候气，久而不至，乃与男子则浅其针而候之卫气之分，女子则深其针而候之营气之分，如此而又不得气，是谓其病终不可治也。篇中前后二“气”字不同，不可不辨。前言气之来如动脉状，未刺之前，左手所候之气也。后言得气不得气，针下所候之气也，此是两节。周仲立乃云：凡候气左手宜略重之，候之不得，乃与男则少轻其手于卫气之分候之，女则重其手于营气之分候之，如此则既无前后之分，又昧停针待气之道，尚何所据为补泻耶！

　　卷六

　　七十九难

　　七十九难曰：经言迎而夺之，安得无虚？随而济之，安得无实？虚之与实，若得若失；实之与虚，若有若无，何谓也？经言《灵枢·九针十二原篇》曰：迎而夺之，恶得无虚，随而济之，恶得无实。迎之随之，以意和之，针道毕矣。小针解曰：言实与虚，若有若无者，言实者有气，虚者无气也。为虚为实，若得若失者，言补者 然若有得也，泻则恍然若有失也，此节全引经文问补泻虚实之义也。

　　然：迎而夺之者，泻其子也；随而济之者，补其母也。假令心病，泻手心主输，是谓迎而夺之者也；补手心主井，是谓随而济之者也。

　　迎而夺之者，泻也。随而济之者，补也。假令心病，泻手心主输者，心为君主，法不受病，受病者，手心主包络也。《灵枢》所谓少阴无输者是也。心，火也，包络属手厥阴，相火也。其输大陵，土也。土为火之子，泻其输，乃实则泻其子也。迎谓取气，夺谓泻气也。心主之井，中冲木也，木为火之母，今补心主之井，乃虚则补其母也，随谓自卫取气，济谓补不足之经也。

　　所谓实之与虚者，牢濡之意也。气来实牢者为得，濡虚者为失，故曰若得若失也。

　　五脏虚即补其母，是谓随而济之也；实即泻其子，是谓迎而夺之也。欲为补泻，当先候针下之气；如气来充实坚牢者为得，可泻之；如气来濡弱虚微者为失，可补之。设不明实牢虚濡，安能辨其若得若失也哉！按：汪机曰：《内经》岐伯曰：迎而夺之，恶得无虚，言邪之将发也，先迎而亟夺之，无令邪布，故曰卒然逢之，早遏其路。又曰：方其来也，必按而止之，此皆迎而夺之，不使其传经而走络也。仲景曰：太阳病头痛，七日以上自愈者，以行其经尽故也。若欲作再经者，针足阳明，使经不传则愈。刺疟篇曰：疟发身方热，刺跗上动脉，开其孔，出其血立寒。疟方欲寒，刺手阳明太阴，足阳明太阴，随井输而刺之，出其血，此皆迎而夺之之验也。夫如是者，譬如贼将临境，则先夺其便道，断其来路，则贼失其所利，恶得不虚，而流毒移害，于此可免矣。随而济之，恶得无实，言邪之已过也，随后以济助之，无令气忤。故曰神不足者，视其虚络，按而致之，刺而利之，无出其血，无泄其气，以通其经，神气乃平。谓但通经脉，使其和利，抑按虚络，令其气致。又曰：太阴疟，病至则善呕，呕已乃衰，即取之，言其衰即取之也。此皆随而济之，因其邪过经虚，而气或滞郁也。经曰：刺微者，按摩勿释，着针勿斥，移气于不足，神气乃得复。岐伯曰：补必用员，员者行也，行者移也，谓行未行之气，移未复之脉，此皆随而济之之证也。所以然者，譬如人弱难步，则随助之以力，济之以舟，则彼得有所资，恶得不实，其经虚气之郁，于此可免矣。迎夺随济，其义如此。《难经》曰：迎而夺之者，泻其子也，随其济之者，补其母也。假令心病，火也，土为火之子，手心主之输，大陵也，实则泻之，是迎而夺之也。木者火之母，手心主之井，中冲也，虚则补之，是随而济之也。迎者迎于前，随者随其后，此假心为例，余可类椎。补泻之云手心主，所谓少阴无输，手少阴与手厥阴同治也。

　　调气必在阴阳者，内为阴，外为阳，里为阴，表为阳，察其病之在阴在阳而调之也。如阴虚阳实，则补阴泻阳，阳虚阴实，则补阳泻阴。或阳并于阴，阴并于阳，或阳阴俱虚俱实，皆随其所见而调之。《内》《难》所论迎随不同者，《内经》通各经受病言，《难经》主一经受病言，病合于《内经》者，宜从《难经》子母迎随之法治之，各适其宜，庶合经意。又《玄珠经》曰：五运之中，必折其郁气，先取化源，其法：太阳司天，取九月泻水之源；阳明司天，取六月泻金之源；少阴司天，取三月泻火之源；太阴司天，取五月泻土之源；厥阴司天，取年前十二月泻木之源，乃用针迎而取之之法也。详此迎取之法，乃治气运胜实淫郁，故用此法以治之，与《内》《难》之法不同也。汪氏会通《内》《难》，释明迎随补泻之义，亦颇晓畅，有益来兹，不嫌重复，故并录之。

　　卷六

　　八十难

　　八十难曰：经言有见如入，有见如出者，何谓也？然：所谓有见如入者，谓左手见气来至乃内针，针入见气尽乃出针，是谓有见如入，有见如出也。

　　此论针之出入，必见其气之已至已尽，而后可出可入也。经言有见如入，有见如出者，谓凡欲刺，先以左手按其穴，候其穴中之气来而内其针，针入候其气尽，乃出其针，非迎随补泻之法也。滑氏曰：所谓有见如入下，当欠“有见如出”四字。如读若（而），《孟子》书望道而未之见，而读若“如”，盖通用也。

　　卷六

　　八十一难

　　八十一难曰：经言无实实虚虚，损不足而益有余，是寸口脉耶，将病自有虚实耶，其损益奈何？然：是病非谓寸口脉也，谓病自有虚实也。假令肝实而肺虚，肝者，木也，肺者，金也，金木当更相平，当知金平木。假令肺实而肝虚，微少气，用针不补其肝，而反重实其肺，故曰实实虚虚，损不足而益有余，此者中工之所害也。

　　经言，《灵枢·九针十二原》也。夫治病之法，以平为期，虚者补之，实者泻之，不足者益之，有余者损之。若实者宜泻，而反补之；虚者宜补，而反泻之，不足者反损之，有余者反益之；此皆误治也？故曰：无实实，无虚虚，损不足，益有余也。但此所谓之虚实者，不知其指脉言也，抑指病言也，故曰：是寸口脉耶，将病有虚实耶？其损益之法将如何以治之？故曰：其损益奈何，然此非脉之虚实，乃病自有之虚实也，故曰，是病非谓寸口脉也。假令肝实肺虚，则金无平木之力，当知泻南方火，补北方水，作隔二隔三之治，其金木始得相平也。设或肺实肝虚，盒饭抑金扶木。而粗工昧此，不知补肝，而反重实其肺，如此则肺益实而肝益虚，是不独不明隔治之法，而虚实莫辨，反损其不足，益其有余，不惟不能治其病，而反害其人矣。故复申之曰：实实虚虚，损不足，益有余，此则中工之害也。此章虽言针法之补泻，实为总结全篇纲领，盖医家于虚实之间，不容稍误，若或稍误，害如反掌，故越人不惮反复叮咛，谆谆垂戒也。

　　或问《难经》问难《内经》之义者也，而《内经》当难之义，未必止此，而越人独问八十一难，何所取义耶？曰： 于老子道生一，一生二，二生三，三之为九，故九而九之，为八十一章。太玄以一元为三方，自是为九，而积之篇八十一首。《素问·离合真邪论》，九九八十一篇，以起黄钟数焉。古书多以八十一篇为数者，实本乎此。然辞虽简而义该，于诊法、经络、脏象、病能、 穴、针法、莫不咸备。如脉有根本，人有元气，男生于寅，女生于申，木所以沉，金所以浮，金生于巳，水生于申，泻南方火，补北方水诸说，《灵》《素》未见，皆足以羽翼经文。而诊法独取寸口以三部，其事约而易明，实为不磨之矜式也。详其设问之辞，称经言者，出于《素问》《灵枢》二经固多，亦有二经无所见者，盖摭于古医经。是《难经》一书，实与《内经》相表里，而不可岐视者也。若潜心研究，寻其指趣，虽不能洞见五脏症结，亦思过半矣。

　　上第六卷，六十九难至八十一难，论针法。

　　
