

　　难经经释 清 徐灵胎

　　叙

　　《难经》，非经也。以《灵》、《素》之微言奥旨引端未发者，设为问答之语，俾畅厥义也。古人书篇名义，非可苟称，难者辩论之谓，天下岂有以难名为经者，故知《难经》非经也。自古言医者，皆祖《内经》，而《内经》之学，至汉而分：仓公氏以诊胜，仲景以方胜，华佗氏以针灸杂法胜；虽皆不离乎《内经》，而师承各别。逮晋、唐以后，则支流愈分，徒讲乎医之术，而不讲乎医之道，则去圣远矣。惟《难经》则悉本《内经》之语，而敷畅其义，圣学之传，惟此为得其宗。

　　然窃有疑焉，其说有即以经文为释者，有悖经文而为释者，有颠倒经文以为释者。夫苟如他书之别有师承，则人自立说，源流莫考，即使与古圣之说大悖，亦无从而证其是非，若即本《内经》之文以释《内经》，则《内经》具在也，以经证经而是非显然矣。然此书之垂已二千余年，注者不下数十家，皆不敢有异议，其间有大可疑者，且多曲为解释，并他书之是者反疑之，则岂前人皆无识乎？殆非也。盖经学之不讲久矣！惟知溯流以寻源，源不得，则中道而止，未尝从源以及流也。故以《难经》视《难经》，则《难经》自无可议；以《内经》之义疏视《难经》，则《难经》正多疵也。余始也，盖尝崇信而佩习之，习之久而渐疑其或非，更习之久而信己之必是，非信己也，信夫《难经》之必不可违乎《内经》也。

　　于是本其发难之情，先为申述《内经》本意，索其条理，随文诠释；既乃别其异同，辨其是否，其间有殊法异义，其说不本于《内经》，而与《内经》相发明者，此则别有师承，又不得执《内经》而议其可否。惟夫遵《内经》之训而诠解未洽者，则摘而证之于《经》，非以《难经》为可訾也，正所以彰《难经》于天下后世，使知《难经》之为《内经》羽翼，其渊源如是也，因名之为《经释》。《难经》所以释《经》，今复以《经》释《难》，以《难》释《经》而《经》明，以《经》释《难》而《难》明，此则所谓医之道也，而非术也。其曰秦越人着者，始见于《新唐书·艺文志》，盖不可定，然实两汉以前书云！

　　雍正五年三月既望松陵徐大椿叙

　　卷上

　　一难曰：十二经中皆有动脉，（十二经，手足三阴三阳也。动脉，脉之动现于外，如手太阴天府、云门之类，按之其动亦应手是也。）独取寸口，以决五脏六腑死生吉凶之法，何谓也？（寸口，即太渊、经渠穴之分，兼两手上中下三部脉也。）

　　然：寸口者，脉之大会，手太阴之脉动也，（会，聚也。手太阴，肺之经也。大会，《灵·动输篇》云：“胃为五脏六腑之海，其气清上注于肺，肺气从太阴而行之，其行也，以息往来”是也。又《灵·经脉篇》云，手太阴之脉，“循鱼际，出大指之端。”）人一呼脉行三寸，一吸脉行三寸，呼吸定息，脉行六寸。人一日一夜凡一万三千五百息，脉行五十度周于身。（呼，出气也。吸，内气也。《灵·五十营篇》：“人经脉上下、左右、前后二十八脉，周身十六丈二尺，……呼吸定息，气行六寸。……二百七十息，气行十六丈二尺，……一周于身，……一万三千五百息，气行五十营于身”。度，过也，犹言过一次也。二十八脉实数，详《灵·脉度篇》。）

　　漏水下百刻，（按《隋志》刻漏始于黄帝。一昼一夜定为百刻，浮箭于壶内，以水减刻出，分昼夜之长短。）营卫行阳二十五度，行阴亦二十五度，为一周也，（营卫，《灵·营卫生会篇》云：“人受气于谷，谷入于胃，以传于肺，五脏六腑，皆以受气，其清者为营，浊者为卫，营在脉中，卫在脉外”是也。合言脉，则营卫在其中矣。日行阳而夜行阴，昼夜各二十五度，则五十度为一周也。盖昼夜有长短，此举其中而言。其行阳行阴、起止出入之法，详《灵·卫气行篇》。）

　　故五十度复会于手太阴。寸口者，五脏六腑之所终始，故法取于寸口也。（起于手太阴，止于手太阴，故曰终始。五脏六腑之气皆现于此，故取寸口可以决生死吉凶也。《灵·营卫生会篇》云：“营出于中焦，卫出于下焦。帝曰：愿闻三焦之所出。岐伯曰：上焦出胃上口，并咽贯膈，……循太阴之分而行，还至阳明，上至舌，下足阳明，常与营俱行于阳二十五度，行于阴亦二十五度，一周也，故五十度而复大会于手太阴矣。”此营卫之常度也。）

　　二难曰：脉有尺寸，何谓也？然：尺寸者，脉之大要会也。（尺寸详下文。要会，言要切之地、会聚之处也。）从关至尺是尺内，阴之所治也；从关至鱼际是寸口内，阳之所治也。（关者，尺寸分界之地，《脉诀》所谓高骨为关是也。关下为尺，主肾肝而沉，故属阴。鱼际，大指本节后内廉大白肉名曰鱼，其赤白肉分界即鱼际也。关上为寸口，主心肺而浮，故属阳治理也。）

　　故分寸为尺，分尺为寸。（此二句释尺寸二字极明晓。言关上分去一寸，则余者为尺；关下分去一尺，则余者为寸，此言尺寸之所以得名也。）故阴得尺中一寸，阳得寸内九分。（此二句又于尺寸之中分其长短之位，以合阴阳之数。一寸为偶数，九分为奇数也。盖关以下至尺泽。皆谓之尺，而诊脉则止候关下一寸；关以上至鱼际皆谓之寸，而诊脉止候关上九分，故曰尺中一寸，寸内九分也。）尺寸终始，一寸九分，故曰尺寸也。（此又合尺寸之数而言。然得一寸不名曰寸，得九分不名曰分者，以其在尺之中、在寸之中也。）

　　三难曰：脉有太过，有不及，有阴阳相乘，有覆有溢，有关有格，何谓也？（太过、不及，病脉也。阴乘阳，则阴过而犯阳；阳乘阴，则阳过而犯阴，此太过不及之甚。覆、溢、关、格，又相乘之甚者也。）

　　然：关之前者，阳之动也，脉当见九分而浮。（关前为阳，见上文。浮。阳之象也。）过者，法曰太过：减者，法曰不及。遂上鱼为溢，（过，谓浮出九分也。减，谓浮不至九分也。鱼，即鱼际。上鱼，浮至鱼际，太过之甚也。溢，满而出于外也。）为外关内格，此阴乘之脉也。（关格，据三十七难言阳气太甚，则阴气不得相营，故曰关；阴气太盛，则阳气不得相营，故曰格。则此云外关者，外而阳盛越于外；内格者，内而阴盛距于内也。阴乘，阴气上乘阳位也。）关以后者，阴之动也，脉当见一寸而沉。（关后为阴。沉，阴之象也。）过者，法曰太过；减者，法曰不及。遂入尺为覆，（过，谓沉过一寸也。减，谓沉不及一寸也。尺，一寸后尺中也。覆，反而倾也。）为内关外格，此阳乘之脉也。（内关，谓阳反在下，居阴之位，外格，谓阴反上越，居阳之位也，阳乘，阳气下入阴中也。）故曰覆溢。是其真脏之脉，人不病而死也。（真脏之脉，谓脏气已绝。其真形独现于外，不必有疾病而可决其必死也。按此当与三十七难合观之。）

　　四难曰：脉有阴阳之法，何谓也？（阴阳，谓脉之属于阴、属于阳也。）

　　然：呼出心与肺，吸入肾与肝，呼吸之间，脾受谷味也，（心肺在上部，故出气由之，属阳。肾肝在下部，故入气归之，属阴。脾主中宫，故司出入之间也。受谷味，即因胃气以至手太阴之义。）

　　其脉在中。（在中，介乎阴阳之间也。）浮者阳也，沉者阴也，故曰阴阳也。（浮为表，故属阳。沉为里，故属阴。）

　　心肺俱浮，何以别之？（呼出心与肺，故俱浮。别，分别也。）

　　然：浮而大散者心也，浮而短涩者肺也。（心属火，故其象大散；肺属金，故其象短涩，此心肺之本脉，而浮则其所同者也。）肾肝俱沉，何以别之？（吸入肾与肝，故俱沉。）

　　然：牢而长者肝也，按之濡，举指来实者肾也。（肝属木，故其象牢而长。肾属水，故其象濡而实。水体外柔而内刚也。）

　　脾者中州，故其脉在中。是阴阳之法也。（在中，不沉不浮之间也。此以上释阴阳之义已明，下文又于阴阳之中交互言之也。）脉有一阴一阳，一阴二阳，一阴三阳；有一阳一阴，一阳二阴，一阳三阴。如此之言，寸口有六脉俱动耶？（俱动，言三阴三阳尽见也，六脉见下文。）

　　然：此言者，非有六脉俱动也，谓浮、沉、长、短、滑、涩也。（此即所谓六脉也。

　　浮者在上，沉者在下，长者过本位，短者不及本位，滑者流利，涩者凝滞。浮、沉、长、短以形言，滑、涩以质言也。）

　　浮者阳也，滑者阳也，长者阳也；沉者阴也，短者阴也，涩者阴也。（此所谓三阴三阳也。）所谓一阴一阳者，谓脉来沉而滑也，一阴二阳者，谓脉来沉滑而长也，一阴三阳者，谓脉来浮滑而长，时一沉也；所谓一阳一阴者，谓脉来浮而涩也，一阳二阴者，谓脉来长而沉涩也，一阳三阴者，谓脉来沉涩而短，时一浮也。（此六脉互见之象也。然此举其例而言，亦互相错综，非一定如此也，但浮沉可以相兼，而滑涩短长不得并见，亦所当晓也。）各以其经所在，名病逆顺也。（上文言脉之形体，而未尝断吉凶，此乃言其断法也。其经，手足三阴三阳也。逆顺，如心脉宜浮，肾脉宜沉则为顺，若心脉反沉，肾脉反浮则为逆，此又见脉无定体，因经而定顺逆。其法则两经备言之。）

　　五难曰：脉有轻重，何谓也？（浮而无力为轻，沉而有力为重。）

　　然：初持脉，如三菽之重，与皮毛相得者，肺部也。

　　（持脉，即按脉也。菽，豆之总名。三菽之重，言其力与三菽等也。皮毛相得，言其浮至皮毛之分也。肺脉最轻，故其象如此。）如六菽之重，与血脉相得者，心部也。如九菽之重，与肌肉相得者，脾部也。如十二菽之重，与筋平者，肝部也。按之至骨，举指来疾者，肾部也，（血脉、肌肉、筋、骨，递沉而下，故脉之轻重，以此为准。盖肺居最上，心次之，脾次之，肝又次之，肾居最下。至骨，沉之至也。举指来疾，言其有力而急迫，即四难“举指来实”之义也。）

　　六难曰：脉有阴盛阳虚，阳盛阴虚，何谓也？（此与上文脉有阴阳之法不同。上文言脉之属于阴、属于阳，平脉也；此则言阴分之脉与阳分之脉，有太过、不及，病脉也。）

　　然：浮之损小，沉之实大，故曰阴盛阳虚。沉之损小，浮之实大，故曰阳盛阴虚。（浮脉主阳，沉脉主阴，损小则气血衰，实大则气血盛。）是阴阳虚实之意也。

　　七难曰：经言少阳之至，乍大乍小，乍短乍长；阳明之至，浮大而短；太阳之至，洪大而长；（少阳阳气尚微，离阴未远，故其脉无定。阳明之阳已盛，然尚未极，故浮大而短。太阳之阳极盛，故洪大而长。至，言其气至而脉应也。）太阴之至，紧大而长；少阴之至，紧细而微；厥阴之至，沉短而敦。（太阴为阴之始，故有紧象，而尚有长大之阳脉也。少阴之阴渐盛，故紧细而微。厥阴阴之至，故沉短而敦，阴脉之极也。）此六者，是平脉邪？将病脉邪？（平脉，本然之脉也。病脉，有过之脉也。）

　　然：皆王脉也。（王脉，得其时而气应生王也。）其气以何月，各王几日？然：冬至之后得甲子少阳王，（自古历元皆起于冬至，其日必以甲子，然岁周三百六十五日四分日之一，则日有零余，每岁递差，至日不必皆当甲子，此云冬至后得甲子者，乃指至日之当甲子者言也。至日当甲子，至立春后十五日历一甲，木气始盛，故曰少阳王也。若至日不当甲子，少阳之王大概以六十日，不复以甲子为限。）复得甲子阳明王，复得甲子太阳王，复得甲子太阴王，复得甲子少阴王，复得甲子厥阴王。（少阳之阳尚微。阳明则阳已盛。太阳则阳极盛，极则阴生而太阴用事；太阴之阴尚微，少阴则阴已盛，厥阴则阴极盛，极则阳生，如是无已。）王各六十日，（甲子至甲子，则六十日一周也。）六六三百六十日，以成一岁。此三阳三阴之王时日大要也。（时指月言，日指日数言，以终上文何月几日之问。）

　　八难曰：寸口脉平而死者，何谓也？（平，谓脉不病也。）

　　然：诸十二经脉者，皆系于生气之原。所谓生气之原者，谓十二经之根本也，谓肾间动气也。（十二经见上。系，连属也。十二经之气皆从此出，故谓之根本。肾间，两肾之中间也。动气，气所开合出入之处，即所谓命门也。其说详三十六难中。）此五脏六腑之本，十二经脉之根，呼吸之门，三焦之原。一名守邪之神。（吸入肾与肝，故为呼吸之门，即所谓动气是也。三焦与肾同候，而肾属下焦，故曰三焦之原，谓三焦所从出也。守邪未详。或谓元气既足，则邪不能伤，故曰守邪，未知是否。）故气者，人之根本也，根绝则茎叶枯矣。

　　（气，即原气也。原气在人，犹草木之有根本，若草木根绝，则茎叶枯落，人之原气，亦犹是也。）寸口脉平而死者，生气独绝于内也。（言内之生气已绝，则虽其外之脉甚平，而终不免于死也。）

　　九难曰：何以别知脏腑之病耶？然：数者腑也，迟者脏也。（腑属阳、脏属阴故也。）数则为热，迟则为寒。（此二句释所以迟数之义。）诸阳为热，诸阴为寒。（此二句又释所以数属腑、迟属脏之义。诸阴诸阳，又推言之也。故以别知脏腑之病也。）

　　十难曰：一脉为十变者，何谓也？（一脉十变，谓一脏之脉其变有十，如下文所云也。）

　　然：（五邪刚柔相逢之意也。

　　五邪，五脏五腑之邪也。刚柔，五脏为柔，五腑为刚。相逢，为脏邪干脏，腑邪干腑也。下文详之。）假令心脉急甚者，肝邪干心也；心脉微急者，胆邪干小肠也；心脉大甚者，，心邪自干心也；心脉微大者，小肠邪自干小肠也；心脉缓甚者，脾邪干心也；心脉微缓者，胃邪干小肠也，心脉涩甚者，肺邪干心也；心脉微涩者，大肠邪干小肠也，心脉沉甚者，肾邪干心也；心脉微沉者，膀胱邪干小肠也。（此所谓十变也。盖脏干脏则脉甚，腑干腑则脉微。急、大、缓、涩、沉，乃五脏之本脉，见何脏之脉，则知何脏之干也。候小肠于心脉者，《素·血气形志篇》云：“手太阳与少阴为表里”故也。

　　余脏配合亦准此。）五脏各有刚柔邪，故令一脉辄变为十也。（此二句乃推言之，举心以为例，则五脏皆然，故曰各有、曰辄变也。）

　　十一难曰：经言脉不满五十动而一止，一脏无气者，何谓（一作脏）也？（《灵·根结篇》云：“五十动而不一代者，五脏皆受气。四十动一代者，一脏无气，三十动一代者，二脏无气。二十动一代者，三脏无气。十动一代者，四脏无气。

　　不满十动一代者，五脏无气”。此引经文而约言之也。无气，谓其气已绝，故脉行至此，则断而不续也）。

　　然：人吸者随阴入，呼者因阳出。（吸入肾与肝，故吸随阴入。呼出心与肺，故呼因阳出。）今吸不能至肾，至肝而还，（人一呼脉再动，一吸脉再动，言呼吸者，以脉由呼吸以行也。脉动未终而止，因以知吸不能至肾也。）故知一脏无气者，肾气先尽也。（不能至肾，故为肾气尽。）

　　十二难曰：经言五脏脉已绝于内，用针者反实其外；五脏脉已绝于外，用针者反实其内。内外之绝，何以别之？（经文见《灵·九针十二原篇》。）

　　然：五脏脉已绝于内者，肾肝脉绝于内也，而医反补其心肺；五脏脉已绝于外者，心肺脉绝于外也，而医反补其肾肝。（肾肝主内，心肺主外。补，谓以针补之也。）阳绝补阴，阴绝补阳，（心肺为阳，肾肝为阴。）

　　是谓实实虚虚，损不足而益有余。（绝者，虚也，不足也。不绝者，实也，有余也。补其所不当补，则绝者益殆矣。）如此死者，医杀之耳。（言病不必死，而医者误治以致其死也。）

　　十三难曰：经言见其色而不得其脉，反得相胜之脉者，即死，得相生之脉者，病即自已。色之与脉，当参相应，为之奈何？（经文见《灵·邪气脏腑病形论》。相胜、相生，义见下文。）

　　然：五脏有五色，皆见于面，亦当与寸口尺内相应。（五色见下，言何脏病则现何色也。寸口指脉言，尺内指尺之皮肤言，下文自明。）

　　假令色青，其脉当弦而急；色赤，其脉浮大而散；色黄，其脉中缓而大；色白，其脉浮涩而短；色黑，其脉沉濡而滑。此所谓五色之与脉，当参相应也。（《灵·五色篇》云：“青为肝，赤为心，白为肺，黄为脾，黑为肾。”弦急浮大五者，皆五脏之本脉也。《灵·邪气脏腑病形篇》云：“色青者，其脉弦也；赤者，其脉钩也；黄者，其脉代也；白者，其脉毛；黑者，其脉石。”与此可以参观。）脉数，尺之皮肤亦数；脉急，尺之皮肤亦急；脉缓，尺之皮肤亦缓；脉涩，尺之皮肤亦涩；脉滑，尺之皮肤亦滑。（此所谓与尺内相应者也。）

　　五脏各有声、色、臭、味，当与寸口尺内相应，其不（一本有相字）应者，病也。

　　假令色青，其脉浮涩而短，若大而缓，为相胜；浮大而散，若小而滑，为相生也。（色青属肝，浮涩而短是肺脉，脉胜色也；大而缓为脾脉，色胜脉也，故曰相胜。浮大而散是心脉，色生脉也；小而滑为肾脉，脉生色也，故曰相生。）

　　经言知一为下工，知二为中工，知三为上工。上工十全九，中工十全八，下工十全六，此之谓也。（知一，谓色、脉、尺三者之中能明其一也。全，谓不误治，能愈其病也。）

　　十四难曰：脉有损至，何谓也？（少曰损，多曰至。）

　　然：至之脉，一呼再至曰平，三至曰离经，四至曰夺精，五至曰死，六至曰命绝，此至之脉也。何谓损？一呼一至曰离经，再（一作二）呼一至曰夺精，三呼一至曰死，四呼一至曰命绝，此损之脉也。（平者，适得其常之谓。离经，离其常经也。夺精，精气已夺也。死者，言其必至于死。命绝，则其生气已绝，仅存脉之动而已，亦随息也。）

　　至脉从下上，损脉从上下也。（心肺为上，肾肝为下。）损脉之为病奈何？然：一损损于皮毛，皮聚而毛落；二损损于血脉，血脉虚少，不能荣于五脏六腑；三损损于肌肉，肌肉消瘦，饮食不能为肌肤；四损损于筋，筋缓不能自收持；五损损于骨，骨痿不能起于床。反此者，至于收病也。（按于收二字，滑氏云疑作“脉之”是也。《灵·九针篇》肺主皮，心主脉，脾主肌，肝主筋，肾主骨。皮聚者，枯而缩也。五脏肺居最上，肾居最下，由肺以至肾，此所谓从上下也。反此谓至脉之病，则由肾以至肺，所谓从下上也。）从上下者，骨痿不能起于床者死；从下上者，皮聚而毛落者死。（此以断至损脉之死期也。盖损即为迟，迟属寒，故先中于表。至即为数，数为热，故先中于里。相传既久，至内外表里俱病，则不复可治矣。）治损之法奈何？然：损其肺者，益其气；损其心者，调其营卫；损其脾者。调其饮食，适其寒温；损其肝者，缓其中；损其肾者，益其精。此治损之法也。（肺主气，故益其气。营卫者，血之所充。饮食寒温，肌肉之所由生。

　　缓中者，即经所谓“肝苦急，急食甘以缓之”之义。精者，肾之所藏。盖病在何脏，则各随其所在而治之也。）

　　然：脉来一呼再至，一吸再至，不大不小曰平。一呼三至，一吸三至，为适得病，（适得病，即上文离经之义，言仅为有病之脉也。）前大后小，即头痛、目眩，前小后大，即胸满、短气。（前指寸，后指尺。前大后小，病气在阳，故头痛、目眩。前小后大，病气在阴，故胸满、短气。）一呼四至，一吸四至，病欲甚，（病欲甚，即夺精之义，言其病将深也。）脉洪大者，苦烦满，沉细者，腹中痛，滑者伤热，涩者中雾露。（洪大为阳邪外越，故烦满。沉细为阴邪内陷，故腹痛。滑为血实，故为热。涩为伤湿，故中雾露，此又于一息四至之病，分别言之，亦举此为例言，仍当取所现脉象以别其病，欲令读者推展其义也。）一呼五至，一吸五至，其人当困，沉细夜加，浮大昼加，不大不小，虽困可治，其有大小者，为难治。（困者，近于死也。沉细属阴，故加于夜。浮大属阳，故加于昼。大，即浮大。小，即沉细。若不大不小，则昼夜不至于有加，故可治。有大小，则历昼夜而病益进，为难治也。不大不小，即《灵·禁服篇》所谓“若引绳大小齐等”之义，若更参差不伦，则难治矣。）一呼六至，一吸六至，为死脉也，沉细夜死，浮大昼死。（死脉，即命绝之谓。）一呼一至，一吸一至，名曰损，人虽能行，犹当着床，所以然者，血气皆不足故也。（言虽能行步，久当不起于床也。血气不足，明所以得损脉之故。）再呼一至，再吸一至，名曰无魂，无魂者当死也，人虽能行，名曰行尸。（无魂，言魂气已离也。行尸，言其人生道已绝，如尸之行也。）上部有脉，下部无脉，其人当吐，不吐者死。（吐则气逆于上，故脉亦从而上，则下部之无脉，乃因吐而然，非真离其根也。若不吐而无脉，则脉为真无，而非气逆之故矣，故曰死。）上部无脉，下部有脉，虽困无能为害。所以然者，譬如人之有尺，树之有根，枝叶虽枯槁，根本将自生。脉有根本，人有元气，故知不死。

　　十五难曰：经言春脉弦，夏脉钩，秋脉毛，冬脉石，是王脉耶？将病脉也？（经文见《素·平人气象论》及《玉机真脏论》。）

　　然：弦、钩、毛、石者，四时之脉也。（四时之脉，谓脉之应乎四时，即王脉也。）春脉弦者，肝东方木也，万物始生，未有枝叶，故其脉之来，濡弱而长，故曰弦。（濡弱而长，是弦之正象，否则即为太过、不及之脉也。）夏脉钩者，心南方火也，万物之所茂，垂枝布叶，皆下曲如钩，故其脉之来疾去迟，故曰钩。（来疾者，其来少急而劲；去迟者，其去少缓而弱，此所谓下曲如钩也。）秋脉毛者，肺西方金也，万物之所终，草木华叶，皆秋而落，其枝独在，若毫毛也，故其脉之来，轻虚以浮，故曰毛。（其枝独在、若毫毛，言其四面无所辅，而体又甚轻也。）冬脉石者，肾北方水也，万物之所藏也，盛冬之时，水凝如石，故其脉之来，沉濡而滑，故曰石。此四时之脉也。（冬气敛聚，故沉而濡滑，水之象也。按脏腑之与五行，各有所属，而春夏秋脉皆以木为喻者，盖惟木为因时迁变也。）如有变奈何？（变，谓失常也。）

　　然：春脉弦，反者为病。何谓反？然：其气来实强，是谓太过，病在外；气来虚微，是谓不及，病在内。（太过属阳，而发于表，故病在外。不及属阴，而怯于中，故病在内。）气来厌厌聂聂，如循榆叶曰平；（厌厌，《素问》王冰注以为浮薄而虚也。）

　　益实而滑，如循长竿曰病；（此皆弦而太过之象。）急而劲益强，如新张弓弦曰死。（此则弦之至，即所谓真脏脉也。）

　　春脉微弦曰平，弦多胃气少曰病，但弦无胃气曰死，胃气，（冲和之气也。微弦、胃气少、但弦无胃气，即上文三者之象也。下文仿此。）春以胃气为本。夏脉钩，反者为病。何谓反？然：其气来实强，是谓太过，病在外；气来虚微，是谓不及，病在内。其脉来累累如环，如循琅 曰平；（如环，《素问》作“如连珠”，言其满盛也。琅 ，石似珠者。）来而益数，如鸡举足者曰病；（谓实而劲也。）

　　前曲后居，如操带钩曰死。（居，《素问》王冰注曰：“不动也”。带钩，曲而坚者也。）夏脉微钩曰平，钩多胃气少曰病，但钩无胃气曰死，夏以胃气为本。秋脉毛，反者为病。何谓反？然：其气来实强，是谓太过，病在外；气来虚微，是谓不及，病在内。其脉来蔼蔼如车盖，按之益大曰平；（车盖，言其浮大而虚也。）

　　不上不下，如循鸡羽曰病；（《素问》王冰注谓“中央坚而两旁虚”。）按之萧索，如风吹毛曰死。（《素问》云：如物之浮，如风吹毛，曰肺死。“王冰谓”如物之浮，瞥瞥然；如风吹毛，纷纷然也。“盖皆轻虚飘乱之义”。）秋脉微毛曰平，毛多胃气少曰病，但毛无胃气曰死，秋以胃气为本。冬脉石，反者为病。何谓反？然：其气来实强，是谓太过，病在外；气来虚微，是谓不及，病在内。脉来上大下兑，濡滑如雀之啄曰平；（雀啄，上大而末锐也。）啄啄连属，其中微曲曰病，（啄啄连属，言搏手而数。其中微曲，言其象似钩也。）

　　来如解索，去如弹石曰死。（解索，紧而散；弹石，促而坚也。《素问》云：“发如夺索，辟辟如弹石，曰肾死。”）

　　冬脉微石曰平，石多胃气少曰病，但石无胃气曰死，冬以胃气为本。胃者，水谷之海，（水谷皆聚于胃，如海为众水所聚也。）主禀四时，（胃属土，土分王四季，故曰主禀四时。）皆以胃气为本，是谓四时之变病，死生之要会也。脾者，中州也，其平和不可得见，（中州，言在四脏之中，四脏平和，则脾脉在其中，故不可得见。）衰乃见耳。来如雀之啄，如水之下漏，是脾衰之（一本无之字）见也。（雀啄，言其坚锐。水下漏，言其断续无常。）

　　十六难曰：脉有三部九候，有阴阳，有轻重，有六十首，一脉变为四时，（三部九候，详《素·三部九候论》。阴阳，详第四难。轻重，详第五难。六十首，见《素·方盛衰论》，王冰注谓其义不存，或谓即各王六十日之义。一脉变为四时，详十五难。但诸设难下文俱无发明，疑有脱误。）离圣久远，各自是其法，何以别之？然：是其病有内外证。（凡人所受伤为病，所以验其病者为证，盖病合而证分也。）其病为之奈何？然：假令得肝脉，（五脏脉体详十三难。）其外证：善洁，（肝与胆合，胆为清净之腑，故善洁。）面青，善怒；（《素·阴阳应象大论》：肝“在色为苍”，“在志为怒”。）其内证：脐左有动气，按之牢若痛；（《素·刺禁论》：“肝生于左”，脐左，肝之位也。动气，真气不能藏而发现于外也。牢者，气结而坚。痛者，气郁而滞。）其病：四肢满，（满，闭塞也。盖肢节皆属于肝，左氏传云：“风淫末疾”。）闭淋，溲便难，（《灵·经脉篇》云，足厥阴循阴股，结于阴器，故病见于溲便也。）转筋。（《灵·九针篇》云：“肝主筋”，故病筋也。）

　　有是者肝也，无是者非也。（是，指上文病证而言。如无此病证，则虽见肝脉，而受病实不在肝也。）假令得心脉，其外证：面赤，（《素》心“在色为赤”。）口干，（心气通于舌，火上炎则干也。）喜笑；（《素》心“在声为笑”。）其内证：脐上有动气，（脐上，心之位也。）按之牢若痛；其病：烦心，心痛，（病在本脏也。）掌中热而 。（《灵·经脉篇》手少阴之脉“入掌内”，故掌中热。 ，干呕也。《素·至真要大论》：“诸逆冲上，皆属于火。”）有是者心也，无是者非也。假令得脾脉，其外证：面黄，（《素》脾“在色为黄”。）善噫，（噫，即嗳气。《灵·口问篇》云：“寒气客于胃，厥逆从下上散，复出于胃，故为噫。”脾与胃合，故病同也。）善思，（《素》脾“在志为思。”）善味；（《素》脾“在窍为口”，故主味。）

　　其内证：当脐有动气，按之牢若痛；（当脐，脾位乎中也。）其病：腹胀满，（《素·金匮真言论》：“腹为阴，阴中之至阴脾也。”故病在腹。）食不消，（脾主磨食。）体重，（脾主肌肉。）节痛，（《素·痿论》）：阳明“主束骨而利机关，”脾与胃合，故亦主节。）怠惰嗜卧，（劳倦亦属脾也。）四肢不收。（脾主四肢。）有是者脾也，无是者非也。假令得肺脉，其外证：面白，（《素》肺“在色为白”。）善嚏，（《灵·口问篇》：“阳气和利，满于心，出于鼻。故嚏。肺气通于鼻，故善嚏也。”）

　　悲愁不乐，欲哭；（《素》肺“在志为忧”，“在声为哭。”）其内证：脐右有动气，按之牢若痛；（《素，刺禁论》：“肺藏于右”，脐右，肺之位也。）其病：喘咳，（肺主气，气逆则喘咳。）洒淅寒热。（肺主皮毛。）有是者肺也，无是者非也。假令得肾脉，其外证：面黑，（《素》肾“在色为黑。”）（善恐《素》“在志为恐”。）欠；（《灵·口问篇》：“阴气积于下，阳气未尽，阳引而上，阴引而下，阴阳相引，故数欠。”又云：“肾主为欠。”）其内证：脐下有动气，按之牢若痛；（肾居最下，脐下，肾之位也。）其病：逆气，（下气不藏则逆上。）小腹急痛，（肾治于下，故病在小腹。）泄如下重，（滑氏云：“如读为而”。肾主二阴，下重，气下坠不收也。）足胫寒而逆。（《灵·经脉篇》足少阴肾之脉“循内踝之后，别入跟中，以上内”，故病如此。有是者肾也，无是者非也。）

　　十七难曰：经言病或有死，或有不治自愈，或连年月不已。（此亦错引经语，非经之全文也。）其死生（一作生死）

　　存亡，可切脉而知之耶？然：可尽知也，诊病若闭目不欲见人者，（此肝病现证，肝与胆合，肝病则胆虚，故闭目不欲见人。）脉当得肝脉强急而长，（此肝之本脉。）而反得肺脉浮短而涩者，死也。（证属木，脉属金，为克贼也。）病若开目而渴，心下牢者，（此心病现证。心主热，热甚则开目而渴也。）脉当得紧实而数，（此心之本脉。）而反得沉涩（一作濡）

　　而微者，死也。（此肾之本脉。证属火，脉属水，为克贼也。）病若吐血，复鼽衄血者，脉当沉细，而反浮大而牢者，死也。（此又一义，不以生克言，所谓病虚脉实，故死也。《灵·玉版篇》云：“衄而不止，脉大，是三逆”，即此义也。）病若谵言妄语，身当有热，脉当洪大，而反手足厥冷，脉沉细而微者，死也。（此则病实脉虚也。手足厥冷，兼证言之也。）

　　病若大腹而泄者，脉当微细而涩，反紧大而滑者，死也。（此亦病虚脉实也。《灵·玉版篇》云：“腹鸣而满，四肢清，泄，其脉大，是二逆也。”）

　　十八难曰：脉有三部，部有四经，（三部，寸、关、尺也。四经，两手寸、关、尺各候一脏一腑也。）手有太阴、阳明，（手太阴属肺，手阳明属大肠，皆诊于右寸。）足有太阳、少阴，（足太阳属膀胱，足少阴属肾，皆诊于左尺。）为上下部，（右寸为上，左尺为下。）何谓也？然：手太阴、阳明金也，足少阴、太阳水也，金生水，水流下行而不能上，故在下部也。（此言左右手循环相生者也。）足厥阴、少阳（足厥阴属肝，少阳属胆，皆诊于左关。）木也，生手太阳、少阴火，（手太阳属小肠，手少阴属心，皆诊于左寸。火炎上行而不能下，故为上部。手心主、少阳火，（手心主，即手厥阴心包络也。手少阳属三焦。推本文之义，则宜诊于右尺。）生足太阴、阳明土，（足太阴属脾，足阳明属胃，皆诊于右关。）

　　土主中宫，故在中部也。此皆五行子母更相生养者也。（以上释三部、四经上下之义，下文又论所主之病也。）脉有三部九候，各何所主之？然：三部者，寸、关、尺也。九候者，浮、中、沉也。（三部各有浮、中、沉，故为九也。）上部法天，主胸以上至头之有疾也；（此又不以经络，以部位言。）中部法人，主膈以下至脐之有疾也；下部法地，（此四字一作尺为下部，法而应乎地。）主脐以下至足之有疾也。（即《素·脉要精微论》所云：上竟上者，胸、喉中事也。下竟下者，少腹、腰、股、膝、胫、足中事也。“但其候脉法，与此微别。”）审而刺之者也。（谓审其病之上下而刺其所在，则针不误施也。《本义》谢氏谓“此一节，当是十六难中答辞”，与下文又不相属，其说近是。）

　　人病有沉滞久积聚，可切脉而知之耶？然：诊病（一本无病字）在右胁有积气，（积气，积聚之气也。）得肺脉结，（右胁，肺之部也。结，为积聚之脉。《素·平人气象论》云：“结而横，有积矣。”）脉结甚则积甚，结微则积微。诊不得肺脉，而右胁有积气者，何也？然：肺脉虽不见，右手当（一作脉）沉伏。（沉伏，亦积气之脉。右手统指三部言，则肺脉亦在其中。又右手气口脉所以候里也。）其外痼疾同法耶？将异也？（痼疾，凡肌肉筋骨间久留不去之病皆是，以其不在脏腑故曰外。）

　　然：结者，脉来去时一止，无常数，（无常数，乃为结脉之象。若有常数者，或四十动一止，或三十动一止，乃代脉，主死，不但有积矣。盖结脉之所由生，以积聚在内，脉道不通，故其现脉如此。）名曰结也。伏者，脉行筋下也。浮者，脉在肉上行也。左右表里，法皆如此。（言结伏则病在里，结浮则病在表，结在右病亦在右，结在左病亦在左，以此推之，则内外左右积气痼疾，其结脉同而浮伏异也，故曰法皆如此。）假令脉结伏者，内无积聚，脉浮结者，外无痼疾；有积聚脉不结伏，有痼疾脉不浮结，为脉不应病，病不应脉，是为死病也。（病脉不相应，乃真气已漓，血脉不相联属，故云死也。）

　　十九难曰：经言脉有逆顺，男女有恒，而反者，何谓也？（得其脉为顺，不得其脉为逆。恒，常也，谓各有一定之法也。反，谓上下之强弱相反，如下文所云也。经文无考。）

　　然：男子生于寅，寅为木。阳也。女子生于申，申为金，阴也。（此推本天地初生男女之理而言，以明脉之所以异也。）

　　然：男得女脉为不足，病在内，（男得阴脉，则阳陷于阴，故为不足。内，谓心腹之内。阳气入阴，则病见于阴位也。）左得之，病在左，右得之，病在右，随脉言之也。（此又以脉之左右，验病之左右也。）女得男脉为太过，病在四肢，（女得阳脉，则阴越于阳，故为有余。四肢属乎阳，阴气从阳，则病见于阳位也。）左得之，病在左，右得之，病在右，随脉言之。此之谓也，（阳道全而阴道半，故阳得阴脉为不足，阴得阳脉为有余也。）

　　二十难曰：经言脉有伏匿，伏匿于何脏而言伏匿耶？（引经言无考。伏匿，谓不见于本位，反藏匿于他部而见其脉也。

　　然：谓阴阳更相乘、更相伏也。（言不拘于一脏也。）脉居阴部，而反阳脉见者，为阳乘阴也；（阳脉，即下文浮滑而长是也。）脉虽时沉涩而短，此谓阳中伏阴也。（言阳虽乘阴，而阴犹伏于阳内也。）脉居阳部，而反阴脉见者，为阴乘阳也；（阴脉，即上文沉涩而短是也。）脉虽时浮滑而长，此谓阴中伏阳也。重阳者狂，重阴者癫。（此又因阴阳之伏匿而极言之。重阳、重阴，言不止伏匿，阴皆变为阳，阳皆变为阴也。狂者阳疾，癫者阴疾，邪气既盛，至伤其神，故其病如此。《素·病能论》云：“有病怒狂者，……生于阳也。）”脱阳者见鬼，脱阴者目盲。（此又因重阴、重阳而及之。鬼属阴，阳既脱，则纯乎阴，故见鬼。目得血而能视，阴既脱，则血不营于目，故目盲。此则重阴、重阳之反也。）

　　二十一难曰：经言人形病，脉不病，曰生；脉病。形不病，曰死。何谓也？然：人形病，脉不病，非有不病者也，谓息数不应脉数也。（言非脉之真不病也。盖诊病以不病调病患，一呼二至，一吸二至，脉数之常。若其人既病，则呼吸不齐，不能与脉数相应，或脉迟而其人之息适缓，或脉数而其人之息适促，医者不能审之，遂以为无病，而实不然也。

　　又或医者之息不能自调，与病者相应，则迟数不辨，故误以为不病，亦通，经文无考。）此大法。

　　二十二难曰：经言脉有是动，有所生病，一脉辄（一本无辄字）变为二病者，何也？（此亦非经之全文，乃约经语以成文者也。此脉字，指经脉言。是动、所生病，见《灵·经脉篇》。二病，指经文“是动”以下所举之病，及“所生病”以下所举之病，有此二者之殊也。）

　　然：经言是动者，气也；所生病者，血也。（言脉之动者，气为之，而所生病者，则血为之也。）邪在气，气为是动；邪在血，血为所生病。（此又言气血之所以病，则皆因乎邪也。）气主 之，血主濡之。

　　（，煦也，熏蒸之义。濡，滋润之义。）气留而不行者，（不能 也。）为气先病也；血壅（一作滞）而不濡者，（壅，凝滞也。）为血后病也。故先为是动，后所生也。（言邪之中人，必先伤乎气而气病，然后及乎血而血病，故云一脉变二病也。）

　　二十三难曰：手足三阴三阳，脉之度数，可晓以不？然：手三阳之脉，（三阳，《灵·脉度篇》作“六阳”。）从手至头，（手三阳之脉皆从指末起而终于头。）长五尺，五六合三丈。（五六，合两手言之也。）手三阴之脉，从手至胸中，（手三阴之脉亦从指末起而至胸中。）长三尺五寸，三六一丈八尺，五六三尺，合二丈一尺。足三阳之脉，从足至头，（足三阳从足趾起至头。）长八尺，六八四丈八尺。足三阴之脉，从足至胸，（足三阴从足趾、足心起至胸。）长六尺五寸，六六三丈六尺，五六三尺，合三丈九尺。人两足跷脉，从足至目，长七尺五寸，二七一丈四尺，二五一尺，合一丈五尺。（跷脉属奇经。）

　　然：经脉者，行血气，通阴阳，以营于身者也。其始从中焦，注手太阴、阳明；（营出于中焦，故脉从中焦始。）阳明注足阳明、太阴；太阴注手少阴、太阳；太阳注足太阳、少阴；少阴注手心主、少阳；少阳注足少阳、厥阴；厥阴复还注手太阴。

　　别络十五，皆因其原，（脉所注为原。《灵·九针十二原篇》云：“……原者，五脏之所以禀三百六十五节气味也。”盖谓五脏之气，皆会于此，而别络之气，亦因乎此也。）如环无端，转相灌溉，朝于寸口、人迎，（寸口，见第一难。人迎，即左手之寸口脉也。朝，如朝觐之朝，谓会聚于此，复禀气以出也。）以处百病，而决死生也。（处，揆度也，即第一难独取寸口以决死生之义。）经云：明知终始，阴阳定矣。何谓也？（见《灵·终始篇》。）

　　然：终始者，脉之纪也。（《终始篇》云：“终始者，经脉为纪。”）寸口、人迎，阴阳之气，通于朝使，（朝，见上。使，言相为用也。寸口为阴，人迎为阳。）如环无端，故曰始也。终者，三阴三阳之脉绝，绝则死。死各有形，（死形，见下二十四难。）故曰终也。

　　二十四难曰：手足三阴三阳气已绝，何以为候？（候，以证验之也。）可知其吉凶不？然：足少阴气绝，则骨枯。（以下皆言其候也。《素·六节脏象论》云：肾“其充在骨”，）少阴者，冬脉也，伏行而温于骨髓。（肾脉应冬，其气敛藏于内。）故骨髓不温，即肉不着骨；骨肉不相亲，即肉濡而却；（濡，滞也。经作“软而却。”却，退缩也。）肉濡而却，故齿长而枯，（枯，经作“垢”。齿肉却则龈上宣，故齿长。枯，不泽也。齿者，骨之余，故以此验之。）发无润泽；（《六节脏象论》云：肾“其华在发。”）无润泽者，骨先死。戊日笃，己日死。口唇者，肌肉之本也。（《六节脏象论》云：脾“其华在唇四白，其充在肌”。）脉不营，则肌肉不滑泽；肌肉不滑泽，则肉满；肉满，则唇反；（满，浮肿也。肉肿，则唇亦肿而反出于外也。）

　　唇反，则肉先死。甲日笃，乙日死。（经文有“木胜土也”四字）足厥阴气绝，即（一作则）筋缩引卵与舌卷。（引，牵引也。《经脉篇》云，厥阴之脉“循阴器”，又云，“循喉咙之后”，又云，“环唇内”。《六节脏象论》云：肝“其华在爪，其充在筋”。）厥阴者，肝脉也。肝者，筋之合也。筋者，聚于阴器而络于舌本。（《素问·厥论》：“前阴者，宗筋之所聚”。）

　　故脉不营，则筋缩急；筋缩急，即引卵与舌，故舌卷卵缩，此筋先死。庚日笃，辛日死。（经文有“金胜木也”四字）手太阴气绝，即（一作则）皮毛焦。（《六节脏象论》云：肺“其华在毛，其充在皮”。）太阴者，肺也，行气温于皮毛者也。

　　气弗营，则皮毛焦；皮毛焦，则津液去；津液去，则皮节伤；皮节伤，则皮枯毛折；（皮枯之皮，经文作“爪”。折，萎也。）毛折者，则毛先死。丙日笃，丁日死。（经文有“火胜金也”四字）手少阴气绝，则脉不通；脉不通，则血不流；（《六节脏象论》：心“其华在面，其充在血脉。”）血不流，则色（一本无色字）泽去，故面色黑如黧，（黧，黑黄色也。）此血先死。壬日笃，癸日死。（经文有“水胜火也”四字）三阴气俱绝，则目眩转，目瞑，（《灵·大惑论》云：“五脏六腑之精，皆上注于目而为之精”，前二十难云：“脱阴者目盲”，亦此义也。眩，经作“系”。）

　　二十五难曰：有十二经，五脏六腑十一耳，其一经者，何等经也？（《灵·九针论》：“五藏：心藏神，肺藏魄，肝藏魂，脾藏意，肾藏精与志也。”六腑，小肠、大肠、胃、胆、膀胱、三焦，主出纳水谷，如府库之司出入，故曰府也。）

　　然：一经者，手少阴与心主别脉也。心主与三焦为表里，（《灵·九针论》：“足阳明、太阴为表里，少阳、厥阴为表里，太阳、少阴为表里，……手阳明、太阴为表里，少阳、心主为表里，太阳、少阴为表里”。别脉，谓心主本心之宫城，宜与心为表里，乃反别与三焦为表里，别为一经，故成十二经也。三焦，上焦、中焦、下焦也。）俱有名而无形，故言经有十二也。

　　《难经》言手心主与三焦凡八，见第八、三十一、三十六、三十八，三十九、六十二、六十六及此篇，俱当参观。

　　二十六难曰：经有十二，络有十五，余三络者，是何等络也？（《灵·九针十二原篇》云：“经脉十二，络脉十五，凡二十七气，以上下”。）

　　然：有阳络，有阴络，有脾之大络。《灵·经脉篇》：“脾之大络，名曰大包，出渊液下三寸，布胸中。”）阳络者，阳跷之络也。阴络者，阴跷之络也。（一跷脉详二十三难。）故络有十五焉。

　　二十七难曰：脉有奇经八脉，不拘于十二经，何谓也？（奇，读如奇偶之奇，谓无手足配偶如十二经也。详下编。）

　　然：有阳维，有阴维，有阳跷，有阴跷，有冲，有督，有任，有带之脉。凡此八脉者，皆不拘于经，故曰奇经八脉也。（详见下编。）经有十二，络有十五，凡二十七气，相随上下，（出见前篇。）何独不拘于经也？然：圣人图设沟渠，通利水道，以备不然。（不然，犹言不虞也。）天雨降下，沟渠溢满，当此之时， 霈妄作，（一作行）圣人不能复图也。（此以水道喻人身血脉之道。）此络脉满溢，诸经不能复拘也。（言血脉充盛，十二经不足以容之，则溢出而为奇经，故奇经为十二经之别脉也。）

　　二十八难曰：其奇经八脉者，既不拘于十二经，皆何起何继也？（继，续也。《脉经》作“系”。）

　　然：督脉者，起于下极之俞，（俞，即穴也。下极，即长强穴，属督脉，在脊 骨端。）并于脊里，（脊里，背脊中也。）上至风府，（风府，属督脉，在项上入发际一寸大筋内宛宛中。）入属于脑。（《灵·经脉篇》：“督脉之别，名曰长强，挟膂上项，散头上，下当肩胛左右，别走太阳，入贯膂。实则脊强，虚则头重。”《素问·骨空论》：“督脉者，起于少腹，以下骨中央，女子入系廷孔，其孔，溺孔之端也。其络循阴器，合篡间，绕篡后，别绕臀，至少阴，与巨阳中络者合少阴上股内后廉，贯脊属肾，与太阳起于目内 ，上额交巅上，入络脑，还出别下项。循肩膊内，侠脊，抵腰中，入循膂络肾；其男子循茎下至篡，与女子等。其少腹直上者，贯脐中央，上贯心，入喉，上颐环唇，上系两目之下中央。此生病，从少腹上冲心而痛，不得前后，为冲疝。其女子：不孕，癃、痔、遗溺、嗌干。”）任脉者，起于中极之下，（中极穴，属任脉，在脐下四寸。中极之下，盖指会阴穴也。）以上至毛际，（前阴之上。）循腹里，（即中极穴。）上关元，（关元穴在脐下三寸。）至咽喉。（《素·骨空论》至咽喉之下，有“上颐、循面、入目”六字。《灵·经脉篇》“任脉之别，名曰尾翳，下鸠尾，散于腹。实则腹皮痛，虚则痒搔。”）冲脉者，起于气冲，（足阳明经穴，在毛际两旁。）并足阳明之经，（《素·痿论》云：“冲脉者，经脉之海，主渗灌溪谷，与阳明合于宗筋，阴阳总宗筋之会，会于气冲，而阳明为长，皆属于带脉，而络于督脉。”）

　　侠（一作夹）脐上行，至胸中而散。（一本有也字。）

　　带脉者，起于季胁，（季胁，属足厥阴章门穴之分。）回身一周。（谓周身围转，如人束带之状，以束诸脉也。）《灵·经别篇》：“足少阴之正，至 中，别走太阳而合，上至肾，当十四椎，出属带脉。”二十九难曰：奇经之为病何如？然：阳维维于阳，（阳，阳经，身之表也。）阴维维于阴，（阴，阴经，身之里也。）

　　阴阳不能自相维，则怅然失志，溶溶不能自收持。（溶溶，浮荡之貌。）阳维为病苦寒热，（阳主外，阳气不和，故生寒热也。）阴维为病苦心痛。（阴主内，心为少阴，阴气不和，故心痛也。）

　　卷下

　　三十难曰：营气之行，常与卫气相随不？（相随，言相合而并行也。）

　　然：经言人受气于谷。谷入于胃，乃传于（一作与）五脏六腑，五脏六腑皆受于气。（言受谷气。）其清者为营，浊者为卫，营行脉中，卫行脉外，（营主血，故在脉之中。卫主气，故在脉之外。《素问·痹论》云：“营者，水谷之精气也，和调于五脏，洒陈于六腑，乃能入于脉也。……卫者，水谷之悍气也，其气 疾滑利，不能入于脉也。”）营周不息，五十而复大会。（五十，谓五十营也。详见第一难中。）

　　阴阳相贯，如环之无端，故知营卫相随也。）

　　三十一难曰：三焦者，何禀何生？（禀，受也。）何始何终？（言其经之起止也。）其治常在何许？可晓以不？（治，犹县治之治，其所居之地也。）

　　然：三焦者，水谷之道路，气之所终始也。（此总释三焦之义，言其所禀所生在水谷，而其所始所终在气也。）上焦者，在心下，下膈，（膈，隔也。心下有膜，遮隔浊气，谓之膈。）在胃上口，主内而不出。（内，谓纳水谷也。）其治在膻中，玉堂下一寸六分，直两乳间陷者是。（膻中穴，属任脉。下句是指膻中之所在，言在玉堂穴下一寸六分。直，当也。）中焦者，在胃中脘，（中院穴，亦属任脉。）不上不下，主腐熟水谷。其治在脐旁。（脐旁，天枢穴也，属胃脉。）下焦者，（一本有“在脐下”三字）当膀胱上口，（膀胱上口，阑门也。）主分别清浊，（清者入于膀胱而为溺，浊者入于大肠而为滓秽。）主出而不内，以传道也。其治在脐下一寸。（脐下一寸，名阴交穴，属任脉。）故名曰三焦，其府在气街。（府犹舍也，藏聚之义，言其气藏聚于此也。滑氏《本义》以此句为错简，非。）

　　三十二难曰：五脏俱等，而心肺独在鬲（一作膈，下同。）上者，何也？（在膈上，言其位独高处于胸膈之上也。）

　　然：心者血，肺者气。血为营，气为卫，（《素·五脏生成论》云：“诸血者皆属于心，诸气者皆属于肺”。盖营行脉中，故血为营；卫行脉外，故气为卫。）相随上下，谓之营卫。（上下，谓五十度周于身也。说见第一难中。）通行经络，营周于外，（通行经络，言十二经无所不通，而周行于脏腑之外也。）故令心肺独在膈上也。（营卫为一身之统摄，而心肺主之，故独居膈上以宰之也。）

　　三十三难曰：肝青象木，肺白象金。肝得水而沉，木得水而浮；肺得水而浮，金得水而沉。其意何也？（肝居肺下。

　　故曰得水而沉；肺居肝上，故曰得水而浮。言肝既属木，则当浮而反沉；肺既属金，则当沉而反浮，与金木之本体不类，故设问也。）

　　然：肝者，非为纯木也，乙角也，（木属阳，乙为阴木，志在从金，故曰非纯。角于五音亦属木。）庚之柔。

　　（庚为阳金，乙与庚合，刚柔相配，则乙之刚为庚，庚之柔为乙也。）大言阴与阳，小言夫与妇。（大而言之，即天地之阴阳，小而言之，，即人伦之夫妇，其理一也。）释其微阳，而吸其微阴之气，其意乐金，（妇有从夫之义，乙为阴木，故曰微阳，乐金，谓乐从乎金也。）又行阴道多，（肝属足厥阴经，位乎膈下，故曰行阴道多。）故令肝得水而沉也。（得水而沉，言得其滋养，与下文得热正相反。又，金性本沉，亦有从夫之义。）肺者，非为纯金也，辛商也，（金属阴，辛为阴金，志在从火，故曰非纯。商于五音亦属金。）丙之柔。（丙与辛合。大言阴与阳，小言夫与妇。释其微阴，（辛为阴金，故曰微阴。婚而就火，（婚，犹婚嫁之婚，言嫁于火也。）其意乐火，又行阳道多，（肺属手太阴经，位乎膈上，故曰行阳道多。）故令（一本无令字）肺得水而浮也。（火性本浮，亦从乎夫也。）肺热而复沉。肝热而复浮者，何也？（肺气热，则清气下坠。肝气热，则相火上升。）故知辛当归庚，乙当归甲也。（肝得热，则微阴不足以相吸，肺得热，则亢阳适见其可畏，则阴木与阳木，阴金与阳金，自为配偶，而复其本体浮沉之性也。）

　　三十四难曰：五脏各有声、色、臭，味，皆可晓知以不？然：《十变》言：肝色青，（此亦本五行而言也。青者，木之色也。《十变》未详。）其臭臊，（木之气也。）其味酸（木之味也。）其声呼，（呼，引而长，亦木之象也。）其液泣；（肝窍于目，故为泣。）心色赤，（火之色也。）其臭焦，（火之气也。）其味苦，（火之味也。）其声言，（言，散而扬，为火之象。）

　　五脏有七神，各何所藏耶？然：（五脏藏七神者，脾与肾兼两神也。见下文。）脏者，人之神气所舍藏也。故肝藏魂，（肝属阳，魂亦属阳。《灵·本神篇》云：“随神往来者谓之魂”，谓知觉之灵处也。）肺藏魄，（肺属阴，魄亦属阴。《本神篇》云：并精而出入者谓之魄”，谓运动之能处也。）心藏神，（《本神篇》云：“两精相搏谓之神”，谓阴阳合体之妙机也。《素·灵兰秘典论》云：心者，君主之官，神明出焉。”）脾藏意与智，（《本神篇》云：“心有所忆谓之意，……因虑而处物谓之智”，盖脾主思故也。《素·刺法篇》云：“脾为谏议之官，智周出焉。”）肾藏精与志也。（《本神篇》云：“初生之来谓之精，……意之所存谓之志”。《素·灵兰秘典论》云：“肾者，作强之官，伎巧出焉。”）

　　三十五难曰：五脏各有所，腑皆相近，而心、肺独去大肠、小肠远者，何谓也？（肝之腑胆，脾之腑胃，肾之腑膀胱，其位皆相近，心之腑小肠，肺之腑大肠，皆相远也。）

　　然：经言心营，肺卫，（血为营，心主血，故营属心。气为卫，肺主气，故卫属肺。）通行阳气，（阳气，即营卫之气。《灵·营卫生会篇》云：“行阴二十五度，行阳二十五度”是也。）

　　故居在上；（谓其位最高。）大肠、小肠，传阴气而下，（阴气，浊气也，谓秽滓所归也。）故居在下。（谓其位至下。）所以相去而远也。（所司不同，所以经虽相合，而位则相远也。）又诸腑皆阳也，清净之处。今大肠、小肠、胃与膀胱，皆受不净，其意何也？（谓阳宜清净，而反受秽浊，独不及胆者，胆无施受故也。）

　　然：诸腑者，谓是非也。（言诸腑虽属阳，而非皆清净之处也。）经言小肠者，受盛之腑也；（《素·灵兰秘典》：“小肠者，受盛之官，化物出焉。”言受胃之物，化其渣滓也。）大肠者，传泻行道之腑也；（《素》：“大肠者，传道之官，变化出焉。”）胆者，清净之腑也；（《素》：“胆者，中正之官，决断出焉。”盖胆无受无泻，助肝以决谋虑而已，所以谓之清净之腑也。）胃者，水谷之腑也；（《素》：“脾胃者，仓廪之官，五味出焉。”）膀胱者，津液之腑也。（《素》：“膀胱者，州都之官，津液藏焉。”此五脏之腑也。）一腑犹无两名，故知非也。（言诸腑各有名，如上文所云，皆实指其受秽浊者也。惟胆名为清净，故不受秽浊，若余腑亦名清净，则有两名矣。）

　　小肠者，心之腑；大肠者，肺之腑；胆者，肝之腑，胃者，脾之腑；膀胱者，肾之腑。（《灵·本输篇》云：“肺合大肠，……心合小肠，……肝合胆，……脾合胃，……肾合膀胱”，此之谓也。）小肠谓赤肠，大肠谓白肠，胆者谓青肠，胃者谓黄肠，膀胱者谓黑肠。（此以五行之色名其肠，以为配五脏之征也。盖皆名为肠，则俱受秽浊，所以明不净之故也。）

　　下焦之（一本无之字）所治也。（《灵·营卫生会篇》云：“水谷者，尝并居于胃中，成糟粕而俱下于大肠，而成下焦，渗而俱下，济泌别汁，循下焦而渗入膀胱焉。”故五腑皆下焦之气所治也。）

　　三十六难曰：脏各有一耳，肾独有两者，何也？（两，谓左右各一也。）

　　然：肾两者，非皆肾也。（谓一为肾，一则非肾也。）其左者为肾，右者为命门。命门者，诸神精之所舍，（舍，藏也。言一身之精神，皆藏于此也。）原气之所系也；（原气，即元气，言根柢乎此也。）男子以藏精，女子以系胞。（精，施化之具，胞，受孕之处，此乃性命之原，先天之所由主，故曰命门也。）故知肾有一也。（其一为命门而非肾，则肾止有一耳。）

　　三十七难曰：五脏之气，于何发起，通于何许，（发起，言其本之所出。通，言其气之所注也。）可晓以不？然：五脏者，当上关于九窍也。（窍皆在上，故曰上关，谓其气与九窍通也。）故肺气通于鼻，鼻和则知香臭矣；肝气通于目，目和则知黑白矣；脾气通于口，口和则知谷味矣；心气通于舌，舌和则知五味矣；（舌主辨味，故和则能知五味。口主纳谷，故和则能辨五谷。）肾气通于耳，耳和则知五音矣。

　　五脏不和，则九窍不通，（不通，谓气不得上达而失其官也。）六腑不和，则留结为痈。（五脏神气之所舍，故不和则止九窍不通而已，六腑则血气滓秽之所出入，故不和则有形之物积聚而为痈也。）邪在六腑，则阳脉不和，（阳脉，手足三阳之脉也。）阳脉不和，则气留之，气留之，则阳脉盛矣。（气属阳故也。）邪在五脏，则阴脉不和，阴脉不和，则血留之，血留之，则阴脉盛矣。（血属阴故也。不和者，其邪在内，盛则脉之见乎外者也。）

　　阴气太盛，则阳气不得相营也，故曰格。阳气太盛，则阴气不得相营也，故曰关，阴阳俱盛，不得相营也，故曰关格。（营，和泽也。关者，闭绝之义。格者，捍拒之义。）关格者，不得尽其命而死矣。（言阴阳之气相睽，虽元气未尽，亦必至死，不能尽其天年也。）

　　经言气独行于五脏，不营于六腑者，何也？然：夫气之所行也，如水之流，不得息也。故阴脉营于五脏，阳脉营于六腑，如环无端，莫知其纪，终而复始，而不覆溢，（言不至过盛而溢于经脉之外也。）人气内温于脏腑，外濡于腠理。（濡，润也。腠理，肌肤毛孔分理凑合处也。）

　　三十八难曰：脏惟有五，腑独有六者，何也？然：所谓腑有六者，谓三焦也。有原气之别焉，（即六十六难所谓“原气之别使也。”）主持诸气，有名而无形，其经属手少阳。此外腑也，（言在诸腑之外，故曰外腑。）

　　三十九难曰：经言腑有五，脏有六者，何也？（经文无考）

　　然：六腑者，止有五腑也。（谓三焦不附于脏，故不名为腑，如上条所云也。）五脏亦有六脏者，谓肾有两脏也。其左为肾，右为命门。命门者，谓（一本无谓字）精神之所舍也；男子以藏精，女子以系胞，其气与肾通，故言脏有六也。（言命门气虽通于肾，而实则非肾，故不得与肾同为一脏也。）

　　腑有五者，何也？然：五脏各一腑，三焦亦是一腑，然不属于五脏，故言腑有五焉。（腑者对脏而言，既不附于脏，则亦不名为腑也。命门辨说详见三十六难条下。）

　　四十难曰：经言肝主色，心主臭，脾主味，肺主声，肾主液。

　　然：肺者，西方金也，金生于巳，巳者南方火，火者心，心主臭，故令鼻知香臭；肾者，北方水也，水生于申，申者西方金，金者肺，肺主声，故令耳闻声。（此以五行长生之法推之也。

　　木长生于亥，火长生于寅，金长生于巳，水土长生于申，以其相生，故互相为用也。）

　　四十一难曰：肝独有两叶，以何应也？（何应，谓其义何所应也。）

　　四十二难曰：人肠胃长短，受水谷多少，各几何？然：胃大一尺五寸，径五寸，（大，言其四围，径，言其口之广。

　　凡圆形者，径一则围三，故围大一尺五寸，则径五寸也。下文仿此。）长二尺六寸，横屈受水谷三斗五升，（胃在腹中，其形盘曲而生，故曰横屈。）其中常留谷二斗，水一斗五升。（留者，存于中不使出也。出即胃虚，饥而思食，故一日必再食也。）小肠大二寸半，径八分、分之少半，（三八得二寸四分，余一分，亦三分之，故云少半，言不及半分也。）长三丈二尺，受谷二斗四升，水六升三合、合之大半。（大半，半合有余也。） （一作回）肠大四寸，（回肠，即大肠，以其回曲，故曰回肠。）径一寸半，长二丈一尺，受谷一斗，水七升半。广肠大八寸，（广肠，大肠以下至肛门受秽滓之处，俗名直肠，以其最广，故曰广肠。）径二寸半。

　　长二尺八寸，受谷九升三合、八分合之一。故肠胃凡长五丈八尺四寸。

　　此肠胃长短，受水谷之数也。肝重二斤四两，左三叶，右四叶，凡七叶，主藏魂。（魂义见三十四难。下同。）心重十二两，中有七孔三毛，（孔，窍也。）盛精汁三合，（谓孔中所藏之精血也。）主藏神。脾重二斤三两，扁广三寸，（扁广，谓形不正圆，其阔三寸也。）长五寸，有散膏半斤，（散膏，津液之不凝者。）主裹血，温五脏，主藏意。（裹血，谓统之使不散也。五脏皆禀气于脾胃，故受其气以温暖也。）肺重三斤三两，六叶两耳，凡八叶，（垂下为叶，旁出为耳，共成八叶也。）主藏魄。肾有两枚，重一斤二两，主藏志。（两枚，即上文所谓左为肾、右为命门者也。）

　　胆在肝之短叶间，重三两三铢，盛精汁三合。（上言五脏，以下言六腑。）胃重二斤十四两，（一作一两）纾曲屈伸（谓统计其屈曲处也。）长二尺六寸，大一尺五寸，径五寸。盛（一作容）谷二斗，水一斗五升。小肠重二斤十四两，长三丈二尺，广二寸半，径八分、分之少半，左 （一作回，下同。）叠积十六曲，盛（一作容）谷二斗四升，水六升三合、合之大半。大肠重三（一作二）斤十二两，长二丈一尺，广四寸，径一寸，当脐右回叠积十六曲，盛谷一斗，水七升半。《灵·肠胃篇》云：“回肠当脐左环回周叶积而下，回运环返十六曲，大四寸，径一寸、寸之少半”。上三条长短受盛，与经文俱同。膀胱重九两二铢，纵广九寸，（膀胱亦不正圆，故曰纵广。）盛溺九升九合。（水从大肠渗入膀胱则为溺，不与谷同居，故不曰水而曰溺，此越人精微处也。）口广二寸半，唇至齿长九分，齿已后至会厌（已后，即以下也，会厌，吸门也。）深三寸半，大容五合。（谓口内可受五合也。）舌重十两，长七寸，广二寸半。咽门重十二两，（一作十两。《灵·肠胃篇》：咽门重十两”。）广二寸半，至胃长一尺六寸。（咽门，谓咽物之处，即俗名食脘者也，下通于胃。）喉咙重十二两，广二寸，长一尺二寸，九节。（喉咙，即出声之处，即俗名喉脘者也，下通于肺。九节，有薄骨相联系，其节有九也。）肛门重十二两，大八寸，径二寸大半，长二尺八寸，受谷九升三合、八分合之一。”（肛门，即广肠。此条长短受盛，亦与上同。）

　　四十三难曰：人不食饮，七日而死者，何也？然：人胃中当有留谷二斗，水一斗五升。（即上条所谓横屈受水谷三斗五升也。）故平人日再至圊，（圊，厕也。）一行二升半，（行水谷，化糟粕。行，去也。日中五升，日中五升，《灵》作“一日中五升”，言一日之中共去五升也。）七日五七三斗五升，而水谷尽矣。故平人不食饮七日而死者，水谷津液俱尽，即死矣。（津液由水谷而生，水谷尽则津液亦亡矣。）

　　四十四难曰：七冲门何在？（冲者，冲要之地也。）

　　然：唇为飞门，（飞，飞动之。）齿为户门，（齿有关键之象，如家之有户，物不得径出入也。）会厌为吸门，（会厌，谓物之所会聚，又能掩闭勿使物误入。吸，吸纳处也。）胃为贲门，（贲，犹奔也。物入于胃，疾奔而下太仓也。）太仓下口为幽门，（《灵·胀论》：“胃者，太仓也。”以其聚物如仓廪，故曰太仓。下口，接小肠处也。幽，深晦之地，与上下出入处至远也。）大肠小肠会为阑门，（会者，小肠之下，大肠之上。

　　小肠为受盛之官，化物出焉，纳滓秽于大肠，泌津液于膀胱，水谷于此而分别焉，故曰阑门，谓阑截分别、不得并出入也。）下极为魄门，（极，底也。魄门，即肛门也。饮食至此，精华已去，止存形质，故曰魄门，即所谓鬼门也。又肺藏魄，肛门连大肠，与肺为表里，故曰魄门。《素·五脏别论》云：“魄门亦为五脏使，水谷不得久藏。”）故曰七冲门也。

　　四十五难曰：经言八会者，何也？（会，聚也。气之所聚，共八穴也。）

　　然：腑会太仓，（太仓，属任脉，即中脘穴，在脐上四寸。六腑取禀于胃，故曰腑会。）脏会季胁，（季胁，属足厥阴，即章门穴，在大横外直脐季肋端，脾募也。五脏皆禀于脾，故为脏会。）筋会阳陵泉，（阳陵泉，属足少阳，足少阳之筋结膝外廉，即此穴。肝主筋而胆其合也，故为筋会。）髓会绝骨，（绝骨，属足少阳，即悬钟穴，在外踝上四寸。《灵·经脉篇》论足少阳之脉云：“是主骨”，盖诸髓皆属于骨，故为髓会。）血会膈俞，（膈俞，属足太阳，在项后第七椎下，去脊旁一寸半，在中焦之分，化精微而为血之地也，故为血会。）骨会大杼，（大杼，属足太阳，在项后第一椎下，去脊旁一寸半。《灵·海论》云：“冲脉为十二经之海，其输在于大杼”；《动输篇》云，冲脉与肾之大络起于肾下，盖肾主骨，膀胱与肾合，故为骨会。）脉会太渊，（太渊，属手太阴，在掌后陷中，即寸口也。肺朝百脉，故为脉会。义详第一难中。）气会三焦外，一筋直两乳内也。（三焦外，谓在焦膜之外。两乳内，谓两乳之中，任脉之所过，即膻中穴也。《灵·经脉篇》手少阳之脉“是主气”；又《海论篇》云：“膻中者，为气之海”，故为气会。）热病在内者，取其会之气穴也。（热病在内，则邪气已深，不可浅治，故必从其气所会聚之处攻取其邪，乃能已疾也。其会，谓各视其病之所在，审取其所当治之会也。）

　　四十六难曰：老人卧而不寐；少壮寐而不寤者，何也？（寐，目瞑而神藏也。寤，《说文》云：“觉而有信”也，盖寝而心有所忆，不能成寐也。）

　　然：经言少壮者，血气盛，肌肉滑，滑，泽也。）气道通，营卫之行不失于常，（《灵·营卫生会篇》：营卫行阳二十五度，行阴亦二十五度，平旦而阳受气，日入而阴受气，如是无已。此之谓也。）故昼日精，（精，精敏不倦也。）夜不寤也。老人血气衰，肌肉不滑，营卫之道涩，（涩，谓不利顺也。）故昼不能精，夜不寐也。故知老人不得寐也。

　　四十七难曰：人面独能耐寒者，何也？然：人头者，诸阳之会也。（诸阳，谓六阳经之脉也。）诸阴脉皆至颈、胸中而还，独诸阳脉皆上至头耳，（《灵·逆顺肥瘦论》云：“手之三阴，从脏走手；手之三阳，从手走头；足之三阳：从头走足；足之三阴，从足走腹。”此之谓也。）故令面耐寒也。

　　四十八难曰：人有三虚三实，何谓也？然：有脉之虚实，有病之虚实，有诊之虚实也。（诊，候也，证也。）脉之虚实者，濡者为虚，（濡，柔弱软滞也。《伤塞论》云：诸濡亡血；又云：“濡则卫气微”，可见濡为气血两虚之候。）紧牢者为实。（弦劲曰紧，坚实曰牢。《素·平人气象论》：脉“盛而紧曰胀”；《伤寒论》云：“趺阳脉……紧者，脾气强”；又云：“寒则坚牢”，可见紧牢为邪气实之候。脉不止此二种，举此以类推也。）病之虚实者，出者为虚，（出，谓精气外耗，如汗、吐、泻之类，凡从内出者皆是。）入者为实；（入，谓邪气内结，如能食便闭、感受风寒之类，凡从外入者皆是。）言者为虚，不言者为实；（言，多言也。病气内乏，神气自清，故惺惺能言也。不言，不能言也，邪气外攻，昏乱神智也。

　　言、不言，亦即上出入之义。）缓者为虚，急者为实。（缓，病来迟也，正气夺而邪气微，则病渐深，急，病来骤也。正气未漓而邪气盛，则病疾速也。）诊之虚实者，濡者为虚，牢者为实；痒者为虚，痛者为实；（血气少而肌肉不能充，则痒。邪气聚而营卫不得和，则痛。）外痛内快，为外实内虚，内痛外快，为内实外虚。（此则须按而候之也。凡虚者喜按，实者不可着手，故按之而痛处为实，快处为虚也。）故曰虚实也。

　　四十九难曰：有正经自病，有五邪所伤，何以别之？（正经，本经也。五邪，谓五脏之邪互相贼也。详下文。）

　　然：忧愁思虑则伤心；（思虑出于心，故过用则受伤。）形寒饮冷则伤肺；（肺脏本寒，故外受风寒，内饮冷水，则受伤也。）

　　恚怒气逆，上而不下则伤肝；（肝在志为怒，恚怒则木气郁而上冲，故受伤也。）饮食劳倦则伤脾；（脾为仓廪之官，主纳饮食，四肢皆属于脾，劳倦必由四肢，故过用则脾受伤也。）久坐湿地，强力入水则伤肾。（湿伤于下，故湿先归肾。又肾为作强之官，水又肾之类，故强力入水则肾受伤。）是正经（一本有之字）自病也。何谓五邪？然：有中风，（肝为风木，故风先入肝。）有伤暑（心为君火，暑，火之气也，故心受之。）有饮食劳倦，（此言脾之受邪也。义见上。）有伤寒，（此言肺之受邪也。义见上。）有中湿。（此言肾之受邪也。义见上。）此之谓五邪。

　　假令心病，何以知中风得之？（言心得中风之病也。下仿此。）

　　然：其色当赤。何以言之？肝主色，（见四十难。下同。）自入为青，（自入，肝中风也。《素·阴阳应象大论》：肝“在色为苍”。）入心为赤，（心中风也。《素》：心“在色为赤”。）入脾为黄，（脾中风也。《素》：脾“在色为黄。”）入肺为白，（肺中风也。《素》：肺“在色为白。”）入肾为黑。（肾中风也。《素》肾“在色为黑”。）肝为心邪，（风入于心而为邪也。）故知当赤色也。（一本无也字）其病身热，（凡外感之邪，先伤营卫，故身皆热。又心属火，热为火邪之象也。下同。）胁下满痛，（胁下，肝所居之位。）其脉浮大而弦。（浮大，心脉本象。弦则肝脉之象也。）

　　何以知伤暑得之？然：当恶臭。何以言之？心主臭，自入为焦臭，（自入，心伤暑也。焦，火之气，心属火也。）《素·金匮真言论》：心“其臭焦”）

　　入脾为香臭，（脾伤暑也。香，土之气。《素》：脾“其臭香”。）入肝为臊臭，（肝伤暑也。臊，木之气。《素》：肝“其臭臊”。）入肾为腐臭，（肾伤暑也。腐，水之气。《素》：肾“其臭腐”。）入肺为腥臭。（肺伤暑也。腥，金之气。《素》：肺其臭腥。）故知心病伤暑得之，当恶臭。其病身热而烦，（烦，烦躁也，火郁而瞀乱也。）心痛，（邪在心则痛。）其脉浮大而散。（浮大，心之本脉。散则浮大而空虚无神，心之病脉也。）何以知饮食劳倦得之？然：当喜味苦也。虚为不欲食，实为欲食。（虚则脾气不能化谷，实则尚能化谷，故有能食、不能食之分。盖风、寒、暑、湿，其气不殊，故无虚实之辨，若饮食劳倦，病因各殊，故越人着此二语，义最精细。）何以言之？脾主味，入肝为酸，（肝受饮食劳倦之病也。《素·阴阳应象大论》：肝“在味为酸”。）入心为苦，（心受饮食劳倦之病也。《素》：心“在味为苦”。）入肺为辛，（肺受饮食劳倦之病也，《素》：肺“在味为辛”。入肾为咸，（肾受饮食劳倦之病也。《素》：肾“在味为咸”。）自入为甘。（脾受饮食劳倦之病也。《素》：脾“在味为甘。）故知脾邪入心，为喜味苦也。其病身热而体重，嗜卧，四肢不收”，（嗜卧，倦卧也。脾主肌肉及四肢故也。）其脉浮大而缓。（浮大，心之本脉。缓，脾之脉象也。）何以知伤寒得之？然：当谵言妄语。（谵，狂悖多言也。）何以言之？肺主声，入肝为呼，（肝伤寒也。《素·阴阳应象大论》：肝“在声为呼”。）入心为言，（心伤寒也。）

　　入肾为呻，（肾伤寒也。《素》：肾“在声为呻”。）自入为哭。（肺伤寒也。《素》肺“在声为哭”。）故知肺邪入心，为谵言妄语也。其病身热，洒洒恶寒。（肺本寒脏，又伤寒则恶寒也。）甚则喘咳，（肺气上逆，则喘而咳。又《灵·九针篇》云：“肺主咳”。）其脉浮大而涩。（浮大，心之本脉。涩，肺脉之象也。）何以知中湿得之？然，当喜汗出不可止。何以言之？肾主湿。

　　入肝为泣，肝中湿也。《灵·九针论》云：“肝主泣。”）入心为汗，（心中湿也。《灵》：“心主汗。”）入脾为涎，（脾中湿也。《灵》：“脾主涎”。入肺为涕，（肺中湿也。《灵》：肺主涕。）自入为唾。（肾中湿也。《灵》：“肾主唾。”）故知肾邪入心，为汗出不可止也。（汗者，人所常有，惟不可止，乃为肾邪入心也。）其病身热，小腹痛，（小腹，肾之位。）足胫寒而逆，（足胫，肾经所过之地，故畏寒而逆冷，湿性亦近寒也。）其脉沉濡而大。（沉，肾脉之象。濡，湿气之候。大则心脉本象也。独不言浮者。盖沉则不浮也。）此五邪之法也。（大指谓：肝病见于色，心病见于臭，脾病见于味，肺病见于声，肾病见于液。其脉以本脏之脉为主，而兼受邪之脉，以此类推可也。）

　　五十难曰：病有虚邪，有实邪，有贼邪，有微邪，有正邪，何以别之？然：从后来者为虚邪，（此亦以五行之义推之也。后，谓生我者也。邪挟生气而来，则虽进而易退，故为虚邪。）从前来者为实邪，（前，我生者也。受我之气者，其力方旺，还而相克，其势必甚，故为实邪。）从所不胜来者为贼邪，（所不胜，克我者也。脏气本已相制，而邪气挟其力而来，残削必甚，故为贼邪。）从所胜来者为微邪，（所胜，我所克也。脏气既受制于我，则邪气亦不能深入，故为微邪。）

　　自病为正邪。（自病，本脏自感之邪也。）何以言之？假令心病，中风得之为虚邪，（中风，肝邪也。得之，谓因中风而心得病也。肝生心，所谓从后来者是也。下仿此。）伤暑得之为正邪，（伤暑，自病也。）饮食劳倦得之为实邪，（心生脾也。）

　　伤寒得之为微邪，（心克肺也。）中湿得之为贼邪。（肾克心也。）

　　五十一难曰：病有欲得温者，有欲得寒者，有欲得见人者，有不欲得见人者，而各不同，病在何脏腑也?然：病欲得寒，而欲见人者，病在腑也；病欲得温，而不欲见人者，病在脏也。何以言之？腑者阳也，（《素·金匮真言论》云：“腑者为阳。”）

　　阳病欲得寒，又欲见人；（阳病热胜，故喜寒而恶热。阳主动而散，故欲见人。）脏者阴也，《素》：“脏者为阴。”）阴病欲得温，又欲闭户独处，恶闻人声。（阴病寒胜，故喜温而恶寒。阴主静而藏，故欲闭户恶人也。）故以别知脏腑之病也。

　　五十二难曰：腑脏发病，根本等否？（此指有形质之病，如 瘕之类，故曰根本。）

　　然：不等也。其不等奈何？然：脏病者，止而不移，其病不离其处；（脏病，脏体受伤，或脏气受病也。五脏本无出纳，故病亦常居其所不移动也。）腑病者，仿佛贲响，上下流行，居处无常。（腑病，六腑受病也。仿佛，无形质也。贲响，贲动有声也。忽上忽下，而无定位，盖六腑泻而不藏，气无常定，故其病体亦如此。）故以此知脏腑根本不同也。

　　五十三难曰：经言七传者死，间传者生，何谓也？（七传，根据相克之序历过七脏也。间传，根据相克之序中间间一他脏也。）

　　然：七传者，传其所胜也。（所胜，所克之脏也。）间脏者，传其子也。（子，所生也。）何以言之？假令心病传肺，肺传肝，肝传脾，脾传肾，肾传心，（以上皆传所胜之脏。）一脏不再伤，故言七传者死也。（再伤，谓肺复受心病之传也。

　　七传，谓心病复传至心，已历六脏，至肺共七脏也。）间传者，传其所生也。（一本无此二句）假令心病传脾，（心欲传肺，而脾者肺之母、心之子，中间间此一脏，则不传所克也。）脾传肺，肺传肾，肾传肝，肝传心，是子母相传，（谓母病传其子也。）周（一作竟）而复始，如环无端，（心又传脾，仍为相生之脏也。）故曰（一作言）生也。

　　五十四难曰：脏病难治，腑病易治，何谓也？然：脏病所以难治者，传其所胜也；腑病易治者，传其子也。与七传、间脏同法也。

　　五十五难曰：病有积、有聚，何以别之？然：积者，阴气也；聚者，阳气也。（阴邪积而成积，阳邪聚而成聚也。）

　　故阴沉而伏，阳浮而动。（此言积聚之象也。沉伏，阴之体。浮动，阳之体。）气之所积名曰积，气之所聚名曰聚。（此明积聚之所由名也。积者，积渐而成；聚者，凝滞未散。积则有物，聚则无形也。）故积者，五脏所生；聚者，六腑所成也。

　　（此又明积聚之所由生也。脏属阴，故阴气积于内而成积；腑属阳，故阳气聚于外而成聚，各从其类也。）积者，阴气也，其始（一本无始字）发有常处，（有定位也。）其痛不离其部，（其部，积所起之地也。）上下有所终始，左右有所穷处；（言其形之长短大小可循按也。）聚者，阳气也，其始发无根本，（无定位也。）上下无所留止，（无定形也。）其痛无常处。（其病亦无定在也。）故以是别知积聚也。

　　五十六难曰：五脏之积，各有名乎？以何月、何日得之？然：肝之积，名曰肥气，（其气肥盛也。）在左胁下，如覆杯，（左胁，肝之位。覆杯，本大末小，肝木之象也。）有头足。（头足，一本二末，木形歧出也。）久不愈，令人发咳逆，疟，（咳逆，肝气上冲于肺，乘所胜也。 疟，间日而发为 ，连日发为疟，肝之病状也。）连岁不已。（言病入深而无已时也。）以季夏戊己日得之。（季夏时令属土，戊己日干属土也。下仿此。）何以言之？肺病传肝，（所谓脏病传其所胜也。下仿此。）肝当传脾，脾季夏适王，（脾当时之旺令也。）王者不受邪，（言邪不能伤。）肝复欲还肺，肺不肯受，（肝木又不能胜肺金也。下仿此。）故留结为积（邪气结聚于肝也。）故知肥气以季夏戊己日得之。心之积，名曰伏梁，（横亘如屋梁而伏处也。）起脐上，大如臂，上至心下。（脐上至心下，皆心之分也。）久不愈，令人烦心。（烦心，火郁之状也。）

　　以秋庚辛日得之。何以言之？肾病传心，心当传肺，肺以（一本无以字）秋适王，王者不受邪，心欲复还肾，肾不肯受，故留结为积，故知伏梁以秋庚辛日得之。

　　脾之积，名曰痞气，（痞，痞塞不通也。）在胃脘，覆大如盘。（胃脘，中焦之地，脾之分也。）久不愈，令人四肢不收，（脾主四肢，不收，邪气聚而正气不运也。）发黄胆，（黄胆，皮肤、爪、目皆黄色，湿热病也。脾有积滞，则色征于外也。《素·平人气象论》：“溺黄赤，安卧者曰黄胆。”又曰：“目黄者曰黄胆。”）饮食不为肌肤。（脾主肌肉，不能布其津液，则不为肌肤也。）以冬壬癸日得之。何以言之？肝病传脾。脾当传肾，肾以冬适王，王者不受邪。脾复欲还肝，肝不肯受，故留结为积。故知痞气以冬壬癸日得之，肺之积，名曰息贲，（息贲，气息奔迫也。）在右胁下，（肺之位也。）

　　覆大如杯。久不已，令人洒淅寒热，（肺主皮毛，故皮肤洒淅寒热也。）喘咳，（肺之病。）发肺壅。（壅，臃肿胀闷，肺主气故也。）以春甲乙日得之。何以言之？心病传肺，肺当传肝，肝以春适王，王者不受邪，肺复欲还心，心不肯受，故留结为积。故知息贲以春甲乙日得之。

　　肾之积，名曰贲豚，（其状如豚之奔突也。）发于少腹，上至心下，（少腹，肾之分。至心下，言上则至心而止，非谓其大至心也。下文自明。）若豚状，（言其躁动如豚也。）或上或下无时，久不已，令人喘逆，（肾气上冲也。《素·逆调论》：肾“主卧与喘”。）骨痿少气，（肾主骨，故骨痿。下焦不能纳气，故少气。）以夏丙丁日得之。何以言之？脾病传肾，肾当传心，心以夏适王，王者不受邪，肾复欲还脾，脾不肯受，故留结为积。故知贲豚以夏丙丁日得之。此五积之要法也。

　　五十七难曰：泄凡有几？皆有名不？然：泄凡有五，其名不同。有胃泄，有脾泄，有大肠泄，有小肠泄，有大瘕泄，（此五者之名也。）名曰后重。（此专指大瘕泄而言，盖肾邪下结，气坠不升故也。）胃泄者，饮食不化，色黄。（胃主纳饮食，气虚不能运则泄。黄，胃土之正色也。）脾泄者，腹胀满，泄注，（脾主磨化饮食。不能化。则胀满泄注也。）食即呕吐逆。（脾弱不能消谷，则反出也。）大肠泄者，食已窘迫，（肠虚气不能摄，故胃气方实，即迫注于下，窘迫不及少待也。）大便色白，（大肠属金，故色白。）肠鸣切痛。（气不和顺，故鸣而痛。）小肠泄者，溲而便脓血，（每遇小便，则大便脓血亦随而下，盖其气不相摄而直达于下，故前后相连属，小便甚利而大便亦不禁也。又小肠属火，与心为表里，心主血，故血亦受病而为脓血也。）少腹痛。（小肠之气下达膀胱，膀胱近少腹，故少腹痛也。）大瘕泄者，（大瘕，邪气结于下，成 瘕而不散也。）里急后重，（肠气急迫，肛门重坠。）数至圊而不能便，（惟里急，故数至厕；惟后重，故不能便，皆瘕结不散之故也。）茎中痛。（大便气不能达，则邪气移于小便，故茎中痛。）此五泄之要法也。

　　五十八难曰：伤寒有几？其脉有变不？（一作否）

　　然：伤寒有五，有中风，有伤寒，有湿温，有热病，有温病，其所苦各不同。（伤寒，统名也。下五者，伤寒之分证也。）

　　中风之脉，阳浮而滑，阴濡而弱；（阳，阳经之脉。阴，阴经之脉。浮滑，阳脉之象，风为阳邪，故浮滑在阳经也。

　　《伤寒论》云：“太阳之为病脉浮。”又云：“浮则为风”《灵·邪气脏腑病形篇》云：“滑者阳气盛，微有热。”又《素·平人气象论》云：“脉滑曰病风。”阳盛则阴虚，故阴脉濡而弱也。）湿温之脉，阳濡而弱，阴小而急；（湿热伤阴，故阳脉则无气而濡弱，阴脉则邪盛而小急也。）伤寒之脉，阴阳俱盛而紧涩；（寒邪中人，营卫皆伤，故阴阳俱盛紧者，阴脉之象。《伤寒论》云：“脉阴阳俱紧者，名曰伤寒。”又云：诸紧为寒。涩者，血气为寒所凝，不和利也。《灵·邪气脏腑病形篇》：“涩者多血少气，微有寒。”）热病之脉，阴阳俱浮，（阳气盛，故脉俱浮。《金匮要略》云：“浮脉则热”。浮之而滑，沉之散涩；（浮之，谓浮取之；沉之；谓沉取之也。滑则阳盛于外，散涩则阴衰于内也。）温病之脉，行在诸经，不知何经之动也，各随其经所在而取之。（言温病所中之经不一，病在何经，则脉亦见于所中之经也。）伤寒有汗出而愈，（汗出，谓发其汗也。）下之而死者；有汗出而死，下之而愈者，何也？然：阳虚阴盛，汗出而愈，下之即死；（滑氏《本义》引《外台》语“谓表病里和”为阳虚阴盛，邪在表宜发汗，若反下之，引邪入里，诛伐无过，故死。）阳盛阴虚，汗出而死，下之而愈。（滑氏谓“里病表和”为阳盛阴虚，邪入里宜急下，若反汗之，兼虚其表，故死。）

　　寒热之病，候之如何也？（寒热，指忽寒忽热者言。候之，言候其病在何处也。）

　　然：皮寒热者，（寒热在皮。邪之中人最浅者也。）皮不可近席，（邪气在皮，不能着物也。）毛发焦，鼻 ，（一作槁，下同。）不得汗；（肺主皮毛，开窍于鼻，故皮有邪，则毛发焦干而鼻枯槁不泽也。不得汗，营卫不和也。）肌寒热者，（皮之内则肌肉也。）皮肤痛，（肌肉之邪由皮肤而入故痛。）唇舌 ，无汗；（脾主肌肉，开窍于口，故肌有邪，则唇舌皆受病也。）骨寒热者，病无所安，（骨受邪，则病最深，故一身之中，无所得安也。）汗注不休，齿本 痛。（肾主骨，又主液，齿为骨之余，故骨病则肾液泄而为汗，齿枯槁而痛也。）

　　五十九难曰：狂癫之病，何以别之？然：狂疾（一本无疾字）之始发，（始发，未成之时也。）少卧而不饥，（狂属阳，阳气盛，不入于阴，故少卧。阳气并于上，故不饥。）自高贤也，自辨智也，自倨贵（一本作贵倨）也，（三者皆狂之意也。）妄笑好歌乐，妄行不休是也。（三者狂之态也。狂属阳，阳性动散而常有余，故其状如此。）癫疾（一作病）始发，意不乐，（癫之意也。）僵仆直视。（一本作直视僵仆。癫之态也。癫属阴，阴性静结而常不足，故其状如此。）其脉三部阴阳俱盛是也。（此总上二者而言，狂则三部阳脉皆盛，癫则三部阴脉皆盛也。）

　　六十难曰：头心之病，有厥痛，有真痛，（厥，逆也，气逆而痛也。厥痛，厥头痛、厥心痛也。真痛，真头痛、真心痛也。）何谓也？然：手三阳之脉，受风寒，伏留而不去者，则名厥头痛；（手三阳，小肠、大肠、三焦也。《素》：“手之三阳，从手走头”，故风寒留滞，则头痛也。）入连在脑者，名真头痛。（入连在脑，邪进入于脑也。不在经而在脑，故曰真。）其五脏气相干，（相干，谓脏有偏胜，邪乘于心也。）名厥心痛；其痛甚，但在心，（但在心，言无别脏相干也。）手足青者，（手足青，寒邪犯君火之位，血色变也。）即名真心痛。其真心痛者，（滑氏《本义》谓真字下当欠一“头”字）

　　旦发夕死，夕发旦死。（心为君主之官，故邪犯之即不治也。《灵·邪客篇》：“心者，五脏六腑之大主也，精神之所舍也，其脏坚固，邪弗能容，容之则心伤，心伤则神去，神去则死矣。”即此义也。）

　　六十一难曰：经言望而知之谓之神，（望，谓望病患之五色而知其病之所在，如《素·五脏生成篇》、《灵·五色篇》所云是也。神，圣而不可知之谓。）闻而知之谓之圣，（闻，谓闻病患之声也。如《灵·九针篇》“心主噫，肺主咳”；《素·阴阳应象大论》肝“在声为呼”，心“在声为笑”，及下文五音之类是也。圣，谓艺之至于至极者也。）问而知之谓之工，（问，谓问病患之所患及其爱憎喜怒也。如《灵·九针篇》：“肝恶风，心恶热”，“气并肝则忧，并心则喜”之类是也。工，专精之谓。）切脉而知之谓之巧，（切脉之法，详《灵》、《素》及前诸难中。巧，心智灵变也。）何谓也？然：望而知之者，望见其五色，以知其病。（五色，五脏所现之色。）闻而知之者，闻其五音，以别其病。（五音，五脏所发之音也。又五脏之音属宫、商、角、征、羽，详《灵·五音五味篇》。）问而知之者，问其所欲五味，以知其病所起所在也。（一本无也字。五味，五脏所喜之味。《灵·师传篇》：“临病患问所便。”所起，病之所由生；所在，病之所留处也。）切脉而知之者，诊其寸口，视其虚实，以知其病在何脏腑也，（别其何脏腑之脉象，则知其病在何脏腑也。）经言以外知之曰圣，以内知之曰神，此之谓也。（外，视色、闻声也。内，问欲、切脉也。）

　　六十二难曰：脏井、荥有五，腑独有六者，何谓也？（五，谓井、荥、输、经、合也。六，谓井、荥、输、原、经、合也。其穴详《灵·本输篇》。）

　　然：腑者，阳也。三焦行于诸阳，（诸阳经也。）故置一俞，一作 ）名曰原。（俞，穴也。

　　《灵·本输篇》以所过之穴为原，盖三焦所行者远，其气所流聚之处，五穴不足以尽之，故别置一穴，名曰原也。）所以（一本无所以二字）腑有六者，亦与三焦共一气也。（共一气，谓亦行于诸阳，非谓其气皆出于三焦也。其详备见六十六难中。）

　　六十三难曰：《十变》言，五脏六腑荥合，皆以井为始者，何（一本有谓字）也？（凡经穴起止，其次第先井、次荥、次输、次经、次合，故云以井为始。）

　　然：井者，东方春也，（《灵·本输篇》以井属木，故于时配春也。）万物之始生。

　　诸KT 行喘息， 飞蠕动，（KT 、 、蠕，皆虫行之状；喘息，言有气以息，俱虫豸之属，一岁一生之物也。）当生之物，莫不以春生。（此以生物之理，喻人之血气亦然也。）故岁数始于春，日数始于甲，（甲亦属木，言岁与日皆始于木，故凡物尽然。）故以井为始也。

　　六十四难曰：《十变》又言，阴井木，阳井金；阴荥火，阳荥水；阴俞（一作 ）土，阳俞木；阴经金，阳经火；阴合水，阳合土。阴阳皆不同，其意何也？（脏属阴，故曰阴。腑属阳，故曰阳。阴井属木，次火、次土、次金、次水；阳井属金，次水、次木、次火、次土，皆循五行相生之序也。）

　　然：是刚柔之事也。（言此乃刚柔配合之道也。）阴井乙木，（乙为阴木。）阳井庚金，（庚为阳金。）阳井庚，庚者，乙之刚也；阴井乙，乙者，庚之柔也。（阳金与阴木刚柔相合，为夫妇也。）乙为木，故言阴井木也；庚为金，故言阳井金也。余皆仿此。（余，指荥、俞、经、合也。仿此，谓阴荥丁火、阳荥壬水，皆以此推之也。）

　　六十五难曰：经言所出为井，所入为合，（详《灵·本输篇》，如肺出于少商为井，入于尺泽为合是也。）其法奈何？然：所出为井，井者，东方春也，（井属木，春为木令故也。）万物之（一本无之字）始生，故言所出为井也。所入为合，合者，北方冬也，（合属水，冬为水令故也。）阳气入藏，故言所入为合也。（此以时令之所属，配之经穴，以明出入二字之义，亦与前六十三难义同。）

　　六十六难曰：经言肺之原，出于太渊；（太渊，在手掌后陷中。）心之原，出于大陵；（大陵，在掌后骨下横文中两筋间，此手厥阴之穴也。余皆本经穴。）肝之原，出于太冲；（太冲，在足大指本节后二寸陷中。）脾之原，出于太白；（太白，在足大指后内侧白肉际陷中。）肾之原，出于太溪；（太溪，在足内踝后五分。）少阴之原，出于兑骨；（少阴，手少阴也。兑骨，即神门穴，在掌后锐骨端陷中。）胆之原，出于丘墟；（丘墟，在足外踝下如前陷中。）胃之原，出于冲阳；（冲阳，在足跗上，去内庭五寸高骨间动脉。）三焦之原，出于阳池；（阳池，在手表腕上陷者中。）膀胱之原，出于京骨；（京骨，在足小指外侧、本节后大骨下白肉际陷中。）大肠之原，出于合谷；（合谷，在手大指次指歧骨间陷中。）小肠之原，出于腕骨。（腕骨，在手外侧、腕前起骨下陷中。）

　　十二经皆以俞（一作 ）为原者，何也？然：五脏俞（一作 。下同。）者，三焦之所行，气之所留止也。（十二经皆营卫为之流行，三焦者营卫之所出，营卫所留止之处，即三焦所留止之处也。）三焦所行之俞为原者，何也？（言何以三焦之所留即名为原也。）

　　然：脐下肾间动气者，人之生命也，十二经之根本也，故名曰原。（此即三十六难所云命门乃三焦之所本也。详三十六难中。）三焦者，原气之别使也，（言根本原气分行诸经，故曰别使。）主通行三气，经历于五脏六腑。（三气，三焦有上、中、下三者之气也。）原者，三焦之尊号也，（分言之则曰三焦，从其本而言之则曰原，故云尊号。）故所止辄为原。五脏六腑之有病者，皆取其原也。（三焦为原气别使，则三焦气所在，即原气所在，故即以原名之，而病之深者，当取乎此也。《灵·九针十二原篇》云：“五脏有疾，当取之十二原。十二原者，五脏之所以禀三百六十五节气味也。”说最明晓。）

　　六十七难曰：五脏募皆在阴，而俞（一作 。 下有一“皆”字。）在阳者，何谓也？（募，音暮。气所结聚处也。

　　俞，《史记·扁鹊传》作“输”，犹委输之义也。阴，腹也。肺募中府属本经，心主募巨阙属任脉，脾募章门属肝经，肝募期门属本经，肾募京门属胆经，胃募中脘属任脉，大肠募天枢属胃经，小肠募关元属任脉，胆募日月属本经，膀胱募中极属任脉，三焦募石门属任脉，诸穴皆在腹也。阳，背也。《素·气府论》：“五脏之俞各五，六腑之俞各六”；《灵·背输篇》云：“肺俞在三焦之间，心俞在五焦之间，膈俞在七焦之间，肝俞在九焦之间，脾俞在十一焦之间，肾俞在十四焦之间，皆侠脊相去三寸所”，焦即椎也。其心包俞在四椎下，大肠俞在十六椎下，小肠俞在十八椎下，胆俞在十椎下，胃俞在十二椎下，三焦俞在十三椎下，膀胱俞在十九椎下，诸穴亦侠脊相去三寸，俱属足太阳脉，皆在背也）

　　然：阴病行阳，阳病行阴。故令募在阴，俞（一作 。下同。）在阳也。（言阴经本皆在腹，而其俞则俱在背；阳经本皆在背，而其募则皆在腹，盖以病气互相流传，由经络本互相通贯，故其气之结聚输转之处交相会也。）

　　六十八难曰：五脏六腑，皆有井、荥、俞、经、合，皆何所主？（言此诸穴，刺之主治何病也。）

　　然：经言所出为井，所流为荥，所注为俞，所行为经，所入为合。（出，始发源也。流，渐盛能流动也。注，流所向注也。行，通达条贯也。

　　入，藏纳归宿也。五句本《灵·九针十二原篇》。经文流作“溜”，义同。）井主心下满，荥主身热，俞主体重节痛，经主喘咳寒热，合主逆气而泄。（由六十四难五行所属推之，则心下满为肝木之病，身热为心火之病，体重节痛为脾土之病，喘咳寒热为肺金之病，逆气而泄为肾水之病，然此亦论其一端耳。两经辨病取穴之法，实不如此，不可执一说而不知变通也。）此五脏六腑井、荥、俞、经、合所主病也。

　　六十九难曰：经言虚者补之，实者泻之，不实不虚，以经取之，何谓也？（虚，血气虚也。实，血气实也。补之，行针用补法也。泻之，行针用泻法也。其说详《素·离合真邪论》等篇。以经取之，言循其本经所宜刺之穴也。）

　　然：虚者补其母，实者泻其子，当先补之，然后泻之。（母，生我之经，如肝虚则补肾经也，母气实，则生之益力。

　　子，我生之经，如肝实则泻心经也，子气衰，则食其母益甚。详见下文七十五难。）不实不虚，（一本作不虚不实）以经取之者，是正经自生病，不中他邪也，当自取其经，故言以经取之。（正经自病，如四十九难所云之类是也。自取其经，即于本经取所当刺之穴，不必补母泻子也。）

　　七十难曰：（一本有“经言”二字）春夏刺浅，秋冬刺深者，何谓也？（《灵·终始篇》云：“春气在毛，夏气在皮肤，秋气在分肉，冬气在筋骨，刺此病者，各以其时为齐。”两经虽互有异同，此其大较也。）

　　然：春夏者，阳气在上，人气亦在上，故当浅取之；秋冬者，阳气在下，人气亦在下，故当深取也。（阳气，谓天地之气。人气，谓营卫之气。上，谓皮肉之上。下，谓筋骨之中。浅取、深取，必中其病之所在，则易已也。）春夏各致一阴，秋冬各致一阳者，何谓也？（致，取也，谓用针以取其气也。）

　　然：春夏温，必致一阴者，初下针，沉之至肾肝之部，得气，引持之阴也。（温，时令温也。

　　阳盛则阴不足，故取阴气以补阳也。沉之，谓深入其针至肾肝筋骨之位。引，谓引其气而出之至于阳之分也。）秋冬寒，必致一阳者，初内针，浅而浮之至心肺之部，得气，推内之阳也。（寒，时令寒也。阴盛则阳不足，故取阳气以补阴也。

　　浮之，谓浅纳其针至心肺皮血之位。推，谓推其气而入之至于阴之分也。此即经文所谓“从阴引阳，从阳引阴”之义。）

　　是谓春夏必致一阴，秋冬必致一阳。

　　七十一难曰：经言刺营无伤卫，刺卫无伤营，何谓也？（营主血在内，卫主气在外，营卫有病，各中其所，不得诛伐无过也。此即《素·刺齐论》所云：“刺骨无伤筋，刺筋无伤肉，刺肉无伤脉，刺脉无伤皮，刺皮无伤肉，刺肉无伤筋，刺筋无伤骨”之义。）

　　然：针阳者，卧针而刺之；（阳，卫也。卫在外，欲其浅，故侧卧其针，则针锋横达，不及营也。）

　　刺阴者，先以左手摄按所针荥俞之处，气散乃内针。（阴，营也。营在内，针必过卫而至营，然卫属气，可令得散，故摄按之使卫气暂离其处，则针得直至营，而不犯卫也。）是谓刺营无伤卫，刺卫无伤营也。

　　七十二难曰：经言能知迎随之气，可令调之；调气之方，必在阴阳，何谓也？（《灵·终始篇》云：“阳受气于四末，阴受气于五脏。故泻者迎之，补者随之，知迎知随，气可令和，和气之方，必通阴阳。”引经文本此。盖阳经主外，故从四末始，阴经主内，故从五脏始。迎者，针锋迎其来处而夺之，故曰泻。随者，针锋随其去处而济之，故曰补。通阴阳者，察其阴阳之虚实，不得误施补泻也。详见七十九难中。）

　　然：所谓迎随者，知营卫之流行，经脉之往来也。随其逆顺而取之，故曰迎随。（知往来逆顺，正经文所谓迎随之义，越人之所本也。诸家论说纷纷，皆属误解，盖经学之不讲久矣！）

　　调气之方，必在阴阳者，知其内外表里，随其阴阳而调之，故曰调气之方，必在阴阳。（阳主外、主表，阴主内、主里，察其虚实而补之、泻之，令调和也。）

　　七十三难曰：诸井者，肌肉浅薄，气少不足使也，刺之奈何？（诸井皆在手足指末上，故云肌肉浅薄。气藏于肌肉之内，肌肉少，则气亦微。不足使，谓补泻不能相应也。）

　　然：诸井者，木也；荥者，火也。火者，木之子，当刺井者，以荥泻之。（此泻子之法也。如用补，则当补其合，可类推。然惟井穴为然，盖以其气少不足为补泻，泻子补母，则气自应也。）

　　故经言（一作云）补者不可以为泻，泻者不可以为补，此之谓也。（言泻则当以子，补则当以母，不可误施。）

　　七十四难曰：经言春刺井，夏刺荥，季夏刺俞，秋刺经，冬刺合者，何谓也？（五句经文无考）

　　然：春刺井者，邪在肝；夏刺荥者，邪在心；季夏刺俞者，邪在脾，秋刺经者，邪在肺；冬刺合者，邪在肾。（此亦以五脏所属为言也。井与春皆属木，荥与夏皆属火，俞与秋皆属金，合与冬皆属水，故四时有病，则脏气亦与之相应，故刺法亦从时也。）

　　其肝、心、脾、肺、肾，而系于春、夏、秋、冬者，何也？然：五脏一病，辄有五也。（言有五者之证现于外也。）

　　假令肝病，色青者肝也，臊臭者肝也，喜酸者肝也，喜呼者肝也，喜泣者肝也。（说详四十九难中。此举邪之在肝者，以例其余也。）其病众多，不可尽言也。（言五者之变，不可胜穷也。）四时有数，而并系于春、夏、秋、冬者也。（言病虽万变，而四时实有定数，治之之法，总不出此，其道简约易行也。）针之要妙，在于秋毫者也。（此又推言用针之道，其微妙之处，乃在秋毫之间，又非四时之所得而尽，学人又不可因易而忘难也。）

　　七十五难曰：经言东方实，西方虚，泻南方，补北方，何谓也？（此即六十九难泻子之法。南方为东方之子，北方为西方之子、东方之母。说详下文。）

　　然：金、木、水、火、土，当更相平。（更相平，言金克木，木克土，循环相制，不令一脏独盛而生病也。）东方木也，西方金也。木欲实，金当平之；火欲实，水当平之；土欲实，木当平之；金欲实，火当平之；水欲实，土当平之。（此言五行本然之道也。）东方者肝也，则知肝实；西方者肺也，则知肺虚。泻南方火，补北方水。南方火，火者，木之子也；（实则泻其子也。）北方水，水者，木之母也。水胜火，（木之母胜木之子也。）子能令母实，母能令子虚，（木之子火，为木之母水所克，则火能益水之气，故曰子能令母实。水克火，能夺火之气，故曰母能令子虚。）故泻火补水，欲令金不得平木也。（子能令母实，泻子则火势益衰，而水得以恣其克伐；母能令子虚，补母则水势并旺，而火不敢留其有余，如此则火不能克金，而反仰食木之气以自给，使金气得伸，而木日就衰，则金自能平木也。不字诸家俱以为衍文。

　　经曰：不能治其虚，何问其余，此之谓也。（言治金虚之法当如此，不可止取一经以为补泻也。若此义不明，则治虚之法且不能，安能治他病乎？二语经文无考。）

　　七十六难曰：何谓补泻？当补之时，何所取气？当泻之时，何所置气？（言取何气以为补；而其所泻之气，则置之何地也。）

　　然：当补之时，从卫取气；当泻之时，从营置气。（卫主气，故取气于卫。其法详下七十八难中。从营置气，谓散其气于营中也。）其阳气不足，阴气有余，当先补其阳，而后泻其阴；阴气不足，阳气有余，当先补其阴，而后泻其阳。（此承上文而言补泻之法，尤当审其阴阳虚实也。卫为阳，营为阴，卫虚而营实，则补阳泻阴；营虚而卫实，则补阴泻阳，而其补泻之法，则又有先后也。《灵·终始篇》云：“阴盛而阳虚，先补其阳，后泻其阴而和之；阴虚而阳盛，先补其阴，后泻其阳而和之。”此其说之所本也。）营卫通行，此其要也。（阴阳得其平，则营卫之气通畅流行矣。要，谓要法也。）

　　七十七难曰：经言上工治未病，中工治已病者，何谓也？然：所谓治未病者，见肝之病，则知肝当传之与脾，（木旺侮土也。）故先实其脾气，无令得受肝之邪，（补其脾气，则能御肝，不受克贼也。）故曰治未病焉。中工治已病者，见肝之病，不晓相传，但一心治肝，（专治肝而肝邪入脾，则脾又病，经所谓“故病未已，新病复起”者也。）故曰治已病也。

　　七十八难曰：针有补泻，何谓也？然：补泻之法，非必呼吸出内针也。（《素·离合真邪论》云：“吸则内针，无令气忤，……候呼引针，呼尽乃去，大气皆出，故命曰泻。……呼尽内针，静以久留，以气至为故，……候吸引针，气不得出，各在其处，推合其门，令神气存，大气留止，故命曰补。”此呼吸出内之法，越人以为其道不尽于此，当如下文所云也。）知为针者，信其左；不知为针者，信其右。（信其左，谓其法全在善用其左手，如下文所云是也。信其右，即上呼吸出内针也。持针以右手，故曰信其右。）当刺之时，（一本有必字）先以左手厌按所针荥、俞之处，弹而努之，（弹，指击也。努，揉也。）爪而下之，（以爪掐至肉中也。）其气之来，如动脉之状，（动其血气，则气来聚如脉口之动，此左手所候之气也。）顺针而刺之，得气，（谓气至针，此针下所候之气也。）因推而内之，（推入其针，气亦从之入也。）是谓补；动而伸之，（谓摇动而引出其气也。）是谓泻。不得气，乃与男外女内；（男则候之于卫之外，女则候之于营之内。）不得气，是谓十死不治也。（候气而气不至，则营卫已脱，针必无功。十死，言无一生也。）

　　七十九难曰：经言迎而夺之，安得无虚？随而济之，安得无实？虚之与实，若得若失；实之与虚，若有若无，何谓也？然：迎而夺之者，泻其子也；随而济之者，补其母也。（迎随，解见七十二难。经语见《灵·九针十二原篇》。按此子母即以本经井、俞所属五行生克言，非如七十五难指五脏所属子母也。）假令心病，泻手心主俞，是谓迎而夺之者也；补手心主井，是谓随而济之者也。（心病属火，本当取荥。阴受气于五脏，其经气从俞及荥、及井，泻俞则迎其来处而夺之，俞属土，心之子也；补井则随其去处而济之，井属木，心之母也。）

　　所谓实之与虚者，牢濡（一作濡牢）之意也。气来实牢者为得，濡虚者为失，故曰若得若失也。（气，指针下之气也。

　　其气来而充实坚牢为得，濡弱虚微为失，言得失则有无在其中矣。）

　　八十难曰：经言有见如入，有见如出者，何谓也？（二句经文无考）

　　然：所谓有见如入者，谓左手见气来至，乃内针，（即七十八难所谓“动脉之状”是也。滑氏谓：“有见如入下当欠有见如出四字。”）针入见气尽，乃出针。（气尽，其气来而复散也。）是谓有见如入，有见如出也。（滑氏《本义》：“如读若‘而'”，古字通用。）

　　八十一难曰：经言无实实，无虚虚，损不足而益有余，（言实者宜泻，而反补之；虚者宜补，而反泻之；不足者，反损之；有余者，反益之，皆误治也。经文见《灵·九针十二原篇》。）是寸口脉耶？将病自有虚实耶？（一作也。言所谓虚实者，不知其指脉言，抑指病言也。）其损益奈何？（言其损益之法，将何如而得也。）

　　然：是病，非谓寸口脉也，谓病自有虚实也。假令肝实而肺虚，肝者木也，肺者金也，金木当更相平，（说详七十五难中。）当知金平木。（言当泻南方、补北方也。）假令肺实而（一作故知两字。）肝虚，微少气，用针不补其肝，而反重实其肺，（如此则肺益甚，而肝益虚矣。）

　　故曰实实虚虚，损不足而益有余。此者，中工之所害也。（害，谓不惟不能治其病，而反害其人也。）

　　
