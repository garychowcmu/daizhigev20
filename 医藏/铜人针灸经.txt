铜人针灸经佚名

　　提要

　　卷一

　　卷二

　　卷三

　　卷四

　　卷五

　　卷六

　　卷七

　　提要

　　《铜人针灸经》七卷，不着撰人名氏。按晁公武《读书后志》曰：《铜人腧穴针灸图》三卷，皇朝王惟德撰。仁宗尝诏惟德考次针灸之法，铸铜人为式，分脏腑十二经，旁注腧穴所会，刻题其名，并为图法及主疗之术，刻版传于世。王应麟《玉海》曰：天圣五年十月壬辰，医官院上所铸腧穴铜人式二。诏一置医官院，一置大相国寺仁济殿。先是，上以针砭之法传述不同，命尚药奉御王惟一考明堂气穴经络之会，铸铜人式。又纂集旧问，订正讹谬，为《铜人腧穴针灸图经》三卷，至是上之，摹印颁行。翰林学士夏竦序所言与晁氏略同，惟王惟德作惟一，人名小异耳。此本卷数不符，而大致与二家所言合。疑或天圣之旧本而后人析为七卷欤。周密《齐东野语》曰：尝闻舅氏章叔恭云，昔倅襄州日，尝获试针铜人全像，以精铜为之，腑脏无一不具。其外腧穴则错金书穴名于旁，凡背面二器相合，则浑然全身。盖旧都用此以试医者。其法外涂黄蜡，中实以水，俾医工以分折寸，案穴试针。中穴则针入而水出，稍差则针不可入矣。亦奇巧之器也。后赵南仲归之内府，叔恭尝写二图，刻梓以传焉。今宋铜人及章氏图皆不传，惟此书存其梗概尔。 

　　卷一

　　夫《黄帝正经》者，是先圣之遗教，乃后人之令范。是以先明流注、孔穴，靡不指的其源，若或茍从异说，恐乖正理之言。其十三经脉者，皆有俞、原，手足阴阳之交会，血气之流通，外营指节，内连脏腑。故经云：“手三阳之脉从手至头，手三阴之脉从手至胷（按：此处误，依《灵枢逆顺肥瘦》原文，为“从藏走手”），足三阳之脉从足至头（按：此处误，依《灵枢逆顺肥瘦》原文，应为“从头走足”），足三阴之脉从足至胷（按：依《灵枢逆顺肥瘦》原文为“腹”）”，是谓日夜循环、阴阳会合。

　　又曰“春夏刺浅，秋冬刺深”，缘春夏阳气在上，人气亦在上，故当浅取之；秋冬阳气在下，人气亦在下，故当深取之。

　　是以“春夏各致一阴，秋冬各致一阳”者也。然：春夏温必致一阴者，初下针沉之至肾肝之部，得气，乃引持之阴也。秋冬寒必致一阳者，乃初内针浅而浮之至心肺之部，得气，而推内之阳也。是谓“春夏必致一阴，秋冬必致一阳”者也。（按：此段为《难经七十难》原文，而与通行本有异，文句略有不通。《难经》原文为：“春夏各致一阴，秋冬各致一阳者，何谓也?”）

　　凡孔穴流注，所出为井，所流（按：通作“溜”，下同。）为营（按：应为“荥”），所注为俞，所过为原，所行为经，所入为合，此针之大法也。春刺井，夏刺营，仲夏刺俞，秋（按：据《难经七十四难》，当缺“刺经”两字。），冬刺合也。

　　营（按：应为“肺”）出少商为井，手太阴脉也，流于鱼际为营（按：误，应为“荥”，下同。），注于太泉为俞，过于列缺为原，行于经渠为经，入于尺泽为合。心出中冲为井，手少阴脉也，流于劳宫为营，注于大陵为俞，过于内关为原，行于间使为经，入于曲泽为合。心包络脉手厥阴之脉也，出于少冲为井，流于少府为营，注于神门为俞，过于通理为原，行于灵道为经，入于少海为合。大肠出于商阳为井，手阳明脉也，流于二间为营，注于三间为俞，过于合谷为原，行于阳溪为经，入于曲池为合。三焦出于闗冲为井，手少阳脉也，流于液门为营，注于中渚为俞，过于阳池为原，行于支渠为经，入于天井为合。小肠出于少泽为井，手太阳脉也，流于前谷为营，注于后溪为俞，过于腕谷为原，行于阳谷为经，入于少海为合。手三阴三阳流注者。

　　胃出于厉兑为井，足阳明脉也，流于内庭为营，注于陷谷为俞，过于冲阳为原，行于解溪为经，入于三里为合。胆出于窍阴为井，足少阳脉也，流于侠溪为营，注于临泣为俞，过于丘墟为原，行于阳辅为经，入于阳陵泉为合。膀胱出于至阴为井，足大阳脉也，流于通谷为营，注于束骨为俞，过于京骨为原，行于昆仑为经，入于委中为合。脾出于隐白为井，足大阴脉也，流于大都为营，注于太白为俞，过于公孙为原，行于商丘为经，入于阴陵泉为合。肝出大敦为井，足厥阴脉也，流于行间为营，注于太冲为俞，过于中封为原，行于中都为经，入于曲泉为合。肾出涌泉为井，足少阴脉也，流于然谷为营，注于太溪为俞，过于水泉为原，行于复溜为经，入于阴谷为合。足三阴三阳所流注者。

　　又云：“能知迎随之气，可令调气，调气之方者，必在阴阳。”然：所谓“迎随”者，知荣卫之流行，经络之往来也，随其顺逆而取之，故曰“迎随”。“调气之方，必在阴阳”者，知其表里，随其阴阳而调之。故曰“调气之方，必在阴阳“者也。（按：此段为《难经七十二难》，原文为“知其内外表里”）

　　夫用针刺，刺者须明其孔穴，补虚泻实，送坚付软，以急随缓，荣卫常行，勿失其理。故经云“虚者补之，实者泻之。不虚不实，以经取之。”然：虚者补其母，实者泻其子，当先补而后泻。“不实不虚，以经取穴”者，然：是正经目中他邪，当自取其经，故言“以经取之”。（按：此段为《难经六十九难》，原文为“是正经自生病，不中他邪也”）

　　又云：“刺营无伤于卫，刺卫无伤于营”，然：针阳者，卧针而刺之；刺阴者，先以左手捻按所针营（按：应为“荥”）俞之处，候气散乃内针，是谓“刺营无伤于卫，刺卫无伤于营”也。

　　又云：“东方实，西方虚，泻南方，补北方”者。然：是金、水、木、火、土，当于相平也。缘东方木，西方金，木欲实，金当平之；火欲实，水当平之；东方者，肝也，则知肝实；西方者，肺也，则知肺虚。“泻南方，补北方”者，南方火，火者，木之子；北方水，水者，木之母。水胜火。子能令母实，母令子虚。故泻火补水，欲令金不得平木也。经言“不能治其虚，何问其余”，此之谓也。

　　又曰：“夫言气实者，热也；气虚者，寒也。针实者，以右手持针，左手捻按，开针穴以泻之。虚者以左手闭针穴以补之。补泻之时，与气开阖相应。”是谓“针容一豆补泻”之理也。又云：“虚者，徐而疾；实者，疾而徐。徐即是泻，疾即是补，补泻之法一依此也。下针之时，搯取穴，置针于营上三十六息。以左（按：当缺“手”字）搯穴令定，法其地不动；右手持针，象其天而运转也。于此三十六息然定得针，右手存意捻针，左手搯穴可重五两已（按：通“以”）来计。其针如转如不转，徐徐下之。若觉痛，即可重二两。若不觉，以经下之。入人营至卫至病（按：似应为“入卫至营至病”），得气，如鲔鱼食钓，即得其病气也，量其轻重以经取之。名曰“疾徐”者，至病即得气，欲出针时，子午缓缓出而引病气不絶，名曰徐也。旣引气名一向无补名之曰泻。” （按：似有缺、误，不通）

　　问曰：“凡下针时，若为是好？”答曰：“徐徐下之，坚持为实。凡下针，先须持针坚得安稔，不用饱食，亦不用空肚。如患人欲针针（按：疑衍）者，有乘车来者，有步行来者。如人行十里许，须令坐息，安神定气。乘车者，如人行三里许。患人嘿嘿而不言，安心大坐，候气脉安定，乃可下针。”

　　又云：“夫针之者，不胷身心口如衔索曰欲内视消息气而（按：似有缺、误，不通），不得妄行针。针入一分知天地之气，针入二分知呼吸之气，针入三分知逆顺之气。针皮毛者无伤肌肉，针肌肉者无伤筋脉，针筋脉者无伤骨髓，针骨髓者无伤诸络。东方甲乙木，主人筋膜；南方丙丁火，主人血脉；西方庚辛金，主人皮毛；北方壬癸水，主人骨髓；中央戊己土，主人肌肉。针伤筋膜者，令人愕视、失魂；针伤血脉者，令人烦乱、失神；针伤皮毛者，令人上气、失魄；针伤骨髓者，令人呻吟、失志；针伤肌肉者，令人四肢不收、失智也。刺若中心，一日死；刺若中肝，五日死；刺若中肾，六日死；刺若中肺，三日死；刺若中脾，十日死；刺若中胆，一日半死。”

　　又云：“无刺大醉，无刺大怒，无刺大劳，无刺大饱，无刺大饥，无刺大渴，无刺大惊，已（按：通“以”）上，古之深戒也。”

　　又，黄帝问岐伯曰：“余闻九针之名，上应天地四时阴阳，愿闻其方，传于后代。”岐伯对曰：“九针者，一曰镵针，二曰圆针，三曰鍉针，四曰锋针，五曰（按：应为“铍”）针，六曰丸（按：应为“员”）利针，七曰毫针，八曰长针，九曰大针，此乃九针之名。九针所应，一天、二地、三人、四时、五音、六律、七星、八风、九野。人之身形示（按：应为“亦”）应之也，各有所宜。人皮应天，人肉应地，人脉应人，人筋应四时，人声应音，人阴阳合气应律，人齿面目应星，人出入气应风，人九窍三百六十五络应九野。故一针皮，二针肉，三针脉，四针筋，五针骨，六针调阴阳，七针益精，八针除风，九针通九窍，除三百六十五节气，此之谓各有所立也。” （按：此段除“九针之名”引自《灵枢九针十二原》外，余皆为《素问针解》原文，故据二篇校之）

　　黄帝问曰：“人生有形，不离阴阳；天地合气，别为九野，分为四时，月有小大，日有长短。长（按：此为衍文）万物并至，不可胜量，虚实呿吟，敢问其方。”岐伯曰：“木得金而伐，火得水而灭，土得木而达，金得火而缺，水得土而絶，万物尽然，不可胜竭。故针有悬布天下者五，黔首其（按：应为“共”）余食，莫知之也。一曰治神，二曰知养身，三曰知毒药为真，四曰制砭石小大，五曰知府藏血气之诊。五法俱立，各有所先。今末世之刺也，虚者实之，满者泄之，此皆众工所共知也。若夫法天则地，随应而动，和之者若响，随之者若影，道无鬼神，（按：当缺“独来”）独往。“黄帝曰：“愿闻其道”，岐伯曰：“凡刺之真，必先治神。五脏已定，九候已备，乃后存针。众脉不见，众凶弗闻，外内相得，无以形先，可玩往来，乃施于人。人有虚实，五虚勿近，五实勿逺，至其当发，间不容瞚。手动若务，针耀而匀，静意视义，观适之变，是谓冥冥，莫知其形。见其乌乌，见其稷稷，从见其飞，不知其谁，伏如横弩，起如发机。”黄帝曰：“何如而虚？何如而实？”岐伯曰：“刺虚者须其实，刺实者须其虚也。留气已至，慎守勿失。深浅在志，逺近如一。如临深渊，手如握虎，神无营于众物。”（按：此段为《素问宝命全角论》原文，均据之校）

　　今列孔穴图于后者

　　卷二

　　今具列一十二人形共计二百九十穴

　　上星一穴，在额颅上直鼻中央，入髪际一寸、陷容豆是穴。督脉气所发。主疗头风，头肿皮肿而虚（按：据《针灸大成督脉考正穴法》所引《铜人》原文，应为“头皮肿，面虚”，应是。）鼻塞，头痛。针入二分，留十呼，泻五吸。针下气尽，更停针引之，得气即泻。灸亦得，然不及针。日灸三壮，至百五壮罢，不宜多灸。须停十余日，然后更灸。若频灸，恐拔气大上，令人眼暗，故不用相续加。灸满五十壮，即以细三棱针刺头上，令宣通热气者，热不止，热气上冲头痛也。戒酒、面、荞麦。

　　顖会一穴，在上星上一寸、陷者中是穴。督脉气所发。主疗鼻塞。日灸二七壮，至七日停。初灸之时痛，五十壮即不痛，至七十壮或痛，即停灸。其鼻塞，若灸至四日，便当渐可，至七日即差。针入二分，留三呼，得气即泻。主疗头风痛，白屑起，多睡。针之弥佳。针讫，可用末盐、生麻油相和，以揩发根下。 头悉涂，数数用此，即末无头风。八岁以上，方可针。顖门未合，若针，不幸令人死。忌荞麦、热食、猪肉。

　　前顶一穴，在顖会上一寸五分，骨陷中是。甄权《针经》云“一寸”是穴，今依《素问》“一寸五分”为定。督脉气所发。主疗头风热痛，头肿，风癎。针入三分，留七呼，泻五吸。大肿极，即以三棱针刺之遶四方一寸以下，其头痛、肿立差，复以盐末、生麻油揩发际下。灸亦得。

　　百会一穴，在前顶后一寸半，顶中心。督脉、足大（按：应为“太”）阳之会。主疗脱肛，风癎，青风，心风，弓角反张、羊鸣多哭、言语不择、发时即死、吐沫、心中热闷，头风，多睡，心烦，惊悸，无心力，志（按：据《针灸大成督脉考正穴法》所引《铜人》原文，应为“忘”，亦通。）前失后，吃食无味，头重，饮酒面赤，鼻塞。针入二分，得气即泻。如灸，数至百五，即停三五日。讫，绕四畔以三棱针刺令出血，以井花水淋之，令气宣通。不得一向火灸，恐拔气上，令人眼暗。忌酒、面、猪、鱼、荞麦、蒜韭等。

　　天突一穴，在结喉下陷者中宛宛。是阴维、任脉之会。针入五分，留三呼，得气即泻。主欬嗽上气，噎，胷中气（按：疑缺字），喉内状如水鸡声，肺壅唾脓血，气壅不通，喉中热疮、不得下食。灸亦得，然不及针。其下针，直横下，不得低手，即五脏之气伤，令人短寿。慎加药法及辛、酸、滑等。

　　璇玑一穴，在天突下一寸陷者中，仰头取之是穴。任脉气所发。主胷（按：当缺“胁”字）支满、痛，喉痹，咽痈，水浆不下。灸五壮，针入三分。

　　华盖一穴，在璇玑下一寸陷中，仰而取之。任脉气所发。主胷胁支满、痛引胸中，欬逆，上气，喘不能言。灸五壮，针入三分。

　　紫宫一穴，在华盖下一寸六分陷中，仰而取之。任脉气所发。主胷胁支满、痹痛、骨疼，饮食不下，呕逆，上气，烦心也。灸五壮，针入三分。

　　玉堂一穴，在紫宫下一寸六分陷中。一名“玉英”。任脉气所发。主胸满不得喘息、痹痛、骨疼，呕逆，上气，烦心。灸五壮，针入三分。

　　亶（按：通作“膻”）中一穴，一名“元儿”。在玉堂下一寸六分，横直两乳间陷者中。任脉气所发。宜灸，至七七止。主肺痈咳嗽、上气、唾脓，不得下食，胷中气满如塞。禁穴，不可针。针，不幸令人死。

　　中庭一穴，在亶（按：通作“膻”）中下一寸六分陷中。任脉气所发。主胷胁支满，心下满，食饮不下，呕逆吐食还出。灸五壮，针入三分。

　　巨骨一穴，在心脾骨头　（按：据《针灸甲乙经》作“在肩端上行、两叉骨间陷者中”。《针灸资生经卷一》云“《铜人》云‘巨骨二穴，在肩端上两叉骨间’，《明堂经下经》亦同。但《明堂经上经》云‘巨骨一穴，在心脾骨头’，不特‘一穴‘、字不同，而穴‘在心脾骨头’，亦异。岂其所谓‘一穴在心脾骨头’者，非巨骨耶。不然、即是误写二字、作一字。肩胛、为心脾也。”）。不可（按：疑衍）日灸三壮至七壮。主惊癎，破心吐血。禁针。针，则倒悬一食顷，然后乃可下针。针入四分，泻之勿补，针出始得正坐。忌酒、面、热食、猪、鱼、生冷物。

　　云门二穴，在巨骨下，气户两傍，各二寸陷中，动脉应手，举臂取之。山晀经（按：未详）云“在人迎下第二骨间，相去二寸三分”。足太阴脉气所发。治呕逆气上，胷胁彻背痛。通灸，禁针，理肺同药疗之。针深令人气逆。

　　少商（按：当缺“二穴”两字）者，木也。在手大指端侧，去爪甲角如韮叶，白肉际，宛宛中。手大（按：应为“太”）阴脉之为井也。针入一分。主不能食，腹中气满，吃食无味。宜针不宜灸。以三棱针刺之，血出胜气，之所以胜气针者，此脉胀腮之腮中有气，人不能食，故刺出血（按：似难解。《针灸资生经卷一》作：“以三棱针刺之令血出，胜气针。所以胜气针者，此脉胀腮之。候腮中有气，人不能食。故刺出血。”），以宣诸藏暌也。忌冷、热食。

　　鱼际二穴者，火也。在手大指节后，内侧散脉中。手太阴之所流（按：通作“溜”）为营（按：误，应为“荥”）也。主虚热，洒洒毛竖，恶风寒，舌上黄，身热，咳嗽，喘痹走背胷、不得息，头痛甚、汗不出，热烦，心少气不足以息，阴痒，腹痛、不下食，时挛，支满，喉中焦、干渴，痉，上气，热病寒栗，鼓颔，腹满，阴瘘色不变，肺心痛牵引尻、溺出，膈中虚，食饮呕，身热汗出，重呕吐血，日（按：疑为“目”）泣出，短气，心痹，悲怒逆气，任惕，胃气逆也。针入二分。

　　卷三

　　神庭一穴，在髪际直鼻上督脉，上一寸髪际是也。足太阳、阳明之会。主治肿气，风癎、颠风不识人、羊鸣、角弓反张、披髪而上歌下哭、多学人言语，惊悸不得安寝。禁不可针。日灸七壮至百壮。若针，即发于其病在举火之时（按：似有缺、误）。忌猪、羊、鱼肉、酒、面、热食。

　　曲差二穴，在神庭傍一寸半，（按：应缺“入” 字）髪际。足太阳脉气所发。主心中烦满，汗不出、头项痛、身热，目视不明。针入三分，灸三壮。

　　临泣二穴，在目上直入髪际五分，陷者中。足太阳、少阳之会。主卒不识人，风癎，鼻塞。针入三分，留七呼。

　　眉冲二穴，一名“小竹”，在当两眉头直上，入髪际（按：似有缺。未言寸数，亦未言所属经脉。另，据《针灸大成足太阳膀胱考证穴法》，应为足太阳脉气所发，穴在“神庭、曲差之间”。）理目，五般癎，头痛，鼻塞。不宜灸，针入三分。（按：据《针灸资生经卷一》“明堂上経、有眉冲穴。而铜人経、无之。理、目、五般痫、头痛、鼻塞等疾所。不可廃者”）

　　水沟一穴，在鼻柱下人中（按：据《针灸资生经卷一》作“一名人中”）。督脉、手阳明之会。主疗消渴、饮水无多少、水气遍身肿，失笑无时，颠癎、语不识人、乍喜乍哭，牙关不开，面肿唇动叶叶肺风状如虫行（按：似有缺、误，难解。据《针灸大成督脉考正穴法》作“面肿唇动，状如虫行”）。针入四分，徐徐出之。灸亦得，然不如针。若是水气，唯有此穴可针，若针他穴，水尽即死。

　　承浆一穴，在颐前，下唇下。足阳明（按：据《针灸甲乙经》，当缺“任脉” 两字）之会。主偏风口喎，面肿，消渴，面风口不开，口中生疮。针入三分半，然后徐徐引气而出。灸，亦任日灸七七壮。若频灸，恐足阳明脉断，令风不差。若停息、复灸，令其风通宣，应时立愈。其艾炷，依小竹筋头大作之。但令当脉灸之雀粪大，亦能愈疾。又有一途，如脉内疝、瘕、痃、癖块、伏梁气之徒，唯须大艾炷。故《小品》曰：“腹背烂，烧四支，则但除风邪而已。如鸠尾以至头，皆不可多灸、及不可用大艾炷。”

　　俞府二穴，在巨骨下，去璇玑傍各二寸陷中。足太阳脉气所发（按：此处误。据《针灸甲乙经》，当为“足少阴脉气所发”）主欬逆，上气，喘，呕吐，胷满不得食。仰卧取之。灸五壮，针入三分。

　　彧中二穴，在俞府下一寸六分，陷中。仰卧取之。足少阴脉气所发。主胷胁支满，欬喘、不得息，呕吐，胷满不能食。灸五壮，针入三分。

　　神藏二穴，在彧中下一寸六分，陷中。仰而取之。足少阳（按：应为“阴”）脉气所发。主胷胁支满，咳逆不得食。针入三分，灸五壮。

　　灵虚二穴，在神藏下一寸六分，陷中。仰而取之。足少阳（按：应为“阴”）脉所发。主胷胁支满、引胷不得息，呕吐，胷满不得食。针入三分，灸五壮。

　　神封二穴，在灵墟下一寸六分（按：似有缺。据《针灸甲乙经》，有“陷者中，足少阴脉气所发”）。主胷满不得息，咳逆，乳痈、洒浙恶寒。灸五壮，针入三分。

　　步郎（按：通作“廊”）二穴，在神封下一寸六分，陷者中。仰取之。足少阴脉气所发。主胷胁支满，鼻不通，呼吸少气，喘息，不得举臂。针入三分，灸五壮。

　　五处二穴，足太阳脉气所发。在头上督脉傍，去上星二寸半（按：据《针灸甲乙经》，及《针灸大成足太阳膀胱考证穴法》俱作“一寸五分”）。主目不明，头 眩风痹闷。针入三分，灸五壮。

　　承光二穴，在五处后寸半（按：据《针灸甲乙经》作“二寸”，《针灸大成足太阳膀胱考证穴法》作“一寸五分”），足太阳脉气所发。主风眩头痛，欲呕吐，心烦。针入三分，不可灸。

　　通天二穴，在承光后一寸半。足太阳脉气所发。主项痛、暂起僵仆。针入三分，灸三壮。

　　攅竹二穴，在两眉头陷中。足太阳脉气所发。主目视，视物不明，眼中热、疼及眼眶。针入三分，不宜灸。

　　晴明二穴，在目内眦头上，畔（按：疑为“襻”）者中（按：据《针灸甲乙经》作“一名泪孔，在目眦外。”《针灸大成足太阳膀胱考证穴法》作“一名泪孔，目内眦。明堂云‘内眦头外一寸、宛宛中’”）。手、足太阳阳明之会（按：据《针灸甲乙经》并有“气府论注云‘手足太阳、足阳明、阴阳蹻，五脉之会” 《针灸大成足太阳膀胱考证穴法》同）。主肤翳（按：应有缺字。《针灸大成足太阳膀胱考证穴法》作“淫肤白翳”）白膜覆瞳子，眼暗、雀目，冷泪，眼视物不明、努肉。针入一分半，不宜灸。

　　迎香二穴，在禾上一寸、鼻下孔傍。手、足阳明之会。针入三分。主鼻息不闻香臭，偏风，面痒及面浮肿、风叶叶动、状如虫行。刺或在唇动（按：似有缺、误，不通）。不宜灸。

　　承泣二穴，在目下七分，直目瞳子中。（按：应有缺字。据《针灸甲乙经》有“阳”字）蹻脉、任脉、足阳明之会。主疗眼喎、目不正，口喎，目瞤，面动叶叶然、牵口眼热疼、赤痛，目视，冷泪，眼睑赤。针入四分半，不宜灸。若灸，无问多少，三日以后，眼下大如拳息肉，日加长如桃许，至一月日，如五升大。

　　鸠尾一穴，在臆前，巨（按：《针灸甲乙经》作“蔽”，《针灸资生经卷一》同）骨下五分。（按：《针灸甲乙经》此处尚有“任脉之别”。）主心惊、烦，发状如乌乌，破心、吐血，心中气闷、不喜闻人语，心痛，腹胀。宜针，虽然，此处最难针，须是大好手。方可下针。如不然，取气多，不幸令人死。针入三分。

　　巨阙一穴，心之募。在鸠尾下一寸。任脉气所发。主疗心中烦闷，热风风癎，浪言或作鸟声，不能食，无心力。凡心痛有数种，冷、痛、蛔虫、毒、霍乱，不识人，针入六分，得气即差。灸亦良。

　　上管（按：通作“脘”，下同。）一穴，在巨阙下一寸、去巨（按：《针灸甲乙经》作“蔽”，《针灸资生经卷一》同）骨三寸。任脉、足阳明、手太阳之会。主心中热烦，贲豚气，胀满不 能食，霍乱，心痛不可眠卧，吐利，心风，惊、悸不能食，心中闷，发哕，伏梁气、状如覆杯。针入八分，得气，先补而后泻之，可为神验。若是风癎、热痛，宣泻之后补，可为应其病。灸亦良。

　　中管一穴，一名“太仓”。是胃之募。在上管下（按：应有缺字。据《针灸甲乙经》有“一寸” 两字）。手太阳、少阳、足阳明所生，任脉之会。主治心匿不 能食反胃，霍乱，心痛热，温虐，痎虐，天行伤寒，因读书得奔豚气，心闷，伏梁气如覆杯，冷结气。针入八分。灸亦良。

　　建里一穴，在中管下一寸。治肠中疼痛，呕逆，上气，心痛，身肿。针入一寸三分。灸亦良。

　　下管一穴，在建里下一寸。足太阴、任脉之会。主腹胃不调，腹内痛、不 能食，小便赤，腹坚硬、癖瑰、脉厥厥动。针入八分，灸亦佳。

　　神聪四穴，在百会四面，各相去同身寸一寸。理头风，目眩，狂乱，风癎。左手如花，右手如果（按：《针灸资生经卷一》作“左主如花、右主如果”），针入三分。

　　明堂一穴，在鼻直上，入髪际一寸。理头风，多鼻涕，鼻塞。三日一报，针入三分。（按：《针灸资生经卷一》“按《铜人》、《明堂》及诸家针灸经，鼻直上、入髪际一寸，皆云上星穴。明堂经于此、复云明堂穴。不知何所处、且附入于此。所谓疑以存疑也。”）

　　当阳二穴，在当瞳人直上，入髪际一寸。理卒不识人，风眩，鼻塞。入针三分。（按：《针灸资生经卷一》“《铜人》无当阳穴。而明堂下经、有之。理卒不识人、风眩、鼻塞等疾。亦不可废者。”）

　　前关二穴，在目后半寸。亦名“太阳”之穴。理风赤眼痛，头目眩，目涩。针入三分。（按：《针灸资生经卷一》“《铜人》有上关、下关各二穴。《素问》亦同。但《明堂》上、下经，有上关而无下关。惟上经有前关穴。又不与下关穴。同在上关之下。恐别自是。前关穴一名太阳穴。理风赤眼、头痛、目眩涩等疾，不可废。）

　　四白二穴，在目下一寸。足阳明脉气所发。主头痛目眩。针入三分。灸七壮。

　　巨阙（按：应为或）二穴，在鼻孔下，侠水沟傍（按：《针灸甲乙经》作“在侠鼻孔傍八分、直瞳子”，《针灸资生经卷一》同）。阳蹻脉、足阳明之会。主治面风寒鼻频　音 凖　上肿痈痛招摇视占（按：有缺、误，不通），瘈瘲，口噼。针入三分，灸七壮止。

　　地仓二穴，在侠口傍四分外，如近下有脉微动者是。阳蹻脉、手足阳明之交。主疗大患风者，其脉亦有动时，亦有不动时。多主偏风、口喎，失音不言、不得饮水、浆食漏落、脉（按：《针灸大成足阳明胃考证穴法》作“眼” ，应是。）瞤动，患左针右，患右针左。针入三分半。灸亦得，日二七壮，其艾壮如粗钗脚。忌毒物及行房事。

　　廉泉一穴，在颔下、结喉上、舌本间。阴维、任脉之会。主舌下肿、难言，舌瘲设多（按：《针灸大成足阳明胃考证穴法》作“涎出” ，应是。），咳嗽，少气，喘息，呕沫禁断。灸三壮，针入三分。

　　阴交一穴，在脐下一寸。任脉气所发。主脐下热、小便赤，气痛状如刀搅、作块状如覆杯，妇人断绪，月事不调，带下，崩中，因产后、恶露不止，绕脐冷痛。针入八分，得气即泻，后宜补。灸亦得，然不及针。

　　水分一穴，在管（按：通作“脘”，下同。）下，脐上一寸。任脉气所发。主腹痛不能食，肠坚腹痛，胃管不调、坚硬。针入八分。若是水病，灸之大良。

　　巨阙一穴，《甲乙经》云“一名利机，一名精露，一名丹田，一名命门”。在脐下二寸。是三焦之募。任脉气所发。针入八分。主腹痛、坚硬，妇人因产、恶露不止、遂成结块，崩中，断绪。灸亦良。

　　关元一穴，是小肠募。一名“次门”在脐下三寸。足三阴、任脉之会。脐下绞痛，小便赤淋、不觉遗沥、小便处痛状如散火，尿如血色，脐下结血、状如覆杯，妇人带下，因产、露不止，并妇人断绪，产道冷。针入八分。若懐胎，必不针，若针必落胎胎多不出，而针外昆仑即出。灸亦良，然不及针。

　　中极一穴，一名“玉泉”，一名“气原”。在闗元下一寸。是膀胱募。任脉足三阴之会。主妇人断绪，四度针、针即有子，故却时任针也。主淋，小便赤、尿道痛，脐下结块如覆杯，或因产、得恶露不止、遂成疝瘕，或因月事不调、血结成块。针入八分。灸亦得，然不及针。

　　卷四

　　后顶一穴，在百会后一寸半枕骨上。是督脉气所发。针入四分，灸五壮。主风眩，目视，额颅上痛。

　　强间一穴，在后顶后一寸半，一名“大羽”。是督脉气所发。主头如针刺、不可以动，项如抜，不可左右顾视。灸五壮。针入二分。

　　脑户一穴，在枕骨上，强间后一寸半。一名“仰风”一名“合颅”。是督脉足太阳之会。主目痛不能视，面赤肿，头痛。不得灸，灸令人失音。针入三分。

　　瘖门一穴，一名“舌厌”。在项后，入髪际宛宛中，入系舌本。是督脉、阳维之会。仰而取之。主头风、脑疼，失音不能言，舌急，项强不能回头。针入八分，徐徐出之。不宜灸，灸即令人哑，忌如前法。问曰“舌急不言，如何治？”答曰：“急针瘖门，舌缓、针风府，得气即泻。可小绕针，入八分。忌灸。”

　　大椎一穴，第一椎上，陷者中、宛宛是。三阳督脉之会。主疗五劳、七伤，温疟疰 疠闷，项强不得四顾。针入五分，灸亦得。

　　陶道一穴，在大椎节下间，俛而取之。督脉足太阳之会。主头重，目瞑，洒浙寒热、脊强、以头汗不出也。灸五壮。针入五分。

　　身柱一穴，在第三椎节下间。督脉气所发。灸五壮。主癫疾，瘈瘲，怒欲杀人、身热狂走、讝言见鬼。针入五分。

　　神道一穴，督脉气所发。在第五椎节下间，俛而取之。主寒热头痛、进退往来，痎疟，恍惚、悲愁。灸三壮。针入五分。

　　至阳一穴，在第七椎节下间，俛而取之。督脉气所发。主寒热，解烂（按：《针灸大成督脉考正穴法》作“懈” ，应是。）淫乐（按：《针灸大成督脉考正穴法》作“淫” ，应是。）胫酸，四肢重痛，少气难言。灸三壮。针入五分。

　　筋缩一穴，在第九椎节下间，俛而取之。督脉气所发。主惊、癎，狂走癫疾，脊急强、目转上垂。灸三壮。针入五分。

　　脊俞一穴，一名“神宗”，一名“脊中”。在第十一椎中中央。督脉气所发。治风、癎、癫，邪温病，积聚，下利。忌灸。针入五分。

　　悬枢一穴，在第十二椎下节间是穴。督脉气所发。主腰脊强，腹中上下积气。针入三分。灸三壮。

　　命门一穴，一名“属累”。在第十四椎下节。俛而取之。督脉气所发。主头痛如破、身热如火、汗不出，瘈瘲，里急、腰腹相引痛。针五分。

　　腰俞一穴，一名“背解”，一名“髓孔”，一名“腰尸”。在第二十一椎节下，陷者宛宛中是。挺腹地（按：《针灸大成督脉考正穴法》作“挺身，伏地” ，应是。），舒身，两手相重支额，纵四体，然后乃取其穴。是督脉气所发也。主腰髋疼痛，腰脊强强、而不得回转，温疟痎疟。针入八分。灸亦得。慎房事，不得擎重物。《甲乙经》云“针入五分，灸三壮”。

　　长强一穴，一名“气之阴郄”。督脉别络。在穷骨下宛宛中是。《甲乙经》“穴在脊骶端，少阴所结”。主下漏，五痔，疳蚀下部。慝针入三分，然针之以痛为度。其穴伏地取之乃得。灸亦得，然不及针。慎房事，此痔，根本是冷，慎冷。

　　天柱二穴，在侠项后髪际，大筋外亷陷者中。足太阳脉气所发。针入二分。主头风、目如脱，项如抜、项疼、急、重。先泻而后补之。灸亦得，然不及针。

　　玉枕二穴，在络却后七分半，侠脑户傍一寸三分，起肉枕骨上，入髪际三寸。足太阳脉气所发。针入三分。灸三壮。主目内连系急，头风痛，目痛，头寒、多汗，耳聋，鼻塞。

　　风池二穴者，是足少阳、阳维之会。在项后髪际陷中。《甲乙经》云“风池穴，在颞颅后髪际陷中”。针入一寸二分。大患风者，先补而后泻，少可患者，以经取之。主肺风，面赤，目视，项强不得回顾，面肿皮软，脑疼痛。灸亦良，然不及针。问曰“如后发际，亦有项脚长者，其毛首至头骨；亦有无项脚者，毛齐至天牖穴，即无毛根。何而取穴也？”答曰：“其毛不可辄定，大约如此。若的的定中，风府正相当、即是侧、相去各二寸，此之定穴。”

　　颅息二穴，在耳后青脉间，（按：《针灸甲乙经》有“手少阳脉气所发”句）主身热、头痛、不可反侧，小儿癎喘不得息，耳聋。针入一分，不得多出血，血多即杀人。灸三壮。

　　完骨二穴，在耳后入发际四寸。足太阳、少阳之会。主风眩，项痛、头强，寒热。灸，即依年壮。针入二分。

　　大抒二穴，在项后第一椎下，两傍各一寸半，陷中。足太阳、手少阳之会。理风，劳气，咳嗽、气急，头痛，目眩，腹痛。针入五分。禁灸。

　　风门、热府（按：《针灸甲乙经》作“风门、一名热府”）二穴，在第二椎下，两傍一寸半。督脉、足太阳之会。理伤寒、项强、目瞑、鼻塞，风劳，呕逆，上气。胷痛，背痛，气短不安。针入五分。灸五壮。

　　肺俞二穴，在第三椎下，两傍相去一寸半。理癫、癎，瘿气，上气，吐逆，支满，脊强、寒热，不食，肉痛，皮痒，传尸骨蒸，肺嗽。针入三分。

　　厥阴俞二穴，在第四椎下，两傍相去同身寸一寸半。理逆气，呕逆，牙痛，留结、胷闷。针入三分。

　　心俞二穴，在第五椎下，两傍各一寸半。理心中风、狂、癎，心气乱；语悲泣，心腹烦满、汗不出，结聚，寒痛呕逆、不食、食即吐血，目痛。不可灸。针入三分。

　　督俞二穴，在第六椎下，两傍相去同身寸一寸半。一名“髙盖”。主理寒热，腹中痛、雷鸣，气逆，心痛。灸三壮。禁针。

　　鬲（按：通作“膈”）俞二穴，在第七椎下，两傍各一寸半。理心痛，痰饮，吐逆，汗出，寒热、骨痛，虚胀、支满，痰疟，痎癖，气块、隔上痛，喉痹、身常温、不食，切痛。针入三分。

　　肝俞二穴，在第九椎下，两傍合一寸半。理口干，中风，支满、短气、不食、食不消，吐血，目不明、闭塞，腰痛，肩疼，寒疝。针入三分。灸三壮。

　　胆俞二穴，在第十椎下，两傍各一寸半。足太阳脉气所发。主理心胀满，吐逆，短气，痰闷、食难下不消。针入三分。

　　脾俞二穴，在第十一椎下，两傍一寸半。理腰身黄、胀满，腹肚泄利，身重、四支不收，黄疸，邪气积聚，腹病，寒热。针入三分。灸三壮。

　　胃俞二穴，在第十二椎下，两傍各一寸半。理烦满，吐食，腹胀、不能食。针入二分。灸三壮。

　　三焦俞二穴，在第十三椎下，两傍各一寸半。足太阳脉气所发。主水糓不消，腹胀，腰痛，吐逆。针入三分，灸三壮。

　　肾俞二穴，在第十四椎下，两傍各一寸半，与脐对。理虚劳，耳聋，肾虚，及水藏胀、挛急，腰痛，小便浊，阴中疼、血精出，五劳，七伤，冷呕，脚膝拘急，好独卧、身肿如水。针入三分，灸三壮。

　　气海俞二穴，在第十五椎下，两傍同身寸相去一寸半。理腰痛，痔病，泻血。灸三壮。

　　大肠俞二穴，在第十六椎下，两傍各一寸半。理腰痛，肠鸣、胀满、遶脐中痛，大便下利或泄利，食不化，脊骨强。针入三分。灸三壮。

　　关元俞二穴，在第十七椎下，两傍相去同身寸一寸半。理风劳，腰痛，泄利、虚胀、小便难，妇人瘕、聚诸疾。针入三分。

　　小肠俞二穴，在第十八椎下，两傍各一寸半。理大便赤涩小便 紧急脚肿，短气，不食，烦热疠病大便脓血出食痔疼痛（按：似有缺、误，不通），妇人带下。针入三分。灸三壮。

　　膀胱俞二穴，在第十九椎下，两傍相去同身寸一寸半。理风劳，腰痛，泄利、肠痛，大小便难，尿赤，阴生疮，少气，足胫冷、拘急、不得屈伸，女人瘕、聚。针入三分。灸三壮。

　　中膂俞二穴，在第二十椎下，两傍相去同身寸一寸五分。一名“脊内俞”。是少阴脉理（按：此处误，应为“足太阳脉气所发”）理赤、白痢，虚渴、汗出，腰不得俯仰，腹胀，胁痛。针入三分。

　　白环俞二穴，在第二十一椎下，两傍相去同身寸一寸半。足太阳脉气所发。理腰脊挛急痛，大小便不利百病。针入三分。《甲乙经》、《甄权经》云“挺腹地（按：应是“挺身，伏地”）端身，两手相重支额，纵气息，令肢肉俱缓，乃取其穴。针入八分。主腰髋疼、不遂，温虐，腰中冷、不识眠睡，劳损，风虐。忌灸。

　　卷五

　　窍阴一穴，在完骨上、枕骨下。足太阳、少阳之会。主骨疸发厉头痛引头也（按：似有缺、误，不通）。灸五壮。针入三分。

　　浮白二穴，在耳后，入髪际一寸。足太阳、少阳之会。主寒热，喉痹，欬逆，疝积胷中满不得喘息（按：似有缺、误，不通），胷痛，耳聋嘈嘈无所闻。颈项痈肿不能言，及瘿、肩不举也。针入三分。灸三壮。

　　附分二穴，在第二椎下，附项内廉，两傍各三寸。手足太阳之会。主背痛引项。灸五壮。针入三分。

　　魄户二穴，在第三椎下，两傍各三寸宛宛中。正坐取之。足太阳脉气所发。主背膊痛，无气力，劳损，痿黄，五尸走疰，项强不得回顾。针入五分。灸亦得。

　　神堂二穴，在第五椎下，两傍各三寸陷者中。正坐取之。足太阳脉气所发。主肩痛，胷腹满，洒淅反脊强急（按：似有缺、误，不通）。灸五壮。针入三分。

　　譩嘻二穴，在肩膊内廉，第六椎两傍三寸。其穴抱肘取之。足太阳脉气所发。因以手重按之，病者言“譩嘻”。针入六分。主温疟、寒疟病，背闷，气满、腹胀，气痃。灸二七壮。忌葱、白酒。

　　膏盲俞二穴，主无所不疗，羸瘦、虚损、梦中失精，上气，欬逆，狂或妄误。取穴之法：令人正坐、曲脊、伸两手、以臂着膝前、令正直，手大指与膝头齐，以物支肘，勿令臂得动也。从甲骨上角摸索至骨下头，其间当有四肋三间，灸中间。依胛骨之里、去胛骨各容指许、摩服去表，肋间空处，按之自觉牵引于肩中，灸两胛中一处，至六百壮、多至千壮。当觉下、然流水之状，亦当有所下出。若得痰疾，则无所不下也。若病人已困，不能正坐，当令侧卧，俛上臂，令前取穴灸之。求穴法，大校以右手从左肩上住，指头所不及者是也。左亦然，乃以前法灸之。若不能久坐，当伸两臂，令人俛，两胛骨侠相离，不尔，肘骨覆穴，不可得也。所伏衣幞，当令大小有常定，不尔，则失其穴也。此灸，讫后，令人阳气康盛，当消息以自补飬。当取身体平复，其穴近第五椎望取之也，论曰“昔在和缓，不救晋侯之疾，以其在膏之上、肓之下，针药所不能及，即此之穴是也。人不能求得此穴、所以宿病难追。若能用心此，方便求得，灸之，无疾不愈。（按：《针灸资生经卷一》云“灸膏肓功効，诸经例能言之。而取穴，则未也。《千金》等方之外，荘绰论之最详。然，繁而无统，不能定于一。予尝以意取之。令病人两手交在两膊上(灸时、亦然)，胛骨遂开，其穴立见。以手指摸索第四椎下，两旁各三寸、四肋三间之中间，按之酸疼，是穴。灸至千百壮、少亦七七壮。当依《千金》，立点立灸，坐点坐灸，卧点卧灸云(若尺合爪、在两膝头中、点穴亦得)。”）

　　鬲（按：通作“膈”）关二穴，在第七椎下，两傍各三寸陷者中。正坐取之。足太阳脉气所发。主背痛、恶寒，脊强、俛难，食不下、呕哕、多涎、睡也。灸五壮。针入五分。

　　魂门二穴，在第九椎下，两傍各二寸陷者中。正坐取之。足太阳脉气所发。主食饮不下、腹中雷鸣、大便不节、小便赤黄也。灸三壮。针入五分。

　　阳纲二穴，在第十椎下，两傍各三寸。正坐取之。足太阳脉气所发。主食不下、腹中雷鸣、大小便不节，小便赤黄。灸三壮。针入五分。

　　意舍二穴，在第十一椎下，两傍各三寸。正坐取之。足太阳脉气所发。主腹满虚胀、大便泄滑，消渇，面黄。灸五十壮。《甲乙经》“灸三壮。针入五分。”

　　胃仓二穴，在第十二椎下，两傍各三寸。主腹内虚胀、水食不消，恶寒、不能俛仰。针入三分。灸五壮。

　　肓门二穴，在第十三椎下，两傍各三寸。《异经》云“与鸠尾相直”。主心下痛、大坚，妇人乳有余疾。灸三十壮。针入五分。

　　志室二穴，在第十四椎下，两傍各三寸。正坐取之。是太阳脉气所发。针入五分。灸三壮。主腰脊痛急，食不消、腹中坚急，阴痛、下肿，并疗之。

　　胞肓二穴，在第十四椎下（按：“十四”应为“十九”。），两傍各三寸、陷者中。伏而取之。足太阳脉气所发。主腰脊痛急，食不消，腹中坚急，阴痛、下肿，并疗之。疗恶气，腰背卒痛。灸五七壮。《甲乙经》“灸三壮。针入五分。”

　　秩边二穴，在第二十椎下，两傍各三寸。伏而取之。足太阳脉气所发。主腰痛不能俛仰，小便赤黄，尻重不能举。灸三壮。针入三分。

　　颔厌二穴，在曲周颞颥上廉。手足少阳、阳明之交会。刺入三分。灸三壮。主风眩，目无所见，偏头痛、引目外眦急，耳鸣，好啑，颈痛。

　　客主人二穴，在耳前上廉起骨，开口有穴。动脉宛宛中。一名“上关”。手少阳足阳明之会。主目风牙疼痛车不开口噤嚼食鸣偏风眼喎通睛（按：似有缺、误，不通），耳聋状如蝉声。针入一分。灸七壮，艾炷如筋头大，必湏侧卧张口取穴，避风。又，上关不得深，下关不得久留针。问曰：“上关何以不得深，下关何以不得久留针？”答曰：“上关若深，令人得欠，不得目随针下关不得久，留针者得不得欠牙关急。是故“上关不得深，下关不得久留针”。

　　悬颅二穴，在曲周颞颥中，足阳明脉气所发（按：据《针灸甲乙经》，应是“足少阳脉气所发”。《针灸资生经卷一》同）主热病，偏头痛、引目外眦急，身热、烦满，汗不出，齿痛，面皮赤痛。针入三分。灸三壮。

　　肩井二穴，在肩上陷罅中，缺盆上，大骨前一寸半，以三指按之、当其中指下、陷者中是穴。一名“膊井”。手足少阳、阳维之会。主五劳，七伤，头项不得回顾，背膊痛、两手不得向头，或因马抝伤腰髋疼，脚气。入针四分。不宜灸。针不得深，深即令人闷。《甲乙经》云“针只可五分”。此膊井脉，足阳明之会，乃连入五脏气。若深，便引五脏之气，乃令人短寿。大肥人，亦可倍之。若闷倒不识人，即湏三里下气。虽不闷倒，但针膊井，并即湏三里下气，大良。及妇人怀胎、落讫，觉后微损、手足弱者，针肩井，手足立差。若有灼然解针者，遣针。不解针者，不可遣针。灸乃胜针，日灸七壮。若针肩井，必三里下气，如不灸三里，即拔气上。其针 膊并出《甄权经》。

　　肩髃二穴，在膊骨头、肩端两骨间，陷者宛宛中是。平手取其穴。手阳明、蹻脉之会。针入八分。主疗偏风、半身不遂，热风疹风胷俛仰风刺风风虚（按：似有缺、误，不通），手不得上头、捉物不得、挽弓不开，臂细无力、酸疼，臂冷而缓。患刺风者，百日刺筋、百日刺骨、方可得瘳。灸亦得，然不及针，还以平手取其穴。日灸七壮，差为度。

　　臂臑二穴，在肩髃下一寸、两筋间、两骨罅、陷者宛宛中。宜灸，不宜针。日灸七壮。主疗劳，瘿，臂细无力、手不得向头。其穴平手取之，不得拏手令急，其穴即闭。若针，不得过三五，过多生恶。

　　曲池二穴者，木也（按：此误。据《针灸甲乙经》、《针灸资生经卷一》等，俱作“土也”）。在肘外辅骨，曲肘、横文头宛宛中、陷者是。手阳明脉之所入为合也。手拱胷，取之外畔、文头即是。疗偏风、半身不遂，刺风疹，疼痛冷缓捉物不得，挽弓不开、屈伸难引脉风（按：似有缺、误，不通）臂肘细而无力。针入七分。灸亦良，但令断风抽气而已。

　　通谷二穴，在夹上管（按：通作“脘”）两傍，相去三寸。冲脉、足少阴之会。治干呕、又无所出，又治劳食欲鬲（按：通作“膈”），结。针入五分。灸五壮。

　　章门二穴，一名“长平”，一名“胁”。是脾之募。在大横外，直脐、季肋端。必须侧卧，令伸下脚、缩上脚，乃得穴。足厥阴、少阳之会。主膀胱气癖，疝瘕气，膀胱气痛、状如雷声，积聚气。针入六分。灸亦良。

　　伏兎二穴，在膝上六寸、起肉。正跪坐取之。足阳明脉气所发。治风劳，痹逆，狂邪，膝冷，手节挛缩，身隠疹，腹胀、少气，妇人八部诸病。针入三分。禁灸。

　　阴市二穴，一名“阴鼎”。在膝上三寸、伏兎下是穴。足阳明脉气所发。主寒疝、下至腰脚如冷水，小肠诸疝，按之在膝上，伏兎下（按：疑衍）。寒疝，腹胀满，痿厥，少气。针入三分。灸三壮。

　　犊鼻二穴，在膝膑下骭、侠罅、大筋中。足阳明脉气所发。主犊鼻肿，洗熨去之。其久坚，勿攻，攻者死。膝中痛、不仁、难跪起、诸肿节溃者死，不溃可疗。针入三分。灸三壮。

　　委中二穴者，土也。在腘中央、约文中动脉。甄权云“在曲内、两筋、两骨中、宛宛是”。足太阳脉气之所入为合也。令人面挺腹地（按：应是“挺身，伏地”）而取之。主脚弱无力，风湿痹、筋急，半身不遂。灸不及针。针入八分。灸三壮。

　　三里二穴者，土也。在膝下三寸外廉、陷者宛宛中是。足阳明脉之所入为合也。主腰（按：疑应为“腹”）满、坚块、不能食，胷气不足，反胃，胷胁积气，脚弱。针腹、背，毎须取三里穴。入八分。灸亦良。

　　卷六

　　角孙二穴，在耳廓中间，开口有穴。手足少阳、手太阳（按：据《针灸甲乙经》，应是“手阳明”）之会。主齿不嚼物，龋痛肿。灸三壮。针入三分。

　　耳门二穴，在耳前起肉，当耳缺者。主耳有脓及底，耳，耳痛、鸣，聋，并齿龋。针入三分。灸三壮。

　　听会二穴，在耳前陷中，上闗下一寸、动脉宛宛中。张口得之。足少阳脉气所发。针入三分。主耳聋，耳中状如弹声，通耳，牙车急、疼痛不得嚼食，牙车脱臼、相离一寸。其穴侧卧，张口得之。灸亦良。

　　天牖二穴，在颈筋、缺盆上，天容后、天柱前、完骨下，髪际上一寸、陷者宛宛中。手少阳气所发。主头风，面肿，项强不得回转，夜梦颠倒，面青黄、无颜色。针入五分。不宜灸。若灸，面肿满。合先取譩嘻，后针天牖、风池，其病即差。

　　天府二穴（按：据《针灸甲乙经》、《针灸资生经卷一》等俱作“渊腋”），在两腋下三寸、宛宛中。手太阴（按：据《针灸甲乙经》，应是“足少阳”）脉气所发。主头眩，目瞑，远视。针入四分。灸七壮，不除再灸百壮。《甲乙经》禁灸。

　　曲泽二穴者，水也。在肘内廉下，陷者中。屈肘得之。手心主脉之所入为合也。主心痛，出穴则（按：疑衍。）心下澹澹、喜惊，身热，烦心，口干，逆气，呕血，时瘈瘲言摇头青汗出不过肩（按：似有缺、误，不通），伤寒病温、身热、口干。灸三壮。针入三分。

　　少海二穴者，水也。一名“曲节”。手少阴脉之所入为合也。在肘内横文头，屈手向头取之，陷者宛宛中。《甲乙经》云“穴在肘内廉，节后陷者中，动应手”。疗腋下瘰疬，痹疼、屈伸不得，风痹疼，疰病。针入三分。禁灸。

　　巨虚上廉二穴，在三里下三寸，两筋、两骨罅间，陷者宛宛中。足阳明与太阳（按：误。据《针灸甲乙经》，应是“大肠”）合。针入八分。主大肠气不足，偏风、腰腿脚不遂、不得履地，脚气，刺风、痶风、脚冷，寒疟。灸之大良。

　　条口二穴，在上廉下一寸。足阳明脉气所发。主胫寒不得卧、疼痛，足缓失履，湿痹，足下热、不能久立。针入八分。灸三壮。

　　巨虚下廉二穴，足阳明与小肠合。在上廉下三寸，两筋、两骨罅，陷者宛宛中。蹲地坐而取之。针入六分。又，针入三分。灸三壮。主小肠气不足，面无颜色，偏风，热风，冷痹不遂，风湿痹。灸亦良，不及针。灸疮差，冷痹即已。

　　承山二穴，一名“鱼腹山”，一名“伤山”。在兑肠下，分肉间、陷者中，定腹取之。主脚弱无力，脚重，偏风不遂。针入八分。灸亦得。

　　上昆仑二穴者，火也。足太阳脉之所行为经也。在外踝后、跟骨上，陷者中。治恶血，风气肿痛，脚肿水。针入五分。灸三壮。

　　下昆仑二穴，一名“内昆仑”。在外踝下一寸，大筋后内陷骨、宛宛中。主刺风，风热、风冷痹，腰疼，偏风、半身不遂，脚重、疼、不履地。针入四分。灸之亦良。其穴，蹲地旁，引刺之，灸百壮止。

　　听宫二穴，在耳中珠子，大如赤小豆形。手足少阳、手太阳三脉之会。针入一分。灸三壮。主耳聋、填如无所闻，嘬嘬嘈嘈弹鸣，及心膓满，臂痛，失声。

　　缺盆上二穴，肩上横骨陷中。一名“天盖”。肩上是穴。主寒热，瘰疬，缺盆中肿（外溃不死），胷中热满，腹大少气，缺盆中痛，汗出，喉痹，咳嗽。灸三壮。针入三分。

　　孔最二穴，在腕上七寸。手太阴郄。治热病汗不出，吐血，失瘖、咽肿痛、恶血。针入三分。灸亦得。

　　列缺二穴，在腕上一寸半，（按：据《针灸资生经卷一》，有“以手”两字， 应是）交叉头，两筋、两骨罅、宛宛中。手太阴络。主疗偏风、口喎、半身不遂。针入三分。灸亦得。若患偏风，灸至一百壮。若患腕劳，灸至妙。

　　经渠二穴者，金也。在寸口中、陷者中。手太阴脉之所行为经也。主寒热，胷背急痛，胷中膨膨痛，喉痹，掌中热，主咳逆，上气，喘数，久热病、汗不出，暴瘅，喘逆，心痛、欲呕，针入三分。不可灸，灸即伤人神明。（按：似将太渊穴混入）

　　少冲二穴者，木也。一名“经如（按：据《针灸甲乙经》、《针灸资生经卷一》等，俱作“始”）”在手小指内廉之端，去甲如韭叶。手少阴脉之所出为井也。主热病，烦心，上气，心痛、冷、烦满、少气、悲恐喜惊，掌热，肘、腋、胷中痛，口中热，咽中酸，乍寒热，手拳不伸，掌痛引腋。针入一分。灸一壮。

　　劳宫二穴者，火也。一名“五里”在掌中央，横文动脉中。以屈无名指、头着处是。手心主脉之所流（按：通作“溜”）为营（按：应为“荥”）也。主手掌后痹，手痹、白屑起。针入二分，只过一度，如过两度，令人虚。不得灸，灸即生息肉。

　　髀关二穴，在膝上伏兎后，交分中。主脉寒不仁，痹痿不屈伸也。灸三壮。针入三分。

　　梁丘二穴，足阳明郄。在膝上三寸、两筋间。治大惊，胫痛、冷痹，膝痛不能伸屈。针入五分。

　　隐白二穴者，木也。足大指端内侧，去爪甲角如韭叶、宛宛中。足太阴脉之所出为井。主腹中有寒热起，气喘，衄血不止，腹中胀、逆，胫中寒，热不得卧，气满胷中热，暴泄，鬲（按：通作“膈”）中，呕吐不欲食。饮渴尸厥不知人脉动如渴饮，身体疼痛唾也（按：似有缺、误，不通）针入一分。灸三壮。

　　承筋二穴，一名“肠”，一名“直肠”。在胫后，从脚跟后上七寸、中央陷者中。足太阳脉气所发。治风劳、热足烦肿痛转筋（按：似有缺、误，不通）、急痛，身隐疹，大小便不止。针入三分

　　阳蹻二穴，在外髁前一寸、陷者宛宛中。治脚气，肾气，妇人血气。针入三分。（按：据《针灸资生经卷一》云“《明堂》上经、有阳蹻穴。而《铜人》无此穴。惟有申脉二穴，阳蹻脉所出、在外踝下陥中。与阳蹻穴同，而未知其故。予按，《素问?气穴论》‘阴、阳蹻穴’注云‘阳蹻穴、是谓申脉、阳蹻所出、在外踝下陥中’，则与《铜人》申脉穴合。是则阳蹻、即申脉也。”）

　　阴蹻二穴。在足内踝陷者中、宛宛是。卒疝、小腹痛病者，左取右，右取左，立已。女子不月水，惊，喜悲不乐如堕坠，汗出、面黒、病饥不欲食，妇人淋沥，阴挺出，四肢淫泺，心闷，暴虐及诸淋，目痛，小腹偏痛，呕逆，嗜卧，偏枯不能行，大风、暴不知人，卧惊视如见星，尿如黄水，小腹热，咽干也。灸三壮。针入三分。（按：据《针灸资生经卷一》云“《明堂》上、下经，有阴蹻穴，而《铜人》无之，惟有照海穴，亦在内踝下，与阴蹻同，而未知其故。予按，《素问?气穴论》‘阴蹻穴、在内踝下’。是谓照海、阴蹻所生，则与《铜人》照海穴合矣。则是阴蹻，即照海也。”）

　　风府一穴，本在项后入髪际一寸、大筋上、宛宛中起肉，疾言其肉立起、言休立下。督脉阳维之会。不可灸。针入三分。主头项急、不可倾侧，目眩，鼻窒不得息，瘖不能言，嗌痛，足不仁，狂走、欲自杀，目反妄视。

　　瘈脉二穴，一名“资脉”。在耳内鸡足青脉是穴（按：据《针灸甲乙经》作“在耳本后、鸡足青络脉。”）。主头风，耳后痛，小儿惊、癎，瘈瘲，呕吐，泄注，惊恐失精，视瞻不明， 眩瞢。灸三壮。针入一分。

　　清冷渊二穴，在肘上二寸，伸肘举臂取之。主肩不举、不得带衣。灸三壮。针入三分。

　　消泺二穴，在肩下臂外，开腋、斜肘分下行。主寒热，风痹。头痛、头背急，针入六分。灸三壮。

　　肩外俞二穴，在肩脾上陷，去脊三寸、陷者中。主肩胛痛热、而寒至肘。灸一壮。针入六分。

　　曲垣二穴，在肩中央，曲胛陷者中、按之应手痛是穴。主肩痛、周痹。灸三壮。针入九分。

　　二间一穴者，水也。一名“间谷”。在手大指、次指本节前、内侧陷者中。手阳明脉之所流（按：通作“溜”）为营（按：应为“荥”）也。主喉痹，多卧喜睡，肩髃喉痹咽如眦物伤忽振寒（按：似有缺、误，不通）。针入三分。灸三壮。

　　三间二穴者，木也。一名“少谷”。在手大指、次指本节之后、内侧陷者中。手阳明脉之所注为俞也。主喉痹，咽如骨鲠，齿龋痛，多卧喜睡，胷满，腹鸣，虚寒热、唇口干，身热，喘息，目急痛。针入三分。

　　少泽二穴者，金也。一名“少吉（按：据《针灸甲乙经》、《针灸资生经卷一》等，俱作“小吉”）”。在手小指端、去爪甲下一分陷者中。手太阳脉之所出为井也。主虐、寒热，汗不出，头痛，咳嗽，瘈瘲，口干，头痛不可顾也。针入一分。灸一壮。

　　前谷二穴者，水也。在手小指外侧本节前、陷者中。手太阳脉之所流（按：通作“溜”）营（按：应为“荥”）也。刺入一分。灸三壮。主目转甲小指痛（按：似有缺、误，不通）

　　阳谷二穴者，火也。在手外侧腕中，兑骨之下陷者中。手太阳脉之所行为经也。主癫疾、狂走，热病汗不出，胁痛，颈肿、寒热，耳聋，耳鸣，牙齿龋痛，臂腕外侧痛不举，吐舌，戾颈妄言不得左右顾俛瘈瘲头眩（按：似有缺、误，不通）眼痛。针入二分。灸三壮。

　　飞阳二穴，一名“厥阳”。足太阳络。在外踝上七寸，别走少阴者。刺入三分。灸三壮。主头眩，目痛。

　　束骨二穴者，木也。在足小脂外本节后、陷者中。足太阳脉之所注为俞也。刺入三分。灸三壮。主头痛，目眩，身热、肌肉动。

　　涌泉二穴者，木也。一名“地冲”。在足心陷者中，屈足卷指、宛宛中。足少阴脉之所出为并也。主小便不利，心中结热，脚底白肉际不得履地，刺风，风癎。灸亦得，然不及针者。灸，废人行动，不可传之于后。针入五分。

　　膝眼四穴，在膝头骨下、两傍陷者、宛宛中是穴。针入五分，留三呼，泻五吸。主膝冷、疼痛不已。禁灸。

　　卷七

　　针灸吉日

　　丁卯、庚午、甲戌、丙子、壬午、甲申、丁亥、辛卯、壬辰、丙申、戊戌、己亥、己未、庚子、辛丑、甲辰、乙巳、丙午、戊申、壬子、癸丑、乙卯、丙辰、壬戌、丙戌

　　以上并吉。又宜用除日、破日、开日、天医、要安，并吉。

　　针灸忌日

　　丁丑、及白虎，血忌血支（按：似有缺、误，不通），月厌、月杀、月刑、死别独火凶（按：似有缺、误，不通）。又男忌除日，女忌破日。

　　十干日不治病：

　　甲不治头，乙不治喉，丙不治肩，丁不治心戊己不治腹，庚不治腰，辛不治膝，壬不治胫，癸不治足

　　十干日不针灸

　　甲日头、乙日耳、丙日肩、丁日背、戊巳日腹脾、庚日肺腰、辛日膝、壬日肾经、癸日手足

　　此神农所制：一歳起坤，二岁震，逐年顺飞，九宫周而复始，行年到处，则所主败体，切忌针灸，如误犯之，必致丧命。或发痈疽，宜速治之。

　　一歳起心，二歳喉，逐歳依次顺行一部，终而复始，行年所值者，切忌针灸。

　　一歳起脐，二歳心。逐歳顺行，周而复始，行所值处，忌针灸。(所録见明堂经)

　　推四时太乙所在，云：“六腑、鬲（按：通作“膈”）下、三藏，应四季。中州其有戊巳日，大禁。太乙所在，忌针灸。”

　　左足(应立春日其日戊子己丑) ，左胷(应春分其日乙卯)，左手(应立夏日戊辰己巳)，头一(应夏至其日丙午)，右手(应立秋日戊申己未)，右胷(应秋分其日辛)，右足(应立冬日戊戌己亥)，腰尻丁窍(应冬至丙午)。　

　　推四时人神所在：

　　春，左胁；夏，脐；秋，右胁；冬，腰。

　　推三旬人神在，误针灸者各致其疾。

　　初一在足大指，厥阴分。针之主发跗肿。

　　初二在外踝，少阳分。针之经筋缓。

　　初三在股，少阴分。针之主小腹痛。

　　初四在腰，太阳分。针之主腰偻无力。

　　初五在口，太阴分。针之主舌强。

　　初六在太咽半（按：似有缺、误），阳明分。针之咽门不开。

　　初七在内踝，少阴分。针之阴经筋急。

　　初八在手腕，太阳分。针灸腕不收。

　　初九在尻，厥阴分。针灸之病结。

　　初十在背腰，太阳分。针灸之腰背偻。

　　十一在鼻柱，阳明分。针灸之齿面肿。

　　十二在发际，少阳分。针之耳重听。

　　十三在牙齿，少阴分。针灸之气寒。

　　十四在胃腕，阳明分。针之气胀。

　　十五在遍身，不补不泻。大忌针灸。

　　十六在胷，太阴分。针之逓息。

　　十七在气冲，阳明分。针之难息。

　　十八在股内，少阴分。针之引阴气痛。

　　十九在足阳明分。针之发肿。

　　二十在内踝，少阴分。针之经脉亦手。（按：似有缺、误，不通）

　　二十一在手小指，太阳分。针之手不仁。

　　二十二在外踝，少阳分。针之筋经缓。

　　三十三在肝及足厥阴分。针之发转筋。

　　二十四在手阳明分。针灸咽中不利。

　　二十五在足阳明分。针之胃气胀。

　　二十六在胷太阳分。针灸之令人喘嗽。

　　二十七在膝阳明分。针之足经厥逆。

　　二十八在阴，少阴分。针之小腹急疼。

　　二十九在膝胫，厥阴分。针之筋痿少力。

　　三十在足跌，阳明分。日空亡不泻忌针（按：有缺、误）

　　推十二支人神所在处，忌针灸。 　

　　子日(在目) 　　丑日(在脾，一云耳)　　寅日(在胷)　　卯日(在脾，一云胷)　

　　辰日(在　)　　巳日(在手)　　午日(在心) 　　未日(在手，一云头)　

　　申日(在头，一云背)　酉日(在背) 　　戌日(在面，一云颈)　　亥日(在云) （按：似有缺、误）

　　推十二时人神

　　子时　(在踝) 　　丑时　(在腰) 　　寅时　(在目) 　　卯时　(在面)

　　辰时　(在头) 　　巳时　(在手) 　　午时　(在胷) 　　未时　(在腹)

　　申时　(在心) 　　酉时　(在背) 　　戌时　(在项) 　　亥时　(在股)

　　量穴法

　　凡量穴，当以病人手中指、第二节、两横文相去之间、为寸。凡量穴时，湏要身平正，不可拳曲，切湏慎之。

　　灸艾杂说

　　凡灸艾，皆以日正午以后，方可下火灸。谓阴气未至，灸无不着。午前平旦，糓气虚，令人癫眩不可卧灸，谨之！谨之！大槩如此，卒急者又不可拘此。若遇阴雾大起、风雪忽降、猛雨，暑雷电、虹霓、且暂停，候晴明可方下火。灸时，不得伤饱、大饥、饮酒、生硬物，兼不可思虑、忧愁、呼骂、叹息，一切不祥，切须忌之。

　　
