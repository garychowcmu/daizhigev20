

　　伤寒心法要诀 清 吴谦

　　卷一

　　伤寒一证，仲景论中立三百九十七法，一百一十三方，神明变化，可谓既详且尽矣。其治杂证也，则有《金匮要略》，分门别类，包举该括，无非示人以规矩准绳，欲其触类傍通，以应变于无穷也。但其辞旨古奥，义蕴幽深。条目繁多，未易领会，人多苦之。兹特撮其要旨，编为歌诀，俾学人便于熟读默记，融会贯通，然后再玩味全书，则易读易解，有会心之乐，而无望洋之叹矣。由此登堂入室，将见二千年来大法微言，昭如日月，不致尘封，庶几于斯道不无小补云尔。

　　卷一

　　伤寒传经从阳化热从阴化寒原委

　　六经为病尽伤寒，气同病异岂期然，推其形脏原非一，因从类化故多端。明诸水火相胜义，化寒变热理何难，漫言变化千般状，不外阴阳表里间。

　　【注】六经，谓太阳、阳明、少阳，太阴、少阴、厥阴也。为病尽伤寒，谓六经为病，尽伤寒之变化也。气同，为天之六气，感人为病同也。病异，谓人受六气生病异也。岂期然，谓不能预先期其必然之寒热也。推其形脏原非一，谓推原其人形之浓薄，脏之虚实非一也。因从类化故多端，谓人感受邪气虽一，因其形脏不同，或从寒化，或从热化，或从虚化，或从实化，故多端不齐也。明诸水火相胜义，谓水胜则火灭，火胜则水干也。化寒变热理何难，谓邪至其经，或从阴化为寒，或从阳变为热，即水火相胜从化之理，何难明也。漫言变化千般状二句，谓伤寒变化千般、总不外乎阴阳表里间也。

　　卷一

　　太阳风邪伤卫脉证

　　中风伤卫脉浮缓，头项强痛恶寒风，病即发热汗自出，鼻鸣干呕桂枝功。

　　【注】中风，病名也。伤卫，谓风伤卫也。脉浮缓，谓中风脉也。头痛项强，恶寒恶风，发热汗自出，鼻鸣干呕，谓中风证也。桂枝功，谓桂枝汤功能治中风虚邪也。详太阳上篇。

　　卷一

　　太阳寒邪伤营脉证

　　伤寒伤营脉浮紧，头疼身痛恶寒风，无汗而喘已未热，呕逆麻黄汤发灵。

　　【注】伤寒，病名也。伤营，谓寒伤营也。脉浮紧，谓伤寒脉也。头疼身痛，恶寒恶风，无汗而喘，或已发热，或未发热，呕逆，谓伤寒证也。麻黄汤发，谓伤寒实邪，当与麻黄汤发汗最灵也。详太阳中篇。

　　卷一

　　风寒营卫同病脉证

　　中风浮紧遍身痛，头疼发热恶寒风，千呕无汗兼烦躁；伤寒身重乍时轻，浮缓呕逆无汗喘，头疼发热恶寒风，烦躁而无少阴证，营卫同病大青龙。

　　【注】中风谓风伤卫之病也。头疼发热，恶风恶寒，干呕，中风之证也。浮紧，寒伤营之脉也。身疼痛，寒伤营之证也。今以中风之病而得伤寒之脉与证，更兼不汗出之表实、内热之烦躁也。伤寒，谓寒伤营之病也。

　　身重不痛，乍有轻时，风伤卫之证也。浮缓，风伤卫之脉也。呕逆无汗而喘，头疼发热，恶寒恶风，寒伤营之证也。是以伤寒之病而得中风之脉与证，更兼太阳无汗内热之烦躁也。

　　而无少阴证，谓无身重但欲寐之证也。营卫同病，谓风寒中伤营卫同病也。二证皆无汗实邪，故均以大青龙汤发之。详太阳下编。

　　卷一

　　误服三汤致变救逆

　　伤寒酒病桂勿与，呕吐不已血脓鲜，尺迟服麻致漏汗，恶风肢急小便难，微弱汗风青龙发，厥惕悸眩热仍然，身 振振欲擗地，桂加附子真武痊。

　　【注】伤寒，谓伤寒无汗之实邪也。酒病，谓病酒状似中风也。桂勿与，谓皆勿与桂枝汤也。误与伤寒，则表气愈固，里气更逆，呕吐不已也。误与酒病，则湿热内酿，伤营吐血脓也。此皆误用桂枝汤之变证，当随其变证治之可也。尺迟，谓伤寒尺中脉迟也。服麻，谓服麻黄汤发汗，遂致汗出不止，名曰漏汗也。肢急，四肢拘急也。小便难，谓小便少而难也。伤寒脉证，当用麻黄汤发汗，若尺中脉迟，是营气不足，不可发汗。若误发之，则致漏汗恶风，四肢拘急，小便难等变证也。当以桂枝加附子汤救逆可也。微弱，谓大青龙证脉微弱也，汗风，谓大青龙证自汗恶风也。大青龙证脉不浮紧，若浮缓而微弱反汗出，是大青龙脉证未具也。误以大青龙发之，致其人厥冷筋惕，心悸头眩，热仍不退，身肉 动也。振振欲擗地，谓耸动不已，不能兴起欲堕于地也，此皆误与大青龙汤发汗之变证，当以真武汤救逆可也。详太阳篇。

　　卷一

　　三阳受病传经欲愈脉证

　　伤寒一日太阳病，欲吐烦躁数急传、阳明少阳证不见，脉静身和为不传。

　　【注】伤寒一日太阳受病，二日阳明受病，三日少阳受病，此其传经之常也。若初病颇欲吐，烦躁脉数急者，谓邪盛传经而不解也。二、三日阳明少阳证不见，脉静身无所苦者，谓邪衰不传，欲自愈矣。

　　卷一

　　阳明表病脉证

　　葛根浮长表阳明，缘缘面赤额头疼，发热恶寒而无汗，目痛鼻干卧不宁。

　　【注】太阳未罢，又传阳明，太阳表邪怫郁，阳明肌热，为阳明经表病也。葛根表阳明，谓葛根汤主治阳明表病也。浮长，谓阳明之表脉也。缘缘面赤连额头疼，发热恶寒无汗，目痛鼻干卧不得宁，皆谓阳明经之表证也。用葛根汤解两经之邪也。详阳明篇。

　　卷一

　　阳明热病脉证

　　白虎烦渴热阳明，汗出身热脉长洪，不恶寒兮反恶热，合柴兼见少阳经。

　　【注】太阳已罢，而传阳明不传少阳，亦未入腑，其热渐深，表里俱热，为阳明经热病也。白虎热阳明，谓白虎汤主治阳明热病也。脉长洪，谓阳明之热脉也。烦躁口渴，引饮汗出身热，不恶寒反恶热，皆谓阳明经热病之证也。用白虎汤解阳明表里俱热也。阳明未罢，又传少阳，亦阳明热病也。合柴，谓白虎合小柴胡汤，治阳明经热证，兼见少阳经弦脉，寒热往来，口苦耳聋，目眩而呕，胸胁痛之病也。详阳明少阳篇。

　　卷一

　　阳明腑病脉证

　　胃实脉大腑阳明，大便难兮脾约同，蒸蒸潮热 汗，满痛始可议三承。

　　【注】脉大腑阳明，谓热邪入腑，阳明当脉大也。曰胃实，曰大便难，曰脾约，谓腑病受邪之不同也。脾约者，太阳阳明也。胃实者，正阳阳明也。大便难者，少阳阳明也。

　　皆为可下之证，不无轻重之别。然必蒸蒸潮热，身肢 然汗出，或满或痛，始可议其微、甚，以三承气汤、麻仁丸下之可也。详阳明篇。

　　卷一

　　阳明慎汗慎清慎下

　　阳明表证反有汗，桂枝加葛中风传。热证无汗亡津液，燥渴仍从白虎痊，胃实汗热原应下，恶寒浮缓表为先。欲知定硬识矢气，不转微涩下之冤。舌滑尿白小便数，便硬休攻导自安。小便数多知便硬，无苦数少是津还。

　　【注】阳明表证应无汗，反有汗，是从风邪传来，仍从表治，宜用栓枝加葛根汤。阳明热证应有汗，反无汗，是或吐、或汗、或下亡其津液。若无燥渴，则从表治，若有燥渴、仍从热治，宜用白虎汤。胃实自汗潮热，原应下之，若有恶寒浮缓之表，宜先解表。表解已、乃可攻之，欲知大便硬定未定，当少与小承气汤，转矢气者，已成定硬，当与大承气汤攻之。若不转矢气者，未成定硬，攻之必溏，勿更与也。若脉微涩者，亦不可下，下之则冤死也。舌滑、尿白、里热微也，虽小便数、大便硬，其热远在广肠，亦不可下，用蜜煎猪胆导法自可安也。凡小便数多，知大便必硬，虽大便硬而无或满、或痛之苦，当审其小便日几行，日减数少，是津液还于胃中，慎不可攻，不久必自大便出也。详阳明篇。

　　卷一

　　少阳脉证

　　往来寒热胸胁满，脉弦目眩而耳聋，口苦默默不欲食，心烦喜呕少阳经，或渴或咳身微热，或胁硬痛腹中疼，或悸不呕尿不利，舌苔滑白小柴宗。

　　【注】脉弦，谓少阳病脉也。往来寒热胸胁满，目眩耳聋，口苦默默不欲食，心烦喜呕，少阳经主证也。或渴、或咳身微热，或胁硬痛、腹中疼，或悸、不呕、尿不利、舌苔滑白者，皆少阳或有之证也。均宜小柴胡汤主之，随证加减治之可也。详少阳篇。

　　卷一

　　少阳病用柴胡汤加减法

　　胸烦不呕去参夏，加蒌若渴半易根，腹痛去芩加芍药，心悸尿秘苓易芩，胁下痞硬枣易蛎，不渴微热桂易参，咳去参枣加干味，小柴临证要当斟。

　　【注】少阳经主证，宜小柴胡汤主治也。其或有之证，务要临证斟酌加减可也。若胸中烦而不呕，去半夏、人参，加栝萎实。若渴者，以半夏易栝萎根。若腹中痛，去黄芩加白芍，若心下悸，小便不利者，加茯苓去黄芩。若胁下痞硬，加牡蛎去大枣。若不渴外有微热者，去人参加桂枝微汗之。若咳者，去人参、大枣，加干姜、五味子。义详少阳篇小柴胡汤下。

　　卷一

　　少阳禁汗禁吐禁下

　　少阳三禁要详明，汗谵吐下悸而惊，甚则吐下利不止，水浆不入命难生。

　　【注】三禁，谓少阳禁吐、禁汗、禁下也。若误发汗，则生谵语，若误吐下，则心悸而惊。少阳经，即有心下硬，不可下，下之甚，则下利不止。即有胸中满，不可吐，吐之甚，则水浆不入，变成危候，命难生也。详少阳篇。

　　卷一

　　少阳可吐可汗可下

　　胸满热烦栀子豉，痞硬冲喉瓜蒂平，发热恶寒肢烦痛，微呕支结柴桂宁。郁郁微烦呕不止，心下痛硬大柴攻，误下柴胡证仍在，复与柴胡振汗生。

　　【注】上言其禁，恐失宜也；此言其可，贵变通也，胸满烦热，太阳少阳轻邪也，宜栀子豉汤涌之。胸满痞硬，气上冲喉不得息者，太阳、少阳重邪也，宜瓜蒂散吐之。发热恶寒，四肢烦疼微呕，心下支结，太阳、少阳表证也，宜柴胡桂枝汤，微汗两解之。郁郁微烦，呕不止，心下痛硬，少阳、阳明表里证也，宜大柴胡汤缓攻两解之。误下不致变逆，柴胡证仍在者，复与柴胡汤以和解之，若解则必蒸蒸振汗出而解，以下后虚故也。详太阳、少阳篇。

　　卷一

　　三阳合病并病

　　合病两三经同病，并病传归并一经。二阳合病满喘发，自利葛根呕半同。太少利芩呕加半，明少弦负顺长生，滑数宿食大承气，三阳合病腹膨膨，口燥身重而谵语，欲眠合目汗蒸蒸，遗尿面垢参白虎，浮大汗下禁当应。二阳并病汗不彻，面赤怫郁大青龙，表罢潮热手足汗，便难谵语大承攻。太少头项痛眩冒，心下痞硬如结胸，禁汗吐下惟宜刺，谵惊不食利多凶。

　　【注】一经未罢，又传一经，二经、三经同病，而不归并一经者，谓之合病。二经、三经同病，而后归并一经自病者，谓之并病。二阳，谓太阳、阳明也。太阳则有头痛、发热、恶寒、无汗，阳明则有肌热、恶热、心烦、不眠之证，相协议病也。满喘，谓二阳合病当下利不下利，更加胸满而喘，宜麻黄汤发之。自利，谓二阳合病当有之证，宜葛根汤也。呕半，谓二阳合病，不下利但加呕者，宜葛根汤加半夏也。同，谓二证同用葛根一方也。太少，谓太阳、少阳合病也。太阳则有头痛发热，恶寒无汗；少阳则有寒热往来，口苦耳聋，目眩胸胁痛之证，相协议病也。利芩，谓太阳、少阳合病当自下利，宜与黄芩汤也。呕加半，谓太阳、少阳合病不自利，但加呕者，宜黄芩汤加半夏也。若不呕利而见太阳、少阳之证，非合病也；宜用柴胡桂枝汤两解之。明少，谓阳明、少阳两经之证同见下利合病也。弦负，弦为少阳木脉，木胜则土负，负则死也。顺长生，长为阳明土脉，土盛则木不能灾为顺，顺则生也。滑数，谓阳明、少阳合病，下利粘秽者，脉必滑数，是宿食也，宜大承气汤；呕酸苦者，宜大柴胡汤。三阳，谓太阳、阳明、少阳合病也。腹膨膨，谓腹胀满也。口燥，谓口中干燥也。身重，谓身重难转侧也。谵语，谓妄乱言也。欲眠，谓喜睡也。合目汗蒸蒸，谓合目出热汗也。遗尿，谓失尿不知也。面垢，谓面似有油垢也。

　　此皆三阳热盛，津液枯竭之证，设使脉浮，禁不可汗，脉大亦不可下，惟宜用白虎加人参，益气生津清热可也。若未经汗下，津液未伤，三阳合病，轻证惟宜柴葛解肌汤，清解三阳可也。二阳，谓太阳阳明并病也。汗不彻，谓邪在太阳，发汗未彻，又传阳明也。面赤，谓邪犹怫郁于太阳、阳明之表，未并阳明之腑，宜大青龙汤解两经之热也。表罢，谓太阳证罢也。潮热、手足汗、大便难、谵语，谓已归并阳明腑也，宜大承气汤，攻阳明实热也。

　　太少，谓太阳、少阳并病也。头项强痛，目眩昏冒，心下痞硬，如结胸证，谓太阳少阳二经之证尚未归并，其邪未定，禁不可汗下，惟宜刺大椎、肝 、肺 ，以泻其热也。若误发汗，则必发谵语。若误吐下，则必心烦而惊，水浆不入，下利不止。变此恶候，命多凶也。义详合病并病篇。

　　卷一

　　三阴受病传经欲愈脉证

　　伤寒三日三阳尽，热微烦躁入阴传，其人能食而不呕，脉小尿清为不传。

　　【注】伤寒三日，三阳受邪为尽，三阴当受邪，其人身热虽微，而烦躁者，谓邪去阳入阴不解也。若其人反能食而不呕，脉静小，小便清，谓邪未入于阴为不传，欲自愈也。

　　卷一

　　太阴阴邪脉证

　　太阴阴邪沉迟脉，吐食腹满有时疼，手足自温利不渴，理中汤主悸加苓，腹满去术加附子，吐多去术加姜生，虽吐下多还用术，渴欲得水倍术宁，欲作奔豚术易桂，干姜寒倍参腹疼。

　　【注】太阴阴邪，谓邪从阴化之寒证也。脉沉迟，太阴阴邪脉也。吐食、腹满时痛，太阴里寒证也。手足自温，邪入阴也。自利不渴，脏无热也，宜理中汤主之。若心下悸，加茯苓。腹满，去术加附子。吐多，去术加生姜。虽吐若下利多，还用白术。若渴欲得饮水，仍倍加术。若脐下欲作奔豚，去术易桂。中寒倍加干姜，腹痛倍加人参。详太阴篇。

　　卷一

　　太阴阳邪脉证

　　阳邪嗌干腹满痛，误下时痛大实疼，大承桂枝加芍大，脉弱芍大当审行。

　　【注】阳邪，谓太阴邪从阳化之热证也。嗌干，谓咽干太阴热也。腹满痛，太阴有余证也。误下，谓误下邪陷太阴当分轻重也。时痛，谓腹有时痛，有时不痛，宜桂枝加芍药汤和之。大实痛，谓腹大满痛，无时不痛，宜桂枝加大黄汤下之。兼阳明胃实，以大承气汤下之。若脉弱即当行大黄芍药，宜斟酌减之，以其人胃气弱易动也。详太阴篇。

　　卷一

　　太阴阳明表里同病

　　腹满时减复如故，此是寒虚气上从，腹满不减不大便，转属阳明乃可攻。

　　【注】腹满时减，减复如故，谓腹时满时不满，而减复如常，此为太阴寒邪寒虚之气上逆之满，乃可温之证也，宜浓朴生姜甘草半夏人参汤。腹满不减，谓常常而满，终日不减，或不大便，此为转属阳明实热内壅之满，乃可攻之证也，宜大承气汤。详太阴篇。

　　卷一

　　少阴阴邪脉证

　　少阴阴邪脉沉细，背寒欲寐口中和，咽痛腹痛骨节痛，厥利清谷四逆瘥。

　　【注】少阴阴邪，谓邪从阴化之寒证也。脉沉细，少阴阴邪之脉也。背寒，谓背恶寒，阳气虚也。欲寐，谓但欲寐，阴气盛也。口中和，口中不干燥也。咽痛腹痛，下利清谷，寒盛于中也。骨节疼痛，四肢厥冷，寒淫于外也，宜四逆汤，温中散寒也。详少阴篇。

　　卷一

　　少阴阳邪脉

　　少阴阳邪沉细数，口燥咽干大承汤，少阴心烦不得卧，黄连阿胶是主方。

　　【注】阳邪，谓少阴邪从阳化之热证也。少阴病但欲寐，阴邪则脉沉细无力，阳邪则脉加数而有力矣。始病即口燥咽干，水不上升，热之甚也。宜大承气汤急下之，泻阳救阴也。少阴病但欲寐，二、三日以上变生心烦不得眠，是阳邪乘阴，阴不能静也，宜黄连阿胶汤，清阳益阴也。详少阴篇。

　　卷一

　　少阴太阳表里同病

　　少阴脉沉反发热，麻黄附子细辛汤，若二三日无里证，减辛加草用之良。

　　【注】少阴病脉沉，为阴寒之证，当无热，今反发热，是兼有太阳表也。宜麻黄附子细辛汤，急温而散之。若二、三日热仍不解，亦无里寒吐利之证，去细辛易甘草，缓温而和之。详少阴篇。

　　卷一

　　厥阴阴邪脉证

　　厥阴阴邪微细厥，肤冷脏厥躁难安，囊缩舌短苔滑黑，四逆当归四逆先，少满痛厥姜萸入，蛔厥静而复时烦，得食而呕蛔闻臭，烦因蛔动乌梅丸。

　　【注】厥阴阴邪，谓邪从阴化之寒证也。微细，厥阴阴邪脉也。厥，谓四肢厥冷也。肤冷，谓肌肤冷也。脏厥，谓寒阴脏厥也。躁难安，谓烦躁无有安时也。囊缩，谓外肾为寒收引缩入腹也，妇人则乳缩阴收也。舌短，谓舌缩短也。苔滑黑，谓舌苔不干而色黑也。

　　四逆，谓四逆汤也，当归四逆，谓当归四逆汤也。先者，谓先服当归四逆汤也，少满痛，谓少腹满按之痛也。厥，谓厥冷也。姜萸入，谓当归四逆汤加入吴莱萸、生姜也：蛔厥，谓厥而吐蛔也。静而复时烦，谓烦时止时烦也。得食而呕蛔闻臭，谓呕因蛔闻食臭而始呕也。

　　烦因蛔动，谓烦因蛔动而始烦也。乌梅丸蛔厥，谓宜用乌梅丸也。详厥阴篇。

　　卷一

　　厥阴阳邪脉证

　　阳邪热厥厥而热，消渴热气撞心疼。烦满囊缩舌焦卷，便硬尚任大承攻，四逆不分四逆散，咳加姜味下利同，悸加桂枝腹痛附，下重薤白秘尿苓。

　　【注】阳邪，谓厥阴邪从阳化之热证也。厥，谓手足寒也。厥而复热，热而复厥，是为热厥。厥微热微，厥深热深也。消渴，谓饮水多而小便少也。热气上撞心疼，是火挟木邪而逆也。烦满，谓少腹烦满也；囊缩，谓外肾为热灼，筋缩入腹也。舌焦卷，谓舌苔干焦而卷也。便硬，谓大便硬，尚可任攻，宜大承气汤。四逆，谓四肢厥冷也。不分，谓寒热之厥，疑似不分也。宜四逆散，疏达厥阴。其厥不回，再审寒热可也。或咳加生姜、五味子。下利亦加，故曰同也。心下悸加桂枝，腹痛加附子，泻利下重加薤白，秘尿不利加茯苓。详少阴厥阴篇。

　　卷一

　　少阴厥阴外热里寒脉证

　　少阴里寒外热证，面赤身反不恶寒，厥利清谷脉微绝，通脉四逆主之先，利止参加脉不出，葱入面色赤炎炎，腹痛加芍咽桔梗，呕加圣药用姜鲜。

　　【注】少阴里寒外热之证，面赤不恶寒，格阳外热也。四肢厥冷，下利清谷，脉微欲绝，阴极里寒也，宜通脉四逆汤主之。服四逆汤下利止，脉仍不出加人参，面色赤者加葱，腹痛加芍药，咽痛加桔梗，呕加生姜。详少阴篇。

　　卷一

　　两感

　　一日太阳少阴病，头痛口干渴而烦。二日阳明太阴病，满不欲食身热谵。三日少阳厥阴病，耳聋囊缩厥逆寒，水浆不入神昏冒，六日气尽命难全。

　　【注】两感者，脏腑表里同病也。一日，头痛、太阳也；口干烦渴、少阴也。二日，身热谵语、阳明也；腹满不欲食、太阴也。三日，耳聋、少阳也；囊缩而厥、厥阴也。传经之邪其为病也渐，两感之邪其为病也速。盖因阳邪酷烈，正不能御，所以三日后水浆不入，六腑之气欲绝，昏不知人，五脏之神已败，而不即死者，赖有胃气未尽耳，故又三日其气乃尽而死。张洁古制大羌活汤，以羌、独、芩、连辈，辛甘以散太阳之表，苦寒以清少阴之热，施之于表里不急者，固为得法也。若夫一日则头痛口干烦渴，二日则身热谵语腹满不欲食，三日则耳聋囊缩而厥，水浆不入，昏不知人，传变如此迅速，恐用大羌活汤平缓之剂，反失机宜，当遵仲景治有先后之说，审其表里孰急，随证治之，犹或可活。故于此证初病，一日表里俱热者，根据少阴病得之二、三日，口燥咽干之法，用大承气汤重剂以泻阳邪之烈；表里俱寒者，根据少阴病始得之，反发热脉沉之法，用麻黄附子细辛汤，以解阴邪之急。二日表里俱实者，根据阳明病谵语有潮热，腹满时减，减不足言之法，用大承气汤攻之；表里虚者，根据三阳合病，腹满身重，面垢谵语之法，用大剂白虎加人参汤清之。三日表里热者，根据厥深热亦深之法，用大承气汤下之；表里寒者。根据脉微欲绝手足厥寒之法，用当归四逆加吴茱萸生姜汤温之。缓则不及事矣。其间颇有得生者，后之学人其留意焉。

　　卷一

　　汗下失宜致变坏证

　　太阳三日已发汗，若吐若下若温针，不解致逆成坏证，观其脉证犯何经，难辨阴阳六经证，重困垂危莫可凭，惟用独参煎冷服，鼻上津津有汗生。

　　【注】太阳病三日，已发汗不解，若吐、若下、着温针，苟或相当即成解证。如其不当，不但病不解，或因而致逆变成坏怔，当观其脉证，知犯何经之逆。如汗后亡阳、渴躁谵语，下后寒中、结胸痞硬，吐后内烦腹满，温针后黄、衄、惊、狂之类，随证治之可也。甚或脉微欲绝，神昏不能言，循衣摸床，叉手冒心等、重困垂危，难辨阴阳，六经莫可凭之怔。此时此际，惟用人参煎汤，徐徐冷服，以待其机。倘得鼻上津津有汗，则为可生之兆也。

　　卷一

　　表证

　　表证宜汗太阳经，无汗发热恶寒风，头项强痛身体痛，若出自汗表虚明。

　　【注】表证，谓寒邪在表，无汗发热，恶寒恶风，头项强痛，身体痛也。太阳经主表，故曰表证。有是证无汗者，皆属表实。虽有是证，若自汗出者，皆属表虚，未可轻汗，即有风邪，只宜桂枝汤解肌可也。表实无汗，重者麻黄汤主之。轻者麻桂各半汤主之。时有汗时无汗者，桂枝二麻黄一汤主之，表实躁热甚者，三黄石膏汤主之。微者，大青龙汤主之。不躁有热者，桂枝二越婢一汤主之。以上表证，不必悉具，亦不论日之多寡，但见有头痛恶寒一、二证，即为表未罢，虽有里证，当先解表。表解已，乃可攻之，临证者不可不详辨也。详太阳篇。

　　卷一

　　里证

　　里证宜下不大便，恶热潮热汗蒸蒸，燥干谵语满硬痛，便溏为虚不可攻。

　　【注】里证，谓热邪内结，不大便，恶热潮热，自汗蒸蒸，口燥舌干谵语，腹满硬痛也。阳明腑主里，故曰里证。里实者，有脾约，有胃实，有大便难，三者均为可下之证，然不无轻重之别。三承气汤、脾约丸，量其可者而与之，庶乎无过也。若便溏为里虚，即有是证不可攻也。论中有急下数证，不待便实而下之者，是下其热也，非下其结也。义详阳明、少阴篇。

　　卷一

　　阳证

　　阳证身轻气高热，目睛了了面唇红，热烦口燥舌干渴，指甲红兮小便同。

　　【注】阳证，谓阳热之证也。不论三阴、三阳，凡见是证者，均为阳热有余也，阳主动，故身轻也。阳气盛，故气高而喘也。阳主热，故口鼻气热也，阳主寤，故目睛了了而不眠也。目睛不了了，亦有热极朦陇似不了了，然必目赤多眵，非若阴证之不了了而神短无光也。阳气热，故身热，面唇红，指甲红也。阳热入里，故心烦，口燥，舌干而渴，小便红也。表实者，三黄石膏汤发之。里实者，三承气汤下之，表里不实而热盛者，白虎解毒等汤清之可也，详三阳篇。

　　卷一

　　阴证

　　阴证身重息短冷，目不了了色不红，无热欲卧厥吐利，小便白兮爪甲青。

　　【注】阴证，谓阴寒之证也。不论三阴、三阳，凡见是证者，均为阴寒不足也。阴主静，故身重也。阴主寐，故目不了了但欲卧也。阳气虚寒，故息短口鼻气冷也，阴淫于外，故面无红色，四肢厥冷爪甲青也。阴邪入内，故呕吐，下利清谷，小便清白也。以上皆三阴寒证，临证者以附子、四逆、理中、吴茱萸等汤，择其宜而与之可也。详三阴篇。

　　卷一

　　阳盛格阴

　　阳盛格阴身肢厥，恶热烦渴大便难，沉滑爪赤小便赤，汗下清宜阴自完。

　　【注】经曰：阳气太盛，阴气不得相营也。不相营者，不相入也。既不相入，则格阴于外，故曰阳盛格阴也。其外证虽身肢厥冷，颇似阴寒，而内则烦渴，大便难，小便赤，恶热不欲近衣，爪甲赤，脉沉滑，一派阳实热证。汗下清三法得宜，则阳得以消，阴得以完全也。表实无汗，三黄石膏汤。里实不便，三承气汤。热盛无表里证，宜解毒白虎汤。

　　【集注】刘完素曰：蓄热内甚，脉须疾数，以其极热蓄甚而脉道不利，反致脉沉细欲绝，俗未明造化之理。反谓传为寒极阴毒者，或始得之，阳热暴甚，而便有此证候者，或两感热甚者，通宜解毒加大承气汤下之。后热稍退而未愈者，黄连解毒汤调之。或微热未除者，凉膈散调之。或失下热极，以至身冷脉微而昏冒将死，若急下之，则残阴暴绝必死，盖阳后竭而然也。不下亦死，宜凉膈散或黄连解毒汤，养阴退阳，积热渐以消散，则心胸再暖而脉渐以生也。

　　卷一

　　阴盛格阳

　　阴盛格阳色浅赤，发热不渴厥而烦，下利尿清爪青白，浮微通脉复阳还。

　　【注】经曰：阴气太盛，阳气不得相营也。不相营者，不相入也。既不相入，则格阳于外，故曰阴盛格阳也。色浅赤，谓面色见浮浅之红赤色也。其外证面赤发热而烦，颇类阳热，其内则不渴，下利清谷，小便清白，爪甲青白，四肢厥冷，脉浮微欲绝，一派阴寒虚证。宜通脉四逆汤冷服之，从其阴而复其阳也。利止脉不出，加倍人参。下利无脉，宜白通加猪胆汁人尿汤。厥烦欲死，宜吴茱萸汤。

　　卷一

　　阳毒

　　阳毒热极失汗下，舌卷焦黑鼻煤烟，昏噤发狂如见鬼，咽疼唾血赤云斑。六七日前尚可治，表里俱实黑奴丸，热盛解毒里实下，表实三黄石膏煎。

　　【注】阳毒，谓阳热至极之证也。失汗下，谓应汗不汗，应下不下，失其汗下之时也。热毒炎炎不已，故舌卷焦黑，鼻内生煤烟也。热毒内攻乘心，故神昏噤栗，发狂如见鬼神，咽疼唾血也。热毒外薄肌肤，故发赤色如锦云之斑也。六、七日前，谓日浅毒未深入，故尚可治。表里俱实，谓有是证，无汗不大便者，宜黑奴丸两解之。无表里实证热盛者，宜黄连解毒汤。兼燥渴者，合白虎汤清之。里实不便者，宜解毒承气汤下之，表实无汗者，宜三黄石膏汤发之。

　　卷一

　　阴毒

　　阴毒寒极色青黑，咽痛通身厥冷寒，重强身疼如被杖，腹中绞痛若石坚，或呕或利或烦躁，或出冷汗温补先，无汗还阳退阴汗，急灸气海及关元。

　　【注】阴毒，谓阴寒至极之证也。血脉受阴毒邪，故面色青黑也。阴毒内攻于里，故咽痛腹中绞痛也。阴毒外攻于表，故厥冷通身，重强疼痛如被杖也，独阴无阳不化，故阴凝腹若石之坚硬也。或呕吐、或下利，或烦躁、或冷汗出，皆阳虚不足或有之证，均以温补为先，宜四逆汤倍加人参。若有是证，其人无汗，宜还阳散、退阴散，温而汗之，使寒毒散而阳伸也。凡遇此证，俱宜急灸气海、关元二、三百壮，随服药饵，未有不生者也。

　　卷二

　　表热里热阴热阳热

　　发热无时热翕翕，炊笼腾越热蒸蒸，表热尿白里热赤，外需麻桂内凉承，燥干烦渴为阳热，厥利外热属阴经，阳热宜清白虎辈，阴热四逆与白通。

　　【注】发热无时热翕翕，谓发热无休止之时，若合羽外覆之表热也。炊笼腾越热蒸蒸，谓发热如炊笼蒸蒸内越之里热也。表热，热不在里，故尿白也；里热，故尿赤也。外需麻桂，谓表热无汗宜麻黄汤，有汗宜桂枝汤。内凉承，谓里热轻者宜凉膈散，重者宜三承气汤。发热兼口燥、舌干、烦渴者，为阳经之热也，发热兼厥冷、下利清谷者，属阴经之热也。阳热宜清，白虎解毒辈也。阴热宜温，四逆白通汤也。

　　【注】翕翕、蒸蒸发热，俱有汗，二证相类。若以翕翕之表热，误为蒸蒸之里热，下之则逆；若以蒸蒸里热，误为翕翕表热，汗之转伤。翕翕之汗热虽同蒸蒸，扪之自温，不似蒸蒸之汗热、扪之自有热气透手也。其间或有疑似难辨，又当审小便之白赤，舌苔之润燥，自可决也。

　　卷二

　　恶寒背恶寒辨

　　恶寒表里阴阳辨，发热有汗表为虚，发热无汗表实证，实以麻黄虚桂枝。无热恶寒发阴里，桂枝加附颇相宜，背寒口和阴附子，口燥渴阳白虎需。

　　【注】恶寒一证，有表里、阴阳之辨。发热恶寒发于阳表也，有汗宜桂枝汤，无汗宜麻黄汤。无热恶寒发于阴里也，有汗宜桂枝加附子汤，无汗宜麻黄附子细辛汤。背恶寒口和，谓口中不燥而和也；阴，谓属少阴也，宜附子汤。背恶寒口燥渴，谓口中燥而渴也；阳，谓属阳明也，宜白虎加人参汤。

　　【注】阴阳二经，恶寒虽同，其身有热无热则异也，一则汗之，二则温之。少阴、阳明之背恶寒虽同，其口中和、口中不和则异也，一则温之，一则清之。恶寒虽属轻微之证，仲景立法可辨，他可类推矣。

　　卷二

　　恶风

　　风寒相因相离少，三阳俱有恶寒风，恶风属阳法从表，三阴恶寒无恶风。

　　【注】风寒二者，大率多相因而少相离，有寒时不皆无风，有风时不皆无寒，故三阳俱有恶寒恶风同见也。恶风与恶寒均表病也，法当从表；然风属阳、寒属阴，故三阴经证有恶寒而无恶风也。

　　卷二

　　头痛

　　三阳头痛身皆热，无热吐沫厥阴经，不便尿红当议下，尿白犹属表未清。

　　【注】三阳，谓太阳、阳明、少阳也。头痛身皆热，谓三阳头痛身皆热也。三阳经头痛，法当从三阳治也。厥阴头痛，则多厥而无热，呕吐涎沫，是厥阴挟寒邪上逆也，宜吴茱萸汤温而降之。三阳头痛，若不大便，小便红赤，为里实热，法当议下，宜承气汤。若小便清白，即不大便，为里热未实，表尚未清，法当先从表治也。三阴经无头痛，惟厥阴有头痛，以其脉与督脉上会于巅也。三阴经无发热，厥阴少阴亦有发热，谓之反发热，以其藏有相火，阴盛格阳于外也。

　　卷二

　　项强

　　项背几几强太阳，脉浮无汗葛根汤，有汗桂枝添葛入，脉沉栝蒌桂枝方。结胸项强如柔痉，大陷胸丸下必康。但见少阳休汗下，柴胡去半入蒌良。

　　【注】项强，太阳病也。项背强，太阳、阳明病也。几儿，拘强而甚之貌也。脉浮属二阳之表脉也。若无汗是从伤寒传来，宜葛根汤；有汗是从中风传来，宜桂枝加葛根汤。

　　脉沉，谓邪已入胸里也，宜栝萎桂枝汤。结胸，谓结胸病也，项强如柔痉，谓项强背反张，有汗如柔痉之状也，宜大陷胸丸。但见少阳，谓太阳、少阳并病之项强。休汗下，谓邪入少阳，不可更汗下也，宜柴胡汤去半夏加栝萎主之。良，好也。栝蒌桂枝汤方在《金匮要略》。

　　卷二

　　身痛

　　身痛未汗表实证，汗后身疼属表虚；桂加生姜参芍药，尺迟血少建中 ，少阴沉厥附子治，厥阴汗利四逆医，风湿尽痛难转侧，掣引烦疼桂附宜。

　　【注】身痛，未汗属表实证，宜麻黄汤。汗后身疼，属表虚证，宜桂枝新加汤，即桂枝汤倍生姜、芍药加人参也。曰桂加，即桂枝汤加此也。尺迟血少建中 ，谓身痛尺中脉迟，是血少营气不足也，虽未经汗，不可发汗，宜建中汤加黄 以补营血也。少阴，谓身痛见少阴沉脉，四肢厥冷也。附子治，谓宜附子汤治也。厥阴，谓身痛见厥阴厥逆，汗出不止，下利清谷也。四逆医，谓以四逆汤医也。风湿，谓风湿身痛也。尽痛难转侧，是湿则令人一身尽痛不能转侧。掣引烦疼，是风则令人筋脉牵引，烦疼不宁也。桂附宜，谓宜以桂枝附子汤也。

　　卷二

　　烦躁不眠懊

　　躁身不静烦心扰，不躁难眠作热观，懊 烦甚无冷病，惟躁阴阳表里看。诸烦无论三法后，便软栀竹等汤煎，便硬白虎三承气，躁同阴见便属寒。

　　【注】身为热动而不安谓之躁，心为热扰而不宁谓之烦。烦则扰于内，躁则动于外，故有心烦而无身烦，有身躁而无心躁也。大抵烦属阳，躁属阴。若懊 心中反复颠倒，烦不得眠，不与躁同见者，皆无冷病。当作热观也。惟躁则不然，当分表里阴阳取治。故太阳有不汗出而烦躁，谓之在表，大青龙证也。阳明有心下硬之烦躁，谓之在阳，白虎汤证也，三阴有吐利手足厥之烦躁，谓之在阴，四逆辈证也。诸烦，谓烦不眠懊 也。无论三法后，谓不论已经、未经汗、吐、下三法之前后也。但大便不硬者，以竹叶石膏、温胆、栀子豉等汤主治可也。便硬者，量其热之深浅，以白虎、三承气汤主治可也。躁同阴见，谓躁同三阴证见，便属阴寒之躁，宜四逆、理中、吴茱萸汤主治可也。

　　卷二

　　自汗头汗

　　自汗热越多急下，更兼热利不休凶，头汗热蒸不得越，黄湿水火血皆成。

　　【注】自汗在太阳，谓之风邪，桂枝汤证也。在阳明，谓之热越，白虎汤证也。若大热蒸蒸汗出过多，则宜调胃承气汤，急下其热，救其津也。若更兼发热下利不休，内外两脱，故凶也。头汗出，剂颈而还，则为热不得外越，上蒸于首也。或因黄郁未发，或因湿家误下，或因水结胸蒸，或因火劫热迫，或因阳明蓄血，或因热入血室，皆令成之，则当分门施治可也。

　　卷二

　　手足汗

　　手足 然汗出，便硬尿利本当攻，寒中汗冷尿不利，攻之固瘕泻澄清。

　　【注】胃主四肢为津液之主，今热聚于胃，蒸其津液，傍达于四肢，故手足 然汗出，且小便自利，胃中津液必干，大便必硬，本当攻也。若中寒胃阳土虚，脾不约束，津液横溢，四肢犹如阴盛淫雨滂沱，故汗出而冷也。阳虚失运，中寒不化，故小便不利也。今虽便硬而手足汗出，非为热越者比，慎不可攻，攻之必变生，固瘕泄泻澄清不止也。

　　卷二

　　潮热、时热

　　午后一发为潮热，无休发热汗蒸蒸，时热自汗无里证，先时与药桂枝称。

　　【注】潮热，阳明腑证也。阳明旺于申酉，故潮热发于午后，如潮信之不失，因名之曰潮热，可下之证也。无休发热汗蒸蒸，谓发热无休止之时，热气透手溱漆有汗，名曰蒸蒸发热，亦属阳明内实，可下之证也。时热自汗者，谓发热时轻时重而有自汗也，似潮热而次数，似蒸蒸而休止。潮热蒸蒸之热，则必兼有可下之证。时热时止之热，则必不兼可下之证，故曰：无里证也。因其无里证，热而有汗，知风邪留连在表不已，故用桂枝主治。然必先其发热汗出之时与桂枝汤也，盖桂枝不为时热自汗者设，而为时热自汗有表无里证者设也。此处重在无里证，非谓凡有时热自汗，皆可服桂枝汤也。

　　卷二

　　谵语、郑声

　　谵语为实声长壮，乱言无次数更端，郑声为虚音短细，频言重复更呢喃。同阳经见均属热，同阴经见总为寒。阳无可攻当清解，阴不能温清补痊。

　　【注】言语心主之也。心气实热而神有余，则发为谵语。谵语为实，故声长而壮，乱言无次数数更端也。心气虚热而神不足，则发为郑声。郑声为虚，故音短而细，只将一言重复呢喃也。盖神有余，则能机变而乱言。神不足，则无机变而只守一声也。凡谵语、郑声与阳经同见者，均属热证，可以攻之；与阴经同见者，总为寒证，可以温之。若虽与阳经同见，而无可攻之证，不可攻之，当清解也；与阴经同见而无可温之证，不可温之，当清补也。

　　卷二

　　渴证

　　三法伤津胃燥干，阳往乘阴渴亦然，渴欲饮水少少与，莫使停留饮病干。太阳五苓尿不利，阳明白虎饮连连，少阳证具心烦渴，小柴去半粉加添。

　　【注】渴病，多因或汗、或吐、或下三法伤其津液，致令胃中干燥，故引饮也。阳邪往乘三阴，太阴则嗌干，少阴则口燥，厥阴则消渴。渴在三阴，阳邪亦属热伤津液，故曰渴亦然也。三阴之渴，治法详于三阴经内。凡渴欲饮水者，当少少与之，以滋胃干，胃和则愈，若恣意与饮之，不但渴不能愈，致水停留为病也。太阳之渴用五苓散者，以水停下焦，小便不利故也。阳明之渴用白虎者，以胃热饮水连连不已也。少阳寒热往来等证已具，心烦渴者，用小柴胡汤以和解，去半夏以避燥，加花粉以生津液也。

　　卷二

　　舌苔

　　舌心外候本泽红，红深赤色热为轻，外红内紫为热重，滑白寒表少阳经，沉迟细紧脏寒结，干薄气液两虚空，黄黑苔润里热浅，焦干刺裂热深明，黑滑若与三阴见，水来克火百无生。

　　【注】舌者心之外候，色应红泽为无病也。

　　若初感内外红深，则为有热。外红内紫，则为热甚。舌苔滑白，则为表寒。其苔渐浓，则为传少阳经也。热者宜辛凉汗之，寒者宜辛温汗之。在少阳者为胸中有寒，丹田有热也，小柴胡汤两解之。胸中指表也，浅也；丹田指里也，深也。非直指胸中丹田，谓半里之热未成，半表之寒犹在。故舌白一证，有寒有热也，若其苔滑浓与阴证脉同见，乃脏虚寒结，以理中加枳实温而开之。若其苔干薄与阳证同见，乃气虚液竭，以白虎加人参清而补之。若白苔渐变黄色，此为去表入里，其热尚浅，表不罢者，宜三黄石膏汤；已入里者，凉膈散，如焦干黑色，或芒刺裂纹，此为里热已深，宜栀子金花汤。兼满痛者，大承气汤。红，火色也；黑，水色也。与三阳证见，为热极反兼胜已之化，清之下之，尚可治也。若与三阴证见，则为水来克火，百无一生。治者以生姜擦之，其黑色稍退，急用附子理中、四逆辈救之可生。

　　卷二

　　胸胁满痛

　　邪气传里必先胸，由胸及胁少阳经。太阳脉浮惟胸满，过经不解有阳明。干呕潮热胸胁满，大柴加硝两解行。心腹引胁硬满痛，干呕尿秘十枣攻。

　　【注】邪气传里必先自胸，若脉浮惟胸满而不及胁者，仍属太阳表分也，宜麻黄汤。因胸及胁而皆满者，属少阳经也，宜小柴胡汤。若十余日不解，而胸胁满，兼干呕潮热者，是少阳兼有阳明也，宜大柴胡汤加芒硝两解之。若表已解，心下及腹引胁、满硬而痛，干呕小便不利者，是停饮内实也，宜十枣汤攻之。

　　卷二

　　呕吐

　　呕病因何属少阳？表入里拒故为殃，太阳之呕表不解，食谷欲呕在胃阳，太阴有吐而无呕，厥阴涎沫吐蛔长，少阴呕利有水气，饮呕相因是水乡。

　　【注】呕病诸经皆有，因何属少阳也？因表邪入里，里气拒格，上逆作呕，故为殃属少阳也，宜小柴胡汤。心下硬而烦，或不大便，宜大柴胡汤，表不解之呕属太阳也，宜柴桂汤。食谷欲呕，属胃阳，胃阳，阳明也。属中寒，宜吴茱萸汤。得汤更呕属表热，宜葛根加半夏汤，呕吐涎沫，或呕吐蛔，属厥阴也，宜吴茱萸汤。吐蛔者，宜乌梅丸。呕而下利，是有水气，属少阴也，宜真武汤。饮而呕，呕而饮，饮呕相因不已，是停水也，宜五苓散。

　　卷二

　　往来寒热如疟寒热

　　往来寒热少阳证，寒热相因小柴胡，如疟寒热三五发，太阳麻桂等汤除。

　　【注】寒而热，热而寒，寒热相因不已，故名曰往来寒热，为少阳主证，宜小柴胡汤。

　　寒热而有作止之常，一日一次，或隔日一次，谓之疟，属杂病也。寒热而无作止之常，日三、五发，谓之如疟，属太阳经未尽之表邪也，宜麻桂各半汤。若热多寒少，宜桂枝二越婢一汤。若有汗，宜桂枝二麻黄一汤。若无汗，亦宜麻桂各半汤。此皆治太阳未尽之微邪法也。

　　卷二

　　目眩耳聋

　　少阳目眩神自正，诸逆昏乱不能生，重蝎耳聋湿温汗，不语面色变身青。

　　【注】目眩者，目黑不明也。耳聋者，耳无所闻也。皆少阳经主证，非死候也。其目之明，其耳之聪，神自完整。若因三法失宜，致诸变逆坏证，目眩而神昏言乱，乃神散气脱之候，故曰不能生也。若因误发湿温家汗而不能言语，耳聋无闻，身青面色变者，名曰重 ，亦死证也。

　　卷二

　　腹满痛

　　腹满时痛不足证，腹满大痛有余名。误下邪陷太阴里，汗热便硬转阳明。

　　【注】腹满时痛为不足，桂枝加芍药汤，不愈，用理中汤。腹满大痛为有余，桂枝加大黄汤。此皆误下邪陷太阴之里证也。若潮热自汗，大便硬，则为太阴之邪转属阳明也，宜大承气汤。

　　卷二

　　吐证

　　中寒吐食不能食，不渴而厥吐寒虚，得食吐渴火为逆，饮吐相因水病居。

　　【注】中寒吐食，谓中寒吐食不能食也。凡不渴而厥吐，是寒虚吐也，宜理中、吴茱萸辈。凡渴而得食即吐，是火吐也，热实宜黄连解毒汤。热虚宜干姜黄连黄芩汤，或竹叶石膏汤。渴而饮，饮而吐，吐而复渴，水逆病也，宜五苓散。

　　卷二

　　热利寒利

　　热利尿红渴粘秽，寒利澄清小便白，理中不应宜固涩，仍然不应利之瘥。

　　【注】自利不渴者，属太阴寒也。下利欲饮水者，以有热故也。此以渴辨寒热也。小便黄赤，秽气稠粘者，皆热利也。小便清白，澄彻清谷，皆寒利也。热利有表证，轻者升麻葛根汤，重者葛根汤汗之。有里证者，量以三承气汤下之。无表里证，轻者宜黄芩汤，重者宜葛根黄连黄芩汤清之。寒利宜理中汤温而补之。若服理中汤不应者，此属下焦滑脱，宜赤石脂禹余粮汤固涩。仍然不应，此为清浊不分，水走大肠，宜五苓散或猪苓汤利之，可瘥也。

　　卷二

　　但欲寐

　　行阴嗜卧无表里，呼醒复睡不须惊，风温脉浮热汗出，多眠身重息鼾鸣。

　　【注】行阴欲寐嗜卧，少阴证也。若欲寐嗜卧无表里证，身和脉小，知已解也。然解后之睡，呼之则醒，醒而又睡，是阴气来复，非阴盛困阳，不须惊也。风温亦欲寐多眠，则有脉浮发热，汗出身重，鼻息鼾鸣之别也。

　　卷二

　　阴阳咽痛

　　咽痛干肿为阳热，不干不肿属阴寒，阳用甘桔等汤治，阴用甘桔附姜攒。

　　【注】咽痛一证，寒热皆有。咽干肿痛，为三阳热证，宜甘桔、半夏、苦酒、猪肤等汤调治。不干不肿而痛，为三阴寒证，宜四逆汤加桔梗主治也。

　　卷二

　　气上冲

　　气撞吐蛔厥阴本，无蛔阳表桂枝汤，少腹急引烧 散，冲喉难息瓜蒂良。

　　【注】气撞吐蛔，谓厥阴本证也。无蛔，谓气撞不吐蛔，乃邪犹在阳表也，宜桂枝汤。

　　少腹急引，谓气上冲，更少腹引阴急痛，乃阴阳易病也，宜烧 散。冲喉难息，谓气上冲喉，胸满难以布息，乃寒实在胸也，宜瓜蒂散。

　　卷二

　　饥不欲食

　　饥不欲食吐蛔厥，下后不食属阳明，懊 头汗栀子豉，厥紧心烦邪在胸。

　　【注】饥不欲食吐蛔厥，谓厥阴本证也。下后饥不能食属阳明也。阳明病则懊 ，心中烦甚，头上汗出，是热在胃中，宜栀子豉汤涌之。厥阴病则吐蛔、厥逆、脉微，今不微而紧更心烦者，非寒虚邪，是寒实邪，而在胸中，宜瓜蒂散吐之。

　　卷二

　　手足厥逆

　　太阴手足温无厥，少阴厥冷不能温，厥阴寒厥分微甚，热厥相因辨浅深。

　　【注】太阴经无厥逆，而有手足自温。少阴经有寒厥，而无热厥。厥阴经有寒、热二厥。寒厥者，只寒而不热也。热厥者，由热而厥，由厥而热，热厥相因无休歇也。当辨阴阳浅深，以当归四逆、承气等汤施治可也。详厥阴篇。

　　卷二

　　少腹满痛

　　少腹满而按之痛，厥逆尿白冷膀胱，不厥血蓄小便利，小便不利水为殃。

　　【注】少腹满按之痛，若四肢厥冷，小便清白者，是冷结膀胱，宜当归四逆加吴茱萸生姜汤。不厥冷，小便自利者，是血蓄膀胱，宜桃仁承气汤。小便不利者，是水蓄膀胱，宜五苓散，若大小便不利者，是水热蓄结，宜八正散。

　　卷二

　　神昏狂乱蓄血发狂

　　神昏胃热重阳狂，三黄三承白解汤。蓄血发狂小便利，少腹硬痛属太阳，阳明蓄血大便黑，其人如狂而喜忘，桃仁承气抵当治，须识作汗奄然狂。

　　【注】神昏胃热，谓神昏是胃经热极乘心也。重阳狂，谓热入于阳则狂乱也。三黄，谓三黄石膏汤，治神昏狂乱表实无汗者也。三承，谓三承气汤，治神昏狂乱里实不便者也。

　　白解汤，谓白虎解毒汤，治神昏狂乱，无表里证而热极者也。太阳蓄血发狂，则少腹硬痛，小便自利。若小便不利，是水热蓄也，非血蓄也。阳明血蓄如狂，则喜忘大便黑，若大便不黑，是热极也，非血蓄也。蓄血轻者，桃仁承气汤，重者抵当汤，择而用之可也。然发狂证，亦有阳盛阴虚之人，作汗将解之时，奄然发狂， 然汗出而解者，当须识之，不可以药也。

　　卷二

　　循衣摸床

　　循衣摸床有二因，太阳火劫热伤阴，小便利生不利死，阳明热极热弥深，皆缘三法失成坏，脉实堪下弱难禁，虚实阴阳难辨处，独参六味可回春。

　　【注】循衣摸床，危恶之证也。一因太阳火劫取汗，致阳盛伤阴。阴若末竭，则小便利，多生；阴若已竭，则小便难，多死。一因阳明热极，汗、吐、下三法失宜，致成坏证。其热弥深，脉实者，堪下则可治；脉弱者，不堪下则难治。此已成危恶坏证，往往阴阳虚实，医莫能辨，无下手处，当以大剂独参、六味、干生地黄汤，时时与之，每获生也。

　　卷二

　　太阳阳邪停饮

　　太阳阳邪有水逆，消渴发热汗出烦，小便不利水入吐，脉浮而数五苓攒。

　　【注】太阳阳邪，有水逆消渴之病，谓太阳中风，有渴欲饮水，水入即吐者，名曰水逆；饮水多而小便少者，名曰消渴。发热汗出，风邪出。烦，热也。小便不利，水入则吐，饮停也。浮数，风热脉也。均宜五苓散，多服暖水，令微汗出，外解太阳，内利停水则愈。若不能饮暖水，欲饮冷水者，是热盛也，以五苓散加寒水石、石膏、滑石可也。详太阳上编。

　　卷二

　　太阳阴邪停饮

　　太阳阴邪有水气，伤寒无汗热烘烘，主证干呕咳微喘，外发内散小青龙，小便不利少腹满，下利除麻共入苓，噎麻易附喘加杏，渴加花粉减半平。

　　【注】太阳阴邪有水气，谓太阳伤寒表不解，发热无汗，兼有干呕而咳微喘，饮病之主证，宜以小青龙汤，外发寒邪，内散寒饮，则可愈也。或小便不利少腹满，或下利，或噎、或喘、或渴，此饮病或有之证，亦以小青龙汤主之。小便不利，少腹满，是水停下焦，大便下利，是水走大肠，俱除麻黄，共入茯苓，专渗利也。噎为内寒之甚，以麻黄易附子，散内寒也。喘气上逆，加杏仁以降逆也。渴加花粉，减去半夏，以避燥生津也。

　　详太阳下编。

　　卷二

　　少阴阳邪停饮

　　少阴阳邪有停饮，六七日反不得眠，下利而渴咳而呕，小便不利猪苓煎。

　　【注】少阴阳邪有停饮，谓少阴阳邪热证，兼有停饮病也。少阴病当欲寐，至六、七日反心烦不得眠，是少阴热也，下利而渴，咳呕，小便不利，是水饮停也。以猪苓汤去其热而利其水可也。详少阴篇。

　　卷二

　　少阴阴邪停饮

　　少阴阴邪有水气，腹痛四肢重沉疼，小便不利自下利，或咳或呕真武平。咳加干姜辛味共，小便若利去茯苓，呕去附子生姜倍，利去芍药入干宁。

　　【注】少阴阴邪有水气，谓少阴阴寒兼有水气病也，饮病主证，谓腹痛，四肢沉重疼痛，大便自利、小便不利，宜真武汤温中利水也。饮病或有之证，或咳，或小便利，或呕，或下利。咳加生姜、细辛、五味子。小便若利去茯苓。呕，去附子倍加生姜。利，去芍药入干姜也。

　　卷二

　　喘急短气

　　喘息喝喝数张口，短气似喘不抬肩，促难布息为实证，短不续息作虚观，内因饮病或痰热，外因阴阳表里看，直视神昏汗润发，脉微肢厥命难全。

　　【注】喘息，气急喝喝而数张口、抬肩、欠肚者，喘也。短气，则似喘非喘，而不张口抬肩也。二证皆胸中气病。肺主气，故属肺也。无论喘急、短气，若气促壅塞不能布息，为有余之实证。若气短空乏不能续息，为不足之虚证。内因，谓饮冷伤肺，或因痰热也。外因，谓形寒伤表，表主皮毛，肺之合也。皮毛受邪，其次及肤、及肌、及胸、及腹入胃，皆令病喘，当审阴阳表里，从化主治可也。喘急、短气，兼直视神昏，汗出润发，脉微四肢厥冷，皆死候也。与三阴寒证同见，是为阴喘，宜四逆加杏仁、五味子，虚者倍加人参。与三阳热证同见，是为阳喘，宜白虎、葛根黄芩黄连汤。与太阳表证同见，是为表喘，无汗者麻黄汤，兼烦躁者大青龙汤；有汗者桂枝加浓朴杏子汤。与阳明里证同见，是为里喘，宜大承气汤，兼结胸者，宜大陷胸丸。若兼水气，表实者，小青龙汤；表虚者及小便不利，均宜五苓散加葶苈子。里实者，宜葶苈大枣汤，兼腹胁硬痛者，宜十枣汤。里寒者，宜真武汤。若脉微细，口鼻气短喘乏。而无阴阳表里证，此气虚喘也，宜保元汤加五味子、杏仁。若喘而唾痰稠粘，喉间漉漉有声，此痰喘也，重者宜瓜蒂散、礞石滚痰丸，轻者二陈加苦葶苈子、苏子之类也。

　　卷二

　　心下悸

　　筑筑惕惕心动悸，怔怔仲仲不自安，饮多尿少为停水，厥冷汗后是虚寒。

　　【注】心下筑筑惕惕、怔怔忡忡，谓悸病之状也。饮水多而小便少，水停心下之悸也，宜茯苓甘草汤，或五苓散。厥冷为寒，宜真武汤，汗后为虚，宜小建中汤。或不因汗后，是虚之甚也，宜炙甘草汤。

　　卷二

　　战振栗

　　战身耸动栗心HT ，振虽耸动比战轻，故振责虚因无力，栗战相交邪正争，此证若生三法后，虚其中外逆而成，不逆因和而作解，正胜邪却战汗平。

　　【注】战，谓身抖耸动也。栗，谓心内发HT 也。振，亦耸动，比之于战则无力也。所以论中曰：振振者，皆责其虚也。栗，邪气为之也。战，正气为之也。邪正相交故争也。

　　此证若生于汗、吐。下之后，是虚其中外而致逆也。若不致逆，邪因以衰，正因以和而作解，则为正胜邪却，战栗汗出而平也。

　　卷二

　　呢逆哕噫

　　呃逆今名KT 古名，不似哕哕胃里声，KT 声格格连声作，原夫脐下气来冲，颇类暖噫情自异，均属气逆治能同。虚热橘皮竹茹治，二便不利利之宁，气不归原宜都气，寒虚丁萸附理中，痞硬下利生姜泻，痞硬噫气代赭功。

　　【注】今之名曰呃逆，即古之名曰KT 也。KT 者，气噎结有声也。世有以哕为呃逆者，盖不知哕哕之声，声从胃里退场门，不似KT 之格格连声，气从脐下来自冲脉，退场门作声也。呃逆颇类嗳气噫气。嗳气者，因饱食太急，比时作嗳，转食气也。噫气者，因过食伤食，越时作噫，食臭气也，故曰情自异也。但均属气逆为病，故曰治能同也。呃逆之病，胃气虚竭也。兼热者，以橘皮竹茹汤加柿蒂主之。兼大便不利，以三承气汤主之。兼小便不利，以二苓散汤主之。兼肾虚不能摄冲脉之气归原，以都气汤加牛膝主之，兼寒虚，太阴手足温，以丁萸理中汤主之，少阴手足厥，更加附子。兼痞硬下利，以生姜泻心汤主之。兼痞硬噫气，以旋复代赭石汤主之。

　　卷二

　　结胸

　　按之满硬不痛痞，硬而满痛为结胸，大结从心至少腹，小结心下按方疼。热微头汗为水结，漱水不咽血结名，瘀衄未尽经适断，内实沉大审的攻，抵当桃仁大小陷，误攻浮大命多倾，不实浮滑小陷证，脏结悉具躁烦凶。

　　【注】伤寒下之太早则成痞硬，中风下之太早则成结胸，均为表邪乘虚入里。硬满按之而痛为结胸，实邪也。硬满按之不痛为痞硬，虚邪也。大结，谓大结胸，从心下至少腹，硬满而痛，手不可近者，宜大陷胸汤攻之。小结，谓小结胸，微结心下，按之方痛，不按不疼也，宜小陷胸汤开之。身有微热，头自汗出，兼有是证者，为水结胸也，宜大陷胸丸攻之。漱水不欲咽，兼有是证者，为血结胸也，血瘀不成衄解，或衄末尽，或妇人经来适断，皆能成之，宜抵当丸，或桃仁承气汤攻之。内实证实可攻也，沉大脉实可攻也，审其的当，则用抵当，桃仁承气、大陷胸汤丸以攻之。审若不内实，脉浮滑或脉浮大是未的也，乃小陷胸证，不可攻也，误攻之，定然凶也。脏结，谓状如结胸，舌苔白滑，脉浮而细也。悉具，谓结胸通腹，两胁皆硬满痛也，此证加之烦躁，凶死可知。

　　卷二

　　痞硬

　　阳证痞硬为热痞，大黄黄连泻心宁，汗出恶寒寒热痞，附子泻心两收功。误下少阳发热呕，痞满半夏泻心能。虚热水气痞下利。心烦干呕腹雷鸣，虚热水气生姜泻，痞急气逆甘草灵。桂枝表解乃攻痞，五苓烦渴利尿通。

　　【注】伤寒下早则成痞硬，中风下早则成结胸，此其常也。然论中中风下早未尝无痞硬，伤寒下早亦有结胸，大抵从虚化者多为痞硬，从实化者多结胸也。阳证心下痞硬为热痞，宜大黄黄连泻心汤。若阳证汗出恶寒，为寒热痞，宜附子泻心汤。误下少阳发热而呕，心下痞满，为呕逆痞，宜半夏泻心汤。阳证误下，心下痞硬，下利，心烦干呕，腹中雷鸣，胁下有水气，致小便不利，为虚热水气之痞，宜生姜泻心汤。若有是证，胁下无水气，其痞急益甚，为虚热客气上逆之痞，宜甘草泻心汤。凡有痞者，有无汗恶寒之表，宜桂枝汤表解已，乃可以大黄黄连泻心汤攻痞也。若有痞者，与泻心汤，痞不解其人烦渴，小便不利，先以五苓散，小便利后，乃可与诸泻心汤治痞也。

　　卷二

　　发黄

　　湿热发黄头汗出，小便不利渴阳明。素有寒湿发汗后，黄从阴化太阴经。阳色鲜明阴色暗，太阳血蓄并狂生。表实麻翘赤小豆，茵陈里实栀子清。阴黄茵陈四逆主，便溏尿秘茵五苓。环口黛黑柔汗死，体若烟熏阳绝征。

　　【注】阳明病应遍身有汗，谓之热越。今头汗出，身无汗，是热不得越也。渴而引饮，小便不利，是停水也。热与湿瘀，从土而化，外薄肌肉。谓之湿热发黄也。或其人素有寒湿，为表邪遏郁，或已成黄，又经发汗，传入太阴，从阴而化，谓之湿寒发黄也。阳明属阳，故其色明亮。太阴属阴，故其色晦暗也。太阳蓄血亦有发黄，多与狂病并生，法当从蓄血治也。表实无汗发黄者，宜麻黄连翘赤小豆汤汗之。里实不便者，宜茵陈蒿汤下之。无表里证热盛者，宜栀子柏皮汤清之。阴证发黄者，宜茵陈四逆汤温之。若大便溏，小便秘，发黄者，宜茵陈五苓散利之。环口黧黑柔汗者，阴黄死证也。柔汗、谓冷汗也。

　　身体枯燥如烟熏者，阳黄死证也。

　　卷二

　　疹斑

　　伤寒疹斑失汗下，感而即出时气然。表邪覆郁营卫分，外泛皮脉痧疹斑。痧白疹红如肤粟，斑红如豆片连连。红轻赤重黑多死，淡红稀暗是阴寒。未透升麻消毒治，热盛三黄石膏煎，已透青黛消斑饮，双解痧疹法同前。

　　【注】伤寒发斑、疹、痧，皆因汗下失宜，外邪覆郁，内热泛出而成也。惟时气传染，感而即出，亦由疫之为病烈而速也。发于卫分则为痧，卫主气，故色白如肤粟也。发于营分则为疹斑。营主血，故色红肤浅为疹，深重为斑。斑形如豆，甚则成片连属。斑疹之色红者轻，赤者重，黑者死，此以热之深浅验死生也。若其色淡红而稀暗者，皆因邪在三阳，已成斑疹入里，邪从阴化，或过服冷药所致。是为阴斑、阴痧。阴疹，法当从阴寒主治也。斑出未透，表热轻者，宜升麻葛根汤，合消毒犀角饮治之。表热重者，宜三黄石膏汤发之。已透用青黛消斑饮，加减清之。痧疹初起，表里不清，用双解散先通表里，余法同前治之可也。

　　卷二

　　衄血

　　阳明衄血热在里，太阳衄血热瘀经，太阳头痛目瞑兆，阳明漱水不咽征。衄后身凉知作解，不解升麻犀角清。未衄表实麻黄汗，里热犀角芩连同。

　　【注】阳明衄血热在里也。太阳衄血热瘀经也。太阳失汗则有头痛目瞑之兆，阳明失下则有漱水不欲咽之征。衄血之后，身凉脉静，知作解也，若仍不解，知衄未尽，热留于营也。无汗表热，宜升麻葛根合犀角地黄汤清解之；欲作衄未衄者，表实宜麻黄汤汗之，里热宜犀角地黄汤加芩、连清之。若表实里热者，则又当合二方两解之。

　　卷二

　　吐血

　　伤寒吐血多因逆，下厥上竭少阴经，三阳热盛宜清解，血瘀胸满痛当攻，暴吐腐臭内溃死，过多血脱面无红，犀角桃仁宜拣用，救脱圣愈及养荣。

　　【注】伤寒吐血，皆因失汗、失下、火逆，以致邪热炽盛，沸腾经血故也。若血从口鼻耳目而出，小便难，此为强发少阴汗，名曰下厥上竭，为难治也。三阳热盛吐血，宜升麻葛根合犀角地黄汤，热甚加芩连清解可也。若血瘀则胸满或痛，当以桃仁承气合犀角地黄汤攻之。若暴吐腐臭之血，名曰内溃，内溃者死。若吐血过多，面唇无红色，名曰血脱。救脱，轻者以圣愈汤，重者以人参养荣汤。

　　卷二

　　大小便脓血

　　热在膀胱小便血，八正导赤利之佳，热瘀里急下脓血，黄连白头与桃花。

　　【注】阳经之热，下注膀胱，伤其营分，热少血多，瘀成血蓄。热多血少，热迫血行，血不得蓄，而走下窍，故尿血也，以八正散、导赤散利而清之。阴经之热，转迫阳明，伤其营分，瘀则血蓄，喜忘如狂。不蓄则便血，热腐则便脓。便脓热郁，里急下重，所必然也。轻者宜黄连阿胶肠，重者白头翁汤清之，滑脱者，桃花汤涩之可也。

　　卷二

　　颐毒

　　伤寒发颐耳下肿，失于汗下此毒生，高肿 红痛为顺，反此神昏命必倾。毒伏未发脉亦隐，冷汗淋漓肢若冰，烦渴不便指甲紫，颇似三阴了了轻。

　　【注】伤寒颐毒，皆因汗下失宜，毒热挟少阳相火上攻而成也。若其人阳气素盛，则高肿 红疼痛，易于成脓，故为顺也，宜连翘败毒散散之。或其人阳气素虚，或服冷药过多，遏郁毒热伏藏在里，内攻神昏，外毒漫肿，肉色不变，不疼木硬，则命必危也。毒伏未发之前，往往似三阴亡阳之证，脉隐不见，冷汗淋漓，肢冷若冰，但身轻目睛了了，烦渴不大便，指甲红紫为异，此毒发始，临治不可忽也。

　　卷二

　　狐惑

　　古名狐惑近名疳，狐蚀肛阴惑唇咽，病后余毒斑疹后，癖疾利后也同然，面 赤白黑不一，目不能闭喜贪眠，潮热声哑腐秽气，能食堪药治多全。

　　【注】狐惑，牙疳、下疳等疮之古名也，近时惟以疳呼之。下疳即狐也，蚀烂肛阴；牙疳即惑也，蚀咽腐龈，脱牙穿腮破唇。毒因伤寒病后，余毒与湿 之为害也，或生斑疹之后，或生癖疾下利之后，其为患亦同也。其证则面色目 或赤或白或黑，时时不一，喜睡目不能闭，潮热声哑，腐烂之处，秽气熏人。若胃壮能食，堪受攻病重药，或病之势缓，治多全也。

　　卷二

　　百合

　　百合百脉合一病，如寒似热药无灵，饮食起居皆忽忽，如神若鬼附其形。脉数尿时辄头痛，尿时不痛淅淅风，尿时快然但头眩，六四二十病方宁。

　　【注】百合病者，谓伤寒过期，留连不解，不分经络百脉，悉合为一病也。如寒似热，诸药无灵。欲饮不能饮，欲食不能食，欲卧不能卧，欲行不能行，精神忽忽，如神若鬼附其形体，而莫知所适从也。如脉数、尿尿时辄头痛者，六十日乃愈。若尿尿时头不痛，惟淅淅然恶风寒者，四十日乃愈。若尿时快然，但头眩者，二十日乃愈。故曰：六四二十日病方宁也。

　　卷二

　　热入血室

　　妇人伤寒同一治，胎产经来热入室，昼日明了夜谵妄，小柴生地牡丹皮，无汗加麻有汗桂，汗后不解再加枝。寒热如疟加麻桂，中寒姜附不须疑，渴热白虎花粉葛，瘀血桃仁承气俱。产后胎前虽多证，不外阴阳表里医。

　　【注】妇人伤寒，与男子治法同也。惟产后经来，邪热乘虚而入血室，另有治法。热入血室之证，昼日明了，夜则谵语妄见鬼状，宜小柴胡汤加生地、丹皮。若无汗则为表实，加麻黄汗之。有汗则为表虚，加桂枝解之。若有发热恶寒之表，已经发汗，虽无汗不加麻黄，再加桂枝以解之，不可复用麻黄也，若有如疟之寒热，加麻黄、桂枝两解之。若厥而下利，则为中寒，去黄芩加姜、附，不须疑也。若发热烦渴，则为里热，去半夏合白虎，或加花粉。葛根。胸胁少腹或满硬、或作痛，则为瘀血，宜合桃仁承气汤攻之。产后胎前虽有多证，不能尽述，总不外阴阳表里之治，在临证者以意消息之耳。

　　卷二

　　食复劳复

　　新愈脏腑皆不足，营卫肠胃未通和，多食过劳复生热，枳实栀子大黄瘥。浮汗沉下小柴解，燥呕竹叶石膏合，气虚补中益气主，阴亏六味倍参多。

　　【注】新愈之后，脏腑气血皆不足，营卫未通，肠胃未和，惟宜白粥静养。若过食，胃弱难消，因复烦热，名曰食复。若过劳役复生热烦，名曰劳复。劳复者，宜枳实栀子豉汤汗之。食复者，宜枳实栀子豉加大黄汤下之。脉浮有表者，宜枳实栀子豉汤以汗解之。

　　脉沉有里者，宜枳实栀子豉加大黄汤以下解之。若无表里证者，宜小柴胡汤以和解之。口燥烦渴喜呕者，宜竹叶石膏汤主之。若内伤气虚劳复者，宜补中益气汤主之。若犯内事阴亏者，宜六味生干地黄汤，气少者，倍加人参汤主之。

　　卷二

　　房劳复阴阳易

　　房劳复与阴阳易，二病情异证则同。病后犯色复自病，病传不病易之名。男女俱主烧散，少腹急痛引阴中，身重少气头眩晕，拘挛热气上冲胸。

　　【注】男女新愈交接，因而复病，名曰房劳复。男女新愈交接，病男传不病之女，病女传不病之男，名曰阴阳易，即交易之义也。犯是病者，男以女之 裆，女以男之 裆烧灰，白汤或酒，日三服之则愈。少腹急痛牵引阴中，身重少气，头目眩晕，四肢拘挛，热气冲胸，是其证也。

　　卷三　类伤寒五证

　　停痰、伤食、脚气、虚烦、内痈

　　相类伤寒有五证，头疼发热恶风寒，停痰头项不强痛，胸满难息气冲咽。伤食恶食身无痛，痞闷矢气噫作酸，脚气脚漆胫肿痛，或为干枯大便难。虚烦微热无表里，内痈能食审疼缘，肺痈喘咳胸引痛，唾粘腥臭吐脓涎，胃痈当胃痛难近，肠痈肿痛少腹坚，身皮甲错腹中急，便数似淋证中看。

　　【注】类伤寒五证，初病之时，皆与太阳表证相类。一曰停痰：但胸满不得息气，上冲咽，头项不强痛，与伤寒异耳。一曰伤食：但身无痛，心下痞闷，矢气，噫气，作酸，吞酸，与伤寒异耳。一曰脚气：但病起自脚，脚膝两胫肿痛，或干枯肿痛，名曰干脚气，大便硬难，与伤寒异耳。一曰虚烦：惟发热而烦，无表里证，与伤寒异耳。一曰内痈：其状颇类伤寒，但饮食如故，有痈痛之处，与伤寒异耳。胸中隐痛，或喘或咳，吐唾腥粘，是肺痈也。当胃作痛，手不可近，是胃痈也。少腹重痛，便数似淋，身皮甲错，是肠痈也。

　　卷三　同伤寒十二证

　　冬温、寒疫、瘟疫

　　春温夏热秋清凉，冬气冷冽令之常，伤之四时皆正病，非时有气疫为殃。应冷反温冬温病，应温反冷寒疫伤，瘟疫长幼相传染，须识岁气汗攻良。

　　【注】冬病伤寒，春病伤风，夏病暑病，秋病疟疾，皆四时正令之常病也。若春应暖而反寒，夏应热而反凉，秋应凉而反热，冬应寒而反温，此非其时而有其气，疫为殃也。

　　冬应冷反温而病伤寒者，名曰冬温。春应温反寒而病伤寒者，名曰寒疫。若一时之气不正，长幼皆病，互相传染，名曰瘟疫。凡治此病，须识岁气太过不及，六淫胜复，人之强弱，脏之寒热，量其轻重，或汗或攻。轻以刘完素之双解散，重以李杲之二圣救苦丸，随证施治可也。

　　卷三　同伤寒十二证

　　温病、热病

　　冬伤于寒春病温，夏日热病早亏阴，脉浮头疼发热渴，不恶寒兮是所因。无汗河间两解法，有汗清下早当寻，失治昏狂诸热至，无证随经以意神。

　　【注】经曰：冬伤于寒，春必病温，至夏为热病。热病者，皆伤寒之类也。冬伤于寒，谓冬伤正令微寒未即病也。早亏阴，谓冬不藏精之人，或辛苦之人，汗出内外失其固密，在冬则早已损伤肾藏阴气，阳热独治，所以至春一感微邪，即引内热，炎炎之势，不能已矣。故病而即渴不恶寒也。初病无汗有表证者，从刘完素两解汤治法可也。有汗内热盛者，或清或攻，急泻其阳而救其阴，若因循失治，昏狂诸热证至，则缓不及事也。无证，谓表里无证，当随六经以意消息治之，自可通神也。

　　卷三　同伤寒十二证

　　风温

　　风温原自感春风，误汗灼热汗津生，阴阳俱浮难出语，身重多眠息鼾鸣，误下直视失溲少，被火发黄螈 惊，葳蕤桂枝参白虎，一逆引日再命终。

　　【注】冬伤于寒不即病者，复感春寒，名曰温病；复感春风，名曰风温。风温有汗，不可汗也。若误汗之，益助火邪，则身热如火，自汗津津不止，言语难出，身重多眠，鼻息鼾鸣也。风温阴阳脉俱浮，不可下也。若误下之，热陷膀胱，竭其津液，则直视失溲，小便少也。风湿热盛，若误以火熏蒸强汗，火旺津亡，则发黄色，螈 惊痫也。风温之证，不可汗下，主以葳蕤汤。若脉虚汗多，主以桂枝合人参白虎汤。一逆引日再命终，谓一逆尚可引日，若汗而又下，下而又火，则为再逆，是促命期也。

　　卷三　同伤寒十二证

　　温疟

　　温疟得之冬中风，寒气藏于骨髓中，至春邪气不能发，遇暑烁髓消肌形，或因用力腠发泄，邪汗同出故热生，衰则气复寒后作，证同温热治相同。

　　【注】经曰：温疟得之冬中于风，寒气藏于骨髓之中，至春阳气尚微，邪气不能自出，因值大暑，烁脑髓消肌肉，腠理发泄，或有所用力，邪气与汗同出，出则阴虚而阳盛，故热生也，衰则气复入，入则阳虚而阴盛，故后作寒也。其证同温热，治亦相同也。

　　卷三　同伤寒十二证

　　湿温

　　温复伤湿湿温病，身重胸满及头疼，妄言多汗两胫冷，白虎汤加苍术苓。

　　【注】温病复伤于湿，名曰湿温。其证则身重胸满，头疼妄言，多汗两胫逆冷，宜白虎汤加苍术、茯苓，温、湿两治法也。

　　卷三　同伤寒十二证

　　中、温毒、风湿

　　温病中 温毒病，证同温热热尤炎。伤湿汗出当风立，风湿发热重疼牵。

　　【注】中 ，即中暑也。温热之病复中于暑，名曰温毒证；治同乎温热，但热尤盛也。

　　伤湿之病复感于风，名曰风湿；其证发热身重，疼痛牵掣也，治法已详于身痛矣。中详在暑门。

　　卷三　同伤寒十二证

　　痉证

　　痉证反张摇头噤，项强拘急转侧难，身热足寒面目赤，须审刚柔治法全。

　　【注】风湿寒之邪合而为痉，其证则背反张，摇头口噤，项强拘急，转侧艰难，身热足寒，面目赤色也。须审刚柔治之可痊也。风湿盛者则有汗，为柔痉。风寒盛者则无汗，为刚痉。均以小续命汤主之。刚痉去附子，柔痉去麻黄。表实者去参、附，加羌活、独活。

　　里实者去参、附，加芒硝、大黄。甚者则以葛根汤、桂枝加葛根汤发之。此治痉之大略也，详在痉门。

　　卷三

　　易愈生证

　　神清色泽亮音声，身轻肤润脉和洪，忽然口噤难言躁，脉即停伏战汗宁，饮多消散知酿汗，能食脉浮表还平，子得午解阳来济，午得子解是阴从。

　　【注】易愈之病，取于神则神清，取于色则色泽，取于声则音长，取于体则身轻，取于皮则肤润，取于脉则和洪，皆一派不死之证，故曰生证也。若有如是之生证，忽然口噤不语，烦躁而甚，六脉停伏，宜谨察之，非变凶也，乃邪正交争，生战汗之候，为将愈之兆也。凡伤寒渴者，多阳证易愈，若忽然饮多寻常，消散无停，知酿汗而作解也。伤寒多不能食，若忽然能食且脉浮，知胃和邪还于表而作解也。若不即解者，阴阳未得其时也，子时得之午时必解，阳济阴生而解也，午时得之子时必解，阴从阳化而解也。

　　卷三

　　难治死证

　　伤寒死证阳见阴，大热不止脉失神，阴毒阳毒六七日，色枯声败死多闻。心绝烟熏阳独留，神昏直视及摇头。环口黧黑腹满利，柔汗阴黄脾败由。肺绝脉浮而无胃，汗出如油喘不休。唇吻反青肢冷汗，舌卷囊缩是肝忧。面黑齿长且枯垢，溲便遗失肾可愁。水浆不入脉代散，呃逆不已命难留。大发风温而成痉，湿温重 促命终。强发少阴动经血，口鼻目出厥竭名。汗后狂言不食热，脉躁阴阳交死形。厥冷不及七八日，肤冷而躁暂难宁，此病名之曰脏厥，厥而无脉暴出凶，厥而下利当不食，反能食者名除中。

　　【注】病有生死，治有难易。生病不药可愈，死病虽药莫救，何则？以阴阳邪正有盛衰也，正盛邪衰则生，阴盛阳衰则死。伤寒阳证，见浮大数动滑之阳脉，则易愈而生，见沉微涩弱弦之阴脉，则难治而死。故阴病见阳脉者生，阳病见阴脉者死也。大热不止，邪盛脉失神正虚，正虚邪盛，故死也。阴毒阳毒，亢极不生化也。色枯声败，内外两夺也，故均主死。形若烟熏，神昏直视摇头者，此阳邪独留，攻心而绝也。环口黧黑，腹满下利不止，柔汗阳黄者，此为脾绝也。脉但浮无胃，汗出如油，喘息不休者，此为肺绝也。

　　唇吻反青，四肢冷汗，舌卷囊缩，此为肝绝也。面黑齿长枯垢，溲便遗失者，此为肾绝也，水浆不入，生无所赖也。脉代散，真气衰散也。呃逆无休，元气不藏也。误发风温之汗，因而成痉。误发湿温之汗，名曰重 ，皆促人命也。强发少阴汗，动其经血，从口鼻目出，名曰下厥上竭。以上皆死之候也。汗后狂言不食，仍复发热，不为汗衰，脉躁疾者，名曰阴阳交，死之形也。厥逆不回，至七、八日即通，身肤冷而躁，无暂宁时者，名为脏厥，为阴邪盛极，真阳飞越也，凡厥逆而甚者，多无脉，服四逆、白通等汤，脉微续者，真阳渐复也，脉暴出者，回光反照也。凡厥逆多下利，当不能食，今反能食，名曰除中。中者，胃也，除者，去也，谓胃气已去，即反能食，亦无补于胃也。故仲景曰：除中者死。凡诸病久不能食，忽然大能食而即死者，亦此类也。

　　卷三

　　汇方

　　桂枝汤 小建中汤 当归建中汤 黄 建中汤 桂枝加葛根汤 桂枝新加汤 当归四逆汤 当归四逆加吴茱萸生姜汤 桂枝加附子汤 芍药甘草汤 桂枝甘草汤桂枝芍药草姜枣，加饴归 曰建中，加葛根汤加干葛，新加倍芍加参称。当归四逆归通细，更加吴萸姜用生，加附子汤加附子，去桂去芍两名兴。

　　【注】桂枝汤，桂枝、芍药、甘草、生姜、大枣也。根据本方倍芍药加饴糖，名小建中汤，更加当归，名当归建中汤，更加黄 ，名黄 建中汤。根据本方加葛根，名桂枝加葛根汤。

　　根据本方倍芍药加人参，名桂枝新加汤。根据本方加当归、通草、细辛，名当归四逆汤，更加吴茱萸、生姜，名当归四逆加吴茱萸生姜汤。根据本方加附子，名桂枝加附子汤。根据本方去桂枝，名芍药甘草汤。根据本方去芍药，名桂枝甘草汤。

　　桂枝去芍药加茯苓白术汤 苓桂术甘汤 茯苓甘草汤 茯苓棱枝甘草大枣汤桂枝去芍加苓术，苓桂术甘去枣姜，茯苓甘草生姜桂，加枣除姜大枣汤。

　　【注】桂枝去芍药加茯苓白术汤，即桂枝、甘草、生姜、大枣、茯苓、白术也。根据本方减去大枣、生姜，即苓桂术甘汤也。茯苓甘草汤，即茯苓、甘草、桂枝、生姜也，根据本方加大枣减生姜，即茯苓桂枝甘草大枣汤也。

　　葛根汤 桂枝麻黄各半汤 桂枝二麻黄一汤 桂枝二越婢一汤葛根桂枝加麻葛，合麻桂麻各半汤，桂二麻一麻减半，桂二越一桂倍方。

　　【注】葛根汤，即桂枝汤加麻黄、葛根也。桂枝麻黄各半汤，即桂枝汤、麻黄汤二方合剂也。桂枝二麻黄一汤，即桂枝汤合减一半麻黄汤也。桂枝二越婢一汤，即越婢汤合加一倍桂枝汤也。

　　麻黄汤 大青龙汤 越婢汤 越婢加附子汤 越婢加半夏汤麻黄麻桂甘草杏，加膏姜枣大青龙，越婢大青减桂杏，加附加半风水清。

　　【注】麻黄汤，麻黄、桂枝、甘草、杏仁也。根据本方加石膏、生姜、大枣，名大青龙汤。根据大青龙汤减桂枝、杏仁，名越婢汤，治风水病之肌热者。若阳虚恶寒，加附子，名越婢加附子汤。喘咳上气，加半夏，名越婢加半夏汤。当分别而施治也。

　　麻黄加术汤 三拗汤 麻杏石甘汤麻黄加术风湿痛，三 去桂喘寒风，加膏麻杏石甘剂，外寒内热喘收功。

　　【注】麻黄加术汤，即麻黄汤加白术也，治风湿在表身痛。麻黄汤去桂枝，名三 汤，治风寒表实而喘。三 汤加石膏，名麻杏石甘汤，治内热表寒无汗而喘。

　　麻黄附子细辛汤 麻黄附子甘草汤麻黄附子细辛汤，减辛加草甘草方，两感太阳少阴证，能发表水里寒凉。

　　【注】麻黄附子细辛汤，即此三味也，去细辛加甘草，名麻黄附子甘草汤，不但能发两感太阳、少阴表热里寒之证，且能发太阳、少阴表水里寒之肿也。

　　小青龙汤 附子汤 真武汤桂芍干姜辛半味，麻黄甘草小青龙，附子术附参苓芍，真武无参有姜生。

　　【注】小青龙汤，桂枝、白芍、干姜、细辛、半夏、五味子、麻黄、甘草也。附子汤，白术、附子、人参、茯苓、白芍也。真武汤，即附子汤除去人参加生姜也。

　　干姜附子汤 白通汤 白通加人尿猪胆汁汤 四逆汤 通脉四逆汤 茯苓四逆汤理中汤 桂枝人参汤 附子理中汤 治中汤姜附加葱白通剂，更加尿胆治格阳，加草四逆葱通脉，加参茯苓四逆方。理中参术干姜草，加桂桂枝人参汤。加附名曰附子理，加入青陈治中汤。

　　【注】干姜、附子，名曰干姜附子汤。根据本方加葱，名曰白通汤，更加人尿、猪胆汁，名白通加人尿猪胆汁汤。根据本方加甘草，名四逆汤，更加葱自，名通脉四逆汤。根据四逆汤方，加人参、茯苓，名茯苓四逆汤，温中利水。人参、白术、干姜、甘草，名理中汤。

　　根据理中汤方加桂枝，名桂枝人参汤。根据理中汤方加附子，名附子理中汤。根据理中汤方加青皮、陈皮，名治中汤，温中理气。

　　五苓散 春泽汤 五苓甘露饮 苍附五苓散 茵陈五苓散 胃苓汤五苓停水尿不利，内蓄膀胱外太阳，二苓泽术桂分用，虚渴加参春泽汤，甘露寒水膏滑入，苍附内寒附子苍，茵陈发黄小便涩，食泻合胃胃苓方。

　　【注】五苓散，即茯苓、猪苓、泽泻、白术、桂枝也。治水停小便不利，少腹满，则为内蓄膀胱。若不兼太阳头痛、恶寒、发热、自汗之表，则不用桂枝而用肉桂，故曰桂分用也，治诸虚饮渴，加人参，名春泽汤。治水停内热。加寒水石、滑石、石膏，名五苓甘露饮。治水停内寒，加附子、苍术，名苍附五苓散。治内瘀湿热，小便不利，发黄，加茵陈名茵陈五苓散，治停水伤食泄泻，合平胃散名胃苓汤。

　　栀子豉汤 栀子甘草豉汤 栀子生姜豉汤 枳实栀子豉汤 枳实栀子豉加大黄汤栀子干姜汤 栀子浓朴汤栀豉加草加生姜，枳实栀豉加大黄，去豉栀子干姜入，枳朴栀子浓朴汤。

　　【注】栀子、淡豆豉，名栀子豉汤。加甘草名栀子甘草豉汤，加生姜名栀子生姜豉汤，加枳实名枳实栀子豉汤。根据枳实栀子豉方加大黄，名枳实栀子豉加大黄汤。去豉加干姜，名栀子干姜汤。去豉加枳实浓朴，名栀子浓朴汤。

　　麻黄连翘赤小豆汤 栀子柏皮汤 茵陈蒿汤麻黄连翘赤小豆，梓皮杏草枣生姜，栀子柏皮茵陈草，茵陈蒿汤茵栀黄。

　　【注】麻黄连翘赤小豆汤，即麻黄、连翘、赤小豆、生梓白皮、杏仁、甘草、大枣、生姜也。如无梓皮，以茵陈代之。栀子柏皮汤，即栀子、黄柏、甘草也，此方当有茵陈。茵陈蒿汤，即茵陈栀子大黄也。

　　大黄黄连胃心汤 附子泻心汤 甘草泻心肠 半夏泻心肠 生姜泻心肠 旋复代赭石汤大黄黄连泻心浸，附子煮汁大连芩，甘草芩连干半枣，半夏同上更加参，生姜泻心生姜入，复赭姜枣半甘参。

　　【注】大黄黄连泻心汤，即大黄、黄连，滚汤浸而服也。附子、谓附子泻心汤也，附子煎汁，大黄、黄连、黄芩、浸而对服。甘草泻心汤，即甘草、黄芩、黄连、干姜、半夏、大枣也。半夏泻心汤，即同上方加人参也。生姜泻心汤，即半夏泻心方再加生姜也。

　　旋复代赭石汤，即旋复花、代赭石、甘草。半夏、大枣、生姜、人参也。

　　十枣汤 白散方 调胃承气汤 大陷胸汤 大陷胸丸 小陷胸汤十枣芫花甘遂戟，白散桔贝巴霜俱，调胃大黄芒硝草，大陷去草入遂须，为丸更加杏葶蜜，小陷连半栝蒌实。

　　【注】十枣汤，即十枚大枣，芫花、甘遂、大戟也。白散，即桔梗、贝母、巴豆霜也。调胃承气汤，即大黄、芒硝、甘草也。大陷胸汤，即调胃承气汤去甘草加甘遂些须也。大陷胸丸，即大陷胸汤加杏仁、苦葶苈子、蜜也。小陷胸汤，即黄连、半夏、栝蒌实也。

　　小承气汤 大承气汤 麻仁丸 桃仁承气汤 抵当汤九 三一承气汤 黄龙汤小承大黄同枳朴，加硝即是大承方。麻仁小承麻杏芍，桃仁调胃桂枝长。抵当汤丸分微甚，俱用桃黄水蛭虻。三承合一名三一，加参归桔黄龙汤。

　　【注】小承气汤，即大黄、枳实、浓朴也。根据本方加芒硝，即大承气汤。麻仁丸，即小承气汤方加麻仁、杏仁、芍药也。桃仁承气汤，即调胃承气汤加桃仁、桂枝也。抵当汤丸，分病之微甚，俱用桃仁、大黄、水蛭、虻虫四味也。三承，谓大承气、小承气、调胃承气。三方合为一方，名曰三一承气汤。根据三一承气方，再加人参、当归、桔梗，名曰黄龙汤。

　　小柴胡汤 大柴胡汤 柴胡加芒硝汤 柴胡桂枝汤小柴芩半人参草，大柴芩半枳芍黄。小柴胡加芒硝入，合桂柴胡桂枝汤。

　　【注】小柴胡汤，即柴胡、黄芩、半夏、人参、甘草也。大柴胡汤，柴胡、黄芩、半夏、枳实、芍药、大黄也。柴胡加芒硝汤，即小柴胡汤方加芒硝也。柴胡桂枝汤，即桂枝汤、小柴胡汤，二方合为一方也。

　　猪苓汤 白虎汤 竹叶石膏汤猪苓二苓胶滑泽，白虎膏知甘草粳。竹叶石膏除知母，加参半竹麦门冬。

　　【注】猪苓汤，即猪苓、茯苓、阿胶、滑石、泽泻也。白虎汤，即石膏、知母、甘草、粳米也。竹叶石膏汤，即白虎汤除知母，加人参、竹叶、半夏、麦门冬也。

　　炙甘草汤汗下烦悸小建治，水悸茯苓甘草君，虚悸肺痿炙甘草，地阿桂酒麦酸参。

　　【注】汗下后虚烦而悸，宜小建中汤治之。心下悸，若饮水多小便少，谓之水悸，宜茯苓甘草汤。若因汗下后，谓之虚悸，宜炙甘草汤，即炙草、生地、阿胶、桂枝、麦冬、酸枣仁、人参、生姜、大枣、酒煎也。肺痿用麻仁可也。

　　桃花汤 赤石脂禹余粮汤 黄芩汤 白头翁汤桃花干姜石脂糯，石脂禹粮固脱功，黄芩甘草芍大枣，连柏秦皮白头翁。

　　【注】桃花汤，即干姜、赤石脂、糯米也。赤石脂禹余粮汤，即此二味也。黄芩汤，即黄芩、甘草、白芍、大枣也。白头翁汤，即黄连、黄柏、秦皮、白头翁也。

　　葛根黄连黄芩汤 干姜黄连黄芩汤 黄连汤 黄连阿胶汤葛根连芩汤甘草，干姜连芩汤人参，连参桂草干半枣，连胶芩芍卵黄新。

　　【注】葛根黄连黄芩汤，即此三味加甘草也。干姜黄连黄芩汤，即此三味加人参也。黄连汤，即黄连、人参、桂枝、甘草、干姜、半夏、大枣也。黄连阿胶汤，即黄连、阿胶、黄芩、白芍、鸡子黄也。

　　四逆散 吴茱萸汤 乌梅丸柴芍枳草四逆散，人参姜枣吴茱萸。乌梅参归连柏细，椒姜桂附苦酒需。

　　【注】四逆散，即柴胡、白芍、枳实。甘草也。吴茱萸汤，即人参、生姜、大枣、吴茱萸也。乌梅丸，即乌梅、人参、当归、黄连、黄柏、细辛、川椒、干姜、桂枝、附子为末，苦酒为丸也。

　　卷三

　　伤寒附法

　　伤寒传变大法，已详《伤寒论注》及《心法要诀》中矣。然近世治四时伤寒者，咸用河间两解等法，每多神效，诚治斯证之捷法也。今复采双解散。防风通圣散诸经验名方，编为歌诀，附于心法之后，俾后之学人，知所变通，庶几于伤寒一证，经权常变，有所遵循，而无遗法云。

　　卷三　伤寒附法

　　双解散完素解利初法

　　双解通圣合六一，四时温热正伤寒，两许为剂葱姜豉，汗下兼行表里宣，强者加倍弱减半，不解连进自然安，若因汗少麻倍入，便硬硝黄加倍添。

　　【注】名曰双解散者，以其能发表攻里，即防风通圣散、六一散二方合剂也。河间制此，解利四时冬温春温，夏热秋热，正令伤寒。凡邪在三阳表里不解者，以两许为剂，加葱、姜、淡豆豉煎服之，候汗下兼行，表里即解。形气强者，两半为剂，形气弱者，五钱为剂。若初服因汗少不解，则为表实，倍加麻黄以汗之。因便硬不解，则为里实，倍加硝黄以下之，连进二、三服；必令汗出下利而解也。今人不知其妙，以河间过用寒凉，仲景伤寒初无下法，弃而不用，深可惜也。不知其法神捷，莫不应手取效，从无寒中痞结之变，即有一、二不解者，非未尽法之善，则必已传阳明，故不解也。防风通圣散详在后。

　　卷三　伤寒附法

　　河间解利后法

　　汗下已通仍不解，皆因不彻已传经，内热烦渴甘露饮，甚用白虎解毒清，有表热烦柴葛解，表实大热三黄宁，里热尿赤凉天水，胃实不便大柴承。

　　【注】服双解散，汗下已通而仍不解者，皆因汗之彻，或已传经治之不及也。若表已解而里有微热烦渴者，用桂苓甘露饮，以和太阳之里。若内热太甚，大热、大烦、大渴者，用白虎汤合黄连解毒汤，以清阳明之里。若表未解又传阳明，身热而烦，用柴葛解肌汤，以解两阳之邪。若表实无汗，大热而烦，用三黄石膏汤以清表里之热。若里有热，尿赤而涩者，用凉膈散合天水散以清利之。若胃实潮热不大便有微表者，用大柴胡汤下之。

　　无表者三承气汤下之。桂苓甘露饮、白虎汤、大柴胡汤、三承气汤，已详伤寒要诀。六一散、凉膈散，详在《杂病要诀》。

　　防风通圣散防风通圣治风热，郁在三焦表里中，气血不宣经络壅，栀翘芩薄草归芎，硝黄芍术膏滑石，麻黄桔梗共防荆，利减硝黄呕姜半，自汗麻去桂枝增。

　　【注】此方治一切风火之邪，郁于三焦表里经络，气血不得宣通。初感发热头痛，肤疹传经，斑黄抽搐，烦渴不眠，便秘尿涩，皆可服之，功效甚奇，用之自知其妙也。

　　柴葛解肌汤四时合病在三阳，柴葛解肌柴葛羌，白芷桔芩膏芍草，利减石膏呕半姜。

　　【注】此方陶华所制，以代葛根汤。凡四时太阳、阳明、少阳合病轻证，均宜以此汤增减治之，增减者，谓如无太阳证者，减羌活，无少阳证者，减柴胡也。即柴胡、葛根、羌活、白芷、桔梗、赤芍、石膏、黄芩、甘草也。下利减石膏，以避里虚也。呕加半夏、生姜，以降里逆也。

　　黄连解毒汤 栀子金花汤 三黄石膏汤阳毒热极疹斑呕，烦渴呻吟谵语狂，下后便软热不已，连芩栀柏解毒汤，里实便硬当攻下，栀子金花加大黄，表实膏麻葱豆豉，下利除膏入葛良。

　　【注】阳毒热极等证，或下后便软，壮热不已，宜黄连解毒汤，即黄连、黄芩、黄柏、栀子也。若里实便硬当攻下者，宜加大黄、名栀子金花汤。若表实无汗，当发汗者，宜加石膏、麻黄、淡豆豉。葱白，名三黄石膏汤。下利者，减石膏加葛根，避里不实也。

　　消毒犀角饮消毒犀角表疹斑，毒壅咽喉肿痛难，犀角牛蒡荆防草，热盛加薄翘芩连。

　　【注】消毒犀角饮，即消毒饮之防风、荆芥、牛蒡子。甘草、加犀角也，热盛加连翘、薄荷、黄芩、黄连也。

　　消斑青黛饮消斑青黛消斑毒，参虎柴犀栀地元，黄连热实减参去，苦酒加入大黄煎。

　　【注】消斑青黛饮，即青黛。参虎，谓人参白虎汤。即人参、石膏、知母、甘草，柴胡、犀角、山栀、生地。元参、黄连，用苦酒与水煎也。热甚便实者，减去人参加大黄可也。

　　普济消毒饮普济大头天行病，无里邪热客高巅，芩连薄翘柴升桔，蚕草陈勃蒡蓝元。

　　【注】普济消毒饮，治天行传染，大头瘟疫，无里可下者，是其邪热客于高巅。即黄芩、黄连、薄荷、连翘、柴胡、升麻、桔梗、僵蚕、甘草。陈皮、马勃、牛蒡子、板蓝根。

　　元参也。

　　连翘败毒散连翘败毒散发颐，高肿 红痛可除，花粉连翘柴胡蒡，荆防升草桔羌独，红花苏木芎归尾，肿面还加芷漏芦，肿坚皂刺穿山甲，便燥应添大黄疏。

　　【注】连翘败毒散，治时毒发颐，高肿 红疼痛之阳证也。即连翘、天花粉、柴胡、牛蒡子、荆芥、防风、升麻，甘草、桔梗、羌活、独活、红花、苏木、川芎、归尾。两颐连面皆肿，加白芷漏芦。肿坚不消，加皂刺、穿山甲。大便燥结，加酒炒大黄。

　　都气汤 橘皮竹茹汤呃逆肾虚都气汤，六味肉桂五味方，橘皮竹茹虚热主，橘竹参草枣生姜。

　　【注】都气汤，即六味地黄汤加肉桂、五味子也，橘皮竹茹汤，即橘红、竹茹、人参、甘草、大枣、生姜也。

　　葳蕤汤风温浮盛葳蕤汤，羌麻葛芷青木香，芎草石膏葳蕤杏，里实热甚入硝黄。

　　【注】风温初起，六脉浮盛，表实壮热汗少者，宜葳蕤汤，以发表风邪也，即羌活、麻黄、葛根、白芷、青木香，川芎、甘草、石膏、葳蕤、杏仁也。里实热甚多汗者，加芒硝、大黄、以攻里热也。

　　桂枝白虎汤风温虚热汗出多，难任葳蕤可奈何，须是鼾睡而燥渴，方宜桂枝虎参合。

　　【注】风温初起脉浮有力，汗少壮热，宜与葳蕤汤。若脉虚身热汗多，难用葳蕤汤者，合与桂枝白虎加人参汤。如不鼾睡，口中和而不燥不渴，身热汗多脉浮盛者，乃亡阳之证，非风温也，即桂枝白虎加人参汤亦不可用也。

　　泻心导赤各半汤越经无证如醉热，脉和导赤各半汤，芩连栀子神参麦，知滑犀草枣灯姜。

　　【注】越经，病名也。无证，谓无表里证也。无表里证，脉和而身热不解，形如醉人者，是越经证也。宜泻心导赤各半汤治之，即黄连、黄芩、栀子、茯神、人参、麦冬、知母、滑石、犀角、甘草、灯心、生姜、大枣也。

　　大羌活汤两感伤寒病二经，大羌活汤草川芎，二防二术二活细，生地芩连知母同。

　　【注】两感，伤寒病名也。二经，谓一曰太阳少阴，二曰阳明太阴，三曰少阳厥阴同病也。张洁古制大羌活汤治之，即甘草、川芎、防风、防己、苍术、白术、羌活、独活、细辛、生地、黄芩、黄连、知母也。详在《伤寒要诀》。

　　还阳散 退阴散 黑奴丸阴毒还阳硫黄末，退阴炮乌干姜均。阳毒黑奴小麦疸，芩麻硝黄釜灶尘。

　　【注】还阳散，即石硫黄末，每服二钱，新汲水调下。良久寒热汗不出，再服之，汗出愈。退阴散，即炮变色川乌，微炒干姜，等分为末，每服一钱，盐汤滚数沸服，四肢不温，连服三次即温，热服若吐，冷服亦可。黑奴丸，即小麦成黑疽者，名曰小麦奴，黄芩、麻黄、芒硝、大黄、釜底煤灶突烟梁上尘也。为末，蜜丸，重四钱，新汲水下。服后若渴欲饮冷水者，令恣意饮之，须臾自当寒振汗出，腹响微利而解也。若不渴者，恐是阴极似阳，服之反为害耳。

　　九味羌活汤九味羌活即冲和，四时不正气为 。洁古制此代麻桂，羌防苍细芷芎合，生地草芩喘加杏，无汗加麻有桂多，胸满去地加枳桔，烦渴知膏热自瘥。

　　【注】此汤即冲和汤。张洁古制此以代麻黄桂枝二汤。即羌活、防风、苍术、细辛、白芷、川芎、生地、甘草、黄芩也。喘加杏仁，无汗加麻黄，有汗加桂枝。胸膈满闷，去生地加枳壳、桔梗，快膈气也。烦渴引饮加知母、石膏，热自瘥也。

　　十神汤十神外感寒气病，功在温经利气殊，升葛芎麻甘草芍，姜葱香附芷陈苏。

　　【注】此汤即升麻、葛根、川芎、麻黄、甘草、芍药、香附、白芷、陈皮、苏叶、生姜、葱白也，能外发寒邪，内舒郁气，故曰寒气病。较之他剂，有温经利气之功殊也。

　　人参败毒散 荆防败毒散 仓廪散人参败毒虚感冒，发散时毒疹痢良，参苓积桔芎草共，柴前薄荷与独羌，时毒减参加翘蒡，血风时疹入荆防，表热噤痢加仓米，温热芩连实硝黄。

　　【注】人参败毒散，治气虚感冒时气之病。即枳壳、桔梗、川芎、茯苓、人参，甘草、柴胡、前胡、薄荷，独活、羌活也。时毒，谓受四时不正之气，或肿两腮两颐，或咽喉肿痛，根据本方减人参加牛蒡、连翘治之。时疹，谓初病即有之疹。血风，谓遍身瘙痒之疹。俱根据本方减人参，加荆芥、防风治之，名荆防败毒散。表热无汗，噤口痢疾，根据本方加仓米治之，名仓廪散。温病、热病热甚，俱加黄连、黄芩。胃实便硬，俱加芒硝、大黄也。

　　五积散内伤生冷外感寒，五积平胃半苓攒，麻桂积桔归芎芍，姜芷加附逐阴寒，腹痛呕逆吴萸入，有汗除麻桂枝添，虚加参术除积桔，妇人经痛艾醋煎。

　　【注】五积散，即芩术、陈皮、浓朴、甘草、半夏、茯苓、麻黄、官桂、枳壳、桔梗、当归、川芎、白芍、干姜、白芷也。表重用桂枝，里重用官桂，阴寒肢冷加附子，腹痛呕逆加吴茱萸，有汗除去麻黄加桂枝，气虚加人参、白术，除去枳桔。妇人经痛加艾叶，醋煎服之。

　　升麻葛根汤升葛芍草表阳明，下利斑疹两收功，麻黄太阳无汗入，柴芩同病少阳经。

　　【注】升麻、葛根、白芍、甘草，即升麻葛根汤也。阳明表邪不解，或数下利，及斑疹不透者，均宜主之，若兼太阳无汗之表证，入麻黄。若兼少阳口苦耳聋，寒热往来，半表里之证，加柴胡、黄芩也。

　　二圣救苦丹初起时疫温热病，救苦汗吐下俱全，热实百发而百中，大黄皂角水为丸。

　　【注】此丹即大黄四两，皂角二两为末，水为丸也。每服三钱，无根水下。弱者、老者、幼者、量减服之。此药施治于初起时疫，传染伤寒，温病热病，热盛形气俱实者，百发百中。服后或汗、或吐、或下，三法俱全，其病立解。

　　温胆汤伤寒病后液津干，虚烦呕渴不成眠，乃是竹叶石膏证，胆经饮热此方先，口苦呕涎烦惊悸，半苓橘草枳竹煎，气虚加参渴去半，再加麦粉热芩连。

　　【注】伤寒病后燥渴虚烦，乃竹叶石膏汤证，非温胆汤证，详在伤寒要诀。若少阳胆经饮热，则口苦、呕烦、惊悸，是温胆汤证也，即半夏、茯芩、橘皮、甘草、枳实、竹茹也。形气俱虚，或因汗、吐、下后及气虚者，均加人参。渴去半夏加麦冬、花粉，以生津也。有热加黄芩、黄连，以清热也。

　　
