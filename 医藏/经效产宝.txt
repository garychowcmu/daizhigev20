经效产宝

　　书名 经效产宝

　　作者 昝殷

　　朝代 唐

　　分类 妇科

　　经效产宝

　　卷上

　　妊娠安胎方论第一〔凡十一道〕

　　妊娠食诸物忌方论第二〔凡五道〕

　　益气滑胎令易产方论第三〔凡一道〕

　　妊娠恶阻吐不食方论第四〔凡四道〕

　　胎动不安方论第五〔凡十八道〕

　　妊娠漏胞下血方论第六〔凡五道〕

　　妊娠心腹腰痛方论第七〔凡十一道〕

　　妊娠伤寒热病防损胎方论第八〔凡五道〕

　　妊娠患淋小便不利方论第九〔凡二道〕

　　妊娠下痢黄水赤白方论第十〔凡七道〕

　　治妊娠水气身肿腹胀方论第十一〔凡四道〕

　　妊娠千金易产方论第十二〔凡六道〕

　　治产难诸疾方论第十三〔凡十二道〕

　　难产死生方论第十四〔凡八道〕

　　难产令易产方论第十五〔凡七道〕

　　胎死胞衣不出方论第十六〔凡十八道〕

　　卷中

　　产后心惊中风方论第十七〔凡七道〕

　　产后余血奔心烦闷方论第十八〔凡十五道〕

　　产后渴不止方论第十九〔凡二道〕

　　产后淋病诸方论第二十〔凡六道〕

　　产后虚羸下痢方论第二十一〔凡三道〕

　　产腰痛羸瘦补益玉门不闭方论第二十二

　　产后中风方论第二十三〔凡十五道〕

　　产后余血上抢心痛方论第二十四〔凡六道〕

　　产后汗不止方论第二十五〔凡五道〕

　　产后冷热痢方论第二十六〔凡二道〕

　　产后虚羸方论第二十七〔凡三道〕

　　产后烦渴方论第二十八〔凡二道〕

　　产后烦闷虚热方论第二十九〔凡六道〕

　　产后血瘕方论第三十〔凡四道〕

　　产后余疾痢脓血方论第三十一〔凡八道〕

　　产后小便赤方论第三十二〔凡二道〕

　　卷下

　　产后小便遗血方论三十三〔凡四道〕

　　产后大小便不通方论第三十四〔凡四道〕

　　产后寒热方论第三十五〔凡四道〕

　　产后咳嗽方论第三十六〔凡三道〕

　　产后气痢方论三十七〔凡六道〕

　　产后血晕闷绝方论第三十八〔凡十道〕

　　产后乳无汁方论第三十九〔凡五道〕

　　产后乳结痈方论第四十〔凡十九道〕

　　经效产宝续编

　　周颋传授济急方论〔凡四道〕

　　濮阳李师圣施郭稽中论〔二十一证方十六道〕

　　产后十八论方〔凡九道〕

　　卷上

　　妊娠安胎方论第一〔凡十一道〕

　　疗妊娠三四个月，腹痛，时时下血。续断〔八分〕、艾叶〔六分炒〕、当归〔六分〕、竹茹〔四分〕、干地黄〔六分〕、阿胶〔四分炙〕、鸡苏〔四分〕，右以水一升，煎取六合，去滓，空心再服，隔日更服。治妊娠六七个月，忽胎动下血，肠痛不可忍。芎藭〔八分〕、桑寄生〔四分〕、当归〔十二分〕，右以水一升，煎取八合，下清酒半升，同煎取九合，分作三服，如人行五六里，再温服。治妊娠下血，时时漏血，血尽子死。生地黄汁〔三合〕、清酒〔三合〕，右相和，煎三四沸，空腹分温，温服。治妊娠心头烦懑，两胁胀，不下食。槟榔〔三个〕、人参〔四分〕、柴胡〔五分〕、枳壳〔四分炙〕、肉豆蔻〔二分〕、生姜〔二分〕、桑寄生〔四分〕，右以水二升，煎取六合，分温三服。治妊娠身伤寒，头痛壮热，肢节烦痛。前胡〔六分〕、石膏〔十二分〕、大青〔四分〕、子苓〔五分〕、知母〔四分〕、山栀〔四分〕、葱白〔七茎〕、甜竹茹〔三分〕，右以水二升，煎取八合，食后分温三服。治妊娠胎动腰痛，及下血，安胎。当归〔四分〕、芎藭〔四分〕、葱白〔二七茎〕、艾叶〔二分〕、茅根〔六分〕、鹿角胶〔六分炙为末〕，右以水二升，煎取八合，空心热吃三服。治妊娠损动，安胎。鲤鱼〔一斤〕、粳米〔一升〕，右作矔食之佳。治妊娠呕吐不食，兼吐痰水。生芦根〔十分〕、橘皮〔四分〕、生姜〔六分〕、槟榔〔二分〕，右以水二升，煎取七合，空腹热服。治妊娠胁满腹胀，心胸烦，见即吐，渐加羸瘦。赤茯苓〔四分〕、前胡〔四分〕、小半夏〔四分汤洗〕、生姜〔三分〕、白朮〔一分〕、大腹子〔五个〕、麦门冬〔六分去心〕、槟榔〔五枚〕、紫苏〔四分〕，右水二升，煎取八合，空心分温三服。治妊娠常苦烦闷，此是子烦，宜服此方。茯苓〔八分〕、防风〔六分〕、知母〔六分〕、竹沥〔三合温用〕、生门冬〔十二分〕，右水二升，煎取七合，下竹沥后作两服。治妊娠胎动不安，烦闷。当归〔四分〕、芎藭〔三分〕、阿胶〔二分炙临时入〕、葱白〔十四茎〕、豉〔八合〕、桑寄生〔四分〕，右水二升，煎取八合，下阿胶，空腹分两服。

　　妊娠食诸物忌方论第二〔凡五道〕

　　食鸡肉与糯米共食，令子生白虫。食鲤鱼柔鸡子，令子多疳。食羊肝，令子多厄。食鸭子，令子倒生。食兔肉犬肉，令子缺唇无音声。

　　益气滑胎令易产方论第三〔凡一道〕

　　润胎益气，令子易生，诃子丸。槟榔〔八分〕、芎藭〔二分〕、吴茱萸〔三分〕、诃子皮〔三分蒸〕，右为细末，炼蜜为丸，如绿豆大，空心酒下十九丸，自七八个月，服至分解。

　　妊娠恶阻吐不食方论第四〔凡四道〕

　　论曰：夫阻病之候，心中溃溃，头旋眼眩，四肢沉重懈怠，恶闻食气，好吃酸咸果实。多卧少起，三月四月多呕逆，肢节不得自举者，以此治之。人参〔八分〕、厚朴〔六分炙〕、茯苓〔十三分〕、葛根〔八分〕、白朮〔十二分〕、橘皮〔六分〕、生姜〔十一分切〕，右水七升，煮二合，分温三服，忌桃李醋等物。治妊娠三四月，呕吐恶闻食气。橘皮、青竹茹、生姜、茯苓、白朮〔各二两〕，右水六升，煎二升，分温三服，忌同前。治妊娠薤病，心中溃闷，见食呕吐，憎闻食气，肢节烦疼，身体沉重，多卧嗜睡黄瘦方。人参〔八分〕、橘皮〔八分〕、茯苓〔十二分〕、生姜〔十二分〕、甘草〔十二分〕、大枣〔十二枚〕、生麦门冬子〔十二分去心〕，右水五升，煎取二升，分温三服，忌菘菜醋等。凡妊娠恶食者，以所思食，任意食之，必愈。

　　胎动不安方论第五〔凡十八道〕

　　论曰：安胎有二法，因母病以动胎，但疗母疾，其胎自安，又缘胎有不坚，故致动以病母，但疗胎则母瘥，其理甚效，不可违也，胎不动，不知子死生者，但看母唇口青者，儿死母活，口中青沫出者，子母俱死，口舌赤青沫者，母死子活也。疗胎数落而不结实，或冷或热。甘草〔三两〕、黄耆、人参、白朮、芎藭、干地黄、吴茱萸〔各二两〕，右为末，空腹酒调二钱，忌菘菜醋等物。治胎动不安。好银〔煮取水〕。右着葱白，作羹食之佳。治胎动下血，心腹绞痛，儿在腹死活未分，服此药死即下，活即安，极妙。当归〔三两〕、芎藭〔六两〕，右水四升，酒三升，煮取三升，为三服。治妊娠三二月，及七八月，胎动不安，或腰肚痛，有血下。芎藭、当归各四两、艾叶〔二两〕、甘草〔一两〕、阿胶〔二两炙〕，右水五升，煮取二升，分温三服〔古方无艾叶〕。治妊娠抢心，下血不止，腰腹痛不可忍。上银〔一斤水一斗煎取七升〕、芎藭〔四两〕、当归〔四两〕、阿胶〔三两〕、生地黄〔五两〕，右以前银水煮取二升，分三服。治妊娠无故胎动不安，腹内绞痛。葱白〔切一升〕、阿胶〔三两炙〕、当归〔四两〕、川芎〔四两〕、桑寄生，右取银水七升，煮药取二升半，分三服。治妊娠五六月，胎犹不安，不常处。白朮〔三两〕、厚朴〔二两〕、旋覆花〔一两〕、黄芩〔二两〕、茯苓〔三两〕、生姜〔二两〕、枳壳〔二两〕、芍药〔二两炙令黄色〕，右以水七升，煮取二升半，食后分温五服。治胎动不安。熟艾〔二两〕、葱白〔切一升〕、阿胶〔二两炙〕，右以水四升，煮取一升半，分温两服。又方芎藭〔二两〕、葱白〔切一升〕，右水七升，煮取二升半，分温三服。治妊娠冷热，腹内不调，致胎不安。当归〔三两〕、干姜〔三两〕、芎藭〔四两〕、艾叶〔二两〕，右水四升，煎取二升，分为四服。治妊娠经八九个月，或胎动不安，因用力劳乏，心腹痛，面目青，冷汗出，气息欲绝，由劳动惊胎之所致。钓藤〔二两〕、伏神〔二两〕、人参〔二两〕、当归〔二两〕、桔梗〔三两〕、寄生〔一两〕，右水五升，煎取二升，分为三服，忌猪肉菘菜，若烦热加石膏五两，临月加桂心二两。治妊娠因夫所动困绝。右取竹沥，饮一升，立愈。疗妊娠被惊恼，胎向下不安，小腹痛连腰，下血。当归、芎藭各八分、阿胶〔六分炙〕、人参〔六分〕、艾叶〔四分〕、大枣〔十二枚〕、茯苓〔十分〕，右水四升，煮取二升，分为三服。治堕胎忽倒地，举动擎促损腹中不安，及子死腹中不出。芎藭〔一两〕右为末，服寸匕，须臾三服，立出。治胎动冲心，烦闷欲死，安胎止痛。甘草〔炙〕、当归、芎藭、人参、阿胶〔各二两〕、葱白〔切一升〕，右以水七升，煎取二升，分为三服。疗妊娠忽黄汁下如胶，或如小豆汁。粳米〔五升〕、黄耆〔五两〕，右以水七升，煎取二升，分为四服。治妊娠胎动欲落，肚痛不可忍。上银〔一斤〕、茅根〔去黑皮切二升〕，右以水九七升，煮银取二升，入清酒一升，同煎茅根取一二升，分为三服，立安。疗妊娠腹内冷痛，忽胎动。薤白〔切一升〕、当归〔四两〕，右以水五升，煎取二升，作三服。

　　妊娠漏胞下血方论第六〔凡五道〕

　　疗漏胎下血不止，胞干即死，宜急治之。生干地黄〔为细末〕，右酒服方寸匕，日三服，夜一服，即愈。治妊娠下血不止，及腹内冷者。生地黄、干姜，右两味等分，同煎服。治妊娠无故，卒下血不绝。阿胶〔三两炙〕，右清酒一升半，煎取一升，顿服。又方生地黄〔八两〕，右捣碎，以酒浸，绞去滓，分两服，以止为度。疗妊娠下血如月信来，若胞干则损子伤母。干地黄〔五两〕、干姜〔五两〕，右以水六升，煎取二升，下蜜少许，更煎两沸，分二服。

　　妊娠心腹腰痛方论第七〔凡十一道〕

　　治妊娠二三月，腹痛腰痛。当归〔三两〕、阿胶〔炙〕、甘草〔各二两〕、葱白〔切一升〕，右水七升，煮取二升，分三服，忌猪肉菘菜醋等物。治妊娠三五月已来，忽心腹绞痛。大枣〔十四枚烧令焦〕，右取小便调服之。治妊娠心腹痛不可忍。盐〔一斤烧令赤〕，右以两指取一撮，酒调服之。治妊娠遍身痛，或冲心欲死，不能饮食。白朮〔五两〕、黄苓〔二两〕、芍药〔四两炙令黄〕，右以水六升，煮取二升半，为三服，缘胎有水致痛，兼易产。治妊娠卒心痛，气欲绝。芎藭、当归、茯苓各三两、厚朴〔三两炙〕，右水六升，煎取二升，分为两服，忌食如前。治妊娠腰背痛，反复不得。鹿角〔一枚长五六寸烧令赤酒中淬之冷又烧之更淬以角碎为度〕，右取酒饮之，作散服，鹿角亦得。疗妊娠先患冷气，忽冲心腹，痛如刀刺。芎藭、人参、茯苓、吴茱萸、桔梗、当归各三两、厚朴〔炙〕、芍药〔炙〕各二两，右水九升，煎取三升，分三服，气下即瘥。治妊娠患腹痛，并胎动不安。葱白〔切一升〕、人参、厚朴〔炙〕、阿胶〔炙〕、芎藭各二两、当归〔三两〕，右水七升，煎取三升，分作三服。治妊娠疼痛不可忍，或连胯痛。先服此散。杜仲〔四两〕、五加皮、阿胶〔炙〕、狗脊、防风、川芎、细辛、芍药各三两、萆薢〔三两〕、杏仁〔八十枚去尖〕，右水九升，煮取二升，去滓，下胶，作三服。治妊娠三两月，腰痛不可忍者。先服前散后服此丸续断、杜仲各十分、芎藭〔三两〕、独活〔三两〕、狗脊、五加皮、萆薢、芍药、薯药、诃子已上各八两，右为末，蜜和为丸，梧桐大，空心，酒下四十九丸，日再服。治触动胎，以致腰痛背痛。杜仲、五加皮、当归、芍药〔炙〕、芎藭、人参、萆薢各三两，右以水七升，煎取二升半，分温三服。

　　妊娠伤寒热病防损胎方论第八〔凡五道〕

　　论曰：非即之气，伤折产妇，热毒之气，侵损胞胎，遂有堕胎漏血，俱害子母之命。治妊娠伤寒，骨节疼痛，壮热，不急治，则胎落。葱白〔切一升〕、前胡、葛根、石膏各十分、青黛六分、升麻〔八分〕、栀子仁〔十二分〕，右以水七升，煮取二升半，分三服。治妊娠头痛壮热，呕吐不下食，心烦热。青竹茹、葛根、知母各三两、芦根〔一升〕、生麦门冬〔四两去心〕，右水七升，煎取三升，分三服。治妊娠时气头痛，腰背强，壮热。升麻、黛青、前胡、黄芩、山栀各二两、葛根〔三两〕、石膏〔八分〕，右水五升，煎取三升半，分为三服。治妊娠六七月，伤寒热入腹，大小便秘结不通，蒸热。前胡〔十分〕、大黄、石膏各二十分、栀子仁〔十枚〕、知母、黄芩、伏苓、生姜〔各八分〕，右水八升，煎取二升半，后下大黄，更煎三五沸，分作三服。治妊娠伤寒，苦热不止，身上斑出，忽赤忽黑，小便如赤血，气欲绝，胎欲落。栀子仁、升麻〔各四两〕、黛青〔二两〕、石膏〔八两碎〕、葱白〔切一升〕、生地黄〔二十分〕、黄芩〔三两〕，右水九升，煎取三升，作三服，忌热物。

　　妊娠患淋小便不利方论第九〔凡二道〕

　　治妊娠患淋，小便涩不利，小腹水道热痛。冬葵子〔一升〕、芍药〔二两炙〕、黄芩、茯苓、车钱子〔各三两〕，右以水七升，煎取二升，分温三服。

　　妊娠下痢黄水赤白方论第十〔凡七道〕

　　论曰：妊娠下痢，皆因误食生冷肥腻，冷即色白，热即黄赤，气不和，赤白相兼，搅刺疼痛，脾胃不调之所致也。治妊娠患痢脓血，状如鱼髓，小腹绞痛难忍。薤白〔切一升〕、地榆、醋榴皮、黄连各三两、阿胶〔二两炙〕，右水七升，煎取二升半，分三服，忌生冷肥腻。治妊娠痢白脓，腹内冷。干姜〔四两〕、赤石脂〔六两〕、粳米〔一升炒令黄色〕，右水七升，煎取二升，分三服，忌如前。疗妊娠腹痛，下痢不止。黄连、石榴皮、当归〔各三两〕、阿胶〔二两炙〕、艾〔一两半〕，右水六升，煎至二升，分为三服，忌如前。疗妊娠下痢，腹内痛，脓血不止。黄连〔八分〕、厚朴〔炙〕、阿胶〔炙〕、当归〔各六分〕、艾叶、黄柏〔各四分〕、干姜〔五分〕，右为末，空心，米饮调下一匙，日进三服。疗妊娠膝下刺痛，大便白，昼夜三五十行。根黄〔厚者涂蜜炙令焦〕、大蒜〔炮令烂熟〕，右大蒜去皮，研如膏，和根黄末为丸，如梧桐子大，空心粥饮下三十丸，日进三服妙。疗娠痢，黄水不绝。厚朴〔三两炙〕、黄连〔二两〕、豆蔻〔五枚连皮〕，右水二升，煮取一升，频服，忌如前。治妊娠忽被惊奔走，堕胎，下血不止兼痛。干地黄〔四两〕、当归、艾叶各二两、阿胶〔炙〕、芎藭各三两，右水七升，煮取二升半，分作三服，痛加杜仲、五加皮各三两。

　　治妊娠水气身肿腹胀方论第十一〔凡四道〕

　　论曰：脏气本弱，因产重虚，土不克水，血散入四肢，遂致腹胀，手足面目皆浮肿，小便秘涩。治妊娠身肿有水气，心腹胀满，小便少。茯苓〔四两〕、杏仁〔尖去〕、槟榔〔三两〕、旋覆花、郁李仁各一两，右水六升，煮取二升，分温温服，小便通即瘥。治妊娠四肢皮肉拘急及肿。桑白皮〔切二升〕、樟桂根〔一两〕、赤小豆〔二升〕，右水一斗二升，煮二味，取七升，下小豆，煮令熟，先食豆，候渴即饮其汁，小便利即瘥。治妊娠遍身洪肿方。葶苈子〔十分〕、白朮〔二十分〕、茯苓〔二两〕、桑白皮〔二两〕、郁李仁〔八分〕，右水六升，煎取二升，作两服，小便利即瘥。又方泽泻〔三两〕、葶苈子〔三两〕、白朮〔六两〕、枳壳〔炙〕、茯苓〔各六两〕，右制度服，食如前。

　　妊娠千金易产方论第十二〔凡六道〕

　　论曰：夫妇人特将产至重者，胞衣也，凡胞衣不出者，世谓之息胞，由产时用力过度，已产而体已疲顿，不能更用气，经停之间，而外冷气乘之，则血涩逆否，故令胞衣不出，则不得断脐沐浴，冷气伤儿则成病也。旧方胞衣不损儿者，依法截脐。而以物系其带一头，所有产时看生人，不用意谨謢，而率挽胞系断其胞，上掩心而夭命也，凡欲产时，必先脱常所著衣裳，以笼神验。胞衣不出血灶下土〔一大寸研碎〕，右用好醋调令相和，内于脐中，续取生干草汤三四合服。又方槐子〔十四枚〕、蒲黄〔一合〕，右酒煎温服，须臾末效，更进一服。又方生地黄汁〔五合〕、生姜汁〔半大合〕，右煎三四沸，顿服之。又方槐子〔槐枝切一升最好〕、瞿麦〔八分〕、牛膝〔八分〕、通草〔十二分〕、白榆〔切一大升〕、冬麦仁〔一大升研〕，右水五升，煎二大升，去滓，下麻仁，分三服。小品颜服散，令易产，母疾病，未生一月已前，预服，过三十日，行步不觉儿生。甘草〔八分〕、粳米〔一合〕、大豆黄〔炒〕、黄芩、干姜、桂心、吴茱萸、冬麦仁〔研如泥〕各二分，右为末，空腹暖酒，服方寸匕，忌生冷肥腻。又易产方飞生鸟〔一只烧〕、槐子〔十四枚〕、故箭羽〔十四片烧〕，右为末，蜜为丸，大觉痛，服三十丸，未产须臾再服之。

　　治产难诸疾方论第十三〔凡十二道〕

　　易产方榆白皮〔十四分〕、通草〔十二分〕、葵子〔三合〕、滑石、瞿麦〔各八分〕，右水二升，煎取八合，分温三服。又方羚羊角〔一枚烧刮取末〕，右以酒调方寸匕服。又方滑石〔八分〕、葵子〔一合〕、榆皮〔十二分〕、牛膝〔六分〕，右水一升八合，煎取六合，再服。又方含醋噀面，闷即噀之。又方吞槐子七枚，即下。又方吞鸡子白两枚即产。又方两手各把一石燕，立产。又方兔皮和毛〔烧灰研〕，右以酒调两钱匕即产，衣不下，服之即下。又方大麻根三茎，右水一升，煎取半升，顿服立产，衣不下，服之即下。又方弓弩弦烧灰，右为末，酒调方寸匕，服之即下。又方铜弩牙，右烧赤，投于醋三合内，良久顿服，立产。又方麝香〔一钱〕，右研水调服之，立产。

　　难产死生方论第十四〔凡八道〕

　　疗胎死腹中不出，母气欲绝。水银〔二两〕，右顿吞之，儿立出。治产横倒不出。右令夫唾口中二七遍，立出。疗产经数日不出，或子死腹。瞿麦〔六两〕、通草〔三两〕、桂心〔三两〕、榆白皮〔切一升〕，右水九升，煎取三升，分三服。又方瞿麦，右水煮取浓汁，服之佳。疗子死腹中不出。伏龙珠〔为末三钱〕，右酒调服之，土当儿顶上戴出妙。又方朱砂〔一两〕，右水煎数沸，然后取酒和服之。又方水银〔二两〕，右水煮二三十沸，服之立产。滑胎易产。白蜜、苦酒、猪脂〔各一升〕，右相和，煎三四沸，临腹痛时，以热酒调下三四钱匕，不过五六服即出。

　　难产令易产方论第十五〔凡七道〕

　　论曰：夫难产者，内宜用药，外宜用法，盖多门救疗，以取其安也，疗产难坐草数日，困乏不能生，此为母先有病，经络俱闭所然。赤小豆〔二升〕、胶〔三升〕，右水九升，煎令熟，去豆内胶，烊令清服之，须臾更一服。又方右令夫从外含水，吐着产妇口中，即出。疗难产，疑胎在腹已死。当归〔四分〕、芎藭〔六分〕，右水六升，煎取二升，分作两服，便安胎，死即出，酒煎亦得，神验。治难产困乏腹痛，有所见，儿及衣不出。蒺藜子〔四两〕、贝母〔四两〕，右为末，每服一匙，酒调服之，时再服，以出为度，熟水调下，亦得。治难产箭〔一只烧为末〕，右以水调服之。又方鳖甲〔烧为末〕，右服方寸匕立出，未生更服。治疗落胎腹痛。芍药、当归、牛膝、瞿麦〔各五分〕、桂心、芎藭〔各四分〕，右以水一升七合，煎取八合，空心温服。

　　胎死胞衣不出方论第十六〔凡十八道〕

　　疗妊娠经五六月，胎死腹中，或胞衣不出。生地黄〔五两〕、牛膝、朴硝〔各八分〕、桂心、芎藭、大黄各〔六分〕、蒲黄〔五分〕，右水二升，煎取八合，入蒲黄，空心作二服。疗子死腹中不出。雄鸡粪〔二十一枚〕，右水二升，煎取五合，以米作粥食，胎即出。治妊娠经六七月，子死腹中不出。黑豆三合，右醋一升，煎取八合，空心，分温三服。治子死腹中，母闷绝。水银〔十二分〕，右取井底土，如鸡子黄，水研服之。又方赤小豆，右生吞七枚出，若是女，即二七枚出。经效理胎衣不出令烂。牛膝、瞿麦〔各四两〕、滑石〔研八分〕、当归〔二两〕、通草〔六两〕、葵子〔一升〕，右方五升，煎取二升，分三服，温服。又方灶突土三撮，右和暖水服之。崔氏治胎胞不出。大豆〔一升〕，右苦酒五升，煮取三升，分为三服。又方右吞鸡子两三只，解发刺喉中令呕，若因热，以水煮蝼蛄一枚，三四沸，泻口中汁下，即出。又方大麦、小麦、小豆，右等分相和，煮取浓汁，饮之出。又方赤朱〔一两〕，右研为粉，以苦酒和服之，即出。又方皂荚，右为末，着鼻中两度，自出。疗胞衣久不出，腹满即杀人，服此方即烂。桂心、牛膝、通草各三两、滑石〔二两〕、葵子〔一升〕、瞿麦〔四两〕，右水九升，煎取三升，分三服，甚效。又方瞿麦〔四两〕、桂心〔三两〕、通草〔三两〕、牛膝〔五两〕、葵子〔一升〕，右水三升，煎取一升半，分为三服。又方真珠〔一两〕，右研细，苦酒调服之。又方洗儿水，右取半碗，服之即出。治胞衣不出。牛膝〔八两〕、葵子〔二升〕，右水七升，煮取三升，分三服。胞衣半出半不出，或子死腹中，着脊不下，数日不产，血气上冲。牛膝〔六两〕、葵子〔一升〕、榆白皮〔四两〕、地黄汁〔八合〕，右水九升，煎取三升，分三服即出。

　　卷中

　　产后心惊中风方论第十七〔凡七道〕

　　论曰：产后心闷气绝，眼张口噤，通身强直，腰背反偃，状如癎疾，心忪惊悸，言语错乱，皆是宿有风毒，因产心气虚弱，风因产发成风疰。防风、当归、茯苓、汉防己、麻黄〔去节各八分〕、秦艽、人参、芎藭、独活、白鲜皮、甘草〔炙〕、白微各六分、石膏〔十二分〕、竹沥〔二升〕，右水七升，先煮麻黄掠去沫下诸药，入竹沥，煎取二升半，去滓，三服，忌菘菜猪肉生冷。疗产后狂语，志意不定，精神昏乱，心气虚，风邪所致。茯苓、干地黄〔各十二分〕、远志〔十分〕、白微、龙齿〔各十分〕、甘草〔炙〕、人参、防风、独活〔各八分〕，右以银一大斤，水一斗五升，煎取七升，下诸药，煎取三升，分温三服，忌如前。疗产后心虚，忪悸不定，乱语谬说，精神恍惚不定，当由心虚所致。人参、甘草〔炙〕、芍药、当归、生姜〔各八分〕、远志、茯苓〔各十分〕、桂心〔六分〕、门冬〔去心〕、大枣〔各十二分〕，右水八升，煎取三升，去滓，分温三服。疗产后心气虚损，卒惊强语，或歌哭嗔笑，性气不定。上银〔一斤〕、桂心、甘草〔各六分〕、细辛〔四分〕、人参、生姜、远志、茯神〔各八分〕、生地黄〔二十分〕、龙骨〔一分〕、大枣〔一枚〕，右水八升，煮银取一升半，入诸药煎，分三服，温温进。疗产后多虚弱羸瘦，苦大汗痢，皆至于死，此重虚故，故患中风谬语，昏闷不知人者。人参、茯苓、羌活、桂心、大枣、远志〔各十分〕、竹沥〔一升半〕，右水六升，煮取三升，下竹沥，更煎取二升，分为三服。疗产后身忽痓，口噤面青，手脚强急。右竹沥二升，饮之最佳。产后恶寒壮热，一夜三五度发恶语，口中疮生，时时干呕，困乏欲绝。人参、独活、白鲜皮、葛根、防风、青竹茹、远志各六分、茯神〔八分〕、白敛〔十分〕、玄参〔十二分〕、竹沥〔二升半〕，右银一斤水，一斗五升，煎取七升，下诸药，重煎取三升，分温三服，忌鱼酒面等物。

　　产后余血奔心烦闷方论第十八〔凡十五道〕

　　论曰：余血奔心，盖是分娩不了解，便与童子小便并扞心下，及卧太早，兼食不相宜之物所致，但能依方疗之，无不痊可。疗产后心中虚热烦闷，气欲绝。大枣〔十二分〕、茯苓〔十二分〕、生姜〔八分〕、甘草〔五分〕、竹沥〔一升〕、人参〔六分发热方用〕、粳米〔若食小加三合〕、生麦门冬〔二十分〕，右水六升，煎取三升，方下竹沥，更煎取二分，分温三服。余产后余血不尽奔冲，心烦闷腹痛。生地黄、芎藭〔各三两〕、枳壳〔炒〕、芍药〔各三两〕，右捣筛为末，酒服方寸匕，日进二服。又方生藕〔研汁〕，右饮二升甚效。又方清酒〔一升〕、生地黄汁〔一升〕，右相和，煎一沸，分为两服。疗产后腹内块痛不止。芎藭、当归、芍药、干姜〔各二两〕，右捣罗为末，酒调方寸匕，日三服。疗产后下血不尽，腹内坚痛不可忍。当归、芍药、桂心各三两、桃仁〔一百二十枚〕，右水六升，煮取二升，分温二服，如未瘥，加大黄三两。疗产后血结下不尽，腹绞痛不止。大黄〔别浸〕、当归、干地黄各十分、芎藭、芍药、桂心〔各八分〕、甘草炙、黄芩〔各六分〕、桃仁〔四十九枚〕，右水七升，煮取二升半，下大黄，更煎三沸，分为三服。疗先患冷气，因产后发腹痛。芎藭、桂心、当归、茱萸、茯苓、芍药、甘草〔各六分〕、桃仁〔十分去尖〕，右水七升，煮取二升，分三服。治产后心腹切痛，不能食，乏气忽热。当归、芎藭、黄芩、人参、甘草、芍药、防风、生姜〔各三分〕、桃仁〔八十枚〕，右水七升，煮取二升，下大黄，更煎三沸，分作三服。疗产后血不尽，腹中除痛无计。青木香、当归、牛膝、芎藭、黄耆、芍药〔各八分〕、大黄〔十三分浸〕、芒硝〔十二分〕，右水七升，煎取二升，后下大黄，更煎三沸，分三服。疗产后血下不止，虚羸迨死。蒲黄〔二两〕，右水二升，煎取八合，顿服。疗产后血泄不止，无禁度。干地黄末，右酒服匙头，日三四服。疗产后余血攻心，或下血不止，心闷面青，冷气欲绝。羊血，右以一盏顿服，如不定，更服立效。疗气痛欲死。槐鸡〔半两〕，右为末，用酒浓煎，顿服立愈。疗产后余血作痛兼块者。桂心、姜黄，右等分为末，酒服方寸匕，血下尽妙。

　　产后渴不止方论第十九〔凡二道〕

　　疗产后渴不止，饮水，小便数多。土瓜根、栝蒌根、人参、甘草、牡蛎粉〔各二两〕、大枣〔十二枚〕，右水九升，煮取三升，分温三服。疗产后大渴不止。芦根〔切一升〕、栝蒌〔三两〕、人参、甘草、茯苓各三两、大枣〔十二枚〕、生麦门冬〔四两〕，右水九升，煮取三升，分为三服，顿服，四剂即瘥，忌菘菜。

　　产后淋病诸方论第二十〔凡六道〕

　　论曰：产后患淋，因虚损后有热气客于胞中，内虚则起数，热则小便涩痛，故谓之淋，又有因产损血气，血气虚则挟热，热搏于血，血即流渗于胞中，故血随小便出为血淋者，如雨之淋也。疗产后淋病小便涩痛或血淋者。瞿麦、黄芩、冬葵子各二两、通草〔三两〕、大枣〔十二枚〕，右水七升，煮取二升半，分作两服。疗产后血淋。车前子、睢麦各四两、黄芩〔三两〕、郁金〔一两末〕，右水六升，取二升，下郁金末分三服广济疗产后卒患淋穴便涩痛及血淋。冬葵子〔三合〕、石苇〔二两炙去毛〕、通草、黄芩、滑石、茯苓〔各三两〕，右水二升，煎取一升，下滑石空心服。集验疗产患淋小便痛。石苇〔炙去毛〕、黄芩〔各二两〕、通草、芍药、甘草、冬葵子〔各三两〕、榆白皮〔五合〕，右水二升，煎取一升，空心温温服。经效疗产后气淋热淋。贝齿〔两枚烧作末〕、葵子〔二两〕、石膏〔五两〕、阳石末三两，右水二升，煎取一升，下两般末空心服。疗产后淋小便痛及血淋。黄茅〔五两〕、瞿麦〔二两〕、车前子〔二两〕、通草〔三两〕、冬葵子〔二合〕、鲤鱼齿〔一百枚为末〕，右水二升，煎取一升，入齿末，空心分两服。

　　产后虚羸下痢方论第二十一〔凡三道〕

　　论曰：产后本虚患痢，更加羸弱，饮食不进，便痢无常，赤白不定，盖因饮食伤于生冷之致。疗产后虚羸，下痢脓血腹痛。黄连、芍药、甘草、当归、干姜、人参〔各八分〕、艾叶〔三分〕，右水七升，煮取二升，分为三服，忌猪鹿肉。疗产后痢不禁止，因乏气欲绝，无问赤白水榖。黄连、厚朴各三两、芍药、黄柏〔各二两〕，右水六升，煮取二升，分为二服。疗产痢赤白，心腺绞痛羸困。地榆、石榴皮、黄连各三两、当归〔二两〕、薤白〔切一升〕，右水七升，煮取二升半，分为三服。

　　产腰痛羸瘦补益玉门不闭方论第二十二

　　疗产后少气，困乏虚烦。人参〔十二分〕、甘草、桂心、茯苓、芍药〔各八分〕、生地黄、生麦门冬〔各十二分〕，右水九升煮取二升，分温三服。疗产后喘乏气羸，腺内绞痛，血汗出。黄耆、人参、茯苓、甘草、当归、芎藭五味子、白朮〔各八分〕、泽兰叶、橘皮各六分、诃子、麦门冬〔各十二分〕、桂心、干地黄〔各十二分〕，右捣罗为散，炼蜜和丸，如梧桐子，空心酒下三十丸，日再服。疗产后风虚，羸弱劳瘦，不生肌肉。黄耆、当归、芍药、人参〔各二两〕、桂心、甘草〔炙〕、芎藭、生姜各八分、大枣〔十二枚〕，右水七升，煮取三升，分温三服。疗产后虚劳，骨节疼痛，头疼汗不出。当归、人参、生姜各二分、黄耆〔三两〕、豉〔五合〕、粳米〔三合〕、猪肾〔一对切〕、薤白〔切三合〕，右水一斗五升，先煮猪肾取六升，后下诸药，煎至二升，分为三服。又方猪肾一对，右入葱豉作臛，如常食之。疗产大虚，心腺急痛，血气上抢心，气息乏补益方。黄耆、白朮、当归、甘草〔炙〕、人参各二两、生姜〔四两〕、白羊肉，右水一斗九升，煮肉取五升，后下诸药更煎取三升为三服。疗产后阴肿，下脱肉，出玉门不闭。石灰〔一斤炒令色黄〕，右水二升，投灰中，停冷澄清，重烧以浸玉门，斯须平后如故。

　　产后中风方论第二十三〔凡十五道〕

　　论曰：产后中风，由产伤动血气，劳损脏腑，未平复起，早劳动，气虚而风邪气乘之，故中风，风邪冷气，客于皮肤经络，但疼痹羸乏，不任少气，若又筋脉挟寒则姅急喎僻，挟温则弛纵缓弱，若入诸藏，恍惚惊悸，随其所伤脏腑经络而生病。疗产后中风口噤，不任大小独活汤。独活〔四分〕、干姜〔六分〕、甘草〔二分〕、生姜〔六分〕，右水二大升，煎取一大升，分为两服。小品大豆汤，主产后中风困笃，或背强口噤，或但烦躁，或头身皆重，或身痒，剧者呕吐直视，此皆虚冷中风直饵此。大豆〔三升炒令极熟〕，右以铜器盛清酒五升沃之，密封良久，去豆分为三服，服了覆衣取微汗，身才润即愈，产后皆宜服，一则防风，二乃消血。张仲文疗产后中风受寒，遍身冷直，口噤不识人等方。白朮〔四两〕，右酒三升，煎取一升，顿服之效。千金鸡粪酒，疗产后中风，及男子诸中风，井产后百疾神效方。乌鸡粪〔三升〕、大豆〔二升〕，右先炒豆令声绝，次炒鸡粪令黄，以酒一升，先淋鸡粪，取汁淋大豆，每服一升。重者凡四五日，服之极妙。经效疗产后风虚头痛，语言时僻。干葛、防风、茯苓、麦门冬〔各八分〕、芍药、芩〔各六分〕、犀角〔四分〕、甘草〔三分炙〕，右水二升，煎取七合，分为两服。疗产后中风心忪悸，或志意不定恍惚，言语错乱方。人参〔六分〕、茯神、麦门冬、羚羊角〔各八分〕、黄芩白鲜皮、甘草〔各四两〕、石膏〔十二分〕，淡竹沥〔两大合〕，右水二大升，煎取七合，煎取七合，下竹沥分为三服。疗产后中风，身背拘急如束，并渴。芎藭、芍药、羌活、羚羊角、酸枣仁〔各四两〕、桑白皮〔六分〕、防风〔五分〕，右水四升，煎取二升，分温三服。疗产后中风，四肢拘束筋节掣痛，不得转侧，角弓反张。麻黄〔八分去节〕、生姜、桂心、白朮各四分、防风、芍药〔各六分〕、芎藭〔五分〕、甜竹沥〔二合〕，右水三升，先煎麻黄掠去沬，下诸煎取七合，方下竹沥，更煎三沸，食后分三服，取微汗为度。疗产后中风，血气不散，邪气入藏，狂言妄语，精神错乱，腰痛骨疼。麻黄、茯神各八分、防风、白鲜皮〔各六分〕、杏仁、当归、桂心〔各四分〕、芍药、独活〔各五分〕，右水二升五合，煎取九合，空腹热服。疗产后中风，身体疼痛，四肢痿弱不遂，羌活汤。羌活、芍药、黄耆〔各六分〕、干葛、麻黄、干地黄〔各八分〕、甘草、桂心〔各四分〕，右水二升，先煎麻黄去沬，后下诸药，取八合，食后热服，覆衣出汗愈。疗产后中风，烦渴。红花子〔五合微热研碎〕，右水一升，煎一匙头，取七合，徐徐呷之。疗产后中风，口噤四肢顽痹不仁，或如角弓张。羌活、防风〔各三两〕、大豆〔一升炒令皮拆〕，右酒五升，先浸两味，经宿，将炒豆热投酒中，搅匀，蜜封一日，以汤煮瓶良久，服八合，覆衣取汗急速，且以豆淋，服羌活、防风亦佳。疗产后中风，腰背强直，时时反张名风痉。防风、葛根、芎藭、干地黄〔各八分〕、麻黄〔去节〕、甘草、桂心、独活、汉防己〔各六两〕、杏仁〔五枚去尖〕，右水八升，煮麻黄去沫，后下诸药，煎取三升，分温三服。疗产后中风口噤，溃闷不能言，身体痉直。羌活、防风、秦艽、桂心、甘草、葛根〔各三分〕、生姜〔八分〕、附子〔一只炮〕、杏仁〔八十枚去尖〕、麻黄〔十分去筛〕，右水九升，先煮麻黄去沫，后下诸药，取二升，分为三服。疗产后中风口噤，拘急困笃，腰背强直时反张。大豆〔二升炒令声绝〕，右清酒六升投之，煮三四沸，去滓饮之，令微醉，如汗出瘥，切勿触风，如已成风者，加鸡粪白和豆炒，同吃，兼饮竹沥佳。

　　产后余血上抢心痛方论第二十四〔凡六道〕

　　论曰：夫产后血上抢心，由产后气虚挟宿冷，冷搏于血，则凝结不消，气逆上者，则血随上冲击而心痛也，凡产后余血不尽，得冷则结，与气相搏则痛困，重遏于寒，血结尤甚。干地黄、当归、独活、吴茱萸、芍药、干姜、甘草〔各三两〕、细辛〔一两〕，右水三升，煎取一升，空心分三服，忌生冷。经效疗产后气虚，冷搏于血，血气结滞，上冲心满胀，当归汤。当归、桂心、芎藭、橘皮、生姜、吴茱萸各二两、芍药〔三两〕，右水三升，煮取一升，空心服。千金治产后内虚，寒气入腹，腹中绞痛，下赤白痢，妄言见鬼，羊肉汤。甘草炙、当归、芍药〔各一两〕、肥羊肉〔一斤去脂〕，右水六升，先煮肉取二升，去肉入诸药，更煎取一升，分作两服。千金翼茱萸酒，论心腹内外痛。吴茱萸〔十二分〕，右酒二大升，煎取一升，空心分两服。必效疗腹中绞刺痛方。羌活〔二大两〕，右酒二升，煎取一升，去滓，分为两服。千金治产后渴少气。麦门冬、淡竹叶〔各十二分〕、大枣〔七枚〕、生姜、甘草、人参〔各六分〕、小麦〔五合〕，右水二升半，煎取一大升，去滓分两服。

　　产后汗不止方论第二十五〔凡五道〕

　　论曰：产后汗不止，夫汗由阴虚而得，又加之里虚表实，阳气发于外，故汗出为阴虚，是令汗出，为阴气虚弱未平复也，凡产后皆血气虚，故多汗，因遇风邪，则变为疾也。千金治产后风虚，汗出不止，小便难，四肢微急，难以屈伸。大枣〔十二枚〕、附子、桂心〔各四两〕、芍药〔八分〕、生姜〔六分〕，右水三升，煎取七合，空腹分为两服，忌猪肉冷水生葱等物。经效疗产后汗不止。黄耆〔十二分〕、白朮、牡蛎、茯苓、防风、干地黄、麦门冬各八分、大枣〔七枚〕，右水二升，煎取七合，空心分为两服。千金治产后余疾，腹中绞痛，不下食，瘦乏。当归、黄耆、芍药〔各六分〕、干地黄、白朮〔各八分〕、桂心、甘草〔各四分〕、大枣〔十四枚〕，右水二升，煎取八合，空心作两大服，忌生葱。

　　产后冷热痢方论第二十六〔凡二道〕

　　疗产后骤血不止，续命汤。白蜜〔一匙头〕、生姜〔一片〕，右同煎候蜜色赤，投童子小便一升，去姜，更煎两沸，分为三服，顿服之。广济治产后腹痛气胀，胁下闷，不下食，兼微痢。茯苓、人参、当归、甘草〔各六分〕、生姜、陈橘皮〔各四分〕、厚朴〔八分炙〕，右水二升，煎取七合，空心分为两服，忌如前。

　　产后虚羸方论第二十七〔凡三道〕

　　论曰：产后虚羸者，因产损伤脏腑，劳侵气血，轻者将养满日即瘥，重者日月虽满，气血犹不调和，故患虚羸也。广济治产后风虚冷气，腹肚不调，补益悦泽。泽兰、桂心、远志、厚朴〔炙〕、石斛、白芷、续断、防风、干姜〔各三分〕、芎藭、白朮、柏子仁、黄耆〔各四分〕、甘草、当归〔各五分〕、赤石脂、干地黄〔各六分〕、人参〔三分〕，右捣罗为末，炼蜜为丸，如梧桐子大，空心酒下五十丸，忌如前。桃仁煎，疗产后百病，及诸气，补益悦泽。桃仁〔一千二百枚去皮尖炒熟研如膏〕，右酒一斗五升，研滤三四遍，如作麦粥法，以极细为佳，内长颈小瓶中，密封头，内汤中，煮一日一夜，使瓶口常出汤上，勿令没，熟后以酒服一合，日再服。千金增减泽兰丸，疗产后百病，治血补虚劳。泽兰、防风、甘草、当归、芎藭〔各七分〕、干姜、麦门冬〔各八分〕、附子、白朮、桂心、细辛〔各四分〕、柏子仁、干地黄、石斛〔各六分〕、人参、牛膝〔各五分〕、厚朴、叶本〔各二分〕，右为末，蜜丸，梧桐子大，空心酒下二十丸，忌如前。

　　产后烦渴方论第二十八〔凡二道〕

　　经效理产后血气心烦渴。紫葛〔三大两〕，右水二升，煎取一升，去滓，呷之效。集验疗产后心烦渴。瓜蒌根、人参、甘草炙各六两、麦门冬〔二分〕、大枣〔七枚〕、生地黄〔十二分〕，右水二大升，煎取八合，食后分为两服。

　　产后烦闷虚热方论第二十九〔凡六道〕

　　论曰：产后烦闷虚热，夫产即脏腑劳伤，血气伤而风邪乘之，搏于血，使气不宣，而痞涩则生热，或肢节烦疼口干，但因生热，其烦闷由产后血气虚弱未复，而气逆乘之，故烦闷也，其气故令胁满，妨不下食。生地黄汁〔一升〕、当归〔一两半〕、清酒〔五升〕、生姜汁〔三合〕、童子小便〔二升〕，右相和合煎三四沸，分温四服，中间药消进食，食消更进药。经效理血气烦闷，胁肋胀满及痛。芍药、蒲黄、延胡索各四分、当归〔六分〕、荷叶蒂三枚炙，右水二升，煎七合，后入蒲黄，空心服两服。又方生藕，右取汁，煎两沸，饮两服效。集验疗产后血气烦闷。酒〔二合〕、生地黄汁〔一升〕，右相和，煎一两沸，分为两服，立效。千金疗产后血气喘，心烦闷不解。淡竹叶、麦门冬、小麦、茯苓〔各二分〕、甘草、生姜〔各一两〕、大枣〔七枚〕，心悸，加人参二两食少，加粳米〔二合〕，右水二升，煎取七合，食后分为两服。疗产后血下不尽，烦闷腹痛。羚羊角〔炭火上烧作胶二两古方烧作灰〕、芍药〔二两炒黄〕、枳壳〔二两炒令焦黄色〕，右捣罗为散，水调方寸匕，服之。

　　产后血瘕方论第三十〔凡四道〕

　　论曰：产后血断，由新产之后，有血气相搏，谓之瘕，瘕者，假也，谓其痛浮走无定，缘内宿有冷血气，不治，至产血下即少，故成此疾也。童子小便〔三升〕、生藕汁〔一大升〕、地黄汁〔一升〕、生姜汁〔三升〕，右先煎三味，合三分，减二次，下姜汁，慢火煎如稀饧，每取一合，暖酒调服。疗血瘕痛，脐下胀，不下食。当归〔八分〕、桂心、芍药、蒲黄、麟竭〔各六分〕、延胡索〔四分〕，右为散，空心温酒调下两钱匕。千金疗血瘕。干地黄〔一两〕、乌贼鱼骨〔二两〕，右为散，空腹温酒下两钱匕。又方铁秤锤〔烧赤〕，右以酒一升淬之，分为两服。

　　产后余疾痢脓血方论第三十一〔凡八道〕

　　论曰：产后余病，由产劳伤脏腑不足，日月未满，起早劳动，虚损不补，为所伤冷，气力瘦乏，若风冷入于胃，胃伤虚冷，则血即变白脓，脓血相杂，冷热不调，为滞痢也。深师方。黄连〔六两〕、乌梅〔三两〕、干姜〔二两〕，右为末，炼蜜为丸，如桐梧子大，空心米饮下三十丸，忌如前。广济疗产后赤白痢，脐腹绞痛。当归、黄连〔各八两〕、艾叶、地榆、甘草〔炙〕、龙骨、厚朴、黄芩、干姜各六两，右水二大升，煎取七合，空心分两服。经效疗产后赤白痢，脐下气痛。厚朴〔八分〕、当归、枳壳、诃子〔各六分〕、甘草〔五分〕、肉豆蔻〔五枚〕、薤切〔三合〕，右水一升，煎取九合，空心分为三服。张仲文疗产后赤白痢，腹中绞痛。黄连、阿胶〔炙〕、蒲黄〔各一两〕、栀子仁、当归黄芩，右为散，空腹米饮下方寸匕，日两服。救急疗产后赤白痢，腹中绞痛。芍药、阿胶、艾叶〔各二两〕、干地黄、甘草、当归各三两，右水一升，煎取八合，空心分两服。必效疗产后赤白痢，腹中绞痛，不下食。当归、石榴皮、地榆〔各二两〕、白芰荷、黄连〔各十二两〕、黄柏〔一分〕、犀角〔四两〕、黄芩、枳壳、甘草、升麻〔各六分〕、茜根〔八分〕、粳米〔二合〕、薤白〔切一升〕，右为末蜜丸，如梧桐子大，空心米饮下二十丸。疗产后血痢，小便不通，脐腹痛。生马齿菜，右捣取汁三大合，煎一沸，下蜜一合调，顿服。千金疗产后水痢，霍乱下痢无度。白石脂、干姜〔各十二分〕，右为散，面粥为丸，梧桐子大，空心米饮下三十丸。

　　产后小便赤方论第三十二〔凡二道〕

　　论曰：产后小便数，此由胞内宿有冷，因产后冷发动，冷气入腹，虚弱不能制，其小便即数，有遗尿者，由产用气，伤于膀胱，而冷气入于胞，胞囊决漏，不禁小便，故令遗失，多因产难之所致。广济疗产后小便不禁。鸡屎〔烧作灰〕，右研细，空腹酒服方寸匕。千金翼疗产后小便数及遗尿。桑螵蛸〔三十枚炒〕、鹿茸〔炙〕、黄耆〔各三两〕、赤石脂、厚朴〔炙〕、牡蛎〔各二两〕，右捣罗为末，空心米饮下方寸匕，忌冷茶毒等物。

　　卷下

　　产后小便遗血方论三十三〔凡四道〕

　　疗产后大小便利血。车前子、黄芩、蒲黄、干地黄、牡蛎、芍药〔各六分〕，右为散，空心，米饮服方寸匕，忌面蒜。崔氏疗产后血气渗入大小肠。车前草汁〔一升〕、蜜〔一大合〕，右相和，煎取一沸，分为两服。又小便利血。乱发烧灰研如粉，右米饮服方寸匕。古今经验疗产后劳伤热，大小便赤涩。鸡苏〔一分〕、通草〔十分〕、冬葵子〔三合〕、芍药、滑石、芒硝各八分、生地黄〔十二分〕，右水三升，煮取八合，下芒硝，空心分三服。

　　产后大小便不通方论第三十四〔凡四道〕

　　论曰：产后大小便不通，肠胃本挟于热，因产大小便血俱下，津液竭燥，肠胃痞涩，热气结于肠胃，故不通也。集验疗产后津液竭燥，大小便不通。芍药、大黄、枳壳、麻仁研〔各二两〕，右为末，炼蜜和丸，梧桐子大，空心，熟水下二十丸，渐加之，以利为度。经效疗大便不通，热气结于肠胃。大黄〔二两〕、芒硝〔一两〕，右水一大升，煎取六合，下芒硝，空心，作两服。古今录验疗产后大便不通。黄芩、芒硝〔各六分〕、大黄、芍药、杏仁〔去皮尖研如膏各八分〕，右为末，蜜丸，梧桐子大，空心，煎水下十五丸，渐加，以利为度。千金疗产后热结，大便不通。蜜〔五合火煎令强以水投中良久取出〕，右捻如拇指大，长二寸，内下部即通。

　　产后寒热方论第三十五〔凡四道〕

　　论曰：产后寒热，因产劳伤血气，使阴阳不和，反相乘克，阳胜则热，阴胜则寒，阴阳相激，故发寒热，又产余血亦令人寒热，其腹时痛则是也。疗产后虚弱喘乏，作寒热，状如疟，名为蓐劳。猪肾〔一具切去膜〕、豉〔五合绵裹〕、白梁〔二合〕、癎白切〔一升〕、人参、当归〔各一两〕，右水二升，煎取八合，分为两服。经效疗产后虚烦头痛，气短欲死，心乱不解。淡竹茹、干葛〔各八分〕、甘草〔六分〕、麦门冬子〔三合〕、小麦〔二合〕、石膏〔十二分〕，右水二升，煎取八合，食后分为两服。疗产后虚热烦痛。干地黄、牡蛎、茯苓〔各八分〕、芍药〔十二分〕、黄芩、桂心各六分，右水二升，煎取一升，分为两服。

　　产后咳嗽方论第三十六〔凡三道〕

　　论曰：喘嗽肺脏微寒，即成喘嗽，又因产后气虚，风寒伤于肺，故令咳嗽。集验疗产后风伤寒，咳嗽多疾，唾粘。甘草、桔梗〔各六分〕、款冬花〔四分〕、生麦门冬〔各十二分〕、葱白〔一握〕、豉〔二合旧方不葱白与豉〕，右水二升，煎取八合，食后，良久两服。经效疗咳嗽多痰，唾粘气急。前胡、五味子、紫菀、贝母〔各六分〕、桑白皮、茯苓〔各八分〕、淡竹叶〔二十片〕，右水二升，煎取八合，食后分为两服。疗产后咳嗽气喘。百部根、桔梗各六分、桑白皮〔十二分〕、干百合、赤茯苓各八分，右水二升，煎取七合，食后，分两服。

　　产后气痢方论三十七〔凡六道〕

　　论曰：妊娠之时，脾胃气挟于冷，大肠气虚，因产后转加虚损，或误食生冷酒面，便成痢疾，赤白气不和，赤黄胃热，或青色极冷也。疗产后气痢不止。青木香〔三分〕、诃子皮〔八分酥炙令黄〕，右为散，空心，米饮调方寸匕，服之。疗产后赤白痢疾。黄连〔八分〕、阿胶〔炙六分〕、赤茯苓、当归、黄檗〔各四分〕、干姜〔三分〕，右为末蜜丸，如梧桐子大，空心，粥饮二十丸。疗产后水痢。枳壳〔四分〕、厚朴〔炙〕、茯苓、黄连各六分、当归〔三分〕，右水一升，煎取八合，空心，分为三服。又方黄连〔六分〕、乌梅肉〔五分〕、石榴皮、当归、赤石脂〔各四分、干姜〔三分〕，右为末蜜丸，梧桐子大，空心，米饮下三十丸。疗产后下痢，赤白有血。赤石脂、黄连、地榆〔各六分〕、当归〔四分〕、干姜、甘草〔各三分〕、厚朴〔十二分〕、薤白〔七茎〕，右水二升，煎取八合，空心，分两服。疗产后血痢不止。臭樗根〔六分〕，右为末，水和丸，如枣核大，面柦作饨馄，每度煮二七个，热吞之。

　　产后血晕闷绝方论第三十八〔凡十道〕

　　论曰：产后血晕者，其状心烦，气欲绝是也，亦有用心过多而晕，亦有下血极少亦晕，若下血多晕者，但烦而己，下血少而气逆者，则血随气上撩，心下满急，此二者难并为晕，而症状各异，当问其产妇血下多少即知，须速投方药，若不急疗，即危其命也，凡晕者，热血气乘虚奔逆上所致也，但才分解了，烧秤锤江石令赤，置器中，向产母床前帐里投醋淬之，得醋气可除血晕之法也，十日内时时作，此法不妨晕者，如日月之有晕也。经效产后虚闷，汗出不识人。鸡子〔三个〕，右打破吞之便醒，不醒者，可灌童子小便，入腹即醒，若久不醒，忽时时发者。此为有风，因产血气暴风虚风行脉中，若虚去血多者，尤甚也。产后血气暴虚，汗出。淡竹叶，右煎汤三合，微温服之，须臾再服。又方马齿菜〔叶研取汁三大合如无用干者亦得〕，右煎一沸，投蜜一匙，令匀顿服。广济疗产后血晕，心闷不识人，神言鬼语，气息欲绝。芍药、甘草〔各一两〕、生地黄汁〔一升〕，丹参〔四分〕、生姜汁、蜜〔各一合〕，右水二升，煎取八合，下地黄、姜、蜜汁，分两服。疗产后恶露不多，下腹绞痛。大黄〔八分〕、牛膝〔六分〕、芍药、蒲黄〔各四分〕、牡丹皮、当归〔各二分〕，右为末，空心暖酒，服方寸匕。救急疗产后血不尽，疼闷心痛。荷叶〔炒令香〕，右为散，煎水调方寸匕，服。疗初平安血气烦闷。童子小便〔五合〕、生地黄汁〔三合〕，右煎三沸，温再服。疗产后血晕虚闷。蒲黄〔四分〕、紫葛、芍药〔各八分〕、红蓝花〔十二分〕，右水二升，煎取七合，入生地黄汁二合，更煎三五沸，每服三合。产后血晕，心闷乱恍惚如见鬼。生益母草〔汁三合根亦得〕、地黄汁〔二合〕、小便〔一合〕、鸡子〔三枚取清〕，右煎三四沸，后入鸡子清，匀搅，作一服。产后血晕，狂语不识人，狂乱。童子小便〔五合〕、地黄汁〔一合〕、赤马通〔七枝〕、红雪〔八分〕，右以上二味，浸马通绞去滓，下红雪，温两服。

　　产后乳无汁方论第三十九〔凡五道〕

　　论曰：气血虚弱，经络不调所致也，乳汁勿投于地，虫蚁食之，令乳无汁，可卧东壁上佳。疗产后乳无汁。土瓜根、漏芦〔各三两〕、甘草〔二两〕、通草〔四两〕，右水八升，煎取两升，分温三服，忌如常法。又方土瓜根，右为末，酒调两钱匕，日进二三服效。又方母猪蹄〔二枚切〕、通草〔六两〕，右以绵裹，煮作羹食之，最好。又方漏芦、通草、土瓜根〔各三两〕、甘草、桂心〔各一两〕，右为散，饮服方寸匕，日进三服。又方栝楼末，右以井花水，服方寸匕，日二服，夜流出。

　　产后乳结痈方论第四十〔凡十九道〕

　　论曰：产后宜裂去乳汁，不宜蓄积，不出恶汁，内引瘀热，则结硬坚肿，牵急疼痛，或渴思饮，其奶手近不得，若成脓者名姤乳，乃急于痈，宜服连翘汤，利下热毒，外以赤小豆末，水调涂之，便愈，忽数，担去乳汁，忽小孩手匀动之，忽大人含水嗍之，得汁吐之，其汁状如脓，若产后不曾乳儿，蓄积乳汁，亦结成痈。产后姤乳并痈。连翘子、升麻、芒硝〔各十分〕、玄参、芍药、白敛、汉防己、夜干〔各八分〕、大黄〔十二分〕、甘草〔六分〕、杏仁〔八十枚去尖〕，右水九升，煎取三升，下大黄，次下硝，分三服。又方右熟捣傅肿上，日三度易之，并叶煎汁饮之，亦佳，食之亦得，姤乳及痈并差。又方地黄，右取汁，涂熟即差。疗乳肿。右以马溺涂之，立愈。疗妇人发乳，丈夫发背，烂生脓血后，虚成气疾。黄耆、地黄、麦门冬、升麻、人参、茯苓〔各三两〕、当归、芍药、远志、甘草〔各一两〕、大枣〔十枚〕，右水二升，煮取一升，分温两服。疗乳头裂破。右以丁香为末，傅之立愈。疗姤乳及痈。葵茎及子，右捣筛为散，服方寸匕即愈。又方鸡屎，右为末，服方寸匕，须臾三服愈。又方皂荚〔十条〕，右以酒一升，揉取汁，硝石半两，煎成膏傅之。疗诸痈不散，已成脓，惧针，令自决破下。右取白鸡内翅，及第一翎各一茎，烧末服之，即决。又方取雄雀粪白者研涂上，干即易之。疗乳痈初得令消。赤小豆、莽草，右等分为末，苦酒和傅之愈。疗发背乳痈，四肢虚热大渴。竹叶〔切三升以水一斗二升煮取九升〕、生地黄〔六两〕、黄芩、芍药、人参、知母、甘草〔各二两〕、升麻、黄耆、麦门冬、栝楼〔各三两〕、大枣〔十二枚〕，右以竹叶汁煮取三升，渴则饮之。疗乳肿方。升麻、白敛、大黄〔各三两〕、黄芩、芒硝〔各二两〕，右水二升，煎取一升，下硝，分为两服，后以绵缊药贴肿上，日夜勿停即差。又方黄檗〔一分末〕、鸡子白，右调和匀涂之，干则易，立愈。又方苎根，右捣傅之愈。又方鹿角，右于石上磨取浊汁涂上，干则易之。又方鹿角，右烧作灰，以酒调涂之立愈。又方粢米粉〔炒令黑〕，右以鸡子白和如泥，以涂帛上贴之，穿帛作穴，以泄痈毒气，易之效。

　　产后乳汁自出方论第四十一〔凡三道〕论曰：产后乳汁自出，盖是身虚所致，宜服补药以止之，若乳多温满急痛者，温熨之。疗乳痈始作。大黄、樗实〔各三两〕、芍药〔六分〕、马蹄〔炙六分〕。

　　经效产宝续编

　　周颋传授济急方论〔凡四道〕

　　颋尝见人传经效诸方，自曾修合，实有有大功，遂编于卷末，普用传授，以济急难，治产后血晕血气，及滞血不散，便成症瘕兼泻，面色黄肿，呕逆恶心，头痛目眩，口吐清水，四肢弱，五脏虚怯，常日睡多，吃食减少，渐觉羸瘦，年久变为劳疾，如此所患，偏宜服饵胜金丸。泽兰〔四两〕、当归、芍药、芫荑、甘草、芎藭〔各六分〕、干姜、桂心〔各三分半〕、石膏、桔梗、细辛、茱萸、柏子仁、防风、厚朴、乌头、白微、枳壳、南椒、金钗石斛、石颔、蒲黄、茯苓〔各三分〕、白朮、白芷、人参、叶本、青木香〔各一分〕，右二十八味，并州土分两差，杵罗为末，炼蜜为丸，弹子大，有所患，热酒研一丸，入口便愈，忌腥腻热面豉汁生葱冷水果子等，若死胎不下，胎衣在腹，并以炒盐酒研服，未退再服。治产后诸疾，圣散子。泽兰〔九分〕、石膏〔八分如粉〕、芎藭、当归、芫荑、芍药、甘草〔各七分〕、干姜、桂心〔各五分〕、细辛、卷柏〔去土〕、柏子仁、茱萸、防风〔去芦头〕、南椒〔出汗〕、厚朴〔姜汗炙〕、茯苓〔各四分〕、白芷、白朮、人参、丹参、叶本、五味子、黄耆〔各三分〕、乌头〔炮〕、白微〔各二分〕，右捣罗为散，以新瓦器密封，毋令失气，每服以热酒调下两钱匕，忌如常。神效治产后一切，黑散子。鲤鱼皮〔三两烧灰〕、芍药、蒲黄〔各二两〕、当归、没药、桂心、好墨、卷柏、青木香、麝香〔各一两〕、鉎墨〔半两〕、丈夫发〔灰半两〕，右一十二味，捣罗为散，以新瓷器盛，密封勿令失气，每产后以好酒调下一钱，如血晕冲心，下血不尽，脐下搅刺，疼痛不可忍，块血症疾甚，日加两服，不拘时候服，忌冷物果子粘食。神效疗妊娠十个月内不安，至临分解时，并宜服，此保生丸。金钗石斛、贝母〔去心〕、黄芩、明净石膏细研如粉、桂心、乌头卷、秦椒〔去目炒〕、蜀椒〔去目炒〕、甘草〔炙〕、糯米〔炒已上各二两〕，右并须州上者，如法修合为散，炼蜜丸，如弹子大，或有妊娠诸疾，吃食减少，及气喘疾痛，面目痿黄，身体羸瘦，四肢无力，手脚浮肿，始脏不安，并以枣汤研一丸，空心服之，忌腥腻果子粘食杂物冷肉等。

　　濮阳李师圣施郭稽中论〔二十一证方十六道〕

　　第一论，热病死胎腹中者如何？

　　答曰：母患热疾，至六七日，以致藏府热极，蒸煮其胎，是以致死，缘儿死身冷，不能自出，但服黑神散暖其胎，须臾胎气温暖，儿即自出，何以知其死，看产妇舌色青者，是其验，宜以黑神散主之。雄黑豆〔小者是炒去黑皮用二两〕、当归、芍药、甘草炙、干姜、蒲黄〔用安石器内炒赤色〕、肉桂、熟地黄〔温洗〕，右等分，焙干为末，每服二钱，空心温酒调下，若三十岁已上，生产少者，不用桂、姜，却以炒生姜、红花各二两。

　　第二论，胎衣不下者如何？

　　答曰：母生子了，血流入衣中，为血所胀，遂不能下，若治之稍缓，则满腹中上冲，心胸疼痛，喘急难治，但服夺命丹，速去衣中血，血散胀消，胎衣自下，而无所患矣，夺命丹。附子〔半两炮去皮脐〕、牡丹皮〔一两〕、干漆〔一分研碎炒令烟出〕，右为末，用酽醋一升，大黄末一两，热成膏，和药丸如菉豆大，温酒送下五七丸，不计时候。

　　第三论，难产者如何？

　　答曰：胎侧则成形块者，呼为儿枕，子欲生时，枕破败血裹其子，故难产，但服胜金散治之，逐其败血，儿即自生，若横生逆生皆治之。麝香〔一钱〕、盐豉〔一两用旧青布裹火烧令通红急以乳槌研为细末〕，右为末，取秤锤烧红，以酒淬之，每服调一钱。

　　第四论，闷绝不知人事者如何？

　　答曰：产后血气暴，未得安静，血随气上攻，迷乱心神，眼前生花极甚者，令人闷绝，不知人事，口噤神昏气冷，医者不识，呼为暗风，若如此治之，必难愈，宜服清魂散。泽兰叶〔一分〕、人参〔一钱〕、荆芥穗〔一两〕、芎〔半两〕、甘草〔二分炙〕，右为末，每服一钱，热汤半盏，入温酒半盏，调匀急灌之，药下便愈。

　　第五论，口干痞闷者如何？

　　答曰：产宫胃太虚，血气未定，食面太早，胃不能消化，面毒结聚于胃脘，上熏胸中，是以口干烦闷，心下痞闷，医者不识，认为胸膈壅滞，以药下之，万不能一，但服眼儿现丸。姜黄、京三棱〔炮〕、毕澄茄、人参、陈皮〔去白〕、高良姜、蓬莪朮，右等分为末，用细切萝卜，慢火煮令烂研细，将余汁煮面糊为丸，菉豆大每服十丸，萝卜汤下，不拘时候。

　　第六论，产后乍寒乍热如何？

　　答曰：阴阳不和，败血不散，皆作乍寒乍热，产后血气虚损，阴阳不和，阴胜则乍寒，阳胜则乍热，阴阳相乘则或热，若因产劳伤脏腑，血弱不能宽越，故败血不散，入肺即热，入脾即寒，医人若作寒疟疾治之，则谬矣，阴阳不和，宜服增减四物汤，败血不散，宜服夺命丹。又问二者何以别之。答曰：时有刺痛者，败血也，但寒热无他证者，阴阳不和也，增减四物汤。当归、芍药、芎、人参、干姜〔炮裂各二两〕、甘草〔四两炙〕，右为末，每服二钱，水一盏，生姜五片，同煎至六分，去滓，微热服，不计时候。

　　第七论，产后四肢虚肿者如何？

　　答曰：产后败血乘，停积于五脏，循经流入四肢，留淫入深，回还不得，腐坏如水，故令四肢面目浮肿，医者不辨，作气治之，凡水气多用导水药极虚之，夫产后既虚，又以药虚之，是重虚也，但服调经散，血行肿消，则病自愈。没药〔一钱研〕、琥珀〔一钱研〕、桂〔去粗皮半钱〕、芍药〔一钱〕、当归〔一钱〕、麝〔半钱〕、细辛〔半钱〕，右为末，每服半钱，生姜汁温酒各少许，调匀服之。

　　第八论，产后不语者如何？

　　答曰：人心有七孔三毛，产后血流气弱，多致停积，败血闭于心窍，神志不能明了，又心气通于舌，心气闭则舌亦强矣，故令不语，但服七珍散。人参、石菖蒲、川芎、熟地黄各一两、细辛〔一钱〕、防风〔半两〕、朱砂〔半两研〕，右为末，每服一钱，薄荷汤调下，不拘时候。

　　第九论，

　　产后乍见鬼神者如何？答曰：心主身之血脉，因产伤耗血脉心气，则虚血停积，上干于心受触激，遂 生烦燥，坐卧不安，乍见鬼神，言语颠错，医者不识，呼为风邪，如此治之，必不能愈，但服调经散，加生龙脑一捻，得睡即安，调经散方在第七论中。

　　第十论，产后腹痛又泻痢者如何？

　　答曰：产后肠胃虚怯，寒邪易侵，若未满月，饮冷当风，则寒邪乘虚进袭，留于胸腹，散于腹胁，故腹痛作阵，或如锥刀所刺，流入大肠，水谷不化，洞泄肠鸣，或下赤白，腹胁填胀，或走痛不定，急服调中汤立愈，医者若以为积滞取之，则祸不旋踵矣。高良姜、当归、桂去皮、芍药、附子〔炮去皮脐〕、川芎〔各一两〕、甘草〔半两炙〕，右为粗末，每服三钱，水三盏，煎至一盏，去滓，热服。

　　第十一论，产后遍身疼痛者如何？

　　答曰：产后百节开张，血脉流走，遇气弱则经络分肉之间，血多留滞，累日不散，则骨节不利，筋脉引急，故腰背转侧不得，手足摇动不得，更身热疼痛，医者以为伤寒治之，若出汗则筋脉动惕，手足厥冷，变生他病，但服趁痛丸以墨涂之。牛膝、当归、桂去皮、白朮、黄耆〔各半两〕、薤白〔一分〕、独活〔半两〕、生姜〔半两〕、甘草〔一钱炙〕，右为粗末，每服半两，水五盏，煎至二盏，去滓，热服一盏。

　　第十二论，产后大便秘涩者如何？

　　答曰：产卧水血俱下，肠胃虚竭，津液不足，故大便秘涩，若过五六日，腹中闷痛者，乃有燥粪在脏腑，以其干涩，不能出耳，宜服麻仁丸，更以津润之，若误以为热而投寒药，则阳消阴长，变动百生，性命危矣，麻仁丸。麻仁〔研〕、枳壳〔炒〕、人参、大黄〔各半两〕，右为末，炼蜜丸，梧桐子大，空心，温汤下二十丸，未通加丸数。

　　第十三论，产后血崩者何？

　　答曰：产卧耗伤经络，未得平复，而劳役损动，致血暴崩下，淋漓不止，或因咸酸不节，伤蠹营卫，气衰血弱，亦变崩中，若小腹满痛，肝经已坏为难治，急服固经丸以止之。艾叶、补骨脂炒、木贼草、赤石脂〔各半两〕、附子〔三枚炮去皮脐〕，右为末，陈米饮和丸桐子大，食前温酒下二十丸，米饮亦得。

　　第十四论，产后腹胀闷满呕吐不定者何？

　　答曰：血散于脾胃，脾受之，不能运化精微而成腹胀，胃受之，则不得受纳水谷而生吐逆，医者不识，若以寻常治胀止吐药疗之，病与药不相干，转更伤动正气，疾愈难治，但服抵胜汤必瘥。赤芍药、半夏〔汤洗七次〕、人参、陈皮〔各二钱〕、泽兰〔二钱〕、甘草〔炙一钱〕、生姜〔半两〕，右为粗末，水二盏，煎至一盏，去滓，微热服，分为三服。

　　第十五论，产后口鼻黑气起及鼻衄如何？

　　答曰：阳明者，经络之海，起于鼻交颊中，还出侠口，交人中之左右，是盖因夫产后气消血散，荣卫不理，散乱入诸经络，回还不得，致令口鼻黑气起，及变鼻衄，此缘产后诸虚热变生此疾，不可治也，名曰脾绝肺散。

　　第十六论，喉中气急喘者如何。

　　答曰：荣者血也，卫者气也，荣行脉中，卫行脉外，相随上下，谓之荣卫，因产后下血过多，荣卫暴竭，气无所生，独聚于肺中，故令喘也，此名孤阳绝阴为难治，若恶露不快，败血停凝，上熏于肺，亦令喘息，可服夺命丹，方见前第二论中。

　　第十七论，产后中风者如何？

　　答曰：产后五七日内，强力下床，或一月之内，伤于房室，或怀忧悲怒，扰荡泄和气，或因着灸惊惕，脏腑得疾之初，眼涩口噤，肌肉相搐，腰脊筋急强直者，不可治，此乃人作，非偶尔中风所得也。

　　第十八论，产后心痛者如何？

　　答曰：心者血脉之主，人有挟宿寒，因产大虚，寒抟于血，血凝滞不得消散，其气逆上，冲击于心经，故心痛，宜以大蜜汤，治寒则去，血脉温则经络通，心痛自止，若误以为有所伤治之，则虚极而寒益甚矣，心络寒甚，传心之正经，则变成心痛者，朝发则夕死，是药不可轻用也。干地黄、当归、独活、吴茱萸、芍药、干姜〔炮〕、甘草〔炙各一两〕、细辛〔半两〕、桂〔一两去粗皮〕、少叶〔一两远志叶是也〕，右为粗末，每服半两，用水三大盏，煎取一盏，去滓，微热。

　　第十九论，产后热闷气上转为脚气者如何？

　　答曰：产后卧血虚生，热复因春夏取凉过多，地之蒸湿，因足履之，所以着成脚气，其状热闷掣废，惊悸心烦，呕吐气上，皆其候也，服小续命汤，三二剂必愈，若误以败血药攻之，则血去而病益增矣。人参、黄芩、官桂〔去皮〕、白朮、防己、麻黄〔去节〕、川芎、芍药、甘草〔各一两〕、生姜〔五两〕、防风〔两半〕、附子〔一枚去皮〕，右为末，每服半两，用水五盏，煎去滓，温服。

　　第二十论，产后出汗多而变痉风如何？

　　答曰：产后血虚，内理不密，故多汗，因遇风邪抟之，则变痉风也，痉者口噤不开，背强而直，如发痫状，摇头马鸣，身反折，须臾十发，息如绝，宜速斡开口，灌小续命汤，稍暖即出汗如雨，手拭不及者不治。

　　第二十一论，产后下血过多虚极热生风如何？

　　答曰：妇人以劳血为主，因产血下太多，气无所主，唇青肉冷，汗出，目瞑，神昏，命在须臾，此皆虚热非风也，可服济危上丹，若以风药治之，则误人矣。乳香〔研〕、石灵脂、留黄〔研〕、陈皮〔去白〕、桑寄生、真阿胶炙烊炒成米子、太阴玄精石研，右将上四件，同研匀，石器内微火上炒动，勿令焦着，炒了再研细，后入余药末，用地黄汁煮糊为丸，菉豆大，每服酒下二十丸，当归酒尤佳。

　　产后十八论方〔凡九道〕

　　一曰：产后因热病，胎死腹内者如何？答曰：因母患热病，经六七月间，藏府热，遂煮其胎热是致死，故知之，缘死即身热痛，只因沫出，爪甲指黑，四肢逆冷，但服乌金散，其胎即下。二曰：产难者如何？答曰：其胎以或成形，为食实物后，十月足日，食有余，遂有成块，呼为儿枕，欲生块破，遂血裹其子，故难产，但服乌金散，解其败血即自生，或横生逆生不下，并宜服之。三曰：产后衣不下者如何？答曰：母生子了，产后血入衣中，被衣所胀，故当难下，但服乌金散，去其衣中血即下，如带断亦同。四曰：血晕者如何？答曰：产后三日，起坐不得，眼生花，即运走五脏，流入汗血，医人不识，呼为暗风，但可服乌金散。五曰：口干心闷者如何？答曰：产后七日已来，血气未尽，盖为母食面，结盛心上，是以烦躁干渴，医人不识，将谓膈不利壅滞所致，乌金散立效。六曰：乍寒乍热者如何？答曰：产后虚羸，败血入于肺脏，即热即寒，医人不识，呼为疟疾误矣，宜服乌金散立效。七曰：产后虚肿者如何？答曰：血败于五脏，流入四肢，即还不得，遂成脓血，医人不识，呼为水气血气，何以知之，若水气喘而小肠涩，血气伤而四肢塞，但服乌金散，姜酒调下，须臾服朱砂丸，令泻下毒物即愈。八曰：乍见鬼神者如何？答曰：败血流入于心，心不受触，遂被心热，极躁三两日，言语颠狂，医人不识，呼为风邪太误，宜服乌金散疗之。九曰：产后月内不语如何？答曰：人心有孔，孔内有毛，产后败血闭毛，故不语也，宜服乌金散。十曰：腹内疼痛，兼泻痢者如何？答曰：产后未满月饮冷水，与血相聚，大肠水谷不化，或腹胀痛，急服乌金散，更加服气药、止泻药。十一曰：产后遍身疼痛者如何？答曰：产后百节开张，败血走流诸处，留停日久，不散结聚，成此疼痛，宜服乌金散有效。十二曰：产后血崩者如何？答曰：产后恶血败露自下未止间，早先治之，及食咸酸之，遍体无血色，腹痛难治，肝家欲作发寒热作闷，宜乌金散，须臾服朱砂丸。十三曰：产后血气不通咳嗽者如何？答曰：产后咳嗽，多以食热面壅结，或热病，或有气块，发时冲心痛，气急咳嗽，四寒热，心闷口干，或时烦躁，睡梦惊悸，气虚，肢体无力，宜服乌金散。十四曰：产后乍寒乍热，心痛，月候不来如何？答曰：败血冲心，痛遶脐腹，面色无采，纵然得效，暂时痊安，不过三两日又发，服乌金散大效。十五曰：产后腹胀满，呕逆不定者如何？答曰：败血停于脾胃，食充胃，胃充气，既不安即吐逆，冲腹胀，急服乌金散，次服朱砂丸，三两日，炒生姜一钱，醋汤下七丸，立效。十六曰：产后口鼻黑气，及鼻衄者如何？答曰：败血入脏腑，头目却还不得，口干舌焦，鼻黑起，是产后变作此候，名曰败肺，此不可治疗。十七曰：产后喉中气喘急者何如？答曰：产后败血不尽，冷恶死血上冲心，过于心即转于喉，喉中即喘，医人不识，认作风涎，十死不治。十八曰：产后中风者如何？答曰：产后七日，无故下床，一月之内，伤于房室，或因着热，有惊脏腑，风中之物，眼涩腰疼，似角弓之反张，牙关闭，急宜治之，亦非风疾所致也。乌金散干地黄〔熟水浸〕、肉桂〔去皮〕、蒲黄纸裹炒已上各二两、黑豆〔炒尽烟为炭秤二两〕、当归〔洗〕、芍药、甘草〔炙〕、白姜炮已上各一两，右为末，空心，日午夜中，热酒下二钱匕，忌生冷一切毒物。朱砂丸，治产后因寒瘀积，结成诸疾。黑附子〔炮皮脐半两〕、肉桂〔半两去皮〕、白姜〔半两炒〕、川巴豆〔一钱醋浸煮去皮研〕，右细研面糊为丸，麻子大，每服三丸，至五丸，冷茶下，服之取泻为度。治产后胎衣不下。鸡子白〔一个〕、滑石末〔二钱〕，右滩头急流水，调下立出。治孕妇伤寒。柴胡、前胡、川芎、川当归、地黄、人参、芍药、粉草，右等分为末，每服两钱，枣四枚，姜钱三片，同煎服，要出汗加葱。治孕妇伤寒涎嗽。知母、杏仁〔去皮尖炒〕、天门冬〔去心〕、桑白皮，右等分为粗末，煎去滓服。治妇人带下。黄君正方茅花〔一握炒〕、榈炭〔三寸〕、嫩莲叶〔三个〕、甘草叶，右为末。

　　
