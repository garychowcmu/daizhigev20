

　　诊家正眼 明 李中梓

　　卷一

　　脉之名义

　　《内经》曰：“人受气于谷。谷入于胃，以传于肺；五脏六腑，皆以受气；清者为营，浊者为卫；营行脉中，卫行脉外。”（此明胃气为脉道之根，脏腑之本，气血之所由出也。凡人之生，皆受气于谷，万物资生之本也。凡谷之入，必先至于胃，万物归土之义也。坤土不敢自专，精微上输于肺，盖地道卑而上行也。肺为干金，所受精微，下溉脏腑，盖天道下济而光明也。金土互输，地天交泰，清而上升者为营血，阴生于阳也；浊而下降者为卫气，阳根于阴也。营血为阴，故行脉中；卫气为阳，故行脉外也。）

　　【按】审病察脉，以决死生，非指下了然，将安所凭借乎！深慨世医不知脉为何物。若以为气乎，而气为卫，卫行脉外，则知非气矣。若以为血乎，而血为营，营行脉中，则知非血矣。若以为经隧乎，而经隧实繁，则知非经隧矣。然则脉果何物耶？余尝于此深思，久而始悟其微。古之脉字，从血从□ ，谓气血流行，各有分派而寻经络也。今之脉字，从肉从永，谓胃主肌肉，气血资生而永其天年也。夫人之生，惟是精与神而已。精气即血气，而神则难见也。人非是神，无以主宰血气，保合太和，流行三焦，灌溉百骸，故脉非他，即神之别名也。神超乎气血之先，为气血之根蒂，善乎华元化曰：“脉者，气血之先也”，气血之先，非神而何！然神根据于气，气根据于血，血资于谷，谷本于胃，所以古之论脉者云：“有胃气则生，无胃气则死。”东垣亦曰：“脉贵有神，正指胃气言也。”是知谷气充则血旺，血旺则气强，气强则神昌，神之昌与否，皆以脉为征兆。故脉也者，实气血之先也。先也者，主宰乎气血之神也。脉即神之别名，此千古未剖之疑义也，特表而出之。

　　卷一

　　气口独以为五脏主

　　黄帝问曰：“气口何以独为五脏主？”岐伯曰：“胃者，水谷之海，六腑之大源也。五味入口，藏于胃，以养五脏气。气口，太阴也。是以五脏六腑之气味，皆出于胃，变见于气口。”（气口者，六部之总称，非专指右关之前也。

　　【按】《素问·经脉别论》云：“食气入胃，经气归于肺。肺朝百脉，气归于权衡。权衡以平，气口成寸，以决死生。”由是知气口即寸口也。曰变见者，饮食所变之精微，皆显见于手太阴之气口，而阴阳盛衰之象，莫不从此见矣。吴草庐曰：“两手寸部俱名为气口，不仅言右寸肺脉为气口者也。”）

　　《难经》曰：“‘十二经皆有动脉，独取寸口何谓也？’扁鹊曰：‘寸口者，脉之大会，手太阴之动脉也。’”（肺为五脏六腑之华盖，位处至高，受百脉之朝会，布一身之阴阳，故经曰，“脏真高于肺，以行营卫阴阳”者是也。是以十二经皆有动脉，独取肺家一经之动脉，可以见五脏六腑强弱吉凶之征兆也。）

　　卷一

　　脉辨至数

　　《内经》曰：“人一呼脉再动，一吸脉亦再动，呼吸定息脉五动，闰以太息，命曰平人。（出气曰呼，入气曰吸。一呼一吸，谓之一息。动，至也。再动，再至也。常人之脉，一呼两至，一吸亦两至。呼吸定息，谓一息将尽，而换息未起之际，脉又一至，故曰五动。闰，余也，犹闰月之义。言平和之脉，若得五动，即太过矣；惟当太息之际，亦为平脉，何也？凡人之呼吸，三息后必闰以一息之长，五息再闰，谓之太息。故曰‘闰以太息’，乃应历家三岁一闰、五岁再闰之数也。此即平人不病之常度。然则总计定息太息之间，大约一息脉当六至，故《五十营篇》曰，‘呼吸定息，脉行六寸’，乃合一至一寸也。呼吸脉行丈尺，凡昼夜五十度，合一万三千五百息，五十营气脉之数，以应周天二十八宿。人之经脉十二，左右相同，则为二十四脉。加以跷脉二，任、督脉二，共二十八脉，周身十六丈二尺，以分昼夜也。是为常度。使五十营之数，常周备无失，则寿亦无穷，故得尽天地之寿矣。周行八百一十丈，昼夜五十营之总数也。）一呼脉一动，一吸脉一动，曰少气。（一呼一吸，脉各一动，则一息二至，减于常人之半，脉之迟者也。

　　迟主阴寒，阳气衰微也，故曰少气。《十四难》谓之离经脉。）一呼脉三动，一吸脉三动而躁，尺热，曰病温；尺不热，脉滑曰病风，脉涩曰痹。（若不因定息太息，而呼吸各三动，是一息六至矣。《难经》亦曰‘离经’。躁者；急疾之谓，阳盛阴衰，热之象也。尺热，言尺后近臂有热，则必通身皆热。脉来数躁，而身有热，故知其病温。数滑而尺不热，阳邪内盛，当病内风。若使外感于风，宁有尺不热之理乎！滑，不涩也。涩，不滑也。滑为血实气壅，涩为气滞血少，故当病痹。）

　　一呼脉四动以上曰死。脉绝不至曰死。乍疏乍数曰死。”（一呼四动，则一息八至矣，而况以上乎。《难经》谓之夺精。四至曰脱精，五至曰死，六至曰命尽。是皆一呼四至以上也，故死。脉绝不至，则元气已竭。乍疏乍数，则阴阳败乱无主。三脉若见，不死安待。）

　　卷一

　　日夜五十营

　　《内经》曰：“一日一夜五十营，以营五脏之精，不应数者，命曰狂生。（营，运也。经脉营运于身，一日一夜凡五十周，以营五脏之精气。夫周身上下前后左右，凡二十八脉，其长十六丈二尺。人之宗气，积于胸中，主呼吸而行经隧。一呼气行三寸，一吸气行三寸，呼吸定息，气行六寸。以一息六寸推之，则一日一夜凡一万三千五百息，通计五十周于身，则脉行八百一十丈。其有太过不及而不应此数者，名曰狂生。狂者，妄也，言幸而生也。）所谓五十营者，五脏皆受气，持其寸口，数其至也，（五十营者，五脏所受之气也。持，诊也。但诊寸口而数其至，则脏腑之衰旺可知也。）五十动而不一代者，五脏皆受气。（代者，止而复来也。盖脏有所损，则气有所亏，故不能营运也。若五十动而无止者，则终无止矣。五脏之气皆足，和平之脉也。）四十动而一代者，一脏无气。（《难经》曰：‘吸者随阴入，呼者因阳出。今吸不能至肾，至肝而还，故知一脏无气者，肾气先尽也。’然则五脏和者气脉长，五脏病者气脉短。

　　观此一脏无气，必先乎肾，如下文所谓二脏、三脏、四脏、五脏者，皆当自远而近，以次而短，则由肾及肝，由肝及脾，由脾及心，由心及肺。凡病将危者，必气促似喘，仅呼吸于胸中数寸之间，盖其真阴绝于下，孤阳浮于上，此气短之极也。庸工于此而尚欲平之散之，未有不随扑而灭者，良可悲也。夫人之生死由乎气，气之聚散由乎阴，而残喘得以尚延者，赖一线之气未绝耳。此脏气之不可不察也如此。）三十动而一代者，二脏无气；二十动一代者，三脏无气；十动一代者，四脏无气；不满十动一代者，五脏无气。予之短期，要在终始。（予，犹与也。短期，死期也。言死期已近也。终始者，十二经各有绝气先见，是名为始也。详见《灵枢·经脉篇》。）所谓五十动而不一代者，以为常也，以知五脏之期。予之短期者，乍数乍疏也。”（以为常者，无病之常脉也。因此可以知五脏之气。若欲决其死期，则在乍数乍疏也。不满十至而代，则乍数乍疏矣。非代脉之外。别有乍数乍疏也。）

　　卷一

　　诊贵平旦

　　《内经》曰：“诊法常以平旦，阴气未动，阳气未散，饮食未进，经脉未盛，络脉调匀，气血未乱，乃可诊有过之脉。”（平旦者，阴阳之交也。营卫之气，一昼夜五十周于身，昼则行阳，夜则行阴，迨至平旦，复会于寸口。

　　斯时也，平旦初寤之时，阴气将退而未退，阳气将盛而未散，饮食未进，谷气未行，故经脉未盛，而络脉调匀，气血未至于扰乱，乃可诊有过之脉。有过，犹言有病也。

　　若饮食入胃，则谷气流行，直行之经，往往强盛，而横行之络，气先至者强，气未至者弱，经络之脉不能调匀，则气血之盛衰，未可尽凭矣。）

　　卷一

　　寸关尺之义

　　（增补）

　　《内经》曰：“从鱼际至高骨，却行一寸，名曰寸口。从寸至尺，名曰尺泽。故曰尺寸。寸后尺前，名曰关。”（大指从鱼际穴至高骨，得一寸，故名为寸也。肘腕内廉尺泽穴至高骨得一尺，故名为尺也。正当高骨之上，乃尺与寸交界之际，故名为关也。其义岂苟哉！）扁鹊曰：“尺寸者，脉之大要会也。从关至尺是尺，内阴之所治也。从关至鱼际是寸口，内阳之所治也。”（要者，扼要也。会者，朝会也。尺寸皆肺之经脉，百脉皆来朝会，岂非扼要之所乎！肾肝为阴，处乎尺内。心肺为阳，处乎寸内。治，犹属也。言所属之位也。）

　　岐伯曰：“人有三部，部有三候，以决死生，以处百病，以调虚实，而除邪疾。”（三部，上中下也。三候，天地人也。上古诊脉，不独寸口，于诸经之动脉皆诊之。此云三部九候也。可见扁鹊之三部九候，大非经旨明矣。）帝曰：“何谓三部？”岐伯曰：“有上部，有中部，有下部。部各有三候，三候者，有天，有地，有人。

　　上部天，两额之动脉；上部地，两颊之动脉；上部人，耳前之动脉。中部天，手太阴也；中部地，手阳明也；中部人，手少阴也。

　　下部天，足厥阴也；下部地，足少阴也；下部人，足太阴也。故下部之天以候肝，地以候肾，人以候脾胃之气。”帝曰：“中部三候奈何？”岐伯曰：“亦有天，亦有地，亦有人。天以候肺，地以候胸中之气，人以候心。”帝曰：“上部以何候之？”岐伯曰：“亦有天，亦有地，亦有人。天以候头角之气，地以候口齿之气，人以候耳目之气。三部者，各有天，各有地，各有人。三而成天，三而成地，三而成人。三而三之，合则为九。”（以此推之，经衣冠文物指人身上中下动脉各有所候，以诊诸脏之气，非独以寸口为言也。如仲景脉法，上取寸口，下取趺阳，正是此意。《难经》所云：“三部者寸关尺，九候者浮中沉”，乃只以寸口而分三部九候之诊，后世言脉者皆宗之，虽为捷法，不无背谬经旨乎！【按】扁鹊曰：“上部法天，主胸以上至头之有疾。中部法人，主膈以下至脐之有疾。下部法地，主脐以下至足之有疾，仍宗经旨“上竟上、下竟下”之义。但九候之说，以寸关尺之三部而分浮中与沉之三候，得无又谬乎！若以扁鹊之说为是，则轩岐之说为非；轩岐之说为是，则扁鹊之说为非矣！故不得不置一喙于其间也。浮之与沉，固无庸议矣。中则止有浮之中耳，奚能有沉之中乎！浮而无中，固曰无根。沉则必无中矣，何仅以为沉脉主里，而全无必死之症乎！盖人但知有中正之中，而不知有中和之中。经云：“真脏脉见者死”，脉无胃气者，谓为真脏脉也。是除诸怪脉之外，皆得谓之有中脉耳。何弃其彰明较着之经文，而反以浮中与沉，索摸于不可知之陋习乎！此事之不可解者也。况诊脉之法，或以手测，或以目视，而非仅从事于指按也。史称扁鹊以诊脉为名，而仓公、仲景以下，有不竞趋于名者哉！沿袭至今，而讹以传讹，为其所纷更者愈多矣。余尝寻绎经文，得其旨趣。人迎止隶于喉旁，三部须兼乎手足。脏则候之于左手，腑则候之于右手。寸以候上，尺以候下，脏腑皆然，庶不使有纤毫之疑，而荧惑于其间也。彼七表、八里、九道之纷纭，智又出扁鹊下矣。世多识之，故不赘焉。）

　　【按】《内经》以三部各有天地人，三而三之，为九候。上中下不定乎寸部之位，与扁鹊之寸上关中尺下不同。上部俱定于头面两额之动脉，即下文天以候头角之气，动应于指（此脉在额两旁瞳子 骨空处）；人以候两颊之动脉（即听会穴等分）；地以候口齿之气，动应于指（此脉在鼻孔下旁，近巨 穴之分）。是则面部不独色诊，且脉诊矣。脉诊则仍用七诊，可以知头面之详矣（独大、独小、独疾、独迟、独热、独寒、独陷下也）。中部之三候，俱以寸诊。其地候胸中之气，则气口也。本经《经脉篇》所谓行气于府，即膻中气海穴也。下部之天，候于关之肝，地候于尺之肾，人候于脾胃之气。三部之候，天位乎上，人位乎中，地位乎下。独下部人候反在天之上者，天气下降，接乎地之阴气，此地中之天，人高于地，即高乎地中之天矣。三部以头候头之属，以手候脏腑之属，不及脐以下至足者，以足之四经，肾主骨，肝主筋，脾主四肢，胃主宗筋，与肾相连，并筋骨主之矣。是则手候脏腑之属，并及脐以下至足，以诸脉皆系于手足，诸经足之脉亦连于手（上廉、下廉、前廉、后廉之类是也），不可泥头候头之属，遂泥当以手候手之属，足候足之属也。乃本篇之后复申言之云：“以左手足上去踝五寸按之，庶右手足当踝而弹之，其应过五寸以上，蠕蠕然者不病；其应疾，中手浑浑然者病，中手徐徐然者病；（蠕蠕，微动貌。浑浑，不清貌。徐徐，缓而迟也。）其应不能至五寸，弹之不应者死。”（此经文弹按，乃是刺法，与诊脉互相发明其理。）手踝之上，手太阴肺经脉也，应于中部。（去踝五寸，手踝骨在下，从内廉至太渊，计有五寸。）足踝之上，足太阴脾经脉也，应于下部。（去内踝骨之上五寸，乃三阴交之上，漏谷之下也。盖漏谷去踝六寸乃是。）则中部之三候，举一手太阴，而可概其余。（手太阴者，百脉之所会，大中之中，故应中部。）下部之三候，举一足太阴，而可概其余。（足太阴，阴土也。阴之与土，其气俱下，故应下部。）按而弹手足踝者，所以尽两太阴脉之量，周悉无遗也。故可取之察吉凶也。（诸脉独于两太阴脉加意者，太阴属坤，坤为胃。手太阴之中部天而即统乎中部之地与人，贵天之中也。是太阴之下部人而即统乎下部之天与地，贵人之中也。天人之际得中，而地道自宁，不必揭地之中，且以知天人之中，即胃之中，即地之中也。）《内经》之旨，精奥渊微，非神圣不能穷其理，故扁鹊以寸关尺配上中下，犹未尽然也。

　　滑伯仁曰：“诊脉之道，先调自己气息。男左女右，先以中指取定关位，却下前后二指。初轻候消息之，次中候消息之，次重候消息之。自寸关至尺，逐部寻究。一呼一吸之间，脉行四至为率，闰以太息，五至为平脉也。其有太过不及，则为病脉，各以其部断之。”（自己之气息调匀，则他脉之至数明辨，故凡诊必先调息也。男子属阳，故先诊左手；女子属阴，故先诊右手也。

　　先以中指取定关部，然后下前后二指，则尺寸方准也。轻候消息，其名曰举；中候消息，其名曰寻；重候消息，其名曰按。一息四至，为和平之脉；若当太息，必以五至为和平也。太过者，洪大有力；不及者，迟细无力也。各以五脏六腑察其微甚，审其从违，断其吉凶生死之法如此也。）

　　又曰：“臂长则疏下指，臂短则密下指。三部之内，大小、浮沉、迟数同等，尺寸、阴阳、高下相符，男女、左右、强弱相应，四时之脉不相戾，命曰平人。其或一部之内，独大、独小，独疾、独迟，左右、强弱之相反，四时、男女之相背，皆病脉也。左手不和，为病在表，为阳，主四肢；右手不和，为病在里，为阴，主腹脏。”（臂长脉亦长，故下指宜疏；臂短脉亦短，故下指宜密。同等者，不大不小、不浮不沉、不迟不数也。相符者，寸为阳、为高，宜浮大；尺为阴、为下，宜沉小也。相应者，左大顺男，右大顺女；男子寸盛而尺弱，女子尺盛而寸弱也。不相戾者，春弦、夏洪、秋毛、冬石也。此四脉者，平人无病之脉也。其或大小独见，迟数偏呈，左右相反，时令相戾，男女相违，皆知其为病脉也。左属阳，阳在表，与四肢相应；右属阴，阴在里，与腹脏相应也。余可类推。）

　　又曰：“察脉须识上下、来去、至止六字。不明此，则阴阳虚实不别也。上者为阳，下者为阴；来者为阳，去者为阴；至者为阳，止者为阴也。上者，自尺部上于寸口，阳生于阴也；下者，自寸口下于尺部，阴生于阳也。来者，自骨肉之分，而出于皮肤之际，气之升也；去者，自皮肤之际，而还于骨肉之分，气之降也。应曰至，息曰止也。”（上下者，以尺与寸相比度也。阳生于阴者，左尺水，生左关木；左关木，生左寸心火也。

　　右尺火，生右关土；右关土，生右寸肺金也。阴生于阳者，右寸肺金，生左尺肾水；左寸君火，分权于右尺相火也。来者，为气之升，主乎阳也；去者，为气之降，主乎阴也。《内经》以来盛去衰为钩脉，阳气盛满之象。若去来皆盛，钩之太过也；来不盛，去反盛，钩之不及也。应者，寻常应手之脉也。止者，歇至不匀之脉也，如促结涩代之类是矣。）

　　卷一

　　三焦分发三部

　　岐伯曰：“寸以候上焦，关以候中焦，尺以候下焦。”扁鹊曰：“三焦者，元气之别使也，主通行于三气，经历于五脏六腑。”华元化曰：“三焦者，人身三元之气也，总领五脏六腑、营卫经络、内外左右上下之气也。”【按】三说而细绎之，乃知脉本身中之元神，和会后天谷气，以周流于一身者也。盖元神附于肾间之动气，出于下焦，合水谷之精气，谓之营气；升于中焦，合水谷之悍气，谓之卫气；升于上焦，营行脉中，卫行脉外，其宗气积于胸中，名曰气海。故三焦者，统领周身之气，而分隶于胸膈腹，即分发于寸关尺，灼然无可疑者。乃伯仁亦承讹袭舛，而谓右尺云“手心主、三焦脉所出”，何其不稽于古，不衷于理耶！

　　卷一

　　重轻审察

　　扁鹊曰：“初持脉，如三菽之重，与皮毛相得者，肺部也；如六菽之重，与血脉相得者，心部也；如九菽之重，与肌肉相得者，脾部也；如十二菽之重，与筋平者，肝部也；按之至骨，举指来疾者，肾部也。”（由是推之，不独以左右六部分候脏腑，即指下轻重之间，便可测何经受病矣。粗工不察于此，而专分六部，则脉中之微妙，岂在是可尽其蕴耶！）

　　卷一

　　阴阳辨别

　　岐伯曰：“言人之阴阳，则外为阳，内为阴；言人身之阴阳，则背为阳，腹为阴；言人身脏腑中阴阳，则脏为阴，腑为阳；肝、心、脾、肺、肾五脏为阴，胆、胃、大小肠、三焦、膀胱六腑为阳。

　　故背为阳，阳中之阳，心也；阳中之阴，肺也。腹为阴，阴中之阴，肾也；阴中之阳，肝也；阴中之至阴，脾也。此言阴阳表里、内外雌雄相输应也。”（心肺皆居上而属阳，但心位乎南，故为阳中之阳；肺位乎西，故为阳中之阴也。肾肝皆处乎下而属阴，但肾位乎北，故为阴中之阴；肝位乎东，故为阴中之阳也。脾土位卑为阴，且为孤脏而居乎内，又不主时令，而寄旺于四季之末，故为阴中之至阴也。）

　　扁鹊曰：“呼出心与肺，吸入肾与肝，呼吸之间，脾受谷气也，其脉在中。浮者阳也，沉者阴也。心肺俱浮，何以别之？然，浮而大散者，心也；浮而短涩者，肺也。肾肝俱沉，何以别之？然，牢而长者，肝也；举之濡，按之来实者，肾也。脾主中州，故其脉在中，是阴阳之法也。”（呼出者，阳也，故心肺之脉皆浮也。心为阳中之阳，故浮而且大且散也；肺为阳中之阴，故浮而兼短涩也。吸入者，阴也，故肾肝之脉皆沉也。肾为阴中之阴，故沉而且实也；肝为阴中之阳，故沉而兼长也。脾为中州，故不浮不沉，而脉在中也。）

　　卷一

　　内经分发脏腑定位

　　《素问·脉要精微论》曰：“尺内两旁，则季胁也。（季胁，小肋也。在胁下两旁，为肾所近之处也。）尺外以候肾，尺里以候腹。（尺外者，尺脉前半部也。前以候阳，后以候阴。背为阳，肾附背，故外以候肾。腹为阴，故里以候腹。所谓腹者，凡大小肠、膀胱、命门，皆在其中矣。以下诸部，俱言左右，而此独不分者，以两尺皆主乎肾也。）中附上，左外以候肝，内以候膈。

　　（中附上者，言附尺之上而居乎中，即关脉也。左外者，言左关之前半部也；内者，言左关之后半部也。肝为阴中之阳，而亦附近于背，故外以候肝；内以候膈，举一膈则中焦之膈膜、胆腑皆在其中矣。）

　　右外以候胃，内以候脾。（右关之前，所以候胃；右关之后，所以候脾。脾胃皆中州之官，而以表里言之，则胃为阳，脾为阴，故外以候胃，内以候脾也。按寸口者，手太阴也。太阴行气于三阴，故曰，‘三阴在手而主五脏’，所以本篇止言五脏，而不及六腑。然胃亦腑也，而此独言之，何也？经所谓：‘五脏皆禀气于胃，胃者，五脏之本也。脏气者，不能自致于手太阴，必因于胃气，乃至于手太阴也。’故胃气当于此察之。又《五脏别论》云：‘五味入口，藏于胃，以养五脏气。气口，亦太阴也。是以五脏六腑之气味，皆出于胃，变见于气口。’然则此篇虽止言胃，而脏腑之气亦无不见乎此矣。）上附上，右外以候肺，内以候胸中。（上附上者，言上而又上，则寸脉也。五脏之位，惟肺最高，故右寸之前以候肺，右寸之后以候胸中。胸中者，膈膜之上皆是也。）左外以候心，内以候膻中。

　　心肺皆居膈上，故左寸之前以候心，左寸之后以候膻中。膻中者，心包络之别名也。

　　【按】五脏所居之位，皆五行一定之理。火旺于南，故心居左寸；木旺于东，故肝居左关；金旺于西，故肺居右寸；土旺于中，而寄位西南，故脾胃居右关。此即河图五行之次序也。

　　前以候前，后以候后。（此重申上下内外之义也。统而言之，寸为前，尺为后；分而言之，上半部为前，下半部为后。盖言上以候上，下以候下也。）上竟上者，胸喉中事也。下竟下者，少腹腰股膝胫足中事也。竟，尽也。言上而尽于上，在脉则尽于鱼际，在体则应乎胸喉也。下而尽于下，在脉则尽于尺部，在体则应乎少腹腰膝足也。

　　【按】此章首言尺，次言中附上而为关，又次言上附上而为寸，皆自内以及外者，盖以太阴之脉从胸走手，以尺为根本，寸为枝叶也。故曰，凡人之脉，宁可有根而无叶，不可有叶而无根。又按：内外二字，诸家之注皆云内侧外侧。若以侧为言，必脉形扁阔矣，或有两条亦可耳；不然，则于义不通矣。如前以候前，后以候后，上竟上，下竟下者，皆内外之义也。观易卦六爻，自下而上，以上三爻为外卦，下三爻为内卦，则上下内外之义昭然矣。或曰，浮取乎外，沉取乎内，于义亦通。然如外以候肺，内以候胸中，外以候心，内以候膻中，是脏从外取，而腑从内候，则无是事矣。故不如从上下看为稳当也。

　　推而外之，内而不外，有心腹积也。（推者，察也，求也。凡诊脉必先推求于外。若但见沉脉而无浮脉，是有内而无外矣，故知其病心腹之有积也。）推而内之，外而不内，身有热也。（推求于内，浮而不沉，则病在外而非内矣，惟表有邪，故身有热也。）推而上之，上而不下，腰足清也。（清者，冷也。推求于上部则脉强盛，下部则脉虚弱，此上盛下虚，故腰足清冷也。上下有二义，以寸关尺言之，寸为上，尺为下也。）推而下之，下而不上，头项痛也。（推求于下部，下部有力，上部无力，此清阳不能上升，故头项痛；或阳虚而阴凑之，亦头项痛也。）

　　按之至骨，脉气少者，腰脊痛而身有痹也。”（按之至骨，肾肝之分也。脉气少者，言无力也。

　　肾水虚，故腰脊痛；肝血亏，故身有痹痛也。）

　　【按】五脏六腑以暨心包络，共成十二经，分发于脉之六部，自有定理，莫可变乱，第详玩《内经》，便昭然于心目矣。《内经》出胸、膈、腹三字，以分上中下而配寸关尺也。然腑不及胆者，寄于肝部也；不及大小肠，膀胱者，统于腹中也，高阳生以大小肠列于寸上，不知大小肠皆在下焦腹中，乃欲越中焦而候之寸上，误矣。彼不过因小肠脉络于心，大肠脉络于肺耳。然则肾之脉亦络于心，而遂以左寸候肾可乎！膻中为手厥阴经，即心包络也。故经曰：“左外以候心，内以候膻中。”（外，上也。

　　内，下也。义见上文注中。）又曰：“膻中者，心主之宫城也。”又曰：“心包络之脉，起于胸中，出属心。”即此三段经文而细绎之，则膻中即是心包，心包实为心府，昭确可据，而高阳生候于右尺，不亦妄乎！以丹溪之敏，亦以包络、膻中分为二候，况其他哉！《内经》明称左右皆肾，而命门居两肾之中。考《明堂》、《铜人》等经，命门一穴在督脉第十四椎下陷中，两肾之间，且脉之应于指下，为有经络，循经络朝会于寸口，而《内经》并无命门之经络，妄以穴名为脏，配列右尺，真是蒙昧千秋矣。三焦者，中清之府，通行人身三元之气。三焦通，则周身之气皆通。故经曰：“上焦如雾，中焦如沤，下焦如渎。”王叔和分发于寸关尺，乃至当也。而高阳生分隶于右尺，尤为谬妄，下文重言以申明之。

　　经曰：“尺内两旁，则季胁也。尺外以候肾，尺里以候腹。中附上，左外以候肝，内以候膈；右外以候胃，内以候脾。上附上，右外以候肺，内以候胸中；左外以候心，内以候膻中。”此《内经》三部之候法也。腑不及胆者，寄于肝也。不及大小肠、膀胱者，统于腹中也。至高阳生伪诀，以大小肠列于寸上，以三焦配于左尺，以命门列于右尺，及厥阴膻中，竟置而不言，又男女易位，故不可不为之辨。夫寸主上焦，以候胸中；关主中焦，以候膈中；尺主下焦，以候腹中。此一身之定位，古今之通论也。大小肠皆在下焦腹中，伪诀越中焦而候之寸部，有是理乎？伯仁见及于此，以左尺主小肠、膀胱、前阴之病，右尺主大肠、后阴之病，可称千古只眼。伪诀之误，特因心与小肠为表里，肺与大肠为表里，不知经络相为表里，诊候自有定位，何可混耶！叛经者一也。《灵枢》曰：“上焦出于胃上口，并咽以上贯膈而布胸中。中焦亦并胃中，出上焦之后，泌糟粕，蒸津液，化精微而为血。下焦者，别回肠，注于膀胱而渗入焉。水谷者，居于胃中，成糟粕，下大肠而为下焦。”又曰：“上焦如雾，中焦如沤，下焦如渎。”由是则明以上中下分三焦矣。伪诀列于左尺，不亦妄乎？又曰，“密理浓皮者，三焦浓；粗理薄皮者，三焦薄。”又曰：“勇士者，三焦理横；怯士者，三焦理纵。”由是则有形象矣。伪诀以为无形，不亦妄乎？叛经者二也。《素问》曰：“肝、心、脾、肺、肾五脏为阴，胆、胃、大小肠、三焦、膀胱六腑为阳。”此止十一经耳，则手厥阴一经竟何在乎？又曰：心者，君主之官，神明出焉。肺者，相傅之官，治节出焉。肝者，将军之官，谋虑出焉。胆者，中正之官，决断出焉。膻中者，臣使之官，喜乐出焉。脾胃者，仓廪之官，五味出焉。大肠者，传导之官，变化出焉。小肠者，受盛之官，化物出焉。肾者，作强之官，伎巧出焉。三焦者，决渎之官，水道出焉。膀胱者，州都之官，津液藏焉，气化则能出矣。盖以膻中足十二经之数，则配手厥阴经者，实膻中也。及《灵枢》叙经脉，又有包络而无膻中。然曰“动则喜笑不休”，正与“喜乐出焉”之句相合。夫喜笑者，心火所司，则知膻中与心应，即包络之别名也。《灵枢·邪客篇》曰：“心者，五脏六腑之大主，其脏坚固，邪弗能容；容之则心伤，心伤则神去，神去则死矣。故诸邪之在心者，皆在心之包络。”独膻中称臣使者，君主之亲臣也。由是察之，包络即为膻中，断无可疑。膻中以配心脏，自有确据。

　　乃伪诀竟不之及，则手厥阴为虚悬之位矣。叛经者三也。心、肝、脾、肺俱各一候，惟肾脏而分两尺之候者，为肾有两枚，形如豇豆，分列于腰脊之左右也。《刊误》以两尺候肾，深合经旨。《难经》、《脉诀》俱以左尺候肾水，右尺候命门相火，误矣。考《明堂》等经，命门一穴在督脉第十四椎下陷中两肾间。虽两肾水脏，而相火寓焉，盖一阳居二阴之间，所以成乎坎也。独不思脉之应于指下者，为有经络，循经朝于寸口。详考《内经》并无命门之经络也。既无经络，何以应诊而可列之右尺乎？虽然，左阳右阴，天之常也。左水右火，地之理也。两尺之脉，左尺主肾中之真阴，右尺主肾中之真阳，不可以左为肾、右为命门也。要知命门总主乎两肾者也。（右尺诊相火，亦通。）

　　卷一

　　六气分合六部时日诊候之图

　　六气分合六部时日诊候之图一　六气分合六部时日诊候之图二　此六气分合六部时日诊候之图，乃余所自悟而自制，实六气至理，而古今所未发者。以平治之纪为例，若太过之纪，其气未至而至，从节前十三日为度；不及之纪，其气至而未至，从节后十三日为度。太过之岁，从左尺浮分起立春；不及之岁，从左关中分起立春。根据次而推之，必于平旦，阴气未散，阳气未动，饮食未进，衣服未着，言语未吐之时，清心调息，逐部细究，则时令之病，可以前知。诊得六部俱平则已，若有独大、独小、独浮、独沉、独长、独短，与各部不同，根据图断之，无不验者。假如左关中候脉独弦大，已知雨水后、惊蛰边有风热之病。盖弦主风，而大主热也；且左关又为风木之令故也。如右尺沉候，脉独缓滞而实大，已知芒种后、夏至边有湿热之病。盖缓滞主湿，而实大主热也。若缓滞而虚大，乃湿热相火为患。盖缓滞为湿，而虚大为相火也；且在沉分，沉亦主湿，又在相火之位故也。久病之人，六脉俱见独滞，惟右寸中候脉来从容和缓，清净无滞，已知霜降后、立冬边必愈。盖中候而从容和缓，为胃气之佳脉；且右寸为肺金之位，土来生金故也。其余各部，俱仿此而细推之，百不失一也。然亦须三四候之确然不渝，无不验者，下文重言以申明之。

　　卷一

　　政运有不应之脉

　　不应者，沉细之脉也。甚至极沉极细，几于不可见矣；第覆病者之手而诊之则见。凡值此不应之脉，乃岁运合宜，命曰天和之脉，不必求治。若误治之，反伐天和矣。

　　土运为南政。盖土位居中，面南行令故也。金木水火四运，皆以臣事之，北面受令，故为北政。

　　甲己二年，为土运南政。（南政之年，南面行令，故其气在南，所以南为上而北为下，故寸为上而尺为下，司天在上，在泉在下，人气应之，左右皆同。脉有不应者，谓阴之所在，脉乃沉细不应本脉也。

　　阴者，言六气有三阴三阳，而三阴之位，则少阴居中，太阴居左，厥阴居右。脉之不应，乃以三阴之中而以少阴所居之处言之，又分南北二政，定其上下也。如遇少阴司天，则两寸不应。厥阴司天，则右寸不应。太阴司天，则左寸不应。如少阴在泉，则两尺不应。

　　厥阴在泉，则右尺不应。太阴在泉，则左尺不应。）

　　乙丙丁戊庚辛壬癸八年，皆为北政。（北政之年，北面受令，其气在北，所以北为上而南为下，在泉应上，司天应下，人气亦应之，故尺应下而寸应上。如遇少阴司天，则两尺不应。厥阴司天，则右尺不应。太阴司天，则左尺不应。如少阴在泉，则两寸不应。厥阴在泉，则右寸不应。太阴在泉，则左寸不应。如尺当不应而反浮大，寸当浮大而反沉细，寸当不应而反浮大，尺当浮大而反沉细，是为尺寸反。经曰：“尺寸反者死。”如右当不应而反浮大，左当浮大而反沉细，左当不应而反浮大，右当浮大而反沉细，是谓左右交。经曰“左右交者死。”）

　　卷一

　　人迎气口

　　（增补）

　　黄帝曰：“寸口主中，人迎主外，两者相应，俱往俱来，若引绳大小齐等。”又曰：“三阳在头，三阴在手。”《灵枢》曰：“气口候阴，人迎候阳。（寸口者，即气口也，手太阴肺脉也，故主在中之病。人迎脉在结喉两旁一寸五分，阳明胃脉也，故主在外之病。盖太阴行气于三阴，阳明行气于三阳；诊三阳之气于人迎，诊三阴之气于气口。所谓相应者，往来大小，若引绳之不爽也。故庞安常谓人迎气口，有喉手引绳之义。以《脉经》以左为人迎，右为气口，竟置阳明胃脉于乌有，大非经旨。况三阳在头，三阴在手，其义亦谬。人迎谓足阳明之脉，不可以言于手明矣。然上古诊法有三：一取三部九候以诊通身之脉，一取太阴阳明以诊阴阳之脉，一取左右气口以诊脏腑之气。张介宾曰‘初见《脉经》左为人迎，右为气口，不无摇惑，未敢遽辨。及见《纲目》之释人迎气口，亦云人迎在结喉两旁，足阳明之脉也。又见庞安常论脉曰，何谓人迎，喉旁取之。近又见徐东皋曰，《脉经》以左手关前一分为人迎，误也。若此者，皆觉吾之先觉矣。兹特引而正之，呜呼！一言之舛，遗误千载。以此授受，何时复正哉。立言者可不知详慎考订乎？不若吴草庐之两手俱名为气口者无弊也。所以《内经》云，五脏六腑之气味皆出于胃，变见于气口。

　　气口即寸口也。脏腑阴阳之盛衰，莫不由此而征见也明矣。’）春夏人迎微大，秋冬气口微大，如是者命曰平人。”（春夏主阳故人迎之阳脉微大；秋冬主阴，故气口之阴脉微大。微大者，犹言略大也。）雷公曰：“病之益甚与其方衰，如何？”黄帝曰：“内外皆在焉。（言表里俱当审察也。）切其脉口滑小紧以沉者，病益甚在中；人迎脉大紧以浮者，病益甚在外。（益甚，言病进也。脉口，即太阴气口也，故曰在中主脏。人迎，阳明腑脉也，故曰在外主腑。脉口滑小紧沉者，阴分之邪也。人迎大紧以浮者，阳分之邪也。故皆益进日甚。）脉口浮滑者病日进；人迎沉滑者病日损（脉口为阴，浮滑者，以阳加阴，故病日进。

　　人迎为阳，沉滑者，阳邪渐退，故病日损，渐自减也。）脉口滑以沉者，病日进在内；人迎滑盛以浮者，其病日进在外。（脉口人迎，经分表里，故其滑沉滑浮而病日进者，有在内在外之别也。）脉之浮沉及人迎与寸口脉小大等者，病难已。人迎气口之脉，其浮沉大小相等者，非偏于阳，则偏于阴，故病难已。

　　【按】《禁服篇》曰：‘春夏人迎脉微大，秋冬寸口微大，如是者命曰平人。’其义则可知。病之在脏，沉而大者易已，小为逆。病在腑，浮而大者易已。（病在脏者为阴，阴本当沉，而大为阳气充也，故易已；若见小脉，则真阴衰而为逆矣。病在腑者为阳，阳病得阳脉为顺，故浮而大者病易已。故曰：‘阴症见阳脉者生，阳症见阴脉者死。’）人迎盛坚者伤于寒，气口盛坚者伤于食。”（人迎主表，盛坚为外感伤寒。气口主里，盛坚为内伤饮食。此古法也。今则止用寸口诊法，不为不妙，然本无以左右分内外之理。自叔和始以左为人迎，右为气口，其失表里之义久矣。）

　　卷一

　　脉分四时六气

　　十二月大寒至二月春分，为初之气，厥阴风木主令。经曰：“厥阴之至其脉弦。”春分至小满，为二之气，少阴君火主令。经曰：“少阴之至其脉钩。”小满至六月大暑，为三之气，少阳相火主令。经曰：“少阳之至大而浮。”大暑至八月秋分，为四之气，太阴湿土主令。经曰：“太阴之至其脉沉。”秋分至十月小雪，为五之气，阳明燥金主令。经曰：“阳明之至短而涩。”小雪至十二月大寒，为六之气，太阳寒水主令。经曰：“太阳之至大而长。”

　　卷一

　　脉分四方

　　东极之地，四时皆春，其气暄和，民脉多缓。

　　南极之地，四时皆夏，其气蒸炎，民脉多软。

　　西极之地，四时皆秋，其气清肃，民脉多劲。

　　北极之地，四时皆冬，其气凛冽，民脉多石。

　　东南卑湿，其脉软缓，居于高巅，亦西北也；西北高燥，其脉刚劲，居于污泽，亦东南也。南人北脉，取气必刚；北人南脉，取气必柔。东西不齐，可以类剖。

　　卷一

　　脉分五脏

　　肝脉弦。心脉钩。脾脉代。肺脉毛。肾脉石。

　　卷一

　　五脏平脉

　　肝脉来软弱招招，如揭长竿末梢，曰肝平。（招招，犹迢迢也。揭，高举也。高揭长竿，梢必和缓，乃弦长而兼和缓柔软之象也。）

　　心脉来累累如连珠，如循琅 ，曰心平（连珠琅 ，皆状其盛满流行，而无太过不及之弊也。）

　　脾脉来和柔相离，如鸡践地，曰脾平。（和柔者，悠悠扬扬也。相离者，不模糊也。如鸡践地，喻其缓而不迫，胃气之妙也。）

　　肺脉来厌厌聂聂，如落榆荚，曰肺平。（厌厌聂聂，涩之象也。如落榆荚，毛之象也。轻浮和缓，为和平之象。）

　　肾脉来喘喘累累如钩，按之而坚，曰肾平。（喘喘、累累、如钩，此三者，皆心脉之阳也；而济之以沉石，则阴阳和平也。）

　　卷一

　　五脏病脉

　　肝脉来盈实而滑，如循长竿，曰肝病。（盈实而滑，弦之太过也。长竿无梢，则失其和缓之意，此弦多胃少，故肝病。）

　　心脉来喘喘连属，其中微曲，曰心病。（喘喘连属，急数之象。其中微曲，则尚未至于全曲，钩多胃少之象也。）

　　脾脉来实而盈数，如鸡举足，曰脾病。（实而盈数，如鸡之举足，虽不能如践地之和，亦不至如鸟距之疾，弱多胃少之象也。）

　　肺脉来不上不下，如循鸡羽，曰肺病。（不上不下，涩之象也。如循鸡羽，浮之象也。毛多胃少，肺金之病将见也。）

　　肾脉来如引葛，按之益坚，曰肾病。（引葛者，牵连引蔓之象也。按之益坚，则石多胃少，肾病将见也。）

　　卷一

　　五脏死脉

　　肝脉来急益劲，如新张弓弦，曰肝死。（曰劲曰急，强急不和，比之新张弓弦，绝无胃气矣，安得不死。）

　　心脉来前曲后居，如操带钩，曰心死。（前曲者，轻举而坚大也。后居者，重按而牢实也。

　　操带钩者，状其弹指之象也。但钩无胃者，其死必矣。）

　　脾脉来锐坚如鸟之喙，如鸟之距，如屋之漏，如水之流，曰脾死。（鸟喙者，状其硬也。鸟距者，状其急也。屋漏者，乱也。水流者，散也。冲和之气全无，中州之官已绝矣。）

　　肺脉来如物之浮，如风吹毛，曰肺死。（如物之浮，则无根矣。如风吹毛，则散乱矣。但毛无胃，则肺气绝矣。）

　　肾脉来发如夺索，辟辟如弹石，曰肾死。索而曰夺，则互引而疾急矣。石而曰弹，则坚劲而无伦矣。但石无胃，故曰肾死。

　　【按】《难经·十五难》与《内经》不同，或《内经》有而《难经》缺，或《难经》有而《内经》无。然《难经》本以《内经》为宗，不知何以异同乃尔。学人惟当以《内经》为主，无多岐之惑也。

　　卷一

　　五脏真脉

　　（真脉，真脏脉也，即死脉也。文有异同，义无差别，总之不见胃气之脉，乃名真脏脉。）

　　真肝脉至，中外急，如循刀刃责责然，如按琴瑟弦。

　　真心脉至，坚而搏，如循薏苡子累累然。

　　真脾脉至，弱而乍数乍疏。

　　真肺脉至，大而虚，如毛羽中人肤。

　　真肾脉至，搏而绝，如弹石状辟辟然。

　　【按】凡持真脏脉者，肝至悬绝，十八日死。心至悬绝，九日死。肺至悬绝，十二日死。肾至悬绝，七日死。脾至悬绝，四日死。

　　卷一

　　脉以胃气为本

　　春胃微弦曰平，弦多胃少曰肝病，但弦无胃曰死。

　　夏胃微钩曰平，钩多胃少曰心病，但钩无胃曰死。

　　长夏胃微软弱曰平，弱多胃少曰脾病，但弱无胃曰死。

　　秋胃微毛曰平，毛多胃少曰肺病，但毛无胃曰死。

　　冬胃微石曰平，石多胃少曰肾病，但石无胃曰死。

　　蔡氏曰：“不大不小，不长不短，不滑不涩，不浮不沉，不疾不迟，应手中和，意思欣欣，难以名状者，胃气脉也。”

　　卷一

　　脉贵有神

　　东垣曰：“有病之脉，当求其神。如六数七极，热也。脉中有力，即有神矣。为泄其热。三迟二败，寒也。脉中有力，即有神矣。为去其寒。若数极迟败，脉中不复有力，为无神也。

　　而遽泄之去之，神将何根据耶！故经曰，脉者，气血之先；气血者，人之神也。”（按王宗正曰：“诊脉之法，当从心肺俱浮，肾肝俱沉，脾在中州。”即王氏之言，而知东垣所谓“脉中有力”之中，盖指中央戊己土，正在中候也。胃气未散，虽数不至于极，迟不至于败，尚可图也。故东垣之所谓有神，即《内经》之所谓有胃气也。）

　　卷一

　　神门脉

　　两手尺中，乃神门脉也。王叔和云：“神门诀断，两在关后；人无二脉，病死不救。”详考其论肾之虚实，俱于尺中神门以后验之。盖水为天一之元，万物赖以资始者也。故神门脉绝，先天之根本既绝，决无回生之日也。而《脉诀》谓为心脉者误矣。彼因心经有穴名神门，正在掌后兑骨之端，故错认耳。殊不知心在上焦，岂有候于尺中之理乎！

　　卷一

　　反关脉

　　脉不行于寸口，由列缺络入臂后，手阳明大肠经也。以其不正行于关上，故曰反关。必反其手而诊之，乃可见也。

　　卷一

　　冲阳太溪太冲

　　（增补）

　　冲阳者，胃脉也。（一曰趺阳，在足面大指间五寸，骨间动脉是也。）凡病势危笃，当诊冲阳以验其胃气之有无。盖土为万物之母，资生之本也。故经曰：“冲阳绝，死不治。”太溪者，肾脉也。（在足内踝后跟骨上陷中动脉是也。）凡病势危笃，当候太溪以验其肾气之有无。盖水为天一之元，资始之本也。故经曰：“太溪绝，死不治。”太冲者，肝脉也。（在足大指本节后二寸。）经曰：“诊病患太冲脉有无，可以决死生。”（《难经》曰：“上部有脉，下部无脉，其人当吐；不吐者死。”）

　　卷一

　　男女脉异

　　（增补）

　　朱丹溪曰：“昔者轩辕使伶伦截 谷之竹，作黄钟律管，以候天地之节气。使岐伯取气口，作脉法，以候人之动气。故黄钟之数九分，气口之数亦九分，律管具而寸之数始形。故脉之动也，阳得九分，阴得一寸，吻合于黄钟。天不足西北，阳南而阴北，故男子寸盛而尺弱，肖乎天也。地不满于东南，阳北而阴南，故女子尺盛而寸弱，肖乎地也。黄钟者，气之先兆，故能测天地之节候。气口者，脉之要会，故能知人命之死生。世之俗工，诵高阳生之伪诀，欲以治疾，其不杀人也几希。”（参黄子曰：“男子阳为主，两寸常旺于尺；女于阴为主，两尺常旺于寸，乃其常也。反之者病。”）按褚澄《尊生经》，男脉一如叔和。

　　女则左手寸命门、三焦，关脾、胃，尺肺、大肠；右手寸肾、膀胱，关肝、胆，尺心、小肠。男尺常弱，初生微渺之气也。女尺常强，太阳心火之位也。遍考诸家，褚论为精。男女阴阳之分，妊则男抱母，女背母；溺则男面覆，女面仰。男命系肾，衰自下始，故小腹先垂；女命系乳，衰自上始，故乳房先槁。而男女尺寸盛弱，肖乎天地，越人以为男生于寅，女生于申，三阴从地长，三阳从天生，谬之甚也。独丹溪惟本律法，混合天人而辟之，使千载之下，一旦昭然，岂不韪哉！《脉经》曰：“左大顺男，右大顺女。”

　　卷一

　　老少脉异

　　老弱之人，脉宜缓弱；若过旺者，病也。少壮之人，脉宜充实；若过弱者，病也。然又有说焉。老人脉旺而非躁者，此天禀之浓，引年之叟也，名曰寿脉；若脉躁疾，有表无里，则为孤阳，其死近矣。壮者脉细而和缓，三部同等，此天禀之静，清逸之士也，名曰阴脉；若细小劲直，前后不等，可以决死期矣。

　　卷一

　　因形气以定诊说

　　（增补）

　　逐脉审察者，一定之矩也；随人变通者，圆机之士也。肥盛之人，气居于表，六脉常带浮洪；瘦小之人，气敛于中，六脉常带沉数。性急之人，五至方为平脉；性缓之人，四至便作热看。身长宜疏下指；身短宜密下指。北人多实；南人多弱。酒后之脉常数；饭后之脉常洪。远行必疾；久饥必虚。室女常濡；婴儿常数。经曰：“形气相得者生，三五不调者死。”其可不察乎！

　　卷一

　　脉无根有两说

　　以寸关尺三部言之，尺为根，关为干，寸为枝叶。若尺部无神，则无根矣。以浮中沉三候言之，沉候为根，中候为干，浮候为枝叶。若沉候不应，则无根矣。

　　卷一

　　女人脉法

　　阴搏阳别，谓之有子。（谓尺中之阴脉搏大，与寸部之阳部迥别者，乃有子也。）阴虚阳搏，谓之崩。（阴虚，血衰于下，则阳火上亢矣。血为火迫，不得而安其位，乃为崩漏之疾。）手少阴脉动甚者，妊子也。（手少阴者，心脉也。动甚者，形如豆粒，急数有力也。心主血，血旺乃能成胎。心脉动甚，血旺之象，故当妊子。）

　　滑伯仁曰：“三部脉浮沉正等，无他病而不月者，为有妊也。得太阴脉为男，得太阳脉为女。太阴脉沉，太阳脉浮。左疾为男，右疾为女。左右俱疾，为生二子。尺脉左大为男，右大为女。左右俱大，产二子。”“左手沉实为男，右手浮大为女。左右手俱沉实，猥生二男；左右手俱浮大，猥生二女。”“左右尺俱浮，为产二男；不尔则女作男生。（谓一男一女之胎，女胎死而男胎生。）”左右尺俱沉，为产二女；不尔则男作女生。

　　“妇人阴阳俱盛，曰双躯。（言左右两尺部俱大而有力也。）若少阴微紧者，血积凝浊，经养不周，胎则偏夭，其一独死，其一独生。不去其死，害母失胎。”“何以知怀子之且生也。岐伯曰：身有病而无邪脉也。”（有病，如腹痛拘急之类。无邪脉，谓无病脉也。）妇人欲生，其脉离经，夜半觉，日中则生也。

　　（离经者，谓离于经常之脉，如昨小今大，昨涩今滑，昨浮今沉之类。夜半觉，日中生子者，子午相冲也。）

　　妇人经断有躯，其脉弦者，后必血下，不成胎也。（弦者，肝脉也。肝主疏泄。今见弦，则肝脉太过，不能藏血也。）

　　妇人尺脉微迟，为居经，月事三月一下。（微迟者，虚寒之脉也。居经，犹云停经也。三月一下，为血不足也。）

　　妇人尺脉微弱而涩，少腹冷，恶寒，年少得之为无子；年大得之为绝产。

　　新产伤阴，出血不止，尺脉不能上关者，死。

　　卷一

　　小儿脉法

　　小儿五岁以下，未可诊寸关尺，惟看男左女右虎口。

　　食指第一节寅位，为风关，脉见易治；第二节卯位，为气关，脉见为病深；第三节辰位，为命关，脉见为命危。

　　紫脉为热。红脉伤寒。青脉惊风。白脉疳疾。黄脉隐隐，为常候也。黑脉者多危。脉纹入掌为内钩，纹弯里为风寒，纹弯外为食积。

　　五岁以上，以一指取寸关尺三部，六至为和平，七八至为热，四五至为寒。

　　半岁以下，于额前眉端发际之间，以名中食三指候之。儿头在左，举右手候；儿头在右，举左手候。食指近发为上，名指近眉为下，中指为中。三指俱热，外感于风，鼻塞咳嗽。三指俱冷，外感于寒，内伤饮食，发热吐泻。食中二指热，主上热下冷。名中二指热，主夹惊。食指热，主食滞。

　　卷一

　　诸病宜忌之脉

　　伤寒 未汗宜阳脉，忌阴脉。已汗宜阴脉，忌阳脉。

　　头痛 宜浮滑，忌短涩。

　　心痛 宜浮滑，忌短涩。

　　中风 宜浮迟，忌急数。

　　咳嗽 宜浮濡，忌沉伏。

　　喘急 宜浮滑，忌短涩。

　　水肿 宜浮大，忌沉细。

　　虚劳 宜微弱，忌洪数。

　　吐血 宜沉小，忌实大。

　　衄血 宜沉细，忌浮大。

　　脱血 宜阴脉，忌阳脉。

　　痨瘵 宜软缓，忌细数。

　　消渴 宜数大，忌虚小。

　　腹胀 宜浮大，忌沉小。

　　肠 宜沉小，忌数大，（即痢疾）

　　下利 宜沉细，忌浮大。（同泄泻。）

　　霍乱 宜浮大，忌微迟。

　　瘕 宜沉实，忌虚弱。

　　痞满 宜浮大，忌沉小。

　　痿痹 宜虚濡，忌紧急。

　　颠痫狂 宜实大，忌沉细。

　　堕伤 宜紧急，忌弱小。

　　金疮 宜微细，忌紧数。

　　中恶 宜紧细，忌浮大。

　　痈疽 宜微缓，忌滑数。

　　中毒 宜洪大，忌微细。

　　新产 宜沉滑，忌弦紧。

　　带下 宜虚迟而滑，忌疾急。

　　崩漏 宜微弱，忌实大。

　　蚀 宜虚小，忌紧急。

　　腹痛 宜沉细，忌弦长。

　　卷一

　　怪脉

　　雀啄 连三五至而歇，歇而再至，如雀啄食，脾绝也。

　　屋漏 良久一至，屋漏滴水之状，胃绝也。

　　弹石 从骨间劈劈而至，如指弹石，肾绝也。

　　解索 散乱如解绳索，精血竭绝也。

　　虾游 沉时忽一浮，如虾游然，静中一动，神魂绝也。

　　鱼翔 浮时忽一沉，譬鱼翔之似有似无，命绝也。

　　釜沸 如釜中水，火燃而沸，有出无入，阴阳气绝也。

　　卷一

　　七诊

　　岐伯曰：“察九候七诊，（九候注见前。）独小者病，独大者病，独疾者病，独迟者病，独热者病，独寒者病，独陷下者病。（此言九候之中，有独见之脉，而与他部不同，即按其部而知其病之所在也。七者之中，既言独疾则主热矣，既言独迟则主寒矣，而又言独寒独热者，何也？必于阴部得沉微迟涩之脉，故又言独寒也；必于阳部得洪实滑数之脉，故又言独热也。独陷下者，沉伏而不起者也。）形肉已脱，九候虽调犹死。

　　（形肉脱去者，大肉尽去也。脾主肌肉，为五脏之本，未有脾气脱而能生者。虽九候之中无独见之七诊，然终不免于死亡矣。）七诊虽见，九候皆从者不死。”（从，顺也。谓脉顺四时之令，合五脏之常，及与病症为顺也。既得顺候，虽有独大、独小等，不至于死也。）

　　卷一

　　必先问明然后诊脉

　　《素问·征四失篇》曰：“诊病不问其始，忧患饮食之失节，起居之过度，或伤于毒，不先言此，卒持气口，妄言作名，为粗所穷，何病能中？”（此言不问其症之所由起，先与切脉，未免模糊揣度，必不能切中病情者矣。）

　　《素问·疏五过篇》云：“凡未诊病者，必问尝贵后贱，虽不中邪，病从内生，名曰脱营；尝富后贫，名曰失精。”（脱营、失精，皆阴气亏损也。贵者忽贱，富者忽贫，未免抑郁而下舒，气滞则血滞，久则新者不生，滞者成疾，故言脱、言失者矣。）

　　【按】古之神圣未尝不以望闻问切四者互相参考，审察病情，然必先望其气色，次则闻其音声，次则问其病源，次则诊其脉状，此先后之次第也。近世医者既自附于知脉，而病家亦欲试其本领，遂绝口不言，惟伸手就诊，而医者即强为揣摩；若揣摩偶合，则信为神手，而揣摩不合，则薄为愚昧。噫嘻！此《内经》所谓“妄言作名，为粗所穷”，如是而欲拯危起殆，何异欲其入室而反闭门耶！王海藏云：“病患拱默，惟令切脉，试其知否。夫热则脉数，寒则脉迟，实则有力，虚则无力，可以脉知也。

　　若得病之由，及所伤之物，岂能以脉知哉！故医者不可不问其由，病者不可不说其故。”苏东坡云：“我有病状，必尽告医者，使其胸中了然，然后诊脉，则疑似不能惑也。我求愈疾而已，岂以困医为事哉！”若二公之言，可以发愚蒙之聋 矣。

　　卷一

　　望色

　　（增补）

　　《内经》曰：“望而知之者，望见其五色，以知其病。”肝青象木，肺白象金，心赤肾黑，脾土色黄，一或有病，色必变见于面庭矣。然肺主气，气虚则色白。肾属水，水涸则面黎。青为怒气伤肝。赤为心火炎上。痿黄者内伤脾胃。紫浊者外感风邪。憔悴黝黑，必郁悒而神伤。消瘦淡黄，乃久病而体惫。山根明亮，须知欲愈之 。环口黎黑，休医已绝之肾。盖有诸内必形诸外，见其表以知其里。眉目一占，肺肝斯见。

　　《内经》曰：“能合色脉，可以万全。五色者，气之华也。赤欲如帛裹朱，不欲如赭。白欲如鹅羽，不欲如盐。青欲如苍璧之泽，不欲如蓝。黄欲如罗裹雄黄，不欲如黄土。黑欲如重漆色，不欲如地苍。青如翠羽者生。赤如鸡冠者生。黄如蟹腹者生。白如豕膏者生。黑如乌羽者生。”且夫五脏六腑之精华，上彰于明堂，而脏腑各有偏胜盈虚，若色若脉，亦必随而应之，但当求其有神，虽困无害。然所谓神者，色中有光泽明亮是也。即脉有胃气，同一理也。良工精而候之，可以先知，经所谓“望而知之谓之神”者是也。

　　《难经》曰：“五脏有五色，皆见于面，亦当于寸口尺内相应。假令色青，其脉当弦而急。

　　色赤，其脉浮大而散。色黄，其脉中缓而大。色白，其脉浮涩而短。色黑，其脉沉濡而滑。

　　脉数，尺之皮肤亦数。脉急，尺之皮肤亦急。脉缓，尺之皮肤亦缓。脉涩，尺之皮肤亦涩。脉滑，尺之皮肤亦滑。假令色青，其脉浮涩而短，若大而缓，为相胜；（色青，脉涩而短，乃金克木；脉大而缓，乃木克土，皆为相胜之脉。）浮大而散，若小而滑，为相生也。”（浮大而散，心脉也，乃木生火；小而滑，肾脉也，乃水生木，皆为相生之脉。）

　　《内经》曰：“凡治病，察其形气色泽，脉之盛衰，病之新久，乃治之，无后其时。形气相得，谓之可治。色泽以浮，谓之易已。脉从四时，谓之可治。脉弱以滑，是有胃气，命曰易治，取之以时。形气相失，谓之难治。色夭不泽，谓之难已。脉实以坚，谓之益甚。脉逆四时，为不可治。必察此四者，而明告之。”又曰：“色味当五脏，白当肺辛，赤当心苦，青当肝酸，黄当脾甘，黑当肾咸。故白当皮，赤当脉，青当筋，黄当肉，黑当骨。”《灵枢》曰：“五色各见其部。察其浮沉，以知浅深。察其泽夭，以观成败。察其散抟，（音团。）以知远近。视色上下，以知病处。

　　积神于心，以知往今。不明不泽，其病不甚。其色散，驹驹然未有聚。（驹驹然，如马之奔散。）其病散而气痛，则聚未成也。”浮沉浅深，皆内外阴阳之义。然细绎之，浮沉虽有内外之殊，而吉凶必以夭泽为辨。如浮而泽者，浮则其病浅，泽则神有余，虽病即愈，吉之吉者也。若浮而夭者，其病虽浅，神气将衰，主病气渐重之兆，安得谓之吉乎？如沉而夭者，沉则其病深，夭则其神不泽，其病必死，凶之凶者也。若沉而泽者，其病虽深，神将复振，主病气渐退之兆，安得谓之凶乎？此只就一浮一沉之中而分顺逆，若更以顺色浓淡察之，则顺又有轻重之别矣。至于察其散抟，以知远近，未尝不叹色之聚散不定也。散者，如云撤散而不聚，其色渐渐而散，先浓后淡，先定后行也，主病色渐退之兆，即经所谓“其色散，驹驹然未有聚，其病散而气痛，聚未成也”，可见以色之聚散以为验。抟者，如物抟聚而不散，其色渐渐而聚，先淡后浓，先行后定也，主病气方来之机，即经所谓“散为痛，抟为聚，左右内外各如其形色耳”。气色散者，为痛而不至成聚。若抟聚不散，则成聚而不止于痛。由此观之，病气方来，霍然之期尚远；病气渐退，痊愈之日已近。夫如是，重病色逆，若兼撤散之形，未可即决其凶；轻病而色顺，如兼抟聚之形，未可即言其吉。然不明不泽之色，虽非吉兆，乃不致沉夭，亦非必死，故曰其病不甚也。此皆轩岐言外之义，若不体认会悟其微，而决吉凶，一有不验，言望色难凭，咎将谁归？所云“各色各见其部，察其浮沉，以知浅深”，又将各部而察之，其条分缕析，如江海之通众流，岂能以纸上之言尽者哉！黄帝曰：“黄赤为风，青黑为痛，白为寒。黄而膏润为脓，赤甚为血，痛甚为挛，寒甚为皮肤不仁。”又曰：“黄赤为热。色贵明润，不欲沉夭。夭然色不泽，其脉空虚，为夺血。”鼻位中央，属土，主脾；通呼吸，兼主肺，为肺之官也。鼻色黄者，小便难。独鼻尖青黄者，其人必为淋也。青者腹中痛。微黑者有水气。白者亡血。黄白无泽，气虚有痰。紫浊时病。赤为热。鲜红有留饮。鼻孔干燥，必衄血。鼻燥如烟煤，属阳毒热极；及鼻孔冷滑而黑，属阴毒冷极。皆危。鼻塞浊涕是风热。鼻流清涕是肺寒。鼻孔痔胀，属肺热有风。颧色赤者，心病。颧与颜黄黑者，肾病。赤色出两颧，大如拇指，病虽小愈，必卒死。伤寒汗不出，大颧发赤，哕者死；颧见青气者死。面白颧赤，火克金也，为贼邪，其病不治。肝热病者，左颊先赤。肺热病者，右颊先赤。耳间青脉起掣病。耳痛，耳肿，耳聋，及耳前红肿，皆系少阳之热。人中平满主有水，土败唇反，甲笃乙死。唇舌者，肌肉之本也。脾病者唇黄。唇见五色者，病在脾。唇色如红莲光泽者，无病。舌干唇燥为脾热，燥而红者吉，燥而黑者凶。肿赤者热极，青黑者寒极。黄者血虚，白者失血。口苦胆热，甜者脾热，淡亦脾热。口燥咽干者，肾热。舌干口燥者，心热。

　　口噤切牙者，痉病。唇口生疮声哑者，狐惑。齿燥无津，阳明热极。齿燥脉虚是中暑。唇舌苔上有断纹者，难治。唇青舌卷，环口黧黑，口张气直，唇口颤摇者，死。舌短颧赤者，心病。少阴气上逆，厥则啮舌。舌色鲜红润泽者吉，黑者凶。湿滑者吉，燥涩者凶。白苔者，胸中有寒，丹田有热。苔白而滑，邪未入府，在半表半里，宜和解，苔黄者，邪入胃，宜下。苔燥黑生芒刺者，难治，法宜急下。身不热，口不渴，苔黑而滑者，属阴寒，法宜急温。舌卷焦黑而燥者，阳毒热极，宜急下。舌青苔滑，无热不渴者，阴毒寒极，宜急温。舌紫黑者阴寒，赤紫者阳热。舌硬，舌肿，舌卷，舌短，舌强囊缩者，难治。若语言不清，神昏脉脱者，死。阴阳易，舌出数寸死。夏令热病，苔黑燥渴者，可治，不在必死之例。若黑苔刮不去，及去易生刺裂者，必死。冬月黑苔者，必死。妇人难产，唇舌俱青者，母子俱死；面赤舌青，子死母活；面青舌赤，子活母死。面黄而淡，脾胃有伤，四肢痿弱，腹胀，面黄而浊如熏，湿盛黄胆。黄如橘色多热。黄兼青紫，脉芤者，瘀血在胃，或胁必有块。面上白点，是虫积。面色青黄白不常，及有如蟹爪路，一黄一白者，主食积。目黑颊赤，主痰热。目胞黑者，痰也。眼黑行走呻吟者，骨节酸痛，痰入骨也。眼黑面黄，四肢痿痹，屈伸不便者，风痰也。伤寒眼下青色，主挟阴。面黄目青，为伤酒。目睛黄，酒疸。面黄白，及肿连眼胞者，谷疸，其人必心下痞。目色赤者，病在心；白在肺；青在肝；黑在肾；黄在脾；黄色不可名者，病在胸中。面黄目青，及面黄目赤，面黄目白，面黄目黑者，皆不死。面赤目白，面青目黑，面黑目白，面赤目青者，皆死。面目有黄色，是有胃气，为吉。病患鼻准明，山根亮，目 黄光，为有起色。目黄心烦，脉和者，病将愈。平人忽见黑气，起于口鼻耳目边者，凶。明堂眼下青色，多欲劳伤精神；不尔，即夜未睡。黑而瘦，阴虚火旺。臂多青脉，是脱血。心病传肺，肝病传脾，脾病传肾，肾病传心，肺病传肝，俱死。五脏已夺，神明不守。五脏气绝，大小便不禁，手足不仁。三阴气绝，则目眩转，目 ；目为失志，失志则目 者，死。三阳气绝，则阴与阳相离；阴阳相离，则腠理泄，绝汗乃出，大如贯珠，转出不流，旦占夕死，夕占旦死。

　　卷一

　　形诊

　　（增补）

　　人之大体为形，形之所充者气。形盛气者夭，（肥白是也。）气盛形者寿。（修长黑瘦有神者。）形盛为有余，（邪气实也。）消瘦为不足。（正气虚也。）气实形实，气虚形虚，形盛脉细，少气不足以息者，死；形瘦脉大，胸中多气者，死。形气相得者生，参伍不调者死。肥人多中风，以形浓气虚，难以周流，气滞痰生，痰则生火，故暴厥也。瘦人阴虚，血液衰少，相火易亢，故多劳嗽。病患形脱，而气盛者，死。（盛则喘促狂乱之类，是邪气实也。）形体充大，而皮肤宽缓者，寿。形体充大，而皮肤紧急者，夭。形气相失，谓之难治。形盛气虚，气盛形虚；形涩而脉滑，形滑而脉涩；形大而脉小；形长脉短，形短脉长；肥人脉细小轻虚如丝，羸人脉躁者；俱凶。血实气虚则肥，血虚气实则瘦。肥者能寒不能热，瘦者能热不能寒。髯美而长至胸，阳明血气盛；髯少血气弱；不足则无髯。美髯者太阳多血。坐而伏者，短气也。行迟者，痹也。坐而下一脚者，腰痛也。里实护腹，如怀卵物者，心痛也。持脉时，其人欠者，无病也。息摇肩者，心中坚。息引胸中上气者，咳。息张口短气者，肺痿吐沫。掌中寒，腹中寒。

　　掌中热，气不足，虚火盛。诊时病患叉手摸心，闭目不言，必心虚怔忡。仓廪不藏者，门户不要也。水泉不止者，膀胱不藏也。头者，精明之府；头倾视深，精神将夺。背者，胸中之府；背曲肩随，府将坏矣。腰者，肾之府；转摇不能，肾将惫矣。膝者，筋之府；屈伸不能，行将偻附，筋将惫矣。骨者，髓之府；不能久立，行则振掉，骨将惫矣。

　　凡诊脉时，病患欠伸者，病诈。阳引而上，阴引而下，阴阳相引，故欠而病诈。及向壁卧，闻师到不惊起而目 视，若三言三止，脉之咽唾，亦诈病也。其脉本和。当以危言动之，须服吐下药，或针灸数十处乃愈，以试吓之，得其真情可也。甚有小儿女子，初则诈起，久则病真，以人事纠结相左，其初诈病之情，则成实病，比比然也，不可不知。

　　卷一

　　闻声

　　（增补）

　　《难经》曰：“闻其五音，以知其病。”以五脏有五声，以合于五音。谓肝呼应角，心言应征，脾歌应宫，肺哭应商，肾声应羽是也。然此义深奥，非寻常所能揣测者。

　　今以古人经验简易之法，列为声诊。脉之呻者，痛也。（言诊时之呻吟。）言迟者，风也。（迟则蹇涩，风痰之症。）声如从室中言，此中气有湿也。言将终乃复言者，此夺气也。（谓气不续，言未终止而又言之状也。）衣被不敛，言语骂詈不避亲疏者，神明之乱也。（狂。）出言懒怯，先轻后重，此内伤中气也。出言壮厉，先重后轻，是外感邪盛也。攒眉呻吟，苦头痛。呻吟不能行起，腰足痛。叫喊以手按心，中脘痛。呻吟不能转身，腰痛。摇头以手扪腮唇，齿痛。行迟者，腰脚痛。诊时吁气者，郁结；纽身者，腹痛。形羸声哑，劳瘵之不治者，咽中有肺花疮也。暴哑者，风痰伏火，或暴怒叫喊所致。声嘶血败，久病不治。坐而气促，痰火哮喘。久病气促危。中年人声浊，痰火。诊时独言独语，首尾不应，是思虑伤神。伤寒坏病声哑，为狐惑。上唇有疮，虫食其藏；下唇有疮，虫食其肛。气促喘息，不足以息者，虚甚也。虽病其声音清亮如故者，吉。平日无寒热，短气不足以息者，实也。（实者，是痰与火也。）

　　卷一

　　问诊

　　（增补）

　　凡诊病，必先问是何人，或男或女，或老或幼；次问得病之日，受病之因，及饮食胃气如何，大小便如何，曾服何药，日间如何，夜寐如何，胸膈有无胀闷之处？问之不答，必耳聋。须询其左右，平素如何？否则病久或汗下过伤致聋。问而懒答，或点头，皆是中虚。昏愦不知人事，非暴厥，即久病也；如妇人多中气。诊妇人，必当问月信如何？寡妇气血凝滞，两尺多滑，不可误断为胎；室女亦有之。心腹胀痛，须问新久。凡诊须问所欲何味何物，或荤素，或纵饮茶酒。喜甘脾弱，喜酸肝虚。头身臂膊作痛，必须问曾生恶疮否，曾服何药否。临诊必审形志如何，或形逸心劳，或形劳志苦，或抑郁伤中，或贵脱势，病从内生，名曰脱营，（言耗散其营气也。）尝富后贫，忧悲内结，名曰失精，（言其精神丧失也。）皮焦筋屈，痿痹为挛，以其外耗于卫，内夺于营，良工诊之，必知病情。再问饮食居处，暴乐暴苦，始乐后苦。暴怒伤阴，暴喜伤阳，形体毁沮，精华日脱，邪气内并。（谓邪乘其虚而并也。）

　　故圣人之治病也，必察天地阴阳，四时经纪；五脏六腑，雌雄表里；刺灸砭石，毒药所主；从容人事，以明经道；贵贱贫富，各异品理；问年少长，勇怯之性；审于部分，知病本始；七诊九候，症必副矣。

　　卷一

　　望舌

　　（增补）

　　张三锡曰：“《金镜录》载三十六舌以辨伤寒之法已备，再三讨论，不过阴阳、表里、虚实、寒热而已。”陶节庵曰：“伤寒邪在表，则舌无苔；热邪传里，舌苔渐生，自白而黄，黄而黑，甚则黑裂。黑苔多凶，如根黑、中黑、尖黑皆属热；全黑属热极，为难治矣。”外感挟内伤宿食重而结于心下者，五六日舌渐黄；或中干旁润，名中焙舌，则里热未重；若全干黄黑，皆为里症，分轻重下之。如下之或再下之不减者，尚有宿垢结于中宫也。必切其脉之虚实，及中气之何如。

　　实者宜润而下之，不可再攻。虚人神气不足，宜回其津液，固其中气，有用生脉散对解毒汤而愈者，此则阳极似阴之症；有用附子理中汤冷服而愈者，此则阴极似阳之症，不可不辨。

　　白苔属寒，外症烦躁，欲坐卧泥水中，乃阴寒逼其无根之火而然，脉虽大而不鼓，当从阴症治；若不大躁者、呕吐者，当从食阴治。

　　卷一

　　死候

　　（增补）

　　尸臭。（肉绝。）舌卷及囊缩。（肝绝。）口不合。（脾绝）肌肿唇反。（胃绝。）发直齿枯。（骨绝。）遗尿。（肾绝）毛焦。（肺绝。）

　　面黑直视。目瞑不见。（阴绝。）目眶陷，目系倾。汗出如珠。（阳绝。）

　　手撒戴眼。（太阳绝。）病后喘泻。（脾肺将绝。）目正圆，痉。（不治。）

　　吐沫面赤。面青黑。唇青，人中满。发与眉冲起。爪甲下肉黑。手掌无纹。脐突。足趺肿。声如鼾睡。脉浮无根。面青伏眠，目盲。汗出如油。（以上肝绝，八日死。）眉倾。（胆绝。）手足爪甲青，或脱落，呼骂不休。（筋绝，八日死。）肩息回视（心绝，立死。）发直如麻，不得屈伸，自汗不止。（小肠绝，六日死。）口冷足肿，腹热胪胀，泄利无时。（脾绝，五日死。）脊骨疼肿，身重不可转侧。（胃绝，五日死。）耳干舌肿，溺血，大便赤泄。（肉绝，九日死。）

　　口张，气出不反（肺绝，三日死。）泄利无度。（大肠绝。）齿干枯，面黑目黄，腰欲折，自汗。（肾绝。）

　　卷一

　　脏腑分发于面部

　　（增补）

　　《灵枢》曰：五脏六腑，各有部分；能别部分，万举万当。庭者，首面也。（庭，天庭也，谓之首面。）

　　阙上者，（眉间上分。）咽喉也。阙中者，（眉之中。）肺也。下极者，（印堂。）心也。直下者，（山根。）

　　肝也。肝左者，（山根之左。）胆也。下者，（胃之下。）脾也。方上者，（方始上于脾。）胃也。中央者，（脾之下，寿之上。）大肠也。挟大肠者，肾也。（肾有两，故挟大肠也。）当肾者，脐也。（肾与大肠、脐，俱在寿上。）面王以上者，（面王，准头也。鼻为面之王。）小肠也。（准头上色黄，小便难。）

　　面王以下者，膀胱子处也。（准头之部，又分上下，男小腹痛，卵痛；女子主膀胱子处病。）

　　颧者，肩也。颧后者，臂也。臂下者，手也。目内 上者，膺乳也。挟绳而上者，背也。（耳旁为绳，臂背为外，膺乳为内，故在目内 。）循牙车以下者，股也。中央者，膝也。（膝居股胫之中。）膝以下者，胫也。胫以下者，足也。巨分者，股里也。（巨，大也。上下牙床大分处以候股。牙床司开合，亦如股里之任屈伸也。）巨屈者，膝膑也。（上下唇交接处是地仓穴，以唇口大为屈转，以候膝膑。又唇为言语饮食之门户，亦如膝膑为屈伸奔走之关节，俱动而不休，故应候焉。）此五脏六腑肢节之部分也。

　　【按】《灵枢》此文，雷公问，黄帝答者。细绎经旨，自首面而至膀胱子处十四部，配于明堂者也。

　　自颧至膝膑十一部，配颧之左右及颧之下也。由此观之，明堂为内，两颧为外，一部之分，而有内外。

　　黄帝曰：“明堂者，鼻也。阙者，眉间也。庭者，颜也。”此三者立内部。“蕃者，颊侧也。蔽者，耳门也。”此二者别外部。又按五官之辨曰：“明堂骨高以起，平以直，五脏次于中央，六腑挟于两侧，首面上于阙庭，王宫在于下极。”前后互观，脏腑配于明堂，肢体列于两颧，上下左右，不更彰彰乎！

　　卷一

　　诊脉要诀

　　《素问·脉要精微论》曰：“持脉有道，虚静为保。”（切脉之道，贵于精诚，嫌其扰乱，故必心虚而无他想，身静而不言动，然后可以察脉之微而不失病情也。保者，不失也。若躁动不安，瞻视不定，轻言谈笑，乱说是非，不惟不能得脉中之巧，适足为旁观者鄙且笑也。）

　　卷一

　　决死生

　　黄帝曰：“决死生奈何？”岐伯曰：“形盛脉细，少气不足以息者危。（身形肥盛，而脉形细弱，且少气而不足以呼吸，则外有余而内不足，枝叶盛而根本拔也。故曰，少气不足以息者危。）形瘦脉大，胸中多气者死。

　　（身形瘦削，而脉形洪大，且胸中多气者，阴不足而阳有余也。孤阳不生，故知必死。）形气相得者生。

　　（形盛者脉亦盛，形小者脉亦小，则形与脉相得矣。相得者，相合也。）参伍不调者病。（参伍者，数目也。言其至数不匀，往来无常度，故知必病。）三部九候皆相失者死。（皆相失者，如应浮而沉，应小而大，违四时之度，失五脏之常者矣。）上下左右之脉相应如参舂者病甚。上下左右相失不可数者死。

　　（上下左右，即两手之三部九候也。参舂者，实大有力，如杵之舂，故曰病甚。若失其常度，至于急数而不可数，即八九至之绝脉也，安得不死！）中部之候相减者死。”（众部虽调，而中部独不及者，为根本败坏，安得生乎！）

　　卷一

　　辨七表八里九道之非

　　谢缙翁曰：“《脉经》论脉二十四种，初无表里九道之目。其言芤脉为阴，《脉诀》乃以芤为七表之阳。仲景辨脉云：‘浮大动数滑，阳也。沉涩弱弦微，阴也。’《脉诀》九道以动为阴，七表以弦为阳。似此之类颇多。”吴草庐曰：“脉之浮沉、虚实、紧缓、数迟、滑涩、长短之相反配匹，自不容易，况有难辨。如洪散俱大而洪有力，微细俱小而微无力。芤类浮而边有中无，伏类沉而边无中有。似豆粒而摇摇不定者动也，似鼓皮之如如不动者革也。俱对待也。又有促、结、代皆有止之脉，促疾结缓，故为可对，代则无对。

　　总二十七脉，不止于七表八里九道二十四脉也。”戴同父曰：“脉不可以表里定名也。轩岐越人叔和皆不言表里，《脉诀》窃叔和之名而立七表八里九道，为世大惑。脉之变化，从阴阳生，但可以阴阳对待而言，各从其类，岂可以一浮二芤为定序，而分七八九名之乎！庐山刘立云以浮沉迟数为纲而教学人，虽似为快捷方式，然必博而反约，乃能入妙，若以此为足，亦自画矣。”李时珍曰：“《脉经》论脉只有二十四种，无长短二脉。《脉诀》之歌亦止二十四种，增长短而去数散，皆非也。《素》《难》仲景论脉，止别阴阳，初无定数。如《素问》之鼓搏喘横，仲景之卑高章刚损纵横逆顺之类是也。后世失传，无所根据准，因立名为之指归耳。今之学人，按图索骥，犹若望洋，而况举其全旨乎！此草庐公之独得要领也。”滑伯仁曰：“脉之阴阳表里，俱以对待而言。高阳生之七表八里九道，盖穿凿矣。求脉之明，反为脉之晦。”

　　卷一

　　脉决死期

　　（《素问·大奇论》）

　　脉至浮合，浮合如数，一息十至以上，是经气予不足也；微见，九十日死，（浮合者，如浮萍之合，有表而无里也。如数者，似数而非数热之阳脉也。是经气衰极耳。微见者，初见也。初见此脉，便可决于九十日而死。时季改易，天道更而人气从之也。十至当作七至。若果十至，则为绝脉，死在旦夕，岂待九十日哉！故知错误无疑矣。）

　　脉至如火薪然，是心精之予夺也；草干而死。（脉如火热，是洪大之极也。但见本脏之脉，无胃气以和之，则知心精之已夺矣。夏乃火令，犹未遽绝；至秋深而草干阳消之候，其死期必矣。）

　　脉至如散叶，是肝气予虚也；木叶落而死。（如散叶者，浮漂无根也。肝木大虚，违其沉弦之常矣。秋风动而木叶黄落，金旺则木绝，故死。）

　　脉至如省客，省客者，脉塞而鼓，是肾气之不足也；悬去枣华而死。（省者，禁也，故天子以禁中为省中。塞者，沉而不利也。鼓者，搏而有力也。伏藏于内而鼓搏，正如禁宾客而不见，独知于内而恣肆也。故曰如省客也。是肾气阴寒不安之状也。

　　枣花去，则当长夏也。土旺水涸，肾虚者不能支也。）

　　脉至如丸泥，是胃精予不足也；榆荚落而死。（丸泥者，弹丸也。滑动有力，冲和之气荡然矣。春深而榆荚始落，木令方张，弱土必绝。）

　　脉至如横格，是胆气予不足也；禾熟而死。（横格者，如横木之格也。且长且坚，东方之真脏脉见矣。禾熟于秋，金令乘权，木安得不败。）

　　脉至如弦缕，是胞精予不足也。病善言，下霜而死；不言可治。

　　（弦缕者，如弦之急，如缕之细也。胞者，心也，心包络也。言者，心声也。

　　火过极而神明无以自持，则多言不寐也。夫脉细则反其洪大之常，善言则丧其神明之守，方霜下而水帝司权，火当绝矣。）

　　脉至如交漆，交漆者，左右旁至也；微见，三十日死。（交漆者，泻漆也。左右旁至者，或左或右，不由正道也。微见此脉，以一月为期，必不禄矣。）

　　脉至如涌泉，浮鼓肌中，太阳气予不足也；少气，味韭英而死。（涌泉者，如泉之涌，浮鼓于肌肉之上，而乖违乎就下之常，膀胱衰弱，阴精不能上奉，故少气耳。

　　韭英新发，木帝司命，则水官谢事矣。）

　　脉至如颓土之状，按之不得，是肌气之不足也；五色先见黑，白垒发而死。

　　（虚大无根，按之即不可得见，颓土之状也。肌气，即脾气，脾主肌肉也。黑为水色，土虚而无所畏，反来乘之矣。垒即 也。蓬 有多类，而白者发于春，当木旺之时，土安得而不败。）

　　脉至如悬雍，悬雍者，浮揣切之益大，是十二俞之予不足也；水凝而死。（悬雍者，喉间下垂之肉也。浮揣之益大，即知重按之而必空矣。浮短者，孤阳亢极之象也。十二俞，即十二经之系也。水凝冰结，阴盛之时，而孤阳有不绝者乎！）

　　脉至如偃刀，偃刀者，浮之小急，按之坚大急，五脏菀热，寒热独并于肾也；其人不得坐，立春而死。

　　（浮之小急，如刀口也。按之坚大急，即刀背也。菀者，积结也。五脏结热，故发寒热也。阳旺则阴消，故独并于肾也。腰者，肾之府。肾虚则不能起坐。迨立春而阳气用事，阴日以衰，安得不死也。）

　　脉至如丸滑不直手，不直手者，按之不可得也，是大肠气予不足也；枣叶生而死。（如丸者，短而滑也。短而无根，按之不得也，大肠之金气伤也。枣叶初生，新夏火旺，衰金从此逝矣。）

　　脉至如华者，令人善恐，不欲坐卧，行立常听，是小肠气予不足也；季秋而死。

　　（华者，草木之花也，在枝叶而不在根株，乃轻浮而虚也。小肠气通于心，善恐，不欲坐卧者，心神怯而不宁也。行立常听者，恐惧多而生疑也。丙火墓于戌，故当九月季秋死。）

　　卷一

　　奇经八脉

　　督脉

　　尺寸中央俱浮，直上直下。

　　【按】洁古云：“督者，都也，为阳脉之都纲。”其脉起于下极之俞，并于脊里，上至巅，极于上齿缝中龈交穴。其为病也，主外感风寒之邪。《内经》以为实则脊强，虚则头重。

　　王叔和以为腰背强痛，不得俯仰，大人癫病，小儿风痫。尺寸中央三部皆浮，且直上直下，为弦长之象，故主外邪。

　　任脉

　　寸口脉紧细实长至关。又曰，寸口脉如丸。

　　【按】任脉起于中极之下，循腹上喉，至于龈交，极于目下承泣穴，为阴脉之统会。其为病也，男子内结七疝，女子带下瘕聚。王叔和亦以为少腹绕脐引阴中痛。又曰：寸口脉丸，主腹中有气如指上抢心，俯仰拘急。紧细实长者，中寒而气结也。寸口脉丸，即动脉也。状如豆粒，厥厥摇动，故主气上冲心。

　　冲脉

　　尺寸中央俱牢，直上直下。

　　【按】冲脉起于气街（在少腹毛中两旁各二寸），挟脐左右上行，至胸中而散，为十二经之根本，故称经脉之海，亦称血海。《灵枢》曰：“冲脉血盛，则渗灌皮肤，生毫毛。女子数脱血，不营其口唇，故髯须不生。宦者去其宗筋，伤其冲脉，故须亦不生。”越人曰：“冲脉为病，逆气而里急”，或作躁热，皆冲脉逆也，宜补中益气汤加知、柏。王叔和曰：“冲督用事，则十二经不复朝于寸口，其人苦恍惚狂痴。”又曰：“冲脉与督脉无异，但督脉浮而冲脉沉耳。”

　　阳跷脉

　　寸部左右弹。

　　【按】阳跷脉起于跟中，上外踝，循胁上肩，夹口吻，至目，极于耳后风池穴。越人曰：“阳跷为病，阴缓而阳急。”王叔和注云：“当从外踝以上急，内踝以上缓。”又曰：“寸口前部左右弹者，阳跷也，苦腰背痛，癫痫僵仆，恶风偏枯， 痹体强。”左右弹，即紧脉之象。（ 音顽，麻木也。）

　　阴跷脉

　　尺部左右弹。

　　【按】阴跷脉起于跟，上内踝，循阴，自胸至咽，极于目内 睛明穴。越人曰：“阴跷为病，阳缓而阴急。”王叔和注曰：“当从内踝以上急，外踝以上缓。”又曰：“寸口脉后部左右弹者，阴跷也，苦癫痫寒热，皮肤淫痹，少腹痛，里急，腰及髋 下连阴痛，男子阴疝，女人漏下。”张洁古曰：“跷者，跷疾也。二跷之脉起于足，使人跷捷也。阳跷在肌肉之上，阳脉所行，通贯六腑，主持诸表。阴跷在肌肉之下，阴脉所行，通贯五脏，主持诸里。”（髋音宽， 音料。）

　　带脉

　　关部左右弹。

　　【按】带脉起于季胁，围身一周，如束带然。越人曰：“带之为病，腹满，腰溶溶如坐水中。”（溶溶，缓纵之貌。）《明堂》曰：“女人少腹痛，里急螈 ，月事不调，赤白带下。”杨氏曰：“带脉总束诸脉，使不妄行，如人束带而前垂。此脉若固，则无带下漏经之症矣。”（螈音炽， 音纵。）

　　阴维脉

　　尺外斜上至寸。

　　【按】阴维脉起于诸阴之交，发于内踝上五寸，循股，入小腹，循胁上胸，至顶前而终。叔和云：“苦癫痫僵仆失音，肌肉痹痒，汗出恶风，身洗洗然也。”又曰：“阴维脉沉大而实，主胸中痛，胁下满，心痛。脉如贯珠者，男子胁下实，腰中痛，女子阴中痛，如有疮。”（内踝上五寸筑宾穴也。）

　　阳维脉

　　尺内斜上至寸。

　　【按】阳维脉起于诸阳之会，发于足外踝下一寸五分，循膝，上髀厌，抵少腹，循头入耳，至本神而止。

　　叔和曰：“苦肌肉痹痒，皮肤痛，下部不仁，汗出而寒，颠仆羊鸣，手足相引，甚者不能言。”洁古曰：“卫为阳，主表。阳维受邪，为病在表，故作寒热。营为阴，主里。阴维受邪，为病在里，故苦心痛。阴阳相维，则营卫和谐；营卫不谐，则怅然失志，不能自收持矣。”（髀音皮。外踝下一寸五分申脉穴。）

　　李时珍曰：“人身有经脉络脉，直行曰经，旁行曰络。经凡十二，手之三阴三阳，足之三阴三阳是也。

　　络凡十五，乃十二经各有一别络，而脾又有一大络，并任督二络，为十五也。共二十七气，相随上下，如泉之流，不得休息。阴脉营于五脏，阳脉营于六腑，阴阳相贯，如环无端，其流溢之气，入于奇经，转相灌溉。奇经之八脉，不拘制于十二正经，无表里配合，故谓之奇。盖正经犹沟渠，奇经犹河泽，正经之脉隆盛，则溢于奇经，故秦越人比之天雨沟渠溢满，滂沛河泽，此《灵》《素》未发之旨也。”（凡经十二，每经各有一别络，而脾又有一大络，并任督二络，共二十七气。）又曰：“阳维起于诸阳之会，由外踝而上行于卫分；阴维起于诸阴之交，由内踝而上行于营分，所以为一身之纲维也。阳跷起于跟中，循外踝上行于身之左右；阴跷起于跟中，循内踝上行于身之左右，所以使机关之跷捷也。督脉起于会阴，循背而行于身之后，为阳脉之总督，故曰阳脉之海。任脉起于会阴，循腹而行于身之前，为阴脉之承任，故曰阴脉之海。冲脉起于会阴，夹脐而行，直冲于上，为诸脉之冲要，故曰十二经脉之海。带脉则横围于腰，状如束带，所以总约诸脉者也。是故阳维主一身之表，阴维主一身之里，以乾坤言也。阳跷主一身左右之阳，阴跷主一身左右之阴，以东西言也。督脉主身后之阳，任冲主身前之阴，以南北言也。带脉横束诸脉，以六合言也。故医而知此八脉，则十二经十五络之大旨得矣。”

　　卷二

　　叔和《脉经》止论二十四种，若夫长短二脉，缺而不载；牢革二脉，混而不分；更有七至名极，即为疾脉，是指下恒见者，又何可废乎？共得二十八脉，缕析而详为之辨，稍挟疑溷者，悉简其讹，从来晦蚀之义，今始得而昭明；然皆考据典章，衷极理要，终不敢以凭臆之说，罔乱千秋也。

　　卷二

　　浮脉（阳）

　　体象

　　浮在皮毛，如水漂木；举之有余，按之不足。

　　主病

　　浮脉为阳，其病在表。寸浮伤风，头疼鼻塞。左关浮者，风在中焦。右关浮者，风痰在膈。尺部得之，下焦风热；小便不利，大便秘涩。

　　兼脉

　　无力表虚，有力表实。浮紧风寒，浮迟中风。浮数风热，浮缓风湿。浮芤失血，浮短气病。浮洪虚热，浮虚暑惫。浮涩血伤，浮濡气败。

　　【按】浮之为义，如木之浮水面也。浮脉法天，轻清在上之象，在卦为干，在时为秋，在人为肺。

　　《素问》曰：“其气来毛而中央坚，两旁虚，此为太过，病在外。其气来毛而微，此为不及，病在中。”又曰：“太过则气逆而痛，不及则喘，少气而咳，上气见血。”又曰：“肺脉厌厌聂聂，如落榆荚，曰肺平。肺脉不上不下，如循鸡羽，曰肺病。肺脉来如物之浮，如风吹毛，曰肺死。”王叔和云：“举之有余，按之不足”，最合浮脉之义。黎氏以为如捻葱叶，则溷于芤脉矣。崔氏云：“有表无里，有上无下”，则脱然无根，又溷于散脉矣。伪诀云：“寻之如太过”，是中候盛满，与浮之名义有何干涉乎？须知浮而盛大为洪，浮而软大为虚，浮而柔细为濡，浮而无根为散，浮而弦芤为革，浮而中空为芤，毫厘疑似之间，相去便已千里，可不细心体认哉！寸关尺俱浮，直上直下，或癫或痫，腰背强痛，不可俯仰，此督脉为病也。夫肺藏职秋金，天地之气，至秋而降，且金性重而下沉，何以与浮脉相应耶！不知肺金虽沉，然所主者实阳气也，况处于至高，为五脏六腑之华盖，轻清之用，与干天合德，故与浮脉相应耳。

　　卷二

　　沉脉（阴）

　　体象

　　沉行筋骨，如水投石；按之有余，举之不足。

　　主病

　　沉脉为阴，其病在里。寸沉短气，胸痛引胁；或为痰饮，或水与血。关主中寒，因而痛结；或为满闷，吞酸筋急。尺主背痛，亦主腰膝；阴下湿痒，淋浊痢泄。

　　兼脉

　　无力里虚，有力里实。沉迟痼冷，沉数内热。沉滑痰饮，沉涩血结。沉弱虚衰，沉牢坚积。沉紧冷疼，沉缓寒湿。

　　【按】沉之为义，如石之沉于水底也。沉脉法地，重浊在下之象，在卦为坎，在时为冬，在人为肾。黄帝曰：“冬脉如营，何如而营？”岐伯曰：“冬脉，肾也，北方之水也，万物所以含藏，其气来沉以软，故曰营。其气如弹石者，此为太过，病在外，令人解 ，脊脉痛而少气，不欲言。其虚如数者，此谓不及，病在中，令人心悬如饥， 中清，脊中痛，少腹痛，小便黄赤。”又曰：“脉来喘喘累累如钩，按之而坚，曰肾平。冬以胃气为本。脉如引葛，按之益坚，曰肾病。脉来发如夺索，辟辟如弹石，曰肾死。”杨氏曰：“如绵裹砂，内刚外柔”，审度名义，颇不相戾。伪诀妄云：“缓度三关，状如烂绵”，则是弱脉而非沉脉矣。若缓度三关，尤不可晓。沉而细软为弱脉，沉而弦劲为牢脉，沉而着骨为伏脉，刚柔浅深之间，宜熟玩而深思也。

　　夫肾之为脏，配坎应冬，万物蛰藏，阳气下陷，烈为雪霜，故其脉主沉阴而居里。若误与之汗，则如蛰虫出而见霜；误与之下，则如飞蛾入而见汤。此叔和入理之微言，后世之指南也。

　　卷二

　　迟脉（阴）

　　体象

　　迟脉属阴，象为不及；往来迟慢，三至一息。

　　主病

　　迟脉主藏，其病为寒。寸迟上寒，心痛停凝。关迟中寒， 结挛筋。尺迟火衰，溲便不禁；或病腰足，疝痛牵阴。

　　兼脉

　　有力积冷，无力虚寒。浮迟表冷，沉迟里寒。迟涩血少，迟缓湿寒。迟滑胀满，迟微难安。

　　【按】迟之为义，迟滞而不能中和也。脉以一息四至为和平，若一息三至，则迟而不及矣。阴性多滞，故阴寒之症，脉必见迟也。譬如太阳隶于南陆，则火度而行数；隶于北陆，则水度而行迟，即此可以征阴阳迟速之故矣。伪诀云：“重手乃得”，是沉脉而非迟矣。又云：“状且难”，是涩脉而非迟矣。一息三至，甚为分明，而误云“隐隐”，是微脉而非迟矣。迟而不流利，则为涩脉。迟而有歇止，则为结脉。迟而浮大且软，则为虚脉。至于缓脉，绝不相类。夫缓以脉形之宽缓得名，迟以至数之不及为义，故缓脉四至，宽缓和平，迟脉三至，迟滞不前，然则二脉各别，又安足溷哉！以李濒湖之通达，亦云“小快于迟作缓持”，以至数论缓脉，是千虑之一失也。

　　王叔和曰：“一呼一至曰离经，二呼一至曰夺精，三呼一至曰死，四呼一至曰命绝，此损之脉也。

　　一损损于皮毛，二损损于血脉，三损损于肌肉，四损损于筋，五损损于骨。”是知脉之至数愈迟，则症之阴寒益甚矣。

　　卷二

　　数脉（阳）

　　体象

　　数脉属阳，象为太过；一息六至，往来越度。

　　主病

　　数脉主腑，其病为热。寸数喘咳，口疮肺痈。关数胃热，邪火上攻。尺数相火，遗浊淋癃。

　　兼脉

　　有力实火，无力虚火。浮数表热，沉数里热。阳数君火，阴数相火。右数火亢，左数阴戕。

　　【按】数之为义，躁急而不能中和也。一呼脉再动，气行三寸。一吸脉再动，气行三寸。呼吸定息，气行六寸。一昼一夜，凡一万三千五百息，当五十周于身，脉行八百一十丈，此经脉周流恒常之揆度也。若一息六至，岂非越其常度耶！火性急速，故阳盛之症，脉来必数也。伪诀云“七表八里”，而独遗数脉，只歌于心脏，此其过非浅鲜也。数而弦急，则为紧脉。数而流利，则为滑脉。数而有止，则为促脉。数而过极，则为疾脉。数如豆粒，则为动脉。古人云：“脉书不厌千回读，熟读深思理自知。”只如相类之脉，非深思不能辨别，非熟读不能谙识也。王叔和云：“一呼再至曰平，三至曰离经，四至曰夺精，五至曰死，六至曰命尽，此至之脉也。”乃知脉形愈数，则受症愈热矣。肺部见之，为金家贼脉；秋月逢之，为克令凶征也。

　　卷二

　　滑脉（阳中之阴）

　　体象

　　滑脉替替，往来流利；盘珠之形，荷露之义。

　　主病

　　滑脉为阳，多主痰液。寸滑咳嗽，胸满吐逆。关滑胃热，壅气伤食。尺滑病淋，或为痢积；男子溺血，妇人经郁。

　　兼脉

　　浮滑风痰，沉滑痰食。滑数痰火，滑短气塞。滑而浮大，尿则阴痛。滑而浮散，中风瘫缓。

　　滑而冲和，娠孕可决。

　　【按】滑之为义，往来流利而不涩滞也。阴气有余，故脉来流利如水。夫脉者，血之府也。血盛则脉滑，故肾脉宜之。张仲景以翕奄沉为滑，而人莫能解。盖翕者，浮也。奄者，忽也。谓忽焉而沉，摩写往来流利之状，极为曲至也。伪诀云：“按之即伏，三关如珠，不进不退”，与滑之名义，殊属支离。曰伏，曰不进不退，尤为怪诞。王叔和以关滑为胃家有热，伪诀以关滑为胃家有寒，叔和以尺滑为下焦蓄血，伪诀以尺滑为脐下如冰，何相反悖谬一至此乎！又考叔和云：“与数相似”，则滑必兼数；而李时珍以滑为阴气有余，是何其不相合耶！或当以浮沉尺寸为辨耳。滑脉为阳中之阴，以其形兼数也，故为阳；以其形如水也，故为阳中之阴。大抵兼浮者毗于阳，兼沉者毗于阴，是以或热或寒，古无定称也。衡之以浮沉，辨之以尺寸，庶无误耳。

　　卷二

　　涩脉（阴）

　　体象

　　涩脉蹇滞，如刀刮竹；迟细而短，三象俱足。

　　主病

　　涩为血少，亦主精伤。寸涩心痛，或为怔忡。关涩阴虚，因而中热。右关土虚；左关胁胀。尺涩遗淋，血痢可决；孕为胎病，无孕血竭。

　　兼脉

　　涩而坚大，为有实热。涩而虚软，虚火炎灼。

　　【按】涩者，不流利、不爽快之义也。《内经》曰：“参伍不调”，谓之凝滞而至数不和匀也。《脉诀》以轻刀刮竹为喻者，刀刮竹则阻滞而不滑也。通真子以如雨沾沙为喻者，谓雨沾金石，则滑而流利；雨沾沙土，则涩而不流也。李时珍以病蚕食叶为喻者，谓其迟慢而艰难也。伪诀云：“指下寻之似有，举之全无”，则是微脉而非涩脉也。王叔和谓其一止复来，亦有疵病。盖涩脉往来迟难，有类乎止，而实非止也。又曰：“细而迟，往来难。”且涩者，乃浮分多而沉分少，有类乎散而实非散也。须知极软似有若无为微脉，浮而且细且软为濡脉，沉而且细且软为弱脉，三者之脉，皆指下模糊而不清爽，有似乎涩而确有分别也。肺之为脏，气多血少，故右寸见之，为合度之诊。肾之为脏，专司精血，故左尺见之，为虚残之候。不问男妇，凡尺中沉涩者，必艰于嗣，正血少精伤之症也。如怀子而得涩脉，则血不足以养胎。如无孕而得涩脉，将有阴衰髓竭之忧。

　　大抵一切世间之物，濡润则必滑，枯槁则必涩；故滑为痰饮，涩主阴衰，理有固然，无足疑者。

　　卷二

　　虚脉（阴）

　　体象

　　虚合四形，浮大迟软；及乎寻按，几不可见。

　　主病

　　虚主血虚，又主伤暑。左寸心亏，惊悸怔忡。右寸肺亏，自汗气怯。左关肝伤，血不营筋。

　　右关脾寒，食不消化。左尺水衰，腰膝痿痹。右尺火衰，寒症蜂起。

　　【按】虚之为义，中空不足之象也，专以软而无力得名也。叔和云：“虚脉迟大而软，按之豁豁然空”，此言最为合义。虽不言浮字，而曰按之豁豁然空，则浮字之义已包含具足矣。崔紫虚以为形大力薄，其虚可知，但欠迟字之义耳。伪诀云：“寻之不足，举之有余”，是浮脉而非虚脉矣。浮以有力得名，虚以无力取象。有余二字，安可施之虚脉乎！杨仁斋曰：“状为柳絮，散漫而迟。”滑氏曰：“散大而软。”二家之言，俱是散脉而非虚脉矣。夫虚脉按之虽软，犹可见也。散脉按之绝无，不可见也。

　　虚之异于濡者，虚则迟大而无力，濡则细小而无力也。虚之异于芤者，虚则愈按而愈软，芤则重按而仍见也。

　　王叔和曰：“血虚脉虚”，而独不言气虚者，何也？气为阳，主浮分，血为阴，主沉分；今浮分大而沉分空，故独主血虚耳。

　　夫虚脉兼迟，迟为寒象，大凡症之虚极者必挟寒，理势然也。故虚脉行指下，则益火之原，以消阴翳，可划然决矣。更有浮取之而且大且软，重按之而豁然似无，此名内真寒、外假热，古人以附子理中汤冰冷与服，治以内真热而外假寒之剂也。

　　卷二

　　实脉（阳）

　　体象

　　实脉有力，长大而坚；应指 ，三候皆然。

　　主病

　　血实脉实，火热壅结。左寸心劳，舌强气涌。右寸肺病，呕逆咽疼。左关见实，肝火胁痛。右关见实，中满气疼。左尺见实，便闭腹疼。右尺见实，相火亢逆。

　　兼脉

　　实而且紧，寒积稽留。实而且滑，痰凝为祟。

　　【按】实之为义，邪气盛满，坚劲有余之象也。既大矣而且兼长，既长大矣而且有力，既长大有力矣，而且浮中沉三候皆然，则诸阳之象，莫不毕备焉。见此脉者，必有大邪大热，大积大聚，故王叔和《脉经》云：“实脉浮沉皆得，脉大而长微弦，应指 然。”又曰：“血实脉实。”又曰：“脉实者，水谷为病。”又曰：“气来实强，是谓太过。”由是测之，则但主实热，不主虚寒，较若列眉矣。故叔和有尺实则小便难之说。乃伪诀谬以尺实为小便不禁，奈何与叔和适相反耶！又妄谓如绳应指来，则是紧脉之形，而非实脉之象矣。夫紧脉之与实脉，虽相类而实相悬；盖紧脉弦急如切绳，而左右弹人手，实脉则且大且长，三候皆有力也。紧脉者热为寒束，故其象绷急而不宽舒，实脉者邪为火迫，故其象坚满而不和柔；以症合之，以理察之，便昭然于心目之间，而不可混淆矣。

　　又按：张洁古惑于伪诀实主虚寒之说，而遂以姜、附施治，此甚不可为训也。或实脉而兼紧者，庶乎相当；苟非紧象，而大温之剂施于大热之人，其不立毙者几希矣。以洁古之智，当必是兼紧之治无疑耳。

　　卷二

　　长脉（阳）

　　体象

　　长脉迢迢，首尾俱端；直上直下，如循长竿。

　　主病

　　长主有余，气逆火盛。左寸见长，君火为病。右寸见长，满逆为定。左关见长，木实之殃。

　　右关见长，土郁胀闷。左尺见长，奔豚冲兢。右尺见长，相火专令。

　　【按】长之为义，首尾相称，往来端直也。在时为春，在卦为震，在人为肝。肝主春生之令，天地之气至此而发舒，脉象应之，故得长也。《内经》曰：“长则气治。”李月池曰：“心脉长者，神强气壮；肾脉长者，蒂固根深，皆言平脉也。如上文主病云云，皆言病脉也。”《内经》曰：“肝脉来软弱招招，如揭长竿末梢，曰肝平。肝脉来盈实而滑，如循长竿，曰肝病。”故知长而和缓，即合春生之气，而为健旺之征；长而硬满，即属火亢之形，而为疾病之应也。旧说过于本位，名为长脉，久久审度，而知其必不然也。寸而上过，则为溢脉，寸而下过，则为关脉；关而上过，即属寸脉，关而下过，即属尺脉；尺而上过，即属关脉，尺而下过，即属覆脉。由是察之，然则过于本位，理之所必无，而义之所不合也。惟其状如长竿，则直上直下，首尾相应，非若他脉之上下参差，首尾不匀者也。凡实牢弦紧，皆兼长脉，故古人称长主有余之疾，非无本之说也。

　　卷二

　　短脉（阴）

　　体象

　　短脉涩小，首尾俱俯；中间突起，不能满部。

　　主病

　　短主不及，为气虚症。短居左寸，心神不定。短见右寸，肺虚头痛。短在左关，肝气有伤。短在右关，膈间为殃。左尺见短，少腹必疼。右尺见短，真火不隆。

　　【按】短之为象，两头沉下，而中间独浮也。在时为秋，在人为肺。肺应秋金，天地之气，至是而收敛，人身一小天地，故畜缩之象相应，而短脉见也。《内经》曰：“短则气病。”盖以气属阳，主乎充沛，若短脉独见，气衰之确兆也。然肺为主气之脏，偏与短脉相应，则又何以说也。《素问》曰：“肺之平脉，厌厌聂聂，如落榆荚。”则短中自有和缓之象，气仍治也。若短而沉且涩，而谓气不病可乎！高阳生以短脉为中间有，两头无，为不及本位。尝衷之以至理，而知其说不能无弊也。盖脉以贯通为义，一息不运，则机缄穷，一毫不续，则穹壤判，岂有断绝不通之理哉！假使上不贯通，则为阳绝，下不贯通，则为阴绝，俱为必死之脉矣。戴同父亦悟及此，而云短脉只宜见于尺寸，若关中见短，是上不通寸，下不通尺，为阴阳绝脉而必死。据同父之说，极为有见。然尺与寸可短，依然落于阴绝阳绝矣，非两头断绝也。特两头俯而沉下，中间突而浮起，仍自贯通者也。叔和云：“应指而回，不能满部”，亦非短脉之合论也。

　　李时珍曰：“长脉属肝，宜于春；短脉属肺，宜于秋。但诊肺肝，则长短自见。”故知非其时、非其部，即为病脉也。

　　卷二

　　洪脉（阳）

　　体象

　　洪脉极大，状如洪水；来盛去衰，滔滔满指。

　　主病

　　洪为盛满，气壅火亢。左寸洪大，心烦舌破。右寸洪大，胸满气逆。左关见洪，肝木太过。右关见洪，脾土胀热。左尺洪大，水枯便难。右尺洪大，龙火燔灼。

　　【按】洪脉，即大脉也。如尧时洪水之洪，喻其盛满之象。在卦为离，在时为夏，在人为心。时当朱夏，天地之气，酣满畅遂；脉者，气之先声，故应之以洪。洪者，大也，以水喻也。又曰钩者，以木喻也。夏木繁滋，枝叶敷布，重而下垂，故如钩也。钩即是洪，名异实同。《素问》以洪脉为来盛去衰，颇有微旨。

　　大抵洪脉，只是根脚阔大，却非坚硬；若使大而坚硬，则为实脉而非洪脉矣。《内经》谓大则病进，亦以其气方张也。黄帝问曰：“夏脉如钩，何如而钩？”岐伯曰：“夏脉心也，南方火也，万物所以盛长也。其气来盛去衰，故曰钩。反此者病。”黄帝曰：“何如而反？”岐伯曰：“其气来盛去亦盛，此谓太过，病在外。其气来不盛去反盛，此谓不及，病在中。太过则令人身热而肤痛，为浸淫。不及则令人烦心，上见咳唾，下为气泄。”王叔和云：“夏脉洪大而散，名曰平脉。反得沉濡而滑者，是肾之乘心，水之克火，为贼邪，死不治。

　　反得大而缓者，是脾之乘心，子之扶母，为实邪，虽病自愈。反得弦细而长者，是肝之乘心，母之归子，为虚邪，虽病易治。反得浮涩而短者，是肺之乘心，金之凌火，为微邪，虽病即瘥。凡失血、下利、久嗽，久病之人，俱忌洪脉。”《脉经》曰：“形瘦脉大而多气者死”，可见形症不与脉相合者，均非吉兆。

　　卷二

　　微脉（阴）

　　体象

　　微脉极细，而又极软；似有若无，欲绝非绝。

　　主病

　　微脉模糊，气血大衰。左寸惊怯，右寸气促。左关寒挛，右关胃冷。左尺得微，髓绝精枯。右尺得微，阳衰命绝。

　　【按】微之为言，若有若无也。其象极细极软，古人以尘与微并称，便可想见其细软之极矣。张仲景曰：“瞥瞥如羹上肥”，状其软而无力也。“萦萦如蛛丝”，状其细而难见也。所以古人有言曰：“似有若无，欲绝非绝。”惟斯八字，可为微脉传神。若诊者心神浮越，未能虚静，而卒然持之，竟不得而见也。世俗未察微脉之义，每见脉之细者，辄以微细并称，是何其言之不审耶！轻按之而如无，故曰阳气衰；重按之而欲绝，故曰阴气竭。长病得之，多不可救者，谓正气将次灭绝也。卒病得之，犹或可生者，谓邪气不至深重也。李时珍曰：“微主久虚血弱之病，阳微则恶寒，阴微则发热，自非峻补，难可回春。”高阳生曰：“虚中日久为崩带，漏下多时骨亦枯”，尚未足以概微之主病也。

　　算数者以十微为一忽，十忽为一丝，十丝为一毫，十毫为一厘。

　　由是推之，则一厘之少，分而为万，方始名微，则微之渺小难见，盖可知矣。

　　卷二

　　细脉（阴）

　　体象

　　细直而软，累累萦萦；状如丝线，较显于微。

　　主病

　　细主气衰，诸虚劳损。细居左寸，怔忡不寐。细在右寸，呕吐气怯。细入左关，肝阴枯竭。细入右关，胃虚胀满。左尺若细，泄痢遗精。右尺若细，下元冷惫。

　　【按】细之为义，小也，细也，状如丝也。微脉则模糊而难见，细脉则显明而易见，故细比于微稍稍较大也。伪诀乃云“极细”，则是微脉而非细脉矣。王启玄曰：“状如莠蓬”，善摩其柔细之态也。王叔和《脉经》云：“细为血少气衰，有此症则顺，无此症则逆。”故吐利失血，得沉细者生。忧劳过度之人，脉亦多细，为自戕其气血也。春夏之令，少壮之人，俱忌细脉，谓其不与时合，不与形合也。秋冬之际，老弱之人，不在禁忌之例。

　　大抵细脉、微脉，俱为阳气衰残之候。《内经》曰：“气主煦之”，非行温补，何以复其散失之元乎！尝见虚损之人，脉已细而身常热，医者不究其元，而以凉剂投之，何异于恶醉而强酒？遂使真阳散败，饮食不进，上呕下泄，是速之使毙耳。《素问》曰：“壮火食气，少火生气。”人非少火，无以营运三焦，熟腐水谷。未彻乎此者，安足以操司命之权哉！然虚劳之脉，细数不可并见，并见者必死。细则气衰，数则血败，气血交穷，短期将至，虽和缓投治，亦无回生之日矣。

　　卷二

　　濡脉（阴中之阳）

　　体象

　　濡脉细软，见于浮分；举之乃见，按之即空。

　　主病

　　濡主阴虚，髓绝精伤。左寸见濡，健忘惊悸。右寸见濡，腠虚自汗。左关逢之，血不营筋。

　　右关逢之，脾虚湿侵。左尺得濡，精血枯损。右尺得之，火败命乖。

　　【按】濡之为名，即软之义也。必在浮候见其细软；若中候沉候，不可得而见也。王叔和比之帛浮水面，李时珍比之水上浮沤，皆曲状其随手而没之象也。《脉经》言“轻手相得，按之无有”，伪诀反言“按之似有举还无”，悖戾一至此耶！且按之则似有，举之则全无，是弱脉而非濡脉矣。濡脉之浮软，与虚脉相类；但虚脉形大，而濡脉形小也。濡脉之细小，与弱脉相类；但弱在沉分，而濡在浮分也。濡脉之无根，与散脉相类；但散脉从浮大而渐至于沉绝，濡脉从浮小而渐至于不见也。从大而至无者，为全凶之象；从小而之无者，为吉凶相半也。

　　浮主气分，浮举之而可得，气犹未败。沉主血分，沉按之而全无，血已伤残。在久病老年之人见之，尚未至于命绝，为其脉与症合也。若平人及少壮及暴病见之，名为无根之脉，去死不远矣。

　　卷二

　　弱脉（阴）

　　体象

　　弱脉细小，见于沉分；举之则无，按之乃得。

　　主病

　　弱为阳陷，真气衰弱。左寸心虚，惊悸健忘。右寸肺虚，自汗短气。左关木枯，必苦挛急。

　　右关土寒，水谷之 。左尺弱形，涸流可征，右尺若见，阳陷可验。

　　【按】弱之为义，沉而细小之候也。叔和《脉经》云：“弱脉极软而沉细，按之乃得，举手无有”，何其彰明详尽也。伪诀乃借叔和之名以欺世者，而反以弱脉为轻手乃得，是明与叔和相戾；且是濡脉之形，而非弱脉之象矣。因知高阳生误以濡脉为弱，弱脉为濡，不意欲立言之人，而不加考据乃尔耶！即黎氏浮沤之喻，亦误以濡脉为弱脉矣。夫浮以候阳，阳主气分；浮取之而如无，则阳气衰微，确然可据。夫阳气者，所以卫外而为固者也，亦所以营运三焦，熟腐五谷者也。弱脉呈形，而阴霾已极，自非见 ，而阳何以复耶！《素问》曰：“脉弱以滑，是有胃气。

　　脉弱以涩，是为久病。”愚谓弱堪重按，阴犹未绝，若兼涩象，则气血交败，生理灭绝矣。仲景云：“阳陷入阴，当恶寒发热。久病及衰年见之，犹可维援。新病及少壮得之，必死安待。”柳氏曰：“气虚则脉弱。寸弱阳虚，尺弱阴虚，关弱胃虚。”

　　卷二

　　紧脉（阴中之阳）

　　体象

　　紧脉有力，左右弹人；如绞转索，如切紧绳。

　　主病

　　紧主寒邪，亦主诸痛。左寸逢紧，心满急痛。右寸逢紧，伤寒喘嗽。左关、人迎，浮紧伤寒。右关、气口，沉紧伤食。左尺见之，脐下痛极。右尺见之，奔豚疝疾。

　　兼脉

　　浮紧伤寒，沉紧伤食。急而紧者，是为遁尸。数而紧者，当主鬼祟。

　　【按】紧者，绷急而兼绞转之形也。古称热则筋纵，寒则筋急；此惟热郁于内，而寒束于外，故紧急绞转之象，征见于脉耳。《素问》曰：“往来有力，左右弹人手”，则刚劲之概可鞠。夫寒者，北方刚劲肃杀之气，故紧急中复兼左右弹手之象耳。仲景曰：“如转索无常。”叔和曰：“数如切绳。”丹溪曰：“如纫簟线。譬如以二股三股纠合为绳，必旋转而绞，乃紧而成绳耳。”可见紧之为义，不独纵有挺急，抑且横有转侧也。苟非横有转侧，则《内经》之左右弹人，仲景之转索，丹溪之纫线，叔和之切绳，将何所取义乎！高阳生伪诀未察诸家之说，而妄云“寥寥入尺来”，不知于紧之义何居乎！盖紧之挺急而劲，与弦相类；但比之于弦，更有加于挺劲之异，及转如绳线之状也。

　　中恶、祟乘之脉而得浮紧，谓邪方炽而脉无根也。咳嗽、虚损之脉而得沉紧，谓正已虚而邪已痼也。

　　咸在不治之例。

　　卷二

　　缓脉（阴）

　　体象

　　缓脉四至，来往和匀；微风轻 ，初春杨柳。

　　兼脉主病

　　缓为胃气，不主于病。取其兼见，方可断症。浮缓风伤，沉缓寒湿。缓大风虚，缓细湿痹。缓涩脾薄，缓弱气虚。左寸涩缓，少阴血虚。右寸浮缓，风邪所居。左关浮缓，肝风内鼓。右关沉缓，土弱湿侵。左尺缓涩，精宫不及。右尺缓细，真阳衰极。

　　【按】缓脉以宽舒和缓为义，与紧脉正相反也。在卦为坤，在五行为土，在时令为四季之末，在人身为足太阴脾。若阳寸阴尺，上下同等，浮大而软，无有偏胜者，和平之脉也。故曰，缓而和匀，不浮不沉，不大不小，不疾不徐，意气欣欣，悠悠扬扬，难以名状者，此真胃气脉也。又云，土为万物之母，中气调和，则百疾不生。又一切脉中皆须挟缓，谓之胃气；但得本脏之脉，无胃气以和之，则真脏脉见，与之短期。又曰，有胃气则生，无胃气则死，缓之于脉大矣哉！是故缓脉不主疾病，惟考其兼见之脉，乃可断其为病耳。岐伯曰：“脾者土也，孤脏以灌四旁者也。善者不可见，恶者可见。其来如水之流者，此为太过，病在外；如乌之喙，此谓不及，病在中。太过则令人四肢沉重；不及则令人九窍壅塞不通。”王叔和《脉经》云：“脾旺之时，其脉大，阿阿而缓，名曰平脉。反得弦细而长者，是肝之乘脾，木之克土，为贼邪，死不治。反得浮涩而短，是肺之乘脾，子之扶母，为实邪，虽病自愈。反得洪大而散者，是心之乘脾，母之归子，为虚邪，虽病易治。

　　反得沉濡而滑者，是肾之乘脾，水之凌土，为微邪，虽病即瘥。”高阳生伪诀以缓脉主脾热、口臭、反胃、齿痛、梦鬼诸症，出自杜撰，与缓脉无涉也。

　　卷二

　　弦脉（阳中之阴）

　　体象

　　弦如琴弦，轻虚而滑；端直以长，指下挺然。

　　主病

　　弦为肝风，主痛主疟，主痰主饮。弦在左寸，心中必痛。弦在右寸，胸及头疼。左关弦见，痰疟 瘕。右关弦见，胃寒膈痛。左尺逢弦，饮在下焦。右尺逢弦，足挛疝痛。

　　兼脉

　　浮弦支饮，沉弦悬饮。弦数多热，弦迟多寒。弦大主虚，弦细拘急。阳弦头痛，阴弦腹痛。单弦饮癖，双弦寒痼。

　　【按】弦之为义，如琴弦之挺直而略带长也。在八卦为震，在五行为木，在四时为春，在五脏为肝。经曰：“少阳之气温和软弱，故脉为弦。”岐伯曰：“春脉肝也，东方木也，万物之所以始生也。故其气来濡弱，轻虚而滑，端直以长，故曰弦。反此者病。其气来实而强，此为太过，病在外；其气来不实而微，此为不及，病在中。太过则令人善怒，忽忽眩冒而巅疾；不及则令人胸胁痛引背，两胁胀满。”又曰：“肝脉来濡弱迢迢，如揭长竿末梢，曰肝平。”又曰：“肝脉来盈实而滑，如循长竿，曰肝病。肝脉来急而益劲，如张弓弦，曰肝死。”弦脉与长脉，皆主春令，但弦为初春之象，阳中之阴，天气犹寒，故如琴弦之端直而挺然，稍带一分之紧急也；长为暮春之象，纯属于阳，绝无寒意，故如木干之迢直以长，纯是发生之气象也。戴同父云：“弦而软，其病轻；弦而硬，其病重。”深契《内经》之旨。两关俱弦，谓之双弦；若不能食，为木来克土，土已负也，必不可治。《素问》云：“端直以长。”叔和云：“如张弓弦。”巢氏云：“按之不移，察察如按琴瑟弦。”戴同父云：“从中直过，挺然指下。”诸家之论弦脉，可谓深切着明矣。高阳生乃言“时时带数”，又言“脉紧状绳牵”，则是紧脉之象，安在其弦脉之义哉！

　　卷二

　　动脉（阳）

　　体象

　　动无头尾，其动如豆；厥厥动摇，必兼滑数。

　　主病

　　动脉主痛，亦主于惊。左寸得动，惊悸可断。右寸得动，自汗无疑。左关若动，惊及拘挛。

　　右关若动，心脾疼痛。左尺见之，亡精为病。右尺见之，龙火奋迅。

　　【按】动之为义，以厥厥动摇，急数有力得名也。两头俯下，中间突起，极与短脉相类；但短脉为阴，不数不硬不滑也。关前为阳，关后为阴。故仲景云：“阳动则汗出”，分明指左寸属心，汗为心之液，右寸属肺，主皮毛而司腠理，故汗出也。

　　又曰：“阴动则发热”，分明指左尺见动，为肾水之不足，右尺见动，谓相火虚炎，故发热也。因是而知旧说言动脉只见于关上者，非也。且《素问》曰：“妇人手少阴心脉动甚者，为妊子也”，然则手少阴明隶于左寸矣，而谓独见于关可乎！成无己曰：“阴阳相搏，则虚者动，故阳虚则阳动，阴虚则阴动”，以关前为阳，主汗出，关后为阴，主发热，岂不精妥！而庞安常强为之说云：“关前三分为阳，关后三分为阴，正当关位，半阴半阳，故动随虚见”，是亦泥动脉只见于关之说也。高阳生伪诀云：“寻之似有，举之还无”，是弱脉而非动脉矣。又曰：“不离其处，不往不来，三关沉沉”，含糊谬妄，无一字与动脉合义矣。

　　詹氏曰：“如钩如毛”，则混于浮大之脉，尤堪捧腹。

　　卷二

　　促脉（阳）

　　体象

　　促为急促，数时一止；如趋而蹶，进则必死。

　　主病

　　促因火亢，亦因物停。左寸见促，心火炎炎。右寸见促，肺鸣咯咯。促见左关，血滞为殃。

　　促居右关，脾宫食滞。左尺逢之，遗滑堪忧。右尺逢之，灼热为定。

　　【按】促之为义，于急促之中时见一歇止，为阳盛之象也。黎氏曰：“如蹶之趣，徐疾不常”，深得其义。王叔和云：“促脉来去数，时一止，复来”，亦颇明快。夫人身之气血，贯注于经脉之间者，刻刻流行，绵绵不息，凡一昼夜当五十营，不应数者，名曰狂生。其应于脉之至数者，如鼓应桴，罔或有忒也。脏气乖违，则稽留凝泣，阻其营运之机，因而歇止者，其症为轻。若真元衰惫，则阳弛阴涸，失其揆度之常，因而歇止者，其症为重。然促脉之故，得于脏气乖违者，十之六七；得于真元衰惫者，十之二三。或因气滞，或因血凝，或因痰停，或因食壅，或外因六气，或内因七情，皆能阻遏其营运之机，故虽当往来急数之时，忽见一止耳。如止数渐稀，则为病瘥；止数渐增，则为病剧。伪诀但言“并居寸口”，已非促脉之义；且不言时止，尤为 矣。

　　燕都王湛六，以脾泄求治，神疲色瘁。诊得促脉，或十四五至得一止，或十七八至得一止，余谓其原医者曰：“法在不治。”而医者争之曰：“此非代脉，不过促耳，何先生之轻命耶？”余曰，“是真元败坏，阴阳交穷，而促脉呈形，与稽留凝泣而见促者，不相侔也。”医者唯唯。

　　居一月，果殁。

　　卷二

　　结脉

　　体象

　　结为凝结，缓时一止；徐行而怠，颇得其旨。

　　主病

　　结属阴寒，亦因凝积。左寸心寒，疼痛可决。右寸肺虚，气寒凝结。左关结见，疝瘕必现。右关结形，痰滞食停。左尺结见，痿 之 。右尺见结，阴寒为楚。

　　【按】结之为义，结而不散，迟滞中时见一止也。古人譬之徐行而怠，偶羁一步，可为结脉传神。大凡热则流行，寒则停滞，理势然也。夫阴寒之中，且挟凝结，喻如隆冬天气严肃，流水冰坚也。少火衰弱，中气虚寒，失其干健之运，则气血痰食，互相纠缠，营运之机缄不利，故脉应之而成结也。越人云：“结甚则积甚，结微则气微。浮结者外有痛积，伏结者内有积聚。”故知结而有力者，方为积聚；结而无力者，是真气衰弱，违其运化之常，唯一味温补为正治也。仲景云：“累累如循长竿，曰阴结。蔼蔼如车盖，曰阳结。”王叔和云：“如麻子动摇，旋引旋收，聚散不常，曰结，主死。”夫是三者，虽同名为结，而义实有别。浮分得之为阳结；沉分得之为阴结；止数频多，参伍不调，为不治之症。由斯测之，则结之主症，未可以一端尽也。伪诀云，“或来或去，聚而却还。”律以缓时一止之义，几同寐语矣。

　　卷二

　　代脉（阴）

　　体象

　　代为禅代，止有常数；不能自还，良久复动。

　　主病

　　代主脏衰，危恶之候。脾土败坏，吐利为咎。中寒不食，腹疼难救。两动一止，三四日死。四动一止，六七日死。次第推求，不失经旨。

　　【按】代者，禅代之义也。如四时之禅代，不愆其期也。结促之止，止无常数；代脉之止，止有常数。

　　结促之止，一止即来；代脉之止，良久方还。《内经》以代脉一见，为脏气衰微，脾气脱绝之诊也。惟伤寒心悸，怀胎三月，或七情太过，或跌打重伤，及风家痛症，俱不忌代脉，未可断其必死耳。滑伯仁曰：“无病而羸瘦脉代者，危候也。有病而气血乍损，只为病脉。”此伯仁为暴病者言也。若久病得代脉而冀其回春者，万不得一也。《内经》曰：“代则气衰。”又曰：“代散者死。”夫代脉见而脾土衰，散脉见而肾水绝，二脉交见，虽在神圣，亦且望而却走矣。大抵脉来一息五至，则肺心脾肝肾五脏之气皆足也。故五十动而不一止者，合大衍之数，谓之平脉。反此，则止乃见焉。肾气不能至，则四十动一止；肝气不能至，则三十动一止；脾气不能至，则二十动一止；心气不能至，则十动一止；肺气不能至，则四五动一止。戴同父云：“三部九候，每候必满五十动，出自《难经》，而伪诀五脏歌中，皆以四十五动为准，乖于经旨。”伪诀又云：“四十一止一脏绝，却后四年多殁命。”荒疵越理，莫此为甚。夫人岂有一脏既绝，尚活四年之理哉！历考《内经》，而知代脉之义，别自有说。如《宣明五气篇》曰：“脾脉代。”《邪气脏腑病形篇》云：“黄者其脉代。”皆言藏气之常候，非谓代为止也。《平人气象论》曰：“长夏胃微软弱曰平，但代无胃曰死”者，盖言无胃气而死，亦非以代为止也。如云“五十动而不一代”者，是乃至数之代也。若脉平匀而忽强忽弱者，乃形体之代，即《平人气象论》所言者是也。若脾旺四季，而随时更代者，乃气候之代，即《宣明五气》等篇所云者是也。脉无定候，更变不常，则均谓之代，各因其变而察其情，庶足以穷其妙耳。善化县黄桂岩，心疼夺食，脉三动一止，良久不能自还。施笠泽云：“五脏之气不至，法当旦夕死。”余曰：“古人谓痛甚者脉多代。周梅屋云：‘少得代脉者死，老得代脉者生。’今桂岩春秋高矣，而胸腹负痛，虽有代脉，不足虑也。”果越两旬而桂岩起矣。故医非博览，未易穷脉之变耳。

　　卷二

　　革脉（阳中之阴）

　　体象

　　革大弦急，浮取即得；按之乃空，浑如鼓革。

　　主病

　　革主表寒，亦属中虚。左寸之革，心血虚痛。右寸之革，金衰气壅。左关遇之，疝瘕为祟。右关遇之，土虚为疼。左尺之革，精空可必。右尺之革，殒命为忧。女人得之，半产漏下。

　　【按】革者，皮革之象也。表邪有余，而内则不足也。恰如鼓皮，外则绷急，内则空虚也。浮举之而弦大，非绷急之象乎？沉按之而豁然，非中空之象乎？惟表有寒邪，故弦急之象见焉；惟中亏气血，故空虚之象显焉。仲景曰：“革脉弦而芤，弦则为寒，芤则为虚。虚寒相搏，此名为革。男子亡血失精，女人半产漏下。”王叔和云：“三部脉革，长病得之死，卒病得之生。”李时珍云：“此芤弦二脉相合，故均主失血之候。

　　诸家脉书皆以为即牢脉也，故或有革无牢，或有牢无革，溷淆莫辨，不知革浮牢沉，革虚牢实，形与症皆异也。”《甲乙经》云：“浑浑革至如涌泉，病进而色弊，绵绵其去如弦绝者死。”谓脉来混浊革变，急如泉涌，出而不返也。观其曰涌泉，则浮取之不止于弦大，而且数且搏且滑矣；曰弦绝，则重按之不止于豁然，而且绝无根蒂矣，故曰死也。王贶以为溢脉者，自寸而上贯于鱼际，直冲而上，如水之沸而盈溢也，与革脉奚涉乎？丹溪曰：“如按鼓皮”，其于中空外急之义，最为亲切之喻。

　　卷二

　　牢脉（阴中之阳）

　　体象

　　牢在沉分，大而弦实；浮中二候，了不可得。

　　主病

　　牢主坚积，病在乎内。左寸之牢，伏梁为病。右寸之牢，息贲可定。左关见牢，肝家血积。

　　右关见牢，阴寒痞癖。左尺牢形，奔豚为患。右尺牢形，疝瘕痛甚。

　　【按】牢有二义，坚牢固实之义，又深居在内之义。故树木以根深为牢，盖深入于下者也。监狱以禁囚为牢，深藏于内者也。仲景曰：“寒则牢固”，又有坚固之义也。沈氏曰：“似沉似伏，牢之位也。实大弦长，牢之体也。牢脉所主之症，以其在沉分也，故悉属阴寒；以其形弦实也，故咸为坚积。若夫失血亡精之人，则内虚，而当得革脉，乃为正象；若反得牢脉，是脉与症相反，可以卜死期矣。”伪诀云：“寻之则无，按之则有”，但依稀仿佛，却不言实大弦长之形象，是沉脉而非牢脉矣。又曰：“脉入皮肤辨息难”，更以牢为死亡之脉矣，其谬可胜言哉！叔和《脉经》云：“牢脉似沉似伏，实大而长，微弦”，可谓明尽其状。至伏脉虽重按之亦不可见，必推筋至骨，乃见其形，而牢脉既实大弦长，才重按之，便满指有力矣，又何以谓之似伏乎？脉之义幽而难明，非字字推敲，展转审辨，能无遗后学之疑惑哉！

　　卷二

　　散脉

　　体象

　　散脉浮乱，有表无里；中候渐空，按则绝矣。

　　主病

　　散为本伤，见则危殆。左寸见散，怔忡不寐。右寸见散，自汗淋漓。左关之散，当有溢饮。

　　右关之散，胀满蛊疾。左尺见散，北方水竭。右尺得之，阳消命绝。

　　【按】散有二义，自有渐无之象，亦散乱不整之象也。当浮候之，俨然大而成其为脉也；及中候之，顿觉无力而减其十之七八矣；至沉候之，杳然不可得而见矣。渐重渐无，渐轻渐有。明乎此八字，而散字之义得，散脉之形确着矣。故叔和云：“散脉大而散，有表无里”，字字斟酌，毫不苟且者也。崔氏云：“涣漫不收”，盖涣漫即浮大之义，而不收即无根之义；虽得其大意，而未能言之凿凿也。柳氏云：“无统纪，无拘束，至数不齐，或来多去少，或去多来少，涣散不收，如杨花散漫之象。”夫杨花散漫，即轻飘而无根之说也。其言至数不齐，多少不一，则散乱而不整齐严肃之象也。此又补叔和未备之旨，深得散脉之神者也。

　　戴同父云：“心脉浮大而散，肺脉短涩而散，皆平脉也。心脉软散而怔忡，肺脉软散为汗出，肝脉软散为溢饮，脾脉软散为 肿，皆病脉也。肾脉软散，诸病脉见散，皆死脉也。”古人以代散为必死者，盖散为肾败之征，代为脾绝之候也。肾脉本沉，而散脉按之不可得见，是先天资始之根本绝也。脾脉主信，而代脉歇至不愆其期，是后天资生之根本绝也。故二脉独见，均为危殆之候；而二脉交见，尤为必死之符。

　　卷二

　　芤脉（阳中之阴）

　　体象

　　芤乃草名，绝类慈葱；浮沉俱有，中候独空。

　　主病

　　芤脉中空，故主失血。左寸呈芤，心主丧血。右寸呈芤，相傅阴伤。芤入左关，肝血不藏。芤现右关，脾血不摄。左尺如芤，便红为咎。右尺如芤，火炎精漏。

　　【按】芤之为义，两边俱有，中央独空之象也。芤乃草名，其状与葱无以异也。假令以指候葱，浮候之着上面之葱皮，中候之正当葱之空处，沉候之又着下面之葱皮，以是审察，则芤脉之名象，昭然于心目之间，确乎无可疑矣。刘三点云：“芤脉何似，绝类慈葱。指下成窟，有边无中。”叔和云：“芤脉浮大而软，按之中央空，两边实。”二家之言，其于芤脉已无遗蕴矣。戴同父云：“营行脉中，脉以血为形。芤脉中空，脱血之象也。”伪诀云：“两头有，中间无。”以头字易《脉经》之边字，未明中候独空之旨，则是上下之脉划然中断，而成阴绝阳绝之诊矣。又云：“寸芤积血在胸中，关里逢芤肠胃痈。”是以芤为蓄血积聚之实脉，非失血虚家之空脉矣。以李时珍之博洽明通，亦祖述其言为主病之歌，岂非千虑之一失乎？伪诀又云：“芤主淋沥，气入小肠。”与失血之候，有何干涉！种种邪讹，误人不小，不得不详为之辨也。即叔和《脉经》云：“三部脉芤，长病得之生，卒病得之死。”然暴失血者脉多芤，而谓卒病得之死可乎？其言亦不能无疵也。至刘肖斋所引诸家论芤脉者，多出附会，不可尽信。

　　卷二

　　伏脉（阴）

　　体象

　　伏为隐伏，更下于沉；推筋着骨，始得其形。

　　主病

　　伏脉为阴，受病入深。伏犯左寸，血郁之症。伏居右寸，气郁之 。左关值伏，肝血在腹。右关值伏，寒凝水谷。左尺伏见，疝瘕可验。右尺伏藏，少火消亡。

　　【按】伏之为义，隐伏而不见之谓也。浮中二候，绝无影晌，虽至沉候，亦不可见，必推筋至骨，方始得见耳。故其主病，多在沉阴之分，隐深之处，非轻浅之剂所能破其藩垣也。在《伤寒论》中，以一手脉伏为单伏，两手脉伏曰双伏，不可以阳症见阴脉为例也。火邪内郁，不得发越，乃阳极似阴，故脉伏者必有大汗而解，正如久旱将雨，必先六合阴晦，一回雨后，庶物咸苏也。又有阴症伤寒，先有伏阴在内，而外复感寒邪，阴气壮盛，阳气衰微，四肢厥逆，六脉沉伏，须投姜附及灸关元，阳乃复回，脉乃复出也。若太溪、冲阳皆无脉者，则必死无疑。刘玄宾云：“伏脉不可发汗，为其非表脉也，亦为其将自有汗也。”乃伪诀云：“徐徐发汗”，而洁古欲以附子细辛麻黄汤发之，皆非伏脉所宜也。伪诀论形象则妄曰：“寻之似有，定息全无”，是于中候见形矣，在伏之名义何居乎！

　　卷二

　　疾脉（阳）

　　体象

　　疾为急疾，数之至极；七至八至，脉流薄疾。

　　主病

　　疾为阳极，阴气欲竭。脉号离经，虚魂将绝。渐进渐疾，旦夕殒灭。左寸居疾，弗戢自焚。右寸居疾，金被火乘。左关疾也，肝阴已绝。右关疾也，脾阴消竭。左尺疾兮，涸辙难濡。右尺疾兮，赫曦过极。

　　【按】六至以上，脉有两称，或名曰疾，或名曰极，总是急速之形，数之甚者也。是惟伤寒热极，方见此脉，非他疾所恒有也。若劳瘵虚惫之人，亦或见之，则阴髓下竭，阳光上亢，有日无月，可与之决短期矣。

　　阴阳易病者，脉常七八至，号为离经，是已登死籍者也。至夫孕妇将产，亦得离经之脉，此又非以七八至得名，如昨浮今沉，昨大今小，昨迟今数，昨滑今涩，但离于平素经常之脉，即名为离经矣。大都一息四至，则一昼一夜约一万三千五百息，通计之当五十周于身，而脉行八百一十丈，此人身经脉流行之常度也。若一呼四至，则一日一夜周于身者当一百营，而脉遂行一千六百余丈矣。必至喘促声嘶，仅呼吸于胸中数寸之间，而不能达于根蒂，真阴极于下，孤阳亢于上，而气之短已极矣。夫人之生死由于气，气之聚散由乎血，凡残喘之尚延者，只凭此一线之气未绝耳。一息八至之候，则气已欲脱，而犹冀以草木生之，何怪乎不相及也！

　　卷二

　　脉法总论

　　脉状颇多，未可以二十八字尽之也。然于表里阴阳、气血虚实之义，已能括其纲要矣。如《内经》之所曰鼓者，且浮且大也。曰搏者，且大且强也。曰坚者，实之别名也。曰横者，洪之别名也。曰急者，紧之别名也。曰喘者，且浮且数也。曰躁者，且浮且疾也。曰疏者，且迟且软也。曰格者，人迎倍大也。

　　曰关者，气口倍大也。此二脉者，后世不能深维《内经》之旨，而误作病名，不知病因脉而得名也。曰溢者，自寸口上越鱼际，气有余也。曰覆者，自尺部下达臂间，血有余也。如仲景论脉，曰纵者，水乘火，金乘木也。曰横者，火乘水，木乘金也。曰逆者，水乘金，火乘木也。曰顺者，金乘水，木乘火也。曰反者，来微去大，病在里也。曰覆者，头小本大，病在表也。曰高者，卫气盛也，阳脉强也。曰章者，营气盛也，阴脉强也。曰纲者，高章相搏也。曰 者，卫气弱也，阳脉衰也。曰卑者，营气弱也，阴脉衰也。曰损者， 卑相搏也。《内经》十二，仲景十二，凡得二十四脉，未尝非辨证之旨诀，而世皆置若罔闻，则有于司命之职矣。虽二十八脉亦已含藏诸义，然不详于二十四字之义，又安能入二十八字之奥哉！而犹不止此也。阴阳不可不分而剖，色脉不可不合而稽，尺肤不可不详而考，主病不可不谙而识，四者得，而持脉之道思过半矣。《脉要精微论》云：“微妙在脉，不可不察。察之有纪，从阴阳始。始之有经，从五行生。生之有度，四时为宜。彼春之暖，为夏之暑。彼秋之忿，为冬之怒。四变之动，脉与之上下。是以圣人持脉之道，先后阴阳而持之。若阳动阴静，阳刚阴柔，阳升阴降，阳前阴后，阳上阴下，阳左阴右；数者为阳，迟者为阴，表者为阳，里者为阴，至者为阳，去者为阴，进者为阳，退者为阴，其恒经也。

　　或阴盛之极，反得阳象，或阳亢之极，反得阴征，或阳穷而阴乘之，或阴穷而阳乘之，随症更迁，与时变易，此阴阳之不可不分而剖也。”岐伯曰：“察脉动静，以视精明，察五色，观五脏有余不足，六腑强弱，形之盛衰，以此参伍，决死生之分。”又曰：“形气相得，谓之可治。色泽以浮，谓之易已。脉从四时，谓之可治。脉弱以滑，是有胃气。”《灵枢》曰：“色脉与尺如鼓桴相应，青者脉弦，赤者脉钩，黄者脉代，白者脉毛，黑者脉石。见其色而不得其脉，反得相胜之脉，则死矣；得相生之脉，则病已矣。”又曰：“精明五色者，气之华也。赤欲如白裹朱，不欲如赭。白欲如鹅羽，不欲如盐。青欲如苍璧，不欲如蓝。黄欲如罗裹雄黄，不欲如黄土。黑欲如重漆色，不欲如地苍。”此色脉之不可不合而稽也。《灵枢》曰：“审尺之缓急大小滑涩，肉之坚脆，而病形定矣。目窠微肿，颈脉动，时咳，按之手足 而不起，风水肤胀也。尺肤滑而淖泽者，风也。尺肉弱者，解 安卧；脱肉者，寒热不治。尺肤涩者，风痹也。尺肤粗如枯鱼之鳞者，伤饮也。尺肤热甚，脉盛躁者，病温也。脉盛而滑者，病且出也。尺肤寒，脉小者，泄而少气。尺肤炬然，寒热也。肘所独热者，腰以上热；手所独热者，腰以下热。肘后粗以下三四寸热者，肠中有虫。掌中热者，腹热；掌中寒者，腹寒。鱼上有青脉者，胃中寒。尺炬然热，人迎大，当夺血。尺坚大，脉小，少气，有加，立死。”又曰：“脉急者尺肤亦急，脉缓者尺肤亦缓，脉小者尺肤亦减而少气，脉大者尺肤亦贲而起，脉滑者尺肤亦滑，脉涩者尺肤亦涩，此尺肤之不可不详而考也。”《脉要精微论》曰：“长则气治，短则气病。数则烦心，大则病进。上盛则气高，下盛则气胀。代则气衰，细则气少，涩则心痛。浑浑革至如涌泉，病进而色弊。绵绵其去如弦绝者死。”《平人气象论》曰：“脉短者头疼，脉长者足胫痛，脉促上击者肩背痛。脉沉而坚者病在中，脉浮而盛者病在外。脉沉而弱，寒热及疝瘕，少腹痛。脉沉而横，胁下有积，腹中有横积痛。脉沉而喘曰寒热。脉盛滑坚者病在外，脉小实而坚者病在内。小弱以涩，谓之久病；浮滑而疾，谓之新病。脉急者，疝瘕少腹痛。脉滑曰风，脉涩曰痹。缓而滑曰热中，盛而紧曰胀。臂多青脉曰脱血。尺脉缓涩，谓之解 安卧。脉盛谓之脱血，尺涩脉滑，谓之多汗。尺寒脉细，谓之后泄。尺脉粗常热者，谓之热中。此主病之不可不谙而识也。”如上所述，不过大略耳。若欲达变探微，非精研《灵》《素》，博综百家不可也。许胤宗曰“脉之候幽而难明，吾意所解，口莫能宣也。口且莫能宣，而笔又乌能写乎？博极而心灵自启，思深而神明自通，则三指有隔垣之照，二竖无膏肓之 矣。”
