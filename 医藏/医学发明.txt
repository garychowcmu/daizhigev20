医学发明 元 朱震亨

　　医学发明卷一 元 丹溪朱震亨着。

　　膈咽不通并四时换气用药法。

　　黄帝针经云：胃病者，腹胀，胃脘当心而痛，上支两胁膈咽不通，食饮不下，取三里。夫咽者，咽物之门户也。膈者，上焦胸中心肺之分野，不通者，升降之气，上不得交。又云：清气在下则生飧泄，泄黄如糜，米谷不化者是也。浊气在上则生胀，腹中满不得大便，或大便难，或先结后溏皆是也。浊气在上当降而不降者，乃肾肝吸人之阴气，不得下而反在上也，胃气逆上，或为呕，或为吐，或为哕者，是阴火之邪上冲，而吸入之气不得入，故食不下也，此皆气冲之火逆，胃之脉反上而作者也，清气在下则生飧泄者，胃气未病之日，当上行心肺而营经也，因饮食失节，劳役形体，心火乘于土位，胃气弱而下陷于阴中，故米毇入而不得升，反降而为飧泄也。膈咽之间，交通之气，不得表里者。皆冲脉上行，逆气所作也。盖胃病者，上支两胁膈咽不通，饮食不下，取三里者是也，针经云：清浊相干，乱于胸中，是为大悗，悗者，惑也。气不交通，最为急证，不急去之，诸变生矣。圣人治此有要法，阳气不足，阴气有余，先补其阳，后泻其阴，是先令阳气升发在阳分，而后泻阴也，春夏之月，阳气在经，当益其经脉，去其血络，秋冬阳气降伏，当先治其藏府，若有噎有塞，塞者，五藏之所生，阴也，血也。噎者，六府之所生，阳也，气也。二者皆由阴中伏阳而作也，今立四气用药并治法于后。

　　冬三月，阴气在外，阳气内藏，当外助阳气，不得发汗，内消阴火，勿令泄泻，此闭藏周密之大要也。盛冬乃水旺之时，水旺则金旺，子能令母实，肺者肾之母，皮毛之阳，元本虚弱，更以冬月助其令，故病者善啑，鼻流清涕，寒甚出浊涕，啑不止，比常人大恶风寒，小便数而欠，或上饮下便，色清而多，大便不调，夜寒无寐，甚则为痰咳，为呕，为哕，为吐，为唾白沫，以至口开目瞪，气不交通，欲绝者。

　　吴茱萸丸主之。

　　吴茱萸，草豆蔻仁（各一钱二分），橘皮，益智仁，人参，黄耆，升麻（各八分），泽泻，白僵蚕，姜黄，柴胡（各四分），当归身，炙甘草（各六分），木香（二分），青皮（三分），大麦蘗（一钱五分），半夏（一钱）。

　　右件为细末，汤浸蒸饼为丸，如绿豆大，细嚼三十丸，白汤送下，无时。

　　夏三月，大暑，阳气在外，阴气在内，以此病而值此时，是天助正气，而挫其邪气，不治而自愈矣。然亦有当愈不愈者，盖阴气极盛，正气不能伸故耳，且如膈咽不通，咽中如梗，甚者前证俱作，治法当从时。利膈丸泄肺火，以黄耆补中汤送下，如两足痿厥，行步恇然，欹侧欲倒，臂臑如折，及作痛而无力，或气短气促而喘或不足以息，以黄耆，人参，甘草，白朮，苍朮，泽泻，猪苓，茯苓，橘皮等，作汤送下滋肾丸一百五十丸，六七月之间湿热之令大行，气短不能言者，加五味子，麦门冬。如下痞膨闷，食不下，以上件白朮苍朮等汤，送下消痞丸五七十丸，更当审而用之。

　　利膈丸

　　主胸中不利，痰嗽喘促，脾胃壅滞。木香（七钱），槟榔（七分半），厚栱（姜制二两）人参，藿香叶，枳实（麸炒），炙甘草，当归（各二两），大黄（酒浸焙秤二两）。

　　右为细末，滴水和丸，或少用蒸饼亦可，如桐子大，每服三五十丸，食后诸饮下。

　　消痞丸。

　　治一切心下痞闷及积，年久不愈者。

　　黄连（去须拣净炒六钱），黄芩（刮黄色六钱），姜黄，白朮（各一两），人参（四钱），炙甘草（二钱），缩砂仁（三钱），枳实（麸炒黄色半两），橘皮（四钱），干生姜（二钱），半夏（汤洗七次四钱），曲（炒黄色二钱），一方加泽泻，厚朴（各三钱），猪苓（二钱半）。

　　右为极细末，汤浸蒸饼为丸，如桐子大，每服五七十丸至百丸，白汤送下，食后服。

　　黄耆补中汤。

　　黄耆（一钱），人参（八分），炙甘草，白朮，苍朮，橘皮（各半两），泽泻，猪苓，茯苓（各三分）。

　　右咀，都作一服，水二盏煎至一盏，去滓，大温送下上件丸药。

　　本草十剂。

　　宣可以去壅，姜橘之属是也，此大略言之。盖外感六淫之邪，欲传入里，三阴尚实而不受逆，邪气于胸中窒塞不通，而或哕或呕，所谓壅也，仲景云：呕多虽有阳明证，不可攻之，况干哕者乎，三阴者脾也，故单用生姜，宣散必愈，若呕者有声而有物，邪在胃系，未深入胃中，以生姜橘皮治之，或以霍香丁香半夏，亦此之类投之，必愈。此天分气分虚无处，一无所受，今乃窒塞，仲景谓，膈之上属上焦，悉属于表，或有形质之物，因而越之则可，若气壅则不可越之者，吐也。亦无下之理，破气药也。辛泻气，若阴虚秽气逆上，窒塞呕哕，不足之病，此地道不通也，止当用生地黄，当归，桃仁，红花之类，和血凉血润血，兼用甘药以补其气，微加大黄芒硝以通其闭，大便利，邪气去，则气逆呕哕自不见矣，复有胃中虚热，谷气久虚，发而为呕哕者，但得五谷之阴以和之，五谷皆属阴，或食或饮，白汤皆止呕哕，则呕哕自止，且如小儿斑后，余热不退，痂不收敛，大便不行，一谓血燥，则当以阴药治血，因而补之，用清凉饮子，通利大便，而泻其热也。洁古云：凉风至而草木实，夫清凉饮子，乃秋风彻热之剂，伤寒家，邪入于里，日晡潮热，大渴引饮，谵语躁狂，不大便，是谓胃实，乃可攻之。夫胃气为湿热所伤，以承气汤泻其土实，元气乃得周流，承气之名，于此见矣。今衰世人，以苦泻火，故备陈之除热泻火非甘寒不可，苦寒泻火，非徒无益，而反害之，故谆谆及此，至如孙真人言，生姜呕家之圣药，谓上焦气壅，表实而言之，非以泻气而言之也。

　　若脾胃虚弱，谷气不行，荣卫下流，清气不上，胸中闭塞，惟益胃，推扬谷气而巳，不宜泻也，若妄以泻气泻血药下之，下之则转增闭塞疼痛，或变作结胸，复下其膈，由此致危者多矣，针经说，阿欠哕唏，振寒噫啑，亸涕泪出，太息，涎下，耳中鸣，自啮舌，颊唇视生，病者补之，此十二邪者，皆奇邪之走空窍者也，凡邪之所在，皆为不足，宜补而不宜泻，空窍者，胃之清气能通也，胃气虚，则谷气不上行，是气路不利，经云：廉泉玉英者，津液之道路也，津液不上，胸中气路不开，亦令人哕，勿作外实，辛（幸）药生姜之类，泻其壅滞，盖肺气已虚，而反泻之，是重泻其气，必胸中如刀劙之痛，与正结胸无异，亦声闻于外，用药之际，可不慎哉。

　　通可以去滞，通草防巳之属是也。防巳大苦寒，能泻血中大热之滞也，亦能泻大便，与大黄气味同者，皆可泻血滞，岂止防巳而已，通草甘淡，能助西方秋气下降，利小便，专泻气滞也，小便气化，若热绝津液之源于肺，经源绝则寒水断流，故膀胱受湿热，津液癃闭，约缩小便不通，宜以此治之。其脉右寸洪缓而数，左尺亦然，其证胸中烦热，口燥，舌干咽嗌亦干，大渴引饮，小便淋沥，或闭塞不通，胫朘脚热，此通草主之，凡与通草同者，茯苓，泽泻，通草，猪苓，琥珀，麦，车前子之类，皆可以渗泄，利其滞也，此虽泄气滞，小便不利，于肺中有所未尽尔，予昔寓长安，有王善夫，病小便不通，渐成中满，腹大坚硬如石，壅塞之极，脚腿坚胀，破裂出黄水，双睛凸出，昼夜不得眠，饮食不下，痛苦不可名状，其亲戚辈求治，病人始病不渴，近添呕哕，所服治中满，利小便之药甚多，细思素问云：无阳者，阴无以生，无阴者，阳无以化，膀胱，津液之府，气化乃能出矣。此病小便癃闭，是无阴，阳气不化者也。凡利小便之药，皆淡味渗泄为阳，止是气药，谓禀西方燥金之化，自天降。地是阳中之阴，非北方寒水，阴中之阴所化者也。此盖奉养太过，膏梁积热，损北方之阴，肾水不足，膀胱肾之室，久而干涸，小便不化，火又逆上而为呕哕，非膈上所主也，独为关，非格病也。洁古曰：热在下焦，填塞不便，是治关格之法。今病者，内关外格之证悉具，死在旦夕。但治下焦乃可愈，遂处以禀北方之寒水所化，大苦寒气味者。

　　黄柏，知母（各二两），酒洗之，以肉桂为之引，用所谓寒因热用者也。同为极细末，煎熟水为丸，如桐子大，焙干，空腹。令以沸汤下二百丸，少时来报，药服须臾，如刀刺前阴，火烧之痛，溺如瀑泉涌出，卧具尽湿，床下成流，顾盻之间，肿胀消散，故因记之。或曰：防己之性若何？曰：防己大苦寒，能泄血中之湿热，通血中之滞塞，补阴泻阳，助秋冬，泻春夏药也。比之于人，则险而健者也。险健之小人，幸灾乐祸，遇风尘之警，则首为乱阶然，而见善亦喜，逢恶亦怒，如善用之，亦可以敌凶暴之人，保险固之地，此瞑眩之药，圣人有存而不废耳。大抵闻其真则可恶，下咽则令人身心为之烦乱，饮食为之减少，至于十二经有湿热壅塞不通，反治下疰脚气，除膀胱积热，而庇其基本，非此药不可，真行经之仙药，无可代之者。复有不可用者数事，若遇饮食劳倦，阴虚生内热，元气谷气已亏之病，以防巳泄大便，则重亡其血，此不可用一也，如人大渴引饮，是热在上焦肺经气分，宜淡渗之。此不可用二也，若人久病津液不行，上焦虚渴，宜补以人参葛根之甘温，用苦寒之剂则速危，此不可用三也。若下焦有湿热，流入十二经，致二阴不通，然后可审而用之耳。

　　补可以去弱，人参羊肉之属是也。夫人参之甘温，能补气之虚，羊肉之甘热，能补血之虚，羊肉有形之物也，能补有形肌肉之气，凡气味与人参羊肉同者，皆可以补之，故云属也。人参补气，羊肉补形，形气者，有无之象也。以大言之，具天地两仪者也，以小言之，则人之阴阳气血也。以之养生，则莫重于斯，以天地物类论之，则形者，坤土也。人之脾胃也，乃生长万物也，地欲静，静则万物安，坤元，一正之土，亘古不迁者也，耕种之土，乃五行运用者也，动之有时，春耕是也，若冬时动之，令天气闭藏者，泄地气凝聚者，散精气竭绝，万化不安，亦如人之劳役形体，则大病生焉。故曰：不妄作劳则明，当静之时，若劳役妄作，则百脉争张，血脉沸腾，精气竭绝，则九窍闭塞，卫气散解，夫以人参甘草之类，治其已病，曷若救其未病，为拔本塞源之计哉，内经云：志闲少欲，饮食有节，起居有常，减其思虑，省语养气，庶几于道，何病之有，如或不慎，病形已彰，若能调其脾胃，使荣气旺，清气上升，则四藏各得其所，以气论之，天地人三焦之气各异，损其脾者，益其气，损其脾胃，调其饮食，适其寒温，黄耆之甘温，能补皮毛之气，人参之甘温，能补肺之气，甘草之甘温，能补脾胃之中，经营之气，肺主诸气，气旺则精自生形自盛，血气以平。故曰：阳生则阴长，此之谓也，血不自生，须得生阳气之药，血自旺矣。是阳主生也，若阴虚，单补血，血无由而生，无阳故也。仲景人参为补血药，其以此欤，乃补气补血之大略也。

　　泄可以去闭，葶苈大黄之属是也。此二味皆大苦寒。气味俱厚。不减大黄，又性过于诸药，以泄阳分，肺中之闭也，亦能泄大便，为体轻象阳故也，大黄之苦寒，能走而不守，泄血闭也，血闭者，谓胃中粗秽，有形之物闭塞者也，阳明病，胃家实是也，日晡潮热，大渴躁作，有形之热，故泄其大便，使通和汗出而愈矣。一则治血病，泄大便，一则泄气闭，利小便，若经络中及皮毛分肉间，但有疼痛，一概用牵牛大黄下之，乖戾甚矣。通则不痛，痛则不通，痛随利减，当通其经络，则疼痛去矣。如轻可以去实，麻黄葛根之属是也。谓如头痛，当以细辛川芎之类通之，则无所凝滞，即痛随利减也。臂痛有六道经络，究其痛在何经络之闭，以行本经，行其气血，气血通利则愈矣。若表上诸疼痛，便下之，则不可。当详细而辨之也。

　　轻可以去实，麻黄葛根之属是也。夫六淫有余之邪，客于阳分，皮毛之间，腠理闭拒，谓之实也。实者，荣卫气血不行之谓也。宜以轻利开腠理，致津液通气也。皮毛经络寒邪之实去矣。故二药之体，轻清成象，象气之轻浮也。寒邪为实，轻可以去之，然大同而小异，盖麻黄微苦，为阴之阳，可入足太阳寒水之经，其经循背下行，本寒而又受外寒，汗出乃愈。当以发之，葛根味甘温，可以发足阳明燥火之经，身已前所受寒邪也。非正发汗之药，谓阳明禁发汗，利小便，但解去经络肌肉间寒邪，则气和汗自出矣。麻黄专发汗，去皮毛气分寒邪，葛根和解血分寒邪，乃一阴一阳，能泻表实，不能泻里实，若饮食劳倦杂病，自汗表虚之证，认作有余便用麻黄发之，汗大出则表益虚，此盖不知表虚宜补，其亡阳闭其自汗，秋冬用桂枝，春夏用黄耆代之，黄耆者，能治虚劳自汗，阳明摽病者也，阳明胃，主自汗，小便数，若以人参甘草之补，补之脾胃实，脾胃实则卫气行，卫气行则表自实，表既实，自汗何由而出，清气上行，虽飧泄亦止矣。此治其本也。葛根虽为和解之药，亦不可用，用之则重虚其表，仲景所论，内外不足，自汗之证，大禁发汗，利小便。若已经发寒汗，寒邪未去，虽发汗数多，不可禁也。寒邪已云（去），重发其汗，则脱人元气，若多汗小便赤涩不得利，小便为汗夺津液故也，汗家不得重发汗，小便多不得发汗，汗多不得利小便，小便多不得重利小便，圣人所以切禁此者，为津液乃气血之基本也，一云亡阳，一云脱血，病人重发汗，重利小便，必脱元气，七神无依，则必危困矣。因辨麻黄葛根之宜禁，故兼及之。

　　中风同从高坠下。

　　夫从高坠下，恶血留于内，不分十二经络，圣人俱作风中，肝经留于胁下，以中风疗之，血者皆肝之所主，恶血必归于肝，不问何经之伤，必留于胁下，盖肝主血故也，痛甚则必有自汗，但人有汗出皆为风证，诸痛皆属于肝木，既败血凝冱，从其属，入于肝也，从高坠下，逆其上行之血气，非肝而何，非伤风无汗，既自汗，必是化也，破血行经之药治之。

　　伤元活血汤。

　　治从高坠下，恶血留于胁下，及疼痛不可忍。

　　柴胡（半两），蒌根，当归（各三钱），红花，甘草，山甲（炮各二钱），大黄（酒浸一两），桃仁（酒浸去皮尖研如泥五十个）。

　　黄帝针经云：有所堕坠，恶血留内，若有所大怒，气上而不行，下于胁，则伤肝，肝胆之经俱行于胁下，经属厥阴少阳，宜以柴胡为引，用为君，以当归和血脉，又急者，痛也。甘草缓其急，亦能生新血，甘生血，阳生阴长，故也为臣，川山甲，瓜蒌根，桃仁，红花，破血润血为之佐，大黄酒制，以荡涤败血为之使，气味和合，气血各有所归，痛自去矣。右件除桃仁外，挫如麻荳大，每服一两，水一盏半，酒半盏，同煮至七分，去滓，大温服之，食前。以利为度，得利痛减，不尽服。

　　乳香神应散。

　　治从高坠下，疼痛不可忍，及腹中疼痛。

　　乳香，没药，雄黑豆，桑白皮，独科栗子（各一两），破故纸（二两炒香）。

　　右为细末，每服半两，醋一盏，于砂石器内煎至六分，入麝香少许，去滓温服。

　　当归导滞散。

　　治落马坠车，打扑损伤，瘀血，大便不通，红肿青黯，疼痛昏闷，畜血内壅欲死。

　　川大黄（一两），川当归（一分），麝香（少许）。

　　右三味，除麝香另研外，为极细末，研匀，每服三钱，热酒一盏调下，食前内，瘀血去，或骨节折疼痛不可忍，以定痛接骨紫金丹治之。

　　紫金丹。

　　川乌头（炮），草乌头（炮各一两），五灵脂，木鳖子（去壳），骨碎补，葳灵仙，金毛狗脊，自然铜（醋焠七次），防风，地龙（去土），乌药，青皮（去白），陈皮（去白），茴香，黑牵牛（各半钱），乳香，没药，红娘子，麝香（各二钱半），禹余粮石（醋炒四两）。

　　右为细末，醋面糊为丸，如桐子大，每服十丸至二十丸，酒调下，病在上，食后。病在下，食前。

　　圣灵丹。

　　治打扑损伤，及伤折疼痛不可忍者。

　　乳香（半两），乌梅（去核五个），莴苣子（一大盏炒黄取二两八钱），白米（一捻）。

　　右为细末，炼蜜和丸，如弹子大，每服一丸，细嚼，热酒送下，吃子，一伏时不痛，如痛再服。

　　凡卫气留于腹中，积蓄不行，脉弦急，及腹皮急蕴不得常所，支胁胃中满，喘呼逆息者。

　　调中顺气丸。

　　治三焦痞滞，水饮停积，胁下虚满，或时刺痛。

　　木香，白豆蔻仁，青皮（去白），陈皮（去白），京三棱（炮各一两），大腹子，半夏（汤洗七次各二两），缩砂仁，槟榔，沉香（各半两）。

　　右为细末，水糊为丸，如桐子大，每服三十丸，渐加至五十丸，煎陈皮汤下。

　　沉香导气散。

　　治一切气不升降，胁肋刺痛，胸膈闭塞。

　　沉香，槟榔（各二钱半），人参，诃子肉，大腹皮（剉炒各半两），乌药（剉），麦蘗（炒），白朮，神曲炒，厚朴（姜制），紫苏叶（各一两），香附（炒一两半），姜黄，红皮，炙甘草（各四两），京三棱（炮），广茂（炮），益智仁（各二两）。

　　右为极细末，每服二钱，食前沸汤点服。

　　清气在下则生飧泄，浊气在上则生胀，此阴阳反作，病之逆从也，饮食失节则为胀，又湿热亦为胀，右关脉洪缓而沉弦，脉浮于上，是风湿热三脉合而为病也，是脾胃之令不行，阴火亢甚，乘于脾胃，故膈咽不通，致浊阴之气不得下降，而大便干燥不行，胃之湿，与客阴之火俱在其中，则胀作，使幽门通利，泄真阴火，润其燥血，生益新血，则大便不闭，吸门亦不受邪，浊阴得下归地也。经云：中满者泄之于内，此法是也。

　　木香顺气汤。

　　治浊气在上则生胀。

　　木香（三分），厚朴（姜制四分），青皮（去白），陈皮，益智仁，白茯苓（去皮），泽泻，干生姜，半夏（汤洗），吴茱萸（汤洗各二分），当归（五分），升麻，柴胡（各一分），草豆蔻（面裹烧去皮三分），苍朮（泔浸三分）。

　　右咀，都作一服，水二大盏，煎至一盏，去滓，大温服，食前，忌生冷硬物及怒。经云：留者行之，结者散之，以柴胡升麻苦平，行少阳阳明二经，发散清气，运行阳分为君，以生姜，半夏，草豆蔻仁，益智仁，辛甘大热，消散中寒为臣，厚朴，木香，苍朮，青皮，苦辛大温，通顺滞，当归，人参，陈皮，辛甘温，调和荣卫，滋养中气，浊气不降，以苦泄之。吴茱萸，苦热泄之者也。气之薄者，阳中之阴，茯苓甘平，泽泻咸平气薄，引导浊阴之气自天而下，故以为佐，气味相合，散之泄之，上之下之，使清浊之气，各安其位也。

　　范天騋夫人，先因劳役饮食失节，加之忧思气结，病心腹胀满，旦食则不能暮食，两胁刺痛，诊其脉弦而细，至夜浊阴之气当降而不降，胀尤甚，大抵阳主运化，饮食劳倦，损伤脾胃，阳气不能运化精微，聚而不散，故为胀满，先灸中脘，乃胃之募穴，引胃中生发之气上行阳道，又以前药助之，使浊阴之气自此而降矣。

　　沉香交泰丸。

　　治浊气在上而扰清阳之气，郁而不伸以为胀。

　　沉香，白朮，陈皮（去白各三钱），枳实（麸炒去穰），吴茱萸（汤洗），白茯苓（去皮），泽泻，当归（洗），木香，青皮（去白各二钱），大黄（酒浸一两），厚朴（姜制半两）。

　　右件各拣净，同为细末，汤浸蒸饼为丸，如桐子大，每服五十丸至七八十丸，温白汤下，食前微利即止。

　　呕欬气喘。

　　所谓呕欬上气喘者，阴气在下，阳气在上，诸阳气浮无所依从，故呕欬上气喘也。

　　加减泻白散。

　　治阴气在下，阳气在上，咳嗽呕吐，喘促。

　　桑白皮（一两），地骨皮（七钱），甘草，陈皮，青皮（去白），五味子，人参（去芦各半两），白茯苓（三钱）。

　　右件咀，每服四钱，水一盏半，入粳米十粒，同煎至一盏，去滓大温服，食后。

　　神秘汤。

　　治病人不得卧，卧则喘者，水气逆上乘于肺，肺得水而浮，而使气不通流，其脉沉大，宜此治之。

　　橘皮（洗），生姜，紫苏叶，人参，桑白皮（剉炒各半两），木香，白茯苓（去皮各三钱）。

　　右咀，以水三升，煎至一升，去滓，大温，分三服。

　　加减三奇汤。

　　治咳嗽上气，痰唌喘促，胸膈不利。

　　桔梗（去芦半两），半夏（汤洗七钱），陈皮（去白），甘草，青皮（去白），人参（去芦各半两），杏仁（三钱研），五味子（四钱），加紫苏叶，桑白皮（各半两）。

　　右咀，每服四钱，水二大盏，生姜三片，煎至一盏，去滓，大温服，食后。

　　饮食劳倦论。

　　古之至人，穷于阴阳之化，究乎生死之际，所著内经，悉言人以胃气为本，人受水谷之气以生，所谓清气，营气，运气，卫气，春升之气，皆胃气之别称也，夫胃为水谷之海，饮食入胃，游溢精气，上输于脾，脾气散精，上归于肺，通调水道，下输膀胱，水精四布，五经并行，合于四时五藏，阴阳揆度以为常也，苟饮食失节，寒温不适，则脾胃乃伤，又喜怒忧恐，损耗元气，既脾胃气衰，元气不足而心火独盛，心火者，阴火也。起于下焦，其系系于心，心不主，令相火代之，相火，下焦包络之火，元气之贼也，火与元气不两立，一胜则一负，脾胃气虚则下流于肾肝，阴火得乘其上位，故脾胃之证，始得之则气高而喘，身热而烦，其脉洪大而头痛，或渴不止，其皮肤不任风寒而生寒热，盖阴火上冲则气高喘而烦热，为头痛，为渴，而脉洪，脾胃之气下流，使谷气不得升浮，是春生之令不行，则无阳以护其荣卫，故不任风寒，乃生寒热，此皆脾胃之气不足所致也，然而外感风寒所得之证颇同而实异，内伤脾胃乃伤其气，外感风寒乃伤其形，伤其外为有余，有余者泻之，伤其内为不足，不足者补之。汗之下之，吐之克之之类皆泻也，温之和之，调之养之之类皆补也，内伤不足之病，苟误认作外感有余之病，而反泻之，则虚其虚也，实实虚虚，损不足而补有余，如此死者，医杀之耳，然则奈何？曰：惟当以辛甘温之剂，补其中而升其阳，甘寒以泻其火则愈矣。劳者温之，损者温之，温能除大热，大忌苦寒之药泻其土耳，今立

　　补中益气汤主之。

　　黄耆（五分，病甚劳役热甚者一钱），当归身（二钱，酒焙干或日干以和血脉），人参（去芦三钱，有嗽去之），白朮（三分以调中气），柴胡（二分，引清气上升行少阳之经），炙甘草（五分），升麻（二分，引胃气上升而复其本位，便是行春升之令），橘皮（三分，以导滞气又能益元气，得诸甘药乃可，若独用泻胃气），一方加白芍药，黄柏，红花。

　　右件咀，都作一服，水二盏煎至一盏，去柤，大温服，食远。

　　夫脾胃虚者，因饮食劳倦，心火亢甚，而乘其土位，其次肺气受邪，须用黄耆最多，甘草人参次之，脾胃一虚，肺气先绝，故用黄耆以益皮毛而闭腠理，不令自汗损其元气，上喘气短，人参以补之。心火乘脾，须炙甘草之甘以泻火热，而补脾胃中元气，若脾胃急痛并大虚，腹皮急缩者。最宜多用。急者缓之，胃中清气在下，必加升麻柴胡以引之，引黄耆甘草上升，能补卫气之散解，以缓带脉之缩急，二味苦平味薄者，阴中之阳，而引清气上升也。黄耆，人参，甘草三味皆甘温为主，凡脾胃虚乃必用之药，气乱于胸，为清浊相干，用去白橘皮以理之，又能助阳气之升以散滞气，助诸甘辛为用也。口干嗌干者，加葛根。脾胃气虚不能升浮，为阴火伤其生发之气，荣血大亏，营气不营，阴火炽盛，是血中伏火日渐煎熬，血气日淢，心包与心主血，血减则心无所养，致使心乱而烦，病名曰悗。悗者，心惑而烦闷不安也。故加辛温甘温之剂生阳，阳生则阴长，或曰甘温何能生血？云：仲景之法，血虚以人参补之，阳旺则能生阴血，更加当归和之，又宜加黄柏以救肾水，能泻阴中之伏火，如烦犹不止，少加生地黄，补肾水，水旺而心火自降，如气浮心乱，以

　　朱砂安神丸镇固之则愈。

　　朱砂（半两，另研水飞阴干秤），黄连（去须，拣净酒洗，秤六钱），炙甘草（五钱半），生地黄（二钱半），当归（去芦二钱半）。

　　右件四味为细末，另研朱砂，水飞如尘，阴干为衣，汤浸蒸饼为丸如黍米大，每服十五丸，津唾咽之，食后。热淫所胜，治以甘寒，以苦泻之，以黄连之苦寒，去心烦除湿热为君，以甘草生地黄之甘寒，泻火补气滋生阴血为臣，以当归补其血不足，朱砂纳浮溜之火而安神明也。

　　四时用药加减法：

　　长夏湿土，客邪大旺，加苍朮，白朮，泽泻，上下分消其湿热之气，湿热大胜，主食不消，故食减不知谷味，则加曲以消之，加五味子，麦门冬，助人参泻火，益肺气助秋损也，在三伏中为圣药。

　　填塞咽喉，阳气不得出，病名曰塞，阴气不得降，病名曰噎。噎塞迎逆于咽喉胸膈之间，令诸经周身阳气不行，令人口开目瞪气欲绝者，何也？清气在阴，浊气在阳，清浊相干，乱于胸中，是为大悗，夏月加青皮，陈皮，益智，黄柏，泄阴火之上逆，或以消痞丸，滋肾丸，各七八十丸则愈，冬月加吴茱萸，大热大辛苦之味以泻阴寒之气则愈，食不消则加炒曲，空心，约宿食消尽服之，待少时，以美膳压之，不令胸中停留也，食不下乃胸中有寒，胃上有寒，或气寒涩滞，加青皮，陈皮，木香，此三味为定法。

　　冬月加益智仁，草豆蔻仁，夏月少加黄芩，黄连，秋更加槟榔，草豆蔻仁，缩砂仁，白豆蔻仁，如春初犹寒，更少加辛热之剂，以补春气之不足，为风药之佐，益智，草豆蔻可也。

　　冬月咳嗽者，加不去节麻黄五分，如秋凉亦加，如春月天温，只加佛耳草款冬花各三分，若痰嗽久病，肺中伏火者，去人参，防痰嗽增益耳。然调和阴阳血气之际，甘温为必用之药，脉洪大兼见热证，少加黄芩，黄连，生地黄，甘草，脉缓显沉困，怠堕无力者，湿胜也。加苍朮，泽泻，人参，白伏苓，五味子，脉涩，气滞涩者，加当归身，木香，天门冬，青陈皮，觉寒者加桂枝，黄耆。不足，病虽见热证，须加寒热药，不宜多以从权，头痛有痰，沉重懒倦者，乃太阴痰厥头痛，加半夏五分，生姜三二分，若更烦乱，如腹中或周身有刺痛，皆血涩不足，加当归身，胁下急或痛甚，俱加柴胡，甘草，人参，腹中气上逆者，冲脉逆也，加黄柏三分，黄连二分以泻之，多唾或唾白沬，胃口上停，寒也。加益智仁，如少气不足以息，服正药二三服，犹气短促，此膈上及皮表间有寒所遏，当引阳气上升则愈，多加羌活，独活，升麻，柴胡，藁本次之黄耆倍之，扪之而肌热者，表证也。只服正药一二服，得微汗则已，躁热作蒸，蒸而热者，肾间伏火上腾也，加黄柏，生地黄各三分，脚膝痿软，行步乏力或痛，乃肾肝伏热，少加黄柏，空心服。如不愈更加汉防己五分则愈，使脚膝中气力涌出矣。脉缓有痰而痞，加半夏，黄连，脉弦四肢满闷，便难，而心下痞，加黄连，柴胡，甘草，大便秘躁，心下痞，加黄连，桃仁，少加大黄，当归身，心下痞夯闷者，加白芍药，黄连，心下痞，腹胀，加五味子，白芍药，缩砂仁，如天寒，少加干姜，或中桂，心下痞，觉中寒，加附子，黄连，心下痞加黄连，生姜，橘皮，冬月加黄连，木香，藿香叶，能食而心下痞，加黄连五分，枳实三分，胸中气滞，加去白青皮，嗌痛颌肿，脉洪大，面赤者，加黄芩，桔梗，甘草。耳鸣，目黄，颊颌肿，头肩臑肘臂外后廉痛，面赤，脉洪大者，以羌活，防风，甘草，藁本以通其经血，加黄芩，黄连消其肿，人参，黄耆，益元气而泻火邪，如脉紧面白喜嚏，或面色恶者，皆寒也。亦羌活等四味中加之，当泻足太阳也，不用寒药。小便遗失，肺金虚也。宜安卧养气，以黄耆人参之类补之，不愈是有热也，加黄柏，生地黄，切禁劳役，卧而多惊，小便淋溲者，邪在少阳厥阴，亦宜太阳经所加之药，更添柴胡半钱，如淋加泽泻半钱，以下焦风寒合病也。肾肝之病同一治为，俱在下焦，非风药行经则不可，乃受客邪之湿热也，宜升举发散以除之，头痛加蔓荆子半分，痛甚加川芎二分，顶痛脑痛加藁本三分，若苦头痛加细辛二分，诸头痛并用此四味足矣。脐下痛者加熟地黄三分，不已者，大寒也。其寒从传变中来，加肉桂三分，偏阅内经，少腹痛皆寒，非伤寒厥阴之证也，仲景以抵当汤丸主之，乃血结下焦膀胱，身有疼痛，及身重者，湿也。以五苓散主之，如风湿相抟，一身尽痛，加羌活防风各五分，升麻柴胡各五分，藁本苍朮各一钱，所以然者，为风药也。能胜湿，故另作一服与之，肩背痛汗出小便数而久者，风热乘肺，肺气郁甚也，当泻风热则愈，以

　　人参益肺散主之。

　　柴胡，升麻，黄耆（各一钱），羌活，防风，人参，甘草，陈皮（各五分），藁本（三分），青皮，黄芩，白豆蔻仁（各二分）。

　　右咀，都作一服，水二盏煎至一盏，去滓温服，食后。如面色白，脱色气短者，不可服。

　　肩背痛不可迥顾者，此手太阳气郁而不行，以风药散之，脊痛项强，腰似折项似拔者。此足太阳经不通行，以

　　通气防风汤主之。

　　羌活，独活（各一钱），藁本，防风，甘草（各五分），川芎，蔓荆子（各三钱）。

　　右咀，都作一服，水二盏煎至一盏，去滓温服，空心。如身重，腰沉沉然，经中有寒湿也，更加酒洗汉防己五分，轻者附子，重者川乌头，腹中痛不恶寒，加黄芩芍药，腹中痛恶寒而脉弦者，小建中汤。如脉沉细者，理中汤之类主之。腹痛在寒凉时，加半夏，益智，草豆蔻之类。

　　胃脘当心而痛，气欲绝者，胃虚之极也。俗言心痛以

　　草豆蔻丸主之。

　　草豆蔻（一钱四分，面裹烧熟，去皮脐秤），吴茱萸（汤洗去苦焙秤），益智仁，陈皮，白僵蚕，黄耆，人参（各八分），生甘草，炙甘草，当归身，青皮（各六分），神曲末，姜黄（各四分），桃仁（去皮尖汤浸七个），泽泻（一钱小便数减半），半夏（汤洗七次一钱），大麦蘗（炒黄钱半），柴胡（四分详胁下痛多少用之）。

　　右一十八味，除桃仁另研如泥外，为极细末同研匀，汤浸蒸饼为丸，如桐子大，每服三十丸，热白汤送下，食远。旋斟酌多少用之。

　　夫脾胃之证，始则热中，终则寒中，阴盛生内寒，厥气上逆，寒气积于胸中，是肾水反来侮土，此所谓胜者妄行也，作中满腹胀，作涎，作清涕，或多溺，足下痛不能任身履地，骨乏无力，喜睡，两丸多冷，时作阴阴而痛，或妄见鬼状，梦亡人，腰背脾眼腰脊皆痛，而不渴不泻，不渴不泻则温气去寒独留，寒独留则血凝冱，血凝冱则脉不通，故其盛脉大以濇，曰寒中，当以

　　白朮附子汤主之。

　　白朮，附子（炮去皮脐），苍朮，陈皮，厚朴（姜制），半夏（汤洗七次），茯苓，泽泻，猪苓（去皮半两），肉桂（四钱）。

　　右件剉如麻豆大，每服半两，水三盏，生姜三片，同煎至一盏，去滓，食前温服，量病人虚实加减多少。

　　滑脉生癫疝。

　　丁香练实丸。

　　治男子七疝，痛不可忍，妇人瘕聚带下，皆任脉所主阴经也，乃肾肝受病，治法同归于一。

　　当归（去芦剉碎），附子（炮制去皮脐剉），川楝子（剉碎），茴香（炒）。

　　右四味，各一两剉碎，以好酒三升同煎，酒尽为度，焙干作细末，每秤药末一两，再入下项。

　　丁香，木香（各二钱），全蝎（十二个），玄胡（一两）。

　　右四味同为细末，入在前项当归等药末内，拌和酒糊为丸，如桐子大，每服三十丸至一百丸，温酒送下，空心食前，凡疝气带下者，皆属于风，全蝎治风之圣药，茴香川练子皆入小肠经，当归玄胡和血止痛，疝气带下皆积寒邪入小肠之间，故以附子佐之，丁香木香为引导也。

　　天台乌药散。

　　天台乌药，木香，茴香，青皮（去皮），良姜（炒各半两），槟榔（剉二个），川练子（十个），巴豆（七十粒）。

　　右八味，先以巴豆微打破，同练子用麸炒，候黑色豆麸不用，外为细末，每服一钱，温酒送下，疼甚者炒生姜热酒下亦得。

　　茴香练实丸。

　　川楝子（炒），茴香，山茱萸，食茱萸，吴茱萸（汤洗），青橘皮（去白），陈皮，马蔺花（醋炒），芫花（各一两）。

　　右为极细末，醋糊为丸如桐子大，每服三十丸，温酒送下，食前，量人虚实加减丸数，以利为验。

　　川苦楝散。

　　木香（一两，另为细末），茴香（拣净一两，盐一匙，一处炒茴香，黄色，去盐不用），川练子（一两，剉碎用，巴豆一十个，微破皮，与川练子一处，炒黄，不用巴豆）。

　　右件为极细末，每服二钱，温酒一盏调下，空腹。大抵此疾因虚得之，不可以虚而骤用补药，邪之所凑，其气必虚，留而不去，其病则实，故必先涤所蓄之邪，然后补之，是以诸方多借巴豆气者，盖为此。

　　泻之则胀已，汗之则疮已。

　　东南二方者，在人则为丙小肠热，甲胆风，小肠与胆皆居其下，其性炎上，其疮外有六经之形证，内无便溺之阻膈，饮食如故，清便自调，知不在里，非疽疮也，止痈疖也，小则为疖，大则为痈，其邪所受于下风湿之地，气自外而来，侵加于身者也。经云：营气不从，逆于内理，乃生痈肿，诸痛痒疮，皆属心火。此疮自外而入，是丙小肠左迁入于胆作痛而为痒也，此二方皆主血，血为病必痛，此元气不足，营气逆行，其疮初出，未有传变，在于肌肉之上，皮毛之间，只于风热六经所行经络，地分出矣。宜泻其风湿热，医者只知阴覆其阳则汗也，此宜发汗者，乃湿热郁其手足少阳，致血脉凝逆，使荣卫周身元气消弱也，其风热郁滞于下，其面色必赫赤而肿，微黯色（东方青，埋没之色也），风木之性上冲，颜必忿色，其人多怒，其疮之色亦赫赤肿硬，微脉止色，其疮之形势亦奋然高起，结硬而作痛也，其滞黯在左手，左手主表，左寸外洪缓，左关洪缓而弦，是客邪在于血脉之上，皮肤之间，宜急发其汗而通其荣卫，则邪气去矣。以

　　托里荣卫汤主之。

　　黄耆（半两），柴胡，连翘（各二钱），羌活，防风，当归身，生黄芩（各钱半），炙甘草，人参（各二钱），苍朮（三钱），红花，桂枝（各半两）。

　　右咀，都作一服，水酒各一大盏，同煎至一盏，去滓，大温服。

　　沉香海金砂丸。

　　治一切积聚，脾湿肿胀，肚大青筋，羸瘦恶证。

　　沉香（一钱），海金砂（一钱半），轻粉（一钱），牵牛头末（一两）。

　　右各秤分两，同为细末研，独科蒜如泥为丸，如桐子大，每服三十丸或五十丸，煎百沸，灯心通草汤送下，空腹食前，量大小虚实加减丸数，取利为验。

　　续随子丸。

　　治通身虚肿，喘闷不快。

　　人参，汉防巳，赤茯苓（面蒸），木香，槟榔（各半两），续随子，海金砂（五钱另炒），苦葶苈（四两纸隔炒）。

　　右为细末，枣肉为丸，如桐子大，每服二三十丸，煎桑根白皮汤送下。

　　海金砂散。

　　治脾湿太过，通身肿满，喘不得卧，腹胀如鼓。

　　牵牛（一两半，半生半炒），海金砂，甘遂（各半两）。

　　右为细末，每服二钱，煎倒流水一盏调下，食前，得宣利，止后服。

　　太阴所至为蓄满，中满霍乱吐下。

　　木香搨气丸。

　　治中满腹胀，下元虚损者。

　　陈皮（去白），萝卜子（炒各半两），胡椒，木香，草豆蔻（面裹烧去皮），青皮，蝎尾（去毒二钱半）。

　　右为细末，水糊为丸，桐子大，每服三十丸，温酒饮送下，食后忌服白粥百日，重者一年，小儿麻子大，桑白汤送下十丸，日三服，大人桐子大四十丸，如阴囊洪肿冰冷，次用沧盐干姜白面各三钱，水和交摊纸上涂用。

　　广茂溃坚汤。

　　治中满腹胀，内有积块，坚硬如石，令人坐卧不能，大小便涩滞，上喘气促，面色痿黄，通身虚肿。

　　厚朴，黄芩，草豆蔻，益智仁，当归（各五分），黄连（六分），半夏（七分），广茂，红花，吴茱萸，升麻（各二分），生甘草，柴胡，泽泻，神曲，青皮，橘皮（各三分），如渴加葛根四分。

　　右咀，都作一服，水二盏先浸，少时煎至一盏，去滓，大温服，食前。

　　导滞通经汤。

　　治脾湿有余，及气不宣通，面目手足浮肿。

　　陈皮，桑白皮，白朮，木香，茯苓（去皮各一两），霖雨时加泽泻（半两）。

　　右咀，每服半两，水二盏煎至一盏，去滓，大温服，食前。

　　赤茯苓丸。

　　治脾湿太过，四肢肿满，腹胀喘逆，气不宣通，小便赤涩。

　　葶苈（四两），防巳（二两），赤茯苓（一两），木香（半两）。

　　右件为细末，枣肉为丸，如桐子大，每服三十丸，煎桑白皮汤送下，食前。

　　诸脉按之无力，所生病证（并治法）。

　　六脉中之下，得弦细而濇，按之无力，腹中时痛，心胃控睪，阴阴而痛，或大便泄泻，鼻不闻香臭，清浊涕不止，目中泣出，喘喝痰嗽，唾出白沫，腰沉沉苦痛，项背胸皆时作痛，目中流火，口鼻恶寒，时头痛目眩，苦振寒不止，或嗽或吐，或呕或哕则发躁，蒸蒸而热，如坐甑中，必得去衣，居寒处或饮寒水则便过，其振寒复至，气短促，胸中满闷而痛，必有膈咽不通欲绝之状，甚则目瞪，声闻于外而泪涕涎痰大作，方过，其发躁须臾而已，振寒复至，或面白而不泽者，脱血也，悲愁不乐，情惨惨，意悲悲，健忘或善嚏，间出此风热，大损寒水，燥金之复也，如六脉细弦而濇，按之空虚，此大寒证，亦伤精气，以辛甘温甘热滑润之剂，以泻西方北方则愈。

　　姜附汤。

　　治中寒口噤，四肢强直，失音不语，或卒然晕倒，口吐涎沬，状如冒风，手足厥冷，或腹烦燥，兼治阴证伤寒，大便自利而发热者。

　　干姜（二两另为细末），附子（一两生用去皮脐细切）。

　　右和匀，每服三钱，水一盏半煎至七分，去柤温服，或虑此药，大燥即以附子理中汤相继服饵，姜附本治伤寒，经下之后又复发汗，内外俱虚，身无大热，昼则烦燥，夜则安静，不呕不喝，六脉沉伏，并宜服此，不知脉者，更须审之，兼治中脘虚寒，久积痰水，心腹冷痛，霍乱转筋，四肢厥逆，一方附子汤，以生用者名白通汤，加白朮倍之甘草减半，名生附白朮汤，治中风湿，昏闷恍惚，腹满身重，手足缓纵，漐漐自汗，失音不语，便利不禁，一方用姜附汤，加麻黄，白朮，人参，甘草等分，名附子麻黄汤，治中寒湿，昏晕缓弱，腰背强急，口眼喎斜，语声浑浊，心腹胀，气上喘急，不能转动，更宜审而用之。

　　沉香桂附丸。

　　沉香，附子（炮去支脐），干姜（炮），良姜（剉炒），官桂（去皮），茴香，川乌头（炮去皮脐，剉作块子，子如豆大，再炒令黄用），吴茱萸（汤浸洗去苦炒）。

　　右各一两为细末，用好醋煮，面糊为丸，如桐子大，每服五七十丸，熟米饮送下，空腹食前，日进二服，忌生冷硬物。

　　十全大补汤。

　　人参，肉桂，川芎，熟地黄，茯苓（去白），白朮，甘草，黄耆，当归（去芦），白芍药。

　　右件一十味，剉为麄末，每服二钱，水一盏，入生姜三片，枣二枚，同煎至七分，去滓温服，不拘时。

　　诸胀腹大，皆属于热。

　　诸胀腹大，皆属于热，此乃八益之邪有余之证，自天外而入，是感风寒之邪传里，寒变为热，作胃实，日晡潮热，大渴引饮，谵语，是太阳阳明，并大实大满者，大承气下之，少阳阳明微满实者，小承气下之，泄之则胀已，此之谓也。假令痎疟为胀满，亦有寒胀热胀，是天之邪气，伤暑而得之，不实时发，至秋暑气衰绝而疟病作矣，知其寒也，局方用交解饮子者是也，内虚不足，寒湿令人中满，及五脏六腑俱有胀满，更以脉家寒热多少，较之胃中寒则胀满，浊气在上则生胀，胀取三阳，三阳者，足太阳膀胱，寒水为胀腹暴满，按之不下，取太阳经络者，胃之募也，正同腹满胀，支鬲胠胁下厥上，胃过在太阴阳明，胃中寒湿郁遏也，太阴胀后，不利不欲食，食则呕，不得卧，按所说寒胀之多如此，中满治法，当开鬼门，洁净府，开鬼门者，谓发汗也，洁净者，利小便也，中满者泻之于内，谓脾胃有病，当令上下分消其气，下焦如渎，气血自然分化，不待泄滓濊，如或大实大满，大小便不利，从权以寒热药下之，或伤酒湿面，及味厚之物，膏粱之人，或食已便卧，使湿热之气不得施化，致令腹胀满，此胀亦是热胀，治热胀，分消丸主之，如或多食寒凉，及脾胃久虚之人，胃中寒则胀满，或藏寒生满病，以治寒胀，中满分消汤主之，病势大小用药轻重，临时加减，不敢少越耳。

　　中满分消丸。

　　治中满皷胀，气胀水气胀，大热胀，不治寒胀。

　　黄芩（去腐剉炒半两），姜黄，白朮，人参（去芦），炙甘草，猪苓（去黑皮各一钱），黄连（去须剉炒半两），白茯苓（去皮），缩砂仁，干生姜（各二钱），枳实（麸炒黄），半夏（汤浸七次各半两），厚朴（姜制一两），知母（剉炒四钱），泽泻（三钱），陈皮。

　　右细碾，茯苓泽泻生姜各各为末另秤外，共为极细末，秤入上三味，和匀水浸，蒸饼为丸，如桐子大，每服一百丸，焙热，白汤送下（寒因热用，故焙热服之），食远，量病人虚实加减。

　　中满分消汤。

　　治中满，寒胀寒疝，大小便不通，阴躁，足不收，四肢厥逆，食入反出，下虚中满，腹中寒，心下痞，下焦躁寒，沉厥奔豚不收，并宜服之。

　　益智仁，半夏，茯苓，木香，升麻（各三分），川乌头，泽泻，人参，青皮，当归，生姜，麻黄，柴胡，干姜，荜澄茄，黄连（各二分），黄耆，吴茱萸，草豆蔻，厚朴（各五分），黄柏（五分，使药又为热因寒用）。

　　右件剉如麻豆大，都作一服，水二大盏，煎至一盏，去滓，大温服，食前，大忌房劳，酒湿面，生冷硬物。诸呕吐酸，皆属于热。

　　霍香安胃散。

　　治胃虚弱不能饮食，呕吐不待腐熟。

　　藿香，丁香，人参（各二钱半），橘皮（半两）。

　　右件四味为细末，每服二钱，水一盏，生姜三片，同煎七分，和滓冷服，食前。

　　加减二陈汤。

　　治痰饮为患，或呕吐恶心，或头眩心悸，或中脘不快，或发为寒热，或因食生冷，脾胃不和，并宜服之。

　　丁香（一两），半夏，橘红（各五两），茯苓（三两），炙甘草（一两半）。

　　右咀，每服四钱，水一盏半，生姜七片，乌梅一个，煎至六分，去柤，热服，不拘时候，治痞疾加草豆蔻一两半，面裹烧熟用。

　　诸痿喘呕，今立热喘寒喘二方。

　　人参平肺散。

　　治心火刑肺，传为肺痿，咳嗽喘呕，痰涎壅盛，胸膈痞满，咽嗌不利。桑白皮（一两），知母（七钱），炙甘草，地骨皮（各半两），五味子（三百个），茯苓，青皮，人参（各四钱），陈皮（半两去白），天门冬（去心四钱）。

　　右件咀，水二盏，煎至一盏，去滓温服，食后。如热甚加黄芩（四钱），紫苏叶，半夏（洗各半两）。

　　参苏温肺汤。

　　治形寒饮冷，伤肺喘嗽，烦心胸满，气不得动畅。

　　人参，紫苏叶，甘草（各半两），肉桂，五味子，木香（各四钱），陈皮（去白），白朮（各六钱），半夏（姜制），白茯苓（去皮各半两），桑白皮（一两）。

　　右为麄末，每服半两，水一盏半，生姜三片，同煎至八分，去滓，大温服，食后。如冬寒，每服中加不去节麻黄五分，先洗去沬，下诸药。

　　诸脉有关有覆有溢。

　　滋肾丸。

　　治不渴而小便闭，邪热在血分也。

　　黄柏（三两，细剉酒拌阴干秤），知母（二两，酒浸阴干秤），肉桂（一钱半）。

　　右上三味，气味俱阴，以同肾气，故能补肾而泻下焦火也，桂与火邪同体，故曰寒因热用，凡诸病在下焦，皆不渴也，熟水为丸，百沸汤送下。

　　清肺饮子。

　　治渴而小便闭，邪热在气分也。

　　茯苓（去皮），猪苓（去皮），白朮（各三钱），泽泻，琥珀，瞿麦，肉桂（各五分），灯心，木通（七分），车前子（炮二钱），通草（二分），萹蓄（七分）。

　　右为极细末，每服半两，水一盏半，煎至一盏，带热服，或剉如麻豆大，作汤煎服亦可，局方中八正散，仲景五苓散亦宜用。

　　损其肾者益其精。

　　肾有两枚，右为命门相火，左为肾水，同质而异事也，夫损者，当损何藏而治之，形不足者温之，以气精不足者补之，以味气化精生味，和形长无阴，则阳无以化，当以味补肾，真阴之虚而泻其火邪，以封髓丹，滋肾丸，地黄丸之类是也，阴本既固，阳气自生，化成精髓，若相火阳精不足，宜用辛温之剂，世之用辛热之药者，治寒甚之病，非补肾精也。

　　还少丹。

　　大补心肾脾胃一切虚损，神志俱耗，筋力顿衰，腰脚沉重，肢体倦怠，血气羸乏，小便浑浊。

　　干山药，牛膝（酒浸一宿焙干），远志，山茱萸，白茯苓，五味子，巴戟（酒浸去心），石菖蒲，肉苁蓉（酒浸一宿切焙干），枳实（各一两），枸杞（一两半），杜仲（去皮姜汁并酒合涂炙熟），舶上茴香（各一两），熟地黄（一两半）。

　　右为细末，炼蜜同枣肉为丸，如桐子大，每服三十丸，温酒或盐汤送下，日三服，食前。五日觉有力，十日精神爽，半月气力颇壮，二十日目明，一月夜思饮食，冬月手足常暖，筋骨壮盛，如热加山栀子一两，心气不宁加麦门冬一两，少精神加五味子一两，阳弱加续断一两，常服齿坚，永无瘴疟，妇人服之，暖子宫，姿容悦泽。

　　补益肾肝丸。

　　治目中溜火，视物昏花，耳聋耳鸣，困倦乏力，寝汗憎风，行步不正，两足欹侧，卧而多惊，脚膝无力，腰已下消瘦。

　　柴胡，羌活，生地黄（炒），苦参，防巳（炒各半两），附子（炮），肉桂（各一钱），当归身（三钱）。

　　右件为细末，热水为丸，如鸡头大，每服四十丸，温水下，食前。

　　水芝丸。

　　连实去皮，不以多少，用好酒浸一宿，入大猪肚内，用水煮熟，取出焙干。

　　右为极细末，酒糊为丸，如鸡头大，每服五七十丸，温酒送下，食前。

　　上部有脉，下部无脉，其人当吐，食伤太阴也。

　　瓜蒂散。

　　瓜蒂，赤小豆（各等分）。

　　右二味为末，每服二钱匕，温浆水调下，取吐为度。

　　地黄丸。

　　治肾气虚，久新憔悴，寝汗发热，五藏齐损，瘦弱虚烦，骨蒸痿弱，下血。干山药，山茱萸（各四钱），泽泻，牡丹皮，白茯苓（各三钱），熟地黄（八钱）。

　　右为末，炼蜜为丸，如桐子大，每服五十丸，温水送下，空心。

　　三才封髓丹。

　　降心火，益肾水。

　　天门冬（去心），熟地黄，人参（去芦各半两），黄柏（三两），缩砂仁（一两半），甘草（七钱）。

　　右件为细末，水糊为丸，如桐子大，每服五十丸，用苁蓉半两，切作片子，酒一大盏，浸一宿，次日煎三四沸，去滓，送下前丸子，空心。

　　离朱丹（又名神珠丹）。

　　治下焦阳虚，脐腹冷痛，足胻寒而逆。

　　杜仲（三两去丝），萆薢（二两），诃子（五个），龙骨（一两），破故纸（炒三两），朱砂（一钱半研），胡桃（一百二十个去膈皮），缩砂仁（半两），巴戟（酒浸去心二两）。

　　右件为细末，酒糊为丸，如桐子大，朱砂为衣，每服二十丸，空心盐汤温酒下。

　　大真丹。

　　治下焦阳虚。

　　沉香，巴戟（酒浸去心），茴香（盐炒香去盐用），萆薢（酒浸炒），胡芦巴（炒香），琥珀，牵牛（盐炒香黑去盐），破故纸（炒香），杜仲（炒去丝各一两），肉桂（半两）。

　　右十味为细末，用元浸药酒，打面为丸，如桐子大，每服五十丸至七八十丸，空心温酒下。

　　八味丸。

　　治肾气虚乏，下元冷惫，脐腹重疼痛，夜多旋溺，脚膝缓弱，肢体倦怠，面色痿黄或黧黑，及虚劳不足，渴欲饮水，腰重疼痛，少腹急痛，小便不利，并宜服之。

　　熟地黄（八两），山药，山茱萸（各四两），肉桂（去皮二两），牡丹皮，泽泻，白茯苓（去皮各三两），附子（炮二两）。

　　右件为细末，炼蜜为丸，如桐子大，每服五十丸至七十丸，温酒送下，盐汤亦得，空腹食前，妇人淡醋汤下，阳事多痿不振，用全方，然夏减桂附一半，春秋三停减一（疾去精走全减桂附，只服六味地黄丸），血虚阴衰，熟地为君。精滑，山茱萸为君。小便或多或少或赤黄，白茯苓为君。小便淋沥，泽泻为君。心虚肠胃间积热，肝气盛，心气不足，牡丹皮为君。皮肤燥涩，干山药为君。已上但言为君者，其分两用干地黄分两，其干地黄却依立为君，分两同。

　　幽门不通，上冲吸门不开，噎塞大便燥秘。

　　通幽汤。

　　当归身，升麻，桃仁泥子（各一钱），生地黄，熟地黄（各五分），炙甘草，红花（各一分）。

　　右咀，水煎服，食前。

　　润肠汤。

　　治大肠燥结不通。

　　升麻，当归尾，生甘草，煨大黄，桃仁，麻仁，熟地黄（各一钱），生地黄（二钱），红花（三分）。

　　右件剉如麻豆大，都作一服，水三盏，先拌药湿，煎至一盏，去滓，带热服，食前。

　　脚气论。

　　夫脚气之疾，实水湿之所为也，盖湿之害人，皮肉筋脉而属于下，然亦有二焉，一则自外而感，一则自内而致，其治法自应不同，南方之疾，北方之疾，自内而致者也，南方地下水寒，其清湿之气中于人，必自足始，北方之人常食潼乳，又饮之无节，且潼乳之为物，其形质则水也，酒体亦然，人之水谷入胃，胃气蒸腾，其气与味宣之于经络，化之为气血，苟元气不充，胃气本弱，饮食自倍，脾胃乃伤，其气与味不得宣畅，旁通水湿之性，润下而致之也。

　　当归拈痛汤。

　　治湿热为病，肢节烦痛，肩背沉重，胸膈不利，及遍身疼痛，下至于足胫肿痛不可忍。

　　羌活（半两），人参（去芦），苦参（酒洗），升麻，葛根，苍朮（各二钱），炙甘草，黄芩（酒洗），茵陈叶（酒炒各半两），防风（去芦），当归身，知母（酒洗），黄芩（炒），泽泻，猪苓（各三钱），白朮（一钱半）。

　　右咀，如麻豆大，每服一两，水二大盏半，先以水拌湿，候少时，煎至一大盏，去滓温服，空心食前，待少时，以美膳压之，临卧一服，不须膳压。

　　羌活导滞汤。

　　治脚气初发，一身尽疼，或肢节肿痛，便溺阻隔，以此药导之，后以当归拈痛汤除之。

　　羌活，独活（各半两），大黄（酒煨一两），防己，当归（各三钱），枳实（麸炒二钱）。

　　右件咀，如麻豆大，每服秤五钱或七钱，水二盏煎至一盏，去滓温服，以微利则已，量虚实加减。

　　开结导引丸。

　　治饮食不消，心下痞闷。

　　橘皮，白朮，泽泻，茯苓，麦蘗面，炒曲（各一两），干生姜，青皮（各半两），枳实，半夏（汤洗七次一两），如有积块加巴豆霜一钱半。

　　右件为细末，汤浸蒸饼为丸，如桐子大，每服三五十丸至七十丸，温水下，食远。

　　除湿丹。

　　治诸湿，客传腰膝重痛，足胫浮肿。

　　槟榔，甘遂，威灵仙，赤芍药，葶苈（各二两），乳香，没药（各一两另研），牵牛（半两），大戟（炒三两），陈皮（去白四两）。

　　右为末，面糊为丸，如桐子大，每服五十丸至七八十丸，温水下，食前，得更衣止后服，如服药前后忌酒二日，药后亦忌湿面三两日，食温淡粥补胃尢佳。

　　淋渫脚气除湿汤。

　　内受湿气不能外达，淋渫开导泄越其邪。

　　葳灵仙，防风（去芦），荆芥穗，当归（去芦），地骨皮，蒴叶，升麻（去腐），白芍药（去皮各一两）。

　　右件各剉细末，水二（斗），煮至一（斗）五升，去滓，热渫洗无时。

　　枳实大黄汤。

　　治脚气肿痛。

　　羌活（一钱半），当归身（一钱），枳实，大黄（各五分）。

　　右剉如麻豆大，都作一服，水二大盏半，煎至一盏，去滓，大温服，空心，下利一两行痛止。

　　中风有三

　　内经曰：人之气，以天地之疾风名之。故中风者，非外来风邪，乃本气病也，凡人年过四旬，气衰者多有此疾，壮岁之际无有也，若肥盛则间有之，亦形盛气衰如此，治法和藏府通经络，便是治风，然轻重有三，中血脉则口眼喎邪，亦有贼风袭虚伤之者也，中府则肢废，中藏则性命危急，此三者治各不同，如中血脉，外有六经之形证，则从小续命汤加减，及疏风汤治之。中府内有便溺之阻隔，宜三化汤，或局方中麻仁丸。通利外无六经之形证，内无便溺之阻隔，宜养血通气，大秦艽汤，羌活愈风汤治之，中藏痰涎昏冒，宜至宝丹之类镇坠，若中血脉，中府之病初不宜用龙麝牛黄为，麝香治脾入肉，牛黄入肝治筋，龙脑入肾治骨，恐引风深入骨髓，如油入面，莫之能出，又不可一概用大戟芫花甘遂，泻大便损其阴血，真气愈虚。方列于后。

　　小续命汤。

　　麻黄（去节），人参（去芦），黄芩（去腐），芍药，炙甘草，川弓，杏仁（麸炒去皮尖），防己，官桂（各一两），防风（一两半），附子（炮去皮脐细剉半两）。

　　右除附子杏仁外，捣为麄末，后入二味令匀，每服五钱，水一盏半，入生姜五片，煎至一盏，去滓，稍热服，食前。

　　始治中风，不审六经之形证加减，虽治与不治无异也，开则洒然寒，闭则热而闷，知暴中风邪，宜先以加减续命汤随证治之，中风无汗恶寒，宜

　　麻黄续命汤。

　　麻黄，防风，杏仁。

　　依本方加一倍，宜针太阳经，至阴出血，昆仑举蹻。

　　中风有汗恶风，桂枝续命汤。

　　桂枝，芍药，杏仁。

　　依本方加一倍，宜针风府，此二证太阳中风也。

　　中风身热无汗不恶寒，白虎续命汤。

　　石膏，知母（一料中各加二两），甘草。

　　依本方加一倍。

　　中风身热有汗不恶风，葛根续命汤。

　　葛根，桂枝，黄芩。

　　依本方加一倍，宜针陷谷，刺厉兑，针陷谷者，去阳明之贼也，刺厉兑者，泻阳明之实也，此二证，阳明中风也。

　　中风无汗身凉，附子续命汤。

　　附子（加一倍），干姜（加二两），甘草（加二两）。

　　宜针隐白穴，去太阴之贼也，此一证，太阴经中风也。

　　中风有汗无热，桂附续命汤。

　　桂枝，附子，甘草。

　　依本方加一倍，宜针太溪，此一证，少阴经中风也。

　　无此四证，六经混殽，系于少阳厥阴，或肢节挛痛，或麻木不仁，宜

　　羌活连翘续命汤。

　　小续命（八两），羌活（四两），连翘（六两）。

　　右古之续命，混殽无经，今立分经治疗，又分各经针刺，无不愈也。治法：厥阴之井大敦，刺以通其经，少阳之经绝骨，炙以引其热，此通经引热，是针灸同象治法之大体也。

　　疏风汤。

　　治半身不遂，或肢体麻痹，筋骨疼痛。

　　麻黄（去节三两），益智仁，杏仁（炒去皮各一两），炙甘草，升麻（各五两）。

　　右件咀，每服一两水，一小碗煎至六分，去滓热服，脚蹬热水葫芦，以大汗出，去葫芦，冬月不可。

　　中风外有六经之形证，先以加减续命随证治之，内有便溺之阻隔，复以

　　三化汤导之。

　　厚朴（酒制），大黄，枳实，羌活。

　　右剉麻豆大，每服三两，水三升煎至一升半，终日服之，以微利则已，如内邪已除，外邪已尽，当从愈风汤加减治之，然治病之法不可失于通塞，或一气之微汗，或一旬之通利，如此为常治之法也，久之清浊自分，荣卫自和矣。

　　羌活愈风汤。

　　疗肾肝虚，筋骨弱，语言难，精神昏愦，及治风湿内弱者，是风热体重也，或瘦而一肢偏枯，或肥而半身不遂，或恐而健忘，喜已多思，思忘之道，皆精不足也，故心乱则百病生，静则万病息，是以此药能安心养神，调阴阳无偏胜。

　　羌活，甘草（炙），防风（去芦），黄耆（去芦），蔓荆子，川芎，细辛，枳壳（麸炒去穰），人参（去芦），地骨皮（去骨），麻黄（去根），知母（去皮）甘菊，薄荷（去枝），枸杞，当归（去芦），独活，白芷，杜仲（炒去须），秦艽（去芦），柴胡（去苗），半夏（汤洗姜制），厚朴（姜制），熟地黄，防己（各二两），芍药（去皮），黄芩（去腐），白茯苓（去皮各二两），石膏，生地黄，苍朮（各四两），官桂（一两泔浸），前胡（二两）。

　　右剉每服一两，水二盏煎至一盏，去滓温服，如遇天阴加生姜三片煎服，空心一服，临卧再煎滓服，俱要食远，空心一服，噀下二丹丸为之重剂，临卧噀下四白丸为之轻剂，立其法是动以安神，静以清肺。

　　假令一气而微汗，用愈风汤三两，加麻黄一两，匀作四服，每服加生姜五七片，空心服之，以粥投之，得微汗则佳，如一旬之通利，用愈风汤三两，大黄一两，亦匀作四服，如前煎，临卧服之，得利为妙，常服之药，不可失四时之辅，如望春大寒之后，加半夏二两，柴胡二两通四两，人参二两通四两，谓迎而夺少阳之气也。

　　望夏之月半，加石膏二两通六两，黄芩二两通五两，知母二两通四两，谓迎而夺阳明之气也。

　　季夏之月，加防己二两通四两，白朮二两，茯苓二两通五两，谓胜脾土之湿也。

　　初秋大暑之后，加厚朴二两通四两，藿香二两，桂一两通二两，谓迎而夺太阴之气也。

　　霜降之后望冬，加附子一两，官桂一两，当归二两通四两，谓胜少阴之气也。

　　二丹丸四白丸方在后，卫生宝鉴内附。

　　得春减冬所加药，四时加减类此，此药具七情六欲四气，无使五藏偏胜，反不动于荣卫，如风秘则服之，永不燥结，如久泻则服之，能自调适，初觉风气，便能服此药，及新方中大麻丸一料，相为表里，治未病之圣药也，及已病者，更宜常服，无问男子妇人，小儿风痫，急慢惊风等病，服之神效，如解利四时，伤寒随四时加减法服之。

　　中风，外无六经之形证，内无便溺之阻隔，知为血弱不能养于筋，故手足不能运化，舌强不能言，宜养血而筋自荣也，当以

　　大秦艽汤主之。

　　秦艽，石膏（各二两），甘草，川芎，当归，羌活，独活，防风，黄芩，白芍药，吴白芷，白朮，生地黄，熟地黄，白茯苓（各一两），细辛（半两）。

　　右剉每服一两，水二盏煎至一盏，去滓温服，无时。如遇天阴加生姜七八片，如心下痞，每服一两，内加枳实一钱同煎，肺寒则面白生痰，喘欬嚏唾。

　　半夏温肺汤。

　　治心腹中脘痰水冷气，心下汪洋嘈杂，肠鸣多唾，口中清水自出，胁肋急胀，痛不欲食，此胃气虚冷所致，其脉沉弦细迟。

　　细辛，橘皮，桂心，人参，旋覆花，甘草，桔梗，芍药，半夏（各半两），赤茯苓（三分）。

　　右为麤末，每服四钱，水一盏半，生姜七片，煎至八分，去滓温服，食后。

　　丁香半夏丸。

　　治心下停饮冷痰，头目眩运，睡卧口中多涎。

　　槟榔（三分），丁香，半夏（各一两），细辛，干姜，人参（各半两）。

　　右为细末，生姜面糊为丸，如桐子大，每服三十丸，生姜汤下，日三。

　　紫苏饮子。

　　治脾肺虚寒，痰涎欬嗽。

　　紫苏叶，桑白皮，青皮，五味子，杏仁，麻黄，甘草，陈皮（各半两），人参，半夏（汤洗各三两）。

　　右咀，每服半两，水二盏，生姜三片，煎至七分，去滓温服。

　　肺病，面白而不泽，则为脱气脱血，脱津脱液，脱精脱神。

　　巴戟丸。

　　治肝肾俱虚，收敛精气，补真戢阳，充越肌肤，进美饮食。

　　五味子，川巴戟（去心），肉苁蓉，人参，菟丝子，熟地黄，覆盆子，白朮，益智仁（炒），骨碎补（洗去毛），白龙骨，茴香，牡蛎（各等分）。

　　右为细末，炼蜜为丸，如桐子大，每服三十丸，空心食前，米饮送下，此药补精气止汗。

　　双和散。

　　补益血气，治虚劳少力。

　　黄耆，熟地黄，当归，川芎（各一两），白芍药（三两半），官桂，甘草（各三分），人参（三钱）。

　　右咀，每服五钱，水二盏，生姜三片，肥枣一枚，同煎至八分，去滓温服，大疾之后，虚劳气乏者，以此调治，皆验温而有补。

　　附子温中丸。

　　治脾胃，顺气化痰，呕吐，噎膈留饮，肠鸣，湿冷泄注，辟寒，养正气。

　　附子，干姜，白朮（各一两），肉桂，炙甘草（各半两），良姜（七钱）。

　　右为细末，炼蜜为丸，一两作十丸，每服一丸，细嚼。生姜橘皮汤送下，米饮亦得，食前。

　　五邪相干（谓贼实微虚正也）。

　　假令肝病实邪，风热相合，风性急，火摇动焰而旋转，其脉弦而紧洪，风热发狂，宜

　　芎黄汤。

　　羌活，川芎，大黄（各一两），甘草（半两）。

　　右咀，每服半两，水二盏，煎至六分，去滓温服。

　　虚邪，风寒相合，木虑肾，恐拘急，自汗，其脉弦紧而沉，仲景云：风感太阳，移证在太阳经中，桂枝加附子汤主之。

　　贼邪，风燥相合，血虚筋缩，皮肤皴揭，脉弦浮而濇，仲景云：血虚筋急，桂枝加括蒌汤主之。

　　微邪，风湿相合，体重节痛，藏府洞泄，脉弦长而缓，仲景云：身体疼痛，下利清谷，急当救里，四逆汤主之。

　　正邪，中风目眩，头重，叫怒不出，脉弦紧而长。仲景云：甚则如痫，为痓真，羌活汤。本草云：羌活主痓主痫，防风黄芩为佐，小儿为痫，大人为痓。

　　假令心病，实邪热湿相合，愦愦心烦，热蒸不眠，脾经络于心经，起于心，心脾二经相接，故为湿热，脉浮大而缓，足太阴寄证在手太阳，宜栀豉汤，若痞加厚朴枳实。虚邪，热风相合，妄听妄闻耳箫声，胆与三焦之经同出于耳，铜人云：刺关冲出血，泻支沟，脉浮大而弦，初小柴胡汤，后大柴胡汤，此证是太阳与少阳为病，前客后主也。贼邪，热寒相合，胆惕心悬如饥，神怯恐怖，足少阴与手厥阴相接水中，心经守邪，故神怯怖耳，脉大而沉濡，亦在太阳经中。内经曰：心虚则热收于内，黄连附子泻心汤主之，法云：热多寒少以为佐矣。如寒多热少，加附子干姜佐之。微邪，热燥相合，过饮歌乐，实为热燥，俗言畅饮也。病人曰：快活快活，是有声于歌乐也。以意思浆，是无声歌乐也。脉洪大而濇，白虎汤主之。喘则加人参。正邪，热也，脱阳见鬼，躁扰狂起，脉洪实，一呼四至，是八至脉也，小承气汤主之，谓腹不坚大也。

　　假令脾病，实邪湿燥相合，胃中燥屎，腹满坚痛，其脉缓而长濇，是正阳阳明证也，调胃承气汤主之。虚邪，湿热相合，热陷胃中，肠癖下血，脉中缓，大黄黄连解毒汤主之。贼邪，湿风相合，呕逆胁痛，往来寒热，脉缓而弦长，小柴胡汤主之。微邪，湿寒相合，湿与寒交，寒来求湿，身黄而不热，体重而不渴，谓之寒湿，其脉缓沉而滑，朮附汤主之。如小便不利者，加茯苓。正邪，湿自病，腹满时痛，手足自温，其脉沉濇而长，虚痛。桂枝加芍药汤主之。实痛，桂枝加大黄汤。

　　假令肺病，实邪燥寒相合，毛耸皮凉，溲多而清，其脉短濇而沉，此证如秋冬，宜八味丸。若春夏宜地黄丸。虚邪，燥湿相合，微喘而痞，便难而痰，其脉浮濇而缓，枳实理中丸主之。如喘甚加人参，若便难加木香槟榔各半钱，为极细末，煎下理中丸。贼邪，燥热相合，鼻窒鼽衄，血溢血泄，其脉濇而浮大，甚者桃仁承气汤，微者犀角地黄汤，极者抵当汤，微极抵当丸。微邪，燥风相合，皮着甲枯，血虚气虚，二藏俱虚，先血后气，其脉浮濇而弦，久养气血药主之。正邪，燥自病，其气奔郁，皆属于肺，诸燥有声，其脉浮濇而短，列诸嗽药选而用之。

　　假令肾病，实邪寒风相合，藏不藏散，下利纯清，其脉沉滑而弦，仲景云：少阴证，口燥咽干，下利纯清，大承气汤主之。脉沉弦而迟，四肢逆冷者，宜四逆汤等。虚邪，寒清相合，肾唾多呻，洒浙寒清，无寐，经言：燥化清，其脉沉实而濇，酸枣仁汤主之。贼邪，寒湿相合，肾为胃关，关闭水溢，关闭不利，水在胃为肿，水在肺为喘，及变诸证。其脉沉缓而大。仲景云：大病差后，腰下有水气者，牡蛎泽泻汤主之。微邪，寒热相合，膀胱热郁，津液枯少，其脉沉濡而大，内经曰：水少，干涸也，猪苓汤主之。正邪，寒自病，寒忿用藏，黑痹经沉，其脉沉濡而滑，黑痹天麻丸，如证同脉异微者，府病也。甚者，藏病也。

　　淹疾疟病。

　　肝病，面青脉弦，皮急多青，则痛形盛，胸胁痛，耳聋口苦，舌干，往来寒热，而呕已上是形盛，当和之以小柴胡汤也。如形衰骨摇而不能安于地，此乃膝筋治之，以羌活汤，本草云：羌活为君也，疟证取以少阳，如久者发为瘅疟，宜以镵针刺绝骨穴，复以小柴胡汤治之。

　　心病，面赤脉洪，身热，赤多则热，暴病，壮热恶寒，麻黄加知母石膏黄芩汤主之。此证如不发汗，久不愈为疟也。淹疾肿，面赤身热，脉洪紧而消瘦，妇人则亡血，男子则失精。

　　脾病，面黄脉缓，皮肤亦缓，黄多则热，形盛，依伤寒说是为湿温，其脉阳浮而弱，阴小而急，治在太阴湿温，自汗，白虎汤加苍朮主之，如久不愈为温疟重暍，白虎加桂枝主之。淹疾。肉消食少无力。故曰热消肌肉。宜以养血凉药。内经曰：血生肉。

　　肺病，面白皮濇脉亦濇，多白则寒，暴病濇痒，气虚，麻黄加桂枝，令少汗出也。伤寒论曰：夏伤于暑，汗不得出，为痒，若久不痊为风疟，形衰面白，脉濇皮肤亦濇，形羸气弱，淹疾，卫气不足。

　　肾病，面黑身凉，脉沉而滑，多黑则痹，暴病，形冷恶寒，三焦伤也。治之以姜附汤或四逆汤，久不愈为疟，暴气冲上，吐食，夜发，俗呼谓之夜疟，太阳经桂枝证，形衰，淹疾，黑瘅羸瘦，风痹，痿厥不能行也。

　　百病在气在血。

　　夫百病昼则增剧，遇夜安静，是阳病有余，乃气病而血不病也。百病夜则增剧，昼则安静，是阴病有余，乃血病而气不病也。昼则发热，夜则安静，是阳气自旺于阳分也，昼则安然，夜则发热烦燥，是阳气下陷入阴中也，名曰热入血室。昼则发热烦燥，夜亦发热烦燥，是重阳无阴也，当亟泻其阳，峻补其阴，夜则恶寒，昼则安静，是阴血自旺于阴分也，夜则恶寒，昼亦恶寒，是重阴无阳也，当亟泻其阴，峻补其阳，夜则安静，昼则恶寒，是阴气上溢于阳中也。

　　夫五藏有邪，各有身热，其状各异以手扪摸有三法，以轻手扪之则热重，按之则不热，是热在皮毛血脉也。重按之至筋骨之分，则热蒸手极甚，轻手则不热，是邪在筋骨之间也，轻手按之不热，重加力以按之不热，不轻不重按之而热，是在筋骨之上，皮毛血脉之下，乃热在肌肉也。此为三法。以三黄丸通治之，细分之为五等。

　　肺热者，轻手乃得，但微按全无，是瞥瞥然见于皮毛之上，日西尤甚，乃皮毛之热，其证必见喘嗽，洒浙寒热，轻者泻白散，重者宜凉膈散，白虎汤，地骨皮散。

　　心热者，心主血脉，微按至皮肤之下，肌肉之上，轻手乃得，微按至皮毛之下则热少，加力按之则全不热，是热在血脉也。日中太甚，乃心之热也。其证烦心心痛，掌中热而哕，宜黄连泻心汤，导赤散，朱砂安神丸，清凉饮子。

　　脾热者，轻手扪之不热，重按至筋骨又不热，不轻不重在轻手重手之间，热在肌肉，遇夜尤甚，证必怠惰嗜卧，四肢不收，无气以动，宜泻黄散。

　　肝热者，重按之，肌肉之下至骨之上，乃肝之热，寅卯间尤甚，其脉弦，四肢满闷，便难，转筋，多怒多惊，四肢困热，筋痿不能起于床，宜泻青丸，柴胡饮子。

　　肾热者，轻手重手俱不热，如重手按至骨分，其热蒸手如火，其人骨苏苏如虫蚀，其骨困热不任，亦不能起于床，宜滋肾丸，六味地黄丸。

　　治病必须求责。

　　假令治病无问伤寒畜血结胸发黄等诸证，并一切杂证等，各当于六经中求责之，谓如黄证，或头痛腰脊强，恶寒，即有太阳证也，或身热目痛，鼻干不得卧，即有阳明证也，余皆仿此。

　　医学发明卷终。

　　
