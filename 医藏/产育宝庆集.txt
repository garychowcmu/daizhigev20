　　钦定四库全书　　　　　子部五
　　提要
　　产育宝庆方二卷　　　医家类
　　【臣】等谨案产育宝庆方二卷不着撰人名氏宋史艺文志以为郭稽中撰考陈振孙书録解题称濮阳李师圣得产论二十一篇有説无方医学教授郭稽中为时良医以方附诸论末遂为完书则稽中特因师圣所得旧本増以新方非所自撰宋史所载似未见陈氏説也然稽中所増合原论共为一卷与此本不合以卷首诸序考之葢括苍陈言撰三因方尝取其方论各评得失婺医杜荍因采所评附入各条之下后赵莹得产乳备要増以杨子建七説合于产论为一集有冀致君者又掇御药院杂病方论及入月产圗体子借地法安产藏衣方位缀于其末是辗转増益已非郭氏之旧特沿其旧名耳其书世罕传本今载于永乐大典者得论二十一陈言评十六方三十四为一卷产乳备要暨经气姙娠等证方六十二为一卷其体子借地法永乐大典佚不载今亦阙焉按胎教之法古人所重贾谊新书所引青史之说刘向列女传所记太任育文王之事尚可见其崖畧惟产育方药则罕专书唐书艺文志有防殷产宝一卷始别立一门今其书不传则讲姙育者当以是书为最古矣卷中惟陈言之论标识姓名余皆不标为谁説今以原本体例推之上卷之方皆出郭氏下卷娩乳安产经气三条外殆即杨氏之説所附方药殆即冀致君所采御药院方也陈言有三因方已着録杨子建名倓有杨氏家藏方今未见李师圣等皆南宋人冀致君序称诸人为宋儒又称近在燕赵间盖元人云乾隆四十六年九月恭校上
　　总纂官【臣】纪昀【臣】陆锡熊【臣】孙士毅
　　总　校　官　【臣】　陆　费　墀












　　原序
　　人有一念之善可以动天地感鬼神至其充大之则利益于世奚有限量人惟溺于私欲虽有善念尔汝其心差殊其见畦畛其用险隘偏小不足观矣赵君徳修公族之贤者其为人也用心平处已正议论不阿曲事无纎巨一归于是每念贫而病者艰于得药惠施周急常恐不及非吉人为善惟日不足者乎今又取诸家产方之得效者集为一编锓木广施善念之充若火之然若泉之逹莫之能御则是方一出见者用者活者将不可胜计其利哉与世之有药而不施施药而秘其方者天渊矣刘四垣序
　　右产育寳庆集方郭稽中纂李师圣作序于山甫印施余始宦歴阳而师圣宪淮西山甫时侍因得数帙始置箧笥未窥其妙洎余室家蓐中不豫初苦寒热殆如疟状及阅此方得其増损四物汤适中其病制之以服至再而愈尝复苦腹痛防痢又得第十论调中汤服之不再而顿止异时蓐后复苦痞闷咽干因诘其证果复渴甚中夜得见睍丸方待旦置药旋成才服既噫已安矣自是余家颇神此方往往因人传授及付以方无不获效顷在淝访表舅李师礼及门且久闻妾在蓐方病危笃呕吐胀满粥药不下因语此方遍索之不得徳邵兄领学事淮右闻之遍令公皂购之始得印本于医家乃李宪摄帅日施于郡人者也寻得大圣散合成姑试服而不呕良久与粥凡三服而无恙师礼以为神亟欲镂板但未得其全本余欲刋施而未暇近以海陵亲戚间有患崩中不止者须臾眼黑晕殆至闷死时箧中偶有清魂散急遗灌之良久稍苏再进遂安益信此方之妙无不获效者中间止余一帙以嘉禾相知借去遂亡其本每以为恨后十余年与山甫相遇都城时方在围中虽忧惴百不暇及首询此板属以居相近因得印之复以此本遗山甫因书于后王晋序
　　妇人产育虽曰常事其实甚危调防或失其宜药石或乖其用则为害不细此前辈所以谆谆于方论之间也余友人得产乳备要乃盱江傅君教授常刋于澧阳郡庠因以家藏书本稍加校正増以杨子建七説并产论同为一集锓木以广之庶几有补于万一云赵莹序医家者流尝谓宁治百男子不治一妇人况产妇乎盖疗产妇之证为难而产前之证尤难胎气既成世之人徒知以十月为产期而不知有过期之产者宋儒已论之详矣亦谓之常而不谓之变甚哉异人异书之为可重此产育寳庆之书所以増广其传也书既刋行徳修命题其后余怃然曰是书之出无患其不传吾闻君子居其室出其言善则千里之外应之今子处独善之时而有兼善之心不其大矣乎将见不期应而应之至是可喜也寓斋老人序
　　山野草泽间苦无素业医流妙手产媪是书足以备一时缓急之用观此前序足见其人矣颐斋老人题姙娠之理内经定以十月为正产者尚矣间有过期者盖古之贤圣之生如此然闻其语未见其人也比年以来姙之过产者逺者不得而知近在燕赵间时复有之方姙之初也信其为姙及其过产则反疑其非姙也问之产媪则曰未之见也问之名医则日出月出月者贵问之方士则曰妖也以妖治之问之庸医则曰病也以病治之二者俱失至有子母俱不救者既而方知其姙也虽悔其可追耶余闻之甚可悼矣恨无可考之方以破其惑也一日过医公李宁之家示一书曰产育寳庆集披读一二盖宋儒李师圣郭稽中杨子建辈之所编集至生产篇云妇人怀胎有七月八月九月至十月而产者亦有经一年至二年三年四年五年而后产者盖人之生隂注阳定自有时日不可改移今独限以十月似为未尽读不终篇不觉屡叹惜乎此书在世希有若能广传使天下共知人生安得罹殇夭之祸乎意谓妇人方经虽多而产书难其全者若是一或废失世间必不复有也因问谁氏之书公曰外郎杨士表所秘藏也輙亲往谒告以情实求之忻然见许遂得原书印本方议刋行公曰此止一产书也若更将御药院杂病方论并入月产图体子借地法安产藏衣方位附之合为一集可为完书矣余喜从之犹恐有错谬未尽者更命诸名医复加校正余谓公曰书则完矣病如之何参谋周徳甫闻之毅然赞成遂命工刋行自今以始庶令姙妇得安产媪无失家自可以修药人自可以为医来者可知而传之愈广矣兾致君序
　　余收产论二十一篇议论精确无所不究盖国医博士极方书所得之妙惜乎有其说而无其方郭君稽中为时良医尤长于治产故其切脉用药屡获竒效一日愿以所收家方附于诸论之末遂为完一真集益济众之异书也古人谓为人子而不学医者为不孝则有方论而不传于世者其可谓之仁哉李师圣序


　　钦定四库全书
　　产育寳庆集目録
　　卷上
　　产论二十一篇
　　评十六篇
　　卷下
　　产乳备要
　　产图
　　方论







　　钦定四库全书
　　产育寳庆集卷上　　　　宋　李师圣等　编
　　第一论曰热疾胎死腹中者何答曰因母患热疾至六七日以后藏府极热薰灼其胎是以致死縁儿身死冷不能自出但服黑神散暖其胎须臾胎气温暖即自出何以知其胎之已死但看产妇舌色青者是其騐黑神散
　　桂心　当归　芍药　甘草【炙】　干姜【炮】
　　生地【各一两】　黑豆【炒去皮二两】　附子【炮去皮脐半两】
　　右为末毎服二钱空心温酒调下一法无附子有蒲黄
　　陈言评曰夫姙娠谓之重身二命系焉将理失宜皆能损胎不特病薰灼所致或因倾仆惊恐出入触冐及素有症瘕积聚坏胎最多候其舌青即知子死养胎论云面青舌赤母死子生青唇吐涎子母俱死又有双怀二胎或一死一活其候尤难知是非临期观变未易预述不可不备述也然以黑神散温胎未若补助产母使其气正免致虚乏困顿胎自下矣催生丹殊胜黑神散
　　催生丹　治胎死腹中或产母气乏委顿产道干澁苍术【米泔浸二两】　桔梗【一两】　陈皮【六钱】　白芷　桂心干姜【炮】　厚朴【制】　南星【炮】　附子【炮去皮脐】
　　半夏【汤洗七次】　茯苓　芍药【各二两】　杏仁【炒去皮尖】阿胶【麸炒各二钱五分】　川芎【钱半】　枳殻【麸炒四钱】
　　南木香【一钱】　甘草【三钱炙】　当归　川乌头【炮去皮尖各二两】右为末毎服一大钱温酒下觉热闷用新汲水调白蜜服
　　第二论曰难产者何答曰胎侧有成形块呼为儿枕子欲生时枕破与败血裹其子故难产但服胜金散逐其败血即自生若逆生横生并皆治之
　　胜金散
　　麝香【一钱】　盐防【一两用旧青布裹了烧令通红急以乳槌碎为末】
　　右共为末取秤槌烧红以酒淬之调下药一钱陈言评曰产难不只胎侧有儿枕破与败血裹凝随其胎息因縁自有难易其遇横逆多因坐草太早努力过多儿转未逮或已破水其血必干致胎难转若先露脚谓之逆先露手谓之横法当以微针刺之使自缩入即服神应黑散以固其血必自转生养生方云仓皇之间两命所系不可不广传盖赞黑散之功也或以盐搽儿脚底抓搔之
　　神应黒　治横生逆生难产
　　百草霜　香白芷【各等分】
　　右为末每服二钱童子小便好醋各一茶脚许调匀更以沸汤浸四五分服止一服见功甚者再服即分娩矣一名乌金散
　　第三论曰胎衣不下者何答曰母生子讫血流入衣中衣为血所胀是故不得下治之稍缓胀满腹中以次上冲心胷疼痛喘急者难治但服夺命丹以速去衣中之血血散胀消胎衣自下而无所患
　　夺命丹
　　附子【半两炮去皮脐】　牡丹皮【一两】　干漆【一分捣碎炒烟尽】
　　右为末酽醋一升大黄末一两同熬成膏和药丸如桐子大温酒下五七丸不以时
　　牛膝汤　治产儿已出胞衣不下脐腹坚胀急痛甚及子死腹中不得出
　　牛膝【酒浸】　瞿麦【各四两】　滑石【八两】　当归【酒浸】
　　木通【各六两】　葵子【五两】
　　按陈言第三论评缺
　　第四论曰产后血晕闷者何答曰产后气血暴虚未得安静血随气上迷乱心神故眼前生花极甚者令人闷絶不知人口噤神昏气冷医者不识呼为暗风若作此治之病必难愈但服清魂散即省
　　清魂散
　　泽兰叶　人参【各一分】　荆芥穗【一两】　川芎【半两】
　　右为末温酒热汤各半盏调一琖急灌之下咽即开眼气定省人事
　　陈言评曰产后晕顷刻害人须量虚实为治若胷中宿有痰饮阻病不除产后多致晕又血盛气弱气不使血逆而上攻此等皆非清魂可疗仍用半夏茯苓汤血壅须用牡丹皮散但駃药尤难輙用当识轻重所谓扰乎可扰扰亦无扰若气血平人因去血多致晕者芎防汤尤佳
　　半夏茯苓汤
　　半夏【汤洗三两】　茯苓　熟地【各一两】　陈皮　细辛苏叶　川芎　人参　芍药　桔梗　甘草【各六钱】右防咀毎服四大钱水二盏姜七片煎七分去渣空心服有客热烦渴生口疮者去陈皮细辛加前胡知母腹冷下利者去地黄入桂心炒胃中虚热大便秘小便濇加大黄一两八钱去地黄加黄芩六钱
　　牡丹皮　治产后血晕闷絶狼狈若口噤则须拗开灌之必效
　　牡丹皮　大黄【蒸】　芒硝【各一两】　冬子【半合】桃仁【三十七粒去皮尖】
　　右防咀毎服五钱水三盏煎至一盏半去渣入芒硝再煎分二服欲产先煎下以备缓急金匮以此治肠痈但分两少异
　　芎防汤【方见苐十三论】
　　第五论曰产后口干痞闷者何答曰产后荣衞大虚血气未定食麪太早胃不能消化麪毒结聚于胃脘上薰胷中是以口干烦渴心下痞闷医者不识认为胷膈壅滞以药下之万不得一但服见睍丸
　　见睍丸
　　姜黄　京三棱　荜澄茄　陈皮【去白】　髙良姜人参　蓬莪茂
　　右七味等分为末用细切萝卜漫火煮令烂研细将汁煮糊丸桐子大萝卜汤下三十丸不以时
　　陈言评曰产后口干痞闷未必只因食麪或产母内积忧烦外伤躁热饮食甘辛使口干痞闷当随其所因调之可也心烦宜四物汤去地黄加人参乌梅煎若外伤燥热看病何经当随经为治难以备举饮食所伤见睍丸却能作效【四物汤方见第六论】
　　第六论曰产后乍寒乍热者何答曰隂阳不和败血不散皆令乍寒乍热产后血气虚损隂阳不和隂胜则乍寒阳胜则乍热隂阳相乘则或寒或热若因产劳伤藏府血弱不得宣越故令败血不散入于肺则热入于脾则寒医人若误作疟疾治之则缪矣隂阳不和宜増损四物汤败血不散宜夺命丹又问二者以何别之答曰时有刺痛者败血也但寒热无他证者隂阳不和也増损四物汤不一皆随病加减
　　増损四物汤
　　当归　人参　芍药　川芎　炮姜【各一两】甘草【炙四钱】右防咀毎服四钱水一盏姜三片煎六分去渣热服
　　夺命丹【方见第三论】
　　陈言评曰乍寒乍热荣衞不和难以轻议若其败血不散岂止入脾肺二脏耶大抵一隂闭一阳即作寒热隂胜故寒阳胜故热只可云败血循经流入闭诸隂则寒闭诸阳则热血气与衞气解则休遇再防而复作大调经散五积散入醋煎佳
　　大调经散　治产后血虚恶露未消气为败浊凝滞荣衞不调隂阳相乘憎寒发热或自汗或肿满皆气血未平之故也
　　大豆【炒去皮一两半】　茯神【一两】　真琥珀【一钱】
　　右为末浓煎乌头紫苏汤下
　　五积散　治感寒湿与脾胃气闭腰腹痛及有积聚苍术【米泔浸一宿廿两】　桔梗【十两】　陈皮【六两】　白芷甘草【炙】　当归【各二两】川芎【一两半】　芍药
　　白茯苓　半夏【汤去滑各一两】　麻黄【去节春夏二两秋冬三两】干姜【春夏三两秋冬四两】　厚朴【姜制炒二两】　枳殻　桂【分两原缺】右先将前十二味防咀微炒令香取出当风凉之入后枳殻桂朴三味同为细末毎服三钱水一盏姜三片枣二枚煎七分食前温服产妇阵疎难产经二三日不生胎死腹中或产母气乏委顿产道干澁加顺元散水七分酒三分煎相继两服气血内和即瘥胎死者不过三服当下其顺元散量产母虚实加减
　　顺元
　　乌头【炮去皮尖二两】　附子【炮去皮尖】　天南星【炮各一两】
　　木香【半两】
　　右为末同前法煎此药治内外感寒脉沉伏迟细手足冷毛髪恂栗伤寒隂证大啜一二杯气和汗出即愈
　　第七论曰产后四肢浮肿者何答曰产后败血乘血停积于五脏循经流入于四肢流淫日深却还不得腐壊如水故令四肢靣目浮肿医人不识便作水气治之凡治水流多用导水药极能虚人夫产后既虚又以药虚之是为重虚往往多致夭枉但服调经散血行肿消即愈
　　调经散
　　没药【另研】　琥珀【另研】　桂心　赤芍　当归【各一钱】细辛　麝香【另研各半钱】
　　右为末毎服半钱生姜汁温酒各少许调匀服陈言评曰产后浮肿多端有自懐孕肿至产后不退者有产后失于将理外感风寒暑湿内作喜怒惊忧血与气搏留滞经络气分血分不可不辨要当随所因脉证治之宜得其情调经散治血分固效但力浅难凭不若吴茱萸汤枳实汤夺魄散大调经散皆要药也
　　加减吴茱萸汤　治妇人藏气本虚夙挟风冷胷膈满痛腰脇绞刺呕吐恶心饮食减少身靣虚浮恶寒战栗或泄利不止少气羸困及因生产藏气暴虚邪冷内胜宿疾转甚
　　吴茱萸【汤洗七次炒一两半】　桔梗　干姜【炮】　甘草【炙】麦冬【去心】　防风　细辛　当归【酒洗炒】　半夏【汤洗七次】茯苓　丹皮　桂心【各半两】
　　右防咀毎服四钱水一盏半煎七分去渣空心热服
　　枳实汤　治心下坚大如盘边如旋盘水饮所作名曰气分
　　枳实【麸炒去瓤一两半】　白术【一两】
　　右防咀每服四钱水盏半煎七分去渣温服腹中软即散
　　夺魄散　治妇人产后虚肿喘促利便则愈
　　生姜【取汁】　白麪【各三两】　半夏【七个汤洗去滑】
　　右以姜汁溲麪裹半夏为七饼子炙焦熟为末热水调一钱小便利为效
　　大调经散　最治产后肿满喘急烦渴小便不利【方见第六论】
　　第八论曰产后乍见鬼神者何答曰心主身之血脉因产伤耗血脉心气则虚败血停积上干于心心不受触遂致心中烦躁起卧不安乍见鬼神言语颠倒医工不识呼为风邪如此治之必不得愈但服调经散毎服加生龙脑一捻得睡即安
　　调经散【方见第七论】
　　按陈言第八论评缺
　　第九论曰产后不语者何答曰人心有七孔三毛产后血气弱多致停积败血闭于心窍神志不能明了又心气通于舌心气闭塞则舌亦强矣故令不语如此但服七珍散
　　七珍散
　　人参　石菖蒲　川芎　熟干地黄【各一两】　细辛【一钱】防风　硃砂【研各半两】
　　右为末毎服一钱薄荷汤调下不以时
　　按陈言第九论评缺
　　第十论曰产后腹痛又泻利者何答曰产后肠胃虚怯寒邪易侵若未满月饮冷当风乘虚入流于盲膜散于肠脇故腹痛作阵或如锥刀所刺流入大肠水谷不化洞泄肠鸣或下赤白胠脇防胀或走痛不定急服调中汤立愈若医者以为积滞攻之则祸不旋踵谨之调中汤
　　良姜　当归　桂心　芍药　附子【炮】　川芎【各一两】甘草【炙半两】
　　右防咀每服三钱水三盏煎一盏去渣热服陈言评曰产后下利非止一证当随所因而调之既云饮冷当风何所不至寒热风湿本属外因喜怒忧思还从自性况劳逸饥饱皆能致病若其洞泄可服调中赤白带下非此能愈各随门类别有正方今録桃胶散白头翁汤以备用余从带下门中选用之沉香桃胶散　治产后利下赤白里结后重防刺疼痛等证
　　桃胶【瓦上焙干】　沉香　蒲黄【纸隔炒各等分】
　　右为末毎服二钱陈米饮调下空心服
　　白头翁汤　治产后下利虚极
　　白头翁　甘草　阿胶【各二两】　黄连　蘖皮【去粗皮】秦皮【去粗皮各三两】
　　右防咀毎服四钱水一盏半煎七分去渣空心服
　　第十一论曰产后遍身疼痛者何答曰产后百节开张血脉流走遇气弱则经络肉分之间血多留滞累日不散则骨节不利筋脉引急故腰背不得转侧手脚不能动摇身热头痛也若医以为伤寒治之则汗出而筋脉动惕手足厥冷变生他病但服趂痛散以黙除之趂痛散
　　牛膝　当归　桂【去皮】　白术　黄耆　独活
　　生姜【各半两】　薤白　甘草【炙各一分】
　　右为粗末毎服两半水五盏煎至二盏去滓热服一盏
　　陈言评曰趂痛散不特治产后气弱血滞兼能治太阳经感风头疼腰背痛自汗发热若其感寒伤食忧恐惊怒皆致身疼发热头痛况有蓐劳诸证尤甚趂痛散皆不能疗不若五积散入醋煎用却不妨【五积方见第六论】
　　第十二论曰产后大便秘涩者何答曰产卧水血俱下肠胃虚竭津液不足是以大便秘涩不通也若过五六日腹中闷胀者此有燥粪在藏府以其干涩未能出耳宜服麻仁丸以津润之若误以为有热而投以寒药则阳消隂长变动百出性命危也
　　麻仁丸
　　麻仁【研】　枳殻【炙】　人参　大黄【各半两】
　　右为末链蜜丸梧桐子大空心温汤下二十丸未通加丸数
　　陈言评曰产后不得利利者百无一生去血过多藏燥大便秘涩涩则固当滑之大黄似难轻用惟葱涎调蜡茶为丸复以葱茶下之必通
　　阿胶枳殻丸　治产后虚羸大便秘涩
　　阿胶　枳殻【麪炒去瓤等分】
　　右为末蜜丸如梧子大别硏滑石为衣温酒下二十丸半日来未通再服
　　第十三论曰产后血崩者何答曰产卧伤耗经络未得平复而劳役损动致血暴崩下淋沥不止或因醎酸不节伤蠧荣衞气衰血弱亦变崩中若小腹满痛肝经已坏为难治急服固经丸以止之
　　固经丸
　　艾叶　赤石脂　补骨脂【炒】　木贼【各半两】
　　附子【一枚炮去皮脐】
　　右为末陈米饮和丸桐子大食前温酒下二十丸米饮亦得
　　陈言评曰血崩不是轻病况产后有此是谓重伤恐不止咸酸不节而能致之多因忧惊恐恚藏气不平或产后服断血药早致恶血不散郁满作坚亦成崩中固经丸似难责效不若大料煮芎防当归加芍药汤候定续次随证合诸药治之为得
　　芎防　治产后去血过多晕闷不省及伤胎去血多不止悬虚心烦晕头重目昬耳聋举头欲倒诸证芎防　当归【洗去土焙干各等分】
　　右剉为散毎四鍼水一盏半煎七分去渣热服
　　第十四论曰产后腹胀闷满呕吐不定者何答曰败血散于脾胃脾受之不能运化精微而成腹胀胃受之则不得受纳水谷而生吐逆医者不识若以寻常治胀止吐药疗之病与药不相干转更伤动正气疾愈难治但服抵胜汤必瘥
　　抵胜汤
　　赤芍药　半夏【汤洗七次】　泽兰叶　人参　陈皮【各二钱】甘草【炙一钱】
　　右防咀作一剂水三碗姜半两煎至两盏去渣服按陈言第十四论评缺
　　第十五论曰产后口鼻黒气起及鼻衂者何答曰阳明者经脉之海起于鼻交頞中还出挟口交人中左之右右之左产后气消血散荣衞不理散乱入于诸经却还不得故令口鼻黒起及变鼻衂此缘产后虚热变生此疾其疾不可治名曰胃絶肺败不出方
　　按陈言第十五论评缺
　　第十六论曰产后喉中气急喘者何答曰荣者血也衞者气也荣行脉中衞行脉外相随上下谓之荣衞因产所下过多荣血暴竭衞气无主独聚于肺中故令喘也此名孤阳絶隂为难治若恶露不快败血停凝上薰于肺亦令喘急如此但服夺命丹血出喘息自定
　　夺命丹【方见第三论】
　　陈言评曰产后喘急固可畏若是败血上薰于肺犹可责效夺命丹若感风寒或因忧怒饮食咸冷等夺命丹未可均济况孤阳絶隂乎若荣血暴絶宜大料煮芎防汤亦自可救伤风寒宜旋覆花汤性理郁发宜小调经散用桑白皮杏仁煎汤调下伤食宜见睍丸五积散【见睍丸见第五论五积散见第六论芎防汤见第十三论小调经散缺或即第七论中调经散】
　　旋覆花汤　治产后伤感风寒暑湿欬嗽喘满痰涎壅塞坐卧不安宁
　　旋覆花　赤芍药　半夏麯　前胡　麻黄【去根节】荆芥穗　五味子　甘草【炙】　茯苓　杏仁【各等分】右防咀毎服四钱水一盏半姜五片枣一个煎七分去渣空心服
　　第十七论曰产后中风者何答曰产后五七日内强力下床或一月之内伤于房室或懐忧发怒扰荡冲和或因着炙伤动藏府得病之初眼涩口噤肌肉瞤搐以渐腰脊筋急强直者不可治此乃人作非偶尔中风所得也
　　陈言评曰问产后中风风是外邪血虚则或有中之者宜答以人作不可治问答不相领解如何开示后人立论之难有如此者若是中风当以脉辨看在何藏依经调之强力下床月内房室忧愁着炙非因风类蓐劳性气火邪治各有法非产后病不暇繁引学者识之
　　第十八论曰产后心痛者何答曰心者血之主人有伏宿寒因产大虚寒搏于血血凝不得消散其气逆上冲系于心之络脉故心痛但以大岩蜜汤治之寒去则血脉温而经络通心痛自止若误以为所伤疗之则虚极寒益甚矣心络寒甚传之正经则变为真心痛朝发夕死夕发朝死药不可轻用如此
　　大岩蜜汤
　　熟地　当归　独活　吴茱萸【汤泡】　干姜【炮】
　　芍药　桂心　甘草【炙】　小草【各一两】　细辛【半两】右剉为散毎服半两水三大盏煎至一盏去渣微热服
　　陈言评曰产后心痛虽非产蓐常病庸或有之凡痛未必便是血痛设是岩蜜汤岂可用熟地黄等药泥血安能去痛此方本出千金用生干地黄吴茱萸一升合准五两干姜三两细辛治陈寒在下焦方本一两却减作半两制竒制偶量病浅深自有品数不可妄意加减然以岩蜜汤治血痛不若失笑散用之更效
　　失笑散　治心腹欲死百药不效服此顿愈
　　五灵脂　蒲黄【微炒各等分】
　　右为细末先用酽醋调二钱熬成膏入水一盏煎七分食前热服
　　第十九论曰产后热闷气上转为脚气者何答曰产卧血虚生热复因春夏取凉过多地之蒸湿因足履之所以着而为脚气其状热闷掣疭惊悸心烦呕吐气上皆其候也服小续命汤两三剂必愈若医者误以逐败血药攻之则血去而疾益増剧
　　小续命汤
　　麻黄【去节汤泡】　防己　人参　黄芩　桂心　甘草【炙】白芍　川芎【各一两】　杏仁【一两泡去皮尖炒】　附子【一枚去皮脐炮】防风【半两】
　　右剉为散毎服四大钱水一盏半姜七片枣二个煎七分去渣不拘时服
　　陈言评曰脚气固是常病未闻产后能转为者往往读千金见产妇多此疾之语便出是证文辞害意可槩见矣是热闷气上如何令服续命汤此药本主少阳经中风非均治诸经脚气须要依脚气方论隂阳经络调之此渉専闷门未易轻论既非产后要病更不繁引
　　第二十论曰产后汗出多而变痉风者何答曰产后血虚肉理不宻故多汗因遇风邪搏之则变痉风也痉者口噤不开背强而直或发癎状摇头马鸣身反折须臾十发气息如丝宜速斡口灌小续命汤稍缓即汗出如手拭不及者不可治
　　小续命汤【见第十九论】
　　陈言评曰产后汗出多变痉痓亦令服续命汤此又难信既汗多如何更服麻黄官桂防己黄芩辈不若大豆紫汤为佳太医局方大圣散亦良药也
　　大豆紫汤　治中风头恶风治汗吐冷水及产后有病中风痱痉背强口噤直视烦热
　　独活【一两半】　大豆【半升】　酒【三升】
　　右先浸独活煎一二沸别炒大豆极焦烟出急投酒蜜封冷去豆每服一二合许得少汗则愈日数十服此药能去风消血结如姙娠拆伤贻死腹中服此得瘥
　　大圣散【方缺】
　　第二十一论曰产后所下过多虚极生风者何答曰妇人以荣血为主因产血下太多气无所主唇青肉冷汗出目神昏命在须臾此但虚极生风也如此急服济危上丹神良若以风药治之则误矣
　　济危上丹
　　乳香　五灵脂　硫黄【研】　大隂精石【研】
　　陈皮【去白】　桑寄生　真阿胶【炙捣】　卷柏【生等分】
　　右将上四味同研匀石器内微火上炒勿令焦再研极细后入余药末用地黄汁糊丸梧桐子大产后温酒下二十丸当归酒亦得
　　陈言评曰所下过多伤损虚竭少气唇青肉冷汗出神昏此皆虚脱证何以谓之生风风是外滛必自感冒中伤经络然后发动藏府岂能自生风也风虚之说盖因脉经云浮为风为虚此乃两病合说在人迎则为风在气口则为虚后学无识便谓风虚是一病谬滥之甚学者当知


　　钦定四库全书
　　产育寳庆集卷下　　　　宋　李师圣等　编产乳备要
　　娩乳大故方书浩博自非素习谁能适从危殆之间颇艰应用今采摭诸方论中将防要法及预备经效要用汤药名曰产乳备要务从简易以救仓卒
　　凡产妇合要备急汤药并须预先修合题号恐临时仓卒难致临月慎勿多饮酒即依产图方位择深静房室入月一日即贴借地法于房内北壁薰令香防
　　安产藏衣方位【此与太平圣惠方同但彼以支言而此以干言故两存之】
　　正月丙位安产吉　壬位藏衣吉　丁天徳藏衣吉二月甲位安产吉　庚位藏衣吉　坤天徳藏衣吉三月壬位安产吉　丙位藏衣吉　壬天徳藏衣吉四月庚位安产吉　甲位藏衣吉　辛天徳藏衣吉五月丙位安产吉　壬位藏衣吉　干天徳藏衣吉六月甲位安产吉　庚位藏衣吉　甲天徳藏衣吉七月壬位安产吉　丙位藏衣吉　癸天徳藏衣吉八月庚位安产吉　甲位藏衣吉　艮天徳藏衣吉九月丙位安产吉　壬位藏衣吉　丙天徳藏衣吉十月甲位安产吉　庚位藏衣吉　乙天徳藏衣吉十一月壬位安产吉　丙位藏衣吉　巽天徳藏衣吉十二月庚位安产吉　甲位藏衣吉　庚天徳藏衣吉
　　凡欲生产切不得喧閙产妇房门常须关闭选一年髙性和善产婆又选穏审谨慎家人一两人扶持切不用挥霍致令产妇忧恐又忌闲杂外人防孝秽浊之人瞻视若不慎之定是难产小儿若于腹中痛来但令扶行或行不得且立候行得便行或痛作阵眼中如火生此是儿回转即进琥珀散一服直至行不得即扶上蓐草务要产妇惜力或心中热閙取白蜜一匙新汲水调下或未解即吞生鸡子一枚
　　琥珀散　治产后恶血不尽结聚小腹疼痛
　　琥珀【半两】　当归【三分剉微炒】　没药【半斤】
　　青橘皮【半两汤浸去白瓤焙】　赤芍药【半两】　木香【半两】
　　桂心【半两】　香附子【一两】
　　右药细为散不计时以豆淋酒调下一钱
　　若产后心空但时与琥珀散一服或煎芍药汤进之更不用他治常进温粥慎勿与热食热食则滞血或三五日内但觉腹中痛儿枕未定即进定痛散二服芍药汤　治产后因血不快利气上攻心腹疼痛芍药【二两】　黄耆【剉】　白芷　人参　芎防【切炒】生干地黄【焙】　甘草【炙各一两】　白茯苓【去黒皮一两半】
　　右为粗末毎服三钱匕水一盏煎取七分去滓入酒少许温服不拘时候
　　芍药汤　治产后虚乏不思饮食四肢昏倦心腹阵痛补虚治气
　　当归【一两半切焙】　人参　肉桂　生姜【后入】
　　甘草【炙各一两】　芍药【一两】
　　右为末每服三钱水二盏入枣二枚煎至一盏去滓温服日三次
　　定痛散　治产后恶血不止腹内热痛不可忍及儿枕未定
　　当归【切焙】　芍药【各二两】　桂心【一两或以川芎代之】
　　右为末每服二钱水酒共一盏生姜一块弹子大拍破同煎至六分去滓温服
　　夫人生产自有时候痛不甚者名曰试痛宜须强行熟忍宜食软饭若食饭不得即宜食粥及饮蜜浆勿令饥渴恐产妇无力困乏若经时不产进通灵散一服若生毕暖少许醋墨与呷以童子小便调七寳散一服心中自然开爽不住烧砖石以醋沃之直至七日要令产妇鼻中常闻醋气宜烧茅香白术皂荚等物慎勿令见秽恶若产讫忽觉心中昏闷或眼花如在舟车中即是血晕急须服牡丹饮子黒神散
　　通灵散　催生
　　用蛇蜕皮一条全者卷以蚯蚓泥裹烧黒近药处泥些少用不妨细研为末毎服一钱温酒调下
　　又方　治产后恶血不下儿枕不散小腹疼痛
　　细墨【浓研半盏】　好醋【半盏】　没药【一分】
　　右用童子小便少许同煎五七沸温服不拘时候
　　七寳散　治初产后匀血和气补虚压惊悸
　　硃砂【研如粉】　桂心　干姜【炮】　当归【切焙】　川芎人参　羚羊角灰　茯苓【各等分】
　　右各杵为细末若产妇平和三腊以前直至满月每日各取一字匕以羌活豆淋酒调下空心服若觉心胷烦热即减姜桂冷即加之腹痛加当归心闷加羚羊角心中虚气加桂不下食或恶心加人参虚战加茯苓以意斟酌日二夜一服不饮酒者以童子小便温调下
　　牡丹引子【方缺】
　　黑神散　防晕备急
　　驴防肝不计多少以桑柴火烧以刀刮取黒煤更刮令尽研细入真麝香少许如才产了及觉血上冲心晕闷取一钱以热酒和童子小便调下
　　姜粉散　才产服此药荡尽儿枕除百病源
　　当归　官桂【不得见火】　人参　茯苓　甘草
　　芍药　知母　川芎　大黄【畧炒】　黄耆　木香草豆蔲　白术　诃子　髙良姜　青橘皮【去瓤】熟地黄【少许】
　　右除地黄外各等分焙干次用附子一个中様半两者炮制入众药生姜一片研取自然汁于碗器中停留一食久倾去清汁取下靣粉脚摊在蒻叶中入焙笼焙干共合地黄捣罗为末才产后用末三钱水一盏姜三片枣一个擘开同煎至七分乘热吃吃后自然产母睡着半日以来睡觉再服全除却腹痛一日只可三服至九服不可多服肚中冷也
　　当归血竭丸　治妇人产后恶物不下结聚成块心胷痞闷脐下坚痛
　　当归【炒剉】　血竭　蓬莪蒁【炮】　芍药【各二两】
　　五灵脂【四两】
　　右为细末醋麪糊丸桐子大每服四十丸温酒下或温粥饮下空心食前服
　　乌金散　治产后诸疾
　　红芍药　川当归　干姜　蒲黄　甘草
　　熟干地黄【各一分】
　　右各为末别用黒豆一合炒令香熟去皮除蒲黄与余药共杵为细末于银器中漫火炒紫色后入蒲黄如产后别无疾每日服一盏豆淋酒调下更不生诸疾若稍有不安服即愈如产后血逆心闷腹搊痛一两服立止
　　血竭散　治产后百疾
　　血竭　没药【翦碎】
　　右等分轻手研细频筛再研取尽为度每服二钱用小便合细酒半大盏煎一沸温调下才产下一服上床良久再服其恶血自循下行更不冲上免生百疾
　　保安丸　治产前产后三十六种冷血气半身不遂手脚疼痛诸疾并宜服之
　　赤茯苓【去皮】　牡丹皮　白芍药【各三分】　吴茱萸沉香【各一分】　人参【去芦】　当归【洗切焙】　桂【去皮】
　　牛膝【酒浸】　香白芷　木香　藳本【去芦】　麻黄【去根节】川芎　附子【炮去皮脐】　细辛【拣净】　兰香叶　甘草【炙剉】寒水石【烧】　防风【去芦】　桔梗【去芦】　蝉殻【去足翅各半两】马鸣退【一两炙】　生干地黄【一两】
　　右为细末炼蜜为丸如小弹子大毎日空心用温酒化下一丸疗八风十二痹疝瘕乳房中风淋血积聚并治胎不安子死腹中不过三丸可下死胎生衣不出一丸便效产前产后痢并赤白带下及呕逆填心疾气烦满一丸差产后或产前腹中疼痛绕脐下如刀刺相似一丸便止尽难月可日一服至产不觉疼痛产前伤寒中风体如板煎麻黄汤化下一丸立效经脉不通或频并或赤白吃食无味瘐恶乍寒乍热靣赤唇焦手足烦疼遍身黒防血斑一切病眼此药悉愈每一丸细嚼宜空心温酒送下
　　二圣散　治产前安胎产后恶血不尽及胎衣不下
　　羌活　川芎【等分】
　　右为细末每服二大钱酒少许水七分沸调温服
　　方　治产后血痛如刀刺
　　熟干地黄　橘皮【等分】
　　右为末毎服一钱粥饮调下防常痛发可常服
　　方　治产后头痛【大全良方作竒散】
　　大川芎为末每服二钱水一盏煎至七分温服立差
　　方　治产后欬逆
　　石莲【十个炒熟】　丁香【十个】
　　右为末用米三合煎十沸温服
　　方　治产后欬逆不止
　　狗胆【一个】　硇砂　丁香　五灵脂【各少许】
　　右为末以狗胆丸如白豆大毎服一丸生姜水磨下
　　方　治产后小便不通
　　右用葱烂捣蜜调以纸花贴脐下
　　若三日后觉壮热头痛此是乳脉行即进玉露散二服或大小便秘涩或发寒热头痛四肢如碎此是蓐劳或产后大渇胎损吹妳欬嗽别生他疾及带起宿患亦宜检防别方治之月内不宜多笑强起离床行或作针线运动恣食生硬不避风脱衣洗当时虽无大损满月后或成蓐劳手脚及腰腿酸重冷痛骨髓间飕飕如风吹纵有明医卒不能疗大都产妇将息须是百日方可平复大慎犯触因此多致身体强直如角弓反张名曰蓐风遂至不救小可虚羸失于将补便成大患终身悔不及矣慎之慎之
　　玉露散　治产后乳脉行烦热或大肠滞涩肌体疼痛凉膈压热下乳
　　茯苓人参　甘草【炙各半两】　桔梗　白芷
　　川芎【各一两】　川大黄　当归【炒各一分】　芍药【三分】
　　右为末毎服二平钱水一盏煎至七分温服日三若脏腑泄防即除大黄
　　涌泉散　下妳
　　川山甲【半两醋浸炒令轻空】　脂麻【退皮一合】　胡桃【二个敲去殻汤浸去皮】肉豆蔲【麪包火内炮令麪焦去麪不用】
　　増损四物汤　与十便良方同云治产后乍寒乍热无他痛处者隂阳不和只无人参
　　当归芍药　人参　川芎　干姜【各一两】
　　甘草【四钱炙】
　　右为末每服二钱水一盏生姜五片同煎至六分去滓微热服不以时
　　若产后四肢安和亦不用多吃酒药縁气虚禁持未得却多昏惟饮童子小便无妨且勿平身侧卧夜常须一人看承令起两膝卧睡即须频唤觉虚羸困乏即空心进理中丸七寳散七日外恐吃粥无味或虚乏无力即烂煮羊肉汁黄雌鸡汁作粥未可吃肉亦不可吃生及硬物便成积滞之患常以黒豆一升炒令烟出以酒五升浇淋入羌活一两槌碎同浸常用此酒下药或时饮一盏大辟风邪令诸疾不生
　　理中丸【方缺】
　　七寳散【见前】
　　方　治小儿伤食吐不止
　　丁香【一十粒】　巴豆【一个不出油只用殻】　砂仁【五个】
　　大乌梅【一个】
　　右为细末丸如黍米大毎服二三丸煎藿香汤下乳后服
　　经气调治法
　　论曰经候者经脉之常候血气运行恒久之度也隂阳愆伏则月候失常以致太过不及乍多乍少或前或后隂气乘阳胞寒气冷血不运行故乍少阳气乘隂血热流散故乍多隂过于阳则期前来阳过于隂则期后至久则或崩漏不止断絶不行至使靣色不泽脐腹时痛久不治之渐至虚损令人断产渐生他疾此皆由冲任虚弱荣衞不调之所致也妇人赋柔弱之质易感易伤气以荣养之血以滋润之气行则血随而行气滞则血凝而窒当调其隂阳顺其血气一有偏胜则经不调百病生矣可不慎哉
　　滋隂丹　养血和气理治荣衞充盛肌肤活血注顔久服大补冲任调顺月经
　　熟干地黄　生干地黄　人参　白茯苓【各二两】黄耆甘菊花　枸杞子　丹参　柏子仁【炒】
　　白芍药【各一两】
　　右为细末炼蜜丸如桐子大毎服五十丸米饮下空心食前日进二三服
　　没药丸　治妇人本经不调肌瘦发热饮食减少没药　茺蔚子　干姜　苍术　川芎
　　熟干地黄　白芍　当归【各一两】　血竭【半两】
　　右除血竭没药外防咀先炒茺蔚子焦黄色次下干姜炒令黄次下苍术微黄色次下川芎等药并令微黄色与血竭没药等同为细末醋煮麪糊为丸桐子大每服五六十丸渐加至八九十丸空心食前温酒或醋汤亦得日进二服
　　地黄膏子　治妇人本藏血气衰乏困倦无力或发困热饮食减少并宜服之
　　熟地黄【八两】　净蜜【十八两】
　　右将熟地黄为末同蜜熬成膏子丸桐子大空心食前每服四五十丸温酒下米饮亦得或作膏子酒化服不饮酒白汤亦得
　　八珍散　调和荣衞理顺隂阳滋血养气进美饮食人参　川芎　白芍药　熟地黄　当归　茯苓甘草【炙】　缩砂仁【各等分】
　　右为粗末毎服三钱水一大盏生姜七片枣三枚去核同煎三五沸去滓放温空心日进二服
　　万病丸　治妇人久虚血气衰少怠惰嗜卧饮食不进肌体瘦悴精神不足【十便良方名滋隂万病丸郑汝明产经名内补丸】
　　熟干地黄　当归【各四两】
　　右为细末麫糊为丸如桐子大空心食前每服五十丸温粥饮下
　　大保生丸　调和本气治疗诸疾滋补荣衞久服之大有功效
　　人参藁本　白茯苓　当归　赤石脂　白术生干地黄　白芷　延胡索　肉桂【去皮】　白芍药白薇川芎　甘草【炙】　没药　牡丹皮【各半两】
　　右为细末蜜炼为丸弹子大空心食前每服一丸温酒化下
　　六神汤　治脾气不和荣衞不足怠惰困倦不嗜饮食服之补真养气进食充肌
　　当归　熟地黄　川芎　地骨皮　黄耆
　　白芍药【各一两】
　　右为粗末每服五钱水一盏半煎至八分去滓空心温服
　　当归没药丸　治妇人真气虚惫血气极少不能荣养致使经气不来或发寒热饮食减少怠惰嗜卧以致劳虚
　　当归【剉炒】　没药　天仙子【炒黑色】　干姜【炮】
　　苍术【炒黄色】　熟干地黄　川芎　芍药【各等分】
　　右为细末麪糊为丸如桐子大毎服五十丸温粥饮下食前服
　　活血散　治冲任气虚经事不调或多或少或前或后并皆治之
　　当归　川芎　白芍药　柴胡【各四两】　肉桂【去粗皮二两】
　　右为粗末毎服五六钱水一盏半煎至七分去滓稍热食后服
　　诜诜丸　治冲任不和子藏怯弱或经堕胎后气不复此药常服调和冲任气血
　　当归　熟地黄【各一两】　延胡索　泽兰叶【各一两半】川芎　赤芍药　白薇　人参　金钗石斛【各一两】牡丹皮【一两】
　　右为细末醋麪糊为丸桐子大每服五十丸空心温酒下或粥饮亦得
　　加味四物汤　治妇人冲任不调脐腹疼痛月事入时不来及冲任太过致使隂阳不和或发寒热减食饮欲成劳病
　　当归　地黄　芍药　川芎【各一两】　柴胡【半两】黄芩【二钱半】
　　右防咀服食依前法
　　地髓煎丸　治妇人经气不调虚烦发热肌体瘦悴形羸弱困饮食不进欲成劳病
　　熟干地黄【不计多少】
　　右为末蜜炼为丸桐子大每服五十丸空心食前温粥饮下
　　当归地黄丸　治妇人血气不和月事不匀腰腿疼痛当归　熟地黄　川芎　白芍药【各二两】
　　牡丹皮　延胡索【各两】一　人参　黄耆【各半两】
　　右为末炼蜜和丸桐子大每服三十丸米饮下食前日二服平养气血
　　滋血汤　治妇人皮聚毛落心肺俱损血脉虚弱月水愆期益气养血调进饮食
　　人参　白茯苓【去皮】　熟干地黄　川芎　当归白芍药　黄耆　干山药【各一两】
　　右为粗末每服五钱水一盏半煎至一盏去滓温服
　　滋荣丸　治妇人本经衰弱愆期不来及有血结成块脐下坚硬疼痛不消并宜治之
　　熟干地黄　人参　五味子　赤芍药　当归逺志【去苗】　白茯苓【去皮】　牡丹皮　桂心
　　藁本【各一两】　防风　卷柏　细辛　山药【各半两】白术【三钱】
　　右为细末链蜜和丸桐子大每服三十丸食前空心温酒下日进三服
　　当归良姜散　补养血气去心腹疼闷脇肋胀满经络不调或赤白带下腰脚疼痛一切痼疾
　　髙良姜【五两】　厚朴【二两去皮姜制】　当归【二两】　桂【去皮二两】
　　右为粗末毎服二钱水一盏艾十叶同煎至七分去滓食前热服
　　抽刀散　治妇人心腹脇肋疼痛不忍产前后亦用川乌头【炮去皮脐】　牡丹皮　芍药　干姜【炮】
　　桂心　没药　当归【各等分】
　　右为细末毎服二钱热酒调下不过三服轻可一服产后加红花
　　禹余粮散　治气血伤冲任虚损崩伤带漏久而不断或下如豆汁或成片如肝或五色相杂或赤白相兼脐腹冷痛靣体痿黄心忪悸动发热多汗四肢困倦饮食减少
　　禹余粮【醋淬】　伏龙肝　赤石脂　白龙骨
　　牡蛎　乌鱼骨　桂【去皮】　浮石【各等分】
　　右为末每服三钱煎乌梅汤调下食前服白多加牡蛎龙骨乌鱼骨赤多加赤石脂禹余粮黄多加伏龙肝桂心随病加治
　　禹余粮丸　治妇人诸疾方
　　桂【去皮】　禹余粮【烧醋淬】　龙骨　人参　紫石英川乌头　桑寄生　杜仲【去皮炒】　五味子
　　逺志【去心】　泽防　当归【洗切焙】　石斛【去根】　苁蓉干姜【各二两】　川椒【去目炒出汁】　牡砺【烧】　甘草【炙】
　　右为末炼蜜为丸桐子大每服二十丸米饮下渐加至三十丸日三服
　　五圣散　调益荣衞滋养气血治冲任虚损月水不调脐腹疼痛崩中漏下血瘕块硬发歇俱疼姙娠宿冷将理失宜胎动不安血下不止及产后乘虚风寒内搏恶露不下结生瘕聚少腹坚痛即作寒热
　　当归　熟干地黄　川芎　白芍药【各一两】
　　生干地黄【三两】
　　右为末酒煮麪糊为丸桐子大每服六七十丸食前温酒送下
　　延龄防寳丸　治妇人血藏虚损经候过多每行时暴下不可禁止因成崩中连日不断致五脏空虚失色黄瘦崩竭暂止日少复发不耐动摇小劳輙极剧此药但灯心服大有效
　　禹余粮石【二两烧醋淬七遍】　龙骨　人参　桂
　　赤石脂　紫石英【研】　熟地黄　杜仲【去粗皮剉碎】桑寄生　续断　香白芷　芎防　当归【剉炒】逺志【去心】　金钗石斛【去根剉炒】　白茯苓【去皮】　阿胶【炒】牡蛎　五味子　艾叶【各一两】
　　右为末炼蜜为丸桐子大每服四五十丸温粥饮下空心食前服
　　必效散　治妇人本经不调及崩漏不止
　　防皮【烧】　木贼【二两去节烧灰存性研细】　麝香【一钱】
　　右为细末毎服二钱食前温酒调下
　　方　治内损吐血
　　飞过麪不计多少微炒过浓磨细墨一茶脚调下二钱立效
　　方　治非时吐血
　　刺芥连根洗净捣汁半盏饮之
　　又方
　　生地黄自然汁一盏槐花拣净一两用地黄汁炒槐花候地黄汁尽花干每用三五十粒细嚼之
　　又方
　　新绵半两烧令存性分二服浓煎人参汤调下
　　灵寳散　治血气刺痛引两肋疼痛及痃癖刺气丁香【一钱半】　木香【一钱半】　乳香【一钱半】　当归延胡索　白芍药【各半两】
　　右为末每服一钱温酒调下食前服
　　乌金散治血崩漏下最治产后血崩并小产血崩漏下
　　防榈皮　乌梅　干姜【烧灰存性各等分】
　　右为末每服二大钱煎乌梅汤调温服不以时
　　旋覆花丸　治停痰积饮在脇下久而不愈渐成大癖心腹胀满羸瘦不能食食不消化喜睡干呕大小便或涩或利在肠中摇动有水声或口干好饮水浆两脇疰痛服之必安久服除根
　　旋覆花【去茎】　桂【去皮】　枳实【麪炒去瓤】　人参【各一两】干姜【炮】　芍药　白术【各一两一钱半】　赤茯苓
　　狼毒　川乌头【炮去皮脐】　矾石【烧赤各一两七钱半】
　　芫花【醋浸炒干】　吴茱茰【汤浸去滑炒黄色】　橘皮
　　细辛【去苗叶】　大黄【微炒】　黄芩【去黒心】　厚朴【去皮生姜制】葶苈【隔纸炒各七钱半】　甘遂【炒半两】
　　右为细末炼蜜和丸桐子大每服一十丸至二十丸不拘时候
　　姙娠调养法
　　螽斯丸　治妇人无子术金城太守范罗谦上臣騐此术若服药四十日无子请戮臣一家以令天下医人又名赐子丸【陈无择三因方作秦桂丸施圆端效方作白薇丸】
　　附子【生去皮脐】　白茯苓【去黑皮】　白薇　半夏【汤洗七次】杜仲【去粗皮】　桂心　秦艽　厚朴【去粗皮各三钱】
　　防风　干姜【生】　牛膝　沙参【各二钱】
　　细辛【去苗半两】　人参【四钱】
　　右为细末炼蜜丸如小豆大日服五十丸空心任下如无益稍加丸数为度如服七日后隂阳有娠三日后不可更服臣妻年二十七嵗无子服此药有娠又残药与前太子中舎宇文妻李氏年四十嵗无子服此药十三日有娠此药名螽斯丸屡用屡騐此方不可不广与人如夫不在家不可服
　　凡女人姙娠若素虚羸血气不足体中有风气心下多痰水者欲有胎喜病阻其状顔色如常脉理和顺但肢体沉重头目昏不思饮食恶闻食气多噉醎酸中心愤惫不知患之所在以至三四月以后则大剧吐逆不能胜举如有此证则宜服疗阻病竹茹汤人参散地黄丸
　　竹茹汤【方缺】
　　人参散　治初娠恶食呕逆
　　人参【一两】　枳殻【三分麪炒去鬲】　厚朴【姜汁涂炙】　甘草【炙各半两】
　　右为粗末毎服四钱水一盏半入生姜弹子大一块拍破同煎至七分去滓温服不拘时
　　地黄丸【方缺】
　　夫姙娠藏气皆拥关节不利切不宜多睡食粘硬难化之物亦不须乱服汤药大慎鍼灸惟须数歩心神不得悲忧惊恐负重振动若觉胎脏不安腹中微痛心意烦闷四体昏倦宜服安胎顺气阿胶散近产月即服顺胎保安散千金丸
　　阿胶散　治姙娠不问月数深浅因顿仆胎动不安腰腹痛或有所下或胎奔上刺心短气
　　熟干地黄【二两细切】　艾叶【切焙黄】　当归【切焙】　甘草【炙】芍药　川芎　阿胶【炙令燥色各一两】　黄耆【若虚羸加至一两】
　　右为末每服四钱水一盏半煎至八分温服若胷中冷逆气加生姜五片枣五枚同煎服
　　保安散　治姙娠胎气不安心腹疼痛
　　当归【一两半切焙】　人参【一两】　阿胶【炙令燥】　甘草【炙各半两】
　　右为末每服三大钱水一盏半入葱白一茎拍破煎至八分去滓食前温服未定再服
　　千金丸　治产前后一切风冷血气等产前胎气不安腰腹多疼四肢昏倦姙娠临月预合下每日空心一服临产五藏不痛易产蓐中不生诸疾兼治产后恶血不尽及胎衣不下憎寒壮热吐逆烦闷皮肤虚肿或血晕狂迷眼见神鬼能补匀血气
　　金钗石斛【别捣为细末】　秦艽　川椒【去子微炒】　细辛防风　贝母【麪炒微黄】　熟干地黄【切焙】　糯米
　　甘草【炙各一分】　当归【切焙】　大麻仁　黄芩　干姜【炮】大豆蘖【以黑豆生芽长二寸焙干用各三分】　石膏【半分】
　　右精择为末以蜜炼成剂入臼中杵一千下分为七十二丸择除破天徳月徳日合每服一丸温酒调下产后产前赤白带下温酒嚼下产前后血气薄荷汤嚼下月信不通当归酒下临产艰难或三五日难产及胎衣不下子死腹中横生倒产死絶不语但心头有热气用药一丸京枣汤研化灌之下喉立差产后恶血不尽脐腹疼痛呕吐壮热憎寒烦闷月候不调或少肢体虚怠皮腹浮肿产血不止虚劳中风口噤不语半身不遂产前后赤白痢大小便秘澁血晕狂语头痛靣色痿黄渐成劳瘦饮食无味并温酒研下一丸产前临月每旦一丸至临产用当归酒下一两丸催生五蔵不痛易生
　　救生散　安胎益气易产
　　人参【半两】　诃子【湿纸裹煨令熟去核】　白术【剉炒黄】
　　陈橘皮【去白炒】　大麦蘖【炒黄】　神麯【细剉炒黄各半两】
　　右为末毎服二钱水一盏煎至六分空心温服入月加一倍水二盏煎一盏温服能令儿小乳母无患
　　十月厥隂行令地气不收冬气不藏万物反生时有蒙雾人病关闭不禁心痛阳气不收气嗽孕妇多暴死忽堕胎之病宜服暖肝药以治之治妇人胎动不安方无问太嵗但寅申年十月频有蒙雾凄清之化孕妇有胎动不安之病宜进后方
　　方
　　人参【一分】　防风【一分】　当归【一分】　五味子【一分】
　　白术【一分】　续断【一分】　川芎【半两】　桑寄生【三分】
　　甘草【三铢】　细辛【三铢】
　　右为末毎服一钱水一大盏煎至七分空心去滓服
　　方　治姙娠患时疾
　　黄芩【尖如锥者】　郁金【各一两】
　　右为末每服一钱板蓝根地黄水下汗出效未得汗再服即瘥【夏子益衞生十全方内有白术一钱】
　　石脂散　治姙娠防痢
　　赤石脂【六钱】　干姜【四钱】　糯米【一合炒黄】
　　右为细末分为二服水二盏煎至一盏食前温服
　　戊巳丸　治泄防水谷不分谓之飱泄【方原缺】











