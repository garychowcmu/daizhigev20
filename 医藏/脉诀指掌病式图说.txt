脉诀指掌病式图说 元 李杲

　　题丹溪重修脉诀。

　　论脉法配天地。

　　三部九候图说。

　　九候浮中沉。

　　学诊例。

　　手式寸尺内外图说。

　　右五藏所属寸尺部位。

　　阴阳相乘，覆溢关格图说。

　　总论脉式。

　　陈氏辩三藏本脉，息数尺度。

　　素问六气主合至脉。

　　辩七情郁发五藏变病脉法。

　　辩五脏过不及之为病。

　　辩六淫外伤六经受病脉图说。

　　辩不内外因五用乖违病症。

　　辩祟脉，凡鬼祟附着之脉，两手乍大乍小，乍长乍短，乍密乍疏，乍沉乍浮，

　　辩脉体名状。

　　辩七表脉病证。

　　辩入里脉病证。

　　辩九道脉病症。

　　分关前关后阴阳诗。

　　定息数诗。

　　六极脉（又名六绝脉皆死脉）。

　　辨男女左右手脉法图序。

　　傍通五脏法，横看。

　　论五脏沉迟数应病诗。

　　诊脉截法断病歌。

　　诊暴病歌。

　　题丹溪重修脉诀。

　　庄子曰，生非吾有也，乃天地之委和，性非吾有也，乃天地之委顺，黄帝曰，人之生也，悬命于天，受气于地，气以成形，理亦赋焉，刘子曰，民受天地之中以生，故肖天地之形，天之阳在南，而阴在北，故清阳之，七窍皆见于面，浊阴之二窍皆出于下，地之阳在北，而阴在南，故三阳之脉，皆聚于背，三阴之脉聚于胸腹，况乎脉者，天地之元性，男子之寸脉盛而尺脉弱者，肖乎天也，女子之尺脉盛，而寸脉弱者，肖乎地也，秦越人乃以男子生于寅，女子生于申，三阳从天生，三阴从地长，谬之甚矣。遂令百犬吠声流至于今，千有余年，莫有能正其谬者，独先生以神明之资，洞烛物理，乃推本律法混合天人而着论辟之，使千载之误一旦昭明，岂不韪哉。

　　岁在戊申门生龙丘叶英题。

　　论脉法配天地。

　　昔轩辕黄帝之体天治民也，使伶伦截嶰谷之竹作黄锺律管，以候天之节气，以观其太过，不及，修德以禳之命，岐伯取气口作脉法，以候人之动气，以察其太过，不及，设九针药石，以调之，故黄锺之数九分，气口之数亦九分，律法曰天地之数，始于一，终于十，其一三五七九为阳，九者阳之成数也，其二四六八十为阴，十者阴之成数也，黄锺者阳声之始也，阳气之动也，故其数皆九，分寸之数，具于声气之元，不可得而见，及断竹为管吹之而声和，候之而气应，然后寸之数，始形焉，此阳唱而阴和，男行而女随，邵子曰，阴者阳之影，故脉之动也，阳得九分，而盛阴得一寸，而弱其吻合于黄锺者，以民受天地之中以生，故肖天地之形，且天地之道，阳健而阴顺，阳强而阴弱，阳明而阴晦，天不足西北，故西北倾而东南昂，人肖之左耳目明于右耳，目在上者，法乎天地不满东南，故东南陷下而西北珑起，人肖之右手足强于左手足，在下者法乎地，天之阳在南，而阴在北，故男子寸脉盛而尺脉弱，地之阳在北，而阴在南，故女子尺脉盛而寸脉弱，肖天地之阴阳也，声音律吕无不然者，黄锺者，气之先兆，故能测天地之节候，气口者，脉之要会，故能知人命之死生，实为医学之先维流注一身而变化万端，皆欲取之三部九候之中，其难也可知矣，世之俗医诵高阳生之妄作，欲以治病求十全之效，其不杀人几希矣，凡我同志宜精，宜明，然以习俗久，姑从旧，以寸关尺分三部，详列手图于后。

　　三部九候图说。

　　三部者，从鱼际至高骨一寸，名曰寸口，自寸至尺名尺泽，故曰尺中，寸后尺前名曰关，阳出阴入，以关为界，又云，阴得尺内一寸，阳得寸内九分，从寸口入六分为关分，从关分又入六分为尺分，故三部共一寸九分。

　　九候浮中沉。

　　一部分三候，三三为九候。

　　学诊例。

　　凡欲诊脉，先调自气，压取病人，息以候其迟数，过与不及，所谓以我医彼，智与神会，则莫之敢违。

　　凡诊脉须先识脉息两字，脉者神也，息者气也，脉不自动为气使，然所谓长则气治，短则气病也。

　　凡诊脉须识人迎，气口以办内外因，其不与人迎气口相应为不内外因，所谓关前一分，人命之主。

　　凡诊脉，须先识五藏，六经本脉，然后方识病脉，岁主藏害，气候逆传，阴阳有时与脉为期，此之谓也。

　　凡诊脉，须认取二十四字名状与关前一分相符，推说证状，与病者相应，使无差忒庶可依原治疗。

　　手式寸尺内外图说。

　　右五藏所属寸尺部位。

　　左寸外以候心，内以候膻中，右寸外以候肺，内以候胸中。

　　左关外以候肝，内以候膈中，右关内以候脾，外以候胃脘。

　　左尺外以候肾，内以候腹中，右尺外以候心主，内以候腰。

　　释曰，五藏六府，十二经络，候之无踰三部，要之前布六经，乃候淫邪入自经络而及于藏府，后说五藏乃候七情内郁，自藏府出而应于经内外之辨，颎然明白学诊之士，当自此始，外因虽自经络而入，必及于藏府，须识五藏六府所在，内因郁满于中，亦必外应于经，亦须循经说证，不可偏局执见，故经云，上竟上胸候中事也，下竟下腰足中事也，不可不通。

　　阴阳相乘，覆溢关格图说。

　　难经曰，脉有太过有不及，有阴阳相乘，有覆有溢，有关有格，谓也。丹溪先生曰：阴乘阳则恶寒，阳乘阴则发热。

　　关之前者，阳之动也，脉当见九分而浮，过者法曰太过，减者法曰不及，太过不及者，病遂上逆寸为溢，为外关内格，此阴乘阳之脉也；经曰，阴气太盛，则阳气不得相营也，以阳气不得营于阴，阴遂上出而溢于阳之分，为外关内格也，外关内格，谓阳外闭而不下阴从内出而格拒其阳，此阴乘阳位之脉也。关以后者，阴之动也，脉当见一寸而沉，过者法曰太过，减者法曰不及，太过不及者病遂下入尺为覆，为内关外格，此阳乘阴之脉也；经曰，阳气太盛则阴气不得相营也，以阴气不得营于阳，阳遂下陷而覆于尺之分，为内关外格，内关外格为阴内闭而不上阳，从外入以格拒其阴，此阳乘阴位之脉也。故曰覆溢，而覆者如物之覆，由上而倾于下也，溢者如水之溢，由下而逆于上也，是其真藏之脉，人不病而死也。

　　总论脉式。

　　经云，常以平旦，阴气未动，阳气未散，饮食未进，经脉未盛，络脉调匀，乃可诊有过之脉，或有作为，为停食顷俟定，乃诊，师亦如之。

　　释曰，停宁俟之即不拘于平旦，况仓卒病生岂特平旦，学者知之。

　　经云，切脉动静而视精明，察五色，观五藏有余不足，六府强弱，形之盛衰，可以参决死生之分。

　　释曰，切脉动静者，以脉之潮会必归于寸口三部，诊之左关前一分为人迎，以候六淫外伤，为外所因；右关前一分为气口，以候七情内郁，为内所因，惟其所自用肯经常为不内外因，三因虽分，犹乃未备，是以前哲类分二十四字，所谓七表八里九道，虽名状不同，证候差别，皆以人迎一分而推之与三部相应而说，证则万无一失也。

　　陈氏辩三藏本脉，息数尺度。

　　人之脉者，乃血之隧道也，非气使则不能行，故血为脉，气为息，脉息之名自是而分呼吸者，气之槖钥动应者，血之波澜，其经以身寸度之计，十六丈二尺，一呼脉再动，一吸脉亦再动，呼吸定息，脉五动，闰以太息，则六动，一动一寸，故一息脉行六寸，十息六尺，百息六丈，二百息十二丈，七十息四丈二尺，计二百七十息，漏水下二刻，尽十六丈二尺，营周一身，百刻之中得五十营，故曰，脉行阳二十五度，行阴亦二十五度也，息者以呼吸定之，一日计一万三千五百息，呼吸进退既迟于脉，故八息三分三毫三厘，方行一寸八，十三息三分三毫行一尺八，百三十三息三分行一丈八，千三百三十三息行十丈余六丈二尺，计五千一百六十七息，通计一万三千五百息方行尽一十六丈二尺，经络气周于一身，一日一夜大会于风府者是也；脉神也，阳也，阳行速，犹太阳之一日一周天，息气也，阴也，阴行迟，犹太阴之一月一周天，如是则应周天之常度，配四时之定序，春肝脉弦细而长，夏心脉浮大而洪，长夏脾脉软大而缓，秋肺脉浮濇而短，冬肾脉沉濡而滑，各以其时而候，旺相休囚脉息无不及太过之患，故曰平人，以五藏六府皆禀气于胃，故脉以胃气为本，气以黄色为生，取其资成也，合本藏气三分，参以弦洪缓濇沉，则为平脉，若真藏脉见，则不从矣，参以形色广加后说。

　　足厥阴肝脉，在左关上，弦细而长；足少阴肾脉，在左尺中，沉濡而滑；足太阴脾脉，在右关上，沉软而缓；足少阳胆脉，在左关上，弦大而浮；足阳明胃脉，在右关中，浮长而滑；足太阳膀胱脉，在左尺中，洪滑而长；手厥阴心主包络，在右尺中，沉弦而敦；手少阴心脉，在左寸口，洪而微实；手太阴肺脉在右寸口，濇短而浮；手少阳三焦脉，在右尺中，洪散而急；手阳明大肠脉，在右寸口，浮短而滑；手太阳小肠脉，在左寸口，洪大而紧；此手足阴阳六经脉之常体，及其消息盈虚，则变化不测，运动密移与天地参同，彼春之暖为夏之暑，彼秋之忿为冬之怒，四变之动，脉与之应者，乃气候之至脉也。

　　素问六气主合至脉。

　　十二月大寒至，二月春分为初之气，厥阴风木主令，经云，厥阴之至，其脉弦（一云沉短而散）。

　　春分至，四月小满为二之气，少阴君火主令，经云，少阴之至，其脉钩（一云紧细而微）。

　　小满至，六月大暑为三之气，少阳相火主令，经云，少阳之至，大而浮（一云乍疏乍数乍短乍长）。

　　大暑至，八月秋分为四之气，太阴湿土主令，经云，太阴之至，其脉沉（一云紧大而长）。

　　秋分至，十月小雪为五之气，阳明燥金主令，经云，阳明之至，短而濇（一云浮大而短）。

　　小雪至，十二月大寒为六之气，太阳寒水主令，经云，太阳之至，大而长。

　　本脉至脉，虽识体状，又须推寻六气交变，南政北政，司天在泉，少阴之脉应与不应，详细而推知，万无一失也。

　　已丑已未二太岁，太阴司天，少阴在左，少阳在右，故左肘脉不应

　　辰戍二岁太阴在泉，少阴在右，少阳在左，故右尺脉沉细不应。

　　已亥二岁，厥阴司天，太阳在左，少阴在右，右手寸口脉沉细不应。

　　寅申二岁，厥阴在泉，太阳在右，少阴在左，左手尺脉沉细不应。

　　子午二岁，少阴司天，厥阴在左，太阴在右，两手寸脉俱沉细不应。

　　卯酉二岁，少阴在泉，太阴在左，厥阴在右，故两手尺脉俱沉细不应。

　　丑未二岁，太阴司天，少阴在左，少阳在右，两手尺脉俱不应。

　　辰戍二岁，太阴在泉，少阳在左，少阴在右，左手寸口脉不应。

　　已亥二岁，厥阴司天，太阳在左，少阴在右，左尺脉不应。

　　寅申二岁，厥阴在泉，少阴在左，太阳在右，左寸脉不应。

　　岁当阳明司天，少阴在泉，法当两尺脉沉细不应而反浮大，两寸脉当浮大而反沉细，是太阳与少阴相反，经云，尺寸反者死。

　　岁当阳明在泉，少阴司天，法当两寸沉细不应而反浮大，两尺脉当浮大而反沉细，是阳明与少阴尺寸相反，经云，尺寸反者死。

　　北政阳明司天，少阴在泉，法当两寸沉细不应而反浮大，两尺脉当浮大而反沉细，是阳明与少阳尺寸相反，经云，尺寸反者死。

　　北政少阴司天，阳明在泉，法当两尺沉细不应而反浮大，两寸脉当浮大而反沉细，是阳明与少阴尺寸相反，经云，尺寸反者死。

　　南政少阳在右，少阴在左，左寸脉当沉细不应而反浮大，右寸脉当浮大而反沉细不应，是谓左右交，经云，左右交者死。

　　南政少阳在左，少阴在右，右尺脉当沉细不应而反浮大，左尺脉当浮大而反沉细，是谓左右交，少阴在右而交于左。

　　南政太阴在左，少阴在右，右寸脉当沉细不应而反浮大，左寸脉当浮大而反沉细不应，是谓左右交，少阴在右而交于左。

　　南政太阳在右，少阴在左，左尺脉当沉细不应而反浮大，右尺脉当浮大而反沉细不应，是谓左右交，少阴在右而交于左。

　　北政太阳在左，少阴在右，右寸脉当沉细不应而反浮大，左寸脉当浮大而反沉细，是谓左右交，少阴在右而交于左。

　　辩七情郁发五藏变病脉法。

　　右手关前一分为气口者，以候人之脏气郁发，与气兼并过与不及，乘克传变必见于脉者，以食气入胃，淫精于脉，脉皆自胃气出，故候于气口，经曰，五脏皆禀于胃，胃者五藏之本，藏气不能自致于手太阴，必因胃气而至，邪气胜胃气衰则病甚，胃气绝真脏独见则死；假如

　　春肝，夏心，长夏脾，秋肺，冬肾。

　　脉弦，　洪，　濡，　　濇，　沉　　　多胃少

　　曰肝，　心，　脾，　　肺，　肾　　　病

　　但弦，　洪，　濡，　　濇，　沉　　　无胃气曰死。

　　天地草木无土气不生，人无胃气则死，胃气者和缓不迫之状也。

　　若其乘克相胜，虽有胃气。

　　而春，夏，长夏，秋，冬。

　　有濇，沉，弦，　洪，濡　　　脉微见者。

　　秋，冬，春，　夏，长夏　　必病。

　　濇，沉，弦，　洪，濡　　　甚者为今病。

　　辩五脏过不及之为病。

　　观夫，太过不及脉之大要，迫近而散，不可失机审而调之，为上工矣。学者不可不审察也。

　　春肝， 　脉合弦细而长，太过则实强， 令善怒，忽忽眩冒巅疾。

　　夏心， 洪而微实， 来去皆盛， 身热肤痛为浸淫。

　　长夏脾， 沉而濡长， 如水之流， 四肢不举。

　　秋肺， 浮而短濇， 中坚傍虚， 逆气背痛愠愠然。

　　冬肾， 沉而紧实， 有如弹石， 解脊痛少气不能言。

　　不及则微虚， 令人胸痛引背，两胁胀满心烦。

　　来不盛去反盛，      上咳唾，下泄气，九窍不通。    如鸟之啄，          名曰重强，呼吸少气，下喘声。    毛而微，            心悬如饥中清，脊中痛。    来去如数，          少腹满小便变。人之五脏配木火土金水，以养鬼神意魄志而生怒喜思忧恐故。

　　因怒， 则魂门弛张，木 气奋激，肺金 乘之，脉弦濇，

　　喜，    神延融溢，火      赫羲，肾水            沉散，思，    意舍不宁，土      凝结，肝木            弦弱，忧，    魄户不闭，金      濇聚，心火            洪短，恐，    志室不遂，水      旋却，脾土            沉缓。此盖五情，动以不正，侮所不胜，经所谓，不恒其德，恃其能乘而侮之，甚则所胜来，复侮反受邪，此之谓也。凡怒则魂门弛张，木气奋激，侮其脾土，甚则子金乘其肝虚来复母雠，克其肝木，是谓侮反受邪，肝脉反濇，濇者肺金也，是犹吴王夫差之争盟侮楚，精锐悉行，国内无备，越王勾践乘其虚而伐之，遂以破吴，吴本侮楚而越竟破之，侮反受邪，即此义也。

　　凡喜则神延融溢，火气赫羲侮其肺金，甚则子水乘其心虚来复母雠，克其心火，是谓侮反受邪，心脉反沉，沉者肾水脉也，故喜甚有暴中之患而暴怒，亦有暴中之患，皆此意也。

　　凡久思则意舍不寍，上气凝结侮其肾水，甚则子木乘其脾土虚来复母雠，克其脾土，是谓侮反受邪，脾脉反弦，弦者肝脉也。

　　凡久忧则魂门不闭，金气濇聚，侮其肝木，甚则子火乘其肺虚来复母雠，克其肺金，是谓侮反受邪肺脉反洪，洪者心火脉也。

　　凡多恐则志室不遂，水气旋却侮其胞络之火，甚则子土乘其肾虚来复母雠，克其肾水，是谓每反受邪肾脉反濡，濡者脾土脉也。

　　凡悲则伤肺，故肺脉自虚，经曰，悲则气消，脉虚心火来乘，金气自虚故悲则泪下，或因寒饮食之气上逆，留于胸中，留而不去，久为寒中，或曰肺金乘肝木而为泪。

　　凡惊则气乱，惊则肝气散乱乘其脾土，故小儿惊则泻青，大人惊则面青者，肝血乱而下降，故青其肝脉亦乱，一曰惊则肝气乘心，大惊者心脉易位向里，惊气人心者多尿血也。

　　传授胜克流变又当详而论之，故经云，五脏受气于其能生，传之于其所胜，气舍于其所生死，其所不胜，如

　　肝，心，脾，肺，肾受气于心，脾，肺，肾，肝。

　　传之于脾，肺，肾，肝，心。

　　气合于肾，肝，心，脾，肺。

　　至 肺，肾，肝，心，脾 而死。

　　则知肝死于肺，候之于秋庚日笃辛日，死余图于后。

　　肝 候于秋　，庚 日笃，辛 日死，舌卷卵缩。

　　心 冬　，壬 癸 面黑如黎。

　　脾 春　，甲 乙 内满唇反。

　　肺 夏　，丙 丁 皮枯毛折。

　　肾 长夏，戊 　 已 齿长而枯发无润泽。

　　又如，甲乙，丙丁，戊已， 庚辛，壬癸 日

　　则，寅卯，已午，辰戌丑未，申酉，子亥  时死。凡一日之中又分五时，以别死时之早晏，且脾病甲日，病笃乙日，死则死于寅卯时，以脾属土，日时俱属木，重木克土，故死于此时，此内伤藏病之传次也，然暴病卒发者，不必泥于传次也，或传化不以次入者，乃忧恐怒喜思惊，七情并伤于令不得以，其次传所以令人大病，此五脏传变之指要，学者不可不知也。

　　辩六淫外伤六经受病脉图说。

　　左手关前一分为人迎者，以候天之寒暑燥湿风热，中伤于人，其邪自经络而入，以迎纳之，故曰人迎；前哲方论谓，太阳为诸阳主，凡感邪则自太阳始，以此考寻经意，似若不然，风喜伤肝，寒喜伤肾，暑喜伤心包，湿喜伤脾，热伤心，燥伤肺，以暑热一气燥湿同源，故不别论，以类推之，风当自少阳入，湿当自阳明入，暑当自三焦入，寒却自太阳入，故经云，阴为之，主阳与正别于阳者，知病从来，此之谓也，经云，修已俟，天所以立命也，由是古人调其脏气而淫邪不入，故先七情而后六淫，经云，学诊之士，必先岁气，故运气又先之，以其次第也。

　　足太阳伤寒，左手尺中与人迎皆浮紧而盛，浮者足太阳脉也，紧者伤寒脉也，盛者病进也，其证头项腰脊痛，无汗，恶寒，不恶风。

　　足阳明伤湿，右手关上与人迎皆濇细而长，濇者足阳明脉也，细者伤湿脉也，长者病袭也，其证关节疼痛，重痹而弱，小便涩秘，大便飧泄。

　　足少阳伤风，左手关上与人迎皆弦浮而散，弦者足少阳脉也，浮者伤风脉也，散病至也，其证身热，恶风，自汗，项强，胁满。

　　手少阳伤暑，左手尺中与人迎皆洪虚而数，洪者手少阳脉也，虚者伤暑脉也，数者病增也，其证身热，恶寒，头痛状如伤寒，烦渴。

　　足太阴伤湿，右手关上与人迎皆濡细而沉，濡者太阴脉也，细者湿脉也，沉者病着也，其证身热，脚弱，关节头痛，冷痹，胀满。

　　足少阴伤寒，左尺中与人迎皆沉紧而数，沉者足少阴脉也，紧者伤寒脉也，数者病传也，其证口燥，舌干而渴，背恶寒反发热，倦怠。

　　足厥阴伤风，左关上与人迎皆弦弱而急，弦者厥阴脉也，弱者风脉也，急者病变也，其证自汗，恶风而倦，小腹急满。

　　手厥阴心包伤暑，左手尺中与人迎皆沉弱而缓，沉者心包脉也，弱者伤暑也，缓者病倦也，其证往来寒热，状如疟，烦渴，眩晕，背寒，面垢。

　　此已上分布六经，感伤外部邪之脉也，除燥热外，叙此四气揭图于左，以为宗兆，使学者易见，不必再三伸问，若其传变，自当依六经，别论详究，所伤随经说证对证施治，以平为期，或热燥伤心肺，亦当依经推明理例调治，如四气兼并，六经交错，亦当随其脉证审处别白，或先，或后，或合，或并在络，在经，入表，入里，四时之动脉与之应，气候以时自与脉期，微妙在脉不可不察，察之有纪，从阴阳始，始之有经，从阴阳生，此之谓也。

　　吾尝观洛书图，火七在西方，金九居南位者，则西南二方为燥热之气明矣，况乎离为兵戈兑主杀伐平治之世，生气流行，雨晹以时，兆民不安恶有斯气，唯淆乱之世，生气消息燥热逆行，五谷不登，山川焦枯，鬼神欠妥，灾疹繁兴，予目击壬辰，首乱已平，民中燥热者多发热，痰结，咳嗽，重以医者不识时变，复投半夏，南星，以益其燥热，遂至嗽血，滑涎逆涌，咯吐不已，肌肉干枯而死者多矣，平人则两寸脉不见，两尺脉长至半臂，予于内外伤辨，言之备矣，今略具数语以足成书，为六气全图。

　　辩不内外因五用乖违病症。

　　察脉必以人迎气口分内外，所因者乃学诊之要道也，所以脉赞云，关前一分人迎主之，然既有三因固不可尽详而考之于理自备，且如疲极筋力尽神度量，饮食，饥饱，叫呼走气，房室劳逸，及金疮踒折，虎狼，毒虫，鬼痓，客忤鬼压，溺水等外非六淫，内非七情，内外不收，心属不内外，虽汉论曰，人迎紧盛伤于寒，气口紧盛伤于食，殊不知饮食入胃，能助发宿蕴其所应于气口者，止由七情郁发，因食助见本非宿食能应气口，且如

　　宿食 阳阴。

　　则脉浮大而微濇，数而滑实。

　　宿食不化 成瘕。

　　脉则沉紧， 沉重。

　　皆伤胃也。

　　宿食窒塞，则上部有脉，下部无脉，其人当吐，不吐者死。此等名证何曾应于气口，又如疲极筋力，其脉弦数而实，筋痛则动皆伤肝也，凝思则滑，神耗则散，皆伤心也，吟诵耗气，气濡而弱，叫呼走气脉散而急，皆伤肺也；房劳失精，两尺脉浮散，男子遗精，女子半产，弦大而革，皆伤肾也，右件明文气口何与，况藏寒蛔厥脉自微浮及为肾滑；胃虚不食其脉必缓，亦有微濡；五饮停伏浮细而滑，久畜沉积沉细而软，形虚自汗脉皆微濡，挥霍变乱脉自沉伏，僵仆坠下脉则细滑，踒折伤损瘀血在内，疝瘕，症癖，并五内作痛，脉皆弦紧，中寒症结，脉则迟濇，五积，六聚，食饮，痰气伏留不散，隧道节滞，脉皆促结；三消热中尺中洪大，癫狂神乱关上洪疾，气实脉浮血实脉滑，气血相搏脉亦沉实，妇人妊娠脉则和滑。

　　辩祟脉，凡鬼祟附着之脉，两手乍大乍小，乍长乍短，乍密乍疏，乍沉乍浮，

　　阳邪来，见脉则浮洪，阴邪来，见脉则沉紧；鬼疰客忤，三部皆滑洪大，袅袅沉沉泽泽，但与病症不相应者，皆五尸鬼邪遁疰之所为也，又如遁尸尸疰，脉沉而不至寸，或三部皆紧急，如诊得此等脉，证虽与人迎气口相应，亦当分数推寻三因交结，四季料简。所谓俾内俾外。不内不外。亦内亦外。亦不内外，脉理微玅，艺能难精，学然后知所因，此之谓也，然形于朕兆堕于数义，未有不学而能者，未有学而不成者，宜留心焉，人如忽见异像，惊惑眩乱，脉多失次，急虚，卒中，五藏闭绝，脉不往来，譬如堕溺，脉不可察，与夫金疮踒折，顿走血气，脉亦无准，学者当看外证，不必拘脉。

　　辩脉体名状。

　　浮者按之不足，举之有余，与人迎相应，则风寒在经，与气口相应，则营血虚损。

　　沉者举之不足，按之有余，与人迎相应，则寒伏阴经，与气口相应，则血凝腹藏。

　　迟者应动极缓，按之尽牢，与人迎相应，则温寒凝滞，与气口相应，则虚冷沉积。

　　数者去来促急，一息数至，与人迎相应，则风燥热烦，与气口相应，则阴虚阳盛。

　　虚者迟大而软，按之豁然，与人迎相应，则经络伤暑，与气口相应，则荣卫失本。

　　实者按举有力，不疾不迟，与人迎相应，则风寒贯经，与气口相应，则气血壅脉。

　　缓者浮大而软，去来微迟，与人迎相应，则风热入藏，与气口相应，则怒极伤筋。

　　紧者动转无常，如纽篓－，与人迎相应，则经络伤寒，与气口相应，则脏腑作痛。

　　洪者来之至大，去之且长，与人迎相应，则寒壅诸阳，与气口相应，则气攻百脉。

　　细者指下寻之，来往如线，与人迎相应，则诸经中湿，与气口相应，则五脏凝涎。

　　滑者往来流利，有如贯珠，与人迎相应，则风痰潮溢，与气口相应，则涎饮凝滞。

　　濇者参五不调，如雨沾沙，与人迎相应，则风湿寒痹，与气口相应，则津汗血枯。

　　弦者端紧径急，如张弓弦，与人迎相应，则风走疰痛，与气口相应，则饮积溢疼。

　　弱者按之欲绝，轻软无力，与人迎相应，则风湿缓纵，与气口相应，则筋绝痿弛。

　　结者往来迟缓，时止更来，与人迎相应，则阴散阳生，与气口相应，则积阻气节。

　　促者往来急数，时止复来，与人迎相应，则痰壅阳经，与气口相应，则积留胃腑。

　　芤者中空傍实，如按慈葱，与人迎相应，则邪壅吐衄，与气口相应，则荣虚妄行。

　　微者极细而软，似有若无，与人迎相应，则风暑自汗，与气口相应，则微阳脱泄。

　　动者在关如豆，厥厥不行，与人迎相应 则寒疼冷痛，与气口相应，则心惊胆寒。

　　伏者沉伏不出，着骨乃得，与人迎相应，则寒湿痼闭，与气口相应，则凝思凝神。

　　长者往来流利，出于三关，与人迎相应，则微邪自愈，与气口相应，则藏气平治。

　　短者按举似数，不及本部，与人迎相应，则邪闭经脉，与气口相应，则积遏藏气。

　　濡者按之不见，轻手乃得，与人迎相应，则寒湿散漫，与气口相应，则飧泄缓弱。

　　革者沉伏实大，如按鼓皮，与人迎相应，则中风暑湿，与气口相应，则半产脱精。

　　散者有阳无阴，按之满指，与人迎相应，则淫邪脱泄，与气口相应，则精血败耗。

　　代者藏绝中止，余藏代动，无问内外所因，得此必死。

　　辩七表脉病证。

　　浮为在表，为风应人迎，为气应气口，为热，为痛，为呕，为胀，为痞，为喘，为厥，为内结，为满不食，浮大为鼻塞，浮缓为不仁，浮大长为风眩癫疾，浮滑疾为宿食，浮大而濇为宿食滞气，浮短为肺伤诸气，浮滑为走刺为饮，浮细而滑为伤饮，浮滑疾紧为百合病，浮数为大便坚小便数，浮紧为淋为癃闭。

　　芤主血，寸芤为吐血，微芤为衄血，关芤为大便出血为肠痈，尺芤为下焦虚，小便出血。

　　滑为吐，为满为欬为热，为伏痰，为宿食，为蓄血，为经闭，为鬼奎，为血气俱实，滑散为瘫缓，滑数为结热，滑实为胃热，和滑为妊娠，滑而大小不匀，必吐，为病进，为泄痢，滑而浮大，小腹痛，弱则阴中痛，小便亦然。

　　实为热，为呕，为痛，为气塞，为喘欬，为大便不禁，实紧为阴不胜，阳为胃寒，为腰痛。

　　弦为寒，为痛，为饮，为疟，为水气，为中虚，为厥逆，为拘急，为寒癖，弦紧为恶寒，为疝瘕，为癖，为瘀血，双弦胁急痛，弦而钩为胁下刺痛，弦长为积，随左右上下。

　　紧为寒，为痛头骨肉等，为欬，为喘，为满，浮紧为肺有水，紧滑为蛔动，为宿食，为逆吐，紧急为遁尸，紧数为寒热。

　　洪为胀，为满，为痛，为热，为烦，洪实为癫，洪紧为痈疽，为喘急，亦为胀，洪大为祟，洪浮为阳邪来见。

　　辩入里脉病证。

　　微为虚，为弱，为衄，为呕，为泄，为亡汗，为拘急，微弱为少气，为中寒。

　　沉为在里，为实，为水，为寒，为喘，为症，为瘕，沉弱为寒热，沉细为少气，臂不能举，沉滑为风水，为下重，沉紧为上热下冷，沉重而直前绝者为瘀血，沉重而中散为寒食成瘕，沉重不至寸，徘徊绝者为遁尸，沉紧为悬饮，沉迟为痼冷，沉重为伤暑发热。

　　缓在下为风，为寒，为弱，为痹，为疼，为不仁，为气不足，为眩晕，缓而滑为热中，缓而迟为虚寒相搏，食冷则咽痛。

　　濇为少血，为亡汗，热气不足，为逆冷，为下痢，为心痛，濇而紧为痹为寒湿，濇细为大寒。

　　迟为寒，为痛，迟而濇为症瘕咽酸，迟滑为胀，迟缓为寒。

　　伏为霍乱，为疝瘕，为水气，为溏泄，为停痰，为宿食，为诸气上冲，为恶脓贯肌。

　　濡为虚，为痹，为自汗，为气弱，为下重，濡而弱为内热外冷，自汗，为小便难。弱为虚，为风热，为自汗。

　　辩九道脉病症。

　　细为气血俱虚，为病在内，为积，为伤湿，为后泄，为寒，为神劳，为忧伤过度，为腹满，细而紧为症瘕积聚，为刺痛，细而滑为僵仆，为发热，为呕吐。

　　数为热，为虚，为吐，为痛，为烦渴，为烦满。

　　动为痛，为惊，为痹，为泄，为恐。

　　虚为寒，为虚，为脚弱，为食不消化，为伤暑。

　　促脉经并无文，释曰，其促有五，一曰气，二曰血，三曰饮，四曰食，五曰痰，但藏热则脉数，以气血痰饮留滞不行，则止促，止促非恶脉也。

　　结为痰，为饮，为血，为积，为气，释曰，气寒脉缓，则为结数，则为促，虽缓数不同结，亦当如促脉分则可也。

　　散脉经无文，释曰，六腑气绝于内，则手足寒，上气，五脏气绝于内，则下利不禁，甚者不仁，其脉皆散，散则不聚病亦危矣。

　　革为满，为急，为虚寒相抟，妇人半产漏下，释曰，革者，革也，固结不移之状，三部应之皆危脉也。

　　代者一藏绝，他藏代至，释曰，代其死脉，不分三部，随应皆是。

　　如前所说，凡例皆本圣经，学者当熟读，令心开眼明，识取体状，然后交结互究，与夫六经外感，五脏内伤，参以四时旺相，依各部位推寻所因，必使了然不疑，方为尽善，其如随病分门，诸脉诸证，尤当参对详审，如是精研，方可为医门万分之一，否则倚傍圣教，欺妄取财，为含灵之臣贼，幸祈勉旃。

　　诗曰。

　　浮，芤，滑，实，弦，紧，洪，名为七表，属阳宫；微，沉，缓，濇，迟，并伏，濡，弱为阴八里，同细，数，动，虚，促，结，散，代，革，同归九道中，在经，在府，并在藏，识得根源为上工。

　　分关前关后阴阳诗。

　　掌后高骨号为关，傍骨关脉形宛然，次第推排寸关尺，配合天地人三元，关前为阳名寸口，尺脉为阴在关后，阳弦头痛定无疑，阴弦腹痛何方走，阳数即吐兼头痛，关微即泻肠中吼，阳实应知面赤风，阴微盗汗劳兼有，阳实大滑应舌强，关数脾热并口臭，阳微浮弱定心寒，关滑食注脾家咎，关前关后别阴阳，察得病源为国手。

　　定息数诗。

　　先贤切脉论太素，周行一身五十度，昼则行阳自阴出，夜则行阴自阳入，昼夜各行二十五，上合天度为常则，血荣气卫定息数，一万三千五百息，此是平人脉行度，太过不及皆非吉，一息四至平无他，更加一至身安和，三迟二败冷为甚，七数六极热生多，八脱九死十归墓，十一十二魂已去，一息一至元气败，两息一至死非怪，我今括取作长歌，嘱汝心通并意解。

　　六极脉（又名六绝脉皆死脉）。

　　雀啄连来四五啄，屋漏半日一点落，弹石来硬寻即散，搭指散满如解索，鱼翔似有一似无，虾游静中忽一跃，寄语医家仔细看，六脉见一休下药。

　　辨男女左右手脉法图序。

　　黄炎帝之拯民疾也，参天地究人事，以立脉法，嗟乎，脉者，先天之神也，故其昼夜出入，莫不与天地等，夫神寤则出于心而见于眼，故脉昼行阳二十五度，寐则栖于肾而息于精，故脉夜行阴亦二十五度，其动静栖息皆与天地昼夜四时相合，且以天道右旋而主乎生化，则男子先生右肾，右属阳，为三魂降精气，赤以镇丹田，故男子命脉在右手尺部，地道左旋主乎成物，则女子先生左肾，左属阴，为七魄降真气，黑以镇子宫，故女子命脉在左手尺部，若男子病右尺部，命脉好，病虽危不死；若女子病左尺部，命脉好，病虽危亦不死，天之阳在南，而阴在北，故男子寸脉盛，而尺脉弱，阳在寸，阴在尺也，地之阳在北，而阴在南，故女子尺脉盛，而寸脉弱，阳在尺，阴在寸也，阳强阴弱天之道也，非反也，反之者病，故男得女脉为不足，女得男脉为太过，左得之病在左，右得之病在右，男左女右地之定位也，非天也，盖人立形于地，故从地化，楚人尚右者，夷道也，地道也，故男子左脉强而右脉弱，女子则右脉强而左脉弱，天以阴为用，故人之左耳目明于右耳目，地以阳为使，故人之右手足强于左手足，阴阳互用也，非反也。凡男子诊脉必先伸左手，女子诊脉必先伸右手，男子得阳气多，故左脉盛，女子得阴气多，故右脉盛，若反者病脉也，男子以左尺为精腑，女子以右尺为血海，此天地之神化也，所以别男女决死生者也；苟不知此，则男女莫辩而生死懵然矣，于是列图于左，以诏来者，李希范曰，近年以来，人心巇崄，习俗刁薄，有两手莹净，男子往往居帏帐之中，面目蒙蔽，伸手求诊，粗工受欺，遂致嗤笑，噫昔诸葛公，尝以巾帼妇人之服，遗司马将军，天下耻之，况乎甘心卧帏帐作妇人，以自欺耶，斯亦不足称也矣。

　　傍通五脏法，横看。

　　论五脏沉迟数应病诗。

　　左手心部。

　　浮数沉迟热瞢腾，浮迟腹冷胃虚真，沉数狂言并舌强，沉迟气短力难成（ 生气不相接续）。

　　肝部。

　　浮数患风筋即抽，浮迟冷眼泪难收，沉数疾生常怒气，沉迟不睡损双眸。

　　肾部。

　　浮数劳热小便赤，浮迟听重浊来侵，沉数腰疼生赤浊，沉迟白浊耳虚鸣。

　　右手肺部。

　　浮数中风兼热秘，浮迟冷气泻难禁，沉数风痰并气喘，沉迟气弱冷涎停。

　　脾部。

　　浮数龈宣并盗汗，浮迟胃冷气虚膨，沉数热多并口臭，沉迟腹满胀坚生。

　　包络部。

　　浮数精泄三焦热，浮迟冷气浊难任，沉数渴来小便数，沉迟虚冷小便频。

　　诊脉截法断病歌。

　　左右手脉。

　　心脉迢迢恰似弦，头痛心热数狂癫，男子腾空女腾跌，肾弦气痛小肠连。

　　心脉频频来得实，其人烦闷气喘疾，若还止绝更加临，壬癸死之是端的。

　　心脉微微嘈似饥，泻心补肾却相宜，若共肝微能左瘫，医人调理不须疑。

　　心脉迟迟主呕吐，沉加怒气痛牵连，斯人偃息虽无事，医者能调便与宣。

　　肝实眼翳能生疖，腹痛尤加脚手酸，更被酰酸来刺也，调和补药便能安。

　　肝微内障甚筋挛，失血吞酸头更旋，洪在大肠能泄利，肾微脚冷定相连。

　　肝经带缓气须疼，食拒心头主刺酸，止代庚申辛酉死，医人调理定难安。

　　肝脉浮洪偏眼赤，刺酸盗汗定相随，数脉忽然潮热至，断然翻胃更无疑。

　　肾微经脉不调匀，脚疼卫气不能升，带下肝阴精不禁，肝微血败小便频。

　　肾缓腲疼尤腹痛，小便白浊色如霜，止代若迟时戊已，其人必定命倾亡。

　　肾洪白浊耳蝉鸣，脚热尤加血不匀，虚热瘖生虚又瘇，沉腰浮主血虚人。

　　肾脉琴弦赤小便，头旋腹痛数兼淋，血气又来浮腹胀，肝微白浊带相并。

　　右手。

　　肺缓虚邪鼻塞时，失声飒飒好猜疑，缓脉浮迟能吐泻，沉迟怒气痛难支。

　　肺洪劳倦兼痰热，潮热尤兼吐泻来，大数中风兼鼻塞，丙丁止代已焉哉。

　　肺脉弦来元主嗽，平时气急喘呼呼，头痛更加身发热，十分重病也能苏。

　　肺实冷嗽胸中痛，倦劳寒热不曾停，浮数大肠能秘结，浮迟冷痢更来侵。

　　脾脉浮洪水积储，睡魔甜鬼每相如，倦怠更加潮热至，其人脾困药能除。

　　脾脉迟弦主冷凝，朝朝贪睡不曾停，浮在脉中应腹胀，沉弦有积腹中疼。

　　脾实口臭胃经热，脾困寒热又相侵，胃翻酸水频频吐，纔吃儿便逼心。

　　脾脉微微胃不生，终朝饮食拒人心，微濇脉来因腹胀，甲寅止代定归真。

　　命门弦主渴来侵，浊带加之更患淋，实脉转筋兼带浊，脉洪虚汗渴将临。

　　命门微细小便频，缓脉膀胱冷气侵，沉缓腰疼浮缓渴，更兼迟缓小便生。

　　诊暴病歌。

　　两动一止或三四，三动一止六七死，四动一止即八朝，以此推排但依次。

　　池氏曰，暴病者喜怒惊恐，其气暴逆，致风寒暑湿所侵，病生卒暴，损动胃气而绝，即死不过日也，脉两动而一止，乃胃气相绝，犹三四日方死，三动一止而胃气将尽，犹将六七日谷气绝尽方死，后仿此至若十五动而一止乃死，期在于一年也。

　　脉诀指掌图终。

　　
