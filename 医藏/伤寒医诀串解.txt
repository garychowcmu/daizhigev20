

　　伤寒医诀串解 清 陈念祖

　　序

　　伤寒医诀串解者。长乐陈修园先生晚年所编集也。惜六篇之中尚缺其一。以其未成书。故不及付梓。其门徒犹子陈道着。有卢扁风。闽之名医也。既能学先生之学。又能承先生之志。日尝手披而秘藏之。复体会其遗意而敬续一篇以补其缺。合成六篇。而篇帙遂成。兹修园古矣。其犹子道着亦古矣。闽中林子寿萱。专心卫世。于旧书肆中。检得修园先生注解葛可久十药神书一卷。购而珍存之。并恐此二种没而不彰。因细加雠校。韵而录之。欲与两先生传名。兼以传世。值余奉命巡抚全闽。因旧疾复起。探知林子精于疗治。常劳诊视。论及闽中名医。林子以陈修园陈道着两先生对。敬以修园先生所着南雅堂十一种医书见示。且余本善病患也。又耳熟是书久矣。适林子复以伤寒医诀串解手录一通乞序于余。余不敏。每兢兢官守。尚恐才不足以经世。何暇论及卫世。然串解实补伤寒浅注所未备。不可以无传。若再附以十药神书注解合而刻之。庶可以作岐黄家秘本矣。今之术岐黄者。果能默会精审。互相参校。其裨益良不浅也。姑就林子所述其缘起。为之弁数语于简端云尔。

　　咸丰丙辰秋九月望后三日福建巡抚吕 孙书

　　序

　　曩集伤寒浅注。凡三百九十七法。根据法条晰。期于明白易晓。而又虑学人未能融会贯通而得其要旨也。

　　不揣固陋。复为综贯衍绎。名曰伤寒医诀串解。其于疑似细微之处。抉剔详辨。颇费苦心。修园老矣。敢谓于此道三折肱。然有志之士。诚能即此 绎其端绪。推寻其纲领。而不眩于似是而非。未必非活国活人之一助也。

　　闽长乐陈念祖修园识

　　卷一

　　太阳篇

　　（太阳为寒水之经。主一身之表。）

　　何谓太阳经症。曰。头痛项强。发热恶寒是也。有虚邪实邪之辨。

　　脉缓。自汗恶风。为虚邪。宜桂枝汤。如八九日过经不解。如疟状。面热。身痒。以其不得小汗故也。宜桂枝麻黄各半汤。因前此未汗。不得不发其汗。因日数颇久。故小发其汗。如服桂枝汤。大汗出后。形如疟。日再发者。以余邪未尽故也。宜桂枝二麻黄一汤。大汗之后。不得再行大汗之法。而余邪未尽。不得不从汗而竭之。但药品宜轻耳。

　　脉浮紧。无汗恶寒。为实邪。宜麻黄汤。如无汗烦躁者。加石膏姜枣。名大青龙汤。如干呕而咳。去杏仁。加五味干姜半夏细辛芍药。名为小青龙汤。此二汤。即麻黄汤之加减。总不出麻黄汤之范围。

　　此二法。治表中之表也。

　　何谓太阳腑症。曰。表邪不去。必入于里。膀胱为表中之里也。有蓄水蓄血之辨。

　　太阳病。其人口渴。烦躁不得眠。脉浮。小便不利。水入即吐。为膀胱蓄水症。宜五苓散。

　　太阳病。其人如狂。小腹硬满。小便自利。脉沉。为膀胱蓄血症。宜桃仁承气汤。

　　此二法。治表中之里也。

　　何谓太阳变症。曰。汗下失宜。从阴从阳之不一也。

　　不应下而下之。续得下利清谷。身疼痛。宜四逆汤。以救清谷之里。又以桂枝汤。以救身疼痛之表。

　　病发热头痛。脉反沉。若不瘥。身体疼痛。当救其里。宜四逆汤。

　　大汗大下利而厥冷者。四逆汤主之。

　　太阳病。发汗太过。遂漏不止。其人恶风。小便难。四肢微急。难以屈伸。桂枝加附子汤主之。

　　太阳病。发汗太过。动其荣血。而卫邪反内伏。其人仍发热。心下悸。头眩身 动。振振欲擗地者。真武汤主之。

　　以上言汗下太过。伤正而虚其阳。阳虚则从少阴阴化之症多。以太阳少阴为表里也。

　　阳盛于内。误服桂枝汤。大汗出后。大烦大渴不解。脉洪大者。白虎加人参汤主之。

　　伤寒若吐若下后。七八日不解。热结在里。表里俱热。时时恶风。大渴。舌上干燥而烦。欲饮水数升者。白虎加人参汤主之。

　　伤寒不大便六七日。为里症。头痛发热。为表症。外不解。由于内不通也。下之。里和而表自解矣。与承气汤。

　　病患烦热。汗出则解。又如疟状。日晡所发热。属阳明也。脉实者。宜下之。与大承气汤。脉虚者。宜发汗。与桂枝汤。

　　发汗后恶寒者。虚故也。不恶寒但热者。实也。当和胃气。与调胃承气汤。

　　太阳病未解。脉阴阳俱停。停者沉滞不起也。阴阳者尺寸也。必先振栗。汗出乃解。但阳脉微者。先汗而解。

　　但阴脉微者。下之而解。若欲下之。宜调胃承气汤。按此脉微。即上文脉停也。

　　以上言汗下失宜。热炽而伤其阴。阴伤则从阳明阳化之症多。以太阳阳明递相传也。

　　何谓发汗利水为治太阳两大门。曰。邪伤太阳。病在寒水之经。驱其水气以外出则为汗。逐其水气以下出。后为黄涎蓄水。前为小便长。

　　太阳为寒水之经。邪之初伤。必须发汗。麻黄汤发皮肤之汗。桂枝汤发经络之汗。葛根汤发肌肉之汗。

　　小青龙汤发心下之汗。大青龙汤发其内扰胸中之阳气而为汗。此发汗之五法也。

　　若汗之而不能尽者。则为水。水在心下。干呕而咳。宜小青龙汤。发热而烦。渴欲饮水。水入即吐。名曰水逆。宜五苓散。汗后心下痞硬。干噫食臭。胁下有水气。腹中雷鸣下利者。病势虽在腹中。而病根犹在心下。宜生姜泻心汤。此水气在上焦。在上者。汗而散之也。若妄下之后。自心上至小腹。硬满而痛不可近。

　　（水与气所结）脉迟。名大结胸。宜大陷胸汤。若项亦强。如柔 之状。宜大陷胸丸。盖病势连于下者主以汤。病势连于上者主以丸是也。若其结止在心下。按之始痛。脉浮滑。名小结胸。邪气尚在脉络。宜小陷胸汤。

　　若无热症。名寒实结胸。宜三物白散。若心下痞硬满。引胁下痛。干呕。短气。汗出不恶寒。三焦升降之气。

　　阻格难通。宜十枣汤。此水气在中焦。中满。泻之于内也。若头痛项强。翕翕发热。无汗。心下满微痛。小便不利者。因膀胱之水不行。营卫不调。不能作汗。宜以桂枝去桂加茯苓白术汤治之。是水气在下焦。在下者。引而竭之是也。

　　内经云。太阳之上。寒气治之。所谓本也。本之下。中之见也。见之下。气之标也。又曰。太阳从本从标。又曰。

　　太阳为开。又热病论曰。伤寒一日。巨阳受之。故头项痛。腰脊强。

　　伤寒论云。太阳之为病。脉浮。头项强痛而恶寒。

　　又云。太阳病。发热汗出。恶风脉缓者。名为中风。

　　又云。太阳中风。阳浮而阴弱。阳浮者。热自发。阴弱者。汗自出。啬啬恶寒。淅淅恶风。翕翕发热。鼻鸣干呕者。

　　桂枝汤主之。

　　又云。太阳病。头痛发热。身疼腰痛。骨节疼痛。恶风。无汗而喘者。麻黄汤主之。

　　太阳主一身之表。六经中最外一层。故表病俱属太阳。但有表中之表。病在肌腠则有汗。宜桂枝汤。病在肤表则无汗。宜麻黄汤。两法用之得当。一剂可愈。又有脉微恶寒。面色反有热色而身痒。是邪欲出而未得遽出。必得小汗而解。宜桂枝麻黄各半汤。又有服桂枝汤。大汗出后。形如疟。日再发。是肌病兼见表病。宜桂枝二麻黄一汤。是二方。即上两法之佐也。然二方能治肌腠肤表之病。不能治经输之病。

　　太阳之经输在背。内经云。邪入于输。腰背乃强。论中以项背强KT KT 。无汗恶风。用葛根汤。项背强KT KT 。

　　反汗出恶风。用桂枝加葛根汤。二方亦上两法之佐也。但两法俱是太阳本寒之症。故方中取用辛热之品。若太阳标热之自汗症。不得径用桂枝汤。宜用芍药甘草汤。以各症与桂枝症无异。惟脚挛急独异。是太阳之标热合少阴之本热之病也。无汗症。不得用麻黄汤。宜用麻杏甘膏汤。以各症与麻黄证相似。惟初起口渴发热而无恶寒。或发汗已身灼热不似。论虽另别为温病风温之证。然节首冠以太阳病三字。盖指太阳之标热而言。明明为一隅之举。不读内经。不能解也。其云桂枝二越婢一汤。为标内陷于里阴而化热。故热多寒少。而脉微弱。论曰无阳。言无在表之阳也。论曰不可发汗。言不可发太阳之表汗也。故用此汤。直从里阴而外越之也。此又可借用为上两法之佐也。

　　然太阳为表而亦有里。膀胱即太阳之里也。如太阳病。发热无汗。而心下满。微痛。小便不利。不宜取汗。

　　宜桂枝去桂加茯苓白术汤。令小便利则愈。又有发汗后。脉浮。小便不利。微热消渴之症。又有中风发热。六七日不解。而烦为表症。渴欲饮水为里症。论名曰表里症。水入则吐。论名曰水逆证。两证俱宜五苓散。多饮暖水以出汗。此表中里症之治法也。至若大青龙汤。因脉浮紧。身疼痛。不汗出而烦躁。为麻黄证之重者而设。小青龙汤。因表不解。水停心下而咳噎。变大青龙汤之大寒大散。而为发汗利水之剂。即是麻黄汤之加减。总不出麻黄汤之范围。即若桂枝去芍药汤。因桂枝症误下。脉促胸满而设。桂枝去芍药加附子汤。又因前症脉不见促而见微。身复恶寒而设。桂枝加附子汤。因发汗太过。遂漏不止。恶风。小便难。四肢微急难以屈伸而设。此因大汗以亡阳。因亡阳以脱液。取附子以固少阴之阳。固阳即所以止汗救液也。推之汗后。病已解复烦。及桂枝症初服桂枝汤。反烦不解。刺风池风府。却再与桂枝汤则愈。其用甚广。总不出于桂枝证头痛发热汗出恶风八个字之外。须知太阳治法。不外桂枝麻黄二汤。服麻黄汤之后。复有再服桂枝汤之法。服桂枝汤之后。并无再服麻黄汤之法。更须知太阳为寒水之经。病本寒者较多。病标热者较少。若标本兼病。亦以热多寒少为欲愈。治伤寒者当知所重矣。此论太阳病。以桂枝麻黄二汤为主。一线到底。千古注家。无此明晰。外此亦即二汤之更进一步。非离乎二汤之外而立法也。

　　太阳主一身最外一层。邪从外来。须要驱之使出。服上二汤。尚不能出。或留本经。或侵他经。必藉少阳之枢转以达太阳之气而外出也。故小柴胡汤。为太阳篇之要剂。今人不知。擅改为少阳主方。失之远矣。故无论桂枝证麻黄证。若值三日。九日。十五日。少阳主气之期。必藉其枢转而出。或又见往来寒热。

　　枢不转。现出开阖不利之象。胸胁苦满。胸乃太阳出入之部。胁为少阳所主之枢。默默不欲食。心烦。默默必神机内郁。而心烦喜呕不欲食。必胃气不和而喜呕。呕则逆气少疏。故喜也。或涉于心而不涉于胃。则胸中烦而不呕。或涉于阳明之燥气。则渴。或涉于太阴之脾气。则腹中痛。或涉于厥阴之肝气。则胁下痞硬。或涉于少阴之肾气。则心下悸而小便不利。或太阳藉少阳之枢转已有向外之势。则不渴身有微热。或涉于太阴之肺气。则咳者。皆以小柴胡为主。而随其或然之证。加减而治之。若太阳病过经不解。先与小柴胡汤。呕不止心下急。郁郁微烦。与大柴胡汤下之。以平其胃则愈。凡太阳篇有柴胡之方。或因其病象有从枢欲达之意。而以柴胡达之。抑因其久郁未解之邪。而以柴胡可以从枢达之。

　　无非乘机利导之法。亦即麻黄桂枝二汤进一步之佐也。

　　推而言之。太阳之气外行于胸膈。不能外而病于内。实则为大小陷胸汤证。虚则为诸泻心汤证。且太阳之气。上行而至于头。下行而归于腹。不能上而病于下。从背而下结于胞室。则为桃仁承气汤证。从胸而下瘀于胞室。则为抵当汤证。何莫非桂枝麻黄二汤应用不用。或用之失法所致哉。盖太阳经正治法。不过二十余条而已。其他则皆权变法。斡旋法也。假使治伤寒者。审其脉之或缓或紧。辨其症之有汗无汗。则从而汗之解之。如桂枝麻黄等法。则邪却而病除矣。其或合阳明。或合少阳。或合三阳者。

　　则从而解之清之。如葛根汤治太阳阳明合病下利。葛根加半夏汤治合病不下利而但呕者。黄芩汤治太阳少阳合病而自利。黄芩加半夏生姜汤治合病而呕者。如白虎汤治三阳合病。其云腹满者。为阳明经热合于前也。其云身重者。为太阳经热合于后也。其云难以转侧者。为少阳经热合于侧也。其云口不仁而面垢者。热合少阳之腑也。其云谵语者。热合阳明之腑也。其云遗尿者。热合太阳之腑也。

　　既审其为三阳之合。又必得自汗出之的证。而后用白虎汤之的方。斯邪分而病解。此为正治之法。

　　顾人气体有虚实之殊。脏腑有阴阳之异。或素有痰饮痞气。以及咽燥淋疮汗衄之疾。或适当房室金刃产后亡血之余。是虽同为伤寒之候。不得竟用麻桂之法矣。于是有旋覆代赭石汤。治伤寒汗吐下解后。心下痞硬。噫气不除。是胃气弱而未和。痰气动而上逆之症。有茯苓桂枝白术甘草汤。治吐下后邪解。而为饮发之证。金匮云。膈间支饮。其人喘满。心下痞坚。又云。心下有痰饮。胸胁支满。目眩。又云。其人振振身 。剧者必有伏饮。其云发汗则动经者。言无邪可发。而反动其经气也。有承气汤。治伤寒六七日不大便。头痛有热。必衄。以阳热太重。以此汤承在上之热气而使之下也。有小建中汤。以治伤寒二三日。心悸而烦。补中气以生心血。有炙甘草汤。治脉结代。心动悸。启肾阴以行于脉道。有四逆汤。治发热头痛。脉反沉。身体疼痛。扶肾阳以救其虚陷。是为权变之法。而用桂枝麻黄等法。又不能必其无过与不及之弊。或汗出不彻。而邪不外散。则有传变他经。及发黄蓄血之病。如中风以火劫汗。则两阳熏灼。其身发黄。阳盛则欲衄。阴虚则小便难。甚则见发哕谵语。捻衣摸床诸危症。服药得小便利者。方可治之。如桂枝证外不解。而热结膀胱。其人如狂。血得自下乃愈。若小腹急结。有桃仁承气汤之轻攻法。如麻黄证表不解。脉微而沉。其人狂。其邪反不结于胸。而直下于少腹而硬满。为瘀热在里。又身黄脉沉结。小便自利。不为水而为血。其血不能自下。必攻而始下。又有抵当汤之峻攻法也。或汗出过多而并伤其阳气。则有振振擗地。肉 筋惕。为真武汤之证。有发汗后血液内亡。身疼痛。脉沉迟者。为桂枝加芍药生姜人参新加汤证。有发汗过多虚其心气。其人叉手冒心喜按者。为桂枝甘草汤证。有发汗后虚其肾气。脐下悸。欲作奔豚。为茯苓桂枝甘草大枣汤证。有发汗后伤其中气。不能营运升降而腹胀满。为浓朴生姜甘草人参半夏汤证。有发汗后反恶寒。阴阳两虚。为芍药甘草附子汤证。且有更发汗。小发汗。论中有论而无方。亦可以意会之。是为斡旋之法。学人宜究心焉。

　　卷二

　　阳明篇

　　（阳明主里。外候肌肉。内候胃中。）

　　何谓阳明经症。曰。身热目痛。鼻干不得眠。反恶热是也。有未罢太阳已罢太阳之辨。

　　若兼见头痛恶寒。是太阳症未罢。自汗脉缓。宜桂枝汤。项背强KT KT 。桂枝加葛根汤主之。无汗脉浮。宜麻黄汤。项背强KT KT 。葛根汤主之。

　　若无头痛恶寒。但见壮热口渴。是已罢太阳。为阳明经之本症。宜白虎汤主之。

　　何谓阳明腑症。曰。潮热谵语。手足腋下 然汗出。腹满大便硬。是也。有太阳阳明少阳阳明正阳阳明之辨。

　　本太阳病。治之失法。亡其津液。致太阳之热。乘胃燥而转属阳明。其症小便数。大便硬。伤寒论谓之脾约。宜麻仁丸。以上言太阳阳明之症也。

　　本少阳病。治之失法。亡其津液。致少阳之邪。乘胃燥而转属阳明。为大便结燥。伤寒论谓为大便难。以蜜煎胆汁导之。以上言少阳阳明之症也。

　　病患阳气素盛。或有宿食外邪传入。遂归于胃腑。伤寒论谓为胃家实。宜以三承气汤下之。以上言正阳阳明之症也。

　　阳明在经。未离太阳。宜汗之。既离太阳。宜清之。在腑。审其轻重。宜下之。若在经络之界。汗之不可。清之不可。下之不可。宜用吐法。柯韵伯云。除胃实症。其余如虚热咽干。口干口苦。舌苔。腹满烦燥。不得卧。消渴而小便不利。凡在胃之外者。悉是阳明表症。仲景制汗剂。是开太阳表邪之出路。制吐剂。是引阳明表邪之出路。使心腹之浊邪。上出于口。一吐则心腹得舒。表里之烦热悉除矣。烦热既除。则胃外清。自不致胃中之实。所以为阳明解表之圣剂。

　　内经云。阳明之上。燥气治之。所谓本也。本之下。中之见也。见之下。气之标也。又曰。阳明不从标本。从乎中见。从中见者。以中气从化也。又曰。阳明为阖。又热病论曰。二日阳明受之。阳明主肉。其脉挟鼻。络于目。故身热目痛。而鼻干不得卧也。伤寒多发热。而此独身热者。盖阳明主肌肉。身热尤甚也。邪热在胃则烦。故不得舒卧也。

　　伤寒论云。问曰。病有太阳阳明。有正阳阳明。有少阳阳明。何谓也。答曰。太阳阳明者。脾约是也。本太阳病不解。太阳之标热。合阳明之燥热。以致脾之津液。为其所灼而穷约。正阳阳明者。胃家实是也。燥为阳明之本气。燥气太过。无中见湿土之化而实。少阳阳明者。发汗利小便。胃中燥。烦而实。大便难是也。少阳之上。相火治之。少阳病误发汗。误利小便。则津液竭。而相火炽盛。胃中燥实。而大便难矣。

　　阳明之为病。胃家实也。言阳明病虽有三者之分。而其为胃家实则一也。此节为阳明病之提纲。沈尧封云。胃家实言以手按胃中实硬也。柯韵伯云。不大便利便。是胃家实。尤在泾云。凡伤寒腹满。便闭。潮热。转失气。手足 汗出等证。皆是胃家实。三说不同。均存之以互参。

　　问曰。阳明外证云何。答曰。身热。肌肉蒸蒸然热达于外。与太阳表热不同。汗自出。热气内盛。

　　然汗溢于外。与太阳之自汗不同。不恶寒。外寒已解。反恶热。里热已盛也。沈尧封云。此节合上一节。为阳明证一内一外之提纲。只因有胃家实之病根。即现热盛汗出之病证。不恶寒反恶热之病情。必内外俱备。方是阳明之的证。

　　阳明本燥而标阳。若不得中见太阴之湿化。其燥气阳热太盛。则为胃家实之病。故仲景以胃家实为此证提纲。虽有太阳阳明正阳阳明少阳阳明之分。而其为胃家实则一也。且更合之外证。自热汗自出。不恶寒反恶热。便知胃家实证。有诸中而见诸外。愈可定其为真阳明也。其证虽有在表宜从汗解者。须知汗出多。脉微。宜桂枝汤。无汗而喘。脉浮。宜麻黄汤。二者俱太阳证而属之阳明者。以其不头痛项强故也。若恶寒已罢。二方必不可用。且阳明提纲。重在里证。所以论中以此条别作一章也。

　　至于阳明本证。有自受证。有转属证。有邪盛证。有正虚证。有能食不能食证。有寒冷燥热证。有从枢从开证。有名同而实异。源一而流分证。治之者不得其绪。如治丝而棼之也。

　　何谓自受。病起于阳明本经自为之病。其外证身热汗自出。不恶寒反恶热。为阳明病自内达外之表证。其有得之一日。不待解散。而二日恶寒自罢。即自汗出而发热。为风寒入于阳明本经之表证。此阳明自受之大略也。

　　何调转属。凡太阳病。过汗亡其津液。致胃中干燥而转属者固多。亦有本太阳病。初得时发汗不彻。太阳标热之气。不能随汗而泄。即与阳明燥气。混为一家而转属者。亦有发热无汗。呕不能食。其时即伏胃不和之病机。不因发汗。而自 然汗出为转属者。更有误下而转属者。此阳明病转属之大略也。

　　何以谓正虚。本篇第十六节云。阳明病。不能食。胃中虚冷。攻其热必哕。言胃腑之虚也。第十七节云。脉迟。食难用饱。饱则微烦。头眩。必小便难。此欲作谷瘅。虽下之。腹满如故。此言经脉之虚也。第十八节云。

　　无汗。身如虫行皮中状者。虚故也。此言皮腠之虚也。论虽无方。大抵不外温补之法。第二十六节云。伤寒呕多。虽有阳明证。不可攻之。以呕则胃气虚。虽有阳明实热之证。不可误攻而致死。此言胃气虚不可下也。第二十七节云。心下硬满者。不可攻之。攻之利遂不止者死。论止言心下。而不及腹。止言硬满。

　　而不兼痛。且心下为阳明之膈。膈实者腹必虚。腹中之虚气闭于阳明之部。若误攻之。则谷气尽而下利死矣。此言真虚假实者不可下也。第十八节云。面合赤色。不可攻之。攻之必发热色黄。小便不利。以阳明之脉。上循于面。不知熏解之法而误攻之。则变为发热色黄。小便不利等症。此言外实内虚不可下也。须知阳明证。虽以胃家实为提纲。惟不得中见太阴之湿化。阳明愈实。而中见愈虚。前此注家。不知从此发挥。以致患阳明证者。以白虎承气枉死几千万人也。

　　何谓邪实。论中阳明腑证。皆热邪为病。然热邪散漫于内外。大渴大汗。宜用白虎逐热而生液。热邪结聚于肠胃。潮热谵语。宜用承气逐热而荡实。二方均为阳明腑病而设。误用之。便致杀人。第四十一节。

　　三阳合病。末一句云。若自汗出者。主用白虎汤。可以得其大要。而三承气汤各有所主。阳明证不吐不下。虽胃气不虚。而胃络上通于心。可因其心烦一证。而知其胃气不和。可与调胃承气汤。二十九节已有明文也。至于大承气证。于其脉迟。则知其阳邪尽入于里阴。又于其汗出不恶寒。身重。短气。腹满而喘。五者之中。更取出里证最确者。曰。不恶寒而潮热。言热邪尽入于胃。必变身热为潮热也。且于里证中。而知其大便硬之最确者。曰。手足 然而汗出。言胃主四肢。若大便已硬者。必通身热蒸之汗。自敛而变为手足 然之汗。方为大承气之的证。否则不过燥屎不行。只为小承气证耳。然而小承气亦不可以轻用也。不大便六七日。欲知其有燥屎与否。少与小承气汤试之。汤入腹中而转失气者。可再用之。若不转失气者。此为胃气之虚。初硬后溏。必致不能食而胀满。不能饮而作哕矣。论中二十九节。三十节。三十一节。当潜心体玩。至于谵语。诸家皆谓邪实。然论中三十二节。有实则谵语虚则郑声之分。

　　本节直视为精气已夺。喘满为脾肺不交。下利为脾肾不固。此皆谵语虚脱之死候。其余自三十三节至四十三节。实邪固多。而亦不可概认为实邪之为病也。张隐庵云。凡谵语乃心主神气内虚。言主于心。非关于胃。胃燥谵语而用承气。乃胃络不能上通于心。胃气清而脉络能通之义。仲景示以法。不可泥于法也。

　　何谓能食不能食。若中风则能食。以风能鼓动阳明之气也。若中寒则不能食。以寒能拒闭阳明之气也。中寒之旨。详于第十九节。中风之旨。详于第二十节。意以寒为阴邪而下行。故无汗而小便利。风为阳邪而上行。故不恶寒而头眩。寒则呕不能食。风则能食。寒则头痛。风则咽痛。此阳明有风寒之别也。

　　何谓寒冷燥热之分。本篇第四十四节云。脉浮而迟。虚寒之脉也。其云表热者。阳明戊土。不能下合少阴癸水。而独主乎外也。其云里寒者。少阴癸水。不能上合阳明戊土。而独主乎内也。其云下利清谷者。

　　戊癸不合。而下焦生阳不升也。以四逆汤为主治。第四十五节云。胃中虚冷者。言中焦土气虚冷也。其云不能食者。中焦虚冷。夫其消谷之用也。其云饮水则哕者。两寒相得而为哕也。论中未出方。而理中汤堪为主治。推之第六十节云。食谷欲呕者。属阳明也。吴茱萸汤主之。与此节亦互相发明也。第四十六节云。脉浮发热者。阳明燥热在于经脉也。其云口干鼻燥者。热循经脉而乘于上焦也。其云能食则衄者。热在经脉。不伤中焦之胃气。此证正于能食。而得热在经脉之确证。经脉热甚。得衄则热有出路而解矣。推之第六十节。食谷欲呕。后半节云。得汤反剧者。属上焦也。上焦主火热而言。与此节亦互相发明也。

　　何谓从枢从开。内经云。太阳为开。阳明为阖。少阳为枢。三经者。不得相失也。使阳明而终于阖则死矣。

　　然则何法以致其开。一则从少阳之枢以转之。四十七节云。下之后。外热。手足温。不结胸。心中懊 。饥不能食。但头汗出者。是阳明阖。其气不交于上下也。以栀子豉汤主之。四十八节云。发潮热。大便溏。小便自可。胸胁满不去者。是阳明阖。其气不涉于大小二便。止逆于胸胁之间。以小柴胡汤主之。且小柴胡汤时医止知为少阳之方。而不知为阳明之要方也。四十九节云。阳明病。胁下硬满。言不得少阳之枢。则下焦不通而为不大便。中焦不治。胃气不和而为呕。上焦不和。火郁于上。其舌上现有白苔。可与小柴胡汤。上焦得通。津液得下。胃气因和。身 然汗出而解。所以从枢以转之者此也。一则从太阳之开以出之。五十节。阳明中风。脉弦浮大而短气。共九十三字。解详浅注。病过十日。又当三阴受邪。若脉续浮者。知其不涉于阴。仍欲从少阳之枢而出。若脉但浮而别无余症者。是病机欲从太阳之开。可与麻黄汤以助之。若不尿。腹满加哕者。是不从少阳之枢。太阳之开。逆于三阴。为不治之证。所谓从开以出者此也。

　　何谓名同而实异。内经云。人之伤于寒也。则为热病。二日阳明受之。其脉挟鼻。络于目。所云身热目痛。

　　鼻干不得眠。是止就阳明经病之一端而言。仲景以胃家实提纲。是该内外证治之全法而立论也。后人妄用升麻葛根汤。反发阳明之汗。上而鼻衄。下而便难。是引贼破家矣。此所谓名同而实则异也。

　　何谓源一而流分。阳明原主气。而蓄血证则主血。阳明原主燥。而发黄证则合温。五十五节云。阳明证。

　　其人喜忘。必有蓄血。屎虽硬。大便反易。其色必黑。抵当汤主之。七十五节云。病患无表里证。发热七八日。虽脉浮数者。可下之。言病在阳明之络。络则无涉于表里也。发热而不恶寒。下之所以泄其热也。假令已下。脉浮已解。而数不解。知其热不在气而在血。不在阳明之经而在阳明之络。论名合热。其合有二．一合于中。则为消谷善饥。至六七日不大便。其血必瘀于中。宜抵当汤以攻之。一合于下。则为下利不止。必协热而便脓血。虽未出方。大抵温剂不外桃花汤。寒剂不外白头翁汤之类。同一阳明证。而又有发黄者。第二十一节云。阳明病。无汗小便不利。心中懊 者。身必发黄。二十二节云。阳明病被火。额上微汗出。小便不利者。必发黄。此言湿热郁于中土也。七十六节云。伤寒发汗已。身目为黄。为寒湿在里。意者湿热之黄可下。而寒湿之黄不可下。虽未出方。大抵五苓散加茵陈蒿为近是。七十七节云。伤寒七八日。身黄如橘子色。小便不利。腹微满者。茵陈蒿汤主之。此言湿热郁于里而为黄。以大黄合茵陈蒿导之从小便出也。七十八节云。伤寒身黄发热者。栀子柏皮汤主之。言湿热已发于外。全无里证。

　　取柏皮以走皮。以三味色黄以治黄也。七十九节云。伤寒瘀热在里。身必发黄。麻黄连翘赤小豆汤主之。此言伤寒表证未解。而湿热瘀于里而形于外。藉麻黄以取微汗也。此所谓源一而流则分也。

　　至于治法。阖者恐其终阖。实者虑其大实。故以三承气汤之重剂为主。麻仁尤为润下之轻剂也。蜜煎导为外取之尤轻者也。其调胃承气汤。方中芒硝。上承火气。大黄下通地道。不用朴实之破泄。而用甘草之和中。所以名为调胃也。其小承气汤。专取通其燥屎。故不用芒硝之上承火气。配不炙之枳朴。而疏达壅滞。多与为攻。少与为和。故名之曰小也。若夫大承气汤。乃大无不该。主承通体之火热而下行。

　　凡血气瘀滞。聚邪宿食。无不一扫而净。为下剂之最重者。用之得法。可以起死回生。倘若一误。则邪去而正亦亡矣。所以二十一节言欲与大承气汤。先少与小承气汤。若转失气为有燥屎。方以大承气汤攻之。与三十六节言欲与大承气汤。即以小承气汤为试。其义相通。详于浅注。若大便硬。忽见外便数少。以津液当还入胃中。不久自下。不必攻之。详于二十五节。当细味之。三十九节言汗出谵语。以燥屎在胃中。此为风也。过经乃可下之。下之若早。语言必乱。无非谆谆然不可轻下不可早下之意。陶节庵云。痞满燥实坚五者全具。方可用之。此语虽曰未粹。亦堪为卤莽者脑后下一金针也。然论中急下三条。却不在痞满燥实坚五证。第七十节云。伤寒六七日。目中不了了。睛不和。无表里证。大便难。无里证。

　　故大便不硬。但觉其难。身微热者。无表证。故身无大热。而止微热。此为实也。急下之。宜大承气汤。此言悍热之气上走空窍也。七十一节云。阳明病。发热汗多者。急下之。止发热汗出无燥渴硬实之证。而亦急下之者。病在悍气无疑矣。宜大承气汤。此言悍热之气内出。而迫其津液外亡也。七十二节云。发汗不解。腹满痛者。急下之。宜大承气汤。此言悍热不上走于空窍。而下循于脐腹也。三者之外。虽无急下之明文。亦有不可姑缓者。七十三节云。腹满不减。减不足言。当下之。宜大承气汤。言在阳明无形之悍气。从肓膜而聚有形之胸腹。又与阳明之本气不同也。盖此证初患。皆为病不甚重。病家医家。往往不甚留意。若读过薛立斋张景岳。及老村学先生多阅八家书者。为之主方。其死定矣。阳明篇此证甚为难治。其余各症。皆可于本篇按法而施方治。自无难事。善读者当自领之。不能以笔楮罄也。

　　门人问曰。时贤柯韵伯谓阳明表证。身热自汗。不恶寒反恶热。此因内热外发。以栀子豉汤因势吐之。

　　后人认不出阳明表证。既不敢用麻桂。又不知用栀豉。必待热深热极。始以白虎承气投之。是不知仲景治阳明之初法。遂废仲景之吐法。立说甚超。夫子以为何如。曰。栀子豉汤。治心烦胸中懊 不眠等证。堪为阳明证初患未实者之要药。善用之。自有左宜右有之妙。但云因势吐之。是因前人之误。反失栀子豉汤立方之本旨。且以瓜蒂散之涌吐。亦移入阳明篇中。更失之远矣。其自撰出上越中清下夺为治阳明三大法。试问阳明篇何尝有涌吐之条乎。门人又问曰。发汗利小便为阳明之大禁。然乎否乎。曰。此为正论。但不可泥矣。五十二节五十三节。麻黄桂枝二汤。已有明文。且五十八节。桂枝汤与大承气汤。为一表一里之对峙。以脉实宜下。脉浮虚宜汗。六十二节。病患不恶寒而渴者。此转属阳明也。

　　小便数者。大便必硬。不更衣十日。无所苦也。渴欲饮水。少少与之。但以法救之。渴者宜五苓散。意者十日无所苦。承气汤既不可用。饮水亦不至数升。白虎加人参汤又非所宜。惟以五苓散助脾气以转输。

　　多饮暖水以出汗。则内外俱松矣。读此可知禁汗为正治之法。而发汗原为除热以存津液起见。亦为权宜之法也。四十三节云。若脉浮发热。渴欲饮水。小便不利者。猪苓汤主之。意者利水之中寓以育阴。

　　不失阳明之治法。而后半节又云。阳明病。汗出多而渴者。不可与猪苓汤。以汗多胃中燥。猪苓汤复利其小便故也。读此。可知利水原为清火以存津液起见。是为权宜之妙用。若汗出不多者可与。汗出多者不可与。以汗之与溺。同出而异归。权宜中仍以正治之法为重也。

　　卷三

　　少阳篇

　　（少阳主半表半里。）

　　何谓少阳经症。曰。口苦。咽干。目眩。是也。有虚火实火二症之辨。

　　寒热往来于外。胸胁苦满。默默不欲食。心烦喜呕。为虚火症。宜小柴胡汤。

　　寒热往来于外。心中痞硬。郁郁微烦。呕不止。为实火症。宜大柴胡汤。

　　何谓少阳腑症。曰。少阳主寒热。属于半表则为经。属于半里则为腑。其症虽无寒热往来于外。而有寒热相搏于中。有痞痛利呕四症之辨。

　　因呕而痞。不痛者。半夏泻心汤。

　　胸中有热而欲呕。胃中有邪气。而腹中痛。宜黄连汤。

　　邪已入里。则胆火下攻于脾而自利。宜黄芩汤。

　　胆火上逆于胃而为呕。宜黄芩加半夏生姜汤。

　　以上四方。寒热攻补并用。仍不离少阳和解法。

　　经云。少阳之上。相火治之。所谓本也。本之下。中之见也。见之下。气之标也。又曰。少阳从本。又曰。少阳为枢。又热病论曰。三日少阳受之。少阳主胆。其脉循胁络于耳。故胸胁痛而耳聋。其经脉出耳前后。下循胸胁。

　　故为胁痛耳聋等症。

　　伤寒论云。少阳之为病。口苦。苦从火化。咽干。火胜则干。目眩。风火相煽。则眩也。此节为少阳证之提纲。主少阳之气化而言也。柯韵伯云。口咽目三者。不可谓之表。亦不可谓之里。是表之入里。里之出表处。所谓半表半里是也。三者能开能阖。恰合枢机之象。苦干眩三者。皆相火上走空窍而为病也。此病自内之外。

　　人所不知。惟病患自知。诊家所以不可无问法。三证为少阳病机。兼风火杂病而言。

　　少阳标阳本火。标本不异。故从本经云。少阳为甲木。主风火之为病。论中止十节。第一节言口苦咽干目眩。为少阳之总纲。皆就气化而言也。以下补言经脉。第二节云少阳中风两耳无所闻者。以少阳之脉。从耳后入耳中。出走耳前也。目赤者。以少阳之脉。起于目锐 也。胸中满而烦者。以枢不运则满。相火合于君火则烦也。不可吐下者。恐伤上下二焦之气也。吐下则悸而惊者。以手少阳三焦合于手厥阴心包。足少阳胆合于足厥阴肝。吐则伤心包而为悸。下则伤肝而为惊也。此少阳自受之风邪。戒其不可吐下。从总纲中分出一纲也。第三节云伤寒脉弦细者。以弦为少阳之本脉。而细则为寒邪伤经之脉也。头痛发热属少阳者。以少阳之脉。上头角而为痛。少阳之火。发于外而为热。此属少阳自受之寒邪也。不可发汗。发汗则谵语者。以少阳主枢而不主表。若发表汗。则耗伤其津液。以致胃不和而谵语。故特申之曰。此属胃。言所以运此枢者胃也。胃和则愈。胃不和则烦而悸者。言胃和则能转枢而病愈。胃不和则手少阳三焦之火气上逆而为烦。足少阳胆气失职而为悸也。此少阳自受之寒邪。戒其不可发汗。从总纲中又分出一纲也。但二者为少阳自受之风寒。而更有少阳转属之风寒。又从总纲中续分出一纲。第四节云本太阳病不解。转入少阳者。转入即转属。言少阳病自受外而又有转属之证也。胁下硬满者。以少阳之脉。其直者。从缺盆下腋。循胸。过季胁也。干呕不能食者。以木火相通。而胆喜犯胃也。往来寒热者。以少阳居表里之间。进而就阴则寒。退而从阳则热也。此三句为少阳病大略。

　　尚未吐下者。以未经吐下。犹幸中气之未伤也。脉沉紧者。以邪气向内则沉。太阳伤寒其本寒。与少阳火热相搏。则脉紧。言外可悟太阳中风。其标阳与少阳相合则脉缓。既入少阳。无论伤寒中风皆为枢。

　　逆于内不得外达。均宜小柴胡汤达之。故曰。与小柴胡汤。见汗吐下皆非所宜。惟此汤为对证之的剂也。然而汗吐下三禁外。又有温针为尤忌。第五节云。若已吐下。发汗温针。谵语。柴胡汤证罢。此为坏病者。承上节尚未吐下句而言。庸医误行吐下。且更发汗温针。大伤中气。竭其胃液而谵语。其胁下硬满。

　　干呕不能食。往来寒热之柴胡汤证反罢。胃坏全无枢象。正与第三节所言属胃。胃和则愈之旨相反。

　　故特儆之曰。此为坏病也。知犯何逆。以法治之者。言病无枢象。断不可用小柴胡之枢药。当知所犯何逆而救治之也。且也自受转属误治证。各节既详其义。而合病之脉证。不可不明。传经之同异。不可不讲。欲已欲解之日时。不可不知。曷言合病。第六节云。三阳合病。脉浮大上关上。但欲眠寐者。以太阳之浮。阳明之大。二脉俱上于少阳之关上。则二阳之气。不得少阳枢转而俱行于阴。故但欲眠寐也。目合则汗者。以开目为阳。合目为阴。阳气乘目合之顷内行于阴。则外失所卫而汗出也。曷言传经。第七节云。伤寒六七日。无大热。其人烦躁者。此为阳去入阴故也。盖以七日来复于太阳。太阳与少阴。一腑一脏。雌雄相应之道也。若少阳病当太阳主气之期。枢有权则外转而出。枢失职则内入而深。去太阳则身无大热。入少阴则其人烦躁。此表里相传之义也。第八节云。伤寒三日。三阳为尽。三阴当受邪。其人反能食而不呕者。此为三阴不受邪也。盖以三日为三阳之终。太阴为三阴之首。能食不呕。太阴不受邪。便知三阴俱不受邪。此以次第相传之义也。曷言欲已之日。第九节云。伤寒三日。少阳脉小者。为欲愈也。言少阳本弦之脉。转而为小。小则病退。其病欲已。不但三阴不受邪也。曷言欲解之时。第十节云。

　　少阳病欲解时。从寅至辰上。盖以少阳之气旺于寅卯。至辰时上。其气已化。阳气大旺。正可胜邪故也。

　　少阳全篇止此十节。而病之源流分合。无有弗备。治之经权常变。无有弗该。熟读而玩味之。方知其妙。

　　门人问曰。少阳篇止十节。夫子逐节引其原文。析其疑义。与各家之妄逞臆见。及画蛇添足者不同。第有论无方。学人无从摸索。本篇中止于第四节云。本太阳病不解转入少阳者。与小柴胡汤一方。其实此方详于太阳篇中。与阳明篇及各篇亦有之。未可谓为少阳之专方。然则治少阳病。将何从下手乎。

　　曰。太阳篇伤寒五六日中风。往来寒热。胸胁苦满。默默不欲食。心烦喜呕。以此数证。为小柴胡之的证。

　　其余兼证尚在或然或不然无定之间。统以小柴胡汤主之。论中谓有柴胡证。但见一证便是。不必悉具。即此意也。以下凡十五节。皆论柴胡汤之证治。不可谓为少阳之正方。然少阳主风火之气。而所重在枢。柴胡为转枢之药。故后人取之以为和解之方。汗下俱在所禁也。然和解中亦兼及汗下。时贤谓为权变法。大抵证兼太阳之表。则宜兼汗。证兼阳明之里。则宜兼下。如柴胡加桂枝汤。柴胡加芒硝汤。

　　大柴胡汤。柴胡桂枝汤等方是也。然寒热游行于外。则有柴胡等法。而寒热互搏于中。则为痞呕。又有诸泻心汤。黄连汤。黄芩汤等法。柯韵伯论翼已详言之。至于少阳为枢。而所以运此枢者胃也。小柴胡汤中之参枣。是补胃中之正气以转枢。柴胡龙骨牡蛎汤是驱胃中之邪气以转枢。补正即所以驱邪。

　　驱邪即所以补正。一而二之。二而一之。不可姑待其枢折而救治无及也。且也黄 一味。得初阳之气。

　　初阳者少阳也。手少阳三焦之气。上逆则为烦。足少阳胆气。失职则为悸。凡少阳枢折之坏症。必重用此药以救之也。少阳寒热往来。病形见于外。苦喜不欲。病情得于内。有苦喜欲三字。非真呕真满真不能饮食也。看往来二字。即见有不寒热时。往来寒热。胸胁苦满。是无形之表。心烦喜呕。默默不欲食。是无形之里。其或胸中烦而不呕。或渴。或腹中痛。或胁下痞硬。或心下悸小便不利。或咳者。此七证皆偏于里。惟微热为在表。皆属于无形。惟胁痛痞硬为有形。皆风寒通证。惟胁下痞硬属少阳。总是气分为病。非有实热可据。故从半表半里之治法。

　　少阳为游部。其气游行三焦。循两胁输腠理。是先天真元之正气。正气虚。不足以固腠理。邪因其开。得入其部。少阳主胆。为中正之官。不容邪气内犯。必与之相搏。搏而不胜。所以邪结胁下也。邪正相争。即往来寒热。更实更虚。所以休作有时。邪实正虚。所以默默不欲饮食。仲景于表证不用人参。此因邪正分争。正不胜邪。故用之扶元气。强主以逐寇也。若外有微热而不往来寒热。是风寒之表未解。不可谓之半表。当小发汗。故去参加桂。心烦与咳。虽逆气有余。而正气未虚。故去人参。如太阳汗后身痛而脉沉迟。与下后协热利而心下硬。是太阳之半表里证也。表虽不解。里气已虚。故参桂并用。是知仲景用参。皆是预保元气。更有脉证不合柴胡者。仍是柴胡证。本论云。伤寒五六日。头汗出。微恶寒。手足冷。心下满。口不欲食。大便硬。脉细者。此为阳微结。半在里半在表也。脉虽沉紧。不得为少阴病者。阴不得有汗。今头汗出。故知非少阴也。可与小柴胡汤。此阳微结之治法也。夫阴不得有汗。亦须活看。然亡阳与阴结。其别在大便。亡阳则咽痛吐利。阴结则不能食而大便反硬也。亡阳与阳结。其别在汗。亡阳者卫气不固。汗出必遍身。阳结者邪热闭结郁。汗止在头也。且阳微结者。谓少阳阳微。故不能食而大便硬为的证。非若纯阳结为阳明阳盛。以能食而大便硬为的证。则阳结阳微结之辨又在食也。故少阳之阳微结证。欲与小柴胡汤。必究其病在半表。然微恶寒。亦可属少阴。但头汗出。始可属少阳。故反复讲明头汗之义。可与小柴胡而无疑也。所以然者。少阳为枢。少阴亦为枢。故见证多相似。必于阴阳表里。

　　辨之真而审之确。始可以一剂而瘳。此少阳少阴之疑似证。又柴胡证之变局也。

　　胁居一身之半。故胁为少阳之枢。岐伯曰。中于胁则下少阳。此指少阳自病。然太阳之邪。欲转属少阳。

　　少阳之邪。欲归迸阳明。皆从胁转。如伤寒四五日。身热恶风。头项强。胁下满者。是太阳少阳并病。将转属少阳之机也。以小柴胡汤与之。所以断太阳之来路。如阳明病。发潮热。大便溏。小便自可。胸胁满而不去者。是少阳阳明并病。此转属阳明之始也。以小柴胡汤与之。所以开阳明之出路。若据此次第传经之说。必阳明而始传少阳。则当大便硬而不当大便溏。当曰胸胁始满。不当曰满而不去矣。又阳明病胁下硬满。大便硬而呕。舌上白苔者。此虽已属阳明。而少阳之证未罢也。盖少阳之气游行三焦。因胁下之阻隔。合上节之治节不行。水精不能四布。故舌上有白苔而呕。与小柴胡汤转少阳之枢。则上焦气化始通。津液得下。胃不实而大便自输矣。身 然而汗出解者。是上焦津液所化。故能开发腠理。

　　熏肤充身泽毛。若雾露之溉。与胃中邪热症不同。故以小柴胡汤主之。所谓枢机之象。宜熟玩者也。

　　卷四

　　太阴篇

　　（太阴为湿土纯阴之脏也。病入太阴。从阴化者多。从阳化者少。）

　　何谓太阴之邪从阴化。伤寒论云。腹满。吐食。自利。不渴。手足自温。时腹自痛。是也。宜理中丸汤主之。不愈。宜四逆辈。

　　何谓太阴之邪从阳化。伤寒论云。发汗后不解。腹痛。急下之。宜大承气汤是也。又曰。腹满时痛。属太阴也。时痛者。谓腹时痛时止。桂枝加芍药汤主之。大实痛者。大便坚实而痛。桂枝加大黄汤主之。

　　内经云。太阴之上。湿气治之。所谓本也。本之下。中之见也。见之下。气之标也。又曰。太阴从本。

　　又曰。太阴为开。又热病论曰。四日太阴受之。太阴脉布胃中。络于嗌。故腹满而嗌干。

　　伤寒论云。太阴之为病。腹满而吐。食不下。自利益甚。时腹自痛。若下之。必胸下结硬。

　　按伤寒论太阴病脉证。只有八条。后人谓为散失不全。及王叔和之变乱。而不知八条中有体有用有法有方。真能读者。则取之无禁。用之不竭矣。所可疑者。自第一节提纲外。其第二节云。太阴中风证。四肢烦疼等句。言其欲愈之脉。而不言未愈时何如施治。第三节云。太阴病欲解时。从亥至丑上。以太阴主开。地辟于丑。故愈于其时也。第四节云。太阴病脉浮者。可发汗。宜桂枝汤。而不言脉若不浮。如何施治。惟于第五节云。自利不渴者属太阴。以其脏有寒故也。当温之。宜服四逆辈。曰辈者。凡理中汤通脉四逆汤吴茱萸汤之类。皆在其中。第六节云。伤寒脉浮而缓。手足自温者。系在太阴。太阴当发黄。若小便自利者。不能发黄。至七八日。虽暴烦下利。日十余行。必自止。以脾家实腐秽当去故也。策七节云。太阳病。医反下之。因而腹满时痛者。桂枝加芍药汤主之。大实痛者。桂枝加大黄汤主之。第八节云。太阴为病脉弱。其人续自便利。设当行大黄芍药为训者宜减之。以其人胃气弱易动故也。此外并无方治。

　　以为少则诚少矣。而不知两节两出其方。大具经权之道。宜分两截看。

　　仲景所谓太阴证。与内经人伤于寒为热病。腹满嗌干证不同。提纲皆言寒湿为病。以四逆汤为治内正法。桂枝汤为治外正法。自第一节至第五节。一意浅深相承。不离此旨。所谓经也。此为上半截。

　　第六节言伤寒脉浮而缓手足自温十二句。意者太阴以中见为主。以上五节。言不得中见之寒证。若中见太过。太阴湿土。不与寒合而与热合。若小便利。则不发黄。若暴烦下利。则腐秽当去。是常证之外。

　　略有变局。另作一小段。承上即以起下。第七节言太阳病误下。转属太阴。腹满时痛。大实痛者。以桂枝加芍药加大黄为主治。一以和太阴之经络。变四逆辈之温而为和法。变桂枝汤之解外而为通调内外法。是于有力处通其权也。一以脾胃相连。不为太阴之开。便为阳明之阖。既阖而为大实痛。不得不借阳明之快捷方式。以去脾家之腐秽。要知提纲戒下。原因腹时痛而言。此从正面审到对面以立法。又于暴烦下利十余行自止节。言其愈尚未言方。此从腐秽既下后。而想到不自下时之治法。是于无方处互明方意以通权。此为下半截。

　　总而言之。四逆辈桂枝汤。及桂枝加芍药。桂枝加大黄汤。皆太阴病之要剂。若不渴则四逆辈必须。若脉弱则芍黄等慎用。脉浮有向外之势。桂枝汤之利导最宜。烦疼当未愈之时。桂枝加芍药汤亦可通用。原文虽止八条。而诸法无有不具。柯韵伯等增入浓朴生姜半夏甘草人参汤白散麻仁丸等方。欲广其用。反废其活法。大抵未读圣经之前。先闻砭剥叔和之语。谓非经文。无不可以任意增减移易。致有是举耳。

　　按沈尧封云。太阴阳明。俱属土。同主中州。病则先形诸腹。阳明为阳土。阳道实。故病则胃家实而非满也。太阴为阴土。阴道虚。故病则腹满而不能实也。凡风燥热三阳邪犯阳明。寒与温二阴邪犯太阴。阳邪犯阳则能食而不呕。阴邪犯阴则不能食而吐。阳邪犯阳则不大便。阴邪犯阴则自利。证俱相反可认。若误下则胃中空虚。客气动膈。在阳邪则懊 而烦。在阴邪则胸下结硬。倘再误攻。必致利不止而死。此太阴病之提纲。凡称太阴。俱指腹满言。

　　按柯韵伯云。内经云。太阴脉布胃中。络于嗌。故腹满嗌干。此热伤太阴。自阳部注经之证。非论中所云太阴自病也。仲景以太阴自病为提纲。因太阴主内。故提纲中不及中风四肢烦疼之表。又为阴中之至阴。故提纲中不及热病嗌干之证。太阴为开。又阴道虚。太阴主脾所生病。脾主湿。又主输。故提纲中主腹满时痛而吐利。皆是里虚不固。湿胜外溢之证也。脾虚则胃亦虚。食不下者。胃不主纳也。要知胃家不实。便是太阴病。

　　卷五

　　少阴篇

　　（少阴肾中水火同具。邪伤其经。或从水化而为寒。或从火化而为热。二症俱以脉沉细但欲寐为提纲。）

　　何谓少阴之邪从水化而为寒。曰。脉沉细而微。但欲寐。背恶寒。口中和。腹痛。下利清谷。小便白是也。宜用回阳法。而回阳中首重在温剂。又有交阴阳。微发汗。共成三法。

　　少阴病。寒邪始伤。是当无热。而反发热。为太阳之标阳外呈。脉沉为少阴之生气不升。恐阴阳内外不相接。故以熟附助太阳之表阳而内合于少阴。细辛启少阴之水阴而外合于太阳。仲景麻黄附子细辛汤。

　　非发汗法。乃交阴阳法。以上言交阴阳法也。

　　少阴病。自始得以至于二三日。俱无里症。可知太阳之表热非汗不解。而又恐过汗以伤肾液。另出加减法。取中焦水谷之津而为汗。则内不伤阴。邪从表解矣。仲景麻黄附子甘草汤。变交阴阳法而为微发汗法。以上言微发汗法也。

　　手足厥冷。吐利。小便复利。下利清谷。内寒外热。脉微欲绝者。宜四逆汤。

　　里寒外热。面赤。或腹痛。或干呕。或咽痛。或利止脉不出。或出而厥。宜通脉四逆汤。

　　少阴下利。宜白通汤。利不止。厥逆无脉。干呕烦。白通加猪胆汁汤主之。服药后。脉暴出者死。微续者生。

　　汗下后不解。烦燥者。茯苓四逆汤主之。

　　少阴病。二三日不已。至四五日。腹痛。小便不利。四肢沉重疼痛。自下利。此为水气。宜真武汤。

　　咳呕小便利下利四症。或有或无。因症下药。当于浅注细玩之。

　　少阴病。得之二三日。口中和。其背恶寒者。太阳之阳虚。不与少阴之君火相合。当灸之。又身体痛。君火之气不能周遍于一身。手足寒。君火之气不能充达于四肢。骨节痛。君火之神机不能游行以出入。脉沉者。

　　君火之神机不能自下而上。一为阳虚。责在太阳之阳气虚。不能内合。一为阴虚。责在少阴之君火内虚。

　　神机不转。皆以附子汤主之。

　　少阴病吐利。神机不能交会于中土。手足逆冷。中土气虚不能达于四肢。烦躁欲死者。少阴神机挟寒而逆于经脉。心脉不能下交于肾则烦。肾脉不能上通于心则躁。吴茱萸汤主之。

　　以上用温剂法也。

　　何谓少阴之邪从火化而为热。曰。脉沉细而数。但欲寐。而内烦外躁。或不卧。口中热。下利清水。小便赤是也。宜用救阴法。而救阴中又有补正攻邪之异。

　　少阴病二三日。咽痛者。可与甘草汤。不瘥。与桔梗汤。

　　少阴病。咽中伤。生疮。不能语言。声不出者。苦酒汤主之。

　　少阴病。咽中痛。半夏散及汤主之。

　　少阴病。下利咽痛。胸满心烦者。猪肤汤主之。

　　少阴病。得之二三日以上。心中烦。不得卧。黄连阿胶汤主之。

　　少阴病。下利六七日。咳而呕渴。心烦不得眠者。猪苓汤主之。

　　少阴病二三日。至四五日腹痛小便不利。下利便脓血。桃花汤主之。

　　以上皆以补正为救阴法也。

　　少阴病。得之二三日。口燥舌干者。急下之。宜大承气汤。热淫于内。因而转属阳明。胃火上炎。故口燥舌干。急下之。谷气下流。津液得升矣。

　　少阴病六七日。腹胀不大便者。急下之。宜大承气汤。得病六七日。当解不解。津液枯涸。因转属阳明。故腹胀不大便。宜于急下者。六七日来阴虚已极。恐土实于中。心肾不交而死也。

　　少阴病。自利清水。色纯青。心下必痛。口干燥者。急下之。宜大承气汤。是土燥火炎。脾气不濡。胃气反浓。

　　水去而谷不去。故宜急下。

　　以上皆以攻邪为救阴法也。

　　内经云。少阴之上。火气治之。所谓本也。本之下。中之见也。见之下。气之标也。又曰。少阴从标从本。又曰。少阴为枢。又热病论曰。五日少阴受之。少阴脉贯肾。络于肺。系舌本。故口燥舌干而渴。

　　伤寒论曰。少阴之为病。脉微细。但欲寐也。微者。体薄而不浓也。为手少阴神病。细者形窄而不宽也。为足少阴精病。病在阴则欲寐。在阳则不得寐。故曰但欲寐。此为枢象。少阴证之总纲也。柯韵伯云。少阳为阳枢。少阴为阴枢。枢机不利。故欲寐。与少阳喜呕。呕者欲出。阳主外也。寐者主入。阴主内也。喜呕是不得呕。

　　欲寐是不得寐。皆在病患意中得枢机之象如此。又云。但欲寐即是不得眠。然但欲寐是病情。乃问而知之。不得眠是病形。可望而知之。欲寐是阴虚。不得眠是烦躁。故治法不同。

　　按少阴本热而标寒。其病或从本而为热化。或从标而为寒化。与太阳一例。第一节言微细之病脉。但欲寐之病情。兼水火阴阳标本寒热。而提其总纲也。以下共四十四节。皆本此而立论。然他经提纲。皆是邪气盛则实。少阴提纲。俱指正气夺则虚。以少阴为人身之根本也。所以第二节即言上火下水。虚而未济。第三节即言外阳内阴。虚而不交。第四节第五节。又言不可发汗。第六节又就脉而言不可下。

　　无非着眼于虚之一字。而以根本为重也。

　　今再详第二节。原文云。少阴病欲吐不吐。心中烦。但欲寐三句。指初病时水火不济。已具枢病之象。又云。五六日自利而渴。属少阴也。虚故引水自救四句。方指出五六日为少阴主气之期。火不下交。则自利。水不上交。而作渴。属少阴之虚。为寒热俱有之证。又云。若小便色白者。少阴病形悉具。小便白者。以下焦虚有寒。不能制水。故令色白也六句。分出小便色白。始为少阴阴寒之病形悉具。言外见少阴热化之病。邪热足以消水。其小便必赤。此寒热之几微当辨也。其第三节原文云。病患脉阴阳俱紧。反汗出者。亡阳也。此属少阴四句。以诸紧为寒。阴不得有汗。今反汗出。此属少阴阴盛于内。阳亡于外。阴阳不交之故也。又云。法当咽痛而复吐利二句。以阴阳不交。则阳自阳而格绝于外。其咽痛为假热之象。

　　阴自阴而独行于内。其吐利为真寒之证。此寒热之真假当分也。其第四节原文云。少阴病。咳而下利。

　　谵语者。被火气劫故也。小便必难。以强责少阴汗也六句。言少阴上咳下利之证。被火则精竭神越而谵语。小便必难。戒其勿发少阴汗。虑其虚也。其第五节原文云。少阴病。脉沉细数。病为在里。不可发汗三句。言少阴自有表里。脉沉而发热。为少阴表有麻黄附子细辛汤法。脉细而沉。数而不发热。为少阴里。不可发汗。其第六节云。少阴病脉微。不可发汗。亡阳故也。阳已虚。尺脉涩弱者。复不可下之六句。言脉微为亡阳。不可发汗以伤阳。若兼见尺脉弱涩为亡阴。更不可复下以伤阴。自第二节至此。皆着眼于虚之一字以立论也。

　　请再言欲愈之证。第七节大旨。以脉紧为寒。至七八日紧去。而发烦自下利。脉微手足温。此少阴之寒。

　　得阳明之热。为戊癸之合化而愈也。第八节大旨。下利自止。得手足温之吉候。虽恶寒蜷卧而可治。以其得中土之气而愈也。第九节提出自烦欲去衣被。虽恶寒而蜷可治。以得君火之气而可治也。第十节少阴中风。风为阳邪。阳寸应浮。阴尺应沉。大旨以阳得微而外邪不复入。阴得浮则内邪从外出而欲愈。言外见中风。而可推及伤寒矣。第十一节言少阴病欲解时。从子至寅时。上二句。指出阳生于半子而病解。并结上数节。少阴得阳则解之义也。

　　虽贵得阳。阳者太阳之标阳也。既知中标阳之热化则生。亦当知热化太过而亦成病。第十二节云。少阴病吐利。手足不逆冷。反发热者不死。言少阴而得太阳之标阳也。又云。脉不至。灸少阴七壮。言不得太阳标热之化而下陷。灸之以启在下之阳也。第十三节云。少阴病八九日。一身手足尽热者。以热在膀胱。必动便血也。言少阴热化太过。移于膀胱。膀胱主外。为一身发热。膀胱为胞之室。胞为血海。热邪内干而为便血也。第十四节云少阴病。但厥无汗。热化太过而行于里而为厥。若强发之。必动其血。未知从何道出。或从口鼻。或从目出。是名下厥上竭。为难治。言少阴热化太过而厥。误汗反增其热。盖主内经厥论起于足下。以阳气起于足五趾之里。今误发少阴汗。激动少阴热化之邪。自下逆上。名曰厥。

　　少阴原为少血之藏。动其阴血而脱出。名曰上竭。为难治之证。

　　若夫不得太阳标阳。则为阴寒之症。不止难治。而为不治之死证。自第十五节。以及第二十节。各有妙义。第十五节云。少阴病。恶寒身蜷而利。手足逆冷者不治。盖以少阴之脉起足心。至俞府。行身之前。外呈而为寒。内陷而为利。真阳绝不行于手足而为逆冷。此言少阴之寒。不得太阳标阳之死证也。第十六节云。少阴病。吐利躁烦。四肢逆者死。盖少阴上下水火阴阳之气。全赖中土以交合。今吐利躁烦。阴阳水火之气顷刻离决。四肢逆冷。土气已绝。此言少阴不得中土之交之死证也。第十七节云。少阴病。

　　下利止而头眩。时时自冒者死。盖以阴竭于下而利止。阳亡于上而眩冒。为死证。利不止而眩冒。更为死证。言阴阳不得倚附也。第十八节云。少阴病。四逆恶寒而身蜷。脉不至。不烦而燥者死。此言少阴有阴无阳之死证也。第十九节云。少阴病六七日。息高者死。此言少阴生气上脱之死证也。第二十节云。

　　少阴病脉微细沉。但欲卧。汗出。不烦。自欲吐。此十一字为一截。言少阴阴寒恒有之脉证也。其云至五六日自利。复烦燥不得卧寐者死。此十五字又为一截。少阴病以五六日为生死之关。若至五六日云云。是真寒反为假热。阳被阴迫而飞越。此言少阴阳气外脱之死证也。

　　自章首至此凡二十节。论少阴证之全体已备。但未详其标本。寒热。阴阳水火。神机枢转。上下出入之理。自二十一节至四十三节发明其旨。而并出其方。读者不可一字放过。此又少阴之大用也。

　　曷言标本。少阴标寒而本热。与太阳本寒而标热。为雌雄表里之相应。二十一节云。少阴病。始得之。反发热。脉沉者。麻黄附子细辛汤主之。言少阴脉沉不当发热。今反发热。是太阳标阳陷于少阴而为热。

　　宜以此汤交和其内外也。二十二节云。少阴病得之二三日。麻黄附子甘草汤微发汗。以二三日无里证。故微发汗也。言二三日值少阳主气之期。阴枢藉阳枢之力。可用此汤微发其汗。又申之曰。以二三日无少阴之里证。止见太阳之表证故也。要知太阳阳虚。不能主外。内伤少阴之气。便露出少阴底板。

　　少阴阴虚。不能主内。外伤太阳之气。便假借太阳之面目。所以太阳病而脉反沉。用四逆以急救其里。

　　少阴病而表反热。用麻辛以微解其表。此表里轻重两解法也。故始得之不发汗。得之二三日微发汗。

　　用细辛非发汗。用甘草乃发汗。此旨不可与浅人语也。然二十一节二十二节。合脏腑雌雄而浅深言之。二十三节二十四节二十五节。就少阴本经分标本而对待言之。其云。少阴病得之二三日以上。心中烦。不得卧。黄连阿胶汤主之。言少阴本热之病。二三日随三阳主气之期而化热。此少阴本热之证也。其云少阴病。得之二三日。口中和。其人皆恶寒者。当灸之。附子汤主之。言少阴君火之用弗宣。病在上焦阳中之阳。为阳虚。其云少阴病。身体痛。手足寒。骨节痛。脉沉者。附子汤主之。言少阴生阳之气不用。病在下焦水中之阳。为阴虚。主以附子汤。面面俱到。此少阴标寒之证也。然亦本热之证。不病无形之气化。而病有形之经脉者。二十六节云。少阴下利。便脓血者。桃花汤主之。二十七节云。少阴病二三日至四五日。腹痛小便不利。便脓血者。桃花汤主之。二十八节云。少阴病。下利便脓血者可刺。此言本热病在经脉者。宜用石药。而济以期门刺法。便脓血。亦热入血室之义也。又有标寒之证。病发于手足之少阴。而实本于阳明之中土者。二十九节云。少阴病吐利。手足厥冷。烦躁欲死者。吴茱萸汤主之。此从少阴而归重到阳明。以百病皆以胃气为本。伤寒证重之。少阴证尤重之。总结上文数节之义。少阴证虽有标本寒热之不同。而着眼不离乎此。首节至此作一大段读。

　　然而少阴上火下水而主枢也。主枢则旋转无有止息。第三十节云。少阴病。下利（火不下交而下寒）咽痛。

　　（水不上交而上热。）胸满心烦者。（上下神机内郁而枢转不出为烦满）猪肤汤主之。此上下而合言也。第三十一节云。

　　少阴病二三日咽痛者。（少阴从心系之脉而挟咽）可与甘草汤。不瘥者与桔梗汤。此言水不上交而为痛也。第三十二节云。

　　少阴病咽中伤。生疮。不能语言。声不出者。苦酒汤主之。此言水不上交。甚则兼及于肺而宜敛也。第三十三节云。少阴病咽中痛。半夏散及汤主之。此言水不上交。正治不愈者。宜用从治之法也。此数节承第三十节咽痛立论。为少阴上火作一 也。

　　下利为少阴证下水之一 。自三十四节至三十七节。皆言水火不交。则水中无火。火失闭藏之职。至三十八节。变回阳之法为和解。三十九节。变辛温之法为清利。而推言中焦不输之下利。言其常亦不遗其变。俱补出少阴主枢之义。今试再详之。第三十四节。谓少阴病下利。白通汤主之。示少阴下利以此为专方。第三十五节。谓少阴病下利脉微者。与白通汤。利不止。厥逆无脉。干呕烦者。白通加猪胆汁汤主之。服汤脉暴出者死。微续者生。此言寒盛骤投热药而拒格。必取热因寒用之法也。第三十六节。

　　谓少阴病二三日不已。至四五日腹痛。小便不利。四肢沉重疼痛。自下利者。此为有水气。其人或咳。或小便利。或下利。或呕者。真武汤主之。此言水中无火。则土虚不能制水。此为有水气五字最重。为少阴之侧面文章。非白通四逆之为正面文章也。第三十七节。谓少阴病下利清谷。里寒外热。手足厥逆。脉微欲绝。身反不恶寒。其人面赤色。或腹痛。或干呕。或咽痛。或利止脉不出者。通脉四逆汤主之。此言内真寒而外假热。为少阴之正面文章。又为四逆证之进一步文章也。自三十一节至此。承上第三十节下利立论。为少阴证下水作一 也。

　　第三十八节。谓少阴四逆。其人或咳。或悸。或小便不利。或腹中痛。或泄利下重者。四逆散主之。此承四逆不专主于虚寒。复设和解一法。以示变动不居之意。所以暗补出主枢之义也。第三十九节。谓少阴下利六七日。咳而呕渴。心烦不得眠者。猪苓汤主之。此承下利虽属于下焦。至六七日寒变为热。而气复上行。病见咳呕渴烦不眠等证。所谓下行极而上也。复设一清利法。遵经旨邪气自下而上者。仍须从下引而出之。亦所以暗补出主枢之义也。跟上第三十节全节大意主枢作一 也。所以然者。少阴为性命之根。病有水火之分。治若焚溺之救。稍迟则不可挽矣。

　　第四十节云。少阴病得之二三日。口燥舌干者。急下之。宜大承气汤。此言少阴君火亢于上。不戢将自焚也。第四十一节云。少阴病。自利清水。色纯青。心下必痛。口干燥者。急下之。宜大承气汤。此言少阴君火亢于上。加以木火煽之。一水不能胜二火而立竭矣。第四十二节云。少阴病六七日。腹胀不大便者。

　　急下之。宜大承气汤。此言少阴君火不能从枢而出。逆于地中而为胀。即内经所谓一息不运。则针机穷。必急下以运少阴之枢而使转之。少阴三急下证。宜于浅注而熟玩之。又有二急温症。第四十三节云。少阴病脉沉迟者。急温之。宜四逆汤。言少阴为性命之根。起首脉沉。预知已伏四逆吐利烦燥之机。

　　即易履霜坚冰至之义。盖于人所易忽者。独知所重而急治之也。第四十四节云。少阴病。饮食入口则吐。心中温温欲吐。复不能吐。（阴寒拒格不纳露出枢象）始得之。手足寒。脉弦迟者。此胸中实。不可下也。

　　当吐之。（借胸中实可吐证叙出急温症。）若膈上有寒饮。干呕者。不可吐也。急温之。宜四逆汤。此少阴阴气上 寒饮。不同于胸实。盖人所摇移者。得所独断而急治之也。究而言之。少阴重在救阳。而真阴亦不可伤。

　　第四十五节云。少阴病下利。脉微（阳虚）涩（阴虚）。呕而汗出。（阳虚则阴寒上逆而为呕。阴虚则阴不内守而汗出）

　　必数更衣。反少者。（七字是一节之眼目。阳虚则气下坠。阴虚则动努矣）当温其上灸之。

　　言当灸百会一穴。以温其上。不可偏温其下。以灼真阴。言外见对待之阴阳。分而为两。互根之阴阳。合而为一也。少阴篇文本空灵幻变。不可方物。老子其犹龙矣乎。

　　卷六

　　厥阴篇

　　（厥阴为风木之脏。从热化者多。从寒化者少。以木中有火故也。）

　　何谓厥阴症。伤寒论云。厥阴之为病。消渴。火盛。气上撞心。气逆即火逆也。心中疼热。火邪入心。饥火能消物也。而不欲食。木克土也。食则吐蛔。虫为风化。一闻食臭。则上入于膈而吐出。下之利不止。误下伤胃气是也。厥阴为两阴交尽。宜无热症。然厥阴主肝。而胆藏于内。则厥阴热症。皆少阳之火内发也。要知少阳厥阴。同一相火。相火郁于内。是厥阴病。相火出于表。为少阳病。少阳咽干。即厥阴消渴之机。胸胁苦满。即气上冲心之兆。心烦。即疼痛之初。不饮食。是饥不欲食之根。喜呕。即吐蛔之渐。故少阳不解。转属厥阴为病危。厥阴病衰。转属少阳为欲愈。

　　乌梅丸为厥阴证之总方。吐蛔久利者。尤宜。

　　病初起手足厥冷。脉微欲绝。宜当归四逆汤。有久寒。加生姜、吴萸。酒水各半煎。以相火寄于肝。经虽寒而脏不寒。故先厥者后必发热。手足愈冷。肝胆愈热。故云厥深热亦深也。姜附不可妄投。

　　脉结者。脉缓时一止曰结。活人云。阴盛则结。代者。一脏气败。其脉动而中止。不能自还。而他脏代之。心动悸。心气不宁。炙甘草汤主之。按他经亦有此症。是阳气大虚。虚极生寒。非姜附肉桂不为功。若用此药。是速其死也。惟厥阴症。肝中之相火。本少阳之生气。而少阳实出坎中之真阴。即经所谓阳为之正。阴为之主是也。

　　按前言表证而手足厥逆。此言里证而脉结代。虽为厥阴寒化。终不用姜附大热之品。以厥阴之脏。相火游行于其间故也。

　　脉微欲绝。不可下。若脉滑而厥。是内热郁闭。所谓厥应下是也。下之是下其热。非下其实。泄利下重者。四逆散。欲饮水数升者。白虎汤。皆所以下无形之邪也。若以承气下之。则不止矣。

　　热利下重者。白头翁汤主之。下利欲饮水者。热也。白头翁汤主之。

　　以上治热化之法也。

　　厥者必发热。热与厥相应。热深厥亦深。热微厥亦微。此四症是厥阴伤寒之定局。先热后厥。厥热往来。厥多热少。热多厥少。此四症是厥阴伤寒之变局。皆因其人阳气多少而然。

　　乘脾乘肺。二症宜辨。

　　曰。伤寒腹满。经云。诸腹胀大。皆属于热。此由肝火也。谵语。经云。肝气盛则多言。寸口脉浮而紧。紧即弦脉。

　　此肝乘脾也。名曰纵。刺期门。

　　曰。伤寒发热。啬啬恶寒。肺主皮毛。因无头痛项强。非属太阳病。为肺虚。渴欲饮水。无白虎证之欲饮。亦为肺虚。腹满。无承气证。因肺虚不能通调水道。此肝乘肺也。肺金虚不能制木。肝寡于畏。侮所不胜也。名曰横。

　　刺期门。肝有亢火。随其实而泻之。

　　伤寒。阳脉涩。阴脉弦。法当腹中急痛。此亦肝乘脾也。先与小建中汤平肝以补脾。不瘥者。中气虚而不振。

　　邪尚流连。与小柴胡汤主之。令木邪直走少阳。使有出路。所谓阴出之阳则愈也。

　　伤寒。厥而心下悸者。宜先治水。当服茯苓甘草汤。却治其厥。不尔水渍入胃。必作利也。此亦肝乘肺也。虽不发热恶寒。亦木实金虚。水气不利所致。上节腹满。是水在中焦。故刺期门以泄其实。此水在上焦。故用茯苓甘草汤以发其汗。此方是化水为汗。发散内邪之剂。即厥阴治厥之剂也。

　　内经云。厥阴之上。风气治之。所谓本也。本之下。中之见也。见之下。气之标也。又曰。厥阴不从标本。而从中见也。又曰。厥阴为阖。又热病论曰。伤寒六日。厥阴受之。厥阴脉循阴器而络于肝。故烦满而囊缩。厥阴木气逆。火气盛。故烦满。循阴器。故囊缩。

　　盖厥阴以风木为本。以阴寒为标。中见少阳。厥阴为阴极。故不从标本。而从中见也。本论以厥阴自得之病为提纲。故先曰消渴气上撞心。心中疼热。饥而不欲食。食则吐蛔。下之利不止等证。然必合之外证。有厥热往来之气化。或呕或利。方为真厥阴。其余或厥。或利。或呕。内无气上撞心。心中疼热等症。皆似厥阴而非厥阴也。其云消渴者。消为风消。渴为木火上熏也。其云气上撞心者。木气上凌心包也。其云心中疼热者。是其气甚即为火。火甚即生热。阴血受灼。不足荣养筋脉。故筋脉不舒而疼。胃液受灼故饥。其云不欲食者。是木气横逆也。其云食则吐蛔者。蛔感风木之气而生。闻食臭则出。湿热腐成。居于胃底。无食则动。胃寒则出。胃热亦出。下之利不止者。阴寒在下也。

　　二章一节云。厥阴中风。脉微浮为欲愈。不浮为未愈。阴经受邪。脉当沉细。今反浮者。以风为阳邪。元气复而邪将散。故脉见微浮。不浮则邪深入不外散。故为未愈。二节言欲愈之时。盖少阳旺于寅卯。解于此时者。中见少阳之化。三节厥阴阴之极。渴欲饮水。水为天一所生之水。以水济火。阴阳气和而病自愈。提纲后止此三节提出厥阴病。其余则曰伤寒。曰厥。曰下利。而不明言厥阴病。以厥阴从中见。而不从标本也。

　　三章一节曰。诸四逆厥者。不可下之。虚家亦然。总起下文诸节厥逆之意。亦以承上文下之利不止。夫四逆厥者。咸藉生阳之来复。故不可下。非特阳气大虚。寒邪直入。即热深者亦闲有之。热盛于内。内守之真阴被烁几亡。不堪再下以竭之。故申其戒曰。气血两虚之家。即不厥逆。亦不可下也。二节言阴阳寒热互换之理。厥阴伤寒。先厥后发热而利。必自止。厥不再作。利亦不再下。若见厥。则复利。三节言寒热胜复之理。而归重于胃气也。凡厥利。当不能食。今反能食者。恐中气除去。求救于食。当以索饼试之。

　　若胃气能胜谷气而相安。则不暴然发热。恐暴热来骤而去速也。本发热六日。厥反九日。复发热三日。

　　热与厥无太过不及。故期旦日夜半愈。若再发热三日。兼之脉数。此中见太过。热气有余。必发痈脓也。

　　总之厥利转为发热。乃属愈期。仲师不是要其有热。要其发热而厥利止。厥利止而热亦随罢。方为顺候。若热气有余。则伤血分。而化为如痈之脓。非发痈也。数脉为热气有余。迟脉为寒气不足。伤寒六七日。阴尽出阳。可望其阳复。与黄芩汤复除其热。热除内外皆寒。腹中应冷。当不能食。今反能食。此中气已除。必死。此节因脉数而推及脉迟。反复以明其义。五节言热化太过。火热下行。则便脓血。火热上升。

　　则咽痛而为喉痹。随其经气之上下而为病也。伤寒先厥后发热。下利必自止。而反汗出。阴液泄于外。

　　而火热炎于上。必咽中痛。其喉为痹。发热无汗。而利必自止。发热无汗而利不止。则阳热陷下。必便脓血。火热下行。故其喉不痹。第六节遥承诸四逆厥者不可下。恐泥其说也。伤寒一二日。至四五日而厥者。必发热也。是先厥后发热也。前热者后必厥。是先热后厥。厥之日期深者。则发热亦深。厥之日期微者。则发热亦微。厥应下之。前不可下。指承气等方。此应下。热证轻有四逆散。重有白虎汤。寒症有乌梅丸是也。沈尧封云。厥阴乃正邪分争。一大往来寒热。厥深热深。厥微热微。言寒热轻重。论其常理。其有不然。亦以决病之进退矣。厥阴为三阴之尽。病及此。必阴阳错杂。厥阴肝木。于卦为震。一阳居二阴之下。是其本象。病则阳泛于上。阴伏于下。而下寒上热之证作矣。其病藏寒。蛔上入膈。是下寒之证据也。

　　消渴心中疼热。是上热之症据也。况厥者逆也。下气逆。即是孤阳上泛。其病多升少降。凡吐蛔气上撞心。皆是过升之病。治宜下降其逆上之阳。取内经高者抑之之义。其下之法。非必硝黄攻克实热方为下剂。即乌梅丸一方已具。方中无论黄连乌梅黄柏。苦酸咸为下降药。即附子直达命门。亦莫非下降药也。下之而阳伏于下。则阴阳之气顺。而厥可愈。倘误认为外寒所束。而反发其汗。以心中疼热之阳。

　　尽升于上。而口伤烂赤矣。以厥阴之脉。循颊里环唇内故也。七节言厥热相应。阴阳平。当自愈。八节云。

　　凡厥者。阴阳气不相顺接。便为厥。厥者。手足逆冷是也。观以凡字冠首。不独言三阴之厥。并该寒热二厥在内矣。盖阳受气于四肢。阴受气于五脏。阴阳之气相贯。如环无端。若寒厥则阳不与阴相顺接。热厥则阴不与阳相顺接也。或曰。阴不与阳相顺接。当四肢烦热。何反逆冷也。不知阳邪热邪深入。阳气壅遏于里。不能外达于四肢。亦为厥。岂非阴与阳不相顺接之谓乎。九节以惟阴无阳之脏厥。托出阴阳不和之脏寒为蛔厥。伤寒脉微而厥。至七八日肤冷。其人躁无暂安时者。此为脏厥。夫少阴水火不交。则为烦躁。若真阳欲脱。则但躁不烦。与厥阴之但烦不躁者不同。蛔厥者。其人当吐蛔。今病者静而复时烦。此为脏寒。蛔上入膈。故烦。须臾复止。得食而呕又烦者。蛔闻食臭出。其人当自吐蛔。蛔厥者。乌梅丸主之。又主久利方。吐蛔言其常。不吐蛔而呕烦。风木之动。亦可以吐蛔例也。金匮云。腹中痛。其脉当沉而弦。今反洪大。故有蛔虫。蛔虫之病。令人吐涎心痛。发作有时。毒药不止者。甘草粉蜜汤主之。盖腹痛脉多伏。阳气内闭。或弦。则邪气入中也。今反洪大。是蛔动而气厥也。吐涎。吐出清水。心痛。痛如咬啮。时时上下也。蛔饱而静。其痛立止。蛔饥求食。其痛复发也。十节十一节。言厥阴必藉少阳少阴之枢转。枢转不出逆于阴络而为便血。枢转不出逆于膀胱关元而为冷结。厥阴伤寒。热少厥微。指头寒。默默不欲食。烦躁。数日小便利。下利色白。此热除。欲得食。其病为愈。若少阴枢转不出。故厥而呕。少阳枢转不出。胸胁烦满者。阴阳并逆。不得外出。内伤阴络。其后必便血。热邪内陷为便血。寒邪内陷则手足厥冷。言我不结胸。胸在上而主阳。腹在下而主阴。各从其类。故少腹满。以厥阴之脉。

　　过阴器抵少腹。按之则痛。此冷结在膀胱关元也。十二十三节。言阴阳胜负。可以日数之多寡验之。厥少热多。阳气太过。

　　阴血受伤。其后必便血。以厥阴主包络而主血。寒多热少。阴气盛而阳气退。其病为进。人之伤于寒。则为热病。热虽甚不死。是伤寒以热为贵。然热不及者病。太过者亦病。故此二节论寒热之多少。以明不可太过与不及也。仲师以热多为病愈。厥多为病进者。是论病机之进退。以厥为热邪向内。热为热邪向外。非内来客热。向外为退。向内为进也。故热多为病邪向愈之机。不是病邪便愈之候。所以纵有便脓血之患。而热迫荣阴。与热深厥逆者。仍有轻重也。

　　厥阴有不治之死证。不可不知。伤寒六七日。脉微手足厥冷。虚阳在上。不得下交于阴。故烦。真阴在下。

　　不能上交于阳。故躁。此阴阳水火不交。宜灸厥阴以启阴中之生阳。而交会其水火。若厥不还。则阳气不复。阴气乖离。故死。厥不还者死。则知发热为厥阴之生机。然发热亦有三种死证。伤寒发热当利止。

　　而反下利。身虽热而手足反见厥逆。孤阳外出。独阴不能为之守。更加躁不得卧。阴盛格阳。主死。伤寒发热下利至甚。厥不止者。即无躁不得卧。亦主死。金匮云。六腑气绝于外者。手足寒。五脏气绝于内者。

　　利下不禁。脏腑气绝。故主死。伤寒六七日不利。若发热而渴。汗 而微利。是阳复之证。倘热汗下三者。一时并见。乃真阳之气虚脱于内为利。浮散于外为热。发越于上而为汗。主死。亡阳有死证。亡阴亦有死证。伤寒五六日。不伤于气。而伤于血。故不结胸。不结胸则腹亦不硬而濡软。伤于血则脉虚。血虚于内。不能与阳相接于外。故手足复厥。厥不为热深而为亡血。下之愈亡其阴。故死。发热而厥。至七日六气已周。来复于太阳则应止。今不惟不止。而反下利。阴盛虽未至于死。亦为难治。

　　五章凡八节。皆论厥证有寒有热有虚有实也。阳盛则促。虽手足厥逆。亦是热厥。忌用火攻。然有阴盛之极。反假现数中一止之促。但阳盛者。重按之指下有力。阴盛者。重按之指下无力。伤寒脉促。知其阳盛之假。手足厥冷。知其阴盛之真。可于厥阴并荣经俞等穴灸之。以启其陷下之阳。此厥阴证之寒也。

　　伤寒脉滑而厥者。阳气内郁。不能外达。外虽厥而里有热。白虎汤主之。脉微而厥为寒厥。脉滑而厥为热厥。阳极似阴。全凭脉以辨之。然必烦渴引饮。不大便。乃为里有热也。经脉流行。营周不息。经血虚少。

　　不能流通畅达。手足厥寒。脉细欲绝者。当归四逆汤主之。若其人内有久寒。加吴萸生姜。厥阴肝脏。藏荣血以应肝木。胆腑内寄。风火同原。苟非寒邪内犯。一阳生气欲寂者。不得用大辛大热之品。以扰动风火。不比少阴为寒水之脏。其在经之邪。可与麻辛附子合用。是以虽有久寒。不现阴寒内犯之候者。

　　加生姜以宣泄。不取干姜之温中。加吴萸以苦降。不取附子之助火。分经投治。法律精严。学人所当则效也。经脉内虚而厥。有当归四逆汤之治。而阳虚之厥。反作假热。又当何如。大汗出谓如水淋漓。热不去谓热不为汗衰。盖言寒气外泄。寒邪独盛。表虚邪盛。势必失和。有内拘急四肢疼之证。再见下利厥逆。阴寒内盛。恶寒。阳气大虚。故用四逆汤温经复阳。以消阴翳。大汗身热。四肢疼。皆是热邪为患。而仲师便用四逆汤者。以外有厥热恶寒之证。内有拘急下利之候。阴寒毕露。则知汗出为阳气外亡。身热由虚阳外泄。肢冷为阳气内脱。其辨证又只在恶寒下利。总之仲师辨阳症。以恶热不便为里实。上节阳虚有假热。此节阳虚无假热。大汗若大下利而厥冷者。四逆汤主之。汗而云大。阳气亡于表。下利云大。阳气亡于里。加以厥冷。何不列于死证。玩本文不言五六日六七日。可知乃阴寒骤中。邪气虽盛。正气初伤。急温正气。犹能自复。故用四逆汤胜寒毒于濒危。回阳气于将绝。汗利止。厥回。可望生全。不因汗下而厥冷。用当归四逆汤。因汗下而厥冷。用四逆汤。此缓急之机权也。此证无外热相错。为阴寒之证易明。然云大汗大下。则阴津亦亡。此际救阳为急。阳回亦当徐救其阴也。亦有因痰水而致厥者。病人无他证。手足厥冷。四肢受气于胸中。因痰饮结聚。斯气不能通贯于四肢。脉乍紧者。痰脉怪变无常。

　　不紧而忽紧。忽紧而又不紧。邪结在胸中。胸者心主之宫城。心为邪碍。心下满而烦。饥不欲食。病在胸中。当须吐之，宜瓜蒂散。即内经所谓高者引而越之之意。再言水厥。伤寒厥而心下悸。宜先治水。当服茯苓甘草汤。却治其厥。不尔水渍入胃。必作利也。此厥阴病预防下利之法。病至厥阴。以阳升为欲愈。

　　邪陷为危机。厥而下利。则中气不守。邪愈内陷。此条厥而心下悸。水邪乘心。心阳失御。见此则治厥为缓。而治水为急。何也。厥犹可从发热之多少。以审进退之机。水必趋于下。而力能牵阳下坠故也。伤寒六七日大下后。寸脉沉而迟。手足厥冷。下部脉不至。咽喉不利。唾脓血。泄利不止。为难治。麻黄升麻汤主之。寸脉。气口也。气口独为五脏主。胃阳衰而寸脉沉迟也。四肢为诸阳之本。阳虚故手足厥冷。下后阳虚。故下部脉不至。下寒则热迫于上。故咽喉不利而吐脓血也。即前所谓厥后热不除者。必便脓血。

　　热气有余。必口伤烂赤。泄利不止。寒邪在下。正虚邪实。阴盛阳衰。寒多热胜。表里舛错。治寒则遗其热。

　　治热则遗其寒。补虚必助其实。泻实必助其虚。诚为难治。

　　六章十八节。皆统论厥阴下利。有寒热虚实阴阳生死之不同。伤寒四五日腹中痛。若转气下趋少腹者。厥阴阴寒。内合太阴。由太阴而仍归厥阴。下而不上。此欲自利也。伤寒本自寒下。医复吐下。寒格更逆吐下。若食入口即吐。干姜黄连黄芩人参汤主之。其人本从于寒而下利。复吐下之。下因下而愈寒。

　　上因吐而愈热。寒热相阻而成格症。非寒热相结而成痞症。不食则不吐。是心下无水。故不用姜夏。以干姜辛温除寒下。而辛烈又能开格纳食也。下利。有微热而渴。脉弱者。今自愈。此言得中见之化也。下利脉数。有微热。汗出。今自愈。设复紧。得厥阴之气矣。故为未解。下利手足厥冷。无脉者。阳陷下。不得横行于手足。又不能充达于经脉也。灸之不温。若脉不还。反微喘。是根气绝于下。阳气脱于上。故死。少阴负趺阳者为顺也。负。承也。趺阳乃阳明胃脉。言少阴之气。得上承阳明。则阴气生而脉还。阳气复而得温。故为顺也。下利阳气下陷。其脉当沉。阴气内盛。其脉当迟。今不沉迟而寸脉反浮数。是热伤心包。尺中自涩者。下利阴血虚也。阳盛血虚。迫血下行。必清脓血。上节言阴盛伤阳。此节言阳盛伤阴。下利清谷。藏气虚寒。不可攻表。汗出则表阳外虚。里阴内结。故必胀满。经云。脏寒生满病。下利脉沉弦。则少阳初之气下陷。下重是火邪下逼。若阳热甚而脉大。而非初阳之脉象。为未止。脉微弱为阴。数为阳。乃阴中有阳。为欲自止。内经有身热则死之说。而此得少阳中见之化。为阴出阳。虽发热不死。厥阴阴寒下利。脉沉而迟。其人面少赤。三阳之气。上循头面阳格于上。喜得少阳之热化。身有微热。然而下利清谷者。厥阴之标阴。全陷于下。阳热在上。阴寒在下。两不相接。惟取少阴篇大方救之。从阴出阳。必郁冒汗出而解。病患必微厥。所以然者。其面戴阳。下虚故也。下利脉数而渴者。今自愈。设不瘥。必清脓血。以有热故也。言当愈不愈。必热伤心包络而便脓血。申明所以便脓血者。以脉数而渴。内有热故也。下利后脉绝。下焦生气不升。手足厥冷。中焦土气不和。 时环转一周。脉还手足温者。中土之气将复。复能从中焦而注于手太阴。故生。脉不还者。中土已败。生气已绝。虽手足不逆冷。亦主死。此言生死之机。全凭脉息。而脉之根。又藉于中土也。诸节皆言下利。此节独言下利后。则与少阴下利。而头时时自冒者同意。利后似乎邪去。殊不知正气与邪气俱脱之故。 时脉还。手足温。阳气尚存一线。犹可用四逆白通等法。以救将绝之阳也。伤寒下利。日十余行。病在厥阴。而三阳三阴之气皆虚。脉反实者。无胃气柔和之脉。乃真元下脱。故死。谷入于胃。藉中土之气。变糟粕。犹奉心化赤。厥阴标阴气盛。入胃不能变化精微。蒸津液而泌糟粕。清浊不分。下利清谷。里寒外热。汗出而厥者。通脉四逆汤主之。此言里不通于外。

　　而阴寒内拒。外不通于里。而孤阳外越。非急用大温之剂。必不能通阴阳之气于顷刻。厥阴标阴病。则为下利清谷。厥阴中见得病。则为热利。下重者。白头翁汤主之。内经所谓暴注下迫。皆属于热也。下重者。厥阴经邪热入下于大肠之间。肝性急速。邪热甚则气滞壅塞。其恶浊之物。急欲出而不得。故下重也。下利腹满。身体疼痛。先温其里。乃攻其表。温里宜四逆汤。攻表宜桂枝汤。脏寒生满病。水谷之气下行。阴寒之气上逆。故先温其里寒。后去其表寒也。下利欲饮水者。以有热故也。白头翁汤主之。此申明白头翁汤。能清火热以下降。而引阴液以上升也。下利 语者。中是火化。与阳明燥气相合。胃气不和有燥屎也。厥阴忌下。有燥屎不得不下。宜小承气汤微和胃气。下利后更烦。水液下竭。火热上盛。按之心下濡者。非上焦君火充盛之烦。乃下焦水阴不得上济之烦。此为虚烦。宜栀子豉汤。

　　呕家有痈脓者。热伤包络。血化为脓也。腐秽欲去而呕。不可以辛散之品治呕。反逆其机。热邪内壅。无所泄矣。俟脓尽则热随脓去而自愈。此章四节。俱厥阴之呕。有血气寒热虚实之不同也。呕而脉弱。里气大虚。小便复利。气机下泄。身有微热。见厥者。阴阳之气不相顺接。上者自上。下者自下。有出无入。故为难治。四逆汤主之。干呕吐涎沫。头痛者。吴茱萸汤主之。此言厥阴阴寒极盛。津液为寒气绊迎而上。

　　所呕皆涎沫。而无饮食痰饮。而且逆行巅顶而作头痛。非大剂不能治此暴剧之证。方中无治头痛之药。以头因气逆上冲。止呕即所以治头痛也。呕而发热者。小柴胡汤主之。厥阴与少阳为表里。邪在厥阴。惟恐厥逆下利。若见呕而发热。是脏邪还腑。自阴出阳。无阴邪变逆之患矣。故当从少阳之枢而治之。伤寒以胃气为本。不独厥阴然也。厥阴不治。取之阳明。尤为要法。伤寒大吐大下之。极虚复极汗出。

　　则外亦极虚。虚则气少不能交通于内。其人外气怫郁。恰似外来之邪怫郁于表。误认为邪热。复与之水以发其汗。因得哕。所以然者。胃中寒冷故也。伤寒哕而腹满。视其前后。知何部不利。利之则愈。哕既有虚寒之症。亦有实热之症。厥阴之经。抵少腹。挟胃。上入颃颡。凡哕呃之气。必从少腹而起。由胃而上升于咽嗌故也。夫伤寒至哕。非中土败绝。即胃中寒冷。然亦有里实不通。气不得下泄。反上逆而为哕者。玉机真藏论云。脉盛、皮热、腹胀、前后不通、闷瞀、此谓五实。身汗得后利。则实者活。今哕而腹满。前后不利。五实之二实也。实者泻之。视其前后二部。利之则气得通。下泄而不上逆。哕即愈矣。夫以至虚至寒之哕症。亦有实者存焉。凡实热之证。亦有虚者在矣。视其寒热虚实。而施温凉补泻。则人无夭扎之患矣。

　　
