

　　神农本草经读 清 陈修园

　　神农本草经读序

　　陈修园老友，精于岐黄之术，自负长沙后身，世医环而姗笑之。及遇危证， 断桅横，万手齐束。修园往，脱冠几上，探手举脉，目霍霍上耸，良久干笑曰：“候本不奇，治之者扰之耳。”主人曰：“某名医。”曰：“误矣。”曰：“法本朱、张、王、李。”曰：“更误矣。天下岂有朱、张、王、李而能愈疾者乎！”口吃吃然骂，手仡仡然书，方具则又自批自赞自解，自起调刀圭火齐，促服之。服之如其言。

　　尝以李时珍《纲目》为谫陋者，有《神农本草经注》六卷，其言简，其旨赅，其义奇而不于正。其钩深索隐也，元之又元，如李将军之画，不肯使一直笔。其扃辟奥启也，仍复明白坦易，如白香山诗句，虽灶下老妪，亦可与知， 解不可解而后解，及其解之了，不异人也。可谓金心在中，银手如断矣。

　　出山后，敛抑才华。每诊一病，必半日许，才出一方，有难之者，其言讷讷然如不能出壬戌冬回籍读礼，闭门谢客。复取旧着六卷，中遴其切用者，一百余种，附以《别录》，分为四卷，俱从所以然处发挥，与旧着颇异，名曰《本草经读》。盖欲读经者，读于无字处也。修园为余言，所着尚有《伤寒论注》四卷，重订《柯注伤寒论》八卷，重订《活人百问》八卷，《金匮浅注》十六卷，《医医偶录》二卷，《医学从众录》八卷，《真方歌括》二卷，《景岳新方砭》四卷，《伤寒论读》四卷，《金匮读》四卷，《医约》二卷，《医诀》三卷。虽依类立言，义各有取要。其阐抉古经之旨，多与此书相发明。暇日时予将遍读焉

　　嘉庆八年岁次昭阳大渊献皋月既望，侯官愚弟蒋庆龄小榕氏序。

　　后叙

　　上古之圣人，仰观天之六气，俯察地之五行，论草木、金石、禽兽之性，而合于人之五脏、六腑、十二经脉，着有《本草经》，词古义深，难于窥测。汉季张长沙《伤寒论》、《金匮要略》，多采中古遗方，用药之义，悉遵《本经》，应验如响。自李唐而后，《千金》、《外台》等书，有验有不验者；盖与《本经》之旨，有合有不合也。沿及宋、元诸家，而师心自用，药品日增，经义日晦，只云某药治某病，某病宜某药，因陋就简，愈趋愈下。

　　而流毒之最甚者，莫如宋之雷 ，窃古圣之名，着为《炮制》，颠倒是非，不知《本经》为何之，而东垣纯盗虚名，无稽臆说流传至今，无有非之者。李濒湖世俗之说，以多为贵，不无喧客夺主之嫌。汪 庵照《纲目》而精通医学，起死回生指不胜屈。

　　前着四卷，视前着又高一格，俱从所以然处发挥，且以《内经》之旨，《金匮》、《伤寒》之法融贯于中，一书堪为医林之金书，洵神农之功臣也。

　　余自髫年，以慈闱多病，矢志于医。因本草向无缮本，集张隐庵、叶天士、陈修园三家之说，而附以管见，名为《本草经三注》，而集中唯修园之说最多。今得修园之《本草经读》，则余《三注》之刻，可以俟之异日矣。喜其书之成而为之序。

　　凡例

　　一、明药性者，始自神农，而伊芳尹配合而为汤液。仲景《伤寒》、《金匮》之方，即其遗书也。阐阴阳之秘，泄天地之藏，所以效如桴鼓。今人不敢用者，缘唐、宋以后，诸家之臆说盛行，全违圣训，查对与经方所用之药不合，始疑之，终且毁之也。

　　二、《神农本草》药止三百六十品，字字精确，遵法用之，其效如神。自陶弘景以后，药味日多，而圣经日晦矣。张洁古、李东垣辈，分经专派。徐之才相须、相使、相恶、相反等法，皆小家伎俩，不足言也。是刻只录一百余种，其余不常用与不可得之品阙之。其注解俱遵原文，逐字疏发，经中不遗一字，经外不溢一词。

　　三、是刻只录时用之药，其品弟及字样，不尽遵旧本。考陶隐居本草，有朱书墨书之别：朱书为《神农本经》，墨书为《名医别录》。开宝间重定印本，易朱书为白字，兹因其近古而遵之。

　　是刻遵古分上中下三品，《别录》等本，采附于后。

　　四、药性始于神农。用药者不读《本草经》，如士子进场作制艺，不知题目出于四子书也。渠辈亦云药性，大抵系《珍珠囊药性赋》、《本草备要》及李时珍《本草纲目》之类，杂收众说，经旨反为其所掩，尚可云本草耶？五、近传《本草崇原》，越之张隐庵着也。《本草经解》，吴之叶天士着也；二书超出诸群书之上。然隐庵专言运气，其立论多失于蹈虚；天士囿于时好，其立论多失于肤浅；而隐庵间有精实处，天士间有超脱处，则修园谢不敏矣，故兹刻多附二家之注。

　　六、上古以司岁备物，谓得天地之专精。如君相二火司岁，则收取姜、桂、附子之热类；如太阳寒水司岁，则收取黄芩、大黄之寒类；如太阴土气司岁，则收取 、术、参、苓、山药、黄精之土类；如厥阴风木司岁，则收取羌活、防风、天麻、钩陈之风类；如阳明燥金司岁，则收取苍术、桑皮、半夏之燥类。盖得主岁之气以助之，则物之功力倍浓。中古之世，不能司岁备物，故用炮制以代天地之气，如制附子曰炮，助其热也；制苍术曰炒，助其燥也；制黄连以水浸，助其寒也。今人识见不及，每用相反之药，而反制之，何异束缚手足而使之战斗哉？侣山堂之说最精，故节录之。

　　按制药始于雷公炮制，荒谬难以悉举。要知此人名 ，宋时人，非黄帝时之雷公也。

　　七、熟地黄、枸杞，取其润也；市医炒松则上浮，烧灰则枯燥矣。附子、干姜，取其烈也；市医泡淡则力薄，炮黑则气浮矣。以及竹沥盐、咸枳实之类，皆庸医两可之见，不足责也。至于枣仁生则令人不眠，熟则令人熟睡；黄 生用则托里发汗，炒熟则补中止汗；麦门冬不去心，令人烦燥；桑白皮不炒，大泻肺气之类，数百年相沿之陋，不得不急正之。

　　八、本经每药主治，不过三、四证及六、七证而止。古圣人洞悉所以然之妙，而得其专长，非若后世诸书之泛泛也。最陋是李时珍《纲目》，泛引杂说而无当；李士材、汪 庵，每味必摘其所短，俱是臆说，反启时辈聚讼纷纷。修园为活人计，不得不痛斥之。

　　九、神农尝草而作《本草经》，实无可考，其为开天明道之圣人所传无疑也。张仲景、华元化起而述之，陶隐居之说不诬也。汉时去古未远，二公为医中之杰，遵所闻而记之，谓非神农所着可也，谓为神农所着亦可也。

　　十、每药注解，必透发出所以然之妙，求与《内经》、《难经》、仲景等书，字字吻合而后快。古云群言淆乱衷于圣，愿同志者取法乎上。

　　卷之一　上品

　　人参

　　气味甘、微寒，无毒。主补五脏，安精神，定魂魄，止惊悸，除邪气，明目开心益智。久服轻身延年。

　　陈修园曰：本经止此三十七字。其提纲云：主补五脏，以五脏属阴也。精神不安、魂魄不定、惊悸不止、目不明、心智不足，皆阴虚为阳亢所扰也。今五脏得甘寒之助，则为定之、安之、止之、明之、开之、益之之效矣。曰邪气者，非指外邪而言，乃阴虚而壮火食气，火即邪气也。今五脏得甘寒之助，则邪气除矣。余细味经文，无一字言及温补回阳。故仲景于汗、吐、下阴伤之证，用之以救津液。而一切回阳方中，绝不加此阴柔之品，反缓姜、附之功。故四逆汤、通脉四逆汤为回阳第一方，皆不用人参。而四逆加人参汤，以其利止亡血而加之也；茯苓四逆汤用之者，以其在汗、下之后也。今人辄云：以人参回阳。此说倡自宋、元以后，而大盛于薛立斋、张景岳、李士材辈，而李时珍《本草纲目》尤为杂沓。学人必于此等书焚去，方可与言医道。

　　仲景一百一十三方中，用人参者只有一十七方：新加汤、小柴胡汤、柴胡桂枝汤、半夏泻心汤、黄连汤、生姜泻心汤、旋复代赭石汤、干姜黄芩黄连人参汤、浓朴生姜半夏人参汤、桂枝人参汤、四逆加人参汤、茯苓四逆汤、吴茱萸汤、理中汤、白虎加人参汤、竹叶石膏汤、炙甘草汤，皆是因汗、吐、下之后，亡其阴津，取其救阴。如理中、吴茱萸汤以刚燥剂中阳药太过，取人参甘寒之性，养阴配阳，以臻于中和之妙也。

　　又曰：自时珍之《纲目》盛行，而神农之《本草经》遂废。即如人参，《本经》明说微寒，时珍说生则寒，熟则温，附会之甚。盖药有一定之性，除是生捣取汁冷服，与蒸晒八、九次，色味俱变者，颇有生熟之辨。若入煎剂，则生者亦熟矣。况寒热本属冰炭，岂一物蒸熟不蒸熟间，遂如许分别乎？尝考古圣用参之旨，原为扶生气安五脏起见。而为五脏之长，百脉之宗，司清浊之运化，为一身之橐龠者，肺也。人参惟微寒清肺，肺清则气旺，气旺则阴长而五脏安。古人所谓补阳者，即指其甘寒之用不助壮火以食气而言，非谓其性温补火也陶弘景谓：功用同甘草。凡一切寒温补泻之剂，皆可共济成功。然甘草功兼阴阳，故《本经》云：“主五脏六腑”。人参功专补阴，故《本经》云：“主五脏”。仲景于咳嗽病去之者，亦以形寒饮冷之伤，非此阴寒之品所宜也。

　　卷之一　上品

　　黄

　　气味甘、微温，无毒。主痈疽，久败疮，排脓止痛，大风癞疾，五痔鼠 ，补虚，小儿百病。生用、盐水炒、酒炒、醋炒、蜜炙、白水炒。

　　陈修园曰：黄 气微温，禀少阳之气入胆与三焦；味甘无毒，禀太阴之味入肺与脾。其主痈疽者，甘能解毒也。久败之疮，肌肉皮毛溃烂，必脓多而痛甚，黄 入脾而主肌肉，入肺而主皮毛也。大风者，杀人之邪风也。黄 入胆而助中正之气，俾神明不为风邪乱；入三焦而助决渎之用，俾窍道不为风所壅；入脾而救受克之伤；入肺而制风木之动，所以主之。

　　癞疾，又名大麻风，即风毒之甚也。五痔者，五种之痔疮，乃少阳与太阴之火陷于下，而此能举其陷。鼠 者，瘰 之别名，乃胆经与三焦之火郁于上，而此能散其郁也。其曰补虚者，是总结上文诸证，久而致虚，此能补之。非泛言补益之品也。

　　叶天士云：小儿稚阳也。稚阳为少阳，少阳生气条达则不病，所以概主小儿百疾也。余细味经文汗止；玉屏风散之散以驱风，风平则汗止。诸方皆借黄 走表之力，领诸药而速达于表而止汗，非黄自能止汗也。诸家固表及生用发汗、炒用止汗等说，贻误千古，兹特正之。

　　卷之一　上品

　　白术

　　气味甘、温，无毒。主风寒湿痹，死肌、痉、疸，止汗，除热，消食。作煎饵，久服轻身延年不饥。（仲景有赤术，即苍术也。功用略同，偏长于消导。汗多者大忌之。）

　　陈修园曰：此为脾之正药。其曰：风寒湿痹者，以风寒湿三气合而为痹也。三气杂至，以湿气为主。死肌者，湿浸肌肉也；痉者，湿流关节也；疸者，湿郁而为热，热则发黄也；湿与热交蒸，则自汗而发热也；脾受湿则失其健运之常，斯食不能消也；白术功在除湿，所以主之。“作药饵”三字另提。先圣大费苦心，以白术之功用在燥，而所以妙处，在于多脂。（张隐庵云：土有湿气，始能灌溉四旁，如地得雨露，始能发生万物。）

　　今以生术削去皮，急火炙令熟，则味甘温而质滋润，久服有延年不饥之效。可见今人炒燥、炒黑、土蒸、水漂等制，大失经旨。

　　卷之一　上品

　　甘草

　　气味甘平，无毒。主五脏六腑寒热邪气，坚筋骨，长肌肉，倍气力，金疮 ，解毒。久服轻身延年。（生用清火，炙用补中。）

　　陈修园曰：物之味甘者，至甘草为极。甘主脾，脾为后天之本，五脏六腑皆受气焉。脏腑之本气，则为正气；外来寒热之气，则为邪气；正气旺则邪气自退也。筋者，肝所主也；骨者，肾所主也；肌肉者，脾所主也；气者，肺所主也；力者，心所主也；但使脾气一盛，则五脏皆循环受益，而皆得其坚之、长之、倍之之效矣。金疮者，为刀斧所伤而成疮，疮甚而肿。脾得补而肉自满也。能解毒者，如毒物入土，则毒化也。土为万物之母，土健则轻身延年也。

　　卷之一　上品

　　薯蓣

　　气味甘、平，无毒。主伤中，补虚羸，除寒热邪气，补中，益气力，长肌肉，强阴。久服耳目聪明，轻身，不饥，延年。

　　陈修园曰：此药因唐代宗名蓣，避讳改为山药。山药气平入肺，味甘无毒入脾。脾为中州而统血，血者阴也，中之守也；唯能益血，故主伤中。伤中愈，则肌肉丰，故补虚羸。肺主气，气虚则寒邪生；脾统血，血虚则热邪生；血气充而寒热邪气除矣。脾主四肢，脾血足则四肢健；肺主气，肺气充则气力倍也。且此物生捣，最多津液而稠粘，又能补肾而填精，精足则强阴。目明、耳聪、不饥，是脾血之旺；轻身是肺气之充；延年是夸其补益之效也。

　　凡上品，俱是寻常服食之物，非治病之药，故神农另提出“久服”二字。可见今人每服上品之药，如此物及人参、熟地、葳蕤、阿胶、菟丝子、沙苑蒺藜之类，合为一方，以治大病，误人无算。盖病不速去，元气日伤，伤及则死。凡上品之药，法宜久服，多则终身，少则数年，与五谷之养人相佐，以臻寿考。若大病而需用此药，如五谷为养脾第一品。脾虚之人，强令食谷，即可毕补脾之能事，有是理乎？然操此技者，未有不得盛名。薛立斋、张景岳、冯楚瞻辈，倡之于前。而近日之东延西请、日诊百人者，无非是术，诚可慨也！

　　卷之一　上品

　　肉苁蓉

　　气味甘、微温，无毒。主五劳七伤，补中，除茎中寒热痛，养五脏，强阴，益精气，多子，妇人症瘕。久服轻身。

　　陈修园曰：肉苁蓉是马精落地所生，取治精虚者，同气相求之义也。凡五劳七伤，久而不愈，未有不伤其阴者。苁蓉补五脏之精，精足则阴足矣。茎中者，精之道路，精虚则寒热而痛，精足则痛已矣。（又滑以去着）。精生于五脏，而藏之于肾，精足则阳举，精坚令人多子矣。妇人症瘕，皆由血淤，精足则气充，气充则淤行也。叶天士注：症瘕之谓其咸以坚，滑以去着，温以散结，犹浅之乎测苁蓉也。

　　张隐庵曰：马为火畜，精属水阴。苁蓉感马精而生，其形似肉，气味甘温，盖禀少阴水火之气，而归于太阴坤土之药也。土性柔和，故有苁蓉之名。

　　卷之一　上品

　　地黄

　　气味甘、寒，无毒。主折跌绝筋，伤中，逐血痹，填骨髓，长肌肉。作汤除寒热积聚，除痹。生者尤良。久服轻身不老。

　　（参叶天士） 地黄气寒，入足少阴肾经。味甘无毒，入足太阴脾经。气味重浊，阴也；阴者，中之守也；伤中者，守中真阴伤也。地黄甘寒，补中焦之精汁，所以主之。血痹者，血虚闭而不运也。地黄味甘以滋脾血，气寒以益肾气，气血行而闭者开矣。肾主骨，益肾则水足而润脾则土滋而肌肉丰也。作汤除寒热积聚者，汤者荡也，或寒或热之积聚，汤能荡之也。盖味甘可以缓急，性滑可以去着也。又曰：除痹者，言不但逐血痹，更除皮肌筋骨之痹也。除皮肉筋骨之痹，则折跌绝筋亦可疗矣。久服轻身不老，以先后二天交换，元气与谷气俱纳也。生者尤良，谓其本性俱在也。

　　陈修园曰：地黄，《本经》名地髓，《尔雅》名 ，又名芑。唐以后几蒸几晒为熟地黄，苦味尽除，入于温补肾经丸剂，颇为相宜；若入汤剂及养血凉血等方，甚属不合。盖地黄专取其性凉而滑利流通，熟则腻滞不凉，全失其本性矣。徐灵胎辨之甚详，无如若辈竟执迷不悟也。

　　又曰：百病之极，穷必及肾。及肾，危证也。有大承气汤之急下法，有桃花汤之温固法，有四逆汤、白通汤之回阳法，有猪苓汤、黄连鸡子黄汤之救阴法，有真武汤之行水法，有附子汤之温补法，皆所以救其危也。张景岳自创邪说，以百病之生，俱从肾治。误以《神农本经》上品服食之地黄，认为治病之药。（《内经》云：五谷为养，五果为助，五菜为充，毒药攻邪。神农所列上品，多服食之品，即五谷、五果、五菜之类也，玩“久服”二字可见。圣人药到病瘳，何以云久服？凡攻邪以去病，多取毒药。）滋润胶粘，反引邪气敛存于少阴而无出路，以后虽服姜、附不热，服芩、连不寒，服参、术不补，服硝、黄不下，其故何哉？盖以熟地黄之胶粘善着。女人有孕服四物汤为主，随证加入攻破之药而不伤，以四物汤中之熟地黄能护胎也。知其护胎之功，便可悟其护邪之害。胶粘之性最善着物，如油入面，一着遂不能去也。凡遇有邪而误用此药者，百药不效。病家不咎其用熟地黄之害，反以为曾用熟地黄而犹不效者，定为败症，岂非景岳之造其孽哉？

　　卷之一　上品

　　天门冬

　　气味苦、平，无毒。主诸暴风湿偏痹，强骨髓，杀三虫，去伏尸。久服轻身、益气、延年、不饥。

　　【参】 天门冬禀寒水之气，而上通于天，故有天冬之名。主治诸暴风湿偏痹者，言风湿之邪暴中于人身，而成半身不遂之偏痹。天冬禀水天之气，环转营运，故可治也。强骨髓者，得寒水之精也。三虫伏尸皆湿热所化，天冬味苦可以祛湿，气平可以清热，湿热下逐，三尸伏虫皆去也。太阳为诸阳主气，故久服轻身，益气。天气通贯于地中，故延年不饥。

　　张隐庵曰：天、麦门冬，皆禀少阴水精之气。麦门冬，禀水精而上通于阳明；天门冬，禀水精而上通于太阳。夫冬主闭藏，门主开转，咸名门冬者，咸能开转闭藏而上达也。后人有天门冬补中有泻，麦门冬泻中有补之说，不知何处引来，良可叹也。

　　卷之一　上品

　　麦门冬

　　气味甘、平，无毒。主心腹结气，伤中伤饥，胃脉绝，羸瘦短气。久服轻身不老，不饥。

　　张隐庵曰：麦冬，本横生，根颗联系。有十二枚者，有十四枚者，有十五、六枚者，盖合于人身十二络。加任之屏翳，督之长强，为十四络；又加脾之大络名大包，共十五络；又加胃之大络名虚里，共十六络。唯圣人能体察之，用之以通脉络，并无“去心”二字。后人不详经义，不穷物理，相沿去心久矣，今特表正之。《经》云：主心腹结气，伤中伤饥，胃络脉绝者，以麦冬根颗联系不断，能通达上下四旁，令结者解，伤者复，绝者续，皆借中心之贯通也。又主羸瘦短气者，补胃自能生肌，补肾自能纳气也。久服轻身不老、不饥者，先天与后天俱足，斯体健而耐饥矣。（《崇原》曰：“麦冬气味甘平，质性柔润，凌冬青翠，盖禀少阴冬水之精，与阳明胃土相合。）”又曰：凡物之凉者，其心必热，热者阴中之阳也。

　　人但知去热，而不知用阳，得其阳而后能通阴中之气。

　　卷之一　上品

　　细辛

　　气味辛、温，无毒。主咳逆上气，头痛脑动，百节拘挛，风湿痹痛，死肌。久服明目，利九窍，轻身长年。

　　张隐庵曰：细辛气味辛温，一茎直上，其色赤黑，禀少阴泉下之水阴，而上交于太阳之药也。少阴为水脏，太阳为水腑，水气相通行于皮毛，内合于肺；若循行失职，则病咳逆上气，而细辛能治之。太阳之脉，起于目内 ，从巅络脑；若循行失职，则病头痛脑动，而细辛亦能治之。太阳之气主皮毛，少阴之气主骨髓，少阴之气不合太阳，则风湿相侵。痹于筋骨，则百节拘挛；痹于腠理，则为死肌；而细辛皆能治之。其所以能治之者，以气胜之也。

　　久服明目利九窍者，水精之气濡于空窍也；九窍利，则轻身而延年矣。

　　又曰：宋元佑·陈承谓细辛单用末，不可过一钱，多则气闭不通而死。近医多以此语忌用，而不知辛香之药岂能闭气？上品无毒之药何不可多用？方书之言，类此者不少。学人不详察而遵信之，伊芳黄之门，终身不能入矣！

　　卷之一　上品

　　柴胡

　　气味苦、平，无毒。主心腹肠胃中结气，饮食积聚，寒热邪气，推陈致新。久服轻身、明目、益精。（按：经文不言发汗，仲圣用至八两之多，可知性纯，不妨多服，功缓必须重用也。）

　　叶天士曰：柴胡气平，禀天中正之气。味苦无毒，得地炎上之火味。胆者，中正之官，相火之府；所以独入足少阳胆经，气味轻升，阴中之阳，乃少阳也。其主心腹肠胃中结气者，心腹肠胃，五脏六腑也。脏腑共十二经，凡十一脏，皆取决于胆。柴胡轻清，升达胆气，胆气条达，则十一脏从之宣化，故心腹肠胃中凡有结气皆能散之也。其主饮食积聚者，盖饮食入胃散精于肝，肝之疏散又借少阳胆为生发之主也。柴胡升达胆气，则肝能散精，而饮食积聚自下矣。少阳经行半表半里，少阳受邪，邪并于阴则寒；邪并于阳则热。柴胡和解少阳，故主寒热之邪气也。春气一至，万物俱新。柴胡得天地春升之性，入少阳以生气血，故主推陈致新也。久服清气上行，则阳气日强，所以轻身。五脏六腑之精华上奉，所以明目。清气上行，则阴气下降，所以益精。精者，阴气之英华也。

　　卷之一　上品

　　黄连

　　气味苦、寒，无毒。主热气目痛、 伤泪出，明目，肠 腹痛下痢，妇人阴中肿痛。久服令人不忘。

　　陈修园曰：黄连气寒，禀天冬寒水之气，入足少阴肾；味苦无毒，得地南方之火味，入手少阴心。气水而味火，一物同具，故能除水火相乱，而为湿热之病。其云主热气者，除一切气分之热也。目痛、 伤、泪出、不明，皆湿热在上之病；肠 腹痛下痢，皆湿热在中之病；妇人阴中肿痛，为湿热在下之病；黄连除湿热，所以主之。久服令人不忘者，苦入心即能补心以其味之苦而补之；而寒能胜火，即以其气之寒而泻之。千古唯仲景得《本经》之秘。《金匮》治心气不足而吐血者，取之以补心；《伤寒》寒热互结心下而痞满者，取之以泻心；厥阴之热气撞心者，合以乌梅；下利后重者，合以白头翁等法。真信而好古之圣人也。

　　卷之一　上品

　　防风

　　气味甘、温，无毒。主大风，头眩痛，恶风，风邪目盲无所见，风行周身，骨节疼痛、身重。久服轻身。

　　陈修园曰：防风气温，禀天春术之气而入肝；味甘无毒，得地中土之味而入脾。主大风三字提纲，详于巴戟天注，不赘。风伤阳位，则目盲无所见。风行周身者，经络之风也；骨节疼痛者，关节之风也；身重者，病风而不能 捷也。防风之甘温发散，可以统主之。然温属春和之气，入肝而治风；尤妙在甘以入脾，培土以和水气，其用独神。此理证之易象，于剥复二卦而可悟焉。两土同崩则剥，故大败必顾脾胃；土木无忤则复，故病转必和肝脾。防风驱风之中，大有回生之力；李东垣竟目为卒伍卑贱之品，真门外汉也。

　　卷之一　上品

　　续断

　　气味苦、微温，无毒。主伤寒，补不足，金疮痈疡折跌，续筋骨，妇人乳难。久服益气力。

　　【参】 此以形为治。续断有肉有筋，如人筋在肉中之象；而色带紫、带黑，为肝肾之象。气味苦温，为少阴、阳明火土之气化；故寒伤于经络而能散之，痈疡络于经络而能疗之，折跌筋骨有伤，而能补不足、续其断绝；以及妇人乳难，而能通其滞而为乳。益气力者，亦能强筋骨之功也。

　　卷之一　上品

　　牛膝

　　　　气味苦酸、平，无毒。主寒湿痿痹，四肢拘挛，膝痛不可屈伸，逐血气，伤热火烂，堕胎。久服轻身耐老。

　　陈修园曰：牛膝气平，禀金气而入肺；味苦，得火味而入心包；味酸，得木味而入肝。

　　唯其入肺，则能通调水道而寒湿行，胃热清而痿愈矣。唯其入肝，肝藏血而养筋，则拘挛可愈，膝亦不痛而能屈伸矣。唯其入心包，苦能泄实，则血因气凝之病可逐也。苦能泻火，则热汤之伤与火伤之烂可完也。苦味本伐生生之气，而又合以酸味，而遂大申其涌泄之权，则胎无不堕矣。久服轻身耐老者，又统言其流通血脉之功也。

　　卷之一　上品

　　巴戟天

　　气味甘、微温，无毒。主大风邪气，阴痿不起，强筋骨，安五脏，补中增志益气。（酒焙。）

　　陈修园曰：巴戟天气微温，禀天春升之木气而入足厥阴肝；味辛甘无毒，得地金土二味入足阳明燥金胃。虽气味有木土之分，而其用则统归于温肝之内。《佛经》以风轮主持大地，即是此义。《本经》以“主大风”三字提纲两见：一见于巴戟天，一见于防风。阴阳造化之机，一言逗出。《金匮》云：“风能生万物，亦能害万物。”防风主除风之害，巴戟天主得风之益，不得滑口读去。盖人居大块之中，乘气以行，鼻息呼吸不能顷刻去风。风即是气，风气通于肝，和风生人，疾风杀人。其主大风者，谓其能化疾风为和风也。邪气者，五行正气不得风而失其和。木无风则无以遂其条达之情，火无风则无以遂炎上之性，金无风则无以成其坚劲之体，水无风则潮不上，土无风则植不蕃。一得巴戟天之用，则到处皆春而邪气去矣。邪气去而五脏安，自不待言也。况肝之为言敢也，肝阳之气，行于宗筋而阴痿起；行于肾脏，肾存志而志增，肾主骨而骨强；行于脾脏，则震坤合德，土木不害而中可补。益气二即风也，逐而散之；风散则为气散，生而亦死；益而和之，气和即为风和，死可回生。非明于生杀消长之道者，不可以语此也。

　　叶天士云：淫羊藿治阴虚阴痿，巴戟天治阳虚阴痿。

　　卷之一　上品

　　石斛

　　气味甘、平，无毒。主伤中，除痹，下气，补五脏虚劳羸瘦，强阴益精。久服浓肠胃。

　　叶天士曰：石斛气平入肺，味甘无毒入脾。甘平为金土之气味，入足阳明胃、手阳明大肠。阴者，中之守也；阴虚则伤中，甘平益阴，故主伤中。痹者，脾病也；风、寒、湿三气而脾先受之，石斛甘能补脾，故能除痹。上气，肺病也；火气上逆则为气喘，石斛平能清肺，故能下气。五脏皆属于阴，而脾名至阴，为五脏之主。石斛补脾而荫及五脏，则五脏之虚劳自复，而肌肉之消瘦自生矣。阴者宗筋也；精足则阴自强。精者，阴气之精华也；纳谷多而精自储。肠者，手阳明大肠也；胃者，足阳明胃也；阳明属燥金，久服甘平清润，则阳明不燥，而肠胃浓矣。（《新订》。）

　　张隐庵曰：石斛生于石上，得水长生，是禀水面之专精而补肾。味甘色黄，不假土力，是夺中土之气化而补脾。斛乃量名，主出主入，能营运中土之气而愈诸病也。

　　卷之一　上品

　　泽泻

　　气味甘、寒，无毒。主风寒湿痹，乳难，养五脏，益气力，肥健，消水。久服耳目聪明，不饥，延年，轻身，面生光，能行水上。

　　陈修园曰：泽泻气寒，水之气也；味甘无毒，土之味也。生于水而上升，能启水阴之气上滋中土也。其主风、寒、湿痹者，三气以湿为主，此能启水气上行而复下，其痹即从水气而化矣。其主乳难者，能滋水精于中土而为汁也。其主“养五脏，益气力，肥健”等句，以五脏主藏阴，而脾为五脏之原，一得水精之气则能灌溉四旁，俾五脏循环而受益，不特肥健消水不饥，见本脏之功；而肺得水精之气而气益，肾得水精之气而耳聪，且形得水精之气而全体轻，色得水精之气而面生光辉，一生得水精之气而延年，所以然者，久服之功。能行在下之水而使之园，一茎直上，无下行之性，故其功效如此。今人以盐水拌炒，则反掣其肘矣

　　卷之一　上品

　　五味子

　　气味酸，温，无毒。主益气，咳逆上气，劳伤羸瘦，补不足，强阴，益男子精陈修园曰：五味子气温味酸，得东方生长之气而主风。人在风中而不见风，犹鱼在水中而不见水。人之鼻息出入，顷刻离风则死，可知人之所以生者，风也。风气通于肝，即人身之木气。庄子云：“野马也，尘埃也，生物之息以相吹也。”“息”字有二义：一曰“生息”，二曰“休息”。五味子温以遂木气之发荣，酸以敛木气之归根。生息休息，皆所以益其生生不穷之气。倘其气不治，（治，安也。）咳逆上气者，风木挟火气而乘金也。为劳伤、为羸瘦、为阴痿、为精虚者，则《金匮》所谓虚劳诸不足，风气百疾是也。风气通于肝，先圣提出虚劳大眼目，惜后人不能申明其义。五味子益气中，大具开阖升降之妙，所以概主之唐、宋以也。下，诸家有谓其具五味而兼治五脏者；有谓其酸以敛肺，色黑入肾，核似肾而补肾者。想当然之说，究非定论也。然肝治五脏，得其生气而安，为《本经》言外之正旨。仲景佐以干姜，助其温气，俾气与味相得而益彰是，补天手段。

　　卷之一　上品

　　薏苡仁

　　气味甘、微寒，无毒。主筋急拘挛，不可屈伸，久风湿痹，下气。久服轻身益气。

　　陈修园曰：薏苡仁夏长秋成，味甘色白，禀阳明金土之精。金能制风，土能胜湿，故治以上诸证。久服轻身益气者，以湿行则脾健而身轻，金清则肺治而气益也。

　　卷之二　上品

　　菟丝子

　　气味辛、平，无毒。主续绝伤，益气力，补不足，肥健人，汁去面 。久服明目，轻身，延年。

　　陈修园曰：菟丝气平禀金气，味辛得金味，肺药也。然其用在肾而不在肺。子中脂膏最足，绝类人精，金生水也。主续绝伤者，子中脂膏，如丝不断，善于补续也。补不足者，取其最足之脂膏，以填补其不足之精血也。精血足，则气力自长，肥健自增矣。汁去面 者，言不独内服得其填补之功，即外用亦得其滑泽之效也。久服，肾水足则目明，肾气壮则身轻。华元化云，肾者，性命之根也。肾得补则延年。

　　卷之二　上品

　　葳蕤

　　气味甘、平，无毒。主中风暴热，不能动摇，跌筋结肉，诸不足。久服去面 黑，好颜色，润泽，轻身不老。

　　张隐庵曰：葳蕤气味甘平，质多津液，禀太阴湿土之精以资中焦之汁。主中风暴热不能摇动者，以津液为邪热所灼也。跌筋者，筋不柔和也。结肉者，肉无膏泽也。诸不足者，申明以上诸证皆属津液不足也。久服则津液充满，故去面上之黑 ，好颜色而肌肤润泽，且轻身不老也。

　　又曰：阴柔之药，岂堪重用？古人除治风热以外，绝不敢用。自李时珍有不寒不燥，用代参 之说，时医信为补剂，虚证服此，百无一生，咎其谁职耶？

　　卷之二　上品

　　沙参

　　气味苦、微寒，无毒。主血结，惊气，除寒热，补中，益肺气。

　　（参叶天士） 沙参气微寒，禀水气而入肾；味苦无毒，得火味而入心。谓其得水气，以泻心火之有余也。心火亢，则所主之血不行而为结，而味之苦可以攻之；心火亢，则所藏之神不宁而生惊，而气之寒可以平之。心火禀炎上之性，火郁则寒，火发则热，而苦寒能清心火，故能除寒热也。阴者，所以守中者也，苦寒益阴，所以补中；补中则金得土生，又无火克，所以益肺气也。

　　卷之二　上品

　　远志

　　气味苦、温，无毒。主逆咳伤中，补不足，除邪气，利九窍，益智慧，耳目聪明，不忘，强志，倍力。久服轻身不老。

　　按：远志气温，禀厥阴风木之气，入手厥阴心包；味苦，得少阴君火之味，入手少阴心。然心包为相火，而主之者，心也。火不刑金则咳逆之病愈；火归土中，则伤中之病愈。主明则下安，安则不外兴利除弊两大事，即“补不足，除邪气”之说也。心为一身之主宰，凡九窍利，智慧益，耳聪目明，善记不忘，志强力壮，所谓天君泰，百体从令者此也。又云：“久服轻身不老者”，即《内经》所谓：“主明则下安”，以此养生则寿之说也。夫曰养生，曰久服，言其为服食之品，不可以之治病，故经方中绝无此味。今人喜用药丸为补养，久则增气而成病。唯以补心之药为主，又以四藏之药为佐。如四方诸侯，皆出所有以贡天子，即干纲克振，天下皆宁之道也。诸药皆偏，唯专于补心，则不痛。抱朴子谓：陵阳子仲，服远志二十七年，有子三十七人。开书所视，记而不忘，着其久服之效也。若以之治病，则大失经旨矣。

　　卷之二　上品

　　菖蒲

　　气味辛、温，无毒。主风寒湿痹，咳逆上气，开心窍，补五脏，通九窍，明耳目，出声音；主耳聋，痈疮，温肠胃，止小便利。久服轻身，不忘，不迷惑，延年，益心智，高志不老。

　　陈修园曰：菖蒲性用略同远志，但彼苦而此辛，且生于水石之中，受太阳寒水之气。其味辛合于肺金而主表。其气温合于心包络之经，通于君火而主神。其主风寒湿痹、咳逆上气者，从肺驱邪以解表也。开心窍至末句，皆言补心之效，其功同于远志。声音不出，此能宁之。心火下济而光明，故能温肠胃而止小便利也。但菖蒲禀水精之气，外通九窍，内濡五脏，其性自下以行于上，与远志自上以行于下者有别。

　　卷之二　上品

　　赤箭

　　气味辛、温，无毒。主杀鬼精物，蛊毒恶风。久服益气力，长阴肥健。轻身增年张隐庵曰：赤箭气味辛温，其根名天麻者，气味甘平。盖赤箭辛温属金，金能制风，而有弧矢之威，故主杀鬼精物。天麻甘平属土，土能胜湿，而居五运之中，故能治蛊毒恶风。

　　天麻形如芋魁，有游子十二枚周环之，以仿十二辰十二子，在外应六气之司天。天麻如皇极之居中，得气运之全，故功同五芝，力倍五参，为仙家服食上品，是以久服益气力，长阴肥健。

　　李时珍曰：补益上药，天麻第一，世人止用之治风，良可惜也！

　　卷之二　上品

　　车前子

　　气味甘、寒，无毒。主气癃止痛，利水道，通小便，除湿痹。久服轻身耐老。

　　张隐庵曰：车前草，《本经》名当道，《毛诗》名 苡。

　　乾坤有动静，夫坤其静也翕，其动也辟。车前好生道旁，虽牛马践踏不死，盖得土气之用，动而不静者也。气癃，膀胱之气闭也；闭则痛，痛则水道不利；车前得土气之用，土气行则水道亦行而不癃，不癃则不痛，而小便长矣。土气行则湿邪散，湿邪散则湿痹自除矣。久服土气升而水气布，故能轻身耐老。

　　《神仙服食经》云：“车前，雷之精也；震为雷为长男。”《诗》言：“采采 苡”，亦欲妊娠而生男也。

　　卷之二　上品

　　羌活

　　气味苦、甘、辛，无毒。主风寒所击，金疮止痛，奔豚，止痫痉，女子疝瘕。久服轻身耐老。（一名独活。）

　　陈修园曰：羌活气平，禀金气而入肺；味苦甘无毒，得火味而入心，得土味而入脾。其主风寒所击者，入肺以御皮毛之风寒，入脾以御肌肉之风寒，入心助太阳之气以御营卫之风寒也。其主金疮止痛者，亦和营卫长肌肉完皮毛之功也。奔豚乃水气上凌心火，此能入肺以降其逆，补土以制其水，入心以扶心火之衰，所以主之。痫痉者，木动则生风，风动则挟木势而害土，土病则聚液而成痰，痰迸于心则为痉、为痫；此物禀金气以制风，得土味而补脾，得火味以宁心，所以主之。女子疝瘕，多经行后血假风湿而成，此能入肝以平风，入脾以胜湿，入心而主宰血脉之流行，所以主之。久服轻身耐老者，着其扶阳之效也。

　　张隐庵曰：此物生苗，一茎直上，有风不动，无风自动，故名独活。后人以独活而出于西羌者，名羌活。出于中国处处有者，名独活。今观肆中所市，竟是二种。有云羌活主上，独活主下，是不可解也。

　　卷之二　上品

　　升麻

　　气味甘、平、苦、微寒，无毒。主解百毒，杀百精老物殃鬼，辟瘟疫瘴气邪气，蛊毒入口皆吐出，中恶腹痛，时气毒疠，头痛寒热，风肿诸毒，喉痛口疮。久服不夭，轻身长年。

　　张隐庵曰：升麻气味甘、苦、平，甘者土也，苦者火也，主从中土而达太阳之气，太阳标阳本寒，故微寒。盖太阳禀寒水之气而行于肤表，如天气之下连于水也。太阳在上，则天日当空，光明清湛；清湛故主解百毒，光明故杀百精老物殃鬼。太阳之气行于肤表，故辟瘟疫瘴气邪气。太阳之气行于地中，故蛊毒入口皆吐出；治蛊毒，则中恶腹痛自除；辟瘟疫瘴气邪气，则时气毒疠、头痛寒热自散。寒水之气滋于外而济于上，故治风肿诸毒、喉痛口疮。久服，则阴精上滋，故不夭；阳气盛故轻身；阴阳充足则长年矣。

　　尝考：凡物纹如车辐者，皆有升转循环之用。防风、秦艽、乌药、防己、木通、升麻，皆纹如车辐，而升麻更觉空通，所以升转甚捷也。

　　卷之二　上品

　　茵陈蒿

　　气味苦、平、微寒，无毒。主风（湿寒）热邪气，热结黄胆。久服轻身，益气，耐老，面白悦，长年。白兔食成仙。

　　张隐庵曰：《经》云：春三月，此为发陈。茵陈因旧苗而春生，盖因冬令寒水之气，而具阳春生发之机。主治风湿寒热邪气，得生阳之气，则外邪自散也。结热黄胆，得水寒之气，则内热自除也。久服则生阳上升，故轻身益气耐老。因陈而生新，故面白悦、长年。兔乃纯阴之物，喜食阳春之气，故白兔食之成仙。

　　卷之二　上品

　　甘菊花

　　气味苦、平，无毒。主诸风头眩肿痛，目欲脱，泪出，皮肤死肌，恶风湿痹。

　　久服利血气，轻身耐老延年。

　　徐灵胎曰：凡芳香之物，皆能治头目肌表之疾。但香则无不辛燥者，惟菊得天地秋金清肃之气，而不甚燥烈，故于头目风火之疾尤宜焉。

　　卷之二　上品

　　龙胆

　　气味苦、涩、大寒，无毒。主骨间寒热，惊痫邪气，续绝伤，定五脏，杀蛊毒。

　　张隐庵曰：龙乃东方之神，胆主少阳甲木，苦走骨，故主骨间寒热。涩类酸，故除惊痫邪气。胆主骨，肝主筋，故续绝伤。五脏六腑，皆取决于胆，故定五脏。山下有风曰蛊，风气升而蛊毒杀矣。

　　卷之二　上品

　　紫苏

　　气味辛、微温，无毒。主下气，杀谷除饮食，辟口臭，去邪毒，辟恶气。久服通神明，轻身耐老。

　　【述】紫苏气微温，禀天之春气而入肝。味辛，得地之金味而入肺。主下气者，肺行其治节之令也。杀谷除饮食者，气温达肝，肝疏畅而脾亦健运也。辟口臭、去邪毒、辟恶气者，辛中带香，香为天地之正气，香能胜臭，即能解毒，又能胜邪也。久服则气爽神清，故通神明，轻身耐老。其子下气尤速；其梗下气宽胀，治噎膈反胃，止心痛；旁小枝通十二经关窍脉络。

　　卷之二　上品

　　藕实茎

　　气味甘、平。主补中养神，益气力，除百疾。久服轻身耐老，不饥延年。

　　卷之二　上品

　　鸡头实

　　气味甘、平。主湿痹，腰脊膝痛，补中，除暴疾，益精气，强志，令耳目聪明。久服轻身不饥，耐老神仙。

　　卷之二　上品

　　黑脂麻

　　气味甘、平，无毒。主伤中虚羸，补中五内，益气力，生长肌肉，填髓脑。久服轻身不老。色黑者良。

　　卷之二　上品

　　益母草子

　　气味辛，甘、微温，无毒。主明目益精，除水气。久服轻身延年。（今人奉为女科专药，往往误事，且其独具之长反掩。）

　　卷之二　上品

　　茜草

　　气味苦、寒，无毒。主寒湿风痹，黄胆，补中。

　　陈修园曰：气味苦寒者，得少阴之气化也。风寒湿三气合而为痹，而此能入足少阴，俾上下交通而旋转，则痹自愈矣。上下交通则中土自和，斯有补中之效矣。中土和则湿热之气自化，而黄胆愈矣。又《素问》以芦茹一两，乌 鱼骨四两，丸以雀卵，饮以鲍鱼汁，治气竭肝伤、脱血、血枯，妇人血枯经闭，丈夫阴痿精伤，名曰四乌 骨一芦茹丸。芦茹即茜草也，亦取其入少阴以生血，补中宫以统血。汁可染绛，似血而能行血欤。（后人以此三味入乌骨白丝毛鸡腹内，以陈酒、童便、煮烂，烘干为丸。以百劳水下五七十丸，治妇人倒经血溢于上、男子咳嗽吐血、左手关脉弦，背上畏寒有淤血者。）

　　卷之二　上品

　　茯苓

　　气味甘、平，无毒。主胸胁逆气，忧恚惊邪恐悸，心下结痛，寒热烦满咳逆，口焦舌干，利小便。久服安魂养神，不饥延年。

　　陈修园曰：茯苓气平入肺，味甘入脾。肺能通调，脾能转输，其功在于利小便一语。胸为肺之部位，胁为肝之部位，其气上逆则忧恚惊邪恐悸，七情之用因而弗调。心下为太阳之部位，水邪停留则结痛；水气不化则烦满；凌于太阴则咳逆；客于营卫则发热恶寒；内有宿饮则津液不升，为口焦舌干，唯得小便一利，则水行而气化诸疾俱愈矣。久服安魂养神、不饥延年者，以肺金为天，脾土为地，位一身之天地，而明其上下交和之效也。

　　卷之二　上品

　　猪苓

　　气味甘、平，无毒。主 疟，解毒，蛊疰不祥，利水道。久服轻身耐老。

　　陈修园曰：猪苓气平，禀金气而入肺。味甘无毒，得土味而入脾。肺主治节，脾主转输，所以能利水道。又考此物，出土时带甘，久则淡然无味，无味则归于膀胱。膀胱为太阳，其说有二：一曰经络之太阳，一日六气之太阳。何谓经络之太阳？其腑在下而主水，得上焦肺气之化，中焦脾气之运，则下焦愈治。所谓上焦如雾，中焦如沤，下焦如渎；俾决渎之用行于州都，则州都中自有云行雨施之景象，利水如神，有由来也，且不独利水道也。六气之太阳名曰巨阳，应天道居高而卫外，乃君心之藩篱也。凡风寒初感，无非先入太阳之界，治不久则为 〔即伤寒杂病似疟非疟者，皆在此例〕。但得猪苓之通利水道，水行气化，水精四布，溱溱汗出，则营卫和而诸邪俱解。仲景五苓散、桂枝去桂加茯苓白术汤非于此得其悟机乎？若阳明之渴欲饮水，小便不利，少阴之咳呕而渴，心烦不眠，热疟多兼此症，总于利水道中，布达太阳之气，使天水循环，滋其枯燥，即仲景猪苓汤之义也。且太阳为天，光明清湛，清湛则诸毒可解，光明则蛊疰不驱自除。又云：久服轻身耐老者，溺得阳气之化而始长，溺出不能远射，阳气衰于下也；溺出及溺已时头摇者，头为诸阳之会，从下以验其上之衰也；此皆老态，得猪苓助太阳之气而可耐之。然此特圣人开太阳之治法，非谓猪苓平淡之可赖也。

　　卷之二　上品

　　牡桂

　　气味辛、温，无毒。主上气咳逆结气，喉痹吐吸，利关节，补中益气。久服通神，轻身不老。

　　牡，阳也。牡桂者，即今之桂枝、桂皮也、菌根也。菌桂即今之肉桂、浓桂也。然生发之机在枝干，故仲景方中所用俱是桂枝，即牡桂也。时医以桂枝发表，禁不敢用，而所用肉桂，又必刻意求备，皆是为施治不愈，卸罪巧法。

　　张隐庵曰：桂本凌冬不凋，气味辛温，其色紫赤，水中所生之木火也。肺肾不交，则为上气咳逆之证；桂启水中之生阳，上交于肺，则上气平而咳逆除矣。结气喉痹者，三焦之气不行于肌腠，则结气而为喉痹；桂禀少阳之木气，通利三焦，则结气通而喉痹可治矣。吐吸者，吸不归根即吐出也；桂能引下气与上气相接，则吸之气直至丹田而后入，故治吐吸也。

　　关节者，两肘、两腋、两髀、两 皆机关之室，周身三百六十五节，皆神气之周行；桂助君火之气，使心主之神气出入于机关，游行于骨节，故利关节也。补中益气者，补中焦而益上下之气也。久服则阳气盛而光明，故通神明。三焦通会元真于肌腠，故轻身不老。

　　徐忠可曰：近来肾气丸、十全大补汤俱用肉桂，盖杂温暖于滋阴药中，故无碍。至桂枝汤，因作伤寒首方，又因有春夏禁用桂枝之说，后人除有汗发热恶寒一证，他证即不用，甚至春夏则更守禁药不敢用矣。不知古人用桂枝，取其宣通血气，为诸药向导，即肾气丸古亦用桂枝，其意不止于温下也。他如《金匮》论虚损十方，而七方用桂枝：孕妊用桂枝汤安胎；又桂苓丸去症；产后中风面赤，桂枝、附子、竹叶并用；产后乳子烦乱、呕逆，用竹皮大丸内加桂枝治热烦。又附方，于建中加当归内补。然则，桂枝岂非通用之药？若肉桂则性热下达，非下焦虚寒者不可用，而人反以为通用，宜其用之而多误矣。余自究心《金匮》以后，其用桂枝取效，变幻出奇，不可方物，聊一拈出以破时人之惑。

　　陈修园曰：《金匮》谓气短有微饮，宜从小便出之，桂苓甘术汤主之，肾气丸亦主之。

　　喻嘉言注：呼气短，宜用桂苓甘术汤以化太阳之气；吸气短，宜用肾气丸以纳少阴之气；二方俱借桂枝之力，市医不晓也。第桂枝为上品之药，此时却蹇于遇，而善用桂枝之人，亦与之同病。癸亥岁，司马公之媳，孀居数载，性好静，长日闭户独坐，得咳嗽病，服生地、麦冬、百合之类，一年余不效。延余诊之，脉细小而弦紧，纯是阴霾四布，水气滔天之象，断为水饮咳嗽，此时若不急治，半月后水肿一作，卢扁莫何！言之未免过激，诊一次后，即不复与商。嗣肿病大作，医者用槟榔、牵牛、葶苈子、浓朴、大腹皮、萝卜子为主，加焦白术、熟地炭、肉桂、附子、茯苓、车前子、牛膝、当归、芍药、海金砂、泽泻、木通、赤小豆、商陆、猪苓、枳壳之类，出入加减。计服二个月，其肿全消，人瘦如柴，下午气陷脚肿，次早亦消，见食则呕，冷汗时出，子午二时烦躁不宁，咳嗽辄晕。医家以肿退为效，而病人时觉气散不能自支。又数日，大汗、呕逆、气喘欲绝。又延余诊之，脉如吹毛，指甲黯，四前“此直言获咎，以致今日病不可为，余实不能辞其责也。但尊恙一月，余进药三剂全愈，迄今三载，尚守服旧方，精神逾健，岂遂忘耶？兹两次遵命而来，未准一见，此症已束手无策，未知有何面谕？”渠少君云：“但求气喘略平。”所以然者，非人力也。余不得已，以《金匮》桂苓甘术汤小剂应之（茯苓二钱、白术、桂枝、炙甘草各一钱。）次日又延，余知术拙不能为力，固辞之别延医治。后一曰殁。旋闻医辈私议，桂苓甘术汤为发表之剂，于前证不宜。夫桂苓甘术汤岂发表剂哉！只缘汤中之桂枝一味，由来被谤。余用桂枝，宜其招谤也。噫！桂枝之屈于不知己，将何时得以大申其用哉！桂枝性用，自唐宋以后，罕有明其旨者。叔父引张隐庵注，字字精确。又引徐忠可之论，透发无遗。附录近日治案，几于痛哭垂涕而道之。其活人无己之心，溢于笔墨之外。吾知桂枝之功用，从此大彰矣！又按：仲景书桂枝条下，有“去皮”二字；叶天士《医林指南》方中，每用桂枝末，甚觉可笑。盖仲景所用之桂枝，只取梢尖嫩枝，内外如一，若有皮骨者去之，非去枝上之皮也。诸书多未言及，特补之。（受业侄凤腾、鸣岐注。）

　　卷之二　上品

　　菌桂

　　气味辛、温、无毒。主百病，养精神，和颜色，为诸药先通聘使。久服轻身不老，面生光华，媚好常如童子。

　　陈修园曰：性用同牡桂。养精神者，内能通达脏腑也。和颜色者，外能通利血脉也。为诸药先通聘使者，辛香能分达于经络，故主百病也。与牡桂有轻重之分，上下之别，凡阴邪盛与药相拒者，非此不能入。

　　卷之二　上品

　　橘皮

　　气味苦辛、温，无毒。主胸中瘕热逆气，利水谷。久服去臭，下气通神。

　　陈修园曰：橘皮气温，禀春气而入肝；味苦入心；味辛入肺。胸中为肺之部位，唯其入肺，所以主胸中之瘕热逆气；疏泄为肝之专长，唯其入肝，所以能利水谷；心为君主之官，唯其入心，则君火明而浊阴之臭气自去。又推其所以得效之神者，皆其下气之功也。总结上三句，古人多误解。

　　又曰：橘皮筋膜似脉络，皮形似肌肉，宗眼似毛孔。人之伤风咳嗽，不外肺经；肺主皮毛，风之伤人，先于皮毛，次入经络而渐深；治以橘皮之苦以降气，辛以发散；俾从脾胃之大络，而外转于肌肉毛孔之外，微微从汗而解也。若削去筋膜，只留外皮，名曰橘红，意欲解肌止嗽，不知汗本由内而外，岂能离肌肉经络而直走于外？雷 去白留白之分，东垣因之，何不通之甚也！至于以橘皮制造为酱，更属无知妄作。查其制法：橘皮用水煮三次极烂，嚼之无辛苦味，晒干，外用甘草、麦冬、青盐、乌梅、元明粉、硼砂，熬浓汁浸晒多次，以汁干为度。又以人参、贝母研末拌匀，收贮数月后用之。据云能化痰疗嗽，顺气止渴生津。而不知全失橘皮之功用。橘皮治嗽，妙在辛以散之，今以乌梅之酸收乱之；橘皮顺气，妙在苦以降之，今以麦冬、人参、甘草之甘壅乱之；橘皮妙在温燥，故能去痰宽胀，今以麦冬、贝母、元明、硼砂、青盐之咸寒乱之；试问橘皮之本色何在乎？余尝究俗人喜服之由，总由入口之时得甘酸之味，则满口生津；得咸寒之性，则坚痰暂化；一时有验，彼此相传，而阴被其害者不少也。法制半夏，亦用此药浸造，罨发黄衣收贮，贻害则一。

　　卷之二　上品

　　枸杞

　　气味苦、寒，无毒。主五内邪气，热中消渴，周麻风湿。久服坚筋骨，轻身不老，耐寒暑。

　　陈修园曰：枸杞气寒，禀水气而入肾；味苦无毒，得火味而入心。五内，即五脏。五脏为藏阴之地，热气伤阴即为邪气，邪气伏于中则为热中，热中则津液不足，内不能滋润脏腑而为消渴，外不能灌溉经络而为周痹。热甚则生风，热郁则成湿，种种相因，唯枸杞之苦寒清热可以统主之。“久服坚筋骨，轻身不老，耐寒暑”三句，则又申言其心肾交补之功，以肾字从坚，补之即所以坚之也。坚则身健而轻，自忘老态；况肾水足可以耐暑，心火宁可以耐寒，洵为饮食之上剂。然苦寒二字，《本经》概根、苗、花、子而言。若单论其子，严冬霜雪之中，红润可爱，是禀少阴水精之气兼少阴君火之化，为补养心肾之良药；但性缓不可以治大病、急病耳。

　　卷之二　上品

　　木香

　　气味辛、温，无毒。主邪气，辟毒疫瘟鬼，强志，主淋露。久服不梦寤魇寐。

　　张隐庵曰：木香其数五，气味辛温，上彻九天，禀手足太阴天地之气化，主交感天地之气，上下相通。治邪气者，地气四散也。辟毒疫瘟鬼者，天气光明也。强志者，天生水，水生则肾志强。主淋露者，地气上腾，气腾则淋露降。天地交感，则阴阳和、开阖利，故久服不梦寤魇寐。梦寤者，梦中之梦；魇寐者，寐中之魇也。

　　卷之二　上品

　　杜仲

　　气味辛、平，无毒。主腰膝痛，补中益精气，坚筋骨，强志，除阴下痒湿，小便余沥。久服轻身耐老。

　　（参张隐庵）杜仲气味辛平，得金之气味；而其皮黑色而属水，是禀阳明、少阴金水之精气而为用也。腰为肾府，少阴主之；膝属大筋，阳明主之；杜仲禀少阴、阳明之气，故腰膝之痛可治也。补中者，补阳明之中土也；益阴者，益少阴之精气也；坚筋骨者，坚阳明所属之筋，少阴所主之骨也；强志者，肾藏志，肾气得补而壮，气壮而志自强也。阳明燥气下行，故除阴下湿痒，小便余沥也。久服则水金相生，精气充足，故轻身耐老也。

　　卷之二　上品

　　桑根白皮

　　气味甘、寒，无毒。主伤中，五劳六极，羸瘦，崩中绝脉，补虚益气。（旧本列为中品，今从《崇原》。）

　　叶天士曰：桑皮气寒，禀水气而入肾；味甘无毒，得土味而入脾。中者，中州脾也。脾为阴气之原，热则中伤，桑皮甘寒，故主伤中。五劳者，五脏劳伤真气也。六极者，六腑之气虚极也。脏腑俱虚，所以肌肉削而羸瘦也。其主之者，桑皮甘以固脾气而补不足，寒以清内热而退火邪，邪气退而脾阴充，脾主肌肉，自然肌肉丰而劳极愈矣。崩中者，血脱也；脉者，血之府；血脱故脉绝不来也。脾统血而为阴气之原，甘能益脾，所以主崩中绝脉也。火与元气势不两立，气寒清火，味甘益气，气充火退，虚得补而气受益也。

　　陈修园曰：今人以补养之药，误认为清肺利水之品，故用多不效。且谓生用大泻肺气，宜涂蜜炙之。然此药忌火，不可不知。

　　张隐庵曰：桑割而复茂，生长之气最盛，故补续之功如此。

　　卷之二　上品

　　桑上寄生

　　气味苦、平，无毒。主腰痛，小儿背强，痈肿。充肌肤，坚发齿，长须眉，安胎。

　　张隐庵曰：寄生感桑气而寄生枝节间，生长无时，不假土力，夺天地造化之神效，故能资养血脉于空虚之地，而取效倍于他药也。主治腰痛者，腰乃肾之外候，男子以藏精，女子以系胞；寄生得桑精之气，虚系而生，故治腰痛。小儿肾形未足，似无腰痛之证，应有背强痈肿之疾，寄生治腰痛，则小儿背强痈肿亦能治之。充肌肤，精气外达也；坚发齿，精气内足也。精气外达而充肌肤，则须眉亦长；精气内足而坚发齿，则胎亦安。盖肌肤者，皮肉之余；齿者，骨之余；发与须眉者，血之余；胎者，身之余；以余气寄生之物，而治余气之病，同类相感如此。

　　卷之二　上品

　　槐实

　　气味苦、寒。主五内邪气热，止涎唾，补绝伤，五痔，火疮。妇人乳瘕，子藏急痛。

　　卷之二　上品

　　柏实

　　气味甘、平。主惊悸平，（清心经之游火），安五脏，（滋润之功）。益气，（壮火食气火宁，则气益也）。除风湿痹，（得秋金之令，能燥湿平肝也）。久服令人润泽美色，耳目不饥不老，轻身延年。（柏之性不假灌溉而能寿也。）

　　徐灵胎曰：柏得天地坚刚之性以生，不与物变迁，经冬弥翠，故能宁心神，敛心气，而不为邪风游火所侵克也。人之生理谓之仁，仁藏于心。物之生机在于实，故实亦谓之仁。凡草木之仁，皆能养心气，以类相应也。

　　卷之二　上品

　　大枣

　　气味甘、平，无毒。主心腹邪气，安中，养脾气，平胃气，通九窍，助十二经，补少气、少津液，身中不足，大惊，四肢重，和百药。久服轻身延年。

　　陈修园曰：大枣气平入肺，味甘入脾。肺主一身之气，脾主一身之血，气血调和，故有以上诸效。

　　卷之二　上品

　　朴硝

　　气味苦、寒，无毒。主治百病，除寒热邪气，逐五脏六腑积聚，固结留瘕。能化七十种石。炼饵服之，轻身神仙。

　　张隐庵曰：雪花六出，元精石六棱，六数为阴，乃水之成数也。朴硝、硝石，面上生牙，如圭角，作六棱，乃感地水之气结成，而禀寒水之气化，是以形类相同。但硝石遇火能焰止禀地水之精，不得天气，故遇火不焰也，所以不同者如此。

　　卷之二　上品

　　丹砂

　　气味甘、微寒，无毒。主身体五脏百病，养精神，安魂魄，益气明目，杀精魅邪恶鬼。久服通神明不老。

　　陈修园曰：丹砂气微寒入肾，味甘无毒入脾，色赤入心。主身体五脏百病者，言和平之药，凡身体五脏百病，皆可用而无顾忌也。心者，身之本，神之居也；肾者，气之源，精之处也；心肾交，则精神交养。随神往来者谓之魂，并精出入者谓之魄，精神交养则魂魄自安。气者得之先天，全赖后天之谷气而昌，丹砂味甘补脾所以益气。明目者，以石药凝金之气，金能鉴物，赤色得火之象，火能烛物也。杀精魅邪恶鬼者，具天地纯阳之正色，阳能胜阴，正能胜邪也。久服通神明不老者，明其水升火降之效也。

　　卷之二　上品

　　滑石

　　气味甘、寒，无毒。主身热泄 ，女子乳难，癃闭；利小便，荡胃中积聚寒热，益精气。久服轻身，耐饥长年。

　　按：滑石气寒，得寒水之气入手足太阳；味甘入足太阴；且其色白兼入手太阴。所主诸病，皆清热利水之功也。益精延年，言其性之循不比他种石药偏之为害也。读者勿泥。

　　卷之二　上品

　　紫石英

　　气味甘、温，无毒。主心腹咳逆邪气，补不足，女子风寒在子宫，绝孕十年无子。久服温中，轻身延年。

　　陈修园曰：紫石英气温，禀木气而入肝；味甘无毒，得土味而入脾。咳逆邪气者，以心腹为脾之部位，人之呼吸，出心肺而入肝肾，脾居中而转运，何咳逆之有？惟脾虚受肝邪之侮，不能下转而上冲，故为是病；其主之者，温能散邪，甘能和中，而其质又重而能降也。

　　补不足者，气温味甘，补肝脾之不足也。风寒入于子宫，则肝血不藏，脾血亦不统，往往不能生育，脾土之成数十，所以十年无子也；紫石英气温可以散子宫之风寒，味甘可以补肝脾之血也。久服温中轻身，延年者，夸其补血纳气之力也。

　　按：白石英治略同，但紫色属阴，主治冲脉血海，多在下功。白为金色，主治消渴，兼理上焦之燥。

　　卷之二　上品

　　赤石脂

　　气味甘、平，无毒。主黄胆，泄痢，肠 脓血，阴浊下血赤白，邪气痈肿，疽痔恶疮，头疡疥瘙。久服补髓益气，肥健不饥，轻身延年。五色石脂，各随五色补五脏。

　　陈修园曰：赤石脂气平禀金气，味甘得土味，手足太阴药也。太阴湿胜，在皮肤则为黄疸，在肠胃则为泄痢，甚则为肠 脓血；下注于前阴，则为阴蚀并见赤白带下；下注于后阴，则为下血；皆湿邪之气为害也。石脂具湿土之质，而有燥金之用，所以主之。痈肿、疽痔恶疮、头疡疥瘙等证，皆湿气郁而为热，热盛生毒之患；石脂能燥湿化热，所以主之。久服补髓益气、肥健不饥、延年者，湿去则津生，自能补髓益气，补髓助精也、益气助神也；精神交会于中土，故有肥健不饥，轻身延年之效也。

　　卷之二　上品

　　禹余粮

　　气味甘寒，无毒。主咳逆，（补中降气不使以逆。）寒热（除脾胃湿滞之寒热，非谓可以通治寒热。）烦满，（性寒除热，即可上止烦；质重降逆，即可以泄满。）下利赤白。（除湿热之功。）血闭，症瘕。（消湿热所滞之淤积。）大热。（热在阳明者，热必甚，此能除之。）炼饵，服之不饥，（其质类谷粉而补脾土，所以谓之粮而能充饥也。）轻身延年。（补养后天之效。）

　　按李时珍曰：生池泽者，为禹余粮；生山谷者，为太一余粮。《本经》虽分两种，而治体则同。

　　卷之二　上品

　　发

　　气味苦、温，无毒。主五癃关格不通，利小便水道，疗小儿惊、大人 ，仍自还神化。（以皂荚水洗净，复用甘草水洗、盐水洗，晒干入瓶内，以盐土固济， 存性，谓之血余灰，研极细用。）

　　陈修园曰：心主血，发者血之余也，属手少阴心。《经》云：肾之合骨也，其荣发也，属足少阴肾。又云：皮毛者，肺之合也。发亦毛类，属手太阴肺，肺为水源，小肠为心府，故主五癃关格不通、水道不利等症。调肺气，宁心神，除心肺之痰，故主小儿痫、大人 等证。其曰：仍自还神化者，谓发为血余，乃水精奉心化血所生；今取以炼服，仍能入至阴之藏，助水精而上奉心脏之神，以化其血也。后人感于以人补人之说，每用紫河车增热为害，十服十死，不如用此药之验。

　　卷之二　上品

　　龙骨

　　气味甘、平，无毒。主心腹鬼疰精物老魅，咳逆，泄痢脓血，女子漏下，症瘕坚结，小儿热气惊痫。

　　陈修园曰：龙得天地纯阳之气，凡心腹鬼疰精物，皆属阴气作祟，阳能制阴也。肝属木而得东方之气，肝火乘于上则为咳逆，奔于下则为泄痢脓血。女子漏下，龙骨能敛戢肝火，故皆治之。且其用变化莫测，虽症瘕坚结难疗，亦能穿入而攻破之。至于惊痫颠痉，皆肝气上逆，挟痰而归迸入心；龙骨能敛火安神，逐痰降逆，故为惊痫颠痉之圣药。仲景风引汤，必是熟读《本经》，从此一味悟出全方，而神妙变化，亦如龙之莫测。余今详注此品，复为点睛欲飞矣。

　　痰，水也，随火而升。龙属阳而潜于海，能引逆上之火与泛滥之水，而归其宅。若与牡蛎同用，为治痰之神品。今人只知其性涩以止脱，何其浅也？

　　卷之二　上品

　　阿胶

　　气味甘、平，无毒。主心腹内崩，劳极洒洒如疟状。腰腹痛，四肢酸疼，女子下血，安胎。久服轻身益气。

　　陈修园曰：阿胶以阿井之水，入黑驴皮煎炼成胶也。《内经》云：手少阴外合于济水，内合于心，故能入心。又曰：皮毛者，肺之合也；以皮煎胶，故能入肺，味甘无毒，得地中正之土气，故能入脾。凡心包之血，不能散行经脉，下入于腹，则为崩堕，阿胶入心补血，故能治之。劳极气虚，皮毛洒洒如疟状之先寒；阿胶入肺补气，故能治之。脾为后天生血之本，脾虚则阴血内枯，腰腹空痛，四肢酸疼；阿胶补养脾阴，故能治之。且血得脾以统，所以有治女子下血之效。胎以血为养，所以有安胎之效。血足气亦充，所以有轻身益气之效也东阿井，在山东兖州府阳谷县，东北六十里，即古之东阿县也。此清济之水，伏行地中，历千里而发于此井，其水较其旁诸水，重十之一、二不等。人之血脉，宜伏而不宜见，宜沉而不宜浮；以之制胶，正与血脉相宜也。必用黑皮者，以济水合于心，黑色属于肾，取水火相济之义也。所以妙者，驴亦马类，属火而动风；肝为风脏而藏血，今借驴皮动风之药，引入肝经；又取阿水沉静之性，静以制动；俾风火熄而阴血生，逆痰降。此《本经》性与天道

　　卷之二　上品

　　白胶

　　气味甘、平，无毒。主伤中劳绝，腰痛羸瘦，补中益气，妇人血闭无子，止痛安胎。久服轻身延年。

　　陈修园曰：白胶即鹿角煎熬成胶，何以《本经》白胶列为上品、鹿茸列为中品乎？盖鹿茸温补过峻，不如白胶之甘平足贵也。功用略同，不必再释。其主妇人血闭、止痛安胎者，皆补冲脉血海之功也。轻身延年者，精足血满之效也。

　　卷之二　上品

　　牛黄

　　气味苦、平。主惊痫寒热，热盛狂 ，除邪逐鬼。

　　卷之二　上品

　　麝香

　　气味辛、温，无毒。主辟恶气、杀鬼精物，去诸虫虫毒，温疟惊痫。久服除邪，不梦寤魇寐。

　　【参】 麝食柏叶、香草及蛇虫，其香在脐，为诸香之冠。香者，天地之正气也，故能辟恶而杀毒。香能通达经络，故能逐心窍凝痰，而治惊痫；驱募原邪气，以治温疟。而魇寐之症，当熟寐之顷，心气闭塞而成。麝香之香气最盛，令闭者不闭，塞者不塞，则无此患矣。孕妇忌之。

　　卷之二　上品

　　石蜜

　　气味甘、平，无毒。主心腹邪气，诸惊痫 ，安五脏诸不足，益气补中，止痛解毒，除众病，和百药。久服强志轻身，不饥不老。

　　陈修园曰：石蜜气平，禀金气而入肺；味甘无毒，得土味而入脾。心腹者，自心下以及大小腹与胁肋而言也；邪气者，六淫之气自外来，七情之气自内起，非固有之气，即邪气也，其主之者甘平之用也。诸惊痫 者，厥阴风木之为病也；其主之者，养胃和中，所谓厥阴不治，取之阳明是也。脾为五脏之本，脾得补而安，则五脏俱安，而无不足之患矣。真气者，得于天而充于谷，味甘益脾，即所以益气而补中也。止痛者，味甘能缓诸急。解毒者，气平能胜诸邪也。诸花之精华，采取不遗，所以能除众病；诸花之气味，酝酿合一，所以能和百药也。久服强志轻身、不饥不老者，皆调和气血，补养精神之验也。

　　卷之二　上品

　　龟板

　　气味甘、平，无毒。主漏下赤白，破症瘕 疟，五痔阴蚀，湿痹四肢重弱，小儿囟不合。久服轻身不饥。

　　陈修园曰：龟甲诸家俱说大补真水，为滋阴第一神品，而自余视之，亦不尽然。大抵介虫属阴，皆能除热；生于水中，皆能利湿。其甲属金，皆能攻坚，此外亦无他长。《本经》云：主治漏下赤白者，以湿热为病；热胜于湿则漏下赤色，湿胜于热则漏下白色，龟甲专除湿热故能治之。破症瘕者，其甲属金，金能攻坚也。 疟，老疟也，疟久不愈，湿热之邪痼结阴分，唯龟甲能入阴分而攻之也。火结大肠则生五痔，湿浊下注则患阴蚀，肺合大肠，肾主阴产，龟甲性寒以除其热，气平以消其湿也。脾主四肢，因湿成痹以致重弱，龟居水中，性能胜湿，甲属甲胄，质主坚强，故能健其四肢也。小儿囟骨不合，肾虚之病；龟甲主骨，故能合之也。久服轻身不饥者，言阴精充足之效也。

　　卷之二　上品

　　牡蛎

　　气味咸、平、微寒，无毒。主伤寒寒热，温疟洒洒，惊恚怒气，除拘缓，鼠 ，女子带下赤白，久服强骨节，杀邪鬼，延年。（按：补阴则生捣用，若 过则成灰，不能补阴矣。方书注云： 用者皆取粉，外治之法。荒经者误收，遂相沿不改矣。）

　　陈修园曰：牡蛎气平者，金气也，入手太阴肺经；微寒者，寒水之气也，入膀胱经；味咸者，真水之味也，入足少阴肾经。此物得金水之性。凡病起于太阳，皆名曰伤寒；传入少阳之经，则为寒热往来；其主之者，借其得秋金之气，以平木火之游行也。温疟者，但热不寒之疟疾，为阳明经之热病；洒洒者，即阳明白虎证中背微寒恶寒之义，火欲发而不能径达也；主以牡蛎者，取其得金之气，以解炎暑之苛；白虎汤命名，亦同此意也。惊恚怒气，其主在心，其发在肝；牡蛎气平，得金之用以制木。味咸，得水之用以济火也。拘者筋急，缓者筋缓为肝之病。鼠 即瘰 之别名，为三焦胆经火郁之病，牡蛎之平以制风，寒以胜火，咸以坚，所以咸主之。止带下赤白与强骨节二句，其义互见于龟板注中，不赘。杀鬼邪者，补肺而申其清肃之威。能延年者，补肾而得其益精之效也。

　　卷之二　上品

　　桑螵蛸

　　气味咸、平。主伤中，疝瘕，阴痿，益精生子，女子血闭腰痛，通五淋，利小便水道。

　　陈修园曰：螵蛸，螳螂之子也。气平属金，味咸属水。螳螂于诸虫中，其性最刚；以其具金性，能使肺之治节申其权，故主疝瘕，女子血闭、通五淋、利水道也。又具水性，能使肾之作强得其用，故主阴痿、益精生子、腰痛也。其主伤中者，以其生于桑上，得桑气而能续伤也。今人专取其缩小便，虽曰能开而亦能阖，然要其本性，在此而不在彼。

　　卷之三　中品

　　干姜

　　气味辛、温，无毒。主胸满咳逆上气，温中止血，出汗，逐风湿痹，肠 下痢。

　　生者尤良。

　　陈修园曰：干姜气温，禀厥阴风木之气，若温而不烈，则得冲和之气而属土也；味辛，得阳明燥金之味，若辛而不偏，则金能生水而转润矣，故干姜为脏寒之要药也。胸中者，肺之分也，肺寒则金失下降之性，气壅于胸中而满也，满则气上，所以咳逆上气之症生焉，其主之者，辛散温行也。中者，土也，土虚则寒，而此能温之。止血者，以阳虚阴必走，得暖则血自归经也。出汗者，辛温能发散也。逐风湿痹者，治寒邪之留于筋骨也。治肠 下痢者，除寒邪之陷于肠胃也。以上诸治皆取其雄烈之用，如孟子所谓刚大浩然之气，塞于天地之间也。生则辛味浑全，故又申言曰：生者尤良。即《金匮》治肺痿用甘草干姜汤自注炮用，以肺虚不能骤受过辛之味，炮之使辛味稍减，亦一时之权宜；非若后世炮黑、炮灰，全失姜之本性也。叶天士亦谓炮黑入肾，何其陋欤？

　　卷之三　中品

　　生姜

　　气味辛、微温，无毒。久服去臭气，通神明。

　　陈修园曰：凡药气温属厥阴风木；大温为热，属少阴君火；微温禀春初之木气，则专入足少阳胆经也。味辛属阳明燥金，大辛属手太阴肺、手阳明大肠，微辛为土中之金则专入足阳明胃经也。仲景桂枝汤等，生姜与大枣同用者，取其辛以和肺卫，得枣之甘以养心营，合之能兼调营卫也。真武汤、茯苓桂枝汤用之者，以辛能利肺气，气行则水利汗止，肺为水之上源也。大小柴胡汤用之者，以其为少阳本经之药也。吴茱萸汤用之者，以其安阳明之气，阳明之气以下行为顺，而呕自止矣。少阴之气，上交于阳明中土，而利亦止矣。凡此之类，《本经》虽未明言，而仲景于气味中独悟其神妙也。久服去臭气通神明者，以臭气为浊阴之气，神明为阳气之灵，言其有扶阳抑阴之效也。今人只知其散邪发汗，而不知其有匡正止汗之功，每于真武汤，近效白术汤，辄疑生姜而妄去之，皆读书死于句下过也。又病家每遇方中有生姜，则曰素有血疾，或曰曾患眼赤及喉痹等症，不敢轻服。是亦自置死地也，又何怨哉？

　　卷之三　中品

　　葱白

　　气味辛、平，无毒。作汤，治伤寒寒热，中风面目浮肿，能出汗。

　　陈修园曰：葱白辛平发汗。太阳为寒水之经，寒伤于表则发热恶寒，得葱白之发汗而解矣。风为阳邪，多伤于上；风胜则面目浮肿，得葱白之发汗而消矣；此犹人所易知也。至于仲景通脉四逆汤，面赤者加葱，非取其引阳气以归根乎？白通汤以之命名者，非取其叶下之白，领姜、附以入肾宫，急救自利无脉，命在顷刻乎？二方皆回阳之神剂，回阳先在固脱。仲师岂反用发汗之品？学人不参透此理，总属误人之庸医。

　　卷之三　中品

　　当归

　　气味苦、温，无毒。主咳逆上气，温疟，寒热洗洗在皮肤中，妇人漏中绝子，诸恶疮疡，金疮。煮汁饮之。

　　（参各家说） 当归气温，禀木气而入肝；味苦无毒，得火味而入心。其主咳逆上气者，心主血、肝存血，血枯则肝木挟心火而刑金；当归入肝养血，入心清火，所以主之也。肝为风，心为火，风火为阳，阳盛则为但热不寒之温疟；而肺受风火之邪，肺气怯不能为皮毛之主，故寒热洗洗在皮肤之中；当归能令肝血足而风定，心血足而火息，则皮肤中之寒热可除也。

　　心火，血足则心火息矣。金疮无不失血，血长则金疮瘳矣。“煮汁饮之”四字，则言先圣大费苦心，谓“中焦受气，取汁变化而赤是谓血”，当归煮汁，滋中焦之汁，与地黄作汤同义。可知时传炒燥土炒，反涸其自然之汁，大失经旨。

　　卷之三　中品

　　芎

　　气味辛、温，无毒。主中风入脑，头痛，寒痹，筋挛缓急，金疮，妇人血闭无子陈修园曰：芎 气温，禀春气而入肝；味辛无毒，得金味而入肺。风为阳邪，而伤于上，风气通肝，肝经与督脉会于颠顶而为病，芎 辛温而散邪，所以主之。血少不能热肤，故生寒而为痹；血少不能养筋，故筋结而为挛，筋纵而为缓，筋缩而为急；芎 辛温而活血，所以主之。治金疮者，以金疮从皮肤以伤肌肉。芎 禀阳明金气，能从肌肉而达皮肤也。妇人以血为主，血闭不通，则不生育；芎 辛温，通经而又能补血，所以治血闭无子也。

　　卷之三　中品

　　淫羊藿

　　气味辛、寒，无毒。主阴痿绝伤，茎中痛，利小便，益气力，强志。（羊脂拌炒。）

　　陈修园曰：淫羊藿气寒，禀天冬水之气而入肾；味辛无毒，得地之金味而入肺；金水二脏之药，细味经文，俱以补水脏为主。阴者，宗筋也；宗筋属于肝木，木遇烈日而痿；一得气寒之羊藿，即如得甘露而挺矣。绝伤者，络脉绝而不续也。《金匮》有云：络脉者，阴精阳气所往来也。羊藿气寒味辛，具水天之气环转营运而能续之也。茎主茎也，火郁于中则痛，热者清之以寒，郁者散之以辛，所以主茎中痛也。小便主于膀胱，必假三焦之气化而出，三焦之火盛则孤阳不化而为溺短。溺闭之证，一得羊藿之气寒味辛，金水相函，阴阳濡布，阳得阴而化，则小便利矣。肺主气，肾藏志。孟夫子云：“夫志，气之帅也”。润肺之功归于补肾，其益气力强志之训，即可于孟夫子善养刚大之训悟之也。第此理难与时医道耳！叶天士云：淫羊藿浸酒治偏风不遂，水涸腰痛。

　　卷之三　中品

　　荆芥

　　气味辛、温，无毒。主寒热，鼠 瘰 ，生疮，破结聚气，下淤血，除湿疸。

　　【参】 荆芥气温，禀木气而入肝胆。味辛无毒，得金味而入肺。气胜于味，以气为主，故所主皆少阳相火、厥阴风木之症。寒热往来，鼠 瘰 、生疮等症，乃少阳之为病也；荆芥辛温以发相火之郁，则病愈矣。饮食入胃，散精于肝，肝不散精，则气滞而为积聚；肝藏主血，血随气而营运；肝气一滞，则血亦滞而为淤，乃厥阴之为病也。荆芥辛温以达肝木之气，则病愈矣。其除湿疸者，以疸成于湿；荆芥温而兼辛，辛入肺而调水道，水道通则湿疸除矣。今人炒黑，则变为燥气而不能达，失其辛味而不能发，且谓为产后常用之品，昧甚！

　　卷之三　中品

　　麻黄

　　气味苦、温，无毒。主中风伤寒头痛，温疟，发表出汗，去邪热气，止咳逆上气，除寒热，破症坚积聚。（去节根。）

　　陈修园曰：麻黄气温，禀春气而入肝；味苦无毒，得火味而入心。心主汗，肝主疏泄，故为发汗上药。其所主皆系无汗之症。太阳证中风伤寒头痛、发热、恶寒、无汗而喘系宜麻黄以发汗。但热不寒，名曰温疟，热甚无汗、头痛，亦宜麻黄以发汗。咳逆上气，为手太阴之寒证；发热恶寒，为足太阳之表证；亦宜麻黄以发汗。即症坚积聚为内病，亦系阴寒之气，凝聚于阴分之中，日积月累而渐成；得麻黄之发汗，从阴出阳，则症坚积聚自散。凡此皆发汗之功也。

　　根节古云止汗，是引止汗之药，以达于表而速效，非麻黄根节自能止汗，旧解多误。

　　卷之三　中品

　　葛根

　　气味甘、辛、平，无毒。主消渴，身大热，呕吐，诸痹，起阴气，解诸毒。

　　卷之三　中品

　　葛谷

　　气味甘、平，无毒。主下痢十岁以上。

　　叶天士曰：葛根气平，禀天秋平之金气，入手太阴肺经；味甘辛无毒，得地金土之味，入足阳明燥金胃。其主消渴者，辛甘以升腾胃气，气上则津液生也。其主身大热者，气平为秋气，秋气能解大热也。脾有湿热，则壅而呕吐，葛根味甘，升发胃阳，胃阳鼓动，则湿热下行而呕吐止矣。诸痹皆起于气血不流通，葛根辛甘和散，气血活诸痹自愈也。阴者从阳者也，人味；平者，金之和气；所以解诸毒也。

　　张隐庵曰：元人张元素谓：“葛根为阳明仙药，若太阳初病用之，反引邪入阳明等论，皆臆方，有葛根汤治太阳病项背几几；又治太阳与阳明合病。”若阳明本病，只有白虎承气诸汤，并无葛根汤证，况葛根主宣通经脉之正气以散邪，岂反引邪内入耶！前人学不明经，屡为异说，李时珍一概收录，不加辨正，学人看本草发明，当合经论参究，庶不为前人所误。

　　卷之三　中品

　　黄芩

　　气味苦、寒、无毒。主诸热，黄胆，肠 泄痢，逐水，下血闭，恶疮，疽蚀，火疡。

　　陈修园曰：黄芩与黄连、黄柏皆气寒味苦而色黄，主治大略相似。大抵气寒皆能除热，味苦皆能燥湿，色黄者皆属于土，黄而明亮者则属于金，金借土之色以为色，故五金以黄金为贵也。但黄芩中空似肠胃，肠为手阳明，胃为足阳明。其主诸热者，指肠胃诸热病而言也。

　　黄胆为大肠经中之郁热；肠泄痢者，为大肠腑中之郁热。逐水者，逐肠中之水。下血闭者，攻肠中之蓄血。恶疮疽蚀火疡者，为肌肉之热毒；阳明主肌肉，泻阳明之火即所以解毒也。

　　《本经》之言主治如此，仲景于少阳经用之：于心下悸易茯苓，于腹痛易芍药，又于《本经》言外别有会悟也。

　　卷之三　中品

　　元参

　　气味苦、微寒，无毒。主腹中寒热积聚，女子产乳余疾，补肾气，令人明目。

　　陈修园曰：元参所以治腹中诸疾者，以其启肾气上交于肺，得水天一气，上下环转之妙用也张隐庵注解甚妙，详于丹参注中。其云主产乳余疾者，以产后脱血则阴衰，而火无所制。

　　治之以寒凉既恐伤中，加之以峻补又恐拒隔，惟元参清而带微补，故为产后要药。令人目明者，黑水神光属肾，自能明目也。

　　卷之三　中品

　　丹参

　　气味苦、微寒，无毒。主心腹邪气，肠鸣幽幽如走水，寒热积聚，破症除瘕，止烦满，益气。

　　张隐庵曰：丹参、元参皆气味苦寒，而得少阴之气化。但元参色黑，禀少阴寒水之精而上通于天；丹参色赤，禀少阴君火之气而下交于地；上下相交，则中土自和。故元参下交于上，而治腹中寒热积聚；丹参上交于下，而治心腹寒热积聚。君火之气下交，则土温而水不泛溢，故治肠鸣幽幽如走水。破症除瘕者，治寒热之积聚也；止烦满益气者，治心腹之邪气也。

　　夫止烦而治心邪，止满而治腹邪，益正气，所以治邪气也。

　　陈修园曰：今人谓一味丹参，功兼四物汤，共认为补血行血之品，为女科之专药，而丹参之真功用掩矣。

　　卷之三　中品

　　丹皮

　　气味辛、寒，无毒。主寒热，中风螈 ，惊痫邪气，除症坚淤血留舍肠胃，安五脏，疗痈疮。

　　陈修园曰：丹皮气寒，禀水气而入肾；味辛无毒，得金味而入肺。心火具炎上之性，火郁则寒，火发则热；丹参禀水气而制火，所以主之。肝为风脏，中风而害其筋则为螈 ，中风而乱其魂则为惊痫，丹皮得金味以平肝，所以主之。邪气者，风火之邪也，邪气动血，留舍肠胃，淤积症坚；丹皮之寒能清热，辛能散结，可以除之。肺为五脏之长，肺安而五脏俱可安。痈疮皆属心火，心火降而痈疮可疗。

　　卷之三　中品

　　防己

　　气味辛、平，无毒。主风寒温疟，热气诸痫，除邪，利大小便。

　　【述】 防己气平，禀金之气；味辛无毒，得金之味入手太阴肺经。风寒温疟者，感风寒而患，但热不寒之疟也。热气诸痫者，心有热而患牛、马、猪、羊、鸡、诸痫也。温热皆为阳邪，痫疟皆属风木，防己可以统治之。除邪者，又申言可除以上之邪气也。然肺为水之上源，又与大肠相为表里，防己之辛平调肺气，则二便利矣。

　　张隐庵曰：《经》云：水道不行则形消气索，是水有随气而营运于肤表者，有水火上下之相济者，如气滞而水不行则为水病、痰病矣。防己生于汉中者，破之纹如车辐，茎藤空通，主通气行水，以防己土之制，故有防己之名。《金匮》方治水病有防己黄 汤、防己茯苓汤；治痰病有木防己汤、防己加茯苓芒硝汤；《千金方》治遗尿、小便涩，有三物木防己汤；盖气运于上，而水能就下也。而李东垣有云：防己乃下焦血分之药，病在上焦气分者禁用。又云：如险健之人，幸灾乐祸首为乱阶，若善用之亦可敌凶突险。此瞑眩之药，故圣人存而不废。噫！如此议论，不知从何处参出？夫气化而后水行，防己乃行气利水之品，反云上焦气分不可用，何不通之甚乎？防己能营运去病，是运中有补。《本经》列于中品之前，奚为存而不废？缘其富而贪名，无格物实学，每为臆说，使后人遵之如格言，畏之若毒药，非古人之罪乎？李时珍乃谓千古而下，惟东垣一人误矣。嗟嗟！安得伊芳歧重出世，更将经旨复重宣也。

　　卷之三　中品

　　狗脊

　　气味苦、平。主腰背强，关机缓急，风痹寒湿膝痛，颇利老人。

　　卷之三　中品

　　秦艽

　　气味苦、平，无毒。主寒热邪气，寒湿风痹，肢节痛，下水，利小便。

　　张隐庵曰：秦艽气味苦平，色如黄土，罗纹交纠，左右旋转，禀天地阴阳交感之气。盖天气左旋右转，地气右旋左转，左右者，阴阳之道路。主治寒热邪气者，地气从内以出外，阴气外交于阳，而寒热邪气自散矣。治寒湿风痹肢节痛者，天气从外以入内，阳气内交于阴，则寒湿风三邪合而成痹以致肢节痛者，可愈也。地气营运则水下，天气营运则小便利。

　　卷之三　中品

　　紫菀

　　气味苦、温，无毒。主咳逆上气，胸中寒热结气，去蛊毒，痿 ，安五脏。

　　张隐庵曰：紫者，黑赤之间色也；黑赤，水火之色也。紫菀气味苦温，禀火气也；其质阴柔，禀水气也。主治咳逆上气者，启太阳寒水之气从皮毛而合肺也。治胸中寒热结气者，助少阴火热之气，通利三焦而上达也。蛊毒在腹属土，火能生土，故去蛊毒。痿 在筋属水，水能生木，故去痿 。水火者，阴阳之征兆也，水火交则阴阳合，故安五脏。

　　卷之三　中品

　　知母

　　气味苦、寒，无毒。主消渴热中，除邪气，肢体浮肿，下水，补不足，益气。

　　叶天士曰：知母气寒，禀水气而入肾；味苦无毒，得火味而入心。肾属水，心属火，水不制火，火烁津液，则病消渴；火熏五内，则病热中；其主之者，苦清心火，寒滋肾水也。除邪气者，苦寒之气味能除燥火之邪气也。热胜则浮，火胜则肿；苦者清火，寒能退热，故主肢体浮肿也。肿者水脏，其性恶燥，燥则开合不利而水反蓄矣。知母寒滑，滑利关门而水自下也。补不足者，苦寒补寒水之不足也。益气者，苦寒益五脏之阴气也。

　　愚按：《金匮》有桂枝芍药知母汤，治肢节疼痛、身体 羸、脚肿如脱，可知长沙诸方，皆从《本经》来也。

　　卷之三　中品

　　贝母

　　气味辛、平，无毒。主伤寒烦热，淋沥邪气，疝瘕，喉痹，乳难，金疮，风痉。

　　陈修园曰：贝母气平味辛，气味俱属于金，为手太阴、手阳明药也。其主伤寒烦热者，取西方之金气以除酷暑；《伤寒论》以白虎汤命名，亦此意也。其主淋沥邪气者，肺之治节行于膀胱，则邪热之气除，而淋沥愈矣。疝瘕为肝木受病，此则金平木也。喉痹为肺窍内闭，此能宣通肺气也。乳少为阳明之汁不通，金疮为阳明之经脉受伤，风痉为阳明之宗筋不利，贝母清润而除热，所以统治之。今人以主治痰嗽，大失经旨。

　　且李士材谓：贝母主燥痰，半夏主湿痰，二物如水炭之反，皆臆说也。

　　卷之三　中品

　　栝蒌根

　　气味苦、寒，无毒。主消渴身热，烦满大热，补虚安中，续绝伤。

　　陈修园曰：栝蒌根气寒，禀天冬寒之水气而入肾与膀胱；味苦无毒，得地南方之火味而入心。火盛烁液则消渴，火浮于表则身热，火盛于里则烦满，大热火盛则阴虚，阴虚则中失守而不安，栝蒌根之苦寒清火，可以统主之。其主续绝伤者，以其蔓延能通阴络而续其绝也。实名栝蒌，《金匮》取治胸痹，《伤寒论》取治结胸，盖以能开胸前之结也。

　　张隐庵曰：半夜起阴气于脉外，上与阳明相合而成火土之燥。花粉起阴津于脉中，天癸相合而能滋其燥金。《伤寒》、《金匮》诸方，用半夏以助阳明之气，渴者燥热太过，即去半夏易花粉以滋之。圣贤立加减之方，必推物理所以然。

　　卷之三　中品

　　芍药

　　气味苦、平，无毒。主邪气腹痛，除血痹，破坚积，寒热疝瘕，止痛，利小便，益气陈修园曰：芍药气平，是夏花而燥金之气；味苦，是得少阴君火之味。气平下降，味苦下泄而走血，为攻下之品，非补养之物也。邪气腹痛、小便不利及一切诸痛，皆气滞之病，其主之者，以苦平而泄其气也。血痹者，血闭而不行，甚则为寒热不调。坚积者，积久而坚实，甚则为疝瘕、满痛者，皆血滞之病；其主之者，以苦平而行其血也。又云：益气者，谓邪气得攻而净，则元气自然受益，非谓芍药能补气也。今人妄改圣经，以酸寒二字易苦平，误认为敛阴之品，杀人无算。试取芍药而嚼之，酸味何在乎？张隐庵曰

　　卷之三　中品

　　木通

　　气味辛、平，无毒。主除脾胃寒热，通利九窍，血脉，关节，令人不忘，去恶虫。（木通，《本经》名通草。陈士良撰《食性本草》，改为木通。今复有所谓通草，即古之通脱木也，与此不同。）

　　张隐庵曰：木通藤蔓空通，其色黄白，气味辛平，禀土金相生之气化，而为通关利窍之药也。禀土气，故除脾胃之寒热。藤蔓空通，故通利九窍、血脉、关节。血脉通而关窍利，则令人不忘。禀金气，故去恶虫。

　　防己、木通，皆属空通蔓草。防己取用在下之根，则其性自下而上，从内而外；木通取用在须知小便之利，亦必上而后下，外而后内也。

　　卷之三　中品

　　白芷

　　气味辛、温。主女人漏下赤白，血闭阴肿，寒热，风侵头目泪出，长肌肤，润泽，可作面脂。

　　卷之三　中品

　　苦参

　　气味苦、寒。主心腹结气，症瘕积聚，黄胆，溺有余沥。逐水，除痈肿，补中，明目止泪。

　　徐灵胎曰：此以味为治也。苦入心，寒除火，故苦参专治心经之火，与黄连功用相近。

　　但黄连似去心脏之火为多，苦参似去心府小肠之火为多；则以黄连之气味清，而苦参之气味浊也。（按：“补中”二字，亦取其苦以燥脾之义也）。

　　卷之三　中品

　　水萍

　　气味辛、寒。主暴热，（得水之气，故能除热）。身痒，（湿热在皮肤）。下水气（萍入水不濡，故能涤水）。胜酒，（水气胜则酒气散矣）。长须发，（益皮毛之血气）。主消渴。（得水气之助）。久服轻身。（亦如萍之轻也）

　　徐灵胎曰：水萍生于水中，而能出水上，且其叶入水不濡，是其性能敌水者也。故凡水湿之病皆能治之。其根不着土而上浮水面，故又能主皮毛之疾。

　　卷之三　中品

　　款冬花

　　气味辛、温，无毒。主咳逆上气善喘，喉痹，诸惊痫，寒热邪气。

　　张隐庵曰：款冬生于水中，花开红白，气味辛温，从阴出阳，盖禀水中之生阳，而上通肺金之药也。太阳寒水之气，不从皮毛外交于肺，则咳逆上气而善喘；款冬禀水气而通肺，故可治也。厥阴、少阳木火之气结于喉中，则如喉痹；款冬得金水之气，金能平木，水能制火，故可治也。惊痫寒热邪气，为病不止一端，故曰诸惊痫寒热邪气；款冬禀太阳寒水之气，而上行外达，则阴阳水火之气自相交会，故可治也。

　　卷之三　中品

　　浓朴

　　气味苦、温，无毒。主中风，伤寒，头痛，寒热，惊悸，气血痹，死肌，去三虫。（生用则解肌而达表，炙香则运土而助脾。）

　　陈修园曰：浓朴气温，禀木气而入肝；味苦无毒，得火味而入心。然气味浓而主降，降则温而专于散，苦而专于泄，故所主皆为实症。中风有便溺阻隔症，伤寒有下之微喘症，有发汗后腹胀满症、大便硬症，头痛有浊气上冲症，俱宜主以浓朴也。至于温能散寒，苦能泄热，能散能泄，则可以解气逆之惊悸。能散则气行，能泄则血行，故可以治气血痹及死肌也。三虫本湿气所化，浓朴能散而泄之，则三虫可去也。宽胀下气，经无明文，仲景因其气味苦温而取用之，得《本经》言外之旨也。

　　卷之三　中品

　　栀子

　　气味苦寒，无毒。主五内邪气，胃中热气，面赤，酒 鼻，白癞，赤癞，疮疡。

　　陈修园曰：栀子气寒，禀水气而入肾；味苦，得火味而入心。五内邪气，五脏受热邪之气也。胃中热气，胃经热烦懊 不眠也。心之华在面，赤则心火盛也。鼻属肺，酒 鼻，金受火克而色赤也。白癞为湿，赤癞为热，疮疡为心火。栀子下禀寒水之精，上结君火之实，能起水阴之气上滋，复导火热之气下行，故统主之。以上诸症，唯生用之，气味尚存，若炒黑则为死灰，无用之物矣。仲景栀子豉汤用之者，取其交媾水火、调和心肾之功；加香豉以引其吐，非栀子能涌吐也。俗本谓翻子生用则吐，炒黑则不吐，何其陋欤？按：仲景云：旧有微溏者，勿用。

　　卷之三　中品

　　枳实

　　气味苦、寒，无毒。主大风在皮肤中，如麻豆苦痒，除寒热结，止痢，长肌肉，利五脏，益气。

　　张隐庵曰：枳壳气味苦寒，冬不落叶，禀少阴标本之气化。臭香形园，花白多刺，瓤肉黄白，又得阳明金土之气化。主治大风在皮肤中，如麻豆苦痒者，得阳明金气而制风，禀少阴水气而清热也。除寒热结者，禀少阴本热之气而除寒，标阴之气而除热也。止痢、长肌肉者，得阳明中土之气也。五脏发原于先天之少阴，生长于后天之阳明，故主利五脏。得少阴之阴故益气，得阳明之气故轻身。仲祖本论，有大承气汤，用炙浓朴、炙枳实；小承气汤，用生浓朴、生枳实；生熟之间，有意存焉，学人不可不参。

　　按《本经》有枳实，无枳壳，唐《开宝》始分之。然枳壳即枳实之大者，性宣发而气散，不如枳实之完结，然既是一种，亦不必过分。

　　卷之三　中品

　　黄柏

　　气味苦寒，无毒。主五脏肠胃中结热，黄胆，肠痔，止泄痢，女子漏下赤白，阴伤蚀疮。

　　陈修园曰：黄柏气寒，禀天冬寒之水气。味苦无毒，得地南方之火味；皮浓色黄，得太阴中土之化。五脏为阴，凡经言主五脏者，皆主阴之药也。治肠胃中热结者，寒能清热也。治黄疸、肠痔者，苦能胜湿也。止泄利者，湿热泄痢，唯苦寒能除之，而且能坚之也。

　　女子胎漏下血，因血热妄行；赤白带下，及阴户伤蚀成疮，皆因湿热下注；黄柏寒能清热，苦可燥湿，所以主之。然皆正气未伤，热毒内盛，有余之病，可以暂用，否则不可姑试也。

　　凡药之燥者，未有不热；而寒者，未有不湿；黄柏于清热之中，而兼燥湿之效。

　　卷之三　中品

　　山茱萸

　　气味酸、平，无毒。主心下邪气，寒热，温中，逐寒湿痹，去三虫，久服轻身。（去核）。

　　陈修园曰：山茱萸色紫赤而味酸平，禀厥阴、少阳木火之气化。手厥阴心包、足厥阴肝，皆属于风木也；手少阳三焦、足少阳胆，皆属于相火也。心下巨阙穴，乃手阙阴心包之募，又心下为脾之分。曰邪气者，脾之邪实为肝木之邪也。足厥阴肝木，血少气亢则克脾土，并于阳则热，并于阴则寒也。又寒热往来，为少阳之病，山萸禀木火之气化，故咸主之。山萸味酸收敛，敛火归于下焦，火在下谓之少火，少火生气，所以温中。山萸味酸入肝，肝主藏血，血能充肤热肉，所以逐周身寒湿之痹。三虫者，厥阴风木之化也；仲景乌梅丸之酸，能治蛔厥，即此物悟出。肝者，敢也，生气生血之脏也。孙真人生脉散中，有五味之酸，能治倦怠而轻身，亦从此物悟出。

　　张隐庵曰：仲祖八味丸，用山茱萸，后人去附、桂改为六味丸，以山茱萸为固精补肾水之药，此外并无他用，皆因安于苟简，不深讨故也。今详观《本经》，山茱萸之功能如此，学人能于《本经》之内会悟而广其用，庶无拘隘之弊。

　　卷之三　中品

　　吴茱萸

　　气味辛、温，有小毒。主温中，下气，止痛，又除湿血痹，逐风邪，开腠理，咳逆，寒热。（泡一次用）

　　陈修园曰：吴萸气温，禀春气而入肝。味辛有小毒，得金味而入肺。气温能祛寒，而大辛之味，又能俾肺令之独行而无所旁掣；故中寒可温，气逆可下，胸腹诸痛可止；皆肺令下行，坐镇而无余事。仲景取治阳明食谷欲呕症，及干呕吐涎沫症，从《本经》而会悟于言外之旨也。肺喜温而恶寒，一得吴萸之大温大辛，则水道通调而湿去。肝藏血，血寒则滞而成痹，一得吴萸之大辛大温，则血活而痹除。风邪伤人，则腠理闭，而为寒热咳逆诸症，吴萸大辛大温，开而逐之，则咳逆寒热诸证俱平矣。然犹有疑者，仲景用药悉遵《本经》，而“少阴病吐利，手足逆冷，烦燥欲死者，吴茱萸汤主之”二十字，与《本经》不符。而不知少阴之脏，皆本阳明水谷以资生，而复交于中土。若阴阳之气不归中土，则上吐而不利；水火之气不归中土，则下燥而上烦；中土之气内绝，则四肢逆冷而过肘膝，法在不治。仲景取吴茱萸大辛大温之威烈，佐人参之冲和，以安中气，姜、枣之和胃，以行四末；专求阳明，是得绝处逢生之妙。张隐庵、叶天士之解俱浅。

　　卷之三　中品

　　杏仁

　　气味甘、苦、温，冷利，有小毒。主咳逆上气，雷鸣喉痹，下气产乳，金疮，寒心奔豚。（汤泡去皮。双仁者，大毒勿用）

　　陈修园曰：杏仁气味甘苦，其实苦重于甘，其性带湿，其质冷利（冷利者，滋润之意也）。

　　下气二字，亦足以尽其功。肺实而胀，则为咳逆上气。雷鸣喉痹者，火结于喉为痹痛，痰声之响如雷鸣也；杏仁下气，所以主之。气有余便是火，气下即火下，故乳汁可通，疮口可合也。心阳虚，则寒水之邪，自下上奔，犯于心位；杏仁有下气之功，伐寒水于下，即所以保心阳于上也。凡此皆治有余之症，若劳伤咳嗽之人，服之必死。时医谓产于叭哒者，味纯甘可用，而不知纯甘非杏仁之正味。既无苦降之功，徒存其湿以生痰，甘以壅气，阴受其害，至死不悟，惜哉！

　　卷之三　中品

　　乌梅

　　气味酸、温、平、涩，无毒。主下气，除热，烦满，安心，止肢体痛，偏枯不仁，死肌，去青黑痣，蚀恶肉。

　　陈修园曰：乌梅气平，禀金气而入肺；气温，禀木气而入肝；味酸无毒，得木味而入肝；味涩即酸之变味也。味胜于气，以味为主。梅得东方之味，花放于冬，成熟于夏，是禀冬令之水精，而得春生之气而上达也。主下气者，生气上达，则逆气自下矣。热烦满、心不安，《伤寒论》厥阴症，以气上撞心，心疼热等字概之，能下其气，而诸病皆愈矣。脾主四肢，木气克土，则肢体痛；肝主藏血，血不灌溉，则偏枯不仁，而为死肌；乌梅能和肝气，养肝血，所以主之。去青黑痣及蚀恶肉者，酸收之味，外治能消痣与肉也。

　　张隐庵云：后人不体经义，不穷物理，但以乌梅为酸敛收涩之药，而春生上达之性未之讲也。惜哉！

　　卷之三　中品

　　犀角

　　气味苦、酸、咸、寒，无毒。主百毒蛊疰、邪鬼瘴气，解钩吻、鸩羽、蛇毒，除邪，不迷惑魇寐。久服轻身。

　　陈修园曰：犀角气寒，禀水之气也；味苦酸咸无毒，得木火水之味也。主百毒蛊疰、邪鬼瘴气者，以犀为灵异之兽，借其灵气以辟邪也。解钩吻、鸩羽、蛇毒者，以牛属土而犀居水，得水土之精，毒物投水土中而俱化也。不迷惑魇寐、轻身者，言水火既济之效也。今人取治血症，与经旨不合。

　　卷之三　中品

　　羚羊角

　　气味咸、寒，无毒。主明目，益气，起阴，去恶血，注下。辟蛊毒，恶鬼不祥，常不魇寐。（俗称羚羊）

　　【参】羚羊角气寒味咸无毒，入肾与膀胱二经。主明目者，咸寒以补水，水足则目明也。

　　益气者，水能化气也。起阴者，阴器为宗筋而属于肝，肝为木，木得烈日而萎，得雨露而挺也。味咸则破血，故主去恶血。气寒则清热，故止注下也。蛊毒为湿热之毒也，咸寒可以除之。辟恶鬼不祥、常不魇寐梦者，夸其灵异通神之妙也。

　　卷之四　中品

　　鹿茸

　　气味甘、温，无毒。主漏下恶血，寒热，惊痫，益气，强志，生齿不老。

　　陈修园曰：鹿为仙兽而多寿，其卧则口鼻对尾闾以通督脉；督脉为通身骨节之主，肾主骨，故又能补肾。肾得其补，则志强而齿固，以志藏于肾，齿为骨余也。督得其补，则大气升举，恶血不漏，以督脉为阳气之总督也。然角中皆血所贯，冲为血海，其大补冲脉可知也。凡惊痫之病，皆挟冲脉而作，阴气虚不能宁谧于内，则附阳而上升，故上热而下寒。阳气虚不能周卫于身，则随阴而下陷，故下热而上寒；鹿茸入冲脉，而大补其血，所以能治寒热惊痫也。至于长而为角，《别录》谓其主恶疮，逐恶气。以一点胚血，发泄已尽，只有拓毒消散之功也。

　　卷之四　中品

　　鳖甲

　　气味酸、平，无毒。主心腹症瘕，坚积寒热，去痞疾、蚀肉、阴蚀、痔核恶肉。

　　【述】鳖甲气平，禀金气而入肺；味咸无毒，得水味而入肾。心腹者，合心下大腹小腹，以及胁肋而言也。症瘕坚硬之积，致发寒热，为厥阴之肝气凝聚；鳖甲气平，可以制肝，味咸可以软坚，所以主之也。痞者，肝气滞也，咸平能制肝而软坚，故亦主之。蚀肉、阴蚀、痔核恶肉，一生于鼻，鼻者肺之窍也；一生于二便，二便者肾之窍也；入肺肾而软坚，所以消一切恶肉也。

　　卷之四　中品

　　白僵蚕

　　气味咸、平、辛，无毒。主治小儿惊痫、夜啼，去三虫，灭黑 ，令人面色好，男子阴痒病。（凡禀金气色白之药，俱不宜炒。）

　　【述】僵蚕气平为秋气，味辛为金味，味咸为水味，禀金水之精也。治惊痫者，金能平木也。治夜啼者，金属干而主天，天运旋转，昼开夜阖也。杀三虫者，虫为风木所化，金主肃杀也，灭黑 、令人面色好者，俾水气上滋也。治男子阴痒者，金能制风，咸能除痒也。

　　徐灵胎曰，僵蚕感风而僵，凡风气之疾，皆能治之，盖借其气以相感也。

　　或问：因风以僵，何以反能治风？曰：邪之中人也，有气而无形，穿经透络，愈久愈深。

　　以气类相反之药投之，则拒而不入，必与之同类者，和入诸药，使为响导，则药力至于病所。

　　而邪与药相从，药性渐发，或从毛孔出，或从二便出，不能复留矣。此即从治之法也。风寒暑湿，莫不皆然。此神而明之之道，不专恃正治奏功矣。

　　卷之四　中品

　　蚱蝉

　　（古人用蝉，今人用蜕，气性亦相近。）气味寒、咸。主小儿惊痫、夜啼，癫病寒热。

　　陈修园曰：蚱蝉气寒禀水气，味咸得水味，而要其感凉风清露之气以生，得金气最全。

　　其主小儿惊痫者，金能平木也。蚱蝉日出有声，日入无声，故止夜啼也。癫病寒热者，肝胆之风火也，蚱蝉具金水之气，金能制风，水能制火，所以主之。

　　张隐庵曰：蝉脱、僵蚕，皆禀金水之精，故《本经》主治，大体相同。但蝉饮而不食，溺而不粪；蚕食而不饮，粪而不溺，何以相同？经云：“饮入于胃……，上归于肺……。”谷入于胃，乃传之肺。是饮食虽殊，皆由肺气之通调，则尿粪虽异，皆禀肺气以传化矣。

　　石膏 气味辛、微寒，无毒。主中风寒热，心下逆气惊喘，口干舌焦，不能息，腹中坚痛，除邪鬼，产乳，金疮。

　　陈修园曰：石膏气微寒，禀太阳寒水之气；味辛无毒，得阳明燥金之味。风为阳邪，在太阳则恶寒发热，然必审其无汗烦燥而喘者，可与麻桂并用；在阳明则发热而微恶寒，然必审其口干舌焦大渴而自汗者，可与知母同用。曰心下气逆，即《伤寒论》，气逆欲呕之互词；曰不能息，即《伤寒论》虚羸少气之互词；然必审其为解后里气虚而内热者，可与人参、竹叶、半夏、麦冬、甘草、粳米同用。腹中坚痛，阳明燥甚而坚，将至于胃实不大便之症。邪鬼者，阳明邪实，妄言妄见，或无故而生惊，若邪鬼附之，石膏清阳明之热，可以统治之。阳明之溃烂也。但石品见火则成锻石，今人畏其寒而 用，则大失其本来之性矣。

　　卷之四　下品

　　附子

　　气味辛、温，有大毒。主风寒咳逆邪气，温中，金疮，破症坚、积聚、血瘕，寒湿痿，拘挛，膝痛，不能行步。（以刀削去皮脐，每个剖作四块，用滚水微温泡三日，一日一换，去盐味，晒半燥，剖十六块，于铜器炒熟用之。近世以便煮之，非法也。）

　　陈修园曰：《素问》谓以毒药攻邪是回生妙手，后人立补养等法是模棱巧术，究竟攻其邪而正气复，是攻之即所以补之也。附子味辛气温，火性迅发，无所不到，故为回阳救逆第一品药。《本经》云：风寒咳逆邪气，是寒邪之逆于上焦也；寒湿痿 、拘挛、膝痛不能行步，是寒邪着于下焦筋骨也；症坚、积聚、血瘕，是寒气凝结，血滞于中也。考《大观本》，咳逆邪气句下，有“温中金疮”四字，以中寒得暖而温，血肉得暖而合也。大意上而心肺，下而肝肾，中而脾胃，以及血肉筋骨营卫，因寒湿而病者，无有不宜。即阳气不足，寒气内生，大汗、大泻、大喘、中风、卒倒等症，亦必仗此大气大力之品，方可挽回。此《本经》言外意也。

　　又曰：附子主寒湿，诸家俱能解到，而仲景用之，则化而不可知之谓神。且夫人之所以生者，阳也，亡阳则死。亡字分二字，一无方切，音忘，逃也，即《春秋传》出亡之义也；一微夫切，音无，无也，《论语》亡而为有，孟子问有余曰亡矣之义也。误药大汗不止为亡阳，如唐之幸蜀，仲景用四逆汤、真武汤等法以迎之；吐利厥冷为亡阳，如周之守府，仲景用通脉四逆汤、姜附汤以救之；且太阳之标阳外呈而发热，附子能使之交于少阴而热已。少阴之神机病，附子能使自下而上而脉生，周行通达而厥愈；合苦甘之芍、草而补虚，合苦淡之苓、芍而温固，元妙不能尽述。按其立法，与《本经》之说不同，岂仲景之创见欤？然《本经》谓“气味辛温有大毒”七字，仲景即于比悟出附子大功用。温得东方风木之气，而温之至则为热，《内经》所谓少阴之上，君火主之是也。辛为西方燥金之味，而辛之至则反润，《内经》所谓辛以润之是也。凡物性之偏处则毒，偏而至无可加处则大毒。因“大毒”二字，知附子之温为至极，辛为至极也。仲景用附子之温有二法：杂于苓、芍、甘草中，杂于地黄、泽泻中，如冬日可爱，补虚法也；佐以姜、桂之热，佐以麻、辛之雄，如夏日可畏，救阳法也。用附子之辛，亦有三法：桂枝附子汤、桂枝附子去桂加白术汤、甘草附子汤，辛燥以祛除风湿也；附子汤、芍药甘草附子汤，辛润以温补水藏也；若白通汤、通脉四逆汤，加人尿猪胆汁，则取西方秋收之气，保复元阳，则有大封大固之妙矣。后世虞天民、张景岳、亦极赞其功；然不能从《本经》中细绎其义，以阐发经方之妙，徒逞臆说以极赞之，反为蛇足矣。

　　卷之四　下品

　　半夏

　　气味辛、平，有毒。主伤寒寒热，心下坚，胸胀咳逆，头眩，咽喉肿痛，肠鸣，下气，止汗。

　　陈修园曰：半夏气平，禀天秋金之燥气，而入手太阴；味辛有毒，得地西方酷烈之味，而入手足阳明。辛则能开诸结，平则能降诸逆也。伤寒寒热、心下坚者，邪积于半表半里之间，其主之者，以其辛而能开也。胸胀咳逆、咽喉肿痛、头眩上气者，邪逆于巅顶胸膈之上，其主之者，以其平而能降也。鸣者，大肠受湿，则肠中切痛而鸣濯濯也；其主之者，以其辛平能燥湿也。又云止汗者，别着其辛中带涩之功也。仲景于小柴胡汤用之治寒热，泻心汤用之以治胸满肠鸣，少阴咽痛亦用之，《金匮》头眩亦用之，且呕者必加此味，大得其开结降逆之旨。用药悉遵《本经》，所以为医中之圣。

　　又曰：今人以半夏功专祛痰，概用白矾煮之，服者往往致吐，且致酸心少食，制法相沿之陋也。古人只用汤洗七次，去涎，今人畏其麻口，不敢从之。余每年收干半夏数十斤，洗去粗皮，以生姜汁、甘草水浸一日夜，洗净，又用河水浸三日，一日一换，滤起蒸熟，晒干切片，隔一年用之，甚效。此药盖是太阴、阳明、少阳之大药，祛痰却非专长。故仲景诸方加减，俱云呕者加半夏，痰多者加茯苓，末闻以痰多加半夏也。

　　卷之四　下品

　　大黄

　　气味苦、寒，无毒。主下淤血、血闭，寒热，破症瘕积聚、留饮宿食，荡涤肠胃，推陈致新，通利水谷，调中化食，安和五脏。

　　陈修园曰：大黄色正黄而臭香，得土之正气正色，故专主脾胃之病；其气味苦寒，故主下泄凡血淤而闭，则为寒热；腹中结块，有形可征曰症，可聚可散曰瘕；五脏为积，六腑为聚，以及留饮宿食，得大黄攻下，皆能已之。自“荡涤肠胃”下五句，是申明大黄之效。末一句是总结上四句，又大申大黄之奇效也。意谓人只知大黄荡涤肠胃，功在推陈，抑知推陈即所以致新乎？人知大黄通利水谷，功在化食，抑知化食即所以调中乎？且五脏皆禀气于胃，胃得大黄运化之力而安和，而五脏亦得安和矣，此《本经》所以有黄良之名也。（有生用者，有用清酒洗者。）

　　卷之四　下品

　　桃仁

　　气味苦、甘、平，无毒。主淤血、血闭、症瘕邪气，杀小虫。（双仁者，大毒。）

　　陈修园曰：桃仁气平为金气，味苦为大味，味甘为上味。所以泻多而补少者，以气平主降，味苦主泄，甘味之少，不能与之为敌也。

　　徐灵胎曰：桃得三月春和之气以生，而花色鲜明似血，故凡血郁血结之疾，不能调和畅达者，此能入于其中而和之散之。然其生血之功少，而去淤之功多者，何也？盖桃核本非血类，故不能有所补益。若淤瘕皆已败之血，非生气不能流通。桃之生气，皆在于仁，而味苦又能开泄，故能逐旧而不伤新也。

　　卷之四　下品

　　旋复花

　　气味咸、温，有小毒。主结气，胁下满，惊悸，除水，去五脏间寒热，补中益气。

　　陈修园曰：旋复花气温，禀风气而主散；味咸，得水味润下而 坚。味胜于气，故以味为主。唯其 坚，故结气胁下满等症，皆能已之；唯其润下，故停水惊悸，及五脏郁滞而生寒热等症，皆能已之。借咸降之力，上者下之，水气行，痰气消，而中焦自然受补矣。（《本经》名金沸草。《尔雅》名盗庚。七、八月开花，如金钱菊。相传叶上露水滴地即生。）

　　桔梗 气味辛、微温，有小毒。主胸胁痛如刀刺，腹满肠鸣幽幽，惊恐悸气。

　　张隐庵曰：桔梗治少阳之胁满，上焦之胸痹，中焦之腹满，下焦之肠鸣。又惊则气上，恐则气下，悸则动中，是桔梗为气分之药，上中下皆可治也。张元素不参经义，谓桔梗乃舟楫之药，载诸药而不沉。今人熟念在口，终身不忘，以元素杜撰之言为是，则《本经》几可废矣！医门豪杰之士，能明神农之《本经》、轩岐之《灵》《素》、仲祖之《论》《略》，则千百方书，皆为糟粕。设未能也，必为方书所囿，而蒙蔽一生矣。可畏哉！

　　卷之四　下品

　　葶苈

　　味辛寒。主症瘕、积聚、结气，（水饮所结之疾。）饮食寒热，破坚逐邪，（亦皆水气之疾。）通利水道。（肺气降则水道自通。）

　　徐灵胎曰：葶苈滑润而香，专泻肺气，肺为水源，故能泻肺，即能泻水，凡积聚寒热从水气来者，此药主之。

　　大黄之泻，从中焦始；葶苈之泻，从上焦始。故《伤寒论》中承气汤用大黄，而陷胸汤用葶苈也。

　　卷之四　下品

　　连翘

　　气味苦、平。主寒热，鼠 ，瘰 ，痈肿，恶疮，瘿瘤，结热，蛊毒。

　　卷之四　下品

　　夏枯草

　　气味苦、辛，寒。主寒热，瘰 ，鼠 ，头疮，破症，散瘿，结气，脚肿，湿痹，轻身。

　　卷之四　下品

　　代赭石

　　气味苦、寒。主鬼疰，贼风蛊毒，杀精物恶鬼，腹中毒邪气，女子赤沃漏下。

　　【述】代赭石气寒入肾，味苦无毒入心。肾为坎水，代赭气寒益肾，则肾水中一阳上升；心为离火，代赭味苦益心，则心火中一阴下降。水升火降，阴阳互藏其宅，而天地位矣。故鬼疰贼风精魅恶鬼，以及蛊毒腹中邪毒，皆可主之。肾主二便，心主血，血热则赤沃漏下，苦寒清心，心肾交，所以主女子赤沃漏下。仲景代赭旋复花汤，用之极少。后人昧其理而重用之，且赖之以镇纳诸气，皆荒经之过也！

　　本草附录

　　《别录》、《唐本草》、……

　　《别录》、《唐本草》、《拾遗》、《药性》、《海藏》、《蜀本》、《开宝》、《图经》、《日华》、《补遗》。

　　本草附录　《别录》、《唐本草》、……

　　何首乌

　　气味苦、温，无毒。主瘰 ，消痈肿，疗头面风疮，治五痔，止心痛，益血气，黑髭发，悦颜色。久服长筋骨，益精髓，延年不老。亦治妇人产后及带下诸疾。（《开宝》）

　　陈修园曰：后世增入药品，余多置之而弗论，唯何首乌于久疟久痢多取用之。盖疟少阳之邪也，久而不愈，少阳之气惯为疟邪所侮。俯首不敢与争，任其出入往来，绝无忌惮，纵旧邪已退，而新邪复乘虚入之，则为疟；纵新邪未入，而营卫不调之气，自袭于少阳之界亦为疟。首乌妙在直入少阳之经，其气甚雄，雄则足以折疟邪之势；其味甚涩，涩则足以堵疟邪之路。邪若未净者，佐以柴、苓、桔、半；邪若已净者，佐以参、术、 、归；一、二剂效矣。设初疟而即用之，则闭门逐寇，其害有不可胜言矣。久痢亦用之者，以上气欠陷，当于少阳求其生发之气也，亦以首乌之味最苦而涩，苦以坚其肾，涩以固其脱。宜温者与姜、附同用；宜凉者与芩、连同用；亦捷法也。此外，如疽疮五痔之病，则取其蔓延则通经络。瘰之病，则取其入少阳之经。精滑泄泻及崩漏之病，则取其涩以固脱。若谓首乌滋阴补肾，能乌须发，益气血，悦颜色，长筋骨，益精髓，延年，皆耳食之误也。凡物之能滋润者，必其脂液之多也；物之能补养者，必气味和也。试问：涩滞如首乌，何以能滋？苦劣如首乌，何以能补？今之医辈竟奉为补药上品者，盖惑于李时珍《纲目》不寒不燥，功居地黄之上之说也。余二十年来，目击受害者比比。以医为苍生之司命，不敢避好辩之名也。

　　本草附录　《别录》、《唐本草》、……

　　延胡索

　　气味辛、温，无毒。主破血，妇人月经不调，腹中结块，崩中淋露，产后诸血症，血晕，暴血冲上，因损下血，煮酒或酒磨服。（《开宝》）

　　本草附录　《别录》、《唐本草》、……

　　肉豆蔻

　　气味辛、温，无毒。主温中，消食止泄，治精冷，心腹胀痛，霍乱中恶，鬼气冷疰，呕沫冷气，小儿乳霍。（《开宝》）

　　本草附录　《别录》、《唐本草》、……

　　补骨脂

　　气味辛、温，无毒。主五劳七伤，风虚冷，骨髓伤败，肾冷精流，及妇人血气堕胎。（《开宝》）

　　陈修园曰：堕胎者，言其人素有堕胎之病，以此药治之，非谓以此药堕之也。上文主字，直贯至此。盖胎借脾气之长，借肾气之举，此药温补脾肾，所以大有固胎之功。数百年来，误以黄芩为安胎之品，遂疑温药碍胎，见《开宝》有“堕胎”二字，遽以堕字不作病情解，另作药功解，与上文不相连贯。李濒湖、汪 庵、叶天士辈因之，贻害千古。或问《本经》牛膝本文，亦有“堕胎”二字，岂非以堕字作药功解乎？曰彼顶“逐血气”句来，唯其善逐，所以善堕。古书错综变化，难与执一不通者道。

　　本草附录　《别录》、《唐本草》、……

　　白豆蔻

　　气味辛温，无毒。主积冷气，止吐逆反胃，消谷下气。（《开宝》）

　　本草附录　《别录》、《唐本草》、……

　　缩砂仁

　　气味辛、温、涩，无毒。主虚劳冷泻，宿食不消，赤白泄痢，腹中虚痛，下气。（《开宝》）

　　本草附录　《别录》、《唐本草》、……

　　郁金

　　气味苦、寒，无毒主血积，下气，生肌止血，破恶血，血淋，尿血，金疮。（《唐本草》）

　　陈修园曰：时医徇名有二误：一曰生脉散，因其有生脉二字，每用之以救脉脱，入咽少顷，脉未生而人已死矣。一曰郁金，因其命名为郁，往往取治于气郁之症，数服之后，郁末解，而血脱立至矣。医道不明，到处皆然，而江、浙、闽、粤尤其甚者。

　　本草附录　《别录》、《唐本草》、……

　　神曲

　　气味辛、甘、温，无毒。主化水谷宿食，症结积聚，健脾暖胃。（《药性》）

　　陈修园曰：凡曲 皆主化谷，谷积服此便消。或鼻中如闻酒香，药性所言主治，亦不外此。

　　症结积聚者，水谷之积久而成也。健脾暖胃者，化水谷之效也。除化水谷之外，并无他长。

　　今人以之常服，且云祛百病，怪甚！考造曲之法；六月六日，是六神聚会之曰，用白曲百斤，青蒿、苍耳、野蓼各自然汁三斤，杏仁研泥、赤小豆为末各三升，以配青龙、白虎、朱雀、元武、勾陈、 蛇六神，通和作饼，麻叶或楮叶包 ，如造酱黄法，待生黄衣，晒干收之。陈久者良。药用六种，以配六神聚会之日， 发黄衣作曲，故名六神曲。今人除去“六”字，只名神曲，任意加至数十味，无非克破之药，大伤元气，且有百草神曲，害人更甚！近日通行福建神曲，其方于六神本方中，去赤小豆，恶其易蛀，加五苓散料、平胃散料及麦芽，谷芽、使君子、榧子、大黄、黄芩、大腹皮、砂仁、白蔻、丁香、木香、藿香、香附、良姜、芍药、防风、秦艽、羌活、独活、川芎、苏叶、荆芥、防己、党参、茯苓、莱菔子、苡米、木通、茶叶、干姜、干葛、枳壳、山楂、槟榔、青皮、木瓜、薄荷、蝉蜕、桃仁、红花、三棱、莪术、郁金、葛蒲、柴胡、菊花等为末，制为方块，以草 发黄衣晒干。此方杂乱无序，误人匪浅，而竟盛行一时者，皆误信招牌上夸张等语。而惯以肥甘自奉之辈，单服此克化之品，未尝不通快一时，而损伤元气，人自不觉。若以入方，则古人之方，立法不苟，岂堪此杂乱之药，碍此碍彼乎？且以药末合五谷， 造发黄而为曲，只取其速于酿化，除消导之外，并无他长，何以统治百病？且表散之品，因 发而失其辛香之气；攻坚之品，以发而失其雄入之权。补养之药，气味中和，以 发而变为臭腐秽浊之物，伤脾妨胃，更不待言。明者自知。余临证二十年，而泉州一带，先救误服神曲之害者，十居其七。如感冒病，宜审经以发散，若服神曲，则里气以攻伐而虚，表邪随虚而入里矣。伤食新病，宜助胃以克化；伤食颇久，宜承气以攻下。若服神曲，则酿成甜酸秽腐之味，滞于中焦，漫无出路，则为恶心胀痛矣。吐泻是阴阳之不交，泄泻是水谷不分，赤白痢是湿热下注，噎隔是贲门干槁，翻胃是命门火衰，痰饮是水气泛溢，与神曲更无干涉；若误服之，轻则致重，重则致死，可不慎哉！（唯“范志”字号药品精，制法妙，余与吴先生名条光同年，因知其详。可恨市中多假其字号，宜细辨之。）

　　本草附录　《别录》、《唐本草》、……

　　藿香

　　气味辛、甘、温，无毒。主风水毒肿，去恶气，止霍乱，心腹痛。（《别录》）

　　本草附录　《别录》、《唐本草》、……

　　前胡

　　气味苦、微寒，无毒。主痰满，胸胁中痞，心腹结气，风头痛，去痰，下气，治伤寒寒热，推陈致新，明目益精。（《别录》）

　　本草附录　《别录》、《唐本草》、……

　　红花

　　气味辛、温，无毒。主产后血晕口噤，腹内恶血不尽绞痛，胎死腹中，并酒煮服。亦主蛊毒。（《开宝》）

　　本草附录　《别录》、《唐本草》、……

　　香附

　　气味甘、微寒，无毒。除胸中热，充皮毛。久服令人益气，长须眉。（《别录》）

　　本草附录　《别录》、《唐本草》、……

　　金樱子

　　气味甘、平，无毒。主脾泄下痢，止小便利，涩精气。久服令人耐寒轻身。

　　本草附录　《别录》、《唐本草》、……

　　茯神

　　气味甘、平，无毒。主辟不祥，疗风眩风虚，五劳口干，止惊悸，多恚怒，善忘，开心益智，安魂魄，养精神。（《别录》）

　　张隐庵曰：离松根而生者为茯苓，抱松根而生者为茯神，总以茯苓为胜。

　　茯苓皮、茯神木，后人收用，各有主治，然皆糟粕之药，并无精华之气，不足重也。

　　本草附录　《别录》、《唐本草》、……

　　丁香

　　气味辛、温，无毒。主温脾胃，止霍乱，壅胀，风毒诸种，齿疳 ，能发诸香。（《开宝》）

　　本草附录　《别录》、《唐本草》、……

　　蜀椒

　　气味辛、温，有毒。主邪气咳逆，温中，逐骨节皮肤死肌，寒湿痹痛，下气，久服头不白，轻身增年。（去闭口去目。椒目同巴豆、菖蒲、松脂、黄蜡为挺，纳耳中，治聋。）

　　本草附录　《别录》、《唐本草》、……

　　沉香

　　气味辛、微温，无毒。疗风水毒肿，去恶风。（《别录》）

　　本草附录　《别录》、《唐本草》、……

　　乌药

　　气味辛、温，无毒。主中恶心腹痛，蛊毒，疰忤鬼气，宿食不消，天行疫瘴，膀胱肾间冷气攻冲背膂，妇人血气，小儿腹中诸虫。（《拾遗》）

　　本草附录　《别录》、《唐本草》、……

　　琥珀

　　气味甘、平，无毒。主安五脏，定魂魄，杀精魅邪气，消淤血，通五淋。（《别录》）

　　本草附录　《别录》、《唐本草》、……

　　竹茹

　　气味甘、微寒，无毒。主呕 ，温气，寒热，吐血，崩中。（《别录》）

　　张隐庵曰：此以竹之脉络，而通人之脉络也。人身脉络不和，则吐逆为热矣。脉络不和，则或寒或热矣。充肤热肉澹渗皮毛之血，不循行于脉络，则上吐血而下崩中矣，竹茹通脉络，皆治之。

　　本草附录　《别录》、《唐本草》、……

　　竹沥

　　气味甘、大寒，无毒。疗暴中风，风痹，胸中大热，止烦闷，消渴，劳复。（《别录》）

　　本草附录　《别录》、《唐本草》、……

　　青皮

　　气味苦、辛、温，无毒。主气滞，下食，破积结及膈气。（《图经》）

　　本草附录　《别录》、《唐本草》、……

　　木瓜

　　气味酸、温，无毒。主湿痹香港脚，霍乱大吐下，转筋不止。（《别录》）

　　本草附录　《别录》、《唐本草》、……

　　枇杷叶

　　气味苦、平，无毒。主卒 不止，下气。（刷去毛。《别录》）

　　本草附录　《别录》、《唐本草》、……

　　龙眼肉

　　气味甘、平，无毒。主五脏邪气，安志，厌食，除蛊毒，去三虫。久服强身聪明，轻身不老，通神明。（《别录》）

　　本草附录　《别录》、《唐本草》、……

　　山楂子

　　气味酸、冷，无毒。煮汁服，止水痢。沐头洗身，治疮痒。

　　本草附录　《别录》、《唐本草》、……

　　小麦

　　气味甘、寒，无毒。主除客热，止烦渴咽燥，利小便，养肝气，止漏血吐血，令女人易孕。（《别录》）

　　本草附录　《别录》、《唐本草》、……

　　马料豆

　　气味甘、平，无毒。生研涂痈肿，煮汁杀鬼毒，止痛，久服令人身重。

　　本草附录　《别录》、《唐本草》、……

　　绿豆

　　气味甘、寒，无毒。主丹毒，烦热，风疹，药石发动热气奔豚。生研绞汁服，亦煮食，消肿下气，压热，解矾石之毒，用之勿去皮，令人小壅。（《开宝》）

　　本草附录　《别录》、《唐本草》、……

　　扁豆

　　气味甘、微温，无毒。主和中下气。（《别录》）

　　本草附录　《别录》、《唐本草》、……

　　谷芽

　　气味苦、温，无毒。主寒中，下气，除热。（《别录》）

　　陈修园曰：凡物逢春萌芽而渐生长，今取干谷透发其芽，更能达木气以制化脾土，故能消导米谷积滞。推之麦芽、黍芽、大豆黄卷，性皆相近。而麦春长夏成，尤得木火之气，凡怫郁致成膨胀等症，用之最妙。人但知其消谷，不知其疏肝，是犹称骥以力也。

　　本草附录　《别录》、《唐本草》、……

　　豆豉

　　气味苦、寒，无毒。主伤寒头痛寒热，瘴气恶毒，烦燥满闷，虚劳喘吸，两脚疼冷。

　　（《别录》）

　　本草附录　《别录》、《唐本草》、……

　　饴糖

　　气味甘、大温，无毒。主补虚气，止渴，去血。（《别录》）

　　本草附录　《别录》、《唐本草》、……

　　薄荷

　　气味辛、温，无毒。主贼风伤寒，发汗，恶气心腹胀满，霍乱，宿食不消，下气。益汁服，亦堪生食。（《唐本草》）

　　本草附录　《别录》、《唐本草》、……

　　香薷

　　气味辛、微温，无毒。主霍乱腹痛吐下，散水肿。（《别录》）

　　本草附录　《别录》、《唐本草》、……

　　白芥子

　　气味辛、温，无毒。发汗，主胸膈痰冷，上气，面目黄赤。醋研，敷射工毒。（《别录》）

　　本草附录　《别录》、《唐本草》、……

　　五灵脂

　　气味甘、温，无毒。主疗心腹冷气，小儿五疳，辟疫。治肠风，通利血脉，女子月闭。（酒研。）

　　本草附录　《别录》、《唐本草》、……

　　虎骨

　　气味辛、微温，无毒。主邪恶，杀鬼疰毒，止惊悸，治恶疮、鼠 。头骨尤良。（《别录》）

　　本草附录　《别录》、《唐本草》、……

　　小茴香

　　气味辛、温，无毒。主小儿气胀，霍乱呕逆，腹冷，不下食，两胁痞满。（《拾遗》）

　　本草附录　《别录》、《唐本草》、……

　　土茯苓

　　气味甘、淡、平，无毒。主治食之当谷不饥，调中止泄，健行不睡。（藏器）治拘挛骨痛，恶疮痈肿，解汞银朱毒。（时珍）

　　本草附录　《别录》、《唐本草》、……

　　萆

　　气味苦、平，无毒。主腰脊痛强，骨节风寒湿周痹，恶疮不瘳，热气。（《本经》）伤中，恚怒，阴痿失溺，老人五缓，关节老血。（《别录》）

　　本草附录　《别录》、《唐本草》、……

　　槟榔

　　气味苦、辛、涩、温，无毒。主消谷逐水，除痰癖，杀三虫，伏尸，疗寸白。（《别录》）

　　本草附录　《别录》、《唐本草》、……

　　牵牛子

　　气味苦、寒，有毒。主下气，疗脚满水胀，除风毒，利小便。（《别录》）

　　陈修园曰：大毒大破之药，不堪以疗内病。惟杨梅疮，或毒发周身，或结于一处，甚则阴器剥，鼻柱坏，囟溃不合，其病多从阴器而入，亦必使之从阴器而出也。法用牵牛研取头末，以土茯苓自然汁泛丸，又以烧 散为衣。每服一钱，生槐蕊四钱，以土茯苓汤送下，一日三服。服半月效。

　　本草附录　《别录》、《唐本草》、……

　　忍冬

　　气味甘、温，无毒。主寒热，身肿，久服轻身，长年益寿。（《别录》）

　　陈修园曰：气温得春气而入肝，味甘得土味而入胃。何以知入胃不入脾？以此物质轻味薄，偏走阳分，胃为阳土也。其主寒热者，忍冬延蔓善走，花开黄白二色，黄入营分，白入卫分，营卫调而寒热之病愈矣。其主身肿者，以风木之气伤于中土，内则病胀，外则病肿，昔人统名为蛊，取卦象山风之义。忍冬甘入胃，胃为艮土。（艮为山。）温入肝，肝为风木。（巽为风。）内能使土木合德，外能使营卫和谐，所以善治之也。久服长年益寿者，夸其安内调外之功也。至于疮毒肿毒等证，时医重其功，而《别录》反未言及者，以外科诸效，特疏风祛湿，调和营卫之余事耳。

　　本草附录　《别录》、《唐本草》、……

　　马兜铃

　　气味苦、寒，无毒。主肺热咳嗽，痰结喘促，血痔 疮。（《开宝》）

　　陈修园曰：气寒得水气入肾，味苦得火味入心，虽云无毒，而偏寒之性，多服必令吐利不止也。《内经》云：肺喜温而恶寒。若《开宝》所云肺热咳嗽，为绝少之症。所主咳嗽痰结喘促之症，与血痔 疮外症，同一施治，其为凉泻攻坚之性无疑。今人惑于钱乙补肺阿胶散一方，取用以治虚嗽，百服百死。

　　本草附录　《别录》、《唐本草》、……

　　钩藤

　　气味微寒，无毒。主小儿寒热，十二惊痫。（《别录》）

　　本草附录　《别录》、《唐本草》、……

　　人乳

　　气味甘、咸，平，无毒。主补五脏，令人肥白悦泽。（《别录》）

　　本草附录　《别录》、《唐本草》、……

　　小便

　　气味咸、寒，无毒。主疗寒热头痛，温气。童男者尤良。（《别录》）

　　按：虻虫、水蛭及芜花、大戟、甘遂等，不常用之药，集隘不能具载。柯韵伯抵当汤、十枣汤方论极妙，宜熟读之。

　　
