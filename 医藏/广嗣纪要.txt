　广嗣纪要　　（明）万全 撰

　　修德篇第一

　　寡欲篇第二

　　择配篇第三

　　调元篇第四

　　协期篇第五

　　转女为男法

　　护养胎元

　　食物所忌

　　调理胎疾

　　妊娠堕胎

　　妊娠漏胎

　　胎动不安

　　妊娠聚积附：鬼胎

　　妊娠恶阻

　　修德篇第一

　　卷之一

　　全尝著《广嗣纪要》，一曰修德，以积其庆；二曰寡欲，以全其真；三曰择配，以昌其后；四曰调元，以却其疾；五曰协期，以会其神。遵而行之，有子之道也。若山水之灵，祈祷之应。必有德无欲者，天地交感，志意潜通，可无子而获孔，释抱送之祥矣。否则，徼福于冥冥之中，其不为天地厌之者几希。

　　修德篇第一

　　巢氏云：夫人无子者，盖有三焉：一者坟墓不嗣；二者夫妇年命相克；三者夫疹妇病，皆令无子。若夫疹妇病，可以服药而后能有子。余者皆不可治也。密斋著修德积庆之铭曰：民之初生，宗祀攸系。不生不育，人道乃熄。天不弃人，惟人自弃。厥动匪彝，自求祸戾。无高不摧，无升不坠。盛衰相乘，四对之序。积善之家，庆流不匮。栽者培之，造化之秘。谨按人之乏嗣者，或气数将穷，脉络当绝；或娇奢已极，福泽少减；或残忍太甚，罪孽难逃。苟非省躬悔过，积功崇德，则不能转祸为福也。故曰：君子修之吉。

　　太上感应篇十种利益

　　一、收街市遗弃婴儿，请人看养。俟年十五，愿识认者，送归父母团圆。

　　二、每冬十一月，初三为始，收六十以上，十五以下乞丐、贫人，入本家养济院，每日给米一升，钱十五文，至来年十一月初三日，满一年，令其自便求趁。

　　三、普绝汤药，应验救人病苦。

　　四、施棺木，周给无力津送之家。

　　五、使女长大，不计身钱，量给衣资，听其适人。

　　六、专一戒杀，救护众生，遇有飞走物命，买赎放生。

　　七、每遇荒歉之年，其粮贵籴贱粜，赈济贫民。

　　八、应有寺观损坏者，修理之；圣像剥落者，为装饰之；或桥梁道路沟渠不通者，咸为治焉。

　　九、有远乡士夫，客旅流落者，酌量远近，以助裹粮而周急还乡。

　　十、居权司，凡遇冤枉，必与辨明。

　　密斋云：十种利益，如收养乞丐、贫人一条，惟公侯宰相之家得为之，不如遇有饥寒者即周急之。如施棺木一条，所济有限，不如见路旁之死人，暴露之枯骨，即请人掩埋之。如放禽兽一条，不可为例，恐有捉捕来求利者，未免反伤其生也。如贵籴贱粜一条，不如丰歉平粜，勿论贵贱。如修理寺观，装饰神像，必亲监视之，恐被欺罔虚报也。

　　昔东京有一焦公，三世无嫡嗣，遂为商旅，游玩名山，寻访至人，问其因果。及至京都，见一老僧，声清而远，目视精光，数与谈论，语言甚异。故就席而坐，僧曰：有何所论？焦曰：贫家三世无嫡嗣，奈何？僧曰：无嗣者有三：一、宗祖无德，自己无行；二、夫妇年命，恐犯禁忌；三、精神不守舍，妻妾血寒。焦公曰：自己无行，夫妇年命皆可受持，若妻妾血寒，有何法术？焦再拜告曰：愿闻一言。僧曰：不难。先修德，后修身，三年之后，可到五台山，当授异方。说毕，忽不见。焦自遇老僧之后，时时行方便，种种积阴功。遇人临难者，效观音之救苦。见物垂死者，体太上之好生。行恩布德，如此三年，竟往五台山，寻访老僧。数日不见，乃忽见行童，手持一书言曰：老师传语，大夫功成行满，回宅合药，志诚服之，富贵子孙，随念降生。焦公曰：但得嫡子定矣，何望贵子乎！于是生焦员外。后员外养子不肖，叹曰：有何损德如是？忽遇一道人云：汝有忧色，何不往五台山见老僧？焦氏顿首，遂往五台山，决其因果。至五台山不见老僧，只见行童曰：老师昨日言员外今日到山，故令行童相接也。再三传语，何必来问，但依父行，愚者自贤尔，后必生贤德子孙。焦氏曰：岂愚者反贤乎？行童曰：昔窦氏五子皆不全形，后引恩布德，皆拜科第。焦氏拜谢而归。

　　密斋云：修德莫如悔过，过而不悔，则累其德矣。祷之于天，不若反求诸己，反身不诚，则获罪于天矣，此无子之报应也。

　　《良方》论云：分野异域，则所产有多寡之宜；吉事有祥，则所梦亦各达其类。是故荆扬多女，雍冀多男。熊罴，男子之祥；虺蛇，女子之祥。是皆理之可推也。　

　　卷之二

　　寡欲篇第二

　　经曰：丈夫二八肾气盛，天癸至，精血溢泄，阴阳和，故能有子。女子二七而天癸至，任脉通，太冲脉盛，月事以时下，故有子。

　　仓公云：男子精盛以思室，女子血盛以怀妊。

　　密斋云：男女配匹，所以广胤嗣，续纲常也。厥系匪轻。求子之方，不可不讲。夫男子以精为主，女子以血为主，阴精溢泻而不竭，阴血时下而不愆，阴阳交畅，精血合凝，胚胎结而生育蕃矣。不然，阳衰不能下应乎阴，阴亏不能上从乎阳，阴阳抵牾，精血乖离，是以无子。昧者曾不知此，乃拂自然之理，谬为求息之术，方且推生克于五行，蕲补养于药石，以伪胜真，以人夺天，虽有子孕而不育，育而不寿者众矣。

　　《褚氏遗书》云：男子二八而阳精溢，女子二七而阴血滋，阳精阴血，皆饮食五味之实秀也。男子精未通而御女以通其精，则五体有不满之处，异日有难状之疾。阴以痿，而思色以降其精，则精不出，小便道涩而为淋。女子天癸既至，逾十年无男子合，则不调，未逾十年，思男子合亦不调。不调则旧血不出，新血妄行，虽合而难子。

　　师云：古人男子三十而后娶，女子二十而后嫁。正如褚氏之论，恐伤其精血也。故求子之道，男子贵清心寡欲以养其精，女子贵平心定意以养其血，何也？盖男子之形乐者，气必盈；志乐者，神必荡。不知安调则神易散，不知全形则盈易亏，其精常不足，不能至于溢而泄也。此男子所以贵清心寡欲养其精也。女子之性，偏急而难容，情媚悦而易感，难容则多怒而气逆，易感则多交而沥枯。气逆不行，血少不荣，则月事不以时也。此女子所以贵平心定气养其血也。

　　抑又论之，孟子曰：养心莫善于寡欲。寡欲者，尤男子之至要也。盖肾藏精，肝之脉，环于阴器而出其挺末。心不妄动则精常溢泄，肝实而阳道奋发矣。苟心慕少艾，纵欲无度则精竭，精竭则少而不多。精竭于内则阳衰于外，痿而不举，举而不坚，坚而不久。隐曲且不得，况欲输其精乎？是则肾肝俱损，不惟无子，而且有难状之疾矣。

　　《要略》曰：脉得诸芤动微紧，男子失精；女子梦交，桂枝龙骨牡蛎汤主之：桂枝　芍药　生姜各二两　甘草二两　大枣十二枚　龙骨　牡蛎各三两　水七升，煮取三升。

　　密斋云：此方乃固涩之剂，非镇心安神之药也。盖神者，精气之主也。神以御气，气以摄精，故人寤则神栖于心，寐则神栖于肾。心肾，神之舍也。昼之所为，夜之所梦，男子梦交而精泄，女子梦交而精出，是皆不知清心寡欲之道者也。斯人也，神不守舍，从欲而动，昼有所感，夜梦随之，心不摄念，肾不摄精，久而不已，遂成虚损。或有神气萎靡，念虑猖狂，风邪乘其虚，鬼气干其正，与妖魅交通者，是又难状之疾也（详见上卷）。辟邪丹宜，镇神镇精丹主之：人参一两　茯神一两　远志甘草水煮，去心，一两　柏子仁一两　酸枣仁去壳，一两　石菖蒲一两　白龙骨煅　牡蛎煅，各二两半　辰砂水飞，五钱，留一钱为衣以上共为末，炼蜜为丸，如弹子大，每服一丸，枣汤下。

　　丹溪曰：人受天地之气以生。天之阳气为气，地之阴气为血，故气常有余，血常不足。何以言之？男子十六而精通，女子十四而经行。是有形之后，犹有待于乳哺。水谷之养，阴气始成，而可与阳气为配，以能成人。而为人父母，古今必待三十、二十而后嫁娶，可见阴气之难于成。而古人之善于保养，则伸阳于肾，有补无泄，正是此意。又按《礼记》注曰：惟五十然后养阴者，有以加。《内经》曰：人年至四十，阴气自半，而起居衰矣。又曰：男子六十四而精绝，女子四十九而经断。夫以阴气之成，止供给得三十年之用，已先病矣。人之情欲无涯，此难成易败之阴气，若之何而可以纵欲也。

　　或曰：人在气交之中，今欲顺阴阳之理，而为摄养之法，如之何则可？曰：主闭藏者肾也，司疏泄者肝也，二脏皆有相火，而其系上属于心。心，君火也，为物所感则易于动，心动则相火翕然而随，虽不交会亦暗流而渗漏矣。所以圣贤只教人收心养性，其旨深矣。天地以五行更迭衰旺而成四时，人之五脏六腑亦应之而衰旺。四月属巳，五月属午，为火太旺，火为肺金之夫，火旺则金衰。六月属未，为土火旺，土为水之夫，土旺则水衰。况肾水尝借肺金为母，以辅助其不足。故《内经》谆谆然资其化源也。

　　古人以夏月必独宿而淡滋味，兢兢业业于爱护保养金水二脏，正嫌火土之旺耳。《内经》又曰：藏精者，春不病温。十月属亥，十一月属子，火气潜伏闭藏，以养其本然之真，而为来春升阳发生之本。若于此不恣欲以自戕，至春升之际，根本壮实，气不轻浮，焉有温热之病？夫夏月秋土之旺，冬月火气之伏，此论一年之虚耳。若上弦前、下弦后，月廓空，亦为一月之虚。大风大雾，虹霓飞雹，暴寒暴热，日月薄蚀，忧愁忿怒，惊恐悲哀，醉饱劳倦，谋虑勤勤，又皆为一日之虚。若病患初退，疮痍正作，尤不止一日之虚。今人多有春末夏初患头痛脚软，食少体弱。仲景论春夏剧，秋冬差而脉弦大者，正世俗所谓注夏病是也。若犯四者之虚，似难免此。夫当壮年，便有老态，仰事俯育，一切隳废，兴言至此，深可惊叹。古人谓不可晃欲，使心不乱。夫以温柔之感于体，声音之感于耳，颜色之感于目，馨香之感于鼻，谁是铁心汉不为动扰？善养生者，于此五个月出居于外，苟值一月之虚，一月之虚亦宜暂远帷幕，各自珍重，保全天和，庶可以滋助化源，水得所养，阴无亏欠，与阳相平。然后阳得所附而无损越之变，遂成天地相交之泰，何病之可言？

　　按丹溪此论四者之虚，尤求子者之当谨也。

　　密斋云：男精女血，难成而易败。如此，夫以易败之阴，从以无穷之欲，败而又败，故男不待八八、女不待七七而早衰矣。尝见男子近女一宿数度，初则精，次则清水，其后则是血，败之甚矣！女子之血谓之七损，上为乳汁，下为月经，交合浸淫之水与夫漏浊、崩中、带下之物，皆身中之血也。加以生育之多，岂不败而又败哉？此求子之道，男子当益其精，女子当益其血，节之以礼，交之以时，不可纵也。

　　《色欲箴》云：

　　惟人之生，与天地参，

　　乾道成男，坤道成女，

　　配为夫妇，生育攸寄。

　　血气方刚，惟其时矣。

　　成之以礼，接之以时。

　　父子之亲，其要在兹。

　　眷被昧者，徇情纵欲。

　　惟恐不及，济以燥毒。

　　气阳血阴，人身之神，

　　阴平阳秘，我体长春。

　　血气几何，而不自惜，

　　我之所生，翻为我贼。

　　女之耽兮，其欲实多，

　　闺房之肃，门庭之和。

　　士之耽兮，其家自废，

　　既丧厥德，此身亦瘁。

　　远彼帷薄，放心乃收。

　　饮食甘美，身安病瘳。

　　密斋作箴曰：不孝之大，罪在无子。配匹之际，以续宗祀。时操井臼，常待衽席。尤物移人，勿被所迷。苟或贪恋，纵欲惟危。匪嗣之求，为身之厉，火盛水衰，形槁色弊，膏盲既入，箕篓何袭？覆宗殒命，悔之无及。

　　茭山云：形者，精神之舍宇也。气血者，精神之父母也。所以男子养其气以输其精，积精以全其神。人身赖以此为根蒂，盖欲恬澹怡养。古云毋耗我气，无劳我神，毋伤我血，毋摇我精，可以为守精神者矣。今人但知养其外，不知养其内。养其外者，养其口体也，但知以酒肉为滋补，以佚欲为舒情，绝不知守精神育子之法，似乎经云以酒为浆，以妄为常者矣。是故多病无子，或生而多夭。古人养其内者，养其心肾也。不妄作劳，年跻百岁，故病少多寿也。今世无子者，多娶幼妾，或寒经而不调，或沸腾而多病，所以未成先伤，未结先坏，精血愈耗，神气愈怯，故无子，或生而多夭也。且人身精神有限，安得用度无穷？须当修省积精，以养天真；寡欲情而益眉寿。如此则惜精爱身，有子有寿，其妙何如耶？

　　《左传》晋平有病，求医于秦，秦伯使医和视之。曰：疾不可为，是谓近女色，疾如蛊，非鬼非食，或以丧志，良臣将死，天命不佑。公曰：女不可近乎？对曰：节之。淫生六疾。六气曰阴、阳、风、雨、晦、明也，分为四时，序为五节，过则为灾，阴淫寒疾，阳淫热疾，风淫末疾，雨淫湿疾，晦淫惑疾，明淫心疾。女，阴物而晦，时淫则生内热惑蛊之疾。今君不节不时，能无及此乎？按医和所谓不节不时，不能寡欲者也。　

　　卷之三

　　择配篇第三

　　择配之道，莫善于卜。人谋鬼谋，再三则渎。文定厥祥，克昌姬。攘公之，十年有臭。或有于姜，或丧其妇。筮短龟长，从长是福。《曲礼?昏义》，钦哉三复。

　　《要略》曰：男子脉浮弱而涩，为无子，精气清冷。

　　《脉经》曰：妇人少腹冷，恶寒久，年少者得之，为无子。

　　脉微而涩，此为居经，三月一来。年少得此，为无子，中年得此，为绝产。

　　肥人脉细，胞有寒，故令少子。

　　密斋云：按丈夫无子者，妻妾之多何益？妻之无子，必用妾也。人之娶妾，不可不择，观其相，决之于卜。命不足信，盖有假装年月以欺人者。勿择其美，有美者必有恶。如叔向之母，论夏姬之女是也。勿择其族类，芝草无根，醴泉无源也。

　　《褚氏遗书》云：建平王妃姬等皆丽而无子，择良家女未笄者入御，又无子。问曰：求男有道乎？澄对之曰：合男女必当其年，男虽十六而精通，必三十而娶；女虽十四而天癸至，必二十而嫁。皆欲阴阳气血完实，而后交合，则交而有孕，孕而育，育而为子，坚壮强寿。今未笄之女，天癸始至，已近男色，阴气早泄，未完而伤，未实而动，是以交而不孕，孕而不育，育而子厄不寿，此王之所以无子也。妇人有所产皆女者，有所产皆男者，大王诚能访求多男妇人，谋置宫府，有男之道也。王曰：善。未再期生六男。夫老阳遇少阴，老阴遇少阳，亦有子之道也。

　　密斋按：《易》曰，枯杨生，老夫得其女妻。枯杨者，老阳之象也。老夫之年，虽过八八之数，受气独厚，天真不匮，故遇少阴，乃能有子，如枯杨之复生梯也。若云老阴遇少阳，此枯杨生华之象。故《易》曰：老妇士夫亦可丑也。

　　《左传》晋书向，欲娶于申公巫臣氏。其母曰：子灵之妻，杀三夫，一君一子而亡国两卿矣，可无惩乎？吾闻之甚美必有甚恶。是郑穆少妃姚子之子、子貉之妹也，子貉早死无后，而钟美于是，必将以是大有败也。昔有仍氏生女，发黑而甚美，先可以鉴，名曰玄妻，乐正后夔取之，生伯封，实有豕心，贪婪无餍，忿戾无期，谓之封豕，有穷后羿灭之，夔是以不祀，且三代之亡，共子之废，皆是物也。汝何以为哉？夫有尤物，足以移人，苟非德义，则必有祸。

　　某按叔向之母云：甚美必有甚恶。又云：夫有尤物，足以移人，苟非德义，则必有祸。信哉言乎！尝见人有美妻妾者，胎孕未成，形体先坏，身且不保，安望子耶？

　　昔密康公游于泾水，获三女以归。其母戒之曰：吾闻兽三为群，人三为众，女三为壑，汝小邦德微，不能享，当献与王。康公不听，竟以亡国。

　　密斋著箴曰：人有恒言，子生，众母宠人太多，恐非其福。夫也不良，贱黄贵绿。妻有偏心，终朝反目。妾婢失防，中篝之辱，设有遗孽，易姓乱族。克偕伉俪，自有嗣续。

　　梁＃年三十未有子，欲出其妻。商瞿曰：吾恐子自晚年耳，未必妻之过。从之，后二年果有子。

　　袁韶父为郡吏，夫妇俱近五十无子，其妻资遣之往临安买妾。既得妾，乃官家女也，即送还之。遂独归，妻问妾安在，告以故，且曰：吾思之，无子命也，我与汝夫妇年久，若有子，汝岂不育，必待他妇人乃育哉？妻亦喜曰：君设心若此，必当有后。明年生韶，既长，为参政知事。

　　齐冯勤之父，自耻短陋，恐子孙类也，为子孙娶长大之妻。乡里有女长而陋，相言其贵，娶之而生勤，长八尺，仕至尚书。

　　《金丹节要》云：骨肉莹光，精神纯实，有花堪用，五种不宜：

　　一曰螺，阴户外纹如螺蛳样旋入内。

　　二曰文，阴户小如箸头大，只可通，难交合，名曰石女。

　　三曰鼓，花头绷急似无孔。

　　四曰角，花头尖削似角。

　　五曰脉，或经脉未及十四岁而先来，或十五六而始至，或不调，或全无。

　　此五种无花之器，不能配合太阳，焉能结仙胎也哉。

　　男子亦有五种病：

　　一曰生，原身细小，曾不举发。

　　二曰犍，外肾只有一子，或全无者。

　　三曰变，未至十六其精自行，或中年多有白浊。

　　四曰半，二窍俱有，俗谓二仪子也。

　　五曰妒，妒者忌也，阴毒不良。

　　男有此五病，不能配合太阴，乏其后嗣也。　

　　卷之四

　　调元篇第四

　　丹溪云：无子之因，多起于父气之不足，岂可归罪于母血之虚寒？况母血之病，奚止虚与寒而已哉？然古人治妇人无子，惟秦桂丸一方，其性热，其辞确，今之欲得子者，率皆朋之无疑。夫求子于阴血，何至轻用热剂耶。

　　刘宗厚云：妇人无子，多因经血不调，或阴虚血少，积聚痰气嗜欲等致种种不同，奚止虚与寒而已哉？然经寒者亦有之，但不可例为常法耳。是以先生论此，戒后人不得病机之的者，斯药勿妄行也。况无子之因，亦岂止于妇室哉？如东垣云：李叔和自中年以来生一子，至一岁之后，身生红丝瘤不救，后三四子，三岁皆病瘤而死，何缘至此疾？翌日思之。谓曰：汝乃肾中伏火，精气中多有红丝，以气相传，生子故有此病，俗名胎瘤是也。汝试视之。果如其言。遂以滋肾丸数服，以泄肾中火邪，补真阴不足，忌酒辛热之物，其妻与六味地黄丸以养其阴血，受胎五月之后，以条芩、白术二味作散，啖五七服。后生子至三岁，前症不复发，今已年壮。

　　密斋著《痘疹心要》论胎毒云：人之生也，受气于父，成形于母。胎毒之胎，父亦有之，未可专归于母也。观东垣论李叔和之子红丝瘤之病，丹溪论郑宪史之子得淋病，皆其父之胎毒也。故一治其父，一治其子，悉用泻火解毒之药以获元吉。今之求嗣者，不知滋养真阴之旨，喜服辛燥之药，以致阳火蕴隆，阴水干涸，祸及其身，岂止胎毒胎于子也哉郑宪史子淋病见前《调经论》。东垣滋肾丸，治下焦伏火，阴虚脚痛无力，阴痿无子：黄柏酒洗，焙　知母酒洗，焙，各一两　肉桂二钱上末，水丸，如梧桐子大，每七八十丸至百丸，食前百沸汤下。褚氏云：凡子形肖父母者，以其精血尝于父母之身，无所不历也。是以父一肢之废，则子一肢亦肖其父；母一目亏，则子一目亦肖其母。

　　愚按男精女血，混合成胎，子形之肖于父母者，其原因有所自矣。然则求子者，男当益其精而节其欲，使阳道之常健，女当养其血而平其气，使月事以时下，交相培养，有子之道也。

　　又云：父少母老，产女必羸；母壮父衰，生男必弱。古之良工治病首察乎此，补羸女则养血壮脾，补弱男则养脾绝色。羸女宜及时而嫁，弱男宜待壮而婚。

　　愚按此言弱男羸女补养之法，诚求子之所当讲求者也。盖男强女壮，精溢而盛，自然有子，何须补益？惟男之弱者，精常不足，当补肾以益其精；女之羸者，血常不足，当补脾以益其血。补肾宜六味地黄汤，精寒加五味子、熟附子。补脾宜参苓白术散，血少加归、芎。又著箴曰：男精充盈，阴血时行，阳变阴合，旺胎妙凝。男益其精，女调其经，乃能有子，螽斯振振。羸男亏阳，弱女亏阴，虽交不孕，虽孕不成。调养之法，上工所明，不遇其良，反成其疹。

　　茭山云：或有感而不生，或有感而孕，孕而多堕，其意何也？感而不生者，男子精盛之时，女子阴血不足，犹若老阴得其少阳，枯杨生华，种子下硗田之中，故不发生。又有男子精冷如冰，精清如水，虽女阴血纵横，而终身亦无子矣。感而易孕者，女子血盛，男子精虽不足，犹若老阳得其少阴，枯杨生梯，种子下于肥田之中，故生而秀实也。孕而多堕者，男子贪淫无度，女子好欲性偏，兼以喜食辛酸热物，暴损冲任，故有堕胎之患。

　　孙都宪淮海公，年四十未有嫡嗣，尝向密斋广嗣之道，且语其故。密斋告曰：男女媾精，万物化生。夫男子阳道之坚强，女子月事之时下，应期交接，妙合而凝，未有不成孕育者矣。然男子阳道之不强者，由于肝肾之气不足也。肾者作强之官，肝者罢极之本。肝之罢极，由于肾之强作也，故阴痿而不起不固者，筋气未至也。肝主筋，肝虚则筋气不足矣。阴起而不坚不振者，骨气未至也。肾主骨，肾虚则骨气不足矣。又有交接之时，其精易泄，流而不射，散而不聚，冷而不热者，此神内乱，心气不足也。凡有此者，各随其脏气不足而补之。在肝则益其肝，如当归、牛膝、续断、巴戟之类。在肾则益其肾，如熟地黄、苁蓉、杜仲之类。在心则益其心，如五味、益智、破故纸之类。再用枸杞子、菟丝子、柏子仁以生其精，使不至于易亏；山茱萸、山药、芡实以固其精，使不至于易泄，修合而服之，其药勿杂，其交勿频，其动以正，其接以时。则熊罴之梦，麒麟之子，可计日而待矣。命其方曰螽斯丸：当归　牛膝　续断　巴戟　苁蓉　杜仲姜丝炒　菟丝酒蒸　枸杞子　山萸肉　芡实　山药　柏子仁各一两　熟地黄二两　益智去壳　破故纸黑麻油炒　五味子各半两上十六味，各制研末，秤定和匀，炼蜜为丸，如梧桐子大，每五十丸，空心食前酒下。

　　公又问，女子月事或前或后，或多或少无定期者，何以调之？密斋曰：此神思之病，无以法治也。公曰：何故？曰：宠多而爱不周，念深而幸不到，是以神思不舒也。以身事人，而其性多傲，以色悦人而其心多忌，故难调也。公曰：据此意思制方，平其气，养其血，开其郁，宜无不可？曰：谨如教。乃进调元丸方，用香附子、川芎、陈皮以开郁顺气，白术以补脾利滞血，当归以养心生新血。又以治其二阳发心脾之疾。香附子醋浸，春五夏三秋七冬十，捶极烂，晒干，研为细末，以十两余醋作糊，一斤　当归　川芎　白术　陈皮各五两五味各为极细末，浸药余醋煮面糊为丸，如梧桐子大，每五十丸，空心食前酒下。不饮酒，小茴汤下。

　　密斋尝见男子阴痿者，多致无子，不可不虑也。惟其求嗣之急，易为庸医之惑，或以附子、石床脂为内补，或以蟾酥、哈芙蓉为外助，阳事未兴，内热已作，玉茎虽劲，顽木无用，以致终身无子者，或有妖殁之惨者。吾见此辈无辜而受医药之害，乃遍动诸方，无越此者，出以示人，命曰壮阳丹：熟地黄四两　巴戟（去心）　破故纸炒　各二两　仙灵脾一两　桑螵蛸真者盐焙　阳起石煅，别研，水飞，各半两上六味，合阴之数，研末，炼蜜丸，如梧桐子大，每三十丸，空心如一服，温酒下。不可持此自恣也，戒之。

　　有人误服壮阳辛燥之剂，鼓动命门之火，煎熬北海之水，以致邪火妄动，真水渐涸，失其养生之道，去死不远矣。治此之法，曰滋水之主，以制阳光。肾者，水之主也，肺者，水之化源也。肾苦燥，急食辛以润之，辛者，肺金之味也。滋其真水之化源，以制其邪火之亢甚，阳光既伏，真水自主，补阴丸主之：黄柏盐水炒，四两　知毋酒洗，四两　熟地黄酒蒸焙，六两　天门冬焙，三两各勿犯铁，各取末和匀炼蜜为丸，如梧桐子大，每五十丸，空心食前百沸汤下。

　　制方，古云：肾苦燥，知母之辛寒以润之；肾欲坚，黄柏之苦寒以坚之。熟地黄之苦甘寒，以补肾之虚；天门冬之甘寒，以补肺、滋肾水之化源，所谓虚则补其母也。

　　丹溪曰：妇人无子者，多因血少不能摄精。俗医悉谓子宫虚冷，投以辛热之药，煎熬脏腑，血气沸腾，祸不旋踵。或服艾者，不知艾性至热，入火灸则下行，入服药则上行，多服则致毒，咎将谁归？

　　若是肥盛妇人，禀赋甚厚，恣于酒食之人，经水不调，不能成胎，谓之躯脂满溢，闭塞子宫。宜行湿燥痰，用南星、半夏、苍术、台芎、防风、羌活、滑石，或导痰汤之类。

　　密斋云：肥盛妇人无子者，宜服苍附导痰丸：苍术制，二两　香附童便浸，二两　陈皮去白，两半　南星炮，另制　枳壳麸炒　半夏各一两　川芎一两　滑石飞，四两　白茯一两半　神曲炒，一两。上十味，共末，姜汁浸蒸饼丸，梧桐子大，淡姜汤下。

　　若是怯瘦性急之人，经水不调，不能成胎，谓之子宫干涩无血，不能摄受精气，宜凉血降火，或四物汤加香附、柴胡、黄芩养血养阴等药。

　　东恒有六味地黄丸，以补妇人阴血之不足，无子服之，能有胎孕。

　　仁斋云：人之夫妇，犹天地然。天地阴阳和而后万物生。夫妇之道，阴阳和而后男女生，是故欲求嗣者，先须调其妇之经脉，经脉既调，则气血和平，气血和平则百病不生，而乐乎有子矣。

　　古庵云：妇人无子之因，或经不匀，或血不足，或有疾病，或交不时，四者而已。调其精而补其血，去其病而节其欲，夫如是则经调血足，无病而交有时，岂有不妊娠者乎？虽然人之后嗣系乎天命，抑或人事之未尽者，可不究其心欤？

　　愚按妇人无子，或经水不调，自有调经之方，血不足者，莫如六味地黄丸；素有疾病者，莫如补脾参苓白术散。若夫子宫虚寒者，不可不讲，苟执勿用热药之禁，所谓执中无权，犹执一也。今采韩飞霞女金丹、杨仁斋艾附暖宫丸二方于后，以备治虚寒者之用也。韩飞霞女金丹可代诜诜丸：白术　当归　川芎　赤石脂　藁本　人参　白薇　丹皮　玄胡索　白芷　桂心　白芍　没药　白茯苓　甘草各一两上十五味，除赤石脂、没药另研，余以醇酒浸三日，焙干为末，足数十五两；香附子十五两，以米醋浸三日，略炒，为细末，足十五两。共十六味，为末，重罗和匀，炼蜜为丸，如弹子大，磁银器封收。每取七丸，空心鸡未鸣时服一丸，以清茶灌漱咽喉后细嚼，以温酒或白汤下，咸物干果压之。服至四十九丸为一剂，以癸水调匀，受胎为度。胎中三日一丸，百日止，尽人事而不育者天也。

　　仁斋艾附暖宫丸，兼治带下白浊：香附俱要各时采者，用醋五斤，以瓦罐煮一昼夜，捣烂，分作饼，慢火焙干，六两　艾叶去艾根，三两　吴茱萸去枝根　川芎　白芍炒　黄芪各二两　当归三两　续断一两半　生地黄一两　官桂五钱。共为细末，上好米醋糊丸，梧桐子大。每五七十丸，淡醋汤食远下。修合宜壬子日，或天德合月德合日益后续断生气日，精选药材，至诚合造精用经验。

　　凡妇人服药，更戒恼怒，勿食生冷。男子亦要保养精神，戒夜酒，谨慎经期，循素女房中之论无不效。见《素女论?下》。

　　梁武平齐获侍儿十余，郄后愤恚成疾。左右曰：《山海经》云：为膳可疗，使不忌。郄茹之妒减半。

　　附：养肾种子方

　　枸杞子用好水酒浸，晒干，研细末，不用火炒，忌铁器，六两　菟丝子用好水酒浸，浸满日数毕，末日七蒸七晒，如干了，少用酒拌湿，蒸之，研成饼则烂矣，忌铁器，六钱　熟地黄用好水酒浸，浸毕，用竹刀薄切，晒干研末，忌铁器，三两　干山药不必制，研碎，忌铁器，六两　白茯苓用好水酒浸，去粗皮，研细末，忌铁器，晒干，用竹刀切之，六两　当归用好水酒浸，竹刀切，晒干，研碎，忌铁器，三两　川芎去粗皮，好水酒浸，竹刀切，晒干，研碎，忌铁器，三两　苍术米泔水浸，用竹刀切，晒干，研碎，忌铁器，六两　肉苁蓉好水酒浸，去麟甲，竹刀切，晒干，研碎，忌铁器，六两　小茴香用盐一酒蛊，拌抄黄色，去盐，细研，用瓦锅炒，六两　何首乌用黑豆二三升，将一半放罐底，置首乌于其中，仍将一半豆放其上，着水煮一日，去豆浸之，竹刀薄切，晒干，细研，忌铁器，六两　甘草去粗皮，研碎，用蜜，瓦锅炒，十二两　川椒去子，瓦锅炒黄色，先用黄土细捶，铺在地上，用纸二层置土上，将炒椒在纸上，以瓦盆盖着，去火毒，十二两

　　上十三味，冬天浸七日，秋天浸五日，夏天三日，俱用竹刀薄切，晒干，研细，忌一切铁器，炼蜜为丸，如梧桐子大。不拘时，每服五六十丸，或酒，或滚白水，或盐汤送下。忌豆腐、鹿肉二事。年过六十者，加人参一两、沉香一两。

　　附：血余固本九阳丹

　　血余选黑者，不拘男女，用皂荚煎汤洗净，清水漂过，入口无油垢气为度，晒干，置大锅内，用红川椒去梗目，与发层铺上，用小锅盖定，盐泥秘塞上，锅底上用重石压之，先用武火煅炼一柱香，后用文火半柱香，以青烟去净，无气息为度，冷定取出，研末，双绢筛过，一斤　何首乌赤者、白者，先用米泔水浸，竹刀刮去皮，各八两　淮山药共何首乌去皮，竹刀切成片，用黑豆二升，上下铺盖，蒸熟晒干，八两赤茯苓去皮，牛乳浸一日夜，八两　白茯苓人乳浸一日夜，四两　破故纸酒拌，砂锅炒，以香为度，四两　菟丝子人乳一碗，酒半碗，浸一夕，饭锅上隔布蒸熟，晒干，微炒，研为末，四两　枸杞子去蒂梗，酒拌，蒸熟，四两　生地黄酒蒸，半斤　苍术去皮，为末，半斤　熟地黄酒蒸，半斤　龟板酥油炙，半斤　当归去尾酒浸，四两　牛膝酒浸，黑豆蒸，四两

　　以上各药，末，炼蜜为丸，如梧桐子大，每服五六十丸，药酒送下。

　　药酒方：

　　当归　生地黄　五加皮　川芎　芍药　枸杞子以上各二两　核桃肉一两　砂仁五钱　黄柏一两　小红枣二百个用无灰白酒三十六斤，内分五斤入药装坛内密封，隔汤煮之，冷定去渣，入前酒密封用。

　　附：乌须种子方八制茯苓丸

　　治一切虚损，男子壮筋骨，生心血，乌须发，明目固精；女人滋颜色，暖子宫，调经气。白茯苓须皮光结实者，去皮，打碎如枣核大，分为八制，二斤半　黄芪切片，水六盅，煎三盅，煮茯苓一分，干为度，六两　肉苁蓉酒洗，去筋，水六盅，煎三盅，煮茯苓如前，四两　人参水五盅，煎三盅，煮茯苓如前，六钱　甘枸杞水八盅，煎三盅，煮茯苓如前，六两　破故纸水八盅，煎三盅，煮茯苓如前，五两　何首乌用黑豆一斤，煎水三斤，浸首乌，春秋二日，夏一日，冬三日，将浸过首乌豆汁煮茯苓如前，半斤，　秋石水三盅化开，煮茯苓如前，四两　人乳煮茯苓如前，半斤将制过茯苓总入石臼内捣为细末，用米筛筛过，上甑蒸热，众手为丸，如梧桐子大。生子者，每日早晚一服，每服四十丸，汤送下，乌须明目用滚白汤送下。忌烧酒、犬肉。

　　一修合须用平定开成，生气续世，黄道吉日。先一日午时将诸药煎制，煮茯苓，捣末，待次日子时完成，微火烘干，不见风日，忌孝服、妇人、鸡犬，并四废、六不成日。

　　以上三方，本集不载，系附入。　

　　卷之五

　　协期篇第五

　　种子歌云：三十时中两日半，二十八九君须算。落红满地是佳期，经水过时空霍乱。霍乱之后枉费功，树头树底觅残红。但解开花能结子，何愁丹桂不成丛。

　　仁斋云：此盖妇人月经方绝，金水才生，此时子宫正开，乃受精结胎之候，妙合太和之时，过此佳期，则子宫闭而不受胎矣。然男女之分，各有要妙存焉。如月候方绝，一日三日五日交会者成男，二日四日六日交会者成女，过此则不孕矣。

　　诀曰：何为种子法？经里问缘由。昨日红花谢，今朝是对周，蓝田种白玉，子午叙绸缪。三五成丹桂，三四白梅抽。此言经水未行之时，血海正满，子宫未开，不能受精以成其娠。经水既行，则子宫开，血海净，斯能受其精矣。昨日，谓两日半后也。子午，谓阴阳初动之始，即复二卦，非二时也。经止后，一日三日五日得奇数，是为阳，必生男，故曰丹桂成；二日四日六日得偶数，是为阴，必生女，故曰白梅抽。七日之后，子宫复闭，不成娠矣。

　　玉湖须浅泛，重载却成忧。

　　阴血先参聚，阳精向后流。

　　血开包玉露，平步到瀛洲。

　　浅泛者，即《素女论》所谓九浅一深之法也。盖男女交媾，浅则女美，深则女伤，故云重载即成忧也。阴血先聚，阳精后冲，则血开裹精而成男；阳精先至，阴血后参，则精开裹血而成女，即《断易天玄赋》所谓“阳包阴则桂庭添秀，阴包阳则桃洞得仙”也。

　　从斯相暂别，牛女隔河游。

　　二月花开发，方知喜气优。

　　好事当传与，谗言莫妄绸。

　　此言种子之后，男子别寝，不可再交，盖精血初凝，恐再冲击也。故古者，妇人有娠，即居侧室，以养其胎气也。二月，即次月也，前月经行，协期种玉，次月经断，真有娠矣。当此之时，胎教之法，不可不讲，故常使之听美言，见好事，闻诗书，操弓矢。淫声邪色，不可令其视闻也。

　　密斋箴曰：月事初下，谓之红铅。三十时足，佳期不愆。旧污既去，新癸未生。子宫正开，玉种蓝田。阳道刚健，交接勿烦。勿令气忤，必使情欢。阳偶阴和，雨顺风恬。芳花结子，丹桂森森。

　　种子须得天月二德，天月德合，三合六合。益后续世。日吉：正月丁壬丙辛，建成收开闭；二月申巳甲己，建平定危成；三月丁壬，建执成收开；四月辛丙庚乙，建平满成开；五月亥寅丙辛，建成收除；六月甲己，建除满成闭；七月癸戊丁壬，建危成收；八月寅亥庚乙，建危成除；九月丙辛，建执破危成；十月乙庚甲己，建平成闭；十一月巳甲丁壬，建除执破成；十二月庚乙，建成开闭外建成开闭俱合天喜、六合益后续世在内。

　　《巢氏病源》云：三阳所会则生男，三阴所会则生女。葛洪《肘后方》云：男从父气，女从母气。《圣济经》云：天之德，地之气，阴阳之至，和相为流，薄于一体，因气而左动则属阳，阳资之则成男，因气而右动则属阴，阴资之则成女，乾道成男，坤道成女，此男女别也。

　　丹溪曰：成胎以精血之后先分男女者，褚澄之论，愚窃惑焉。复阅李东垣之方，有曰：经水断后一二日，血海始净，精胜其血，感者成男；四五日以后，血脉已旺，精不胜血，感者成女，此确论也。《易》曰：乾道成男，坤道成女。夫乾坤，阴阳之情性也；左右，阴阳之道路也；男女，阴阳之仪象也。父精母血，因感而会，精之施也，血能摄精，精成其孕，此万物资始于乾元也。成其胞，此万物资生于坤元也。阴阳交媾，胎孕乃凝，所藏之处，名曰子宫，一系在上，上有两岐，一达于左，一达于右。精胜其血，则阳为之主，受气于左子宫而男形成。精不胜血，则阴为之主，受气于右子宫而女形成矣。

　　或曰：分男分女，吾知之矣。男不可为父，女不可为母，与男女之兼形者，又何如分之耶？予曰：男不可为父，得阳气之亏者也；女不可为母，得阴气之塞者也。兼形者，由阴为驳气所乘而成，其类不一，以女函男有二：一则遇男为妻，遇女为夫；一则可妻而不可夫。其有具男之全者，此又驳之甚者也。

　　或曰：驳气所乘，独见于阴，而所乘之形，又若是之不同何耶？予曰：阴体虚，驳气易于乘也。驳气所乘，阴阳相混，无所为主，不可属左，不可属右，受气于两岐间，随所得驳气之轻重而成形。故所兼之成形，有不可得而同也。愚按男女居室，人之大伦，交感之道，虽夫妇之愚不肖，可以能知能行也。纪传所载方法甚明，求子之人用之无效者，可以谓其人之不能行也。其道则迩，其事则易，不可谓其人之不能行也。然可语者法也，不可语者意也，两意不洽，故徒法不能行矣。因著论于左，惟高者取正焉。

　　谨按《易?系辞》曰：天地，万物化醇；男女媾精，万物化生。诚哉是言也。男女胥悦，阴阳交通而胚胎结矣。尝观周颂之诗云：思媚其妇，有依其士。则夫妇亲爱之情，虽在田野，未之忘也。故于衽席之间，体虽未合，神已先交，阳施阴受，血开精合，所以有子。苟夫媚其妇，而女心未惬，则玉体才交，琼浆先吐，阳精虽施，而阳不受矣；妇依其夫，而士志或异，则桃浪徒翻，玉霜未滴，阴血虽开，而阳无入矣。阴阳乖离，成天地不交之否，如之何，其能化生万物哉！

　　或曰：种子论为富贵之人立法，若彼农民则不知此理，而生育偏多也。殊不知男女居室，虽愚不肖，可与能知能行焉，禽兽何知，而字尾亦有期耶。但富贵之人，身安志乐，嗜欲纵而身体瘁，娇妻美妾，爱博而情不专，苟不立此种子之法，则纵恣无度，空劳神思，终不成胎孕也。郊野之民，形苦志苦，取乐不暇，一夫一妻，情爱不夺，至如交合之时，自然神思感动，情意绸缪，积久有余之气，交久未合之身，阳施阴受，此所以交则有孕而生育之多也。或曰：富贵无子者，信如所论，不孝有三，无后为大，不识如之何而可使生子也？曰：修德以求福，寡欲以养心，配必择良，药不妄饵，庶手可矣。

　　帝问曰：若人无子，必欲求之，有法乎？素女答曰：求子之法，须察妇人经水毕，四旺日之后，子宫方开，可以交合而成其子。按四旺日：春，甲乙寅卯日；夏，丙丁巳午日；秋，庚辛申酉日；冬，壬癸亥子日；四季，戊巳辰戌丑未日。如不值其日，取四旺时行之。

　　帝曰：何以为交接则成男女乎？素女曰：男女交合，女人美快，不自知觉。若阴血先至，阳精后冲，纵气来乘，阴血开裹阳精，是阴包阳，则成男；若阳精先至，阴血未参，横气傍来，阳精开裹阴血，是阳包阴，则成女也。

　　帝曰：夫妇有不相和悦者，其故何如？素女曰：盖因女子不能察夫之情，不晓夫妇人伦之道，生育继嗣之理，但自纵，心性凶顽，常怀忿怨不足之意。或因夫背弃自妻，私淫外妇，至令自己夫妇交合之时，虽夫欲无休，而妻情意不向，反生怨恶而憎嫌也。以此夫妇不相和悦，虽交而情不美。

　　帝曰：交媾之间，情相悦而意相敬何如？素女曰：此皆男女通晓夫妇之道，阴阳交合之理，自然得其情意契合，故相敬也。

　　素女曰：男女交合，男有五伤：一者，男与女交合之时，泄精少者，为气伤；二者，交合之时，精出而勃者，为肉伤；三者，交合之时，泄精而多者，为筋伤；四者，交合之时，精出而不射者，为骨伤；五者，交合之时，玉茎不坚，虽坚而不久者，为肾伤。已上五者，皆因泄精过度，致伤身体，可不畏哉！

　　《养生经》云：精清者，肉伤；精血者，筋伤；精赤者，骨伤。如此伤者，病乃生焉。

　　又曰：女有五伤之候：一者，阴户尚闭不开，不可强刺，强则伤肺；二者，女兴已动欲男，男或不从，兴过始交则伤心，心伤则经水不调；三者，少阴而遇老阳，玉茎不坚，茎举而易软，虽入不得摇动，则女伤其目，必至于盲；四者，女经水未尽，男强逼合则伤其肾；五者，男子饮酒大醉，与女子交合，茎物坚硬，久刺之不止，女情已过，阳兴不休，则伤其腹。

　　愚按《素女论》男女五伤之候，欲求子者，夫妇交合之时，不可不慎也。其论交接之事，男有四至，女有九到之说，辞太近亵，故不收录，乃窃取其意而补之。虽云情欲之私，实为生民之始，万化之源也。

　　夫男女未交合之时，男有三至，女有五至。男女情动，彼此神交，然后行之，则阴阳和畅，精血合凝，有子之道也。若男情已至，而女情未动，则精早泄，谓之孤阳。女情已至，而男情未动，女兴已过，谓之寡阴。《玉函经》云：孤阳寡阴即不中，譬取鳏夫及寡妇，谓不能生育也。

　　男有三至者，谓阳道奋昂而振者，肝气至也；壮大而热者，心气至也；坚劲而久者，肾气至也。三至俱足，女心之所悦也。若痿而不举者，肝气未至也，肝气未至而强合，则伤其筋，其精流滴而不射矣。壮而不热者，心气未至也，心气未至而强合，则伤其血，其精清冷而不暖也。坚而不久者，肾气未至也。肾气未至而强合，则伤其骨，其精不出，虽出亦少矣。此男子之所以求子者，贵清心寡欲，以养其肝心肾之气也。

　　女有五至者，面上赤起，媚靥乍生，心气至也；眼光涎沥，斜觑送情，肝气至也；低头不语，鼻中涕出，肺气至也；交颈相偎，其身自动，脾气至也；玉户开张，琼液浸润，肾气至也。五气俱至，男子方与之合，而行九一之法，则情洽意美。其候亦有五也。娇吟低语，心也；合目不开，肝也；咽干气喘，肺也；两足或曲或伸，仰卧如尸，脾也；口鼻气冷，阴户沥出沾滞，肾也。有此五候，美快之极。男子识其情而采之，不惟有子，且有补益之助。

　　男有三至，女有五至者，精之动也。应至而未至者，神未至也。故欲人动者，必先移其神，其神若交，其精自洽，然神交之道，有天之所命者，如姜履巨人迹，歆歆然若有人道之感而生稷。汉薄姬梦苍龙据腹，高祖幸之而生文帝者是已，有梦之所感者，如斯于之。《诗》云：“维熊维罴，男子之祥；维虺维蛇，女子之祥”是已。若杨国忠夫人之事，则未免天下后世之非笑也。《天宝遗事》：杨国忠出使于江浙，其妻思念至深，茌苒成病，忽梦与国忠交，因有娠，后生男名泊。至国忠使归，其妻俱述梦中之事，国忠曰：此盖夫人相念情感所至。时人无不讥诮之。

　　素女曰：男女交媾之际，更有避忌，切须慎之。若使犯之，天地夺取寿，鬼神殃其身，又恐生子不肖不寿之类。谨守禁戒，可以长生。所忌之要，备述于后：天地震动，卒风暴雨，雷电交作，晦朔弦望，月煞日破，大寒大暑，日月薄蚀，神佛生辰，庚申甲子，本命之日，三元八节，五月五日。又有禁忌，名山大川，神祠社庙，僧宇道观，圣贤像前，井灶前后，火炎闹烘。以上类目，切须忌之，不可交合，犯之者，令人寿夭，小则生病。或若生男，令其丑貌怪相，形体不全，灾疾夭寿。

　　又有交合禁忌：神力劳倦，愁闷恐惧，悲忧思怒，疾病走移，发赤面黄，酒醉食饱，病体方痊，女子行经。以上所忌，不可交合，令人虚损，耗散元气。可不慎之？

　　诸所禁忌，敷奏于前，复有五月十八日自是天地牝年之日，阴阳交合之期，世人须避慎，不可行房，犯之重则夺命，轻则减寿，若于此时受胎孕，子母难保。

　　密斋云：夫妇交合之时，所当避忌者，素女之论颇详。然男女无疾，交会应期，三虚四忌，不可不讲。三虚者，谓冬至阳生，真火正伏，夏至阴生，真水尚微，此一年之虚也；上弦前，下弦后，月廓空，此一月之虚也；天地晦冥日月，此一日之虚也。遇此三虚，须谨避之。四忌者，一忌本命正冲，甲子庚申晦朔之日；二忌大寒、大暑、大醉、大饱之时；三忌日月星辰，寺观坛庙灶冢墓之处；四忌触忤恼怒、骂詈击搏之事。犯此三虚四忌者，非唯无子，令人夭寿。

　　上种子法，见于群书所载者如此，仿而行之，无不验者。愚窃有说焉，若彼四野之氓，邪淫之女，多致生育者，岂皆知此种子法耶？盖待其天癸动，子户开而媾精者，此鸟兽字尾之期，待其男三至、女五至而通体者，此阴阳交感之理，其机至微，非文字之能尽者。若夫田野之氓，则交疏而情意狎；邪淫之女，其思切而情先交，所以阴阳和而生育多也。　

　　卷之六

　　转女为男法

　　《阴阳别论》曰：阴搏阳别，谓之有子。王太仆云：阴，谓尺中也。搏，谓搏触于手也，尺脉搏击与寸口脉别，则为娠子之兆。何者？阴中有别阳也。

　　转女为男法

　　《良方》论曰：阳施阴受，所以有娠，遇三阴所会，多生女子，但怀娠三月，名曰始胎，血脉不流，形象而变，是知男女未定，故令于满三月间，服药、方术转令生男也。其法以斧置妊妇床下，击刃向下，勿令人知。恐不信者，待鸡抱卵时，仿此置窠下，一窠尽出雄鸡矣。

　　又，初觉有妊时，取弓弩弦缚妇人腰下，满百日去之，紫宫玉女秘法也。又如三月已前，取雄鸡尾尖上毛三茎，潜安妇人卧席下，勿令人知之，验。又，取夫发及手指甲，潜安妇人卧席下，勿令人知之。又，妊娠才及三月，要男者，以雄黄半两衣中带之。要生女者，取雌黄半两带之。

　　密斋云：夫妇媾精，阴阳分形，阳精胜者为男，阴血胜者为女，固已别矣，岂能转移之耶？虽三月男女分形，阳精胜者为男，阴血胜者为女，盖一月二月之间，精血混合，男女之形未彰，至于三月，阴阳始判，震巽之索斯定，故曰男女分也。谓初受之气，于兹始定，非谓阴阳男女初无定体，必待三月而后分，故可以转移变之耳。古人留是法者，必有所试，阴阳变化之妙，愚不得而知焉。　

　　护养胎元

　　《脉经》曰：妇人怀胎一月之时，足厥阴脉养；二月，足少阳脉养；三月，手心主脉养；四月，手少阳脉养；五月，足太阴脉养；六月，足阳明脉养；七月，手太阳脉养；八月，手阳明脉养；九月，足少阴脉养；十月，足太阳脉养。诸阴阳各养三十日，活儿。手太阳、少阴不养者，下主月水，上为乳汁，活儿养母。怀胎者，不可灸刺其经，必堕胎。

　　按《巢氏病源》论云：妇人妊娠一月名胎胚，足厥阴脉养之；二月名胎膏，足少阳脉养之；三月名始胎，手心主脉养之；四月始受水精，以成血脉，手少阳脉养之；五月始受火精，以成其气，足太阴脉养之；六月始受木精，以成其筋，足阳明脉养之；七月始受金精，以成其骨，手太阴脉养之；八月始受土精，以成肤革，手阳明脉养之；九月始受石精，以成毛发，足少阴脉养之；十月，五脏六腑、关节人身皆备，此足太阳脉养之也。

　　《良方》论云：四时之令，必始于春木，故十二经之养胎于肝也。若足厥阴，肝脉也，足少阳，胆脉也，所以养胎一月二月也。手主心，心包络脉也，手少阳，三焦脉也，属火而夏旺，所以养胎在三月四月也。足太阴，脾脉也，足阳明胃脉，属土而旺长夏，所以养胎在五月六月也。手太阴，肺脉也，手阳明，大肠脉也，属金而旺秋，所以养胎在七月八月也。足少阴，肾脉也，属水而旺冬，所以养胎在九月。又况母之肾脏系于胎，是母之真气，子之所赖也。至十月，儿于母腹之中，受足诸脏气脉所养，然后待时而生。此论奥妙而皆有至理，余书所论，皆不及也。

　　《良方》论云：然则胚胎造化之始，精移气变之后，保卫辅翼，固有道矣。天有五气，各有所凑，地有五味，各有所入，所凑有节适，所入有度量。尺所畏忌，悉知戒慎，资物为养者，理固然也。寝兴以时，出入以节，可以高明，可以周密，雾露风邪不得投间而入，因时为养者，理固然也。以致调喜怒，寡嗜欲，不妄作劳，而气血从之，皆所以保摄妊娠，使诸邪不得干焉。苟为不然，方授受之时，一失调养，则内不足以为中之守，外不足以为身之强，气形弗克，而疾病因之。若食兔唇缺，食犬无声，食杂鱼而疮癣之属，皆以食物不戒之过也。心气大惊而癫疾，肾气不足而解颅，脾胃不和而羸瘦，心气虚乏而神不足之属，皆以气血不调之过也。诚能食饮知所戒，推而达之，五味无所伤，诚能于气之所调，推而达之，邪气无所乘，兹乃生育相待而成者，故曰：天非人不因。　

　　食物所忌

　　食犬肉令子无声。食兔肉令子缺唇。食鸡合糯米同食令子生寸白虫。脍鲤同鸡子食，令子声喑多疮。食羊肝令子多厄难。食鳖鱼令子项短。鸭子与桑椹同食，令子到生心寒。鳝鱼同田鸡食，令子喑哑。雀肉合豆酱同食，令子面生黑子。食螃蟹横生，食子姜令子多指、生疮。食水酱令子绝产。食雀肉饮酒，令子无耻多淫。食茨菇消胎气。干姜、蒜毒胎无益。粘腻难化伤胎。驴马肉，过月难产。豆酱合藿同食，堕胎。食山羊肉，子多病。无鳞鱼不可食。菌有大毒，不可食，如有食者，诞子多风而夭。食雀脑令子雀目。

　　妇人有妊，最不可针灸及乱服药饵，恐致堕胎，以贻后悔。

　　验胎法：

　　大凡妇人三月经不行，宜用川芎一两，为末，浓煎艾汤，入分一盏，空心调服之，服尽觉腹中微痛则有胎矣。不动者血病也；若动在脐下者，血症也。故《脉经》云：一月血为闭，二月若有若无，三月为血积也。

　　胎前所忌药物歌

　　＃斑水蛭地胆虫，乌头附子配天雄。

　　踯躅野葛蝼蛄类，草乌侧子与虻虫。

　　牛黄水银并巴豆，大戟蛇蜕及蜈蚣。

　　牛膝藜芦加薏苡，金石锡粉对雌雄。

　　牙硝芒硝牡丹桂，蜥蜴陀僧与＃虫。

　　代赭蚱蝉胡脑麝，芫花薇蘅草三棱。

　　槐子牵牛并皂角，桃仁蛴螬及茅根。

　　＃根硇砂与干漆，亭长溲疏菌草中。

　　瞿麦榈茹鳖爪甲，猬皮鬼箭赤头红。

　　马刀石蚕衣鱼等，半夏南星通草同。

　　干姜蒜鸡并鸭子，驴马兔肉不须供。

　　切忌妇人产前用，此歌宜记在心胸。

　　歌中半夏炒过，干姜炮过，可用，不必拘疑。

　　妊娠所忌之药物，切不可犯，犯则损胎，子母不利。

　　妇人受胎之后，常宜行动，使气血流通，百脉和畅，临产无难也。今之为妇者，好逸恶劳，喜静懒动，含羞养娇，至气血不行，产育多苦。况行住坐卧之久，为皮肉筋骨之伤，子在腹中，气通于母，母气既伤，子亦受病。又勿登高，勿越险，勿举动，恐致堕胎。妇人怀胎，常宜见美事，闻善言。若彼神怪之像，傀儡之类，必远避之，勿令见也，稍有犯者，儿必肖之，其貌不雅。居住之处，欲其得轩豁明朗，切忌僻静幽暗，无人相伴，恐其胎气怯弱，邪气侵犯，为害甚大。

　　仁斋云：妇人怀胎，脏气壅闭，不可多睡，不可忧惧、劳役，不可啖食粘滞、辛辣、坚硬之物。又不可妄施针灸，所贵时行数步，调畅自适，使气得其平。若酒面炙，热毒薰蒸；若感触风邪，传染热气；若误服药饵，破血动胎；若七情内伤，快意纵恣，则易致漏胎；若近产多淫，触犯胎气，则易堕落也。

　　《良方》云：受胎之后，切宜避胎杀所游之方：正月房床，二月户扇，三月门，四月灶，五月母身，六月床，七月碓磨，八月厕，九月门，十月房，十一月炉灶，十二月房床。六干胎神：甲己日占门，乙庚日碓磨，丙辛日厨灶，丁壬日仓库，戊癸日房床。十二支胎神：子午日碓，丑未日占厕，寅申日占炉，卯酉日大门，辰戌日鸡栖，巳亥日占床。　

　　卷之七

　　调理胎疾

　　仁斋安胎之法有二：或因母病以致动胎者，但疗母病，其胎自安。或胎气不坚，因触动以致母病者，则安胎而母自愈。以胶艾汤、当归汤各半，缩砂佐之为良。

　　丹溪云：天行不息所以生，生而无穷。产前当清热养血为主。茺蔚子活血行气，有补阴之妙，命名益母，以其行中有补也，故曰产前无滞，产后无虚。黄芩乃安胎之圣药，俗以为寒而不敢用，反用温热药，谓能养脾，殊不知胎孕宜清热养血，使药循经而不妄行，乃能养胎，必择条实者用之。缩砂安胎，以止其痛，行气故也，非八九个月不可多用。

　　《金匮要略》云：妇人妊娠，常服当归散主之：当归　川芎　白芍各一两　白术半两　条芩一两或散，或酒糊丸，或汤。　

　　妊娠堕胎

　　凡溪云：阳施阴化，胎孕乃成，血气虚乏，不足以荣养其胎则堕。譬如枝枯则果落，藤萎则花坠。又有劳恐伤精，内火便动，亦能堕胎。譬如风撼其木，人折其枝也。火能消物，造化自然。《病源》所谓风冷伤子脏而堕，此未得病情者也。予见贾氏妇，但有娠至三个月必堕，诊其脉，左手大而无力，重则涩，知其血少也。以其壮年，只补中气，使血自荣。时正初夏，教以浓煎白术汤，下黄芩末一钱，与数十贴，得保全而生。因而思之，堕于内热而虚者，于理为多。曰热、曰虚，盖孕至三月，正属相火，所以易堕。不然何以黄芩、熟地黄　阿胶等为安胎妙药耶？

　　王节斋云：妇人堕胎，多在三五个月、七个月而堕者，除跌仆损伤不拘外，若前次三个月而堕，则下次必如期而复然，盖先于此时受伤，故后于至期必应，乘其虚也。遇有半产者，产后须多服养气血固胎元之药，以补其虚损。下次有胎，先于两个半月后，即服固胎药十数帖，以防三月之堕。至四个半月后，再服八九帖，防过五月。又至六个半月后，再服五七剂，以防七月。及至九个月后，服丹溪达生散数十帖，可保无虞。其连堕数次，胎元损甚者，服药须多，久则可以留。方用四物汤，倍加人参、白术、阿胶、陈皮、茯苓、甘草、艾叶、条芩。气，加香附子、缩砂仁；痰，加姜制半夏调理。

　　丹溪固胎饮，常堕胎者宜服之：熟地黄五分　归身　人参　白芍各一钱　白术钱半　川芎五分　陈皮一钱　条芩五分　甘草二分　黄连少许　黄柏少许　桑木上羊儿藤七叶圆者，即桑络也，真寄生尤妙水二盏，糯米五七十粒，煎服。血，加阿胶。胎气痛，加缩砂仁。

　　茭山云：孕而多堕者，男子贪淫情纵，女子好欲性偏，兼以好食辛酸热物，暴损冲任，故有堕胎之患。其膏粱与藜藿妇人不同，欲之多寡故也。有一等妇人，有胎似乎无胎，痰气疼痛发热，医者不明脉理，妄施耗气退热之剂，不知胎气宜养，病气益攻，若有胎反用攻药，岂不误矣！故养胎者血也，护胎者气也，或有妇人小产太多，及至中年设法服药保全，但欲心不绝，其性情不改，百凡上气，逆损冲任，因而殒命者有矣。故昔人有言：飞禽抱卵，走兽怀胎。物类尚能保全产育，人为万物之灵，反不及此，何耶？且小产甚于大产，瓜果生则摘之，岂不伤其枝蔓，养生可不慎哉？

　　又或问予曰：今妇人小产最多，往往服药保孕鲜有效者何也？予答曰：妇人纵欲，恣养口体，伤于冲任，故有堕胎之患。医家不审气血冷热，妄施归芎阿胶、艾叶香燥之药，因而堕者有之。永为则例者亦有之。世俗概用济生宝艾附等丸以为的当，殊不知前品乃湿热之药，助火清阴之剂，血热妄行，故漏胎之患必有。且如果品多生春夏，少结秋冬，既因血漏胎，反为寒治，必致误人。予特为此参出一方，药品虽少，其功甚大。但怀胎时，自知慎重避忌，服此药可以保全，遂名曰千金保孕丸：杜仲去粗皮，以糯米煎汤拌匀，炒断丝，八两　续断去芦，三两上二味为细末，以山药五两，作糊为丸，如桐子大，每服七十丸，空心米饮下。忌酒醋，戒恼怒。一方用枣肉为丸。

　　又云：胎堕，气血不足也。气不足，胎无所荣，血不足，胎无所养，荣养失宜，犹木枯果落。其间过伤怒气，劳佚动胎，内外冷热，伤于子脏，又当量轻重而治之。

　　《胎产须知》云：胎气不固，常小产，用四物汤加炒阿胶、炒黑香附、白术、黄芩、砂仁、糯米，水煎服。

　　密斋预防堕胎之方，莫有善于所集者。惟《金匮》当归散方，去川芎，用熟地黄，加阿胶、炙草，若常服之尤稳。更兼安胎丸，一名湖莲丸：莲肉去心，二两　白术二两　条芩二两　砂仁炒，半两　共为末，山药五两，作糊为丸，如梧桐子大，每五十丸，米饮下。　

　　妊娠漏胎

　　《要略》师曰：妇人有漏下者，有半产后间续都不绝者，有妊娠下血者，假令妊娠腹中痛，为胞阻，胶艾汤主之。芎　阿胶　甘草各二钱　艾叶　当归各钱半　白芍　熟地黄各二钱水二盏，酒一盏，煎一盏，去滓，内阿胶，慢火煎，令胶烊，顿服之。丹溪云：有娠而血漏下者，属气虚血热，可服固孕之药，方见前胎产须知条。河间二黄散，治胎漏下血：生熟地黄等分。上为末，煎白术、枳壳汤下二钱或钱半。

　　刘宗厚按《良方》论云：妇人有子之后，血蓄以养胎矣，岂可复能散动耶？所以然者，有孕而月信每至，是亦未必因血盛也。若谓荣血有风则经始动，动以其风胜，则有此例。可见胎漏之因，非止一端也，治者宜扩充焉。

　　如血热胎漏者，用丹溪治漏下血方：条芩五钱　白术一两　砂仁炒　阿胶蛤粉炒成珠，各三钱上为细末，每服二钱，艾叶汤下。气血两虚，下血不止者，秘传当归寄生汤，水煎服；当归　川芎　艾叶　白术各一钱　人参　寄生　川续断　熟地黄各二钱

　　《良方》论妊妇全假血以养胎，或因惊走，或从高坠下，冒涉风邪，触忤神祟，以致下血，胎奔上心，腹中急动，或血从口出，皆是伤胎。其下血不止，胎上冲心，四肢厥冷，闷绝将死者。阿胶炒，各二两　青竹茹拳大一握　白蜜二合上水六升，煮艾、竹茹至二升，去渣，入阿胶、白蜜，一二沸，待胶烊，分作三服。妊娠下血如月信者，若至胞干，非特损子，亦损母矣。芑焙　干姜炮，各半两上为细末，酒调服三钱，日夜分三服。

　　立圣散，治妊娠下血不止，用鸡肝二具，以好酒一升，煮熟，共酒食大效。

　　密斋云：女子之血，在下为经水，在上为乳汁，一朝有娠，则经水不动，乳汁不行，聚于子宫，以养其胎也。故胎之有血，如鱼之有水，水深则鱼得活，水涸则鱼困矣。今有娠而腹下血，乃气虚血虚，胞中有热，不亟止之，但恐血枯，子命难全，母亦随毙。法当用人参、白术以补其气，归芎以补其血，黄芩以清其热，生甘草以泻其火，阿胶以止其血，未有不安者矣。　

　　卷之八

　　胎动不安

　　凡二论、八方。

　　丹溪云：胎动者，因大逼动胎，逆作上喘，急用黄芩、香附之类。夫黄芩乃安胎之圣药。安胎饮，胎成之后，觉胎气不安，或腹微痛，或腰间作疼，或饮食不美，宜服。或五六个月，常服甚好，此丹溪方也：白术　当归　白芍　熟地黄各一钱　人参　川芎　条芩　陈皮　甘草　砂仁　苏叶各三分生姜三片引，水煎。

　　密斋云：胎动不安，其因有七：或因坠跌举重，触动胎气者；或因纵欲无度，触动胎气者；或因七情失节，触动胎气者；或因误食辛热，触动胎气者；或因触冒寒暑，冲动胎气者；或因修造移徙，触动胎气者；或因母多疾病，胎失其养，而不安者，当各求之，勿一概妄治也。

　　如因自高坠下，或为重物所压触动胎气，腹痛下血，宜用安胎散主之。缩砂不拘多少，和皮略炒，勿令焦黑，去皮取仁为末，以当归、川芎等分，水煎作汤调服。如觉胎中热，其胎即安矣。此方甚验。大抵妊妇不可缺此，常服安胎易产。

　　如因夫妇贪欢，不知避忌，纵恣情欲，以致冲任伤损，触动胎元，胎动腹痛，或为漏胎者，宜如圣散主之：鲤鱼皮鲜者　当归　熟地黄　阿胶面炒为珠　白芍药　川续断　川芎　炙草各等分水一盏，苎根少许，生姜三片，煎服。

　　如因喜怒忧思，恐惧失节，触动胎气不安者，宜加减四物天香汤主之：当归　川芎　香附　陈皮　苏叶

　　因于怒者，加黄芩、甘草、人参以缓其中，使肝气平。

　　因于忧者，加枳壳、大腹皮以理其气，使脾气平，饮食进。

　　因于喜者，加黄芩、黄连、麦门冬以泻其火，使气平。

　　因于恐者，加茯神、益智以安其神，使肾气平，则胎自安矣。

　　如因恣食酒面，炙炒厚味，及误服辛燥毒药者，以致邪火薰蒸，胎动不安，宜加味枳壳汤主之：枳壳半两　黄芩一两　白术一两　加黄连　黄柏各二钱，炒　生甘草　青竹茹水煎服，三钱一剂。

　　如因起居不时，冲寒冒暑，动其胎者，宜《金匮》当归散加减。

　　因于寒者，加葱白、苏叶、生姜。

　　因于暑者，加黄连、人参、知母。

　　如因修方动土，移徙堆垛，触犯日月胎神，以致不安者，宜服前安胎散，更请道高者，于胎神所占之方，作符使禳之。

　　如因母疾病，气衰血少，不能护养其胎，以致不安者，宜十圣散主之，即十全大补汤加减也：人参　白术　熟地黄　砂仁炒　黄芪各五分　炙草　川芎　归身　白芍炒，各一钱　川续断八分水煎服。上，以上胎动不安者，诸症如有腹痛下血者，各随就本方，加阿胶、艾叶。　

　　妊娠聚积附：鬼胎

　　凡七论三方。

　　《六元正纪大论》帝曰：妇人身重，毒之何如？岐伯曰：有故无殒，亦无殒也。

　　王太仆云：故有坚大瘕，痛甚不堪，则治以破积愈痛之药，是谓不救必死，尽死救之，盖存其大也，虽服毒不死也，上无殒言母必全，下无殒言子亦不死也。

　　又曰：大积大聚其可犯也，衰其大半而止，过者死。

　　河间云：药之性味，本以治疾，诚能处以中庸，与疾适当，且如半而止之，亦何疑于攻治哉？

　　《要略》云：妇人宿有症病，经断未及三月，而得漏下不止，胎动在脐者，为症痼害。妊娠六月动者，前三月经水利时，胎也。下血者，后断三月也所以血不止者，其症不去故也，当下其症，桂枝茯苓丸主之：桂枝　茯苓　丹皮　桃仁去皮尖，炒　芍药各等分上五味，为细末，炼蜜丸如兔屎大，每日食前服一丸，如不止，加至三丸，温水下。

　　《脉经》云：设令宫中人，若寡妇无夫，曾夜梦寐，交通邪气，或怀久作瘕，急当治下。斩鬼丹，治妇人鬼胎如抱瓮：吴茱萸　川乌头　白姜蚕炒　秦艽　柴胡　巴戟去心　巴豆不去油　芫花各一两。上为末，蜜丸，梧桐子大，每服七丸，蜜酒吞，取去恶物，即愈。寸口脉洪而涩，洪则为气，涩则为血，气动丹田，其形即温，涩在于下，胎冷若冰，阳气活胎，阴气必凝，故必阴阳，其下必僵，假令阳经，畜血若杯（阴为死血，阳为畜血）。

　　问：妇人双胎，其一独死，其一独生，医其生，下其死者，其病则愈。然后竟免躯，何脉以别之？师曰：寸口脉卫气平和，荣气缓舒，阳施阴化，精盛有余，阴阳俱盛，故知双胎。今少阴微紧，血则浊凝，经养不周，胎则偏大，少腹冷满，膝膑疼痛，腰重起难，此为血理。若不早去，害母失胎，宜芎归汤：川芎　当归各等分。为末，每服三五钱，加苏叶数茎，酒水合煎。死者即下，生者即安。　

　　妊娠恶阻

　　凡三论五方二案。

　　恶阻者，谓有娠而恶心，阻其饮食也。按《内经》精化于气，气伤于味。注云：精肉内结，郁为秽腐，攻胃则五味居然不得入也。女人身重，精化百日，皆伤于味也。其斯恶阻之谓欤。

　　妊娠平日喜怒忧思，七情气滞，以致中脘伏痰留饮。有娠之后，经血既闭。饮血相搏，气不宣通，遂使心下愦闷，头旋眼花，四肢倦怠，恶闻食气，喜啖咸酸，多卧少起，甚则吐逆，不自胜持。调治之法，顺气理痰，自然安矣。肥人是痰，瘦人是热。

　　密斋云：妊娠恶阻者，乃怀孕之常病，不须服药。惟平日脾胃虚弱，饮食少者，必呕吐大甚，饮食不入者，恐伤胃气，有害胎元，必须治之。然治此者，必用半夏，半夏有动胎之性，须制用，炒过无妨。

　　如肥人恶阻，旋覆花汤主之：旋覆花　川芎　细辛减半　人参各一钱　白茯苓　半夏姜制　归身　陈皮各二钱　干姜炮五分　炙甘草一钱分作二服，生姜五片，煎服。又方：加味二陈汤，一名小茯苓汤：陈皮　白茯苓各四钱半　半夏姜制，三钱　白术二钱四分　炙草一钱咀，分作二服，水二盏，姜五片，乌梅一个，煎八分服。瘦人恶阻，宜人参橘皮汤主之一名竹茹汤，一名参补饮：橘皮　茯苓各二钱　人参　麦冬　白术　厚朴姜制　炙草各一钱　竹茹鸡子大一团水碗半，姜五片，煎服。又方：用白术二两　条芩一两　砂仁炒，五钱为末，神曲糊丸，白汤下。如呕吐不已者，恐伤胃气，宜钱氏异功散加藿香主之：白术　陈皮　茯苓各一钱　藿香叶　人参　砂仁各五分　炙草三分水盏半，姜五片，煎服，或神曲为丸服，尤炒。

　　一妇孕两月，呕吐头眩，医以参、术、川芎、陈皮、茯苓服之愈重，脉弦，左为甚，此恶阻病，必怒气所激，问之果然。肝气既逆，又挟胎气，参术之补，大非所宜，以茯苓汤、抑青丸二十四丸，五服稍安。脉略弦，口苦干，食即口酸，嗜其膈间，滞气未尽行，以川芎、陈皮、栀子、生姜、茯苓煎汤下抑青丸。愈后两手脉平和，而右甚弱，此时肝气既平，可用参术以防之，服一月而胎不堕，此丹溪治例也。

　　徽州商人吴俨妻汪氏，年三十余，末子二岁，正食乳，经水未行。一日因与夫争言激怒，得呕逆病，食入随吐，凡所食物，鼻中即和其食臭。请过二医，俱用反胃之药，治之不效。请予治之，其脉左三部沉实搏手，右三部脉平。予曰：此有孕脉也，当生二男。汪曰：我生过三子，皆三岁而后娠，今小儿方二岁，经又未动，不是娠也。只因与我官人讲口，便有此病。予曰：身自有娠，且不知之，况医人乎？宜其服药而不效。盖怒伤肝，肝传心，诸臭皆属于心，心传脾，故随所食之物，即作其物、气一出也。呕逆食臭，皆肝心二脏之火炎上之象也，以黄芩一两，黄连、白术、陈皮、香附（童便炒黑）、白茯苓各五钱，砂仁（炒）二钱。共为末，神曲糊丸，绿豆大，每五十丸，白汤下，未五日而安，后生双男。　

　　
