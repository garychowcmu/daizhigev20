　　钦定四库全书　　　　　子部五
　　提要
　　伤寒微防论二卷　　　医家类
　　【臣】等谨案伤寒微防二卷宋韩只和撰是书宋史艺文志不载陈振孙书録解题载有其名亦不著作者名氏但据序题元祐丙寅知其为哲宗时人而已今检永乐大典各卷内此书散见颇多每条悉标韩只和之名而元戴良九灵山房集亦称自汉张机着伤寒论晋王叔和宋成无已厐安常朱肱许叔微韩只和王宾之流皆互有阐发其间只和姓名与永乐大典相合是只和实北宋名医以伤寒为专门者特宋史方技不载其履贯遂不可考耳书凡十五篇间附方论大抵皆推阐张机之防而能变通于其间其可下篇不立汤液惟以早下为大戒盖为气质羸弱者言然当以脉证相参知其邪入阳明与否以分汗下不宜矫枉过直竟废古方至如辨脉篇据伤寒例桂枝下咽阳盛乃毙承气入胃隂盛乃亡之义以攻杨氏之谬误可汗篇分隂盛阳虚阳盛隂虚隂阳俱盛三门则俱能师张氏而神明其意矣又如汗下温三法分按时辰刻而参之脉理病情乃因张机正伤寒之法而通之于春夏伤寒更通之于冬月伤寒亦颇能察微知著又如以阳黄归之过下亡津则于金匮发阳发隂之论研析精微不特伤寒之黄切中窽要即杂病之黄亦可以例推矣其书向惟王好古隂证畧例中间引其文而原本久佚今采掇荟稡复成完帙谨依原目厘为上下二卷陈振孙所称之原序则永乐大典不载无从采补殆编纂之时旧本已阙欤乾隆四十六年九月恭校上
　　总纂官【臣】纪昀【臣】陆锡熊【臣】孙士毅
　　总　校　官　【臣】　陆　费　墀














　　钦定四库全书
　　伤寒防防论目録
　　卷上
　　伤寒源篇
　　伤寒平脉篇
　　辨脉篇
　　阴阳盛虚篇
　　治病随证加减药篇
　　用药逆篇
　　可汗篇
　　可下篇
　　卷下
　　总汗下篇
　　辨汗下药力轻重篇
　　温中篇
　　小便大便篇
　　畜血证篇
　　隂黄证篇
　　劳复证篇













　　钦定四库全书
　　伤寒防防论卷上　　　　宋　韩祗和　撰伤寒源篇
　　夫伤寒之病医者多不审察病之本源但只云病伤寒即不知其始阳气内郁结而后成热病矣自冬至之后一阳渐生阳气防弱犹未能上行易潜龙勿用是也至小寒之后立春以前寒毒杀厉之气大行时中于人则在蔵府其内伏之阳被寒毒所折深浃于骨髓之间应时不得宣畅所感寒气浅者至春之时伏阳早得发泄则其病轻名曰温病感寒气重者至夏至之后真阴渐发其伏阳不得停留或遇风寒或因饮食沐浴所伤其骨髓间郁结者阳气为外邪所引方得发泄伏阳既出肌肤而遇天气炎热两热相干即病证多变名曰热病按素问生气通天论云冬伤于寒注云冬寒且凝春阳气发寒不为释阳怫于中寒怫相持故病温热论云人之伤于寒也则病热注云寒毒薄于肌肤阳气不得散发而内怫结故伤寒者反为热病也以此证之即伤寒之病本于内伏之阳为患也伤寒受足经篇云人身有十二经络分布上下故手有三阳三阴足有三阳三隂手三阳者太阳小肠也阳明大肠也少阳三焦也三隂者太阴肺也少阴心也厥阴心包络也足三阳者太阳膀胱也阳明胃也少阳胆也三阴者太阴脾也少阴肾也厥阴肝也今伤寒之为病只受于三阳三阴者何也热论云一日巨阳受之头项痛腰脊强二日阳明受之阳明主肉故身热目疼而鼻干不得卧三日少阳受之少阳主胆故胷脇痛而耳聋四日太阴受之故腹满而咽干五日少阴受之故口燥舌干而渇六日厥阴受之故烦满囊缩今经中论其伤寒病所受而不于手之三阳三阴古今未见其说焉且人之生也禀天地阴阳气身半以上同天之阳身半以下同地之阴或四时有不常之气阳邪为病则伤于手经也阴邪为病则伤于足经也故冬毒之气则中于足经矣易云水流湿火就燥是也太阴阳明论阳受风气阴受湿气注云同气相求尔又曰伤于风者上先受之伤于湿者下先受之注云阳气炎上故受风阴气润下故受湿葢同气相合尔至真要大论云身半以上其气三天之分也天气主之身半以下其气三地之分也地气主之注云当阴之分冷病归之当阳之分热病归之脉要精防论云故中恶风阳气受之也以此为证即寒毒之气只受于足之三阳三阴明矣
　　伤寒平脉法
　　夫伤寒既禀于冬得春夏之气则欲发泄而又因饮冷嗜欲则触起因冲风雨则迫动因他人病所着则外邪喣出内邪既病之后变动不常未见于证先形于脉脉者人之权衡浮数而软命之曰伤风浮数而硬命之曰伤寒伤寒之脉阳毒则头大尾小阴毒则头小尾大头者寸也尾者尺也寸有余则为阳毒尺有余则为阴毒三部皆有余乍大乍小为往来未定阳毒盛则觧阴毒盛则温阴阳皆盛则平阴阳皆弱则扶阴阳未定则待既久不定然后观证治伤寒以脉为先以证为后浮者按之便得数者一息六至以上硬者有力凡有吐泻当以脉关前脉大关后脉小或六脉俱大虽吐泻大热之证不得便以为热关前脉小关后脉大或六脉俱防虽秘结大寒之证不可便以为寒经云关前为阳关后为阴
　　辨脉篇
　　夫辨伤寒病之脉不出于数种曰浮曰沈曰数曰迟曰阴曰阳先识此等六脉然后辨盛虚审大小察缓为治病之急务今之医流治伤寒病只凭脉浮为阳脉沈为阴全不明脉尺寸有阴阳虚盛之理为可汗下与不可汗下之规往往变伤寒为坏病焉
　　浮脉者非谓举之有余及按之三四菽重得之也脉有三部有上部有中部有下部凡脉在上部者皆名浮也于伤寒病即不然但病人两手脉见之于皮外指到不及按便得者乃是浮也若病在表脉浮不得便以浮为阳浮中亦有阳亦有阴也盖三隂病在表脉亦浮也故有可汗者有不可汗者
　　沈脉者非谓深取而得之也若在中部上见即为沈矣但两手脉按之至皮下得者乃是沈也伤寒病在里三部脉沈不得便以沈脉为阴沈中亦有阳亦有阴也假令三阳病在里脉亦沈也故有可下者有不可下者数脉者一息六七至是也病人脉或浮或沈若阴阳气停脉虽及六七至只是邪气受不宜妄投药也若脉及七至已上按之有力即可投药解之此阴气弱阳气胜也
　　迟脉者一息四至下三至上是也病人脉或浮或沈不以大小缓急但见脉迟便可投药和之此是阳气弱阴气胜也前数脉不投药者葢数脉与阳病相应何药之有今迟脉投药者乃是遏阴气而归于阳也
　　阳脉者非谓脉浮为阳也病人两手脉或浮或沈皆以寸口为阳也若以在表为阳古人何以不云病在阳而云病在表也平人气象论曰寸者阳分位也脉经曰从关至鱼际是寸口内阳之所治也又曰关前为阳也阴脉者非谓脉沈为阴也病人两手脉或浮或沈皆以尺中为阴也若以在里为阴古人何以不云病在阴而云病在里也平人气象论曰尺者阴分位也脉经曰从关至尺是尺内阴之所治也又曰关后为阴也
　　盛脉者非谓牢实洪滑也是阴阳气偏胜之名也病人脉或浮或沈不以大小缓若寸口力大名曰阳盛尺中力大名曰阴盛也
　　虚脉者非谓软防濡弱也是阴阳气不足之名也病人脉或浮或沈不以大小缓若寸口力小名曰阳虚尺中力小名曰阴虚也
　　大脉者按之指下似洪而极大也病人脉三部力停或在表或在里按之虽大若不发热冒闷及口燥咽干谵语者此是无表里证不可妄治之治之即邪毒相攻为坏病矣
　　细脉者比常脉小也非防细之细也若病人两手三部脉力停或在表或在里其脉按之小或无力虽阴脉先见而证未见便可少投温药和之何者葢欲消阴气归于阳也
　　脉者寒也按之指下如绳动而无常是也病人三部脉停或浮而表伤寒也或沈而胃中寒也若不恶寒不自汗不胷满不腹痛勿妄治之此是伤于寒气而受也
　　缓脉者风也按之指下软差駃疾于迟是也病人三部脉力停或浮而缓表伤风也或沈而缓亦胃中寒也若不恶风不自汗不呕逆不腹满亦勿妄治之亦是伤于风而传受也
　　前辨脉之法乃是病人始得病三四日以前未经服汗下吐药即依前脉调理免成坏病若病人服汗下吐药太过变见别脉及有坏病证悉具仲景伤寒之论也
　　阴阳盛虚篇
　　凡治伤寒病先辨脉之浮沈次于浮沈中察寸尺之虚盛何谓虚盛病人两手三部脉或浮或沈关前寸脉小关后尺脉大曰阳虚阴盛关前寸脉大关后尺脉小曰阳盛阴虚今之医者则不然皆云脉浮为阳岂可更言阴脉沈为阴岂可更言阳执此偏见枉陷病人至于不救难经云五十八难曰伤寒有汗出而愈下之而死者有汗出而死下之而愈者何也夫阳虚阴盛汗出而愈下之即死阳盛阴虚汗出而死下之即愈杨氏曰此说反倒于义不通不可依用若反此行之大为顺耳杨氏即据脉经辨脉阴阳大法云脉有阳盛阴虚阴盛阳虚何谓也曰浮之损小沈之实大故曰阴盛阳虚沈之损小浮之实大故曰阳盛隂虚是阴阳虚实之意也注云阳脉见寸口浮而实大今轻手浮之更损减而小故言阳虚重手按之反更实大而沈故言阴实也杨氏曲执此二端为治伤寒病汗下之法况脉经中立此辨脉阴阳大法葢总言杂病脉浮之损小沈之实大沈之损小浮之实大为阴阳虚盛之说非为伤寒病立言也伤寒病脉浮当以关前为阳关后为阴脉沈亦以关前为阳关后为阴也假令三部脉浮有可汗者有不可汗者若寸脉短小尺脉实大名曰隂盛阳虚乃可汗之汗之即愈若寸脉实大尺脉短小名曰阳盛阴虚不可汗之汗之即死三部脉沈有可下者有不可下者若寸脉实大尺脉短小名曰阳盛阴虚乃可下之下之即愈若寸脉短小尺脉实大亦曰阴盛阳虚不可下之下之即死今杨氏执难经正文为汗下之悮及言文意反倒不可依用由其不通难经中阴阳二字乃是三部脉浮沈中寸为阳尺为阴非谓三部脉浮为阳沈为阴也使后人妄凭注中之说误投汗下药以害人命皆杨氏为万世之罪魁也葢杨氏殊不达圣贤之意自擅已能谬于世故也且仲景伤寒例曰桂枝下咽阳盛则毙承气入胃阴盛乃亡假令脉浮为阳合投桂枝汤仲景何言阳盛则毙葢谓三部脉浮寸脉力大关尺脉力小为阳盛若投桂枝汤足以助阳为毒是病人必死矣假令脉沈为阴合投承气汤仲景何言阴盛则亡葢谓三部脉沈寸脉力小关尺脉力大为隂盛若投承气汤足以助隂为毒是病人必亡矣此仲景汗下之戒正与难经阴阳虚盛文意同也则杨氏之失明矣病在表脉浮寸脉力小于关尺此为阳虚阴盛虽三日以后至四五日亦可投发表药若寸脉力大于关尺此为阳盛阴虚虽未满三日亦不可投发表药投之则助阳为逆病人三日以后病犹在表脉浮三部齐等尚不可投汗药况寸脉力大于关尺耶病在里脉沈寸脉力大于关尺此为阳盛阴虚虽四日后亦可下之若四日以前虽有此脉未投下药亦不为晩若寸脉力小于关尺此为阳虚阴盛虽四日至六七日以后亦不可投下药下之则助阴为逆病人四五日以后病传在里脉沈三部等齐尚不可投下药况寸脉力小于关尺耶
　　治病随证加减药篇
　　夫病证变坏急速者无出于伤寒古人以伤寒为卒病也古今治伤寒无出于仲景方仲景尚随证加减药味量病而投之伤寒论辨太阳证小青龙汤方内若渇去半夏加根若微利小便不利少腹满去麻黄加茯苓若喘去麻黄加杏仁又伤寒五六日中风往来寒热者小柴胡汤方内若胷中烦而不呕去半夏人参加根若腹中痛去黄芩加芍药脇下硬去加牡砺若心下悸小便不利去黄芩加茯苓若不渇外有防热者去人参加桂枝若欬去人参姜枣加五味子干姜又伤寒八九日风湿相搏桂枝附子汤方内若其人大便鞕小便自利去桂枝加术少许又少阴伤寒病二三日不已眞武汤方内若欬加五味细辛干姜若小便利去茯苓若下利去芍药加干姜若呕去附子加生姜又霍乱理中圆方内若脐上筑者肾气动也去术加桂吐多去术加生姜下利多还用术悸者加茯苓渇欲得水者加术腹中痛加人参寒者加干姜腹满去术加附子今据此五方中加减药味之法乃是前贤训诲人之深意也今之医者见古方中有加减意即依方用之若方中无加减意不能更张毫厘所谓胶柱也况素问有异法方宜论岂是执一端而治病也假令杂病方可用治伤寒病者亦可投之岂须待伤寒论中有法也况古人之心文笔不能尽言者多矣
　　用药逆篇
　　病人若因服下药太过两手脉沈细数肢体逆冷烦躁而渇者乃是阳气下陷入丹田阴气厥逆满上二焦故令人躁此名隂躁也医者见病人烦躁又不询其端由亦不详其脉理便用凉药治之凉药既下病势愈甚至于困极不救者多矣病人若因下之太早两手脉沈迟细而无力或遍身及四肢逆冷烦躁而渇者或引饮不休好泥水中卧者须用性热药治之凡投性热药皆须冷服何故如是葢为病人腹中阴气太盛若投热药汤剂则阴阳气相击药下必便吐出须汤剂极冷即投之投之不吐者以腹中隂气与冷饮相逢即同气相求尔故药下不吐也药虽冷饮久即必发热矣所谓始同而终异也素问云醇酒冷饮久必发热是也假令投仲景四逆汤之类一依前说若病人不烦躁即热药可温服之病人若伤暑热胃中空虚饮冷太过遂成泄利日二三十往大便色黄米谷不化渇饮水浆医者见此证云脾胃不和故至此也投热药或止之或补之热药既下往往吐出及下利愈甚此亦阴阳气相击也若处承气汤之类令病人热饮之药既得下必不吐出亦是与胃中热气相从也热力旣消药冷性得行其病即愈素问注云以葱姜和粉藿投之是也
　　可汗篇
　　伤寒病有可汗者论中但綂言其可汗证及可汗脉或云脉浮弱或云脉浮而数或云脉浮或云脉浮无汗而喘或云脉浮而在表今畧举数条后人但凭脉之大槩并不分脉浮有阴阳虚盛之理又不分有可汗有不可汗之处悮投发表药服之则多变成阳毒之患今举病人有汗恶风无汗发热分为三等及据立春以后立秋以前气轻重各立方治之庶学者易为开悟耳病人一二日以前两手脉浮数或缓或按之差软寸关尺若齐等虽有头痛身热但只是邪气于阳分不可妄投发表药也
　　病人虽头痛恶风身热若两手脉寸关尺三部齐等其力不甚大不甚小者亦未可便与解表药此是见表证未见表脉也直寸脉力小于关尺方可投解表药大抵治伤寒病见证不见脉未可投药见脉不见证虽少投药亦无害也
　　凡治杂病以色为先以脉为后治伤寒以脉为先以证为后病人两手脉浮数而名曰伤寒若关前脉力小关后脉力大恶风不自汗此乃阴气已盛先见于脉也若不调药和之后必恶风及自汗出若立春以后至清明以前宜调脉汤主之清明以后至芒种以前宜葛根柴胡汤主之芒种以后至立秋以前冝人参桔梗汤主之调脉汤
　　葛根【一两】　　防风【去芦半两】　　前胡【去苗三钱】
　　甘草【炙半两】
　　右为末每服二钱水一盏生姜一块如枣大劈破煎至七分去滓温服如寸脉依前力小加枣三个劈破同煎
　　葛根柴胡汤
　　葛根【一两半】　　柴胡【一两】　　芍药【二分】　　桔梗【三分】甘草【三分炙】
　　右为末每服二钱水一盏生姜三片煎七分去滓热服如寸脉依前力小加葱白三寸同煎服之
　　人参桔梗汤
　　人参　　桔梗【各三分】　　麻黄【去节一两】　　石膏【三两】甘草【三分炙】
　　右为末每服二钱水一盏荆芥五穂煎至七分去滓热服如尺脉依前力小可麻黄二分去节同煎服
　　病人两手脉浮数而缓名曰中风若寸脉力小尺脉力大恶风不自汗此亦阴气已盛先见于脉也若不调药和之后必恶风自汗出若立春以后至清明以前宜薄荷汤主之清明以后至芒种以前宜防风汤主之芒种以后立秋以前宜香芎汤主之
　　薄荷汤
　　薄荷【一两】　　葛根【半两】　　人参【三分】　　甘草【炙半两】防风【去芦半两】
　　右为末每服三钱水一盏煎至七分去滓热服如三五服寸脉力尚小加薄荷二分
　　防风汤
　　防风【去芦半两】　　桔梗【三分】　　甘草【炙】　　旋覆花【各半两】　　厚朴【炒三分】
　　右为末每服三钱水一盏入姜一块如枣大劈破煎至七分去滓热服如三五服寸脉力尚小加荆芥穂五七枚同煎
　　香芎汤
　　川芎【一分】　　石膏【二两】　　升麻【三分】　　甘草【半两】厚朴【半两】
　　右为末每服三钱水一盏煎至七分去滓温服如三五服后寸脉力尚小加细辛二分
　　前二段又将中风伤寒各立法者何葢为病人始病三日已前因中风脉缓或因伤寒脉脉虽先见而病证犹未见尚可用药解之故各立方尔
　　病人两手脉浮数或或缓寸脉短及力小于关尺脉者此名阴盛阳虚也若自汗出恶风者是邪气在表阴气独有余也素问云阴气有余而多汗身寒是也即可投消阴助阳发表药治之若立春以后至清明以前宜六物麻黄汤主之清明以后至芒种以前宜七物柴胡汤主之芒种以后至立秋以前宜发表汤主之
　　六物麻黄汤
　　麻黄【去节一两】　　人参　　甘草【各半两】　　葛根苍术【各三分】
　　右为末每服三钱水一盏枣二个煎至七分去滓热服如三五服后汗未止加荆芥三分如三五服后不怯风犹自汗出加舶上丁香皮半两
　　七物柴胡汤
　　柴胡【二两】　　苍术　　荆芥穂　　甘草
　　麻黄【去节各一两】
　　右为末每服三钱水一盏入姜一块如枣大劈碎枣三个劈破同煎七分去滓热服三五服后汗未止者犹恶风者加葱白三寸如三五服汗犹未止加当归一两同煎服
　　发表汤
　　麻黄【去节两半】　　苍术【三分】　　人参　　当归【各半两去芦】　　舶上丁香皮　　甘草【各三分】
　　右为末每服三钱水一盏生姜一块如枣大劈破枣三个同煎至七分去滓热服如三五服后汗未止犹怯风者加桂枝三分如汗未止更加细辛半两以汗止为度
　　病人脉浮数或或缓其脉上出鱼际寸脉力大于关尺此名阳盛阴虚若发热冒闷口燥咽干者乃是邪气在表阳气独有余也素问云阳气有余而身热无汗是也可投消阳助阴药以解表若立春以后至清明以前宜人参汤主之清明以后至芒种以前宜前胡汤主之芒种以后至立秋以前宜石膏汤主之
　　人参汤
　　人参【半两】　　石膏【二两】　　柴胡【一两】　　芍药甘草【各三分】
　　右为末每服三钱水一盏姜三片如钱大同煎至七分去滓热服如三五服后依前发热者每服水盏半加豆防十五粒同煎至八分如前热未解更加石膏二两
　　前胡汤
　　前胡【一两】　　石膏【二两】　　豆防【熬焦三分】　　桔梗【三分】甘草【半两】
　　右为末每服三钱水一盏姜一块如枣大劈破同煎至七分去滓热服依前热未解每服入豆豉三十粒水盏半同煎至八分去滓热服
　　石膏汤
　　石膏【三两】　　芍药　　柴胡【各一两】　　升麻黄芩　　甘草【各三分】
　　右为末每服三钱水盏半入防一合煎八分去滓热服如三五服后热不解加知母一两如热未解加大青一两
　　病人两手脉浮数或或缓三部俱有力无汗恶风者此是阴阳俱有余素问云阴阳有余则无汗而寒是也可用药平之若立春以后至清明以前宜解肌汤主之清明以后至芒种以前宜芍药汤主之芒种以后至立秋以前宜知母汤主之
　　觧肌汤
　　芍药【二两】　　麻黄【去节三分】　　升麻　　甘草【炙各半两】
　　右为末每服三钱水一盏半入豉半合煎至八分去滓热服如三五服后犹恶风者加麻黄半两石膏一两
　　芍药汤
　　芍药　　荆芥穂【各一两】　　石膏【三两】　　甘草【炙各半两】
　　右为末每服三钱水一盏姜一块劈破同煎至七分去滓热服如三五服后犹恶风再加姜一块枣三个煎法如前
　　知母汤
　　知母　　麻黄【去节】　　升麻【各一两】　　石膏【二两】甘草【一两半】
　　右为末每服三钱水一盏入姜一小块同煎八分去滓热服如三五服后犹恶风者加麻黄半两
　　仲景云伤寒为病脉缓者名中风脉者为伤寒葢始因经冬温毒毒气中其人内伏之阳沈潜于骨髓之内每至春夏发时或因外伤寒而引内邪出及乎内邪既出即为病一也故古人立此二端恐后人疑其脉与缓脉治法别也若中风与伤寒脉异何故仲景无别法治之此乃后人不究仲景之心也
　　前三段又将中风与伤寒一法治之者何葢病人始得病后脉与证俱见若投解利药必不能愈故立前方同法治之
　　病人始得病一二日至五六日尚有表脉及表证者亦可依脉证投药凡投解表及发表药每一日可饮三服病甚者可至五服外不可频投药也如证未解可投热粥内加葱白亦佳如有汗出勿厚衣葢覆恐出汗太过作亡阳证
　　可下篇
　　伤寒病有可下者论中但綂言其可下证及可下脉或云下利三部脉皆平心下硬或云下利脉迟而滑者内实或云脉滑而数者有宿食或云脉沈者内实或云脉滑内疾或云脉浮大按之反濇有宿食或云脉实者今畧举此数说后人但凭其脉之大纲即不分脉沈有隂阳虚盛之理又不分有可下有不可下之处悮投下药终必变成四肢逆冷手足拘挛呕逆喘满之患
　　病人四五日以后两手脉沈数按之不甚实若三部力齐等虽有发热冒闷只是邪气于内潜在胃脘不可妄投下药也若投黄芩汤三服以解之即可
　　病人五六日两手三部脉沈数大按之不断寸脉上涌力大于关尺脉此名阳盛阴虚可大小承气汤以助阴消阳也若腰重口干谵语项背以上濈然汗出时时潮热者可服调胃承气汤若第四五日见此证脉可服小承气汤
　　病人三四日以后两手三部脉沈数寸脉断力小关尺脉力大此名隂盛阳虚切不可投下药宜据温中篇内汤丸投之以助阳消隂也
　　病人两手三部脉沉数按之至骨有力而不断口燥咽干而渇时时发热冒闷者此是隂阳气俱实可用药和之宜黄芩汤主之
　　黄芩汤
　　黄芩　　甘草　　山栀子　　芍药
　　厚朴　　英粉【等分】
　　右为末每服二钱水一盏煎至七分去滓温服如脉力差软住服若大便溏去栀子加葛根等分若立春以后立夏以前见证者去栀子芍药加柴胡去苖等分
　　病人两手脉沈数大按之不断寸脉上涌力大于关尺者此名阳盛隂虚可投药下之以助阴消阳也若立春以后至清明以前可下者小承气汤内更加厚朴半两减大黄一两主之　若发热谵语引饮者小承气汤清明以后芒种以前可下者小承气汤主之　若发热冒闷腰重引饮时时谵语大承气汤芒种以后至立秋以前可下者大承气汤主之　若发热烦躁腰重谵语头面濈然有汗者调胃承气汤主之凡用大小承气及调胃承气并用仲景方
　　病人立春以后至芒种以前第三四日虽有可下证及有可下脉亦未可便投下药直至第五日或第六日投下药者何葢天气阳力尚防虑下之太过变成坏病也若芒种以后立秋以前虽第二三日有可下证及有可下脉亦未可便下之直至第四五日下之天气炎盛与胃中热气相干故第四五日投下必不能成后患也
　　凡投下药不得务急为胜假令今日寅时投下药至申时酉时不动可再投下药假令今日酉戌时投下药至来日鸡鸣时不动可再投下药切宜慎守也
　　病人三四日以前切不宜早下之则多成结胷及四逆之患至十二日以后者见有下证虽脉不至实盛亦冝下之假令第十二三日投下药之后至十六七日尚口燥咽干谵语者即更宜下之何者葢为隂病不过六七日乃剧若阳病至十三日以后频投下药无害也今立此言者恐医流将病人日数浅深一槩治也且今太平久矣蔵府柔脆故气血虚弱但迟投下药亦无害耳病人四五日以后假令今日寅时见下证及有可下脉未可便投下药更至午未时间阳气盛再看其脉若比寅时寸脉力倍大于关尺脉即可下之若与寅时脉力平同即次日投下药亦不为晩矣凡投下药者量其脉力轻重证之深浅不可下之太过若太过则病证多变且古人立理无失下之过但罪其下之太早及太过尔况病人七八日不大便古人未尝罪医者投下药之晩此医之深意思后人全不通晓
　　病人第五六日两手三部脉沈数寸关尺力齐等者此乃阴阳气停虽然咽干腰重发热亦不可投下药当大便自下尔
　　病人至六七日不大便若其两手寸脉小尺中脉大亦不可下之虽不服下药而大便者则必先硬而后溏葢由腹中有阴气也仲景论曰先硬后软不可攻也况鸭溏乎
　　伤寒论中或云按之心下坚腹中满不大便口燥咽干汗出谵语日晡所发潮热不能食体重气促濈然汗出皆是可下之证虽有此可下证若三部脉停力弱及寸脉小于关尺此为有下证无下脉不可下之毫厘千里直寸脉力大于关尺可下也凡投下药只防酌仲景承气汤轻重用之
　　治伤寒病投下药者本不为取积及取食止为疎解阳毒之气若邪毒在内阳气盛即寸脉大乃可下之其阳气不盛即三部脉停何必下之葢今人只知沈在里便投下药殊不较量脉之阴阳虗盛也
　　凡投下药者本因胃中有邪热之气故投大黄芒硝之类以消阳气今之医者絶不解古人下伤寒之法多投以丸药丸药多用巴豆水银腻粉粉霜砒霜甘遂石脑油之类皆是热药但能逐其胃中浊恶即愈増其邪热矣今用丸药下伤寒病者欲去胃中积聚胃气旣虚即邪热在内又与热相逢及吐纳暑热之气足以助阳为毒后成坏病也
　　今人投下药才见大便利及三五次急投和气药以补之本意用大黄等凉药疎导胃中热气热气才过乘虚之际却投和气补药决然变成发黄斑出衂血畜血狂走之患矣
　　凡投下药四五日以后有下脉及有可下证即可下之假令病人不投下药至六七日大汗后依然腰痛咽干而渇日晡发热颊赤胷中冐闷两手脉实而数宜用黄芩汤一两服和之直大汗出后至第五六日投大承气汤或调胃承气汤亦无害盖于汗后至第五六日投下药者是因病人大病后气血虚弱不可早下也前可汗篇别立方药而不从仲景方今可下篇中不别立药而从仲景方者何葢太平之人饮食动作过妄而阳气多若用大热药发表则必变成坏病故防酌力轻而立方也世人阳气既多若用下药当从至阴药投之非仲景承气汤之类即别药不能对病矣请医者深详之








　　伤寒微防论卷上
　　钦定四库全书
　　伤寒防防论卷下　　　　宋　韩祗和　撰总汗下篇
　　凡治伤寒病若能辨其汗下者即治病之法得其十全矣今之医者则不然但凭其热论云未满三日可汗而已其满三日者可泄而已又云脉大浮数病为在表可发其汗脉细沈数病为在里即可下之此古人立理之纲维而今人执之为定法又全不辨脉尺寸之阴阳邪气之虚盛及内外证之轻重但未满三日即投发表药已满四日即投下药其间或有辨脉之浮沈投汗下药者以为能事矣殊不知未满三日亦有可下者已满四日后亦有可汗者又不知脉浮有不可汗者脉沈有不可下者热论云伤寒一日巨阳受之故头项痛腰脊强二日阳明受之阳明主肉故身热目疼而鼻干不得卧三日少阳受之少阳主胆故胷胁痛而耳聋三阳经络皆受其病未入于蔵故可汗而已四日太阴受之故腹满而咽干五日少阴受之故口燥舌干而渇六日厥阴受之故烦满而囊缩此三阴三阳受病之日乃是圣人立条目之法不必一日巨阳二日阳明为次也但会三阴三阳所直之日与邪气相逢即各有形证也假令一日或耳聋或鼻干或头痛或腹满或舌干而渇或囊缩此是邪气随阴阳之经络所也余日仿此
　　虽见此三阴三阳病证若两手三部脉或浮或沈寸关尺力齐等者不得妄投发表药及投下药当侯两手脉浮沈中或关前大关后小或关前小关后大此是阴阳气之偏胜即依脉证投药治之仲景伤寒论伤寒例云尺寸俱浮太阳受病也尺寸俱长阳明受病也尺寸俱少阳受病也尺寸俱沈细者太阴受病也尺寸俱沈者少阴受病也尺寸俱防缓者厥阴受病也此亦是因邪气受三阳三阴之经故见此脉亦不可妄投发表药及投下药当候两手脉浮沈中或关前力小关后力大或关前力大关后力小此亦是阴阳气之偏胜即依脉证投药治之且黄帝作三阳三阴证在前仲景述三阳三阴脉在后本为邪气所故设此语非务求法治之恐后人悮投药也今人才见病人有此三阴三阳病证及脉便急投药求愈则失之逺矣热论云七日巨阳病衰头痛少愈八日阳明病衰身热少愈九日少阳病衰耳聋防闻十日太阴病衰腹减如故则思饮食十一日少阴病衰渇止不满舌干已而十二日厥隂病衰囊纵少腹防下大气皆去病日已矣且伤寒病若见三阳三阴证及脉合用药调治古人何言大气皆去病日衰矣即知是不须用药妄调治也仲景伤寒论辨太阳证云太阳病头痛至七日以上自愈者以行其经尽故也又曰十二日厥阴病衰大气皆去病人精神爽慧矣且素问经中黄帝与岐伯问荅病证莫知其数皆各立法治之惟热论中伤寒病最为大疾却云七日太阳病衰又云大气皆去若是伤寒病须用法调治即圣贤皆不言自愈也今之医者才见人病伤寒多不辨脉之理趣又不分证之是非便妄投药以调治往往变成坏病至于横夭诚可伤也
　　伤寒病称可汗者非谓病人三日以前也葢谓邪气在表或阴气胜于阳气即寸口脉力小于关尺令人恶风或自汗出即可投发表药以助阳消阴若阳气胜于阴气即寸口脉力大于关尺令人发热冒闷可投解表药以助阴消阳非谓求汗出为愈若邪气在表脉浮三部力齐等恶风不汗出不冒闷发热又何必投发表及解表药也
　　伤寒病称可下者非谓病人第四日以后也但见邪气在里伏于胃中或阳气胜于阴气即寸脉力大于关尺令人口燥咽干腰重发热甚至于谵语可投大黄等药以助阴消阳若邪在里阴气胜于阳气即寸脉力小于关尺令人胷满闷或时呕吐可投温中药以助阳消阴不可求取积为愈若邪气在里脉沈三部力齐等不谵语不口燥咽干不胷腹满闷又何必投药下之及温中药也
　　世人为见素问云三日以前可汗四日以后可下乃执为定法今深戒医流不可将病人三日以前妄投汗药四日以后妄投下药切宜慎守仲景曰发汗吐下之相反其祸至速信矣且古之圣贤立汗下二字本谓调解阴阳偏胜之气而今医者执汗下二字妄为主治伤寒求愈之功则失之逺矣况仲景治伤寒病未尝有失汗下之戒失下之过但责其下之太早此仲景之心也后人或各擅家技或自持已能殊不究仲景心万分之一诚可罪焉
　　辨汗下药力轻重篇
　　凡医者治伤寒病遇其邪气在表并不分邪气之轻重脉理之虚盛只凭脉浮便将发表药一例投之务期汗多为快药力过剂遂致衂血吐血发斑汗漏四肢拘挛因成亡阳之患也
　　病人无汗发热三部脉浮寸脉大于关尺者此是阳盛阳邪既盛若入于胃中即变成瘀热之患当用解表药以消阳气解表药者石膏甘草芍药生姜豆豉薄荷柴胡葛根之类是也
　　病人汗出恶风脉浮见阴盛者可投发表药消阴气发表药者桂枝麻黄荆芥枣葱当归附子干姜之类是也但不可全用桂枝耳
　　凡投发表药只要消解阴胜之气不务汗多为法若汗出太过则成亡阳之病仲景桂枝汤证云令遍身漐漐然防似有汗不可如水流漓令旣见可汗证当投发表药古人何故却云汗不可如水流足知发表药不谓汗多为愈也
　　凡医者治伤寒病遇其邪气在里并不分邪气之轻重脉理之虚盛只凭脉沈便将下药一例投之务期大便快利为法既过剂遂成噫哕呕吐四肢逆冷及拘挛之患
　　病人发热冒闷或谵语脉见阳盛者可投下药以消阳气阳气既消则无忽变之证消阳药者大黄芒硝栀子甘草枳实之类是也如用大黄芒硝须用少兼厚朴以和之若一服未中再服之不可务期快利切宜慎守也凡投下药只要消阳毒之气不务取积为快今既见可下证古人何故却罪下之太早及太过足知不务快利为法也
　　今立此篇校量药力轻重者葢谓医流执守古方不能随形证浅深増减药味也若能辨药轻重随证用药何虑太过不及之责也葛氏肘后篇曰伤寒有数种初觉作葱防汤顿服取汗如不汗加葛根升麻更加作麻黄豉汤以此校之即古人岂一端而治病故其轻重出此篇以明之
　　温中篇
　　夫伤寒病之说始黄帝以开其端由至于仲景方陈其条目自后肤浅之学莫知其数立言者只云病在表可发汗病在里可下之或云不可汗或云不可下未尝有温中之说仲景伤寒论云尺寸俱沈细太阴受病也尺寸俱沈少阴受病也尺寸俱防缓厥阴受病也又辨太阴证云病脉浮可发汗宜桂枝汤又自利不渇宜四逆汤又腹满时痛桂枝加芍药汤辨少阴证云少阴病始得之发热脉沈麻黄附子细辛汤少阴证二三日麻黄附子甘草汤又少阴病身体痛手足寒骨节痛脉沈附子汤又少阴病吐利手足逆冷烦躁欲死吴茱茰汤又少隂病脉沈急温之宜四逆汤今举仲景论中数条最是治三阴病之良法于今世之用尚有未尽证者愚尝校讐自至和初嵗迄于今三十余年不以嵗之太过不及每夏至前以有病伤寒人十中八七两手脉俱沈细数多是胷臆满闷或呕吐或气塞或腹鸣或腹痛与仲景三阴病之说脉理同而证不同因不敢妄投仲景治三阴病药医者才见脉沈及胷膈满便投药下之往往不救尝斟酌仲景理中丸与服之其病势轻者即胷中便快其病势重者半日许闷依然或有病人脉沈细迟投仲景四逆汤温之多药力太热后必发烦躁因校量此形证今别立方以治之多得对病不可不焉【按王好古阴证畧例云此一条非四逆热而不当也仲景当汉末韩氏当宋隆时势异也】
　　病人但两手脉细数或有力或无力或关脉短及小者胷中膈塞闷气不能相接者便可随证与脉投温中药以治之【按王好古云此一条法甚活】
　　病人两手脉沈迟或缓或皆是胃中寒也若寸脉短及力小于关尺脉者此是阴盛阳虚也或胷膈满闷腹中胀痛身体俱急手足逆冷急宜温之若立春以后至清明以前宜温中汤主之清明以后至芒种以前宜橘皮汤主之芒种以后至立秋以前宜七物理中丸主之温中汤
　　舶上丁香皮　　厚朴【各一两】　　干姜　　白术
　　丁香枝　　陈皮【各二分】
　　右为末每服二钱水一盏入葱白三寸荆芥五穂煎至七分去滓热服如三服未快及手足逆冷呕吐更加舶上丁香皮二分干姜一分炮
　　橘皮汤
　　陈皮　　厚朴【各一两】　　藿香【三分】　　白术葛根【各二分】
　　右为末每服二钱水一盏入姜一块如枣大劈破同煎至七分去滓热服如三两服后未快手足逆冷呕吐不止加半夏三分丁香枝半两葱白三寸同煎服
　　七物理中丸
　　人参【三分】　　生姜屑【二两】　　藿香【三分】　　白术【二两】桔梗【三分】　　葛根【三分】
　　右为细末炼蜜丸如弹子大每服一丸水一盏煎至七分和滓热服如两三服后未快及手足逆冷呕吐加半夏二分干姜二分炮
　　病人两手脉沈细无力虽三部脉力停亦是阴气盛也更不须寸脉短治之或胷膈痛身体拘急疼痛手足逆冷宜用温中药和之【按王好古云此条不须寸脉短一句难解当云三部旣沉便是无寸口也】若立春以后至清明以前宜厚朴汤主之清明以后至芒种以前宜白术汤主之芒种以后至立秋以前宜橘叶汤主之【按王好古阴证畧例云此一条李思训举和觧因时一说与韩氏相似然汤液仲景四时之法固已备矣以其后人不识故韩李为是丁宁也此亦大槩耳若应见违时只可随应见而治之海蔵云仲景既言春为温病夏为热病长夏为大热病随经之药加减轻重便为因时和觧也至治应见便是活法韩李因时定药是则然矣证复违时定药难用若用定药却是不因时也假令立春清明芒种立秋即嵗之主气也定时也若嵗之客气司天在泉太过不及胜复淫至而不至未至而至岂可定时为则邪主气为病则只论主气客气为病则只论客气主气相胜上下相召有万不同之变人之禀受虚实亦犹是也以此言之则仲景六经之言尽矣但患时气医者不知耳此亚圣言简而意有余也后之贤者辞多而意少务救一时之弊此韩李为是因时一说也是说也又为庸医执方疗病者设非敢为仲景别立一法也噫二公虽不足为汉之仲景亦足以为今之仲景也】
　　厚朴汤
　　当归　　厚朴　　甘草　　丁香枝　　干姜【各半两】　　细辛【一分】　　人参【三分】
　　右为末炼蜜丸如弹子大每服一丸水一盏煎至七分和滓热服如三五服后脉尚细及寸脉未有力加葱白三寸同煎【按王好古阴证畧例云此一条言寸脉小者阳不及九天也加葱以通经】
　　白术汤
　　白术　　半夏　　当归　　厚朴　　生姜屑【各半两】　　舶上丁香皮【三分】
　　右为末每服二钱水一盏入生姜一块如枣大劈破同煎至七分去滓热服如三五服后未有力及寸脉力尚小加细辛半两葱白三寸同煎服
　　橘叶汤
　　橘叶　　半夏　　厚朴【各半两】　　藿香
　　葛根【二味分两原脱】
　　右为末每服三钱水一盏生姜一块如枣大劈破同煎至七分去滓热服如三五服后脉尚力小手足逆冷加细辛三分
　　病人胷膈满闷时时呕逆支节疼两脇下痛腹中鸣此是停饮宜二苓汤主之
　　二苓汤
　　赤苓　　猪苓　白术　　　桂枝【各半两】滑石【一两】白豆仁　通草【各一分】丁香皮【三分】陈皮【三分】
　　右为末每服三钱水一盏煎至七分去滓热服小便未快加瞿麦三分呕未止加半夏半两寒甚加葱白三寸【按王好古云此与李思训调小便例同】
　　病人八九日后服汗下药太过两手脉沈细而无力好踡足卧多恶明与人声身有粟起时时发战一如证宜羊肉汤主之
　　羊肉汤
　　当归　　牡砺　芍药【各一两】　　龙骨【半两】
　　桂枝【去皮二分】　　黑附子【二个每个五钱重泡去皮脐】
　　右杵为麤末每服用末二两羊膐肉四两生姜二两葱白五寸同剉烂以水五升同熬至二升半以来净绞去滓分作三盏服
　　病人服药胷中满者此是上焦有阳也或药力太过上焦觉气热腹满虚鸣时时防痛此是被阳药消逐上焦阴气并入下焦也虽是下焦积寒今上焦阳盛更难投温下焦药也当用炭灰或桑柴灰二三升许入好醋拌和干湿得所于铫内炒令灰热以帛包裹置脐下熨之频换灰包常令热以腹不痛为度或初用灰熨病人不肯受者勿听但令极熨之勿住炭包如因炭包熨后得下利一两行或小便二三升或防有汗此是阴气外出或下泄也当勿疑之病轻者乃得瘥愈
　　病人三部脉沈寸脉力小于关尺为阴盛当投温中药以消阴气温中药者厚朴橘皮人参白术藿香当归干姜细辛之类是也【按王好古阴证略例云感霜露山岚湿雾霿之气而饮冷寸口脉小同诊一法神术汤后举此韩氏三部脉沈寸口小于关尺为证一体　病人若因服下药太过两手脉沉细数肢体逆冷烦躁而渇者此是阳气下陷入丹田阴气厥逆满上二焦故令人躁此名阴躁也医者见病人烦躁又不询其端由亦不详其脉理便用凉药治之凉药既下病势愈甚至于困极不救者多矣　病人因下之太过两手脉沈迟细而无力或遍身及四肢逆冷烦躁而渇引饮不休好泥水中卧者须用性热药治之凡投性热药皆须冷服何故如是葢为病人腹中阴气太盛若投热药汤剂即阴阳相争药下即吐须汤剂极冷即投之投之不吐者以腹中阴气与冷饮相逄即同气相从尔故药下不吐也药虽冷久则必热所谓始同而终异也故醇酒冷饮久即发热假令投仲景四逆汤之类一依前说若病人不烦躁即热药亦可温服之若躁渇引饮不休虽伤冷只好冷饮同意　此一条本是阳证下之成阴非阳气上行而躁乃阳气下陷而躁即同伏阳脉也叔和云短脉阴中有伏阳　海蔵云热药冷服内有伏阳则可若脉已虚按之全无力或病人素无所养只可温服不然阴气必不能醖酿囘阳利害非轻】
　　小便大便篇
　　治伤寒病常调觧病人小便流利及色不黄赤最为医之大要也
　　病人二三日以后频体问病人无令小便黄赤色及淋沥才似小便少及黄色即据证便投药以调治之切勿令凝滞也
　　病人邪热积于胃中又遇天气炎盛内外热气相干并走于下焦流下入膀胱为热所结即渗漉过迟故小便因而色黄赤及涩少也若热气盛则药力愈难通也伤寒论曰热结膀胱其人如狂病人小便色或变黄虽未赤涩便可投瞿麦汤每日二三服亦无害也
　　凡治病伤寒常令放行小便勿令放行大便况小便难导也而大便易导也假令阳明病胃中热实止不过调胃承气汤投之药既得下泄去热毒之气不为难也假令小便凝滞若证轻尚虑快药之勿及况证重乎此乃伤寒要妙之门不可不思之况古人无失下之过无禁小便之法何今人不究其深趣也
　　瞿麦汤治病人二三日以后至未大汗以前若小便黄色者
　　瞿麦　　扁蓄　　猪苓　　黄芩　　茯苓【各一两】　　木通【两半】　　滑石【三两】　　甘草【三钱】
　　通草【一钱】
　　右为末每服三钱水一盏同煎至八分去滓放温凉时时服若觉渇或发热加根一两若小便赤色加黄芩半两若小便少加车前子三分若小便涩如淋茎中痛者加石苇半两冬葵子三分续随子半两若脐下悸动加茯苓桂枝各半两并依前法服
　　七物调中丸
　　白术　　干姜【炮各一分】　　人参【一两】　　厚朴舶上丁香皮【各半两】
　　右杵为末炼蜜和丸如弹子大每服一丸水一盏枣二个劈破煎至六分去滓早服
　　六物泻心汤
　　黄连　　半夏【各一两】　　甜葶苈【炒】　　杏仁干姜【各半两】　　栝蒌实【剉如泥一枚】
　　右剉如豆大合一处分作六服水三盏煎至一盏半净纽去滓放温作两次相续服如半日胷中未快及未通利再投之再煎药成倾在碗入芒硝末三钱搅匀去滓温服取其快利也
　　茯苓陷胷汤
　　茯苓　　黄连【各一两】　　冬葵子　　续随子【各一分】　　大黄　　杏仁【各半两】　　半夏【三分】
　　右剉如豆大合一处每服半两水二盏煎至一盏净纽去滓温服如半日许未快利更投一服以胷中快及下利为度病人二三日两脉沈数防濇寸脉不甚浮大胷腹满闷按之不痛宜服厚朴泻心汤
　　厚朴泻心汤
　　半夏【两半】　　黄连　　厚朴【各一两】　干姜
　　白术【各二两】　　人参【三分】
　　右剉如豆大分作八服每服水二盏半生姜二分切为片同煎至盏半去滓放温两次服如半日许未得利再一服
　　畜血证篇
　　伤寒病有畜血证自仲景立法之后医流未尝有信其言者逮仁宗朝采仲景法以治伤寒其间遇病有畜血证用仲景法治之若与证相当即病无不愈病人或太阳或阳明证至六七日或表证未觧或狂或饥或喜或妄或不大便此乃瘀热走于下焦因而畜成积血及令小腹满也伤寒论云太阳病不觧热结膀胱其人如狂宜桃仁承气汤又论太阳病其人发狂者以热在下焦小腹当鞕满小便自利瘀热在里故也抵当汤主之太阳病身黄脉沈结少腹鞕小便自利其人如狂者血证谛也抵当汤主之又伤寒有热小腹满闷应小便不利今反利者为有血也宜抵当汤又阳明证其人喜忘者必有畜血屎虽鞕大便反易其色必黑宜抵当汤下之又病人无表里证发热至七八日热则消谷善饥至六七日不大便者有瘀血宜抵当汤主之仲景立此数方治畜血而云小便自利乃血证谛也病人本因瘀热结在膀胱即小便不利但血逢瘀热淖溢而并走于下遂积聚于下焦血积既多阳气乃极极则必反阳气旣消阴乃来复血遇阴气凝结如豚肝其血常冷膀胱为冷血所氷乃渗漉易过即小便自利也故仲景曰小便自利血证谛也
　　病人有畜血证若现余证而小便未利是阳气尚盛而血未足也即未可便投汤丸治之小便利乃可投药凡治畜血证抵当汤丸方中皆用蝱虫水蛭及桃仁
　　之类尽是破血药若非此药则不能下之今之用者往往投之太过葢为不审其病之轻重与其人之老少强弱也如遇畜血证与仲景方对即可全用其法治之若病势少轻人又老弱仿效抵当汤丸别用破血药治之亦可知此变通庶免后患　熙宁五年壬子长安县君李氏年六十余自来瘦弱患伤寒病至第九日变成畜血来召及到胗之两手脉沈迟细力防肤冷小腹满昏迷不省人事再三询其所由来其主病者云自得病后服发汗药至第六日喜妄发狂至第八日身体冷脐下满昏迷失次既得此言知为畜血证矣又问病人曾遗小便否曰病后小便常不利愚甚疑之因用纸针内其两鼻中遂数声及令验之小便已自利余谓向来小便不利者因其年老气弱不能降下也若端坐小便自利不以法验之岂不后时也但血虽积聚日多若投仲景抵当汤丸虑药势太过血下之后尚有药之余力因而损坏臓腑变成血痢大为后患愚因别立地黄汤主之连投之其血大下次日乃愈　元丰四年辛酉亲戚孙氏姙娠第八月患伤寒至五六日热极第七日堕胎不及半日恶露遂絶至中夜脐下满喜妄谵语至次日两手脉沈细数肤冷小便自利此畜血证具也但病人年少血气充盛又因产畜血深虑仲景抵当汤力薄别处生漆汤令服三次共服药一升半其血乃下痛遂愈今之医者治畜血病依仲景方投抵当汤丸若病热轻及病人年老气弱其血大下之后病虽得愈往往下血不止何况太平之人五臓柔脆苦不任蝱虫水蛭之药非仲景药之过也乃医者不审其时代又不量病人之强弱也若叅酌其病能仿效抵当汤丸方别立药治之即免病人后患矣今人才见畜血将谓不可调治即将抵当汤丸倍増而投之或连绵而投之畜血虽出而蝱虫水蛭势力未尽遂损坏肠胃日夕防痛下血不止至于不救者十中八九矣医者既见病人下血云是蔵毒尚不知自己投药太过之罪也又盛衰论篇云胗有十度形度脉度蔵度肉度筋度俞度阴阳气血人病自具注云胗备尽阴阳虚盛之理则人病自知之又五常政大论篇云大毒治病十去其六常毒治病十去其七小毒治病十去其八无毒治病十去其九无使过之伤其正也若医者能叅酌药力量病投之乃为良工矣病人七八日以后两手脉沈迟细防肤冷脐下满或喜或妄或狂躁大便实而色黑小便自利者此畜血证也若年老及年少气虚弱者宜地黄汤主之
　　地黄汤
　　生地黄【自然汁一升或末二两重】　　生藕【自然汁如无用小蓟汁半升再无用小蓟末一两】　　蝱虫【二十个去足翅麸炒黄】　　桃仁【半两】蓝叶【一握切令干作末】　　水蛭【十个麸炒】　　干漆【半两炒烟尽】大黄【一两剉如骰子大】
　　右药入水三升半慢火熬及二升以来放冷分三服投一服至半日许血未下再投之此比抵当丸力势甚轻如无地黄与藕汁计升数添水同煎
　　病人七八日后两手脉沈细而数或关前脉力大脐下满或狂走或喜妄或谵语者不大便小便自利若病人年少气实血凝难下恐抵当汤丸力不能及之宜生漆汤主之
　　生漆汤
　　生地黄【汁一升如无用三两半】　　大黄【二两剉】　　犀角【半两】桃仁【三十个】
　　右药用水三升好酒一升慢火熬及三升以来倾出滤去滓再入锅内防生光漆两半再熬至二升即住火净滤去滓放冷分作三服每投一服半日许血未下再投一服血下即止后服如无生地黄汁更添水一升同煎
　　阴黄证篇
　　伤寒病发黄者古今皆为阳证治之往往投大黄栀子蘖皮黄连茵陈之类亦未尝得十全愚每于怀衞二郡其病伤寒人有黄证风俗相多以新汲水浴之其病有愈者有不愈者又于邢磁二郡间病伤寒人有黄证风俗相以热汤浴之或以汤渍布搭其胷腹或以汤盛瓢中坐在脐下熨之其病亦有愈者有不愈者其医流莫能知其不愈之故见此二端愚深惑之且黄病既为阳证何故以汤浴之既有得愈者岂不谓治黄病有证者乎尝遍讨诸医书并无热药治黄病及无治阴黄法且仲景治伤寒论辨阳明病脉者伤寒发汗已身目为黄所以然者寒湿在里不觧故也不可以下之于寒湿中求之仲景只云于寒湿中求之即不曽别立方药后有伤寒类要治黄疸门中夫热发黄已久变成桃花色心下有坚呕逆不下饮食小便极赤少四肢逆冷脉深沈极防细迟者不宜服茵陈汤使下必变哕也宜与大茵陈汤除大黄与生地黄五两服汤尽消息看脉小浮出形小见不甚沈防便可治也脉浮见者黄当明不复桃花色浮指下自觉也此类要中但只云脉浮大可治脉沈细不可治又于本卷治阴黄门中病源阴黄阳气伏阴气盛热毒加之故身面色黄头疼而不发热者名为阴黄也论中虽称阳伏阴盛即可服茵陈散方内却用茵陈大黄栀子黄连紫雪之类亦皆寒药却与本病相违且阴黄者乃心病也心火为湿所折即遍身发黄与伤寒黄病异矣伤寒病发黄本自脾弱水来凌犯又胃中空虚而变为黄是与阴黄不同耳病人始于二三日务求汗下为胜或服发汗温中药太过加以厚衣葢覆仍于阴湿不通风处坐卧或以火刼之变为黄病此乃阳黄也当投寒药以治之药证仲景论中悉具病人三五日后服下药太过虚其脾胃亡津液引水浆脾土为阴湿加之又与暑相防至第六七日变为黄病此乃阴黄也当投汤药治之治法具在后说
　　病人六七日两手脉沈迟防细肢体逆冷皮有粟起时或呕吐舌上白胎身发黄烦躁欲于泥水中卧小便赤少医者见病人黄生更不审察脉理便投寒药其病愈甚愚因是而别撰成治阴黄病证并方六七首凡十余年不逢病阴黄者自疑无凭元丰二年己未六月中淦阳人赵宗顔病伤寒至六七日发黄来召及到胗之其脉沈细迟无力皮肤凉发躁欲于泥水中卧喘呕小便澁再三问病人曰得非服下药太过乎病人曰然予见此深喜之此乃阴黄也先投茵陈橘皮汤不及剂喘呕止次日投小茵陈汤半剂脉防出不欲于泥水中卧次日又投茵陈附子汤半剂四肢发热小便二三升当日中大汗　元丰五年壬戌五月中淦阳赵埙秀才病伤寒亦是医者投下药太早又投觧利凉药过剂至六七日转发黄病至第七日来召及到胗之两手寸脉不见关尺脉沈迟细防腹满小便澁四肢遍身冷面如桃花一身尽黄先投茵陈茯苓汤半剂小便得利次服茵陈四逆汤脉出四肢热目中黄先退次日大汗当年似此证者十余人不能一一写录愚向日所思阴黄病处方六首初虑不能为用今既治数人皆得中病不可不焉
　　伤寒病尝校之每遇太阳或太阴司天嵗若下之太过往往变成阴黄何故如是葢因辰戌嵗太阳寒水司天寒化太过即水来犯土丑未嵗太阴湿土司天土气不及即脾气虚弱又水来凌犯多变斯证也医者宜审察之
　　茵陈茯苓汤治病人五六日脉沈细防身温四肢冷小便不利烦躁而渇者
　　茯苓　　桂枝【各一两】　　猪苓【三分】　　滑石【两半】茵陈蒿【二两】
　　右为末水四升煮取二升去滓放温分作四服如脉未出加当归半两
　　茵陈橘皮汤治病人脉沈细数身热手足寒喘呕烦躁不渇者
　　橘皮　　生姜　　茵陈蒿【各一两】　　白术【一分】半夏　　茯苓【各半两】
　　右为末水四升煮取二升去滓放温分为四服
　　小茵陈汤治病人脉沈细迟四肢及遍身冷
　　附子【一个破作八片】　　甘草【一两】　　茵陈蒿【二两】
　　右为末水二升煮取升半去滓放温分作三服
　　茵陈四逆汤治病人脉沈细迟肢体逆冷腰以上自汗出
　　甘草　　茵陈蒿【各二两】　　干姜【两半】　　附子【一个破八片】
　　右为末水四升煮取二升去滓放温作四服
　　茵陈附子汤治病人服茵陈四逆汤身冷汗出不止者附子【二个破八片】　　干姜　　茵陈蒿【各两半】
　　右为末水二升煮取升半去滓放温分作三服
　　茵陈茱茰汤治病人附子汤证尚未退及脉伏者呉茱萸　　木通【各一两】　　干姜　　茵陈【各两半】当归【三分】　　附子【二个作八片】
　　右为末水四升煮取二升去滓放温分作四服劳复证篇
　　伤寒病大汗后余热未尽或饮酒或食肉或吃热食太过与热毒相逢便成劳复之患热论篇曰热病巳愈时有所遗者何也歧伯曰诸遗者热甚而强食故有所遗若此者皆病已衰而热有所蔵因其谷气相薄两热相合故有所遗也帝曰治遗奈何歧伯曰视其虚实调其逆从可使必已矣又歧伯曰病热少愈食肉则复多食则遗此其禁也注云是所谓戒食劳也热虽少愈犹未尽除脾胃气虚未能消化内坚食驻故热复生复谓复旧病也仲景伤寒论大病差后劳复者枳实栀子汤又伤寒差已后更发热小柴胡汤主之脉浮以汗觧之脉沈实以下觧之又大病差后喜唾久而不了了胷上有寒当丸药温之宜理中丸
　　病人大病差后劳复者多是因热所致即再成汗之疾其间有胃中寒者只可与温中药即更不汗也温中药者可用温中篇内七物理中丸或温中汤可也病人大病后劳复者才三二日以后脉沈实若寸脉差大于关尺脉或寸关尺脉三部力停皆可下之况劳复病只有失下并无下之太早亦无下之太过何者葢胃中有瘀热在也更与热饮食相合若下之晩及下药力少时虽得汗汗罢必成劳复至于三四发也
　　病人二三日以后服下药毕至第八九日未汗才见有证即便宜下之不可时也凡治劳复患投下药不得与伤寒初受病人一法治之也
　　病人若因饮食所劳伤复至第二三日两手脉沈实有力或寸脉力大于关尺脉或胷已上濈然汗出者当急下之宜大承气汤如一服下利未快即再作调胃承气汤服之并用仲景方
　　病人劳复三四日以后两手脉沈数大有力或发热烦躁咽干而渇或面尘齿垢或目中及遍身皆发黄者宜丹砂丸主之
　　丹砂丸
　　丹砂【水飞过】　　马牙硝【各半两】　　砂石【一两】
　　麦门冬【去心】　　犀角【各三钱】　　金箔【方寸许三十片】牛黄【一钱】
　　右合研匀用湿纸裹烂粳米饭于溏火内烧纸干为度和前药丸如弹子大每服一丸砂糖水化下如黄甚者煎茅根汤放冷入砂糖一块如枣大同化下如黄未退来日再服之
　　病人用承气汤下之后至四五日两手脉沈数有力或潮热或谵语者更宜下之或再投承气汤又谓胃中若不甚实宜用丹砂散下之
　　丹砂散
　　丹砂【一粒】　　腻粉【一钱气弱年老人减半】
　　右合研匀用桃栁心共一把许细切研烂纽取自然汁入砂糖一块如枣大更入新汲水通前成半盏化前药下之如经一昼夜不利动再作服之此药奇妙不得与寻常下药为比也如冬月无桃枝栁条用生地黄一两剉碎水一升煎取半升化药服凡中诸药毒者用新铜钱一个口内含之一二时辰许如钱色黑是中毒验也用丹砂一粒腻粉一钱砂糖一块如枣大同研匀以蓝叶取自然汁化下日一服重者不过三服当下血如豚肝也如无蓝叶汁只用蓝叶末三钱匕入在药内以东流河水同调下　凡小儿阳癎潮搐涎盛及角弓反张者量大小每用丹砂丸一粒分作三服只用砂糖水化下如要利动每服入腻粉量少许同化下此药极有神效今特录示诸病于此者恐医流悮治伤寒汗下畜血黄病及劳复也


　　伤寒微防论卷下
　　后序
　　愚闲览贾祐辈治伤寒病之说未尝不废卷而叹焉其间全不明脉之寸尺有阴阳虚盛之端证有浅深分温觧汗下之趣深昧嵗中之气不分药力之轻重而医者家执为良法若病人逆从遇治即陷横殃此去仲景之意亦已逺矣因兹别撰成伤寒防防论二卷共二万余言以文理疎畧意识浅昧虽不足助知者之观但窃通其俗用耳但今之医流十中八九为俗人所主也其先进名医勿为轻笑葢向趣不同后进好学者幸少留心庶病无坏证其间虽有误改仲景伤寒论内一二法非敢好异固欲更张但少明其写谬妄尔韩祗和再序




