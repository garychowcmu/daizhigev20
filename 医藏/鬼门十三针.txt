孙真人针十三鬼穴歌

　　百邪颠狂所为病，针有十三穴须认，凡针之体先鬼宫，次针鬼信无不应。

　　一一从头逐一求，男从左起女从右，一针人中鬼宫停，左边下针右出针，

　　第二手大指甲下，名鬼信刺三分深，三针足大指甲下，名曰鬼垒入二分，

　　四针掌后大陵穴，入针五分为鬼心，五针申脉为鬼路，火针三下七锃锃，

　　第六却寻大椎上，入发一寸名鬼枕，七刺耳垂下五分，名曰鬼牀针要温，

　　八针承浆名鬼市，从左出右君须记，九针劳宫为鬼窟，十针上星名鬼堂，

　　十一阴下缝三壮，女玉门头为鬼藏，十二曲池名鬼臣，火针仍要七锃锃，

　　十三舌头当舌中，此穴须名是鬼封，手足两边相对刺，若逢狐穴只单通，

　　此是先师真妙诀，狂猖恶鬼走无踪。

　　一针鬼宫，即人中，入三分。二针鬼信，即少商，入三分。三针鬼垒，即隐白，入二分。四针鬼心，即大陵，入五分。五针鬼路，即申脉（火针），三下。六针鬼枕，即风府，入二分。七针鬼牀，即颊车，入五分。八针鬼市，即承浆，入三分。九针鬼窟，即劳宫，入二分。十针鬼堂，即上星，入二分。十一针鬼藏，男即会阴，女即玉门头，入三分。十二针鬼臣，即曲池（火针），入五分。十三针鬼封，在舌下中缝，刺出血，仍横安针一枚，就两口吻，令舌不动，此法甚效。更加间使、后溪二穴尤妙。

　　男子先针左起，女子先针右起。单日为阳，双日为阴。阳日、阳时针右转，阴日、阴时针左转。

　　刺入十三穴尽之时，医师即当口问病人；何妖何鬼为祸，病人自说来由，用笔一一记录，言尽狂，方宜退针。
