

　　《鲙残篇》

　　提要《鲙残篇》一卷，会稽沈萍如著。市上极少传本，本社主任裘吉生君藏书中之秘笈。论说传记十有七篇，或论药品，或谈病理，或辨伪讹，或释古方，胥能发捷心得，成一家言。自云：幼客江宁，因水土变迁，屡婴疾病，卧床兼旬几弊者，屡守中医而获愈。既愈，留心医学，欲为却病计，非敢存医人志也。可见，其于此道探讨有素矣．中医之有发明者，辄在小部书籍，读此可为吾言一证。

　　鲙残篇目录

　　秘授药方须审察论

　　养生当以养阴为首务论

　　附子吴茱萸干姜论

　　黄芩天花粉传

　　马齿苋记

　　芜菁说

　　山阴倪涵初先生疟疾三方疏释瘅疝

　　瘅疝

　　湿温如疟论

　　男子热入血室论

　　太阴脾经辨讹跋

　　山阴倪涵初先生痢疾三方疏释

　　资生丸方

　　左金丸

　　石斛非肝经药

　　羊毛疹子辨论

　　加减参苏饮

　　集虫说

　　鲙残篇

　　秘授药方须审察论

　　孟子曰：居移气，养移体。《素问》曰：东方滨海，食鱼而嗜咸，其人黑色疏理，病多疮疡，治宜砭石；西方陵居，风多而土刚，其人华食肥脂，病生于内，治宜毒药；北方地高，风寒而冰冽，其人野处乳食，病多藏寒，治宜灸嫡；南方地下，土弱而雾聚，其人嗜酸致理，病多挛痹，治宜微针，中央地平湿，其人杂食而不劳，病多痿蹲，治宜导引按蹻。《家语》曰：坚土之人刚，弱土之人懦，垆土之人细，息土之人美，耗土之人丑。观此则人之形质皆由水土饮食之所变生，而于起居服食可不慎所择哉？故枸菊之乡多寿，而酒色之戕致夭。五行更迭，生克乘除，有常道焉。亢则害，承乃制，不可偏倚也。是以肾气过强则妨心，而惊悸怆恍生；心气过旺则戕肺，而咳嗽烦冤生；肺气过实则伤肝，而目眵涕泪生；肝气过盛则克脾，而飧泻(月真)胀生；脾气过满则害肾，而痿躃重膇生。皆亢害而失其平易也．圣人制为药饵，针灸、按摩、导引、祝由以平治之，救其偏也。至于汤液之方，创于伊尹，盛于长沙，后贤递兴，则有七方十剂之等差，君臣佐使之配合，而尤当审其反畏恶欲之性以剂之，始可以为方。方之所以为方者，使之方向而不违，平易大方而雅俗共赏也。故其表表于医籍者，桂枝、麻黄、青龙、白虎、三承气、四泻心之祛邪返正也；四君、八物、十全、六味、五子、七宝、建中、补中，以及虎潜、河车等之培元扶弱也。药品不多于十味，对症取效于顷刻。亦何曾探奇搜异，必致力于赤箭、青芝、牛黄、狗宝方形神效也？乃今多有聚集鳞介毛倮中一切臊膻热涩，如肭脐、狗肾、海马、蛤蚧、全蝎、红铅之属，辅之以桂、附、椒、茱、脑、麝之类，辛香臭腐数十种杂为一方，亦不问其反畏恶欲、君臣佐使之谓何，艳称其名号，可夺造化，极赞其功能克转乾坤。一藉捷劫之性，取效片时，畅人欲志，不顾流祸于隐微，积久而大患突起，骇人闻见而不遑救者多矣。总由术士之眩惑，贵介之乐闻，而不察天地有常道，圣人有至论。所谓五谷为养，五菜为充，五果为助，五行相生，五藏以安，顺其天常，安其地利。而必欲强其词曰、人定可以胜天者，殊不知服全鳖丸久，而腹生小鳖以戕躯，饵龙骨粉多，而肠腑生痈以毙命，前人已受害者矣。夫子曰：未达不尝。所谓达者，非徒达药而已，意必达药性之良劣，与吾身之宜否，而后敢服。讵可不察吾身之固有，而漫为尝试？致犯虚虚实实之禁，失其平易而生偏胜之灾，甚至亢火消阴，变幻非常者有之。经曰：芳草发狂，石药发癲。可不慎诸？况恬淡虚无，真气从之。黄帝养生之妙诀可师。肉食者鄙，未能远谋。曹刿论战之快谈堪取。苟能毋摇尔精，毋劳尔神，起居有节，自可长生。是故气足则不饥，神足则不睡，精足则不淫。克宝吾身之宝，亦何有于外物哉？然而天地之间，土为万物之母，人身之中，胃为水谷之海。语云：节饮食者，却病之良方；理脾胃者，医中之王道。脱欲绸缪于未雨，请从事于脾胃。庶饮食强而谷气化精，则神气不期足而自足，又何籍于药饵之扶吾也耶？附诗：寒夜无聊遗漏长，挑灯起坐读岐黄，至人精论皆金石，术士夸谈属老庄，咀嚼素灵非好辨，揶榆朱紫慎推详，螽斯自古称西伯，不见流传种子方。

　　养生当以养阴为首务论

　　天地之间，阳行健，阴德静，体也；阳常有余，阴常不足，用也。然而阳更为阴之用，阴实为阳之体也。故阳无阴不生，阴无阳不长。观既济之爻可见，而习坎之义不可不察与。昔丹溪独主滋阴，后人訾其药尚寒凉，易伐生气，而崇补火之法，乃不循本源之奥，而徒知肤浅之论矣。夫药用寒凉，乃泻火非养阴也。养之之义谓何？勿使阳之亢燥而消烁真阴，保其天一之本源也。今水被火侮，而斯病乌得不壮水之本以制阳光，藉北方苦寒之味以救之，而守习坎之义哉？人非水火不生活，是二者之不可偏废，亦不可偏胜，更当知阳易回而阴难养为首务。试以水火论日用寻常，藉火者暂而约，藉水者常而博，盖火易发而速，水难致而缓。十日之霖，不敌三日之曝。藏火于灰，久而垂灭，益之以薪，顷刻而炽，为力易而致甩速也。贮水于器，逾旬而减，经月而涸，无可以生，凡物皆能耗之。是非存养之胡能经久而泽耶？人身精血，水也，阴也，日以万应几，何而不耗且尽也。是则存养之功，可不一日而三致思焉？水本静，静极而动生．故曰：肾藏智。智者乐水也。知觉生而运动随之。故少阳乃胎于太阴，是阴实阳之体。少阳甲木之气发生，万物运动而出，则阳乃阴之用而已。讵今人喜于补火，且有以吕仙号纯阳而得道为说，殊不察其采阴补阳之谓何，而北极有龟蛇配合之妙，圣人有夜气以存之训与？历观服热药金丹者，轻则痈疽，奇疾叠出，甚则真阴耗绝而暴亡者，比比是。故既济之防终乱，而习坎之获有孚，信矣。养生者，岂可忽于养阴之道不急务，而惑于补火之浮言哉？且凡物体实而用斯宏，未有体去而能用者矣。

　　附子吴茱萸干姜论

　　经曰：大毒治病，十去其五；无毒治病，十去其九。二者相形，而时尚何多惑焉？盖直达少阴，祛寒救败，谁如附子：善走厥阴，燥湿定痛，莫过吴萸；散表温中，快脾利膈，更尚干姜。此三者诚三阴斩关夺命之将也，然于诸热药中为最烈，过剂误施必有动血僭上之患迹，其功能直朱家郭解游侠之流言，信行果急人之急，捐躯赴难，可存亡生死而收效旦夕者耶？然一不善驭，未免以武犯禁，而取笑同类矣。盖其气雄性毒走疾而悍，或气味俱厚，偏阳少阴。故附得姜而愈热，得桂而善走；茱得姜而益散，非以甘缓监之，难免疾驰衔橛之变也。故八味丸用桂、附以消阴翳，不过全料中之什一；左金丸用吴萸以开肝郁，而黄连五倍之。王好古有补火须防涸水，乌、附非身凉肢厥脉沉迟者不可擅投之，戒其慎始要终之道欤。然古人亦有终身饵乌、附、椒、萸而年登耄耋无恙，此又禀赋之殊，偶有之事，不可以为训。昔子产论政，以水懦弱，虑民玩而多死，今之用药反狎玩猛烈之火，至噬脐而弗悔，何哉？其必曰：砒礐鸩鳄方为毒，而不思中病即止之戒与。

　　黄芩天花粉传

　　山草黄芩者，蜀之秭归产也。味苦，性寒，气厚，味薄，阳中之阴，色青，专行少阳而兼入肺胃，可升可降，尝与黄连、厚朴、柴胡善，而恶葱实，畏藜芦、丹砂、牡丹皮。其相与游而协济以成功者，则得酒上行，而消上焦积血，清痰利膈：得猪胆汁除肝胆火，而祛脾胃湿热偕柴胡退寒热之往来；同白术为安胎之圣药；佐桑皮泻肺火，而须旧根枯片，即别名腐肠妒妇者；与芍、连、枳、朴除下利脓血。腹痛后重必选细实新根，即俗称子芩、条芩者。仲景伤寒方治心下痞满泻心汤，凡四方皆用之。又如太阳症下之，利不止、喘而汗出者，有葛根黄芩黄连汤；太阳少阳台病下利，有黄芩汤；少阳症下后，心下满而不痛，有泻心汤；少阳症之小柴胡汤，则本经药也。迨张元素称其功用有九，而李东垣、朱丹溪多阐发其妙，盖火靖气宁而胸隔畅，湿除滞化而肠胃通，上焦治则二便利。血闭痰凝，痈疽烦懑，清热以澄其源。因势利导，故事半而功倍，顺病之情，不烦奇异，而效斯捷，审寒热，慎予夺，故曰：药贵中病，医之宝也。大暑炎妪，三黄、白虎不足以为暴，何独于芩而斯惧哉？至蔓草中又有天花粉、栝蒌根者，秦之弘农所出也，甘微苦酸，微寒，清润降下之品，金玉君子之质，除消渴，清暑热，通小肠，散痈肿疮疖，排脓止痛，消瘀生肌，其为肺与阳明药也，最宜虚热人。仲景用其实以治胸痹，痛引心背，咳唾喘息及结胸满痛，乃取其甘寒不犯胃气，能清上焦之火，使痰行气降而治矣。若栝蒌散之治乳痈，其根下乳汁，拔箭镞，及针入肉，退痘后目瘴，其以纯粹之质，而能定仓猝乖戾之疾，其功可以想见矣。故其使枸杞子恶干姜，畏牛膝，反乌头，亦物以群分云尔。萍如子曰：黄芩、花粉《农经》中品，日用恒需之药，以治四时常有之疾，不可一日废也。乃世人好奇异，矜诡秘，竞事玉扎，丹砂之贵重，侈谈空青、狗实之无几，何异舍菽粟、水火而他求养生具哉？天食人以五气，地食人以五味。无虚虚，无实实，掊有余，补不足。是在人为之，而有至理存焉。察理真则施用，当可免偏胜之患，讵可因施之不当而弃物之性，不亦冤乎？然尽信书，则不如无书，亦不可不察。若李之才云：山茱萸、龙骨为黄芩之使，得五味子、牡蛎令人有子之说，则吾未之深信。黄芩苦燥而寒，其于湿热、疮痍、疟痢、血热等症，实能勘乱定祸，因便乘势以成功。管夷吾之流，而亦得桓公任之，当而能尽其才也。天花粉甘寒而润，大宜虚热人，其能出箭镞，退目翳。殆平仲在庄公之世，而处崔杼之乱也。吾故仿龙门管晏传而为芩粉传。《诗》云：呦呦鹿鸣，食野之芩。又云：果羸之实，亦施于宇。睹二诗，可以窥二物尚矣。

　　马齿苋记

　　马齿苋者，以叶似马齿而得名。叶青，茎赤，花黄，根白，子黑色，具五行，又名五行菜。鲜者烈日爆之不易干，其汁流凝成水银，得汞之不死，故又名长命草。性寒滑而味微酸，其功用则入厥阴血分，散血消肿，兼润肠脏，而去留滞者也，且可预禳瘟疫。于六月六日采，存至次年元旦，瀹熟，盐醋拌食之。俗又有安乐菜之名。唐武相国元衡患胫疮，锨痒痛楚，三年不愈，厅吏自以鲜者捣敷之，数易而愈。《海上方》用干者一斤，鲜二斤，同五加皮八两，苍术四两，煎汤澡浴。一切风湿气、杨梅毒，及妇人月家病，以致筋骨疼痛者，亦取其滑可去涩，而宣通血脉也。其杀寸白由，敷拔疗根，滴聘耳，疗甲疽，灭瘢痕，点目眯、目翳，理痔漏、带下，又其余事耳。此物本莱类，而食者少备药料而肆不收，随在俱产而摘采易，可应急需而不难购，人多忽而不用，余甚惜之。因述其功能而特为之记，以告诸同志。

　　芜菁说

　　芜菁者，一名九英菘，即蔓菁也。南北随地可莳，而北方为多。《毛诗》为之葑，其性易生而滋长。故武侯行军，教士卒种之以备饥，蜀人呼为诸葛莱。马毁携入南中猺狫，今犹呼为马王莱。而蒙古则称为沙吉木儿。其叶似芥，阔大而厚，茎短而租。夏初起台，开黄花，四出结角，子似芥子，而色紫赤，匀圆根，如萝卜，青白而圆长。六月种者，根大而叶蠹。八月种者，叶美而根小。惟七月初种，则根叶俱佳。京师人家以瓶腌藏，名闭瓮菜，差似撇兰耳。其性苦平，利气消食，治嗽通淋，殆清热祛滞之品。其子大能明目，而榨油然灯又损目，此物理之变幻也。李时珍称其可升可降，能汗能吐，能解蜘蛛毒，其根解酒止衄，拔疔根，消阴肿如斗。亦日用恒需之药，非特仅于疗饥而已。且于立春后庚子日，捣根汁，合家以次温饮之，可辟时疾。其有裨于世，非浅鲜用为之说，以扬其功用云。

　　附：治青盲方？但瞳子不坏者，十可疗九。用蔓菁子六升蒸之，气遍合甑，掇下，以釜中热汤淋之，乃曝干，如是三蒸三淋三晒，杵为末，食后清酒服方寸匕。

　　又方常服能洞视脏腑。芜菁子三升，苦酒三升(苦酒，醋也)，煮熟晒干为末，以井华水服方寸匕，日三服，尽一斗，夜视有光云。

　　煮蔓菁菜作食，先用水炸熟，漉出，另用冷水浸一宿，去水加油盐炒食之，否则味苦不堪食。

　　山阴倪涵初先生疟疾三方疏释

　　第一方治夏秋暑湿时疟初起。平胃除湿，理气化滞，有疏导开先之功。受病轻者，一二剂即愈。

　　制半夏广橘皮云茯苓威灵仙各一钱茅苍术紫厚朴柴胡黄芩各八分青橘皮广摈榔各六分炙甘草三分生姜一钱

　　河井水各一盏煎，空腹温服，如头痛加白芷八分。按此方合小柴胡、平胃散，青皮饮三方为一，面以槟榔易草果之辛烈，加威灵仙，通行十二经络，彻内外而透邪出表，故奏效捷而成功伟也。盖人身中水湿有形之阴邪，每留着于肠胃，多化为热；中暑热无形之阳邪，每游溢于经络与湿相搏，遂化为疟痢。暑邪初中，不为湿所羁留，而即病自当从暑治，香薷散等方，表散之而外出是也，既化为疟痢，则当从疟痢治，犹米已成饭，不可以出汁，须由里而和之，使外出是也。故治疟发表非治法也，尽用麻，桂、羌、防，几曾见一汗而愈者？疟邪之汗，犹之瘟疫同法，必里气和而表自解。倪先生此方，专以疏利留着之湿邪为主，而以和胃化滞为佐。独黄芩一味，堪清游溢经络之暑热，可与疫症达原饮同调，不藉香茹之发表，而况麻、桂、羌、防，散太阳风寒之晶，可浪施乎？至若但热不寒之瘅疟疫厉，传变之温疟，自有白虎、承气在，但寒不热之牝疟，则又有附子理中、大小建中在，亦非徒恃发表可愈也。

　　第二方治疟发三四次后，痰滞稍减，正气渐亏，一二剂即可止住。即极弱之人，缠极重之症，十剂后无不奏效。

　　生何首乌三钱醋炙鳖甲？知母各二钱白术当归威灵仙各椙？白茯苓黄芩柴胡广橘皮各八分炙甘草三分生姜一钱

　　河井水各半。煎，加无灰酒一盏，再煎数沸，空心温服。按此方妙在补泻互用，虚实得宜，不用人参、黄耆之骤补，屏去常山、草果之峻削，平平无奇，却神有效。慎勿混行加减，即无效矣。盖疟舍于营，邪伤血分，表邪稍解，当顾营血。方中首乌、鳖甲、当归正力血分药也。

　　第三方治久疟虚弱并虚人患疟，扶正祛邪大有神效。

　　人参(或以玉竹代之，沙参无益也)炙黄耆各一二钱白术钱半当归一饯？柴胡橘皮各八分升麻四分炙甘草三分生何首乌二钱大枣一枚生姜八分

　　渴加知母一钱，热甚加青蒿八分，胃口不和加麦芽一钱，在半饥时服。

　　《素问》疟论，黄帝问曰；痃疟皆生于风，其蓄作有时者，何气使然？岐伯对曰：阴阳上下交争，虚实更作，阳并于阴，则阴实而阳虚。阴胜寒生于内，阳虚寒生于外，故中外皆寒极，则阳回而外出。阴并于阳，则阳实而阴虚，阳盛则外热，阴虚则内热，内外皆热，故喘而渴，欲饮冷也，此皆得之。夏伤于暑，热气盛，藏于肌肉之内，肠胃之外，此营气之所舍也。令人汗孔疏，腠理开。因得秋气，汗出遇风，及得之浴，水气舍于皮肤之内，与卫气并居。卫气者，昼日行于阳，夜行于阴。此气得阳而外出，得阴而内薄，内外相薄，是以日作其间。日作者，由邪气内薄于五脏，横连于募原，其道远，其气深，其行迟，故间日发也。至间数日发者，邪客于六腑有时，与卫气相失，故数日乃作也。

　　按经文则疟为先伤暑湿，后感寒风，构煽而起，其病根于肌肉之内，营气界分。不比风寒，骤感之在皮毛，不与营气相涉，可用麻、桂，羌，防发表，一汗而愈也。故治法必求之营气，用药必遵夫和解，由半表半里之间，导之使出。半表半里者，少阳之分也。少阳为枢，开阖必经之地也。虽刺疟篇有三阴三阳五脏及胃腑十二疟形状，乃邪走空窍，游溢于虚隙之处而现症，究其受病之原，乃舍于营分及募原皆半表里也。惟间数日者，则舍于六腑而更深入。然求其外出，亦必由少阳之枢辟，而后甫能达之皮毛。故小柴胡为治疟要药，奈今人因李士材有疟非少阳者，慎用柴胡一语，寒邪在太阳者，柴胡投早引入少阳等语，举世畏柴胡如虎，而治疟有终始弃置不用者。讵不思非少阳者，固不可用，在少阳者，非此不达也。前贤垂训，原欲人辨症而施药，试思寒热往来之为少阳症也，千古不易。既见寒热往来而犹侵柴胡，甘事麻、桂、羌、防，能不偾败乎？且士材所云疟非少阳，宁非指瘅疟、牝疟乎？奈何泥于一而不通乎？概遂致因噎而废食，岂不可叹！因疏倪先生方，而并拈经旨以印之，为同道共商榷焉。且风寒在表之恶寒发热，人虽恶寒而肌肤已热。疟疾之恶寒，内外俱寒，及其发热，绝不恶寒矣。风寒得汗，退热即解。疟疾自能作汗，而退热次日仍复。如是可见其病在里而不在表，非可求汗而解，必里清而表白清。强表徒伤正气，而疟必淹缠。故疟疾有汗者，及其无汗即愈；无汗者，及其有汗即愈。疟之为汗，乃其所自为也，非可强发也。故曰：里气和，汗自出，里和而表从之矣。

　　瘅疟

　　经曰：瘅疟者，肺素有热，气盛于身，厥逆上冲，中气实而不外泄，因有所用力，腠理开，风寒舍于皮肤之内，分肉之间而发，发则阳气盛而不衰，不及于阴，故伹热不寒，气内藏于心，外舍于分肉，令人消烁脱肉。

　　按：此则治瘅疟主于肺热，实者白虎汤，虚者竹叶石膏汤，或君以知母，佐以人参，但二味更专功也。

　　湿温如疟论

　　原夫疟疾多端，《内经》详论已备。后人体认不真，每舍少阳不治，徒事发表攻里，往往贻误。不知疟之关于少阳，犹咳之不离乎肺也，纵有十二经之兼症，不过兼药以治之。若舍少阳而治疟，犹舍肺而治咳也。疟为少阳证，小柴胡为少阳药，舍小柴胡其孰用耶？少阳症忌汗吐下，此仲景之格言也。舍和解其又孰从之耶？今乃有湿温如疟一证，亦少阳病也。而又若似乎非疟，湿邪郁蒸而成，而又若似乎温疫，其初起也，先觉身体懒倦，神思困顿，微觉怯寒，而又不甚畏风寒，似将发热，而又不觉其大热，三五日间，似饥非饥，欲食不食，渐渐加热，非若伤寒之猝然洒浙，恶寒而发热，非若温疫之陡然蒸热而昏迷也，每热则渴，欲饮水而不甚贪，太阳或痛，筋骨或酸。或现少阳一二症，口苦而不胁胀，胁胀而不耳聋，耳聋而不作呕；或兼阳明一二症，两目微胀鼻干，不干时或眠，不眠更或腰脊强痛；又似太阳证状。然而种种杂出，俱随热轻重而增减，且不恶寒而反爱凉，热时手心甚于手背，一日之内，平旦前后，必有一二时辰安静，头颈以上若似有汗而润泽，摸之黏手，而实无可拭之汗，及至巳午以后，热甚则肤腠干燥，似睡非睡，呓语如谵，唤醒则清，而非若谵妄之不知人事，舌苔白滑，中或微黄，口糙无味，脉则两关滑数，少阳更弦，浮部不足，沉部有力，此湿温时气杂合所致，脾胃虚弱之人多成此症，乃少阳、阳明而兼涉太阴之候也。因其非风寒之邪，故不恶寒，而但作热。因其似疟，故不若伤寒之恶寒发热，头痛无休，不若疫症之大热娟然，神昏志乱也。因是湿温，故但热不寒，而渴不贪水。不若冬伤于风，至春作疟之先热后寒而为温疟也，不若夏伤于暑，秋必为疟之先寒后热而为寒疟也。但其作止有时，轻重有候，即同疟症，邪由湿温内发，干涉太阴，是以难汗发。从少阳、阳明，当用柴平散以萎蕤代人参和解之法治之。且此症更多自肘至腕之臂，自膝至踝之胫不热可征，其兼太阴而外验诸四肢也，其手足心更热者可征，其邪在少阳而内热甚也，人见其但热不寒，而又不若瘅疟之但热面有汗也，故不敢断其为疟。因其无汗，多用羌、防、荆、葛，求其汗解而不应，益以麻、桂，重竭其表，而汗愈不至，转而疑为血虚，不能作汗，重施归、葛、逍遥，而终不应，其或有兼腰痛者，非太阳症，或增注泻者，乃邪留少阳，日久而动厥阴经气，即经所云足厥阴之脉络胆，是动则病，腰痛不可以俯仰，嗌干，面尘脱色，胸满呕逆飧泄是也。伹和少阳，则邪自解矣。此症多发于春暮，以至中秋，当木土火气值令之时为最多。奈病家但见发热，咸为著表，喜从发散，不知发热之症多端，岂尽表耶？南方人更怕寒凉，视三黄、白虎如蛇蝎，以小柴胡方内有黄芩，多不敢服，北方人怕温燥，视姜、桂如虎狼，且嫌和解之功缓，喜从攻下，而服承气。此俱一隅之偏见，必藉医家把握，剀切开导，使知此症当从少阳治法，而柴胡为少阳之表药，清肌解热，黄芩为少阳之里药，利热燥湿，二者去一则不成其为小柴胡汤也。而人参、半夏，乃佐使之晶，在可增可减耳。炙草固胃气，姜枣和营卫，俱不可少者也。若有兼症，则以兼药治之，岂可舍少阳而他求乎？

　　加减柴平散

　　萎蕤三钱柴胡黄芩酒妙制半夏各二钱茅苍术厚朴姜炒橘皮炙甘草各八分红枣三枚生姜一片

　　如屡服发散药而无汗，重竭其津液而烦渴者，加天花粉、麦冬，减半夏；如服攻下药而溏泻，夜甚，五心烦热，邪陷血分者，须调中益气汤加减治之，提邪外出阳分。

　　加减调中益气汤

　　生黄耆生白术萎蕤各二钱茯苓一钱二分炙甘草橘皮柴胡各八分升麻四分枣三枚姜一片若腹胀泻不止，加煨木香八分

　　凡治伤寒者，咸祖述仲景。然多致力于汗下，而于温清和补之法，每略而不究。时人用药，动称景岳而言新方者，惟擅有归、理阴，但用其热补二阵，而遗其六阵于不问，殊不察用和之法，莫善于景岳，其于和阵略中言之详矣。且其散阵中之六柴胡饮，更可为善用柴胡者。奈人咸谓景岳偏于温补，乃今人用其偏，而景岳原未之偏也。

　　男子热入血室论

　　《金匮要略》曰：妇人中风七八日，续得寒热，发作有时，经水适断，此为热入血室，其血必结，故使如疟状，发作有时者，小柴胡汤主之。又曰；妇人伤寒发热，经水适来，昼日明了，暮则谵语，如见鬼状，此谓热入血室，治之无犯胃气及上二焦，必自愈也。又曰：阳明病下血谵语者，此为热入血室，但头汗出，当刺期门，随其实而泻之，濈然汗出者愈，

　　愚按：血室即血海也。肝为血海，乃厥阴也。妇人伤寒时疫，适逢经至，血海空虚，邪陷入内，面作寒热往来，谵妄如疟，此邪犯厥阴而列入少阳篇者，所以明少阳为厥阴之府，必和邪使从表出，故治法不外乎小柴胡汤也。然血海男女皆同，而不及男子热入血室之故者，乃古之缺文也。成无已则以阳明病下血谵语一条谓指男女者，犹未可为定论。若然，则妇人岂独无阳明病下血之症乎？妇人之月经有信可验人所易知，男子则无以考证。成无已泥于必见血而方可为热入血室，故以阳明病下血条印之，独不思无下血症而往来寒热如疟，又当指为何症乎？愚意男子是症，必其人素有遗滑惯病，或感邪后而梦遗，或入房，至使邪热乘虚而入血室也。夫遗精出自前阴，人皆认为肾病，而愚曰：厥阴非创说耶，然不知经云肝主疏泄，故遗精必先治肝，况女子之月水亦出前阴，非同根于厥阴之疏泄，而出则俱从外肾也。细绎《金匮》所列三条，受症不同，治法各异，总以和解为主。其曰；无犯胃气及上二焦者，恐人误施汗吐法也。曰：当刺期门，随其实面泻之，濈然汗出者愈。恐人误施攻下，并戒不可大汗，以明少阳症忌汗吐下法也明矣。故妇人必察其适断适至，而于和邪中兼以活血导血之药；在男子则察其有无下血遗滑，而兼以逐瘀养阴之药，和解缓攻，万无以刚药与之，以致不救。乃人往往见男子是症，认为肾虚，投以姜、附、桂、地，甚则参、耆，纯于温补，忘其谵忘热邪，多致昏惑，愤乱而毙，更不思阴寒直中少阴之症，自有脉症之可据，今纵因疏泄而肾虚，乃热邪之陷入，非阴寒初感直中之可比。奈医家不察经义，而置和解提邪于不问，病家期于速效，而喜补正祛邪之稳妥，致令死者之含冤，徒使二竖之窃笑，深可慨夫!

　　以上二症，同出少阳病，最淹缠，医易摇惑。若更病家欲求速效，则多所贻误用抒一得之忱，惟冀大雅之鉴，倘蒙赐教，更幸甚矣。

　　太阴脾经辨讹跋语

　　余自束发客江宁，因水土变迁，婴疾病卧兼旬，几弊者屡，守中医而获愈。既愈，留心医学，欲为却病计，非敢存医人志也。越数岁，稍出应酬，见人有称病曰太阴脾经者，心窃异之，及其治法则令人饿而不食，药则从乎苍、朴、砂、蔻，香燥攻克而已。夫太阴脾乃手足十二经中之一耳，若论其经脏之病，则疸、肿、泻利，呕吐、胀满，以致停痰、积食，种种不一，沦其治则，补泻温清，各各不同，何混以太阴脾经命病名？而治则一例也，若以不思食为脾之病而概称之，则咳嗽吼喘何又不称之曰太阴肺经也？类此而推，则惊悸怔忡，亦可称曰少阴心经，(病丙C贵)疝癥瘕亦可称曰厥阴肝经矣。虽仲景《伤寒论》有太阳、少阳、阳明、太阴、少阴、厥阴症，乃言是经之为病如某某等，亦并未有以太阴脾经为病名也。在病家或不知名义，奈医家亦侈口而称，其不思也甚矣!且其不思食，属伤食恶食者饿犹可也。若脾虚不运，胃弱餍饫，补之不暇，尚堪饿而消之乎？独不顾得谷则昌、有胃气则生之义，讵有令人长饿而更连旬累月之进攻克香燥药以责效也耶？存疑迄今，役役四方，未得就有道而订沦之。乙丑暂归金陵旧馆，得与王子村舟游，出其太阴脾经辨讹论以示余，读之数过，其析理详明，剖症纤悉，足破金陵习俗，而寿斯民，功匪浅鲜猗欤！人同此心，心同此理，使余积久疑团一旦而获同声之应，是用怂恿付梓，以公诸世，王子辞让，且恐获罪于同侪。噫!切磋琢磨，朋友之道也。苟有所得，出而丐正于同人，何莫非相长之道与？亦胡惙惙弗遑焉？爰为跋之篇末，惟村舟其图之。

　　山阴倪涵初先生痢疾三方疏释

　　第一方治痢疾初起，或红或白，里急后重，身热腹痛，五色兼至，或如鱼脑，皆以此方治之。

　　川黄连条黄芩白芍药山楂肉各一钱二分枳壳桃仁去皮尖研，一钱厚朴槟榔青皮各八分当归甘草地榆各五分红花酒炒，三分广木香二分

　　如单白者，去地榆、桃仁，加橘红四分，倍木香，滞涩甚者酌加酒炒大黄一二钱。

　　按：痢之为病，由于手太阳小肠、手阳明大肠二经而来。盖小肠为受盛之官，水谷腐焉。大肠为传导之官，糟粕行焉。若二经外受暑风湿蒸之气，内伤生冷油腻之物，受盛失职，不能分消传导，失度不能递送，故其作也里急后重，变为脓血，大小腹痛，旋解旋作，皆壅滞不通之状。古名滞下，今则为痢，实乃不利之渭也。其色白者，大肠受病，庚金白而肺相表里，病于气也。色红者，小肠受病，丙火赤而心相表里，病于血也。总缘湿热为患，并无红白以分寒热之说；惟日久气虚以致脱滑者，则需参、术、诃、栗以固之，无用温补，治痢之法也。须知痢与泻属两途，痢属肠病，泻属脾病，迥不相谋。泻有寒热之干，痢惟湿热之患。泻多虚寒之症，痢惟久暂之异。虽古称有大瘕、肠癖、滞下、刮积之名，而实为湿邪壅滞化热所致，直至日久不止，变为虚寒者有之。若初起误投补涩之药，贻患匪轻。倪先生治痢三方，咸以芩、连清热，查、朴消积，归、地、桃仁、红花以清血滞，枳、橘、木香、槟榔以清气滞，生白芍除后重而约脾，按日照方，无不百投百效也。

　　第二方治痢十日外者，用生熟料各半法也。

　　黄芩黄连白芍各炒六分，生四分查肉钱橘红青皮槟榔地榆各四分当归五分桃仁六分红花三分木香二分甘草炙二勺，生二分

　　第三方治久痢经月，脾胃弱而虚滑者。

　　黄芩酒炒黄连酒炒．各六分自芍酒炒，四分当归五分人参五分白术土炒，五分炙甘卓五分橘红六分

　　以上三方皆以芩连为主，而补泻随宜，乃今治痢者绝不用芩连，何哉？咸以泻法治痢故也。殊不知苦以燥之，即热泻亦何避芩连耶？

　　资生丸方

　　王肯堂曰：余初识缪仲淳时，见袖中出弹丸咀嚼，问之，曰：得之秘传，名资生丸，饥者眼之饱，饱者服之饥。因疏其方，丽犹不信其消食之功。已于醉饱后顿服二丸，径投枕卧，夙兴无停滞，始信此方之神。先恭简年高脾弱，食少痰多，余龄葆摄全赖此方，因特著此与世共之。

　　白术泔浸黄土拌蒸，晒九次，去土切片．焙干，三两薏苡仁淘净炒黄色，三两人参蒸熟焙干，三两山楂肉蒸焙干，二两神曲炒二两？橘皮浸洗去膜，堵干，二两白茯苓去皮，水飞去筋膜，人乳拌蒸，一两半干山药炒黄，一两半麦芽粉一两半芡实去壳蒸，一两半？白扁豆去皮炒，一两莲子去心蒸，一两炙甘草五钱桔梗米泔浸炒，五钱藿香五钱白豆蔻三钱半川连姜汁炒，三钱半？泽泻蒸，三钱半妊娠以砂仁易泽泻，炼蜜为丸，每服二钱，淡姜汤细嚼下。亦可作细丸。无力用人参者，以洋参代之，党参不如也。

　　《医宗金鉴》罗谦甫曰：此方始于缪仲淳，以冶妊娠脾虚及胎滑，盖胎资始于足少阴，资生于足阳明，故足阳明为胎生之本。一有不足，则元气不足以养胎，又不足以自养，故当三月正阳明养胎之候，而见呕逆，又其甚者，或三月或五月而堕，此皆阳明气虚，不能固耳，古方安胎类用芎、归，不知此正不免于滑，是方以参、术、茯、草、莲、芡、山药、扁豆，薏苡之甘乎以补脾元，陈皮、曲，柏、砂、蔻、藿、桔之香串以调胃气，其有湿热以黄连清之燥之，既无参苓白术散之补滞，又无香砂枳术丸之燥消，能补能运，臻于至，和于以，固胎永无滑堕。丈夫服之，调中养胃，名之资生信不虚矣。

　　余于辛卯回越中，值母姨卧疾数月矣。时年七十有八，每夜起更衣三四次，昼如之所进食数次，共不及一盂，腹中时痛不休，肌肉瘦惫，起坐维艰，语言无力。医者无非用补火生土之法，右归、四神之类，辄不应，余因谓脾胃之疾不宜汤液，年高之人碍于峻补。盖脾胃不能健运厚味饮食，大补之药亦犹之厚味饮食，徒围塞脾胃运枢。不若用资生消补之法，遂进此丸，数日后面腹痛渐减，泄泻渐除，旬日后饮食加进，弥月而愈。于今七载，服丸未尝间断，现在八十四龄，每饭可两碗矣。可见肯堂先生前论之不诬，亦培后天以补先天，女娲炼石之法也，用揭此方以公同好，乾隆丁酉萍如谨识。

　　左金丸

　　川黄连炒，六两吴茱萸滚汤泡炒，一两水跌为丸

　　《医宗金鉴》胡天锡曰：治肝之法有数种，水衰而木无以生，用地黄丸，乙癸同源是也。土衰而木无以植，用参、苓、术、草，缓肝培土是也，本经血虚有火，用逍遥散清火；本经血虚无水，用四物汤养阴。至于补火之法，亦下同于肾。而泻火之法，则上类乎心。左金丸独用黄连为君，从实则泻子之法，以直折其上炎之势。吴茱萸从类相求，引热下行，并以辛燥开其肝郁，惩其捍格，故以为佐。然必以本气实而土不虚若，庶乎相宜。左金者，木从左而制从金也，特治肝藏实火左胁痛者。

　　按；时下凡遇胁肋胀痛，肝脾不调之症，动辄以左金投之，是未察左金之义也。《金匮要略》有云：见肝之病，以先实脾。若脾虚，为肝木所乘。再用黄连以泻心火。但知泻肝之子，不顾泻睥之母乎？当衡其轻重缓急而施治，慎勿偏任也。

　　石斛非肝药

　　石斛生于水石之间，秋月开花，皮黄肉白，甘淡微咸，故入心肾脾胃四经，能强阴益

　　精，除热疗痹。气薄味厚，阳中之阴也。时人竟以为肝经药，殊不知何所据？夫五色、五味、五气入五脏，千古不易之理也。肝属木而色青，味酸气臊。凡物品如是者则入肝胆，未有黄白甘淡者而入肝也。然肝苦急，急食甘以缓之。石斛甘淡用以缓肝，为辅佐之品则可，若藉以为平肝之药，则未之察也。因论左金治肝法，故连类而及之。

　　羊毛疹子辨论

　　余客金陵四十余年，舟车经游十一省，所交四方知医之土不下百什人，从未闻所谓羊毛疹者。乾隆辛卯壬辰间，有客医倡是说以语人，用荞麦面搓人胸背而治之，金陵逾甲老医亦未曾见是症是治也，故疑信相半。客医乃援《证治准绳》疗疮门所载羊毛疔，及《医宗金鉴》疗疮门注释所述，并《说铃谈往》所纪三条以示人，在明理者虽未之全信，然不能诘其原以究其理，好事者乃从而和之，稍稍昌炽其说矣。余甚慨焉，因即其示人书逐条明辨之，非余好为揶揄其说也。盖恐亥豕鱼鲁之不分，将以为人生性命之患，然犹未敢自信为所辨减是也，特引经据理而疏述之质诸。考古君子定其然否，知我罪我，弗遑顾焉。

　　王肯堂《证治准绳》疗疮门载濮阳传云：万历了亥，金台有妇人遍以羊毛鬻干市，忽不见。继而，都下人身生泡瘤，渐大痛死者甚众。瘤内包有羊毛，后一道人传方，用黑豆、荞麦为粉，涂擦之，毛落而愈。

　　《说铃谈往》云：崇祯癸未，京师时疫，病起必有红点在背中，包羊毛一缕，无得活者，疫死无算。

　　《医宗金鉴》疔疮注释下云，有羊毛疗症，身发寒热，状类伤寒。但前心后心有红点如疹形，视其癍紫黑者为老，淡红者为嫩。宜蟾酥丸汗之，五味消毒饮汗之。愚按以上三条，一则为天行疫疠之成疗者，一则为灾疫毒发于背而似癍疹之类者，一则为疗疮中有红点发于前后心如疹形者，并未实指为疹也，况有可救者，有必死者，有以药汗之而可愈者，轻重奇恒之阶判然，岂可不逐一明辨之而混曰羊毛疹子为四时常有之疾乎？盖首条有妇人鬻毛于市而生泡瘤，痛死毛现，此之谓天行疫邪也。况泡瘤状大，发无定处，内包有毛类于羊毛，名之曰羊毛疗犹近似也。原未曾曰羊毛疹也，然亦必在春秋行疫时有之。万历丁亥偶有之，前乎此后乎此未之闻也，次条乃疫疠极甚，毒发于背，红点似疹、含毛、此之谓灾眚怪症，呼曰羊毛疫可也，未可呼曰羊毛疹也。且法无可治丽必死，否则万历时道人方为时末甚远，岂人尽不知而一试治之？若谓疗可治疹不可治，则今之养麦，又何益耶！第三条乃疔疮中兼见前后心发红点者，并末指明毛在疔抑在点，当去毛与否。盖《金鉴》乃御纂书，太医秉笔，因《准绳》等书载有前条，不敢遗又不敢信，故于注释内载此数语，要知吴太医亦未尝经见是症也，意其发于膻中背俞之分，散示人以汗解之。亦只曰羊毛疔面末日羊毛疹也。总而论之病有奇恒，时有治乱，事当寻理。疔与疹悬殊也，疔痛疹不痛，疔大而疹细，疔无定处，疹及遍身，岂得以疗有羊毛之症而浑曰羊毛疹乎？即据《说铃》所纪，红点发于背而病疫生毛，《金鉴》所述红点发于前后心而患疔生斑，可见独发于此而不及他处者，始可断曰羊毛疫，羊毛疔亦未曾直书曰羊毛疹也。今若以肺经郁热咳嗽而发疹亦遽曰羊毛疹可乎？若伤寒热干阳明面发癍亦是红点，亦概曰羊毛疹乎？若然，则凡痧麻瘾痤其中皆有羊毛乎？倡是说者固非凿空无本之谈，然察理欠明，不当以明季灾异之怪症而侈谈为盛世常有之疾病，致使痤疹痧麻咸混羊毛之说，惟以去毛为治，滋害深矣。明理者当慎察之。查《本草》大豆条下云；能制牛马瘟毒。《夷坚志》云：靖康二年春京师疫，有异人传方用黑大豆二合，炒熟炙甘草一钱，煎汤时时饮之立愈，可见大豆能治天行瘟疫之毒也。又荞麦条下云；苦莜性寒能脱人须发还生，亦稀道人用此二物，一以治毒，一以去毛，拯一时之灾也。今客医见人胸背偶有痱痤之类，辄教以荍面，连旬累月而搓擦之，宁不毫毛随面而黏落，遂指人身之毫毛为羊毛，妄矣！然毛疹固属牵混，而毛疔、毛疫之灾究何自生，查《宋太史书》云：山林之人毛而瘦，得木气多也，《素问》云：毛虫属木，则毛之为灾乃少阳木气强盛，得湿热蒸溽而生，譬如罨酱曲于夏暑少阳工时之候，不数日而毛生，气变矣。经又云；肝胆届木，其气臊，刚毛秉木气而生，是羊毛疔疫之患为少阳经病。木邪侮金发于肺部之膻中背俞之分，生毛而气臊，有类于羊，面名之。岂人之身而真有羊毛耶？且夫少阳为枢，太阳为开，阳明为阖。枢运而外辟达于太阳，可汗而愈。毛其化矣。枢滞面内闭归于阳明，入于腑脏，昏冒惑乱，人死而毛见矣。假遇是证，理应达木郁，疏肺邪。初感为浅者，荆防败毒散加豆豉之类汗之。日久而深者，防风通圣散表里双解之。若果皮破毛现，时气咸若，即道人方原不可废。总之为疔为疹咸皮也，不可与凡百常病同视也。谓疫厉中有此毛疗毛疹之症，则可谓疹症中常有，羊毛之症则不可也，又查五常政大沦曰：敷和之纪，木德周行，云云。其虫毛。委和之纪，是谓胜生，生气不治，化气乃扬，其虫毛介，其病支废痈肿疮疡，眚于三。发生之纪，是谓启敕，土疏泄，苍气达，其病怒，太角与上商同(上商、阳明司天)，其虫毛介。又曰厥阴司天，毛虫静，羽虫育，介虫不成。在泉，毛虫育，介虫耗，羽虫不育。少阳司天，羽虫静，毛虫育，倮虫不成。在泉，羽虫育，介虫耗，毛虫不成。气交变大论曰：岁金太过，燥气流行，胸痛引肩，岁金不及病，内舍腾胁，外在皮毛。又曰：有德有化、有政有令，有变有灾，而物由之而人应之也。又曰：以道留久，边守而小，是谓省下；以道而去，去而速来，曲而过之，是谓省遗过也：久留而环，或离或附，是谓议灾与其德也。

　　按：木平曰敷和，不及曰委和，太过曰发生，灾病曰眚，留守曲环星象，省察分野，审德罪而降灾福也。故本子岁，其虫毛，得木气专而静也，不及则毛介，介乃金属，金来兼化而介虫同生也。太过亦毛介者，木盛凌金面齐化，毛介并生也。寻绎各经文，则木邪无不关于金也，症未有不发于胸背部分也。若盛朝熙皞之际，岁气纵有灾侵，德化可以消弭，此留守曲环之所以遗省者也。如丁亥乃委和之纪，金兼木化，岁运丁王化木，司天厥阴风，木运与天符二木，比助转委而强，接交春分二气，后太徵，火客运来，临木火过强，金受其制，胜复之作疵厉盛行而生，毛疔木之眚也。妇人鬻毛亦岁运灾星之脱化，岂真有妇人耶？泡瘤肿痛即经所云痈肿疮疡也，瘤内有毛即经所云眚于三，三乃木之生数，而见灾异病也。迨后癸未乃小逆之岁，立春初气主客同为厥阴，木春分二气，主客同为少阴火，岁运戊癸化火，木火相生而炽。至小满三气客气湿土，临主气相火之上，湿热蒸溽而疵厉起，均岁运节气之所致。当明季末运，尚有何德化而弭此灾变也耶？至于运气，虽六甲一周而灾祥乃因时而变，前此之丁亥癸，未曾未闻有此毛疔毛疫也。后此之丁亥癸未，又屡更矣，而熙皞承平更未知有疢疾，乃者忽倡为异说以惑人，其不审也甚矣。值此德化，覃敷万邦，和洽编氓，隐瘼久被，南薰之解愠，何业医者不守常而好异是为哉？

　　天行时疫，本不常有，索隐行怪者偶倡惑世。诬民之说，知医者少，以讹传讹，始则妄指怪症，继则妄投谬药，为害不浅矣。萍如先生哀之，条晰明辨，洒洒干言，洞若观火，如秦人照胆镜，表里明彻。吾知心不正者，见之却走，为功斯世，岂浅鲜哉？亟劝付梓，俾户诵家弦，齐登寿域，胜刻《太上感应篇》、《文昌阴骘文》千百纸也。

　　乾隆癸巳落灯后三日同学弟古渔陈毅跋。

　　加减参苏饮

　　治四时感冒、风寒、头痛、发热、憎寒、咳嗽、涕唾、稠黏、胸隔满闷、脉弱、无汗并停滞饮食、腹痛、欲作泻痢等症。歌曰：苏葛前胡合二陈，枳香甘桔共云苓，人参特为虚人设，加减推洋要性灵。

　　紫苏葛根前胡各二钱陈橘皮制半夏枳壳各一钱广木香炙甘草桔梗各八分茯苓钱半人参酌用，连须葱头三个生姜六七分，随时增减红枣三枚

　　按：风寒感在太阳膀胱经，则能传经以其主一身，极表浮阳之地。故递传三阳而病阳行速也。占法用桂枝麻黄二汤，发营卫之汗，不使再传者。以佳麻辛甘发散纯阳之晶，寒邪容于太阳寒水之经用此纯阳迅速之药，以气相从而奏效捷也。若已传他经者投非其时，即祸不旋踵。故后人以九味羌活汤、人参败毒散代之诚详慎矣。若风寒感在太阴肺经则不传经非太阳之可比。盖肺主气，经云：邪之所凑其气必虚，气虚之人不拘四时，易于感冒。不与伤寒时行之际强弱均受者同日而语也。此方于发散药中，用参、苓、草以固气，即冲和汤中，用生地以养血，同意知非可徒恃峻表而愈也。况应用桂麻之症，而用苏、葛、柴前失之不及，犹无伤害。若只须苏、葛可疗而过，用桂麻为害多矣。方中苏、葛、前胡，清热解肌；陈、夏、枳、香，利痰疏气；苓，草安胃和中；桔梗载药。上浮直达胸中表里兼行，若形体素弱或年高久病之人，则人参临时酌用。总之肺为太阴燥金，清肃之地宜于清散。不同太阳寒水之经，可施辛温猛悍之药。经络不同当详识之，且此等症候，最多切勿小题大做。

　　加减法

　　伤饮食、胸胁胀满、嗳气不舒者，加山楂肉，麦芽．神曲，倍木香；大便难者加杏仁泥，血虚而大便秘结者，加归尾、桃仁泥；小便少者加泽泻、倍茯苓，头痛因火者加甘菊花，因血虚者加当归、川芎。如一二剂后，表解热除而咳嗽不止，喉干舌燥者，加百合、天花粉或贝母，除去半夏、木香、葱、姜、枣，本方除去人参、前胡，用川芎、柴胡、名芎苏饮，则入厥阴少阳而宜于血虚火盛者，减参恐其助气而动火也。本方除去人参，半夏加芎．归治新产后，感冒、发热、头疼及虚损吐血人。感冒、发热、咳嗽，无汗者，养血则汗作也。半夏有三禁：产后，汗后、血家，俱不可投。其他如玉竹、荆芥、博荷，俱可量加。利热则栀子、连翘，亦可择网。乡村旅次乏医之处，偶值微疴照方拣投，最为稳妥，用疏之以公诸世，亦方便之一端耳。

　　集虫说

　　巢元方《病源》云：人腹有九虫：伏虫长四分，群虫之主也；蛔虫长五六寸至一尺，发则心腹作痛上下，口喜吐涎及清水，贯心则死；自虫长一寸，色白头小，生育转多，令人精气损弱．腰脚疼，长至一尺，亦能杀人；肉虫状如烂杏．令人烦闷；肺虫状如蚕，令人咳嗽，成劳杀人；胃虫状如蛤蟆，令人呕逆喜哕；弱虫又名鬲虫，状如瓜办，令人多睡；赤虫状如生肉，动作腹鸣；蛲虫至微，形如菜虫，居胴肠中令人生痈疽、疥癣、病疠、痔瘘、疳（匿/虫）、龋齿诸病。堵虫皆依肠胃之间，若人脏腑气实，则不为害，虚则侵蚀变生诸疾也。又有三尸虫，名彭质、彭矫、彭琚，与人俱生，为人大害，其状如六乌尾，或如薄筋，依脾丽居，三寸许有头尾，每于庚申日，上天奏人过恶．故道家有守庚申之说；凡服补药必须先去此虫，否则不得药力。凡一切症瘕久皆成虫，紫庭真人云：九虫之中，六虫传变为劳瘵，而胃、蛔、寸白三虫不传。其传变者或如婴儿，如鬼形、如蛤蟆，如守宫．如蜈蚣、如蝼蚁、如蛇、如鳖、如猬、如鼠、如蝠、如虾，如猪肝、如血汁、如乱发乱丝等状。凡虫在腹，上旬头向上，中旬向中，下旬向下，服药须是月初四五日五更时则易效也，并须先以炙脔含口内，咀汁勿咽，引其开口而服药。

　　张子和云：巢氏之衍九虫详矣，然虫之变不可牲穷，要之皆以湿热为主，虫得风气乃生，得雨气乃化，岂非风木主热，雨泽主湿耶？故五行之中皆有虫，诸木有蠹，渚果有螬，诸菽有鲂，五谷有螟螣蟊（？），麦朽蛾飞，栗破虫出，草腐化萤，皆木之虫也。烈火有鼠，烂灰生蝇，皆火之虫也。穴蚁墙蝎，田蝼石蜴，皆土之虫也。蝌蚪、马蛭、鱼鳖、蛟龙，皆水之虫也，昔冶工破一釜见其断处臼中有一虫如米，虫色正赤，此则金中亦有虫也。

　　沈萍如曰：前人所序论渚虫，详且伙矣，独于治法则未之晰焉。观今人患劳症濒危时则有飞蛾出昔，岂非肺虫如蚕而化蛾也。又如胃虫如蛤蟆，能令人呕逆善哕者，则反胃膈食未始非此虫之为患也。烦闷因乎肉虫，多睡缘乎弱虫，肠鸣乃由赤虫，虽未经人常道而蛔出于胃，而厥则心痛寸白蛲虫之为病乃恒有者也。求仙必先杀三尸，乃人所常谈者也，他如疥癣之有虫蛇缠疮之如蛇形，人面疮之能食肉，医药俱必用硫雄砒麝，先杀其虫，而疥癣疮痍获愈，是则病由于虫者，急当除之，奈何惟治痨与膈，则未有以去虫为务耶？

　　张子和言：虫之所生，由于风湿热固也，犹末透发其理，虫之托始，固根于湿热而使之化生，则专一于风，盖风能生万物，今观藏物于器密封不透则无恙，若进风则湿热始化而为虫。如枝元果壳及蜡函丸药一破而虫斯生，则可见非风不能使湿热化虫也，盖虫之生也，根乎湿与热并而后萌，由于饮食杂进而后滋，更必因乎风气鼓扇而后能动。夫五行在天为风，在地为木，在人为肝，是必脾胃土衰而湿热滞，肝胆木盛而风动，然后虫生而变为疾病，则治虫之法，必先培土燥脾、抑肝去风，而澄其源，勿使滋蔓，庶得治虫之要领矣。若徒杀之，而勿澄其源则随杀随生，亦何益哉？然而如三尸虫之本乎先天，人人难免，非修真炼神不能制。若蛔蛲等虫之生于后天，饮食所化者，则消除之法，其权在我，可以寻其本而治之也。《鲙残篇》终

　　
