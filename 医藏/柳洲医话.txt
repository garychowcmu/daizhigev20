

　　柳洲医话 清 魏之琇

　　序

　　魏柳洲先生辑《续名医类案》六十卷，脱稿未久，先生寻逝，幸已邀录四库馆书，不致散佚。提要病其编次潦草，盖未经删定之故也。雄不才，僭删芜复，而卷帙犹繁，未能付梓。爰先录其所附按语为《柳洲医话》，以示一斑云。

　　咸丰元年冬十一月后学王士雄书于潜斋

　　按语八十五条

　　伤寒邪结阳明，发为狂热，犹是宿食，宜吐之。非若燥粪便硬，可下而愈也。

　　雄按：凡下之不通而死者，多此类也。

　　伤寒邪热甚则正馁，不可误认为虚。

　　雄按：缪仲淳治姚平之案可证。

　　伤寒初愈，脏腑犹多热毒，时师不察，骤投参、 、术附温补，其遗患可胜言哉。

　　雄按：《寓意草》伤寒善后法，学人最宜详玩。

　　凡诊病，浅见者反若深虑，多令病家无所适从。

　　雄按：此评仲淳治虞吉卿案，或疑其虚而用桂、附也。今则此辈尤多，误人愈广。不知疗病，但欲补虚，举国若狂，谁为唤醒。

　　龚子才治伤寒谵渴无汗，用大梨一枚，生姜一小块，同捣取汁，入童便一碗，重汤煮熟服。制方甚佳，愈于甘露，且免地黄之腻。

　　雄按：余以梨汁为天生甘露饮，而昔贤已先得我心。若有汗者，生姜宜避。

　　伤寒发散过投，气微欲绝，虽有实证，亦宜独参猛进。贫者以重剂杞、地，少入干姜。

　　雄按：热炽而气液欲脱者，干姜亦忌，宜易甘草。

　　实邪宜下，人便稀识，可为浩叹。

　　雄按：学识浅者，皆为立斋、景岳诸书所囿也。

　　伤寒狂躁，脉至洪大无伦，按之如丝者，以全料六味减苓、泽，加麦冬、杞子，用大砂罐浓煎与之，必数杯而后酣寝汗出以愈。古时此法未闻，惟仗人参之力取效。本阴竭之证，乃峻补其阳，使生阴而愈，故用参每多至数斤，设在今时，非猗顿之家不可为矣。

　　雄按：阴竭之证，今时尤多，人参之价，近日更昂。惟西洋人参性凉生液，最为可用。

　　而时师辄以桂、附、干姜治阴虚狂躁，益非魏君所能逆料矣。

　　内真寒而外假热，诸家尝论之矣。至内真热而外假寒，论及者罕矣。

　　景岳治王生阴虚伤寒燥渴，用凉水是矣。而又杂与桂、附各数两，治法未能无疵。至舌苔成壳脱落，恐桂、附使之然也。

　　雄按：今人明知其阴虚，而放肆用桂、附者，皆效景岳之尤也。

　　喻氏治伤寒以救阴为主一语，为治传经证之秘旨。

　　躁脉多凶，疫病热郁之极，脉亦躁也。

　　疫证脉双伏，或单伏而四肢厥冷，或爪甲青紫，欲战汗也。宜熟记。

　　房劳外感，即谓阴证而与热药，杀人多矣。

　　虚人肝肾之气上浮，宛如痰在膈间，须投峻剂养阴。俾龙雷之火，下归元海。

　　雄按：叶香岩云，龙雷之起，总因阳亢，宜滋补真阴。今人反用热药，悖矣。详见《景岳发挥》，医者不可不读也。

　　凡病尸厥，呼之不应，脉伏者死，脉反大者死。

　　凡卒暴病，如中风中气中寒暴厥。俱不得移动喧闹，以断其气，《内经》明言气复返则生。

　　若不谙而扰乱，其气不得复，以致夭枉者多矣。盖暴病多火，扰之则正气散而死也。病家医士，皆宜知此。

　　余常见父母有肝病者，其子女亦多有之，而禀乎母气者尤多。

　　木热则流脂，断无肝火盛而无痰者。

　　雄按：此语未经人道，余每以雪羹、龙荟治痰，殊与魏君暗合。

　　张子和治新寨马叟之证，本因惊而得，尤不能无郁也。盖惊入心，心受之则为癫痫。今心不受而反传之肝，则为螈 ，亦母救其子之义也。肝病则乘其所胜，于是生风生痰，怪证莫测。治以上涌下泄，乃发而兼夺之理。并行不悖。最合治法。

　　雄按：马无胆而善惊，故惊字从马，似与恐惧怵惕之从心者异焉。古人虽曰惊入心，然非胆薄，断不患惊。凡病惊者，其色必青。肝胆相连，殆不必心不受而后始传入也。

　　肝火亦作头晕，不尽属之气虚也。经云：诸风掉眩，皆属于肝。肝之脉上络巅顶，余尝以一气汤加左金，治此甚效。

　　补中益气汤，为东垣治内伤外感之第一方。后人读其书者，鲜不奉为金科玉律。然不知近代病患，类多真阴不足。上盛下虚者，十居九焉。即遇内伤外感之证，投之辄增剧，非此方之谬，要知时代禀赋各殊耳。陆丽京曰：阴虚人误服补中益气，往往暴脱，司命者其审诸。

　　雄按：东垣此方，谓气虚则下陷，升其清阳，即是益气。然命名欠妥，设当时立此培中举陷复云益气，后人遂以为参、术得升柴。如黄 得防风而功愈大，既能补脾胃之不足，又可益元气之健行，而忘其为治内伤兼外感之方。凡属虚人，皆宜服饵。再经薛氏之表章，每与肾气丸相辅而行。幸张景岳一灵未泯，虽好温补，独谓此方未可浪用。奈以卢不远之贤亦袒薛氏甚矣，积重之难返也。徐洄溪云：东垣之方，一概以升提中气为主，学人不可误用。然此方之升柴，尚有参、 、术、草之驾驭，若升麻葛根汤、柴葛解肌汤等方，纯是升提之品，苟不察其人之阴分如何，而一概视为感证之主方，贻祸尚何言哉！叶香岩柴胡劫肝阴，葛根竭胃汁之说，洵见道之言也。

　　凡素患虚损人，忽有外感，宜细审之。

　　雄按：此处最易误人，拙案仁术志内曾论及之。

　　伤寒及感证日久，津液既枯，不能行汗。得大剂三才一气汤一服，乃蒸变为汗而愈矣。

　　若曾多风药及香燥者，药入必大作胀，一二时许，然后来苏，后贤以此为内托之奇，余谓仍是仲景啜粥法耳，后人安能越古人之范围哉！伤风一证，殊非小恙。有寒燠不时，衣被失节而成者，此必鼻塞声重，咳嗽多痰。在元气平和之人，即弗药自愈。若在肾水素亏，肝火自旺者，不过因一时风寒所束，遂作干咳喉痛，此外邪本轻，内伤实重，医者不察，辄与表散，致鼓其风木之火上炎，反今发热头痛，继又寒热往来，益与清解，不数剂而肝肾与肺三脏，已伤损无遗。远者周年，近者百日，溘然逝矣。而世俗谈者，咸以伤风不醒便成劳为言。噫！彼劳者，岂真由伤风而成耶？愚哉言也。当易之曰：伤风误表必成劳耳。

　　雄按：阴虚误表固然，若外邪未清，投补太早，其弊同也。《不居集》论之详矣。故徐洄溪有伤风难治之论也。

　　疟痢后饮食不运，多属气虚，然每有痢以下多而亡阴，疟以汗多而耗液。饮食难运，多由相火盛，真气衰非。大剂二冬二地投之，多见缠绵不已也。《寓意草》谓感后宜甘寒清热，说得极透彻，最中肯綮。

　　雄按：世人治此，但知六君以补脾，桂附以益火，杀人最伙，可为寒心。

　　肺气败者，多见两足肿溃，小水全无二证。

　　雄按：粗工但知为湿邪阻塞也。

　　阴虚证，初投桂、附有小效，久服则阴竭而死，余目击数十矣。

　　雄按：此真阅历见道之言。又徐洄溪曰：大热大燥之药，杀人最烈。盖热药有毒，其性急暴，一入脏腑，则血涌气升。若其人之阴气本虚，或当天时酷暑，或其人伤暑伤热，一投热剂，两火相争，目赤便闷，舌燥齿干，口渴心烦，肌裂神躁，种种恶候，一时俱发。医者及病家俱不察，或云更宜引火归元，或云此是阴证，当加重剂热药而佐以大补之品，其人七窍流血，呼号宛转，状如服毒而死。病家全不以为咎，医者亦洋洋自得，以为病势当然。总之，愚人喜服热补，虽死不悔。我目中所见不一，垂涕泣而道之，而医者与病家无一能听从者，岂非所谓命哉！夫大寒之药，亦能杀人，其势必缓，犹为可救。不若大热之药，断断不可救也。愚谓此非激论，的是名言。今年春间，韩贡甫因患便血，误服热补，变证蜂起，业治木矣。其妇翁陈春湖嘱延余诊，已为治愈。迨季夏，其弟正甫患时疟，越医王某连进温燥药而剧，始邀余视之，乃府实证，下之而瘥。既而贡甫令壶患感，凛寒身热，眩渴善呕，余曰暑也，宜从清解。彼不之信，仍招越医王某治之，连服苍术、浓朴、姜、椒之剂，呕渴愈甚，泛事妄行，四肢不温，汗多不解。再邀余诊，脉渐伏，曰：此热深厥深也，温燥热补，切勿再投。彼仍不信，另招张某黄某会诊，佥谓阴暑，当舍时从证，迳用姜附、六君加萸、桂、沉香等药服之，肢愈冷，药愈重。八剂后，血脱如崩而逝，即以春间所治之棺殓焉。岂非数邪，此病家不知悔悟之一证也。继有许兰屿室，患左季胁刺痛，黄某目击韩证之死，亦不愧悔。初诊即用桂、附，愈服愈痛，痛剧则白带如注，渐至舌赤形消。彼犹曰温补之药力未到，方中桂、附日增，甚至痛无宁晷，始逆余诊。授以壮水和肝养营舒络之方而愈，往者不可追，来者犹可谏，故附赘之。

　　热补药谓之劫剂，初劫之而愈，后反致重，世不知此，以为治验。古今受其害者，可胜数哉。

　　呕吐证，良由肝火上逆者极多，张景岳偏于温补，以为多属胃寒，其误人谅不少矣。

　　完谷不化，有邪火不杀谷，火性迫速，愈甚而愈迫者。

　　发热之时，脉虽豁然空大，未可便断为虚寒也。

　　痢疾补涩太早，每成休息。

　　张景岳平生临证，遗憾多矣。观其治食停少腹一案，夫面食由胃入肠，已至小腹之角，岂能作痛如是，而又如拳如卵耶？必其人素有疝病，偶因面食之湿热发之，或兼当日之房劳。

　　遂乃决如是。故推荡之亦不应，得木香、火酒一派辛热香窜而痛止耳。至谓食由小腹下右角而后出广肠，谓自古无言及者，更堪捧腹。经谓大小肠皆盘屈十六曲，则左旋右折可知，岂如筒如袋而直下乎？嘻！《伤寒》论病患素有痞积，及病传入三阴则死，谓之脏结。盖新邪与旧邪合并也。苦楝根取新白皮一握、切、焙，入麝少许，水二碗，煎至一碗，空心饮之，杀消渴之虫屡验。

　　孙文垣治吴肖峰室，善后不用滋水生木，弦脉安能退哉。

　　李士材治顾宗伯心肾两亏，用八味、十全，与后医之元参、知母。其失正均，惟集灵膏一方，真圣剂也。

　　雄按：集灵膏见《广笔记》，方用人参、枸杞、牛膝二冬、二地，或加仙灵脾。

　　凡治小儿，不论诸证，宜先揣虚里穴。若跳动甚者，不可攻伐，以其先天不足故也。幼科能遵吾言，造福无涯矣。此千古未泄之秘也，珍之贵之。

　　雄按：大人亦然。小儿则脉候难凭，揣此尤为可据。

　　劳损病已不可为，服药得法，往往有骤效，乃虚阳暂伏也。数服后证皆仍旧矣。临证者不可不知。

　　肺热之人，虽产妇误服人参，多致痰饮胶结胸中，为饱为闷，为咳嗽不食等证。

　　喻氏治郭台尹之证，多由醉饱入房，大伤真阴，绝其带脉，水亏木燥，乘其所不胜之脾成胀耳。鱼盐之论，恐未必然。

　　又治顾鸣仲之证，似属肝肾二经，与膀胱无干涉，乃舍肝而强入膀胱，便觉支离满纸。

　　火盛而郁者，多畏风畏寒。

　　雄按：人但知伤风畏风，伤寒畏寒，能识此者鲜矣。

　　梅核证，由郁怒忧思，七情致伤而成，无非木燥火炎之候。古人多用香燥之剂，岂当时体质浓耶？余治肝肾亏损，气喘吸促之证，必重投熟地、人参，无力之家不能服参者，以枣仁、杞子各一两代之，亦应如桴鼓。

　　雄按：枸杞一味，专治短气，其味纯甘，能补精神气血津液诸不足也。

　　缪氏谓阳明热邪传里，故身凉发哕，是金针也。

　　凡损证脉见右寸厥厥然如豆，按之梗指，其病不起，以肺金败也。

　　杨介都梁丸治头痛，惟阳明风热宜之，余不可服。

　　雄按：古方治病，皆当察其药所主之证而用之，不独都梁丸尔也。学人须知隅反。

　　《医学钩元》有目病不宜服六味辨，谓泽泻、茯苓、山茱萸不宜于目。余谓凡肝肾虚，皆不宜此三味，不惟目也。

　　雄按：用药治病，须知量体裁衣，执死方以治活病，有利必有弊也。

　　景岳见燕都女子喉窍紧涩，而不能以左归合生脉救之，乃误用辛温解散，既而知其肺绝，又效粗工避谤，不敢下手。按丹溪云：咽喉肿痛，有阴虚阳气飞越，痰结在上，脉必浮大，重取必涩，去死为近，宜人参一味浓煎，细细呷之，如作实证治，祸如反掌。观此，丹溪之学，何可薄哉？《传忠录》之言，九原有知，宜滋愧矣。

　　戴人治一将军病心痛，张曰：此非心痛也，乃胃脘当心而痛也。余谓此二语，真为此证点睛。然余更有一转语曰：非胃脘痛也，乃肝木上乘于胃也。世人多用四磨、五香、六郁、逍遥等方，新病亦效，久服则杀人。又用玉桂亦效，以木得桂而枯也。屡发屡服，则肝血燥竭，少壮者多成劳病，衰弱者多发厥而死，不可不知。余自创一方，名一贯煎，用北沙参、麦冬、地黄、当归、枸杞、川楝六味，出入加减投之，应如桴鼓。口苦燥者，加酒连尤捷。可统治胁痛吞酸吐酸疝瘕一切肝病。

　　雄按：胸胁痛，有因于痰饮者，滋腻亦不可用也。

　　香附、郁金，为治肝要药。然用之气病则可，用之血病，则与干将莫邪无异也。慎之！二地腻膈之说，不知始自何人，致令数百年来，人皆畏之如虎，俾举世阴虚火盛之病，至死而不敢一尝。迨已濒危。始进三数钱许，已无及矣。哀哉！雄按：此为阴虚火盛者说。若气虚湿盛，气滞痰凝者，误用则腻膈矣。

　　凡胁腹结块，隐现不常，痛随止作者，全属肝伤。木反克土，非实气也。时师金以香燥辛热治之，促人年寿。余治此多人，悉以一气汤加川楝、粘仁、蒌仁等，不过三五剂，其病如失。若立斋多用加味逍遥散，鼓峰东庄辈多用滋水生肝饮，皆不及余法之善也。逍遥散亦当灸用，缘柴胡、白术皆非阴虚火盛者所宜也。

　　景岳生平于薛氏诸书，似未寓目，至胁痛由于肝脉为病，至死不知，良可哀也。如案中载治其姻家胁肋大痛一证，全属廖论，幸得一灸而愈。此与呃逆病诸治不效，灸虚里立瘥正同也。

　　凡泄泻，火证极多。

　　带浊之病，多由肝火炽盛，上蒸胃而乘肺。肺主气，气弱不能散布为津液，反因火性迫速而下输。膀胱之州都，本从气化，又肝主疏泄，反禀其令而行，遂至淫淫不绝，使但属胃家湿热，无肝火为难，则上为痰而下为泻耳。古今医案于带浊二门，独罕存者，亦以未达其旨而施治无验也。至单由湿热而成，一味凉燥，虽药肆工人，亦能辨此。

　　雄按：此诚确凿之论。

　　胞痹，欲名尿梗病。香燥之药，误投杀人，世罕知也。观张石顽治闵少江证，误服丹皮、白术，即胀痛不禁，可见。

　　景岳治朱翰林太夫人证，乃阴虚阳越之风秘，亦类中之轻者，一跌而病，良有已也。未可归功姜、附。不知阴证二字，何以插入？其生平见解，大可知矣。

　　冯氏治崔姓风秘证，亦阴虚阳越之病，甚则为类中，其治法亦大醇而小疵耳。至云阴伏于内，逼阳于外，亦与景岳治朱太夫人谓为阴证，同一模糊，盖缘风秘一条，人多不讲也。

　　伤寒疟痢之后患闷结者，皆由攻下表散失宜所致。究其由，则皆血燥为病。至若风秘一证，其病本由燥火生风，医者昧于风字，动用风药，死者已矣。存者幸鉴之。

　　雄按：凡内风为病，不论何证，皆忌风药。医不知风有内外之殊，以致动手便错。

　　观医通载妇科郑青山愤喜交集，因而发狂一事，业医者亦可怜哉。有志之士，慎勿为此。彼云不可不知医者，非圣人之言也。

　　凡心腹痛而唇红吐白沫者，或好啖者，多属虫证。

　　阴虚火盛之人，初服桂、附、姜、萸等燥热刚药，始则甚得其力，所谓劫治也。昧不知止，久而决裂，莫可挽回，余目击其敝者，数十人矣。

　　二便俱从前阴出者，宜集灵膏，重用人参以补肺而润肠。盖肺与大肠相表里而主气，又肺者相傅之官，治节出焉。肺得养，斯大肠之燥可清，又得枸杞、二冬以滋其血槁，然后故道可复，而清浊自分矣。

　　近时专科及庸手，治产后一以燥热温补为事，杀人如麻。

　　雄按：非独产后也，如呕吐泄泻，疟痢哮喘，痿痹肿胀，痰饮腹痛，疝瘕诸证，粗工无不悉指为寒，而不知其属热者多也。

　　冯楚瞻之媳，胎前多服八味丸，所以生子百日内即患疠证。

　　产后恶露不下有二，一则瘀滞宜行，一则血虚宜补。

　　肝火病其状如疟，盖胆为肝府，肝病则胆亦病矣。

　　产后病多属阴虚，治必养营。若气血兼补，杂以姜、附刚剂，非耽延时日，即贻病者后患，临证者审之。

　　火极似水，乃物极必反之候。凡患此，为燥热温补所杀者多矣，哀哉！立斋谓产后阴气大虚，正喜亡阳与阴齐等，云可勿药而愈，此正薛氏生平不能峻用养阴之缺处也。冯楚瞻治一产后头汗证，拘泥薛法而不与药，致病家属之庸手而败，是守而未化之过也。

　　雄按：阴虚不敢救阴，亦泥于产后宜温之俗说，乃云正喜亡阳，是何言耶？非仅缺处，直是谬论，无怪乎徐洄溪以薛氏为庸医之首也。

　　患痘腰痛，曾有房事者，最称难治。余谓以大剂左归饮与之，必有可挽。

　　医学无真知而参末议，最能误人，智者慎之。

　　麻疹之发，本诸肺胃。治之但宜松透，一切风燥寒热之剂，不可入也。余常遇表散过甚，绵延不已者，一以生地、杞子、地骨、麦冬、娄仁、沙参等味，三四剂必嗽止热退而安。若吕东庄之用桂、附，因其苦寒过剂，故处方如是，非可一切试之也。

　　病危之家，亲宾满座，议论纷纭，徒乱人意，不可不知。余尝诊一儿，见其左掌拳曲，询其由，乃小时患惊搐，为母抱持太急，病愈手遂不能伸舒，若初起即以大剂滋肝肾真阴与之，必能伸舒如故。惜世无知者。

　　肿证多湿热为患，虽云脾虚，必审其小便长短清浊，及大便溏燥浓淡，以施治法。若概云脾虚，参、术蛮补，必致绵延不已。

　　肝脉挟胃贯膈，又曰是所生病者，为胸满，故胸之痈疽，本由于肝。然此证最难别白，即《内经》所谓内有裹大脓血之证也。吾乡一名医自患此，同道诊之，不知为痈也。杂进参、附、丁、桂之剂，久之吐出臭脓乃省，已无及矣。

　　寸强尺弱之脉，多属阴虚火炎之候，误服八味丸，每致贻患。

　　不拘内外病，凡阴虚者服参、 诸气分药，非惟无益而反害者。

　　诸病火盛而汗出者，若骤敛之，反增他证。

　　凡肝郁病误用热药，皆贻大患。

　　肝木为龙，龙之变化莫测，其于病也亦然。明者遇内伤证，但求得其本，则其标可按籍而稽矣。此天地古今未泄之秘。《内经》微露一言曰：肝为万病之贼，六字而止。似圣人亦不欲竟其端委，殆以生杀之柄不可操之人耳。余临证数十年，乃始获之，实千虑之一得也。世之君子，其毋忽诸。

　　雄按：肺主一身之表，肝主一身之里，五气之感，皆从肺入，七情之病，必由肝起，此余夙论如此。魏氏长于内伤，斯言先获我心。盖龙性难驯，变化莫测，独窥经旨，理自不诬。

　　附方

　　（续名医类案简妙愈病之方附采于下）

　　瘅疟，青蔗汁任饮之，并治蛔动痞痛。

　　久疟不愈，以枣一枚，安病患口上。咒曰：我从东方来，路逢一池水，水内一尊龙，九头十八尾。问他吃甚么，专吃疟疾鬼。太上老君，急急如律令，敕。咒三遍，将枣纳入口中，令嚼食之即瘥。（雄按：此即上古祝由之意，必邪已渐衰，始能有效。）

　　又何首乌五钱，陈皮二钱，青皮三钱，酒一碗，河水一碗，煎至一碗，温服即愈。

　　又石首鱼恣啖可愈。雄按：邪未衰者忌之。

　　血痢久不瘳，乌梅肉、胡黄连、伏龙肝等分为末，茶调下。

　　五色痢久不瘳，大熟栝蒌一个， 存性出火毒，为末作一服，温酒下。

　　热毒下痢脓血，痛不可忍，水浸甜瓜恣啖之。

　　噤口痢，牛乳频灌之。

　　传尸劳，宜先服玉枢丹，继以苏合丸，其虫即下。

　　吐血用水澄蚌粉研细，入朱砂少许，米饮调下二钱。

　　衄血，用赤金打一戒指，带左手无名指上，如发病，将戒指捏紧箍住，则血止矣。或以蒜杵烂，贴涌泉穴。

　　又真麻油纸捻 鼻中，打嚏即止，或以人乳挤入即止。

　　又用灯盏数枚，沸汤中煮热安顶上，冷即易之。

　　牙衄，用苦竹茹四两，醋煮含漱，吐之。

　　舌衄，赤小豆一升杵碎，水三碗和捣取汁，每服一盏，外以槐花末糁之。

　　筋骨疼，如夹板状，痛不可忍者，以驴骡修下蹄甲，砂锅内炒为炭，研细末，酒或白汤下。

　　雄按：此方并治 疮久不愈，麻油调敷之。疮湿者糁之。

　　醋哮，用粉甘草二两，去皮研开，以猪胆六七枚取汁，浸三日，炙干为末，蜜丸，清茶下三四十丸。

　　怒后呃忒，用铁二斤烧红，淬水饮之。

　　痰喘久不痊，五味子、白矾等分为末，熟猪肺蘸末细嚼，白汤下。

　　偏头风，南星、半夏、白芷等分为末，生姜、葱白杵烂，和捏为饼，贴太阳上，一夕良已。

　　头疼如劈，目中溜火，酒制大黄为末，茶调服三钱。

　　偏头风，蓖麻仁同乳香、食盐捣贴。

　　头风畏冷久不愈， 麦面二升，水调作二饼，更互合头上，微汗即愈。

　　拳毛倒睫，木鳖子一个，去壳为末，棉裹塞鼻中，左目塞右，右目塞左，一二夜即痊。

　　烂弦风眼，黄连、淡竹叶各一两，柏树皮干者一两，如半湿者用二两， 咀，水二斗，煎五合稍冷，用滴目 及洗烂处，日三四。

　　鼻 ，瓜蒂、细辛等分细研，以棉包豆许塞之，化水而消。或以瓜蒂研末，羊脂和敷亦妙。

　　胃火鼻赤，每晨以盐擦齿，噙水漱口，旋吐掌中，掬以洗鼻，月余而愈。

　　鼻流臭黄水，脑痛如虫啮，用丝瓜藤近根三五尺许，烧存性研细，酒调下。

　　食物从鼻中缩入脑中，介介痛不得出，以羊脂如指头大，内鼻中吸入，须臾脂消，物随出。

　　齿肿痛，用黑豆以酒煮汁，漱之立愈。

　　蛀牙疼，川椒为末，巴豆一粒，同研成膏，饭为丸，如绿豆大，以棉裹安蛀孔内立效。

　　脱，以酒饮之令醉，取皂角末吹入鼻中，嚏透即止。

　　咽喉壅塞，吹皂角末于鼻中取嚏，外以李树近根磨水涂喉外。

　　急喉痹，口开不得者，巴豆仁拍碎，棉裹随左右塞鼻中，即吐出恶物，喉宽即拔去之，后鼻中生小疮，亦无害。

　　喉痛危困，令人以手用力揪其顶心发即愈。无发者，用力撮其顶心皮。

　　心腹久痛，栀子炭一两，生姜五片，煎服。

　　鹤膝风、乳香、没药各一钱五分，地骨皮三钱，无名异五钱，麝香一分，各为末，车前草捣汁，入老酒少许，和敷患处。

　　香港脚，袋盛赤小豆，朝夕践踏展转之，渐愈。

　　又樟脑排两股间，以脚绷系定。

　　香港脚上攻，及一切肿毒流注，以甘遂研细末，水调敷患处，另浓煎甘草汤服之，二物相反，须二人各处买，并不可安放一所，用之立效。

　　诸疝，以灰布门槛上，脱裤坐之，阴囊着灰，即有一印。左患灸左印，右患灸右印，须避四眼，五月五日灸尤效。

　　风颠神方，乌犀角四两锉末，每用一两，清水十碗，砂锅内煎至一碗，滤净，再加水十碗，熬至二酒杯，另以淡竹叶四两，水六碗，煎二碗去渣，加犀角汁同服，尽四剂即愈。

　　稻芒着喉，鹅涎灌之。

　　误吞铜钱，面筋置新瓦 作炭，研细，开水调温服，未下咽者，即从口出，已下咽者从大便出，神效。未下咽者，以生大蒜塞鼻中亦能出，尤简便。

　　误吞铁针，乳香、荔枝、朴硝为末，猪脂入盐和之，吞服。

　　防蛊毒，须袖中常带当归，遇饮食讫，即咀嚼少许。若有毒，实时呕吐。又法，食不辍醋，蛊不入肚。

　　解蛊毒，败鼓皮烧灰，服方寸匕，须臾自吐。

　　又生甘草五钱煎汁，半温饮之，入咽即吐，恐未尽再一服。

　　又马兜铃藤十两，水一斗，酒二升，煮三升，分三服。

　　又升麻、郁金煎服，不吐则下，毒自去矣。

　　又玉枢丹，井华水调服。

　　阴毛生虱，生银杏杵烂敷之。

　　烟火熏死，芦菔捣汁灌之。

　　中砒毒，白扁豆生研细，新汲水下二三钱。

　　河豚毒，麻油灌之。

　　丹石毒， 菜频煮食之。

　　狐媚，以桐油涂阴上，即绝迹，男女皆可用此法。

　　邪祟，玉枢丹频服之，并以烧烟于卧室，即愈。

　　鬼交，鹿角末三指一撮，清酒和服。

　　飞尸，玉枢丹以忍冬藤煎浓汤灌之。

　　走马牙疳，蚕蜕纸烧存性，入麝少许，蜜和敷，加白矾尤妙。

　　小儿好吃粽，成积胀痛。白酒曲同黄连末为丸服，或以熬酒调曲末服亦可。

　　又吃鸭蛋不消，用砂仁末钱许，枣汤下。

　　小儿口噤不开，猪乳饮之立效。若月内胎惊，同朱砂、牛乳少许抹口中，甚良。

　　小儿惊风，导赤散煎汤送泻青丸，大妙。

　　小儿噤口痢，干山药半生用，半炒黄色，研细末，米饮下。

　　肿毒初起，用鸡子一枚，以银簪插一孔，用透明雄黄三钱，研极细末入之，仍以簪搅匀，封孔放饭上蒸熟食之，日三枚神效。

　　又方。麦粉（即小粉，乃洗麸造面筋澄下者也）不拘多少，陈醋和之，熬成膏，贴之即愈，陈久者愈佳。

　　又方，糯米饭乘热入盐并葱管，杵极烂如膏贴之。

　　发背，玉枢丹内服外涂，即可得瘳。

　　翻花疮，藜芦末，生猪脂调涂。

　　腰疽未破者，新杀牡猪肝，切如疮大贴之，以布缠定，一周时即愈。肝色变黑，犬亦不食。

　　雄按：一切痈疽，似亦可用。

　　痔疮，芦菔煎汤频洗佳。

　　又，玉枢丹服之良，亦治便毒。

　　又先以木鳖子煎汤熏洗，后以葱涎蜂蜜对调匀，敷之立效。

　　阴囊溃烂，紫苏末敷之，杉木灰亦可并用。

　　便毒，棉地榆四两，白酒三碗，煎一碗服，即愈。

　　疮，先以淡齑水洗净 干，次用驻车丸研极细，加乳香少许干糁之。

　　又烂捣马齿苋敷之，并疗多年恶疮，百方不效者。

　　又松香一两，轻粉三钱，乳香五钱，细茶五钱，共打成膏，先以葱白花椒汤熏洗净，用布摊膏浓贴，用绢缚定，黄水流尽，腐退生肌。

　　耳疔，夏枯草、甘菊、贝母、忍冬、地丁，大剂饮之。

　　髭疔，牙关紧急者，用患者耳垢齿垢，并刮手足指甲屑，和匀如豆大，放茶匙内镫火上炙少顷，取作丸，将银针挑开疔头抹入，外以棉纸一层津湿覆之，立愈。兼治红丝疔。

　　诸疔，用陈年露天铁锈，碾如飞面，以金簪脚挑破疔头纳入，仍将皮盖好，少顷黑水流出，中有白丝如细线，慢慢抽尽，此疔根也。抽尽立愈。或用甘菊花并根叶捣汁，以酒下之。

　　诸癣，先以温浆水洗之，旧帛拭干，用芦荟一两，炙甘草半两，研细和匀敷之。冻疮，黄柏烧存性研，鸡蛋清调涂，破者糁之。

　　一切恶疮，陈米饭紧作团，或用肥皂亦可，火 存性，加腻粉研细，麻油调敷。

　　坐板疮，松香五钱，雄黄一钱，研细和匀，以棉纸包捻成条，腊月猪油浸透，点火烧着，取滴下油搽之立效，如湿痒者，加苍术末三钱同包。

　　下疳，生槐蕊，开水送三钱，日三服。

　　又小蓟、地骨皮每五两，煎浓汤洗净，（鲜者更妙，久浸即瘥）再以黄芩、黄柏、宫粉、珍珠、冰片，研末敷之。

　　梅疮，干荷叶浓煎代茶饮，甚效。又松香、铅粉研末，麻油调涂。

　　打扑损伤肿痛，生姜自然汁、米醋牛皮胶、同熬溶，入马勃末不拘多少，搅匀如膏。以薄纸摊贴患处即效。

　　杖不知痛，三七、无名异、地龙共捣，白蜡为丸，酒服，或以白蜡一两， 虫一枚，酒服亦妙。

　　杖丹，水蛭为末，和朴硝少许，水调敷之。

　　被笞身无完肤者，骨碎补烂研取汁，酒调或煎服，渣敷患处。

　　箭镞炮子入肉，干苋菜研末，沙糖调涂。

　　金疮，黄牛胆 存性，研细敷之。

　　汤火伤，松树皮（自剥落而薄者更良）阴干研细，入轻粉少许，生油调敷，如敷不住，纱绢缚之。

　　或用地榆末糁。

　　又夏枯草研细，麻油调，浓敷之。

　　竹木刺，乌羊屎捣烂，水调浓罨之，即出。

　　蜂螫，蚯蚓屎涂之。

　　犬咬，栀子研末，芦菔汁调敷， 犬咬者，服玉真散（玉真散即防风、天南星等分研末。）并治金刃伤，打扑跌坠，及破伤风皆效。

　　疔疽发背，瘰 恶疮，及毒蛇 犬伤，并宜以艾灸之。

　　雄按：徐灵胎云，痈疽阳毒，及生头面者，皆不可灸。

　　
