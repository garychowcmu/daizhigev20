

　　诊家枢要 元 滑寿

　　序

　　天下之事。统之有宗。会之有元。言简而尽。事核而当。斯为至矣。百家者流。莫大于医。医莫先于脉。浮沉之不同。迟数之反类。曰阴曰阳。曰表曰里。抑亦以对待而为名象焉。有名象而有统会矣。高阳生之七表八里九道。盖凿凿也。求脉之明。为脉之晦。或者曰。脉之道大矣。古人之言亦伙矣。犹惧弗及。而欲以此统会该之。不既太简乎。呜呼。

　　至微者脉之理。而名象着焉。统会寓焉。观其会通。以知其典礼。君子之能事也。由是而推之。则溯流穷源。因此识彼。

　　诸家之全。亦无遗珠之憾矣。

　　脉象大旨

　　脉者气血之先也。气血盛则脉盛。气血衰则脉衰。气血热则脉数。气血寒则脉迟。气血微则脉弱。气血平则脉治。

　　又长人脉长。短人脉短。性急人脉急。性缓人脉缓。左大顺男。右大顺女。男子尺脉常弱。女子尺脉常盛。此皆其常也。

　　反之者逆。

　　左右手配脏腑部位

　　左手寸口。心小肠脉所出。

　　左关。肝胆脉所出。

　　左尺。肾膀胱脉所出。（命门与肾脉通）

　　右手寸口。肺大肠脉所出。

　　右关。脾胃脉所出。

　　右尺命门（心包络手心主）三焦脉所出。

　　五脏平脉

　　心脉浮大而散。肺脉浮涩而短。肝脉弦而长。脾脉缓而大。肾脉沉而软滑（素问。心平脉。累累如连珠。如循琅 。

　　此长滑之象也。心为肝子。脉不离弦。故仲景谓心脉洪大而长。肺脉涩短。是动力不盛。而形体铺宽也。）

　　心合血脉。心脉循血脉而行。持脉指法。如六菽之重。按至血脉而得者为浮。稍稍加力。脉道粗者为大。又稍加力脉道阔软者为散。

　　肺合皮毛。肺脉循皮毛而行。持脉指法。如三菽之重。按至皮毛而得者为浮。稍稍加力。脉道不利为涩。又稍加力。

　　不及本位曰短。（涩只是来势不勇。短只是宽软不挺。）

　　肝合筋。肝脉循筋而行。持脉指法。如十二菽之重。按至筋而脉道如筝弦相似为弦。次稍加力。脉道迢迢者为长。

　　脾合肌肉。脾脉循肌肉而行。持脉指法。如九菽之重。按至肌肉如微风轻 柳梢之状为缓。次稍加力。脉道敦实者为大。

　　肾合骨。肾脉循骨而行。持脉指法。按至骨上而得者为沉。次重而按之。脉道无力为濡。举指来疾流利者为滑。（濡是脉体之柔润。非脉应指无力也。）

　　凡此五脏平脉。要须察之久久成熟。一遇病脉。自然可晓。经曰。先识经脉。而后识病脉。此之谓也。（五脏平脉病脉死脉。素问玉机真藏平人气象两篇。言之至详且密。此文所叙。乃从难经录出。其义未全。）

　　四时平脉

　　春弦。夏洪。秋毛。冬石。长夏四季脉迟缓。

　　呼吸沉浮定五脏脉

　　呼出心与肺。吸入肾与肝。呼吸之间。脾受谷味。其脉在中。心肺俱浮。浮而大散者心。浮而短涩者肺。肾肝俱沉。

　　牢而长者肝。濡而来实者肾。脾为中州。其脉在中。因指下轻重以定五脏。

　　即前所谓三菽六菽之重也。

　　三部所主

　　（九候附）

　　寸为阳。为上部。主头项以下。至心胸之分也。关为阴阳之中。为中部。主脐腹 胁之分也。尺为阴。为下部。主腰足胫股之分也。凡此三部之中。每部各有浮中沉三候。三而三之。为九候也。浮主皮肤。候表及府。中主肌肉。以候胃气。沉主筋骨。候里及藏也。

　　诊脉之道

　　凡诊脉之道。先须调平自己气息。男左女右。先以中指定得关位。却齐下前后二指。初轻按以消息之。次中按消息之。再重按消息之。然后自寸关至尺。逐部寻究。一呼一吸之间。要以脉行四至为率。闰以太息。脉五至。为平脉也。

　　其有太过不及。则为病脉。看在何部。各以其部断之。

　　凡诊脉。须要先识时脉胃脉与腑脏平脉。然后及于病脉时脉谓春三月。六部中俱带弦。夏三月。俱带洪。秋三月。

　　俱带浮。冬三月。俱带沉。胃脉。谓中按得之。脉和缓。腑脏平脉。已见前章。凡人腑脏脉既平。胃脉和。又应时脉。

　　乃无病者也。反此为病。

　　诊脉之际。人臂长则疏下指。臂短则密下指。三部之内。大小浮沉迟数同等。尺寸阴阳高下相符。男女左右。强弱相应。四时之脉不相戾。命曰平人。其或一部之内。独大独小。偏迟偏疾。左右强弱之相反。四时男女之相背。皆病脉也。凡病脉之见在上曰上病。在下曰下病。左曰左病。右曰右病。左脉不和。为病在表。为阳。在四肢。右脉不和。为病在里。为阴。主腹藏。以次推之。

　　凡取脉之道。理各不同。脉之形状。又各非一。凡脉之来。必不单至。必曰浮而弦。浮而数。沉而紧。沉而细之类。

　　将何以别之。大抵提纲之要。不出浮沉迟数滑涩之六脉也。浮沉之脉。轻手重手得之也。迟数之脉。以己之呼吸而取。

　　滑涩之脉。则察夫往来之形也。浮为阳。轻手而得之也。而芤洪散大长濡弦。皆轻手而得之之类也。沉为阴。重手而得之也。而伏石短细牢实。皆重手而得之之类也。迟者一息脉三至。而缓微弱皆迟之类也。数者一息脉六至。而疾促皆数。

　　之类也。或曰滑类乎数。涩类乎迟。何也。然脉虽是而理则殊也。彼迟数之脉。以呼吸察其至数之疏数。此滑涩之脉。

　　则以往来察其形状也。数为热。迟为寒。滑为血多气少。涩为气多血少。所谓脉之提纲。不出乎六字者。盖以其足以统夫表里阴阳冷热虚实风寒燥湿脏腑血气也。浮为阳为表。诊为风为虚。沉为阴为里。诊为湿为实。迟为在藏。为寒为冷。

　　数为在府。为热为燥。滑为血有余。涩为气独滞也。人一身之变。不越乎此。能于是六脉之中以求之。则疚病之在人者。

　　莫能逃焉（内经以滑为血少气多。涩为气少血多者。盖气盛而血不能壅之则滑血壅而气不能行之则涩也）持脉之要有三。

　　曰举。曰按。曰寻。轻手循之曰举。重手取之曰按。不轻不重。委曲求之曰寻。初持脉。轻手候之。脉见皮肤之间者。

　　阳也。腑也。亦心肺之应也。重手得之。脉附于肉下者。阴也。藏也。亦肝肾之应也。不轻不重。中而取之。其脉应于血肉之间者。阴阳相适。中和之应。脾胃之候也。若浮中沉之不见。则委曲而求之。若隐若见。则阴阳伏匿之脉也。三部皆然。

　　察脉。须识上下来去至止六字。不明此六字则阴阳虚实不别也。上者为阳。来者为阳。至者为阳。下者为阴。去者为阴。止者为阴也。上者。自尺部上于寸口阳生于阴也。下者。自寸口下于尺部。阴生于阳也。来者。自骨肉之分而出于皮肤之际。气之升也。去者。自皮肤之际而还于骨肉之分。气之降也。应曰至。息曰止也。明脉须辨表里虚实四字。

　　表阳也。府也。凡六淫之邪。袭于经络。而未入胃府及藏者。皆属于表也。里阴也。藏也。凡七情之气。郁于心腹之内。

　　不能越散。饮食五味之伤。留于腑脏之间。不能通泄。皆属于里也。虚者。元气之自虚。精神耗散。气力衰竭也。实者。

　　邪气之实。由正气之本虚。邪得乘之。非元气之自实也。故虚者补其正气。实者泻其邪气。经所谓邪气盛则实。精气夺则虚。此大法也。

　　凡脉之至。在肌肉之上。出于皮肤之间者。阳也。府也。行于肌肉之下者。阴也。藏也。若短小而见于皮肤之间者。

　　阴乘阳也。洪大而见于肌肉之下者。阳乘阴也。寸尺皆然。

　　东垣云。不病之脉。不求其神。而神无不在也。有病之脉。则当求其神之有无。谓如六数七极。热也。脉中（此中字浮中沉之中）有力。（言有胃气）即有神矣。为泄其热。三迟二败。寒也。脉中有力。（说并如上）即有神矣。为去其寒。若数极迟败中。不复有力。为无神也。将何所恃邪。苟不知此。而遽泄之去之。人将何所根据而主耶。故经曰。脉者气血之先。气血者人之神也。善夫。

　　脉阴阳类成

　　浮不沉也。按之不足。轻举有余。满指浮上。曰浮。为风虚动之候。为胀。为风。为 。为满不食。为表热。为喘。

　　浮大伤风鼻塞。浮滑疾为宿食。浮滑为饮。左寸浮。主伤风发热。头疼目眩。及风痰。浮而虚迟。心气不足。心神不安。

　　浮散。心气耗。虚烦。浮而洪数。心经热。关浮。腹胀。浮而数。风热入肝经。浮而促。怒气伤肝。心胸逆满。尺浮。

　　膀胱风热。小便赤涩。浮而芤。男子小便血。妇人崩带。浮而迟。冷疝脐下痛。右寸浮。肺感风寒。咳喘清涕。自汗体倦。浮而洪。肺热而咳。浮而迟。肺寒喘嗽。关浮。脾虚。中满不食。浮大而涩。为宿食。浮而迟。脾胃虚。尺浮。风邪客下焦。大便秘。浮而虚。元气不足。浮而数。下焦风热。大便秘。（诸脉指下真形。与其主病。俱少所发明。读者当以意测之。推见其本。乃为有得）

　　沉。不浮也。轻手不见。重手乃得。为阴逆阳郁之候。为实。为寒。为气。为水。为停饮。为 瘕。为胁胀。为厥逆。为洞泄。沉细为少气。沉迟为痼冷。沉滑为宿食。沉伏为霍乱。沉而数内热。沉而迟内寒。沉而弦心腹冷痛。左寸沉。心内寒邪为痛。胸中寒饮胁疼。关沉。伏寒在经。两胁刺痛。沉弦。癖内痛。尺沉。肾藏感寒。腰臂冷痛。小便浊而频。男为精冷。女为血结。沉而细。胫 阴痒。溺有余沥。右寸沉。肺冷。寒痰停蓄虚喘少气。沉而紧滑。咳嗽。沉细而滑。骨蒸寒热皮毛焦干。关沉。胃中寒积。中满吞酸。沉紧悬饮。尺沉。病水。腰脚疼。沉细下利。又为小便滑。

　　脐下冷痛。

　　迟。不及也。以至数言之。呼吸之间。脉仅三至。减于平。脉一至也。为阴胜阳亏之候。为寒。为不足。浮而迟表有寒。沉而迟里有寒。居寸为气不足。居尺为血不足。气寒则缩。血寒则凝也。左寸迟。心上寒。精神多惨。关迟。筋寒急手足冷。胁下痛。尺迟。肾虚便浊。女人不月。右寸迟。肺感寒。冷痰气短。关迟。中焦寒。及脾胃伤冷物不食。

　　沉迟为积。尺迟。为藏寒泄泻。小腹冷痛。腰脚重。

　　数。太过也。一息六至。过平脉两至也。为烦满。上为头疼上热。中为脾热口臭。胃烦呕逆。左为肝热目赤。右下为小便黄赤大便秘涩。浮数表有热。沉数里有热也。

　　虚。不实也。散大而软。举按豁然。不能自固。气血俱虚之。诊也。为暑。为虚烦多汗。为恍惚多惊。为小儿惊风。

　　实。不虚也。按举不绝。迢迢而长。动而有力。不疾不迟。为三焦气满之候。为呕。为痛。为气寒。为气聚。为食积。为利。为伏阳在内。左寸实。心中积热。口舌疮。咽疼痛。实大。头面热风烦燥。体痛面赤。关实。腹胁痛满。实而浮大。肝盛。目暗赤痛。尺实。小腹痛。小便涩。实而滑。淋沥茎痛溺赤。实大。膀胱热。溺难。实而紧腰痛。右寸实。胸中热。痰嗽烦满。实而浮。肺热。咽燥痛。喘咳气壅。关实。伏阳蒸内。脾虚食少。胃气滞。实而浮。脾热。消中善饥。口干劳倦。尺实。脐下痛。便难。或时下痢。

　　洪。大而实也。举按有余。来至大而去且长。腾上满指。为荣络大热。血气燔灼之候。为表里皆热。为烦。为咽干。

　　为大小便不通。左寸洪。心经积热。眼赤口疮头痛内烦。关洪。肝热及身痛。四肢浮热。尺洪。膀胱热小便赤涩。右寸洪。肺热毛焦。唾粘咽干。洪而紧。喘急关洪。胃热。反胃呕吐口干。洪而紧。为胀。尺洪。腹满。大便难或下血。

　　微。不显也。依稀轻细。若有若无。为气血俱虚之候。为虚弱。为泄。为虚汗。为崩漏败血不止。为少气。浮而微者阳不足。必身恶寒。沉而微者阴不足。主藏寒下利。左寸微。心虚。忧惕。荣血不足。头痛胸痞。虚劳盗汗。关微。

　　胸满气乏。四肢恶寒拘急。尺微。败血不止。男为伤精尿血。女为血崩带下。右寸微。上焦寒痞。冷痰不化。中寒少气。

　　关微。胃寒气胀。食不化。脾虚噫气。心腹冷痛。尺微。藏寒泄泻脐。下冷痛。

　　弦。按之不移。举之应手端直如弓弦。为血气收敛。为阳中伏阴。或经络间为寒所滞为痛。为疟。为拘急。为寒热。

　　为血虚。为盗汗。为寒凝气结。为冷痹。为疝。为饮。为劳倦。弦数为劳疟。双弦胁急痛。弦长为积。左寸弦。头疼心惕。劳伤盗汗乏力。关弦。胁肋痛 癖。弦紧为疝瘕。为瘀血。弦小寒癖。尺弦。少腹痛。弦滑脚痛。右寸弦。肺受寒。

　　咳嗽胸中有寒痰。关弦。脾胃伤冷宿食不化。心腹冷痛。又为饮。尺弦。脐下急痛不安。下焦停水。

　　缓。不紧也。往来纡缓。呼吸徐徐。以气血向衰。故脉体为之徐缓尔。为风。为虚。为痹。为弱。为疼。在上为项强。在下为脚弱。浮缓沉缓。血气俱弱。左寸缓。心气不足。怔忡多忘。亦主项背急痛。关缓。风虚眩晕。腹胁气结。

　　尺缓。肾虚冷。小便数。女人月事多。右寸缓。肺气浮。言语短气。关缓。胃气虚弱。浮缓。脾气虚弱。不沉不浮。从容和缓。乃脾家本脉也。尺缓下寒脚弱。风气秘滞。浮缓。肠风泄泻。沉缓。小腹感冷。

　　滑。不涩也。往来流利。如盘走珠。不进不退。为血实气壅之候。盖气不胜于血也。为呕吐。为痰逆。为宿食。为经闭（滑而不断绝。经不闭。有断绝者。经闭）上为吐逆。下为气结。滑数为结热。左寸滑。心热。滑而实大。心惊舌强。关滑肝热。头目为患尺滑。小便淋涩。尿赤。茎中痛。右寸滑。痰饮呕逆。滑而实。肺热。毛发焦。隔壅咽干。痰晕目昏。涕唾粘。关滑。脾热。口臭。及宿食不化。吐逆。滑实。胃热。尺滑。因相火炎而引饮多。脐冷腹鸣或时下利。

　　妇人主血实气壅。月事不通。若和滑。为孕。

　　涩。不滑也。虚细而迟。往来难。三五不调。如雨沾沙。如轻刀刮竹然。为气多血少之候。为少血。为无汗。为血痹痛。为伤精。女人有孕为胎痛。无孕为败血病。左寸涩。心神虚耗不安。及冷气心痛。关涩。肝虚血散。肋胀胁满。

　　身痛。尺涩男子伤精及疝。女人月事虚败。若有孕。主胎漏不安。右寸涩。脾弱不食。胃冷而呕。尺涩。大便涩。津液不足。小腹寒。足胫逆冷。（经云。滑者伤热。涩者中雾露。）

　　长。不短也。指下有余。而过于本位。气血皆有余也。为阳毒内蕴三焦烦郁为壮热。

　　短。不长也。两头无。中间有。不及本位。气不足以前导其血也。为阴中伏阳。为三焦气壅。为宿食不消。

　　大。不小也。浮取之若浮而洪。沉取之大而无力。为血虚。气不能相入也。经曰大为病进。

　　小。不大也。浮沉取之。悉皆损小。在阳为阳不足。在阴为阴不足前大后小。则头疼目眩。前小后大。则胸满气短。

　　紧。有力而不缓也。其来劲急。按之长。举之若牵绳转索之状。为邪风激搏。伏于荣卫之间。为痛。为寒。浮紧为伤寒身痛。沉紧为腹中有寒。为风痫。左寸紧头热目痛。舌强。紧而沉。心中气逆冷痛。关紧。心腹满痛。胁痛肋急。

　　紧而盛。伤寒浑身痛。紧而实。 癖。尺紧。腰脚脐下痛。小便难。右寸紧。鼻塞膈壅。紧而沉滑。肺实咳嗽。关紧。

　　脾寒腹痛吐逆。紧盛。腹胀伤食尺紧。下焦筑痛。

　　弱。不盛也。极沉细而软。怏怏不前 。按之欲绝未绝。举之即无。由精气不足。故脉萎弱而不振也。为元气虚耗。

　　为萎弱不前。为痼冷。为关热。为泄精。为虚汗。老得之顺。壮得之逆。左寸弱。阳虚。心悸自汗。关弱。筋痿无力。

　　妇人主产后客风面肿。尺弱。小便数。肾虚耳聋。骨内 痛。右寸弱。身冷多寒。胸中短气。关弱。脾胃虚。食不化。

　　尺弱。下焦冷痛。大便滑。

　　动。其状如大豆。厥厥摇动。寻之有。举之无。不往不来不离其处。多于关部见之。（当云只各见本关之上。）动为痛。为惊。为虚劳体痛。为崩脱。为泄利。阳动则汗出。阴动则发热。

　　伏。不见也。轻手取之。绝不可见。重取之。附着于骨。为阴阳潜伏。关鬲闭塞之候。为积聚。为瘕疝。为食不消。

　　为霍乱。为水气。为荣卫气闭而厥逆。关前得之为阳伏。关后得之为阴伏。左寸伏。心气不足。神不守常。沉忧抑郁。

　　关伏。血冷。腰脚痛。及胁下有寒气。尺伏。肾寒精虚。疝瘕寒痛。右寸伏。胸中气滞。寒痰冷积。关伏。中脘积块作痛。及脾胃停滞。尺伏。脐下冷痛。下焦虚寒。腹中痼冷。

　　促。阳脉之极也。脉来数。时一止。复来者。曰促。阳独盛而阴不能相和也。或怒气逆上。亦令脉促。为气粗。为狂闷。为瘀血发狂。又为气。为血。为饮。为食。为痰。盖先以气热脉数而五者或一。有留滞乎。其间则因之而为促。

　　非恶脉也。虽然。加即死。退则生。亦可畏哉。

　　结。阴脉之极也。脉来缓。时一止。复来者。曰结。阴独盛而阳不能相入也。为 结。为七情所郁。浮结为寒邪滞经。沉结为积气在内。又为气。为血。为饮。为食。为痰。盖先以气寒脉缓而五者或一留滞于其间。则因而为结。故张长沙谓结促皆病脉。

　　芤。浮大而软。寻之中空旁实。旁有中无。诊在浮举重按之间。为失血之候。大抵气有余。血不足。血不能统气。

　　故虚而大。若芤之状也。左寸芤。主心血妄行。为吐。为衄。关芤。主胁间血气痛。或腹中瘀血。亦为吐血目暗。尺芤。

　　小便血。女人月事为病。右寸芤。胸中积血。为衄。为呕。关芤。肠痈。瘀血。及呕血不食。尺芤。大便血。又云前大后细脱血也。非芤而何。

　　革（与牢脉互换）沉伏实大如鼓皮曰革。气血虚寒。革易常度也。妇人则半产漏下。男子则亡血失精。又为中风寒湿之诊也。

　　濡。无力也。虚软无力。应手散细。如绵絮之浮水中。轻手乍来。重手即去。为血气俱不足之候。为少血。为无血。

　　为疲损。为自汗。为下冷。为痹。左寸濡。心虚。易惊。盗汗。短气。关濡。荣卫不和。精神离散。体虚少力。尺濡。

　　男为伤精。女为脱血。小便数。自汗。多 。右寸濡。关热憎寒。气乏体虚。关濡。脾软不化饮食。尺濡。下元冷惫。

　　肠虚泄泻。

　　牢。坚牢也。沉而有力。动而不移。为里实表虚。胸中气促。为劳伤。大抵其脉近乎无胃气者。故诸家皆以为危殆之脉云。亦主骨间疼痛。气居于表。

　　疾。盛也。快于数而疾。呼吸之间脉七至。热极之脉也。在阳犹可。在阴为逆。（按疾言其至止之躁也。不必七至。

　　病主津虚气悍。非热也。）

　　细。微眇也。指下寻之。往来如线。盖血冷气虚。不足以充故也。为元气不足。乏力无精。内外俱冷。痿弱洞泄。

　　为忧劳过度。为伤寒。为积。为痛在内及在下。

　　代。更代也。动而中止。不能自还。因而复动。由是复止。寻之良久。乃复强起为代。主形容羸瘦。口不能言。若不因病。而人羸瘦。其脉代止。是一藏无气。他藏代之。真危亡之兆也。若因病而气血骤损。以致元气不续。或风家痛家。脉见止代。只为病脉。故伤寒家亦有心悸而脉代者。心痛亦有结涩止代不匀者。盖凡痛之脉。不可准也。又妊娠亦有脉代者。此必二月余之胎也。

　　散。不聚也。有阳无阴。按之满指。散而不聚。来去不明。谩无根柢。为气血耗散。腑脏气绝。在病脉。主阴阳不敛。又主心气不足。大抵非佳脉也。

　　妇人脉法

　　妇人女子。尺脉常盛。而右手大。皆其常也。若肾脉微涩或左手关后尺内脉浮。或肝脉沉而急。或尺脉滑而断绝不匀。皆经闭不调之候也。妇人脉。三部浮沉正等。无他病而不月者。妊也。又尺数而旺者亦然。又左手尺脉洪大为男。

　　右手沉实为女。又经云。阴搏阳别谓之有子。（尺内阴脉搏手。而其中别有阳脉也。阴阳相平故能有子也。）

　　凡女人天癸未行之时属少阴。既行属厥阴。已绝属太阴。胎产之病从厥阴。凡妇人室女病寒。及诸寒热气滞。须问经事若何。凡产后。须问恶露有无多少。

　　小儿脉

　　小儿三岁以下。看虎口三关纹色。紫热。红伤寒。青惊风。白疳病。惟黄色隐隐。或淡红隐隐。为常候也。至见黑色。则危矣。其他纹色。在风关为轻。气关渐重。命关尤重也。及三岁以上。乃以一指按三关（寸关尺为三关）常以六七至为率。添则为热。减则为寒。若脉浮数。为乳痫风热。或五脏壅。虚濡为惊风。紧实为风痫。紧弦为腹痛。弦急为气不和。牢实为便秘。沉细为冷。大小不匀。祟脉。或小或缓。或沉或细。皆为宿食不消。脉乱身热汗出不食。食即吐。

　　为变蒸也。浮为风。伏结为物聚。单细为疳劳。小儿但见憎寒壮热。即须问曾发斑疹否。此大法也。

　　诊家宗法

　　（按此篇所列六条。即予位数情势之义也。）

　　浮沉（以举按轻重言。浮甚为散。沉甚为伏。）

　　迟数（以息至多少言数。甚为疾。数止为促。）

　　虚实洪微（以亏盈言。虚以统芤濡。实以该牢革。微以括弱。）

　　弦紧滑涩（以体性言。弦甚为紧。缓止为结。结甚为代。滑以统动。）

　　长短（以部位之过不及言。）

　　大小（以形状言。）

　　诸脉亦统之有宗欤。盖以相为对待者。以见曰阴曰阳。为表为里。不必断断然七表八里九道如昔人云云也。观素问仲景书中论脉处。尤可见取象之义。今之为脉者。能以是观之。思过半矣。于乎。脉之道大矣。而欲以是该之。不几于举一而废百欤。殊不知至微者理也。至着者象也。体用一源。显微无间。得其理。则象可得而推矣。是脉也。求之于阴阳对待统系之间。则启源而达流。因此而识彼。无遗策矣。

　　附录

　　诸脉条辨

　　（出程观泉医述。系衰辑景岳士材之书而成。以其简切。故僭注而附录之。其论各脉情势。盖校之滑氏枢要。尤见真谛云。）

　　浮脉。只轻手便得。非必中沉俱无。若崔氏云。有表无里。有上无下。则脱然无根。混于散脉矣。非浮脉之真面目也（脉有素浮素沉之体。故浮无定候。以指面初到脉上为候也。）

　　洪脉。只是根脚阔大。却非坚硬。若大而坚硬。则为实脉。而非洪脉矣。经曰。大则病进。谓其气方张也。又曰。

　　形瘦脉大。多气者死。谓形与脉不合也。（洪兼情势。横宽而起伏又大也。）

　　虚之异于散者。虚脉按之虽 。犹可见也。散脉按之绝无。不可见也。虚之异于芤者。虚则愈按而愈 。芤则重按而仍见也。（虚脉中空。散脉边散。芤血虚且寒。故浮面多一层硬皮也。）

　　散有二义。一自有渐无之象。一散乱不整之象。比如杨花散漫。或至数不齐。或多寡不一。为危殆之候。若心脉浮大而散。肺脉短涩而散。皆平脉也。软散则病脉矣。肾脉软散。肾败之征。脾脉代散。土绝之候。若二脉交见。尤为必死之符。（乍大乍小。乍疏乍数。至之散也。乱如麻子。形之散也。皆主死。寻常病脉。只是形体宽泛。而两边不敛。浑浑不清耳。）

　　营行脉中。脉以血形。芤脉中空。脱血之象也。诀云。寸芤积血在胸中。关内逢芤肠胃痈。是以芤为蓄血积聚之实脉。非失血虚家之空脉矣。且云两头有。以头字换脉经之边字。便相去千里矣。（芤脉浮大而弦。按之中空。故两头有。

　　指下无。非如阴绝阳绝之不因。按而自不至也。诀语未误。寸芤积血。关芤肠痈。古人已有验之者。）

　　濡脉之浮 。与虚脉相类。但虚脉形大。而濡脉形小也。濡脉之细小。与弱脉相类。但弱在沉分。而濡在浮分也。

　　伪诀云。按之似有举还无。是弱脉而非濡脉矣。濡脉之无根。与散脉相类。但散脉从浮大而渐至于沉绝。濡脉从浮小而渐至于不见也。从大而至无者。全凶之象。从小而至无者。凶吉相半也。在久病老年之人见之。尚未至于必绝。若平人少壮暴病见之。名为无根。去死不远矣（濡即所谓芤而有胃气者若浮薄至极。则为散不为濡矣。）

　　微之为言无也。其象极细极软。仲景曰。萦萦如蛛丝。状其细而难见也。瞥瞥如羹上肥。状其软而无力也。轻取如无。故曰阳气衰。重按欲绝。故曰阴气竭。久病得之多不可救。谓正气将次灭绝也。卒病得之犹或可生。谓邪气不至深重也。（曾诊工人感冒。力作不休。数日困极。身燥气喘。脉在皮毛。 然。一息不知十几至。用大温润。兼通营卫。

　　天明得汗而解。若正发汗死矣。）

　　向以革脉即牢脉。非也。盖革浮而牢沉。革虚而牢实。形与证皆异也。叔和云。三部脉革。久病得之死。卒病得之生。甲乙经曰。浑浑革至如涌泉。病进而色弊。绵绵其去如弦绝者死。言急如涌泉。则浮取之不止于弦大。而且数且搏且滑矣。曰弦绝。不止于豁然。而且无根蒂矣。（绵绵其去如弦绝。乃别一事。不与上文连义也。解弦绝。尤不合。）

　　肾之为藏。配坎应冬。万物蛰藏。阳气下陷。故其脉主沉。阴而居里。若误与之汗。则如蛰虫。出而见霜。若误与之下。则如飞蛾。入而见汤。

　　伏脉主病。在沉阴之分隐深之处。非轻浅之剂。所得破其藩垣也。伤寒以一手脉伏为单伏。两手脉伏为双伏。不可以阳证见阴脉为例。火邪内郁不得发越。乃阳极似阴。故脉伏者。必得大汗而解。如久旱将雨。必先六合阴晦。一回雨后。庶物咸苏也。又有阴证伤寒。先伏阴在内。而外复感寒邪。阴盛阳衰。四肢厥逆。六脉沉伏。须投姜附。及灸关元。

　　阳始回而脉始出矣。若太溪冲阳皆无脉者。必死无疑。（伏者。以其中藏有物也。故无温补之法。若中虚不宜疏散者。皆脱脉之类也。篇中所指两条。一阳气之自窒。一阴气之见逼也。）

　　树以根深为牢。盖深入于下者也。监狱以禁固为牢。盖深藏于内者也。仲景云。寒则牢坚。又有坚固之义也。沈氏曰。似沉似伏。牢之位也。实大弦长。牢之体也。牢脉主病以其在沉分也。故悉属阴寒。以其形弦实也。故咸为坚积。

　　若失血亡精之人。内虚当得革脉。若反得牢脉。是脉与证反。可卜死期矣。（冬脉如营。营即牢之义也。阳藏于内。故深居而充实有力也。若阴踞于内。则阳熄而死硬矣。牢脉动力盛大。不得为死。以有阳也。）

　　实为邪气盛满坚劲有余之象。既大矣而且长且坚。三候皆然。则诸阳之象。莫不毕备。故但主实热。不主虚寒。

　　紧与实虽相似而实相悬。紧者热为寒束。故其象绷急而不宽舒。实者邪为火迫。故其象坚满而不和柔。（一寒裹于外。

　　一邪充于内。）

　　素问云。脉弱以滑。是有胃气。脉弱以涩。是为久病。盖弱堪重按。阴犹未绝。若兼涩象。则气血交败。生理灭绝矣。（指下波澜。形之滑也。起伏自然。势之滑也。一血充。一气畅也。）

　　微脉模糊而难见。细脉则显而易见。故细比于微。稍稍较大也。细为血少气衰。故吐利失血。得沉细者生。忧劳过度之人。脉亦多细。为自戕其血气也。大抵细脉微脉。俱为阳气衰残之候。非行温补。何以复其散失之元乎。（微有极细。

　　亦有极薄。细则有浓有薄。有弱有强。各有主病不同。不得专指为微细也。）

　　阴性多滞。故阴寒之证。脉必见迟。与缓脉绝不相类。盖缓以形之宽纵得名。迟以至数不及为义。缓脉四至。宽缓和平。迟脉三至。迟滞不前。二脉迥别。

　　涩脉往来迟难。有类乎止。而实非止也。有类乎散。实非散也。须知浮而极细极软。似有若无。为微脉。浮而且细且软。为濡脉。沉而且细且软。为弱脉。三脉皆有似于涩。而实有分别。（涩脉专在动势上见。故往来迟难四字至切。微濡弱三脉以形见。有兼涩者。有不兼涩者。涩脉不尽类散也。）

　　古人譬诸徐行而怠。偶 一步。可为结脉传神。大凡热。则流行寒则凝。结如冬冷则冰。坚理势然也。人惟少火衰弱中气虚寒失其干健之。运则气血痰食互相纠缠。营运之机不利。故脉应之而成结也。（结即涩脉之兼紧者。）

　　结促之止。止无常数。代脉之止。止有常数。结促之止。一止即来。代脉之止。良久方至。内经以代脉之见。为藏气衰微。脾经脱绝之候。惟伤寒心悸。怀胎三月。或七情太过。跌打重伤。及风家痛家。俱不忌代脉。或无病而羸瘦脉代者。危候也。久病脉代。万难回春。又云。少得代脉者死。老得代脉者生。自当通变（结促是有一至略间而并来。代乃直少一至也。仍须细察脉神。以定吉凶。少得代死。老得代生。必是专指一病。非可概论也。）

　　缓脉以宽舒和缓为义。与紧脉相反。若阳寸阴尺。上下同等。浮大而软。无有偏胜。为缓而和匀。此真胃气脉也。

　　土为胃气之母。中气调和。则百病不生。一切脉中。皆须挟缓。谓之胃气。非病脉也。兼乎浮迟虚濡细涩之形者。为病不足。为风为表虚也。（指下柔匀。形之缓也。来去从容如一。气之缓也。若病脉。皆属于湿热之类）

　　数之为义。躁急而不能中和也。火性急速。故阳盛之证。脉来必数肺部见之。为金家贼脉。秋月逢之。为克令凶征。

　　滑之为言。往来流利。而不滞涩也。盖脉者血之府也。血枯则脉涩。血盛则脉滑。（滑涩固由于血。实由于津液之载血而行者。有盛衰也。故涩脉之治。宜行血而生津。）

　　紧者绷急而兼绞转之象。热则筋纵。寒则筋急。此为热郁于内而寒束于外。故紧急绞转之象见焉。合观内经之左右弹。仲景之如转索。丹溪之如纫线。叔和之如切绳。可见紧之为义。不独纵有挺急抑且横有转侧也紧脉之挺急。与弦相类。但比之于弦。有更加挺劲之异。与转如绳索之殊也。（巢氏以弦洪相搏为紧。此即热气内郁之象。脉诀所论紧脉主病是也。若内外皆寒。则坚细而涩。当属之结脉矣。）

　　促脉之故。得于藏气乖违者。十之六七。得于真元衰惫者。十之二三。或。因气滞。或因血凝。或因痰停。或因食壅。或外因六气。内因七情。皆能阻其营运之机而为促也。如止数渐稀。则病瘥。止数渐增。则病剧。（与前论结脉义同宜玩味。）动脉两头俯中间起极与短脉相似。但短脉为阴不数不硬不滑也。动脉为阳且数且硬且滑也（由阴出阳。怒之象也。）疾一名极。总是急速之形。数之盛者也。惟伤寒热极。方见此脉。非他疾所恒有也。若劳瘵虚惫之人见之。则阴髓下竭。阳光上亢。有日无月。短期近矣。（此条乃李士材所创。其名实本内经。但当以内经静躁之义为说。不当仍隶于数也。予详辨于补义中）

　　弦如琴弦之挺直。而略带长也。经曰。少阳之气。温和软弱。故脉为弦。其气来实强。为太过。病在外。其气不实而微。为不及。病在中。又肝脉来。濡弱迢迢。如循长竿末梢。曰肝平。若过实则肝病。急劲则肝死。弦脉与长脉。皆主春令。但弦为初春之象。阳中之阴。天气犹寒。故如琴弦之端直。而挺然稍带一分之紧急也。长为暮春之象。纯属于阳。绝无寒意。故如木干之迢直以长。纯乎发生之气象也。（弦以脉形之挺直言。长以脉气之充足言。）

　　长脉之应。与弦脉略同。但弦之木。为万物之始生。此主春生之正令。天地之气至此发舒。故脉象应之为长也。经云长则气治。李月池曰。心脉长者。神强气旺。肾脉长者。蒂固根深。皆言平脉也。然惟长而和缓。乃合春生之气。为健旺之征。若长而硬劲。即属火亢之形。而为疾病之应也。（长而硬劲。为火亢。不曰木横者。气充形直。其象为洪。而不仅为弦也。）

　　短反乎长。彼应春。此应秋。彼属肝。此属肺。肺主气。气属阳。宜乎充沛。短脉独见。气衰之兆。素问曰。肺之平脉。厌厌聂聂。如落榆荚。则短中自有和缓之象。气仍治也。若短而沉且涩。则气病矣。

　　大抵长短二脉。为有余不及之象。长类于弦而盛于弦。为有余。短类于动而衰于动。为不及。弦脉带急而长脉带缓。

　　动脉形滑而且数。短脉形涩而必迟。诚能细心较量。锱铢不爽者也。（长盛于弦。可见弦为形急。长为气充也。）

　　附录

　　持脉总论

　　（出士材三书）

　　脉状繁多。未可以二十八字尽也。然于表里阴阳气血虚实之义。颇能括其纲要矣。如内经之所曰鼓者。且浮且大也。

　　曰搏者。且大且强也。曰坚者。实之别名也。曰横者。洪之别名也。曰急者。紧之别名也。曰喘者。且浮且数也。曰躁者。且浮且疾也。曰疏者。且迟且软也。曰格者。人迎倍大也。曰关者。气口倍大也。此二脉者。后世不深维内经之旨。

　　而误作病名也。（阴阳不相应。病名曰关格。即以脉名病。有何不可。仲景曰。关则吐逆。格则不得小便。未尝专为病名。）

　　曰溢者。自寸口上越鱼际。气有余也。曰覆者 。自尺部下达臂间。血有余也。如仲景论脉。曰纵者。水乘火金乘木也。

　　曰横者。火乘水。木乘金也。曰逆者。水乘金火乘木也。曰顺者。金乘水木乘火也。曰反者。来微去大。病在里也。曰覆者 。头小本大。病在表也。曰高者。卫气盛也。阳脉强也。曰章者。营血盛也。阴脉强也。曰刚者。高章相搏也。曰者。卫气弱也。阳脉衰也。曰卑者。营血弱也。阴脉衰也。曰损者。 卑相搏也。内经十二。仲景十二。凡得二十四脉。未尝非辨证之旨诀。而世皆置若无闻。则有惭于司命之职矣。虽二十八字。亦以含藏诸义。然不详二十四字之义。

　　又安能入二十八字之奥哉。而犹不止此也。阴阳不可不分而剖。色脉不可不合而稽。尺肤不可不详而考。主病不可不谙而识。四者得而持脉之道。思过半矣。脉要精微论曰。微妙在脉。不可不察。察之有纪。从阴阳始。始之有经。从五行生。生之有度。四时为宜。彼春之暖。为夏之暑。彼秋之忿。为冬之怒。四变之动。脉与之上下。是以圣人。持脉之道。

　　先后阴阳而持之。若阳动阴静。阳刚阴柔。阴升阴降。阳前阴后。阳上阴下。阳左阴右。数者为阳。迟者为阴。表者为阳。里者为阴。至者为阳。去者为阴。进者为阳。退者为阴。其恒经也。或阴盛之极。反得阳象。或阳亢之极。反得阴征。或阳穷而阴乘之。或阴穷而阳乘之。随证更迁。与时变易。此阴阳之不可不分而剖也。岐伯曰。察脉动静。而视精明。察五色。观五脏有余不足。六腑强弱。形之盛衰。以此参伍。决死生之分。又曰。形气相得。谓之可治。色泽以浮。

　　谓之易已。脉从四时。谓之可治。脉弱以滑。是有胃气。灵枢曰。色脉与尺。如鼓桴相应。青者脉弦。赤者脉钩。黄者脉代。白者脉毛。黑者脉石。见其色而不得其脉。反得相胜之脉。则死矣得相生之脉。则病已矣。又云。精明五色者。

　　气之华也。赤欲如白裹朱。不欲如赭。白欲如鹅羽。不欲如盐。青欲如苍璧。不欲如蓝。黄欲如罗裹雄黄。不欲如黄土。

　　黑欲重漆色。不欲如地苍。此色脉不可不合而稽也。灵枢曰。审尺之缓急大小滑涩。肉之坚脆。而病形定矣。目窠微肿。

　　颈脉动。时咳。按之手足。 而不起。风水肤胀也。尺肤滑而淖泽者风也。尺肉弱者解 。安卧脱肉者寒热。不治。尺肤涩者。风痹也。尺肤粗如枯鱼之鳞者。 饮也。尺肤热甚。脉盛躁者。病温也。脉盛而滑者。汗且出也。尺肤寒。脉小者。泄而少气。尺肤炬然。寒热也。肘所独热者。腰以上热。手所独热者。腰以下热。肘前独热者。膺前热。肘后独热者。肩背热。臂中独热者。腰腹热。肘后粗以下三四寸热者。肠中有虫。掌中热者腹热。掌中寒者腹寒。鱼上有青脉者胃中寒。尺炬然热。人迎大。当夺血。尺坚大。脉小。少气 。有加立死。又曰。脉急者尺肤亦急。脉缓者尺肤亦缓。

　　脉小者尺肤亦减而少气。脉大者尺肤亦贲而起。脉滑者尺肤亦滑。脉涩者尺肤亦涩。此尺肤不可不详而考也。脉要精微论曰。长则气治。短则气病。数则烦心。大则病进。上盛则气高 。下盛则气胀。代则气衰。细则气少。涩则心痛。浑浑革至如涌泉。病进而色弊。绵绵其去如弦绝者死。平人气象论曰。脉短者头痛。脉长者足胫痛。脉促上击者肩背痛。脉沉而坚者病在中。脉浮而盛者病在外。脉沉而弱。寒热及疝瘕少腹痛。脉沉而横。胁下有积。腹中有横积痛。脉沉而喘曰寒热。脉盛滑坚者病在外。脉小实而坚者病在内。小弱以涩。谓之久病。浮滑而疾。谓之新病。脉急者疝瘕少腹痛。

　　脉滑曰风。脉涩曰痹。缓而滑曰热中。盛而紧曰胀。臂多青脉曰脱血。尺脉缓涩。谓之解 。安卧脉盛。谓之脱血。尺涩脉滑。谓之多汗。尺寒脉细。谓之后泄。尺脉粗常热者。谓之热中。此主病之不可不谙而识也。如上所述。不过大略耳。若欲达变探微。非精研灵素。博综百家。不可也。许引宗曰。脉之候幽而难明。我意所解。口莫能宣也。口且莫能宣。而笔又乌能写乎。博极而心灵自启。思极而神鬼将通。则三指有隔垣之照。二竖无膏肓之遁矣。

　　
