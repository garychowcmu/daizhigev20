

　　活法机要 元 丹溪朱震亨着

　　目录

　　泄痢证。

　　疠风证。

　　破伤风证。

　　头风证。

　　雷头风证。

　　胎产证。

　　带下证。

　　大头风证。

　　疟证。

　　热证。

　　眼证。

　　消渴证。

　　疮疡证。

　　瘰疬证。

　　欬嗽证。

　　虚损证。

　　吐证。

　　心痛证。

　　疝气。

　　泄痢证。

　　脏腑泄痢其证多种，大抵从风湿热也，是知寒少热多，故曰暴泄，非阴久泄，非阳溲而便脓血，知气行而血止也，宜大黄汤下之，是为重剂。黄芩芍药是为轻剂，治法宜补宜泄，宜止宜和，和则芍药汤，止则诃子汤，有暴下无声，身冷自汗，小便清利，大便不禁，气难喘息，脉微呕吐，急以重药温之，浆水散是也。后重则宜下，腹痛则宜和，身重者除湿，脉弦者去风，脓血稠粘以重药竭之，身冷自汗以毒药温之，风邪内缩宜汗之，鹜溏为痢当温之，在表者发之，在里者下之，在上者涌之，在下者竭之，身表热者内疏之，小便涩者分利之，盛者和之，去者送之，过者止之，除湿则白朮茯苓，安脾则芍药桂，破血则黄连当归，宣通其气则槟榔木香，如泄痢而呕，上焦则生姜橘皮，中焦则芍药当归桂茯苓，下焦则治以轻热，甚以重热药，若四肢懒倦小便少或不利，大便走沉困，饮食减，宜调胃去湿，白朮茯苓芍药三味，水煎服，如发热恶寒腹不痛加黄芩为主，如未见脓而恶寒，乃太阴欲传少阴也，加黄连为主，桂枝佐之，如腹痛甚者，加当归倍芍药，如见血加黄连为主，桂当归佐之，如烦燥或先便白脓后血，或发热或恶寒，非黄连不能止上部血也，如恶寒脉沉，或曰腰痛，或血脐下痛，非黄芩不能止，此中部血也，如恶寒脉沉，先血后便，非地榆不能止，下部血也，唯脉浮大者不可下。

　　黄芩芍药汤（方在宝鉴泄痢条下）。

　　大黄汤。

　　治泄痢久不愈，脓血稠粘，里急后重，日夜无度，久不愈者。

　　大黄（一两）。

　　右剉细，好酒二大盏，同浸半日许，煎至一盏半，去大黄不用，将酒二服，顿服之，如未止再服，以利为度，复服芍药汤和之，痢止再服黄芩芍药汤和之，以彻其毒也。

　　芍药汤（方在宝鉴内，痢疾条下）。

　　白朮黄耆汤，服前药痢疾虽除，更宜此和之。

　　白朮（一两），黄耆（七钱），甘草（三钱），一方无黄耆用黄芩（半两）。

　　右咀，均作三服，水煎服清。

　　防风芍药汤。

　　治泄痢飧泄，身热脉弦，腹痛而渴，及头痛微汗。

　　防风，芍药，黄芩（各一两）。

　　右咀，每服半两或一两，水煎。

　　白朮芍药汤。

　　治太阴脾经受湿，水泄注下，体重微满，因弱无力，不欲饮食，暴泄无数，水谷不化，宜此和之。

　　白朮，芍药（各一两），甘草（半两）。

　　右剉，每服一两水煎。

　　苍朮芍药汤。

　　治痢疾痛甚者。

　　苍朮（二两），芍药（一两），黄芩，肉桂（各半两）。

　　右剉，每服一两，水煎。

　　诃子散。

　　如腹痛渐已，泄下微少，宜止之。

　　诃子皮（一两生熟各半），木香（半两），黄连，炙甘草（各三钱）。

　　右为细末，每服二钱，以白朮药汤调下，如止之不已，宜归而送之也。诃子散内加厚朴一两，竭其邪气也。

　　浆水散。

　　治暴泄如水，周身汗出，身上尽冷，脉微而弱，气少不能语，甚者加吐，此谓急病。

　　半夏（二两汤洗），附子（炮），干生姜，炙甘草，肉桂（各半两），良姜（二钱半）。

　　右为细末，每服三五钱，浆水二盏煎至半，和滓热服。

　　黄连汤。

　　治大便后下血，腹中不痛者。谓之湿毒下血。

　　黄连，当归（各半两），炙甘草（二钱半）。

　　右咀，每服五钱，水煎。

　　芍药黄连汤。

　　治大便后下血，腹中痛者，谓之热毒下血。

　　芍药，黄连，当归（各半两），大黄（一钱），淡味桂（五分），炙甘草（二钱）。

　　右咀，每服五钱，水煎，如痛甚者调木香槟榔末一钱服之。

　　导气汤，治下痢脓血，里急后重，日夜无度。

　　芍药（一两），当归（半两），大黄（二钱半），黄连（一钱），黄芩（二钱半），木香，槟榔（各一钱）。

　　右为末，每服半两，水煎。

　　加减平胃散（方在宝鉴内泄痢条下）。

　　地榆芍药汤。

　　治泄痢脓血，乃至脱肛。

　　苍朮（八两），地榆（二两），卷柏（三两），芍药（三两）。

　　右咀，每服一两，水煎，病退止。

　　五泄之病，胃小肠大瘕三证，皆以清凉饮子主之，其泄自止，厥阴证加甘草以缓之，少阴证里急后重，故加大黄。又有太阴阳明二证，当进退大承气汤主之，太阴证不能食也，当先补而后泄之，乃进药法也，先煎厚朴半两制，水煎二三服后，未已，未有宿食不消，又加枳实二钱同煎二三服，泄又未已，如稍进食，尚有热毒，又加大黄三钱，推过，泄止住药，如泄未止为肠胃有尘垢滑粘，加芒硝半合，宿垢去尽则愈也，阳明证能食是也，当先泄而后补，谓退药法也，先用大承气汤五钱，水煎服，如利过泄未止，去芒硝，后稍热退减大黄半再煎两服，如热气虽已，其人必腹满，又减去大黄，与枳实厚朴汤又煎三两服，如腹满退，泄亦自愈，后服厚朴汤，数服则已。

　　疠风证。

　　疠风者，荣气热附其气不清，鼻柱坏而色败，皮肤疡溃，风寒客于脉而不去，故名疠风，又曰脉风，俗曰癞。治法刺肌肉百日，汗出百日，凡二百日，须眉生而止，先桦皮散从少至多服五七日，灸承浆穴七壮，灸疮愈，再灸再愈，三灸之后服二圣散，泄热祛血之风邪，戒房室三年病愈。

　　桦皮散。

　　治肺脏风毒，遍身疮疥，及瘾疹瘙痒成疮，面上风刺粉刺。

　　桦皮（四两烧灰），荆芥穗（二两），杏仁（二两去皮尖，用水一碗于银器内，煮去水一半已来放，令干用），炙甘草（半两），枳壳（四两去穰用，炭火烧欲灰，于湿纸上令干）。

　　右件除杏仁外，余药为末，将杏仁另研，与诸药和匀，磁合内放之，每服三钱，食后温水调下。

　　二圣散。

　　治大风疠疾，将皂角刺一二斤，烧灰研细，煎大黄半两，调下二钱，早服桦皮散，中煎升麻汤，下泻青丸，晚服二圣散，此数等之药皆为缓泄血中之风热也。

　　七圣丸，七宣丸，皆治风壅邪热，润利大肠，中风风痫，疠风，大便秘涩，皆可服之。

　　破伤风证。

　　夫风者，百病之始也，清净则腠理闭拒，虽有九之苛毒，弗能为害，故破伤风者，通于表里，分别阴阳，同伤寒证治人，知有发表，不知有攻里和解，此汗下和三法也，诸疮不差，荣卫虚，肌肉不生，疮眼不合者，风邪亦能外入于疮，为破伤风之候，诸疮上灸，及疮着白痂，疮口闭塞，气难通泄，故阳热易为郁结，热甚则生风也，故表脉浮而无力，太阳也，在表宜汗。脉长而有力，阳明也，在里宜下。脉浮而弦小者，少阳也，半在表半在里，宜和解。若明此三法而治不中病者，未之有也。

　　羌活防风汤。

　　治破伤风，邪初传在表。

　　羌活，防风，川芎，藁本，当归，芍药，甘草（各四两），地榆，细辛（各二两）。

　　右咀，每服五钱，水煎，量紧慢，加减用之，热则加大黄三两，大便秘则加大黄一两，缓缓令过热甚，更加黄芩二两。

　　白朮防风汤，若服前药过有自汗者。

　　白朮，黄耆（各一两），防风（二两）。

　　右咀，每服五七钱，水煎。

　　破伤风，藏府秘，小便赤，用热也，百汗不休，故知无寒也，宜速下之，先用芎黄汤三二服，后用大芎黄汤下之。

　　芎黄汤。

　　川芎（一两），黄芩（六钱），甘草（二钱）。

　　右咀，水煎。

　　大芎黄汤。

　　川芎（半两），羌活，黄芩，大黄（各一两）。

　　右咀，水煎。

　　羌活汤。

　　治半在表半在里。

　　羌活，菊花，麻黄，川芎，白茯苓，防风，石膏，前胡，黄芩，蔓荆子，细辛，甘草，枳壳（各一两），薄荷，白芷（各半两）。

　　右咀，生姜同煎，日三服。

　　防风汤。

　　治破伤风，同伤寒表证，未传入里，宜急服此药。

　　防风，羌活，独活，川芎（各等分）。

　　右咀，水煎服，后宜调蜈蚣散，大效。

　　蜈蚣散。

　　蜈蚣（一对），鱼鳔（半两），左盘龙（半两炒烟尽用）。

　　右为细末，用防风汤调下，如前药解表不已，觉直转入里，当服左龙丸，服之渐渐看大便硬软，加巴荳霜。

　　左龙丸。

　　治直视在里者。

　　左盘龙，白僵蚕（炒），鱼鳔（各半两），雄黄（一钱研）。

　　右同为细末，烧饭为丸，桐子大，每服十五丸，温酒下，如里证不已，当于左龙丸内一半末，加入巴荳霜半钱，烧饭为丸，桐子大，同左龙丸一处，每服加一丸，渐加服至利为度，若利后更服后药，若搐痓不已，亦宜服后药，羌活汤也。

　　羌活汤。

　　羌活，独活，地榆，防风（各一两）。

　　右咀，水煎，如有热加黄芩，有涎加半夏，若病日久，气血渐虚，邪气入胃，全气养血为度。

　　养血当归地黄汤。

　　当归，地黄，芍药，川芎，藁本，防风，白芷（各一两），细辛（半两）。

　　右为麄末，水煎服。

　　头风证。

　　肝经风盛，木自摇动，梳头有雪皮，乃肺之证也，谓肺主皮毛，实则泄青丸主之，虚则消风散主之。

　　雷头风证。

　　夫雷头风者，震卦主之，诸药不效，为与证不相对也。

　　升麻，苍朮（各一两），荷叶（全一个）。

　　右为细末，每服半两，水煎，或烧荷叶一个研细，用前药调服亦可。

　　胎产证。

　　妇人童幼，至天癸未行之间，皆属少阴，天癸既行，皆从厥阴论之，天癸已绝，乃属太阴经也，治胎产之病从厥阴经，无犯胃气及上二焦，谓之三禁，不可汗，不可下，不可利小便，发汗者，同伤寒下早之证，利大便则脉数而已动于脾，利小便则内亡津液，胃中枯燥。制药之法，能不犯三禁，则荣卫自和，而寒热止矣。如发渴则白虎，气弱则黄耆，血刺痛而和以当归，腹中疼而加之芍药，大抵产病，天行从增损柴胡，杂证从增损四物，宜详察脉证而用之。

　　产前寒热，小柴胡汤中去半夏，谓之黄龙汤。

　　二黄散。

　　治妇人有孕，胎漏。

　　生地黄，熟地黄（各等分）。

　　右为细末，煎白朮枳壳汤调下。

　　半夏汤。

　　治胎衣不下，或子死腹中，或子冲上而昏闷，或血暴下，及胎干不能产者。

　　半夏曲（一两半），肉桂（七钱半），桃仁（三十个微炒去皮尖），大黄（半两）。

　　右为细末，先服四物汤三两，次服半夏汤，生姜同煎。

　　增损柴胡汤。

　　治产后经水适断，感于异证，手足抽搐，咬牙昏冒，系属上焦。

　　柴胡（八钱），黄芩（四钱半），人参（三钱），甘草（炒），石膏（各四钱），知母（二钱），黄耆（半两），半夏（三钱）。

　　右为麄末，每服半两，生姜枣同煎。

　　秦艽汤，前证已去，次服此以去其风邪。

　　秦艽（八钱），芍药（半两），柴胡（八钱），防风，黄芩（各四钱半），人参，半夏（各三钱），炙甘草（四钱）。

　　右为麄末，水煎。

　　荆芥散，二三日后经水复行，前证俱退，宜此。

　　小柴胡汤一料，加荆芥穗五钱，枳壳（麸炒去穰半两）。

　　右为麄末，同小柴胡煎法。

　　防风汤，三二日后，宜正脾胃之气，兼除风邪。

　　苍朮（四两），防风（三两），当归（一两），羌活（一两半）。

　　右为麄末，水煎。

　　三分散。

　　治产后，日久虚劳，针灸小药俱不效者。

　　川芎，熟地黄，当归，芍药，白朮，茯苓，黄耆（各一两），柴胡，人参（各一两六钱），黄芩，半夏，甘草（各六钱）。

　　右为麄末，水煎服清。

　　血风汤。

　　治产诸风痿挛无力。

　　秦艽，羌活，防风，白芷，川芎，芍药，当归，地黄，白朮，茯苓（各等分），加半夏，黄耆。

　　右为细末，一半为丸，炼蜜如桐子大，一半为散，温酒调下丸药五七十丸。

　　治血运血结，或聚于胸中，或偏于少腹，或运于胁肋，四物汤四两，倍当归，川芎，鬼箭，红花，玄胡，各一两，同为麄末，如四物煎服清调

　　没药散服之。

　　蝱虫（去羽足一钱微炒），水蛭（二钱炒），麝香（少许），没药（一钱）。

　　右为细末，煎前药调服，血下痛止，只服前药。

　　加减四物汤。

　　治产后头痛，血虚气弱，痰癖寒厥，皆令头痛。

　　羌活，川芎，防风，香附子（炒各一两），细辛（一两半），炙甘草，当归（各半两），石膏（二两半），熟地黄（一两），香白芷（一两半），苍朮（一两六钱去皮）。

　　右为麄末，每服一两，水煎。如有汗者，是气弱头痛也，前方中加芍药三两，桂一两半，生姜煎。如头痛痰癖者，加半夏三两，茯苓一两半，生姜煎。如热厥头痛，加白芷三两，石膏三两，知母一两半。如寒厥头痛，加天麻三两，附子一两半，生姜煎。

　　四物汤，治诸变证（方已载元戎方中）。

　　红花散。

　　治妇人产后血昏，血崩，月事不调，远年，干血气，皆治之。

　　干荷叶，牡丹皮，当归，红花，蒲黄（炒各等分）。

　　右为细末，每服半两，酒煎。

　　和滓温服，如胎衣不下，别末榆白皮煎汤调下半两，立效。

　　当归散。

　　治妇人恶物不下。

　　当归，芫花（炒）。

　　右为细末，酒调下三钱。又一方，好墨醋淬末之，小便酒调下。

　　治胎衣不下，蛇退皮炒焦，细末酒调下，如胎衣在腹，另碾榆白皮末，同煎服立下。

　　生地黄散。

　　诸见血无寒，衄血下血，吐血溺血，皆属于热。

　　生地黄，熟地黄，枸杞子，地骨皮，天门冬，黄耆，芍药，甘草，黄芩（各等分）。

　　右为麄末，每服一两，水煎脉，微身凉，恶风，每一两加桂半钱。

　　麦门冬饮子。

　　治衄血不止。

　　麦门冬，生地黄（各等分）。

　　右剉，每服一两，水煎，又衄血，先朱砂蛤粉，次木香黄连，大便结下之大黄，芒硝，甘草，生地黄。溏软，栀子，黄芩，黄连，可选而用之。

　　带下证。

　　赤者，热入小肠。白者，热入大肠。其本湿热，冤结于脉不散，故为赤白带下也。冤，屈也，结也。屈滞而病热不散，先以十枣汤下之，后服苦楝丸，大玄胡散调下之，热去湿除病自愈也。月事不来，先服降心火之剂，后服局方中五补丸后，以卫生汤，治脾养血气可也。

　　苦楝丸。

　　治赤白带下。

　　苦楝（碎酒浸），茴香（炒），当归（各等分）。

　　右为细末，酒糊丸，如桐子大，每服五十丸，空心酒下。

　　卫生汤。

　　白芍药，当归（各二两），黄耆（三两），甘草（一两）。

　　右为麄末，水煎空心服，如虚者，加人参一两。

　　大头风证。

　　夫大头风证者，是阳明邪热太甚，资实少阳相火而为之也，多在少阳或在阳明，或在太阳，视其肿势在何部分，随经取之，湿热为肿，木盛为痛，此邪见于头，多在耳前后先出，治之大不宜药速，速则过其病所，谓上热未除，中寒复生，必伤人命，此病是自外而之内者是血病，况头部分受邪，见于无形迹之部，当先缓而后急，先缓者，谓邪气在上着，无形之部分既着无形，无所不至，若用重剂速下过，其病难已，虽无缓药，若急服之，或食前，或顿服，皆失缓体，则药不能得除，病当徐徐浸渍无形之邪也，或药性味形体据象，皆要不离缓体是也，且后急者，谓缓剂已泻邪气，入于中，是到阴部染于有形质之所，若不速去，则损阴也，此终治，却为客邪，当急去之，是治客以急也，且治主当缓者，谓阳邪在上，阴邪在下，若急治之，不能解纷而益乱也，治客以急者，谓阳分受阴邪，阴分受阳邪，此客气急除去之也。

　　假令少阳阳明为病，少阳为邪，出于耳前后也，阳明为邪者，首大肿也，先以黄芩黄连甘草汤，通剉煎，少少不住服，或剂毕再用，煨黍粘子，新瓦上炒香，同大黄煎成，去滓，内芒硝，俱各等分，亦时时呷之，无令饮食，在前得微利，及邪气已只服前药，如不已再同前次第服之，取大便利，邪气则止，如阳明渴者，加石膏，如少阳渴者，加瓜蒌根。阳明行经，升麻，芍药，葛根，甘草。太阳行经，羌活，防风之类。

　　黑白散，治大头风如神（方在后家珍内）。

　　消毒丸（在宝鉴内附）。

　　疟证。

　　夏伤于暑，秋必病疟，盖伤之浅者近，而暴伤之重者远而疾。痎疟者，久疟也。是知夏伤于暑，湿热闭藏而不能发泄于外。邪气内行，至秋而发为疟也。何经受之，随其动而取之，有中三阳者，有中三阴者，经中邪气，其证各殊，同伤寒治之也。五藏皆有疟，其治各异，在太阳经谓之风疟，治多汗之。在阳明经谓之热疟，治多下之。在少阳经谓之风热疟，治多和之。在阴经则不分三经，总谓之湿疟，当从太阴经论之。

　　桂枝羌活汤。

　　治疟疾，处暑前发，头痛项强，脉浮，恶寒有汗。

　　桂枝，羌活，防风，甘草（各半两）。

　　右为麄末，水煎。如吐者加半夏曲等分。

　　麻黄羌活汤，治疟病，头痛项强，脉浮，恶风无汗者。

　　麻黄（去节），羌活，防风，甘草（各半两）。

　　右为麄末，水煎。如吐者加半夏曲等分。

　　麻黄桂枝汤。

　　治疟如前证而夜发者。

　　麻黄（一两去节），炙甘草（三钱），黄芩（半两），桂枝（二钱），桃仁（三十个去皮尖）。

　　右为末，水煎桃仁，散血缓肝，夜发乃阴经有邪，此汤散血中风寒也。

　　桂枝黄芩汤。

　　治疟，服药寒热转甚者，知太阳阳明少阳三阳合病也，宜此和之。

　　甘草，黄芩，人参（各四钱半），半夏（四钱），柴胡（一两二钱），石膏，知母（各半两），桂枝（二钱）。

　　右为麄末，水煎。从卯至午时发者，宜大柴胡汤下之，从午至酉发者，知其邪气在内也，宜大承气汤下之，从酉至子时发者，或至寅时者，知其邪气在血也，宜桃仁承气汤下之，微利后，更以小柴胡汤制其邪气可也。

　　热证。

　　有表而热者，谓之表热，无表而热者，谓之里热，有暴发而为热者，乃久不宣通而致也，有服温药而为热者，有恶寒战栗而热者，盖诸热之属心火之象也，治法，小热之气，凉以和之，大热之气，寒以取之，甚热之气，则汗发之，发之不尽，则逆制之，制之不尽，求其属以衰之。苦者以治五藏，五藏属阴而居于内，辛者以治六府，六府属阳而在于外，故内者下之，外者发之，又宜养血益阴，其热自愈。

　　地黄丸（方在前发明内附）。

　　如烦渴发热，虚烦蒸病，空心服地黄丸，食后服防风当归饮子。

　　柴胡，人参，黄芩，甘草（各一两），滑石（三两），大黄，当归，芍药，防风（各半两）。

　　右为麄末，生姜同煎，如痰实欬嗽加半夏。

　　金花丸。

　　治大便黄，米谷完出，惊悸，溺血，淋闭，欬血衄血，自汗头痛，积热肺痿。

　　黄连，黄柏，黄芩，山栀子仁（各一两）。

　　右为细末，滴水为丸，桐子大，温水下。如大便结实加大黄，自利不用大黄，如中外有热者，作散剉服，名解毒汤。如腹满呕吐欲作利者，解毒汤内加半夏茯苓厚朴各三钱，生姜同煎。如白脓下痢后重者，加大黄三钱。

　　凉膈散（方在难知内附），加减于后。

　　若咽嗌不利，肿痛并涎嗽者，加桔梗一两，荆芥穗半两，若欬而呕者，加半夏半两生姜煎。若鼻衄呕血者，加当归，芍药，生地黄各半两，若淋閟者，加滑石四两，茯苓一两。

　　当归承气汤。

　　治热攻于上，不利于下，阳狂奔走，骂詈不避亲疏。

　　大黄，当归（各一两），甘草（半两），芒硝（九钱）。

　　右咀，生姜枣同煎。

　　大黄膏。

　　治热入血室，发狂不认人者。

　　牛黄（二钱半），朱砂，郁金，丹皮（各三钱），脑子，甘草（各一钱）。

　　右为细末，炼蜜为丸，如皂子大，新水化下。

　　治表恶热寒而渴，阳明证，白虎汤也。若肤如火燎而热，以手取之不甚热，为肺热也，目晴赤，烦燥或引饮，独黄芩一味主之，若两胁肌热，脉浮弦者，柴胡饮子主之。若胁肋热，或一身尽热者，或日晡肌热者，皆为血热也，四顺饮子主之。若夜发热，主行阴，乃血热也，四顺饮子，桃仁承气，选而用之。若昼则明了，夜则谵语，四顺饮子。证若发热，虽无胁热，亦为柴胡证。昼则行阳二十五度，气药也。大抵宜柴胡饮子，夜则行阴二十五度，血药也，大抵宜四顺饮子。

　　眼证。

　　眼之为病，在府则为表，当除风散热，在藏则为里，宜养血安神，暴发者为表而易治，久病者在里而难愈，除风散热者，泻青丸主之。养血安神者，定志丸。妇人则熟干地黄丸主之。

　　治眼暴赤暴肿，散热饮子。

　　防风，羌活，黄芩，黄连（各一两）。

　　右咀，水煎，食后温服，如大便秘涩，加大黄一两，如痛甚者，加当归地黄各一两，如烦燥不得眠睡，加栀子一两。

　　地黄汤。

　　治眼久病昏涩，因发而久不愈者。

　　防风，羌活，黄芩，黄连，地黄，当归，人参，茯苓（各等分）。

　　右为麄末，水煎。

　　四物龙胆汤，治目暴发（方在元戎四物汤条下附）。

　　点眼药则有蟾光膏（方在后册杂方内附）。

　　洗眼药则有夜光膏（方在宝鉴内附）。药（在后杂方内附）。

　　消渴证。

　　消渴之疾，三焦受病也。有上消，有消中，有消肾。上消者，肺也。多饮水而少食，大便如常，小便清利，知其燥在上焦也，治宜流湿以润其燥。

　　消中者，胃也，渴而饮食多，小便赤黄，热能消谷，知其热在中焦也。宜下之。

　　消肾者，初发为膏淋，谓淋下如膏油之状，至病成而面色黧黑，形瘦而耳焦，小便浊而有脂液，治法宜养血以肃清，分其清浊而自愈也。

　　黄连膏。

　　黄连末一觔，生地黄，自然汁，白连花藕汁，牛乳汁，各一觔。

　　右将汁熬成膏，子剂黄连末为丸，桐子大，每服三十丸，少呷，温水送下，日进十服，渴病立止。

　　八味丸，治消肾（方在发明内附）。

　　肿胀证。

　　五脏六腑皆有胀，经云：平治权衡，去菀陈剉，开鬼门，洁净府，平治权衡者，察脉之浮沉也。去菀陈剉者，疏涤肠胃也。开鬼门者，发汗也。洁净府者，利小便也。蛊胀之病，治以鸡屎醴，酒调服。水胀之病，当开鬼门，决洁净府也。

　　治水肿蝼蛄，去头尾，与葡萄心同研。露七日，曝干为末，淡酒调下，暑月用佳。

　　又方，枣一，锅内入水上有四指深，用大戟并根苗，盖之遍盆合之煮熟为度，去大戟，不用旋旋，吃无时，尽枣决愈，神效。

　　疮疡证。

　　疮疡者，火之属，须分内外以治其本，若其脉沉实，当先疏其内以绝其源也，其脉浮大，当先托里。恐邪气入内也，有内外之中者，邪气至盛，遏绝经络，故发痈肿，此因失托里，及失疏通，又失和荣卫也，治疮之大要，须明托里疏通，行荣卫之三法，内之外者，其脉沉实，发热烦燥，外无焮赤，痛深于内，其邪气深矣。故先疏通脏腑，以绝其源，外之内者，其脉浮数，焮肿在外，形证外显，恐邪气极而内行，故先托里也。内外之中者，外无焮恶之气，内亦脏腑宣通，知其在经，当和荣卫也。用此三法之后，虽未差，必无变证，亦可使邪气峻减而易痊愈。

　　内疏黄连汤。

　　治呕啘心逆，发热而烦，脉沉而实，肿硬木闷而皮肉不变，色根系深，大病远在内，脏腑秘涩当急疏利之。

　　黄连，山栀子，芍药，当归，槟榔，木香，薄荷，连翘，黄芩，桔梗，甘草（各一两）。

　　右为末，水煎先吃一二服，次后加大黄一钱，再服加二钱，以利为度，如有热证，止服黄连汤，大便秘涩则加大黄，如觉无热证，及后药复煎散，时时服之，如无热证及大便不秘涩，止服，复煎散，稍有热证却服黄连汤，秘则加大黄，如此内外皆通，荣卫和调，则经络自不遏绝矣。

　　内托复煎散。

　　治肿焮于外，根盘不深，形证在表，其脉多浮，痛在皮肉，邪气盛而必侵于内，须急内托以救其里也。

　　地骨皮，黄耆，防风，芍药，黄芩，白朮，茯苓，人参，甘草，当归，防己（各一两），柳桂（淡味加半两）。

　　右咀，先煎苍朮一觔，用水五升煎至三升，去苍朮滓，入前药十二味，再煎至三四盏，绞取清汁作三四服，终日服之，又煎苍朮滓为汤，去滓再依前煎十二味药滓服之，此除湿散郁热，使胃气和平，如或未已，再作半料服之，若大便秘及烦热，少服黄连汤，如微利烦热已退却，服复煎散半料，如此使荣卫俱行，邪气不能自侵也。

　　当归黄耆汤。

　　治疮疡，脏腑已行，如痛不可忍者。

　　当归，黄耆，地黄，川芎，地骨皮，芍药（各等分）。

　　右咀，水煎。如发热加黄芩，如烦躁不能睡卧者加栀子，如呕则是湿气侵胃倍加白朮。

　　内消升麻汤。

　　治血气壮实，若患痈疽，大小便不通。

　　升麻，大黄（各二两），黄芩（一两半），枳实（麸炒），当归，芍药（各一两半），炙甘草（一两）。

　　右咀，水煎食前服。

　　复元通气散。

　　治诸气涩耳聋，腹痈便痈，疮疽无头，止痛消肿。

　　青皮，陈皮（各四两），甘草（三两生熟各半），川山甲（炮），栝蒌根（各二两），加金银花，连翘（各一两）。

　　右为细末，热酒调下。

　　五香汤。

　　治毒气入腹托里，若有异证于内加减。

　　丁香，木香，沉香，乳香，麝香（三钱）。

　　右为细末，水煎空心服，呕者去麝加藿香一两，渴者加人参一两。

　　赤芍药散。

　　治一切疔疮痈疽，初觉增寒疼痛。

　　金银花，赤芍药（各半两），大黄（七钱半），瓜蒌（大者一枚），当归，甘草，枳实（各三钱）。

　　右为麄末，水酒各半煎。

　　桃红散。

　　敛疮生肌，定血辟风邪。

　　滑石（四两），乳香，轻粉（各二钱），小荳粉（一钱），寒水石（三两烧），一方改小荳粉为定粉一两。

　　右为极细末，干贴。

　　冰霜散。

　　治火烧皮烂大痛。

　　寒水石（生），牡蛎（烧），朴硝，青黛（各一两），轻粉（一钱）。

　　右为细末，新水或油调涂立止。

　　乳香散。

　　治杖疮神效。

　　乳香，没药（各三钱），自然铜（半两，火烧醋醮十遍），茴香（四钱），当归（半两）。

　　右为细末，每服半两，温酒调下。

　　五黄散。

　　治杖疮定痛。

　　黄丹，黄连，黄芩，黄柏，大黄，乳香（各等分）。

　　右为细末，新水调成膏，用绯绢帛上摊贴。

　　花蘂石散。

　　治一切金疮猫狗咬伤，妇人败血，恶血奔心，血运胎死，胎衣不下至死者，以童便调下一钱，取下恶物，神效。

　　硫黄（明净者四两），花蘂石（一觔）。

　　右二味拌匀，用纸筋和胶泥固济，瓦罐子一个，入药内蜜泥封口，焙干安在四方砖上，抟上书八卦五行字，用炭一秤，围烧自巳午时，从下生火，直至经宿，火尽又经宿，罐冷取研极细，磁盒内盛用。

　　截疳散。

　　治年深疳瘘疮。

　　黄连（半两），白敛，白芨，黄丹（各一两），轻粉（一钱），龙脑，麝香（各五分另研），蜜陀僧（一两）。

　　右为细末和匀干糁，或纴上以膏贴之。

　　生肌散。

　　寒水石（剉），滑石（各一两），乌鱼骨，龙骨，定粉，蜜佗僧，白矾灰，干胭脂（各半两）。

　　右为极细末，干糁用之。

　　平肌散。

　　治诸疮久不敛。

　　蜜佗僧，花蕊石（二物同煅赤），白龙骨（各一两），乳香（另研），轻粉（各一钱），黄丹，黄连（各一钱半）。

　　右为极细末，和匀干掺。

　　碧霞挺子。

　　治恶疮透了，不觉疼痛者。

　　铜绿（一两），碙砂（二钱），蟾酥（一钱）。

　　右为细末，烧饭和作麦檏挻子，每用刺不觉痛者，须刺血出，方纴药在内，以膏贴之。

　　用药加减。

　　如发背疔肿脓溃前后，虚而头痛，于托里药内加五味子，恍惚不宁，加人参茯神，虚而发热者，加地黄栝蒌根，潮热者，加柴胡地骨皮，渴不止者，加知母赤小荳，虚烦者，加枸杞天门冬，自利者，加厚朴，脓多者，加当归川芎，痛甚者，加芍药乳香，肌肉迟生者，加白敛官桂，有风邪者，加独活防风，心惊悸者，加丹砂，口自瞤动者，加羌活细辛，呕逆者，加丁香藿香叶，痰多者，加半夏陈皮。

　　回疮金银花散。

　　治疮疡痛甚，则色变紫黑者。

　　金银花（连枝叶剉二两），黄耆（四两），甘草（一两）。

　　右咀，用酒一升，同入壶瓶内闭口，重汤内煮三两时辰，取出去滓顿服之。

　　雄黄散。

　　治疮有恶肉不能去者。

　　雄黄（一钱研），巴豆（不去皮研一个去皮五分）。

　　右二味，再同研如泥，入乳香没药各少许，再研匀细，少上，恶肉自去矣。

　　瘰疬证。

　　夫瘰疬者，结核是也，或在耳后，或在耳前，或在耳下，连及颐颔，或在颈下连缺盆，皆谓之瘰疬，或在胸及胸之侧，或在两胁，皆谓之马刀，手足少阳主之。

　　治结核前后耳有之，或耳下颔下有之，皆瘰疬也。桑椹二斗，极熟黑色者，以布裂取自然汁，不犯铜铁，以文武火慢熬，作薄膏子，每日白沸汤点一匙，食后，日三服。

　　连翘汤。

　　治马刀。

　　连翘，瞿麦花（各一斤），大黄（三两），甘草（二两）。

　　右咀，水煎服，后十余日，可于临泣穴灸二七壮，服五六十日方效，在他经者。

　　又一方服大黄木通五两，知母（一作贝母）五两，雄黄七分，槟榔半两，减甘草不用，同前药为细末，熟水调下三五钱服之。

　　瞿麦饮子。

　　连翘（一斤），瞿麦穗（半斤）。

　　右为麄末，水煎，临卧服此药，经效多不能速验，宜待岁月之久除也。

　　欬嗽证。

　　欬，谓无痰而有声，肺气伤而不清也，嗽，谓无声而有痰，脾湿动而为痰也，欬嗽是有痰而有声，盖因伤于肺气而欬，动于脾湿，因欬而为嗽也，治欬嗽者，治痰为先，治痰者，下气为上，是以南星半夏胜其痰而能食者，大承气汤微下之，痰而不能食者，厚朴汤治之，夏月嗽而发热者，谓之热痰嗽，小柴胡汤四两，加石膏一两，知母半两用之，冬月嗽而寒热者，谓之寒嗽，小青龙加杏仁服之，蜜煎生姜汤，蜜煎橘皮汤，烧生姜胡桃，皆治无痰而嗽者，此乃大例，更当随时随证加减之。

　　利膈丸（方在宝鉴内附）。

　　款气丸。

　　治久嗽痰喘，肺气浮肿。

　　郁李仁，青皮（去白），陈皮（去白），槟榔，木香，杏仁（去皮尖），马兜苓（炒），人参，广茂，当归，泽泻，茯苓，苦葶苈（炒各二钱），防己（半两），牵牛（取头末一两半）。

　　右为细末，生姜汁面糊为丸，桐子大，生姜汤下。

　　治欬嗽诸方，在家珍内并宝鉴内者，更宜选而用之。

　　虚损证。

　　虚损之疾，寒热因虚而感也，感寒则损阳，阳虚则阴盛，故损则自上而下，治之宜以辛甘淡，过于胃则不可治也。感热则损阴，阴虚则阳盛，故损则自下而上，治之宜以苦酸咸，过于脾则不可治也，自上而损者，一损损于肺，故皮聚而毛落，二损损于心，故血脉虚弱，不能荣于脏腑，妇人则月水不通，三损损于胃，故饮食不为肌肤也，自下而损者，一损损于肾，故骨痿不能起于床，二损损于肝，故筋缓不能自收持，三损损于脾，故饮食不能消克也，故心肺损则色弊，肝肾损则形痿，脾胃损则谷不化也。

　　治肺损皮聚而毛落，宜益气四君子汤（方在前难内知内附）。

　　治心肺虚损，皮聚而失落，血脉虚损，妇人月水愆期，宜益气和血，八物汤（方在前元戎内附）。

　　治心肺损及胃，损饮食不为肌肤，宜益气和血，调饮食，十全散（方在前元戎内附）。

　　治肾肝损，骨痿不能起于床，宜益精。筋缓不能自收持，宜缓中。

　　牛膝丸。

　　牛膝（酒浸），萆藓，杜仲（剉炒），苁蓉（酒浸），菟丝子，防风，葫芦巴（炒），肉桂（减半），破故纸，沙苑白蒺藜。

　　右等分为细末，酒煮猪腰子为丸，每服五七十丸，空心温酒下，如腰痛不起者，服之甚效。

　　治阳盛阴虚，肝肾不足，房室虚损，形瘦无力，面多青黄而无常色，宜荣血养肾。

　　地黄丸。

　　苍朮（一斤泔浸），熟地黄（一斤），干姜（春七钱夏半两秋七钱冬一两）。

　　右为细末，蒸枣肉为丸，桐子大，每服五七十丸至百丸，诸饮下，若加五味子为肾气丸，述类形象，神品药也，如阳盛阴虚，心肺不足，及男子妇人面无血色，食少嗜卧，肢体困倦，宜八味丸（方在元戎内附），如形体瘦弱，无力多困，未知阴阳先损，夏月宜地黄丸，春秋宜肾气丸，冬月宜八味丸。

　　治病久虚弱，厌厌不能食，和中丸（前在前脾胃论中）。

　　吐证。

　　吐证有三，气积寒也，皆从三焦论之，上焦在胃口，上通于天气，主内而不出，中焦在中脘，上通天气，下通地气，主腐熟水谷，下焦在脐下，通于地气，主出而不纳，是故上焦吐者，皆从于气，气者天之阳也，其脉浮而洪，其证食已暴吐，渴欲饮水，大便结燥，气上冲而胸发痛，其治当降气和中，中焦吐者，皆从于积，有阴有阳，食与气相假为积而痛，其脉浮而弦，其证或先痛而后吐，或先吐而后痛，治法当以小毒药去其积，槟榔木香和其气，下焦吐者，从于寒，地道也，其脉沉而迟，其证朝食暮吐，暮食朝吐，小便清利，大便秘而不通，治法当以毒药通其秘塞，温其寒气，大便渐通，复以中焦药和之，不令大便秘结而自愈也。

　　治上焦气热上冲，食已暴吐，脉浮而洪，宜先和中。

　　桔梗汤。

　　桔梗，白朮（各一两半），半夏（二两），陈皮（去白），白茯苓，枳实（麸炒），厚朴（姜制炒香各一两）。

　　右咀，水煎取清，调木香散二钱，隔夜空腹服之，后气渐下吐渐止，然后去木香散，加芍药二两，黄耆一两半，每一料中扣算加之，如大便燥结，食不尽下，以大承气汤去硝微下之，少利再服前药补之，如大便复结，依前再微下之。

　　木香散。

　　木香，槟榔（各等分）。

　　右为细末，前药调服。

　　厚朴丸。

　　主翻胃，吐逆饮食，噎塞，气上冲心，腹中诸疾，其药味即与万病紫苑丸同（方在元戎方内附）。其加减于后，春夏再加黄连（二两），秋冬再加厚朴（二两），如治风，于春秋所加黄连厚朴外，更加菖蒲茯苓各一两半，如治风痫不愈者，依春秋加减外，更加人参菖蒲茯苓各一两半，如失精者，加菖蒲白茯苓为辅，如肝之积，加柴胡蜀椒为辅，如心之积，加黄连人参为辅，如脾之积，加吴茱萸干姜为辅，如肾之积，加菖蒲茯苓为辅，秋冬久泻不止，加黄连茯苓。

　　心痛证。

　　诸心痛者，皆少阴厥阴气上冲也，有热厥心痛者，身热足寒，痛甚则烦燥而吐，额自汗出，知其热也，其脉浮大而洪，当灸太溪及昆仑，谓表里俱泻之，是谓热病汗不出，引热下行，表汗通身而出者愈也，灸毕服金铃子散则愈，痛止服枳朮丸，去其余邪也，有大实心中痛者，因气而食，卒然发痛，大便或秘，久而注闷，心胸高起，按之愈痛，不能饮食，急以煮黄丸利之，利后以藁本汤去其邪也，有寒厥心痛者，手足逆而通身冷汗出，便溺清利，或大便利而不渴，气微力弱，急以朮附汤温之，寒厥暴痛，非久病也，朝发暮死，急当救之，是知久病无寒，暴病非热也。

　　金铃子散。

　　治热厥心痛，或发或止，久不愈者，金铃子，玄胡索（各一两）。

　　右为细末，每服二三钱，酒调下，温汤亦得。

　　治大实心痛二药。

　　厚朴丸，同紫苑丸（在元戎方内），煮黄丸（方在阴证略例内）。

　　治大实心痛，大便已利，宜藁本汤止其痛也。

　　藁本（半两），苍朮（一两）。

　　右为麄末，水煎服清。

　　治寒厥暴痛，脉微气弱，宜朮附汤温之（方在云岐脉论内附）。

　　疝气。

　　男子七疝，妇人瘕聚带下，皆任脉所主阴经也，肾肝受病，治法同归于一。

　　酒煮当归丸。

　　当归（剉），附子（炮），苦楝子（剉），茴香（各一两）。

　　右剉，以酒三升同煮，酒尽为度，焙干作细末入。

　　丁香，木香（各二钱），全蝎（二十二个），玄胡索（二两）。

　　右同为细末，与前药一处，拌匀酒糊为丸，每服三五十丸至百丸，空心温酒下，凡疝气带下皆属于风，全蝎，治风之圣药，茴香苦楝皆入小肠，故以附子佐之，丁香木香则导为用也。

　　治奔豚及小腹痛不可忍者，苦楝丸。

　　苦楝，茴香，黑附子。

　　右用酒二升，煮酒尽为度，暴干或阴干，捣为极细末，每一两药末入

　　全蝎（十八个），玄胡索（半两），丁香（十五个）。

　　右共为细末，酒糊为丸，桐子大，每服百丸，空心酒下，如痛甚，煎当归入酒下，大效。

　　
