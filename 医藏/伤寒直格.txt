

　　伤寒直格
　　序

　　习医要用直格，乃河间高尚先生刘守真所述也。守真深明《素问》造化阴阳之理，比尝语予曰：伤寒谓之大病者，死生在六、七日之间。经曰：人之伤于寒也，则为病热。古今亦通谓之伤寒热病。

　　前三日，太阳、阳明、少阳受之，热壮于表，汗之则愈；后三日，太阴、少阴、厥阴受之，热传于里，下之则痊。六经传受，自浅至深，皆是热证，非有阴寒之病。古圣训阴阳为表里，惟仲景深得其旨，厥后朱肱奉议作《活人书》，尚失仲景本意，将阴阳字释作寒热，此差之毫厘，失之千里，而中间误罹横夭者盖不少焉，不可不知也。予语守真曰：先生之论如此，何不辟此说以暴耀当世，以革医流之弊，反忍而无言何邪？守真曰：世之所集各异，人情喜温而恶寒，恐论者不详，反生疑谤。又曰：欲编书十卷，尚未能就，故弗克耳。今太原书坊刘生锓梓以广其传，深有益于世。如宵行冥冥，迷不知径，忽遇明灯巨火，正路昭然。若有执迷而不知信行者，固不足言，而聪明博雅君子，能于此者，原始反终研精覃思，则其所得又何待予之喋喋也。

　　据金·马宗素《伤寒医鉴》作“平城翟公序”

　　卷上

　　十干

　　甲 乙 丙 丁 戊 己 庚 辛 壬 癸

　　卷上

　　脏腑配合

　　甲 胆（手少阳） 乙肝（手厥阴） 东方木也。

　　丙小肠（手太阳） 丁心（手少阴） 南方火也。

　　庚大肠（手阳明） 辛肺（手太阴） 西方金也。

　　壬膀胱（足太阳） 癸肾（足太阴） 北方水也。

　　戊 胃（足阳明） 己脾（足太阴） 中央土也。

　　凡先言者为刚、为阳为兄、为腑、主于表；后言者为柔、为阴、为妹、为脏、主于里也。

　　卷上

　　十二支

　　寅卯辰 巳午未 申酉戌 亥子丑

　　卷上

　　脏腑经络配合

　　寅三焦（手少阳） 卯大肠（手阳明） 辰小肠（手太阳）

　　巳包络（手厥阴） 午 心（手少阴） 未 肺（手太阴）

　　申 胆（足少阳） 酉 胃（足阳明） 戌膀胱（足太阳）

　　亥 肝（足厥阴） 子 肾（足少阴） 丑 脾（足太阴）

　　手足三阴三阳者，十二经络之名也。

　　卷上

　　手足经络配天地四时

　　寅卯辰手三阳，天阳春也。巳午未手三阴，天阴夏也。

　　申酉戌足三阳，地阳秋也。亥子丑足三阴，地阴冬也。

　　卷上

　　合主表里

　　（合音甘，入声，余不音者并如字）

　　太阳、少阴合，阳明、太阴合，少阳、厥阴合；足与足合，手与手合。如：足太阳膀胱水，合足阴肾水。阳为腑属表，阴为脏属里。

　　卷上

　　阴阳脏腑

　　肝与胆（厥阴）风木也，心与小肠（少阴）君火暑热也，包络及三焦（少阳）相火也（此为阳之脏腑）。脾与胃（太阴）湿土也，肺与大肠（阳明）燥金也，肾与膀胱（太阳）寒水也（此为阴之脏腑）。脾、心、肝、肺、肾兼包络（一名命门），为六脏。胃、小肠、胆、大肠、膀胱兼三焦，为六腑。

　　卷上

　　经络病证

　　络者，正经脉道之旁小络，如支络、孙络之类也，皆营运气血之脉也，各宗于本经焉。

　　手太阴肺病，则肺胀满，膨膨而喘咳，缺盆中痛，咳喘上气，喘喝，烦心，胸满， 臂内前廉痛，甚则交两手而瞀，肩背痛而汗出，虚则气不能报息，小便数变。

　　十二经始于肺经，故其序如此。喝（乙介切， 声也。）缺盆者，肩前 内陷中也。

　　（音如，从肩至肘，通名曰 ，自手至腕，通名曰臂。）廉（犹畔也。）瞀（音莫，眼黑也，昏也，言气乱、两手相交而昏瞀也。）不能报息（俗所云气少不能接续也。）数（音朔，频也。）

　　手阳明大肠病，则齿痛， 肿，虚则目黄，口干，鼽衄，喉痹，腹中雷鸣，气常冲胸，喘，不能久立、肩前 痛，大指次指不能为用。

　　（音拙，面秀骨，目下起骨也。）鼽（音求，清涕也。）衄（音浓，入声，鼻出血也。）不能为用（言屈伸不能如意也。）

　　足阳明胃经病，则洒洒振寒，善伸，数欠，或恶人与火，闻木声则惕然而惊，心欲动，独闭户牖而处，欲上高而歌，弃衣而走，贲向腹胀，骂詈不避亲疏，气盛则身前皆热，消谷善饥，尿色黄。气虚则身前皆寒栗。胃中寒，则腹胀满实，胃脘当心而痛，上支两胁，膈咽不通，食饮不下，狂疟温 汗出，鼽衄，口，唇胗，颈肿，喉痹，腹水肿胀，膝膑肿痛，循胸旁，过乳、冲、股、伏兔、 外廉、足 上皆痛，中指不能动。

　　振（动摇也。）善伸（自然能也。）数欠（频呵欠也。）心欲动（不宁也。）闭户（为恶人，兼多惊。）贲（音奔，勇猛也。）向（向同，热聚也。）栗（战惮也。）支（持也。固也。） （乱也。）膑（音牝，膝骨也。）股（腿髀肉。）伏兔（膝上起肉也。） （户当切，乃胫骨也。）跗（音夫，足面动脉也。）

　　足太阴脾经病，则舌本强，食则呕，腹胀，溏、泄，瘕，水闭，饮发中满，食减，善噫，身体皆重，得后与气，快然而衰。甚则肌肉痿，足不收，行善契，脚下痛，四肢不举，大小便不痛。虚则腹满肠鸣、飧泄食不化，舌本痛，体不能动摇，食不下，烦心，心下急痛，寒疟，溏，泄，水闭，黄胆，不能卧，股膝内肿厥，大指不用。

　　本（舌根也。）强（去声，不和柔也。）溏（大便稀薄。）瘕（音假，肚中结病也。）水闭（言水不宣通也。）噫（衣介切，转气也。）后与气（言下气也。）痿（于为切，痹病也。）契（合也，行则不觉脚相揩也。）飧（音孙，食也。）厥（其也，不能运用也。）

　　手少阴心经病，则胸中痛，胁支满，胁下痛，膺、背、肩、胛间痛，两臂内痛。甚则嗌干，心痛，渴而欲饮，身热肤痛，烦心谵妄。虚则善悲，时眩仆，胸腹大，胁下与腰、背相引而痛，目黄，胁痛， 后廉痛，掌中热。

　　谵（音占，乱言也。）妄（见虚妄而言也。）眩（玄去声，眩晕昏乱也。）仆（音付，卒然而倒也。）

　　手太阳小肠经病，则嗌干，颔肿，不可回顾，肩似拔， 似折。虚则少腹控卵，引腰胁上冲心痛。耳聋，目黄，颊、颔肿，肩、 、肘、臂外廉痛。

　　嗌（音亦，气系也。）少腹（脐下两旁也。）控（引也。）卵（阴丸也。）

　　足太阳膀胱经病，则冲头痛，目似脱，项似拔，腰似折，髀不可以曲， 如结， 如裂。虚则痔，盛则疟、狂、巅疾，颈项、囟顶、脑户中痛，目黄泪出，项、背、腰、脊、尻后、 、脚皆痛，小趾不为用。

　　冲头痛（脑后横冲眉间痛也。） （曲脚后也，结括也。） （市兖切，一名 ，俗所谓腿肚也。）巅（顶也。）尻（居刀切，后阴后分合处也，大而言之睢也。）

　　足少阴肾经病，则饥不欲食，面黑如漆，咳唾则有血，喝喝而喘，坐而欲起，目 如无所见，心悬如饥，腹大，胫肿，喘咳身重，寝汗出，憎风。虚则腹满身重，濡泄，寒疡流水，腰股痛发， 、 促膝不便，烦冤，足痿，清厥，意不乐，大便难，善恐，心惕惕如人将捕之，口热舌干，咽肿上气，嗌干而痛，心烦而痛，黄胆，肠 ，脊、股内后廉痛，痿厥嗜卧，卧不安，足下热而痛。

　　喝（乙介切。） （音荒。）濡（溏泄也。）寒疡（俗言冻疮。）不便（不利便也。）烦冤（心闷乱不宁。）痿（痹弱。）清厥（手足清冷而厥逆也。）痿厥（欲卧而不安也。）肠 （下利也。）

　　手厥阴心胞络病，则手心热，臂、肘挛急，腋肿。甚则胸胁支满，心澹澹大动，面赤目黄，喜笑不休，虚则烦心，心痛，掌中热。

　　澹澹（水摇动貌。）

　　手少阳三焦病，则耳聋，浑浑 。虚则目锐 痛，耳后、肩、 、肘、臂外皆痛，小指次指不能为用。

　　（足少阳胆经原缺）

　　足厥阴肝经病，则腰不可俯仰。丈夫 疝，妇人少腹肿，两胁下痛引少腹。

　　甚则嗌干，面尘，善怒，忽忽眩痛，巅疾，目赤肿痛，耳聋，颊痛。虚则目如无所见、无所闻，善恐如人欲捕之，胸满呕逆，洞泄，狐疝，遗尿，癃闭。

　　腋下曰胁，胁下骨为肋，胁肋之下曰 （音区。）面尘（面如浮尘。）忽忽（昏乱也。）眩（头目眩晕也。）洞（疾流也。）狐疝（言狐者，疝气之变化，隐见、往来不可测，如狐也。）遗尿、癃闭（小便癃闭而病疲惫也。）

　　卷上

　　内外八邪

　　外有风寒暑湿，内有饥饱劳逸。劳逸，非奔逸之逸，乃逸豫怠惰而生病也，与劳相反。故经曰：劳者温之，逸者行之。使气血营运也。西山记曰：久劳则安闲以保其极力之处，久逸则导引以宣其积滞之气。或作役者误也。

　　卷上

　　内外病生四类

　　一者，因气变动而内成积聚、 瘕、癫狂、惊痫之类也。

　　（音贞，坚积。）瘕（音假，血气聚也。）多喜曰癫。多怒曰狂。

　　二者，因气变动而外成痈肿、疮疡、痂疥、疽痔、掉眩、浮肿、目赤、 胗、 肿、痛痒之类也。

　　不因一时所伤而病，乃久以渐积脏腑变动兴衰而病者，是曰因气变动也；脏腑和平，卒然而即成病者，是曰不因气之变动也。浅而大曰痈，深而恶曰疽。

　　掉，动摇也。 （音漂，赤丹留毒，火 也。）

　　三者，不因气之变动而病生于内，则留饮、僻食、饥饱、劳损、宿食、霍乱、悲恐、想慕、忧结之类也。

　　僻（邪也。）霍乱（上吐而下泻也。）

　　四者，不因气之变动，而病生于外，则瘴气、鬼魅、虫蛇、蛊毒、蜚尸、鬼击、冲薄、坠堕、斫射、刺割、捶扑、打探、HT 拉、触抹、风、寒、暑、湿之类也。

　　蜚（去声，兽也。通言兽所伤人。）

　　卷上

　　九气

　　怒则气上，喜则气缓，悲则气消，恐则气下，寒则气收，炅则气泄，惊则气乱，劳则气耗，思则气结。

　　炅（音桂，热也，旧音耿，非。）人怒则气逆，甚则呕血及飧泄，故气上也。人喜则气和而志达，荣卫通利，故气缓。缓犹和也，故令人气散也。悲则心系急，肺布叶举，而上焦不通，荣卫不散，热气在中，故令人气消也。恐则气却，却则上焦闭，闭则气还，还则下焦胀，故气下也。寒则腠理闭而气不行，故气收也。炅者，热也，热则腠理开，而荣卫通，汗大泄，故气泄也。惊则心无所倚，神无所归，虑无所定，故气乱也。劳则喘且汗出，内外皆越，故气耗也。越，散越也。

　　思则心有所存，神有所归，正气留而不行，故气结也。结者，滞而不通也。

　　卷上

　　五邪

　　母乘子曰虚邪（乘，胜也，克也），如心火热，乘脾土也。

　　子乘母曰实邪，如肺金燥，乘脾土也。

　　妻乘夫曰微邪，如肾水寒，乘脾土也。

　　夫乘妻曰贼邪，如肝木风，乘脾土也。

　　自病曰正邪，如脾土自病湿也。

　　五脏腑同法（各以类推）。

　　卷上

　　五邪微甚

　　微、实、正、虚、贼，从微至甚也。

　　此亦大略之言，细而推之，各有微甚。

　　卷上

　　十干夫妇配合成五运

　　甲己合为“土运”甲刚木，克己柔土，为夫妇成土运。

　　乙庚合为“金运”乙柔木，嫁庚刚金。

　　丁壬合为“木运”丁阴火，配壬阳水。

　　丙辛合为“水运”丙阳火，娶辛柔金。

　　戊癸合为“火运”戊阳土，娶癸阴水。

　　卷上

　　五运太过不及

　　阳刚夫为太过；阴柔妻为不及。

　　此其略也。凡六十四年而周甲子，其中有岁运同司天曰天府，同岁支曰岁会，孟年同曰支德符，岁运同司地，刚为同天符，柔为同岁会。凡此二十九岁，太过司天克之曰天刑，及年前大寒交气日，反时程与运程为夫妇曰程德符，皆非太过、不及，乃年运之气也。申、子、辰年寅初交；巳、酉、丑年巳初交；寅、午、戌年申初交；亥、卯、未年亥初交气也。

　　卷上

　　十二支应六气三阴三阳

　　六气为本，三阴三阳为标。

　　子午少阴“君火”（暑）丑未太阴“湿土”寅申少阳“相火”（主大热）卯酉阳明“燥金”辰戌太阳“寒水”巳亥厥阴“风木”

　　卷上

　　六气有余不足

　　孟少，仲平，季多也。

　　《内经》以寅、申、巳、亥四孟为一阴一阳也，子、午、卯、酉四仲为一阴一阳也，辰、戌、丑、未为三阴三阳也。然阳为先，故主虚无变化，轻微而少；阴为后，故形体安静，重浊而多也。故风火动乱至阳为先，居孟，未甚为少；寒湿肃静至阴为后，居季，已甚而为多，燥热各得乎中，故居仲而平也。注曰：气有多少，是言六气；形有旺衰，言五运也。

　　卷上

　　六气

　　寒、暑、燥、湿、风、火。

　　卷上

　　五运应五脏主病

　　诸风掉眩皆属肝木。诸痛痒疮疡皆属心火。

　　诸湿肿满皆属脾土。诸寒收引皆属肾水。

　　诸气 郁病痿皆属肺金。

　　（闷乱也。）郁（结滞、壅塞也。）

　　卷上

　　六气为病

　　诸暴强直，支痛耍戾，里急，筋缩，皆属于风（乃厥阴风木，肝胆之气也）。

　　诸病喘呕吐酸，暴注下迫，转筋，小便混浊，腹胀大鼓之如鼓有声，痈疽疡疹，瘤气结核，吐下霍乱，瞀郁肿胀，鼻塞鼽衄，血溢血泄，淋闭身热，恶寒战栗，惊惑悲笑谵妄，衄 血汗皆属于热（少阴君火，乃真心、小肠之气也）。

　　注（泄也。下迫后痛，里急痛也。）结核（言肌肉结硬如果中核也。）溢（上出。）泄（下出。） （音慢，血汗也。）衄（音肉，鼻出血也。）

　　诸痉强直，积饮痞隔，中满，霍乱吐下，体重 肿，肉如泥而按不复起，皆属于湿也（太阴湿土，乃脾与胃之气也）。

　　痉（其井切，似风狂病也，一名曰 尺至切）。积饮（水蓄不散也。）痞（否），肠胃气液血脉否闭，不能营运，谓之痞也。水谷传化阻隔失常，则曰膈 （音附）。

　　诸热瞀螈，筋惕悸动，搐搦螈 ，暴喑冒昧，躁扰狂越，骂詈惊骇， 肿疼酸，气逆冲上，禁栗如丧神守，嚏呕疮疡，喉痹，耳鸣及聋，呕涌溢，食不下，目昧不明，暴注 螈，暴病暴死，皆主于火也（手少阳相火乃心包络、三焦之气也）。

　　螈（尺至切）。喑（音）。 （哑）。狂（躁乱发狂也）。禁栗（寒战如丧心神之守）。嚏（音帝。）

　　（音纵，儿病也）。螈（音契，小儿病也）。

　　诸涩枯涸，干劲皴揭，皆属于燥（阳明燥金，肺与大肠之气。）

　　诸病上下所出水液澄彻清冷， 瘕 疝，坚痞、腹满急痛，下利青白，食已不饥，吐利腥秽，屈伸不便，厥逆禁固，皆属于寒（太阳寒水乃肾与膀胱之气也）。

　　卷上　论脉

　　三部九候

　　夫三部者，寸、关、尺也。寸，应天为上部；关，应人为中部、尺，应地为下部。九候者，各浮于天，沉于地，中为人也。

　　卷上　论脉

　　脉位轻重

　　高骨旁动脉为关。

　　中指正按高骨之端是也。俗不明其正理，但以应于下指而差，高骨于头、中指之间，如此则三指各差在本位之后半部耳。或以头指正在高骨，或更在高骨之后者，此不通脉之正理也。便使心精了然，既下指失其本位，则亦无以知为何病也。

　　关前至鱼际为寸，是名阳位。

　　一名寸口，正在东关前、堂骨后，赤白肥肉际宛中，骨缝陷中，可容一豆者是，乃名鱼际者也。

　　关后为尺，是名阴位。

　　关后至本经于太阴所入为合，在肘内大约纹动处是名尺泽，长一尺，故名尺也。阴阳两者之间则名关，三部长三寸，以应三才。凡男左、女右，以中指与大指相接如关，度中指上仄中节两横纹之际为一寸。凡取穴以此为则，而脉位之尺寸亦应此也。凡寸脉主自心胸上至头也；而关脉主中，心胃至脐也；尺脉主下，脐以至足也。

　　左寸主心及小肠（君火）。左关主肝胆（风木）。左尺主肾、膀胱（寒水）。右寸主肺、大肠（燥金）。右关主脾、胃（湿土）。右尺主命门、三焦（相火）。

　　所以然者，左手为阳，阳为君，面南布政，而阳始于子水；以一岁六气正位分之，则应于亥正至丑终气衰也。水之位主于左尺之脉，脉从尺入寸，故水生风木于左关，应丑至卯初之气也。木生君火于左寸，阳道已成，故为君火，犹干始于子而终于巳也，自卯正至巳，二之气也。

　　君上而臣下，阳进而升，阴退而降，故右手为阴，始于午火，火面北而受气，自巳至未正，三之气也。三焦为正火，主右尺之脉，相火生湿土于右关，正未以至酉，四之气也。湿土生金于右寸，应酉至亥，五之气也。又主左尺水，周而复始也。及夫男左、女右为夫妇，故左寸君火克右寸之金；左关木克右关之土，左尺水克右尺之火。及夫命门者右肾也，属火不属水，乃手厥阴心包络之脏。举世皆言心包络之脏有名而无形，由不明理也。夫三焦乃水谷传化之道路，自口至胃上口为上焦，下至胃下二肠分处为中焦，下至传化出处为下焦，通曰三焦。今俗妄言无形状而空有名者误也。且如人从头数至足，皆不谓之人，则亦安可言人无形状耶。全身而言之，固名人也，且血脉尽皆环贯脏腑，营运周身，如果无命、三焦之形体，则何得气血营运之道路耶。各浮于腑而沉于脏，中而和缓者胸也。

　　脉在肌肉以上曰浮，在肌肉之下曰沉。或以肺养皮毛，心养血脉，脾养肌肉，肝养筋膜，肾养骨髓，以此浮沉而分五脏之脉者，言脉位则可，为用则有失治病之道也。

　　卷上　论脉

　　脉息迟速

　　呼为阳以应天，脉再动以应春夏；吸为阴以应地，脉再动以应冬秋。

　　气出为呼，入为吸。再，两次也。动，至也。

　　或闰以太息而又一动者，以应长夏脾土，故一息四至、五至皆为和平。

　　太息，言呼吸或有长者也。长夏，六月也。和平，言为平人不病之脉。

　　谓一岁四时俱备也。五至以上曰数，不满四至曰迟。数过备者死，不及一至者亦死。

　　数为热，迟为寒。过备，八至之上也。是以平人之息，合病患之脉也。

　　故经曰：常以不病调病患。由是小儿八至为和平，十至有热，六至为病寒也。自六岁以下，通曰以此三岁之法。人小则脉如数，长短亦然。

　　卷上　论脉

　　七表

　　浮、芤、滑、实、弦、紧、洪，此名七表，为阳。少阳之数为七。

　　浮脉者，轻手乃得，重按之不见。脉见诸阳为表热，诸阴为表寒。

　　脉动于肌肉之上也，浮，属阳，为病在表，一名腑病。或伤风自汗，脉浮为表热，迟缓之阴者，表寒。

　　芤脉者，浮大而软，按之中央虚，两边实也。

　　芤主热甚失血，寸芤则吐血，微则衄，甚则俱出。关芤则胸痈下血。尺芤则大便血，微则小便血，甚则俱下。

　　滑脉者，不涩也，多与实、数相兼，则为病热。或亡液、血衰，虽热而反涩也；或滑兼迟，则为病寒；平而滑者，肾之本脉。

　　实脉大而长，浮沉皆得而数，阳热也。

　　弦脉者，软虚而滑，端直而长也。弦主于风，或如琴弦，或如张弓者，弦之太过也。

　　紧者不缓也，或如转索，或如切绳者，紧之太过也。

　　紧脉主痛，多与实、数相兼，则为热痛；或短、紧、微、细，阴脉相兼者，寒痛也。

　　洪脉者，极大而数。举、按者，指实热之极甚者也。

　　卷上　论脉

　　八里

　　八里为阴（象易少阴之数八），微、沉、缓、涩、迟、伏、濡、弱也。

　　微脉者，若有若无，极细而软也，多兼于迟，主于阴寒。然或热甚汗泄、吐、利，气而损虚者；或阳厥极深者，或阳极将死，脉欲绝者；脉亦有微、沉、缓、涩、迟、伏、濡、弱诸阴脉见也。不寒便言为寒，须以标本明之。

　　先病为本，根本也；后病为标，梢末。又为病之气为本，受病之脏腑经络为标。世俗至此更不明其阳极热证，但以执其阴脉为寒，内外急救于于阳，则残阴暴绝，而反致死亡者不少也。且察色、听声、问证、切脉为神、圣、功、巧，别病之四法，而脉最为下，则安可执巧之一法，而去其神、圣、功之三法耶！及夫八里之脉，皆有此义，以微脉居先，故于此总而言之也。

　　沉脉轻手不见，重切之乃得，动在肌肉之下，其位属阴，为病在里。一名脏病，或蓄于胸及膀胱者，虽为腑病，其脉亦沉，则皆宜下之。由十二脏腑俱在里，而经络皆在表也。大抵但以浮为表，沉为里。然虽脏为阴主里，腑为阳主表，其于病脉之浮、沉有所不拘也。故太阴脾脏之病腹满而脉浮者，桂枝攻于表也。夫脉沉数为里热，沉迟为里寒。余脉皆仿此。

　　或里热吐、利，气液虚损，或阳厥极深，或热极将死者，亦皆见诸阴脉沉，切宜审之，不可妄以施治。

　　缓脉者，纵缓而不急，似迟而小疾。缓而迟为寒，缓大长为热。

　　当伤风自汗，或自汗过多，亦为迟缓，热更甚也。

　　涩脉者，涩而不滑也。或如刀刮竹，或涩而止住者，涩之太过，主液血衰。

　　由汗、泄、吐、利，或血溢、血泄，或热盛耗液而成燥也。一曰涩主心痛，血少故也，以心养血。

　　迟脉者，一息四至以下也。迟为病寒，然热盛自汗，吐利过极，则亦为迟也。

　　气液损虚，故脉迟而不能数。

　　伏脉者，脉附于骨，沉之甚也。伏主水蓄于内，积饮不散也。伏位属阴，在里深也。病之寒热，以随阴阳别之。

　　附，切近也。水蓄于内，一名留饮。

　　濡脉者，按之似无，举之无力也，有似微弱，多兼于迟，主于极冷。然热泄后，或热极将死者，脉亦濡弱，须以外证标本参之。

　　弱脉者，软虚而无力也。弱之虚冷，必兼微与迟也。然而伤风、中暑，热甚而自汗大出，则易缓弱而迟也。

　　卷上　论脉

　　四时平脉

　　春弦 夏洪（一曰数一曰钩） 秋毛（一曰潘一曰浮） 冬石（一曰沉）

　　卷上　论脉

　　六步主位平脉

　　初之气：自大寒日至春分，厥阴风木之阳用事，而气微。

　　故曰冬至后日甲子少阳主，然冬至甲子斯无常准，以大约分之：一月如在冬后，即大寒交初气之分也。一岁六周甲子，以应六气。下皆仿此。（一气正月、二月也）

　　脉乍大、乍小、乍短、乍长，时物及风木之象也。

　　二之气：春分至小满，少阴君火之位，阳气清正在两阳合明之间，故又云阳明主。

　　脉弦也。

　　三之气：小满日至大暑，少阳相火之位，阳气万物皆盛，故亦云太阳主。

　　脉洪大而长，天气万物人脉与造化同。

　　四之气：大暑日至秋分，太阴湿土之位，天气尚盛，而夏后阴已用事，故又云太阴主。此三阴三阳与六气标本之阴阳异矣。

　　脉缓大而长。

　　或云紧大而长者，传写之误也。湿土主缓大而长，燥金主紧细而短涩，以万物干湿明可见焉。时湿土盛，肤腠开通，汗液时泄，故脉虽大长而力缓，不能紧也。至秋后气衰，寒凉乍闭，故虽微细而力紧也。

　　五之气：秋分日以至小雪，阳明燥金之位，气衰阴盛，故又云少阴主也。

　　脉紧细而微。

　　终之气（一曰六之气）：小雪日以至大寒，太阳寒水之位，阴极而终尽，天气之所收隐，故曰厥阴主。厥者尽也。

　　脉沉短以敦（敦，浓也）。

　　万物收藏在内，寒气闭塞而肤腠气液不能散越，故脉沉短而反有力，敦浓而如石也。

　　凡四时六位平脉大退，则时气有余而为病。

　　如春弦太过则风为病。

　　不及者气衰而为病。

　　四时脉微见为平，此言过微也，如秋脉微而兼夏脉之类也。

　　反见他脉者，他气有余而来为病也。

　　迟为寒，而数为热之类也。

　　卷上　论脉

　　结促代

　　结脉者，迟缓而时一止，为阴也，主阴盛发躁烦满，或阳厥极深，以至身冷，脉微欲绝，而缓弱时一止者，亦胸烦躁，此止为热极而非寒也，皆须以标本明之。

　　促脉者，阳也，数而时一止也，主聚积、气痞，忧思所成；亦或热剧失下，则令脉促。下之则平也。

　　代脉者，主缓弱而无力不能动，因而复动，病必危而死。

　　卷上　论脉

　　趺阳脉

　　趺阳脉者，胃土之脉也。趺阳脉迟而缓者，胃气如经也。

　　动在足趺阳之经，故曰趺阳。一曰冲阳者，阳明所过之原。过者，冲也。

　　如经，如本经之常脉。

　　滑为胃实，紧为脾强。浮而滑者，浮为胃虚，滑则为哕。浮而鼻中燥者，必衄也。沉为胃实（上本下故也），数为消谷（胃热故也），紧则难治。盖四时五脏皆以胃气为本，紧燥盛而土湿气衰，故曰难治。浮而大者，气实血虚也（气为阳、血为阴故也）。浮而涩者，胃虚下利也（去液故涩）。伏而涩者，伏则吐逆，水谷不化（内湿故也），涩则气不下食，脉不出则身冷肤硬。

　　卷上　论脉

　　太溪脉

　　太溪者，肾水之脉也，动于左足内踝下后、跟骨下陷中，足少阴肾水之胃，故曰大浮也。太溪脉，则肾气如经也，弱则微烦，涩则厥逆（微厥也）。

　　卷上　论脉

　　死生脉候

　　阳病热证不退，反见阴脉者死（脉近于绝故也）；汗后热退而见阴脉者愈。阴阳证脉平愈。伤寒咳逆上气，脉散者死（形损故也）；脉浮而洪，身汗如油，喘而不休，水浆不入，形体不仁（不仁者不和也），乍静乍动，命绝也；汗出发润，喘不休者，肺先绝也；阳反独留，体如烟薰，直视摇头，心先绝也。唇吻（音稳）反青，四肢 习者，肝绝也（ ，丑入切，汗出也。习，水流不绝，此言汗不止也）。环口黧黑，柔汗发黄者，脾先绝也（柔，虚也）。溲便遗失，狂言直视者，肾先绝也（溲，小便。便，大便）。寸口脉阴阳俱紧盛（寸口即气口，此言三部，关前为阳，关后为阴），大汗出，不解者死；身热喘粗，见阳脉而躁者死（汗不胜病也）。汗后微热不解者，病不可便言死也，脉如转索者当日死，谵语、身微热、脉浮大，手足温者生，欲作大汗故也（俗作好汗）；脉暴出者死，阴衰欲绝，而阳暴独胜则脉暴出，少间阴气先绝，则阳气后竭而死矣；逆冷，脉沉细者，不过一日死（死证多矣，以致危极则无越此矣）。

　　卷中　伤寒总评

　　伤寒六经传受

　　经言：寒伤形，寒伤皮毛，寒伤血，寒伤荣。然寒主闭藏而腠理闭密，阳气拂郁不能通畅，怫然内作，故身热燥而无汗。故经曰；人之伤于寒也，则为病热。又曰：夫热病皆伤寒之类也。《内经》既直言热病者，言一身为病之热气也；以至仲景直言伤寒者，言外伤之寒邪也，以分风、寒、暑、湿之所伤，主疗不同，故只言伤寒，而不通言热病也。其寒邪为害至大，故一切内外所伤，俱为受汗之热病者，通谓之伤寒也。一名大病者，皆以为害之大也。又春曰温病，夏曰热病，秋曰湿病，冬曰伤寒。伤寒者是随四时天气春温、夏热、秋湿、冬寒为名，以明四时病之微甚，及主疗消息，稍有不等，大而言之则一也，非为外伤及内病有此异耳。或云冬伏寒邪于肌肤骨肉之间，至于春变为温病，夏变为热病，秋变为湿病，冬变为正伤寒病者，及名冒其寒而内生拂热，热微而不即病者，以至将来阳热变动，或又感之而成热病，非谓伏其寒气而反变寒为热也。经曰：冬伤于寒，春必病温。亦其义也。亦有一时冒寒而便为热病者，或感四时不正乖戾之气，或随气运兴衰变动，或内外诸邪所伤，或因他病变成，或因他人传染皆能成之，但以分门随证治之耳。经言此六经传受，乃外伤于寒而为热病之大略，主疗之要法也。大法曰：伤寒一日，太阳受之，故头项痛，腰脊强。

　　此足太阳膀胱之经也，故与经言五日足少阴肾水为其表里。或言为手太阳者，误也。此六经之证也，或以此直云伤寒不传手经者，亦误也。岂不详热论云五脏六腑皆受病，又刺热篇皆言五脏热病。但以热病多于足经，而其病甚少于手经，而其病微，且与足经微为兼证，汗下之治，但分表里，故不单言手经，而但寄于足经而已。若针刺，则本经补泻，各分五脏手足之经矣。

　　二日阳明受之，故身热、目疼、鼻干，不得眠也。

　　三日少阳受之，故胸胁痛而耳聋。

　　四日太阴受之，故腹满而咽干。

　　五日少阴受之，故目燥、舌干而渴。

　　六日厥阴受之，则烦满囊缩。

　　或言传手厥阴包络相火，则水火既济而愈；传足厥阴肝经，则土败木贼而当死者，妄说也。此经言足厥阴肝经之证也。

　　大法曰：前三日三阳病，在表，故宜汗之。

　　汗泄热退身凉而愈。

　　后三日三阴病，在里，故宜下之。

　　下，退里热，则怫热宣通，汗出气和而愈也。亦有内热下尽，无汗气和而愈者也。或曰前三日寒在表者，误也。此皆热证也。

　　或未愈者，再经衰之，七日太阳病衰（自此以下皆言病自衰减），头项少愈；八日阳明病衰，身热少愈；九日少阳病衰，耳能微闻；十日太阴病衰，身热少愈，腹满如故；十一日少阴病衰，渴止、不满（以言腹不复满），舌干，已而嚏；十二日厥阴病衰，囊纵、少腹微下，大气皆去（言大病热气散去），病则瘳（音抽，愈也）矣。

　　此亦大略言之耳，伤寒受不必拘此，但以明其诸证而如法治疗耳。

　　卷中　伤寒总评

　　里外伤

　　如得病脉便沉，而里病表和者，内伤也；脉浮而表病里和者，外伤也。

　　病在身体四肢为表病，病在胸腹之内为里病。

　　卷中　伤寒总评

　　表里证

　　身热为热在表。

　　言皮肤壮热而反憎寒，非谓自发热燥也。

　　引饮（烦渴）或小便黄赤为热在里。身热、饮水或小便黄赤，为表里皆有热。身凉不渴，小便清白，则表里皆无热。

　　不言为寒者，盖表里热微，则亦有身表不热而里亦不渴故也。

　　浑身疼痛拘急，表热恶寒而脉浮者，皆为热在表也。引饮、谵妄、腹满实痛，发热而脉沉者，皆为热在里也。胸胁痞痛或呕，而寒热往来，脉在肌肉，不浮不沉，则邪热半在表、半在里也。

　　夫邪热在表而浅，邪微而畏正，故病热而反憎寒也。寒则腠理益闭而怫热益加故也。邪热在里而深，邪甚则不畏于正，物盛其极，故不恶寒而反自恶热也。半在表、半在里，进退无常，则寒热往来也。寒多，为表多，脉稍浮，热多，为里多，脉稍沉也。诸病寒热并同，惟疟疾反此。由表之正气与邪热并之于里，表气虚而里热实，亢则害，承乃制，故里之火热极甚，而反兼寒水之化制之，故病热极而反寒战也。临汗而战及诸战皆然，寒战为里热表虚故也，饮水而脉微不见也。里之正气与邪气并出于表，则表热里虚，是以烦热汗出而脉浮也。

　　经以热并于里之阴分，则为阴胜而发寒；热并于表之阳分，则为阳胜而发热也。俗未知其为表里之阴阳，而妄为寒热之阴阳，故皆失《内经》之本旨也。夫伤寒之寒热者，恶寒为表热里和，故脉浮；发热为里，表气不虚，故发热而脉沉实也。气并、不并，故寒热相反而有微甚也，热并则甚，不并则微也。

　　卷中　伤寒总评

　　主疗

　　伤寒表证，当汗而不可下。

　　反下之，则蓄热内余而成结胸。或为虚痞、懊 、喘满、腹痛、下利不止、发黄、惊狂、斑出，诸热变证，危而死矣。

　　里证当下而不可汗。

　　反汗之，则热甚发黄、惊狂、斑出、谵妄而喘、闷乱，危极而死矣。

　　半在表、半在里，则宜和解。

　　相和通解表里也。

　　不可发汗、吐、下，妄治之则有前诸证。

　　在上则涌（音涌，吐也）之。

　　言病在膈上，如胸满而呕或眩，脉关前紧甚者，宜瓜蒂散吐之。

　　在下者泻之。

　　言蓄热下焦，则承气、抵当之类泻之，皆随病所在攻之。

　　伤寒无汗，表病里和，则麻黄汤汗之，或天水散之类亦佳。

　　身热、恶寒、无汗，脉浮紧而数。

　　表不解，半入于里，半尚在表者，小柴胡汤主之，或天水、凉膈二药各一服，协议服之尤佳。表里之热势俱甚者，大柴胡汤微下之，更甚者，大承气汤下之。

　　表虽未罢而里证已甚，若不下之，则表热更入于里，而里热危极，宜以大柴胡、大承气下之，双除表里之热，则免使但下里热，而下后表热乘虚又入于里，而生结胸及痞诸病之类也。

　　表热多，里热少，天水一、凉膈半，以和解也。

　　煎凉膈半服，调天水一服。上下同法。

　　里热多、表热少，未可下之者，凉膈一、天水半调之。势更甚者，小承气汤下之。表证罢，但有里证者，热传于里也，调胃承气汤下之，但除里热也。凡此诸可下之（言大柴胡、三承气诸下证），通宜三乙承气下之，善能开发峻效，而使之无表热入里而成结胸及痞之众病也。

　　发汗不解，下证前后别无异证者，通宜凉膈散调之，以退其热，便无热甚危极也。除此之外，远胜小柴胡汤，两感仿此而已。

　　但随表里微甚而以调之。两感谓一日太阳与少阴两证俱见，二日阳明与太阴、三日少阳与厥阴俱病，前六经之证是也。

　　伤风自汗，表病里和者，桂枝汤解肌。

　　无汗为伤寒，不可服桂枝汤。

　　有汗为伤风，不可服麻黄汤。

　　半在表、半在里（脉在肌肉而半入于里），白虎汤和解之。病在里，脉当沉也，大承气汤下之。一法无问风寒暑湿，有汗无汗，但有可下诸证，或表里两证俱不见，而病日深，但目睛不了了者（昏昧不精明），或腹满实痛者，或烦渴、或谵妄、或狂躁、喘满者，或蓄热极深而将死者，通宜大承气汤下之，或三乙承气汤下之尤良。伤寒，大发汗，汗出不解，反无汗，脉尚浮者，苍术白虎汤再解之。

　　或中暑、大汗自出、脉虚弱、头痛、口干、倦怠、烦躁、或时恶寒、或畏日气、无问表里，通宜白虎汤；或里热甚，腹满而脉沉可下者，宜大承气汤，或三乙承气汤尤妙。伤寒表热极甚，身疼、头疼不可忍，或眩，或呕，里有微热，不可发汗、吐下，拟以小柴胡、天水、凉膈之类和解，恐不能退其热势之甚者。

　　表热势甚，而里已有热，发表未开，则阳热暴甚，故不宜汗之。表热势甚，若吐下之，则表之热大乘虚而入，反成结胸等证，则危极也。

　　或大下后，或再三下后，热势尚甚而不能退，本气损虚而脉不能实，拟更下之，恐下脱而立死，不下之则热极而死，寒温诸药不能退其热势之甚者；或湿热内余，下利不止，热不退者；或因大下后湿热利不止而热不退，脉弱、气虚，不可更下者；或诸湿热内余，小便赤涩，大便溏泄、频并、少而急痛者，必欲作痢也，通宜黄连解毒汤以解之也。

　　或里热极甚，而恐承气不能退者；或以下后而热不退者；或蓄热内甚，阳厥极深，以至阳气拂郁，不能营运于身表、四肢，以致通身清（一作青）冷，痛甚不堪，项背拘急，目赤睛疼，昏眩恍惚，咽干或痛， 渴虚汗，呕吐下利，腹满实痛，烦冤闷乱，喘急郑声。

　　郁，郁滞不通。郑，音声，连浊邪恶而不清雅也，此乃热势过极而语音浊乱，不能清利也。俗反妄传以为寒极阴毒，误之甚矣。

　　脉须疾数，以其极热蓄甚，而脉道不利及致脉沉细而欲绝。俗未明其造化之理，而反谓传为寒极阴毒者；或始得之阳热暴甚，而便有此证候者。

　　夫辨伤寒阴阳之异证者，是以邪热在表，腑病为阳；邪热在里而脏病为阴也。俗乃妄言寒热阴阳之异证者，误之久矣。且《素问》伤寒直云热病，诚非寒也。其三篇名曰热论、刺热篇、评热病篇，及逐篇明言为热，竟无寒理。兼《素问》及《灵枢》诸篇运气造化之理推之，则明为热病，诚非寒也。寒病固有，夫非汗病之谓也。且造化为汗液之气者，乃阳热之气所为，非阴寒之所能也。以观万物热极而出液，明可知矣。经曰：夫热病皆伤寒之类也。又曰：人之伤于寒也，则为热病。

　　然既身内有阴寒者，止为杂病，终莫能为汗病也。况病法曰：身热为热在表，饮水为热在里。其伤寒汗病，本末身凉不渴，小便不黄，脉不数者，未之有也。虽仲景有四逆、姜、附之类热药，是以治其本。

　　里和，误以寒药下之太早；表热未入于里，而寒下，利不止；及或表热里寒而自利者，急以四逆汤攻里，利止里和，急以解于表也。故仲景四逆汤证后，复有承气下热之说也。由是观之，伤寒汗病，经直言热病而不言其有寒，无疑也。经言三阴证者，为邪热在脏、在里，以脏与里为阴也，宜下热者也。夫伤寒阴阳之别者，但非表热，当汗，而下之则死；里热当下，而汗之亦死。故仲景曰：桂枝下咽，阳盛即毙；承气入胃，阴实即亡。死生之要，在乎须臾，视身之尽，不暇计日。此阴阳虚实之交错，其候至微，发汗、吐下之相反，其祸至速，而医术浅短者，懵然不知病源，为始乃误，使病者殒没。然则止谓邪热在表则汗之，邪热在里则下之，热在上则吐之，热在下则泄之，邪热半在表半在里则和解之，岂分寒热阴阳之虚实，与阴阳汗病之证耶。况朱奉议自言阴毒脉疾至七至八至以上，疾不可数者，阴毒已深也。夫既云疾至八至以上，疾不可数者，正是阳热极深之脉也，岂是阴寒欤？凡世俗所谓阴毒诸证，以《素问》造化验之，皆阳热亢极之证，但蓄热极深在内，而身表有似阴寒也。经云：亢则害，承乃制。言五行之道，实甚过极则反似克其己者，是为兼化。如万物热极反出水液；以火炼金，热极反似水。是以火极而似水之化也，五行皆然。故肝热甚则出泪，心热甚则出汗，脾热甚则出涎，肺热甚则出涕，肾热甚则出唾。

　　今伤寒为作汗之病气者，乃阳极怫郁而否极复泰，即热气蒸蒸而为汗出也。如天时阳热亢旱，否极而泰，则复为雨也。故欲雨，则乃郁热，晴霁则天反凉。人凉则病愈，热在病在。故病寒者自是寒病，非此汗病之气也。虽寒属阴水，而天地阴阳气液相生之道，则寒之化，不能更生阴水也。故古圣曰：阳中生阴，阴中生阳；气中生液，液中生气。又曰：积液生气，积气生液。又经曰：气和而生犹液，然气为阳物，故万物之水液，皆生于阳热之气，如天气阳热极甚则万物湿润，而冬寒万物干燥。由是言之，既为作汗之病气，本热非寒明矣。故经又曰：凡伤寒而成温病者，先夏至日为温病，后夏至日为暑病。暑与其汗皆出止。言邪热随汗皆出尽而愈也。又经曰：饮食饱甚，汗出于胃。惊而夺精，汗出于心。负重远行，汗出于肾。疾走恐惧，汗出于肝。摇体劳苦，汗出于脾。此皆动乱劳苦而致阳热以为汗出，岂可反言作汗之病以为阴寒耶。今之俗医，不明阴阳变化之道，而妄取阳主于生，阴主于死，而欲养于阳热者，殊不知此言自生之后，以显为阳，阳中生阴，故生者死之道也。既死之后，以隐为阴，阴中生阳，故死者生之道也。此古人之论道，乃死生、有无、动静、隐显之阴阳，非言寒热之阴阳也。俗又妄言仙经云纯阳升而为仙，纯阳死而为鬼，因以养阳热者，亦不知此以阳主虚无而言神为阳，阴主形体而言形为阴。言善养生者，调顺阳阴，炼就阳神超升，弃其阴体，即纯阳之神乃为仙也；不明道者，寒热不调，以致阴阳胜负，耗绝阳神，惟存阴壳，则游魂冥冥，非鬼何哉。此则修养家言形神之阴阳，而非医家寒热之阴阳也。俗又妄谓周易以阳为尊、为美、为善、为刚、为清、为正，而阴邪反之。因以但欲养于阳热者，此又不知易象言阴阳体用之道以为教，非言一身寒热之阴阳也。

　　故阳健唱命而阴顺和之，阴顺和之则阴阳和平而同归善道，非以干阳特为热也。且夫子云：干为天、为圆、为君、为父、为玉、为金、为寒、为冰，然则干之纯阳。岂谓热耶？此亦非特取寒冰为阳，是取寒冰之劲健、整肃、清刚为干健之象耳。夫寒热之卦，坎为中男，乃少阳之卦，即寒冰也；离为中女，乃少阴之卦，即火热也。坎离水火为夫妇，而易以阳刚坎水寒者为夫，而阴柔离火热者为妇，亦非以热为阳刚，而寒为阴柔也。故易言阴阳者，但以明其物象，而非《素问》论病寒热阴阳之气也。设云干为寒者，本非取干阳为寒，但取寒之劲栗清整，像干之道也。俗又妄言人生则身温，而死则身冷，及病虽身热未至于死，将死者必热反变寒而后死也。因云阳则生，阴则死。以此专欲养于阳热，殊不知一身之内，寒、暑、燥、湿、风、火，六气浑而为一，雨停则和平，一兴一衰，病以生也。夫和平之常者，温凉得所适当，其阳和之气，如俗云人体温和是也。然冬寒而人腠理闭密，则身当温和；夏热则腠理开通，而多汗出，则身当微凉；相反者病，过与不及亦病。其中脏腑阴分以为根本，则固守阳和之气，但当温和乃为和平。唯脏腑之气，各随五行休囚旺相死之时位，而微有虚实不一也，此之虚实乃自然之道，而不为病者。然冬肾水阴至而寒，复以天气寒则腠理闭密，而阳气收藏固守于内，则适当其平，而以能内外之寒。夏心火阳旺而热，复以天气热则肤腠开泄，而阳热散越于外，适当其平，而以能内外之热。万物皆然。此阴阳否泰大道造化之理，盖莫大乎此也。然虽秋冬痞闭，此以其肺肾阴王而得其所，故康强省病，而病亦轻微也；春夏开泰，以其肝心阳王，故 （音区）弱多病，而病热怫郁，则阳气散越，故病甚而多死亡。及夫地理方位高下，四时寒热温凉，安危寿夭病同。故经曰：阴精所奉人多寿，阳精所奉其人夭。又《仙经·西山记》言：平人四时尝有唏，谓三焦相火无不足；八节不得吹，谓肾脏阴难得实。然则岂可不明阴阳虚实，但欲养于阳热耶。凡病致死者，阳和气既不存，则止为阴湿形体而已，非冷何哉。俗未知热甚则热蓄于内，而阳热不能营运于四肢、身表，故四肢逆冷，以致身冷、脉细而微则死；蓄热甚者，气血不通而身面俱青，此则蓄热之深也。所以仲景言伤寒热极失下则厥，厥深者，热亦深；而厥微者，热亦微。如此则热极而死者，莫不身冷、脉微，而以致于绝也。俗未明其然，直反妄曰阳在则生，阳去则死，又曰阳热变为阴寒则死，因以但欲养其阳热，而反致残阴暴绝，则阳气后竭而死不为少也。俗医未深明造化，又以妄为伤寒得之势恶，阳势暴甚而便蓄热以深，身冷厥逆，手足无复温和者，直以为寒极而为阴厥，以对阳厥；及表里热势俱甚，而不蓄热于内者以为阳毒，以配阴毒，分为寒热阴阳之异证。曾不知伤寒汗病，便是热病，实无阴毒、阴厥者也。呜呼！病本热甚，热蕴于里，则阳气陷下，以致厥逆身冷或青，而脉微，乃妄以寒极而内外急救其阳，而反招其暴害，因以妄言必死之证。间或强实之人，素本不衰，及热郁怫结，况衰微者，偶中辛甘热药发散，而腠理气通，怫热以随汗泄而愈者，遂以为必死之病而救之以活，反恨往之死者，救助其阳之不及，因以互相议论。但见蓄热内结厥逆者，或未厥者，早以温之，无用寒凉，恐成阴毒、阴证而死。俗医治伤寒，误人多者，无过于此。后学之士，但以《素问》运气自然造化之理，原其标本，则明可见焉。且以根据法救人，慎勿惑于众人之言。故经曰：谨熟阴阳，无与众谋。又曰：知逆与从，正行无问，此其道也。

　　或两感势甚者，通宜解毒加大承气汤下之。热不退者，宜再下之。然虽古人皆云，三下之热未退即死矣。亦有按法以下四、五次，利一、二行热方退而得活者，免致不下退其热而必死也。下后热稍退而未愈者，黄连解毒汤调之。或微热未除者，凉膈散调之。或失下热极，以致身冷、脉微，而昏冒将死者，急下之，则残阴暴绝而死，盖阳气后竭而然也，不下亦死，宜凉膈散或黄连解毒汤养阴退阳，蓄热渐以宣散，则心胸复暖，脉渐以生。至于脉复而有力，方可以三一承气汤下之，或解毒加大承气汤尤良。下后微热不解，凉膈散调之。

　　愈后常宜服愈热之药，忌发热诸物。

　　卷中　伤寒总评

　　伤寒表证

　　夫伤寒之候，头项痛，腰脊强，身体拘急，表热恶寒，不烦躁，无自汗；或头、面、目痛，肌热，鼻干；或胸满而喘，手足指末微厥，脉浮数而紧者，邪热在表，皆麻黄汤发汗之证也，或天水散之类甚佳。无使药不中效而益加害也。

　　益元散

　　（一名天水散，一名太白散）治身热、呕吐、泄泻、肠 、下痢赤白；治淋闭、癃闭疼痛、利小腑，偏主石淋，荡胸中积聚寒热，大益精气，通九窍、六腑津液，去留结，消蓄水，止渴利中，除烦热、心燥，治腹胀痛闷，补益五脏，大养脾肾之气（此肾水之脏，非胃土之腑也），理内伤、阴痿，安魂定魄，补五劳七伤，一切虚损。主痫螈、惊悸、健忘，止烦满、短气、脏伤咳嗽，疗饮食不下，肌肉疼痛。治口疮、牙齿疳蚀，明耳目，壮筋骨，通经脉，和气血，消水谷，保真元，解百药、酒、食邪热毒，耐劳役、饥渴、寒热，辟中外诸邪所伤，久服强志、轻身、驻颜、益寿，及解中暑、伤寒、疫疠、饥饱劳损、忧愁思虑、恚怒惊恐、传染、并汗后遗热、劳复诸疾，兼解两感伤寒，能遍身结滞宣通，和气而愈；及妇人下乳、催生，并产后损液血虚，阴虚热甚，一切诸证，并宜服之。

　　兼愈吹乳、乳发或已觉吹乳，乳痈频服即愈。乃神验之仙药也。

　　石淋：服金石热药，结为砂石，自小便中出，痛不可忍。

　　卷中　伤寒总评

　　伤风表证

　　（一曰中风）

　　夫伤风之候，头痛项强，股节烦疼，或目疼、肌热、干呕、鼻鸣、手足温、自汗出、恶风寒，脉阳浮而缓，阴浮而弱也（关前曰阳，关后曰阴）。此为邪热在表，皆桂枝汤解肌之证也。或汗出憎风而加项背强痛者，宜桂枝汤加葛根汤也；反无汗者宜葛根汤也。虽已服桂枝，反烦不解而无里证者，先刺风池、风府，却与服之。或服桂枝大汗出，脉浮而洪大，再宜服之。发汗后半日许，复热烦，脉浮数者，再宜桂枝汤也。当汗而反下之，不成结胸而但下利，清谷不化，表证尚在者，表热里寒也，此言承气寒药下之者也，或误用巴豆热药下之，而协热利不止者，或表里皆热，自利或呕者，皆宜五苓散止利兼解表也。

　　急以四逆汤温里；利止里和，急以桂枝汤解表。

　　或表热里和，下利同法。

　　或阳明病，脉浮迟、汗出、微恶寒。或太阴病，腹满而脉浮者，并宜桂枝汤也。

　　脉反沉实者，大承气汤下之。

　　或下之早，而心下痞，汗出、恶寒、脉浮者，表未解也。先桂枝汤以解表，已而以下血也。

　　宜桃仁承气汤，或抵当丸攻之。

　　卷中　伤寒总评

　　俱中风寒

　　头项痛、肢疼、手足温，中风也。反无汗、恶寒、脉浮紧者，伤寒也。或头项痛、腰脊强、身拘急、指末微厥、不自汗，为伤寒也。反烦躁而脉缓者，为伤风也。风则伤卫，而寒则伤荣。

　　万物必以阴求阳、阳求阴，阴阳相应，则为和平。故荣者阴气也，寒加之则伤耳。故又曰寒伤血，血亦阴也。卫阳气也，风亦阳也，故风加之则伤耳。故曰热伤气，气为阳也。经言阴寒主于闭藏，而阳热主于开泄。故寒伤荣，则腠理闭密，拂热内作，燥热而无汗，故脉数浮而紧也；风伤卫，则腠理开泄而自汗也，故脉浮而缓；以邪热泄越，故脉不能实；阳明主于肌肉，故自汗多而脉反迟也。热乃阳中之至阳，故伤热气则大汗自出，病虽为热，脉不能实而虚弱也。然拂热痞闭无汗者故当病也，其汗泄通泰而亦病者，盖泰极则否也。夫人气和而为汗，如天地气和而为雨，过多则涝，久不雨则旱，有无多少贵乎应时，兴衰失常则灾害至矣。万事皆然。

　　荣卫俱伤，则表里热甚也，宜大青龙汤。

　　小青龙汤

　　 治伤寒表未罢，心下有水气。

　　表虽未罢，而已有热入于里，怫郁于胃，则饮食水液不能传化宣行，蓄积不散而为此，非里热大实，烦渴引饮过多，停积而为病者。

　　干呕发热而咳，或渴、或利、或噎、或小便不利，少腹满，或喘者。

　　水不能浸润宣散，滋润肠胃脏腑，故热而渴，或噎、或喘、或小便不利、少腹满而喘也；水液不能宣行，则湿热盛于肠胃，故或利也。

　　小柴胡汤

　　 治伤寒中风，其病半在表、半在里（脉在肌肉不沉不浮），筋脉拘急。

　　身体疼痛，寒热往来（恶寒为表热，发热为里热）。寒热往来者，邪热半在表、半在里也，进退不已，而言无常也。

　　或呕、或咳，胸胁痞满硬痛，下之前后，无问日数及汗后余热不解，或无问伤寒、杂病、蒸热作发并两感，可和解者，并宜服之。

　　凉膈散

　　（一名连翘饮子）治伤寒表不解，半入于里，下证未全，或复未愈者；或燥热怫结于内，而烦心懊 不得眠者；及无问伤寒、杂病、大人、小儿、脏腑积热、烦躁多渴、面热、头昏、唇焦、咽躁、舌肿、喉痹、目赤、鼻衄，颔颊结硬、口舌生疮、痰实不利、咳唾稠粘、睡卧不安、谵语狂妄、肠胃湿燥、便尿闷结、一切风热壅滞、风眩、疮癣及伤寒阳明胃热发斑、下证未全者；或误服暖药过多，为诸热证，并酒甚热毒，兼小儿 疹、痘疮未出及惊风积热、伤寒不能辨别者；或热甚痘疮已出未快者，或热极黑陷将死者。

　　小儿疹痘未出，误以热药发汗，致使阳热转甚，则重密出不快，多致黑陷而死。因以世俗多疹不敢服药，以误小儿诸病多矣。亦不知古人所留凉泻之药，通治风、惊、积热、伤寒热病，纵误是疮，亦使热势稍退，而稀少出快，早得痊安也。若用此最为妙也。

　　阎孝忠集《小儿方论》未达钱氏本意，不明造化之理，反妄言疹病黑陷为寒，及曰凡 疹始终不可服凉泻之药。后人因之反致热甚黑陷而死者不可胜计也。阎公岂不详自所编钱氏方治 疹黑陷用牛李膏及百祥丸，凡寒药下之而多得痊愈者，而不救则必死。然则痘疹为热病岂不明哉。况经曰：诸痛痒疮疡皆属于心。及夫 疮黑陷，无不腹满喘喝（嘶声）而小便赤涩不通，岂不是热极乎。况 疹本因热而生，病势转甚也，岂能反为寒者也。

　　并两感诸证（三阴三阳双传诸证），并宜服之。或伤寒热极将死，阴气衰残则不宜下，下之则阴气暴绝，阳气后竭而死矣。惟宜养阴退阳，以至脉复而有力，而后以三一承气汤微下之。下后未愈者，更以凉膈散调之，虽愈后犹宜少少服之，庶邪热不致再作也。

　　白虎汤治伤风自汗，桂枝证表未解，半入里，可以和解者。

　　脉在肌肉而不可下者也。

　　或中暑自汗脉虚弱者。

　　热伤气而反自汗大出，故脉不能自实而反虚弱。

　　或伤寒自汗，脉滑数而实，表里俱热。

　　脉沉浮皆得有力而数，身热、头痛、烦渴、腹满、小便赤黄也。或三阳合病（言太阳、少阳、阳明合受其为病之热气），腹满、身重，难以转侧，口燥、面垢、谵语、遗尿。

　　如误发汗则谵语益甚，下之则便额上出汗，后必发黄。

　　或厥逆自汗者，是谓热越（言自汗散越也）。如或里热而脉厥者；或下证未全者；兼和解两感伤寒。此方最解头痛，并止自汗，无问中暑、伤寒、风热杂病，及传染时疫，本非外伤风寒，脉便不浮，而自汗、头痛，欲作汗病者，并宜服之。

　　无问四时，但随证而用之。他药仿此。

　　五苓散

　　 治中暑，并伤寒大发汗后，胃中干，烦躁不得眠，脉浮，小便不利，后热烦渴及表里俱热，饮水反吐（名曰水逆），或攻痞不解，或口干烦渴，小便不利，或痞尚在而利不止者，或当汗而反下之，利遂不止，脉浮表不解，自利或小便不利者。

　　凡用五苓散，证无问脉之沉浮。

　　或一切留饮不散，以此散水止渴，并解两感，太阳、少阴俱病。

　　经言六经病证者是也。

　　或一切吐泻霍乱（无问寒热），及小儿泻惊风（无问急慢），皆宜服之。

　　桂苓甘露散

　　（一名桂苓白术散）治伤寒中风，冒暑饮食，内外一切所伤，传受湿热内甚，或头痛、口干，或吐泻、烦渴，或小便赤涩、大便急痛，或泻利间作，并一切湿热，霍乱吐泻，转筋急痛，腹满痛闷，或中外诸邪所伤而并吐泻者，湿热之时尤宜服之。

　　并治小儿惊风。

　　白术散

　　 治伤寒杂病，一切吐泻、烦渴、霍乱、虚损及气弱久虚，保养衰老兼治酒膈呕哕。

　　四逆汤

　　 治伤寒，表热未入于误以寒药下之太早，其表热本未入，因而里寒，下利不止，或表热里寒，自利不止者，急以四逆温里。

　　脉浮不渴，小便清白不温，完谷不化者是也。或辨便、溺之色者，须更审其饮食万物之色也。

　　或下后协热利不止者，咽干烦渴也，谨不宜温也，宜五苓之类散其湿热也。惟里寒者可以温之，止其寒泻。

　　利止里和，表证尚在者，急以桂枝汤解表也。或杂病寒饮呕吐者，或寒湿泄泻者。

　　然虽杂病，若湿热吐泻者，不宜此方。虽亦有湿热痞闭之微者，误中辛热开发而效，甚者强劫不开，则怫热病转加也。惟里寒可通用四逆汤也。

　　茯苓半夏汤

　　 治伤寒杂病，一切呕吐或喘咳、头痛者。

　　半夏橘皮汤

　　 治伤寒杂病，呕哕风眩，痰逆咳喘，头痛并风热反胃吐食诸证。

　　黄连解毒汤

　　 治伤寒杂病，并酒燥热毒，烦闷干呕，口燥呻吟，错语，不得眠，凡一切大热狂躁喘满及阴厥极甚，蓄热内深，俗妄传为阴毒者（见前辨）；表热太甚，头项、肢体痛不可忍，脉洪躁，里有微热不可汗者；或湿热内甚，或欲作痢者。

　　大便溏数而少腹急痛，小便赤或涩者，必欲作痢也。

　　或已利，热势甚者（并服本方）；及下之前后，寒凉诸药不能退其热势之甚者。两感诸证同法。

　　两感者：一日，太阳与少阴俱病，则头痛、口干而烦满；二日阳明与太阴俱病，则耳聋、囊缩而厥，通宜此方以退表里诸热。朱氏不明此皆热证，妄言前三日真为病寒，以四逆汤急温里，而后以桂枝汤急解表，大误人也。

　　此二方皆不可用，但随表与里，热势微，甚以退其热，使无致热极而死者是也。若势甚宜下者，加大承气汤下之。及夫经言，此三日传受，亦大略之法也。大抵宜随证以施治，亦不必拘也。

　　或势甚欲下，虑不能退其热者，加大承气汤下之。或热结极深，而诸药数下，毕竟不能利，不救必死者，此法更下甘逐末一钱以下之（吐利同效）。或但自热结胸中，心胸高起，腹虽不满，而但喘急、闷结、谵妄、昏冒，关脉沉数而紧者，尤宜此法急以下之。

　　卷中　伤寒总评

　　吐愈佳

　　瓜蒂散 治表证罢，邪热入里，结于胸中，烦满而饥不能食，微厥而脉乍紧者，宜以吐之。

　　卷中　伤寒总评

　　诸可下证

　　大柴胡汤

　　 诸服小柴胡汤证后，病不解，表里热势更甚而心下急郁微烦，或发热汗出不解，下心痞硬，呕吐下利（以上属太阳）；或阳明病，多汗；或少阴病，下利清水，心下痛而口干；或太阴病，腹满而痛；或无表里证，但发热七、八日，虽脉浮而数，或脉在肌肉，实数而滑者；及两感诸证，可微下者，双除表里三热者，并宜此剂。

　　大承气汤

　　 治大、小二柴胡证后，表里俱热，病势更甚者；或阳明脉迟、汗出、不恶寒。

　　阳明主肌肉，热甚，自汗多，故脉不能数而反迟也。里热更甚，故不恶寒而反恶热也。

　　身重短气，腹满而喘，有时潮热，恶寒为表热，当汗而不可下；发热为里热，当下而不可汗。

　　或手足心 然汗出者。（ ，阻立切，和也。）

　　今言，唯手心足心气似和，然而汗出也。

　　此大便已硬也；或吐下后不解，不大便五、六日至十余日，日晡潮热，不恶寒，独语如见鬼状，剧者发则不识人，循衣摸床，惕然而安，微喘，此阳明里热极甚也。

　　足阳明胃经外为肌肉十二经之长；内为五脏之本，六腑之大源。故阳明胃病虽为腑病，其脉沉数而实者，皆当下之也。然肠胃热甚则大便自黄赤变褐以至于黑者，难治也。

　　凡潮热谵语，不能食者，肠中已有燥粪，能食者但硬耳。旧云胸中有燥粪，是寄手阳明证在足阳明也。

　　燥粪实非在于胸耳。

　　或阳明病，下之后，心胸燥热而懊 烦躁者（亡液故也）；或烦热，汗出则解，复如疟状，日晡发热而脉沉实者，宜以下也。

　　脉浮虚者，桂枝汤主之。

　　或六、七日不大便，目不了了，睛不和，无表里证，大便难，身微热者；或小便不利，大便乍难乍易，时发微热，喘冒不能卧者，有燥粪也；或三部脉皆平，心下硬；或脉大而紧者；或下利、脉滑而数者；或下利，脉迟而滑者。

　　迟由热泄不止而致之，实非寒也。

　　或少阳病，二、三日，口燥咽干者；或自利清水，色纯青，心下痞痛，口燥者。

　　皆湿相搏于肠胃之内而或下利也。然热则郁结，湿则痞闭，故水液不结及浸润于外，则肠胃之外，燥热太甚，而烦渴不止，肠胃之内湿热泻也，本因热郁而留饮以成湿也。

　　或诸腹满实痛，烦渴谵妄，脉实数而沉者，无问日数，并宜大承气下之。或里热燥甚，肠胃怫郁，留饮不散，烦渴不止，胸腹高起痛不可忍，但呕冷液，大渴反不能饮饮亦不能止其渴，喘急闷乱但欲死者，热服下咽立止其渴有若无病之人，须臾大汗而愈，至此往往多未利而汗出，亦有药力但随汗之宣通，则不利而愈者也。

　　小承气汤

　　 治伤寒日深，恐有燥屎，欲知之法，少服小承气汤，腹中转矢气（谓动转失泄之气也），有燥屎也，乃可攻之；不转矢气者，必初硬后溏，未可攻之，攻之则腹满不能食也。欲饮水而哕，其后发热者，大便复硬而少也，宜小承气和之。若腹大满不通与小承气汤微和胃气，勿大泄也。或阳明多汗，津液外出，肠胃燥热，大便必硬而谵语也。或谵语、脉滑疾，或发汗、吐、下后，微烦，小便、大便因硬者；或下利谵语者，多复有燥屎也，通宜小承气汤下之。或得病二、三日，脉弱，无太阳柴胡证，烦躁，心下硬，至四、五日，虽能食，少少与小承气汤和之，令小安。

　　调胃承气汤

　　 治诸发汗、和解、吐后，不恶寒，但发热而或蒸蒸然者；或日深，心下温温欲吐而胸中满痛，大便反溏，腹微满，郁郁微烦，先此时，自极吐下者（先，苏佃切）。

　　先此时者，先此时之前，已曾自极吐、下而复此证也。

　　或日深，里热、谵语，法当承气下之。误以银粉、巴豆燥热大毒丸药下之，以致真阴损虚，则邪热转甚（甚者为邪，衰者为正），因而协热下利不止，脉反调和也（协，胡劫切，和也，合也）。

　　今言病本为热，而又与辛热大毒丸药下之，则两热协和相合而热甚，下利不止也。下利脉当微厥，而其热药攻之，故脉反适当其调和也。言有热，利不止而脉反平，或滑、实、大而紧者也。

　　及或表病里和，而下之太早，表热乘虚入里，而或不成结胸，但为热利不止，心下满硬或痛，烦渴咽干，脉滑数而或实者，或诸腹满实痛者，或烦渴谵妄者，小便赤涩，大便或硬，或热泄，脉滑实而紧甚也，并宜调胃承气汤下之。

　　三一承气汤

　　 通治大、小、调胃，三承气汤证。

　　大法表证罢，热传于里则宜下之，热除即愈，宜调胃承气也；此失下，热极则危而死矣。表病里和，则当汗之，热泄身凉即愈；若反下之，则表热乘虚入里而成结胸之类诸病也。或表热半传于里，半尚在表，则不可汗、下，宜小柴胡之类和解之也。或表里两证热势俱甚，而和解不能已者，虽邪热半在里、半在表，法当寒热往来，以其表里热势俱甚，故亦不恶寒而俱恶热也，宜大柴胡汤微下之，通除表里之热也。或误用调胃承气，则只能攻里不能除其表热；或用小承气，多攻里、少除表，则表热乘虚入里，皆能为害也。其大柴胡证，势更甚者，宜大承气下之。设未全愈，而或有表之微浅邪热入之于里，以其浓朴、枳实之类，善开结滞，而不能成其结胸之类诸病也。故《活人书》言：攻里之药，调胃承气最紧，小承气次之，大承气又次之，大柴胡最缓慢。故表证未罢而为里热已甚，须可缓下者，先大柴胡，次大承气，亦可通也。若论善开郁结，怫热峻疾得利，而效至大，设未痊除而亦难再郁结者，大承气也。故《活人书》复言大承气最紧，小承气次之，调胃承气又次之，大柴胡最慢也。是以可急下之者，宜大承气也，故虽大柴亦可通用，而复无急下之证也。或可微下及微和胃气者，小承气汤、调胃承气为后、先之次。由是观之，而缓下、急下，善开发而难郁结，可通用者，大承气汤最为妙也。故今加甘草名曰三一承气汤，通治三承气汤证于效甚速而无加害也。然以其甘草味能缓其急结，温中润燥而又善以和合诸药而能成功，故《本草》云国老子也。是以大承气汤得其甘草则尤妙也。然此一方，是三承气等汤也。

　　或无问伤寒、杂病、内外一切所伤，日数远近，但以腹满、咽干、烦渴、谵妄、心下按之硬痛，或热甚喘咳、闷乱、惊悸、癫狂、目疾、口疮、舌肿、喉痹、痈肿、疮疡，或伤寒、阳明胸热、发斑、脉沉，须可下者；及小儿惊风、热极潮搐，涎喘、昏塞，并斑疹。痘疮、热极黑陷、小便不通、腹满喘急、将欲死者，或斑疹后热毒不退，久不作痂者（痂，音茄，疮痂也），或作斑痈、疮癣，久不已者；或怫热内成 癖坚积，腹满而喘，黄瘦潮热，惊风热积，及大人小儿久新疟疾，暴卒心痛，风痰酒膈，肠垢积滞，久壅风暴，伤酒食，烦心闷乱，脉数沉实，或肾水阴虚，阳热暴甚，而僵仆卒中，或一切暴喑不语，失喑；或蓄热内甚，阳厥极深，脉反沉细而欲绝者；或表之冲和正气与邪气并之于里，则里热亢甚而阳极似阴，反为寒战，脉微欲绝者；或风热燥甚，客于下焦而大、小便涩滞或不通者；风木能胜湿土，火热能耗水液，因而成燥。燥则紧敛、坚结、滞不通，故风热燥甚于下焦，则燥粪结硬，腹又紧敛者，其燥粪不能相离，并膀胱燥郁不能渗泄，故不通也。慎不可用银粉、巴豆大毒燥热丸药下之，反生燥热而耗其阴液也。故伤寒下热，古皆禁之。最宜三一承气汤兼用下取法。

　　或产妇胎死不下者；风热燥湿紧敛，则产户不得自然开通也。其证逆，脉弦数而涩，面赤，或青，或变五色，腹满急痛，喘闭，胎已不动者，是也。手足温而脉滑者止为难产，但宜滑胎催生，慎不可下也。

　　及两感，表里热甚，欲可下者，并宜三一承气（大承气加甘草是也）。或下食积及急攻结滞者，调下轻粉一字。滞下、目疾、口疮、咽喉疮疡，斑疹，加凉膈散。下死胎加益元散。

　　十枣汤

　　 治太阳中风，下痢呕逆，表证罢，干呕短气，不恶寒， 汗出，发作有时，头痛、心下痞、硬满，引胁下痛者，兼下水肿、腹胀，并酒积、食积一切肠垢积滞、癖坚积，或蓄热心腹暴痛，或疟气久不已者，或表之正气与邪热并甚于里，热极似阴而反寒战，表气入里而阳厥极深，故脉微而欲绝也。并风热燥甚，结于下焦，大便不通，或实热腰痛者，及小儿热结，乳癖积热作发，惊风潮搐，斑疹热毒不能了绝者，宜以下之。

　　卷中　伤寒总评

　　诸可下证

　　（瘀，于预切，积也。又音于）

　　桃仁承气汤

　　 治太阳病不解，而循经热结在膀胱，其人如狂，血自下者愈。

　　表不解者，先以桂枝汤解表，已而，但小腹急结者乃以下之（或言少腹者误也，脐上为腹，腹下为小腹，小腹两旁，谓之少腹，凡下皆作小腹也）。

　　抵当丸

　　 治伤寒里热，少腹满，当小便不利，今反利者，有蓄血也，宜以下之。

　　抵当汤

　　 治太阳日深，表证仍在，循经而热蓄下焦，脉微而沉，不结胸而发狂者，热在下焦，少腹当硬满，小便自利也，血下乃愈，宜以攻之。或太阳病，身黄，脉沉者，循经而蓄热下焦也，少腹硬，小便不利，为无血，小便自利，如狂者，瘀血证也。或阳明蓄热内甚而喜忘（喜，许记切），或狂，大便虽硬而反易不难也，其色黑者，有蓄血也。或无表里证，但发热日深，脉虽浮者，亦可下之。或已下后，脉数、胸热、消谷善饥，数日不大便者，有瘀血也，并宜抵当汤下之。

　　卷中　伤寒总评

　　发黄

　　茵陈汤

　　 治阳明里热极甚，烦渴，热郁留饮不散，以致湿热相搏而身体发黄。

　　或言寒热相搏而发黄者，误也。则如万物湿热甚，则自生黄色苔也。或本伤寒热极失下，或误汗之、温之、灸之、熨之，或误服银粉、巴豆大毒热药下之，反以亡液损其阴气，邪热转甚；或下之太早，热入里，不成结胸，但以发黄者；或失寒凉调治，或热势本恶，虽按法治之，而不能退其热势之甚者，或下后，热势不退，皆能发于黄也。大抵本因热郁极甚，留饮不散，湿热相搏而黄也。

　　其候但头汗出，身无汗，剂颈而还，小便不利，渴饮水浆者，身必发黄也。

　　怫热在表，燥而无汗，湿热在里，气甚不能散越于外，则湿热之气郁甚而上行，以至头面阳极之分，则湿热蒸为微汗，而颈下无汗。然湿热不能自然宣通散越于周身，故湿热郁之极甚，而面目、遍身发黄也。故白虎汤证，遍身自汗出者，仲景谓之散越，不发于黄也。小便不利者，湿热发黄之证也。或小便自利，或狂，或大便黑者，瘀血证也。发黄亦有谵妄者，本所不言，以黄证未明，故不须言也。

　　宜茵陈汤调下五苓散以利小便，退其湿热也。已黄者，茵陈汤利大、小便也。

　　卷中　伤寒总评

　　结胸

　　汗下之后，不大便五、六日，舌干而渴，日晡小有潮热，从心至少腹硬满而痛，不可近，脉尚沉、紧、滑、数，或但关脉沉紧者，通宜大陷胸汤或凡下之。或脉浮者，表未罢也，不可下之（下之死），宜小陷胸汤及小柴胡之类和解，罢者，方可下之。或结胸，虽脉浮而里热势恶，须可下者，宜三一承气汤，一服分作三次，约三时许服讫，得利甚良，虽未利，稍减，脉必渐沉。病微者，只用三一承气汤半服，按而下之。里热甚者，以大陷胸汤大半服而下之。

　　谓有前药之力也。然虽二方中甘遂反甘草，或势恶者故意以甘草击甘遂，使开发峻疾而为效速矣。故《世方》及《活人书》双圆子，亦直用甘草、甘遂也。

　　或但结胸，别无大段热证，但头微汗出，脉沉潜者，水结胸也，通宜大陷胸汤。小结胸者，心下按之而痛，脉浮而滑，别无大段热证也。

　　此亦下之早而热结心胸也。但以热微于大架构，而甚于痞，但热之微，甚也。俗未明之，又以妄谓，但结胸无大热，证为寒实结胸。殊不知《素问》明言热病而实非寒也。及夫脏结、阴结、阳结者，经以热结于腑，而腑为阳，是名阳结；热结于脏，而脏为阴，是名阴结，一名脏结也。然热结于腑则微而浅，故病厥微而易治；热结于脏则深，而当病甚，故厥深而难治矣。

　　或脏结蓄热极深，而至身冷、脉微而欲绝者，表之热证反不见也。俗未知本热极而致，反言阴寒脏结，本亦病热极，俗又妄加热药，反绝残阴而暴死，十无一生，因以世传脏结便为死病也。若以《素问》六气脉证标本验之，则明可见其热证也。留饮不散而成头汗，而脉沉潜反附于骨者，积饮以成水结胸。

　　及水结胸者，通宜小陷胸汤也。

　　卷中　伤寒总评

　　痞

　　伤寒，表里俱热，下证未全，法当和解。误下之早，则成痞。心下痞满而不痛，按之软虚也。

　　然须里之阴分已受热入而为病，是谓病发于阴也。或热微下证未全，则不任转泻。误下之早，则里之微热除去之，外反为热入所损，虚而表热，故虚入里虽不能成结胸，亦作痞也。俗医妄谓阴寒之作发，下之早而成痞者，误也。然病既已为阴寒，何得更言发于阴也。

　　故此之邪热，病之表于阳分，而里和未有邪热，反以下之太早，则里乃极虚，而表之全热，大入于里，此失之至大，故成结胸，而病热势恶也。痞则误之小，故为热势轻微也。小结胸者，微于大结胸，而甚于痞也。但分误之大、小，热之微、甚，非谓痞为寒也。故仲景本攻痞，多用大黄、黄连、黄芩寒药耳。后或以加附子、干姜之类者，是以辛热佐其寒药，欲令开发痞之怫热结滞也，非攻寒耳。故攻痞下开者，后当陷胸汤寒药下其热也。或当用大柴胡、大承气双下表里，则表热入里，而亦成痞也。

　　或无问可下、不可下，而误用银粉、巴豆燥热大毒丸药下之，反以损阴亡液，以使怫热太甚，亦或成痞。或为诸热变证，各以本论详之。

　　痞脉浮而尚恶寒者，表未解也，当先桂枝汤解表已，而后攻痞也，故只服五苓散便双散表里，甚良。或痞，恶寒而汗出者；或痞而烦渴，小便不利者；或痞而留饮，湿热下痢者；或已成痞，而因药利尚不止，以其痞满，误更下之，其痞转甚，呕哕下利，心烦躁者，无问痞脉沉浮，并宜煎生姜汤（生姜一味），调下五苓散，每服四、五钱，频服。或痞不已，则后亦实热烦满，或谵妄，脉沉，无他证者，宜大黄黄连泻心汤。或用前方小陷胸亦得。

　　卷中　伤寒总评

　　懊

　　懊 者，烦心、热燥、闷乱不宁也，甚者似中巴豆、草乌头之类毒药之状也。

　　栀子汤

　　 治懊 、烦心、反复颠倒、不得眠者；燥热怫郁于内，而气不能宣通也。经曰：血气者，人之神，由荣卫血气营运，则神在乎其中也。然神行于表则荣卫流注于经，谓之行阳，令人寤，犹天之日出为昼也。神行于里，则五脏相生而顺传，谓之行阴，令人寐。故神识外无所用而惑，神迷于内，则复为梦也，犹日入于夜。其夫燥金主涩，而湿土主滑，夫燥湿之体，必先因之于彼气而后为其兼化也，犹先大凉而物后燥，及风胜，湿热耗其液而成燥体，及热太甚，则万物湿润而出液者也。由是表热无燥者，气血营运通利，而成癫狂走呼而力大者也。燥热病于外者，气血壅滞，则痿弱而无力也。故病内热而无燥者，津液润泽，气血滑利，则昏冒多睡也。如洗心散寒药，言治多睡是也。故小儿昼精健，夜安寝，由血液不衰也。夫燥病于内者，气血涩滞，则懊 烦心不得眠也。夫伤寒之燥热者，因于大发吐下，或呕吐泻痢，自汗过多，或阳热太甚，损阴耗液，亡液则血衰而成燥热也。或炙熨、炙烙，或误服热剂，或误因银粉、巴豆燥热大毒丸药下之，反损阴亡液，血衰则燥热太甚，多为此误。经曰：目得血而能视，耳得血而能听，手指得血而能操，掌得血而能握，足得血而能步，脏得血而能液，腑得血而能气。然则一身之至贵者莫过于血，故阳热虽甚而血液不衰，则荣卫通利而为病微。

　　血液既衰以伐，燥热怫郁则甚也。且如酒热方甚，而血液未衰，则气血宣通而和畅；因其酒热损阴亡液，以致血衰而酒渐以散之，燥热怫郁而烦渴，病于酒也。而再饮后得平者，气液宣行而燥热怫郁后得散也。或不受，复者，酒毒已甚，燥热不能散也。亦犹世俗妄意以分阳毒微于阴毒者，是谓内外燥热太甚，而血液不衰，则气血营运之太甚，而为病者，犹泰极失常，以为阳毒也。以血液衰竭，燥热太甚，蓄之于内，则阳气不能营运于表，故遍身青冷、厥逆，病危极将死者，妄谓寒极阴毒也，因以中外急救其阳，而反招暴祸。倘或病热尚微，而误中《素问》言辛热开发强劫之效，因以妄矜己能，以谓阴毒必死之证，救之以活，致使世俗愈感而惟恨救之不及，误人多矣。殊不知，但以退热、润燥、散结，则气液宣行而愈也。故经曰：肾苦燥，急食辛以温之。开腠理，致津液，通气脉也。然气通和即津液宣行也（故经曰：气和而生津液相盛而神自生）。

　　或胸满结滞，或头微汗出，剧烦者，栀子汤主之。或少气者，加甘草一钱，或加呕者，及初误以丸药下之者，加生姜半两。凡懊 虚烦者，皆用凉膈散甚佳，及宜汤濯手足，使心胸结热宣散而已。

　　栀子浓朴汤

　　 治心烦、腹满、坐卧不安。

　　卷下

　　诸证药石分剂

　　麻黄散

　　麻黄（一两半去节，汤泡去黄汁，焙干。秤。） 桂枝（一两削去皴皮。官桂是也。） 甘草（半两炙） 杏仁（二十粒，汤浸去皮、尖、双仁者。下并同法。）

　　上锉如麻豆大，每服五钱匕。（匕：匙也，谓钱作匙抄也。）水一盏半，煎至八分，滤去滓，温服。（滓：阻史切，淀也，HT 也。）衣覆以取微汗。或温病身烦痛，小便自利者，加白术四分微汗之。（每一分二钱半也。）

　　益元散

　　（一名天水散、一名太白散）

　　滑石（六两白腻好者） 甘草（一两）

　　上为细末，每服三钱，蜜少许，温水调下，或无蜜亦可，每日三服，或欲冷冻饮料者，新井泉调下亦得。解利发汗，煎葱白、豆豉汤下。每服水一盏，葱白五寸，豆豉五十粒，煮取汁七分调，并三、四服以效为度。此药是寒凉解散热郁，设病甚不解，多服无害，但有益耳。本世传名太白散，俗恶性寒，葱易得之贱物，而又不明《素问》造化之理，故不取，本草神验之言，而多不用焉。若以随证验之，乃凡人之仙药也，何可缺欤。夫伤寒当汗则不可下，当下则不可汗，且如误服此药，则汗自不出，而里热亦不获效，亦有里热便得宣通而愈者也。或半在表、半在里，可和解而不可吐。下、发汗者，若服此药多愈，或不愈亦小减，加凉膈散和解尤佳。或自当汗解者，更加苍术粗末三钱，同葱、豉煎汤调服尤良。

　　或孕妇不宜滑石、麻黄、桂枝辈发汗，即用甘草一两、苍术二两同为粗末，每服四钱，水一盏，葱白五寸、豉五十粒，同煎至六分，滤去滓，热服。并二、三服取微汗，是名逼毒散，非孕妇亦可服。或太白散、加麻黄二两去节，如法煎服，世云神白散。或逼毒散加麻黄与苍术等分，去节。济众云青龙散。或青龙散更加滑石末与苍术二倍，是为发汗之妙药，名曰大逼毒散。此方唯正可汗者即用，误服之则转加热也。或解利两感，煎凉膈调下益元散四钱。

　　或下乳，用猪肉、面羹、粥、饮、汤之类调下四钱，不拘时候，日三服，及宜食肉、面、羹、粥。

　　催产，温香油浆调下五钱，并二、三服，以产为度。或死胎不下者，煎三一承气汤一服，调下益元散五钱，须臾，更频用油浆调益元散温服，前后俱下，而胎下可活产母也。凡难产或死胎不下，皆由风热燥涩，紧敛结滞而不能舒缓，故产户不得自然开通也。此药力至，则结滞顿开而产矣，后慎不可温补而反生燥热也。俗未知产后亡液损血，疼痛怖惧，以致神狂气乱，则阴气损虚，邪热太甚而为诸热证。由不读《素问》，不知造化，故不识证候阴阳，反以妄为产诸虚百损，便为虚冷而无热也，误以热药温补；或见烦渴者不令饮水，本虽善心为害多矣，岂治病之道。但以临时审其脏腑六气虚实，明其标本，如法治之而已矣。此药泛常多用，然须为效至大，而俗以病异药同，将谓妄行，反招侮慢，今以黄丹加令桃红色，名曰红玉散；加青黛令轻碧色，名碧玉散；加薄荷叶一分，名鸡苏散，主疗不殊，收效则一。俗目懵然，何能别此，可远妄侮，可显玄功，后之学人其究心焉。

　　桂枝汤

　　桂枝（去皴） 芍药 甘草（炙等分。三分为率。）

　　上锉如麻豆大，每服八钱，水一盏半、姜三片、枣三枚擘破，煎至七分，令去滓温服，续后啜热稀粥，温覆令遍身微汗，或暖也。及初夏可加黄芩一两，名阳旦汤，大热之分及素有热人，可再加知母半两、石膏一两为末，或更加升麻一分。禁生、冷、粘、滑、肉、面、五辛、酒、酪、臭物等。桂枝证，反下之，不成结胸及痞，但腹满证在者，本方倍加芍药，大实痛者，更加大黄半两；脉弱自利者，不加。

　　桂枝加葛根汤

　　桂枝 芍药 甘草（各六钱三字） 葛根（一两三钱）

　　上如桂枝汤服（谓如桂枝汤锉煎服也，下并仿此）。

　　葛根汤

　　葛根（一两） 麻黄（泡去黄汁，焙干秤三分。） 桂枝（去皴） 芍药 甘草（炙各半两）

　　上如桂枝汤服。

　　大青龙汤

　　麻黄（如前制） 石膏（为末各三分） 桂枝（一分半） 甘草（炙一分） 杏仁（十枚汤去皮尖双仁）

　　上锉如麻豆大，抄五钱，水一盏，生姜三片，枣三枚擘破，煎至半盏，滤去滓，温服，令身汗湿，未润再服。

　　小青龙汤

　　麻黄（如前制） 半夏（汤洗） 芍药 细辛 干姜 甘草（炙） 桂枝（去皴各三分） 五味子（二钱）

　　上锉麻豆大，每服八钱，水一盏半。生姜四片，煎至七分，绞汁温服。渴者去半夏加栝蒌根三钱。微利去麻黄加芫花弹子大。噎者去麻黄加附子二钱（炮），以开怫热结滞。小便不利，少腹满者，去麻黄加茯苓四钱。喘者去麻黄加杏仁（制如前法）。此方燥，至温散其水，以润肠胃脏腑之燥，以开发怫热结滞者也。

　　小柴胡汤

　　柴胡（去苗秤二两） 黄芩 甘草 人参（各三分） 半夏（六钱泡五七次）

　　上锉如麻豆大，抄五钱、生姜三片，枣三枚切，煎至半盏，滤去滓，温服，日三。小儿一服作三服（诸药法同）。

　　凉膈散

　　（一名连翘饮子）

　　连翘（一两） 山栀子 大黄 薄荷叶（去毛） 黄芩（各半两） 甘草（一两半） 朴硝（一分）

　　上为粗末，每服二、三钱，水一盏、蜜少许（或无蜜亦可。旧用竹叶，或亦不须），煎至七分、滤去滓，温服。热甚者，可服四钱，亦有可服一、二十钱者。治咽喉并涎嗽加桔梗一两、荆芥穗半两。咳而呕者，本方加半夏半两，每服生姜三片煎。衄、呕血者，加当归、芍药各半两、生地黄一两。淋者加滑石四两、茯苓一两。风眩者加川芎、防风各半两，石膏三两。酒毒者加葛根一两。斑疹、痘疮加荆芥穗、赤芍药、川芎、防风、桔梗各半两。三岁儿可服七、八钱；或热甚黑陷、腹满喘急、小便赤涩而将死者，此一服更加大承气汤，约以下之，得利立苏。

　　凡言加者，皆自本方加也，但加者每服五、七钱，以意加减调理。两感伤寒，下证前后以退表里之热者，煎本方四、五钱，调下益元散三、四钱。其本方皆能治此诸证，但加即为效也。

　　白虎汤

　　知母（一两半） 甘草（一两炙） 粳米（一合） 石膏（四两为末）

　　上锉麻豆大，抄五钱，水一盏，煎至六分去滓，温服无时。日三、四服。热甚者服七、八钱至十余钱。或眩、或呕、或咳者加半夏半两、陈皮半两，每服用生姜三片煎服。或伤寒，发汗不解，脉浮者，加苍术半两名曰苍术白虎汤。或发汗、或下后，烦渴口干，或脉洪大，或微恶寒者，或不可下者，或除可者之药外，并宜加人参半两以调之，名人参白虎汤。

　　五苓散

　　猪苓（去黑皮） 茯苓 白术（各半两） 桂（去皴一分） 泽泻（一两）

　　上为细末，每服二、三钱，热汤调下。恶热欲冷冻饮料者，新水调下，或生姜汤调下愈妙。或加滑石二两。甚或喘，嗽咳，烦心不得眠者，更加阿胶半两炮。

　　桂苓甘露饮

　　（一名桂苓白术散）

　　桂（半两） 茯苓 白术（各半两） 甘草（炙） 泽泻 石膏 寒水石（各一两） 滑石（二两制如前）

　　上为极细末，热汤调下三钱。欲冷冻饮料者，新水调下，或生姜汤调下尤良。小儿服一钱。

　　白术散

　　白术 茯苓（去皮） 人参 藿香叶（净各半两） 甘草（炙一两半） 木香（一分） 葛根（一两）

　　上为细末，白汤调下三钱。若烦渴者加滑石二两。病甚者为粗末，每服一两半，水一大升，煎至七合，绞汁放冷，从意续续饮之。小儿尤宜。

　　四逆汤

　　甘草（炙） 干姜（各一分） 附子（半个，生，去皮、脐）

　　凡用附子，以半两重者佳，小者力弱，大者性恶，非称处方之宜也。世皆美其大者，未知古人之有则也。

　　上锉麻豆大，用水两盏，煮至一盏，绞汁分温二服。强实人二剂作三服。或蓄热极深者，手足厥冷，则不宜此方，当以下之也。

　　茯苓半夏汤

　　茯苓（去皮） 生姜（取汁各一分） 半夏（一钱）

　　上锉麻豆大，用水一盏，煎至四分，绞汁，下姜汁，温服。

　　半夏橘皮汤

　　半夏（炮如法） 陈皮（汤浸洗去穣） 甘草（炙） 人参 茯苓 黄芩（去腐心，各一分） 葛根（半两） 浓朴（去皮，各一分）

　　上锉麻豆大，用水三盏，生姜一分切，煎至一盏半，绞取汁，分四服，作一日，食后温服。

　　黄连解毒汤

　　黄连（去须） 黄柏 黄芩 大栀子（各半两）

　　上锉麻豆大，每服秤半两，水一茶盏，煎至四分，绞取汁温服，无时，日三、四以效为度。每一、二服效。或腹满呕吐，或欲作利者，每服加半夏三枚全用，浓朴二钱锉，茯苓去皮锉，水一盏半，生姜三片，煎至半盏，绞汁温服，名曰半夏黄连解毒汤。或欲急下者，本方加大承气汤一服，生姜煎，如前法，以利为度。一法为细末，水研如小豆大，温水下二十丸，治积热、劳咳、泻痢甚良。

　　瓜蒂散

　　瓜蒂 赤小豆（等分）

　　上为细末，以香豉半合（豆豉也），水一盏半，煮取汁半盏，调下一钱匕。不吐加服，得快吐乃止。虚人不宜。

　　大柴胡汤

　　柴胡（去苗秤） 大黄（各半两） 黄芩 芍药（各一分） 半夏（二钱） 枳实（三钱，生用，小者是也。）

　　枳实不去穣，为效甚速。下并同。

　　上锉麻豆大，分作三服，每服水一盏、生姜三片、枣三枚，煎至半盏，绞取汁温服。未利再服。

　　大承气汤

　　大黄 芒硝（朴硝有芒头者亦得） 浓朴（去皴） 枳实（各半两）

　　加甘草一两，是名三一承气汤。

　　上锉麻豆大，分一半，用水一盏半、生姜三片，煎至六分，纳硝煎一、二沸，绞去滓，热服。

　　凡煎药须慢火，煎沸即下火为一沸。或言煎至几分，亦如此法。煎不可强火耗去其水也。

　　凡病热郁甚而冷服寒药，则病能拒药，多不能下。故经曰：寒因热用。未利再服，热甚者，此一剂分大半作一服，未利再服少半。热更甚者，一剂都作一服。热势甚者，亦可并此二剂为一服（剂：分剂，一剂为一料），方得利而效者，临时消息以利为度（消息谓损益多少也）。

　　凡用药多少，仿于此耳。

　　小承气汤

　　大黄（半两） 浓朴（三钱） 枳实（三钱）

　　上锉如麻豆大，作二服，每服用水一盏、生姜三片，煎至半盏，绞取汁热服，未利再服。或微下者，一剂分作二服。或和胃气，不欲利者，一剂分为四、五服。

　　调胃承气汤

　　甘草 大黄 芒硝（各半两）

　　上锉如麻豆大，分一半，用水一大盏，煎至半盏，绞去滓，纳硝煎一、二沸热服。不利再服。

　　十枣汤

　　芫花（慢火炒变色） 大戟 甘遂（各等分）

　　上为散（细末），用水一盏、肥枣十枚切开，煮取汁半盏，调下半钱匕。强实人服一钱匕，以意加减快利为度。

　　桃仁承气汤

　　桃仁（汤去皮、尖、双仁，用板锤碎原缺分量） 芒硝（半两） 大黄（六钱） 桂（去皴皮） 甘草（各三钱）

　　上锉如麻豆大，分作三服，每服用水一盏，煎至半盏，下硝绞取汁热服，日三。以微利为度。

　　抵当丸

　　水蛭（炒） 虻虫（炒各七枚） 桃仁（八粒） 大黄（一钱）

　　上为细末，蜜和作二丸，用水一小盏，煮一丸，至六分温服。 时，血未下者再服。

　　抵当汤

　　水蛭（炒） 虻虫（炒去翅、足，各十枚） 桃仁（七枚） 大黄（一钱）

　　上锉如麻豆大，分作二服，每用水一盏，煮半盏，绞去滓温服。未下再服（蛭，之吉、丁结二切，水虮也。虻，莫庚切）

　　茵陈汤

　　茵陈蒿（去茎一两，一名山茵陈） 川大黄（半两） 山栀子（七枚，小者十枚）

　　上锉如麻豆大，用水两盏半，慢火煮至一盏，绞取汁温服六分。未利再服四分，以利为度。势甚者作一服，未利再作，以意加减，当下如烂鱼肚及脓血胶膘等物，及小便多出金色如皂角汁。或见证将欲发黄者，此一剂分作四服，每服调下五苓散三钱。凡治发黄无越此法也。

　　世俗有传烙黄而或愈者。此强实之人，素本中气不衰；而及湿势郁之微者，烙之，而误中强劫，开发得开，气血宣通，即作汗而愈。或体质本虚，湿热结甚，则劫发不开，而反致死者，不为少矣。莫若仲景法，对证以药致之，则免致强劫不开，而反误人生命也。及夫近世妄传，有寒极阴黄，而内、外极救其阳，为害多矣。设若病微，而误中开发得愈，亦已鲜矣。而伤生者，不可胜言也。大抵凡诸黄者有二：一则湿热气而黄，万物皆然。又如麦秀而 雨湿热过极，则黄胆者也；及水涝而天气湿热，则草木将死，而色变黄者也；或病血液衰则虚，燥热太甚，而身面痿黄者，犹亢旱而草木萎黄也。夫病燥热而黄者，当退热、润燥而已。此伤寒湿热极甚，而发黄者，开结退热，双利大、小腑以除水湿，则利和而愈也。（ ，于林切，今作阴）

　　结胸而发黄者，同陷胸汤各半服，下之。或误服巴豆热毒丸药下之，反损阴气，遂协热利不止而发黄者，同大承气各半服，下之。亦有协热利不止，更或结胸而发黄者，用茵陈五分，同陷胸汤三分、大承气二分以下之。或两感发黄者，本方加黄连解毒汤一服急下之。或头微汗、小便利而微黄者，湿热微也，宜此。

　　栀子柏皮汤

　　大山栀子（十五枚） 甘草（一钱） 黄柏（半两）

　　上锉如麻豆大，此剂则作二服，每服水三盏，煮至一盏，取绞汁，分三次作一日服。

　　大陷胸汤

　　大黄 芒硝（各三钱） 甘遂末（三字匕）

　　上锉如麻豆大，一剂分作二服，每服用水一盏，煮大黄至六分，内硝，煎一、二沸绞汁，内甘遂末一字匕半，温服。未快利再服。热恶不利者，以意加服。

　　大陷胸丸

　　大黄（半两） 葶苈（三钱微炒） 芒硝（一分） 杏仁（十二个，草灰炒色变。）

　　上大黄为细末，下葶苈杵，再罗，研杏仁、硝如泥，和丸如弹子大，每服一丸，入甘遂末三字匕、白蜜半匙、水一盏，煮至半盏温服。当一宿许乃下。未利再服。

　　小陷胸汤

　　半夏（四钱，汤洗，全用，不锉。） 生姜（二钱切） 黄连（二钱锉） 栝蒌实（大者半个，惟锉其壳，子则不锉。或但用其中子者非也。）

　　上以水三盏，煮栝蒌取汁一盏半，内余药煮至一盏，绞取汁，分两次温服，以效为度。

　　大黄黄连泻心汤

　　大黄 黄连 黄芩（各一分）一法加生姜一分甚良。

　　栀子汤

　　大栀子（七枚锉碎） 豆豉（半合）

　　上以水两盏，煮栀子至一盏半，内豉煮至半盏，绞汁温服。

　　凡加者，皆用栀子先煮。

　　或吐者，止后服。凡诸栀子汤，皆非吐人之药，以其燥热郁结之甚，而药顿攻之不能开通，则郁发而吐。因其呕吐，发开郁结，则气通、津液宽行而已，故不须再服也。

　　栀子浓朴汤

　　大栀子（七枚） 浓朴（半两，炙去粗皮） 枳实（二钱）

　　上锉如麻豆大，以水一盏半煮，绞汁半盏，温服。

　　卷下

　　泛论

　　凡伤寒热病，下后热不退，下证尚在者，再三下之以热退为度。虽热退尚未痊愈者，随证调之。

　　凡下之前后，或大汗将出，或大汗已出（俗言好汗，是言大汗），或汗后烦渴及诸吐泻杂病，一切烦渴者，须以细细饮之。渴未止者，频频时与，但不可过多，以成留饮不散者也（留饮，一名水蓄；经曰积饮）。

　　夫留饮，谓水液留积蓄聚于内，而不湿润传化者也。夫肠胃燥热太甚，则结滞而气液不能宣通，故虽饮而难以止其烦渴也。若以顿饮过多，则水湿过极，而肠胃燥热怫郁，转以加其水湿痞闭，故成留饮，而心腹满痛，或为吐泻也。

　　设若不与饮之，则燥热转甚，危而死矣。

　　夫肠胃之燥、湿，犹地旱、涝适当其宜，皆不可过与不及。凡治病之道，以调六气阴阳，使无偏倾，各守其常，平和而矣。嗟夫！世俗或以妄为冷水、寒药水损脾肾，隔却大汗。但令中外俱热而欲望其作大汗者；或大汗欲出，肠胃燥热烦渴；及汗已出及虑水却大汗，不与水者；或气弱久虚，烦渴者；或吐泻烦渴者；或产妇烦渴，皆以妄为气虚，不可饮水也。此乃未知古人云渴欲饮水为热在里也。若夫正气既衰，邪热燥甚而烦渴者，若非水液寒药滋养，救其残阴，退其邪热，则阳热暴甚而为害速矣。况不与水而反以大毒热药燥之，宁无损者耶。且如酒之体者，水也，比之饮水，则过能多饮，而旋能消散之外，转能发于渴者，以其苦热养于心火，则阳盛阴衰，而燥去水湿之体，故旋能消散而善多饮水也。其酒之善多饮者，以其酒之热毒，若非复以水体胜之；则亦少饮疾醉者，强以饮多，则燥热太甚而多生病也。然酒力之热，善消水体，复制酒力，以其热力多于水体，故饮多即热醉而燥尽水体，势力尚在，则燥热烦渴而病于酒也。然酒之热耗尽水体之外，尚能燥热烦渴为病，况病于燥热太甚，而烦渴，及不与水者，岂不知其害耶。凡燥热烦渴者，肠胃易为怫郁，常以退热、开结、散水、润燥之药调之，免致燥热太甚，则怫郁以成留饮。虽多饮，亦不止其肠胃脏腑之燥热烦渴；而或肠胃之内，湿甚以成吐泻也，凉膈、白虎、五苓及桂苓甘露散之类，随证以调之也。或成留饮诸病者，随证燥之。

　　宜小青龙汤、五苓、桂苓甘露、黄连解毒汤、小陷胸、大承气之类证本方论中。

　　卷下　泛论

　　战汗

　　夫热病大汗将出而反寒战者，古人以百病皆为杂病，惟伤寒名曰大病，俗言汗病是也。经言大汗者，非谓邪热自汗大出者也，乃阳气怫热郁结后，得开通发散宣通，则蒸蒸而为汗出，是谓大汗。言大病怫热邪毒之气郁极，乃发以为汗出，故曰大汗也。故经曰：大气皆去，病得已矣。

　　表之正气与邪热并甚于里，大热亢极，而反兼水化制之，故反寒栗也（化谓造化之化也）。

　　经曰：少阴所至为惊，或恶寒战栗，谵妄，谓少阴君火热气之所至，而为此等之病也。又经曰：诸禁 栗，如丧神守，皆属于火。注云：热之内作然。禁：俗作噤， 振摇而动也。言禁冷振栗反寒战也。经曰：亢则害，承乃制。谓五行之道，微者当其本化，实甚过亢，则反兼胜已之化，以制其甚。老子云：天之道，其张弓乎，高者抑之。斯其道也。经云：水曰静顺。谓静而自己无为，但顺物之气味也。及方圆不与物争，乃至柔顺者也。水本寒，寒极则水冰如地，而能载物。又经曰：水发而雹、雪。是水寒亢极，而反似克水之土化，是谓兼化也。故病寒极者反坚满也。夫土主湿， 云雨而安静，雨湿极甚则飘骤散落，是反兼风水制其土湿也。故经言痉为湿极，而反似风强病也。木主生荣而王于春，其气湿，其本风，风大则反凉而毁折，是兼金化制其本也。故风病过极，则中外燥涩，皮肤皴揭，反气营运之燥涩而筋脉螈缓，是反兼金化也。金主于秋而属于阴，其气凉，凉极则天气清明，而万物反燥，燥物莫若火，是金极反兼火化制之也。故为病血液衰少，燥金之化极甚，则反热也，燥物莫若火，夏月火盛热极，甚则天气曛昧而万物反润，以出水液，林木流津，及体热极而反出汗液，以火炼金，热极而反化为水，是火极而反兼水化制之也。故病热极则反出五湿。妇人带下淋沥及厥逆身冷，或为恶寒战栗，而或反冷痛也。俗以带下，直言冷病，及恶寒战栗，便为阴寒者，俗医未知此也。夫天道造化，病微必当其本化，寒见水化，热见火化也。病甚者，反似胜己之化。如寒极反似湿土，热极反似寒水之化也。嗟夫！百病之极甚者，其状反似于己之相反者。俗医不求其病之本气，而百端拟疑，莫知真源，不得已而但随兼化之虚象，妄为其治，反助其病而害于生命多矣。以至举世皆云病至危极之时，则阴阳反变而无能辨别也。殊不知但以运气造化之理推之，则设若千变万化，而归其要则一也。何得有难易之二邪。故经曰：夫标本之为道，要而博、小而大，可以言一而知百病之害。经又曰：善言始者，必念于终；善言近者，必知其远。是则至数而道不惑，所谓明矣。故老子曰：不窥牖见天道，不出户见天下，其出弥远，其知弥少。盖知要与不知要也。

　　古圣曰：反常合道。谓古圣天理大道协议，而常俗之心，则有相反者也。然古圣道不离于俗者，谓道包于俗而入俗也。又云：俗自离道者，常俗莫能合于道也。夫俗则有相，而道本无形者，正如五行之变化，微则守常，而本化自见，乃有相之俗，是化以自见也，甚则反似胜己之化，乃无相而反常合道，是谓变，以其取变于本化之相，而反见胜己之化也。变化之道多端，此则微、甚外相之变化也。故仙经曰：大道似不肖，浓德若不足，即藏其本相于内，而反变化胜己之化，于外无相，乃反常合于道者也。却以道眼观之，则求其内也，若但以俗眼观其外，则逐相而迁，何由得其要也。故圣经所论，天地变化，与道协议而俗无所慊，但随俗见编集方论，有乖其理，只合俗心，致使后人皆由说，反自以为明，而圣经之妙理懵然罔究，病者无辜，竟罹横夭。

　　吁！可痛者。且如经言：阳胜则热，阴胜则寒。俗直谓阳热之气胜则发热，阴寒之气胜则发寒者，皆经之本旨也。此言表里之阴阳正气之虚实，言正气胜者为不病，而不胜者为病也。故经曰：阴胜则阳病，阳胜则阴病。阳胜则热，阴胜则寒。是谓表阳之正气为不病，里阴之正气衰而为受病也。里阴之正气胜为不病，表阳之正气衰而为受病者也。此皆热在表里阴阳之部分者也。然病胜在里，为阳胜阴虚，病当发热，故发热为病热在里。阳胜阴虚，下之则愈，汗之即死者是也。表热里和，则病当恶寒，为阴胜阳虚，汗之则愈，下之即死者是也。故热在表，为阴胜阳虚，而言恶寒之寒，则为寒也。热在里为阳胜阴虚，而言发热之热，则为热也。故伤寒表热则恶寒，当汗；里热则发热而当下之。又经曰：重寒则热，重热则寒者，非谓病寒而极重反变也。此重言当有两重恶寒，则不恶寒而恶热，谓表热恶寒为一寒也；若里之阳和，正气又出之于表，则又当有一重恶寒，是谓重寒，则反不恶寒，而为发热也。若表之正阳之气，与邪热并入于里，则为两重发热，则不发热而复禁栗寒战也。此反言阳和卫气，并之于表阳分，则病气之胜为阳胜也。病气与卫气，并甚于里之阴分，则为阴胜也。此亦表里之阴阳，正气之与邪热相并，而以言为虚实也。然邪热在于表，则恶寒而热，与里之卫气并之于表，则反烦热也。邪热独在于里，则发热，而表之正气与邪热并之于里，则反寒战也。故经云：阳虚则外寒，阴虚则内热。此言不并者也。正气虚而受邪热，故言虚也。又曰：阳胜则外热，阴胜则内寒，此言并者也。夫表里阴阳之分，受其邪热之所在，其冲和正阳之卫气，又为邪热相并，而为病之所，正气转实而不虚。故经言胜也。故经疟论云：阳气并于阴，当是之时，阳虚而阴盛，外无气，故先寒栗也。阴气逆极，则复出之阳，阳与阴复并于外，则阴虚而阳实，故先热而渴。又曰：并于阳则阳胜，并于阴则阴胜，阴胜则寒，阳胜则热。是言表里之阴阳，热气之虚实，非寒热阴阳之虚实也。故经云：病在阳则热而脉燥，在阴则寒而脉静。然气并于内，而外无气，故寒战，脉不能燥，甚而沉细欲绝，静或不见也。夫疟者邪热与卫气并则作发，而不并则休止也。故经曰：卫气相离，或病得休，卫气集则复病也。故又云：阴虚而阳盛，阳盛则热矣，衰则气复反入，入则寒矣。此只言表里之阴阳气不并者为虚，而并者为实，其为病之气者，乃热之一也。俗未明之，直以经言阴胜则寒，不明其经意以病热而反恶寒战栗，便为阴寒之病，误之久矣。其阴寒之为病者，脉迟细，不烦渴，小便清白，吐利腥秽，屈伸不便，厥逆禁固，体寒而不热，不恶寒，无战栗者也。故经言：人多病气也，阳少阴多，故身寒如从水中出。又曰：人有身寒，汤火不能热，浓衣不能温，不冻栗。此是阴寒为病，而直云不冻栗寒冷也。夫阳动阴静，故经云：战栗动摇为阳火热气以为病也。反寒冷者，亢则害，承乃制，是火热极，而反似寒水者也。故病寒战者反渴，及杂病而寒战者多有燥粪也。及夫平人冒寒而战栗者，寒主闭藏，而外冒于寒，则里热怫郁，而表之阳和卫气，以外寒逼入于里，则阳并于阴而寒战也。夫恐极而战者，经言五志过极则劳伤本脏，恐为肾。故经曰：恐伤肾。然肾伤而虚，则心火自甚而热也。又经曰：恐则气下。然阳主出行舒荣，故心火之志喜则身心放肆；而阴主收藏，故肾水之志恐，则身心收敛也。夫恐则肾虚，心实而热，正气收藏，陷下于里，亦是阳并于阴而寒战也。夫酒噤而战者，肠胃酒热未散，身表酒力已消，则阳热易为蓄热入里，故但冒于寒，则阳并于阴而寒战也。夫欲汗而寒战者，伤寒日深，表证罢，蓄热于里则发热也，若表里之正气并入里，则火热无极而反寒战也。阴分阳热之气，逆极而后出之阳，则烦热而大汗作也。

　　世所谓交阳者，非阴寒交热以为阳热也，乃怫热蓄之于里，而郁极乃发，则交传出之于表之阳分，是为交阳，而后作汗也。或怫郁过极，而不能交出于表者，是郁极不发，否极不泰，即正气衰残，阴气先绝，则阳气后竭而死矣。夫欲汗而脉忽沉细，而或不见者，阳表正气并入于里故也。交阳而燥乱昏冒者，里热郁极，乃发而欲出，以怫郁而阳之气极不能出，故气乱则神背而躁扰也。凡欲作汗，无问病之微甚，或已经新下者，或下证未全者，恒以凉膈散调之。甚者宜黄连解毒汤。或下后二、三日，或未经下，腹满烦渴，脉沉实而有下证者，三一承气汤下之。势恶者，加黄连解毒汤下之。或已战不快者，或战后汗出不快者，或微战数次，经大战而汗不出者，乃并之不甚，而病之不速也，通宜三一承气汤，或更加黄连解毒汤下之，以散怫热而开郁结也。大法曰：脉浮不可下。伤寒病已有里证，脉沉，下之，里证尚在，脉渐浮，至一、二日汗不能出者，里证郁，发之不峻，病已，三一承气汤微下之。凡此诸可下者，或得利而汗便出者，或服药而怫郁顿然开发，先汗出而后利者，或利性但随汗出，泄则气和而愈，更不利者，说不快交不过而死者，止由里热极甚，而不能开发也。故常以寒凉，或下怫热，免致但以其作汗，而为邪热耗绝阴气而死也。

　　或不战而汗出者，津液不尽而阳不并阴也。或战而无汗，而自愈者，津液已衰，以经发汗、吐。利或自汗、吐、利，亡液过多，则津液衰竭，无由作津，但气和而愈也。或不战，无汗而愈者，阳不并阴则不战，津液已衰，故无汗而已也。

　　世俗未知，而直以恶寒战栗名阳热气虚，阴寒实胜，因而为治，误人多矣。

　　卷下　泛论

　　受汗

　　夫大汗将出者，慎不可限其烦热，而外用水湿及风凉制热也。

　　阳热开发，将欲作汗而出者，若为外风、凉、水、湿所薄，则怫热反入于里而不能出泄，病多危极而死矣。

　　亦不可恨其汗迟而浓衣壅覆，欲令大汗快而早出也。

　　怫热已甚，而郁极乃发，其发之微则顺，甚则逆。顺则发易，逆则发难。病已怫热作发，而烦热闷乱，更以浓衣壅覆太过，则阳热暴然太甚，阴气转衰，而正气不荣，则无由开发。即燥热喘满，危而死矣。

　　卷下　泛论

　　汗后

　　双解散：普解风寒暑湿，饥饱劳逸，忧愁思虑，恚怒悲恐，四时中外诸邪所伤，亿觉身热、头疼、拘倦强痛，无问自汗、无汗，憎寒发热，渴与不渴，有甚伤寒疫疠，汗病两感，风气杂病，一切旧病作发，三曰里外，并宜服之。设若感之势甚，本难解者常服，三两日间，亦渐减可，并无所损。或里热极甚，腹满实痛，烦渴谵妄，须可急下者，以大承气汤下之，三一承气汤亦妙也。或下后未愈，或证未全，或大汗前后逆气，或汗后余热不解，或遗热劳复，或感他人病气、汗毒传染，或中瘴气、马气、羊气一切秽毒，并漆毒，酒、食，一切药毒，及坠堕打扑，伤损疼痛，或久新风眩头疼，中风偏枯，破伤风，洗头风，风痫病，或妇人产后诸疾，小儿惊风积热，疮疡疹痘诸证，无问日数，但服之，周身中外气血宣通，病皆除愈（是防风通圣散加天水散各一半）。

　　防风 川芎 当归（切焙） 芍药 薄荷叶（净） 大黄 麻黄（去根苗节） 连翘 芒硝（别研各半两） 石膏（别研） 桔梗（各一两） 滑石（十五两别研） 白术 山栀子 荆芥叶 甘草（四两锉烂） 黄芩（各一分）

　　上为粗末，每服五钱、六钱，水一大盏半，入葱白五寸、盐豉五十粒、生姜三片，煎至一盏，滤汁去滓，温服无时，日三、四服，以效为度。常服三钱，水一中盏，煎六分绞汁，温服不拘时，兼夜四服。设痊愈后，更宜常服，使病不再作，新病不生，并无过竟。无问岁数，乃平人常服之仙药也。凡人已衰老，则肾水真阴损虚，即风热燥郁甚，精血涸竭枯燥而死，但以此药扶补滋润者也。嗟夫！世俗反以妄传中年以上，火气渐衰，止是虚冷，更无热病，误服热毒之剂，害人无数。岂知识病之法，全凭脉证，以别寒热、阴阳、虚实，岂可以中年上下为则耶。此药除孕妇及产后，月事经水过多，并泄泻者不宜服。或治杂病，亦宜治风热极妙。一名通气防风散，一名通解散。

　　卷下　泛论

　　伤寒传染论

　　夫伤寒传染之由者，因闻大汗秽毒，以致神狂气乱，邪热暴甚于内，作发于外而为病也。则如西山记曰：近秽气而触真气。钱仲阳云：步履粪秽之履，无使近于婴儿，若闻其气，则令儿急惊风搐也。孙真人云：乘马远行，至暮当沐浴、更衣，然后方可近于婴儿，使不闻马汗气毒，不然则多为天吊、急惊风搐也。故剥死马者，感其毒瓦斯而成马气、丁黄之疾，皆由闻其毒瓦斯之所作也。故《圣惠方》一法，大汗出则悬药于户，辟其大汗秽毒，无使伤于人也。世以艾灸席隅者，皆其义也。多染亲属，忧戚侍奉之人，劳役者，由其神气怯弱，易为变乱故也。何以知传染？脉不浮者是也。若误以热药解表，不惟不解，其病反甚而危殆矣。其治之法，自汗宜以苍术白虎汤，无汗宜滑石凉膈散，热散而愈。其不解者，适其表里微甚，随证治之，而与伤寒之法，皆无异也。

　　
