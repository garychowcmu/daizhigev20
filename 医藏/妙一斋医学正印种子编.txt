妙一斋医学正印种子编 

　　（明）岳甫嘉　著

　　先天灵气

　　盖人为万物之灵，乃人之中，又有灵与蠢之不同者，何欤？蠢者愚夫愚妇，或又多男；灵者聪明俊秀，或反艰嗣者，何欤？又，愚夫愚妇，或偶诞俊秀之儿；聪明俊秀，或偶育痴愚之子者，又何欤？盖今之求子者，只言男女交媾，其所以凝结成胎者，不过父精母血，而不知此犹是后天滓质之物也。其胎之成否，子之有无、灵蠢，尚不可必也。乃一点先天真一之灵气，妙合在未始缊、未始交媾之先者。此正天得之以清，地得之以宁，人得之以生且灵者。可见转否为泰，转蠢为灵，转无子为有子者，皆在是也。人能葆合先天之灵气，其于求子之道，思过半矣。寄问曰：葆合之道安在？曰：存仁。仁者，生生之理，万善之元，广嗣之本也。

　　交合至理

　　凡交合之期，必败血去净，新血初生，子宫正开。此时用驯虎工夫，乾施坤受，两情畅美，正所谓如炉点金，如浆点腐，决能成胎矣。其间为男为女，固有蕴含于先天，而妙合乎后天者。乃说者谓阴血先至，阳精后冲而成男，阳精先入，阴血后参而成女。世无有精先泄而生男，精后泄而生女者乎？又或谓子宫有二穴，男穴在左，女穴在右。施精时，偏于左则男，偏于右则女。彼奔偷私窃者，往往有男，仓卒交合，岂必其皆偏于左而无右乎？又谓微阳不能射阴，弱阴不能摄阳。世无有尫羸之夫，怯弱之妇，屡屡受胎，虽欲止之不能；亦有血气方刚，精力过人，反限于嗣育者，何欤？至若所谓耐战采用，用、＃、＃、＃、＃五字等法，则外道而非生育之正，并非夫妇之义矣。虽妾媵亦不宜也。倘所谓单日成男，双日成女，庶几阴阳奇偶之理，而入房取奎壁，成定天月二德等日，或者趋吉避凶之道。然而新娶远归，何尝择吉，而愚夫愚妇又何知历日哉！则余所谓百脉齐到者近是耳。若三月后，尚可转女为男，则又诞妄不经之甚，而其方不必载矣。

　　交合有时

　　夫天地生物，必有缊之时；万物化生，必有乐育之时。如猫犬至微，将受妊也，其雌必狂呼而奔跳，以缊乐育之气，触之而不能自止耳。此天然之节候，生化之真机也。世人种子，有云三十时辰两日半，二十八九君须算，此物言其大概耳，非的论也。《丹经》云：一月止有一日，一日止有一时。凡妇人月经行一度，必有一日缊之候，于一时辰间，气蒸而热，昏而闷，有欲交接不可忍之状，此的候也。于此时逆而取之则成丹，顺而施之则成胎矣。其曰三日月出庚，又曰温温铅鼎，光透帘帏，皆言其景象也。当其欲情浓动之时，子宫内有如莲蕊初开，内人洗下体以手探之自知也，但含羞不肯言耳。男子预蜜告之，令其自言，一举即中，必多成男。何也？阳以静胜阴之动，阴动必先靡，阳静必后劲。此《易》坤求韩，地天泰之义也。

　　养精有道

　　夫聚精之道，一曰寡欲，二曰节劳，三曰惩怒，四曰戒醉，五曰慎味。今之谈养生者，多言采阴补阳，久战不泄，此为大谬。肾为精之府，凡男女交接，必扰其肾，肾动则精血随之而流，外虽不泄，精已离宫。纵有能坚忍者，亦必有真精数点，随阳之痿而溢出，此其验也。如火之有烟焰，岂有复反于薪者哉！非但不能聚精，久将变为他症，是故贵寡欲。精成于血，不独房室之交，损吾之精，凡日用损血之事，皆当深戒。如目劳于视，则血以视耗，耳劳于听，则血以听耗，心劳于思，则血以思耗。吾随事而节之，则血得其养，而与日俱积矣。其故贵节劳。主闭藏者，肾也；司疏泄者，肝也。二藏皆有相火，而其系上属于心。心，君火也。怒则伤肝，而相火一动，上煽君火，辗转炽盛，则疏泄者用事，而闭藏不得其职，虽不交合，亦暗流而潜耗矣，是故当惩怒。人身之血，各归其舍，则常凝，酒性烈，最能动血，人饮酒则面赤。手足俱红，是扰其血而奔驰之也。血气虚弱之人，数月无房事，精始厚而可用，然使一夜大醉，精随酒耗，且多热毒，是故宜戒醉。《内经》云：精不足者，补之以味。然浓郁炙之味，不能生精，唯恬澹之味，乃能补精耳。盖万物皆有真味，调和胜则真味衰。不论腥素淡，煮之得法，自有一段冲和恬澹之气，益人肠胃。《洪范》论味而曰：稼穑作甘。世间之物，唯五谷得味之正，若能淡食谷味，少佐以滋味，最能养精，是故当慎味。

　　炼精有诀

　　炼精之法，全在肾家下手。内肾一窍，名玄关；外肾一窍，名牝户。真精未泄，乾体未破，则外肾阳气至子时而兴，人身之气与天地之气，两相吻合。精泄体破，而吾身阳生之候渐晚。有丑而生者，次则寅而生者，又次则卯而生者。有终不生者，始与天地不相应矣。炼之之诀，须半夜子时，即披衣起坐，两手搓极热，以右手将外肾兜住，以左手掩脐而凝神于内肾约半小时，久久习之，而精自旺矣。此诀虽非医旨，亦录以俟笑者。

　　胎始从乾

　　夫父母之生子，如天地之生物。《易》曰：坤道其顺乎，承天而时行。夫知地之生物，不过顺承乎天，则知母之生子，亦不过顺承乎父而已。知母之顺承乎父，则种子者，果以妇人为主乎？以男人为主乎？然所谓主于男子者，不拘强弱，不拘康宁病患，不拘精易泄难泄，只以交感之时，百脉齐到为善耳。交感而百脉参差，虽少虽强，虽康宁，虽难泄，亦难成胎矣。妇人所构之血，固由乎百脉合聚，较之男子之精，不能无轻重之分也。孔子赞乾元资始曰大，赞坤元资生曰至，得无意乎？若男女之辨，又不以精血先后为拘，不以经尽几日为拘？不以夜半前后交感为拘，不以父强母弱，母强父弱为拘，只以精血各由百脉之齐到者别胜负耳。是故精之百脉齐到，有以胜乎血，则成男矣；血之百脉齐到，有以胜乎精，则成女矣。至有既孕而小产者，有产而不育，有育而不寿者，有寿而黄无疆者，则亦精血之坚脆分为修短耳。世人不察其精血之坚脆，已定于禀受之初。乃以小产专责之母，以不育专付之儿，以寿矢专诿之数，不谬乎。

　　夫百脉齐到者，乃一身神情气血，骨节毫窍，无不毕达之谓也。既交媾矣，何以云有齐到，有参差者哉？此其机又系于平日之培养。务使父精无淡，母血无枯，俾乾健坤柔，阳先处夫必胜之数，限每从之，故孕无不成男也。乃若父母之七情六欲，痰凝气滞，饮食醉饱，俱能令气脉淤塞，精血清淡，则百脉乌能齐到？如此非唯不能成胎，即成胎亦多损伤矢折，惊痫疮疹，弊有不可胜言者，则药饵调摄之功，决不可少。此又人之善承乎天者矣。

　　父精母血

　　按生子之道，本之父精母血是矣。《易》曰：男女媾精。男有阳精，女独不有阴精乎？交感晨脉到时，男子施精矣；女子面红唇赤，鼻尖微冷，声息微喘，是即女子施精时也。此精不论经前经后，交媾毕时俱有，但不若男精中有结块成形者，为少异耳。日浸月盛，乃成胎耳。否则《易》何以止言男女媾精，不言男媾精，女媾血乎？但阳精元是气结之华，阴精仍是血凝之液。通此而生子之道，谓之父精母血也固宜。

　　脉息和平

　　生子之脉，专责于两肾，在脉为两尺。男子右尺偏旺者，相火易动，好色少子；左尺偏旺者，阴虚火动，精子固少子。脉迟弱而涩者，精气清冷，若微弱而濡，则入房无力。俱令无子。妇人脉微弱而涩，少年得此为无子，中年得此为绝产。若肥人脉细而弱者，主胞有寒；浮而紧者，腹有疝瘕，俱令少子。男妇之脉，俱以沉滑和匀，乃为生子之脉。

　　人身气血，各有虚实寒热之异，唯察脉可知。脉有十二经，应十二时，一日一周，与天同运，循环无端。其至也，既不宜太过而数，数而热矣；又不宜不及而迟，迟则寒矣；不宜太有力而实，实非正气能自实也，正气虚而火邪来乘以实之也，治法行当散郁之伐其邪，邪去而后正可补也。不宜太无力而虚，虚乃正气正血虚也，治法唯当补其气血耳。亦有男妇上热下寒，表实里虚，而未得子者。法当临睡时服凉膈之药，以清其上；每晨食未入口时服补药以温其下。暂进升散上药以达其表；久服厚味之药，以实其里。又有女人气多血少，寒热不调，月水违期，或后或先，白带频下，而无子者，皆当诊脉而以活法治之。务欲使其夫妇之脉，皆和平沉滑，不热不寒。交合有期，不妄用精，必能生子，子不殇夭。故欲得子者，必须按脉立方，因病用药。

　　服药节宣

　　男子以阳用事，从乎火而主动，动则诸阳生；女子以阴用事，从乎水而主静，静则诸阴集。故治男子毋过热以助其阳，治女人毋过寒以益其阴。古人以黄柏、知母之类，每用于男子，而干姜、艾叶之类，恒施于妇人，良有以也。男女阴阳自然之体，若六气迭侵于外，七情交战于中，饮食致伤其中州，房劳亏损其元气，发为诸病，又不可执一而治。况如近世，情欲太早，功男精未通而御女，或女经始至而近男。譬如之木，质原柔脆，根本既薄，枝叶必衰，岂能蕃衍乎。故男女嗣续稍迟，虽无疾病，尤当保护。何者？男子阳动之体，唯虑合而易失，未获中其肯綮；女子多苦交而勿孕，不能其生成。故精清流而不射，皆为精气不足；白淫白带，月信愆期，皆为血气不调。则预为调养，不可不得节宣之法。是以在男，则用中和之剂，收固真阴，以为持久之计；在女，则用温经之药，鼓作微阳，以为发育之基。间有男女虚寒而纯用热药，实热而纯用寒凉者，此又对症立方，节宣之所不可偏废者也。窃怪今之疗求子者，治妇人而寒热兼济者有之矣，至治男子而专用热药，徒取亢阳用事，快一时之乐，久之而精血耗散，祸乃叵测。每见缙绅中惑此，有尿血数升，不旬日而毙者；有发肾痈、囊毒而毙者；有发肺痈及翻胃、隔噎而毙者，种种不可枚举，非徒无益，而又害之，不可不谨也。余特著经验良方，并斟酌温凉补泻之剂，对症之虚实寒热而考订之，庶为广嗣者之一助云。

　　服药要领

　　列方虽非一种，取效不在兼收。或良工察脉而虚心审证，或病者自知寒燠而对证选方。得其一，修制虔服，自获神效。在昔忠武用兵，贵精不贵多，得此道也。然犹望求嗣摄生君子三思，无后为大，又在保养元精，借资药力，若徒特药力而浪费元精，炼石补天，其有济乎，婆心子更不胜＃祝。

　　成效举略

　　一友年壮力强，娶妇十四载从不成育，诸医皆咎其内之艰嗣也，计将置妾焉。予诊友脉，六部皆洪大，两尺虽洪大，但重按之则觉微细无力。因诊其内脉，颇无恙。予叹曰：须知萱是宜男草，何必千金买牡丹。但脉病在夫，心火炽盛，相火煽从，而肾水不足以制之也。此友性嗜酒喜博，每夜以继日，沉湎不休。又善御女，通宵不败。每自言内人苦此，许置妾以代。予笑曰：此血气为酒所使，亢阳用事，非摄生求嗣之道，一旦血耗气衰，犹之电光石火耳。友愕然惊顾曰：若是其甚乎，愿明以教我。予曰：若果真心求治，请断酒戒博，唯予药是治，期年之内，可望得子。友果猛然憬悟，设誓闭关，摈曲蘖，远奕客，一意唯予药是情。予初进以柴葛解肌汤二剂。友曰：非其治也。予曰：非君所知。乃数月而此友形貌消瘦，神思困倦，因召予谓曰：吾今几毙矣！满口破碎，小便黄赤，阳事竟不举，吾今几毙矣！可奈何？予曰：君无患，乃今而君之真面目如睹。向非解肌以达其表，解毒以清其里，则向来之宿醒未散，热毒未消。骤施温补种子等剂，不犹闭门养寇，而豢之以膏粱，其有瘳乎？友更霍然憬悟曰：命之矣。于是进以清心滋肾等剂，半月之后，方服心肾种子丸一料。凡三月，又服中和种子丸一料。逾未载，乃以考事出关，遂以出关之夕，与正夫人成孕。匝十月，举一子，欢然相庆，始信予言之不谬。予书此者，非诩己之长，暴人之短。盖一以见凡人壮年无子者，逞己之强阳，有病苦不自知；一以见医者察病，自有标本，投药自有渐次。如解肌解毒等剂，岂种子药乎？倘施之无序，即大温大补，终难见效。此举一以例其余，病者医者，俱当触类而旁通之可也。故曰神而明之，存乎其人。

　　附　　方

　　凡方非种子，而用以成种子之功者，附查。盖武将之与文臣，功不棹掩，其定太乎一也。

　　柴葛解肌汤

　　柴胡二钱　黄芩炒，一钱　干葛粉三钱　芍药炒，一钱　羌活一钱　桔梗八分　石膏三钱　甘草三分水二碗、姜三片煎服，取汗。如无汗，加苍术一钱，再一剂热服，效。

　　黄连解毒汤

　　黄连二钱　姜汁炒，二钱　黄柏炒，二钱　山栀炒，二钱　柴胡二钱　连翘二钱上锉剂，水二钟煎八分服。

　　清心滋肾汤

　　当归酒洗，一钱　白芍酒炒，八分　橘红一钱　白术土炒，一钱　白茯苓八分　远志甘草汤制，六分　酸枣仁炒，研末，一钱　麦冬去心，一钱二分　玄参一钱　枸杞子研碎，一钱三分　杜仲盐酒炒，一钱二分水二钟，煎八分，空心临卧间服。

　　心肾种子丸〔见后〕

　　中和种子丸〔见后〕

　　一友自幼患羊痫之症，及其壮也，又患滑泄之症，而痫益频，无子，医者上驱其痰，则药必疏利，而精愈泄；下固其精，则药必补涩，而痫愈发；若疏利与补涩并用，则二病频仍，终不能愈，如何得子？诸医束手。一日召予往视，予诊其脉，上盛下虚。细简诸医之方，皆稳当而未能奏效。踌蹰半晌，因问痫状。曰：发时如羊鸣一二声，猝然晕倒，手足牵搐，咬牙痰涌，不省人事，一饭时方醒。醒则一二日身体微热，精滑不止，倦怠之甚。因问其精滑状，曰清精不时溢出，淹滋不净。又问夫妇交感亦精多否？曰：甚少。予思痫乃自幼之沉疴，滑乃后来之添症。滑则断欲可荷其元，药饵可徐收其效。若痫症不去，则饮食皆化为痰，久之身且不保，安望得子。今身体尚虚，未可投药，请夫妇分处，断房事一月，然后予可得而施治矣。友果如予言。越一月，遇痫发时延予往，予预制三一子散为末以待，将牛黄丸用竹沥化开，候其痫将止、痰将退时灌下。盖先则痰方涌盛，药力不入，后则痰归窠络，药攻无力也。灌下牛黄丸，苏醒时，随将三子散用河水三碗煎一碗如稀粥样，带热服下。计申时痫发用药，用初更时腹中连响，夜半大解，去积痰半桶。后痫不复发，滑亦斩止。戒以绝欲半年，常服安神丸，后服心肾种子丸，期年而得子。盖医者意也，如三子之法，方书所不载，诸医狃于固本则邪自退之说，而不知外来之邪可扶正气以胜之。若自幼之顽痰，方且窃气血而操心肾之权，上能迷心而使之晕，下能走肾而使之滑，此正根本之病也。去病除其根，故能奏效而得子。此因奇症而特笔之，若止于精清、精滑、精寒、阳痿等症，治之特易易耳。是故医贵有识，尤贵有胆。

　　附　　方

　　三子散

　　真苏子微焙，一两　白芥子微焙，一两　韭菜子微焙，一两上共研为末，用河水三碗煎一碗，如稀粥样，带热服下，候腹中声响，大解去积痰宿滞为验。

　　安神丸

　　当归酒洗　人参去芦　白茯苓去皮　酸枣仁炒　生地黄酒洗　川黄连酒炒　橘红　真胆星　厚黄柏盐酒蜜炒黑色　麦门冬去心以上各一两，朱砂另研，不飞过，五钱上为极细末，炼蜜为丸，梧子大，朱砂为衣。每服五十丸，空心清米汤下，食远临卧灯心汤下。忌猪、鹅、牛、羊、犬、马肉等，胡椒、葱、蒜。

　　心肾种子方〔见后〕

　　一新安友人来谒，求治病，并求种子方。予见其年逾四十，形体孱弱，如不胜衣。诊其脉，六部俱微缓无力，两尺如丝轻漾，一似欲绝者。自言无医不投，无药不服，或以为瘦人多火而服知柏，或以为虚寒之极而胜桂附，总皆不效。予顺曰：饮食若何？曰：闻荤腥便欲呕吐，今且茹素矣。予又问曰：向服何药？曰：向服滋阴地黄丸，后服八味地黄丸，俱无效。予曰：据脉息，则诚虚寒也，所服药亦未为全误也。但须先理中州，然后议治幽北可耳。必须耐心守以岁月，不但病愈，可图得子。友喜曰：敬闻命。予投以补中益气汤，加砂仁、神曲，十余剂而脾胃稍起。又劝其去素茹荤，而少佐以肉味，脾胃愈起，始投以大剂补中汤，加枸杞子、杜仲各三钱。服二十余剂，脾胃始健，而腰膝渐强。后令其仍服八味地黄丸半料，兼服朱鹤山煎方日一剂，甚是得力。后服河车种子丸一料，果身体强健，逾年置妾遂得子。

　　附　　方

　　补中益气汤

　　人参一钱五分　黄芪蜜炙，一钱五分　白术一钱五分，土炒　当归酒洗，一钱　甘草炙，一钱或用五分　陈皮八分　软柴胡二分　升麻二分上加神曲炒一钱、砂仁三分研末，水二钟、姜三片、枣二枚、煎八分上午服。大剂补中汤即前方倍之。

　　八味地黄丸

　　怀熟地如法制，八两，另捣　山萸肉四两　干山药四两　牡丹皮三两　白茯苓三两　泽泻三两　大附子一两，顶脐平正者，童便煮一日夜，肉桂童便浸晒三次，五钱上为末，炼蜜为丸梧子大。每服百丸，空心淡盐汤下。朱鹤山煎方、河车种子方俱见后。

　　一友患肠风下血。每大解，鲜血四射，淋漓不止，如此者十余年。面色痿黄，腰痛腿酸，四肢乏力，阳事痿缩，娄年不举，无子。自谓遇予之晚，求治于予，非求种子，求救残喘耳。予诊其脉，果虚弱之极。两尺重按，尚非绝脉。其阳事痿缩者，只因血枯气索，虽有微阳，不能振鼓耳。因问平日喜食何物？所服何药？曰：诸医皆云血热，多食凉物，凡四物、芩连、槐角、地榆之类，无年无月无日不服。且今尚服滋阴脏连丸，总皆不效。予日，君果遇予晚，若早遇予，病愈已久，且生子矣。友不觉冁然而笑曰：救残喘足矣，何敢有望外之想？予曰：世智知心主血，肝藏血，脾统血。心与肝固喜清凉，独不思脾喜温燥乎？且血热妄行，口鼻皆可出，何独注之于大肠？盖血属水，水性善下。脾属土，土不得其平，则水下流，理也。治宜温脾以摄血。且肺与大肠相表里，敛肺气，则金不能伤木，而血自归经矣。但予立方甚平常无奇，又血症方，书所不载，不免为当世所嗤笑。且虑君见药品无奇，一似与血分绝不相关者，定掷之不服，虽求予无益也。友俯首叩求无已，遂为立一方，并制药二剂与之。友果如法处服，才下一剂而血减，下二剂而血止，制丸服之，而竟不复发。后令服五粉糕半载，兼服补中益气汤，加枸杞子、杜仲。又后令服八珍汤加枸杞子、杜仲，最后令服聚精丸，两年竟得子。

　　附丸方

　　大厚朴去粗皮，五两，用带皮生姜五两捣烂取汁抖厚朴，仍用姜渣同厚朴炒，以姜渣黑色为度，不去姜　云白术一两　真神曲一两　大麦芽炒，一钱　北五味子一钱，微焙，研碎上锉一剂，加陈黄米四十九粒，水二碗，煎八分，空心服。凡肠贶下血者，多系脾胃虚寒，不能摄血，服之皆效，虽酒客湿热下注放血者，服之亦效。但纵酒每复发耳。

　　附：五粉糕方

　　芡实去壳　白茯苓去皮　干山药　莲肉去皮心　薏苡仁净各四两上加粳米一升，糯米一升共磨为粉，入白糖霜，如平常蒸糕法蒸熟粪干。空心或饥时将滚汤泡服，或干服亦可。

　　附八珍汤方

　　人参一钱　白术土炒，一钱　白茯苓一钱　当归酒洗，一钱　白芍药酒炒，八分　川芎六分　甘草炙，四分　枸杞子一钱　杜仲盐酒炒，一钱　熟地黄一钱水二钟，煨黑姜一片，枣一枚，煎服。

　　聚精丸〔见后〕

　　一澄江友，年过五十，久患痰火，无子。平时痰火不拘日夜常发，发则气塞喉闭，不能言语，几绝。不能待药，急取冷水冷茶，咽下稍苏。迨十日半月一大发则哮喘痰塞，昼夜不能睡卧，才着枕即叫喊胸胁痛甚，痰塞喉间气不得出，冷汗如雨，唯讼家丁日夜抱坐待毙而死。有诸医用二陈、瓜蒌、枳实等汤者；有用滚痰丸者；有用温胆、酸枣仁等汤及安神等丸者，俱不效。延予往治，予诊其脉，上下俱盛，两尺更洪大。因问饮食若何？曰：痰稍退，则求食，食即易肌。问阳事举否？曰：时举。连晚彻夜不寐，无可奈何，只求稍稍合眼，便谓神仙矣。予惠：理不难，但予所用之药，未免为诸医所笑，即病者闻之，亦决不肯服耳。众家丁皆曰：决不令诸医见，亦不使病者知，唯求速赐救耳。予果制一剂，令速熬竹沥以待。药报熬熟，令加姜汁五茶匙，竹沥一大杯服下。不半时，喊叫渐宁，胸胁痛亦渐减，便欲求睡。得睡一觉，求食，食后亦不易饥。至来日午余，又服一剂，夜间鼾睡，痰退气舒痛止，病不复发矣。举家欢甚，开筵称庆，求予方，方附后。盖此症因年老血衰，阴虚火炽，煽动胃火，胃火复识，煽克肺金。母子既不相生，则子母不能相顾。辗转相煽，一身尽为火宅，如何得睡。痰因火盛，如何不填塞胸膈，痛楚叫呼欲绝也。后立一擦牙漱津方，早晨用之，可免服煎药。又令其制滋阴地黄丸服之，以除病根。后令服滋阴种子丸，乃得子。

　　附煎方

　　苏梗五钱　石膏一两，研末　人参三钱　真苏子五钱，研末　真黑牛胆南星陈久者良，三钱，得牛胆陈久则不燥　木香一钱，另研　黄柏五钱，盐水炒三次水二碗，煎八分。入姜汁五匙、竹沥一杯服下，神效。盖血少阴虚，药喜润不喜燥，所以见效速。

　　擦牙漱口津方

　　石膏四两，煅过　青盐一两，炒　黄柏二两，盐酒炒黑色　川椒炒去汗，去目、去骨，取红末三钱　杜仲二两，盐酒炒断丝每清晨洗面时，取少许擦牙漱津，呷滚水再漱咽下。滋阴清火，永地痰火之患。

　　滋阴地黄丸

　　熟地黄八两，如法制　山茱萸肉四两　干山药四两　白茯苓三两　牡丹皮三两　泽泻三两　黄柏三两，盐酒蜜炒三次黑色　知母三两，盐酒炒三次茶合色。上为末，炼蜜丸梧子大，空心淡盐汤下三钱。再加麦门冬三两，去心，辽五味子一两五钱，名加味滋阴丸。治痰火甚效，此治本之剂也。

　　滋阴种子丸〔见后〕

　　一友于正夫人虽有子，后置一妾，宠甚，三年不能成孕，即正夫人熟腹亦不孕，求诊于予。予诊其脉，右关微弱，左尺虚滑，询甚病原，谓因劳碌受肌，遂得滑精之症。偶或饥劳、流滑不已。即同交感，亦软弱之甚，精薄而少。予曰：证果应脉，此乃脾虚不能制水，以致肾虚不能蓄精，艰子之由正坐于此。治宜实脾滋肾，土旺而水自藏，肾充则精自厚，生子可必成。为立一煎方，用四君子加山药、莲肉各三钱，文火煎如稀粥样，日进一剂。王道无近功，服至三十剂，脾渐强，虽遇饥，精滑亦减。复为一丸方，服不及四两，虽遇饥，精亦不滑矣。盖此友欲验予方，故饥以试之，而果验也。病愈服生精种子丸一料，逾年宠妾生子。

　　附煎方

　　人参去芦，二钱　白术土炒，二钱　白茯苓去皮心，二钱　粉草蜜炙，一钱　干山药焙黄色，三钱　莲肉留皮去心，炒，三钱河水二碗，煎八分，空心服，渣再煎服。

　　附丸方

　　白茯苓二两，乳汁晒七次　干山药二两，炒　莲肉二两　人参一两　厚黄柏二两，蜜水抖浸炒，再抖浸再炒，如此五次，以紫金色为度　白术二两，饭上蒸，土焙　砂仁一两，微焙　粉草五钱，蜜炙上为末，用沙苑蒺藜子四两，微炒为末。以二两入药，以二两煮成膏，和前药末舂千杵为丸，如梧子大。空心或清米汤或淡盐汤下百丸。

　　生精种子丸〔见后〕

　　一仕宦者，患肾泄无子，每五更辄腹痛，腹间有气撑下，直至肛门，作响一声，一泄如注。始之泄也，或黄或白，或沫或溏，久之而所泄皆黑沫，如泥浆水。此谓之肾败，非但不能得子，且有性命之忧。予为立一丸方，服至半月而泄渐减，服至三月而泄全愈。后服补骨脂丸，加五味子四两，砂仁二两。又服宝精丸，去当归，加补骨脂三两、五味子一两、杜仲三两，一料而生子。

　　附丸方

　　肉豆蔻四两，粉裹煨　吴茱萸二两五钱，汤泡　补骨脂三两，盐酒炒　五味子三两　人参一两　木香六钱，不见火　砂仁八钱上为细末，山药粉三两打糊丸，如梧子大，每服三钱，空腹白汤下。

　　补骨脂丸〔见后〕

　　宝精丸〔见后〕

　　一文学，性嗜读书，尤善属文，每读书至夜半，辄阳精流出，遇作文，两篇犹可，至三篇，未有不精下流者。即偶或不流，其夜未有不梦遗者。年已三十六，无子，求治于予。予诊其脉，心火炽盛，下部微弱。此用心太过，心肾不交之症也。予立一煎方，又立一丸方，次第服之。病愈后，服心肾种子丸，乃得子。

　　附煎方

　　白茯神一钱，去木　麦门冬一钱，去心　远志肉五分，甘草汤制过　柏子仁两钱，去油研　干山药一钱　山萸肉一钱　怀生地一钱，酒洗　黄柏盐、酒、蜜三制黑色，七分　砂仁末三分　甘草三分水二碗，入圆眼肉五枚去核，灯心二十根，煎八分。调沙苑蒺藜子，微炒研末一钱。空心临卧各一剂，效甚。

　　丸方

　　山萸肉三两　麦门冬四两　远志肉三两，甘草汤制过　北五味子三两　菟丝子四两，酒煮，如法制　干山药三两　怀生地四两，如法制熟，另捣　白茯苓三两　沙苑蒺藜子半斤微焙，四两入药，四两打膏为丸　黄柏如法制，四两　砂仁二两　柏子仁二两，另捣上为末，除另捣外入蒺藜膏和匀，如干，加炼蜜打千杵为丸，梧子大。每服，空心淡盐汤下三钱，临卧灯心汤下二钱，服之病除，效甚。

　　心肾种子丸〔见后〕

　　按生子专责在肾，但一经之病易治，有病在别经而移疾于肾者，有一人而兼数病，因而无子者，其治法颇难，其立方不易。非医者有巧思、有慧眼、有识力，投药罔有不误者。故成方活用则灵，活方滞用则谬，予不能无三致意云。

　　附方

　　中和种子丸

　　凡少子者，皆因元禀虚弱，或因色欲过度，以致气血两亏，心肾不交，百病内蚀，不能成育。予立此方，参三焦上下心肾之平，酌五子、六味、十精之妙。不论人之老壮寒热，虔服百日，多至半载，决能成育。经验已多，真种子第一良方也。菟丝子拣净水淘，舂去粗皮，用地然酒煮烂，以丝出为度，捣如泥，为薄饼晒干，磨为末，四两　白茯苓三两　山茱萸酒抖蒸，取净肉四两　怀熟地取大生地五两，酒洗净，用砂仁末三钱，好酒半斤抖浸一宿，置瓷器坐砂锅内，隔汤炖黑烂为度，另捣　怀山药三两　枸杞子甘州者佳，四两　远志甘草汤泡，捶去骨取肉，再用甘草汤煮，晒干，二两　车前子净，用泔汤蒸，晒干，二两　覆盆子去蒂酒蒸，晒干，四两　麦门冬三两，去心　五味子二两，辽东与北来者佳　鱼鳔胶四两，用牡蛎粉炒成珠，去蛎粉　嫩鹿茸四两，酥油慢火炙透　当归身酒洗，晒干，三两　柏子仁运壳，取白净肉三两另捣　人参三两　川牛膝盐酒炒，三两　沙苑　蒺藜四两，微焙为末，入药，二者煮膏，同炼蜜为丸　川杜仲盐酒炒，三两上药十九味，除另捣外磨为极细末，隔汤炼真川蜜为丸。空心淡盐汤下三钱，临卧灯心汤下二钱。百日之后，效难尽述。

　　附对证加减法于后：阴虚火盛，加盐酒蜜三制炒黄柏、知母各二两；虚寒无火甚，加重便制熟附子、肉桂各一两，或去附桂，加肉苁蓉去鳞膜、巴戟肉、补骨脂盐酒炒，各三两；肥人有痰，加广橘红三两，减熟地二两；瘦人上焦有火，加姜汁炒黄连二两；梦遗滑精，加蜜炙黄柏四两、砂仁末二两、酸枣仁炒香三两。客有议砂仁非固精药者，不知砂仁配黄柏入肾，为封髓丹。盖相使而为用者也。种子之法，要在固精，而涩精之药，尤种子所忌，如龙骨、牡蛎等味，可入治虚损，不入种子方，以涩则施精不全，非求嗣者所宜也。立方之妙，全在加减考订得宜，谨述之以告知者。

　　河车种子丸

　　河车，即胎胞也，得男女交媾之气，赖命门之火，结以成形而育胎。火能生物，于种子尤为亲切。予定此方，凡果子气血两虚、阳衰精薄者，服之举子，屡有成效。方内用肉桂、白术、陈皮者，正取火土相生之义也。当归酒洗，二两　山茱萸去核，四两　补骨脂盐酒浸炒，三两　天门冬去心，二两　麦门冬去心，三两生地酒洗，三两　人参二两　山药三两　覆盆子酒蒸，三两　五味子一两　巴戟去心酒浸，二两　川牛膝盐酒炒，二两　川黄柏盐、酒、蜜三制炒，三制一两五钱　白茯苓二两　锁阳酒洗酥炙，二两　白术土炒，二两　陈皮一两　杜仲去皮盐酒炒，去丝，二两五钱　肉桂童便制，五钱上共为末。紫河车一具，头生男子者，水洗净挑去筋膜，挤去紫血，用米泔漂数次，仍以酒洗过。盛瓷瓶内入酒一小杯，封口，重汤煮烂捣如泥。须不生疮疾、洁净妇人者佳。入前药末共捣炼蜜丸桐子大，每服百丸，空心温酒或盐汤下。

　　斑龙种子丸

　　蜀中道人云：尾闾不禁沧海竭，九转神丹都慢说，唯有斑龙顶上珠，能补玉堂关下血。斑龙珠，即麋鹿角也。鹿性善交，多寿多子。予定此方，于中年以后无子者，最为得力，能理百病、养五脏、补精髓、壮筋骨、益心志、安魂魄、乌须鬓、驻颜色，益寿多男。鹿角胶一斤　鹿角霜半斤　天门冬去心，四两　麦门冬去心，四两　黄柏盐酒炒褐色，三两　知母去毛盐酒炒，三两　虎胫骨酥炙，三两　龟板去裙，酥炙，三两　枸杞子甘州者，四两　干山药四两　肉苁蓉酒洗去浮甲、白膜，晒干，四两　茯苓去皮，四两　山茱萸净肉四两　破故纸盐酒炒，四两　生地酒洗，四两　当归酒洗，四两　菟丝子酒煮捣成饼，焙干，六两　熟地制如法，四两　白芍酒炒，三两　牛膝去芦盐酒炒，三两　杜仲盐酒炒，去丝，三两　人参去芦，三两　白术土炒，三两　五味子一两　酸枣仁炒，一两　远志甘草汤浸去骨皮，各二两　砂仁一两共为末，炼蜜，化鹿角胶，丸桐子大。每服百丸，空心淡盐汤或酒下。按龟板、龟胶不宜单用。盖龟性不交，与牝龟水相视而得孕。《子语》云：龟龟相顾，神交也；鹤鹤相唳，气交也。故龟板、龟胶、仙家修炼之药。种子家配虎胫、鹿胶得阴阳之义可用。若单用，能痿阳寒精，交不成孕，不可不知。

　　通真延龄种子丹　

　　一名腽肭脐丸，阳痿无火，服之立起。五味子二两　山茱萸四两　菟丝子四两　砂仁二两　车前子二两　巴戟天四两　甘菊花二两　枸杞子四两　生地黄五两　熟地黄五两　海狗内外肾各一副，如无，即本地黑狗或黄狗内外肾各一副，酥制　怀山药三两　天门冬二两　麦门冬三两　柏子仁二两　鹿角霜二两　鹿角胶四两　人参二两　黄蘖一两半制　杜仲三两　肉苁蓉四两　覆盆子三两　没食子二两　紫河车二具　何首乌三两　牛膝三两　补骨脂二两　胡桃肉二两　鹿茸二两　沙苑蒺藜四两，二两炒磨入药，二两磨粉打糊为末，同柏子仁、胡桃肉泥、蒺藜糊、酒化鹿角胶炼蜜和丸如梧桐子大。每服四钱，空心饥时各一服，龙眼汤、淡盐汤，寒天好酒任下三四钱。

　　心肾种子丸

　　种子者，贵乎肾水充足，尤贵乎心火安宁。乃今之难嗣者，皆责乎肾水之不足，而不咎乎心火之不宁，何也？肾精之妄泄，由乎心火所逼而然。盖心为君火，肾为相火，而相火奉行君火之命令焉。是以无子者，其病虽在于肾，而责本在于心。今定心肾一方，固本保元，生精养血，培复天真，大补虚损，益五脏而除骨蒸，壮元阳而多子嗣。充血脉，强健筋骸，美颜色，增延龄算，聪明耳目，玄润发须。真王道这奇方，难尽述其功效之妙也。何首乌赤白鲜者各半斤，米泔洗净，用竹刀切片，分四制，用砂锅柳不甑蒸黑芝麻、羊肉、酒、黑豆，各蒸一次晒干　怀生地酒洗　麦门冬去心　天门冬忌铁去心　怀熟地用生者酒洗净，砂仁抖、酒浸，隔汤煮黑烂　怀山药炒褐色　白茯苓人乳抖蒸　赤茯苓牛乳抖蒸　枸杞子　人参去芦　鹿角胶熔化，各四两　白芍药酒炒　锁阳酥制　酸枣仁炒　五味子　牛膝盐酒炒　牡丹皮　龟板去裙，酥制　当归酒洗　泽泻去毛　黄连酒炒金色　菟丝子酒煮　黄柏盐、酒、蜜抖炒三次，金以，各二两上为末，隔汤炼蜜丸，如梧子大，空心淡盐汤下三四钱。按心藏血，肾藏精，精血充实，乃能育子。但心肾之药，最难配合。夫心恶热，肾恶燥，治宜清热润燥。予具此方，寒热不偏，君臣不紊，中和滋补之剂。欲广嗣者，宜修合常服之可也。阳痰无火者，去连柏加苁蓉、杜仲各二两。

　　广嗣既济

　　宁心神，养气血，益精髓、壮腰膝，润肌肤，悦颜色，清耳目，乌须发，通和藏腑，延年广嗣，大有神效。人参八两　天门冬四两　麦门冬四两　柏子仁四两　酸枣仁四两　远志肉四两　菟丝子八两　白茯苓八两　甘枸杞八两　生地黄四两　熟地黄四两　牡丹皮四两　当归四两　五味子二两　沙苑蒺藜八两　山茱萸肉四两　山药四两　石斛二两　牛膝四两　虎胫骨二两　甘菊花　石菖蒲一两　杜仲四两　破故纸三两　肉苁蓉二两　鹿角胶八两　玄武胶八两上二十七味，炮制如法，共为末。研入柏子仁、玄鹿二胶，用好酒熔化和炼蜜为丸，如梧桐子大。每晚用秋石白滚水送下三钱，好酒下亦可。

　　补心滚肾丸

　　此方和平简净，不拘老壮可服，有火者更宜。麦门冬六两　鳖甲六两，醋炙透　五味子四两　怀生地八两，隔汤炖如法　山茱萸四两　牡丹皮三两　白茯苓三两，抖人乳晒至六两　天门冬四两　杜仲去皮切片，酥炙，六两　黄檗四两，三制如法　砂仁二两　甘草一两　怀山药四两　柏子仁拣净八两酒蒸，另研细如泥　车前子三两　菟丝子净末，八两　枸杞子去枯者，八两　远志肉三两　牛膝四两炼蜜为丸。空心白汤服五钱。

　　滋阴壮阳丹

　　此方阴阳两补，种子神验。熟地用淮生地酒蒸九次，晒九次，四两　石菖蒲五钱　远志甘草水浸去心，一两　淮山地二两　五味子七钱　肉苁蓉酒浸洗去鳞甲白膜，二两　菟丝子酒浸炒，二两　牛膝酒浸，一两　巴戟去心，酒浸　续断酒浸洗　茯苓去皮　益智仁去皮　黄柏盐酒炒　知母酒炒，各一两五钱　破故纸盐酒炒　枸杞子　山茱萸净肉　杜仲去皮，盐酒炒断丝　沙苑蒺藜炒，各二两　人参　虎胫骨酥炙，各一两上为末，炼蜜丸桐子大。每服百丸，空心盐汤下。

　　固本健阳种子丹

　　凡人无子，多是精血清冷，或颤赋薄弱。间有壮盛者，亦是房劳过甚，以致肾水欠旺，不能直射子宫，故令无子。此方培养元神，坚固精血，暖肾壮阳，虽老年服之，必连举子，经验神效。菟丝子酒煮，三两　白茯神去皮木　山药酒蒸　牛膝去芦，酒洗　杜仲酒洗去皮，酥炙　当归身酒洗　肉苁蓉酒浸　五味子去梗　益智仁盐水炒　嫩鹿茸酥炙，各二两　熟苄酒蒸　山茱萸酒蒸，去核，各六两　川巴戟酒浸去心，四两　续断酒浸　远志制　蛇床子炒去壳　人参各三两　枸杞子六两上为末，炼蜜为丸和梧桐子大。每服百丸，空心盐汤送下，酒亦可，临卧再进一服。若妇人月候已到，此是种子期也。一日服三次尤效，无火者更宜。

　　壮阳种子丹

　　治尺脉微弱，阳痿不举，虚寒无火者宜此。熟地　枸杞子各两半　牛膝俱酒洗　远志肉甘草汤煮　怀山药炒　山茱萸　巴戟去骨，酒蒸　白茯苓　五味子　石菖蒲　楮实子　肉苁蓉酒洗去鳞甲，去心中白膜　杜仲盐酒炒　茴香水炒，各一两　冬加肉桂五钱，童便抖晒三次。上为末，炼蜜和枣肉，空心温酒淡盐汤任下。

　　补阴种子丸

　　治尺脉虚浮洪数，精元不固，虚人有火宜此。黄柏半斤，盐酒蜜炒黑色　知母盐酒炒　熟地黄各三两　白芍药酒炒　牛膝酒洗　陈皮　锁阳酥制　当归酒洗，各二两　虎胫骨酥制，一对　龟板酥制四两，冬月加干姜五钱，炒黑上为末，酒煮羊肉糊丸，空心盐汤任下。

　　滋阴种子丸

　　男子有精亏无子者，非此药不能填补，服至百日，大有奇效。阴虚有火者宜此。知母二两，去毛皮为末，一两，乳汁浸透，一两，典酒盐浸透，晒干　天门冬去心，二两　麦门冬去心，二两　黄柏二两，去粗皮为末。一两乳汁浸透，一两黄酒，盐浸透，晒干炒赤色　熟地黄黄酒煮，捣如泥，即和众药，二两　桑椹子二两　菟丝子酒煮，晒干，二两　生地黄黄酒洗过，与熟地黄总捣一处，二两　何首乌黑白二色均用，同黑豆煮二次，去皮晒干，二两　枸杞子一两五钱　干山药一两　牛膝去芦，二两　黄精二两，对节生者真，酒蒸熟，与熟地捣为一处　辽五味五钱　白茯苓去皮去红丝，一两　柏子仁水浸一日，连壳水磨成浆，绢袋滤汁去壳，掠取水面浮油，去水，存结底者晒干，一两以上十六味为细末，炼蜜丸桐子大。每早七八十丸淡盐汤下。

　　延龄护宝丹

　　补元气，壮筋骨，固精健阳。老年无子宜服，无火者最宜。菟丝子酒煮捣，焙干为末，三两　苁蓉酒洗去甲膜，三两，再用酒二斤浸半时，取起焙干听用　韭子四两，用枣二者煮熟，去枣，将韭子再用酒浸一宿，焙干用，三两　木香半两　蛇床子三两，用枣二两煮熟，去枣用二两　白龙骨一两，用茅香一两同煮一日，去香，绵裹酒浸一宿　晚蚕蛾全者二两，炙　鹿茸一两，酥炙黄　桑螵蛸一两，炒脆　莲实炒　干莲蕊　葫芦巴各一两　乳香另研　丁香各半两　麝香一钱，另研除乳香、麝香、菟丝子末外，十二味同为末。将前菟丝子末，用前浸药酒二斤，文武火熬至一斤，入荞面二匙搅匀。次下乳香、麝香等，不住手搅，熬如稠糊。放冷和药，如硬再入酒少许，捣千余下，丸桐子大。每服五十丸空心酒下，单用龙骨只此一方。

　　宝精丸

　　专能种子，添精补髓，滋阴壮阳，临炉坚久，健步明目益年，其功不能尽述。无火者相宜。白亮鱼胶八两，切作短块，用牡蛎八两炭火锻过，研末同炒，须要炒得熟，不可焦黑，黄色为度，去末不用，将胶听磨　山药四两　人参二两，虚甚加一两　沙苑蒺藜八两，酒洗去衣，竹刀切开去白膜　白茯苓四两，去皮切片，人乳抖晒三次　牛膝三两，去芦择粗壮者切碎，酒抖微炒　甘州枸杞四两，去蒂与枯者，乳汁抖晒干，如此者五次　鹿胶二两　菟丝子三两，水淘净，酒蒸熟，捣烂晒干　山茱萸肉四两，酒抖烘干　当归二两，去芦尾，取明亮者，酒洗切片晒干，微炒以上十三味共为末，炼蜜为丸如梧桐子大。每服三钱，早晚炎直汤送下。

　　生精种子奇方

　　凡构遗滑泄，真精亏损者，服之神验。有火者相宜。沙苑蒺藜八两，微焙，四两为末入药，四两为膏入蜜　川续断酒蒸，二两　菟丝子三两，酒煮见丝　山茱萸肉生用　芡实粉生用　莲须各四两，生用　覆盆子生用　甘枸杞子各二两上末以蒺藜膏同炼蜜和丸，如梧桐子大，每服四五钱，空腹淡盐汤下。

　　补骨脂丸

　　凡精寒精清，及老年人，阳虚无火者，服之举子神验。有火者忌之。真合州补骨脂沉实者一斤，以食盐四两入滚汤乘热浸一宿，晒干次用　杜仲去皮，酒炒去丝，四两，煎浓汤浸一宿，晒干次用　厚黄檗去皮蜜炙，四两，煎浓汤浸一宿，晒干后用鱼胶半斤，剪碎炒成珠。将补骨脂炒香，同鱼胶珠磨细末，将胡桃肉去皮半斤捣如泥，盛以锡盆蒸之。取油和末，置加炼蜜捣和，丸如梧子大。空心用三钱白汤或淡盐汤下，晚间或饥时更一服尤妙。

　　千金种子丹　

　　此方服之，令人多子。并治虚损梦遗，白浊脱卸。沙苑蒺藜出同州形如羊肾，如蚕种，而细焙时香如天池茶者真。取末四两，再以重罗罗极细末，四两，莲须四两，极细末，金以者固精，红色者败情　山茱萸极细末，四两，须得一斤，用鲜红有肉者佳，去核取肉，制末　覆盆子南者佳，去蒂取细末，四两　金樱子去刺核，一斤，熬膏，约四两　鸡头宝五百个去壳，要大小不一者，取细末，上两

　　上用伏蜜一斤炼，以纸粘去浮沫，数次无沫，滴水中成珠。先以金樱膏和匀前药末入炼蜜，石臼内捣千余下。丸如豌豆大。每服三十丸，空心盐汤下，忌欲事二十日，此药延年益寿，令人多子，不可尽述。

　　金锁思仙丹

　　治男子色欲过多，精气不固，梦遗滑脱无子。莲花蕊十两，忌地黄，蒜　石莲子十两，沉水者佳，去内青心，取粉　鸡心实十两，晒干，捣取净粉以上金樱子三斤，取霜后半黄者木臼中杵却刺，擘为片，去子，水淘净捣烂。入砂锅水煎不绝火，约水耗半，取出滤过，重煎如稀饧。入前药末，和丸桐子大。每服五十丸，空心盐汤下。一月不走泄，候女人月信住。取车前子一合水煎，空心服之，一交感即孕，平时忌葵菜、车前子。按牡蛎、龙骨涩粘肠胃，多服久服，每酿成淤热之症。即当时交合，亦虑施精不全。此方气味虽涩，不粘肠胃，故用以固精。况交感之先，服车前子为利导，自无施精不全之患，立方之妙如此。

　　柏鹿种子仙方

　　凡心肾不交，阳虚精薄者，服之神验。柏子仁去油者，好酒浸一宿，砂锅上蒸，捣烂如泥　鲜鹿茸火燎去毛，净酥炙透，如带血者，须慢火防其皮破血走也，切片为末等分，和柏子仁泥捣极匀，加炼蜜丸如梧桐子大。每服空心三钱淡盐汤下，服至一月后，敛虚汗，兴阳道，宁神益髓，攻难尽述，真仙方也。

　　巨胜子丸

　　治右尺命脉，虚微欲脱，阳痿不举，老年无火者宜服。熟地酒蒸，四两　生地酒洗，四两　杜仲盐酒炒三两　赤白何首乌刮去皮，黑豆蒸，勿犯铁器，四两　牛膝去皮，同何首乌蒸，三两　天门冬去心，三两　枸杞子四两，研　苁蓉酒洗去甲膜，三两　小茴香盐酒浸炒，一两　巨胜子四两，酒蒸捣　菟丝子酒煮，捣成饼，晒土干，四两　白茯苓去皮，三两　柏子仁三两，捣　楮实三两、酒蒸　酸枣仁三两，炒，破故纸三两，盐酒炒　巴戟三两，去骨，酒蒸　北五味一两　覆盆子去蒂酒蒸，三两　山药三两　续断酒洗，三两　鸡头子三两　川椒炒去汗，三两　葫芦巴一两　莲花蕊二两　韭子一两　麦门冬去心，三两上为末，炼蜜丸桐子大。每服百丸，空心温酒下或淡盐汤下。原方有天雄、木香，无杜仲、麦门冬、小茴香。

　　五子衍宗丸

　　男服此药，添精补髓，疏利肾气。不问下焦虚实寒热，服之自能平秘，旧称古今第一种子方。有人世服此药，子孙蕃衍，遂成村落之说。后人用之殊验。甘州枸杞子　菟丝子酒蒸，捣成饼，各八两　辽五味子二两　覆盆子四两，酒洗去目　车前子酒蒸，二两上五品，俱择道地精新者，焙晒干，共为细末，炼蜜丸如桐子大。每服空心九十丸，上床时五十丸，白沸汤或盐汤送下，冬月用温酒送下。修合日，春取丙丁巳午；夏取戊巳辰丑未；秋取壬癸亥子；冬取甲乙寅卯。忌师尼鳏寡之人，及鸡犬六畜见之。

　　十子丸　

　　四明沈嘉则无子，七十外服之，连举子。槐角子和何首乌蒸七次　覆盆子　枸杞子去枯者及蒂　桑椹子　冬青子四味共蒸，各四两　菟丝子制去壳，酒蒸　柏子仁酒浸蒸　没石子照雪公制　蛇床子蒸　北五味子去枯者，打碎蜜蒸，以上各二两。上为末，炼蜜丸如梧桐子大。每服五六十丸，空心淡盐汤下，干点心压之。

　　加味七子丸

　　菟丝子淘洗，酒蒸　川牛膝去芦，酒蒸　麦门冬去心，酒蒸　山茱萸取肉　原蚕蛾　五味子各一两二钱　蛇床子酒蒸，一两六钱　车前子淘洗，一两七钱　大苷草炙，一两　沙苑蒺藜子马乳浸蒸　覆盆子各二两二钱　补骨脂子二两二钱，淘洗炒　肉苁蓉二两五钱，酒浸去鳞膜肾虽属水，不宜太冷，精寒则难成孕。如天地寒凉，则草木必无萌芽也。此方极意斟酌，不寒不热，得中和之理。修合服之，如一阳初动，万物化生，二三月后，必孕成矣。前药俱焙干锉碎为末，炼蜜丸如桐子大。每服三十丸或四十丸，淡盐汤送下，早晚皆服。

　　聚精丸

　　黄鱼鳔胶白净者一斤，陈年者佳，切碎，用蛤粉炒成珠，以无声为度　沙苑蒺藜八两，马乳浸两宿，隔汤蒸一炷香久，取起焙干上为末，炼蜜丸如梧子大。每服八十丸，空心温酒、白汤任下，忌食鱼及牛肉。一方加当归酒洗晒干，四两

　　十精丸

　　精寒阳痿无子者，服此药效。枸杞子　甘菊花　菟丝子酒煮，捣成饼，各二两　山茱萸去核　天门冬　白茯苓各三两　淮生地用生者，酒蒸九次，四两　肉苁蓉酒洗去鳞膜，浸一宿，两半　肉桂汉椒去目，一两上为末，红铅丸桐子大。每服三十丸，空心盐酒下。

　　青娥丸　

　　治肾虚腰痛，不能成育。破故纸盐酒浸炒　川萆童便浸一宿炒　杜仲盐酒炒断丝　牛膝盐酒炒，各四两，共为末　胡桃肉去皮八两，另捣上共捣入炼蜜为丸、空心酒或木香汤或淡盐下三四钱，董廉宪五十无子，服此一年，联举二子。肾气虚寒者，服原方。腰者肾之府，水火之司，有生之根也。善调之，则根固而枝叶茂；不善调之，则根枯而枝萎。治腰必治肾，得生生之原也。故能种子。肾虚有火者加黄柏二两，盐酒炒黑色知母盐酒炒茶合色，二两。

　　青娥丸加黄柏知母说

　　肾，坎象也，水火并焉。水衰则阳光独炽而令肾热；火衰则阴翳袭之，而令肾寒；水火俱衰，则土气乘之，而邪实于肾。均令人腰痛无子。是方也，破故纸、杜仲、胡桃，味厚而温。黄柏、知母，能走下部。若萆者，苦燥之品，足以利水土之邪而平其气也。曰青娥者，涵阳之坎，明其全水火之真也。

　　仙茅酒

　　治男子虚损，阳痿不举。仙茅四两，米泔浸去赤水，晒干　淫羊藿四两，洗净　五加皮四两　龙眼肉百枚去核上用无灰好酒十八斤，浸三七日取服，兼服。

　　葆真丸

　　殊有奇效。葆真丸专治九丑之疾。言茎弱而不振，振而不丰，丰而不循，循而不实，实而不坚，坚而不久，久而无精，精而无子，谓之九丑之疾。此药补十二经络，起阴发阳，能令阳气入胸，安魂定魄。开三焦积聚，消五谷，进食。强阳益精，安五脏，除心中伏热。强筋骨，轻身明目，去冷除风，无所不治。此药平补，多服常最妙，虽七十岁老人服之，尚能育子。鹿角胶半斤，锉作豆大，就用鹿角霜拌炒成珠，研细　杜仲去粗皮切碎，用生姜汁一两，同蜜少许，拌炒断丝，三两　干山药　白茯苓去粗皮人乳拌，晒干凡五、七次　熟地黄各二两　菟丝子酒蒸捣焙　山茱萸肉各一两五钱　北五味子　川牛膝去芦，酒蒸　益智仁去壳　远志甘草煮去骨　小茴香青盐三钱同炒　川楝子去皮核，取净肉酥炙　川巴戟酒浸去心，各一两　破故纸盐酒浸一宿，晒干　胡芦巴同故纸入羊肠内煮，焙干，各一两　柏子仁去壳，另研如泥，半两　川山甲切碎，土焙成珠　沉香各三钱　全蝎去毒，一钱半上件各制为极细末。以好嫩肉苁蓉四两酒洗净，去鳞甲皮垢，开心有黄白膜亦去之。取净二两，好酒煮成膏，同炼蜜和前药末捣千余下，丸如桐子大。每服五十丸，淡秋石汤温酒任下，以干物压之，渐加至百丸。服七日，四肢光泽，唇脸赤色，手足温和，面目滋润。又能消食理脾，轻身和气，语言清亮是其效也。

　　种子延龄酒

　　和气血，养腑脏，助劳倦，补虚损，乌须发，清耳目，固齿牙。久服返老还童，延年种子。生地黄二两　熟地黄二两　天门冬二两　麦门冬二两　当归二两　南芎一两　白芍药一两五钱，炒　人参五钱　白术二两，土炒　白茯苓二两　何首乌同黑豆蒸，干片二两　牛膝二两，盐酒炒　杜仲二两，盐酒炒　枸杞子二两，研碎　巴戟净肉蒸过，二两　肉苁蓉酒洗去甲膜，二两　远志肉一两，甘草汤制过　石菖蒲五钱　破故纸一两，盐酒炒　山茱萸一两，去核净肉　石斛一两，盐酒蒸晒　甘菊花一两，去蒂净　砂仁五钱，研末　木香五钱，锉末　虎胫骨二两，酥炙　龟板二两，酥炙　陈皮一两　柏子仁去壳净肉，一两，研　酸枣仁炒，一两研　小茴香盐酒炒，一两　大枣肉二两　圆眼肉一两　青盐一两　胡桃肉一两　生姜一两　灯心一两虚入有火，加盐酒炒黄柏、知母各二两。上锉制如法，将药入坛内，用无灰酒四十斤煮三炷香取起。坐水缸内，频频换水，浸三日夜，倾绢袋内滤清。将药渣不用。将酒合一处埋土中三日，去火毒。每早晚或饥时量饮三五杯，其功不能尽述。清明后，霜降前，药不必煮，止将酒浸二十一日后取饮。其药渣晒干，焙燥为末，炼蜜为丸，将前酒下药甚妙。此方斟酌和平，无燥烈之味，较之刻载方书者不同，览之者自知其奇，服之自知其效。

　　补肾健脾益气种子煎方种子方多矣，古人未立种子煎方，亦从未见有经验好方。兹方乃朱鹤山老年久患腰痛，日服一剂，强健连生子，八十未艾。盖精神气血，皆脾土之所化生。此方得种子生息之元，生精最速，阳事易举，若能节欲，生子更易。真方之王道而神奇者，录以传世。白茯苓三钱　甘枸杞子一两　怀生地二钱，酒洗　麦门冬二钱，去心　人参二钱　陈皮三钱　白术三钱，土焙

　　熏脐延龄种子方

　　此彭祖接命熏脐法也。凡小儿有胞胎时，四门皆闭，九窍不通，唯有其脐与母气相通，母呼则呼，母吸则吸。迨十月满足，然后与分离，前脐满地。犹恐脐窍不闭，有伤婴儿真气，随用艾火熏蒸，外以固其脐蒂，内以葆其元神，使真气不至逗泄，庶襁褓时，无脐风撮口、天吊、惊痫等证。及渐长成人，因七情六欲之牵诱，声色嗜味之感能通，元气渐乖，真精渐斫。至中年而气衰惫，疾病交侵，或艰于子嗣，或夭其夭年，皆因丹田气海之受伤，无接养滋培之良法也。回思初生熏脐固蒂之功，可得却病摄生，种子延年之诀。予得上方，传自异人，与见之方书者迥别，非遇知音，未可轻授。五灵指二钱　川续断二钱　两头尖二钱　乳香二钱　没药二钱　青盐二钱　麝香一分　红铅一分上为末听用。

　　熏蒸法

　　每年用中秋日，或开除疗病黄道吉日，令人食饱仰卧，用莜麦面汤和，搓成条，圈于脐上，径过寸许，如脐大者，再阔之。以前药末实其中，用槐树皮一块，削去粗皮，止用半分厚，覆圈药之上。如豆大艾壮炙之，但觉脐内微温好换新者。不可令痛，痛则反泄真气。炙至行年岁数为止，炙之觉饥再食再炙。或至冷汗如雨，或腹内作声作痛，大便有涎沫等物出为验。只服米汤稠粥，白肉好酒，以助药力。炙时能令百脉和畅，毛窍皆通。上至泥丸，下达涌泉，撤脏腑之停邪，驱三焦之宿疾。男子下元虚损，遗精腰软，阳事不举，中年无子者，其病悉除。女子月信不调、赤白带下、子宫寒冷、久不成胎者，决能成孕。诚回生济世之仙方，广嗣延龄之妙法也。

　　九品扶阳散

　　治男子阳痿，每逢不举，不能得子。黑附子　蛇床子　紫梢花　远志　菖蒲　海螵蛸　木鳖子　丁香各二钱　潮脑一钱五分上为末用五钱，水三碗煎至一碗半，温洗阴囊阳茎，日洗二三次，留水温洗更好。此外修之法，载以备用，亦治囊湿。

　　暖炉丹

　　治女人子宫寒冷，有能生育。潮脑入碗升打三次如灰色，三钱　蛇床子五钱　牡蛎一钱　母丁香三钱　良姜一钱　紫梢花一钱以上六味为细末，津唾为丸樱桃大。每次一丸，用丝绵裹纳子户子，留带在外，坐定片时便觉温热，一日一换。此凡虽女人所用，然暖鼎温炉，亦熏脐扶阳之类，故特载此。其女科调经、固胎、护产有合刻。

　　下卷　女科

　　(略)

　　
