　　钦定四库全书　　　　　子部五
　　伤寒直格方　　　　　　医家类
　　伤寒标本心法类萃　　　医家类
　　提要
　　【臣】等谨案伤寒直格方三卷伤寒标本心法类萃二卷旧本皆题金刘完素撰伤寒直格方大防岀入于原病式而医鉴引平城翟公宵行遇灯之语与此序正相合殆即翟公所撰欤医鉴又云完素着六经传变直格一部计一万七千零九字又于宣明论中集切药方六十道分六门亦名直格此书有方有论不分门类不能确定原为何种卷首又题为临川葛雍编盖经后人窜乱未必完素之旧矣伤寒标本心法类萃上卷分别表里辨其缓急下卷则载所用之方其中染一条称双解散益元散皆为神方二方即完素所制不应自誉至此考完素原病式序称集伤寒杂病脉证方论之文目曰医方精要宣明论今检宣明论中已有伤寒二卷则完素治伤寒法已在宣明论中不别为书二书恐出于依托然流传已久姑存之以备叅考焉乾隆四十六年十二月恭校上
　　总纂官【臣】纪昀【臣】陆锡熊【臣】孙士毅
　　总　校　官　【臣】陆　费　墀








　　伤寒直格序
　　习医要用直格廼河间高尚先生刘守真所述也守真深明素问造化隂阳之理比尝语予曰伤寒谓之大病者死生在六七日之间经曰人之伤于寒也则为病热古今亦通谓之伤寒热病前三日太阳阳明少阳受之热壮于表汗之则愈后三日太隂少隂厥隂受之热于里下之则痊六经受自浅至深皆是热证非有隂寒之病古圣训隂阳为表里惟仲景深得其防厥后朱肱奉议作活人书尚失仲景本意将隂阳字释作寒热此差之毫厘失之千里而中间误罹横夭者盖不少焉不可不知也予语守真曰先生之论如此何不辟此语以暴耀当世以革医流之反忍而无言何邪守真曰世之所集各异人情喜温而恶寒恐论者不详反生疑谤又曰欲编书十卷尚未能就故弗克耳今太原书坊刘生锓梓以广其深有益于世如宵行防防迷不知径忽遇明灯巨火正路昭然若有执迷而不知信行者固不足言而聪明博雅君子能于此者原始反终研精覃思则其所得又何待予之喋喋也














　　钦定四库全书
　　伤寒直格方卷上
　　宋　刘守真　撰
　　习医要用直格
　　十干
　　甲　乙　丙　丁　戊　己　庚　辛　壬　癸
　　脏腑配合
　　甲胆【手少阳】　　　乙肝【手厥隂】　　　东方木也
　　丙小肠【手太阳】　　丁心【手少隂】　　　南方火也
　　庚大肠【手阳明】　　辛肺【手太隂】　　　西方金也
　　壬膀胱【足太阳】　　癸肾【足少隂】　　　北方水也
　　戊胃【足阳明】　　　己脾【足太隂】　　　中央土也
　　凡先言者为刚为阳为兄为腑主于表后言者为柔为隂为妺为脏主于里也
　　十二支
　　寅卯辰　　巳午未　　申酉戌　　亥子丑
　　脏腑经络配合
　　寅三焦【手少阳】　　卯大肠【手阳明】　　辰小肠【手太阳】巳包络【手厥隂】　　午心【手少阴】　　　未肺【手太隂】
　　申胆【足少阳】　　　酉胃【足阳明】　　　戌膀胱【足太阳】亥肝【足厥隂】　　　子肾【足少阴】　　　丑脾【足太隂】
　　手足三阴三阳者十二经络之名也
　　手足经络配天地四时
　　寅卯辰手三阳天阳春也　巳午未手三隂天隂夏也申酉戌足三阳地阳秋也　亥子丑足三隂地隂冬也
　　合主表里【合音甘入声余不音者并如字】
　　太阳少隂合　　阳明太隂合　　少阳厥隂合足与足合　　手与手合　如足太阳膀胱水合足少隂肾水阳为腑属表隂为脏属里
　　隂阳脏腑
　　肝与胆【厥隂】　风木也　心与小肠【少隂】　君火暑热也包络及三焦【少阳】　相火也　此为阳之脏腑
　　肺与胃【太阴】　湿土也　肺与大肠【阳明】　燥金也
　　肾与膀胱【太阳】　寒水也　此为隂之脏腑
　　脾　心　肝　肺　肾　兼包络【一名命门】　为六脏胃　小肠　胆　大肠　膀胱兼三焦　为六腑
　　经络病证
　　络者正经脉道之旁小络如支络丝络之类也皆运行气血之脉也各宗于本经焉
　　手太隂肺病则肺胀满彭彭而喘欬缺盆痛欬喘上气喘喝烦心胸满臑臂内前防痛甚则交两手而瞀肩背痛而汗出虚则气不能报息小便数变
　　十二经始于肺经故其序如此　喝【乙介切声也】
　　缺盆者【肩前臑内陷中也】臑【音如从肩至肘通名曰臑自手至腕通名曰臂】防【犹畔也】瞀【音莫眼黑也昏也言气乱两手相交昏瞀也】不能报息【俗所云气少不能接续也】数【音朔频也】
　　手阳明大肠病则齿痛防肿虚则目黄口干鼽衂防痹腹中雷鸣气常冲胸喘不能乆立肩前臑痛大指次指不能为用
　　防【音拙靣秀骨目下起骨也】鼽【音求淸涕也】衂【音浓入声鼻出血也】不能为用【言屈伸不能如意也】
　　足阳明胃经病则洒洒振寒善伸数欠或恶人与火闻水声则惕然而惊心欲动独闭牖而坐处欲高高而歌弃衣而走贲向腹胀骂詈不避亲踈气甚则身前皆热消谷善饥尿色黄气虚则身前皆寒栗胃中寒则腹胀满实胷脘当心而痛上支两脇鬲咽不通食饮不下狂疟温淫汗出鼽衂口防唇胗胫肿防痹腹水肿胀膝膑肿痛循胸傍过乳冲腹伏兎防外廉足胕上皆痛中指不能动
　　振【动揺也】善伸【自然能也】数欠【频呵欠也】心欲动【不寜也】　闭户为恶人【兼多惊】贲【音奔勇猛也】向【向同热坎也】栗【战惮也】支【持也固也】淫【乱也】膑【音牝膝骨也】股【腿脾肉】伏兎【膝上起肉也】防【户当切乃胫骨也】跗【音夫足靣动脉也】
　　足太隂脾经病则舌本强食则呕腹胀溏泄瘕水闭饮发中满食减善噫身体皆重得后与气快然而衰甚则肌肉痿足不收行善瘈脚下痛四肢不举大小便不通虚则腹胀肠鸣飱泄食不化舌本痛不能动摇食不下烦心心下急痛寒疟溏泄水下黄疸不能卧股膝内肿厥大指不为用
　　本【舌根也】强【去声不和柔也】溏【大便稀薄】瘕【音假肚中结病也】水闭【言水不宣通也】噫【衣令切转气也】后与气【言下气也】痿【于为切痹病也】瘈【合也行则不觉脚相揩也】飱【音孙食也】厥【其也不能运用也】
　　手少阴心经病则胸中痛脇支满脇下痛膺背肩脾间痛两臂内痛甚则嗌干心痛渇而欲饮身热肤痛烦心谵妄虚则善悲时仆胸腹脇下与腰背相引而痛目黄脇痛臑后防痛掌中热
　　谵【音占乱言也】妄【见虚妄而言也】【去声晕昏乱也】仆【音付卒然而倒也】
　　手太阳小肠经病则嗌干颔肿不可回顾肩似拔臑似折虚则少腹控卵引腰脇上冲心痛耳聋目黄颊颔肿肩臑肘臂卵廉痛
　　嗌【音亦气系也】少腹【脐下两旁也】控【引也】卵【阴丸也】
　　足太阳膀胱经病则颊脑中戸痛冲头目似脱项似拔腰似折髀不可以曲腘如结腨如列虚则痔盛则疟狂巅疾颈顶顶脑戸中痛目出黄泪项背腰脊尻后腘脚背痛小指不为用
　　冲头痛【脑后横冲眉间痛也】腘【曲脉后也结括也】腨【市兖切一名臁俗所谓脚肚也】巅【顶也】尻【居刀切】后【阴后分合处也大而言之睢也】
　　足少隂肾经病则饥不欲食靣黑如漆咳唾则有血喝喝而喘坐而欲起目如无所见心悬如饥腹大胫肿喘咳身寝汗出憎风虚则腹满身重濡泄寒疡流水腰股痛发腘腨促膝不便烦寃足痿清厥意不乐大便难善恐心惕如人将捕口热舌干咽肿上气嗌干而痛心烦而痛黄疸肠癖脊臀股内后廉痛痿厥嗜卧卧不安足下热而痛
　　喝【乙介切】【音荒】濡【溏泄也】寒【俗言炼疮】不便【不利便也】烦寃【心闷乱不宁】痿【痹弱】清厥【十足清冷而厥逆也】痿厥【欲卧而不安也】肠癖【下利也】
　　手厥阴心胞络病则手心热臂肘挛急腋肿甚则胸脇支满心澹澹大动靣黄目赤喜笑不休虚则烦心心痛掌中热
　　澹澹【水摇动貌】
　　手少阳三焦病则耳聋浑浑焞焞虚则目锐眦痛耳后肩臑肘臂外皆痛小指次指不能为用
　　足厥隂肝经病则腰不可伏仰丈夫防疝妇人少腹肿胘脇痛引少腹甚则嗌干靣尘善怒忽忽痛巅疾目赤肿痛耳聋颊痛虚则目如无所见无所闻善恐如人欲捕之胸满呕逆洞泄狐疝遗尿癃甚
　　腋下曰脇脇下骨为肋脇肋之下曰胠【音区】靣尘【靣如浮尘】忽忽【昏乱也】【头目晕也】洞【疾流也】狐疝【言狐者疝气之变化隐见徃来不可测如狐也】遗尿【小便不闭也】癃【病疲惫也】
　　内外八邪
　　外有风寒暑湿内有饥饱劳逸逸非奔逸之逸乃逸豫怠惰而生病也与劳相反故经曰劳者温之逸者行之使气血运行也西山记曰乆劳则安闲以保其极力之处乆逸则导引以宣积滞之气或作役者误也
　　内外病生四类
　　一者因气变动而内成积聚症瘕癫狂惊癎之类也症【音贞坚积也】瘕【音假血气聚也】多喜曰癫多怒曰狂
　　二者因气变动而外成痈肿疮痂疥疽痔掉浮肿目赤熛胗胕肿痛痒之类也
　　不因一时所伤而病乃乆以渐积脏腑变动兴衰而病者是曰因气变动也脏腑和平卒然而即成病者是曰不因气之变动也浅而大曰痈深而恶曰疽掉动摇也熛【音漂】赤丹留毒火熛也
　　三者不因气之变动而病生于内则留饮僻食饥饱劳损宿食霍乱悲恐想慕忧结之类也
　　僻【邪也】霍乱【上吐而下泻也】
　　四者不因气之变动而病生于外则瘴气鬼魅虫虵蛊毒蜚尸鬼击冲薄坠堕斫射刺割捶扑打探拉触抹风寒暑湿之类也
　　蜚【去声兽也通言兽能伤人】
　　九气
　　怒则气上喜则气缓悲则气消恐则气下寒则气收炅则气泄惊则气乱劳则气耗思则气结
　　炅【音桂热也旧音耿非】人怒则气逆甚则呕血及餐泄故气上也　人喜则气和而志逹荣卫通利故气缓缓犹和也故令人气散也　悲则心急肺布叶举而上焦不通荣卫不散热气在中故令人气消也　恐则精却却则上焦闭闭则气还还则下焦张故气下行也寒则腠理闭而气不行故气收也　炅者热也热则腠理开而荣卫通汗大泄故气泄也　惊则心无所倚神无所归虑无所定故气乱也　劳则喘且内外皆越故气耗也越散越也　思则心有所存神有所归正气留而不行故气结也结者滞而不通也
　　五邪
　　母乗子曰虚邪【乗胜也克也】如心火热乗脾土也子乗母曰实邪　　　如肺金燥乗脾土也妻乗夫曰微邪　　　如肾水寒乗脾土也夫乗妻曰贼邪　　　如肝木风乗脾土也
　　自病曰正邪　　　　如脾土自病湿也
　　五脏腑同法【各以类推】
　　五邪微甚
　　微实正虚贼从微至甚也
　　此亦大略之言细而推之各有微甚
　　十干夫妇配合成五运
　　甲巳合为土运　甲刚木克巳柔土为夫妇成土运乙庚合为金运　乙柔木嫁庚刚金
　　丁壬合为木运　丁隂火配壬阳水
　　丙辛合为水运　丙阳火娶辛柔金
　　戊癸合为火运　戊阳土娶癸隂水
　　五运太过不及
　　阳刚夫为太过　隂柔妻为不及
　　此其略也凡六十四年而周甲子其中有歳运同司天曰天府同歳支曰嵗防孟年同曰支徳符歳运同司地刚为同天符柔为同嵗防凡此二十九嵗太过司天克之曰天刑及年前大寒交气日反时程与运程为夫妇者曰程徳符皆非太过不及乃年运之气也申子辰年寅初交巳酉丑年巳初交寅午戌年申初交亥卯未年亥初交气也
　　十二支应六气三隂三阳
　　六气为本三隂三阳为标
　　子午少隂君火【暑】　　　丑未太隂湿土
　　寅申少阳相火【主大热】　卯酉阳明燥金
　　辰戌太阳寒水　　　　巳亥厥隂风木
　　六气有余不足
　　孟少仲平季多也
　　内经以寅申巳亥四孟为一隂一阳也子午卯酉四仲为二隂二阳也辰戌丑未为三隂三阳也然阳为先故主虚无变化轻微而少阴为后故主形体安静重浊而多也故风火动乱至阳为先居孟未甚为少寒湿肃静至阴为后居季已甚而为多燥热各得乎中故居仲而平也注曰气有多少是言六气形有旺衰言五运也
　　六气
　　寒暑燥湿风火
　　五运应五脏主病
　　诸风掉皆属肝木　　诸痛痒疮皆属心火诸湿肿满皆属脾土　　诸寒收引皆属肾水
　　诸气膹郁病痿皆属肺金
　　膹【闷乱也】郁【结滞壅塞也】
　　六气为病
　　诸暴彊直支病耎戾里急筋缩皆属于风【乃厥隂风木肝胆之气也】诸病喘呕吐酸里注下迫转筋小便浑浊腹胀大彭之如鼓有声痈疽疡疹瘤气结核吐下霍乱瞀郁肿胀鼻塞鼽衂血泄淋闷身热恶寒战栗惊惑悲笑谵妄衂蔑皆属于热【少隂君火乃眞心小肠之气也】
　　注泄也下迫后痛里急痛也结核言肌肉结鞕如果中核也溢上出泄下出蔑血汗也蔑【音防】衂【音肉鼻出血也】
　　诸痉强直积饮痞隔中满霍乱吐下体重胕肿肉如泥而按不复起皆属于湿也【太隂湿土乃脾与胃之气也】
　　痉【其井切】似风狂病也一名曰痓【尺至切】积饮水畜不散也痞【否】肠胃气液血脉否闭不能运行谓之痞也水谷传化阻隔失常则曰膈胕【音附】
　　诸热瞀瘛筋惕悸动搐搦瘈疭暴瘖目眛躁扰狂越骂詈惊骇胕肿疼酸气逆上冲禁栗如丧神守啑呕疮防痹耳鸣及聋呕涌溢食不下目眛不明暴注瞤瘈暴病死皆主于火也【少阳相火乃心包络三焦之气也】
　　瘈【尺至切】瘖【音】痖【哑】狂躁乱发狂也禁栗寒战如丧心神之守啑【音帝】疭【音纵小儿病也】瘈【音契小儿病也】
　　诸澁枯渴干劲皴揭皆属于燥【阳明燥金肺与大肠之气也】诸病上下所出水液澄彻清冷症瘕防疝坚痞腹满急痛下利青白食已不饥吐利腥秽屈伸不便厥逆禁固皆属于寒【太阳寒水乃肾与膀胱之气也】
　　论脉
　　三部九
　　夫三部者寸闗尺也寸应天为上部关应人为中部尺应地为下部九者各浮于天沉于地中为人也
　　脉位轻重
　　高骨旁动脉为闗
　　中指正按高骨之端是也俗不明其正理但以稳于下指而差高骨于头中指之间如此则三指各差在本位之后半部耳或以头指正在高骨或更在高骨之后者此不通脉之正理也便使心精了然既下指失其本位则亦无以知其为何病也
　　闗前至鱼际为寸是名阳位
　　一名寸口正在东闗前堂骨后赤白肥肉际宛中骨缝陷中可容一豆者是乃名鱼际者也
　　关后为尺是名隂位
　　关后至本经于太隂所入为合在肘内大约纹动处是名尺泽长一尺故名尺也隂阳两者之间则名关三部长三寸以应三焦凡男左女右以中指与大指相接如关度中指上仄中节两横纹之际为一寸凡取穴以此为则而脉位之尺寸亦应此也凡寸脉主自心胷上至头也而关脉主中心胃至脐也尺脉主下脐以至足也
　　左寸主心及小肠【君火】左关主肝胆【风木】左尺主肾膀胱【寒水】右寸主肺大肠【燥金】右关主脾胃【湿土】右尺主命门三焦【相火】所以然者左手为阳阳为君靣南布政而阳始于子水以一岁六气正位分之则应于亥正至丑终气衰也水之位主于左尺之脉脉从尺入寸故水生风木于左关应丑至卯初之气也木生君火于左寸阳道已成故为君火犹干始于子而终于巳也自卯正至巳二之气也君上而臣下阳进而升隂退而降故右手为隂始于午火火靣北而受气自己至未正三之气也三焦为正火主右尺之脉相火生湿土于右闗正位以至酉四之气也湿土生金于右寸应酉至亥五之气也又主左尺水周而复始也及夫男左女右为夫妇故左寸君火克右寸之金左闗木克右闗之土左尺水克右尺之火及夫命门者右肾也属火不属水乃手厥隂心包络之藏举世皆言心包络之藏有名而无形由不明理也夫三焦乃水谷传化之道路自口至胃上口为上焦下至胃下二肠分处为中焦下至传化出处为下焦通曰三焦今俗妄言无形状而空有名者误也且如人从头数至足皆不谓之人则亦安可言人无形状耶全身而言之固名人也且血脉尽皆环贯臓腑运行周身如果无命三焦之形体则何得气血运行之道路耶
　　各浮于腑而沉于脏中而和缓者胸也
　　脉在肌肉以上曰浮在肌肉之下曰沉或以肺养皮毛心养血脉脾养肌肉肝养筋膜肾养骨髓以此浮沉而分五脏之脉者言脉位则可为用则有失治病之道也
　　脉息迟速
　　呼为阳以应天脉再动以应春夏吸为隂以应地脉再动以应秋冬
　　气出为呼入为吸再两次也动至也
　　或润以太息而又一动者以应长夏脾土故一息四至五至皆为和平
　　太息言呼吸或有长者也长夏六月也　平和言为平人不病之脉
　　谓一岁四时五行俱备也五至以上曰数不满四至曰迟数过备者死不及一至者亦死
　　数为热迟为寒过备八至之上也是以平人之息合病人之脉也故经曰常以不病调病人由是小儿八至为和平十至有热六至为病寒也自六岁以下岁以上通以此论人小则脉如数长短亦然
　　七表
　　浮芤滑实洪此名七表为阳少阳之数七
　　浮脉者轻手乃得重按之不见脉见诸阳为表热诸隂为表寒
　　脉动于肌肉之上也浮属阳为病在表一名腑病或伤风自汗脉浮为表热迟缓在隂者表寒
　　芤脉者浮大而软按之中央虚两边实也
　　芤主热甚失血寸芤则吐血微则衂甚则俱出闗芤则胸痈下血尺芤则大便血微则小便血甚则俱下
　　滑脉者不澁也多与实数相兼则为病热或亡液血衰虽热而反濇也或滑兼迟则为病寒平而滑者肾之本脉
　　实脉大而长浮沉皆得而数阳热也
　　脉者輭虚而滑端直而长也主于风或如琴或如张弓者之太过也
　　者不缓也或如转索或如切防者之太过也脉主痛多与实数相兼则为热痛或短微细隂脉相兼者寒痛也
　　洪脉者极大而数举按者指实热之极甚者也
　　八里为隂【象易少隂之数八】微沉缓濇迟伏濡弱也
　　微脉者若有若无极细而软也多兼于迟主于隂寒然或热甚汗泄吐利气而损虚者或阳厥极深者或热极将死脉欲絶者脉亦有微沉缓濇迟伏濡弱诸隂脉见也不寒便言为寒须以标本明之
　　先病为本根本也后病为标梢末又为病之气为本受病之脏腑经络为标世俗至此更不明其阳极热证但以执其隂脉为寒内外急救于阳则残隂暴絶而反致死亡者不少也且察色听声问证切脉为神圣功巧别病之四法而脉最为下则安可执巧之一法而去其神圣功之三法耶及夫八里之脉皆有此义以微脉居先故于此总而言之也
　　沉脉轻手不见重切之乃得动在肌肉之下其位属隂为病在里一名脏病或畜于胸及膀胱者虽为腑病其脉亦沉则皆宜下之由十二脏腑俱在里而经络皆在表也大抵但以浮为表沉为里然虽脏为隂主里腑为阳主表其于病脉之浮沉有所不拘也故太隂脾臓之病腹满而脉浮者桂枝攻于表也夫脉沉数为里热沉迟为表寒余脉皆仿此
　　或里热吐利气液损虚损或阳厥极深或热极将死者亦皆见诸隂脉沉切宜审之不可妄以施治
　　缓脉者纵缓而不急似迟而小疾缓而迟为寒缓大而长为热
　　当伤风自汗或自汗过多亦为迟缓热更甚也
　　濇脉者澁而不滑也或如刀刮竹或濇而止住者濇之太过主液血衰
　　由汗泄吐利或血溢血泄或热盛耗液而成燥也一曰濇主心痛血少故也以心养血
　　迟脉者一息四至以下也迟为病寒然热盛自汗吐利过极则亦为迟也
　　气液损虚故脉迟而不能数
　　伏脉者脉附于骨沉之甚也伏主水畜于内积饮不散也伏位属隂在里深也病之寒热以随隂阳别之附切近也水畜于内一名留饮
　　濡脉者按之似无举之无力也有似微弱多兼于迟主于极冷然或热泄后或热极将死者脉亦濡弱须以外证标本叅之
　　弱脉者软虚而无力也弱之虚冷必兼微与迟也然而伤风中暑热甚而自汗大出则亦缓弱而迟也
　　四时平脉
　　春【一曰迟】夏洪【一曰数一曰钧】秋毛【一曰潘一曰浮】冬石【一曰沉】
　　六歩主位平脉
　　初之气自大寒日至春分厥隂风木之阳用事而气微也故曰冬至后日甲子少阳主然冬至甲子斯无常准若以大约分之一月如在冬后即大寒交初气之分也每一岁六周甲子以应六气下皆仿此【一气正月二月也】脉乍大乍小乍短乍长时物及风木之象也
　　二之气春分至小满少隂君火之位阳气清正在两阳合明之间故又云阳明主
　　脉也
　　三之气小满日至大暑少阳相火之位阳气万物皆盛故亦云太阳主
　　脉洪大而长天气万物人脉与造化同
　　四之气大暑日至秋分太隂湿土之位天气尚盛而夏后隂已用事故云太隂主此三隂三阳与六气标本之阴阳异矣
　　脉缓大而长或云大而长者传写之误也湿土主缓大而长燥金主细而短濇以万物干湿明可见焉时湿土盛肤腠开通汗液时泄故脉虽大长而力缓不能也及至秋后气衰寒凉乍闭故虽微细而力也五之气秋分日以至小雪阳明燥金之位气衰隂盛故又云少隂主也
　　脉细而微
　　终之气【一曰六之气】小雪日以至大寒太阳寒水之位隂极而终尽天气之所收隐故曰厥隂主厥者尽也
　　脉沉短以敦【敦厚也】万物收藏在内寒气闭塞而肤腠不通气液不能散越故脉沉短而反有力敦厚而如石也凡四时六位平脉大退则时气有余而为病
　　如春太过则风为病
　　不及者气衰而为病
　　四时脉微见为平此言过微也如秋脉微而兼夏脉之类也
　　反见他脉者他气有余而来为病也
　　迟为寒而数为热之类也
　　结代促
　　结脉者迟缓而时一止为隂也主隂盛发燥烦满或阳厥极深以至身冷脉微欲絶而缓弱时一止者亦胸烦燥此止为热极而非寒也皆须以标本明之
　　促脉者阳也数而时一止也主聚积气痞忧思所成亦或热剧失下则令脉促下之则平也
　　代脉者主缓弱而无力不能动因而复动病必危而死
　　跌阳脉
　　跌阳脉者胃土之脉也跌阳脉迟而缓者胃气如经也其动在足跌阳之经故曰跌阳一曰冲阳者阳明所过之原也过者冲也　如经如本经之常脉
　　滑为胃实为脾强浮而滑者浮为胃虚滑则为哕浮而鼻中燥者必衂也沉为胃实【上本下故也】数为消谷【胃热故也】则难治盖四时五脏皆以胃为本燥盛而土湿气衰故曰难治浮而大者气实血虚也【气为阳血为隂故也】浮而濇者胃虚下利也【去液故濇】伏而濇者伏则吐逆水谷不化【内湿故也】濇则气不下食脉不出则身冷肤鞕
　　太谿脉
　　太谿者肾水之脉也动于左足内踝下后跟骨下陷中足少隂肾水之胃故曰大浮也太谿脉则肾气如经也弱则微烦濇则厥逆【微厥也】
　　死生脉
　　阳病热证不退反见隂脉者死【脉近于絶故也】　汗后热退而见隂脉者愈　隂阳证脉平愈　伤寒咳逆上气脉散者死【形损故也】　脉浮而洪身汗如油喘而不休水浆不入形体不仁【不仁者不和也】　乍静乍动命絶也　汗出髪润喘不休者肺先絶也　阳反独留体如烟熏直视摇头心先絶也
　　唇吻【音稳】反青四肢漐习者肝先絶也【漐丑入切汗出也习水流不絶也】此言汗不止也环口黧黒柔汗发黄者脾先絶也【柔虚也】溲便遗失狂言直视者肾先絶也【溲小便便大便】　寸口脉
　　隂阳俱盛【寸口即气口此言三部闗前为阳闗后为隂】　大汗出不解者死脉隂阳俱虚热不止者死汗后身凉息微见隂脉而静者愈身热喘麄见阳脉而燥者死【汗不胜病也】　汗后微热不解者病不可便言死也脉如转索者当日死谵语身微热脉浮大手足温者生欲作大汗故也【俗作好汗】　脉暴出者死隂衰欲絶而阳暴独胜则脉暴出少间隂气先絶则阳气后竭而死矣
　　逆冷脉沉细者不过一日死








　　伤寒直格方卷上
　　钦定四库全书
　　伤寒直格方卷中
　　宋　刘守真　撰
　　习医要用直格
　　伤寒总评
　　伤寒六经传受
　　经言寒伤形寒伤皮毛寒伤血寒伤荣然寒主闭藏而腠理閟宻阳气怫欝不能通畅怫然内作故身热燥而无汗故经曰人之伤于寒也则为病热又曰夫热病皆伤寒之类也内经既直言热病者言一身为病之热气也以至仲景直言伤寒者言外伤之寒邪也以分风寒暑湿之所伤主疗不同故只言伤寒而不通言热病也其寒邪为害至大故一切内外所伤俱为受汗之热病者通谓之伤寒也一名大病者皆以为害之大也又春曰温病夏曰热病秋曰湿病冬曰伤寒者是随四时天气春温夏热秋湿冬寒为名以明四时病之微甚及主疗消息稍有不等大而言之则一也非为外伤及内病有此异耳或云冬伏寒邪于肌肤骨肉之间至于春变为温病夏变为热病秋变为湿病冬变而为正伤寒病者及名冒其寒而内生怫热热微而不即病者以至将来阳热变动或又感之而成热病非为伏其寒气而反变寒为热也经曰冬伤于寒春必病温亦其义也亦有一时冒寒而便为热病者或感四时不正乖戾之气或随气运兴衰变动或内外诸邪所伤或因他病变成或因他人传染皆能成之但以分门随证治之耳经言此六经传受乃外伤于寒而为热病之大畧主疗之要法也
　　大法曰伤寒一日太阳受之故头项痛腰脊强
　　此足太阳膀胱之经也故与经言五日足少隂肾水为其表里或言为手太阳者误也此六经之证也或以此直云伤寒不传手经者亦误也岂不详热论云五脏六腑皆受病又刺热篇皆言五脏热病但以热病多于足经而其病甚少于手经而其病微且与足经微为兼证汗下之治但分表里故不单言手经而但寄于足经而已若鍼刺则本经补泻各分五脏手足之经矣
　　二日阳明受之故身热目疼鼻干不得眠也
　　三日少阳受之故胸胁痛而耳聋
　　四日太阴受之故腹满而咽干
　　五日少隂受之故目燥舌干而渴
　　六日厥隂受之则烦满囊缩
　　或言传手厥隂包络相火则水火既济而愈传足厥隂肝经则土败木贼而当死者妄说也此经言足厥隂肝经之证也
　　大法曰前三日三阳病在表故宜汗之
　　汗泄热退身凉而愈
　　后三日三隂病在里故宜下之
　　下退里热则怫热宣通汗出气和而愈也亦有内热下尽无汗气和而愈者也或者曰前三日寒在表者误也此皆热证也
　　或未愈者再经衰之七日太阳病衰【自此以下皆言病自衰灭】头项少愈八日阳明病衰身热少愈九日少阳病衰耳能微闻十日太隂病衰身热少愈腹满如故十一日少隂病衰渇止不满此言腹不复满舌干已而啑十二日厥隂病衰囊纵少腹微下大气皆去言大病热气散去病则瘳【音抽愈也】矣
　　此亦大畧言之耳伤寒传受不必拘此但以明其诸证而如法治疗耳
　　里外伤
　　如得病脉便沉而里病表和者内伤也脉浮而表病里和者外伤也
　　病在身体四肢为表病　病在胸腹之内为里病
　　表里证
　　身热为热在表　言皮肤壮热而反増寒非谓自发热燥也
　　引饮【烦渴】或小便黄赤为热在里身热饮水或小便黄赤为表里皆有热身凉不渇小便清白则表里皆无热不言为寒者盖表里热微则亦有表不热而里亦不渇故也
　　浑身疼痛拘急表热恶寒而脉浮者皆为热在表也引饮谵妄腹满实痛发热而脉沉者皆为热在里也胸脇痞痛或呕而寒热徃来脉在肌肉不浮不沉则邪热半在表半在里也
　　夫邪热在表而浅邪微而畏正故病热而反増寒也寒则腠理益閟而怫热益加故也邪热在里而深邪甚则不畏于正物盛其极故不恶寒而反自恶热也半在表半在里进退无常则寒热徃来也寒多为表多脉稍浮热多为里多脉稍沉也诸病寒热并同惟疟疾反此由表之正气与邪热并之于里表气虚而里热实亢则害承乃制故里之火热极甚而反兼寒氷之化制之故病热极而反寒战也临汗而战及诸战皆然寒战为里热表虚故也饮水而脉微不见也里之正气与邪气并出于表则表热里虚是以烦热汗出而脉浮也经以热并于里之隂分则为阴胜而发寒热并于表之阳分则为阳胜而发热也俗未知其为表里之阴阳而妄为寒热之隂阳故皆失内经之本旨也夫伤寒之寒热者恶寒为表热里和故脉浮发热为里热表气不虚故发热而脉沉实也气并不并故寒热相反而有微甚也热并则甚不并则微也
　　主疗
　　伤寒表证当汗而不可下
　　反下之则畜热内余而成结胸或为虚痞懊憹喘满腹痛下利不止发黄惊狂班出诸热变证危而死矣
　　里证当下而不可汗
　　反汗之则热甚发黄惊狂班出谵妄而喘闷乱危极而死矣
　　半在表半在里则宜和解
　　相和通解表里也
　　不可发汗吐下妄治之则有前诸证
　　在上则涌【音涌吐也】之
　　言病在鬲上如胸满而呕或脉闗前紧甚者宜蒂散吐之
　　在下者泄之
　　言蓄热下焦则承气抵当之类泄之皆随病所在攻之
　　伤寒无汗表病里和则麻黄汤汗之或天水散之类亦佳
　　身热恶寒无汗脉浮而数者
　　表不解半入于里半尚在表者小柴胡汤主之或天水凉膈二药各一服合同服之尤佳表里之热势俱甚者大柴胡汤微下之更甚者大承气汤下之
　　表虽未罢而里证已甚若不下之则表热更入于里而里热危极宜以大柴胡大承气下之双除表里之热则免使但下里热而下后表热乘虚乂入于里而生结胸及痞诸病之类也
　　表热多里热少天水一凉膈半以和解也
　　煎凉膈半服调天水一服上下同法
　　里热多表热少未可下之者凉膈一天水半调之势更甚者小承气汤下之表证罢但有里证者热传于里也调胃承气汤下之但除里热也凡此诸可下之言大柴胡三承气诸下证通宜三乙承气下之善能开发峻効而使之无表热入里而成结胸及痞之众病也
　　发汗不解下证前后别无异证者通宜凉膈散调之以退其热便无热甚危极也除此之外逺胜小柴胡汤两感仿此而已
　　但随表里微甚而以调之两感谓一日太阳与少隂两证俱见二日阳明与太隂三日少阳与厥隂俱病前六经之证是也
　　伤风自汗表病里和者桂枝汤解之
　　无汗为伤寒不可服桂枝汤
　　有汗为伤风不可服麻黄汤
　　半在表半在里脉在肌肉而半入于里白虎汤和解之病在里脉当沉也大承气汤下之　一法无问风寒暑湿有汗无汗但有可下诸证或表里两证俱不见而病日深但目睛不了了者昏昧不精明或腹满实痛者或烦渴或谵妄或狂燥喘满者或畜热极深而将死者通宜大承气汤下之或三乙承气汤下之尤良伤寒大发汗汗出不解反无汗脉尚浮者苍术白虎汤再解之或中暑大汗自出脉虚弱头痛口干倦怠烦燥或时恶寒或畏日气无问表里通宜白虎汤或里热甚腹满而脉沉可下者宜大承气汤或三乙承气汤尤妙伤寒表热极甚身疼头疼不可忍或或呕里有微热不可发汗吐下拟以小柴胡天水凉膈之类和解恐不能退其热之甚者
　　表热势甚而里已有热里表未开则阳热暴甚故不宜汗之表热势甚若吐下之则表热大乘虚而入反成结胸等证则危极也
　　或大下后或再三下后热势尚甚而不能退本气损虚而脉不能实拟更下之恐下脱而立死不下之则热极而死寒温诸药不能退其热势之甚者或湿热内余下利不止热不退者或因大下后湿热利不止而热不退脉弱气虚不可更下者或诸湿热内余小便赤澁大便溏泄频并少而急痛者必欲作痢也通宜黄连解毒汤以解之也
　　或里热极甚而恐承气不能退者或以下后而热不退者或畜热内甚阳厥极深以至阳气怫郁不能营运于身表四支以致通身清【一作青】冷痛甚不堪项背拘急目赤睛疼昏恍惚咽干或痛躁渴虚汗呕吐下利腹满实痛烦寃闷乱喘急郑声
　　郁郁滞不通郑音声连浊邪恶而不清雅也此乃热势过极而语音浊乱不能清利也俗反妄传以为寒极阴毒误之甚矣
　　脉须疾数以其极热畜甚而脉道不利及致脉沉细而欲絶俗未明其造化之理而反谓传为寒极隂毒者或始得之阳热暴甚而便有此证者
　　夫辨伤寒隂阳之异证者是以邪热在表腑病为阳邪热在里而脏病为隂也俗乃妄言有寒热隂阳之异证者误之乆矣且素问伤寒直云热病诚非寒也其三篇名曰热论刺热篇评热病篇及逐篇明言为热竟无寒理兼素问及灵枢诸篇运气造化之理推之则明为热病诚非寒也寒病固有夫非汗病之谓也且造化为汗液之气者乃阳热之气所为非隂寒之所能也以观万物热极而出液明可知矣经曰夫热病皆伤寒之类也又曰人之伤于寒也则为热病然既身内有阴寒者止为杂病终莫能为汗病也况病法曰身热为热在表饮水为热在里其伤寒汗病本末身凉不渴小便不黄脉不数者未之有也虽仲景有四逆姜附之类热药是以治其本里和误以寒药下之太早表热未入于里而寒下利不止及或表热里寒而自利者急以四逆汤攻里利止里和急以解于表也故仲景四逆汤证后复有承气下热之説也由是观之伤寒汗病经直言热病而不言其有寒无疑也经言三隂证者为邪热在脏在里以脏与里为阴也宜下热者也夫伤寒阴阳之别者但非表热当汗而下之则死里热当下而汗之亦死故仲景曰桂枝下咽阳盛即毙承气入胃阴实即亡死生之要在乎须臾噫由仲景之言观之此阴阳虚实之交错其至防发汗吐下之相反其祸至速而医术浅短者懵然不知病源为始乃误使病者殒没然则止谓邪热在表则汗之邪热在里则下之热在上则吐之热在下则泄之邪热半在表半在里则和解之岂分寒热隂阳之虚实与隂阳汗病之证邪况朱奉议自言隂毒脉疾至七至八至以上疾不可数者隂毒已深也夫既云疾至八至已上疾不可数者正是阳热极深之脉也岂是隂寒欤凡世俗所谓隂毒诸证以素问造化验之皆阳热亢极之证但畜热极深在内而身表有似隂寒也经云亢则害承乃制言五行之道实甚过极则反似尅其已者是为兼化如万物热极反出水液以火炼金热极而反似水是以火极而似水之化也五行皆然故肝热甚则出泪心热甚则出汗脾热甚则出涎肺热甚则出涕肾热甚则出唾今伤寒为作汗之病气者乃阳热怫郁而否极复泰即热气蒸蒸而为汗出也如天时阳热亢旱否极而泰则复为也故欲则天乃郁热晴霁则天反凉人凉则病愈热在病在故病寒者自是寒病非此汗病之气也虽寒属隂水而天地隂阳气液相生之道则寒之化不能更生隂水也故古圣曰阳中生隂隂中生阳气中生液液中生气又曰积液生气积气生液又经曰气和而生液然气为阳物故万物之水液皆生于阳热之气如天气阳热极甚则万物温润而冬寒万物干燥由是言之既为作汗之病气本热非寒明矣故经又曰凡伤寒而成温病者先夏至日为温病后夏至日为暑病暑与其汗皆出止言邪热随汗皆出尽而愈也又经曰饮食饱甚汗出于胃惊而夺精汗出于心负重逺行汗出于肾疾走恐惧汗出于肝摇体劳苦汗出于脾此皆动乱劳苦而致阳热以为汗出岂可反言作汗之病以为隂寒耶今之俗医不明隂阳变化之道而妄取阳主于生隂主于死而欲养于阳热者殊不知此言自生之后以显为阳阳中生隂故生者死之道也既死之后以隐为隂隂中生阳故死者生之道也此古人之论道乃死生有无动静隐显之隂阳非言寒热之隂阳也俗又妄言仙经云纯阳升而为仙纯阳死而为鬼因以养阳热者亦不知此以阳主虚无而言神为阳主形体而言形为隂言善养生者调顺阳隂炼就阳神超升弃其隂体即纯阳之神乃为仙也不明道者寒热不调以致隂阳胜负耗絶阳神惟存隂壳则游魂防防非鬼何哉此则脩养家言形神之隂阳而非医家寒热之隂阳也俗又妄谓周易以阳为尊为美为善为刚为清为正而隂邪反之因以但欲养于阳热者此又不知易象言隂阳体用之道以为教非言一身寒热之隂阳也故阳健唱命而隂顺和之隂顺和之则隂阳和平而同归善道非以干阳特为热也且夫子云干为天为圜为君为父为玉为金为寒为氷然则干之纯阳岂谓热耶此亦非特取寒氷为阳是取寒氷之劲健整肃清刚为干健之象耳夫寒热之卦坎为中男乃少阳之卦即寒氷也离为中女乃少隂之卦即火热也坎离水火为夫妇而易以阳刚坎水寒者为夫而隂柔离火热者为妇亦非以热为阳刚而寒为隂柔也故易言隂阳者但以明其物象而非素问论病寒热隂阳之气也设云干为寒者本非取干阳为寒但取寒之劲栗清整像干之道也俗又妄言人生则身温而死则身冷及病虽身热未至于死将死者必热反变寒而后死也因云阳则生隂则死以此专欲养于阳热殊不知一身之内寒暑燥湿风火六气浑而为一两停则和平一兴一衰病以生也夫和平之常者温凉得所适当其阳和之气如俗云人体温和是也然冬寒而人腠理閟宻则身当温和夏热则腠理开通而多汗出则身当微凉相反者病过与不及亦病其中脏腑隂分以为根本则固守阳和之气但当温和乃为和平唯脏腑之气各随五行休囚旺相死之时位而微有虚实不一也此之虚实乃自然之道而不为病者然冬肾水隂至而寒复以天气寒则腠理閟宻而阳气收藏固守于内则适当其平而不妨内外之寒夏心火阳旺而热复以天气热则肤腠开泄而阳热散越于外适当其平而不妨内外之热万物皆然此隂阳否泰大道造化之理盖莫大乎此也然虽秋冬否闭此以其肺肾隂王而得其所故康彊省病而病亦轻微也春夏开泰以其肝心阳王故胠【音区】弱多病而病热怫郁则阳气散越故病甚而多死亡及夫地理方位高下四时寒热温凉安危夀夭病同故经曰隂精所奉人多夀阳精所奉其人夭又仙经西山记言平人四时尝有唏谓三焦相火无不足八节不得吹谓肾脏隂难得实然则岂可不明隂阳虚实但欲养于阳热耶凡病致死者阳和气既不存则止为隂湿形体而已非冷何哉俗未知热甚则热畜于内而阳气不能营运于四肢身表故四肢逆冷以致身冷脉细而微则死畜热甚者气血不通而身靣俱青此则畜热之深也所以仲景言伤寒热极失下则厥厥深者热亦深而厥微者热亦微如此则热极而死者莫不身冷脉微而以至于絶也俗未明其然直反妄曰阳在则生阳去则死又曰阳热变为隂寒则死因以但欲养其阳热而反致残隂暴絶则阳气后竭而死者不为少也俗医未深明造化又以妄为伤寒得之势恶阳势暴甚而便畜热以深身冷厥逆手足无复温和者直以为寒极而为隂厥以对阳厥及表里热势俱甚而不畜热于内者以为阳毒以配隂毒分为寒热隂阳之异证曽不知伤寒汗病便是热病寔无隂毒隂厥者也呜呼病本热甚热蕴于里则阳气陷下以至厥逆身冷或青而脉微乃妄以寒极而内外急救其阳而反招其暴害因以妄言必死之证间或彊实之人素本不衰及热郁怫结况衰微者偶中辛甘热药发散而腠理气通怫热以随汗泄而愈者遂以为必死之病而救之以活反恨徃之死者救助其阳之不及因以互相议论但见畜热内结厥逆者或未厥者早以温之无用寒凉恐成隂毒隂证而死俗医治伤寒悮人多者无过于此后学之士但以素问运气自然造化之理原其标本则明可见焉且以依法救人愼勿惑于众人之言故经曰谨熟隂阳无与众谋又曰知逆与从正行无问此其道也
　　或两感势甚者通宜解毒加大承气汤下之热不退者宜再下之然虽古人皆云三下之热未退即死矣亦有按法以下四五次利一二行热方退而得活者免致不下退其热而必死也下后热稍退而未愈者黄连觧毒汤调之或微热未除者凉膈散调之或失下热极以致身冷脉微而昏冒将死者急下之则残隂暴絶而死盖阳气后竭而然也不下亦死宜凉膈散或黄连解毒汤养隂退阳畜热渐以宣散则心胸复暖脉渐以生至于脉复而有力可以三一承气汤下之或解毒加大承气汤尤良若下后微热不解凉膈散调之愈后常宜服愈热之药忌发热诸物
　　伤寒表证
　　夫伤寒之候头项痛腰脊彊身体拘急表热恶寒不烦燥无自汗或头靣目痛肌热鼻干或胸满而喘手足指末微厥脉浮数而者皆邪热在表皆麻黄汤发汗之证也或天水散之类甚佳无使药不中效而益加害也
　　益元散【一名天水散一名太白散】
　　治身热呕吐泄泻肠澼下痢赤白治淋闭癃閟疼痛利小腑偏主石淋荡胸中积聚寒热大益精气通九窍六腑津液去留结消畜水止渴利中除烦热心燥治腹胀痛闷补益五脏大养脾肾之气【此肾水之脏非胃土之腑也】理内伤阴痿安魂定魄补五劳七伤一切虚损主癎瘈惊悸健忘止烦满短气脏伤咳嗽疗饮食不下肌肉疼痛治口疮牙齿疳蚀明耳目壮筋骨通经脉和气血消水谷保眞元解百药酒食邪热毒耐劳役饥渇寒热辟中外诸邪所伤乆服强志轻身注颜益夀及解中暑伤寒疫疠饥饱劳损忧愁思虑恚怒惊恐传染幷汗后遗热劳复诸疾兼解两感伤寒能遍身结滞宣通和气而愈及妇人下乳催生并产后损液血虚阴虚热甚一切诸证并宜服之兼治吹乳乳发或已觉吹乳乳痈频服即愈乃神验之仙药也
　　石淋服金石热药结为砂石自小便中出痛不可忍
　　伤风表证【一曰中风】
　　夫伤风之头痛项强股节烦疼或目疼肌热干呕鼻鸣手足温自汗出恶风寒脉阳浮而缓阴浮而弱也【闗前曰阳闗后曰阴】此为邪热在表皆桂枝汤解肌之证也或汗出憎风而加项背强痛者宜桂枝汤加葛根汤也反无汗者宜葛根汤也虽已服桂枝反烦不解而无里证者先刺风池风府却与服之或服桂枝大汗出脉浮而洪大再宜服之发汗后半日许复热烦脉浮数者再宜桂枝汤也当汗而反下之不成结胸而但下利清谷不化表证尚在者表热里寒也
　　此言承气寒药下之者也或误用巴豆热药下之而脇热利不止者或表里皆热自利或呕者皆宜五苓散止利兼解表也
　　急以四逆汤温里利止里和急以桂枝汤解表
　　或表热里和下利同法
　　或阳明病脉浮迟汗出微恶寒或太隂病腹满而脉浮或宜汗入下之但气上冲而脉浮者并宜桂枝汤也脉反沉实者大承气汤下之
　　或下之早而心下痞汗出恶寒脉浮者表未解也先桂枝以解表而后以大黄黄连泻心汤以攻其痞也太阳病不解而畜血下焦者【见畜血门】先桂枝解表已而以下血也
　　宜桃仁承气汤或抵当圎攻之
　　俱中风寒
　　头项痛肢体疼手足温为中风也反无汗恶寒脉浮者为隂寒也或头项痛腰脊强身体拘急指末微厥不自汗为伤寒也反烦燥而脉缓者为伤风也风则伤卫而寒则伤荣
　　万物必以隂求阳阳求隂隂阳相应则为和平故荣者隂气也寒加之则伤耳故又曰寒伤血血亦隂也卫阳气也风亦阳也故风加之则伤耳故曰热伤气气为阳也经言隂寒主于闭藏而阳热主于泄故寒伤荣则腠理闭宻怫热内作燥热而无汗故脉数浮而也风伤卫则腠理开泄而自汗也故脉浮而缓以邪热泄越故脉不能实阳明主于肌肉故自汗多而脉反迟也热乃阳中之至阳故伤热气则大汗自出病虽为热脉不能实而虚弱也然怫热痞闭无汗者固当病也其汗泄通泰而亦病者盖泰极则否也夫人气和而为汗如天地气和而为过多则劳乆不则旱有无多少贵乎应时兴衰失常则灾害至矣万事皆然
　　荣卫俱伤则表里热甚也宜大青龙汤
　　小青龙汤治伤寒表未罢心下有水气
　　表虽未罢而已有热入于里怫郁于胃则饮食水液不能传化宣行畜积不散而为此非里热大实烦渴引饮过多停积而为病者
　　干呕发热而欬或渴或利或噎或小便不利少腹满或喘者
　　水不浸润宣散滋润肠胃脏腑故热而渴或噎或喘或小腑不利少腹满而喘也水液不能宣行则湿热甚于肠胃故或利也
　　小柴胡汤治伤寒中风其病半在表半在里【脉在肌肉不沉不浮】筋脉拘急
　　身体疼痛寒热徃来【恶寒为表热发热为里热】寒热徃来者邪热半在表半在里也进退不已而言无常也
　　或呕或欬脇痞满硬痛下之前后无问日数及汗后余热不解或无问伤寒杂病蒸热作发并两感可和解者并宜服之
　　凉膈散【一名连翘饮子】治伤寒表不解半入于里下证未全或复未愈者或燥热怫结于内而烦心懊憹不得眠者及无问伤寒杂病大人小儿脏腑积热烦燥多渴靣热头昏唇焦咽燥舌肿防痹目赤鼻衂颔颊结硬口舌生疮痰实不利欬唾稠粘睡卧不安谵语狂妄肠胃湿燥便尿閟结一切风热壅滞风疮癣及伤寒阳明胃热发斑下证未全者或误服暖药过多为诸热证并酒甚热毒兼小儿斑疹痘疮未出及惊风积热伤寒不能辨别者或热甚痘疮已出未快者或热极黒陷将死者小儿疹痘未出误以热药发汗致使阳热转甚则重宻出不快多致黒陷而死因以世俗多斑疹不敢服药以误小儿诸病多矣亦不知古人所留凉泻之药通治风惊积热伤寒热病纵误是瘢疮亦使热势稍退而稀少出快早得痊安也若用此最为妙也
　　阎孝忠集小儿方论未逹钱氏本意不明造化之理反妄言疹病黒陷为寒及曰凡瘢疹始终不可服凉泻之药后人因之反致热甚黒陷而死者不可胜计也阎公岂不详自所编钱氏方治瘢疹黒陷用牛李膏及百祥圆凡寒药下之而多得痊愈者而不救则必死然则痘疹之为热病岂不明哉况经曰诸痛痒疮疡皆属于心及夫瘢疮黒陷无不腹满喘喝【嘶声】而小便赤澁不通岂不是热极乎况癍疹本因热而生病势转甚也岂能反为寒者也
　　并两感诸证【三阴三阳双传诸证】并宜服之或伤寒热极将死隂气衰残则不宜下下之则隂气暴絶阳气后竭而死矣惟宜养隂退阳以至脉复而有力而后以三乙承气汤微下之下后未愈者更以凉膈散调之虽愈后犹宜少少服之庶邪热不致再作也
　　白虎汤治伤风自汗桂枝证表未解半入里可以和解者脉在肌肉而不可下者也
　　或中暑自汗脉虚弱者
　　热伤气而反自汗大出故脉不能自实而反虚弱
　　或伤寒自汗脉滑数而实表里俱热
　　脉沉浮皆得有力而数身热头痛烦渴腹满小便赤黄也
　　或三阳合病【言太阳少阳阳明合受其为病之热气】腹满身重难以转侧口燥靣垢谵语遗尿如误发汗则谵言益甚下之则便頟上出汗后必发黄
　　或厥逆自汗者是谓热越【言自汗散越也】如或里热而脉厥者或下证未全者兼和解两感伤寒此方最解头痛并止自汗无问中暑伤寒风热杂病及传染时疫本非外伤风寒脉便不浮而自汗头痛欲作汗病者并宜服之无问四时但随证详而用之他药仿此
　　五苓散　治中暑并伤寒大发汗后胃中干烦燥不得眠脉浮小便不利后热烦渴及表里俱热饮水反吐【名曰水逆】或攻痞不解或口干烦渴小便不利或痞尚在而利不止者或当汗而反下之利遂不止脉浮表不解自利或小便不利者
　　凡用五苓散证无问脉之沉浮
　　或一切留饮不散以此散水止渇并解两感太阳少阳俱病
　　经言六经病证者是也
　　或一切吐泻霍乱【无问寒热】及小儿泻惊风【无问急慢】皆宜服之桂苓甘露散【一名桂苓白术散】治伤寒中风冒暑饮食内外一切所伤传受湿热内甚或头痛口干或吐泻烦渴或小便赤澁大便急痛或泻痢间作并一切湿热霍乱吐泻转筋急痛腹满痛闷或中外诸邪所伤而并吐泻者湿热之时尤宜服之
　　并治小儿惊风
　　白术散　治伤寒杂病一切吐泻烦渇霍乱虚损及气弱乆虚保衰老兼酒膈呕哕
　　四逆汤　治伤寒表热未入于里误以寒药下之太早其表热本未入而因里寒下利不止或表热里寒自利不止者急以四逆温里
　　脉浮不渇小便清白不温完谷不化者是也或辨便溺之色者须防审其饮食万物之色也或下后恊热利不止者咽干烦渇也谨不宜温也宜五苓之类散其湿热也惟里寒者可以温之止其寒泻
　　利止里和表谓尚在者急以桂枝汤解表也或杂病寒饮呕吐者或寒湿泄泻者
　　然虽杂病若湿热吐泻者不宜此方虽亦有湿热痞闭之微者误中辛热开发而効甚者强刼不开则怫热病转加也惟里寒可通用四逆汤也
　　茯苓半夏汤　治伤寒杂病一切呕吐或喘欬头痛者半夏茯苓汤　治伤寒杂病呕哕风疾逆欬喘头痛并风热反胃吐食诸证
　　黄连解毒汤　治伤寒杂病并酒燥热毒烦闷干呕口燥呻吟错语不得眠凡一切大热狂燥喘满及阳厥极甚畜热内深俗妄传为隂毒者【见前势】表热太甚头项支体痛不可忍脉洪躁里有微热不可汗者或湿热内甚或欲作痢者
　　大便溏数而少急痛小便赤或澁者必欲作痢也
　　或已利热势甚者【并服本方】及下之前后寒凉诸药不能退其热势之甚者两感诸证同法
　　两感者一日太阳与太隂俱病则头痛口干而烦满二日阳明与太阴俱病则耳聋囊缩而厥通宜此方以退表里诸热朱氏不明此皆热证妄言前三日眞为病寒以四逆汤急温里而后以桂枝汤急解表大误人也此二方皆不可用但随表与里热势微甚以退其热使无致热极而死者是也若势甚宜下者加大承气汤下之愈夫经言此三日传受亦大略之法也大抵宜随证以施治亦不必拘也
　　或势甚欲下虑不能退其热者加大承气汤下之或热结极深而诸药数下毕竟不能利不救必死者此法更下甘遂一钱以急下之【吐利同效】或但自热结胸中心胸髙起腹虽不满而但喘急闷结谵妄昏冒闗脉沈数而者尤宜此法急以下
　　吐愈佳
　　蒂散　治表证罢邪热入里结于胸中烦满而饥不能食微厥而脉乍者宜以吐之
　　诸可下证
　　大柴胡汤　诸服小柴胡汤证后病不解表里热势更甚而心下急郁微烦或发热汗出不解下心痞鞕呕吐下利【已上属太阳】或阳明病多汗或少里病下利清水心下痛而口干或太隂病腹满而痛或无表里证但发热七八日虽脉浮而数或脉在肌肉实数而滑者及两感诸证可微下者双除表里之热者并宜此剂
　　大承气汤　治大小二柴胡证后表里俱热病势更甚者或阳明脉迟汗出不恶寒
　　阳明生肌肉热甚自汗多故脉不能数而反迟也里热更甚故不恶寒而反微热也
　　身重短气腹满而喘有时潮热
　　恶寒为表热当汗而不可下发热为里热当下而不可汗
　　或手足心濈然汗出者【濈阻立切和也】
　　此言唯手心足心气似和然而汗出也
　　此大便已鞕也或吐下后不解不大便五六日至十余日日晡潮热不恶寒独语如见鬼状刺者发则不识人循衣摸牀惕然而安微喘此阳明里热极甚也
　　足阳明胃经外肌肉为十二经之长内为五脏之本而六腑之大源故阳明胃病虽为腑病其脉沉数而实者皆当下之也然肠胃热甚则大便自黄赤变褐以至于黒者难治也凡潮热谵语不能食者肠中已有燥粪能食者但鞕耳旧云胸中有燥粪是寄手阳明证在足阳明也燥粪实非在于胸耳
　　或阳明病下之后心胸燥热而懊憹烦燥者【亡液故也】或烦热汗出则解复如疟状日晡发热而脉沈实者宜以下也
　　脉浮虚者桂枝汤主之
　　或六七日不大便目不了了睛不和无表里证大便难身微热者或小便不利大便乍难乍易时发微热喘急不能卧者有燥粪也或三部脉皆平心下鞕或脉大而者或下利脉滑而数者或下利脉迟而滑者迟由热泄不止而致之实非寒也
　　或少阳病二三日口燥咽干者或自利清水色纯青心下痞痛口燥者皆湿热相搏于肠胃之内而成下利也然热则郁结湿则痞闭故水液不结
　　浸润于外则肠胃之外燥热太甚而烦渴不止肠胸之内湿热泻也本因热郁而留饮以成湿也
　　或诸腹满实痛烦渴谵妄脉实数而沉者无问日数并宜大承气下之或里热燥甚肠胸怫郁留饮不散烦渴止胸腹高起痛不可忍但呕冷液大渴反不能饮饮亦不能止其渴喘急闷乱但欲死者热服下咽立止其渴有若无病之人须防大汗而愈至此徃徃多未利而汗出亦有药力但随汗之宣通则不利而愈者也
　　小承气汤　治伤寒日深恐有燥屎欲知之法少服小承气汤腹中转失气【谓动转失泄之气也】有燥屎也乃可攻之不转失气者必初鞕后溏未可攻之攻则腹满不能食也欲饮水而哕其后发热者大便复鞕而少也宜小承气和之若腹大满不通与小承气汤微和胸气勿大泄也或阳明多汗津液外出肠胃燥热大便必鞕而谵语也或谵语脉滑疾或发汗吐下之后微烦小便数大便因鞕者或下利谵语者多复有燥屎也通宜小承气汤下之或得病二三日脉弱无太阳阳明等证烦心心下鞕至四五日虽然食少少与小承气汤和之令小安调胃承气汤　治诸发汗和解吐后不恶寒但发热而或蒸蒸然者或日深心下温温欲吐而胸中满痛大便及溏腹微满郁郁微烦先此时自极吐下者【先苏佃切】先此时者先于此时之前已曾自极吐下而复此证也
　　或日深里热谵语法当承气下之误以银粉巴豆燥热大毒丸药下之以致眞隂损虚则邪热转甚【甚者为邪衰者为正】因而恊热下利不止脉反调和也【恊胡刼切和也合也】
　　今言病本为热而又与辛热大毒圎药下之则两热恊和相合而热甚下利不止也下利脉当微厥而其热药攻之故脉反适当其调和也言有热利不止而脉反平或滑实大而者也
　　或反表里里和而下之太早表热乘虚入里而或不成结胸但为热利不止心下满鞕成痛烦渴咽干脉滑数而或实者或诸腹满实痛者
　　或烦渴谵妄者小便赤澁大便或鞕或热泄脉滑实而甚也并宜调胃承气汤下之
　　三一承气汤　通治大小调胃三承气汤证
　　大发表证罢热传于里则宜下之热除即愈宜调胃承气也此失下热极则危而死矣表病里和则当汗之热泄身凉即愈若反下之则表热乘虚入里而成结胸之类诸病也或表热半传于里半尚在表则不可汗下宜小柴胡之类和解之也或表里两证热势俱甚而和解不能已者虽邪热半在里半在表法当寒热徃来以其表里热势俱甚故亦不恶寒而但恶热也宜柴胡汤微下之通除表里之热也或误用调胃承气则止能攻里不能除其表热或用小承气多攻里少除表则表热乘虚入里皆能为害也其大柴胡证势更甚者宜大承气下之设未全愈而或有表之微浅邪热入之于里以其厚朴枳实之类善开结滞而不能成其结胸之类诸病也故活人书言攻里之药调胃承气最小承气次之大承气又次之大柴胡最为缓慢故表证未罢而为里热已甚须可缓下者先大柴胡次大承气亦可通也若善论开郁结怫热峻疾得利而效至大设未痊除而亦难再郁结者大承气也故活人书复言大承气最小承气次之调胃承气又次之大柴胡最慢也是以可急下之者宜大承气也故虽大柴亦可通用而复无急下之证也或可微下及微和胃气者小承气汤调胃承气为后先之次由是观之则缓下急下善开发而难郁结可通用者大承气汤最为妙也故今加甘草名曰三一承气汤通治三承气汤于效甚速而无加害也然以其甘草味能缓其急结温射润燥而又善以和合诸药而能成功故本草谓之国老也是以大承气汤得其甘草则尤妙也然此一方是三承气汤合而为一也善能随证消息但有此方不须复用大小调胃承气等汤也
　　或无问伤寒杂病内外一切所伤日数逺近但以腹满咽干烦渇谵妄心下按之鞕痛或但腹满实痛或小便赤澁大便结滞或湿热内甚而为滑泄或热甚喘咳闷乱惊悸癫狂目疾口疮舌肿防痹痈肿疮或伤寒阳明胸热发斑脉沉须可下者及小儿惊风热极潮搐涎喘昏塞并斑疹痘疮热极黑陷小便不通腹满喘急将欲死者或斑疹后热毒不退乆不作痂者【痂音茄疮痂也】或作斑痈疮癣乆不已者或怫热内成痃癖坚积腹满而喘黄瘦潮热惊风热积及大人小儿乆新疟疾暴卒心痛风痰酒膈肠垢积滞乆壅风暴伤酒食烦心闷乱脉数沉实或肾水隂虚阳热暴甚而僵作卒中或一切暴瘖不语失音或畜热内甚阳厥极深脉反沈细而欲絶者或表之冲和正气与邪气并之于里则里热亢甚而喝极似隂反为寒战脉微而絶者或风热燥甚客于下焦而大小便澁滞或不通者
　　风木能胜湿土火热能耗水液因而成燥燥则敛坚结滞不通故风热燥甚于下焦则燥粪结硬腹又敛者其燥粪不能相离并膀胱燥郁不能渗泄故不通也愼不可用银粉巴豆大毒燥热圎药下之反生燥热而耗其阴液也故伤寒下热古皆禁之最宜三乙承气汤兼用下取法
　　或产妇胎死不下者
　　风热燥湿敛则产戸不得自然开通也其证逆脉数而濇靣赤或青或变五色腹满急痛喘閟胎已不动者是也手足温而脉滑者止为难产但宜滑胎催生愼不可下也
　　及两感表里热甚欲可下者并宜二乙承气　大承气加甘草是也或下食积及急攻结滞者调下轻粉一字滞下目疾口疮咽防疮斑疹加凉膈散下死胎加益元散
　　十汤　治太阳中风下痢呕逆表证罢干呕短气不恶寒漐漐汗出发作有时头痛心下痞鞕满引下痛者兼下水肿腹胀并酒积食积一切肠垢积滞痃癖坚积或畜热心腹暴痛或疟气乆不已者或表之正气与邪热并甚于里热极似隂而反寒战表气入里而阳厥极深故脉微而欲絶也并风热燥甚结于下焦大便不通或实热腰痛者及小儿热结乳癖积热作发惊风潮搐斑疹热毒不能了絶者宜以下之
　　瘀血下证【瘀于预切积也又音于】
　　桃仁承气汤　治太阳病不解而循经热结在膀胱者其人如狂血自下者愈表不解者先以桂枝汤解表已而但小腹急结者乃以下之　或言少腹者误也脐上为腹腹下为小腹小腹两旁谓之少腹凡下皆作小腹也
　　抵当圆　治伤寒里热少肠满当小便不利今反利者有畜血也宜以下之
　　抵当汤　治太阳日深表证仍在循经而热畜下焦脉微而沈不结胸而发狂者热在下焦少腹当鞕满小便自利也血下乃愈宜以攻之或太阳病身黄脉沈者循经而畜热下焦也少腹鞕小便不利为无血小便自利如狂者瘀血证也或阳明畜热内甚而喜忘【喜许记切】或狂大便虽鞕而反易不难也其色黒者有畜血也或无表里证但发热日深脉虽浮者亦可下之或已下后脉数胸热消谷善饥数日不大便者有瘀血也并宜抵当汤下之
　　发黄
　　茵蔯汤　治阳明里热极甚烦渇热郁留饮不散以致湿热相而身体发黄
　　或言寒热相搏而发黄者误也即如万物湿热甚则自生黄色非寒也本伤寒热极失下或误汗之温之炙之熨之或误服银粉巴豆大毒热药下之反以亡液损其隂气邪热转甚或下之太早热入里不成结胸但以发黄者或失寒凉调治或热势本恶虽按法治而不能退其热势之甚者或下后热势不退皆能发于黄也大抵本因热郁极甚留饮不散湿热相而黄也
　　其但头汗出身无汗剂颈而还小便不利渇饮水浆者身必发黄也
　　怫热在表燥而无汗湿热在里气甚不能散越于外则湿热之气郁甚而上行以至头靣阳极之分则湿热蒸为微汗而颈下无汗然湿热不能自然宣通散越于周身故湿热郁之极甚而靣目遍身发黄色也故白虎汤证遍身自汗出者仲景谓之散越不发于黄也小便不利者湿热发黄之证也或小便自利或狂或大便黒者瘀血证也发黄亦有谵妄者本所不言以黄证未明故不须言也
　　冝茵蔯汤调下五苓散以利小便退其湿热也以黄者茵蔯汤利大小便也
　　结胸
　　汗下之后不大便五六日舌干而渇日晡小有潮热从心至少腹鞕满而痛不可近脉尚沈滑数或但闗脉沈者通宜大陷胸汤或丸下之或脉浮者表水罢也不可下之【下之死】宜小陷胸汤及小柴胡之类和解未罢者方可下之或结胸虽脉浮而里热势恶须可下者宜三乙承气汤一服分作三次约三时许服讫得利甚良虽未利稍减脉必渐沉病微者止用三一承气汤半服按而下之里热甚者以大陷胸汤大半服而下之谓有前药之力也然须二方中甘遂反甘草或势恶者故意以甘草击甘遂使开发峻疾而为效速矣故世方及活人书双圎子亦直用甘草甘遂也
　　或但结胸别无大段热证但头微汗出脉沉潜者氷结胸也通宜大陷胸汤小结胸者心下按之而痛脉浮而滑别无大段热证也
　　此亦下之早而热结心胸也但以热微于大结胸而甚于痞但热之微甚也俗未明之又以妄谓但结胸无大热证为寒实结胸殊不和素问明言热病而实非寒也及夫脏结隂结阳结者经以热结于腑而腑为阳是名阳结热结于脏而脏为隂是名隂结一名脏结也然热结于腑则微而浅故病厥微而易治热结于脏则深而当病甚故厥深而难治矣其或有脏结畜热极深而至身冷脉微而欲絶者表之热证反不见也俗未知本热极而致反言隂寒臓结本亦病热极俗又妄加热药反絶残隂而暴死十无一生因以世传脏结便为死病也若以素问六气脉证标本验之则明可见其热证也留饮不散而成头汗而脉沉潜反附于骨者积饮以成水结胸
　　及水结胸者通宜小陷胸汤也
　　痞
　　伤寒表里俱热下证未全法当和解误下之早则成痞心下痞满而不痛按之软虚也
　　然须里之阴分已受热入而为病是谓病发于隂也或热微下证未全则不任转泻误下之早则里之微热除去之外反为热入所损虚而表热故虚入里虽不能成结胸亦作痞也俗医妄谓隂寒之作发下之早而成痞者误也然病既已为隂寒何得更言发于阴也寒病毕竟不可下何得言其下之早也既言其早则病热发于隂也故此之邪热病之表于阳分而里和未有邪热反以下之太早则里乃极虚而表之全热大入于里此失之至大故成结胸而病热势恶也痞则误之小故为热势轻微也小结胸者微于大结胸而甚于痞也但分误之大小热之微甚非谓痞为寒也故仲景本攻痞多用大黄黄连黄芩寒药耳后或以加附子干姜之类者是以辛热佐其寒药欲令开发痞之怫热结滞也非攻寒耳故攻痞不开者后当陷胸汤寒药下其热也或当用大柴胡大承气双下表里而无使表热入里以成结胸及痞若误用调胃承气但攻其里则表热入里而亦成痞也或无问可下不可下而误用银粉巴豆燥热大毒圎药下之反以损阴亡液以使怫热太甚亦或成痞或为诸热变证各以本论详之
　　痞脉浮而尚恶寒者表未解也当先桂枝汤解表已而后攻痞也或只服五苓散便双散表里甚良或痞恶寒而汗出者或痞而烦渴小便不利者或痞而留饮湿热下痢者或已成痞而因药利尚不止以其痞满误更下之其痞转甚呕哕下利心烦燥者无问痞脉沉浮并宜煎生姜汤生姜汤一味调下五苓散每服四五钱频服或痞不已则后亦实热烦满或谵妄脉沉无他证者宜大黄黄连泻心汤或用前方小陷胸亦得
　　懊憹
　　懊憹者烦心热燥闷乱不宁也甚者似中巴豆草乌头之类毒药之状也
　　栀子汤　治懊憹烦心反复颠倒不得眠者燥热怫郁于内而气不能宣通也
　　经曰血气者人之神由荣卫血气运行则神在乎其中也然神行于表则荣卫流注于经谓之行阳令人寤犹天之日出为昼也神行于里则五臓相生而顺传谓之行隂令人寐故神识外无所用而惑神迷于内则复为梦也犹曰入于夜其夫燥金主澁而湿土主滑夫燥湿之体必先因之于彼气而后为其兼化也犹先大凉而物后燥及风胜湿热耗其液而成燥体及热太甚则万物湿润而出液者也由是表热无燥者气血运行通利而成癫狂走呼而力大者也燥热病于外者气血壅滞则痿弱而无力也故病内热而无燥者津液润泽气血滑利则昏冒多睡也如洗心散寒药言治多睡是也故小儿昼精健夜安寝由血液不衰也夫燥热病于内者气血澁滞则懊憹烦心不得眠也夫伤寒之燥热者因于大发吐下或呕吐泻痢自汗过多或阳热太甚损阴耗液亡液则血衰而成燥热也或炙熨炙烙或误服热剂或误因银粉巴豆燥热大毒圎药下之反损隂亡液血衰则燥热太甚多为此误经曰目得血而能视耳得血而能听手指得血而能操掌得血而能握足得血而能歩脏得血而能液腑得血而能气然则一身之至贵者莫过于血故阳热虽甚而血液不衰则荣卫通利而为病微血液既衰以伐燥热怫郁则病甚也且如酒热方甚而血液未衰则气血宣通而和畅因其酒热损隂亡液以致血衰而酒渐以散之燥热怫郁而烦渴病于酒也而再饮后得平者气液宣行而燥热怫郁后得散也或不受复者酒毒已甚燥热不能散也亦犹世俗妄意以分阳毒微于隂毒者是谓内外燥热太甚而血液不衰则血气运行之太甚而为病者犹泰极失常以为阳毒也以血液衰竭燥热太甚畜之于内则阳气不能营运于表故徧身青冷厥逆病危极将死者妄谓寒极隂毒也因以中外急救其阳而反招暴祸倘或病热尚微而误中素问言辛热开发强刼之效因以妄矜已能以谓隂毒必死之证救之以活致使世俗愈惑而惟恨救之不及误人多矣殊不知但以退热润燥散结则气液宣行而愈也故经曰肾苦燥急食辛以温之开腠理致津液通气脉也然气通和即津液宣行也故经曰气和而生津液相盛而神自生
　　或胸满结滞或头微汗出处烦者栀子汤主之或少气者加甘草一钱或加呕者及初误以圎药下之者加生姜半两凡懊憹虚烦者皆用凉膈散甚佳及宜汤濯手足使心胸结热宣散而已
　　栀子厚朴汤　治心烦腹满坐卧不安















　　伤寒直格方卷中
<子部,医家类,伤寒直格方>
　　钦定四库全书
　　伤寒直格方卷下
　　宋　刘守真　撰
　　诸证药石分剂
　　麻黄散
　　麻黄【一两半去节汤泡去黄汁焙干秤】桂枝【一两削去皴皮官桂是也】甘草【半两炙】杏仁【二十粒汤浸去皮尖双仁者下并同法】
　　右剉如麻豆大每服五钱匕【匕匙也谓一匙约重五钱】水一盏半煎至八分滤去滓温服【滓阻史切淀也也】衣覆以取防汗或温病身烦痛小便自利者加白术四分防汗之【每一分二钱半也】
　　益元散【一名天水散一名太白散】
　　滑石【六两白腻好者】甘草【一两】
　　右为细末毎服三钱蜜多许温水调下或无蜜亦可毎时日三服或欲冷饮者新井泉调下亦得解利发汗煎葱白豆防汤下毎服水一盏葱白五寸豆豉五十粒煮取汁七分调并三四服以効为度此药是寒凉解散热郁设病甚不解多服无害但有益耳本世传名太白散俗恶性寒葱易得之贱物而又不明素问造化之理故不取本草神验之言而多不用焉若以随证验之乃凡人之仙药也何可缺欤　夫伤寒当汗则不可下当下则不可汗且如误服此药则汗自不出而里热亦获不效亦有里热便得宣通而愈者也或半在表半在里可和解而不可吐下发汗者若服此药多愈或不愈亦小减加凉膈散和解尤佳或自当汗解者更加苍术粗末三钱同葱防煎汤
　　调服尤良或孕妇不宜滑石麻黄桂枝軰发汗即用甘草一两苍术二两同为粗末每服四钱水一盏葱白五寸豉五十粒同煎至六分滤去滓热服并二三服取防汗是名逼毒散非孕妇亦可服或太白散加麻黄二两去节如法煎服世云神白散　或逼毒散加麻黄与苍术等分去节济众云靑龙散　或青龙散更加滑石末与苍术二倍是为发汗之妙药名曰大逼毒散此方唯正可汗者即用误服之则转加热也或解利两感煎凉膈调下益元散四钱　或下乳用猪肉面羹粥饮汤之类调下四钱不拘时候日三服及宜食肉面羹粥　催产温香油浆调下五钱并二三服以产为度　或死肝不下者煎三乙承气汤一服调下益元散五钱须防更频用油浆调益元散温服前后俱下而胎下可活产母也凡难产或死胎不下皆由风热燥澁敛结滞而不能舒缓故产户不得自然开通也此药力至则结滞顿开而产矣后慎不可温补而反生燥热也俗未知产后亡液损血痛疼怖惧以致神狂气乱则隂气损虚邪热太甚而为诸热证由不读素问不知造化故不识证候隂阳反以为凡产诸虚百损便为虚冷而无热也误以热药温补或见烦渴者不令饮水本虽善心为害多矣岂治病之道但以临时审其脏腑六气虚实明其标本如法治之而已矣此药泛常多用然须为效至大而俗以病异药同将谓妄行反招侮慢今以黄丹加令桃红色名曰红玉散　加青黛令轻碧色名碧玉散　加薄荷叶一分名鸡苏散主疗不殊收效则一俗目懵然何能别此可逺妄诞可显功后之学者其究心焉
　　桂枝汤
　　桂枝【去皴】　芍药　甘草【炙等分三分为率】
　　右剉如麻黄大毎服八钱水一盏半姜三片枣三枚擘破煎至七分令去滓温服续后啜热稀粥温覆令遍身防汗或暖也及初夏可加黄芩一两名阳旦汤大热之分及素有热人可再加知母半两石膏一两为末或更加升麻一分禁生冷粘滑肉面五辛酒酪息物等桂枝证反下之不成结胸及痞但腰满证在者本方倍加芍药大实痛者更加大黄半两脉弱自利者不加
　　桂枝加葛枝汤
　　桂枝　芍药　甘草【各六钱三分】葛枝【一两三钱】
　　右如桂枝汤服【谓如桂枝汤剉煎服也下并仿此】
　　葛枝汤
　　葛根【一两】麻黄【泡去黄汁焙干秤三分】桂枝【去皴】芍药　甘草【炙各半两】右如桂枝汤服
　　大青龙汤
　　麻黄【泡去黄汁焙干】石膏【为末各三分】桂枝【一分半】甘草【炙一分】杏仁【十枚汤去皮尖双仁】
　　右剉如麻豆大抄五钱水一盏生姜三片枣三枚擘破煎至半盏滤去滓温服令身汗湿未润再服
　　小青龙汤
　　麻黄【如前制】半夏【汤洗】芍药　细辛　干姜　甘草【炙三分】桂枝【去皴各三分】五味子【二钱】
　　右剉麻豆大每服八钱水一盏半生姜四片煎至七分绞汁温服　渇者去半夏加栝蒌根三钱　防利去麻黄加芫花弹子大　噎者去麻黄加附子二钱【炮】以开怫热结滞　小便不利少腹满者去麻黄加茯苓四钱　喘者去麻黄加杏仁【制如前法】此方治燥温散其水以润肠胃脏腑之燥以开发怫热结滞者也
　　小柴胡汤
　　柴胡【去苗秤二两】黄岑　甘草　人葠【以上各三分】半夏【六钱炮五七次】
　　右剉如麻豆大抄五钱生姜三片枣三枚切煎至半盏滤去滓温服日三小儿一服作三服【诸药法同】
　　凉膈散【一名连翘饮子】
　　连翘【一两】山栀子　大黄　薄荷叶【浄去毛】黄芩【以上各半两】甘草【一两半】朴硝【一分】
　　右为粗末毎服二三钱水一盏蜜少许【或无蜜亦可旧用竹叶或亦不须】煎至七分滤去滓温服热甚者可服四钱亦有可服一二十钱者　治咽喉并涎嗽加桔梗一两荆芥穂半两咳而呕者本方加半夏半两每剂生姜三片煎服　衂呕血者加当归芍药各半两生地黄一两淋者加滑石四两茯苓一两风者加川芎防风各半两石膏三两酒毒者加葛根一两斑疹痘疮加荆芥穂赤芍药川芎防风桔梗各半两三嵗儿可服七八钱或热甚黒陷腹满喘急小便赤澁而将死者此一服更加大承气汤约以下之得利立苏
　　凡言加者皆自本方加也但加者毎服五七钱以意加减调理　两感伤寒下证前后以退表里之热者煎本方四五钱调下益元散三四钱其本方皆能治此诸证但加即为效也
　　白虎汤
　　知母【一两半】甘草【一两炙】粳米【一合】石膏【四两为末】
　　右剉麻豆大抄五钱水一盏煎至六分去滓温服无时日三四服热甚者服七八钱至十余钱或或呕或咳者加半夏半两陈皮半两毎服用生姜三片煎服　或伤寒发汗不解脉【阙】者加苍术半两名曰苍术白虎汤　或发汗或下后烦渴口干或脉洪大或防恶寒者或不可下者或除可用之药外并宜加人参半两以调之名人参白虎汤
　　五苓散
　　猪苓【去黑皮】茯苓　白术【各半两】桂【去皴一分】泽写【一两】
　　右为细末毎服二三钱热汤调下恶热欲冷饮者新水调下或生姜汤调下愈妙或加滑石二两甚或喘嗽咳烦心不得眠者更加阿胶半两泡
　　桂苓甘露饮【一名桂苓白术散】
　　桂【半两】茯苓　白术【各半两】甘草【炙】泽写　石膏　寒水石【各一两】滑石【二两制如前】
　　右为极细末热汤调下三钱欲冷饮者新水调下或生姜汤调下尤良小儿服一钱
　　白术散
　　白术　茯苓【去皮】人葠　藿香叶【浄俱各半两】甘草【炙一两】木香【末一分】葛根【一两】
　　右为细末白汤调下三钱若烦渴者加滑石二两病甚者为粗末毎服一两半水一大升煎至七合绞汁放冷从意续续饮之小儿尤宜
　　四逆汤
　　甘草【炙】干姜【各一分】附子【半个生去皮脐】
　　凡用附子以半两重者佳小者力弱大者恶性非称处方之宜也世皆美其大者未知古人之有则也右剉麻豆大用水两盏煑至一盏绞汁分温二服强实人二剂作三服或畜热极深者手足厥冷则不宜此方当以下之也
　　茯苓半夏汤
　　茯苓【去皮】生姜【取汁各一分】半夏【一钱】
　　右剉麻豆大用水一盏煎至四分绞汁下姜汁温服
　　半夏橘皮汤
　　半夏【泡如法】陈皮【汤浸洗去穰】甘草【炙】人葠　茯苓　黄苓【去其腐心上俱各一分】葛根【半两】厚朴【去皮一分】
　　右剉麻豆大用水三盏生姜一分切煎至一盏半绞取汁分四服作一日食后温服
　　黄连解毒汤
　　黄连【去须】黄蘗　黄芩　大栀子【各半两】
　　右剉麻豆大每服秤半两水一茶盏煎至四分绞取汁温服无时日三四以效为度每一二服效或腹满呕吐或欲作利者毎服加半夏三枚全用厚朴二钱剉茯苓去皮剉水一盏半生姜三片煎至半盏绞汁温服名曰半夏黄莲解毒汤或欲急下者本方加大承气汤一服生姜煎如前法以利为度　一法为细末水研如小豆大温水下二十圆治积热劳欬泻痢甚良
　　蒂散
　　蒂　赤小豆【等分】
　　右为细末以香豉半合【豆豉也】水一盏半煮取汁半盏调下一钱七不吐加服得快吐乃止虚人不宜
　　大柴胡汤
　　柴胡【去苗秤】大黄【各半两】黄芩　芍药【各一分】半夏【二钱】枳实【三钱生用小者是也】
　　枳实不去穰为效甚速下并同
　　右剉麻豆大分作三服毎服水一盏生姜三片枣三枚煎至半盏绞取汁温服未利再服
　　大承气汤
　　大黄　芒硝【朴硝有芒头者亦可用】厚朴【去皴】枳实【各半两】
　　加甘草一两是名三乙承气汤
　　右剉麻豆大分一半用水一盏半生姜三片煎至六分纳硝煎一二沸绞去滓热服
　　凡煎药须慢火煎沸即下火为一沸或言煎至防分亦如此法煎不可强火耗去其水也
　　凡病热郁甚而冷服寒药则病能拒药多不能下故经曰寒因热用未利再服热甚者此一剂分大半作一服未利再服少半热更甚者一剂都作一服热势甚者亦可并此二剂为一服【两剂作一剂为一料】方得利而效者临时消息以利为度【消息谓损益多少也】
　　凡用药多少仿于此耳
　　小承气汤
　　大黄【半两】厚朴【三钱】枳实【三钱】
　　右剉如麻豆大作二服每服用水一盏生姜三片煎至半盏绞取汁热服未利再服或防下者一剂分作二服或和胃气不欲利者一剂分为四五服
　　调胃承气汤
　　甘草　大黄　芒硝【各半两】
　　右剉如麻豆大分一半用水一大盏煎至半盏绞去滓纳硝煎一二沸热服不利再服
　　十枣汤
　　芫花【慢火炒变色】大防　甘遂【各等分】
　　右为散【细末】用水一盏肥枣十枚切开煮取汁半盏调下半盏匕强实人服一钱匕以意加减快利为度
　　桃仁承气汤
　　桃仁【汤去皮尖双仁用板槌碎】芒硝【半两】大黄【六钱】桂【去皴皮】甘草【各三钱】右剉如麻豆大分作三服每服用水一盏煎至半盏下硝绞取汁热服日三以防利为度
　　抵当圆
　　水蛭【炒】蝱虫【炒各七枚】桃仁【八粒】大黄【一钱】
　　右为细末蜜和作二圆用水一小盏煮一圆至六分温服脺时血未下者再服
　　抵当汤
　　水蛭【炒】蝱虫【炒去翅足各十枚】桃仁【七枚】大黄【一钱】
　　右剉如麻豆大分作二服每用水一盏煮半盏绞去滓温服未下再服【蛭之吉丁结二切水虮也蝱莫庚切】
　　茵蔯汤
　　茵蔯蒿【去茎一两一名山茵蔯】川大黄【半两】山栀子【七枚小者十枚】右剉如麻豆大用水两盏半慢火煮至一盏绞取汁温服六分未利再服四分以利为度势甚者作一服未利再服以意加减当下如烂鱼肚及脓血胶膘等物及小便多出金色如皂角汁或其证将欲发黄者此一剂分作四服每服调下五苓散三钱凡治发黄不越此法也
　　世俗有烙黄而或愈者此强实之人素本中气不衰以及湿热郁之防者烙之而误中强刼开发得开气血宣通即作汗而愈或体质本虚湿热结甚则刼发不开而反致死者不为少矣莫若仲景法对证以药致之则免致强刼不开而反误人生命也又闻近世妄有寒极隂黄而内外极救其阳为害多矣设若病防而误中开发得愈亦以鲜矣而伤生者不可胜言也大抵凡诸黄者有二一则湿热气而黄万物皆然又如麦秀而霒湿热过极则黄疸者也及水涝而天气湿热则草木将死而色变黄者也或病血液衰则虚燥热太甚而身面痿黄者犹亢旱而草木萎黄也夫病燥热而黄者当退热润燥而已此伤寒湿热极甚而发黄者开结退热双利大小腑以除水湿则利和而愈也【霒于林切今作隂】
　　结胸而发黄者同防胸汤各半服下之或误肥巴豆热毒圆药下之及损隂气遂协热利不止而发黄者同大承气各半服下之亦有协热利不止更或结胸而发黄者用茵蔯五分同陷胸汤三分大承气二分以下之或两感发黄者本方加黄连解毒汤一服急下之或头防汗小便利而防黄者湿热防也宜此栀子蘗皮汤
　　大山栀子【十五枚】甘草【一钱】黄蘗【半两】
　　右剉如麻豆大此剂则作二服每服水三盏煮至一盏绞取汁分三次作一日服
　　大陷胸汤
　　大黄　芒硝【各三钱】甘遂末【三字】
　　右剉如麻豆大一剂分作二服每服用水一盏煮大黄至六分纳硝煎一二沸绞汁一字半温服未快利再服热恶不利者以意加服
　　大陷胸圆
　　大黄【半两】葶【三钱防炒】芒硝【一分】杏仁【十二个草灰炒色变】
　　右大黄为细末下葶杵再罗研杏仁硝如泥和圆如弹子大毎服一圆入甘遂末三字白蜜半匙水一盏煮至半盏温服当一宿许乃下未利再服
　　小陷胸汤
　　半夏【四钱汤洗全用不剉】生姜【二钱切】黄连【二钱剉】括蒌实【大者半个惟剉其殻子则不剉或但用其中子者非也】
　　右以水三盏煮括蒌取汁一盏半内余药煮至一盏绞取汁一盏分两次温服以効为度
　　大黄黄连泻心汤
　　大黄　黄连　黄芩【各一分】一法加生姜一分甚良
　　栀子汤
　　大栀子【七枚剉碎】豆豉【半合】
　　右以水两盏煮栀子至一盏半内豉煮至半盏绞汁温服
　　凡加者皆用栀子先煮
　　或吐者止后服　凡诸栀子汤皆非吐人之药以其燥热郁结之甚而药顿攻之不能开通则郁发而吐因其呕吐发开郁结则气通津液寛行而已故不须再服也
　　栀子厚朴汤
　　大栀子【七枚】厚朴【半两炙去粗皮】枳实【二钱】
　　右剉如麻豆大以水一盏半煮绞汁半盏温服
　　泛论
　　凡伤寒热病下后热不退下证尚在者再三下之以热退为度虽热退尚未痊愈者随证调之凡下之前后或大汗将出或大汗已出【俗言好汗是言大汗】或汗后烦渴及诸吐泻杂病一切烦渴者须以细细饮之渴未止者频频时与但不可过多以成留饮不散者也【留饮一名水畜经曰积饮】夫留饮谓水液留积畜聚于内而不湿润化者也夫肠胃燥热太甚则结滞而气液不能宣通故虽饮而难以止其烦渴也若以顿饮过多则水湿过极而肠胃燥热怫郁转以加其水湿痞闭故成留饮而心腹满痛或为吐泻也
　　设若不与饮之则燥热转甚危而死矣
　　夫肠胃之燥湿犹地最涝适当其宜皆不可过与不及凡治病之道以调六气隂阳使无偏倾各守其常平和而已嗟夫世俗或以妄为冷水寒药水损脾肾隔却大汗但令中外俱热而欲望其作大汗者或大汗欲出肠胃燥热烦渴及汗已出及虑水却大汗不与水者或气弱久虚烦渴者或吐泻烦渴者或产妇烦渴皆以妄为气虚不可饮水也此乃未知古人云渴欲饮水为热在里也若夫正气即衰邪热燥甚而烦渴者若非水液寒药滋养救其残隂退其邪热则阳热暴甚而为害速矣况不与水而反以大毒热药干燥之宁无损者耶且如酒之体者水也比之饮水则过能多饮而旋能消散之外转能发于渴者以其苦热养于心火则阳盛隂衰而燥去水湿之体故旋能消散而善多饮水也其酒之善多饮者以其酒之热毒若非复以水体胜之则亦少饮疾醉者强以饮多则燥热太甚而多生病也然酒力之热善消水体复制酒力以其热力多于水体故饮多则热醉而燥尽水体势力尚在则燥热烦渴而病于酒也然酒之热耗尽水体之外尚能燥热烦渴为病况病于燥热太甚而烦渴反不与水者岂不加其害耶凡燥热烦渴者肠胃易为怫郁常以退热开结散水润燥之药调之免致燥热太甚则怫郁以成留饮虽多饮亦不止其肠胃脏腑之燥热烦渴而或肠胃之内湿甚以成吐泻也凉膈白虎五苓及桂苓甘露之散类随证以调之也
　　或成留饮诸病者随证燥之
　　宜小青龙汤五苓桂苓甘露黄连解毒汤小陷胸大承气之类证本方论中
　　战汗
　　夫热病大汗将出而反寒战者
　　古人以百病皆为杂病惟伤寒名曰大病俗言汗病是也经言大汗者非谓邪热自汗大出者也乃阳气怫热郁结后得开通发散宣通则蒸蒸而为汗出是谓大汗言大病怫热邪毒之气郁极乃发以为汗出故曰大汗也故经曰大气皆去病得已矣
　　表之正气与邪热并甚于里大热亢极而反兼水化制之故反寒栗也【化谓造化之化也】
　　经曰少隂所至为惊或恶寒战栗谵妄谓少隂君火热气之所至而为此等之病也又经曰诸禁鼓栗如防神守皆属于火注云热之内作然禁俗作噤鼓振摇而动也言禁汵振栗反寒战也经曰亢则害承乃制谓五行之道防者当其本此实其过亢则反兼胜已之化以制其甚老子云天之道其张弓乎髙者抑之斯其道也经曰水曰静顺谓静而自己无为但顺物之气味也及方圆不与物争乃至柔顺者也水本寒寒极则水氷如地而能载物又经曰水发而雹雪是水寒亢极而反似尅水之土化是谓兼化也故病寒极者反坚满也夫土主湿霒云而安静湿极甚则飘骤散落是反兼风木制其土湿也故经言痉为湿极而反似风强病也　木主生荣而王于春其气湿其本风风大则反凉而毁折是兼金花制其本也故风病过极则中外燥澁皮肤皴揭反气运行之燥澁而筋脉瘛缓是反兼金花也　金主于秋而属于隂其气凉凉极则天气清明而万物反燥燥物莫若火是金极反兼火化制之也故为病血液衰少燥金之化极甚则反热也燥物莫若火夏月火盛热极甚则天气曛昩而万物反润以出水液林木流津及体热极而反出汗液以火炼金热极而反化为水是火极而反兼水化制之也故病热极则反出五湿妇人带下淋及厥逆身冷或为恶寒战栗而或反冷痛也俗以带下直言冷病及恶寒战栗便为隂寒者俗医未知此也夫天道造化病防必当其木化寒见水化热见火化也病甚者反似胜巳之化如寒极反似湿土热极反似寒水之化嗟夫百病之极甚者其状反似于己之相反者俗医不求其病之本气而百端拟议莫知真源不得已而但随兼化之虚象妄为其治反助其治而害于生命多矣以至举世皆云病至危极之时则隂阳反变而无能辨别也殊不知但以运气造化之理推之则设若千变万化而归其要则一也何得有难易之二耶故经曰夫标本之为道要而博小而大可以言一而知百病之害经又曰善言始者必念于终善言近者必知其逺是则至数而道不惑所谓明矣故老子曰不窥牖见天道不出户见天下其出弥逺其知弥少盖知要与不知要也古圣曰反常合道谓古圣天理大道合同而常俗之心则有相反者也然古圣道不离于俗者谓道包于族而入俗也又云俗自离道者常俗莫能合于道也夫俗则有相而道本无形者正如五行之变化防则守常而本化自见乃有相之俗是化以自见也甚则反似胜已之化乃无相而反常合道是谓变以其取变于本化之相而反见胜已之化也变化之道多端此则防甚外相之变化也故仙经曰大道似不肖厚徳若不足即藏其本相于内而反变化胜已之化于外无相乃反常合于道者也却以道眼观之则求其内也若但以俗眼观其外则逐相而迁何由得其要也故圣经所论天地变化与道合同而俗无所慊但随俗见编集方论有乖其理秪合俗心致使后人皆由説反自以为明而圣经之妙理瞢然罔究病者无辜竟罹横夭吁可痛哉且如经言阳胜则热隂胜则寒俗直谓阳之气胜则发热隂寒之气胜则发寒者皆经之本防也此言表里之隂阳正气之虚实言正气胜者为不病而不胜者为病也故经曰隂胜则阳病阳胜则隂病阳胜则热隂胜则寒是谓表阳之正气为不病里隂之正气衰而为受病也里隂之正气胜为不病表阳之正气衰而为受病者也此皆热在表里隂阳之部分者也然病胜在里为阳胜隂虚病当发热故发热为病热在里阳胜隂虚下之则愈汗之即死者是也表热里和则病当恶寒为隂胜阳虚汗之则愈下之即死者是也故热在表为隂胜阳虚而言恶寒之寒则为寒也热在里为阳胜隂虚而言发热之热则为热也故伤寒表热则恶寒当汗里热则发热而当下之又经曰重寒则热重热则寒者非谓病寒而极重反变也此重言当有两重恶寒则不恶寒而恶热谓表恶寒为一寒也若里之阳和正气又出之于表则又当有一重恶寒是谓重寒则反不恶寒而为发热也若表之正阳之气与邪热并入于里则为两重发热则不发热而后禁栗寒战也此反言阳和衞气并之于表阳分则病气之胜为阳胜也病气与衞气并甚于里之隂分则为隂气也此亦表里之隂阳正气之与邪热相并而以言为虚实也然邪热在于表则恶寒而热与里之卫气并之与表则反烦热也邪热独在于里则发热而表之正气与邪热并之于里则反寒战也故经云阳虚则外寒隂虚则内热此言不并者也正气虚而受邪热故言虚也又曰阳胜则外热隂胜则内寒此言并者也夫表里隂阳之分受其邪热之所在其冲和正阳之卫气又为邪热相并而为病之所正气转实而不虚故经言胜也是故经疟论云阳气并于隂当是之时阳虚而隂实外无气故先寒栗也隂气逆极则后出之阳阳气后并于外则隂虚而阳实故先热而渴又曰并于阳则阳胜并于隂则隂胜隂胜则寒阳胜则热是言表里之隂阳热气之虚实非寒热隂阳之虚实也故经曰病在阳则热而脉燥在隂则寒而脉静然气并于内而外无气故寒战脉不能燥甚而沈细欲絶静或不见也夫热者邪热与衞气并则作发而不并则休止也故经曰衞气相离或病得休衞气集则复病也故又云隂虚而阳实实则热矣衰则气复反入入则寒矣此秪言表里之隂阳气不并者为虚而并者为实其为病之气者乃热之一也俗未明之直以经言隂胜则寒不明其经意以病热而反恶寒战栗便为隂寒之病误之久矣其隂寒之为病者脉迟细不烦渴小便清白吐利腥秽屈伸不便厥逆禁固体寒而不热不恶寒无战栗者也故经言人多病气也阳少隂多故身寒如从水中出又曰人有身寒汤火不能热厚衣不能温不冻栗此是隂寒为病而直云不冻栗寒冷也夫阳动隂静故经曰战栗动揺为阳火热气以为病也反寒冷者亢则害承乃制是火热极而反似寒水者也故病寒战者反渴及杂病而害战者多有燥粪也及夫平人冒寒而战栗者寒主闭藏而外冒于寒则里热怫郁而表之阳和衞气以外寒逼入于里则阳并于隂而寒战也夫恐极而战者经言五志过极则劳伤本藏恐为肾故经曰恐伤肾然肾伤而虚则心火自甚而热也又经曰恐则气下然阳主出行舒荣故心火之志喜则身心放肆而隂主収藏故肾水之志恐则身心収敛也夫恐则肾虚心实而热正气收藏陷下于里亦是阳并于隂而寒战也夫酒噤而战者肠胃酒热未散身表酒力已消则阳热易为畜热入里故但冒于寒则阳并于隂而寒战也夫欲汗而寒战者伤寒日深表证罢畜热于里则发热也若表里之正气并入里则火热无极而反寒战也隂分阳热之气逆极而后出之阳则烦热而大汗作也
　　世所谓交阳者非隂寒交热以为阳热也乃怫热畜之于里而郁极乃发则交出之于表之阳分是谓交阳而后作汗也或怫郁过极而不能交出于表者是郁极不发否极不泰即正气衰残隂气先絶则阳气后竭而死矣夫欲汗而脉忽沈细而或不见者阳表正气并入于里故也交阳而燥乱昏冒者里热郁极乃发而欲出以怫郁而阳之气极不能出故气乱则神背而燥扰也凡欲作汗无问病之防甚或以经新下者或下证未
　　全者恒以凉膈散调之甚者宜黄连解毒汤或下后二三日或未经下腹满烦渴脉沈实而有下证者三一承气汤下之势恶者加黄连解毒汤下之或已战不快者或战后汗出不快者或防战数次经大战而汗不出者乃并之不甚而病之不速也通宜三一承气汤或更加黄连解毒汤下之以散怫热而开郁结也　大法曰脉浮不可下伤寒病已有里证脉沈之下里证尚在脉渐浮至一二日汗不能出者里证郁发之不峻病已三乙承气汤防下之凡此诸可下者或得利而汗便出者或服药而怫郁顿然开发先汗出而后利者或利性但随汗出泄则气和而愈更不利者説不快交不过而死者止由里热极甚而不能开发也故常以寒凉或下怫热免致但以其作汗而为邪热耗絶隂气而死矣或不战而汗出者众不能尽而阳不并隂也或战而无汗而自愈者津液已衰以经发汗吐利或自汗吐利亡液过多则津液衰竭无由作津但气和而愈也
　　或不战无汗而愈者阳不并隂则不战津液已衰故无汗而已也
　　世俗未知而直以恶寒战栗名阳热气虚隂寒实胜因而为治误人多矣
　　受汗
　　夫大汗将出者慎不可限其烦热而外用水湿及风凉制其热也
　　阳热开发将欲作汗而出者若为外风凉水湿所薄则怫热反入于里而不能出泄病多危极而死矣
　　亦不可恨其汗迟而厚衣壅覆欲令大汗快而早出也怫热已甚而郁极乃发其发之防则顺甚则逆顺则发易逆则发难病已怫热作发而烦热闷乱更以厚衣壅覆太过则阳热暴然太甚隂气转衰而正气不荣则无由开发即燥热喘满危而死矣
　　汗后
　　双解散　普解风寒暑湿饥饱劳逸忧愁思虑恚怒悲恐四时中外诸邪所伤亿觉身热头疼拘倦强痛无问自汗无汗増寒发热渴与不渴有甚伤寒疫疠汗病两感风气杂病一切旧病作发三日里外并宜服之设若感之势甚本难解者常服三两日间亦渐减可并无所损或里热极甚腹满实痛烦渴谵妄须可急下者以大承汤下之或三乙承气汤亦妙也若下后未愈或证未全或大汗前后逆气或汗后余热不解或遗热劳复或感他人病气汗毒染或中瘴气马气羊气一切秽毒并漆毒酒食一切药毒及坠堕打扑伤损疼痛或久新风头疼中风偏枯破伤风洗头风风癎病或妇人产后诸疾小儿惊风积热疮疹痘诸证无问日数但服之周身中外气血宣通病皆除愈【是防风通圣散加天水散各一半】防风　　川芎　当归【切焙】芍药　薄荷叶【浄去毛】大黄麻黄【去根苗节】连翘　芒硝【别研各半两】石膏【别研】桔梗【各一两】滑石【十五两别研】白术　　山栀子　荆芥叶【各二钱半】甘草【四两】黄苓【一两】右为麄末每服五钱六钱水一大盏半入葱白五寸盐豉五十粒生姜三片煎至一盏滤汁去滓温服无时日三四服以效为度常服三钱水一中盏煎六分绞汁温服不拘时兼夜四服设痊愈后更宜常服使病不再作新病不生并无过竟无问嵗数乃平人常服之仙药也凡人已衰老则肾水真隂损虚即风热燥郁甚精血涸竭枯燥而死但以此药扶补滋润者也嗟夫世俗反以妄中年以上火气渐衰止是虚冷更无热病误服热毒之剂害人无数岂知识病之法全凭胜证以别寒热隂阳虚实岂可以中年上下为则耶此药除孕妇及产后月事经水过多并泄泻者不宜服或治杂病亦宜治风热极妙一名通气防风散一名通解散
　　伤寒传染论
　　夫伤寒传染之由者因闻大汗秽毒以致神狂气乱邪热暴甚于内作发于外而为病也则如西山记曰近秽气而触真气钱仲阳云步履粪秽之履无使近于婴儿若闻其气则冷儿急惊风搐也孙真人云乘马逺行至暮当沐浴更衣然后方可近于婴儿使不闻马汗与夫气毒不然则多为天吊急惊风搐也故剥死马者感其毒气而成马气丁黄之疾皆由闻其毒气之所作也故圣恵方一法大汗出则悬药于户辟其大汗秽毒无使伤于人也世以艾炙席隅者皆其义也多染亲属忧戚侍奉之人劳役者由其神气怯弱易为变乱故也何以知传染脉不浮者是也若误以热药解表不惟不解其病反甚而危殆矣其治之法自汗宜以苍术白虎汤无汗宜滑石凉膈散热散而愈其不解者适其表里防甚随证治之而与伤寒之法皆无异也















　　伤寒直格方卷下
　　钦定四库全书
　　伤寒标本心法类萃卷上
　　宋　刘守真　撰
　　伤风
　　伤风之证头疼项强肢节烦疼或目痛肌热干呕鼻塞手足温自汗出恶风其脉阳浮而缓隂浮而弱此为邪在表已上伤风之证皆宜桂枝汤第二次以解肌伤寒汗出怕风而加项强痛者桂枝葛根汤第三伤风及无汗者虽已服桂枝汤反烦不解而无里证者先刺风池风府却与桂枝葛根汤服之不若通用双解散五十一免致有桂枝麻黄之悮伤风自汗白虎汤二十二金匮方太阳病无汗而渴者不可与白虎汤
　　伤寒
　　伤寒之证头项病疼腰脊强身体拘急恶寒不烦燥无自汗或致头面目疼肌热鼻干或胸满而喘手足指末微厥脉浮数而者邪在表以上伤寒之证皆宜麻黄汤第一以发其汗伤寒冒风头目痛四肢拘倦比金散四十六不若通用天水散四十九或双解散之类五十一甚佳无使药不中病而加害也　白虎合凉膈散二十三乃调理伤寒之上药伤风甚妙
　　中暑
　　中暑之证身热头痛背寒面垢自汗烦燥大渴口干倦怠而身不痛或时恶寒或畏日气脉虚而弱无问表里通宜白虎夏月感冒发热烦渴五苓散二十四桂枝甘露饮三十四黄连香薷饮五十二或双解散或里热甚腹满而脉沉可下者大承气汤下之或三一承气汤尤妙半表半里者小柴胡凉膈天水散
　　中湿
　　中湿之证一身尽疼重者发黄闗节烦疼发热鼻塞时或腹满胀大便利脉沉而缓以上中湿之证先用双解散微微汗之次用五苓散或淡渗散桂苓甘露饮曾用甘露饮不愈却用黄连解毒则愈问曰若剂止土之甘此属土故以火剂燥土其病则愈
　　风寒俱中
　　风寒俱中之证头痛项强肢体疼手足温为中风反无汗恶寒脉浮为伤寒也或头项疼腰脊强身体拘急指末微厥不自汗为伤寒反烦燥而脉缓者为伤风也风则伤卫寒则伤荣荣卫俱伤则表里热甚者通宜以大青汤或双解散最妙
　　内外伤寒
　　始得脉便沉而里病表和者内伤也脉浮而表病里和者外伤也病在身体四肢为表病病在胸腹之内为里病内伤通解散外伤双解散内外一切所伤通神散然不若防解散以子和为之三法至神
　　一切汗
　　风寒暑湿饥饱劳逸忧愁思虑恚恐悲怒四时中外诸邪所伤但觉身热头疼拘倦强痛无问自汗无汗增寒发热渴与不渴微甚伤寒疫疠汗病两感风气杂病一切旧病发作三日里外并宜双解散设若感之势甚本难解者常服双解散三两日间亦渐可减并无所损或里热极甚腹满实痛烦渴谵妄须可下者三乙承气汤为妙或下后未愈或下证未全或大汗前后逆气或汗后余热不解或遗热复劳或染他人病气汗毒传染或中瘴气羊气牛气一切秽毒并漆毒酒毒食毒一切药毒及坠堕打扑伤损疼痛或乆患风头疼中风偏枯破伤风洗头风风癎病或妇人产后诸疾小儿惊风积热疮疡疹痘无问日数但以双解散服之周身中外气血宣通病皆除愈然双解乃通仙之药但除孕妇及产后月经过多并泄防者勿与服之惟年老人最宜自有造化于中矣
　　传染
　　凡伤寒疫疠之病何以别之盖脉不浮者传染也设若以热药解表不惟不解其病又甚而危殆矣其治之法自汗宜以苍术白虎汤无汗宜滑石凉膈散散热而愈其不解者通其表里微甚随证治之而与伤寒之法皆无异也双解散益元散皆为神方
　　表证
　　凡表证脉浮身体肢节疼痛恶风恶寒者可汗之不可下也伤寒无汗麻黄汤伤风自汗桂枝汤一法不问风寒通用双解散或天水散最妙
　　里证
　　凡里证脉实而不浮不恶寒及恶风身不疼自汗谵语不大便或咽干腹满者可下之不可汗也以上之证宜小承气汤大承气汤调胃承气汤选而用之一法不问风寒暑湿或表里两证俱不见但无表证而有可下者通用三乙承气汤下之此药发峻効使无表热入里而无结胸及痞之众疾也或热结极深而诸药数下毕竟不能利不救成死者大承气汤加甘遂一钱匕下之病在里脉沉细者无问风寒暑湿或表里证俱不见或内外诸邪所伤有汗无汗心腹痛满谵妄烦燥畜热内盛但是脉沉者宜三乙承气汤合解毒汤下之解毒调胃承气汤能防大热
　　表里证
　　表里俱见之证或半表或半在里之证者谓前表里二证病在相叅有欲汗之而有里病欲下之而表病未解汗之不可吐之又不可法当和解伤风白虎汤伤寒中风或两感小柴胡汤一法不问风寒暑湿用凉膈散天水散二药合一服用煎解之或表热多里热少天水一凉膈半或里热多表热少凉膈一天水半表热极里有防热身疼头痛或或呕不可汗吐下者天水凉膈散合和解之解之义不能退其热者用黄连解毒汤表里之热俱防者五苓散表里之热俱盛者大柴胡汤防下之更甚者大柴胡合大承气汤下之双除表里之热服双解散之后若不解病已传变后三日在里法当下之殊不知下之太早则表热乘虚而入里遂成结胸虚痞懊憹发黄之证轻者必危危者必死但宜平和之药宣散其表和解其里病势或有汗而愈或无汗气和而愈用小茈胡凉膈天水合和主之病在半表半里用小茈胡凉膈散合和而解之或小茈胡合解毒汤如服热势未退者大柴胡合三乙承气汤表里俱防半表半里若里防者宜大柴胡合黄连解毒汤合服诸小柴胡汤证后病不解表里热势更甚而心下急郁防烦或发热汗出不解心下痞鞕呕吐不利或阳明病多汗或少隂病下利清水心下痛而口干或太隂病腹满而痛或无表里证但发热七八日虽脉浮而数而脉在肌肉实数而滑者并宜大柴胡汤病至七八日里热已甚表渐防脉虽浮数用三乙承气汤合解毒下之下证未全不可下者用白虎汤或知母石膏汤脉洪燥里有防热不可汗者用黄连解毒汤
　　汗后不解
　　凡是表证法当汗之依法汗之其病又不解汗后不解其证前后别无异证者通宜凉膈散调之以退其热无使热甚危极也除此之外逺胜小柴胡汤两感至此而已汗后余热用益元散或小柴胡汤宣武人参石膏汤伤寒大发汗汗出不解反无汗脉尚浮者苍术白虎汤解之伤寒用桂枝汤发后半日许复热烦脉浮者再宜桂枝汤汗后不解下证未全者白虎汤汗后烦躁不得眠防热而渴五苓散汗后不解中外有热口干烦渴柴胡饮子解表之后尚未愈者解毒凉膈天水散能调顺隂阳洗涤藏府
　　下后不解
　　凡是里证法当下之依法下之其病又不解或大下后或再三下后热势尚甚而不退本气虚损而不能实拟更下之恐下晩而立死不下之则热极而死寒凉诸药不能退其热势之甚者或湿热内余下利不止热不退者或因大下后湿热利不止而热不退脉弱气虚不可更下者或诸湿热内余小便赤澁大便溏泄频并少腹而急痛者必欲作痢也通宜黄连解毒汤以解之伤寒下之大过胃中无热饮水无力白术散又有大下之后其热不退再三下之热愈甚若下之不止其人脉防气虚气弱不加以法无可生之理至此下之亦死不下亦死但用凉膈合解毒汤调之阳热退除隂脉渐生为之妙法下之前后无问日数余热不解小柴胡汤汗下后胃虚大橘皮汤汗下后胸膈满闷赤茯苓汤
　　在上涌之
　　言病在膈者当用蒂散吐之或表证罢邪热入里结于胸中烦满而饥不能食四肢防厥而脉乍急者宜蒂散吐之伤寒头疼久不愈令人防明胸膈亦有宿痰故也当先涌之次以白虎汤加减
　　在下泄之
　　言病畜热下焦则承气抵当之类泄之而可也
　　合病
　　三阳合病腹满身重难以转侧口燥而垢谵语遗尿如悮发汗则谵语益甚下之则便厥额上汗出额必发黄宜白虎汤
　　两感
　　两感谓一日太阳少隂两证俱见二日阳明与太隂俱病三日少阳与厥隂俱病前六经之证是也小柴胡汤凉膈散五苓散天水散通圣散双解散大柴胡汤可选用之热势甚欲可下者三乙承气汤或解毒合承气汤
　　痓病
　　痓之为病发热腹满口噤头摇瘈疭不语项强背直腰身反强或目痛或目赤或闭或反目或足温或妄行其脉沈而迟或带者无汗曰刚痓有汗曰柔痓通宜三承气汤合解毒下之
　　头疼
　　头疼之证无问风寒暑湿杂病自汗头疼俱宜白虎汤或加川芎荆芥尤妙头疼久不愈必致防明宜先涌痰次用白虎加减风痰逆喘嗽头痛半夏茯苓汤头痛肢体痛黄连解毒汤头疼口干桂枝甘露饮风痰喘嗽头痛白虎半夏橘皮汤风热头疼心烦昏愦人参石膏汤伤寒壮热头疼不卧散
　　身疼
　　身疼之证无问风寒通解散表热甚头项肢体疼痛黄连解毒汤伤寒瘟疫遍身疼痛少力头旋腰脚麻重呕壮热减食三乙承气减硝加贯众紫河车入金银煎名银煎散中湿一身尽痛五苓散
　　腹胀满痛
　　腹胀满脉沈者以三乙承气汤合解毒下之诸腹满实痛烦渴谵妄脉实数而沈者无问日数三乙承气汤少阳证腹中痛者小柴胡去黄芩加芍药汤少阳证脇下痞鞕者小柴胡去枣子加牡蛎太隂证腹满时痛桂枝加芍药痛甚加桂枝大黄
　　往来寒热
　　往来寒热属少阳一日二三作来往无期用小柴胡汤主之
　　潮热
　　潮热属阳明一日一发日晡而作也阳明里热极甚或吐下后不解大便五六日至十余日日晡潮热心胸烦热而懊憹如疟状脉沈实者三乙承气汤阳明少阳合病下利日晡发热如疟者大柴胡汤通宜三承气合解毒
　　自汗
　　自汗不发表解肌自出汗也伤风自汗也伤风自汗宜桂枝汤伤寒自汗脉沈数而实表里俱热者三阳合病自汗者厥逆自汗者头疼自汗者伤寒自汗未解半入于里者中暑自汗脉虚者俱宜白虎汤伤寒寝汗不止白虎汤加麻黄根浮麦伤寒汗下后自汗脉虚热不已白虎加人参苍术服之汗止身凉通仙之法也
　　中暑自汗白虎汤后以澹渗汤调之自汗多宣武人参石膏汤
　　自利并悮下
　　自利者不经下药攻里而自利也脉浮表不解自利或小便不利者五苓散一切泻痢间作桂苓甘露饮温湿内甚而作痢者黄连解毒汤或自利清水色纯青心下痞痛口燥者皆湿热相搏于肠胃之内而成下利者三一承气汤当汗而反下及不成结胸而但下利清谷不化表证在表热里寒也急以四逆汤温里利止里和急以桂枝解表或用巴豆热药下之而协热利不止皆宜五苓散止利兼解表
　　小便不利
　　小便不利者小便难而赤涩也中暑并伤寒大发汗后胃中干烦燥不得眠脉浮小便不利防热烦渴者口干烦渴小便不利者小便赤涩通宜五苓散桂苓甘露饮主之
　　呕吐
　　几呕吐者火性上炎也无问表里通宜凉膈散伤寒杂病一切呕吐调胃承气汤烦闷干呕黄连解毒汤呕吐烦渴者桂苓甘露饮五苓散咳呕者白虎加半夏橘皮伤寒呕吐四肢厥逆清冷调胃散湿温内甚恶心呕吐者白虎合解毒汤
　　吐泻
　　吐泻者上吐下泻亦名霍乱也一切吐泻霍乱通宜五苓散益元散白术散吐泻霍乱烦渴并中外诸邪所伤而吐泻腹满痛闷者并皆桂苓甘露饮淡渗汤
　　喘嗽
　　大热喘嗽而满者黄连解毒汤或热甚咳嗽闷乱三乙承气汤少阳咳者小茈胡去人参大枣生姜加五味子干姜喘嗽头疼者伏苓半夏汤咳嗽者白虎汤加半夏桔梗咳嗽不已人参石膏汤或宣武人参石膏汤痰逆咳嗽半夏橘皮汤汗之后气闷咳嗽五味子汤
　　渴
　　凡口干烦渴者伤寒汗出而渴者饮水反吐名曰水逆俱宜五苓散少隂病二三日口燥咽干三一承气汤或里热燥甚伤寒怫郁留饮不散烦渴不止则腹髙起痛不可忍但呕冷涎大渴不能饮饮亦不能止其渴喘急闷乱但欲死者三乙承气汤热下咽立止其渴有若无病之人须防大汗而愈至此往往多有不利而汗出亦有药力但随汗之宣通不利而愈或汗吐下后烦渴口干脉浮大白虎汤加人参烦燥多渴凉膈散加滑石
　　烦燥
　　伤寒烦燥多渴凉膈散加滑石中暑伤寒汗后烦燥五苓散一切火热狂躁喘满黄连解毒汤烦躁而渴白术散或加滑石甚者加姜汁
　　懊憹　　虚烦　　不得眠
　　懊憹烦心反复颠倒不得眠者烦热怫郁于内而气不能宣通也或胸满结痛或烦防汗出虚烦者栀子汤主之或气少者加甘草一钱或呕者及初悮以圆药下者加生姜半两凡懊憹虚烦者皆用凉膈散甚佳及宜汤濯手足使心胷结热宣散而已心烦腹满坐卧不安栀子厚朴汤主之或阳明病下之后燥热而懊憹者三乙承气汤汗后烦燥不得眠五苓散或凉膈散口燥呻吟错语不得眠五苓散黄连解毒汤烦心者凉膈散少阳证胸中烦而不呕者小柴胡去半夏人参加蒌实主之
　　留饮
　　一切留饮不散五苓散桂苓甘露饮黄连解毒汤凉膈散与白虎汤小陷胸汤三乙承气汤选用伤寒表未罢下有水气干呕发热而咳或呕或利或噎或小便不利小腹满或喘者小青龙汤
　　痞
　　伤寒表里俱热下证未全法当和解悮下之早则成痞心下痞满而不痛按之虚软者痞脉浮而尚恶寒者表未解也当先桂枝解表已而后用大黄黄连泻心汤攻痞也或只用五苓散使除表里甚良或痞恶寒而汗出者或痞而烦小便不利者或痞留饮湿热下利者或已成痞因药尚不止以其痞满悮更下之其痞转甚呕下利心烦燥者无问痞脉浮沈并宜生姜煎汤调下五苓散频服之或痞不已则后亦湿热烦满或谵妄脉沈无他证者宜大黄黄连泻心汤或小陷胸汤亦可下早成痞梹榔散
　　结胸
　　结胸之证有三不按而痛者名大结胸按之而痛者名小结胸心下怔忡头汗出者名水结胸也汗下之后不大便五六日舌干而渴日晡少有潮热从心下至小腹鞕满而痛不可近而脉沈滑数或但关脉沈者宜大陷胸汤或陷胸圆下之或脉浮者表未罢也不可下下之则死宜小陷胸汤及小柴胡汤之类和解之表罢者方可下之或结胸虽脉浮而里热势恶须可下者宜三乙承气汤分作三次约三时许服讫得利甚良虽未稍减脉必沈病防者止用三乙承气半服按法而下之里热甚者以大陷胸渴大半服而下之或但结胸别无大段热证但头防汗出脉沈潜者水结胸也通宜大陷胸小结胸心下按之而痛脉浮而滑别无大段热证及水结胷者小陷胸汤伤寒下之太早结胸黄连解毒汤加枳殻伤寒结胸虚痞凉膈散加枳殻桔梗或但自热结胸者其胸髙起腹虽不满而但喘急闷结谵妄昏冒闗脉沈数而者用大承气汤加甘遂一钱下之表证罢热入里结于胸中烦满而饥不能食防厥而脉乍者蒂散吐之太阳中风下利呕逆表证罢干呕短气不恶寒热热汗发作有时头痛心下痞鞕满引脇下痛者十枣汤结胸而发黄者茵蔯汤陷胸汤各半服下之协热下利不止更结胸发黄茵蔯汤五分陷胸汤三分大承气汤二分下之为佳脉浮不可下者小陷胸汤合小柴胡汤
　　血证
　　太阳病日深表证仍在循经热畜于下焦脉防而深不结胸而发狂者热在下焦小腹当鞕满小便自利也血下而愈宜攻之或太阳病身黄脉沈者循经而畜热下焦也小腹鞕小便不利为无血小便自利如狂者瘀血症或阳明畜热内甚而喜妄或狂大便虽鞕而反易其色者有畜血也或无表里证但发热日深脉浮者亦可下或已下后脉数胃热稍谷善饥数日不大便有瘀血也并宜抵当汤下之伤寒有热小腹满小便自利者为有血也当下未敢用汤用抵当圆最为稳当太阳病不解而畜热下焦先以桂枝解表已而下血宜桃仁承气汤或抵当圆攻之伤风汗下不解热郁经络随气涌泄为衂或清道闭流入胃脘吐出清血及鼻衂吐血不尽余血停留以致面黄大便黑犀角地黄汤发狂加黄芩大黄
　　谵语
　　谵语发狂三一承气汤合解毒汤以下之若伤寒过经谵语以有热也当以汤下之若利小便大便当鞕而下利脉和者医以圆药下之非其治也若自利者腹当厥今反和此为内实调胃承气汤或凉膈散通用
　　发黄
　　阳明病表热极甚烦满热郁留饮不散以致湿热相而身体发黄其候但头汗出身无汗脐颈而还小便不利渴饮水浆者身体发黄宜茵蔯汤调下五苓散结胸而发黄者茵蔯同陷胸汤各半下之或误服热毒圆药下之反损隂气遂协热利不止更或结胸而发黄者用茵蔯汤五分陷胸汤三分承气汤一分下之或两感发黄者用茵蔯汤加黄连解毒汤一服急下之头防汗小便利而发防黄者湿热防也栀子蘗皮汤发黄甚者茵蔯合三乙承气汤
　　发斑
　　发斑下证未全凉膈散未曽下胃热发斑白虎汤加人参白术阳明胃热发斑脉沈须可下者三乙承气汤下之伤寒胃热发斑凉膈散加滑石调五苓散甚妙伤寒七八日发黄有斑防热腹满者或痰实壅上虽诸承气汤不过者仲景曰寸脉浮者则可用蒂散吐之
　　发狂
　　伤寒发狂奔走骂詈不避亲疏此阳有余隂不足三乙承气汤加当归姜枣名当归承气汤以利数行候防缓以三圣散吐之后用凉膈散洗心散黄连解毒汤调之谵妄发狂逾垣上屋赴井投河皆为阳热极甚用三乙承气合解毒下之惊悸颠狂三乙承气汤发狂极甚投河入井者三下不过不可下攻便当涌之以蒂散吐出痰涎宿物一扫而愈后以甘露饮之类调之
　　发战
　　凡热病大汗将出而反寒战者表之证气与邪气并甚于里火热亢极而反兼水化制之反为寒战脉防欲絶者三乙承气汤或十枣汤下之凡欲作汗无问病之防甚或已经新下者或下证未全者但以凉膈散调之甚者黄连解毒汤或下后二三日或未经下腹满烦渴脉沈实而有里证者三乙承气汤下之势恶者加黄连解毒汤或战不快者或战后汗出不快者或战数次经大战而汗不当者乃并之不甚而发之不逹通宜三乙承气汤或更加黄连解毒汤下之以散怫热而开郁结也
　　发厥
　　或表热极甚而恐承气不能退者或已下后而热不退者或畜热内甚阳厥极深以阳气怫郁不能营运于身表四肢以致通身清冷痛甚不堪项背拘急目青睛疼昏恍惚咽干或痛躁渇虚汗呕吐下利腹满实痛烦寃闷乱喘急郑声脉虽疾数以其畜热极深而脉道不利反致脉沈细而欲絶俗未明其造化之理而反谓其伤寒极隂毒者或始得之阳热暴甚而便有此证候者或两感热势甚者通宜解毒如大承气汤下之热不退者宜再下之然虽古人云三下之而热未退即死矣亦有按法以下三五次利一二十行热方退而得活者免致不下退其热而必死也下后热少退而未愈者黄连觧毒汤调之或失下热极以致身冷脉防而昏冒将死者若急下之残隂暴絶而死盖阳气后竭而然也不下亦死宜凉膈散或黄连解毒汤或二药合服或白虎合凉膈散养隂退阳积热渐以宣散则心胸温暖脉渐以生至于脉复有力方可以三乙承气汤下之或解毒加六一散调之愈后宜服退热之药忌发热诸物里热脉厥者宜白虎汤热极厥深而诸药下毕竟不能利者不救必死黄连解毒汤更加甘遂末一钱匕下之
　　循衣摸牀
　　阳明病脉迟汗出不恶寒身重短气狂语如见鬼状剧者发则不识人循衣摸牀惕而不安直视防喘三乙承气汤
　　劳复食复
　　汗下后劳复柴胡饮子饮酒复剧黄连解毒汤或双解加黄连在里者三乙承气汤在表者益元散或双解散半表半里大柴胡汤小柴胡汤凉膈散解毒汤随证用之食服三乙承气汤















　　伤寒标本心法类萃卷上
　　钦定四库全书
　　伤寒标本心法类萃卷下
　　宋　刘守真　撰
　　麻黄汤　一
　　麻黄【六钱】桂枝【四钱】甘草【二钱】杏仁【七枚】
　　右作二贴水二钟煎八分取汁麻黄性热惟冬及春兼病人素虚寒者乃用正方夏至之后服之必发斑黄湏加知母半两石膏一两黄芩一分桂枝加减月令同
　　桂枝汤　二
　　桂枝　芍药【各二钱半】甘草【一钱半】
　　右作一贴姜三片枣一枚煎服取微汗倍加芍药名桂枝芍药汤加大黄名桂枝大黄汤金匮方曰太阳病自汗而小便数者不可与桂枝汤
　　桂枝葛根汤　三
　　桂枝　芍药　甘草【各二钱半】生姜【四钱】大枣【二枚】葛根【五钱二分】
　　右作二服水煎取微汗
　　葛根汤　四
　　葛根【一两四钱】麻黄【三钱】生姜【三钱】桂枝　甘草　芍药【各二钱】枣【一枚】
　　右作二贴水煎服衣覆取汗为度
　　升麻葛根汤　五
　　升麻　干葛　芍药　甘草【各三钱】
　　右作二服水煎若大段寒即热服若热即温服身凉为度
　　大青龙汤　六
　　麻黄　石膏【各四钱半】桂枝【一钱半】甘草【同上】杏仁【三枚】
　　右作二贴姜三片一枚水煎取微汗不可太过恐亡阳以温粉扑之
　　小青龙汤　七
　　半夏【六分】北五味【一钱二分】麻黄　芍药　细辛　甘草干姜　桂枝【各一钱八分】
　　右作二贴生姜四片水煎诸方皆不用生姜
　　大柴胡汤　八
　　柴胡【三钱】黄芩【一钱半】将军【七钱】芍药【钱半】半夏【一钱】枳实【二钱】
　　右作一贴生姜五片枣一枚煎大柴胡合三乙承气汤合黄连解毒汤合大承气汤
　　小柴胡汤　九
　　柴胡【八钱】黄芩　甘草　人参【各三钱】半夏【二钱半】
　　右五钱生姜五片枣一枚煎温服
　　一法本方合凉膈天水　一法本方合凉膈防一法本方合解毒汤　　一法本方去枣子加牡蛎一法本方去人参大枣生姜加五味子干姜
　　一法本方去半夏人参加括蒌实
　　大承气汤　十
　　大黄　芒硝【各一钱】厚朴【四钱】枳实【三枚】
　　右作一贴水二钟先煎厚朴枳实次下大黄煎取八分去滓入硝煎一二沸放温服
　　一法本方加甘遂末一钱
　　调胃承气汤　十一
　　大黄【三钱】芒硝【二钱】甘草【一钱半】
　　右作一贴水二钟煎温服
　　小承气汤　十二
　　大黄【三钱】厚朴【一钱半】枳实【一钱】
　　右作一贴水二钟煎温服
　　三乙承气汤　十三
　　大黄【二钱】芒硝【一钱半】厚朴【钱半】枳实【一钱】甘草【二钱】
　　右作一贴水煎温服
　　一法本方减硝加贯众紫河车入金银煎名银煎散一法本方加当归姜枣名当归承气汤
　　桃仁承气汤　十四
　　桃仁【去皮尖】芒硝【钱半】大黄【二钱】桂　甘草【各一钱半】
　　右作一贴水煎空心服
　　犀角地黄汤　十五
　　犀角　白芍药　牡丹皮【各五分】生地黄【四钱】
　　右作一贴水煎有热加黄芩一钱发狂血证加大黄本方无大黄血证内有
　　大防胸汤　十六
　　大黄【二钱】芒硝【二钱半】甘遂【一分些小便是】
　　右作一贴水煎温服未快再服势恶不利以意加之
　　大防胸圆　十七
　　大黄【半两】芒硝【二钱半】葶【三钱炒另研】杏仁【十二枚炒】
　　右大黄末下葶杵罗研杏仁芒硝如泥圎如弹子大每服一丸入甘遂末三字白蜜半匙水一钟煎至半钟温服当一宿未利再服
　　小防胸汤　十八
　　半夏　黄连　括蒌实【一枚四分用之二】
　　右作一贴水煎温服未利再服微利黄涎即愈一法本方合小柴胡汤
　　抵当汤　十九
　　水蛭【炒】防虫【各七个去足翅炒】杏仁【七枚】大黄【二钱半】
　　右作二贴水煎再服
　　抵当圎　二十
　　水蛭【炒】防虫【各七个去足翅炒】杏仁【七枚】大黄【二钱半】
　　右细末炼蜜作二圆用水二钟煎一圆至六分温服晬时血未下再服
　　黄连解毒汤　二十一
　　黄连　　黄蘗　　黄芩　　栀子
　　每服五钱水煎温服　本方合大承气汤
　　一法本方加枳殻　　本方合三乙承气汤
　　一法本方加甘遂末一钱匕本方合调胃承气汤一法本方合凉膈天水散
　　白虎汤【金匮方云太阳病无汗而渴者不可服】二十二
　　知母【一两半】甘草【一两】粳米【一合】石膏【四两】
　　右五钱水煎温服　　　一法本方加苍术
　　一法本方加人参苍术　一法本方加半夏橘皮一法本方加半夏桔梗　一法本方合解毒汤一法本方加人参白术　一法本方合凉膈汤一法本方加麻黄根浮麦
　　凉膈散　二十三
　　连翘【一两】黄芩【半两】栀子【半两】甘草【半两】朴硝【一分】薄荷大黄【半两】
　　右五钱水煎入蜜少许　一法本方合解毒汤一法本方加滑石　　　一法本方加桔梗只殻一法本方合天水散　　一法本方加滑石调五苓散
　　五苓散【金匮方云阳明病汗多而渇者不可服】二十四
　　猪苓　伏苓　白术【各五钱】桂心【一分】泽泻【一两】
　　右或调或煎　　　　　一法本方加生姜汁调服
　　澹渗汤【即五苓合益元是也】二十五
　　蒂散【细剉炒】赤小豆【等分又用茶少许】二十六
　　右为末豆豉半合水一半煑汁半调下一钱匕不吐加服
　　头痛加郁金　脇痛蝎稍
　　三圣散【见吐门】二十七
　　食前先食虀汁半后调药服一半用鵞翎探引吐出如吐少更以热虀汁投之不已用麝香煎汤服半立止
　　栀子汤　二十八
　　大栀子【七枚】豆豉【半合】
　　右以水煎栀子至一盏半入豆豉煑至半盏温服
　　栀子蘗皮汤　二十九
　　大栀子【十五枚】黄蘗【半两】甘草【二钱半】
　　右防咀水二钟煎
　　栀子厚朴汤　三十
　　大栀子【七枚】厚朴【半两】枳实【二钱】
　　右防咀水煎
　　十枣汤　三十一
　　芫花　大防　甘遂【等分】
　　右为末水一枣十枚劈开煑汁半调药末半钱匕实者一钱匕
　　茵蔯汤　三十二
　　茵蔯【一两】大防【半两】栀子【十枚】
　　右五钱水煎　本方合陷胸汤　本方合大承气汤本方五分陷胸汤三分大承气二分
　　本方合解毒汤
　　大黄黄连泻心汤　三十三
　　大黄　黄连　黄芩【等分】
　　右五钱水煎
　　一法加生姜甚良
　　桂苓甘露饮【即五苓防加寒水石石膏】三十四
　　右为末或温汤或新水生姜汤调或煎
　　一方不用猪苓　　一方加甘草
　　一方有人参藿香木香葛根滑石甘草共一十三味一名桂苓白术散
　　人参石膏汤　三十五
　　人参【二钱半】白术【半两】知母【半两】黄芩【二钱】川芎【半两】茯苓【半两】半夏　山栀【三钱】甘草【一两】石膏【三两】
　　右防咀姜煎
　　崔宣武人参石膏汤　三十六
　　人参【二钱】石膏【一两】川芎【二两】黄芩【二钱】茯苓　防风【各三钱】甘草【五钱】
　　右五钱水煎
　　半夏橘皮汤　三十七
　　半夏　陈皮　甘草　人参　茯苓　厚朴【各二钱半】葛根【半两】
　　右五钱姜五片
　　茯苓半夏汤　三十八
　　茯苓　半夏　生姜【各一钱取汁素问药证用水一大盏煎至四分绞汁却下
　　生姜汁服】
　　右水煎　　一方加黄芩甘草陈皮各一钱
　　大橘皮汤　三十九
　　陈皮　甘草【各一两】人参【二两】
　　右五钱姜三片
　　赤茯苓汤　四十
　　陈皮　甘草【各一两】人参【二两】半夏　白术　川芎赤茯苓【各半两】
　　右五钱姜五片
　　防榔防　四十一
　　防榔　枳殻【等分】
　　右为末三钱黄连煎汤调下或黄连解毒汤调下或泻心汤调下
　　白术防　四十二
　　白术　茯苓　人参　藿香【各半两】甘草　葛根【各一两】木香【二钱半】
　　右末白汤调下二钱热加滑石或加生姜
　　四逆汤　四十三
　　甘草【一钱】干姜【一分】附子【中者半个】
　　水煎温服
　　五味子汤　四十四
　　五味子【半两】麦门冬　人参　杏仁　陈皮【二钱】
　　右五钱姜枣煎
　　不卧防　四十五
　　川芎【一两半】石膏【七钱半】藜芦【半两】甘草【二钱半】人参【二钱半】细辛【二钱半】
　　右为末口噙水搐鼻少时饮白汤半碗汗出而解一方无人参细辛
　　川芎汤　川芎　藁木　苍术【等分】
　　右为末汤调三钱湏防呕汗便解
　　茈胡饮子
　　柴胡　人参　甘草　大黄　当归　芍药
　　右剉五钱姜五片水煎　崔宣武加半夏五味子桔梗
　　刘廷瑞方　四十五
　　柴胡　甘草【二两】黄芩　当归　芍药【一两】人参半夏　大黄
　　大劳热五七分以为度
　　北金散　四十六
　　荆芥　麻黄　白芷　细辛　菊花　何首乌防风　石膏　薄荷　全蝎　草乌　川芎
　　右为末各等分每服一钱煎服或茶酒送下
　　调胃散　四十七
　　水银　舶上硫黄
　　右研至黒服一钱米饮下重者二钱
　　通神散河间另有六神通解散于此加麻黄发汗防佳和剂方中葱白散于此去黄芩滑石加川芎白术干葛亦妙方也　四十八
　　苍术　石膏【四两】甘草　黄芩【二两】滑石【六两】
　　益元散　即天水散　四十九
　　滑石【六两】甘草【二两】
　　右为末水调或加蜜或葱豉汤调一名天水散一名六一散
　　通圣散　五十一
　　防风　川芎　当归　芍药　大黄　薄荷【各半两】麻黄　连翘　芒硝【各半两】石膏　滑石【各一两】黄苓　桔梗【各一两】甘草【二两】荆芥【二钱半】白术【二钱半】栀子【二钱半】
　　右剉五钱姜五片水煎
　　双解散　五十一
　　益元散　通圣散【各半两】
　　右一两姜葱豉水煎此药双解加减在通圣散注中
　　黄连香薷饮　五十二
　　香薷【一两】厚朴【半两】白匾豆【二钱半】香连【三钱】
　　右剉五钱入酒少许水煎冷服
　　治腰脚骨骱痛不止
　　用葳灵仙煎酒食前温服极妙
　　无忧丸　治一切食积气积茶积酒积泻痢气蛊腹胀膨闷肚腹疼痛
　　黒牵牛【一斤取末十三两】梹榔【好者二两】猪牙皂角【二两】三棱【二两】莪术【二两各用好醋浸湿纸煨香熟取出切碎】
　　右同前药晒干为末又用大角二两煎汤打面糊为丸每服二钱半白汤送下茶亦可或姜汤下
　　太乙神鍼
　　羌活　独活　黄连【各四两为末】麝香【二钱】乳香【二钱】
　　右用三月三日艾四月八日亦可晒干打茸入前药末和匀用好白纸卷包前药如筯大治风痹或在腿或在腰在肱灸七炷二七炷三七炷甚効
　　治风虫牙疼方
　　防风【去芦】草乌【去尖】细辛【去叶】巴豆【去殻油各等分】
　　右各味等分为细末擦牙痛处涎出立止切勿咽下如食饮食以盐汤灌潄饮无碍
　　神効追虫取积感应丸【广大至道髙士沈道宁传】
　　梹榔　樟栁根　管仲　大黄【以上俱各半斤】三棱【四两醋煮】雷丸【四两醋煑】莪茂【四两醋煑】使君子【四两取肉】木香【二两】芫花【一两】苦楝根皮【八两】黒牵牛【二斤半取头末十两为衣】
　　皂角　茵蔯　藿香
　　自梹榔至牵牛为末外用皂角等三味浓煎汁为丸如梧桐子大毎服三钱重
　　金刀如圣散【又名恶疮方】
　　茅山苍术【六两米泔浸一日一夜】白芷【二两】川乌【四两去皮脐生用】防风【四两净生用】细辛【三两去土净】白术【二两五钱】草乌【四两】
　　本方用两头尖无则
　　川芎【四两】雄黄【五两另研细末入药】
　　右件俱各生用晒干为末用之
　　一切金疮及多年恶疮用自己小便洗过贴药立効破伤风急用好酒调药半钱或一钱服之蛇伤入枯白矾少许调药敷之蝎蜇伤用吐服葢取汗也如汗不出再服或涎出亦验伤处敷药可
　　风狗咬伤处口噙水洗净将药贴伤处
　　汤火伤荡者以新汲水调药敷之
　　雷头风并干湿癣麻痹每服半钱服之立効
　　芦荟丸　治小儿痞疾疳痨肚大腹胀面黄肌瘦脾胃不和惊积食积并皆治之
　　芦荟　麦蘗　胡黄连【以上俱各一两】黄连【五钱】芜荑肉豆　木香　龙胆草【各四钱】川练子【五十个取肉】三棱　蓬术【各六钱】梹榔【八钱】史君子【六十个】陈皮青皮【各八钱】麝香【一钱半】神麯【一两半】干虾防
　　右为细末薄荷猪胆汁为丸粟米大每服一钱空心米汤下
　　无价寳一名壮阳丹　专治五劳七伤四肢无力脚腿沉困骨节酸疼面目无光阳痿不起下元虚冷梦失精液服至十夜面目光滑二十夜老转少年一月后阳道复原四十夜増进饮食至一百日万病皆除冬不寒夏不热须髪不白妇人服之强阴暖子宫阴阳有益最有功効
　　川练子【二两】牛【一两酒浸】梹榔【一两】兎丝子【一两另研酒浸】蛇床子【一两】干姜【五钱】穿山甲【一大片酥炙】莲肉【一两不去心】乳香【三钱另研】沉香【五钱另研】白檀香【五钱另研】鹿茸【一两炙】巴防【一两】大茴香【一两】仙灵皮【三钱】破故纸【五钱】山药【一两】凤眼草【三钱】胡芦巴【五钱】人参【一两】泽泻【一两】五味子【一两】熟地黄【一两】麦门冬　白从蓉　茯苓【已上各一两】白芍药【五钱】
　　右二十七味除乳香沉香白檀香兎丝子四味另研为细末其余二十三味各捣烂为细末同前四味炼蜜为剂同捣一　一百千杵丸如梧桐子大毎服三十丸増至十九丸好酒送下以干物压之修合之日再加丁香一钱
　　膏药方【和尚传】
　　黄香【三斤】麻油【半斤】穿山甲　白芨【二味各少许做点药】
　　荜麻【四十九粒研细】
　　定子药
　　白矾【一两火煆同信一处】信【五钱】乳香【二钱】没药【二钱】辰砂【五分】
　　面糊为定
　　生肌散
　　龙骨【火煆】赤石脂【火煆各半两】乳香　没药　轻粉海鳔硝　全蝎【洗焙干各一钱】血竭【二钱】黄丹【一钱】
　　右为末待疮头落尽此药填满在疮口上以膏药贴之一日甘草汤洗二次膏药一二日一换
　　追风托里防
　　甘草　黄蓍　当归　芍药　白芷　防风川芎　官桂　蒌仁　金银花　　桔梗
　　毎服水酒共二钟煎至一钟空心服
　　象牙丸
　　象牙【五钱】蜂房【三钱】蝉蜕【三钱】木香【三钱】没药【一钱】乳香【三钱】全蝎【一个】姜【三钱】
　　先将黄蜡半斤化开待黒色过却将前药为细末入蜡内搅匀倾入水内取出冷定为丸如枣大每服空心一丸滚酒化开连三日三服待药从漏痕出隔三日再一服第五日再服一丸后下定子药
　　伤寒用药加减赋
　　万物之生也人为最灵四时有变兮百病兆生欲辨隂阳之证必明天地之情稽寒温表里之疑式明标本施汗下补吐之法溥济羣生始而毫毛次传肤腠恶风自汗乃桂枝之证喘热恶寒则麻黄之阴阳俱虚而身必痒各半同功【谓麻黄桂枝各半也】寒热共作而脉尚虚一二共凑【亦谓用桂枝与麻黄各一也】于是助以姜枣杂以豉葱便利恶风者干姜心悸腹痛者建中脉热极而烦者入人参于白虎脉烦盛而喘者加杏子以青龙恍惚下痢而阴虚朱雀取効头肉瞤而水泄武当功致使桔梗寛咽甘草平悸腹内胀满兮厚朴姜心中懊憹兮栀子豉小便不利则投之以猪苓膈间有痰则吐之以蒂或乃热作而腹脇胀满又若狂妄而潮热发悸或里以入而表未除或小便涩而大便秘必明大小柴胡直叙前后承气结胸多渇祝侍者议在防胸谵语发狂委将军【此即指大黄也】功先调胃当知青龙十枣兮水有表里三黄四逆兮利有寒温下利者甘草烦躁者茯苓【病烦燥则用茯苓四逆汤】脉絶用当归【其脉有欲絶者则用当归四逆汤治之】亡血须人参【失血者则用四逆加人参】汗出加附子【汗多者则加附子泄心汤】恶风入黄芩【恶风者则加黄芩泻心汤】脐下有水则生姜【治脐下水用生姜泻心汤】心中呕逆则人参【治呕逆则用人参泻心汤】上四者同归于四逆下四者乃同于泻心温寒滞而散结积惟三白之功妙生津液而逐水道加五苓之效神唾血则黄蓍宜服便脓则桃仁可加黄疸茵蔯必求之蒂【谓宜先用蒂而后用茵蔯也】斑毒紫雪宜用于升麻【谓宜先用升麻而后用紫雪也】温湿之中苍术可入燥热之内附子宜加此外若青龙与柴胡有加减之余议身有余热者桂枝可除脇下鞕满者大黄可倍多汗者附子加柴奔豚者桂枝加桂喘者小青龙加杏仁者小柴胡加五味蒂治烦渇未除茯苓医小便不利内寒者茱茰外肿者防己生姜止呕半夏疗哕用枳殻兮縁酒毒留胸有黄蘗兮因衂血出鼻或得人参以除烦或取茯苓而愈悸头疼如破葱白连须咳逆欲絶干柿并蒂下利则干姜身痛则栀豉岂二方之独用亦众药之同推妙哉吾今精此四十余年活人之功尝识








　　伤寒标本心法类萃卷下
