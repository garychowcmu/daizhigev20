傅青主女科歌括
　　
　　女科上卷　带下
　　白带下（一）
　　夫带下俱是湿症。而以“带”名者，因带脉不能约束而有此病，故以名之。盖带脉通于任、督，任、督病而带 脉始病。带脉者，所以约束胞胎之系也。带脉无力，则难以提系，必然胎胞不固，故曰带弱则胎易坠，带伤则胎不牢。然而带脉之伤，非独跌闪挫气已也，或行房而放纵，或饮酒而癫狂，虽无疼痛之苦，而有暗耗之害，则气不能化经水，而反变为带病矣。故病带者，惟尼僧、寡妇、出嫁之女多有之，而在室女则少也。况加以脾气之虚，肝气之郁，湿气之侵，热气之逼，安得不成带下之病哉！故妇人有终年累月下流白物，如涕如唾，不能禁止，甚则臭秽者，所谓白带也。夫白带乃湿盛而火衰，肝郁而气弱，则脾土受伤，湿土之气下陷，是以脾精不守，不能化荣血以为经水，反变成白滑之物，由阴门直下，欲自禁而不可得也。治法宜大补脾胃之气，稍佐以舒肝之品，使风木不闭塞于地中，则地气自升腾于天上，脾气健而湿气消，自无白带之患矣。方用完带汤。
　　白术（一两，土炒） 山药（一两，炒） 人参（二钱） 白芍（五钱，酒炒） 车前子（三钱，酒炒） 苍术（三钱，制） 甘草（一钱） 陈皮（五分） 黑芥穗（五分） 柴胡（六分）水煎服。二剂轻，四剂止，六剂则白带全愈。此方脾、胃、肝三经同治之法，寓补于散之中，寄消于升之内，开提肝木之气，则肝血不燥，何至下克脾土；补益脾土之元，则脾气不湿，何难分消水气。至于补脾而兼以补胃者，由里以及表也。脾非胃气之强，则脾之弱不能旺，是补胃正所以补脾耳。 
　　眉批：妇科一门，最属难治，不难于用方，难于辨症也。五带症辨之极明，立方极善，倘用之不效者，必其人经水不调，须于调经、种子二门参酌治之，无不见效。即如白带症，倘服药不效，其人必经水过期，少腹急迫，宜服宽带汤，余宜类参，方见二十三。 
　　歌括：妇人终年白物流，如涕如唾甚秽臭。脾虚肝郁湿气胜，任督病来带难束。 
　　完带白术山药炒，参芍车苍生甘草。陈皮柴胡黑荆芥，脾气健旺湿自消。 
　　
　　女科上卷　带下
　　青带下（二）
　　妇人有带下而色青者，甚则绿如绿豆汁，稠粘不断，其气腥臭，所谓青带也。夫青带乃肝经之湿热。肝属木，木色属青，带下流如绿豆汁，明明是肝木之病矣。但肝木最喜水润，湿亦水之积，似湿非肝木之所恶，何以竟成青带之症？不知水为肝木之所喜，而湿实肝木之所恶，以湿为土之气故也。以所恶者合之所喜必有违者矣。肝之性既违，则肝之气必逆。气欲上升，而湿欲下降，两相牵掣，以停住于中焦之间，而走于带脉，遂从阴器而出。其色青 绿者，正以其乘肝木之气化也。逆轻者，热必轻而色青；逆重者，热必重而色绿。似乎治青易而治绿难，然而均无 所难也。解肝木之火，利膀胱之水，则青绿之带病均去矣。方用加减逍遥散。
　　茯苓（五钱） 白芍（酒炒，五钱） 甘草（生用，五钱） 柴胡（一钱） 茵陈（三钱） 陈皮（一钱） 栀子（三钱，炒）水煎服。二剂而色淡，四剂而青绿之带绝，不必过剂矣。夫逍遥散之立法也，乃解肝郁之药耳，何以治青带若斯其神与？盖湿热留于肝经，因肝气之郁也，郁则必逆，逍遥散最能解肝之郁与逆。郁逆之气既解，则湿热难留，而又益之以茵陈之利湿，栀子之清热，肝气得清，而青绿之带又何自来！此方之所以奇而效捷也。倘仅以利湿清热治青带，而置肝气于不问，安有止带之日哉！ 
　　眉批：脾土喜燥而恶湿，土病湿则木必乘之，木又为湿土之气所侮，故肝亦病，逍遥散减去当归妙极。 
　　歌括：带下色青甚绿稠，原因肝经湿热留。 利膀胱水解肝火，青绿两带自可瘳。 
　　青带加减逍遥散，柴胡茯苓白芍甘。 陈皮茵陈炒栀子，利湿清热亦舒肝。 
　　
　　女科上卷　带下
　　黄带下（三）
　　妇人有带下而色黄者，宛如黄茶浓汁，其气腥秽，所谓黄带是也。夫黄带乃任脉之湿热也。任脉本不能容水，湿气安得再入而化为黄带乎？不知带脉横生，通于任脉，任脉直上走于唇齿，唇齿之间，原有不断之泉下贯于任脉以化精，使任脉无热气之绕，则口中之津液尽化为精，以入于肾矣。惟有热邪存于下焦之间，则津液不能化精，而反化湿也。夫湿者，土之气，实水之侵；热者，火之气，实木之生。水色本黑，火色本红，今湿与热合，欲化红而不能，欲返黑而不得，煎熬成汁，因变为黄色矣。此乃不从水火之化，而从湿化也。所以世之人有以黄带为脾之湿热，单去治脾而不得痊者，是不知真水、真火合成丹邪、元邪，绕于任脉、胞胎之间，而化此黔色也，单治脾何能痊乎！法宜补任脉之虚，而清肾火之炎，则庶几矣。方用易黄汤。
　　山药（一两，炒） 芡实（一两、炒） 黄柏（二钱，盐水炒） 车前子（一钱，酒炒） 白果（十枚，碎）水煎。连服四剂，无不痊愈。此不特治黄带方也，凡有带病者，均可治之，而治带之黄者，功更奇也。盖山药、芡实专补任脉之虚，又能利水，加白果引入任脉之中，更为便捷，所以奏功之速也。至于用黄柏清肾中之火也，肾与任脉相通以相济，解肾中之火，即解任脉之热矣。 
　　眉批：凡带症多系脾湿。初病无热但补脾土兼理冲任之气其病自愈，若湿久生热必得清肾火而湿始有去路。方用黄柏、车前子妙！山药、芡实尤能清热生津。丹邪元邪四字未晰拟，易以真水真火为湿热之气所侵，绕于任脉云云，较无语病，然原书究不可轻改，姑仍之。 
　　歌括：妇人带下色发黄，任脉湿热邪气伤。补任之虚清肾火，临证当服易黄汤。 
　　易黄汤中用白果，山药芡实盐黄柏。酒炒车前能利水，补任之虚清肾火。 
　　
　　女科上卷　带下
　　黑带下（四）
　　妇人有带下而色黑者，甚则如黑豆汁，其气亦腥，所谓黑带也。夫黑带者，乃火热之极也，或疑火色本红，何以成黑？谓为下寒之极或有之。殊不知火极似水，乃假象也。其症必腹中疼痛，小便时如刀刺，阴门必发肿，面色必发红，日久必黄瘦，饮食必兼人，口中必热渴，饮以凉水，少觉宽快，此胃火太旺，与命门、膀胱、三焦之火合而熬煎，所以熬干而变为炭色，断是火热之极之变，而非少有寒气也。此等之症，不至发狂者，全赖肾水与肺金无病，其生生不息之气，润心济胃以救之耳，所以但成黑带之症，是火结于下而不炎于上也。治法惟以泄火为主，火热退而湿自除矣。方用利火汤。
　　大黄（三钱） 白术（五钱，土炒） 茯苓（三钱） 车前子（三钱，酒炒） 王不留行（三钱） 黄连（三钱）栀子（三钱，炒） 知母（二钱） 石膏（五钱， ） 刘寄奴（三钱）水煎服。一剂小便疼止而通利，二剂黑带变为白，三剂白亦少减，再三剂全愈矣。或谓此方过于迅利，殊不知火盛之时，用不得根据违之法，譬如救火之焚，而少为迁缓，则火势延燃，不尽不止。今用黄连、石膏、栀子、知母一派寒凉之品，入于大黄之中，则迅速扫除。而又得王不留行与刘寄奴之利湿甚急，则湿与热俱无停住之机。佐白术以辅土、茯苓以渗湿、车前以利水，则火退水进，便成既济之卦矣。 
　　眉批：病愈后当节饮食，戒辛热之物，调养脾土。若恃有此方，病发即服，必伤元气矣，慎之！ 
　　歌括：带下色黑气腥膻，腹痛小便如刀穿。胃命三焦火俱盛，火结于下未上炎。 
　　利火大黄石膏连，白术茯苓炒车前。不留寄奴栀知母，火退水进黑带减。 
　　
　　女科上卷　带下
　　赤带下（五）
　　妇人有带下而色红者，似血非血，淋沥不断，所谓赤带也。夫赤带亦湿病，湿是土之气，宜见黄白之色，今不见黄白而见赤者，火热故也。火色赤，故带下亦赤耳。惟是带脉系于腰脐之间，近乎至阴之地，不宜有火。而今见火症，岂其路通于命门，而命门之火出而烧之耶？不知带脉通于肾，而肾气通于肝。妇人忧思伤脾，又加郁怒伤肝，于是肝经之郁火内炽，下克脾土，脾土不能运化，致湿热之气蕴于带脉之间；而肝不藏血，亦渗于带脉之内，皆由脾气受伤，运化无力，湿热之气，随气下陷，同血俱下，所以似血非血之形象，现于其色也。其实血与湿不能两分，世人以赤带属之心火误矣 治法须清肝火而扶脾气，则庶几可愈。方用清肝止淋汤。
　　白芍（一两，醋炒） 当归（一两，酒洗） 生地（五钱，酒炒） 阿胶（三钱，白面炒） 粉丹皮（三钱） 黄柏（二钱） 牛膝（二钱） 香附（一钱，酒炒） 红枣（十个） 小黑豆（一两）水煎服。一剂少止，二剂又少止，四剂全愈，十剂不再发。此方但主补肝之血，全不利脾之湿者以赤带之为 病，火重而湿轻也。夫火之所以旺者，由于血之衰，补血即足以制火。且水与血合而成赤带之症，竟不能辨其是湿非湿，则湿亦尽化而为血矣，所以治血则湿亦除，又何必利湿之多事哉！此方之妙，妙在纯于治血，少加清火之味，故奏功独奇。倘一利其湿，反引火下行，转难遽效矣。或问曰：“先生前言助其脾土之气，今但补其肝木之血何也？” 不知用芍药以平肝，则肝气得舒，肝气舒自不克土，脾不受克，则脾土自旺，是平肝正所以扶脾耳，又何必加人参、白术之品，以致累事哉！ 
　　眉批：不用参、术、芩极妙，此症若误认为血漏，巩其久则成崩，用参、术、芩等药治之多不见效，赤带反甚。若年逾四九，癸水将止，或频频见血，此崩症也，宜分别治之。五带症，古方极多，然有应有不应者，总属未得病原。此书揭露病原，故用无不效。 
　　歌括：带下色红因气陷，似血非血淋不断。肝经郁火克脾土，湿热蕴于带脉间。 
　　清肝止淋用归芍，生地丹皮炒阿胶。黄柏牛膝小黑豆，酒炒香附加红枣。 
　　
　　女科上卷　血崩
　　血崩昏暗（六）
　　妇人有一时血崩，两目黑暗，昏晕在地，不省人事者人莫不谓火盛动血也。然此火非实火，乃虚火耳。世人一见血崩，往往用止涩之品，虽亦能取效于一时，但不用补阴之药，则虚火易于冲击，恐随止随发，以致经年累月不能全愈者有之。是止崩之药，不可独用，必须于补阴之中行止崩之法。方用固本止崩汤。
　　大熟地（一两，九蒸） 白术（一两，土炒焦） 黄 （三钱，生用） 当归（五钱，酒洗） 黑姜（二钱） 人参（三钱）水煎服。一剂崩止，十剂不再发。倘畏药味之重而减半，则力薄而不能止。方妙在全不去止血而惟补血，又不止补血而更补气，非惟补气而更补火。盖血崩而至于黑暗昏晕，则血已尽去，仅存一线之气，以为护持，若不急补其气以生血，而先补其血而遗气，则有形之血，恐不能遽生，而无形之气，必且至尽散，此所以不先补血而先补气 
　　也。然单补气则血又不易生，单补血而不补火则血又必凝滞，而不能随气而速生。况黑姜引血归经，是补中又有收敛之妙，所以同补气补血之药并用之耳。 
　　眉批：若血崩数日，血下数斗，六脉俱无，鼻中微微有息，不可遽服此方，恐气将脱不能受峻补也。有力者用辽人参去芦三钱煎成，冲贯众炭末一钱服之，待气息微旺然后服此方，仍加贯众炭末一钱，无不见效；无力者用无灰黄酒冲贯众炭末三钱服之，待其气接神清始可服此方。人参以党参代之，临服亦加贯众炭末一钱冲入。 
　　歌括：妇人血崩一时临，不省人事甚昏沉。只因虚火盛动血，止崩切勿忘滋阴。 
　　固本止崩宜补阴，熟地白芍当归参。黄 黑姜同煎服，不用止涩功亦深。 
　　
　　女科上卷　血崩
　　年老血崩（七）
　　妇人有年老血崩者，其症亦与前血崩昏暗者同，人以为老妇之虚耳，谁知是不慎房帏之故乎！方用加减当归补血汤。
　　当归（一两，酒洗） 黄 （一两，生用） 三七根末（三钱） 桑叶（十四片）水煎服。二剂而血少止，四剂不再发。然必须断欲始除根，若再犯色欲未有不重病者也。夫补血汤乃气血两补之神剂，三七根乃止血之圣药，加入桑叶者，所以滋肾之阴，又有收敛之妙耳。但老妇阴精既亏，用此方以止其临时之漏，实有奇功，而不可责其永远之绩者，以补精之味尚少也。服此四剂后，再增入：白术（五钱） 熟地（一两） 山药（四钱） 麦冬（三钱） 北五味（一钱）服百剂，则崩漏之根可尽除矣。 
　　眉批：亦有孀妇年老血崩者，必系气冲血室，原方加杭芍炭三钱，贯众炭三钱，极效。 
　　歌括：老妇血崩证同前，房帏不慎使之然。必须断欲始除根，再起色欲证难痊。 
　　加减当归补血汤，归 三七叶儿桑。四剂再入麦熟地，白术山药五味尝。 
　　
　　女科上卷　血崩
　　少妇血崩（八）
　　有少妇甫娠三月，即便血崩，再胎亦随堕，人以为挫闪受伤而致，谁知是行房不慎之过哉！治法自当以补气为主，而少佐以补血之品，斯为得之。方用固气汤。
　　人参（一两） 白术（五钱，土炒） 大熟地（五钱，九蒸） 当归（三钱，酒洗） 白茯苓（二钱） 甘草（一钱） 杜仲（三钱，炒黑） 山萸肉（二钱，蒸） 远志（一钱，去心） 五味子（十粒，炒）水煎服，一剂而血止，连服十剂全愈。此方固气而兼补血。已去之血，可以速生，将脱之血，可以尽摄。凡气虚而崩漏者，此方最可通治，非仅治小产之崩。其最妙者，不去止血，而止血之味，含于补气之中也。 
　　眉批：妊娠宜避房事，不避者纵幸不至崩往往堕胎，即不堕胎生子亦难养，慎之！戒之！ 
　　歌括：妊娠三月发血崩，多因行房不慎重。投方宜用固气汤，止血寓于补气中。 
　　固气汤中参术苓，熟地当归炒杜仲。甘草远志五味子，再加萸肉可止崩。 
　　
　　女科上卷　血崩
　　交感血出（九）
　　妇人有一交合则流血不止，虽不至于血崩之甚，而终年累月不得愈，未免血气两伤，久则恐有血枯经闭之忧。此等之病，成于经水正来之时交合，精冲血管也。夫精冲血管，不过一时之伤，精出宜愈，何以久而流红？不知血管最娇嫩，断不可以精伤。凡妇人受孕，必于血管已净之时，方保无虞。倘经水正旺，彼欲涌出而精射之，则欲出之血反退而缩入，既不能受精而成胎，势必至集精而化血。交感之际，淫气触动其旧日之精，则两相感召，旧精欲出，而血亦随之而出。治法须通其胞胎之气，引旧日之集精外出，而益之以补气补精之药，则血管之伤，可以补完矣。方用引精止血汤。
　　人参（五钱） 白术（一两，土炒） 茯苓（三钱，去皮） 熟地（一两，九蒸） 山萸肉（五钱，蒸） 黑姜（一钱） 黄柏（五分） 芥穗（三钱） 车前子（三钱，酒炒）水煎。连服四剂愈，十剂不再发。此方用参术以补气，用地萸以补精，精气既旺，则血管流通；加入茯苓、车前以利水与窍，水利则血管亦利；又加黄柏为引，直入血管之中，而引夙精出于血管之外；芥穗引败血出于血管之内；黑姜以止血管之口。一方之中，实有调停曲屈之妙，故能祛旧病而除陈 。然必须慎房帏三月，破者始不至重伤，而补者始不至重损，否则不过取目前之效耳。其慎之哉！宜寡欲。 
　　眉批：欲种子者，必将落红后，即三十时辰，两日半也。经来之时，数足三十时辰，便可入房。一日男，二日女，三日男，四日女，五日男，六日女，过七日即不能受孕矣。 
　　歌括：妇人交合宫血流，恐有血枯精闭忧。治法须通胞胎气，补精益气病可瘳。 
　　引精止血熟地黄，参术茯苓萸肉姜。黄柏荆芥车前子，服药还须慎帏房。 
　　
　　女科上卷　血崩
　　郁结血崩（十）
　　妇人有怀抱甚郁，口干舌渴，呕吐吞酸，而血下崩者，人皆以火治之，时而效，时而不效，其故何也？是不识为肝气之郁结也。夫肝主藏血，气结而血亦结，何以反至崩漏？盖肝之性急，气结则其急更甚，更急则血不能藏，故崩不免也。治法宜以开郁为主，若徒开其郁，而不知平肝，则肝气大开，肝火更炽，而血亦不能止矣。方用平肝开郁止血汤。
　　白芍（一两，醋炒） 白术（一两，土炒） 当归（一两，酒洗） 丹皮（三钱） 三七根（三钱，研末） 生地（三钱，酒炒） 甘草（二钱） 黑芥穗（二钱） 柴胡（一钱）水煎服。一剂呕吐止，二剂干渴除，四剂血崩愈。方中妙在白芍之平肝，柴胡之开郁，白术利腰脐，则血无积住之虞。荆芥通经络，则血有归还之乐。丹皮又清骨髓之热。生地复清脏腑之炎。当归、三七于补血之中，以行止血之法，自然郁结散而血崩止矣。 
　　眉批：此方入贯仲炭三钱更妙。 
　　歌括：郁结血崩病在肝，舌干口渴呕吞酸。治宜平肝兼开郁，对症投药病可安。 
　　平肝开郁止血汤，归芍术丹生地黄。三七柴草黑芥穗，加贯仲炭效更彰。 
　　
　　女科上卷　血崩
　　闪跌血崩（十一）
　　妇人有升高坠落，或闪挫受伤，以致恶血下流，有如血崩之状者，若以崩治，非徒无益而又害之也。盖此症之状，必手按之而疼痛，久之则面色萎黄，形容枯槁，乃是瘀血作祟，并非血崩可比。倘不知解瘀而用补涩，则瘀血内攻，疼无止时，反致新血不得生，旧血无由化，死不能悟，岂不可伤哉！治法须行血以去瘀，活血以止疼，则血自止而愈矣。方用逐瘀止血汤。
　　生地（一两，酒炒） 大黄（三钱） 赤芍（三钱） 丹皮（一钱） 当归尾（五钱） 枳壳（五钱，炒） 龟版（三钱，醋炙） 桃仁（十粒，泡炒，研）水煎服。一剂疼轻，二剂疼止，三剂血亦全止，不必再服矣。此方之妙，妙于活血之中，佐以下滞之品，故逐瘀如扫，而止血如神。或疑跌闪升坠，是由外而伤内，虽不比内伤之重，而既已血崩，则内之所伤，亦不为轻，何以只治其瘀而罔顾气也？殊不知跌闪升坠，非由内伤以及外伤者可比。盖本实不拨，去其标病可耳，故曰急则治其标。 
　　眉批：凡跌打损伤致唾血、呕血皆宜如此治法。若血聚胃中，宜加川浓朴一钱半，姜汁炒。 
　　歌括：坠落闪挫致血崩，面萎形枯按之痛。瘀血作祟是病因，活血化瘀新血生。 
　　逐瘀止血用生地，大黄赤芍粉丹皮。归尾枳壳炙龟版，泡炒桃仁用十粒。 
　　
　　女科上卷　血崩
　　血海太热血崩（十二）
　　妇人有每行人道，经水即来，一如血崩，人以为胞胎有伤，触之以动其血也，谁知是子宫血海因太热而不固乎！夫子宫即在胞胎之下，而血海又在胞胎之上。血海者，冲脉也。冲脉太寒而血即亏，冲脉太热而血即沸，血崩之为病，正冲脉之太热也。然既由冲脉之热，则应常崩而无有止时，何以行人道而始来，果与肝木无恙耶？夫脾健则能摄血，肝平则能藏血。人未入房之时，君相二火，寂然不动，虽冲脉独热，而血亦不至外驰。及有人道之感，则子宫大开，吾相火动，以热招热，同气相求，翕然齐动，以鼓其精房，血海泛滥，有不能止遏之势，肝欲藏之而不能，脾欲摄之而不得，故经水随交感而至，若有声应之捷，是惟火之为病也。治法必须滋阴降火，以清血海而和子宫，则终身之病，可半载而除矣。然必绝欲三月而后可。方用清海丸。
　　大熟地（一斤，九蒸） 山萸（十两，蒸） 山药（十两，炒） 丹皮（十两） 北五味（二两，炒） 麦冬肉（十两） 白术（一斤，土炒） 白芍（一斤，酒炒） 龙骨（二两） 地骨皮（十两） 干桑叶（一斤） 元参（一斤） 沙参（十两） 石斛（十两）上十四味，各为细末，合一处，炼蜜丸桐子大，早晚每服五钱，白滚水送下，半载全愈。此方补阴而无浮动之虑，缩血而无寒凉之苦，日计不足，月计有余，潜移默夺，子宫清凉，而血海自固。倘不揣其本而齐其末，徒以发灰、白矾、黄连炭、五倍子等药末，以外治其幽隐之处，则恐愈涩而愈流，终必至于败亡也。可不慎与！ 
　　眉批：凡血崩症，最宜绝欲避房，无奈少年人彼此贪欲，故服药往往不效。若三月后崩止病愈，而房事仍无节制，病必复作，久则成劳。慎之！ 
　　歌括：血海大热致血崩，君相二火翕然动。肝不能藏脾难摄，滋阴降火法最灵。 
　　麦味熟地清海丸，山萸山药术芍丹。龙骨地骨干桑叶，元参沙参石斛团。 
　　
　　女科上卷　鬼胎
　　妇人鬼胎（十三）
　　妇人有腹似怀妊，终年不产，甚至二、三年不生者，此鬼胎也。其人必面色黄瘦，肌腹消削，腹大如斗，揆所由来，必素与鬼交，或入神庙而兴云雨之思，或游山林而起交感之念，皆能召祟成胎。幸其人不至淫荡，见祟而有惊惶遇合而生愧恶，则鬼祟不能久恋，一交媾即远去。然淫妖之气已结于腹，遂成鬼胎。其先尚未觉，迨后渐渐腹大，经水不行，内外相危，一如怀妊之状，有似血臌之形，其实是鬼胎而非臌也。治法必须以逐秽为主，然人至怀胎数年不产，即非鬼胎，亦必气血衰微，况此非真妊，则邪气必旺，正不敌邪，其虚弱之状，必有可掬，乌有纯用迅利之药以祛荡乎？必于补中逐之为的也。方用荡鬼汤。
　　人参（一两） 当归（一两） 大黄（一两） 雷丸（三钱） 川牛膝（三钱） 红花（三钱） 丹皮（三钱）枳壳（一钱） 浓朴（一钱） 小桃仁（三十粒）水煎服。一剂腹必大鸣，可泻恶物半桶而愈矣，断不可复用三剂也。盖虽补中用逐，未免迅利，多用恐伤损元气。此方用雷丸以祛秽，又得大黄之扫除，且佐以浓朴、红花、桃仁等味，皆善行善攻之品，何邪之尚能留腹中而不尽逐下也哉？尤妙在用参、归以补气血，则邪去而正不伤。若单用雷丸、大黄以迅下之，必有气脱血崩之患矣。倘或知是鬼胎。如室女、寡妇辈，邪气虽盛而真气未漓，可用歧天师新传红花霹雳散。红花（半斤） 大黄（五两） 雷丸（三两） 水煎服，亦能下胎。然未免太过于迅利，过伤气血，不若荡鬼汤之有益无损为愈也，在人临症时斟酌而善用之耳。 
　　眉批：鬼祟之事，儒者弗道，然城市乡庄往往有是症，不可不察，甚勿以此言为荒唐也。 
　　歌括：妇人有腹似怀妊，鬼祟恋情暗雨云。淫妖气结成鬼孕，面黄肌瘦气血损。 
　　荡鬼汤中用人参，当归牛膝小桃仁。雷丸枳壳粉丹皮，浓朴红花与川军。 
　　红花霹雳效如神，三两雷丸五两军，此乃天师真妙法，煎服鬼胎立离身。 
　　
　　女科上卷　鬼胎
　　室女鬼胎（十四）
　　女子有在家未嫁，月经忽断，腹大如妊，面色乍赤乍白，六脉乍大乍小，人以为血结经闭也，谁知是灵鬼凭身乎！夫人之身正，则诸邪不敢来侵；其身不正，则诸邪自来犯，或精神恍惚而梦里求亲，或眼目昏花而对面相狎，或假托亲属而暗处贪欢，或明言仙人而静地取乐。其始则惊诧为奇遇而不肯告人，其后则报郝为淫亵而不敢告人。日久年深，腹大如斗，有如怀妊之状，一身之精血仅足以供腹中之邪，则邪日旺而正日衰，势必至经闭而血枯，后虽欲导其经而邪据其腹则经亦难通，欲生其血而邪食其精，则血实难长。医以为胎而实非真胎，又以为瘕而亦非瘕病，往往因循等待，非因羞愤而亡其生，则成劳瘵而终不起，至死不悟，不重可悲哉！治法似宜补正以祛邪，然邪不先去，补正亦无益也。必须先祛邪而后补正，斯为得之。方用荡邪散。
　　雷丸（六钱） 桃仁（六十粒） 当归（一两） 丹皮（一两） 甘草（四钱）水煎服。一剂必下恶物半桶，再服调正汤治之。白术（五钱） 苍术（五钱） 茯苓（三钱） 陈皮（一钱） 贝母（一钱） 薏米（五钱）水煎服。连服四剂则脾胃之气转而经水渐行矣。前方荡邪后方补正，实有次第。或疑身怀鬼胎，必大伤其血，所以经闭。今既坠其鬼胎矣，自当大补其血。乃不补血而反补胃气何故？盖鬼胎中人，其正太虚，可知气虚则血必不能产生。欲补血，必先补气，是补气而血自然生也。用二术以补胃阳，阳气旺则阴气难犯，尤善后之妙法也。倘重用补阴之品，则以阴招阳，吾恐鬼胎虽下而鬼气未必不再侵，故必以补阳为上策，而血自随气而生也。 
　　眉批：此方阴骘大矣！见有因此病羞愤而蹈于非命，劳瘵而丧于少年，深为可悯。若服此方不应，宜服桂香平胃散，无不见效，愈后宜调养气血，节饮食。肉桂（去粗皮一钱） 麝香（一钱）以上二味，共研细末，开水为丸，如桐子大，空心开水下，服后半日时，煎平胃散一剂服之。苍术（米泔炒，三钱） 浓朴（二钱，姜汁炒） 广皮（一钱） 枳实（二钱，土炒） 全当归（三钱，酒洗） 川芎（一钱，酒洗）服后必下恶物，若不见下恶物，次日再服平胃散，不用桂、香。 
　　歌括：室女未嫁腹如妊，误认胎瘕俱非真。实未与人偕云雨，淫邪鬼祟暗戏人。 
　　治法宜用荡邪散，桃仁当归与雷丸。丹皮甘草水煎服，祛邪补正病自痊。 
　　鬼胎落后血分伤，宜投白术调正汤。茯苓陈皮薏贝母，连服气旺血亦旺。 
　　
　　女科上卷　调经
　　经水先期（十五）
　　妇人有先期经来者，其经甚多，人以为血热之极也，谁知是肾中水火太旺乎！夫火太旺则血热，水太旺则血多，此有余之病，非不足之症也，似宜不药有喜。但过于有余，则子宫太热，亦难受孕，更恐有铄干男精之虑，过者损之，谓非既济之道乎！然而火不可任其有余，而水断不可使之不足。治之法但少清其热，不必泄其水也。方用清经散。
　　丹皮（三钱） 地骨皮（四钱） 白芍（三钱，酒炒） 大熟地（三钱，九蒸） 青蒿（二钱） 白茯苓（一钱）黄柏（五分，盐水浸炒）水煎服。二剂而火自平。此方虽是清火之品，然仍是滋水之味，火泄而水不与俱泄，损而益也。
　　又有先期经来只一、二点者，人以为血热之极也，谁知肾中火旺而阴水亏乎！夫同是先期之来，何以分虚实之异？盖妇人之经最难调，苟不分别细微，用药鲜克有效。先期者火气之冲，多寡者水气之验，故先期而来多者，火热而水有余也；先期而来少者，火热而水不足也。倘一见先期之来，俱以为有余之热，但泄火而不补水，或水火两泄之，有不更增其病者乎！治之法不必泄火，只专补水，水既足而火自消矣，亦既济之道也。方用两地汤。
　　大生地（一两，酒炒） 元参（一两） 白芍药（五钱，酒炒） 麦冬肉（五钱） 地骨皮（三钱） 阿胶（三钱）水煎服。四剂而经调矣。此方之用地骨、生地，能清骨中之热。骨中之热，由于肾经之热，清其骨髓，则肾气自清，而又不损伤胃气，此治之巧也。况所用诸药，又纯是补水之味，水盛而火自平理也。此条与上条参观，断无误治先期之病矣。 
　　眉批：妇科调经尤难，盖经调则无病，不调则百病丛生。治法宜详察其病源，细审其所以不调之故，然后用药，始能见效。此书虽有先期、后期、先后无定期之分，然须与种子、带下门参看，临症时自有进见。 
　　歌括：经水先期量甚多，肾中太旺水与火。有余之水勿药喜，有余之火清其热。 
　　清经散用大熟地，白芍茯苓地骨皮。青蒿丹皮炒盐柏，滋水泄火损而益。 
　　经水先期量甚少，肾中水亏火来灼。治法当宜专补水，肾水充足火自消。 
　　两地汤中用生地，玄参麦冬地骨皮。阿胶白芍用酒炒，补水泄火服之宜。 
　　
　　女科上卷　调经
　　经水后期（十六）
　　妇人有经水后期而来多者，人以为血虚之病也，谁知非血虚乎！盖后期之多少，实有不同，不可执一而论。盖后期而来少，血寒而不足；后期而来多，血寒而有余。夫经本于肾，而其流五脏六腑之血皆归之，故经来而诸经之血尽来附益，以经水行而门启不遑迅阖，诸经之血乘其隙而皆出也，但血既出矣，则成不足。治法宜于补中温散之，不得曰后期者俱不足也。方用温经摄血汤。
　　大熟地（一两，九蒸） 白芍（一两，酒炒） 川芎（五钱，酒洗） 白术（五钱，土炒）胡（五分） 五味子（三分） 续断（一钱） 肉桂（五分，去粗，研）水煎服。三剂而经调矣。此方大补肝、肾、脾之精与血，加肉桂以祛其寒，柴胡以解其郁，是补中有散，而散不耗气；补中有泄，而泄不损阴，所以补之有益，而温之收功，此调经之妙药也，而摄血之仙丹也。凡经来后期者，俱可用。倘元气不足，加人参一、二钱亦可。 
　　歌括：经水后期因血寒，经量多少应分辨。少属不足多有余，治宜补中合温散。 
　　温经摄血用肉桂，白术川芎与五味。柴胡续断熟地黄，加参可补元气亏。 
　　
　　女科上卷　调经
　　经水先后无定期（十七）
　　妇人有经来断续，或前或后无定期，人以为气血之虚也，谁知是肝气之郁结乎！夫经水出诸肾，而肝为肾之子，肝郁则肾亦郁矣；肾郁而气必不宣，前后之或断或续，正肾之或通或闭耳；或曰肝气郁而肾气不应，未必至于如此。殊不知子母关切，子病而母必有顾复之情，肝郁而肾不无缱绻之谊，肝气之或开或闭，即肾气之或去或留，相因而致，又何疑焉。治法宜舒肝之郁，即开肾之郁也，肝肾之郁既开。而经水自有一定之期矣。方用定经汤。
　　菟丝子（一两，酒炒） 白芍（一两，酒炒） 当归（一两，酒洗） 大熟地（五钱，九蒸） 山药（五钱，炒）白茯苓（三钱） 芥穗 柴胡（五分）水煎服。二剂而经水净，四剂而经期定矣。此方舒肝肾之气，非通经之药也；补肝肾之精，非利水之品也，肝肾之气舒而精通，肝肾之精旺而水利，不治之治，正妙于治也。 
　　眉批：以上调经三条辨论明晰，立方微妙，但恐临时或有外感、内伤不能见效：有外感者宜加苏叶一钱，有内伤者宜加神曲二钱（炒），有因肉食积滞者再加东山楂肉二钱（炒），临症须酌用之。若肝气郁抑又当以逍遥散为主，有热加栀炭、丹皮即加味逍遥散。 
　　歌括：经水先后无定期，肝经郁结莫狐疑。治法宜舒肝之气，子开其母亦随之。 
　　定经汤中用菟丝，白芍当归与熟地。茯苓山药柴荆芥，数服经自不衍期。 
　　
　　女科上卷　调经
　　经水数月一行（十八）
　　妇人有数月一行经者，每以为常，亦无或先或后之异，亦无或多或少之殊，人莫不以为异，而不知非异也。盖无病之人，气血两不亏损耳。然嗜欲损夭之人，亦复甚多，又不可不立一疗救之方以辅之，方名助仙丹。
　　白茯苓（五钱） 陈皮（五钱） 白术（三钱，土炒） 白芍（三钱，酒炒） 山药（三钱，炒） 菟丝子（二钱，酒炒） 杜仲（一钱，炒黑） 甘草（一钱）河水煎服。四剂而仍如其旧，不可再服也。此方平补之中，实有妙理。健脾益肾而不滞，解郁清痰而不泄，不损天然之气血，便是调经之大法，何得用他药以冀通经哉！ 
　　眉批：曾见妇人一年一行经，身健无恙，妊娠后反月月行经，或至五月至七月经止不等，言男皆成人，咸以为异，或亦仙骨之所致乎？抑造化令人不测也。 
　　歌括：经水数月一行焉，此是妇人骨自仙。虽然天生仙骨者，岂无嗜欲损天然。 
　　助仙丹中茯陈煎，白芍白术菟丝联。山药杜仲与甘草，河水煎服四剂痊。 
　　
　　女科上卷　调经
　　年老经水复行（十九）
　　妇人有年五十外或六、七十岁忽然行经者，或下紫血块、或如红血淋，人或谓老妇行经，是还少之象，谁知是血崩之渐乎！夫妇人至七七之外，天癸已竭，又不服济阴补阳之药，如何能精满化经，一如少妇。然经不宜行而行者，乃肝不藏脾不统之故也，非精过泄而动命门之火，即气郁甚而发龙雷之炎，二火交发，而血乃奔矣，有似行经而实非经也。此等之症，非大补肝脾之气与血，而血安能骤止。方用安老汤
　　人参（一两） 黄芪（一两，生用） 大熟地（一两，九蒸） 白术（五钱，土炒） 当归（五钱，酒洗） 山萸（五钱，蒸） 阿胶（一钱，蛤粉炒） 黑芥穗（一钱） 甘草（一钱） 香附（五分，酒炒） 木耳炭（一钱）水煎服。一剂减，二剂尤减，四剂全减，十剂愈。此方补益肝脾之气，气足自能生血而摄血。尤妙大补肾水，水足而肝气自舒，肝舒而脾自得养，肝藏之而脾统之，又安有泄漏者，又何虑其血崩哉！ 
　　眉批：加贯仲炭一钱，研细末，以药冲服尤妙。 
　　歌括：年老经行乃为崩，肝脾藏摄力不胜。治宜大补肝脾气，气足摄血崩漏停。 
　　安老汤中参芪增，熟地术归山药朋。阿荆甘附木耳炭，舒肝养脾效更宏。 
　　
　　女科上卷　调经
　　经水忽来忽断时疼时止（二十）
　　妇人有经水忽来忽断，时疼时止，寒热往来者，人以为血之凝也，谁知是肝气不舒乎！夫肝属木而藏血，最恶风寒。妇人当行经之际，腠理大开，适逢风之吹寒之袭，则肝气为之闭塞，而经水之道路亦随之而俱闭，由是腠理经络，各皆不宣，而寒热之作，由是而起。其气行于阳分则生热，其气行于阴分则生寒，然此犹感之轻者也。倘外感之风寒更甚，则内应之热气益深，往往有热入血室，而变为如狂之症。若但往来寒热，是风寒未甚而热未深耳。 治法宜补肝中之血，通其郁而散其风，则病随手而效，所谓治风先治血，血和风自灭，此其一也。方用加味四物汤。
　　大熟地（一两，九蒸） 白芍（五钱，酒炒） 当归（五钱，酒洗） 川芎（三钱，酒洗） 白术（五钱，土炒） 粉丹皮（三钱） 元胡（一钱，酒炒） 甘草（一钱） 柴胡（一钱）水煎服。此方用四物以滋脾胃之阴血；用柴胡、白芍、丹皮以宣肝经之风郁；用甘草、白术、元胡以利腰脐而和腹疼，入于表里之间，通乎经络之内，用之得宜，自奏功如响也。 
　　眉批：加荆芥穗（炒黑）一钱尤妙。 
　　歌括：经水忽来忽断焉，痛疼发作亦如然。经行适逢风寒袭，补肝生血风自蠲。 
　　加味四物地芍先，当归川芎和牡丹。白术二胡并甘草，用之得当效可观。 
　　
　　女科上卷　调经
　　经水未来腹先疼痛（二十一）
　　妇人有经前腹疼数日，而后经水行者，其经来多是紫黑块，人以为寒极而然也，谁知是热极而火不化乎！夫肝属木，其中有火，舒则通畅，郁则不扬，经欲行而肝不应，则抑拂其气而疼生。然经满则不能内藏，而肝中之郁火焚烧，内逼经出，则其火亦因之而怒泄。其紫黑者，水火两战之象也；其成块者，火煎成形之状也。经失其为经者，正郁火内夺其权耳。治法似宜大泄肝中之火，然泄肝之火，而不解肝之郁，则热之标可去，而热之本未除也，其何能益！方用宣郁通经汤。
　　白芍（五钱，酒炒） 当归（五钱，酒洗） 丹皮（五钱） 山栀子（三钱，炒） 白芥子（二钱，炒研） 柴胡（一钱） 香附（一钱，酒炒） 川郁金（一钱，醋炒） 黄芩（一钱，酒炒） 生甘草（一钱）水煎。连服四剂，下月断不先腹疼而后行经矣。此方补肝之血，而解肝之郁，利肝之气，而降肝之火，所以奏 
　　功之速。 
　　歌括：经水未来腹先痛，热极不化郁火攻。紫黑成块因怒泄，宣郁降火有奇功。 
　　通经芍归丹栀充，白芥柴胡香附雄。郁金黄芩生甘草，连服四剂经自通。 
　　
　　女科上卷　调经
　　行经后少腹疼痛（二十二）
　　妇人有少腹疼于行经之后者，人以为气血之虚也，谁知是肾气之涸乎！夫经水者，乃天一之真水也，满则溢而虚则闭，亦其常耳，何以虚能作疼哉？盖肾水一虚则水不能生木，而肝木必克脾土，木土相争，则气必逆，故尔作疼。治法必须以舒肝气为主，而益之以补肾之味，则水足而肝气益安，肝气安而逆气自顺，又何疼痛之有哉！方用调肝汤
　　山药（五钱，炒） 阿胶（三钱，白面炒） 当归（三钱，酒洗） 白芍（三钱，酒炒） 山萸肉（三钱，蒸熟） 巴戟（一钱，盐水浸） 甘草（一钱）水煎服。此方平调肝气，既能转逆气，又善止郁疼。经后之症，以此方调理最佳。不特治经后腹疼之症也。 
　　眉批：经前经后腹痛二方极妙，不可加减。若有别症亦宜此方为主，另加药味治之。原方不可减去一味。 
　　歌括：行经之后少腹痛，气血非虚肾水空。无水润肝木克土，相争气逆痛自生。 
　　调肝山药炒阿胶，当归山萸与白芍。巴戟甘草同煎服，调平肝气此方妙。 
　　
　　女科上卷　调经
　　经前腹疼吐血（二十三）
　　妇人有经未行之前一二日忽然腹疼而吐血，人以为火热之极也，谁知是肝气之逆乎！夫肝之性最急，宜顺而不宜逆，顺则气安，逆则气动；血随气为行止，气安则血安，气动则血动，亦勿怪其然也。或谓经逆在肾不在肝，何以随血妄行，竟至从口上出也，是肝不藏血之故乎？抑肾不纳气而然乎？殊不知少阴之火急如奔马，得肝火直冲而上，其势最捷，反经而为血，亦至便也，正不必肝不藏血，始成吐血之症，但此等吐血与各经之吐血有不同者。盖各经之吐血，由内伤而成，经逆而吐血，乃内溢而激之使然也，其症有绝异，而其气逆则一也。治法似宜平肝以顺气，而不必益精以补肾矣。虽然，经逆而吐血，虽不大损夫血，而反复颠倒，未免太伤肾气，必须于补肾之中，用顺气之法始为得当。方用顺经汤。
　　当归（五钱，酒洗） 大熟地（五钱，九蒸） 白芍（二钱，酒炒） 丹皮（五钱） 白茯苓（三钱） 沙参（三钱） 黑芥穗（三钱）水煎服。一剂而吐血止，二剂而经顺，十剂不再发。此方于补肾调经之中，而用引血归经之品，是和血之法，实寓顺气之法也。肝不逆而肾气自顺，肾气既顺，又何经逆之有哉！ 
　　眉批：妇人年壮吐血往往有之，不可作劳症治。若认为劳症，必至肝气愈逆，非劳反成劳矣。方加茜草一钱，怀牛膝八分尤妙。 
　　歌括：经前腹痛吐血浆，误认火热乃荒唐。肝气不舒经逆上，治宜顺气补肾良。 
　　顺经当归熟地黄，芍丹茯沙芥穗襄。一剂吐止二经顺，连服十剂永泰康。 
　　
　　女科上卷　调经
　　经水将来脐下先疼痛（二十四）
　　妇人有经水将来三五日前而脐下作疼，状如刀刺者；或寒热交作，所下如黑豆汁，人莫不以为血热之极，谁知是下焦寒湿相争之故乎！夫寒湿乃邪气也。妇人有冲任之脉，居于下焦；冲为血海，任主胞胎，为血室，均喜正气相通，最恶邪气相犯；经水由二经而外出，而寒湿满二经而内乱，两相争而作疼痛，邪愈盛而正气日衰。寒气生浊，而下如豆汁之黑者，见北方寒水之象也。治法利其湿而温其寒，使冲任无邪气之乱，脐下自无疼痛之疚矣。方用温脐化湿汤。
　　白术（一两，土炒） 白茯苓（三钱） 山药（五钱，炒） 巴戟肉（五钱，盐水浸） 扁豆（炒、捣，三钱） 白果（十枚，捣碎） 建莲子（三十枚，不去心）水煎服。然必须经未来前十日服之。四剂而邪气去，经水调，兼可种子。此方君白术以利腰脐之气；用巴戟、白果以通任脉；扁豆、山药、莲子以卫冲脉，所以寒湿扫除而经水自调，可受妊矣。倘疑腹疼为热疾，妄用寒凉，则冲任虚冷，血海变为冰海，血室反成冰室，无论难于生育，而疼痛之止，又安有日哉！ 
　　眉批：冲任之气宜通不宜降，故化湿不用苍术、薏仁。余宜类参。 
　　歌括：经水来前三五天，脐下疼痛若刀穿。经下色如黑豆汁，湿寒所致非热煎。 
　　温脐化湿宜为先，白术茯苓山药莲。巴戟扁豆与白果，煎服经来十日前。 
　　
　　女科上卷　调经
　　经水过多（二十五）
　　妇人有经水过多，行后复行，面色萎黄，身体倦怠，而困乏愈甚者，人以为血热有余之故，谁知是血虚而不归经乎！夫血旺始经多，血虚当经缩。今日血虚而反经多，是何言与？殊不知血归于经，虽旺而经亦不多；血不归经，虽衰而经亦不少，世之人见经水过多，谓是血之旺也，此治之所以多错耳。倘经多果是血旺，自是健壮之体，须当一行即止，精力如常，何至一行后而再行，而困乏无力耶！惟经多是血之虚，故再行而不胜其困乏，血损精散，骨中髓空，所以不能色华于面也。治法宜大补血而引之归经，又安有行后复行之病哉！方用加减四物汤。
　　大熟地（一两，九蒸） 白芍（三钱，酒炒） 当归（五钱，酒洗） 川芎（二钱，酒洗） 白术（五钱，土炒）黑芥穗（三钱） 山萸（三钱，蒸） 续断（一钱） 甘草（一钱）水煎服。四剂而血归经矣。十剂之后，加人参三钱，再服十剂，下月行经，适可而止矣。夫四物汤乃补血之神品，加白术、荆芥，补中有利；加山萸、续断，止中有行；加甘草以调和诸品，使之各得其宜，所以血足而归经，归经而血自静矣。 
　　眉批：荆芥穗炭能引血归经。方妙极不可轻易加减。 
　　歌括：经水过多行复行，面黄体倦色不荣。病非血热有余故，血不归经此病生。 
　　加减四物地芍并，归芎白术与黑荆。山萸续断生甘草，数服血自归经程。 
　　
　　女科上卷　调经
　　经前泄水（二十六）
　　妇人有经未来之前，泄水三日，而后行经者，人以为血旺之故，谁知是脾气之虚乎！夫脾统血，脾虚则不能摄血矣；且脾属湿土，脾虚则土不实，土不实而湿更甚，所以经水将动，而脾先不固；脾经所统之血，欲流注于血海，而湿气乘之，所以先泄水而后行经也。调经之法，不在先治其水，而在先治其血；抑不在先治其血，而在先补其气。盖气旺而血自能生，抑气旺而湿自能除，且气旺而经自能调矣。方用健固汤。
　　人参（五钱） 白茯苓（三钱） 白术（一两，土炒） 巴戟（五钱，盐水浸） 薏苡仁（三钱，炒）水煎。连服十剂，经前不泄水矣。此方补脾气以固脾血，则血摄于气之中，脾气日盛，自能运化其湿，湿既化为乌有，自然经水调和，又何至经前泄水哉！ 
　　眉批：与胖人不孕参看，自得立方之妙。 
　　歌括：经未来时水先行，脾虚湿盛此病成。治法不宜先治水，除湿补气法最灵。 
　　健固汤中用人参，茯苓白术薏苡仁。巴戟当用盐水浸，脾气日盛湿自运。 
　　
　　女科上卷　调经
　　经前大便下血（二十七）
　　妇人有行经之前一日大便先出血者，人以为血崩之症，谁知是经流于大肠乎！夫大肠与行经之路，各有分别，何以能入乎其中？不知胞胎之系，上通心而下通肾，心肾不交，则胞胎之血，两无所归，而心肾二经之气，不来照摄，听其自便，所以血不走小肠而走大肠也。治法若单止大肠之血，则愈止而愈多；若击动三焦之气，则更拂乱而不可止。盖经水之妄行，原因心肾之不交；今不使水火之既济，而徒治其胞胎，则胞胎之气无所归，而血安有归经之日！故必大补其心与肾，使心肾之气交，而胞胎之气自不散，则大肠之血自不妄行，而经自顺矣。方用顺经两安汤。
　　当归（五钱，酒洗） 白芍（五钱，酒炒） 大熟地（五钱，九蒸） 山萸肉（二钱，蒸） 人参（三钱） 白术（五钱，土炒） 麦冬（五钱，去心） 黑芥穗（二钱） 巴戟肉（一钱，盐水浸） 升麻（四分）水煎服。二剂大肠血止，而经从前阴出矣，三剂经止，而兼可受妊矣。此方乃大补心肝肾三经之药，全不去顾胞胎，而胞胎有所归者，以心肾之气交也。盖心肾虚则其气两分；心肾足则其气两合，心与肾不离，而胞胎之气听命于二经之摄，又安有妄动之形哉！然则心肾不交，补心肾可也，又何兼补夫肝木耶？不知肝乃肾之子心之母也，补肝则肝气往来于心肾之间，自然上引心而下入于肾，下引肾而上入于心，不啻介绍之助也。此使心肾相交之一大法门，不特调经而然也，学人其深思诸。 
　　眉批：若大便下血过多，精神短少，人愈消瘦，必系肝气不舒，久郁伤脾，脾伤不能统血又当分别治之。方用补血汤：嫩黄 二两（生熟各半），归身四钱（酒洗，炒黑），杭芍炭二钱，焦白术五钱（土炒），杜仲二钱（炒断丝），荆芥炭二钱，姜炭二钱，引用贯仲炭一钱冲入服之，四剂必获愈，愈后减半再服二剂。经入大肠必当行经之际而大便下血也，初病血虽错行精神必照常，若脾不统血精神即不能照常矣，用者辨之。 
　　歌括：大便下血行经前，经流大肠使之然。胞胎之系通心肾，大补其气经自安。 
　　顺经两安交心肾，归芍熟地与人参。山萸白术麦麻芥，加入巴戟可受妊。 
　　
　　女科上卷　调经
　　年未老经水断（二十八）
　　经云：“女子七七而天癸绝。”有年未至七七而经水先断者，人以为血枯经闭也，谁知是心肝脾之气郁乎！使其血枯，安能久延于人世。医见其经水不行，妄谓之血枯耳，其实非血之枯，乃经之闭也。且经原非血也，乃天一之水，出自肾中，是至阴之精而有至阳之气，故其色赤红似血，而实非血，所以谓之天癸。世人以经为血，此千古之误，牢不可破，倘果是血，何不名之曰血水，而曰经水乎！经水之名者，原以水出于肾，乃癸干之化，故以名之。无如世人沿袭而不深思其旨，皆以血视之。然则经水早断，似乎肾水衰涸。吾以为心肝脾气之郁者，盖以肾水之生，原不由于心肝脾，而肾水之化，实有关于心肝脾。使水位之下无土气以承之，则水滥灭火，肾气不能化；火位之下无水气以承之，则火炎铄金，肾气无所生；木位之下无金气以承之，则木妄破土，肾气无以成。倘心肝脾有一经之郁，则其气不能入于肾中，肾之气即郁而不宣矣。况心肝脾俱郁，即肾气真足而无亏，尚有茹而难吐之势。矧肾气本虚，又何能盈满而化经水外泄耶！经曰“亢则害”，此之谓也。此经之所以闭塞有似乎血枯，而实非血枯耳。治法必须散心肝脾之郁，而大补其肾水，仍大补其心肝脾之气，则精溢而经水自通矣。方用益经汤。
　　大熟地（一两，九蒸） 白术（一两，土炒） 山药（五钱，炒） 当归（五钱，酒洗） 白芍（三钱，酒炒） 生枣仁（三钱，捣碎） 丹皮（二钱） 沙参（三钱） 柴胡（一钱） 杜仲（一钱，炒黑） 人参（二钱）水煎。连服八剂而经通矣，服三十剂而经不再闭，兼可受孕。此方心肝脾肾四经同治药也。妙在补以通之，散以开之；倘徒补则郁不开而生火，徒散则气益衰而耗精；设或用攻坚之剂，辛热之品，则非徒无益，而又害之矣。 
　　眉批：善医者，只用眼前纯和之品，而大病尽除；不善医者，立异矜奇，不惟无效，反致百病丛生。凡用药杂乱，假金石为上品者，戒之！戒之！ 
　　歌括：年未七七经水断，心肝脾气郁不宣。肾气不能化生成，大补肾水益精原。 
　　益经熟地沙人参，归芍白术丹枣仁。柴胡山药杜仲炭，同治心肝与脾肾。 
　　
　　女科上卷　种子
　　身瘦不孕（二十九）
　　妇人有瘦法身躯，久不孕育，一交男子，即卧病终朝。人以为气虚之故，谁知是血虚之故乎！或谓血藏于肝、精涵于肾，交感乃泄肾之精，与血虚何与，殊不知肝气不开，则精不能泄，肾精既泄，则肝气亦不能舒。以肾为肝之母，母既泄精，不能分润以养其子，则木燥乏水而火且暗动以铄精，则肾愈虚矣。况瘦人多火而又泄其精，则水益少而火益炽，水虽制火，而肾精空乏，无力以济，便成火在水上之挂，所以倦怠而卧也。此等之妇，偏易动火，然此火因贪欲而出于肝木之中，又是虚燥之火，绝非真火也。且不交合则已，交合又偏易走泄，此阴虚火旺，不能受孕。即偶尔受孕，必致逼干男子之精，随种而随消者有之。治法必须大补肾水而平肝木，水旺则血旺，血旺则火消，便成水在火上之（卦）。方用养精种玉汤。
　　大熟地（一两，九蒸） 当归（五钱，酒洗） 白芍（五钱，酒炒） 山萸肉（五钱，蒸熟）水煎服。三月便可身健受孕，才可种子。此方之用，不特补血而纯于填精。精满则子宫易于摄精，血足则子宫易于容物，皆有子之道也。惟是贪欲者多，节欲者少，往往不验。服此者果能节欲三月。心精神清，自无不孕之理。否则，不过身体健壮而已，勿咎方之不灵也。 
　　眉批：服药三月后不受孕，仍照原方加贯众二钱。炒断丝、续断二钱、白术五钱，土炒、焦云苓三钱，服数剂后必受孕矣。 
　　歌括：妇人瘦弱不孕生，肝木虚燥肾水空。大补肾水滋肝木，水旺火消孕能成。 
　　养精种玉贵子生，服药节欲三月整。当归熟地白芍药，山萸四味滋肾精。 
　　
　　女科上卷　种子
　　胸满不思食不孕（三十）
　　妇人有饮食少思，胸膈满闷，终日倦怠思睡，一经房事，呻吟不已。人以为脾胃之气虚也，谁知是肾气不足乎？夫肾宜升腾，不宜消降。升腾于上焦则脾胃易于分运，降陷于下焦则脾胃难于运化。人乏水谷之养，则精神自尔倦怠，脾胃之气，可升而不可降也，明甚。然则，脾胃之气，虽充于脾胃之中，实生于两肾之内。无肾中之水气，则胃之气不能腾；无肾中之火气，则脾之气不能化。惟有肾之水火二气，而脾胃之气始能升腾而不降也。然则补脾胃之气，可不急补肾中水火之气乎！治法必以补肾气为主，但补肾而不兼补脾胃之品，则肾之水火二气，不能提于至阳之上也。方用并提汤。
　　大熟地（一两，九蒸） 巴戟（一两，盐水浸） 白术（一两，土炒） 人参（五钱） 黄 （五钱，生用） 山萸肉（三钱，蒸） 枸杞（二钱） 柴胡（五分）水煎服。三月而肾气大旺，再服一月，未有不能受孕者。此方补气之药，多于补精，似乎以补脾胃为主矣。孰知脾胃健而生精自易，是补脾胃之气与血，正所以补肾之精与水也。又益以补精之味，则阴气自足，阳气易升，自尔升腾于上焦矣。阳气不下临，则无非大地阳春，随遇皆是化生之机，安有不受孕之理与？ 
　　眉批：胸满不孕，人每以为脾胃虚寒，不能克食，用扶脾消导之药，胃气愈虚，何能受孕？妙在立方不峻补肾火，所以不用桂、附等药，但专补肾气，便脾胃之气不复下陷，则带脉气充，胞胎气暖，自然受孕无难矣。 
　　歌括：胸满膈闷食不思，倦怠欲卧力难支。肾中水火二气弱，脾胃失运不妊子。 
　　并提汤中用熟地，巴戟白术人参宜。山萸柴胡枸杞子，精旺自有化生机。 
　　
　　女科上卷　种子
　　下部冰冷不孕（三十一）
　　妇人有下体冰冷，非火不暖。交感之际，阴中绝无温热之气。人以为天分之薄也，谁知是胞胎寒之极乎！夫寒冰之地，不生草木；重阴之渊，不长鱼龙。今胞胎既寒，何能受孕。虽男子鼓勇力战，其精甚热，直射于子宫之内，而寒冰之气相遇，亦不过茹之于暂，而不能不吐之于久也，夫犹是人也。此妇之胞胎，何以寒凉至此，岂非天分之薄乎？非也！盖胞胎居于心肾之间，上系于心，而下系于肾，胞胎之寒凉，乃心肾二火之衰微也。故治胞胎者，必须补心肾二火而后可。方用温胞饮。
　　白术（一两，土炒） 巴戟（一两，盐水浸） 人参（三钱） 杜仲（三钱，炒黑） 菟丝子（三钱，酒浸炒） 山药（三钱，炒） 芡实（三钱，炒） 肉桂（二钱，去粗，研） 附子（三分，制） 补骨脂（二钱，盐水炒）水煎服。一月而胞胎热。此方之妙，补心而即补肾，温肾而即温心。心肾之气旺，则心肾之火自生。心肾之火生，则胞胎之寒自散。原因胞胎之寒以至茹而即吐，而今胞胎自热矣，尚有施而不受者乎！若改汤为丸，朝夕吞服，尤能摄精，断不至有伯道无儿之叹也。 
　　眉批：今之种子者多喜服热药，不知此方特为胞胎寒者设。若胞胎有热，则不宜服，审之。 
　　歌括：妇人下部冷似冰，胞胎寒极孕难成。寒泉欲转成暖冰，须得阳春热气腾。 
　　温胞巴戟与杜仲，参术山药芡实增。菟丝桂附补骨脂，改汤为丸亦见功。 
　　
　　女科上卷　种子
　　胸满少食不孕（三十二）
　　妇人有素性恬淡，饮食少则平和，多则难受，或作呕泄，胸膈胀满，久不受孕。人以为赋禀之薄也，谁知是脾胃虚寒乎！夫脾胃之虚寒，原因心肾之虚寒耳。盖胃土非心火不能生，脾土非肾火不能化。心肾之火衰，则脾胃失生化之权，即不能消水谷以化精微矣。既不能化水谷之精微，自无津液以灌溉于胞胎之中。欲胞胎有温暖之气，以养胚胎，必不可得。纵然受胎而带脉无力，亦必堕落。此脾胃虚寒之咎，故无玉麟之毓也。治法可不急温补其脾胃乎？然脾之母原在肾之命门，胃之母，原在心之包络。欲温补脾胃，必须补二经之火。盖母旺子必不弱，母热子必不寒，此子病治母之义也。方用温土毓麟汤。
　　巴戟（一两，去心酒浸） 覆盆子（一两，酒浸蒸） 白术（五钱，土炒） 人参（三钱） 怀山药（五钱，炒） 神曲（一钱，炒）水煎服，一月可以种子矣。此方之妙，温补脾胃而又兼补命门与心包络之火。药味不多而四经并治。命门心包之火旺，则脾与胃无寒冷之虞，子母相顾，一家和合，自然饮食多而善化，气血旺而能任，带脉有力，不虞落胎， 
　　安有不玉麟之有哉！ 
　　眉批：少食不孕与胸满不思饮食有间，一补肾中之气。一补命门与心包络之火，药味不多，其君、臣、佐、使之妙。宜细参之。 
　　歌括：膈满少食不孕症，呕泄之病亦常生。脾胃虚寒失运化，心肾火衰当辨明。 
　　温土毓麟性偏温，巴戟白术与人参。山药神曲覆盆子，连服一月自成孕。 
　　
　　女科上卷　种子
　　少腹急迫不孕（三十三）
　　妇人有少腹之间，自觉有紧迫之状，急而不舒，不能生育。此人人之所不识也，谁知是带脉之拘急乎！夫带脉系于腰脐之间，宜弛而不宜急。今带脉之急者，由于腰脐之气不利也。而腰脐之气不利者，由于脾胃之气不足也。脾胃气虚，则腰脐之气闭；腰脐之气闭，则带脉拘急，遂致牵动胞胎。精即直射于胞胎，胞胎亦暂能茹纳，而力难负载，必不能免小产之虞。况人多不能节欲，安得保其不坠乎？此带脉之急，所以不能生子也。治法宜宽其带脉之急，而带脉之急，不能遽宽也，宜利其腰脐之气。而腰脐之气，不能遽利也，必须大补其脾胃之气与血，而腰脐可利，带脉可宽，自不难于孕育矣。方用宽带汤。
　　白术（一两，土炒） 巴戟肉（五钱，酒浸） 补骨脂（一钱，盐水炒） 人参（三钱） 麦冬（三钱，去心） 杜仲（三钱，炒黑） 大熟地（五钱，九蒸） 肉苁蓉（三钱，洗净） 白芍（三钱，酒炒） 当归（一钱，酒洗） 五味（三分，炒） 建莲子（二十粒，不去心）水煎服。四剂少腹无紧迫之状，服一月即受胎。此方之妙，脾胃两补，而又利其腰脐之气，自然带脉宽舒，可以载物而胜任矣。或疑方中用五味、白芍之酸收，不增带脉之急，而反得带脉之宽，殊不可解。岂知带脉之急，由于气血之虚。盖血虚，则缩而不伸；气虚，则挛而不达。用芍药之酸以平肝木，则肝不克脾。用五味之酸以生肾水，则肾能益带，似相碍而实相济也，何疑之有？ 
　　眉批：凡种子治法，不出带脉、胞胎二经，数言已泄造化之秘矣。 
　　歌括：少腹急迫不育雏，腰脐气闭带脉束。脾胃气虚原致此，大补脾土功效殊。 
　　宽带巴戟熟地术，麦参杜仲补骨脂。苁蓉归芍莲五味，四剂少腹紧迫除。 
　　
　　女科上卷　种子
　　嫉妒不孕（三十四）
　　妇人有怀抱素恶，不能生育者。人以为天心厌之也，谁知是肝气郁结乎？夫妇人之有子也，必然心脉流利而滑，脾脉舒徐而和，肾脉旺大而鼓指，始称喜脉。未有三部脉郁而能生子者也。若三部脉郁，肝气必因之而更郁。肝气郁，则心肾之脉，必致郁之急而莫解。盖子母相根据，郁必不喜，喜必不郁也。其郁而不能成胎者，以肝木不舒，必下克脾土而致塞，则腰脐之气必不利。腰脐之气不利，必不能通任脉而达带脉，则带脉之气亦塞矣。带脉之气既塞，则胞胎之门必闭，精即到门，亦不得其门而入矣。其奈之何哉！治法必解四经之郁，以开胞胎之门，则庶几矣。方用开郁种玉汤。
　　白芍（一两，酒洗） 香附（三钱，酒炒） 当归（五钱，酒洗） 白术（五钱，土炒） 丹皮（三钱，酒洗） 茯苓（三钱，去皮） 花粉（三钱）水煎服。一月则郁结之气开，郁开则无非喜气之盈腹，而嫉妒之心亦可以一易，自然两相合好，结胎于顷刻之间矣。此方之妙，解肝气之郁，宣脾气之困，而心肾之气亦因之俱舒，所以腰脐利而带任通达，不必启胞胎之门，而胞胎自启，不特治嫉妒者也。 
　　眉批：方似平平无奇，然却能解妒种子，不可忽视。若怀娠而仍然嫉妒，必致血郁堕胎，即幸不堕胎，生子多不能成。方加解妒饮合煎之可保无虞。必须变其性情始效。解妒饮：黍、稷、谷各九十粒，麦（生用）、小黑豆各四十九粒，豆炒熟、高粱五十五粒。 
　　歌括：妇人嫉妒心不宽，肝郁脾塞非天厌。心肾任带相沿塞，胞门闭阻受孕难。 
　　开郁种玉木芍丹，归苓香附花粉添。连服一月郁尽解，不生贵子亦生兰。 
　　
　　女科上卷　种子
　　肥胖不孕（三十五）
　　妇人有身体肥胖，痰涎甚多，不能受孕者，人以为气虚之故，谁知是湿盛之故乎！夫湿从下受，乃言外邪之湿也。而肥胖之湿，实非外邪，乃脾土之内病也。然脾土既病，不能分化水谷以养四肢，宜其身体瘦弱，何以能肥胖乎？不知湿盛者，多肥胖；肥胖者，多气虚；气虚者，多痰涎，外似健壮而内实虚损也。内虚则气必衰，气衰则不能行水，而湿停于肠胃之间，不能化精而化涎矣。夫脾本湿土，又因痰多愈加其湿，脾不能受热，必津润于胞胎，日积月累，则胞胎竟变为汪洋之水窟矣。且肥胖之妇，内肉必满，遮隔子宫，不能受精，此必然之势也。况又加以水湿之盛，即男子甚健，阳精直达子宫，而其水势滔滔，泛滥可畏，亦遂化精成水矣，又何能成妊哉？治法必须以水化痰为主。然徒泄水化痰，而不急补脾胃之气，则阳气不旺，湿痰不去，人先病矣，乌望其茹而不吐乎？方用加味补中益气汤。
　　人参（三钱） 黄 （三钱，生用） 柴胡（一钱） 甘草（一钱） 当归（三钱，酒洗） 白术（一两，土炒） 升麻（四分） 陈皮（五分） 茯苓（五钱） 半夏（三钱，制）水煎服。八剂痰涎尽消，再十剂水湿利，子宫涸出，易于受精而成孕矣。其在于昔，则如望洋观海，而至于今，则是马到成功也。快哉！此方之妙，妙在提脾气而升于上，作云作雨，则水湿反利于下行；助胃气而消于下，为津为液，则痰涎转易于上化。不必用消化之品以损其肥，而肥自无碍；不必用浚决之味以开其窍，而窍自能通。阳气充足，自能摄精，湿邪散除，自可受种，何肥胖不孕之足虑乎？ 
　　眉批：再十剂后方加杜仲一钱半，炒断丝、续断钱半，炒，必受孕矣。 
　　歌括：妇人肥胖痰涎多，胞胎湿盛奈若何。泄水化痰非正治，急补脾胃莫蹉跎。 
　　加味补中益气汤，参 柴草术苓当。升麻陈皮制半夏，痰涎尽消脾气旺。 
　　
　　女科上卷　种子
　　骨蒸夜热不孕（三十六）
　　妇人有骨蒸夜热，遍体火焦，口干舌燥，咳嗽吐沫，难于生子者。人以为阴虚火动也，谁知是骨髓内热乎！夫寒阴之地，固不生物，而干旱之田，岂能长养。然而骨髓与胞胎何相关切，而骨髓之热，即能使人不嗣，此前贤未言者也。山一旦创言之，不几为世俗所骇乎？而要知不必骇也，此中实有其理焉。盖胞胎，为五脏外之一脏耳。以其不阴不阳，所以不列于五脏之中。所谓不阴不阳者，以胞胎上系于心包，下系于命门。系心包者通于心，心者，阳也；系命门者通于肾，肾者，阴也。是阴之中有阳，阳之中有阴，所以通于变化，或生男或生女，俱从此出。然必阴阳协和，不偏不枯，始能变化生人，否则否矣。况胞胎既通于肾，而骨髓亦肾之所化也。骨髓热，由于肾之热，肾热而胞胎亦不能不热。且胞胎非骨髓之养，则婴儿无以生骨。骨髓过热，则骨中空虚，惟存火烈之气，又何能成胎？治法必须清骨中之热，然骨热由于水亏，必补肾之阴，则骨热除，珠露有滴濡之喜矣。壮水之主，以制阳光，此之谓也。方用清骨滋肾汤。
　　地骨皮（一两，酒洗） 丹皮（五钱） 沙参（五钱） 麦冬（五钱，去心） 元参（五钱，酒洗） 五味子（五分，炒研） 白术（三钱，土炒） 石斛（二钱）水煎，连服三十剂而骨热解。再服六十剂自受孕。此方之妙，补肾中之精，凉骨中之热，不清胞胎，而胞胎自无大热之患。然阴虚内热之人，原易受孕，今因骨髓过热，所以受精而变燥，以致难于育子，本非胞胎之不能受精，所以稍补其肾，以杀其火之有余，而益其水之不足，便易种子耳。 
　　眉批：治骨髓热所以不用熟地方极善，用者万勿加减。凡峻药，病去七分即止，不必拘泥三十剂、六十剂之数，三元生人不一，余类推。 
　　歌括：骨蒸夜热似火焚，不孕一生徒雨云。口干舌燥咳吐沫，骨髓内热虚火熏。 
　　清骨滋肾用地骨，丹皮麦冬术石斛。沙参元参五味子，久服自然肾水足。 
　　
　　女科上卷　种子
　　腰酸腹胀不孕（三十七）
　　妇人有腰酸背楚，胸满腹胀，倦怠欲卧，百计求嗣不能如愿。人以为腰肾之虚也，谁知是任督之困乎！夫任脉行于前，督脉行于后，然皆从带脉之上下而行也。故任脉虚，则带脉坠于前；督脉虚，则带脉坠于后。虽胞胎受精，亦必小产。况任虚之脉既虚，而疝瘕之症必起。疝瘕碍胞胎而外障，则胞胎缩于疝瘕之内，往往精施而不能受，虽饵以玉燕，亦何益哉？治法必须先去其疝瘕之病，而补其任督之脉，则提挛天地，把握阴阳，呼吸精气，包裹成形，力足以胜任而无虞矣。外无所障，内有所容，安有不能生育之理。方用升带汤。白术（一两，土炒） 人参（三钱） 沙参（五钱） 肉桂（一钱，去粗研） 荸荠粉（三钱） 鳖甲（三钱，炒）茯苓（三钱） 半夏（一钱，制） 神曲（一钱，炒）水煎，连服三十剂，而任督之气旺。再服三十剂，而疝瘕之症除。此方利腰脐之气，正升补任督之气也。任督之气升而疝瘕自有难容之势，况方中有肉桂以散寒，荸荠以去积，鳖甲之攻坚，茯苓之利湿，有形自化于无形，而满腹皆升腾之气矣，何至受精而再坠乎哉？ 
　　眉批：此方为有疝瘕而设，故用沙参、荸荠粉、鳖甲以破坚理气。若无疝瘕，去上三味，加杜仲一钱半，炒黑、泽泻一钱半炒、甘枸杞二钱，三味服之，腰酸腹胀自除矣。鳖甲破气，不可误服，惟有疝瘕与肝郁者服之。 
　　歌括：腰酸腹胀不孕生，任督受困疝瘕横。治宜先去疝瘕病，兼补任督法最精。 
　　升带人参沙参并，荸荠鳖甲白茯苓。肉桂神曲术半夏，日久服之孕自成。 
　　
　　女科上卷　种子
　　便涩腹胀足浮肿不孕（三十八）
　　妇人有经水艰涩，腹胀脚肿不能受孕者，人以为小肠之热也，谁知是膀胱之气不化乎！夫膀胱原与胞胎相近，膀胱病而胞胎亦病矣。然水湿之气，必走膀胱，而膀胱不能自化，必得肾气相通，而始能化水以出阴气。倘膀胱无肾气之通，则膀胱之气化不行，水湿之气，必且渗入胞胎之中而成汪洋之势矣。汪洋之田，又何能生物也哉？治法必须壮肾气以分消胞胎之湿，益肾火以达化膀胱之水，使先天之本壮，则膀胱之气化，胞胎之湿除，而汪洋之田，化成雨露之阶矣。水化则膀胱利，火旺则胞胎暖，安有布种而不发生者哉？方用化水种子汤。
　　巴戟天（一两，盐水浸） 白术（一两，土炒） 茯苓（五钱） 人参（三钱） 菟丝子（五钱，酒炒） 芡实（五钱，炒） 车前（二钱，酒炒） 肉桂（一钱，去粗研）水煎服。二剂而膀胱之气化，四剂而艰涩之症除。又十剂而虚胀脚肿之形消。再服六十剂肾气大旺，胞胎温暖，易于受胎而生育矣。此方利膀胱之水，全在补肾中之气；暖胞胎之气，全在壮肾中之火。至于补肾之药，多是濡润之品，不以湿而易助其湿乎？然方中之药，妙于补肾之火，而非补肾之水。尤妙于补火而无燥烈之虞，利水而非荡涤之猛。所以膀胱气化，胞胎不湿，而发荣长养无穷与。 
　　眉批：便涩腹胀足浮肿，此症极多，不惟不能受孕，抑且暂添杂症，久而不愈，甚有成劳瘵不治者。此方补水而不助湿，补火而使归元，善极，不可加减一味。若无好肉桂，以破故纸一钱炒代之，用核桃仁二个连皮烧黑，去皮用仁作引。若用好肉桂，即可不用核桃引。 
　　歌括：便涩腹胀足浮肿，只缘胞胎湿气满。利膀胱水壮肾火，汪洋水地变良田。 
　　化水种子巴戟天，白术茯苓共车前。人参芡实菟丝子，再加肉桂火归元。 
　　
　　女科下卷　妊娠
　　妊娠恶阻（三十九）
　　妇人怀娠之后，恶心呕吐，思酸解渴，见食憎恶，困倦欲卧，人皆曰妊娠恶阻也，谁知是肝血太燥乎！夫妇人受妊，本于肾气之旺也，肾旺是以摄精，然肾一受精而完娠，则肾水生胎，不暇化润于五脏；而肝为肾之子，日食母气以舒，一日无津液之养，则肝气迫索，而肾水不能应，则肝益急，肝急则火动而逆也；肝气既逆，是以呕吐恶心之症生焉。呕吐纵不至太甚，而其伤气则一也。气既受伤，则肝血愈耗，世人用四物汤治胎前诸症者，正以其能生肝之血也。然补肝以生血，未为不佳，但生血而不知生气，则脾胃衰微，不胜频呕，犹恐气虚则血不易生也。故于平肝补血之中，加以健脾开胃之品，以生阳气，则气能生血，尤益胎气耳。或疑气逆而用补气之药，不益助其逆乎！不知妊娠恶阻，其逆不甚，且逆是因虚而逆，非因邪而逆也。因邪而逆者，助其气则逆增；因虚而逆者，补其气则逆转。况补气于补血之中，则阴足以制阳，又何虑其增逆乎！宜用顺肝益气汤。
　　人参（一两） 当归（一两，酒洗） 苏子（一两，炒，研） 白术（三钱，土炒） 茯苓（二钱） 熟地（五钱，九蒸） 白芍（三钱，酒炒） 麦冬（三钱，去心） 熟陈皮（三分） 砂仁（一粒，炒，研） 神曲（一钱，炒）水煎。服一剂轻，二剂平，三剂全愈。此方平肝则肝逆除，补肾则肝燥息，补气则血易生。凡胎病而少带恶阻者，俱以此方投之无不安，最有益于胎妇，其功更胜于四物焉。 
　　眉批：方极效，但苏子一两。疑是一钱之误。然国初上元生人，禀赋最壮，或非用一两不效。今当下元，用一钱可也，万不可用一两。亦有肝郁气滞，胸膈膨闷，见食不恶，不能多食，虽系妊娠，而非恶阻。宜分别治之，后另有方。 疏肝化滞汤。
　　全当归（酒洗，六钱） 杭芍（酒炒，三钱） 党参（去芦，三钱） 白扁豆（去皮，四钱） 云苓（二钱） 香附（炒焦，二钱） 砂仁（炒研，钱半） 条芩（炒焦，八分） 神曲（炒焦，钱半） 广皮（八分） 薄荷（六分）甘草（五分）水煎服。 
　　歌括：怀孕之后恶阻现，恶心呕吐渴思酸。见食憎恶常欲卧，血分太燥病属肝。 
　　顺肝益气参归尝，苏子术苓熟地黄。芍麦陈砂神曲炒，连服三剂逆气降。 
　　
　　女科下卷　妊娠
　　妊娠浮肿（四十）
　　妊妇有至五个月，肢体倦怠，饮食无味，先两足肿，渐至遍身头面俱肿，人以为湿气使然也，谁知是脾肺气虚乎！夫妊娠虽有按月养胎之分，其实不可拘于月数，总以健脾补肺为大纲。盖脾统血，肺主气，胎非血不荫，非气不生，脾健则血旺而荫胎，肺清则气旺而生子。苟肺衰则气馁，气馁则不能运气于皮肤矣；脾虚则血少，血少则不能运血于肢体矣。气与血两虚，脾与肺失职，所以饮食难消，精微不化，势必至气血下陷，不能升举，而湿邪即乘其所虚之处，积而成浮肿症，非由脾肺之气血虚而然耶。治法当补其脾之血与肺之气，不必祛湿，而湿自无不去之理。方用加减补中益气汤。
　　人参（五钱） 黄芪（三钱，生用） 柴胡（一钱） 甘草（一分） 当归（三钱，酒洗） 白术（五钱，土炒）茯苓（一两） 升麻（三分） 陈皮（三分）水煎服。四剂即愈，十剂不再犯。夫补中益气汤之立法也，原是升提脾肺之气，似乎益气而不补血，然而血非气不生，是补气即所以生血。观当归补血汤用黄 为君，则较着彰明矣。况湿气乘脾肺之虚而相犯，未便大补其血，恐阴太盛而招阴也。只补气而助以利湿之品，则气升而水尤易散，血亦随之而生矣。然则何以重用茯苓而至一两，不几以利湿为君乎？嗟！嗟！湿症而不以此药为君，将以何者为君乎！况重用茯苓于补气之中，虽曰渗湿，而仍是健脾清肺之意。且凡利水之品，多是耗气之药，而茯苓与参术合，实补多于利，所以重用之以分湿邪，即以补气血耳。 
　　眉批：白术一味，今多以苍术充之，于白术伪者更多。白术补胎，苍术打胎，用者宜审。若恐其伪，以白扁豆、山药代之较妥。 
　　歌括：妊娠五月足浮肿，渐及全身延面头。脾肺气虚失运化，湿邪侵入皮下留。 
　　加减补中益气汤，参归术芪柴胡草。升麻陈皮白茯苓；连服四剂浮肿消。 
　　
　　女科下卷　妊娠
　　妊娠少腹疼（四十一）
　　妊娠少腹作疼，胎动不安，如有下堕之状，人只知带脉无力也，准知是脾肾之亏乎！夫胞胎虽系于带脉，而带脉实关于脾肾。脾肾亏损，则带脉无力，胞胎即无以胜任矣。况人之脾肾亏损者，非饮食之过伤，即色欲之太甚。脾肾亏则带脉急，胞胎所以有下坠之状也。然则胞胎之系，通于心与肾，而不通于脾，补肾可也，何故补脾？然脾为后天，肾为先天，脾非先天之气不能化，肾非后天之气不能生，补肾而不补脾，则肾之精何以遽生也，是补后天之脾，正所以补先天之肾也；补先后二天之脾与肾，正所以固胞胎之气与血，脾肾可不均补乎！方用安奠二天汤
　　人参（一两，去芦） 熟地（一两，九蒸） 白术（一两，土炒） 山药（五钱，炒） 炙草（一钱） 山萸（五钱，蒸，去核） 杜仲（三钱，炒黑） 枸杞（二钱） 扁豆（五钱，炒，去皮）水煎。服一剂而疼止，二剂而胎安矣。夫胎动乃脾肾双亏之症，非大用参、术、熟地补阴补阳之品，断不能挽回于顷刻。世人往往畏用参术或少用，以翼建功，所以寡效。此方正妙在多用也。 
　　眉批：人参一两，无力者以党参代之。无上党参者，以嫩黄 代之，古之人参，即今之上党参也。得真台党即是，不必以黄芪代之，亦不必拘泥谓人参即是辽参、丽参则误矣。杏初识。 
　　歌括：娠妊少腹痛非常，胎动不安食色伤。脾肾亏损身无力，急补脾肾法最良。 
　　安奠二天参地黄，白术山药扁豆襄。山萸杜仲枸杞草，脾肾健固若金汤。 
　　
　　女科下卷　妊娠
　　妊娠口干咽疼（四十二）
　　妊妇至三四个月，自觉口干舌燥，咽喉微痛，无津以润，以至胎动不安，甚则血流如经水，人以为火动之极也，谁知是水亏之甚乎！夫胎也者，本精与血之相结而成，逐月养胎，古人每分经络，其实均不离肾水之养，故肾水足而胎安，肾水亏而胎动。虽然肾水亏又何能动胎，必肾经之火动，而胎始不安耳。然而火之有余，仍是水之不足，所以火炎而胎必动，补水则胎自安，亦既济之义也。惟是肾水不能遽生，必须滋补肺金，金润则能生水，而水有逢源之乐矣。水既有本，则源泉混混矣，而火又何难制乎。再少加以清热之品，则胎自无不安矣。方用润燥安胎汤。
　　熟地（一两，九蒸） 生地（三钱，酒炒） 山萸肉（五钱，蒸） 麦冬（五钱，去心） 五味（三钱，炒） 阿胶（二钱，蛤粉炒） 黄芩（二钱，酒炒） 益母（二钱）水煎服。二剂而燥息，再二剂而胎安。连服十剂，而胎不再动矣。此方专填肾中之精，而兼补肺。然补肺仍是补肾之意，故肾经不干燥，则火不能灼，胎焉有不安之理乎！ 
　　眉批：方极妙，用之立应。万不可因咽痛而加豆根、射干等药；亦不可因过润而加云苓。 
　　歌括：妊娠三月四月间，口干咽痛胎不坚。甚则血流如经水，火动之极水亏焉。 
　　润燥安胎二地先，山萸五味麦冬添。黄芩阿胶益母草，肾经滋润胎自安。 
　　
　　女科下卷　妊娠
　　妊娠吐泻腹疼（四十三）
　　妊妇上吐下泻，胎动欲堕，腹疼难忍，急不可缓，此脾胃虚极而然也。夫脾胃之气虚，则胞胎无力，必有崩坠之虞。况又上吐下泻，则脾与胃之气，因吐泻而愈虚，欲胞胎之无恙也得乎！然胞胎疼痛而究不至下坠者，何也？全赖肾气之固也。胞胎系于肾而连于心，肾气固则交于心，其气通于胞胎，此胞胎之所以欲坠而不得也。且肾气能固，则阴火必来生脾；心气能通，则心火必来援胃，脾胃虽虚而未绝，则胞胎虽动而不堕，可不急救其脾胃乎！然脾胃当将绝而未绝之时，只救脾胃而难遽生，更宜补其心肾之火，使之生土，则两相接续，胎自固而安矣。方用援土固胎汤。
　　人参（一两） 白术（二两，土炒） 山药（一两，炒） 肉桂（二钱，去粗，研） 制附子（五分） 续断（三钱） 杜仲（三钱，炒黑） 山萸（一两，蒸，去核） 枸杞（三钱） 菟丝子（三钱，酒炒） 砂仁（三粒，炒，研）炙草（一钱）水煎服。一剂而泄止，二剂而诸病尽愈矣。此方救脾胃之土十之八，救心肾之火十之二也。救火轻于救土者，岂以土欲绝而火未甚衰乎？非也。盖土崩非重剂不能援，火衰虽小剂而可助，热药多用，必有太燥之虞，不比温甘之品也。况胎动系土衰而非火弱，何用太热。妊娠忌桂附，是恐伤胎，岂可多用。小热之品，计之以钱，大热之品，计之以分者，不过用以引火，而非用以壮火也。其深思哉！ 
　　眉批：白术多伪，肉桂更无佳者。用者若有真药固妙，如无真药，白术以白扁豆代之，肉桂以破故纸代之。 
　　歌括：妊妇吐泻胎不安，腹痛难忍不可缓。多因脾胃气虚故，温补心肾是真诠。 
　　援土固胎参术药，萸桂杜仲菟丝断。炙草枸杞砂附子，脾胃气盈胞胎安。 
　　
　　女科下卷　妊娠
　　妊娠子悬胁疼（四十四）
　　妊妇有怀抱忧郁，以致胎动不安，两胁闷而疼痛，如弓上弦，人只知是子悬之病也，谁知是肝气不通乎！夫养胎半系于肾水，然非肝血相助，则肾水实有独力难支之势。故保胎必滋肾水，而肝血断不可罔顾。使肝气不郁，则肝之气不闭，而肝之血必旺，自然灌溉胞胎，合肾水而并协养胎之力。今肝气因忧郁而闭塞，则胎无血荫，肾难独任，而胎安得不上升以觅食，此乃郁气使然也。莫认为子之欲自悬，而妄用泄子之品，则得矣。治法宜开肝气之郁结，补肝血之燥干，则子悬自定矣。方用解郁汤。
　　人参（一钱） 白术（五钱，土炒） 白茯苓（三钱） 当归（一两，酒洗） 白芍（一两，酒炒） 枳壳（五分，炒） 砂仁（三粒，炒，研） 山栀子（三钱，炒） 薄荷（二钱）水煎服。一剂而闷痛除，二剂而子悬定，至三剂而全安。去栀子，再多服数剂不复发。此乃平肝解郁之圣药，郁开则木不克土，肝平则火不妄动。方中又有健脾开胃之品，自然水精四布，而肝与肾有润泽之机，则胞胎自无干燥之患，又何虑上悬之不愈哉！ 
　　眉批：方加薏仁三、四钱尤妙。 
　　歌括：妊娠忧郁致伤肝，两胁闷痛胎不安。肝气不通肝血燥，亦有名之谓子悬。 
　　解郁白芍当归先，白术茯苓山栀研。薄荷人参砂枳壳，水精四布子不悬。 
　　
　　女科下卷　妊娠
　　妊娠跌损（四十五）
　　妊妇有失足跌损，致伤胎元，腹中疼痛，势如将堕者，人只知是外伤之为病也，谁知有内伤之故乎！凡人内无他症，胎元坚固。即或跌扑闪挫，依然无恙。惟内之气血素亏，故略有闪挫，胎便不安。若只作闪挫外伤治，断难奏功，且恐有因治而反堕者，可不慎与！必须大补气血，而少加以行瘀之品，则瘀散胎安矣。但大补气血之中，又宜补血之品多于补气之药，则无不得之。方用救损安胎汤。
　　当归（一两，酒洗） 白芍（三钱，酒炒） 生地（一两，酒炒） 白术（五钱，土炒） 炙草（一钱） 人参（一钱） 苏木（三钱，捣碎） 乳香（一钱，去油） 没药（一钱，去油）水煎服。一剂而疼痛止，二剂而势不下坠矣，不必三剂也，此方之妙，妙在既能去瘀而不伤胎，又能补气补血，而不凝滞，固无通利之害，亦痊跌闪之伤，有益无损，大建奇功，即此方与。然不特治怀孕之闪挫也，即无娠闪挫，亦可用之。 
　　眉批：即用寻常白术，土炒焦最妙，以其能理气行血也。于白术味过甘，不能理气行血，用者知之。 
　　歌括：妊娠跌损伤胎元，腹痛如堕宜救援。外伤为病内伤故，气血素亏是病源。 
　　救损安胎归芍吞，生地白术炙草参。苏木乳香与没药，瘀散胎安病除根。 
　　
　　女科下卷　妊娠
　　妊娠小便下血病名胎漏（四十六）
　　妊妇有胎不动腹不疼，而小便中时常有血流出者，人以为血虚胎漏也，谁知是气虚不能摄血乎！夫血只能荫胎，而胎中之荫血，必赖气以卫之，气虚下陷，则荫胎之血亦随气而陷矣。然则气虚下陷，而血未尝虚，似不应与气同陷也。不知气乃血之卫，血赖气以固，气虚则血无凭根据，无凭根据必燥急，燥急必生邪热；血寒则静，血热则动，动则外出而莫能遏，又安得不下流乎！倘气不虚而血热，则必大崩，而不止些微之漏矣。治法宜补其气之不足，而泄其火之有余，则血不必止而自无不止矣。方用助气补漏汤。
　　人参（一两） 白芍（五钱，酒炒） 黄芩（三钱，酒炒黑） 生地（二钱，酒炒黑） 益母草（一钱） 续断（二钱） 甘草（一钱）水煎服。一剂而血止，二剂再不漏矣。此方用人参以补阳气，用黄芩以泄阴火。火泄则血不热而无欲动之机，气旺则血有根据而无可漏之窍，气血俱旺而和协，自然归经而各安其所矣，又安有漏泄之患哉！ 
　　眉批：补血不用当归妙，以当归之香燥也。 
　　歌括：妊娠胎安腹不痛，小便时时血水淋。气虚下陷胎方漏，补气泄火法最精。 
　　助气补漏白芍参，生地益母枯黄芩。续断甘草同煎滚，二剂漏止胎可荫。 
　　
　　女科下卷　妊娠
　　妊娠子鸣（四十七）
　　妊妇怀胎至七八个月，忽然儿啼腹中，腰间隐隐作痛，人以为胎热之过也，谁知是气虚之故乎！治宜大补其气，方用扶气止啼汤。
　　人参（一两） 黄 （一两，生用） 麦冬（一两，去心） 当归（五钱，酒洗） 橘红（五分） 甘草（一钱）花粉（一钱）水煎服。一剂而啼即止，二剂不再啼。此方用人参、黄 、麦冬以补肺气，使肺气旺，则胞胎之气亦旺，胞胎之气旺，则胞中之子气有不随母之气以为呼吸者，未之有也。 
　　眉批：黄 用嫩黄 ，不可用箭 ，箭 系北口外苜蓿根。 
　　歌括：妊妇怀胎七八月，忽然儿在腹中鸣。腰间隐隐常作痛，母气虚甚此病生。 
　　扶气止啼人参烹，黄芪当归麦门冬。橘红甘草天花粉，肺气健旺子无声。 
　　
　　女科下卷　妊娠
　　妊娠腰腹疼渴汗躁狂即子狂（四十八）
　　妇人怀妊有口渴汗出，大饮冷水，而烦躁发狂，腰腹疼痛，以致胎欲堕者，人莫不谓火盛之极也，抑知是何经之火盛乎？此乃胃火炎炽，熬煎胞胎之水，以致胞胎之水涸，胎失所养，故动而不安耳。夫胃为水谷之海，多气多血之经，所以养五脏六腑者，盖万物皆生于土，土气浓而物始生，土气薄而物必死。然土气之所以能浓者，全赖火气之来生也；胃之能化水谷者，亦赖火气之能化也。今胃中有火，宜乎生土，何以火盛而反致害乎？不知无火难以生土，而火多又能铄水。虽土中有火土不死，然亦必有水方不燥；使胃火太旺，必致铄干肾水，土中无水，则自润不足，又何以分润胞胎；土铄之极，火势炎蒸，犯心越神，儿胎受逼，安得不下坠乎！经所谓“二阳之病发心脾”者，正此义也。治法必须泄火滋水，使水气得旺，则火气自平，火平则汗、狂、躁、渴自除矣。 
　　方用息焚安胎汤生地（一两，酒炒） 青蒿（五钱） 白术（五钱，土炒） 茯苓（三钱） 人参（三钱） 知母（二钱） 花粉（二钱）水煎服。一剂而狂少平，二剂而狂大定，三剂而火尽解，胎亦安矣。此方药料颇重，恐人虑不胜，而不敢全用，又不得不再为嘱之。怀胎而火胜若此，非大剂何以能蠲，火不息则狂不止，而胎能安耶！况药料虽多，均是滋水之味，益而无损，勿过虑也。 
　　眉批：原方不可加减。妊娠躁狂，每误有别症，不曰痰甚，即云时疾传经，而置妊娠于不问，误服多药，数月不愈。甚有打去胎而以顾大人性命为名者，更属糊涂之极。 
　　歌括：妊娠腰腹痛难当，烦躁发狂欲饮凉。胃火太盛灼肾水，胎无水润堕须防。 
　　息焚安胎用人参，青蒿白术天花粉。生地知母白茯苓，火尽胎安定心神。 
　　
　　女科下卷　妊娠
　　妊娠中恶（四十九）
　　妇人怀子在身，痰多吐涎，偶遇鬼神祟恶，忽然腹中疼痛，胎向上顶。人疑为子悬之病也，谁知是中恶而胎不安乎！大凡不正之气，最易伤胎，故有孕之妇，断不宜入庙烧香，与避静阴寒之地。如古洞幽岩，皆不可登。盖神祟多在神宇，潜踪幽阴岩洞，亦其往来游戏之所，触之最易相犯，不可不深戒也。况孕妇又多痰涎，眼目易眩。目一眩，如有妄见，此招祟之因痰而起也。人云怪病每起于痰，其信然与。治法似宜以治痰为主。然治痰必至耗气，气虚而痰难消化，胎必动摇。必须补气以生血，补血以活痰，再加以清痰之品，则气血不亏，痰亦易化矣。方用消恶安胎汤。
　　当归（一两，酒洗） 白芍（一两，酒炒） 白术（五钱，土炒） 茯苓（五钱） 人参（三钱） 甘草（一钱）陈皮（五分） 花粉（三钱） 苏叶（一钱） 沉香（一钱，研末）此方大补气血，辅正邪自除之义也。 
　　眉批：辅正逐邪，方极平正，如此可知用金石之药以化痰者，皆矜奇立异，欲速取效，不知暗耗人之真气，戒之！ 
　　歌括：妊娠中恶是因何，痰多偶遇祟起病。古洞幽岩休进步，阴寒庙宇亦招魔。 
　　消恶安胎用归芍，白术茯苓人参草。陈皮花粉苏叶沉，大补气血功效高。 
　　
　　女科下卷　妊娠
　　妊娠多怒堕胎（五十）
　　妇人有怀妊之后，未至成形，或已成形，其胎必堕，人皆曰气血衰微，不能固胎也，谁知是性急怒多，肝火大动而不静乎！夫肝本藏血。肝怒则不藏，不藏则血难固。盖肝虽属木，而木中实寄龙雷之火，所谓相火是也，相火宜静不宜动：静则安，动则炽。况木中之火，又易动而难静。人生无日无动之时，既无日非动火之时，大怒则火益动矣，火动而不可止遏，则火势飞扬，不能生气养胎，而反食气伤精矣；精伤则胎无所养，势必下坠而不已。经所谓“少火生气，壮火食气”，正此义也。治法宜平其肝中之火，利其腰脐之气，使气生夫血而血清其火，则庶几矣。方用利气泄火汤。
　　人参（三钱） 白术（一两，土炒） 甘草（一钱） 熟地（五钱，九蒸） 当归（三钱，酒洗） 白芍（五钱，酒炒） 芡实（三钱，炒） 黄芩（二钱，酒炒）水煎服。六十剂而胎不坠矣。此方名虽利气而实补气也。然补气而不加以泄火之品，则气旺而火不能平，必反害其气也。故加黄芩于补气之中以泄火；又有熟地、归、芍以滋肝而壮水之主，则血不燥而气得和，怒气息而火自平，不必利气而气无不利，即无往而不利矣。 
　　眉批：性急怒多而不用舒肝药者，以其有胎娠故也。经云：胎病则母病，胎安则母病自愈。所以妊娠一门总以补气、养血、安胎为主，则万病自除矣。 
　　歌括：妊妇堕胎是因何，只缘性急怒气多。治宜平肝利腰气。气顺火清胎自和。 
　　利气泄火参术芍，熟地当归生甘草。芡实黄芩均须炒，多服怒气可平消。 
　　
　　女科下卷　小产
　　行房小产（五十一）
　　妊妇因行房致小产血崩不止，人以为火动之极也，谁知是气脱之故乎！血崩本于气虚，火盛本于水亏，肾水既亏，则气之生源涸矣；气源既涸，而气有不脱者乎！此火动是标，而气脱是本也。经云“治病必求其本”，本固而标自立矣。若只以止血为主，而不急固其气，则气散不能速回，而血何由止！不大补其精，则水涸不能遽长，而火且益炽，不揣其本，而齐其末，山未见有能济者也。方用固气填精汤。
　　人参（一两） 黄芪（一两，生用） 白术（五钱，土炒） 大熟地（一两，九蒸） 当归（五钱，酒洗） 三七（三钱，研末冲） 芥穗（二钱，炒黑）水煎服。一剂而血止，二剂而身安，四剂则全愈。此方之妙，妙在不去清火，而惟补气补精，其奏功独神者，以诸药温润能除大热也。盖热是虚，故补气自能摄血，补精自能止血，意在本也。 
　　眉批：小产血崩多由行房而致。若年逾四十参 宜倍用，熟地宜减半用，以其气虚火衰也，否则每令气脱不救。凡有妊娠者，须忍欲谨避房事，万勿自蹈危途，慎之！ 
　　歌括：妊妇行房太癫狂，遂致小产血汪洋。火炽水涸兼气脱，固气填精法为上。 
　　固气填精熟地黄，参芪芥穗三七良。白术当归煎四剂，补气补精施妙方。 
　　
　　女科下卷　小产
　　跌闪小产（五十二）
　　妊妇有跌扑闪挫，遂致小产，血流紫块，昏晕欲绝者，人皆曰瘀血作祟也，谁知是血室损伤乎！夫血室与胞胎相连，如唇齿之相根据。胞胎有伤，则血室亦损，唇亡齿寒，理有必然也。然胞胎伤损而流血者，其伤浅；血室伤损而流血者，其伤深。伤之浅者，疼在腹；伤之深者，晕在心。同一跌扑损伤，而未小产与已小产，治各不同。未小产而胎不安者，宜顾其胎，而不可轻去其血；已小产而血大崩，宜散其瘀，而不可重伤其气。盖胎已堕血既脱，而血室空虚，惟气存耳。倘或再伤其气，安保无气脱之忧乎！经云：“血为营，气为卫”。使卫有不固，则营无根据而安矣。故必补气以生血，新血生而瘀血自散矣。方用理气散瘀汤。
　　人参（一两） 黄芪（一两，生用） 当归（五钱，酒洗） 茯苓（三钱） 红花（一钱） 丹皮（三钱） 姜炭（五钱）水煎服。一剂而流血止，二剂而昏晕除，三剂而全安矣。此方用人参、黄 以补气，气旺则血可摄也。用当归、丹皮以生血，血生则瘀难留也。用红花、黑姜以活血，血活则晕可除也。用茯苓以利水，水利则血易归经也。 
　　眉批：胎未堕宜加杜仲（炒炭）一钱，续断（炒黑）一钱；若胎已堕服原方。血崩不止，加贯众炭三钱；若血闭心晕，加元胡炭一钱。 
　　歌括：闪跌小产血块流，昏晕欲绝命将休。血室损伤伤甚重，理气散瘀病可瘳。 
　　参芪补气气力足，归丹生血瘀难留。红姜活血除昏晕，茯苓利水血自收。 
　　
　　女科下卷　小产
　　大便干结小产（五十三）
　　妊妇有口渴烦躁，舌上生疮，两唇肿裂，大便干结，数日不得通，以致腹疼小产者，人皆曰大肠之火热也 谁知是血热铄胎乎！夫血所以养胎也，温和则胎受其益，太热则胎受其损。如其热久铄之，则儿在胞胎之中，若有探汤之苦，难以存活，则必外越下奔，以避炎气之逼迫，欲其胎之不坠也得乎！然则血荫乎胎，则血必虚耗。血者阴也，虚则阳亢，亢则害矣。且血乃阴水所化，血日荫胎，取给刻不容缓而火炽，阴水不能速生以化血，所以阴虚火动。阴中无非火气，血中亦无非火气矣，两火相合，焚逼儿胎，此胎之所以下坠也。治法宜清胞中之火，补肾中之精，则可已矣。或疑儿已下坠，何故再顾其胞？血不荫胎，何必大补其水？殊不知火动之极，以致胎坠，则胞中纯是一团火气，此火乃虚火也。实火可泄，而虚火宜于补中清之，则虚火易散，而真火可生。倘一味清凉以降火，全罔顾胞胎之虚实，势必至寒气逼人，胃中生气萧索矣。胃乃二阳，资养五脏者也。胃阳不生，何以化精微以生阴水乎！有不变为劳瘵者几希矣。方用加减四物汤。
　　熟地（五钱，九蒸） 白芍（三钱，生用） 当归（一两，酒洗） 川芎（一钱） 山栀子（一钱，炒） 山萸（二钱，蒸，去核） 山药（三钱，炒） 丹皮（三钱，炒）水煎服。四、五剂而愈矣。丹皮性急凉血，产后用之，最防阴凝之害，慎之！ 
　　眉批：此方加条芩二钱尤妙。 
　　歌括：妊妇口渴干躁烦，舌上生疮两唇翻。便结腹疼致小产，血热灼胎是病源。 
　　清胞中火补肾元，加减四物效不凡。丹栀山药山萸肉，补中清之虚火散。 
　　
　　女科下卷　小产
　　畏寒腹疼小产（五十四）
　　妊妇有畏寒腹疼，因而堕胎者，人只知下部太寒也，谁知是气虚不能摄胎乎！夫人生于火，亦养于火，非气不充，气旺则火旺，气衰则火衰。人之所以坐胎者，受父母先天之真火也。先天之真火，即先天之真气以成之。故胎成于气，亦摄于气，气旺则胎牢，气衰则胎堕，胎日加长，而气日加衰，安得不堕哉！况又遇寒气外侵，则内之火气更微，火气微则长养无资；此胎之不能不堕也。使当其腹疼之时，即用人参、干姜之类，补气祛寒，则可以疼 
　　止而胎安。无如人拘于妊娠之药禁而不敢用，因致堕胎，而仅存几微之气，不急救气，尚有何法。方用黄 补气汤。
　　黄芪（二两，生用） 肉桂（五分，去粗皮，研） 当归（一两，酒洗）水煎服。五剂愈矣。倘认定是寒，大用辛热，全不补气与血，恐过于燥热，反致亡阳而变危矣。 
　　眉批：肉桂须用好的，如无佳者，用炮姜代之，或一钱、二钱皆可，不可只用五分。 
　　歌括：妊妇腹痛畏寒凉，小产原因气虚张。气旺胎牢气衰堕，此理精微细思量。 
　　黄芪补气生用良，二两黄芪一两当。肉桂五分同煎服，五剂全愈效非常。 
　　
　　女科下卷　小产
　　大怒小产（五十五）
　　妊妇有大怒之后，忽然腹疼吐血，因而堕胎；及堕胎之后，腹疼仍未止者，人以为肝之怒火未退也，谁知是血不归经而然乎！夫肝所以藏血者也。大怒则血不能藏，宜失血而不当堕胎，何为失血而胎亦随堕乎？不知肝性最急，血门不闭，其血直捣于胞胎，胞胎之系，通于心肾之间，肝血来冲，必断绝心肾之路；胎因心肾之路断，胞胎失水火之养，所以堕也。胎既堕矣，而腹疼如故者，盖因心肾未接，欲续无计，彼此痛伤肝气，欲归于心而心不受，欲归于肾而肾不纳，故血犹未静而疼无已也。治法宜引肝之血，仍入于肝，而腹疼自已矣。然徒引肝之血而不平肝之气，则气逆而不易转，即血逆而不易归也。方用引气归血汤。
　　白芍（五钱，酒炒） 当归（五钱，酒洗） 白术（三钱，土炒） 甘草（一钱） 黑芥穗（三钱） 丹皮（三钱） 姜炭（五分） 香附（五分，酒炒） 麦冬（三钱，去心） 郁金（一钱，醋炒）水煎服。此方名为引气，其实仍是引血也，引血亦所以引气，气归于肝之中，血亦归于肝之内，气血两归，而腹疼自止矣。 
　　眉批：产后忌用白芍，因其酸寒也。胎堕后用白芍五钱，惟上元生人可用，若下元生人万不可用。必不得已而用之，将白芍炒炭，用三钱也可。余药如法制。 
　　歌括：妊妇大怒血门开，其血直捣入胞胎。胞胎之系通心肾，心肾路塞胎堕哉。 
　　引气归血芍当归，术麦丹皮荆芥穗。姜炭郁金香附草，煎服气归血亦回。 
　　
　　女科下卷　难产
　　血虚难产（五十六）
　　妊娠有腹疼数日，不能生产，人皆曰气虚力弱，不能送子出产门，谁知是血虚胶滞，胞中无血，儿难转身乎！夫胎之成，成于肾脏之精；而胎之养，养于五脏六腑之血，故血旺则子易生，血衰则子难产。所以临产之前，宜用补血之药；补血而血不能遽生，必更兼补气以生之，然不可纯补其气也，恐阳过于旺，则血仍不足，偏胜之害，必有升而无降，亦难产之渐也。防微杜渐，其惟气血兼补乎。使气血并旺，则气能推送，而血足以济之，是汪洋之 
　　中自不难转身也，又何有胶滞之患乎！方用送子丹。
　　生黄 （一两） 当归（一两，酒洗） 麦冬（一两，去心） 熟地（五钱，九蒸） 川芎（三钱）水煎服。二剂而生矣。且无横生倒产之患。此补血补气之药也。二者相较，补血之味，多于补气之品。盖补气只用黄 一味，其余无非补血之品，血旺气得所养，气生血得所根据，胞胎润泽，自然易产；譬如舟遇水浅之处，虽大用人力，终难推行，忽逢春水泛滥，舟自跃跃欲行，再得顺风以送之，有不扬帆而迅行者乎！ 
　　眉批：方妙。若头产交骨不开，加炙龟版尾三钱、生过子妇人顶心发三钱，洗净用新瓦一个置火上炕发成灰，人药同煎，服下即效。 
　　歌括：妊妇临产数日前，腹痛不生因何缘。胞中无血身难转，血虚难产理昭然。 
　　送子丹中黄芪先，麦归熟地川芎煎。连服二剂产即易，如同得水顺风船。 
　　
　　女科下卷　难产
　　交骨不开难产（五十七）
　　妊妇有儿到产门，竟不能下，此危急存亡之时也，人以为胞胎先破，水干不能滑利也，谁知是交骨不开之故乎！盖产门之上，原有骨二块，两相斗合，名曰交骨。未产之前，其骨自合，若天衣之无缝；临产之际，其骨自开，如开门之见山。妇人儿门之肉，原自斜生，皮亦横长，实可宽可窄可大可小者也。苟非交骨联系，则儿门必然大开，可以手入探 
　　取胞胎矣。此交骨为儿门之下关，实妇人锁钥之键。此骨不闭，则肠可直下；此骨不开，则儿难降生。然而交骨之能开能合者，气血主之也。血旺而气衰，则儿虽向下而儿门不开；气旺而血衰，则儿门可开而儿难向下，是气所以开交骨，血所以转儿身也。欲生产之顺利，非大补气血不可。然交骨之闭甚易，而交骨之开甚难。临产交骨不开者，多由于产前贪欲，泄精太甚，精泄则气血失生化之本，而大亏矣。气血亏则无以运润于儿门，而交骨粘滞不开矣。故欲交骨之开，必须于补气补血之中，而加开骨之品，两相合治，自无不开之患，不必催生，而儿自迅下，母子俱无恙矣。方用降子汤。
　　当归（一两） 人参（五钱） 川芎（五钱） 红花（一钱） 川牛膝（三钱） 柞木枝（一两）水煎服。一剂儿门必响亮一声，交骨开解，而儿乃降生矣。此方用人参以补气，芎、归以补血，红花以活血，牛膝以降下，柞木枝以开关解骨，四味同心协力所以取效如神，在用开于补之中也。然单用柞木枝亦能开骨，但不补气与血，恐开而难合，未免有下部中风之患，不若此方之能开能合之为神妙也。至于儿未临门之时万不可先用柞木以开其门；然用降子汤亦正无妨，以其能补气血耳。若欲单用柞木，必须候到门然后可。 
　　眉批：方为子已临门救急而设，若子未临门，血虚难产，宜服前送子丹，不可遽服此方。 
　　歌括：妊妇临产胞浆开，儿到产门不下来。原因气血太亏甚，交骨粘带不得开。 
　　降子须将气血培，人参川芎一两归。红花活血牛膝降，柞木开关响如雷。 
　　
　　女科下卷　难产
　　脚手先下难产（五十八）
　　妊妇生产之际，有脚先下而儿不得下者，有手先下而儿不得下者，人以为横生倒生，至危之症也，谁知是气血两虚之故乎！产母之气血足，则胎必顺，产母之气血亏，则胎必逆；顺则易生，逆则难产。气血既亏，母身必弱，子在胞中，亦必弱；胎弱无力，欲转头向下而不能，此胎之所以有脚手先下者也。当是之时，急用针刺儿之手足，则儿必痛而缩入。急用转天汤以救顺之。 
　　人参（二两） 当归（二两，酒洗） 川芎（一两） 川牛膝（三钱） 升麻（四分） 附子（一分，制）水煎服。一剂而儿转身矣，再二剂自然顺生。此方之妙，用人参以补气之亏；用芎归以补血之亏，人人皆知其义。若用升麻又用牛膝、附子，恐人未识其妙也。盖儿已身斜，非用提挈则头不易转，然转其身非用下行则身不易降。升麻、牛膝并用，而又用附子者，欲其无经不达，使气血迅速以催生也。 
　　眉批：若服三剂后，以针刺儿手足仍不转身，以针刺产妇合骨穴，儿即下。万不可用手探取，以致子母俱危， 
　　戒之！ 
　　歌括：脚手先下难产生，原因气血两不盈。针儿手脚痛缩入，再补气血救孩婴。 
　　转天参归和川芎，牛膝升麻附子同。一剂儿身即顺转，二剂婴儿即降生。 
　　
　　女科下卷　难产
　　气逆难产（五十九）
　　妇人有生产数日而胎不下者，服催生之药，皆不见效，人以为交骨之难开也，谁知是气逆不行而然乎！夫交骨不开，固是难产，然儿头到产门而不能下者，方是交骨不开之故，自当用开骨之剂。若儿头尚未到产门，乃气逆不行，儿身难转，非交骨不开之故也。若开其交骨，则儿门大开，儿头未转而向下，必致变症非常，是儿门万万不可轻开也。大凡生产之时，切忌坐草太早。若儿未转头，原难骤生，乃早于坐草，产妇见儿许久不下，未免心怀恐 
　　惧，恐则神怯，怯则气下而不能升，气既不升，则上焦闭塞，而气乃逆矣；上气既逆，而上焦必胀满，而气益难行，气沮滞于上下之间，不利气而徒催生，则气愈逆而胎愈闭矣。治法但利其气，儿自转身而下矣。方用舒气散。
　　人参（一两） 当归（一两，酒洗） 川芎（五钱） 白芍（五钱，酒炒） 紫苏梗（三钱） 牛膝（二钱） 陈皮（一钱） 柴胡（八分） 葱白（七寸）水煎服。一剂而逆气转，儿即下矣。此方利气而实补气，盖气逆由于气虚，气虚易于恐惧，补其气而恐惧自定，恐惧定而气逆者将莫知其何以定也，何必开交骨之多事乎哉！ 
　　眉批：凡临产三日前，必先腹疼一小次，名曰试痛。此时万勿坐草临盆，但将包儿诸物预备现成，不可早叫稳婆来。过三日后，腹若大痛，方叫稳婆来，不可令产妇见面，暂让别室静坐，不可高言。盖稳婆名曰收生，使其两手接收，不欲儿堕地受伤，非稳婆别有妙法也。若稳婆来时，即令产妇见面，彼必胡言乱语，用力太早，必致难产，百变丛生，戒之慎之！ 
　　歌括：难产数日主何缘，坐草大早是根源。儿久不生产母惧，惧则气逆难转旋。 
　　舒气散中用川芎，人参当归紫苏梗。白芍牛膝陈紫胡，煎入葱白催儿生。 
　　
　　女科下卷　难产
　　子死产门难产（六十）
　　妇人有生产三四日，儿已到产门，交骨不开，儿不得下，子死而母未亡者，服开骨之药不验，当有死亡之危。今幸而不死者，正因其子死而胞胎下坠，子母离开，母气已收，未至同子气俱绝也。治但救其母，而不必顾其子矣。然死子在产门，塞其下口，有致母死之患，宜用推送之法，补血以生水，补气以生血，使气血两旺，死子可出而存母命也。倘徒用降子之剂以坠之，则死子未必下，而母气先脱矣，非救援之善者也。山亲见此等之症，常用救母丹活人颇多。故志之。 
　　人参（一两） 当归（二两，酒洗） 川芎（一两） 益母草（一两） 赤石脂（一钱） 芥穗（三钱，炒黑）水煎服。一剂而死子下矣。此方用芎、归以补血，人参以补气，气旺血旺，则上能升而下能降，气能推而血能送。况益母又善下死胎，石脂能下瘀血，自然一涌而出，无少阻滞矣。 
　　眉批：方妙不可加减。 
　　歌括：子死产门难生产，服开骨药徒枉然。大补气血方为妙，能下死子保母安。 
　　救母丹中当归先，人参川芎益母团。黑荆芥穗赤石脂，一剂子下保平安。 
　　
　　女科下卷　难产
　　子死腹中难产（六十一）
　　妇人有生产六七日，胞衣已破，而子不见下，人以为难产之故也，谁知是子已死于腹中乎！夫儿死于儿门之边易辨，而死于腹中难识。盖儿已到产门之边，未死者头必能伸能缩，已死者必然不动，即以手推之，亦必不动如故。若系未死，用手少拔其儿之发，儿必退入，故曰易辨。若儿死在腹中，何从而知之？然实有可辨而知之者。凡子死腹中，而母可救者，产母之面，必无煤黑之气，是子死而母无死气也；子死腹中而母难救，产母之面，必有烟熏之气，是子死而母亦无生机也。以此辨死生，断断不爽也。既知儿死腹中，不能用药以降之，危道也；若用霸道以泄之，亦危道也。盖生产至六七日，其母之气必甚困乏，乌能胜霸道之治，如用霸道以强逐其死子，恐死子下而母亦立亡矣。必须仍补其母，使母之气血旺，而死子自下也。方用疗儿散。
　　人参（一两） 当归（二两，酒洗） 川牛膝（五钱） 乳香（二钱） 鬼臼（三钱，研，水飞）水煎服。一剂死子下而母生矣。凡儿之降生，必先转其头；原因其母气血之虚，以致儿不能转头以向下，世人用催生之药，以耗儿之气血，则儿之气不能通达，反致闭闷而死于腹中，此实庸医杀之也。所以难产之疾，断断不可用催生之药，只宜补气补血，以壮其母，而全活婴儿之命正无穷也。此方救儿死之母，仍大补气血，所以救其本也，谁知救本即所以催生哉！ 
　　眉批：下死胎不用浓朴妙。曾有产妇面黑舌青，用补气、养血、活血之药而子母复得皆全者，亦万中之一幸也。 
　　歌括：子死腹中识认难，母面煤黑命危险。母面若无烟熏气，断知子死母能安。 
　　疗儿散中参归优，牛膝鬼臼乳香俦。子死应补气与血，催生药物莫妄投。 
　　
　　女科下卷　正产
　　正产胞衣不下（六十二）
　　产妇有儿已下地，而胞衣留滞于腹中，二、三日不下，心烦意躁，时欲昏晕，人以为胞衣之蒂未断也，谁知是血少干枯，粘连于腹中乎！世人见胞衣不下，未免心怀疑惧，恐其冲之于心，而有死亡之兆。然而胞衣究何能上冲于心也。但胞衣不下，瘀血未免难行，恐有血晕之虞耳。治法仍宜大补其气血，使生血以送胞衣，则胞衣自然润滑，润滑则易下，生气以助生血，则血生自然迅速，尤易催堕也。方用送胞汤。
　　当归（二两酒洗） 川芎（五钱） 益母草（一两） 乳香（一两，不去油） 没药（一两，不去油） 芥穗（三钱，炒黑） 麝香（五厘，研，另冲）水煎服，立下。此方以芎、归补其气血，以荆芥引血归经，用益母、乳香等药，逐瘀而下胞衣，新血既生，则旧血难存，气旺上升，而瘀浊自降，尚有留滞之苦哉！夫胞衣是包儿之一物，非根据于子，即根据于母，子生而不随子俱下，以子之不可根据也，故停滞于腹，若有回顺其母之心，母胞虽已生子，而其蒂间之气，原未遽绝，所以留连欲脱而未脱，往往有存腹六七日不下，而竟不腐烂者，正以其尚有生气也。可见胞衣留腹，不能杀人，补之而自降耳。或谓胞衣既有生气，补气补血，则胞衣亦宜坚牢，何以补之而反降也？不知子未下，补则益于子；子已下，补则益于母。益子而胞衣之气连，益母而胞衣之气脱。此胞胎之气关，通则两合，闭则两开矣。故大补气血而胞衣反降也。有妇人子下地五、六日，而胞衣留于腹中，百计治之，竟不能下，而又绝无昏晕烦躁之状，人以为瘀血之粘连也，谁知是气虚不能推送乎！夫瘀血在腹，断无不作祟之理，有则必然发晕，今安然无恙，是血已净矣。血净宜清气升而浊气降。今胞衣不下，是清气下降而难升，遂至浊气上浮而难降。然浊气上升，又必有烦躁之病，今亦安然者，是清浊之气两不能升也。然则补其气不无浊气之上升乎？不知清升而浊降者，一定之理，未有清升而浊亦升者也，苟能于补气之中，仍分其清浊之气，则升清正所以降浊也。方用补中益气汤。
　　人参（三钱） 生黄芪（一两） 柴胡（三分） 炙草（一分） 当归（五钱） 白术（五分，土炒） 升麻（三分） 陈皮（二分） 莱菔子（五分，炒，研）水煎服。一剂而胞衣自下矣。夫补中益气汤乃提气之药也，并非推送之剂，何以能降胞衣如此之速也？然而浊气之不降者，由于清气之不升也；提其气则清升而浊降，浊气降则腹中所存之物，即无不随浊气而尽降，正不必再用推送之法也。况又加莱菔子数分，能理浊气，不至两相捍格，所以奏功之奇也。 
　　眉批：方极效。 
　　歌括：胞衣不下因何缘，血少干枯故粘连。心烦意乱时昏晕，瘀血停留使之然。 
　　送胞汤用益母草，归芍乳香与没药。芥穗麝香宜少用，煎服胞衣离宫巢。 
　　婴儿落生五六日，胞衣为何留腹中。气虚力弱难推送，瘀血除尽免昏蒙。 
　　补中益气用参芪 ，当归白术草陈皮。柴胡升麻莱菔子，升清降浊奏功奇。 
　　
　　女科下卷　正产
　　正产气虚血晕（六十三）
　　妇人甫产儿后，忽然眼目昏花，呕恶欲吐，中心无主，或神魂外越，恍若天上行云，人以为恶血冲心之患也，谁知是气虚欲脱而然乎！盖新产之妇，血必尽倾，血室空虚，只存几微之气；倘其人阳气素虚，不能生血，心中之血，前已荫胎，胎堕而心中之血亦随胎而俱堕，心无血养，所赖者几微之气以固之耳。今气又虚而欲脱，所剩残血，不能归经，而成血晕之症矣。治法必须大补气血，断不可单治血晕也；或疑血晕是热血上冲，而更补其血。不愈助其上冲之势乎？不知新血不生，旧血不散，补血以生新血，正活血以逐旧血也。然血有形之物，难以速生，气乃无形之物，易于迅发，补气以生血，尤易于补血以生血耳。方用补气解晕汤。
　　人参（一两） 生黄 （一两） 当归（一两，不酒洗） 黑芥穗（三钱） 姜炭（一钱）水煎服。一剂而晕止。二剂而心定，三剂而血生，四剂而血旺，再不晕矣。此乃解晕之圣药，用参、 以补气，使气壮而生血也；用当归以补血，使血旺而养气也。气血两旺，而心自定矣。用荆芥炭引血归经，用姜炭以行瘀引阳，瘀血去而正血归，不必解晕而晕自解矣。一方之中，药只五味，而其奏功之奇而大如此，其神矣乎。 
　　眉批：原方极效，不可加减。 
　　歌括：妇人甫产儿初下，忽病血晕目昏花。呕恶欲吐中无主，气虚将脱莫认差。 
　　补气解晕用芪参，黑荆姜炭当归身。气血两旺心自定，四剂全愈免危困。 
　　
　　女科下卷　正产
　　正产血晕不语（六十四）
　　产妇有子方下地，即昏晕不语，此气血两脱也，本在不救；然救之得法，亦有能生者。当斯之时，急用银针刺其眉心，得血出则语矣。然后以人参一两煎汤灌之，无不生者；即用黄芪二两，当归一两，名当归补血汤，煎汤一碗灌之亦得生。万不可于二方之中，轻加附子。盖附子无经不达，反引气血之药，走而不守，不能专注于胞胎，不若人参、归、 直救其气血之绝，聚而不散也。盖产妇昏晕，全是血室空虚，无以养心，以致昏晕。舌为心之苗，心既无主，而舌又安能出声耶？夫眉心之穴，上通于脑，下通于舌，而其系则连于心，刺其眉心，则脑与舌俱通，而心之清气上升，则瘀血自然下降矣，然后以参、 、当归之能补气生血者，煎汤灌之，则气与血接续，又何至于死亡乎！虽单用参、 、当归亦有能生者，然终不若先刺眉心之为更妙。世人但知灸眉心之法，不知刺更胜于灸，盖灸法缓而刺法急，缓则难于救绝，急则易于回生，所谓“急则治其标，缓则治其本”者，此也。 
　　歌括：婴儿已落香盆浴，产母忽晕不言语。气血双脱危急候，针刺眉心可救急。 
　　眉心出血不觉昏，人参一两速煎吞。或服当归补血汤，接续气血命能存。 
　　
　　女科下卷　正产
　　正产败血攻心晕狂（六十五）
　　妇人有产后二、三日，发热，恶露不行，败血攻心，狂言呼叫，甚欲奔走，拿提不定，人以为邪热在胃之过，谁知是血虚心不得养而然乎！夫产后之血，尽随胞胎而外越，则血室空虚，脏腑皆无血养，只有心中之血，尚存几微，以护心君。而脏腑失其所养，皆欲取给于心；心包为心君之宰相，拦绝各脏腑之气，不许入心，始得心神安静，是护心者全借心包之力也。使心包亦虚，不能障心，而各脏腑之气遂直入于心，以分取乎心血，心包情急，既不能内顾其君，又不能外御乎众，于是大声疾呼，而其迹象反近于狂悖，有无可如何之势，故病状似热而实非热也。治法须大补心中之血，使各脏腑分取以自养，不得再扰乎心，则心藏泰然，而心包亦安矣。方用安心汤当归（二两） 川芎（一两） 生地（五钱，炒） 丹皮（五钱，炒） 生蒲黄（二钱） 干荷叶（一片，引）水煎服。一剂而狂定，恶露亦下矣。此方用芎、归以养血，何以又用生地、丹皮之凉血，似非产后所宜？不知恶露所以奔心，原因虚热相犯，于补中凉之，而凉不为害，况益之以荷叶，七窍相通，引邪外出，不惟内不害心，且佐蒲黄以分解乎恶露也。但只可暂用以定狂，不可多用以取咎也。谨之慎之。 
　　眉批：服药后狂定，宜服加味生化汤：当归（酒洗）一两一钱、川芎三钱、桃仁（研）钱半、荆芥穗（炒炭）一钱、丹皮钱半，服四剂妙。 
　　歌括：产后二三日之中，恶露不行血上攻。狂言呼叫甚奔走，血室空虚病由生。 
　　安心汤中当归芎，生地丹皮蒲黄冲。荷叶少许通七窍，少服取效多无功。 
　　
　　女科下卷　正产
　　正产肠下（六十六）
　　产妇肠下，亦危症也，人以为儿门不关之故，谁知是气虚下陷而不能收乎！夫气虚下陷，自宜用升提之药，以提其气。然新产之妇，恐有瘀血在腹，一旦提气，并瘀血升腾于上，则冲心之患，又恐变出非常，是气又不可竟提也。气既不可竟提，而气又下陷，将用何法以治之哉？盖气之下陷者，因气之虚也，但补其气，则气旺而肠自升举矣。惟是补气之药少，则气力薄而难以上升，必须以多为贵，则阳旺力强，断不能降而不升矣。方用补气升肠饮。
　　人参（一两，去芦） 生黄芪（一两） 当归（一两，酒洗） 白术（五钱，土炒） 川芎（三钱，酒洗） 升麻（一分）水煎服。一剂而肠升矣。此方纯于补气，全不去升肠，即如用升麻一分，亦不过引气而升耳。盖升麻之为用，少则气升，多则血升也，不可不知。又方用蓖麻仁四十九粒捣涂顶心以提之，肠升即刻洗去，时久则恐吐血，此亦升肠之一法也。 
　　眉批：生产有子未下肠先下者，名盘肠生。勿遽服此方，急取一净盆，用开水洗热，将肠置于盆内，静待勿惧，子下后肠即徐徐收回。若时久，盆与肠俱冷，不能速收，急用开水一盆待温，以入得手为度。将温水倾于置肠盆内，肠热气充，即可收起矣。若子先下，急服此方，少迟恐气脱不救。 
　　歌括：产妇肠下亦危症，气虚下陷收不能。升提之药宜慎用，补气气旺肠自升。 
　　补气升肠饮川芎，当归一两酒洗用。人参白术生黄芪，少佐升麻引气升。 
　　
　　女科下卷　产后
　　产后少腹疼（六十七）
　　妇人产后少腹疼痛，甚则结成一块，按之愈疼，人以为儿枕之疼也，谁知是瘀血作祟乎！夫儿枕者，前人谓儿头枕之物也。儿枕之不疼，岂儿生不枕而反疼，是非儿枕可知矣。既非儿枕，何故作疼？乃是瘀血未散，结作成团而作疼耳。凡此等症，多是壮健之妇血有余，而非血不足也。似乎可用破血之药；然血活则瘀自除，血结则瘀作祟；若不补血而反败血，虽瘀血可消，毕竟耗损难免，不若于补血之中，以行逐瘀之法，则气血不耗，而瘀亦尽消矣。方用散结定疼汤。
　　当归（一两，酒洗） 川芎（五钱，酒洗） 丹皮（二钱，炒） 益母草（三钱） 黑芥穗（二钱） 乳香（一钱，去油） 山楂（十粒，炒黑） 桃仁（七粒，泡去皮尖，炒，研）水煎服。一剂而疼止而愈，不必再剂也。此方逐瘀于补血之中，消块于生血之内，妙在不专攻疼痛，而疼痛止。彼世人一见儿枕之疼，动用元胡、苏木、蒲黄、灵脂之类以化块，又何足论哉！ 
　　妇人产后少腹疼痛，按之即止，人亦以为儿枕之疼也，谁知是血虚而然乎！夫产后亡血过多，血室空虚，原能腹疼，十妇九然。但疼有虚实之分，不可不辨：如燥糠触体光景，是虚疼而非实疼也。大凡虚疼宜补，而产后之虚疼，尤宜补焉。惟是血虚之疼，必须用补血之药，而补血之味，多是润滑之品，恐与大肠不无相碍；然产后血虚，肠多干燥，润滑正相宜也，何碍之有。方用肠宁汤。
　　当归（一两，酒洗） 熟地（一两，九蒸） 人参（三钱） 麦冬（三钱，去心） 阿胶（三钱，蛤粉炒） 山药（三钱，炒） 续断（二钱） 甘草（一钱） 肉桂（二分，去粗，研）水煎服。一剂而疼轻，二剂而疼止，多服更宜，此方补气补血之药也；然补气而无太郁之忧，补血而无太滞之患，气血既生，不必止疼而疼自止矣。 
　　眉批：前后二方极效，不必加减。 
　　歌括：妇人产后少腹疼，甚结成块按更痛。瘀血作祟非儿枕，补逐兼行自有功。 
　　散结定疼当归芎，丹皮益母与黑荆。乳香山楂桃仁炒，一剂痛止勿多用。 
　　产后腹痛按止焉，血虚作痛不同前。血室空虚宜补血，相间补气两法全。 
　　肠宁汤中用当归，地黄阿胶参麦桂。山药续断生甘草，气血既生疼自回。 
　　
　　女科下卷　产后
　　产后气喘（六十八）
　　妇人产后气喘，最是大危之症，苟不急治，立刻死亡，人只知是气血之虚也，谁知是气血两脱乎！夫既气血两脱，人将立死，何又能作喘？然此血将脱，而气犹未脱也。血将脱而气欲挽之，而反上喘，如人救溺，援之而力不胜，又不肯自安于不救，乃召号同志以求助，故呼声而喘作，其症虽危，而可救处正在能作喘也。盖肺主气，喘则肺气似盛而实衰，当是之时，血将脱而万难骤生，望肺气之相救甚急；而肺因血失，只存几微之气，自顾尚且不暇，又何能提挈乎血，气不与血俱脱者几希矣，是救血必须补气也。方用救脱活母汤。
　　人参（二两） 当归（一两，酒洗） 熟地（一两，九蒸） 枸杞子（五钱） 山萸（五钱，蒸，去核） 麦冬（一两，去心） 阿胶（二钱，蛤粉炒） 肉桂（一钱，去粗，研） 黑芥穗（二钱）水煎服。一剂而喘轻，二剂而喘减，三剂而喘定，四剂而全愈矣。此方用人参以接续元阳，然徒补其气而不补其血，则阳燥而狂，虽回生于一时，亦旋得旋失之道；即补血而不补其肝肾之精，则本原不固，阳气又安得而续乎！所以又用熟地、山萸、枸杞之类，以大补其肝肾之精，而后大益其肺气，则肺气健旺，升提有力矣。特虑新产之后，用补阴之药，腻滞不行，又加肉桂以补命门之火，使火气有根，助人参以生气，且能运化地黄之类，以化精生血。若过于助阳，万一血随阳动瘀而上行，亦非保全之策，更加荆芥以引血归经，则肺气安而喘速定，治几其神乎。 
　　眉批：方妙不可加减。 
　　歌括：产后气喘病膏肓，气血双脱无主张。救脱尚须补气血，抓紧时机施妙方。 
　　救脱活母人参当，麦冬枸杞熟地黄。山萸阿胶桂芥穗，肺安喘定病复康。 
　　
　　女科下卷　产后
　　产后恶寒身颤（六十九）
　　妇人产后恶寒恶心，身体颤，发热作渴，人以为产后伤寒也，谁知是气血两虚，正不敌邪而然乎！大凡人之气不虚，则邪断难入。产妇失血既多，则气必大虚，气虚则皮毛无卫，邪原易入，正不必户外之风来袭体也，即一举一动，风即可乘虚而入之。然产后之妇，风易入而亦易出，凡有外邪之感，俱不必祛风，况产妇之恶寒者，寒由内生也。发热者，热由内弱也；身颤者，颤由气虚也。治其内寒，而外寒自散；治其内弱，而外热自解；壮其元 
　　阳，而身颤自除。方用十全大补汤。
　　人参（三钱） 白术（三钱，土炒） 茯苓（三钱，去皮） 甘草（一钱，炙） 川芎（一钱，酒洗） 当归（三钱，酒洗） 熟地（五钱，九蒸） 白芍（二钱，酒炒） 黄芪（一两，生用） 肉桂（一钱，去粗，研）水煎服。一剂而诸病悉愈。此方但补气与血之虚，而不去散风与邪之实，正以正足而邪自除也，况原无邪气乎！所以奏功之捷也。 
　　眉批：宜连服数剂，不可只服一剂。 
　　歌括：产后恶寒身振颤，发热作渴是何缘。气血两虚邪入侵，认作伤寒错决断。 
　　十全大补参芪草，术苓当归与白芍。川芎肉桂熟地黄，连服数剂奏捷效。 
　　
　　女科下卷　产后
　　产后恶心呕吐（七十）
　　妇人产后恶心欲吐，时而呕吐，人皆曰胃气之寒也，谁知是肾气之寒乎！夫胃为肾之关，胃之气寒，则胃气不能行于肾之中；肾之气寒，则肾气亦不能行于胃之内，是肾与胃不可分而两之也。惟是产后失血过多，必致肾水干涸，肾水涸应肾火上炎，当不至胃有寒冷之虞，何故肾寒而胃亦寒乎？盖新产之余，水乃遽然涸去，虚火尚不能生，火既不生，而寒之象自现。治法宜补其肾中之火，然火无水济，则火在水上，未必不成火动阴虚之症，必须于水中补火，肾中温胃，而后肾无太热之患，胃有既济之欢也。方用温肾止呕汤。
　　熟地（五钱，九蒸） 巴戟（一两，盐水浸） 人参（三钱） 白术（一两，土炒） 山萸（五钱，蒸，去核） 炮姜（一钱） 茯苓（二钱，去皮） 橘红（五分，姜汁洗） 白蔻（一粒，研）水煎服。一剂而呕吐止，二剂而不再发，四剂而全愈矣。此方补肾之药，多于治胃之品，然而治肾仍是治胃也。所以肾气升腾，而胃寒自解，不必用大热之剂，温胃而祛寒也。 
　　眉批：服此方必待恶露尽后，若初产一、二日之内恶心欲呕，乃恶露上冲，宜服加味生化汤：全当归一两（酒洗）、川芎二钱、炮姜一钱、东查炭二钱、桃仁一钱（研，用无灰黄酒一钟，水三钟同煎）。 
　　歌括：产后恶心呕吐现，胃气寒因肾气寒。失血过多肾水涸，火既不生寒自现。 
　　温肾止呕白术丸，巴戟山萸熟地团。参苓炮姜橘白蔻，肾气升腾驱胃寒。 
　　
　　女科下卷　产后
　　产后血崩（七十一）
　　少妇产后半月，血崩昏晕，人皆曰恶血冲心也，谁知是不慎房帏之过乎！夫产后业逾半月，虽不比初产之二、三日，而气血初生，尚未全复，即血路已净，而胞胎之损伤未痊，断不可轻于一试，以重伤其门户。气血初复，不知慎养，致血崩昏晕，是心肾两伤，不特胞胎门户已也。精泄神脱，舍大补其气与血，别无良法也。方用救败求生汤。
　　人参（二两） 当归（二两，酒洗） 白术（二两，土炒） 九蒸熟地（一两） 山萸（五钱，蒸） 山药（五钱，炒） 枣仁（五钱，生用） 附子（一分或一钱，自制）水煎服。一剂而神定，二剂而晕止，三剂而血亦止矣，倘一服见效，连服三、四剂，减去一半，再服十剂，可庆更生。此方补气以回元阳于无何有之乡，阳回而气回，自可摄血以归神，生青而续命矣。 
　　眉批：亦有中气素虚，产后顷刻血崩不止，气亦随之而脱。此至危之证，十常不救者八、九，惟用独参汤尚可救活一、二。辽人参去芦五钱，打碎，急煎，迟则气脱不及待矣。煎成徐徐灌之，待气回再煎一服灌之。其余治法参看血崩门。但产后不可用杭芍炭以及诸凉药。然此证皆系临产一、二日前入房所致，戒之！ 
　　歌括：少妇产后半月时，阴兴阳起云雨施。血崩昏晕见神鬼，此等病孽自作之。 
　　救败求生参白术，当归山药与熟地。山萸枣仁制附子，补气回阳此方奇。 
　　
　　女科下卷　产后
　　产后手伤胞胎淋漓不止（七十二）
　　妇人有生产之时，被稳婆手入产门，损伤胞胎，因而淋漓不止，欲少忍须臾而不能，人谓胞破不能再补也，孰知不然。夫破伤皮肤，尚可完补，岂破在腹内者，独不可治疗？或谓破在外可用药外治，以生皮肤；破在内，虽有灵膏，无可救补，然破之在内者，外治虽无可施力，安必内治不可奏功乎！试思疮伤之毒，大有缺陷，尚可服药以生肌肉，此不过收生不谨，小有所损，并无恶毒，何难补其缺陷也。方用完胞饮。
　　人参（一两） 白术（十两，土炒） 茯苓（三钱，去皮） 生黄芪（五钱） 当归（一两，酒炒） 川芎（五钱） 白及末（一钱） 红花（一钱） 益母草（三钱） 桃仁（十粒，泡炒，研）用猪羊胞一个，先煎汤，后煎药，饥服十剂全愈。夫胞损宜用补胞之药，何以反用补气血之药也？盖生产本不可手探试，而稳婆竟以手探，胞胎以致伤损，则难产必矣。难产者，因气血之虚也。产后大伤气血，是虚而又虚矣，因虚而损，复因损而更虚，苦不补其气与血，而胞胎之破，何以奏功乎！今之大补其气血者，不啻饥而与之食，渴而与之饮者，则精神大长，气血再造，而胞胎何难补完乎，所以旬日之内便成功也。 
　　眉批：胞破诸书单方最多，然不如此之妙。 
　　歌括：临产接生要安祥，频频手试胎胞伤。淋漓不止痛难忍，急服药饵补救方。 
　　完胞饮中用参芪，术归川芎和白及。茯苓桃红益母草，煎猪羊胞代水剂。 
　　
　　女科下卷　产后
　　产后四肢浮肿（七十三）
　　产后四肢浮肿，寒热往来，气喘咳嗽，胸膈不利，口吐酸水，两胁疼痛，人皆曰败血流于经络，渗于四肢，以致气逆也，谁知是肝肾两虚，阴不得出之阳乎！夫产后之妇，气血大亏，自然肾水不足，肾水沸腾；然水不足则不能养肝，而肝木大燥，木中乏津 木燥火发，肾火有党，子母两焚，火焰直冲，而上克肺金，金受火刑，力难制肝，而咳嗽喘满之病生焉；肝火既旺而下克脾土，土受木刑，力难制水，而四肢浮肿之病出焉。然而肝木之火旺，乃假象而非真旺也。假旺之气，若盛而实不足，故时而热时而寒，往来无定，乃随气之盛衰以为寒热，而寒非真寒，热亦非真热，是以气逆于胸膈之间而不舒耳。两胁者，肝之部位也，酸者，肝之气味也。吐酸胁疼痛，皆肝虚而肾不能荣之象也。治法宜补血以养肝，补精以生血，精血足而气自顺，而寒热咳嗽浮肿之病悉退矣。方用转气汤。
　　人参（三钱） 茯苓（三钱，去皮） 白术（三钱，土炒） 当归（五钱，酒洗） 白芍（五钱，酒炒） 熟地（一两，九蒸） 山萸（三钱，蒸） 山药（五钱，炒） 芡实（三钱，炒） 柴胡（五分） 故纸（一钱，盐水炒）水煎服。三剂效，十剂痊。此方皆是补血补精之品，何以名为转气耶？不知气逆由于气虚，乃是肝肾之气虚也。补肝肾之精血，即所以补肝肾之气也。盖虚则逆，旺则顺，是补即转也；气转而各症尽愈，阴出之阳，则阴阳无捍格之虞矣。 
　　眉批：方妙不可加减。白芍宜炒炭用。 
　　歌括：产后四肢皆浮肿，咳嗽吐酸两胁痛。寒热往来阴阳捍，气血大亏肾水空。 
　　转气白芍和熟地，参苓术归与芡实。山药山萸柴胡配，再加盐炒补骨脂。 
　　
　　女科下卷　产后
　　产后肉线出（七十四）
　　妇人有产后水道中出肉线一条，长二、三尺，动之则疼痛欲绝，人以为胞胎之下坠也，谁知是带脉之虚脱乎！夫带脉束于任督之间，任脉前而督脉后，二脉有力，则带脉坚牢；二脉无力，则带脉崩坠。产后亡血过多，无血以养任督，而带脉崩坠，力难升举，故随溺而随下也。带脉下垂，每每作痛于腰脐之间，况下坠者而出于产门之外，其失于关键也更甚，安得不疼痛欲绝乎！方用两收汤。
　　人参（一两） 白术（二两，土炒） 川芎（三钱，酒洗） 九蒸熟地（二两） 山药（一两，炒） 山萸（四钱，蒸） 芡实（五钱，炒） 扁豆（五钱，炒） 巴戟（三钱，盐水浸） 杜仲（五钱，炒黑） 白果（十枚，捣碎）水煎服。一剂而收半，二剂而全收矣。此方补任督而仍补腰脐者，盖以任督连于腰脐也。补任督而不补腰脐，则任督无助，而带脉何以升举？惟两补之，则任督得腰脐之助，带脉亦得任督之力而收矣。 
　　眉批：此方凡肾虚、腰痛、遗尿皆可治，甚勿轻忽。 
　　歌括：产后水道出肉线，动之疼痛更增添。此乃带脉虚脱故，任督无力不能还。 
　　两收参术和山药，熟地芡实扁豆炒。杜仲山萸巴戟肉，川芎白果共煎熬。 
　　
　　女科下卷　产后
　　产后肝痿（七十五）
　　妇人产后阴户中垂下一物，其形如帕，或有角、或二歧，人以为产颓也，谁知是肝痿之故乎！夫产后何以成肝痿也？盖因产前劳役过伤，又触动怪怒，以致肝不藏血，血亡过多，故肝之脂膜随血崩坠，其形似子宫，而实非子宫也。若是子宫之下坠，状如茄子，只到产门，而不能越出于产门之外。惟肝之脂膜往往出产门外者，至六、七寸许，且有粘席干落一片，如手掌大者，如是子宫坠落，人立死矣，又安得而复生乎！治法宜大补其气与血，而少加升提之品，则肝气旺而易生，肝血旺而易养，肝得生养之力，而脂膜自收。方用收膜汤。
　　生黄芪（一两） 人参（五钱） 白术（五钱，土炒） 当归（三钱，酒洗） 升麻（一钱） 白芍（五钱，酒炒焦）水煎服。一剂即收矣。或疑产后禁用白芍，恐伐生气之源，何以频用之而奏功也？是未读仲景之书者，嗟乎！白芍之在产后不可频用者，恐其收敛乎瘀也；而谓伐生气之源，则误矣。况病之在肝者，尤不可以不用；且用之于大补气血中，在芍药亦忘其为酸收矣，又何能少有作祟者乎！矧脂膜下坠，正借酸收之力，助升麻以提升气血，所以奏功之捷也。 
　　眉批：收肝膜全赖白芍之功，不可用炭。 
　　歌括：产后阴户一物生，其形如帕或角形。肝之血膜随血堕，病名肝痿补气灵。 
　　收膜汤中参芪用，白术白芍当归同。升麻提升量宜少，一剂即收奏奇功。 
　　
　　女科下卷　产后
　　产后气血两虚乳汁不下（七十六）
　　妇人产后绝无点滴之乳，人以为乳管之闭也，谁知是气与血之两涸乎！夫乳乃气血之所化而成也，无血固不能生乳汁，无气亦不能生乳汁，然二者之中，血之化乳，又不若气之所化为尤速。新产之妇，血已大亏，血本自顾不暇，又何能以化乳？乳全赖气之力，以行血而化之也。今产后数日，而乳不下点滴之汁，其血少气衰可知。气旺则乳汁旺，气衰则乳汁衰，气涸则乳汁亦涸，必然之势也。世人不知大补气血之妙，而一味通乳，岂知无气则乳无以化，无血则乳无以生。治法带补气以生血，而乳汁自下，不必利窍以通乳也。方名通乳丹。
　　人参（一两） 生黄 （一两） 当归（二两，酒洗） 麦冬（五钱，去心） 木通（三分） 桔梗（三分） 七孔猪蹄（二个，去爪壳）水煎服。二剂而乳如泉涌矣。此方专补气血以生乳汁，正以乳生于气血也。产后气血涸而无乳，非乳管之闭而无乳者可比。不去通乳而名通乳丹，亦因服之乳通而名之；今不通乳而乳生，即名生乳丹亦可。 
　　歌括：产后乳汁点滴无，原因气血两虚乎。气血充足乳汁旺，衰弱乳汁必干枯。 
　　生乳丹中参 通，当归麦冬苦桔梗。七孔猪蹄用两个，二剂乳汁如泉涌。 
　　
　　女科下卷　产后
　　产后郁结乳汁不通（七十七）
　　少壮之妇，于生产之后，或闻嫌谇，遂致两乳胀满疼痛，乳汁不通，人以为阳明之火热也，谁知是肝气之郁结乎！夫阳明属胃，乃多气多血之府也。乳汁之化，原属阳明，然阳明属土，壮妇产后，虽云亡血，而阳明之气，实未尽衰，必得肝木之气以相通，始能化成乳汁，未可全责之阳明也。盖乳汁之化，全在气而不在血，今产后数日，宜其有乳，而两乳胀满作痛，是欲化乳而不可得，非气郁而何？明明是羞愤成郁，土木相结，又安能化乳而成汁也。治法宜大舒其肝木之气，而阳明之气血自通，而乳亦通矣，不必专去通乳也。方名通肝生乳汤。 
　　白芍（五钱，醋炒） 当归（五钱，酒洗） 白术（五钱，土炒） 熟地（三分） 甘草（三分） 麦冬（五钱，去心） 通草（一钱） 柴胡（一钱） 远志（一钱）水煎服。一剂即通，不必再服也。 
　　眉批：麦冬用小米炒，不惟不寒胃，且得米味一直引入胃中，而化乳愈速。 
　　歌括：少壮妇人乳应浓，只因羞怒乳塞壅。肝气郁结乳胀痛，舒通肝气乳自行。 
　　通肝生乳芍归冬，白术柴胡远志从。熟地通草生甘草，服后乳汁水溶溶。 
　　
　　产后编上卷
　　产后总论
　　凡病起于血气之衰，脾胃之虚。而产后尤甚。是以丹溪先生论产后，必大补气血为先，虽有他症，以末治之，斯言尽治产之大旨。若能扩充立方，则治产可无过矣。夫产后忧、惊、劳、倦，气血暴虚，诸症乘虚易入，如有气毋专耗散，有食毋专消导；热不可用芩、连，寒不可用桂、附；寒则血块停滞，热则新血崩流。至若中虚外感，见三阳表症之多，似可汗也，在产后而用麻黄，则重竭其阳；见三阴里症之多，似可下也，在产后而用承气，则重亡阴血。耳聋胁痛，乃肾虚恶露之停，休用柴胡。谵语出汗，乃元弱似邪之症，非同胃实。厥由阳气之衰，无分寒热，非大补不能回阳而起弱。痉因阴血之亏，不论刚柔，非滋荣不能舒筋而活终。乍寒乍热，发作无期，症似疟也，若以疟治，迁延难愈。言论无伦，神不守舍，病似邪也，若以邪治，危亡可待。去血过多而大便燥结，肉苁蓉加于生化，非润肠承气之能通。去汗过多而小便短涩，六君子倍加参、 ，必生津助液之可利。加参生化汤频服，救产后之危；长生活命丹屡用，苏绝谷之人。 疝脱肛，多是气虚下陷，补中益气之方，口噤拳挛，乃因血燥类风，加参生化之剂。产户入风而痛甚，服宜羌活养荣汤。玉门伤凉而不闭，洗宜 儿黄硫散。怔忡惊悸，生化汤加以定志。似邪恍惚，安神丸助以归脾。因气而闷满虚烦，生化汤加木香为佐。因食而嗳酸恶食，六君子加神曲、麦芽为良。苏木、莪术 大能破血；青皮、枳壳，最消满胀。一应耗气破血之剂，汗吐宣下之法，只可施诸壮实，岂宜用于胎产。大抵新产后，先问恶露如何，块痛未除，不可遽加参术；腹中痛止，补中益气无疑。至若亡阳脱汗，气虚喘促，频服加参生化汤，是从权也。又如亡阴火热，血崩厥晕，速煎生化原方，是救急也。王太仆云：“治下补下，治以急缓，缓则道路达而力微，急则气味浓而力重。”故治产当遵丹溪而固本，服法宜效太仆以频加。凡付生死之重寄，须着意于极危；欲求俯仰之无亏，用存心于爱物。此虽未尽产症之详，然所闻一症，皆援近乡治验为据，亦未必无小补云。 
　　
　　产后编上卷　产前后方症宜忌
　　正产
　　正产者，有腹或痛或止，腰胁酸痛；或势急而胞未破，名弄胎，服八珍汤加香附自安。有胞破数日而痛尚缓，亦服上药俟之。 
　　
　　产后编上卷　产前后方症宜忌
　　伤产
　　伤产者，胎未足月，有所伤动，或腹痛脐痛，或服催生药太早，或产母努力太过，逼儿错路，不能正产，故临月必举动从容，不可多睡饱食饮酒，但觉腹中动转，即正身仰卧，待儿转顺，与其临时费力，不如先时慎重。 
　　
　　产后编上卷　产前后方症宜忌
　　调产
　　调产者，产母临月，择稳婆、办器用、备参药，产时不可多人喧闹，二人扶身，或凭物站。心烦，用滚水调白蜜一匙，独活汤更妙；或饥，服糜粥少许，勿令饥渴。有生息未顺者，只说有双胎，或胎衣不下，勿令产母惊恐。 
　　
　　产后编上卷　产前后方症宜忌
　　催生
　　催生者，因坐草太早，困倦难产，用八珍汤，稍佐以香附、乳香，以助血气。胞衣早破，浆血已干，亦用八珍汤。 
　　
　　产后编上卷　产前后方症宜忌
　　冻产
　　冻产者，天寒血气凝滞，不能速生，故衣裳宜浓，产室宜暖，背心下体尤要。 
　　
　　产后编上卷　产前后方症宜忌
　　热产
　　热产者，暑月宜温凉得宜。若产室人众，热气蒸逼，致头痛面赤昏晕等症，宜饮清水少许以解之。然风雨阴凉，亦当避之。 
　　
　　产后编上卷　产前后方症宜忌
　　横产
　　横产者，儿居母腹，头上足下，产时则头向下，产母若用力逼之，胎转至半而横，当令产母安然仰卧，令其自顺。稳婆以中指挟其肩，勿使脐带羁绊。用催生药，努力即生。当归、紫苏各三钱，长流水煎服即下。一方，用好京墨服之即下。一方，用益母草六两浓煎，加童便一大杯调服即下。 
　　
　　产后编上卷　产前后方症宜忌
　　盘肠产
　　盘肠产者，产则子肠先出，然后生子，其肠或未即收，以蓖麻子四十九粒，研碎涂头上，肠收，急急洗去，迟则有害。又方，只用四十粒，去皮研为膏，涂顶中，收即拭之。 
　　
　　产后编上卷　产前后方症宜忌
　　难产
　　难产者，交骨不开，不能生产也，服加味芎归汤，良久即下。 
　　小川芎（一两） 当归（一两） 败龟版（一个，酒炙） 妇人发灰（一握）水一钟，煎七分服。 
　　歌括：交骨不开难产生，酒炙龟版当归芎。外加发灰一握整，煎服胎儿离玉宫。 
　　
　　产后编上卷　产前后方症宜忌
　　死产
　　死产者，子死腹中也。验母舌青黑，其胎已死。先用平胃散一服，酒水各一钟，煎八分，投朴硝煎服，即下。用童便亦好，后用补剂调理。 
　　歌括：子死腹中名死产，母舌青黑可决断。酒水共煎平胃散，再投朴硝下胎元。 
　　
　　产后编上卷　产前后方症宜忌
　　下胞
　　胞衣不下，用滚酒送下失笑散一剂，或益母丸，或生化汤送鹿角灰一钱，或以产母发入口作吐，胞衣即出。有气虚不能送出者，腹必胀痛，单用生化汤。
　　全当归（一两） 川芎（三钱） 白术（一钱） 香附（一钱）加人参三钱更妙，用水煎服。一方，用蓖麻子二两，雄黄二钱，研膏，涂足下涌泉穴，衣下，急速洗去。 
　　平胃散
　　南苍术（米泔水浸炒） 浓朴（姜炒） 陈皮 炙草（各二钱）共为粗末，或水煎，或酒煎，煎成时加朴硝二钱，再煎一二沸，温服。 
　　失笑散
　　五灵脂、蒲黄俱研为细末，每服三钱，热酒下。 
　　
　　产后编上卷　产前后方症宜忌
　　断脐
　　断脐，必以绵裹咬断为妙。如遇天寒，或因难产，母子劳倦，宜以大麻油纸拈，徐徐烧断，以助元气。虽儿已死，令暖气入脐，多得生，切勿以刀断之。滑胎散临月常服数剂以便易生 
　　当归（三、五钱） 川芎（五、七钱） 杜仲（二钱） 熟地（三钱） 枳壳（七分） 山药（二钱）水二钟，煎八分，食前温服。如气虚体弱人，加人参、白术，随宜服之；如便实多带滞者，加牛膝二钱。 
　　歌括：滑胎散用当归片，川芎熟地山药研。杜仲枳壳同加入，临月常服效如仙。 
　　
　　治产秘验良方
　　治横生逆产，至数日不下，一服即下；有未足月，忽然胎动，一服即安；或临月先服一服，保护无虞，更能治胎死腹中，及小产伤胎无乳者，一服即如原体。全当归 川芎（各一钱五分） 川贝母（一钱，去心） 荆芥穗 黄芪（各八分） 浓朴（姜炒） 菟丝子（一钱二分） 蕲艾 红花（各七分） 甘草（五分） 羌活（六分，面炒） 枳壳（六分，面炒） 白芍（一钱二分，冬月不用）上十三味，只用十二味，不可加减。安胎去红花；催生去蕲艾，用井水钟半，姜三片为引，热服，渣用水一钟煎半钟热服。如不好，再用水一钟煎半钟，服之即效，不用二剂。 
　　歌括：治产秘验一良方，临月先服保无殃。横生逆产伤胎症，煎服一剂效便彰。 
　　归芎川贝芥穗良，黄芪红花浓朴羌。艾叶枳壳菟丝子，芍药甘草引用姜。 
　　
　　催生兔脑丸治横生逆产神效。 
　　腊月兔脑髓（一个） 母丁香（一个） 乳香（一钱，另研） 麝香（一分）兔脑为丸，芡实大，阴干密封，用时以温酒送下一丸。 
　　歌括：催生兔脑腊月良，乳香麝香母丁香。兔脑为丸芡实大，密封用时温酒尝。 
　　
　　夺命丹
　　临产未产时，目翻口噤，面黑唇青，口中吐沫，命在须臾。若脸面微红，子死母活，急用：蛇退 蚕故子（烧灰不存性） 发灰（一钱） 乳香（五分）共为细末，酒下。 
　　歌括：夺命丹用蛇退良，蚕子发灰与乳香。共为细末酒送下，子死能保母命康。 
　　
　　加味芎归汤治子宫不收，产户不闭 
　　人参（二钱） 黄 （一钱） 当归（二钱） 升麻（八分） 川芎（一钱） 炙草（四分） 五味子（十五粒）再不收，加半夏八分，白芍八分酒炒。 
　　歌括：子宫不收产门张，急用加味芎归汤，人参黄 炙甘草，升麻五味共煎尝。 
　　
　　新产治法
　　生化汤先连进二服。若胎前素弱妇人，见危症热症堕胎，不可拘帖数，服至病退乃止。若产时劳甚，血崩形脱，即加人参三、四钱在内，频服无虞。若气促亦加人参，加参于生化汤者，血块无滞，不可以参为补而弗用也。有治产不用当归者，见偏之甚。此方处置万全，必无一失。世以四物汤治产，地黄性寒滞血，芍药微酸无补，伐伤生气，误甚。 
　　
　　产后用药十误
　　一因气不舒而误用耗气顺气等药，反增饱闷，陈皮用至五分，禁枳实、浓朴；
　　二因伤气而误用消导，反损胃气，至绝谷，禁枳壳、大黄、蓬、棱、曲、朴；
　　三因身热而误用寒凉，必致损胃增热，禁芩、连、栀、柏、升柴；
　　四因日内未曾服生化汤，勿用参、 、术，以致块痛不消；
　　五毋用地黄以滞恶露；
　　六毋用枳壳、牛膝、枳实以消块； 
　　七便秘，毋用大黄、芒硝； 
　　八毋用苏木、棱、蓬以行块、芍药能伐气。不可用； 
　　九毋用山楂汤以攻块定痛，而反损新血； 
　　十毋轻服济坤丹以下胎下胞。 
　　产后危疾诸症，当频服生化汤，随症加减，照根据方论。 
　　
　　产后寒热
　　凡新产后，荣卫俱虚，易发寒热，身痛腹痛，决不可妄投发散之剂，当用生化汤为主，稍佐发散之药。产后脾虚，易于停食，以致身热，世人见有身热，便以为外感，遽然发汗，速亡甚矣，当于生化汤中加扶脾消食之药。大抵产后先宜补血，次补气。若偏补气而专用参 ，非善也。产后补虚，用参、芪、芎、归、白术、陈皮、炙草，热轻则用茯苓淡渗之药，其热自除，重则加干姜。或云大热而用姜何也？曰此热非有余之热，乃阴虚内生热耳。盖干姜能入肺分，利肺气，又能入肝分，引众药生血，然必与阴血药同用之。产后恶寒发热腹痛者，当主恶血；若腹不痛，非恶血也。产后寒热，口眼歪邪，此乃气血虚甚，以大补为主。左手脉不足，补血药多于补气药；右手脉不足，补气药多于补血药，切不可用小续命等发散之药。胎前患伤寒疫症、疟疾、堕胎等症。胎前或患伤寒、疫症、疟疾，热久必致堕胎，堕后愈增热，因热消阴血，而又继产失血故也。治者甚勿妄论伤寒、疟疫未除，误投栀子豉汤、柴、芩、连、柏等药。虽或往来潮热，大小便秘，五苓、承气等药，断不可用。只重产轻邪，大补气血，频服生化汤。如形脱气脱，加生脉散以防血晕。盖川芎味辛能散，干姜能除虚火，虽有便秘烦渴等症，只多服生化汤，自津液生而二便通矣。若热用寒剂，愈虚中气，误甚。 
　　
　　产后编上卷　产后诸症治法
　　血块
　　此症勿拘古方，妄用苏木、蓬、棱，以轻人命。其一应散血方、破血药，俱禁用。虽山楂性缓，亦能害命，不可擅用，惟生化汤系血块圣药也。生化汤原方 
　　当归（八钱） 川芎（三钱） 桃仁（十四粒，去皮尖，研） 黑姜（五分） 炙草（五分）用黄酒、童便各半，煎服。 
　　歌括：治血块用生化汤，当归川芎五分姜。十粒桃仁五分草，引用黄酒童便良。 
　　又益母丸、鹿角灰，就用生化汤送下一钱，外用烘热衣服，暖和块痛处，虽大暑亦要暖和块痛处。有气不运而晕迷厥，切不可妄说恶血抢心，只服生化汤为妙。俗有生地、牛膝行血；山棱、蓬术败血；山楂、沙糖消块；蕲艾、椒酒定痛，反致昏晕等症，切不可妄用。二、三、四日内，觉痛减可揉，乃虚痛也，宜加参生化汤。如七日内，或因寒凉食物，结块痛甚者，加入肉桂八分（一作三分）于生化汤内。如血块未消，不可加参、芪，用之则痛不止。总之，慎勿用峻利药，勿多饮姜椒艾酒，频服生化汤，行气助血，外用热衣以暖腹。如用红花以行之，苏木、牛膝以攻之，则误。其胎气胀，用乌药、香附以顺之；枳壳、浓朴以舒之，甚有青皮、枳实、苏子以下气定喘；芩、连、栀子、黄柏以退热除烦。至于血结更甚，反用承气汤下之而愈结；汗多小便短涩，反用五苓散通之而愈秘，非徒无益，而又害之也。 
　　凡儿生下，或停血不下，半月外尚痛，或外加肿毒，高寸许，或身热，减饮食，倦甚，必用生化汤加三棱、蓬术、肉桂等，攻补兼治，其块自消。如虚甚，食少泄泻，只服此帖定痛，且健脾胃，进食止泻，然后服消块汤。加味生化汤治血块日久不消，半月后方可用之。 
　　川芎（一钱） 当归（三钱） 肉姜（四分） 桃仁（十五粒） 三棱（醋炒，六分） 元胡（六分） 肉桂（六分） 炙草（四分） 
　　歌括：加味生化归姜芎，桃仁元胡荆三棱。肉桂炙草同煎服，产后半月此方灵。 
　　
　　产后编上卷　产后诸症治法
　　血晕
　　分娩之后，眼见黑花，头眩昏晕，不省人事者：一因劳倦甚而气竭神昏；二因大脱血而气欲绝；三因痰火乘虚泛上而神不守。当急服生化汤二、三帖，外用韭菜细切，纳有嘴瓶中，用滚醋二钟冲入瓶内，急冲产母鼻中，即醒。若偏信古方，认为恶血抢心，而轻用散血之剂；认为疫火，而用无补消降之方，误甚矣。如晕厥牙关紧闭，速煎生化汤，挖开口，将鹅毛探喉，酒盏盛而灌之。如灌下腹中渐温暖，不可拘帖数，外用热手在单衣上，从心揉按至腹，常热火暖之，一两时，服生化汤四帖完，即神清。始少缓药，方进粥，服至十服而安。故犯此者，速灌药火暖，不可弃而不救。若在冬月，妇人身欠暖，亦有大寒，临产时必预煎生化汤，预烧秤锤硬石子，候儿下地，连服二、三贴。又产妇枕边，行醋韭投醋瓶之法，决无晕症。又儿生时，合家不可喜子而慢母，产母不可顾子忘倦，又不可产讫即卧，或忿怒逆气，皆致血晕，慎之，慎之！加味生化汤治产后三等血晕症。 
　　川芎（三钱） 当归（六钱） 黑姜（四分） 桃仁（十粒） 炙草（五分） 荆芥（四分，炒黑）大枣，水煎服。 
　　歌括：产后血晕不识人，劳倦气竭神志昏。或因脱血气欲绝，痰火泛上不守神。 
　　血晕加味生化汤，归芎荆草桃仁姜。韭叶纳入有嘴瓶，滚醋冲入熏鼻腔。 
　　劳倦甚而晕，及血崩气脱而晕，并宜速灌两服。如形色脱，或汗出而脱，皆急服一帖，即加人参三、四钱（一加肉桂四分），决不可疑参为补而缓服。痰火乘虚泛上而晕，方内加橘红四分。虚甚加人参二钱。肥人多痰，再加竹沥七分，姜汁少许，总不可用棱术破血等方。其血块痛甚，兼送益母丸，或鹿角灰、或元胡散、或独胜散、上消血块方，服一服即效，不必易方，从权救急。 
　　
　　加参生化汤治产后形色脱晕，或汗多脱晕。 
　　人参（三钱，有倍加至五钱者） 川芎（二钱） 当归（五钱） 炙草（四分） 桃仁（十粒） 炮姜（四分）大枣，水煎服。脉脱形脱，将绝之症，必服此方，加参四、五钱，频频灌之。产后血崩、血晕，兼汗多，宜服此方。无汗不脱，只服本方，不必加参。左尺脉脱，亦加参。此方治产后危急诸症，可通用，一昼一夜，必须服三、四剂，若照常症服，岂能接将绝之气血，扶危急之变症耶！产后一、二日，血块痛虽未止，产妇气血虚脱，或晕或厥、或汗多，或形脱，口气渐凉，烦渴不止，或气喘急，无论块痛，从权用加参生化汤。病势稍退，又当减参，且服生化汤。 
　　加减法：血块痛甚加肉桂七分；渴加麦冬一钱，五味十粒；汗多加麻黄根一钱。如血块不痛，加炙黄芪一钱以止汗；伤饭食面食，加炒神曲一钱，麦芽五分炒；伤肉食，加山楂五个，砂仁四钱炒。 
　　歌括：脉脱形脱症将绝，血崩血晕兼汗多。产后诸般危急症，加参生化最稳妥。 
　　气血虚脱生化汤，加入人参服之良。血块痛甚加肉桂，渴加麦味汗麻黄（根）。 
　　血块不痛炙黄芪，神曲麦芽医食伤。若伤肉食加查砂，随症加减效更彰。 
　　
　　产后编上卷　产后诸症治法
　　厥症
　　妇人产有用力过多，劳倦伤脾，故逆冷而厥，气上胸满，脉去形脱，非大补不可，岂钱数川芎、当归能回阳复神乎！必用加参生化汤，倍参，进二剂，则气血旺而神自生矣，厥自止矣。若服药而反渴，另有生脉散，独参代茶饮，救脏之燥。如四肢逆冷，又泄痢类伤寒阴症，又难用四逆汤，必用倍参生化汤，加附子一片，可以回阳止逆，又可以行参、归之力。立二方于下分先后。加参生化汤治产后发厥，块痛未止，不可加芪、术。川芎（二钱） 当归（四钱） 炙草（五分） 炮姜四分（一作黑姜） 桃仁（十粒，去皮尖，研） 人参（二钱）枣，水煎。进二服。
　　
　　滋荣益气复神汤治产后发厥，问块痛已除可服此方。 
　　人参（三钱） 黄芪（一钱，蜜炙） 白术（一钱，土炒） 当归（三钱） 炙草（四分） 陈皮（四分） 五味（十粒） 川芎（一钱） 熟地（一钱） 麦芽（一钱）枣一枚，水煎服。手足冷，加附子五分；汗多，加麻黄根一钱，熟枣仁一钱；妄言妄见，加益智、柏子仁、龙眼肉；大便实，加肉苁蓉二钱。大抵产后晕厥二症相类。但晕在临盆，症急甚于厥，宜频服生化汤几帖，块化血旺，神清晕止；若多气促形脱等症，必加参、芪。厥在分娩之后，宜倍参生化汤，止厥以复神，并补气血也，非如上偏补气血而可愈也。要知晕有块痛，芪、术不可加；厥症若无块痛，芪、术、地黄，并用无疑也。 
　　歌括：妇人生产用力多，劳倦伤脾肢冷厥。气上胸满脱去形，加参生化神自和。 
　　产后发厥块痛消，滋荣益气复神好。麦芽五味陈熟地，参芪术草归芎枣。 
　　
　　产后编上卷　产后诸症治法
　　血崩
　　产后血大来，审血色之红紫，视形色之虚实。如血紫有块，乃当去其败血也，止留作痛，不可论崩。如鲜红之血，乃是惊伤心不能生血，怒伤肝不能藏血，劳伤脾不能统血，俱不能归经耳，当以崩治，先服生化汤几帖，则行中自有补。若形脱汗多气促，宜服倍参生化汤几帖以益气，非棕灰之可以止。如产后半月外崩，又宜升举大补汤治之，此症虚极，服药平稳，未见速效，须二十帖后，诸症顿除。生血止崩汤治产后血崩。 
　　川芎（一钱） 当归（四钱） 黑姜（四分） 炙草（五分） 桃仁（十粒） 荆芥（五分，炒黑） 乌梅（五分，灰） 蒲黄（五分，炒） 大枣，水煎。忌姜、椒、热物、生冷。凡止崩用荆芥，俱宜炒黑。鲜红血大来，荆芥穗炒黑、白芷各五分。血竭形败，加参三、四钱。汗多气促，亦加参三、四钱；无汗，形不脱，气促，只服生化汤，多服则血自平。有言归、芎但能活血，甚误！ 
　　歌括：产后血崩不归经，惊伤心而血不生，怒伤肝而血不藏，劳伤脾而血不统。 
　　生血止崩芎归姜，炙草桃仁炒蒲黄。荆芥炒黑乌梅枣，枣水煎服获效良。 
　　
　　升举大补汤滋荣益气。如有块动，只服前方，芪、术勿用。 
　　黄芪 白术 陈皮（各四分） 人参（二钱） 炙草 升麻（各四分） 当归 熟地（各二钱） 麦冬（一钱） 川芎（一钱） 白芷（四分） 黄连（三分，炒） 荆芥穗（四分，炒黑） 汗多，加麻黄根一钱，浮麦炒一小撮；大便不通，加肉苁蓉一钱，禁用大黄。气滞，磨木香三分；痰，加贝母六分，竹沥姜汁少许；寒嗽，加杏仁十粒，桔梗五分，知母一钱；惊，加枣仁、柏子仁各一钱；伤饭，加神曲、麦芽各一钱；伤肉食，加山楂、砂仁各八分，俱加枣、水煎。身热不可加连、柏；伤食怒气，均不可专用耗散无补药。凡年老虚人患崩，宜升举大补汤。
　　眉批：按症虚极，注中有“身热不可加连、柏”云云。后复神汤项下注，有宜用此汤“少佐黄连坠火”云云。设无火可坠，此方内并无热药，无须反佐，恐黄连未可轻用，此处最宜详慎。又注中寒嗽、加有知母，既系寒嗽，知母亦未可擅用。此条疑原刊“寒”字有误。 
　　歌括：产后半月发血崩，滋荣益气法最灵。此症极虚难速效，二十帖后方见功。 
　　升举大补术芪参，炙草升芷当归陈。熟地麦芎连芥穗，汗多宜加麻黄根。 
　　
　　产后编上卷　产后诸症治法
　　气短似喘
　　因血脱劳甚，气无所恃，呼吸止息，违其常度，有认为痰火，反用散气化痰之方，误人性命，当以大补血为主。如有块，不可用参、芪、术；无块，方可用本方，去桃仁，加熟地并附子一片；足冷，加熟附子一钱，及参、术、陈皮，接续补气养荣汤。加参生化汤治分娩后即患气短者。有块不可加芪、术。 
　　川芎（二钱） 当归（四钱） 炙草（五分） 黑姜（四分） 桃仁（十粒，去皮尖，研） 人参（二钱） 引加枣一枚，连进二、三帖后，再用后方。补气养荣汤治产后气短促。血块不痛，宜服此方。黄芪（一钱） 白术（一钱） 当归（四钱） 人参（三钱） 陈皮（四分） 炙草（四分） 熟地（二钱） 川芎（二钱） 黑姜（四分）如手足冷，加熟附子一钱；汗多，加麻黄根一钱，浮麦一小撮；渴，加麦冬一钱，五味子十粒；大便不通，加肉苁蓉一钱，麻仁一撮；伤面饭，加炒神曲一钱，炒麦芽一钱；伤肉食，加山楂、砂仁各五分。 
　　眉批：按麦芽有回乳之害，用者慎之！黄芪、白术一作各二钱。凡止汗用浮麦宜炒。 
　　歌括：产后血脱又劳倦，气无所恃短似喘。散气化痰误人命，大补气血可获安。 
　　加参生化芎归参，炙草黑姜炒桃仁。气短似喘急投用，引加大枣效如神。 
　　补气养荣用参芪，归芎白术与陈皮。炙草黑姜熟地黄，血块不痛此方宜。 
　　
　　产后编上卷　产后诸症治法
　　妄言妄见
　　由气血虚，神魂无根据也，治当论块痛有无缓急。若块痛未除，先服生化汤二、三帖，痛止；继服加参生化汤，或补中益气汤，加安神定志丸调服之。若产日久，形气俱不足，即当大充气血，安神定志，服至药力充足，其病自愈。勿谓邪祟，若喷以法水惊之，每至不救。屡治此症，服药至十数帖方效。病虚似邪，欲除其邪，先补其虚，先调其气，次论诸病，此古人治产后虚症，及年老虚喘，弱人妄言，所当用心也。安神生化汤治产后块痛未止，妄言妄见症，未可用芪、术。 
　　川芎（一钱） 柏子仁（一钱） 人参（一、二钱） 当归（二、三钱） 茯神（二钱） 桃仁（十二粒） 黑姜（四分） 炙草（四分） 益智（八分，炒） 陈皮（三分） 
　　枣，水煎。
　　滋荣益气复神汤块痛已止，妄言妄见，服此方即愈。 
　　黄 白术 麦冬 川芎 柏子仁 茯神 益智（各一钱） 陈皮（三分） 人参 熟地（各二钱） 炙草（四分）五味子（十粒） 枣仁（十粒，一钱） 莲子（八枚） 元肉（八个） 
　　枣，水煎服。产后血崩、血脱、气喘、气脱、神脱妄言，虽有血气阴阳之分，其精散神去一也。比晕后少缓，亦危症也。若非浓药频服，失之者多矣。误论气实痰火者，非也。新产有血块痛，并用加参生化汤，行中有补，斯免滞血血晕之失也。其块痛止，有宜用升举大补汤，少佐黄连，坠火以治血脱，安血归经也；有宜用倍参补中益气汤，少佐附子，助参以治气脱，摄气归渊也；有宜用滋荣益气复神汤，少佐痰剂，以清心火，安君主之官也。 
　　歌括：产后日久气血虚，妄见妄言神无根据。虚病似邪欲除之，先补其虚调其气。 
　　安神生化柏子仁，当归川芎与人参。桃仁黑姜陈皮草，茯神益智枣水吞。 
　　滋荣益气复神汤，参芪术芎麦地黄。茯神益智柏枣仁，陈草五味萸莲尝。 
　　
　　产后编上卷　产后诸症治法
　　伤食
　　新产后禁膏粱，远浓味。如饮食不节，必伤脾胃，治当扶元，温补气血，健脾胃。审伤何物，加以消导诸药。生化汤加神曲、麦芽以消面食；加山楂、砂仁以消肉食；如寒冷之物，加吴萸、肉桂；如产母虚甚，加人参、白术。又有块，然后消补并治，无有不安者。屡见治者不重产后之弱，惟知速消伤物，反损真气，益增满闷，可不慎哉！加味生化汤治血块未消，服此以消食。 
　　川芎（二钱） 当归（五钱） 黑姜（四分） 炙草（五分） 桃仁（十粒）问伤何物，加法如前，煎服。
　　健脾消食生化汤治血块已除，服此消食。 
　　川芎（一钱） 人参 当归（各二钱） 白术（一钱半） 炙草（五分）审伤何物，加法如前。如停寒物日久，脾胃虚弱，恐药不能运用，可用揉按，炒神曲熨之，更妙。凡伤食误用消导药，反绝粥几日者，宜服此方。 
　　歌括：新产之后禁膏粱，饮食不节脾胃伤。治当扶元补气血，审伤何物调处方。 
　　产后伤食生化汤，面食神麦投之良。肉伤砂查冷萸桂，虚甚参术亦可尝。 
　　
　　产后编上卷　产后诸症治法
　　忿怒
　　产后怒气逆，胸膈不利，血块又痛，宜用生化汤去桃仁；服时磨木香二分在内，则块化怒散，不相悖也。若轻产重气，偏用木香、乌药、枳壳、砂仁之类，则元气反损，益增满闷。又加怒后即食，胃弱停闷，当审何物，治法如前。慎勿用木香、槟榔丸、流气引子之方，使虚弱愈甚也。 
　　木香生化汤治产后血块已除因受气者。 
　　川芎（二钱） 当归（六钱） 陈皮（三分） 黑姜（四分）服时磨木香二分在内。此方减桃仁，用木香、陈皮。前有减干姜者，详之。
　　健脾化食散气汤治受气伤食无块痛者。 
　　白术（二钱） 当归（二钱） 川芎（一钱） 黑姜（四分） 人参（二钱） 陈皮（三钱） 
　　审伤何物，加法如前。大抵产后忿怒气逆及停食二症，善治者，重产而轻怒气消食，必以补气血为先，佐以调肝顺气，则怒郁散而元不损；佐以健脾消导，则停食行而思谷矣。若专理气消食，非徒无益，而又害之。 
　　眉批：陈皮一作三分。又有炙草四分，存参。 
　　歌括：产后怒气逆胸膈，血块又痛生化汤。宜去桃仁加木香，块化怒散保无殃。 
　　健脾化食散气汤，术归川芎和黑姜。人参陈皮可补气，郁怒消散气无伤。 
　　
　　产后编上卷　产后诸症治法
　　类疟
　　产后寒热往来，每日应期而发，其症似疟，而不可作疟治。夫气血虚而寒热更作，元气虚而外邪或侵，或严寒、或极热、或昼轻夜重、或日晡寒热，绝类疟症，治当滋荣益气，以退寒热。有汗急宜止，或加麻黄根之类；只头有汗而不及于足，乃孤阳绝阴之危症，当加地黄、当归之类；如阳明无恶寒，头痛无汗，且与生化汤，加羌活、防风、连须、葱白数根以散之。其柴胡清肝饮等方，常山、草果等药，俱不可用。滋荣养气扶正汤治产后寒热有汗，午后应期发者。 
　　人参（二钱） 炙黄芪 白术 川芎 熟地 麦冬 麻黄根（各一钱） 当归（三钱） 陈皮（四分） 炙草（五分） 大枣，水煎。 
　　歌括：产后寒热往来频，应期而发汗雨淋。似疟不可作疟治，气血两虚是病因。 
　　滋荣养气术芪参，当归川芎熟地陈。麦冬炙草枣为引，有汗加入麻黄根。 
　　
　　加减养胃汤治产后寒热往来，头痛无汗类疟者。 
　　炙草（四分） 白茯苓（一钱） 半夏（八分，制） 川芎（一钱） 陈皮（四分） 当归（二钱） 苍术（一钱）藿香（四分） 人参（一钱）姜引煎服。有痰，加竹沥、姜汁、半夏、神曲，弱人兼服河车丸。凡久疟不愈，兼服参术膏以助药力。参术膏白术一斤米泔浸一宿，锉焙，人参一两用水六碗，煎二碗，再煎二次，共汁六碗，合在一处，将药汁又熬成一碗，空心米汤化半酒盏。 
　　歌括：产后头痛身无汗，寒热往来是病源。芎归苓藿苍术半，炙草陈皮人参煎。 
　　有痰竹沥姜夏曲，弱人兼服河车丸。久疟不愈参术膏，空心汤化半酒盏。 
　　
　　产后编上卷　产后诸症治法
　　类伤寒二阳症
　　产后七日内，发热头痛恶寒，毋专论伤寒为太阳症；发热头痛胁痛，毋专论伤寒为少阳症，二症皆由气血两虚，阴阳不和而类外感。治者慎勿轻产后热门，而用麻黄汤以治类太阳症；又勿用柴胡汤以治类少阳症。且产母脱血之后，而重发其汗，虚虚之祸，可胜言哉！昔仲景云：“亡血家不可发汗。”丹溪云：“产后切不可发表。”二先生非谓产后真无伤寒之兼症也，非谓麻黄汤、柴胡汤之不可对症也，诚恐后辈学业偏门而轻产，执成方而发表耳。谁知产后真感风感寒，生化中芎、姜亦能散之乎！加味生化汤治产后三日内发热头痛症。 
　　川芎 防风（各一钱） 当归（三钱） 炙草（四分） 桃仁（十粒） 羌活（四分） 
　　眉批：一本无桃仁，有黑姜四分。查刊本去桃仁。然必须问有块痛与否，方可议去。服二帖后，头仍痛，身仍热，加白芷八分、细辛四分；如发热不退，头痛如故，加连须葱五个、人参三钱。产后败血不散，亦能作寒作热，何以辨之？曰：时有刺痛者，败血也；但寒热无他症者，阴阳不和也。刺痛用当归，乃和血之药；若乃积血而刺痛者，宜用红花、桃仁、归尾之类。 
　　歌括：产后六七日当中，发热恶寒头亦痛。气血两虚阴阳捍，类似外感表无功。 
　　加味生化用防风，炙草羌活桃归芎。二剂头痛身仍热，再加白芷细辛葱。 
　　
　　产后编上卷　产后诸症治法
　　类伤寒三阴症
　　潮热有汗，大便不通，毋专论为阳明症；口燥咽干而渴，毋专论为少阴症；腹满液干，大便实，毋专论为太阳症；又汗出谵语便闭，毋专论为肠胃中燥粪宜下症。数症多由劳倦伤脾，运化稽迟，气血枯槁，肠腑燥涸，乃虚症类实，当补之症，治者勿执偏门轻产，而妄议三承气汤，以治类三阴之症也。间有少壮产后妄下，幸而无妨；虚弱产妇亦复妄下，多致不救。屡见妄下成膨，误导反结。又有血少，数日不通，而即下致泻不止者，危哉！《妇人良方》云：产后大便秘，若计其日期，饭食数多，即用药通之，祸在反掌。必待腹满觉胀，欲去不能者，反结在直肠，宜用猪胆汁润之。若日期虽久，饮食如常，腹中如故，只用补剂而已。若服苦寒疏通，反伤中气、通而不止，或成痞满，误矣！养正通幽汤治产后大便秘结类伤寒三阴症。 
　　川芎（二钱半） 当归（六钱） 炙草（五分） 桃仁（十五粒） 麻仁（二钱，炒） 肉苁蓉（酒洗去甲，一钱）汗多便实，加黄 一钱，麻黄根一钱，人参二钱；口燥渴，加人参、麦冬各一钱；腹满溢便实，加麦冬一钱，枳壳六分，人参二钱，苁蓉一钱；汗出谵语便实，乃气血虚竭，精神失守，宜养荣安神，加茯神、远志、苁蓉各一钱，人参、白术各二钱，黄芪、白芷各一钱，柏子仁一钱。以上数等大便燥结症，非用当归、人参至斤数，难取功效。大抵产后虚中伤寒，口伤食物，外症虽见头痛发热，或胁痛腰痛，是外感宜汗，犹当重产亡血禁汗。惟宜生化汤，量为加减，调理无失。又如大便秘结，犹当重产亡血禁下，宜养正助血通滞，则稳当矣。又润肠粥治产后日久大便不通。芝麻一升研末，和米二合，煮粥食，肠润即通。 
　　歌括：劳倦伤脾运化慢，气血枯槁肠腑干。虚症类实宜用补，治者处方勿执偏。 
　　养正通幽肠可润，川芎当归麻桃仁。苁蓉炙草同煎服，汗多参芪麻黄根。 
　　产后大便久不通，润肠粥服最灵应。芝麻一升研成末，和米煮粥树奇功。 
　　
　　产后编上卷　产后诸症治法
　　类中风
　　产后气血暴虚，百骸少血濡养，忽然口噤牙紧，手足筋脉拘搐等症，类中风痫痉，虽虚火泛上有痰，皆当以末治之，勿执偏门，而用治风消痰之方，以重虚产妇也。治法当先服生化汤，以生旺新血。如见危症，三服后，即用加参，益气以救血脱也；如有痰火，少佐橘红、炒芩之类，竹沥、姜汁亦可加之，黄柏、黄连切不可并用，慎之！滋荣活络汤治产后血少口噤项强筋搐类风症。 
　　川芎（一钱半） 当归 熟地 人参（各二钱） 黄 茯神 天麻（各一钱） 炙草 陈皮 荆芥穗 防风 羌活（各四分） 黄连（八分，姜汁炒）有痰，加竹沥、姜汁、半夏；渴，加麦冬、葛根；有食，加山楂、砂仁以消肉食，神曲、麦芽以消饭食；大便闭，加肉苁蓉一钱半；汗多，加麻黄根一钱；惊悸，加枣仁一钱。 
　　天麻丸治产后中风恍惚语涩四肢不利。 
　　天麻（一钱） 防风（一钱） 川芎（七分） 羌活（七分） 人参 远志 柏子仁 山药 麦冬（各一钱） 枣仁（一两） 细辛（一钱） 南星曲（八分） 石菖蒲（一钱）研细末，炼蜜为丸，辰砂为衣，清汤下六、七十丸。 
　　眉批：一本枣仁用一钱，细辛用四分，存参。 
　　歌括：产后口噤牙紧关，项强筋搐似疯痫。勿用治风消痰药，频服生化益血源。 
　　滋荣活络熟地黄，参 茯神川芎防。天麻炙草荆芥穗，当归黄连陈皮羌。 
　　
　　产后编上卷　产后诸症治法
　　类痉
　　产后汗多，即变痉者，项强而身反，气息如绝，宜速服加减生化汤。 
　　加减生化汤专治有汗变痉者。 
　　川芎 麻黄根（各一钱） 当归（四钱） 桂枝（五分） 人参（一钱） 炙草（五分） 羌活（五分） 天麻（八分） 附子（一片） 羚羊角（八分） 
　　如无汗类痉者中风，用川芎三钱，当归一两酒洗，枣仁、防风俱无份量。 
　　眉批：一本引用生姜一片，枣一枚。 
　　歌括：产后汗多即变痉，项强身反似角弓。气息如绝难接续，加减生化速煎送。 
　　加减生化止痉好，归芎附子炙甘草。天麻人参麻黄根，桂枝羌活羚羊角。 
　　
　　产后编上卷　产后诸症治法
　　出汗
　　凡分娩时汗出，由劳伤脾、惊伤心、恐伤肝也。产妇多兼三者而汗出，不可即用敛汗之剂，神定而汗自止。若血块作痛， 术未可遽加，宜服生化汤二、三帖，以消块痛，随继服加参生化汤，以止虚汗。若分娩后倦甚， 然汗出，形色又脱，乃亡阳脱汗也；汗本亡阳，阳亡则阴随之，故又当从权，速灌加参生化汤，倍参以救危，毋拘块痛。妇人产多汗，当健脾以敛水液之精，益荣卫以嘘血归源，灌溉四肢，不使妄行。杂症虽有自汗盗汗之分，然当归六黄汤不可治产后之盗汗也，并宜服加参生化汤及加味补中益气二方；若服参 而汗多不止，及头出汗而不至腰足，必难疗矣；如汗出而手拭不及者，不治。产后汗出气喘等症，虚之极也，不受补者，不治。 
　　麻黄根汤治产后虚汗不止。 
　　人参（二钱） 当归（二钱） 黄芪（一钱半，炙） 白术（一钱，炒） 桂枝（五分） 麻黄根（一钱） 粉草（五分，炒） 牡蛎（研，少许） 浮麦（一大撮）虚脱汗多，手足冷，加黑姜四分，熟附子一片；渴加麦冬一钱，五味十粒。肥白人产后多汗，加竹沥一盏，姜汁一小匙，以清痰火。恶风寒，加防风、桂枝各五分；血块不落，加熟地三钱，晚服八味地黄九。山茱萸 山药 丹皮 云苓（各八钱） 泽泻（五钱） 熟地（八钱） 五味子（五钱） 炙黄芪（一两）炼蜜为丸。阳加于阴则汗，因而遇风，变为螈 者有之，尤难治。故汗多，宜谨避风寒。汗多小便不通，乃亡津液故也，勿用利水药。 
　　歌括：分娩之时汗淋漓，惊恐劳伤心肝脾。不可骤用敛汗剂，参加生化救危急。 
　　麻黄根汤当归参，芪术桂枝麻黄根。牡蛎粉草浮小麦，汗多服此效如神。 
　　
　　产后编上卷　产后诸症治法
　　盗汗
　　产后睡中汗出，醒来即止，犹盗瞰人睡，而谓之盗汗，非汗自至之比。《杂症论》云“自汗阳亏，盗汗阴虚。”然当归六黄汤又非产后盗汗方也，惟兼气血而调治之，乃为得耳。止汗散治产后盗汗。 
　　人参（二钱） 当归（二钱） 熟地（一钱半） 麻黄根（五分） 黄连（五分，酒炒） 浮小麦（一大撮） 枣（一枚） 
　　又方
　　牡蛎（ 细末，五分） 小麦面（炒黄，研末） 
　　眉批：一本牡蛎、小麦炒黄，各五分，空心调服。 
　　歌括：产后睡中出盗汗，醒后汗止身疲倦。多因阴虚邪作祟，兼顾气血并收敛。 
　　产后盗汗止汗散，人参当归川黄连。熟地浮麦麻黄根，或用牡蛎小麦面。 
　　
　　产后编上卷　产后诸症治法
　　口渴兼小便不利
　　产后烦躁，咽干而渴，兼小便不利，由失血汗多所致，治当助脾益肺，升举气血，则阳升阴降，水入经而为血为液，谷入胃而气长脉行，自然津液生而便调利矣。若认口渴为火，而用芩、连、栀、柏以降之，认小便不利为水滞，而用五苓散以通之，皆失治也。必因其劳损而温之益之，因其留滞而濡之行之，则庶几矣。生津止渴益水饮
　　人参 麦冬 当归 生地（各三钱） 黄芪（一钱） 葛根（一钱） 升麻 炙草（各四分） 茯苓（八分） 五味子(十五粒)汗多，加麻黄根一钱，浮小麦一大撮；大便燥，加肉苁蓉一钱五分；渴甚，加生脉散，不可疑而不用。 
　　歌括：产后口渴咽又干，小便不利是何缘。失血汗多原致此，助脾益肺效非凡。 
　　生津止渴益水饮，麦冬归芪与人参。生地茯苓五味子，升麻炙草并葛根。 
　　
　　产后编上卷　产后诸症治法
　　遗尿
　　气血太虚，不能约束，宜八珍汤加升麻、柴胡，甚者加熟附子一片。 
　　歌括：产后气血太虚弱，频频遗尿难固摄。不可妄投收涩剂，峻补气血泉自缩。 
　　产后遗尿难约束，八珍汤加升柴胡。甚者更入熟附片，水煎温服病可除。 
　　
　　产后编下卷
　　误破尿胞
　　产理不顺，稳婆不精，误破尿胞膀胱者，用参、 为君，归、芎为臣，桃仁、陈皮、茯苓为佐，猪羊尿胞煎药，百服乃安。又方云，用生黄丝绢一尺，白牡丹皮根为末，白及末各二钱，水二碗，煮至绢烂如饴，服之，宜静卧，不可作声，名补脬饮，神效。 
　　
　　产后编下卷
　　患淋
　　由产后虚弱，热客于脬中，内虚频数，热则小便淋涩作痛曰淋。茅根汤凡产后冷热淋并治之。 
　　石膏（一两） 白茅根（一两） 瞿麦 白茯苓（各五钱） 葵子 人参 桃胶 滑石（各一钱） 石首鱼头（四个）灯心水煎，入齿末，空心服。 
　　眉批：一本小注载：症由内虚，方用石膏一两，无此治法，不可拘执陈方以致误人。一本石膏作一钱，无滑石。一作各等分。 
　　又方治产后小便痛淋血。
　　白茅根 瞿麦 葵子 车前子 通草（以上俱无份量） 鲤鱼齿（一百个）水煎服。亦入齿末。 
　　眉批：按齿末，疑均是鲤鱼齿。 
　　歌括：患淋石膏茅根君，瞿麦茯苓滑石参。葵子桃胶石首鱼，灯心为引奏效神。 
　　产后小便痛血淋，瞿麦葵子白茅根。车前通草鲤鱼齿，鱼齿研末水煎吞。 
　　
　　产后编下卷
　　便数
　　由脬内素有冷气，因产发动，冷气入脬故也。用赤石脂二两为末，空心服。又方，治小便数及遗尿，用益智仁二十八枚为末，米饮送下二钱。又桑螵散
　　桑（三十个） 人参 黄芪 鹿茸 牡蛎 赤石脂（各三钱）为末，空心服二钱，米饮送下。 
　　歌括：冷气入脬致便数，桑螵蛸散参芪多。鹿茸牡蛎赤石脂，研末服之泉可缩。 
　　
　　产后编下卷
　　泻
　　产后泄泻，非杂症有食泄、湿泄、水谷注下之论，大率气虚食积与湿也。气虚宜补、食积宜消、湿则宜燥，然恶露未净，遽难骤燥，当先服生化汤二、三帖，化旧生新，加茯苓以利水道，俟血生，然后补气以消食，燥湿以分利水道，使无滞涩虚虚之失。若产旬日外，方论杂症，尤当论虚实而治也。如痛下清水，腹鸣，米饮不化者，以寒泄治；如粪水黄赤，肛门作痛，以热泄治之；有因饮食过多，伤脾成泄，气臭如败卵，以食积治之；又有脾气久虚少食，食下即鸣，急尽下所食之物，方觉快者，以虚寒泄治之。治法寒则温之，热则清之，脾伤食积，分利健脾，兼消补虚，善为调治，无失也。产后虚泻，眠昏人不识，弱甚形脱危症，必用人参二钱，白术、茯苓各二钱，附子一钱，方能回生。若脉浮弦，按之不鼓，即为中寒，此盖阴先亡而阳欲去，速宜大补气血，加附子、黑姜以回元阳，万勿忽视。加减生化汤治产后块未消患泻症。 
　　川芎（二钱） 茯苓（二钱） 当归（四钱） 黑姜（五分） 炙草（五分） 桃仁（十粒） 莲子（八枚）水煎，温服。
　　健脾利水生化汤治产后块已除，患泻症。 
　　川芎（一钱） 茯苓（一钱半） 归身（二钱） 黑姜（四分） 陈皮（五分） 炙草（五分） 人参（三钱） 肉果（一个，制） 白术（一钱，土炒） 泽泻（八分）寒泻，加干姜八分；寒痛，加砂仁、炮姜各八分；热泻，加炒黄连八分；泻水腹痛，米饮不化，加砂仁八分，麦芽、山楂各一钱；泻有酸嗳臭气，加神曲、砂仁各八分。脾气久虚，泻出所食物方快，以虚寒论：泻水者，加苍术一钱以燥湿；脾气弱，元气虚，必须大补，佐消食清热却寒药。弱甚形色脱，必须第一方，参、术、苓、附，必用之药也。诸泻俱加升麻酒炒，莲子十粒。 
　　歌括：产后泻泄非杂症，气虚食积湿邪生。湿则宜燥食消导，寒则温之热宜清。 
　　产后泻泄块未散，生化汤中再加减。川芎当归茯苓配，黑姜桃仁炙草莲。 
　　产后块除患泻症，健脾利水生化汤。归芎茯苓陈皮草，参术肉果泽泻姜。 
　　
　　产后编下卷
　　完谷不化
　　因产后劳倦伤脾，而运转稽迟也，名飧泄；又饮食太过，脾胃受伤，亦然，俗呼水谷痢是也。然产方三日内，块未消化，此脾胃衰弱，参、 、术未可遽加，且服生化汤加益智、香砂，少温脾气，俟块消后，加参、芪、术补气、肉果、木香、砂仁、益智温胃，升麻、柴胡清胃气，泽泻、茯苓、陈皮以利水，为上策也。加味生化汤治产后三日内完谷不化，块未消者。 
　　川芎（一钱） 益智（一钱） 当归（四钱） 黑姜（四分） 炙草（四分） 桃仁（十粒） 茯苓（一钱半） 
　　眉批：一本当归作三钱，有枣一枚。参苓生化汤治产后三日内块已消，谷不化，胎前素弱患此病者。川芎（一钱） 当归（二钱） 黑姜（四分） 炙草（五分） 人参（二钱） 茯苓（一钱） 白芍（一钱，炒） 益智（一钱，炒） 白术（二钱，土炒） 肉果（一个，制）泻水多，加泽泻、木通各八分；腹痛，加砂仁八分；渴，加麦冬、五味子；寒泻，加黑姜一钱，木香四分；食积，加神曲、麦芽消饭面，砂仁、山楂消肉食。产后泻痢日久，胃气虚弱，完谷不化，宜温助胃气，六君子汤加木香四分，肉果一个（制）。 
　　眉批：一本有莲子八枚，去心，枣三枚。 
　　歌括：产后三日块未散，劳倦伤脾运转难。或因暴食伤脾胃，完谷不化飧泻现。 
　　加味生化汤川芎，益智当归白茯苓。黑姜桃仁炙甘草，煎服数剂泻泄停。 
　　健脾参苓生化汤，归芎炙草肉果姜。白芍白术益智仁，胎前素弱此方尝。 
　　
　　产后编下卷
　　痢
　　产后七日内外，患赤白痢，里急后重频并，最为难治。欲调气行血，而推荡痢邪，犹患产后元气虚弱；欲滋荣益气，而大补虚弱，又助痢之邪，惟生化汤减干姜，而代以木香、茯苓，则善消恶露，而兼治痢疾，并行而不相悖也。再服香连丸，以俟一、二日后，病势如减，可保无虞。若产七日外，有患褐花色后重，频并虚痢，即当加补无疑。若产妇禀浓，产期已经二十余日，宜服生化汤加连、芩、浓朴、芍药行积之剂。加减生化汤治产后七日内患痢。 
　　川芎（二钱） 当归（五钱） 炙草（五分） 桃仁（十二粒） 茯苓（一钱） 陈皮（四分） 木香（磨，三分）红痢腹痛，加砂仁八分。
　　青血丸治噤口痢。香连为末，加莲肉粉，各一两半，和匀为丸，酒送下四钱。 
　　凡产三、四日后，块散，痢疾少减，共十症，开后根据治： 
　　一产后久泻：元气下陷，大便不禁，肛门如脱，宜服六君子汤，加木香四分，肉果一个（制），姜汁五分；
　　二产后泻痢：色黄，乃脾土真气虚损，宜服补中益气汤，加木香、肉果；
　　三产后伤面食：泻痢，宜服生化汤，加神曲、麦芽；一本神曲、麦芽下有各一钱。 
　　四产后伤肉食：泻痢，宜服生化汤，加山楂、砂仁； 
　　五产后胃气虚弱：泻痢，完谷不化，当温助胃气，宜服六君子汤，加木香四分，肉果一个（制）； 
　　六产后脾胃虚弱：四肢浮肿，宜服六君子汤，加五皮散（见后水肿）； 
　　七产后泻痢：无后重，但久不止，宜服六君子汤，加木香、肉果； 
　　八产后赤白痢：脐下痛，当归、浓朴、黄连、肉果、甘草、桃仁、川芎； 
　　九产后久痢：色赤，属血虚，宜四物汤，加荆芥、人参； 
　　十产后久痢：色白，属气虚，宜六君子汤，加木香、肉果。 
　　歌括：产后患痢治最难，清稀鸭溏定属寒。赤黄相粘定是热，寒温热清宜详参。 
　　生化汤中减黑姜，加入茯苓广木香。恶露痢疾相兼治，并行不悖法最良。 
　　产后噤口青血丸，两半莲肉木香连。和匀为丸酒送下，每服四钱三剂痊。 
　　产后久泻元气损，肛门如脱便不禁。六君子汤加木香，肉果一个姜汁吞。 
　　产后久痢色白苍，病原血虚四物养。再加人参与荆芥，连服数剂可复康。 
　　产后久痢色红赤，气虚亦服六君子。木香肉果同加入，连服数剂痢自止。 
　　
　　产后编下卷
　　霍乱
　　由劳伤气血，脏腑空虚，不能运化食物，及感冷风所致，阴阳升降不顺，清浊乱于脾胃，冷热不调，邪正相搏，上下为霍乱。生化六和汤治产后血块痛未除，患霍乱。 
　　川芎（二钱） 当归（四钱） 黑姜 炙草 陈皮 藿香（各四分） 砂仁（六分） 茯苓（一钱） 
　　姜三片，煎。
　　附子散治产后霍乱吐泻手足逆冷须无块痛方可服。 
　　白术（一钱） 当归（二钱） 陈皮 黑姜 丁香 甘草（各四分）共为末，粥饮送下二钱。一本有附子五分。 
　　温中汤治产后霍乱吐泻不止无块痛者可服。 
　　人参（一钱） 白术（一钱半） 当归（二钱） 浓朴（八分） 黑姜（四分） 茯苓（一钱） 草豆蔻（六分）姜三片，水煎服。 
　　歌括：劳伤气血脏腹空，食难运化感冷风。阴阳不顺清浊乱，冷热不调邪正争。 
　　生化六和芎归姜，陈皮炙草砂藿香。茯苓一钱姜三片，产后霍乱服此方。 
　　附子散中术归姜，陈皮甘草与丁香。为末二钱米饮下，无瘀霍乱此方良。 
　　产后霍乱温中汤，当归浓朴参术姜。茯苓草叩片姜引，水煎温服保安康。 
　　
　　产后编下卷
　　呕逆不食
　　产后劳伤脏腑，寒邪易乘于肠胃，则气逆呕吐而不下食也。又有瘀血未净而呕者，亦有痰气入胃，胃口不清而呕者，当随症调之。 
　　加减生化汤治产妇呕逆不食。 
　　川芎（一钱） 当归（三钱） 黑姜 砂仁 藿香（各五分） 淡竹叶（七片）水煎，和姜汁二匙服。 
　　歌括：加减生化芎归姜，砂仁竹叶与藿香。姜汁二匙和水煎，呕逆不食投此方。 
　　温胃丁香散治产后七日外呕逆不食。 
　　当归（三钱） 白术（二钱） 黑姜（四分） 丁香（四分） 人参（一钱） 陈皮（五分） 炙草（五分） 前胡（五分） 藿香（五分）姜三片，水煎服。 
　　歌括：温胃丁香效更彰，人参白术并黑姜。陈皮前胡炙甘草，当归姜片丁霍香。 
　　石莲散治产妇呕吐心冲目眩。 
　　石莲子（去壳、去心，一两半） 白茯苓（一两） 丁香（五分）共为细末，米饮送下。 
　　眉批：一本有白术，无白茯苓。丁香作五钱，用者酌之。 
　　歌括：产妇呕吐目中眩，去心去壳用石莲。茯苓丁香共研末，米饮送服保平安。生津益液汤治产妇虚弱，口渴气少，由产后血少多汗内烦不生津液。 
　　人参 麦冬（去心） 茯苓（一两） 大枣 竹叶 浮小麦 炙草 栝蒌根，大渴不止，加芦根。 
　　眉批：一本人参一钱，麦冬、茯苓三钱，存参。 
　　歌括：生津益液用大枣，参麦茯苓炙甘草。竹叶小麦栝蒌根，大渴再加芦根妙。 
　　
　　产后编下卷
　　咳嗽
　　治产后七日内，外感风寒，咳嗽鼻塞，声重恶寒，勿用麻黄以动汗；嗽而胁痛，勿用柴胡汤；嗽而有声，痰少面赤，勿用凉药。凡产有火嗽，有痰嗽，必须调理半月后，方可用凉药，半月前不当用。 
　　加味生化汤治产后外感风寒咳嗽及鼻塞声重。 
　　川芎（一钱） 当归（二钱） 杏仁（十粒） 桔梗（四分） 知母（八分）有痰，加半夏曲；虚弱有汗咳嗽，加人参。总之产后不可发汗。 
　　眉批：知母一本作四分。 
　　歌括：产后七日感风寒，咳嗽鼻塞亦恶寒。勿用麻黄柴胡汤，尚须厘清火与痰。 
　　风寒咳嗽鼻声重，加味生化用最灵。归芍知母桔梗杏，痰加半夏虚参增。 
　　加参安肺生化汤治产后虚弱，旬日内外感风寒，咳嗽声重有痰，或身热头痛及汗多者。 
　　川芎（一钱） 人参（一钱） 知母（一钱） 桑白皮（一钱） 当归（二钱） 杏仁（十粒，去皮尖） 甘草（四分） 桔梗（四分） 半夏（七分） 橘红（三分）虚人多痰，加竹沥一杯，姜汁半匙。 
　　眉批：按《咳嗽论》中，明示纵有火嗽，在半月前，犹不得轻用凉药，垂戒綦严，而第一与第二方中，均有知母；小注均有“外感风寒”云云。此必于既感之后，将蕴而为燥热，不得已而用之，小注未及申明。如谓不然，苟初感即用此凉品，岂不与前论显为枘凿，读者须会前人微意，庶不致用古方而自少权衡耳。 
　　歌括：产后旬日感风寒，咳嗽声重亦有痰。身体虚弱难御邪，身热头痛多出汗。 
　　加参安肺生化汤，归芍人参杏仁桑。知母甘草桔梗配，半夏橘红共煎尝。 
　　加味四物汤治半月后干嗽有声痰少者。 
　　川芎 白芍 知母 栝蒌仁（各一钱） 生地 当归（各二钱） 诃子（二钱） 冬花（六分） 桔梗（四分） 甘草（四分） 葱铃（四分） 生姜（一大片） 
　　歌括：加味四物归芍芎，生地知母苦桔梗。子冬花栝蒌仁，甘草生姜与兜铃。 
　　
　　产后编下卷
　　水肿
　　产后水气，手足浮肿，皮肤现光荣色，乃脾虚不能制水，肾虚不能行水也。必以大补气血为先，佐以苍术、白术、茯苓补脾；壅满，用陈皮、半夏、香附消之；虚人加人参、木通；有热，加黄芩、麦冬以清肺金。健脾利水，补中益气汤；七日外，用人参、白术各二钱，茯苓、白芍各一钱，陈皮五分，木瓜八分，紫苏、木通、大腹皮、苍术、浓朴各四分；大便不通，加郁李仁、麻仁各一钱。如因寒邪湿气伤脾，无汗而肿，宜姜皮、半夏、苏叶加于补气方，以表汗。五皮散治产后风湿客伤脾经，气血凝滞，以致面目浮虚，四肢肿胀气喘。五加皮 地骨皮 大腹皮 茯苓皮（各一钱） 姜皮（一钱）枣一枚，水煎服。又云，产后恶露不净，停留胞络，致令浮肿，若以水气治之，投以甘遂等药，误矣！但服调经散，则血行而肿消矣。调经散
　　没药（另研） 琥珀（另研，各一钱） 肉桂 赤芍 当归（各一钱）上为细末，每服五分，姜汁、酒各少许，调服。 
　　眉批：此方能调经治腹痛。 
　　歌括：产后风湿客脾经，气血凝滞四肢肿。面目虚浮胀气喘，肺肾虚羸水难行。 
　　五皮散能消水肿，五加地骨大腹苓。姜枣善于调营卫，以皮行皮可建功。 
　　恶露不行致浮肿，不须治水但调经。归芍没药琥珀桂，温经行血水患平。 
　　
　　产后编下卷
　　流注
　　产后恶露流于腰臂足关节之处，或漫肿、或结块，久则肿起作痛，肢体倦怠，急宜用葱熨法以治外肿；内服参归生化汤以消血滞，无缓也。未成者消，已成者溃。葱熨法用葱一握，炙热，捣烂作饼，敷痛处，用浓布二、三层，以熨斗，火熨之。参归生化汤
　　川芎（一钱半） 当归（二钱） 炙草（五分） 人参（二钱） 黄芪（一钱半） 肉桂（五分） 马蹄香（二钱）此症若不补气血，节饮食，慎起居，未有得生者。如肿起作痛，起居饮食如常，是病气未深，形气未损，易治；若漫肿微痛，起居倦怠，饮食不足，最难治。或未成脓，未溃，气血虚也，宜服八珍汤；憎寒恶寒，阳气虚也，宜服十全人补汤；补后大热，阴血虚也，宜服四物汤，加参、术、丹皮；呕逆，胃气虚也，宜服六君子汤，加炮姜、干姜；食少体倦，脾气虚也，宜服补中益气汤；四肢冷逆，小便频数，肾气虚也，补中益气汤加益智仁一钱。神仙回洞散治产后流注恶露，日久成肿，用此宜导其脓，若未补气血旺，不可服此方。 
　　歌括：产后恶露流关节，漫肿结块痛切切。急宜葱熨治外肿，参归生化消瘀血。 
　　参归生化桂黄芪，川芎炙草香马蹄。此症当须补气血，饮食起居要适宜。 
　　
　　产后编下卷
　　膨胀
　　其人素弱，临产又劳，中气不足，胸膈不利，而转运稽迟，若产后即服生化汤以消块止痛，又眼加参生化汤以健脾胃，自无中满之症。其膨胀，因伤食而误消，因气郁而误散，多食冷物而停留恶露；又因血虚大便燥结，误下而愈胀；殊不知气血两虚，血块消后，当大补气血，以补中虚。治者若但知伤食宜消，气郁宜散，恶露当攻，便结可下，则胃气反损，满闷益增，气不升降，湿热积久，遂成膨胀。岂知消导坐于补中，则脾胃强，而所伤食气消散；助血兼行，大便自通，恶露自行。如产后中风，气不足，微满，误服耗气药而胀者，服补中益气汤。
　　人参（五分） 当归（五分） 白术（五分） 白茯苓（一钱） 川芎（四分） 白芍（四分） 萝卜子（四分） 木香（三分） 
　　眉批：一本人参、白术俱作一钱，当归作二钱，有姜一片。 
　　歌括：产后中风气血弱，医者误投耗散药。气不升降生膨胀，补中益气是妙着。 
　　补中益气用归芎，人参白术与茯苓。木香白芍萝卜子，膨胀消除气血行。 
　　如伤食，误服导药成胀；或胁下积块，宜服健脾汤。 
　　人参 白术 当归（各三钱） 白茯苓 白芍 神曲 吴萸（各一钱） 大腹皮 陈皮（各四分） 砂仁 麦芽（各五分） 
　　眉批：一本人参、白术作二钱。 
　　歌括：伤食消导反生胀，病家宜服健脾汤。参苓归芍陈曲麦，大腹萸砂共煎尝。 
　　如大便不通，误服下药成胀，及腹中作痛，宜服养荣生化汤。 
　　当归（四钱） 白芍（一钱） 白茯苓（一钱） 人参（一钱） 白术（二钱） 陈皮（五分） 大腹皮（五分）香附（五分） 苁蓉（一钱） 桃仁（十粒，制）块痛，将药送四消丸。屡误下，须用参、归半斤。 
　　眉批：一本无桃仁。 
　　歌括：便秘误下反生胀，宜服养荣生化汤。归芍参苓陈腹皮，白芍苁蓉桃仁香。 
　　
　　产后编下卷
　　怔忡惊悸
　　由产忧惊劳倦，去血过多，则心中跳动不安，谓之怔忡；若惕然震惊，心中怯怯，如人将捕之状，谓之惊悸。治此二症，惟调和脾胃，志定神清而病愈矣。如分娩后血块未消，宜服生化汤，且补血行块，血旺则怔定惊平，不必加安神定志剂。如块消痛止后患此，宜服加减养荣汤。 
　　当归（二钱） 川芎（二钱） 茯神（一钱） 人参（一钱） 枣仁（一钱，炒） 麦冬（一钱） 远志（一钱）白术（一钱） 黄芪（一钱，炙） 元肉（八枚） 陈皮（四分） 炙草（四分） 
　　姜煎。虚烦加竹沥、姜汁，去川芎、麦冬，再加竹茹一团；加木香，即归脾汤。
　　养心汤治产后心血不定，心神不安。
　　炙黄芪（一钱） 茯神（八分） 川芎（八分） 当归（二钱） 麦冬（一钱八分） 远志（八分） 柏子仁（一钱） 人参（一钱半） 炙草（四分） 五味（十粒）姜，水煎服。 
　　眉批：一本有元肉六枚。 
　　歌括：劳倦失血心跳动，如人将捕惕然惊。症分怔忡与惊悸，调和脾胃神志宁。 
　　加减养荣用人参，归芎麦冬共茯神。黄芪元肉陈姜草，白术远志炒枣仁。
　　心神不安须养心，参芪归芎与茯神。麦冬远志炙甘草，生姜五味柏子仁。 
　　
　　产后编下卷
　　骨蒸
　　宜服保真汤。先服清骨散。柴胡梅连汤即清骨散作汤，速效。 
　　柴胡 前胡 黄连 乌梅（去核）各二两，共为末听用；再将猪脊骨一条，猪苦胆一个，韭菜白十根，各一寸，同捣成泥，入童便一酒盏，搅如稀糊，入药末，再捣，为丸如绿豆大，每服三、四十丸，清汤送下。如上膈热多，食后服。此方凡男女骨蒸皆可用之，不专治产妇。保真汤
　　黄芪（六分） 人参（二钱） 白术（二钱，炒） 炙草（四分） 川芎（六分） 当归（二钱） 天冬（一钱） 麦冬（二钱） 白芍（二钱） 枸杞（二钱） 黄连（六分，炒） 黄柏（六分，炒） 知母（二钱） 生地（二钱） 五味（十粒） 地骨皮（六分）枣三枚，去核，水煎服。一本无麦冬、黄连。
　　加味大造汤治骨蒸劳热。若服清骨散、梅连丸不效服此方。 
　　人参（一两） 当归（一两） 麦冬（八分） 石斛（八分，酒蒸） 柴胡（六钱） 生地（二两） 胡连（五钱） 山药（一两） 枸杞（一两） 黄柏（七分，炒）先将麦冬、地黄捣烂，后入诸药同捣为丸，加蒸紫河车另捣，焙干为末，炼蜜丸。 
　　眉批：一本麦冬、石斛俱作八钱，黄柏四分，酒炒。 
　　歌括：骨蒸先服清骨散，柴胡前胡乌梅连。猪脊苦胆韭菜白，童便一盏共捣丸。 
　　骨蒸保真汤方好，参芪归芍当归草。知柏二冬连术芎，地骨枸杞五味枣。 
　　加味大造治骨蒸，参归杞柏连麦冬。生地石山与柴胡，河车另捣蜜丸成。 
　　
　　产后编下卷
　　心痛
　　此即胃脘痛。因胃脘在心之下，劳伤风寒及食冷物而作痛，俗呼为心痛。心可痛乎！血不足，则怔忡惊悸不安耳。若真心痛，手足青黑色，旦夕死矣。治当散胃中之寒气，消胃中之冷物，必用生化汤，佐消寒食之药，无有不安。若绵绵而痛，可按止之，问无血块，则当论虚而加补也。产后心痛、腹痛，二症相似，因寒食与气上攻于心，则心痛；下攻于腹，则腹痛，均用生化汤加肉桂、吴萸等温散之药也。 
　　加味生化汤
　　川芎（一钱） 当归（三钱） 黑姜（五分） 肉桂（八分） 吴萸（八分） 砂仁（八分） 炙草（五分）伤寒食，加肉桂、吴萸；伤面食，加神曲、麦芽；伤肉食，加山楂、砂仁；大便不通，加肉苁蓉。 
　　歌括：劳伤风寒食伤冷，绵绵不止胃脘痛。散寒消积化食滞，加味生化服之宁。 
　　寒食吴萸肉桂投，面食神曲麦芽增。肉食山楂砂仁用，大便不通加苁蓉。 
　　
　　产后编下卷
　　腹痛
　　先问有块无块。块痛，只服生化汤，调失笑散二钱，加元胡一钱；无块，则是遇风冷作痛，宜服加减生化汤。 
　　川芎（一钱） 当归（四钱） 黑姜（四分） 炙草（四分） 防风（七分） 吴萸（六分） 白蔻（五分） 桂枝（七分）痛止去之。随伤食物，所加如前。 
　　歌括：腹痛无块因风冷，加减生化汤最灵。归芎姜草白豆蔻，吴萸桂枝与防风。 
　　
　　产后编下卷
　　小腹痛
　　产后虚中，感寒饮冷，其寒下攻小腹作痛；又有血块作痛者；又产后血虚脐下痛者，并治之以加减生化汤。
　　川芎（一钱） 当归（三钱） 黑姜（四分） 炙草（四分） 桃仁（十粒）有块痛者，本方中送前胡散，亦治寒痛；若无块，但小腹痛，亦可按而少止者，属血虚，加熟地三钱，前胡、肉桂各一钱为末，名前朝胡散。 
　　歌括：产后虚中感寒冷，其寒下攻系腹痛。治以加减生化汤，当归桃仁姜草芎。 
　　
　　产后编下卷
　　虚劳
　　指节冷痛，头汗不止。 
　　人参（三钱） 当归（三钱） 黄芪（二钱） 淡豆豉（十粒） 生姜（三片） 韭白（十寸） 猪肾（二个）先将猪肾煮熟，取汁煎药八分，温服。 
　　眉批：一本有或用猪胃一个。先将胃略煮后再煎汤煮药。 
　　歌括：头汗不止指节痛，产后虚劳此症生。参芪豆姜归韭白，猪肾煮汤煎药冲。 
　　
　　产后编下卷
　　遍身疼痛
　　产后百节开张，血脉流散，气弱则经络间血多阻滞，累日不散，则筋牵脉引，骨节不利，故腰背不能转侧，手足不能动履，或身热头痛，若误作伤寒，发表出汗，则筋脉动荡，手足发冷，变症出焉，宜服趁痛散。 
　　当归（一钱） 甘草 黄 白术 独活（各八分） 肉桂（八分） 桑寄生（一钱） 牛膝（八分） 薤白（五根）姜三片，水煎服。 
　　眉批：一本无桑寄生。 
　　歌括：百节开张产后现，血脉瘀阻经络间。骨节不利腰背强，遍身疼痛动履难。 
　　趁痛散中君当归，黄芪白术甘草配。独活牛膝桑寄生，薤白生姜与肉桂。 
　　
　　产后编下卷
　　腰痛
　　由女人肾位系胞，腰为肾腑，产后劳伤肾气，损动胞络，或虚未复而风乘之也。养荣壮肾汤治产后感风寒，腰痛不可转。 
　　当归（二钱） 防风（四分） 独活 桂心 杜仲 续断 桑寄生（各八分）生姜三片，水煎服。两贴后痛未止，属肾虚，加熟地三钱。一本有川芎八分。加味大造丸治产后日久，气血两虚，腰痛肾弱。方见骨蒸条。 
　　青娥丸
　　胡桃（十二个） 破故纸（八两，酒浸，炒） 杜仲（一斤，姜汁炒，去丝）为细末，炼蜜丸，淡醋汤送六十丸。 
　　眉批：胡桃一本作二十个。 
　　歌括：产后腰痛转侧难，养荣壮肾疼自蠲。当归防风杜仲桂，独活寄生姜续断。 
　　腰痛验方青娥丸，胡桃杜仲故纸团。壮腰补肾强筋骨，淡醋汤送效更显。 
　　
　　产后编下卷
　　胁痛
　　乃肝经血虚气滞之故。气滞，用四君子汤加青皮、柴胡；血虚，用四物汤加柴胡、人参、白术。若概用香燥之药，则反伤清和之气，无所生矣。 
　　补肺散治胁痛。 
　　山萸 当归 五味 山药 黄芪 川芎 熟地 木瓜 白术 独活 枣仁（各等分）水煎服。 
　　眉批：一本山萸二钱，当归二钱，五味十粒，黄芪八分，川芎六分，熟地钱半，木瓜、白术各一钱，独活八分，枣仁一钱，姜一片，无山药，存参。 
　　歌括：补肺散将胁痛医，山萸山药归芎芪。五味木瓜与独活，白术枣仁共熟地。 
　　
　　产后编下卷
　　阴痛
　　产后起居太早，产门感风作痛，衣被难近身体，宜用祛风定痛汤。 
　　川芎（一钱） 当归（三钱） 独活 防风 肉桂 荆芥（各五分，炒黑） 茯苓（一钱） 地黄（二钱）枣二枚，煎服。又附阴疳阴蚀。阴中疮曰阴疮，或痛或痒，如虫行状，脓汁淋漓。阴蚀几尽者，由心肾烦郁，胃气虚弱，致气血流滞。经云：“诸疮痛痒皆属于心。”治当补心养肾，外以药熏洗，宜用十全阴疳散。 
　　川芎 当归 白芍 地榆 甘草（各等分）水五碗，煎二碗，去渣熏，日三夜四，先熏后洗。 
　　一方，用蒲黄一升，水银二两，二味调匀搽。 
　　一方，用虾蟆、兔粪等分为末，敷疮。 
　　一方，治疳虫食下部及五脏。取东南桃枝，轻打头散，以绵缠之。 
　　一方，用石硫黄末，将缚桃枝蘸而烟熏之（按此条宜与上条合看）。 
　　一方，截一短竹筒，先纳阴中，以桃枝烧烟熏之。 
　　歌括：祛风定痛治阴痛，独活肉桂与川芎。当归地黄炒荆芥，大枣防风白茯苓。 
　　十全阴疳散阴疮，先熏后洗外用方。归芍川芎地榆草，日三夜四除痛痒。 
　　
　　产后编下卷
　　恶露
　　即系裹儿污血，产时恶露随下，则腹不痛而产自安。若腹欠温暖，或伤冷物，以致恶露凝块，日久不散，则虚症百出；或身热骨蒸，食少羸瘦；或五心烦热，月水不行，其块在两胁，动则雷鸣，嘈杂晕眩，发热似疟，时作时止，如此数症，治者欲泄其邪，先补其虚，必用补中益气汤送三消丸，则元气不损，恶露可消。加味补中益气汤
　　人参（一钱） 白术（二钱） 当归（三钱） 黄 （一钱，炙） 白芍（一钱） 广皮（四分） 甘草（四分）姜、枣，煎服。 
　　三消丸治妇人死血食积痰三等症。 
　　黄连（一两，一半用吴萸煎汁去渣浸炒，一半用益智仁炒，去益智仁不用） 川芎（五钱） 莱菔子（一两五钱，炒） 桃仁（十粒） 山栀 青皮 三棱 莪术（各五钱，俱用醋炒） 山楂（一两） 香附（一两，童便浸炒）上为末，蒸饼为丸，食远服，用补中益气汤送下五、六十丸；或用白术三钱，陈皮五钱，水一钟，煎五分送下亦可。 
　　眉批：此方产后伤食，恶露不尽。若初产恶露不下，宜服生化汤加查炭三钱。每日一帖，连服四剂妙。 
　　歌括：恶露不行诸症生，食少羸瘦现骨蒸。五心烦热月水断，块在两胁动则鸣。 
　　加味补中益气汤，参芪芍草归枣姜。白术广皮送三消，恶露可除正不伤。 
　　三消丸中黄连君，芎栀棱莪青桃仁。山楂香附莱菔子，连服四剂恶露尽。 
　　
　　产后编下卷
　　乳痈
　　乳头属足厥阴肝经，乳房属足阳明胃经。若乳房臃肿，结核色红，数日外肿痛溃稠脓，脓尽而愈，此属胆胃热毒，气血壅滞，名曰乳痈，易治。若初起内结小核，不红不肿不痛，积之岁月，渐大如 岩山，破如熟榴，难治。治法痛肿寒热，宜发表散邪；痛甚，宜疏肝清胃；脓成不溃，用托里；肌肉不生，脓水清稀，宜补脾胃；脓出及溃，恶寒发热，宜补血气；饮食不进，或作呕吐，宜补胃气。乳岩初起，用益气养荣汤加归脾汤，间可内消；若用行气破血之剂，速亡甚矣。栝蒌散治一切痈疽，并治乳痈。痈者，六腑不和之气，阳滞于阴则生之。 
　　栝蒌（一个，连皮捣烂） 生甘草（五分） 当归（三钱） 乳香（五分，灯心炒） 金银花（三钱） 白芷（一钱） 没药（五分，灯心炒） 青皮（五分）水煎，温服。回脉散乳痈未溃时服此，毒从大便出，虚人不用。 
　　大黄（三钱半） 白芷（八分） 乳香（五分） 木香（五分） 没药（五分） 穿山甲（五分，蛤粉拌炒）共为末，人参二钱煎汤，调药末服。一本大黄作三钱，有人参三钱。 
　　十全大补汤
　　人参 白术 黄 熟地（各三钱） 茯苓（八分） 甘草（五分） 川芎（八分） 金银花（三钱）泻，加黄连、肉果；渴，加麦冬、五味；寒热往来，用马蹄香捣散。凡乳痈服薏苡仁粥好。又方，用乌药软白香辣者五钱，研，水一碗，牛皮胶一片，同煎七分，温服。如孕妇腹内痈，此二方可通用。一本人参四味各二钱。又有乳吹，乃小儿饮乳，口气所吹，乳汁不通，壅结作痛，不急治则成痈，宜速服栝蒌散，更以手揉散之。 
　　歌括：乳房臃肿皮色红，数日外溃出稠脓。胆胃热毒来作祟，气血壅滞生乳痈。
　　乳痈速服栝蒌散，当归白芷青皮甘。乳香没药金银花，水煎温服症自痊。 
　　未溃当服回脉散，山甲蛤粉共炒拌。大黄白芷乳没香，人参煎汤冲药面。 
　　
　　产后编下卷
　　风甚
　　用山羊血取色新者，于新瓦上焙干，研末，老酒冲下五、六分为度；重者用至八分，其效如神。又用抱不出壳鸡子，瓦上焙干，酒调服。如治虚寒危症，用蓝须子根刮皮，新瓦上焙干，研末，温服一钱为度，虽危可保万全。 
　　歌括：山羊血能医风甚，新瓦焙干老酒斟。重者加至八分量，临症冲服效如神。 
　　
　　产后编下卷
　　不语
　　乃恶血停蓄于心，故心气闭塞，舌强不语，用七珍散。 
　　人参 石菖蒲 川芎 生地（各一两） 辰砂（五分，研） 防风（五钱） 细辛（一钱）共为细末，用薄荷汤下一钱。因痰气郁结，闭口不语者，用好明矾一钱，水飞过，沸汤送下。
　　一方治产后不语。 
　　人参 石莲子（去心） 石菖蒲（各等分）水煎服。 
　　《妇人良方》云：产后喑，心肾虚不能发声，七珍散；脾气郁结，归脾汤；脾伤食少，四君子汤；气血俱虚，八珍汤，不应，独参汤；更不宜急加附子，盖补其血以生血；若单用佛手散等破血药，误矣。 
　　歌括：舌强不语用人参，生地川芎与细辛。防风辰砂石菖蒲，方名七珍补心肾。 
　　
　　产后编下卷
　　补编
　　产后大便不通用生化汤内减黑姜加麻仁；胀满，加陈皮；血块痛，加肉桂、元胡。如燥结十日以上，肛门必有燥粪，用蜜枣导之。炼蜜枣法用好蜜二、三两，火炼滚，至茶褐色，先用湿桌，倾蜜在桌上，用手作如枣样，插肛门，待欲大便，去蜜枣，方便。又方，用麻油，口含竹管入肛门内，吹油四、五口，腹内粪和即通；或猪胆亦可。 
　　歌括：产后大便燥不通，炼蜜枣法方最灵。插入肛门一时许，肠润便下腑气通。 
　　治产后鸡爪风
　　桑柴灰（三钱，存性） 鱼胶（三钱，炒） 手指甲（十二个，炒）共为末，黄酒送下，取汗即愈。 
　　歌括：妇人产后鸡爪风，桑柴 灰应存性。鱼胶指甲均须炒，共为细末黄酒冲。 
　　保产无忧散
　　当归（钱半，酒洗） 炒黑芥穗（八分） 川芎（钱半） 艾叶（七分，炒） 面炒枳壳（六分） 炙黄芪（八分）菟丝子（钱四分，酒炒） 浓朴（七分，姜炒） 羌活（五分） 川贝母（一钱，去心） 白芍（钱二分，酒炒） 甘草（五分）姜三片，温服。 
　　上方保胎，每月三、五服，催生如神。 
　　歌括：保产无忧归芎芍，黄 浓朴生甘草。贝母羌活菟丝子，荆艾生姜炒枳壳。 
　　治遍体浮肿是脾虚水溢之过。凡浮肿者可通用，俱神效。 
　　真缩砂仁四两，莱菔子二两四钱，研末，水浸浓取汁，浸砂仁，候汁尽，晒干，研极细末，每服一钱，渐加至二钱为度，淡姜汤送下。 
　　歌括：遍体浮肿是水淫，莱菔浓汁浸砂仁。汁尽晒干研细粉，淡姜汤下效如神。 
　　保产神效方 未产能安，临产能催，偶伤胎气，腰疼腹痛，甚至见红不止，势欲小产，危急之际，一服即愈，再服全安。临产时交骨不开，横生逆下，或子死腹中，命在垂危，服之奇效。 
　　全当归（一钱五分，酒洗） 紫浓朴（七分，姜汁炒） 真川芎（一钱五分） 菟丝子（一钱五分，酒泡） 川贝母（二钱，去心，净煎好方和入） 枳壳（六分，面炒） 川羌活（六分） 荆芥穗（八分） 黄 （八分，蜜炙）蕲艾（五分，醋炒） 炙草（五分） 白芍（一钱二分，冬用二钱，酒炒）生姜三片，水二钟，煎八分，渣水一钟煎六分，产前空心预服二剂，临产随时热服。 
　　眉批：此乃仙传奇方，慎勿以庸医轻加减其分量。按保产无忧散、保产神效方，与编首治产秘验良方，俱相同，特引论略别，并存参看可也。 
　　歌括：同保产无忧散。
　　
