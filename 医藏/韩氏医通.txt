韩氏医通 韩懋

　　自序

　　《医通》草成，几欲焚去。今年家兄命谓：先君序集有效方手泽，岂容勿传。乃补葺分九章，凡九十五则，厘为上、下二卷。读且数过，心动颜汗，向兄不能语者久之，而后语曰：人有定寿，医善折之，圣智不能加多也。病有气机，医每失之，造化不容有凿也。兄谓弟诚能医乎哉！夫孔门学农圃者小之，而老氏妄言罔象，又奚医之为也。是编聊为医之彻上彻下语而已尔。

　　嘉靖改元壬午六月朔飞霞子韩 天爵自序

　　卷上

　　绪论章第一

　　（凡一十一则）

　　飞霞子曰：天地万物，气成形也。不位不育，病之时也。人之养气践形而致中和者，医之道也。失而至于针砭、药饵，第二义矣。《易·无妄·九五》曰：无妄之疾，勿药有喜。

　　孔子曰：无妄之药，不可试也。此最上义也。得医之最上义者，气之冲，神之化，皆此身之真息以踵也。卢扁指竖子，华佗剖肠腑，白玉蟾呵臀痈，药饵云乎哉？针砭云乎哉？土为冲气，脾胃为谷气。冲气寄旺，谷气辅运，无一刻之停，此所谓真息也，而以踵焉。至虚之地，气之枢而神之舍也。故曰万物负阴而抱阳，冲气以为和。夫然后知医之造化裁成，胥此焉出矣。《易》曰：神而明之，存乎其人。

　　神农尝百草，虽非经见，理或有之。轩岐、尹咸多古书，要难尽信。《周礼》大司巫掌医卜，则医之为道也，技焉尔矣！秦汉以前，有说无方，故《内经》诸书，郑重 缕，亦多累世附会窜杂之言。汉魏而下，有方无说，非无说也，言愈多而理愈晦也。自张、刘、戴、李诸君子出，立法分类，原病处方。而后经旨灿然。丹溪朱彦修乃能集名医之大成，尊《素》《难》如六经，以诸子为羽翼，医之为技，庶乎其显著矣！今之日，诸书充栋，学人望洋，安得起群公而就正，删述一番。有经、有传、有史，俾医道不沦于远泥，而有以达中和极致之功，然后为快耶！人在气交中，如鱼在水，气能令人病不病，如水能令鱼嘉与馁也。故医运化机，天地且不能违矣。况于人乎？况于鬼神乎？五运六气，虽准节令，久之岁差。一日之间，四序实寓。学人善识天时，则一时有一时之运气，岂惟岁哉？风土异宜，自然气隔。古分南北二政，自今舆图，以河界南北，而江之东、关之西可类从矣。南北云者，阴阳之轨，四方之毂，八风之辐凑也。

　　热生风，寒生湿，风生火，湿生痰，火生暑，痰生燥，乃人身中之五运六气，一息不停者。金形白色、洪声、宫音之类。又身之风土，而父子不能相易者。故人之禀赋，三天两地，一气流行而已。气失其平之谓疾，疾甚之谓病。三才相因之谓机，机动之谓时。《阴符经》曰：天发杀机，移星易宿；地发杀机，龙蛇起陆；人发杀机，天地反复。又曰：食其时，百骸理；动其机，万物安。又曰：三才既宜，三盗既安。呜呼！此可以契医之三昧矣乎！医之理，可比《周易》。针砭、药饵，即卜筮法也。丹溪云：冷生气，高阳生之谬言。

　　予谓冷生气是复卦HT ，热生风是 卦HT 。即天根月窟之化机。《内经》所谓：“亢则害，承乃制”者也。故王安道论曰：《易》者，造化之不可常者也。惟其不可常，故神化莫能以测。《易》曰：一阴一阳之谓道，阴阳不测之谓神。世之工医卜而自小焉者何也自开辟来，五气乘承，元会运世，自有气数，天地万物举不能逃。近世当是土运，是以人无疾而亦疾，此与胜国时多热不同矣。如俗称杨梅疮，自南行北，人物雷同。土湿生霉，当曰霉疮。读医书五运六气、南北二政，何以独止于一年一时，而顿忘世运元会之统耶？宋儒谓为人子者不可不知医。又谓不为良相，当为良医，惜人不能以皆能也。则东坡苏氏有言：择医之特出者，先告以病状，然后使脉以合之。吾但欲愈吾之病尔，何必考其术。

　　此深得用医之法。然医书有望、闻、问、切之说，被近世熊宗立者妄注，予乃为六法兼施之案，庶几尽神圣工巧之用云。

　　卷上

　　六法兼施章第二

　　（凡四则）

　　式云某处有某人某年月日。填医案一宗。

　　望形色：图一　图二　闻声音：图三　问情状：何处苦楚？ 何因而致？何日为始？ 昼夜孰甚？寒热孰多？ 喜恶何物？曾服何药？ 曾经何地？切脉理：左部寸 浮本位 中取 沉候关 浮取 中候 沉本位尺 浮候 中取 沉本位右部寸 浮本位 中候 沉取关 浮取 中本位 沉候尺 浮应上焦 中应右关 沉应肝肾论病原：某人素禀孰盛？ 其病今在何类？标本孰居？ 毕竟何如？（按：此句是论吉凶顺逆易治难治。）

　　服药宜如何将息？ 病疾沉 痼今在何际？治方术：主治用何法？ 先后用何方？六法者，望、闻、问、切、论、治也。凡治一病，用此式一纸为案。首填某地某时，审风土与时令也；次以明聪望之、闻之，不惜详问之，察其外也；然后切脉、论断、处方，得其真也。各各填注，庶几病者持循待续，不为临敌易将之失，而医之心思既竭，百发百中矣。

　　予既立兼施式，有刑名家过而言曰：望、闻即两造具备，察言观色之时，问而笔之供词也，切则考鞫亲切，而论治为招判发落矣。其言虽谑，足以解惑云。

　　或曰：六法兼施，得无琐琐乎？予应之曰：医药，人之司命，为谋弗忠，非仁术矣。病有不治之条，医有 股之念，诚如是而不救焉，彼虽命尔，吾犹以为未精吾技而误于人人也。若夫轻疾小恙，虽不填案可也，畏其琐而并弃之，非予志矣。

　　卷上

　　脉诀章第三

　　（凡一十则）

　　《脉诀》左寸下指法如六菽（大豆也）之重，（仍以其人之肥瘦为别）为心本位。（在指顶为阴、为心，在指节为阳、为小肠。余皆仿此）。五菽以下，七菽以上，皆心与小肠络脉也。关以十二菽为肝胆本位，尺以至骨为肾、膀胱本位；右寸三菽为肺、大肠本位，关以骨肉之间为并仿前例推之。

　　浮大而散，心之平。弦而长，肝之平。按至骨，举指来疾而实者，肾平也。肺平浮涩短，脾胃平缓而满指。凡下指本位不平，便可寻详病情矣。

　　切脉至右尺部，必两手并诊消息之。取三焦应脉，浮为上焦，与心肺脉合；中为中焦，与脾胃合；沉为下焦，与肝肾合。不合，则气必乱而脉不真，须再切也。盖此部命门之火，系于心包，而三焦之位，实在五脏部位之中虚处，一气流行，绵绵不息，所谓呼吸之根，性命之蒂也。男子喜满指沉实，似弱而无数滑，女人喜满指浮泛，似盛而不伏涩。故云女人反此背看之，尺脉第三同断病。

　　高阳生，五代时入，着为《脉诀歌括》，托为王氏叔和。而今本杂以洁古“伤寒脉入式歌”，又被熊宗立妄注，大为俗学之疑。叔和，晋人，自有《脉经》，犹复抵牾，大段古书难尽信也。脉家书甚多，要不出七表、八里、九道之外，求脉之明，为脉之晦。独滑伯仁《诊家枢要》，以浮、沉、迟、数、滑、涩六者为提纲。予补以有力、无力二者。丹溪以血、气、痰、水为病之提纲，则脉滑在血分，而有余为痰，凡有形者从之；涩在气分，而有余为火，凡无形者从之。浮在表，沉在里，（非三部九候之浮沉，此为脉势，彼为指法。）迟为寒，数为热，有力为实，无力为虚。执此提纲，脉可得而明矣。

　　《入式歌括》是以伤寒脉为例而作，不然，阳弦头痛定无疑，凡弦脉皆头痛乎？《脉经》谓：性急人脉急，缓人脉缓。夫脉者，气血之营运于呼吸者也。血禀偏胜必多缓，阴之静也；气禀偏胜必多急，阳之躁也。以此论其血分、气分孰为不足可也，岂情性之谓哉？重大之病，一日三脉多变，难治。沉 日日脉不移，难治。痼疾岁月不改，难治。

　　本脉皆平，络脉否者，宜攻击之。却未有本脉病而络脉独平者也。

　　伏经脉最难求，如积热之久，脉反沉细，而外证又寒，苟非兼施之法，何可得也？世俗讳疾试医，医复讳情妄臆，而豪贵妇女往往不得望、闻，岂不大错？初学切脉，覆药罗，画三部于绢上，教者衬以琴弦验弦，以小粟验滑，以括竹痕验涩，以截葱管验芤，以败絮验濡。任意手法，令学人轻重按之，消息寻取，久之自真。《脉诀》七表八里图形是也。

　　齐有《褚氏遗书》，谓女脉逆行，右尺为心，左为肺。盖以地道右转，女生于申，推论其意尔！夫天地男女，气而已，气有动静，故有迟、速、顺、逆、左、右之别，其实非二也。诸脉书皆无此说，夫有所授之耶？抑丹溪诸公未见其书耶？

　　卷上

　　处方章第四

　　（凡七则）

　　男八岁至六十四，女七岁至四十九，即大衍自然之数。有病者主精血，过此以往，有消无息，是为老人，宜专调气，不可以病例治矣。然自浇漓以来，男尤先涸，故四十、五十，即中寿之年，雅宜补剂。壮年色劳者，惟退热不必补。孀尼不能无情，怨旷多情，先散其郁。而凡病久者，必循行经络，反从其邪，然后对症，此皆病情之肯綮，处方之心印也。

　　论病必分兼经、专经、错经、伏经，始有宾主，而后分标本以处方。兼经并发，如两感；专经独发，如太阳表证；错经乱发，如狐惑；伏经反发，如热极似冰。

　　诸病处方遵古法，仲景外感，东垣内伤，河间攻击，丹溪之大成，以为典要。以运气、风土、禀赋为之权衡。且如朔漠之人，有《惠民局方》，多辛热脑、麝之剂，北人本气自寒，食专腥膻，与之宜也。丹溪僻处东南，辨论不置。予尝比病为《易》卦，方为爻词，占者有吉凶悔吝之殊，夫然后医不执方之义明矣。

　　阅古方，必如亲见其人禀赋与当时运气风土，始可以得作者之意。有可为典要者，处方之律令也；有一时权衡者，处方之参考也。全在真知药性，灼见病情。予每以夜央跏坐，为人处方，有经旬不能下笔者。

　　病如橐，方如龠，万龠一橐，反为橐害矣。世有经验一方，而递相偶中者，遂不自审度而轻用之，何也？君臣佐使之外，有一标使。如剂中合从辛以达金，则取引经一味，辛者倍加之，故其效速。

　　处方正不必多品，但看仲景方，何等简净！丹溪谓东垣多多益善，岂医固有材耶？

　　卷上

　　家庭医案章第五

　　（凡五则）

　　先府君自成化丁酉征蛮，感雪，致香港脚，夏亦暖袜。宏治戊午任东路将台，有先夫人之哀，增剧。儿 始留心医学，师表舅氏华恒岍，金华王山人，以事吾亲，以自差胎病，以施试于众人，粗若有得。一日府君命史录日常汤药之方成集，赐名曰《韩氏有效方》，亲为之序，儿谨藏之。岁己巳，儿孤矣。荏苒星霜，儿忘哀矣！手泽之悲，天荒地老。戊寅之夏，伯兄苍雪翁偶见而复序之，且并兄嫂试尝方集，续为三卷，仍旧名，缮本藏于家。窃伏自念之不肖，事亲从兄，不能立乎其大者，而区区偶然，重蒙赐录如此，悲感何胜！谨奉移文序于左，而略其方云。

　　韩氏有效方序愚禀质气弱，自幼多病，窃禄三十余载，虽蛮烟瘴地，无不供事。迨宏治丙辰齿落，至今去者其五，自是而后，须发渐白，衰弱愈侵，已尝陈情告休，第当途者不允。今虽勉强视政，奈何精神不逮。次子 ，随在边任，专汤药之侍，以其用药粗知，乃请泸卫华正科来宦举发，汤药之饮，无有不效。则 专志医道，吾之衰朽赖焉。宏治庚申七月八日，疾又大作，不能视政。 远游小河，军医庸劣，不能知其药味，恐君臣佐使失宜，反遭其害。吾在病榻中，以所患病症书报与 ，且备说与第五子恕。检 平日所注方药，根据法修制，初服二帖，二服三帖。三服一帖，减去琥珀。四服初服之剂一帖，大觉十过八、九。七月二十九日，得书知病，欲走不及，先具药方，曰加味六黄汤，曰清气饮子，曰参茯半夏汤，曰加减三和散，曰醒脾汤，曰泻白散，曰齿疼噙药，曰归苓分痛散。其制法、加减、数目、分两，一分备录。凭首服加味六黄汤，连三帖，愈加大好。至八月初九日，又服归苓分痛散，历历有效，以地方为虑，于十一日视政。噫！仰戴复载之恩，育养之仁，残喘多病，幸有子职汤药，得以调摄。不泯用药有效之功，编录成集，名曰《韩氏有效方》，并以记岁月云。

　　时宏治庚申仲秋之吉石隐翁书于小河将台。

　　书有效方后舍弟 远游，予亲药裹，检医书，偶见先总兵府君在东路日集 所呈方，自序于前，标抹有手泽焉。涕泗交下，连日不成寝食。呜呼！医之术欲以寿人也，而愚兄弟不能寿吾二亲，也。谨命弟恕念编次，列为上卷，取尝集治愚夫妇并奇效方，附其中下，刊以传之。 在群子弟中，最为明敏。受胎时，先夫人病疟，生甚羸，辛酉病痰席舍下，学医荣昌华氏、金华王氏，得武夷仙翁黄鹤老人启其精微。北溯时，变易姓名为白自虚，号飞霞子，游走半天下，医颇驰名白飞霞云。正德戊寅六月之吉。

　　四川都司署都指挥佥事致仕韩恩书。

　　兄雪翁素禀脾燥肝偏，脉多弦长，左大而右弱，非即事亲治家，两居患难，频切丧哭，故年四十始仕已衰，戎马六年，食禄才四年有奇尔。岁丙子乞骸旋里，而 亦归自远游，侍病火汤药，有间，复遭诬狱，忿恚，背发疣如豆，几至危顿。小丹人乳，疣无虞。今年忽被诏起，乃上疏云：赖弟韩 折肱成医，百般救疗。嫂淑人素苦不育，血甚虚。甲子岁， 侍亡阳之疾之时，兄嫂储予子为嗣，客尚有为是危言阻止者，不意翁顷岁着直说二条，将以刊先君赐集也。只今二老眉寿，两郎玉立，固德征尔。弟何预！弟何预！用录所着于此，备医案云。

　　直说三弟丧，予哭之哀，成疾，饮食全绝，筋骨、百节、皮肤无一处不痛，而腰为甚。一医云肾虚宜补，一医云风寒宜散。四弟告我妻曰：兄亦危矣。其脉涩，正东垣先生所谓非十二经中正疾，乃经络奇邪之疾，必多忧愁郁抑而成。若痰上，殆矣！补则滞其气，散则耗其气，决不保。小子专主清燥汤，惟嫂张主。吾妻誓曰：叔非误兄者。遂连进三瓯，不以告予也。予遂困，睡至五更，无痰，觉少解，自恐不保，讴诗留别。弟闻声，请曰：何如？予曰：似解。脉之，果去十之三。专主清燥汤而加减之，十剂而愈。予平贼后，在官守，但觉头重、眼昏、耳聋、牙痛，便脚如不着地，绝无知为何疾者。致仕归，四弟亦自北归。一日，予梳洗毕，腹痛，少间，手足俱不能举。弟脉，惊曰：兄素无此疾，何以致此？盖平生心劳，近数年从征，形亦劳矣。此火症也。检《玉机微义》，余始一一知之。期辛散之剂十帖。第恐有消渴、痿痹、疮疡之患，移居江园。弟每夜半自煮药，候予醒，进之，屏喧哗静坐，果十剂，耳如人呼，体如虮虱发痒，成疙瘩，然后知头在我而脚踏地，亟入山静养之。偶以不得致仕文移，怒火一发，遂渴，如欲狂者，一日瓜梨泉水无计。弟告曰：此非草木之药可扶矣。不恤物议，偏求人乳，日进十盏，旬余渴减。又偶以家事发怒，手足不举，如一软物，卧四日，乃服乳无数而瘥。脉之，心经涩。曰：疮作矣！幸不生大毒。患马眼脓疥，八阅月乃止，能徒步登山。再以驻颜小丹助之，遂复完如少时。近年惟脾胃不壮，又以冲和丸食后服。吁，可悲哉！非舍弟，吾死矣夫！因念士夫中多心劳，有如区区火证者，此药方不可不知也。遂表集以传云。

　　正德戊寅端午日雪翁识山妻年三十余，十八胎，九HT 八夭。会先君松藩难作，贱兄弟皆西奔，妻惊忧过甚，遂昏昏不省人事，口唇舌皆疮，或至封喉，下部虚脱，白带如注。如此四十余日，或时少醒，至欲自缢，自悲不能堪。医或投凉剂解其上，则下部疾愈甚，或投热剂及以汤药熏蒸其下，则热晕欲绝。四弟还，脉之，始知为亡阳证也。大哭曰：宗嗣未立，几误杀余嫂。即以盐煮大附子九钱为君，制以薄荷、防风，佐以姜、桂、芎、归之属，水煎，入井，冰冷与之。未尽剂，鼾鼻熟睡，通宵觉，即能识人。时止一嗣子二女，相抱痛哭，疏戚皆悲。执友赵宪长惊曰：君何术也？弟曰：方书有之，假对假、真对真尔，上乃假热，故以假冷之药从之；下乃真冷，故以直热之药反之。斯上下和而病解矣。继后主以女金丹，错综以二三方，不但去其病，且调治元气。庚午生一子，今应袭矣。壬申生一子，去年又患疟疾十三日，亦主以养元气，调生气，待饮食大进，然后劫以毒药，吐下块物甚多，授以附子汤三钱而愈。不责效旦暮间。其用女金丹，即胜金丸也。得之异人，倍加香附，而视气血之偏者，又加姜黄、条芩，倍川芎之属，取效甚多。予念无子者，往往有之，翻思予得子之难，其苦何如？乃次第录其方并女金丹，以济人云。

　　卷下

　　悬壶医案章第六

　　（凡一十五则）

　　予在胎，为女医误。生来略具人形，无病不历，无日不药。太夫人妊疟，多病，早弃养，固不孝之奉累也。岁辛酉，病作席舍，死而复苏。父兄乃诉罢生员业，既而走家难，技医给旅，重游南北。慨惟病躯，又为人谋夫康宁，亦罔也。职此之由，得尚友天下，而缙绅人豪，往往恕予疏狂，与之诗酒药物，似未为此生之不遇矣。或曰：子之医道，市井寻常间，恐未尽解。惟土大夫孰无慎疾之心，而亦有感子之愈其亲、活其幼者，何必孜孜入山之念也。予不对。然予素贫，凡赎药之，仅了婚嫁，尝思浓禄故人，恒饥稚子之叹，固与城都卖卜、道旁卖履者有间矣。是以悬壶医案滋多，今姑记其要领于后。

　　三士人求治其亲，高年咳嗽，气逆痰痞，甚切。予不欲以病例，精思一汤，以为甘旨，名三子养亲汤。传梓四方。有太史氏为之赞曰：夫三子者，出自老圃，其性度和平芬畅，善佐饮食奉养，使人亲有勿药之喜，是以仁者取焉。老吾老以及人之老，其利博矣。《诗》曰：孝子不匮，永锡尔类。此之谓也。

　　两在北方，遇夏秋久雨，天行咳嗽、头痛，用古方益元散（滑石五两，甘草一两），姜、葱汤调服，应手效。日发数十斤，经以彻夜。此盖甲巳士运湿令，痰壅肺气上窍，但泄其膀胱下窍而已，不在咳嗽例也。

　　戊年楚春瘟，人不相吊，予以五瘟丹投泉水，率童子分给，日起数百人。

　　朝贵有东南人，素畏热药。病痰，辄云火痰，加芩、连。一日，冬雪寒冽，眩呕以死。

　　予以黑附子一片，砒一分，舂入姜汁劫之，大吐，又服暖药一剂而愈。此盖地气束人，岂可拘执自误。况痰生于湿，湿生于寒乎！一士人肥形白色，因《明医杂着》所载补阴丸，以为人皆阴不足，服至数年，胖至短气。予反之以霞天膏，入辛热剂，决去滞余，而燥其重阴，然后和平无恙。此则未达方书，而往往自误，不可不戒也！贵人鼻中肉赘，臭不可近，痛不可摇，束手待毙。予但以白矾末加 砂少许吹其上，顷之，化水而消；与胜湿汤加泻白散，二帖愈。此浓味拥湿热，蒸于肺门，如雨霁之地，突生芝菌也。治此等病颇多，人每称奇，不知只此理尔！凡沉 痼疾，癫狂风痫，痞积疮疡，一切有形之病及妇人 瘕，皆用霞天膏，投所宜煎剂，汗、吐、下攻去污败浊物，无不成功。颇有独得之妙，如斫轮云。

　　瘫痪、蛊证年浅，元气未尽伤者，亦以霞天膏入两证煎剂攻治。湖海中曾起十余人。近时霉疮，亦以膏入防风通圣散治愈。别着《杨梅疮论治方》一卷、《滇壶简易方》一纸，为远近所传，用者辄效。

　　治色劳，先以古方地仙散（薄荷叶、地骨皮、防风、甘草梢、乌梅肉各等分）煎剂退潮热，次以外鹿髓丸摩其腰，渐以内鹿髓丸或鹿 之丸复其元，其功颇烈。奈何鹿品难办，不过循葛可久十药神方而斟酌之耳！八岁以下小儿，予戒投药。有疾，但以所宜药为细末，调香油，令人热蘸，按摩患处，或水调成膏贴之，或煎汤，用绢帛染拭，任意活法，但使药气由毛孔穴络熏蒸透达。如不能检方用药，以油润手按摩牵引，手舞足蹈，未尝不愈其疾也。

　　将养小儿，制七味保婴汤，以应汤饮。家兄刊而论曰：幼幼之心，人所易发，老老之心，人或味焉。长长者宜乎寡矣。使爱亲如子，信人子尽曾参矣。又如司马君实爱兄如父焉，予不能不三叹乎着方之余也。

　　悬壶轻 ：百病黄鹤丹、妇人科青囊丸，小儿科天一丸，随宜引用。人见小效，疑有异常，探索不已，殊可笑也。今并着他章，用之者，当思法外意云。

　　古针法，似与今者不同，予有志而无师授，而今者未之学焉。古砭无传，令之灸，赖有精者，予常加药末入艾为炷，且以人气煨养灸痕，恐不可为典要，故不着。曾见贵人有木拐按节法，其亦砭之遗意欤？治殊方白虎历节风，久卧，尚巫而不能药者，以霞天膏和白芥子末作墨书字，入水，顿服一缶，吐利交作，去胶涎臭汁数斗而起。谓予之符水有神。因思古有祝由科，全赖巫觋，莫亦仁人出奇以活人，而遂失真者耶？并记吾过于此。

　　卷下

　　药性裁成章第七

　　（凡十二则）

　　药有成性，以材相制，味相洽而后达。夫药性，古书备本草，括《汤液》、《珍珠》诸篇，予不能悉记也。而二五之升沉，咸苦酸辛甘者，触物在焉。姑列凡数，可推其余。

　　标病攻击，宜生料，气全力强；本病服饵，宜制炼调剂。大凡试病在元气，宜醇淡。味性纯一，醇也；出五味外，淡也。太羹元酒。（疑有缺文）

　　人参炼膏，回元气于无何有之乡，王道也。黑附子回阳，霸功赫奕。甘草调元，无可无不可。

　　当归主血分之病，川产力刚可攻，秦产力柔宜补。凡用本病酒制，而痰独以姜汁浸透，导血归源之理。熟地黄亦然。血虚以人参、石脂为佐；血热以生地黄、姜黄、条芩，不绝生化之源；血积配以大黄。妇人形肥，血化为痰，二味姜浸，佐以利水道药。要之，血药不容舍当归，故古方四物汤以为君，芍药为臣，地黄分生熟为佐，川芎为使，可谓典要云。

　　香附主气分之病，香能窜，苦能降，推陈致新，故诸书皆云益气，而俗有耗气之讹，女科之专非也。治本病略炒，兼血以酒煮，痰以姜汁，虚以童便浸，实以盐水煮，积以醋浸水煮。妇人血用事，气行则无痰。老人精枯血闭，惟气是资。小儿气日充，形乃日固。大凡病则气滞而馁，故香附于气分为君药，世所罕知。佐以木香，散滞泄肺；以沉香，无不升降；以小茴香，可行经络；而盐炒则补肾间元气。香附为君，参、 为臣，甘草为佐，治气虚甚速。佐以浓朴之类，决壅积；莪、棱之类，攻其甚者。予尝避诸香药之热，而用檀香佐附，流动诸气，极妙！痰分之病，半夏为主。脾主湿，每恶湿，湿生痰，而寒又生湿。故半夏之辛，燥湿也。

　　然必造而为曲，以生姜自然汁、生白矾汤等分，共和造曲，楮叶包裹，风干，然后入药。风痰，以猪牙皂角煮汁去渣，炼膏如饧，入姜汁。火痰黑色，老痰如胶，以竹沥或荆沥入姜汁。湿痰白色，寒痰清，以老姜煎浓汤，加 白矾三分之一（如半夏三两， 矾一两），俱造曲如前法。予又以霞天膏加白芥子三分之二，姜汁、矾汤、竹沥造曲，治痰积沉痼者，自然能腐败随大小便出，或散而为疮，此半夏曲之妙也。古方二陈汤，以此为君，世医因辛，反减至少许；而茯苓渗湿，陈皮行气，甘草醒脾，皆臣佐使，而反多其铢两，盖不造曲之过。观法制半夏，以姜、矾制辛，即能大嚼是也。佐以南星，治风痰；以姜汁酒浸炒芩、连及栝蒌实，香油拌曲略炒之类，治火痰；以麸炒枳壳、枳实，姜汁浸蒸大黄、海粉之类，治老痰；以苍术、白术俱米泔姜汁浸炒，甚至干姜、乌头，皆治湿痰。而常有脾泄者，以肉豆蔻配半夏曲，加神曲、麦芽作丸，尤有奇效。浓养之人，酒后多此，而苦痰为病者，十常八九也。

　　方书谓天下无逆流之水，人身有倒上之痰。气乱血余化而为痰，故治痰以行气杀血为要。

　　火分之病，黄连为主。五脏皆有火，平则治，病则乱。方书有君火、相火、邪火、龙火之论，其实一气而已。故丹溪云：气有余便是火。分为数类。凡治本病，略炒以从邪，实火以朴硝汤，假火酒，虚火醋，痰火姜汁，俱浸透炒；气滞火以茱萸，食积泄黄土，血瘕痛干漆，俱水拌同炒，去萸土漆；下焦伏火以盐水浸透拌焙；血疾以人乳浸蒸，或点或服。生用为君，佐官桂少许，煎百沸，入蜜，空心服，能使心肾交于顷刻。入五苓、滑石，大治梦遗。以土、姜、酒、蜜四炒者为君，使君子为臣，白芍药酒煮为佐，广木香为使，治小儿五疳。以茱萸炒者，加木香等分，生大黄倍之，水丸，治五痢。以姜汁酒煮者为末，和霞天膏，治癫痫、诸风、眩晕、疮疡，皆神效。非彼但云泻心火，而与芩、柏诸苦药例称者比也。

　　予治沉 ，先循经络者，即诸古书所载引经报使药，贵识真尔！如心经，以人参益气，石脂补血，朱砂镇火，天竺黄去痰，泽泻泻热，而莲肉、茯神、赤茯苓、远志、益智、酸枣之属利心窍以安神识。中间制炼，如以苦焦之味达本经，咸引所畏，辛避所胜，酸益其母，而甘泄其子，皆裁成药性之道。

　　粳米造饭，用荷叶煮汤者宽中，芥菜叶者豁痰，紫苏叶者行气解肌，薄荷叶者清热，淡竹叶者避暑。造粥则白粥之外，入茯苓酪者清上实下，薯蓣粉者理胃，花椒汁者解岚瘴。姜、葱、豉汁者发汗。与夫古方猪肾、羊肾之类，无非药力也。一人淋，素不服药，予教以专啖粟米粥，绝他味，旬余减，月余痊，此五谷治病之理。

　　梨汁疏风豁痰，蒸露治内热。藕汁研墨止吐血、鼻衄。研桃仁调酒破血积。胡桃仁佐破故纸盐水糊丸，治腰湿痛如神。大枣煮汁去渣炼膏，救小儿脾虚胃寒不能药者。莲肉作末，苏噤口痢。柿蒂加杵头糠，止转食。凡此予以应骄习之家，亦五果治疾之理。

　　韭白愈淋，子涩精。大葱汁和五倍子末涩虚脱之痢，非虚脱不可用。苋煮汁愈初痢。萝卜风干愈伤食嗽。白扁豆益脾清暑。蒜汁煮香附，加荜茇、大黄，治瘴乡中毒。诸菜俱能治病，贵专啖尔。

　　黄牛肉补气，与绵黄 同功。羊肉补血，与熟地黄同功。猪肉无补，而人习之化也。惟连贴于脾、肚于胃、腰子于肾、脊髓于骨、心于血，可引诸药入本经。实非其甫。鹿则全体大补，异时每欲以肉汁炼膏，如霞天膏小刀圭之法，恨不多得，黄牛连贴，用朴硝作脯。消痞块，骨髓煎油擦四肢之损。禽则鹅善疏风，鸡稚补损，老作羹起衰。虫则蜣螂裹烧熟，与儿食，治疳，蚋皮作丸。大治惊痫疳痢，以上予治浓养之人多用之，亦从其化也。独犬之壮阳，俗夫所尚，古方戊戌酒，盖为虚寒病设尔。或云：士无故不杀犬豕，则古人以羞于珍矣，意者黄黑二色，足补脾肾，亦可如小刀圭法为之，以治虚怯劳瘵，而戒恣欲之非，价廉工省，可济贫乏云。（按：蜣螂当是螳螂蚋皮当是蚵皮。）

　　史惠生按：小儿疳积，腹大便泻，当以蟑螂炒香与食，颇效。

　　卷下

　　方诀无隐章第八

　　（凡二十二则）

　　卷下　方诀无隐章第八

　　三子养亲汤

　　紫苏子（主气喘咳嗽） 白芥子（主痰） 萝卜子（主食痞兼痰）

　　上三味各洗净，微炒，击碎，看何证多，则以所主者为君，余次之，每剂不过三钱，用生绢小袋盛之，煮作汤饮，随甘旨，代茶水啜用，不宜煎熬太过。若大便素实者，临服加熟蜜少许，若冬寒，加生姜三片。

　　卷下　方诀无隐章第八

　　霞天膏

　　此方即倒仓法，传自西域。有人指予投煎剂治痰，而逐推展之。

　　黄牯牛（一具，选纯黄肥泽无病才一二岁者）

　　上洗净，取四腿项脊，去筋膜，将精肉切成块子如栗大，秤三十斤，或四五十斤，于静室，以大铜锅（无则新铁锅）加长流水煮之，不时搅动，另以一新锅煮沸汤，旋加，常使水淹肉五六寸，掠去浮沫，直煮至肉烂如泥，漉去渣，却将肉汁以细布漉小铜锅，用一色桑柴文武火候，不住手搅，不加熟水，只以汁渐如稀饧，滴水不散，色如琥珀，其膏成矣。（此节火候最要小心，不然坏矣。）大段每肉十二斤，可炼膏一斤为度，瓷器盛之，是名霞天膏也。用调煎剂，初少渐多，沸热自然溶化。若用和丸剂，则每三分，搀白面一分，同煮成糊，或同炼蜜调匀，寒天久收，若生霉，用重汤煮过，热天冷水窨之，可留三日。

　　卷下　方诀无隐章第八

　　鹿丸

　　（以下四方王师秘授 ：音催。尊虽切。赤子阴也。见《老子》。）

　　鹿禀纯阳，一名斑龙。 者，天地初分之气，牝牡相感之精也。医书称鹿茸、角、血、髓，大补益于人，此 则入神矣。其法用初生牡鹿三五双，苑囿驯养，每日以人参煎汤，同一切药草，任其饮食。久之，以硫黄细末和入，从少至多。燥则渐减，周而复始。大约三年之内，一旦毛脱筋露，气胜阳极，却别以牝鹿隔苑诱之，欲交不得，或泄精于外，或令其一交，即设法取其精，收置瓷器，香粘如饧，是为 也。

　　随人所宜补药，古方如八味地黄丸、补阴丸、固本丸之类。以此 加炼蜜三分之一，同和丸剂，或以和鹿角霜一味为丸，空心盐酒送下。用起虚瘵危疾尤捷。予之胎羸，赖此再造，愿与人人共之。

　　卷下　方诀无隐章第八

　　斑龙宴

　　此鹿不拘初生，但驯养牡鹿，或一、二只，每日煎人参一两汤饮之，渣和草料饲之。每用预夜减食，次晨空心，以布缚鹿于床，首低尾昂，用三棱针刺眼大 前毛孔，名天池穴。

　　银管三寸许，插向鼻梁，吮其血，和以药酒，（任意，或八珍散加沉香、木香煮者。）尽量。

　　月可一度，鹿无恙。若有屠刺鹿血，乘热和酒一醉，亦妙。

　　卷下　方诀无隐章第八

　　内鹿髓丸

　　与宴之鹿，脑髓、骨髓、脊髓尽取同煎成油，漉净。秤每一两加炼蜜二两，又炼相得，瓷器封收。每服补药，不拘何方，用以和剂，如鹿 法。

　　卷下　方诀无隐章第八

　　外鹿髓丸

　　不拘猎、家、屠市所有，鹿之胫骨髓煎作油，漉净加蜜，如前炼法。每用和古方摩腰膏、九阳丹之类，老姜汤化少许，以擦摩肾俞，大补元气。凡骨节痛，属虚寒者，其效如神。

　　卷下　方诀无隐章第八

　　黄鹤丹

　　此方铢衣翁在黄鹤楼所授，悬壶轻 ，故名。

　　香附（气失其平则为疾，此为君，此为用矣。） 黄连（凡疾之所在为邪火，单用生心，固非泻心火例矣。）

　　二味香附为主，黄连减半，俱选择净料，共制为极细末，水糊为丸梧子大。假如外感，姜葱汤下；内伤，米饮下；血病，酒下；气病，木香汤下；痰病，姜汤下；火病，白汤下。

　　余可类推。

　　卷下　方诀无隐章第八

　　青囊丸

　　此方邵真人祷母病，感方士所授，予则受于女医某。

　　香附子（略炒，不拘多少，为主） 乌药（略泡，减附三分之一。）

　　上为细末，水醋煮和为丸梧子大。随证用引，如头痛茶下，痰姜汤之类。多用酒下为妙。

　　卷下　方诀无隐章第八

　　天一丸

　　（此方自制）

　　灯芯（用十斤，以米粉浆染，晒干，研末，入水澄之，浮者为灯芯，取出，又晒干入药，用二两五钱。而沉者为米粉，不用矣。） 赤白茯苓（去皮，兼用茯神去木五两） 滑石（水飞过漉净，炼汤成膏，如糖饧，用以和膏。）

　　一方人参用六两，白术六两，甘草四两，同熬膏，亦妙。

　　上灯芯等五味，各为细末，以人参膏和成丸，如龙眼大，朱砂为衣，贴金箔。每用一丸，任病换引。大段小儿生理向上，本天一生水之妙。凡治病，以水道通利为快捷方式也。

　　卷下　方诀无隐章第八

　　异类有情丸

　　（此方自制）

　　鹿角霜 鹿茸 龟板（八字文具者。醇酒浸七日，酥炙透黄） 虎胫骨（新而真者，长流水浸七日，蜜酥和炙透）

　　上霜、板各三两六钱，茸、胫各二两四钱，重罗极细，用水火炼白蜜，入 猪脊骨髓九条，同舂剂为丸如梧子大。每空心盐汤下五、七十丸，周而复始。丈夫中年觉衰，便可服饵。此方，鹿纯阳也，龟纯阴也，血气有情，各从其类，非金石草木例也。如浓味善饮之人，可加猪胆汁一、二合于和剂中，以寓降火之义。

　　卷下　方诀无隐章第八

　　女金丹

　　（此古方胜金丸，武夷翁授予配制之法。）

　　本 当归 赤石脂（赤白均可） 白芍药 人参 白薇 川芎（不见火） 牡丹皮 桂心白芷 白术 白茯苓 元胡索 没药 甘草（以上各一两）

　　十五味，除石脂、没药另研外，余皆以醇酒浸三日，烘晒干，为细末，足十五两。

　　香附子（去皮毛，以米醋浸三日，略炒。为细末，足十五两）

　　上十六味，和合，重罗数过，炼蜜丸如弹子大，瓷器封收。每取七丸，虔心鸡未鸣时服一丸。先以薄荷汤或茶灌漱咽喉，后细嚼，以温酒或白汤送下，食物、干果压之。服至四十九丸为一剂，以癸水调下受妊为度。妊中三日一丸，产后二日一丸，百日止。尽人事而不育焉，天矣。人为一卤莽，诿曰天之命。予兹为世之乏嗣者惜焉！

　　卷下　方诀无隐章第八

　　驻阳小丹炼法

　　（此本古方，主乌须不验。方外一衲，因予小惠，报以炼法。）

　　茯神（四两，去心） 赤石脂（火 存性，四两） 辰砂（水飞，二两） 乳香（二两，灯芯研） 川椒（二两，净，以炭烧黄土地至通红，扫净，置椒于上，以瓦缶掩之，令为出汗）

　　上五味，为细末，以人乳和稀剂，入鹅、鸭蛋壳内，糊封完固，加以绛袋，令体洁妇人带于胸乳之间，四十九日，日夕不离，取出干透则成，否则坏。再研，用枣肉和为丸绿豆大。每日空心人乳送下，或人参、麦门冬汤代之，卧时酒下亦可。凡心血不足，怔忡、健忘等疾皆宜。

　　卷下　方诀无隐章第八

　　固本丸制法

　　（此方多谓效迟，而有痰者，往往泥膈，遂生厌心，殊不知古人制方，真有口诀。）

　　生地黄（怀庆新肥者，竹刀切） 麦门冬（去心，二味各一斤半，淡酒浸一日，盐点汤浸三日） 熟地黄 天门冬（去心膜，二味各一斤半，生姜自然汁浸二日，醇酒浸一日）

　　上四味，但不犯铁，浸足，同磨，或擂，以渣尽为度，旋加水，亦如造浆粉之法（少加杏仁，则易澄脚矣）。其澄底药泥，晒干，乳钵成末，加面，取净一斤，用人参，另为细末，四两。五味共加炼蜜为丸，常服酒下。

　　卷下　方诀无隐章第八

　　枳术丸烧饭法

　　易水张氏制此方，东垣晚年始悟用荷叶中虚之义。讵意东南人不识北方炊饭无甑，类呼为烧，遂讹为荷叶包饭入灰火烧煨，虽丹溪亦未之辨。古诗云瓶中有醋堪烧菜，是也。

　　白术（君，去梗及油者六两） 枳实（臣，用鹅眼者，以冷水浸软，切片，略炒四两）

　　上为末，先用新碧荷叶数十，煮汤去叶，入粳米，亦如寻常造饭之法，甑内以荷铺盖，北方无甑，亦随宜用，但米入汤，自然透绿，方全气味。饭成，乘热以药末揉拌成剂为丸。

　　食后，任引下。

　　卷下　方诀无隐章第八

　　五瘟丹

　　（此方自制，冬至日修合。）

　　黄芩（乙庚之年为君） 黄山栀（丁壬年君） 黄柏（丙辛年君） 黄连（戊癸年君） 甘草（甲己年君）

　　此五味，各随运气为君者，多用一倍也。余四味又与香附子、紫苏为臣者，减半也。

　　上七味，皆生用，为细末，用锦纹大黄三倍，煎浓汤，去渣，熬膏，和丸如鸡子大，用朱砂、雄黄等分为衣，贴金。每用一丸，取泉水浸七碗，可服七人。凡天行瘟病去处，有力之家，合以施给，阴德无量。

　　卷下　方诀无隐章第八

　　滇壶丹

　　（梦感滇人相授，治霉疮甚验。）

　　白僵蚕（略炒，三钱） 全蝎（一钱五分，酒洗瓦焙） 大黄（生用，五钱）

　　上为细末。鸡未鸣时，蜜汤调下三、五匙，午后粥补，明日又服，以虫出疮干为度。以蜜汤旋和末为丸亦可。

　　卷下　方诀无隐章第八

　　八仙茶

　　（此得之武当山人。）

　　粳米 黄粟米 黄豆 赤小豆 绿豆（五者炒香熟，各一升） 细茶（一斤） 脂麻（净，五合） 花椒（净，一合） 小茴香（净，二合） 干白姜（泡，一两） 白盐（炒，一两）

　　以上十一味俱为极细末，和合一处，外加麦面（炒黄熟，与前十一味等分拌匀，瓷罐收藏。）胡桃仁、南枣、松子仁、瓜仁、白砂糖之类，任意加入。每用二、三匙，白汤点服。

　　卷下　方诀无隐章第八

　　小刀圭

　　（此方士所授，与古方小异。）

　　黄牛犊一只，用未知阴阳者，肥嫩纯黄色，先期办后开药料。至腊月初八日或本月戊己日，宰取血， 毛留皮，碎切，脏腑分寸不遗，用长流水大锅煮至半熟，加后项药。（用鹿代之更妙。）

　　人参（约牛十斤用二两） 茯苓（去皮，约牛十斤用三两） 绵黄 （刮净，约牛十斤用五两） 良姜（去梗） 肉桂（去粗皮，约牛十斤用五钱） 陈皮（留白，约牛十斤用一两五）

　　甘草（去皮，约牛十斤用一两） 花椒（去目，约牛十斤用一两） 白盐（临漉时斟酌用） 醇酒（二斗上下上件同牛，文武火煮，旋添熟水，当以八分为节，取牛肉烂如泥，槌骨内之髓，煎化入汁中，漉去滓，但存稠汁，有如稀饧，待冷，入蜜瓮，掘黄土坑，埋齐瓮口，封固。凡早餐不拘何样饮食，加此数匙调和，人事劳苦并房欲之后，醇酒调服。造酒至 来之日，加此甚佳。（曾见飞霞先炼蜜，候膏成，入蜜搅匀，才收瓮内。）

　　卷下　方诀无隐章第八

　　长松酒方

　　（此方庐山休休子传。）

　　长松（此酒中圣药，产太行西北支诸山，似独活而香，用一两半） 黄 （蜜炙） 生地黄（各七钱） 熟地黄（与生地俱酒浸，八钱） 苍术（三钱，米泔浸） 陈皮（去白，七钱）枳壳（四钱） 当归身（五钱） 白芍药（煨，五钱） 半夏（姜制，三钱） 浓朴（五钱） 菊花（五钱） 天门冬（三钱） 麦门冬（三钱） 砂仁（三钱） 木香（二钱） 人参（四钱） 点椒（二钱） 酥（七钱） 黄柏（五钱） 黄连（二钱） 胡桃仁（去皮，二钱）

　　小红枣（去核，八个） 老米（一撮） 灯芯（五寸长，一一料分十剂，绢袋盛之。凡米五升，造酒一樽。煎一袋，窨久乃饮。

　　卷下　方诀无隐章第八

　　枸杞酒

　　（此为家兄火证制。酒性热，三药制之，可通用。煮如前法。）

　　枸杞子（五钱） 黄连（炒，三钱） 绿豆（一钱）

　　卷下　方诀无隐章第八

　　水火炼蜜法

　　金华师最恶以锅煎炼，非古法，授此。以白砂蜜一斤，大瓷碗盛重汤煮，不住搅，文武火，汤干加水，以蜜滴水不散为度。大率一斤炼成半斤。罐埋土七日。凡和丸剂，止以药末一半，入蜜，舂万杵，干再糁，以布包裹，入甑内蒸软，又加未尽之末，如此三次，则丸剂可以久收，不复回润。

　　卷下　方诀无隐章第八

　　七味保婴汤

　　（说见第六章）

　　老大米（主清胃） 黄土（养脾，炒） 苦竹叶（去热） 萝卜子（去食积） 薄荷叶（去热）

　　灯草（主夜啼） 麦芽（和脾胃）

　　上随证所主者多用，其余次之。每服不过三钱，袋盛煮汤，任意渴饮，或加蜜少许。

　　卷下

　　同类勿药章第九

　　（凡九则）

　　《参同契》云：同类易施功，非种难为巧。虽云丹法，移之治病，雅有神化。予尝考古今养生家千条万诀，莫要于人坏人补之一语，即《内经》：形不足者，温之以气也。漫述数条，勿药有喜，庶医之完技云！凡肩背、肢节、骨腕、筋会之处注痛，多属痰凝气滞。不拘男女，但取神旺气长者，令以口对患处，隔绢绵进气，不呵不吹，极力努气，使入透，觉暖至热，又易一人，以愈为度。

　　多病善养者，每夜令仆擦足心，至极热，甚有益。三里、肾俞，皆不可缺。

　　肾虚腰痛，令少阴掌心摩擦，每至万余，或令进气于肾俞之穴。丹田冷者，亦摩擦而进于脐轮，其功尤烈。

　　有痿痹疾者，偎卧患处于壮阴之怀，久之生气和浃，病气潜消。

　　老人尤宜与少艾偎卧。予戚有喻千户者，行此，年九十余，康健。

　　凡小疾有痛处，即令壮夫揩擦至热，或按之拿之，令气血转移，其疾可却。

　　服人乳，大能益心气，补脑，治消渴证，治风火证，养老尤宜。每用一吸，即以指塞鼻孔，按唇贴齿而漱，乳与口津相和，然后以鼻内引上吸，使气由明堂入脑，方可徐徐咽下。

　　凡五、七吸为一度，不漱而服，何异止于肠胃尔！丹溪云：房中补益之术，非圣贤之心，神仙之骨，不能行也。盖言圣贤能以理制欲，神仙天性，对景忘情尔。世有以此，实恣淫欲，为泥水金丹，而秘相授受，卒至丧亡者，深可恶也！深可恶也！
