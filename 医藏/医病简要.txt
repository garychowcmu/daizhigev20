《医病简要》

　　提要

　　《医病简要》一卷，书为裘君吉生得之于同社老友包君越瑚。包君申韩家而精歧黄学，退隐于医，历任绍兴医药学会评议员及会长，与著者张畹香先生世交也。本书系张氏在绍兴一生经验医案之录要，其用药之神，断诊之明，足资后学模范。因世之刊行医案，胥是多方药而少证论，且亦病繁芜而鲜精湛，本书虽了了数十则，然则则有简要之论，所谓少许胜人多许也。

　　《医病简要》序

　　张君畹香先生，家住绍城洗马池。读书时喜学医，博览群书。迨中年，求诊辄效，由亲戚而遍及陌路，著手成春，一时脍炙人口。忆余兄弟苕龄，时患病就医。尔时见张公与先父倾盖谈心，视其白发童颜，须长盈尺，年近古稀，此后不复再见。其哲嗣朴山先生，克绍薪传，虽不及乃父之声名广远，亦颇有妥当名誉，昕夕过从。今年秋，其贤孙晴岩兄前年由河南回来，出其乃祖手著《简要》并附医案两卷，凡伤寒、温邪、风温、热入血室、痢疾、疟疾、伏暑等证，分门别类，细阅一遍，爱不释手，其议论别有会心，衷诸古，而不泥古，俾后学一目了然，补前贤所未备，益后学于无穷，爰名其书曰《医病简要》。恨不醵资，付诸梨枣，以传后世。兹先述其得是书之缘起云尔。民国贰年腊月后学包越瑚谨撰时年五十有六岁

　　《医病简要》目录

　　舌苔伤寒温邪风温热入血室痢暑伏暑瘄子

　　舌苔

　　《张氏医通》内有伤寒舌鉴，图形议论颇详尽。然予见又有碧滑厚苔者。仓桥陈姓，年六十二，胸痛，粒食必吐，患经三月，脉弦小。用丁沉透膈散加参、术，令早起煎药，先眼二煎。食少许，觉欲吐，立服头煎，得不吐，则此法次第用之。午亥盖以药如钳然钳食，以药三月后，碧苔尽去，三餐皆食。凡伤寒温邪，或七日解，或十四日解，或二十一日解，全凭舌定。暑症或上焦，或中下焦，或三焦均感，或五日解，或十日解，或十五日解，亦以舌可定。得其窍不失迟早，合脉即死期，亦不爽迟早。又凡夏至后之湿邪与少阳经之暑湿症，其舌必中黄，四围白皆滑，又有冬春间，身热骨不痛，头不痛，舌净，脉沉弦小，卧床不能支。《张氏医通》谓为少阴症，须用黄蓍建中汤，甚或用四逆法者。予曾经见为疏芪蓍归建中，皆以为非。后竟以时手，不观舌而用承气，再邀求救，为不能治。

　　伤寒

　　咸丰辛酉秋，予至阳嘉龙孙系治暑湿。彼地有时医，概用承气加以括蒌两许，滚痰丸，枳实，速其死。孙绍翁云，沿海人轻病，则不服药；若重病，经吾翁，必十五日始愈。或不愈，反不若彼之一剂危，两剂死之免医药费床褥债也，则作福，亦是无穷。吾于是顺天者之昌也。陕西人患伤寒，喜温通巴豆丸。河南人大黄可用至两许，川连不能服一钱，此总戎马佑庵先生告予也。总戒河南人，带兵足迹遍天下。本府山会用药相等。新嵊能服麻黄，萧诸喜温补，以地近杭省，习气相染也。苏杭人，柴胡、厚朴不能近一钱，苏人不服大黄，以金汁代之。凡医十三科，全者名全书，或专论伤寒者，名六书，如灵胎《六书》等类。或以中风列首，以风为百病之长也；又以伤寒列首，杂病次之。以仲景为医之祖，《伤寒》为一集，杂病《金匮要略》为一集也。予集前贤外感内伤，治法方药，名曰医针。于伤寒头绪颇繁，令人眩瞀，将以六经分说，不使稍混。因病中止，俟集成就庄，兹先呈治案数则。

　　陶姓，年七十外，王鸿轩先生之母舅也。正月初，水泻无度，神愤不能起立，诊脉空大，是伤寒直中太阴，以附子理中而愈。

　　香粉衡俞策兄。十一月，渠店夥屠越兄邀诊。身热、舌黄、喉干、舌干、齿浮、脉浮大，患经五六日，予知为阳明症。甫诊毕，其家已延以伤寒名者至。尔时，戚友趋拥人诊，开小柴胡杂以消导。盖此人只有小柴胡、达原、小承气，不论四时六气，舌苔有无黄白，皆此。其新人耳目者，枳壳、枳实、麻子仁、大黄、滚痰丸、厚朴。神曲、五谷虫、蒌仁，出入加减而已。予因言，此属阳明胃经，当用葛根汤。对曰：不特阳明，连太阳亦有。于方末加葛根一钱五分。予不觉喷饭，次日则用蒌仁、枳壳，十二三日，病不去。乃邀予治。其阳明经仍在，不传府，为疏葛根汤，两剂，身即凉。会稽明府耿修翁乃弟，十一月，水泻，痉厥，神呆，不省人事，脉沉弦小，舌净，身不热，已服过消导多多。予谓此直中太阴未罢，而传厥阴，用理中合人参吴茱萸汤，一剂水泻止，痉厥神呆如故。次日再诊，脉浮弦小，身热有微汗，自由厥阴转出少阳，当用小柴胡领邪外出。两剂神清，痉去，大便畅解，正七日云。

　　类伤寒中脚气，惟广东福建多患此，有死者。绍地惟馀姚、百官、会稽、东关一路有之，俗名大脚风。发作则有寒热，其病由于湿热，若初起以防己汤加苍术、牡蛎、泽泻治之可也。方书脚气入腹者死。曾见痛至少腹而死者。####温邪####

　　道光己酉三四月，城乡温邪盛行，予以吴氏条辨法颇效。锦鳞桥范合家，病三十余人，并其戚被染者，经予一手治愈。尔时昼夜赴救，往往枵腹从事，致感染合家，幸予预制紫雪丹，无论人我，均效。缘邪生每犯心宫，则危见机，早用为要。次年庚戌，温邪尤盛，以连岁太潦，平地水高数尺，五谷不登，遂致奇荒，荒年以后，必有温疫也。于是益信又可饱腹不病之说。遂不复染。

　　昌安街董，五月病温，五六日，舌鲜红，呃逆，脉沉小弦数，神昏，口舌燥，不饮水。予谓邪在血分，将发斑也。用玉女煎，石膏加至一两，麦冬五钱，根生地一两，犀角一钱五分，磨冲羚角三钱，复大青以托斑，柿蒂以除呃，两剂癍出神清。

　　府桥泥水匠钟大成，舌鲜红，呃逆，脉洪数，面红气盛。是邪在心肺上焦，黄芩汤加大力、甘、桔、根生地一两，生石膏二两，麦冬五钱，犀角、羚羊角、柿蒂两剂，呃除身凉。

　　营桥丁，发颐大如马刀，喉赤肿痛，舌黄厚，脉数大。《说疫》所谓疙瘩瘟也。病经十余日，由于失下，普济消毒以人中黄易甘草，加制大黄五钱，不应，加至八钱，大圊血而解。(黄芩黄连陈皮甘草元参连翘板蓝根牛蒡薄荷僵蚕升麻柴胡桔梗马勃或加人参。便闭加大黄。)

　　孙府孙病十余日，舌白薄，脉浮数，所服初则达原，继则承气。余谓此属上焦症，误用中焦，故不效。用辛凉法加生石膏、羚角，大汗而愈。

　　教场沿高，病温多日，舌白薄，神昏迷，口不渴，脉伏小。予谓邪在上焦，将欲作汗，须领邪外出。黄芩汤加薄荷、大力、羚角、石膏、甘桔一剂。次日，大汗，大渴，饮水无度，胸腹胀满，小便不通。用白虎汤加瓜蒌皮一两、带皮茯苓一两一剂，小溲如注而解。(石膏知母甘草粳米)

　　杜元亨，舌黄厚，周身发黄，胸痛拒按，气喘不能卧而坐。自述病前多食厚味。黄芩汤合调胃承气加厚朴三钱，枳实二钱，川连二钱，绵茵陈、栀子，三剂，大便畅解，黄去身凉，

　　范可斋，四月间，上焦温邪，用辛凉法，战汗体冷，如冰人，不能支。又可所谓体厥也。诊脉静小。余嘱其家勿惊扰，疏沙参、麦冬、根生地、花粉等滋肺而愈。盖书以汗后脉如蛇者死。若沉部似有似无亦当死。又云，脉不为汗下减者死。上城隍庙道士，温邪，舌黄，脉沉小无力。予谓明日当战汗，脉太弱，恐战而不得汗也。次日果作战不汗而死。

　　螺蛳桥一人，前一日，诊脉沉小。予谓明日当战汗，若体厥，切勿惊扰。次日汗后，奄奄一息，脉静小，疏大剂滋肺汤。甫出门，其家又延一有名者至，以予药为补，用承气汤，服之即死。

　　又治一人，黄昏大躁，尽去衣服，忽作冷，穿衣盖被，复大战，如作疟状。至天明，大汗淋漓，衣服如水中捞起。下午诊脉尚浮数，身尚热，舌苔尚有白薄者。予谓邪未净，尚有汗，用滋肺汤；寐中又盗汗，两三夜邪始净。

　　大坊口赵，患温邪三日，其两脚大痛，不能起立。予谓《说疫》中所云瓜瓤瘟、疙瘩瘟、大头瘟，皆有方。又有极重者，谓之软脚瘟，患必死，无方也。然予思，总由肾水之虚，肝家血分之热用张石顽先生下焦肝痛方，如炒小茴香一钱五分、川楝子三钱、酒延胡一钱五分，于黄芩汤中。三剂后，足痛去，温邪亦渐瘥。嗣后无论男妇，遇软脚瘟，用此法俱效。

　　大坊口赵妇，产三日后患温邪。予遵张石顽先生论，凡遇胎前产后，所患不拘何病，总以胎产为本，以病为标。名病为产后患温邪，产后当理血分，以根生地凉其血，赤芍、川芎通其血，以薄荷、桔梗、川连、甘草辛凉其肺。而黄芩、白芍产后所禁，不用。不过四剂，乃愈。

　　凡温邪，或暑湿，一见舌尖鲜红，即为邪走心包，速须紫雪，截其来路。如神至昏痉，多用亦难见效。宗涤翁郎，似青质，弱午时，脉无神，予与刘友仙二兄深虑之。道光庚戌六月，患温四五日，辰刻诊。予谓其戚王珠翁云，此症下午必入心包，紫雪香散恐不克当。不得已，用人参汤送，迟则不救。予以原料紫雪付之，不即服。黄昏痉厥，大汗，起立无常，脉虚小。予覆以不治。殊不知珠翁之夫人，为涤翁之妹，三月间患温邪，予以紫雪治愈。是年温邪犯心，即危见机，早用或效。或问，何以与又可法不同予谓嘉庆年间，所谓任大黄者，用又可大剂承气得效，以天运交七赤八白，七赤属大肠金，八白属脾土，今则交九紫，火属心，故邪亦走心包，即肝厥肝痛之多，且甚者亦由心火盛，盗其母气，肝虚易于致病。鸦片烟之盛行，舒其肝郁耳。明万历平间，闽人至京售一粒金丹，所称阿芙蓉，即莺粟浆也。惟任翁用又可法，大发财，名为伤寒世家，其实真正伤寒辨经别络，恐难雪亮也。城乡各镇，尤而效之，不过达原一饮，承气一汤，复以消导，逐秽不分，四时百病概谓伤寒。无论老幼强弱，均用此法。无论舌苔有无与黄白，无不攻消。于是人人知医，个个插嘴，其术愈卑，其业愈晓。孔子云：小道必有可观。今则小之欲无，观之没有，故有志者，遁而之他，万不习医，而医乃绝。

　　风温

　　道光年间，钱友，三三月间患风温十余日，始邀予。舌干红起绉，按之无液，与喉唇皆燥，难忍，不寐，身灼热无汗，咳痰不出，脉小数。予谓此属上焦症，由过服消导发散所致。用根生地两许、元参、麦冬、玉竹、沙参、丹皮、桑叶、蔗浆七八剂而愈。

　　同治甲子二月，偏门谢患风温十余日，身热，舌鲜红，咳痰不出，呕吐不得食，脉浮洪大，是邪在上焦，误服小承气与调胃承气，正合《伤寒论》不应下而下之，致成结胸，用泻心汤。用生姜泻心汤，先除其呕；继用黄芩、葳蕤等汤加减而愈。

　　仓桥孔小山先生，乙丑冬季，年八十四，患风温多日，身热无汗，舌黑，口齿燥甚，大便水泻，脉洪大，是其本色。盖高年未有脉不洪大，为六阳者也。阅所服，是葶苈、苏子等泻肺，杂以消导。致邪陷下焦，故不得汗。不得汗则身不得凉。今津液已涸，当救其阴，用黄芩汤，复以增液汤。泻止，再以葳蕤汤，得汗身凉。

　　治一孩，三岁，二月间，辰刻身热，嗜卧，呼唤不醒，至黄昏，惟闻喉间痰声壅塞，水浆不入，予以马勃一两，以病起勃然，故用勃然而兴之药，碎为小块，纱包铁物压煎，又以箸掉以手揉，缘轻浮之物不易煎汁耳。煎数大碗。将孩抱起，仰天灌一瓢，闻喉中声尤响，逾时向地倾之，又灌，又倾。二更后，喉忽开，大叫乃醒。天明不出汗，身凉，竟不服药。

　　又治世侄范定甫。甫周岁三月，患风温，越五十日，气绝，委诸地，尚温，又抱之。予诊脉小数，虎口纹紫细，直透三关，舌黑燥。其祖母嘱母开方，以逢药食必吐。绝食已一月。予问：不食何以活云：见碗必欲饮，饮水泻水耳。因思药之如茶水者，必不吐。于是以病久气虚，用燕窝一两，以代元参、麦冬，羚角，竹叶以代川连，黑橹豆皮一两以代地黄，茯苓、通草以通小溲，皆无药气味者，恣饮之三日。舌黑为黄，溲通泻差。再三日，竟愈，食粥饭，至今抱子多多。

　　水沟营冯朴园姻兄，二月间在诸幕中，身热咳喘，病如伏寒。路间又感风雨，至家则诸筋络掣痛，失红，脉弦数，舌黄薄，是肺卫心营皆感。然营较卫为重，当先治其红，用根生地一两，麦冬、银花、羚角、山茶花、丝瓜络、元参、赤芍、丹、桑，两剂红止，再以凉解卫分风热，身凉而愈。

　　乙丑十一月，朱石翁，年七十三，身热咳嗽，左胁大痛，脉弦右尤弦且大，谓是为风温夹肝症，怕失红耳。次日果失红。用葳蕤汤减去麻黄、石膏，加羚角、丹、桑、元参、麦冬，复以牡蛎、柴胡梢、鳖甲、降香、苏子、赤芍，又令以藕汁、甘蔗汁代茶水，调养即愈。###热入血室###

　　道光庚戌六月，水澄巷王元通一妇，患温邪六七日，适逢经至。予为道贺，即用前法。其本家有知医者，谓通经当用温药，改为炮姜、红花等剂，经即停，叫掷烦躁，一夜即死。

　　范姓一室女，父母皆亡。患暑热，予治。一日，予诊脉，两手皆洪而两尺尤大，疑天癸之至。询工妇出人三次，答以无事。予以暑热太盛，用白虎汤。至晚，痉厥，始知其经果至。因室女怕羞，嘱其勿说，遂致不救。

　　同治壬戌，避难乡间，有一妇患疫，八日经至，又四日，邀治。速用前法。讵乡间赴市较远，药未入口而经已停，遂至神昏不语，痉厥不治。

　　毛姓一妇，孕八个月。霜降后患伏暑。黄昏寒热似疟非疟。无物不呕是上中焦症，其阳之不通以禁用滑石故也。然日用厚朴、藿梗更多，医呕总不除，后予以喻氏进退法，一剂呕止，即告辞。以极于上者，必反于下。一产即为棘手，病家再三嘱，治用安胎清暑法，不弥月而产，产后母于均吉，惟恶露点滴则无。予思病经一月，今欲求其血，是迫饥民而征敛也，理当加本求利。于是以丹参八钱、当归三钱、川芎二钱，再加沙苑子一两以代地黄，经血大至。服十剂，恶露已净。黄昏寒热又作。予谓是极于下，必反于上也。用薄荷、滑石辛凉解肺而愈。

　　世交张鲁封六兄，医学高明，凡戚友中，病至棘手，延至，立法即愈。一嫒尚在室，患温邪多日不愈。邀治。舌黑燥，神呆，脉滞大。予认为邪入心包，当用犀角地黄。鲁翁封以业已服过，或剂轻之故，再议以大剂，不应。予又诊，细问工妇病中，曾经走经否对以十余日上，至服主人药。予知其必不用医通法也。于是以舌黑为津液之涸、肾水之干；耳聋者，水不上升也；神昏者，精不上交于心也；两腿不能自移，衣服著肌肉即大叫痛者，为血分之亏也。用吴氏《温病条辨》下焦篇中复脉汤加减，内大熟地用至八钱，炙甘草用至六钱。鲁翁嫌手笔太重。予谓其书谓甘草不应加至一两，曾经得效多人，竟用之，一剂即知。鲁翁竟以此汤日进。不过十余日，全愈。予即以《温病条辨》转赠，缘此书京城所刻。吴鞠通与世伯胡水云先生交好，今下灶胡心亨明府水云先生之令嗣也。蒙其屡次下赠，今宁波有翻刻者。后晤鲁翁云，曾经以书内大定风珠治血崩得效。此嫒适阳嘉龙孙宝号七月间，患暑湿致小产，经血不下，鲁翁自诊后，又邀予。鲁翁此次手笔亦不轻，当归用至七钱。予谓究属性温，不如易以丹参一两，且产由暑热逼下，须用凉剂。若不以凉，即热入血室矣。加以丹皮、栀子、六一散、木通等，竟霍然风温发疹。绍兴谓之"瘄"，苏人谓"痧"，叶氏谓之肺邪，发在冬春用温邪法，夏秋用暑湿法，皆以凉肺祛风。惟怕胀闷大便不解。若大便水泻，不必服药。即用药如樱桃核、绵丝线、西湖柳，皆无用焉。同治丙寅三月，余全家病瘄，皆轻，不服药。有二女病亦轻，病中经皆至，绝不为意。一女尚无恙，一女从此经断。越两月，气喘面胀，昼夜坐，始询其故。服黑锡丹一钱，气平能卧，面肿亦消，然大便水泻。考《张氏医通》谓之肝肾喘，水泻者不治。历用药，竟无效。此二女绝顶聪明，识书义尤孝友爱敬。一字明之，一字全之。全之次年出嫁，以予病危，割臂痊余。又明年患病，易箦时，见疮痕始悉，女本同胞三，尚有长姊，字圆之，十五岁时割臂疗予。出嫁后二十一岁产亡。予以曹娥十四岁能孝血食万年。今十五岁行孝而速死，以理诘稽曾城隍签，示一啄一饮，莫非前定，然则窍通修短俱属前定。予观唐代取书，谓佛氏上应鬼宿，鬼宿明亮，佛道昌明。于是晤天地间三教鼎立，缺一不可。以儒教治人，以佛教治鬼，以道教治非人非鬼之妖怪。且以晤命数所定。即仓公扁鹊亦无益也。

　　西郭陈永茂，颇识医之善否。予每治其家妇女，病中经至即愈。今予老病不为治，去秋有患暑而经至。颇记金言导医者，以热从血泻法，乃茫然，仍用厚朴、枳、蒌，复以炒芍，即不治。###痢###

　　予治清凉桥沈下纯血，舌黄，脉弦大。用当归、赤芍、黄芩、甘草、木香、川连、楝子、炒小茴、酒延胡、柏子仁，两三剂，血中又有蛔。于前方去甘草、小茴加川椒炭、乌梅肉、台乌药两剂，乃血中见粪，终以肝法得愈。

　　锦鳞桥毛妇患痢，舌黄，口渴，痛在脐上下，用脾痢法，杏仁、厚朴、枳壳、银花炭、香连丸、陈皮。至第七日，脉沉实。用制军、枳实攻之。讵病家申刻即睡。所议方，每于次日始服。第八日，服下药，则小腹大痛。予谓是转入肝经，药在病后也，再以当归黄芩汤合金铃子散加柏子仁、炒小茴香。又七日，乃愈。是先脾后肝也。

　　保佑桥秋患痢，五日，邀诊。脉弦细，寒热往来，肋腹痛。阅所服，痢疾套方，故无效。用小柴胡汤合当归黄芩汤、香连丸，七日即愈。

　　东昌坊梁所患，必是肝痢，所服不分肝脾之套方，已至呃逆，舌苔雪花。予诊脉弦小如丝，是肝阴大伤之候。用大生地、归、芍、阿胶、淮药补其肝，缩砂、牡蛎降其逆，旋覆花除其呃，出入调补十余日而愈。

　　山阴吏书陈步云，患痢多日，所服皆消导攻痢等药。舌雪花，呃逆不食，脉两尺独大，余弦小。此久痢伤及肝肾也。用熟地、龟板、归、芍、阿胶补其肝肾，姜、五味、炙甘、陈皮调其胃，以胃为肾之关，仿胃关煎法也。复以刀豆除其呃。十余剂愈。

　　保佑桥酒店忘其姓，男人，年二十余。痢一月，诊时，气息奄奄，脉沉虚小，侧卧不敢动。一动则肛门稀水即出。舌鲜红光洁。是肾阴大伤，必攻击过分所致。用熟地、肉桂，五味、龟板，复以炮姜、粳米、赤石脂等桃花汤，多剂始愈。

　　予祖基本江南，迁绍二百余年，即居此，与刘姓为邻。怀川世叔，五六世交好也。患休息痢四载，日四五行，解出甚难，多转矢气，痢即随出，如酱色紫。其休时，粪如笔管，商治于予。予谓须春分前后治之。至期，诊脉弦滞大，予谓湿热未净，伤及气分，用汉防己、焦茅术、川连、茯苓、泽泻祛其湿热，广木香、缩砂、陈皮利其气，文党参一两，以升麻一钱煎浓汁浸烘党参，升补其气。七帖，其病如失。由是凡城乡患休息痢者，每约至春分，治愈颇多。又松林张，年四十余岁，患休息痢两年，是伤及肝分者，用当归黄芩汤合香连丸加制香附、缩砂舒肝而愈。

　　又松林薛四兄，作官江西，患休息痢已两载。秋时归里，求治于予。予以治须春分，现恐汤药不能效，当用丸缓治之法。用川连一两，台乌药一两五钱，焦茅术三两，广木香一两五钱，泽泻一两五钱，淡黄芩一两五钱，研末，米饮为丸。每服五钱，服七两饮。痢亦愈。缘渠痢中夹红，为湿热之在肝者。

　　孕身患痢，治之极难。古人有五禁三审之法。三审者，审身之热否，胎之动否，腰之痛否。一禁槟榔、厚朴破其气，气破胎下也；二禁制军破其血，血破胎下也；三禁滑石、通草通其窍，窍通胎下也；四禁茯苓、泽泻利其水，利水必伤阴，胎不保也；五禁人参、升麻兜塞其气，痢愈滞，胎撞心也。法当凉血利气。鸡头山周，七月孕，身患痢，皋埠诸医无效。邀予。予以前法，二剂即愈。病家以方示诸医，皆云非痢疾方，何以得愈？噫!正惟非痢疾方，乃所以治孕身之痢也。幼科周七香兄，其两媳孕身，同时患痢。予以前法，皆两剂愈。予友朱谷堂，寒士也，如君孕八个月，患痢，虽不犯大黄、槟榔，然皆厚朴、枳壳、蒌仁、麻仁通套药，并非遵古治孕痢法，黄昏邀余治。正在腰腹大痛，势欲作产，谷堂手足无措。予诊脉浮大而舌净，今胎动一产，即母于皆伤。因忆《景岳全书》内有治孕痢欲产用当归补血法。用蜜炙绵蓍一两，炒当归三钱，炒糯米一合，幸药铺不远，予为之扇火速煎，下咽，逾时痛止。再诊关尺尚大，恐五更乃产，令再一剂，五更服之。次日午刻，谷堂至，称医为仙，五更果大痛，下咽痛止，以此方为妙，又服一剂矣。予谓中病即止，过剂即属兜塞，此痢胎前不能愈矣。果产后大作水泻，又邀予。予以痢为水泻为将愈，母须诊，授以五苓散即愈。

　　大云桥周，二十三岁。其家前门紧对任氏后门，患痢，恶任氏专以攻夺，延姚姓治之。姚则不分肝脾，概以当归、白芍、黄芩治之。治十日，不愈。不得已，邀任氏，以脾治法。又十日，更甚。始邀予。时正九月初也。予诊脉弦大，舌白浮，面灰色，喉痛，口渴，其泻出颇多。予以病在上焦，肺与大肠表里，用肺分湿热法，喉痛舌黑虽去，而痢总不愈。日邀治。治总不得其窍。一日病甚危，卧床，少腹中有块顶起，喜人以厚棉褥用力按住，而粪乃下，且多。旁人告予其囊缩入少腹，此时房内聚集妇女，不避生人。予见床侧有装饰如新妇状者，询系何人。其母云：系病者之续室，三月间娶，八月初六在店中病，初七日归，初八日重。予日夜陪。予云：初七夜汝未必陪也。乃不答。于是知病不谨，故囊缩，为入肝。据用大熟地八钱，吴茱萸一钱，肉桂、五味、龟板、归身、淮药二剂，块隐泻大差，再以脾肾法而愈。

　　世侄屠患痢，服大黄药，病甚。其父邀予。予曰；令郎左胁下素有块，若误服大黄，必便紫血，为不治，是犯仲师之禁也。对曰：血却不见。比诊，正大痢血矣。予即辞。其父再三求。予云：须另请高明，予参末议可耳，后服人参多剂，终于不治。仲师所谓脐上下左右有动气者，不可汗不可下也。

　　西郭陈患痢，就有名无实。服茯苓、泽泻、米仁等药，痢尤甚，盖痢则禁小溲也。予诊，脉弦，舌黄薄，痛在右腰肋，此肝痢也。用当归、白芍、黄芩、甘草、川楝子、炒小茴、酒延胡、香连丸，两剂即愈。凡泻之似痢非痢者，盲医每认为痢，用通痢套药。即病家亦认为痢，至死不悟，大可叹也。

　　向桥朱，述患痢多日，服痢药多剂不效。予诊时，听腹中有响声。询响岁时起。述初起即有。予云：痢无响声，若一响，痢即愈，此非痢也。其家以粪有五色诘予为非。予云：响者，风也。凡肠风下血，风木乘脾，皆作响。此痛在脐上下，痛响即泻，症名风木乘脾也。以仲景建中汤白芍五钱为君，当归、桂枝、甘草、乌药、木瓜、乌梅辅之，二剂痛泻大差，三剂乃愈。

　　傅林傅妇，患三日，予诊脉滞大，舌苔黄厚，口不甚渴。予询解出如浆，然有时有块否对曰：有时有之。予曰：此溏泻也，五泻之一。用胃苓汤而愈。

　　周七香之母，年望八十。九月间患痢。已服过时手药矣。予诊六脉洪大逾分。凡高年之脉，皆洪大也。舌白浮，面灰色，口不渴。述病未起时，食蟹，予以谓蟹伤脾胃也。用枳术丸法。复入紫苏以消蟹积。两剂，其病如失。

　　俗言：吃不杀痢疾。张氏云：痢能食者，脾病，胃不病治之易愈耳，总须忌口。《本草汇言》云；泻病，食鸭则成痢；痢，食鸭为难治。予治姚家方埭方姬，月初患痢，愈，嘱勿食鸭。逾月，误食复痢，其家人嘱再邀予。病者畏予笑其饕餮而止，遂不治。予见方书云，夏时少吃瓜果，秋时可免痢。后过酷暑，饭前后过食西瓜，致成似痢，非痢解出急滞不爽，粪如鸽蛋，色红，日六七行，诸药不效。患至两年，嗣以茅术、川连、归、芍、乌药、泽泻、广木香、砂仁，米饮为丸，服七两而愈。忌口半载后，食鸭，致周身化胀。服麻黄、生石膏入五苓散而愈。###暑伏暑###

　　予治府幕杭人陈春翁，年六十余。前一日在暑中行走，次日，身热大汗，昏蒙不省人事，脉弦数，舌鲜红，是暑热直中心包。用犀角地黄汤、益元、麦冬、银花，再加紫雪三分，两剂霍然。

　　治松林薛妇，年三十余，暑月手足麻木，瘈疭，不能起立，立即倒。俗医谓之摇头痧，诸药不效。予诊脉弦小。《名医论》云暑湿入肝则麻木。用生地、归身、阿胶、木瓜、刺蒺藜、滑石，服之即效。是暑湿直中肝经也。

　　又莲河桥马妇，八月间患伏邪，久亦手足麻木瘈疭，舌净鲜红，亦以此汤愈。是暑湿传人肝经也。又平水妇女，年三十余，壬戌九月间，在松林，往诊。病由八月间，身热咳嗽因避难不能服药。至是则痪疚神昏，脉弦，身微热而咳嗽尚有。予谓是暑湿由肺传心入肝，当先从肝心退出，仍归肺分则净若可。用薄荷、杏仁、桑叶等则身可凉也。于是以生地、归身、刺蒺藜、麦冬、益元、木瓜、银花、连翘、石菖蒲数剂，瘼疚除，神清，而身反大热咳痰，再用辛凉合领邪外出法乃愈。

　　予六十九岁。七月十三日，先呕，腹响，痛，大泻，泻出如痰甚多，两足麻木拘挛不能开，所贮来复丹、霹雳散、正气丸，自觉于症不符。因记袁子才诗集患此，薛一瓢令服木瓜汤即愈。遂恣饮之，渐愈。叶云扶虚进参附。张石顽先生云：暑症误药，皆有救法。误服附子为难解。曾见有下咽即死者。予救叶协台，诸法不效。然治会稽明府范公之封翁，八月间转筋，用大顺散、参、附、姜、桂得效，大抵治病须辨别确切也。表之汗不易彻。彻，通也，曾见八月间患头痛，头如破，服各表药无效。一朝大汗即痉厥，不治。是犯仲景之戒。盖病属伏暑。上焦当用薄荷、丝瓜叶、竹叶、淡豆豉、葱头，以柴胡、葛根、羌活等杀之也。又见阴虚人，七月间，服小柴胡三四剂，大汗如浴，不救。城乡医者治暑，治暑无不以小柴胡汤，每至久缠不已。即用前法，诸恙悉解。而引入少阳之贼，反寒热不去。予仍用柴胡截之，反致人诘。讵知即仲景附子泻心汤，治误下结胸，内有大黄。喻氏治酒病，仍用酒引。解铃仍用紧铃人也。予治吴又轩，在嘉兴府幕，患上焦症，头痛，身热，无汗，口燥。海盐廪生朱案云：用吴氏条辨法。辛凉微苦，字句书法均妙，而药乃甜杏、甘草、秦艽，与案不符。归家予用叶法，应候乃解，攻之便易溏泻。盖遵河间法，至七八日自能溏泻，为湿邪自化(是得药暑湿分开湿从下化之候)，可接用通溲药，为开支河之法。予遇久患暑湿六七十日，误攻，大便似痢，非痢用叶法即得畅解。譬如群小成聚，一见君子渐散也。过清则支冷呕恶，邪经化火，乌得不以。羚角、川连，清之当中病即止，过剂则支冷呕恶，洞泻，为不治。予曾仿丹溪噤口痢法，以辽参入泻心汤治呕恶；以辽参入扶脾药救洞泻，往往无效。大抵辽参无真者耳。抑虽真亦不治耶。至误服承气，伤脾及胃，作泻，舌雪花，不食，有用参、术、炮姜得愈者。又治胡姓，服承气后大泻，舌鲜红，脱液，口燥欲裂，为肾阴之伤。仿甘露法，二地、二冬、肉桂、茯苓、生米仁、滑石、石斛，泻止津回。又治富合盛伏暑，盲医误下泻水，舌鲜红，脉弦小促，呃从少腹起，响而缓，为伤及肝肾，覆以不治。其父下跪磕头求救。予拟胡姓得效方，适盲医又至，被留，合商。彼诊毕，告予，谓食未净。予曰，乌知其有食曰：若食净，身当凉，不凉，故知其未净。予曰：子食饭，必有食，何以身不热彼所病者，暑湿也，非食也；养人者，食也；杀人者，病也。子何以不治杀人之暑湿，而治养人之食彼不能说，以呃逆为肝气，开旋覆汤而散。呜呼!医若是，亦生人之大不幸也。然而臣门竟如市也，则为不可解之事。嗣病家又邀一医，以犀角地黄汤下咽，即死，亦一盲也。此二人若照《医门法律》，当入无闲地狱。又八月间，治松林老幕师薛朴堂先生之孙，盲医先生已有方，予不知也。诊脉数，舌黑燥，口渴作泻，身热有汗，予案云：此属伏暑，湿邪已化之候，而肺液胃津先涸，当增液通溲。若误作挟热下利，便非治暑湿法。程则根生地、生白芍、麦冬、生米仁、生谷芽、地骨皮、益元散、通草等药。朴堂并不知医，以兴彼之青麟丸、蒌仁、麻子仁、枳壳大异，因曰：天下医，只一理，何冰炭若是请问攻泻何意以彼之不曾立案也。彼云：急下存津，缘不早攻，故致舌黑。今攻之或可救也。又问：夫子何为予曰：予意在案，请观案可也。彼云，能开方，何以不能说予曰：子所言是《伤寒论》，此所患是暑湿症。丹溪先生云，暑湿从无大便攻泻之理。譬如刑名案情，罪轻重不等，岂皆杀耶传曰：山有木，工则度之；宾有礼，主则择之；主人择之可耳。朴堂先生以予言为长，服予方四五剂即愈。又治西郭嘉余典内一妇，伏邪误服大黄致危。予以叶法，多日治愈。身凉能食或食后倾囊吐出，吐后仍食，间数日，又吐。予用仲景炮姜甘草汤，一剂即止。盖炮姜三钱、炙甘四钱，以大黄之伤其胃也。过燥则唇齿燥裂，燥药以苍术为最，厚朴半夏次之；川连苦以燥之，燥亦甚；米仁、滑石、茯苓，虽燥不裂。上焦症，易于化燥，患久须重用根生地两许，多剂救其津液，方可得汗通溲。予治三财殿前朱石翁，患伏暑五六十日，不汗不凉不食不便，用根生地两许，佐以麦冬、元参多剂，始得汗，得（病丙咅），且大解而身凉能食。若遇阴津素亏之人，舌净光洁者，尤忌燥药。盖伏暑患在秋时，正当燥令，岂可过剂耶又苍术，本草谓其浴血，凡妇女经后，即遇水泻，万勿加用，用必液涸，虽大剂增液不可救。(元参一两，生地八钱，麦冬五钱，名曰增液汤。凡遇风温、温热、温疫之阴虚不得便者，服三四剂，大便畅解，身亦凉。若用承气，反致液涸难救。)暑湿发（病丙咅）者，多夹风者，亦发疹，须托疹。大力子、蝉退、晚蚕沙、木防己等。烦予曾于六月间，遇发斑者，大便必泻，往往不治。当时不过一二人，并非沿门合境，则非瘟疫可知。至今尚未解其何故。暑症最忌指尖怕冷，其人阳气必虚，最易洞泻，用药不可不慎。暑湿有化胀者，当遵《内经》胀起于上焦而甚于下焦而者，当先治其下焦，后治其上焦。治上焦麻黄汤，治下焦五苓散。然予试验，当改云，须始治其上焦而终治其下焦。若用麻黄，必重用生石膏，为大青龙、越婢等法。以麻黄性温，于暑未符也。此予之心得，治愈颇多。又治覆船山俞，六十外年纪，伏暑化胀已月余，不能行走，不能食用，张子和桂苓甘露饮二十余剂，愈。又富阳医者马姓，自述在军营当差，受暑化胀年余，自服金匮肾气不效，慕名求治，予曰：金匮肾气治肾胀，于病不符。暑胀在下焦，当用张子和桂苓甘露饮。所谓桂苓者，古法肉桂一钱五分，泡浓汁，渗入茯苓片六钱，晒干入煎为君，每剂如是，始效耳。乃揖谢曰：不差不差，合好合好。而去，未知其究竟愈否。第无论何胀，切须忌口，荤油面食尤忌，咸味可毋忌，然不可过咸耳。又暑湿有夹疮疡者，治朱水泉世侄，八月间患暑，而湿邪尤重，溏泻，肛门患疮。考{金鉴》云，名鹤口疽。但治其湿，疮当先愈。用生茅术、生冬术、猪苓、茯苓等，果疮先结痂，而后身凉。伏暑有两腿肿胀，浮大酸重，不便行走者，须用木防己、石膏、泽泻、炙桑皮。桑皮须自于桑根上掘取，药铺皆身上剥皮，非下焦药，故无效。又满身患暑湿烂疮，用根生地两许，羚角，连翘、川连、地骨皮、六一散、茯苓皮、晚蚕沙、木防己、泽泻、通草、竹叶，不过十剂，愈。予友某，文理绝通，医名亦有。其家中有患暑，久而未愈，邀治。诊脉合症，是上焦。予曰：治之某日，必愈。是逢每五日为一候之期也用叶法，果至期解。叹以为奇殊。不知渠确遵《准绳》治暑用六经法。叶案未经目也。故予集《医针》一书，各病以一专长者为主。以众说会之，如伤寒以仲景六经法，遵柯韵伯说；诸温邪以河间法，遵张喻吴叶论，及吴氏条辨，肝胃阳虚，遵东垣；肝胃阴虚，遵丹溪；暑湿风温，遵叶氏；诸疝，遵张子和《儒门事亲》书；吐血，遵为缪氏《广笔记》。古人各有专长，吾辈幸生古人之后，当统观而效法之。若坐井观天，曰天在。是天岂尽于是哉!惜风温、温热、瘟疫诸说被人攫去。惟余吐血一篇，嗣以病止，假我数年，若得成功，再当奉正。

　　又叶氏云：若有所夹，又须变通。予治夹经、夹产，业于温邪热人血室等论及之矣。至治朱石翁郎，十余岁时，九月间患伏暑，已十四日，邀诊。脉弦大，寒热不分，明是阳尚未通，为失治。云，此症变幻有不可言者。用开提中焦法，分离其暑湿，一剂大流鼻衄，以鲜生地、羚角、知母、元参、麦冬、山查花等而解肺分阴阳，则大泻，泻出黑如墨汁，入水则鲜血也。予曰：肺与大肠相表里，仍属肺分，暑毒郁热，前法加减，复以通溲。乃胸痛呕蛔，用椒梅饮，川连多而姜甚少，呕止，睾丸缩入，小腹作痛，囊肿仰卧，不能动，动则腰背痛不可忍。是即叶氏所谓易虚易实之体，病久属虚，以张子和治疝法。补以生地、阿胶，再进虎潜丸法。无如药肆虎骨无真者，终成颓疝。予云：孩年颓疝为终身之累，须于长发时以虎潜丸合当归生姜羊肉汤可断根，曾经治愈多多。乃正在避乱，不及服。至今二十余岁，不常举发。若有真虎胫骨多剂，尚可为也。暑湿解期，以候为期，每五日为一候。非若伤寒温邪之七日为期也。如第四日有凉汗，则第五日解。第十四日有凉汗，则第十五日解。如无凉汗，又须一候矣。若治四五六十日外之暑湿，每逢第五日或第十日解。解之先一日必有凉汗，素有治暑薄名，伎俩不过如是，可谓纯盗虚声。###瘄子###

　　绍兴谓之瘩子，苏州谓之沙子，其实皆风，感肺分。叶天士先生云：即属风感肺分，与发疹治法一样耳。当按四时法治之。在冬令发瘩，当用冬温法；夏时用暑风法；秋时用秋燥法；春时用风温法，则当用辛凉法，甘寒法，薄荷、连翘炒、大力子、桔梗、生甘、苦杏仁、麦冬、石膏、知母、玉竹、沙参、细生地、象贝、橘红、金银花、酒黄芩、冬桑叶。或大便作泻，加淡渗法，则生米仁、茯苓，又炒银花最妙。或火盛，则羚角、犀角、丹皮、焦栀子，或用苇茎汤、白虎汤，夏秋用，冬春断不可用桂枝、白虎、竹叶石膏汤，或又加蔗浆、梨皮，各因其轻重而用之。又有入心营则犀角地黄汤，加紫雪或至宝丹。大抵初起大便水泻者，不必服药。大便燥结不通，谓之闷瘠，最危。俗法用西湖柳，性热，《温病条辨》大忌之也。至棉丝绵、樱桃核，不知出于何书。儿科用之可笑也。道光癸卯间五月考时，考客患瘄，儿科用桂枝无不鼻衄。予用辛凉合甘寒无不即愈，而竟不用西湖柳。可见叶法不误人。又若初见怕冷，加荆芥亦可，(荆芥性温，怕冷是寒。)有寒邪故可用。余每用白蔻壳，以躯壳病，故用壳药，去壳寒也。若初起作呕，大力子易于作呕，用之呕更甚。然《内经》在上者，因而越之，风痰呕出，瘄疹出透矣，何妙如之！若怕其呕，加白蔻仁八分，即不呕。又本草，大便泻者，大力子禁用。以大力子能作泻也。然瘄子出，泻者不药可愈，愈泻愈妙。又瘄后水泻，亦不碍，用甘寒复以淡渗，加银花炭最妙。误用温热乃参术，必危，最怕吐血。《医病简要》终

　　
