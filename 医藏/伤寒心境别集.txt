伤寒心镜别集 金 张从正 
　　
　　伤寒
　　（第一节）伤寒论双解散
　　守真制双解散，通圣益元各七八分，入生姜葱白煎，解伤寒三二日，间以其初觉，亦伤寒疑似之间，解表恐伤于内，然攻里恐伤于表，故制双解以其表里齐见俱解，甚为得法，然间有不解，犹未尽善也。子和增作法，亦用前药煎一碗，令饮其半探引出风痰，次服一半仍用酸辣汤投之，使近火衣被覆盖汗出则解八九分矣。此法子和得之规绳之入，世所未知也。 
　　（第二节）论发汗
　　世人只知桂枝麻黄发汗，独不知凉药能汗，大有尽善者。热药汗不出者反益病，凉药发之百无一损。素问云：辛甘发散为阳，白粥配葱食之便能发汗，益元加薄荷亦能发汗，承气用姜枣煎以辛甘发散之意。守真双解子和演为吐法，岂非凉药亦能发汗也。 
　　（第三节）论攻里
　　攻里之药当用寒凉，世人畏之是不知药随病而俱出，何曾留于中乎。桂枝下咽，阳盛则毙，承气入胃阴盛乃亡。此语惑人久矣，鲜有解者，因有知几穷理，偶于守真医书注中稍见其意，此阳实阴实，阳实发散，阴实宣泄，不同实谓不受病也。阴实本不受病，何用承气宣泄，反之则有毙亡之失也。此二句盖谓伤寒之设也。 
　　（第四节）论攻里发表
　　素问云：攻里不远寒，发表不远热。启玄子云：世人直疑攻里合用寒药，发表合用热药，似是而非也。盖攻里不远寒，是不远司气之寒，虽严凝盛寒之际，若合攻里不可畏天寒而不用寒药，发表不远热者，是不远司气之热，虽流金烁石炎蒸盛暑，合用发表之药不可畏暑而不用热药，此不远寒热之理也。 
　　（第五节）挦衣撮空何脏所主
　　挦衣撮空，许学士说作肝热风淫末疾，故手为挦衣撮空。此论虽当莫若断之为肺热，以为愈矣，其人必讝语，妄言经曰肺热必为讝语，兼上焦有病，肺必主之。手经者上焦也，二者皆当其理，果何如哉，天地为体用肺为体，肝为用也。肝主诸血者阴物也，此静体何以自动，盖肺主气，气所鼓舞故静得动，一说肝之用者，一说肺之用者，此天地至为体用，二者俱为当也，是知用脏血自寅至申行阳二十五度，诸阳用事气为肝所使，肺主气自申至辰行阴二十五度，诸阴用事肺为所用。 
　　（第六节）伤寒口传足经不传手经论
　　伤寒只传足六经。仲景本论无说，古今亦无言者，惟庞安常谓主生，故太阳水传足太阴土，土传足少阴水，水传足厥阴木为贼邪。盖牵强穿凿，胡不观内经阴阳杂合论云：太阳根于至阴，名阴中之阳。少阳根起于窍阴，名阴中之少阳。太阴根起于隐白，名曰阴中之太阴。少阴根起于涌泉，名阴中之少阴。厥阴根起于大敦，名曰阴中之厥阴，其次序正与此合。大抵伤寒始因中风，得之于阴是以正传，足经者阴中之阳，阳中之阴也。又以六气考之，厥阴为初之气，少阴为二之气，太阴为三之气，少阳为四之气，阳明为五之气，太阳为终之气，此顺也。逆而言之正与此合，缘伤寒为病逆而非顺也。 
　　（第七节）亢则害承乃制
　　假令水为母，木为子，当春旺之时冬令犹在，即水亢也，水既亢极则木令不至矣，木者继冬而承水也，水既亢则害其所承矣，所以木无权则无所制土，土既旺则水受制。噫夫人必自侮然后人侮之，旨哉。木长春之令也，水受土制热克其寒，变而为湿。 
　　伤寒心镜别集终。
　　
