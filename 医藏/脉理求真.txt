

　　脉理求真

　　卷一

　　新着脉法心要

　　绣按：脉为血脉，一身筋骨，皆于是宗；一身疾痛，皆于是征。考诸先哲遗论，固多精义独标，旨归若揭，以为后世章程。然有牵引时令，巧借生死刻应，敷衍满幅；与夫就脉就症，分断考求，毫无变换，似非临症要语。是篇缀精聚华，僭为鄙句，既以去乎肤廓，复更化裁尽变，推行尽通，洵医中之活泼，脉法之吃紧至要处也。用是另为篇帙，聊赘数言，以弁其首。又按：篇中所论脉要，前半止就脉象部位，闲闲叙入，各就要处指明。至后始将诊脉大要，层层剥进，不令诊法稍有遗义，如中庸所论极致之功，反求其本，以至声色俱泯而后已。读者慎毋取其脉象部位，而置后幅变活要义于不审也。晦 朱子曰：古人察脉非一道，今世惟守寸关尺之法，所谓关者多不明。独俗传脉诀，词最鄙浅，非叔和本书，乃能直指高骨为关。然世之高医，以其书赝，遂委去而羞言之。云间钱溥曰：晋太医令王叔和着脉经，其言可守而不可变。及托叔和脉诀行，而医经之理遂微。盖叔和为世所信重，故假其名而得行耳。然医道之日浅，未必不由此而误之也。张璐诊宗三昧云：王氏脉经，全氏太素，多拾经语，溷厕杂毒于中。偶一展卷，不无金屑入眼之憾。至于紫虚四诊、丹溪指掌、婴宁枢要、濒湖脉学、士材正眼等书，靡不称誉于时，要皆刻舟求剑，按图索骥之说，而非诊要切语矣。

　　卷一　新着脉法心要

　　部位

　　持脉之道，贵乎活泼。（脉，按内经谓之经隧，后人谓之经脉，林之翰指为肌肉空松之处，包藏营气，而为昼夜营运不息之道路，所以载脉者也。）若拘泥不通，病难以测。姑以部位论之：如左寸心部也，其候在心与膻中；右寸肺部也，其候在肺与胸中；左关肝部也，其候在肝胆，右关脾部也，其候在脾胃；左尺肾部也，其候在肾部膀胱小肠；右尺三焦部也，其候在肾与三焦命门大肠；寸上为鱼际，尺下为尺泽；故察两寸而知头面咽喉口齿头痛肩背之疾，察关而知胁肋腹背之疾，察尺而知腰腹阴道脚膝之疾，此皆就上以候上，中以候中，下以候下之谓也。（内经曰：尺内两旁，则季胁也。尺外以候肾，尺里以候腹中。附上，左外以候肝，内以候膈；右外以候胃，内以候脾。上附上，右外以候胸，内以候胸中；左外以候心，内以候膻中。前以候前，后以候后。上竟上者，胸喉中事也；下竟下者，少腹腰股膝胫中事也。张景岳曰：小肠大肠，皆下部之腑，自当应于两尺。而二肠又连于胃，气本一贯，故内经亦不言其定处，而但曰大肠小肠，皆属于胃，是又于胃气中察二肠之气。自叔和以心与小肠，合于左寸；肺与大肠，合于右寸。其谬甚矣。绣按：论脉经络贯接，则大小肠自当诊于两寸；论脉上下位置，则大小肠又当诊于两尺。而乌程林之翰专推王氏脉经，本以经络贯注当诊于寸之说，着为管窥附余，其理虽属不易；但将诸家大小肠诊尺之说，借为诋毁，以表独得，不惟理与内经相违，且更生其上下倒置之弊矣。）然五脏六腑，其脉靡不悉统于肺。肺虽五脏之一，而实为气之大会，故于右关之前一分号为气口，候之以占终身焉。（吴草庐曰：脉行始于肺，终于肝，而复会于肺。肺为气所出之门户，故名曰气口，而为脉之大会，以占终身。）且诸气不能自致于肺，又必借胃水谷以为输将，以为灌溉；故胃又为先天之气化，后天之本源，而为诸气之统司焉。每见阴虚血耗之人，日服六味四物而不得阴长之力，其故实基此耳。岂尽于六部是求，而不归于气口胃气是诊乎。（提出胃气为诊脉之要。胃气者，谷气也。谷气减少，即为胃气将绝，血何从生。今人好用四物，而罔顾瞻谷食多寡，以阻生血之源者，比比皆是。经脉别论云：食气入胃，经气归于肺，肺朝百脉，气归于权衡，权衡以平，气口成寸，以决死生。营卫生会云：人食气于谷，谷入于胃，以传于肺，五脏六腑，皆以受气。其清者为营，浊者为卫，营行脉中，卫行脉外。）命门相火，虽寄在右，肾水虽寄在左；然肾同居七节，一阴一阳，精气皆主，闭蛰封藏，令各得司，岂肾独归于左，而不于右可诊乎。至于三部并取而为九候，则在表在里在中，又各见于六部之浮中沉。是盖外以候外，里以候里，中以候中。岂尽寸阳尺阴，所能统其表里者乎。头痛在上，本应寸见。而少阳阳明头痛，则又在于两关；（邪传足少阳胆经，头痛在左关；邪传足阳明胃经，头痛在右关。）太阳（膀胱）头痛，则又在于左尺。是痛在于上者，又不可以上拘矣。淋遗在下，本应尺求。而气虚不摄。则病偏在右寸；神衰不固。则病偏在左寸。是淋遗在下者，又不可以下拘矣。

　　中气虚而吐泻作，则吐似在于寸，泻亦应在于尺；如何偏于关求以固脾胃。二气混而中道塞，则治应在两关；如何偏宜升清以从阳，苦降以求阴。则病在于上中下者，又不可尽以所见之部拘之矣。部位难拘如此。（绣按：六部之浮，皆可以候心肺；六部之沉，皆可以候两肾；六部之中，皆可以候肝脾。且两肾之脉，有时偏以浮见寸见；心肺之脉，有时偏以沉见尺见；肝脾之脉，有时偏以浮沉见尺寸见。王宗正曰：诊脉当从心肺俱浮，肝肾俱沉，脾在中州之说。若王叔和独守寸关尺部位以测病，甚非。）

　　卷一　新着脉法心要

　　胃脉

　　再以脉象论之，如肝脉宜弦，弦属本脏。然必和滑而缓，则弦乃生；若使中外坚搏强急之极，则弦其必死矣。心脉宜洪，洪属本脏。然必虚滑流利，则洪乃生；若使洪大至极，甚至四倍以上，则洪其必死矣。脾脉宜缓，缓属本脏。然必软滑不禁，则缓乃平；若使缓而涩滞，及或细软无力，与乍数乍疏，则缓其必死矣。肺脉宜浮，浮即肺候。然必脉弱而滑，是为正脉；若使虚如鸡羽。加以关尺细数，喘嗽失血，则浮其见毙矣。肾脉沉实，实即肾候。然必沉濡而滑，方为正脉；若使弦细而劲，如循刀刃，按之搏指，则实其莫救矣。（说脏脉只好如斯，不可搬演过甚，以致要处反略。景岳曰：凡肝脉但弦，肾脉但石，名为真脏者，以无胃气也。）盖元气之来，脉来和缓；邪气之至，脉来劲急。必得脉如阿阿，软若阳春柳，方为脾气胃脉气象耳。（胃气脉象，不过如是。更须察其谷食是否减少，是否消化。若谷食日少，速当于此审治，不得于此混进濡滞等药。）夫胃气中和，旺于四季。其在于春，脉宜微弦而和，（说时令脉，只好如斯，多则便涉支蔓矣。

　　独怪世人专以时令生克，强记满腹；其脉如何形象，如何变换，如何真假，全不体会。）夏宜微洪而和，秋宜微浮而和，冬宜微实而和。使于四季，而不见有和缓之气，则为真脏脉见，而为不治之症矣。

　　胃脉宜审如此，故六脉皆可察胃有无，岂必在于右关之胃，而始定其吉凶哉。（扫尽时令生克肤辞，独标和缓、微弦、微洪等语，以名胃脉，真得诊家要诀。绣按：四诊抉微、脉诀归正诸书，所论时令脉体，多以生死刻应敷衍，理虽不易，然非临症切脉确论。）

　　卷一　新着脉法心要

　　浮脉

　　其有所云浮者，下指即显浮象，举之泛泛而流利，按之稍减而不空。凡芤大洪革，虚濡微散，皆属浮类。不似虚脉按之不振，芤脉按之减小，濡脉绵软无力也。（语出张璐。又濒湖体状诗曰：浮脉惟从肉上行，如循榆荚似毛轻；三秋得令知无恙，久病逢之却可惊。又相类诗曰：浮如木在水中浮，浮大中空乃是芤；拍拍而浮是洪脉，来时虽盛去悠悠。浮脉轻平如捻葱，虚来迟大豁然空；浮而柔细方为濡，散似杨花无定踪。）

　　浮为虚损不足。凡风暑胀满不食，表热喘急等症，皆有上浮之义。若使浮而兼大，则为伤风；浮而兼紧，则为伤寒；（张璐曰：外感暴得，多见人迎浮盛。）浮而兼滑，则为宿食；浮而兼缓，则为湿滞；浮而兼芤，则为失血；浮而兼数，则为风热；浮而兼洪，则为狂躁。然总不越有力无力，有神无神，以为区别。若使神力俱有，是为有余，或为火发，或为气壅，或为热越，可类推也。神力俱无，是为不足，或为精衰，或为气损，可因明也。岂可概指为表为热乎。（张景岳曰：凡浮大弦硬之极，甚至四倍以上者，内经谓之关格，此非有神之谓，乃真阴虚极，而阳亢无根，大凶兆也。林之翰曰：浮脉须知主里。凡内虚之症，无不兼浮。如浮芤失血；浮革亡血；内伤感冒，而见虚浮无力；痨瘵阴虚，而见浮大兼疾；火衰阳虚，而见浑浑革至，浮大有力。又如真阴竭于下，孤阳浮于上，脉必浮大而无力，按之微细欲绝者，当益火之源。岂可以脉浮不审虚实，而妄用发表之剂乎。）

　　卷一　新着脉法心要

　　沉脉

　　沉则轻取不应，重按乃得。凡细小实伏牢弱，皆属沉类。不似实脉之举指逼逼，伏脉之隐于筋骨也。（语出张璐。又濒湖体状诗曰：水行润下脉来沉，筋骨之间软滑匀；女子寸兮男子尺，四时号此为和平。相类诗曰：沉帮筋骨自调匀，伏则推筋着骨寻；沉细如绵真弱脉，弦长实大是牢形。）沉为痰寒不振，水气内伏，停饮不化，宿食不消，气逆不通，洞泄不闭，故见内沉。若使沉而兼细，则为少气；沉而兼迟，则为痼冷；沉而兼滑，则为宿食；沉而兼伏，则为霍乱绞痛；沉而兼数，则为内热；沉弦而紧，则为心腹疼痛。然总不越有力无力，以为辨别。盖沉实有力，宜消宜攻；沉虚无力，宜温宜补。（然亦有有力宜温，无力宜攻，另有义详于后，当细互参。）若使沉紧而数，又兼头痛发热恶寒，虽曰脉沉，仍属寒蔽，当作表治。岂可概认为里，而不用以升发乎。（张璐曰：脉显阴象而沉者，则按久愈微。若阳气郁伏，不能浮应卫气于外，脉反伏匿而沉者，则按久不衰。阴阳寒热之机，在乎纤微之辨。伤寒以尺寸俱沉，为少阴受病。故于沉脉之中，辨别阴阳为第一关捩。林之翰曰：沉脉须知主表。如寒闭腠理，卫气不通，经气涩滞，脉不见浮而沉；气郁脉闭；下手便见，而脉亦沉；真阴久虚，真阳衰惫，外邪乘虚直入，而脉亦沉；是沉仍属表症。）

　　卷一　新着脉法心要

　　数脉

　　数则呼吸定息每见五至六至，应指甚速。凡滑动紧促（四脉）皆属数类。不似滑脉之往来流利，动脉之厥厥动摇，疾脉之过于急疾也，（语出张璐。又濒湖体状诗曰：数脉息间常六至，阴微阳盛必狂烦；浮沉表里分虚实，惟有童儿作吉看。又相类诗曰：数比平人多一至，紧来如数似弹绳；数而时止名为促，数见关中动脉形。又曰：七至为极为疾，八至为脱，九至为绝。）数为寒热内搏，风火冲激。是以人见数脉，多作热治。

　　讵知脉有真假，数有虚实，仍须察其兼症兼脉（眼意周到），及脉有力无力，以为分耳。若使数兼洪滑，且极有力，或者内热蒸腾，伏火发动，当作实看。如系细小强滑细数绵软，纵有身热，须宜温治。或引阳归阴，其数自平；或补精化气，其数自除；或温中发表，其气自舒；或宣壅去滞，其数自消。矧有并无热候，症有虚寒，脉见虚数，温补尚恐不及，其可以数为热，妄用苦寒之味乎。（景岳曰：里数为热，而真热者未必数。凡虚损之症，阴阳俱困，气血张皇，多有是候。林之翰曰：数脉须知主寒。如脉浮数大而无力，按之豁然而空，此阴盛逼阳外浮，是寒焰也。医家竟不审病新久，有力无力，鼓与不鼓，一概混投寒剂，遽绝胃气，可不畏哉。）

　　卷一　新着脉法心要

　　迟脉

　　迟则呼吸定息不及四至，举按皆迟。凡代涩结伏，皆属迟类。不似涩脉之三五不调，缓脉之去来徐缓也。（语出张璐。又濒湖诗曰：迟来一息至惟三，阳不胜阴气血寒；但把浮沉分表里，消阴须益火之原。

　　又相类诗曰：脉来三至号为迟，少快于迟作缓持；迟细而难知是涩，浮而迟大以虚推。又曰：二至为败。）迟为虚寒不振，阳气不舒，故见迟滞。若迟而见浮，则为表寒；迟而见沉，则为里寒；迟而见涩，则为血病；迟而见滑，则为气病；迟兼滑大，则多风痰头痹；迟兼细小，则为真阳亏弱；或阴寒留蓄而为泄泻，或元气不营于表而寒栗拘挛，总皆元气亏损，不可妄施攻击。然亦有热邪内结，寒气外郁，而见气口脉迟者；又有阳明腑症悉具，而见脉迟有力者；又有太阳脉浮。因误下结胸，而见脉迟者；又有余热未清，而脉多迟滞。总在知脉起止，及察症候以分虚实，讵可一见脉迟，便认为寒，而不究其滑涩虚实之异哉。（景岳曰：迟虽为寒。

　　凡伤寒初退，余热未清，脉多迟滑，见迟不可以概言寒。林之翰曰：迟脉须知主热。如热邪壅结，隧道不利，失其常度，脉反变迟。又云：辨脉必须合症审察。如举按无力，是主寒之迟脉；举按有力，症兼胸膈饱满，便闭溺赤，是主热之迟脉。涩滞正是热邪蕴结于内，致经脉涩滞而行迟也。）

　　卷一　新着脉法心要

　　长脉

　　长则指下迢迢，上溢鱼际，下通赤泽，过于本位，三部举按皆然。凡实牢弦紧，皆属长类。不似大脉举之盛大，按之少力也。（语出张璐。又濒湖体状相类诗曰：过于本位脉名长，弦则非然但满张；弦脉与长争较远，良工尺度自能量。李士材曰：状如长竿，直上直下，首尾相应，非若他脉上下参差首尾不匀者也。）长为气治无病之象，（经曰：长则气治。）然必长而和缓方为无病。若使长而浮盛，其在外感，则为经邪方张；内损，则为阴气不足而脉上盛。至于风邪陷阴，脉应微涩；乃于阴脉微细之中，而忽兼有长脉，是为热邪外发，而有将愈之兆矣，又岂可作病进之象乎。（仲景曰：太阴中风，四肢烦疼，阳脉微阴脉涩而长者为欲愈。）

　　卷一　新着脉法心要

　　短脉

　　短则寸上尺下，低于寸尺。凡微涩动结，皆属短类。不但小脉之三部皆小弱不振，伏脉之独伏匿不前也。（语出张璐。又濒湖体状相类诗曰：两头缩缩名为短，涩短迟迟细且难；短涩而浮秋喜见，三春为贼有邪干。）短则止见尺寸。

　　若关中见短，则上不通寸为阳绝，下不通尺为阴绝矣，故关从无见短之理。（盛同文云：关不见短。李士材曰：短脉只见于尺寸。然尺寸可短，依然落于阴绝阳绝矣；殊不知短脉非两头断绝也，特两头俯而沉下，中间突而浮起，仍自贯通者也。）短为阳气不接，或中有痰气食积而成。然痰气食积阻碍气道，亦由阳气不力，始见阻塞。故凡见有阻塞之症者，当于通豁之内加以扶气之品，使气治而豁自见矣。若使中无阻塞而脉见短隔，急当用大温补以救垂绝，否则便尔不治矣。

　　卷一　新着脉法心要

　　大脉

　　大则应指满溢，既大且长，按似少力。凡浮芤洪长，皆属大类。不似长脉但长不大，洪脉既大且数也。（张璐）大有虚实阴阳之异，不可一律。如见大而有力，则为阳气有余，其病则进；大而无力，则为正气不足。大偏于左，则为邪盛于经；大偏于右，则为热盛于阴。大而兼涩兼芤，则为血不内营；大而兼实兼沉，则为实热内炽。大而浮紧，则为病甚于外；大而沉短，则为痞塞于内。大实而缓，虽剧且生；大实而迫，虽静即死。故凡脉大，必得症与脉应，方云无碍。若使久虚而见脉大，利后而见脉大，喘止而见脉大，产后而见脉大，皆为不治之症矣。（张璐曰：诸脉皆小，中有一部独大者，诸脉皆大，中有一部独小者，便以其部断其病之虚实。）

　　卷一　新着脉法心要

　　小脉

　　小则三部皆小，而指下显然。凡微细短弱，皆属小类。不似微脉之微弱依稀，细脉之微细如发，弱脉之软弱不前，（按之乃得）短脉之首尾不及也（张璐）

　　。小为元气不足，及病已退之势，如因病损小，其脉兼弱，见于人迎，则为胃气衰也；见于气口，则为肺气弱也；见于寸口，则为阳不足也；见于尺内，则为阴不足也；此皆无力之象。若使小而有力，脉兼滑实，则为实热固结。然脉不至急强，四肢不逆，犹云胃气之未绝。若胃气既无，生气已失，其奚济乎。（经曰：切其脉口滑小紧益沉者，病益甚在中。又曰：温病大热而脉反细小，手足逆者死。显微曰：前大后小，则头痛目眩；前小后大，则胸满短气。）

　　卷一　新着脉法心要

　　洪脉

　　洪则既大且数，累累珠联，如循琅 。来则极盛，去则稍衰（素问）。凡浮芤实大，皆属洪类。不似实脉之举按逼逼，滑脉之软滑流利，大脉之大而且长也。（语出张璐。又濒湖体状诗曰：脉来洪盛去还衰，满指滔滔应夏时；若在春秋冬月分，升阳散火莫狐疑。相类诗曰：洪脉来时拍拍然，去衰来盛似波澜；欲知实脉参差处，举按弦长 坚。诊家正眼云：洪脉只是根脚阔大，却非硬坚。若使大而坚硬，则为实脉，而非洪脉矣。）洪为火气燔灼。凡烦渴、狂躁、斑疹、腹胀、头疼、面热、咽干、口疮、痈肿等症，靡不由此曲形。

　　如见脉洪而浮，则为表热；脉洪而沉，则为里热；脉洪而滑，则为兼痰。至于阳亢之极而足冷尺弱，屡下而热势不除，洪数不减，与脉浮而洪，身汗如油，泄泻虚脱，脉见洪盛者，皆为难治，不可强也。（经曰，形瘦脉多气者死，景岳曰：若洪大至极，甚至四倍以上者：是即阴阳离绝关格之脉也。林之翰曰：凡久嗽久病之人，及失血下痢者，俱忌洪脉。）

　　卷一　新着脉法心要

　　微脉

　　微则似有若无，欲绝不绝，指下按之，稍有模糊之象。凡细小虚涩，皆属微类。不似弱脉之小弱分明，细脉之纤细有力也。（语出张璐。又濒湖体状相类诗曰：微脉轻微瞥瞥乎，按之欲绝有如无；微为阳弱细阴弱，细比于微略较粗。）微为阳气衰微之候。凡种种畏寒、虚怯、胀满、呕吐、泄泻、眩晕、厥逆并伤精失血等症，皆于微脉是形，治当概作虚治。（语出景岳。又李士材曰：仲景云，瞥瞥如羹上肥状，其软而无力也。萦萦如蜘蛛丝状，其细而难见也。轻取之而如无，故曰阳气衰；重按之而欲绝，故曰阴气竭。

　　长病得之死，谓正气将次灭绝也；卒病得之生，谓邪气不至深重也。）然有痛极脉闭，脉见沉伏，与面有热色，邪未欲解，并阴阳俱停，邪气不传，而脉俱见微者。若以微为虚象，不行攻发，何以通邪气之滞耶．必热除身安，方为欲愈之兆耳。（李时珍曰：轻诊即见，重按如欲绝者，微也。往来如线而常有者，细也。）

　　卷一　新着脉法心要

　　实脉

　　实则举按皆强，举指逼逼。凡弦洪紧滑，皆属实类。不似紧脉之迸急不和，滑脉之往来流利，洪脉之来盛去衰也。（语出张璐。又濒湖体状诗曰：浮沉皆得大而长，应指无虚 强；热蕴三焦成壮火，通肠发汗始安康。相类诗曰：实脉浮沉有力强，紧如弹索动无常；须知牢脉帮筋骨，实大微弦更带长。）

　　实为中外壅满之象。其在外感而见脉实而浮，则有头痛、发热、恶寒、鼻塞、头肿、肢体疼痛、痈毒等症可察；脉实而沉，则有腹满硬痛等症可察。内伤脉实洪滑，则有诸火，潮热、 瘕、血瘀、痰饮、腹痛、喘逆等症可察；脉实沉弦，则有诸寒壅滞等症可察。更以气血诸实等症兼观，则病情在我，而无可遁之病矣。但脉云实，尚有何虚；既有虚象，便不云实。总在医人诊其脉气果实不实耳。（实脉有寒实热实之分。但今人止知病有热实，而不知有寒实，殊为可惜。景岳云：火邪实者，洪滑有力，为诸实热等症；寒邪实者，沉弦有力，为诸痛滞等症。又曰：实脉有真假，真实者易知，假实者易误，故必问其所因，而兼察形症，方是高手。）

　　卷一　新着脉法心要

　　虚脉

　　虚则豁然浮大而软，按之不振，如寻鸡羽，久按根底不乏不散。凡芤濡迟涩，皆属虚类。不似芤脉之豁然中空，按之渐出；涩脉之软弱无力，举指即来；散脉之散漫无根，重按久按，绝不可得也。（语出张璐。又濒湖体状相类诗曰：举之迟大按之松，脉状无涯类谷空；莫把芤虚为一例，芤来迟大如慈葱。）虚为气血空虚之候。故浮而虚者为气衰，沉而虚者为火微，虚而迟者为虚寒，虚而数者为水涸，虚而涩者为血亏，虚而弦者为土衰木盛，虚而尺中微细小为亡血失精，虚而大者为气虚不敛。要皆分别施治，无有差错，斯为之善。然总不可用吐用下，以致益见其虚矣。（仲景云：脉虚者不可吐，腹满脉虚复厥者不可下，脉阴阳俱虚热不止者死。）

　　卷一　新着脉法心要

　　紧脉

　　紧则往来劲急，状如转索，虽实不坚。（脉紧有力，左右弹人，如绞转索，如切紧绳。）凡弦数之属，皆属紧类。

　　不似弦脉之端直如弦，牢革之强直搏指也。（语出张璐。又濒湖体状诗曰：举如转索切如绳，脉象因之得紧名；总是寒邪来作寇，内为腹痛外身疼。汇辨云：紧较于弦，更加挺劲之异。丹溪云：紧如二股三股纠合为绳，必旋绞而转，始得紧而成绳。可见紧之为义，不独纵有挺急，抑且横有转侧也。）紧为阴邪内闭。如脉见浮紧，则必见有头痛、发热、恶寒、咳嗽、鼻塞、身痛不眠表症。脉见沉紧，则必见有胀满、厥逆、呕吐、泻利、心胁疼痛、风痫 癖里症。然总皆是阳气不到，以至如是耳。（仲景云：曾为人所难，紧脉从何来？假令亡汗若吐，以肺里寒，故令脉紧也。假令咳者，坐饮冷水，故令脉紧也。假令下利，以胃中虚冷，故令脉紧也。）

　　卷一　新着脉法心要

　　缓脉

　　缓则来去和缓，不疾不徐。凡虚濡微细，皆属缓类。不似濡脉之指下绵软，虚脉之瞥瞥虚大，微脉之微细而濡，弱脉之细软无力也。（语出张璐。又濒湖体状诗曰：缓脉阿阿四至通，柳梢袅袅 轻风；欲从脉里求神气，只在从容和缓中。李士材曰：缓以脉形宽缓得名，迟以至数不及为义。蔡氏曰：缓而和匀，不浮不沉，不大不小，不疾不徐，意思欣欣，悠悠扬扬，难以名状者，此真胃气脉也。若纯缓不兼，犹经所谓但弦无胃气则死。）缓为平人正脉，无事医治。若使缓而兼大，则为伤风；缓而兼细，则为湿痹；缓而兼涩，则为血伤；缓而兼滑，则为痰滞。尤必察其有力无力，以为区别。如使缓大有力，则为有余，其症必见燥热；缓软无力，则为不足，其症必见虚寒。岂可一见是缓，便指属虚，而不合症为之分别乎。（景岳曰：缓脉有阴有阳，其义有三：凡从容和缓，浮沉得中者，此自平人正脉。若缓而滑大者多实热，如内经所言者是也。缓而迟细者多虚寒，即诸家所言者是也。林之翰曰：缓脉须知主热。如脉长大而软，来去宽纵不前，即张太素所谓如丝在经，不卷其轴之谓，是曰纵缓，主于热也。）

　　卷一　新着脉法心要

　　芤脉

　　芤则如指着葱，浮取得上面之葱皮，却显弦大，中取减小空中，按之又着下面之葱皮而有根据。

　　凡浮革弦洪，皆属芤类。不似虚脉之瞥瞥虚大，按之豁然无力也。（语出张璐。又濒湖体状诗曰：芤形浮大软如葱，按之旁有中央空。火犯阳经血上溢，热侵阴络下流红。相类诗曰：中空旁实乃为芤；浮大而迟虚脉呼；芤更带弦名曰革，芤为亡血革寒虚。）芤为血虚不能濡气。其症必见发热、头昏、目眩、惊悸、怔忡、喘急、盗汗、失血、脱血。然或芤见微曲，则芤必挟瘀积阻滞。芤兼弦强搏指，症见血溢身热，则芤又为真阴槁竭。所以芤挟瘀积阻滞，止属一部两部独见。若至左右皆芤，或兼弦搏，定为必死之候，无足异也。

　　（戴同父云：营行脉中，脉以血为形，芤脉中空，脱血之象也。）

　　卷一　新着脉法心要

　　濡脉

　　濡则虚软少力，应指虚细，如絮浮水，轻手乍来，重手乍去。凡虚微细弱，皆属濡类。不似虚脉之脉大无力，微脉之微细如丝，弱脉之沉细软弱也。（语出张璐。又濒湖体状诗曰：濡形浮脉按须轻，水面浮绵力不禁；病后产中犹有药，平人若见是无根。相类诗曰：浮而柔细知是濡，沉细而柔作弱持；微则浮微如欲绝，细来沉细近于微。注曰：浮细如绵曰濡，浮而极细如绝曰微，沉细如绵曰弱，沉而极细不断曰细。）濡为胃气不充。凡内伤泄泻自汗喘乏，多有是脉。张璐、士材论极精明，谓其治宜峻补。不似阴虚脱血，纯见细数弦强，欲求濡弱，绝不可得也。盖濡脉之浮软，与虚脉相类；但虚则浮大，而濡则弱小也。濡脉之细小，与弱脉相类；但弱在沉分，濡在浮分也。濡脉之软弱，与微脉相类；但微则欲绝，而濡则力微也。濡脉之无力，与散脉相似；但散则从大而按之则无，濡则从小而渐至无力也。夫从小而渐至无力，气虽不充，血犹未败；从大而按之即无，则气无所统，血已伤残，阴阳离散，将何所恃而可望其生乎。由斯言之，则濡与散，不啻天渊矣。所以濡脉多责胃气不充，或外感阴湿。故治宜温补而不可用伤残之药耳。（李士材曰：濡脉者，浮小而软也。）

　　卷一　新着脉法心要

　　弦脉

　　弦则端直而长，举之应指，按之不移。凡滑大坚搏之属，皆属弦类。不似紧脉之紧急有力，状如转索弹手，革脉之弦大而数也。（语出张璐。又濒湖体状诗曰：弦脉迢迢端直长，肝经木旺土应伤；怒气满胸常欲叫，翳蒙瞳子泪淋浪，相类诗曰：弦脉端直如丝弦，紧则如绳左右弹；紧言其力弦言象，牢脉弦长沉伏间。蔡西山曰：阳搏阴为弦，阴搏阳为紧，阴阳相搏为动，虚寒相搏为革，阴阳分体为散，阴阳不续为代。）弦为血气不和，气逆邪胜、积聚胀满，寒热胁痛，疟痢疝痹等症（景岳）。然总由于木盛土衰水亏而成。但以弦多弦少以证胃气之强弱，弦实弦虚以证邪气之虚实，浮弦沉弦以证表里之阴阳，寸弦尺弦以证病气之升沉。无论所患何症，兼见何脉，但以和缓有神，不乏胃气，虽弦无碍（张璐）。若弦而劲细强直，是无胃气，岂能治乎。（戴同父曰：弦而软，其病轻；弦而硬，其病重。李时珍曰：浮弦支饮外溢，沉弦悬饮内痛，疟脉自弦，弦数多热，弦迟多寒，弦大主虚，弦细拘急，阳弦头痛，阴弦腹痛，单弦饮癖，双弦寒痼。若不食者，木来克土，必难治矣。）

　　卷一　新着脉法心要

　　弱脉

　　弱则沉细软弱，举之如无，按之乃得，小弱分明。凡微濡细小，皆属弱类。不似微脉按之欲绝，濡脉按之若无，细脉之浮沉皆细也。（语出张璐。又濒湖体状诗曰。弱来无力按之柔，柔细而沉不见浮；阳陷入阴精血弱，白头尤可少年愁。）弱为阳气衰微。凡见是脉，必须用温补以固其阳，以补胃气。然必兼滑而和，可卜胃气之未艾。若弱更兼之以涩，并少壮暴病忽见是脉，则为气血交败，多致难治。（素问曰：脉弱以滑，是有胃气；脉弱以涩，是谓久病。病后老弱见之顺，平人少年见之逆。仲景曰：阳陷入阴故恶寒发热。又云：弱主筋，沉主骨。阳浮阴弱，血虚筋急，柳氏曰：气虚则脉弱，寸弱阳虚，尺弱阴虚，关弱胃虚。）

　　卷一　新着脉法心要

　　滑脉

　　滑则往来流利，举之浮紧，按之滑石。凡洪大芤实，皆属滑类。不似实脉之逼逼应指，紧脉之往来劲急，动脉之见于一部，疾脉之过于急疾也，（语出张璐。又濒湖体状诗曰：滑脉如珠替替然，往来流利却还前；莫将滑数为同类，数脉惟看至数间。）滑为痰逆食滞，呕吐上逆，痞满壅肿满闷之象。然亦以有力无力分辨。如系滑大兼数，其脉当作有余；若止轻浮和缓不甚有力，当不仅作有余治也。或以气虚不能统摄阴火，脉见滑利者有之；或以痰湿内积，而见脉滑者有之。至于平人脉滑而和，则为无病。妇人经断而见滑数，则为有孕；临产而见滑疾，则为离经。泻痢而见弦滑，则为脾肾受伤；久病而弦滑，则为阴虚。岂可概作实治乎。（李时珍曰：滑为阴气有余，故脉来流利如水，脉者，血之府也。血盛则脉滑，故肾脉宜之；气盛则脉涩，故肺脉宜之。）

　　卷一　新着脉法心要

　　涩脉

　　涩则往来艰涩，动不流利，如雨沾沙，及刀刮竹。凡虚细微迟，皆属涩类。不似迟脉之指下迟缓，缓脉之脉象纡徐，濡脉之去来绵软也。（语出张璐。又濒湖体状诗曰：细迟短涩往来难，散止依稀应指间：如雨沾沙容易散，病蚕食叶慢而艰。又相类诗曰：参伍不调名曰涩，轻如刮竹短而难；微似秒芒微软甚，浮沉不别有无间。）涩为气血俱虚之候。故症多见拘挛麻木，忧郁，失血伤精，厥逆少食等症。然亦须分寒涩枯涩热涩之殊耳。若涩见呕吐泄泻，则为属虚属寒；涩见伤精失血，拘挛麻木，则为枯涩不和；涩见便结不解，则为热邪内闭，或寒滞不通。总在因症考求，岂可概指血虚，而不分别审顾乎。（提出寒涩热涩枯涩三种，则看病施治自有主脑。）

　　卷一　新着脉法心要

　　动脉

　　动则厥厥动摇，滑数如珠，见于关上。凡浮大浮数，皆属动类。不似滑脉之诸部皆见滑数流利也。（语出张璐。又濒湖诗曰：动脉摇摇数在关，无头无尾豆形团；其原本是阴阳搏，虚者摇兮胜者安。）动为阴阳相搏之候。（王宇泰曰：阳升阴降，二者交通，安有动见。惟夫阳欲降而阴逆之，阴欲升而阳逆之，两者相搏，不得上下，鼓击之势，陇然高起，而动脉之形着矣。此言不啻与动脉传神。）如动在于阳，则有汗出为痛为惊之症；动在于阴，则有发热失血之症；动兼滑数浮大，则为邪气相搏而热宜除。至于阳虚自汗而见动寸，阴虚发热而见动尺，与女人动尺而云有孕，皆不宜作热治矣。

　　（仲景曰：动则为痛为惊。素问曰：阴虚阳搏谓之崩。又曰：妇人手少阴心动甚者，妊子也。）

　　卷一　新着脉法心要

　　伏脉

　　伏则匿于筋下，轻取不得，重按涩难，委曲求之，或三部皆伏，一部独伏，附着于骨而始得。凡沉微细短，皆属伏类。不似短脉之尺寸短缩而中部显然，沉脉之三部皆沉而按之即得也。（语出张璐。又濒湖体状诗曰：伏脉推筋着骨寻，指间裁动隐然深，伤寒欲汗阳将解，厥逆脐疼证属阴。）

　　伏为阻隔闭塞之候。或火闭而伏，寒闭而伏，气闭而伏。其症或见痛极疝瘕，闭结气逆，食滞忿怒，厥逆水气。仍须详其所因，分其为寒为火，是气是痰，是新是旧，而甄别之。盖有火者升火为先，有寒者疏寒为急，有气者调气为顺，有痰者开痰为妥。新则止属暴闭，可以疏通；久则恐其延绵，防其渐脱。岂可一见脉伏。而即妄用疏导乎。（时珍曰：伤寒一手脉伏曰单伏，两手脉伏曰双伏，不可以阳症见阴为诊。乃火邪内郁，不得发越，阳极似阴，故脉伏，必有大汗乃解。正如久旱将雨，六合阴晦，雨后庶物皆苏之义。又有夹阴伤寒，先有伏阴在内，外复感寒，阴盛阳衰，四脉厥逆，六脉沉伏，须投姜附及灸关元，脉乃复出也。若太溪冲阳皆无脉者死。）

　　卷一　新着脉法心要

　　促脉

　　促则往来数疾，中忽一止，复来有力。凡疾数代结，皆属促类。不似结脉之迟缓中有止歇也。

　　（语出张璐。又濒湖体状诗曰：促脉数而时一止，此为阳极欲亡阴；三焦郁火炎炎盛，进必无生退可生。）

　　促为阳邪内陷之象。凡表邪未尽，邪并阳明，暨里邪欲解，并传厥阴者，多有是脉，故病必见胸满下利厥逆。

　　且有血瘀发狂，痰食凝滞，暴怒气逆，亦令脉促。若中虚无凝，脉自舒长，曷为而有止歇之象乎。（李士材曰：数而有止曰促，岂非阳盛者欤。肺痈热毒，皆火极所致者。）

　　卷一　新着脉法心要

　　结脉

　　结为指下迟缓中有歇止，少顷复来。凡迟缓代涩，皆属结类。不似代脉之动止不能自还也。（语出张璐。又濒湖体状诗曰：结脉缓而时一止，独阴偏盛欲亡阳；浮为气滞沉为积，汗下分明在主张。）

　　结是气血渐衰，精力不继，所以断而复续，续而复断。凡虚劳久病，多有是症，然亦有阴虚阳虚之别。故结而兼缓，其虚在阳；结而兼数，其虚在阴。仍须察结之微甚，以观元气之消长。若使其结过甚，脉甚有力，多属有热，或气郁不调。治宜辛温扶正，略兼散结开痰，其结自退。至有一生而见结脉者，此是平素异常，不可竟作病治耳。（结脉有虚有实。虚如景岳所谓血气渐衰，精力不继，所以断而复续，续而复断者是也。实如越人所谓结甚则积甚者是也。）

　　卷一　新着脉法心要

　　革脉

　　革则弦大而数，浮取强直，而按则中空。凡芤牢紧脉，皆属此类。不似紧脉按之劈劈，弦脉按之不移，牢脉按之益坚也。（语出张璐。又濒湖体状诗曰：革脉形如按鼓皮，芤弦相合脉寒虚；女人半产并崩漏，男子营虚或梦遗。）革为变革之象。凡亡血失精，肾气内惫，或虚寒相搏，故脉少和柔，而有中空之状。

　　若不固肾补精，舒木除寒，而以革浮属表，妄用升发，其不真阴告绝者鲜矣。（仲景曰：弦则为寒，芤则为虚，寒虚相搏，此名曰革，男子亡血失精，妇人半产漏下。经曰：三部脉革，长病得之死，卒病得之生。）

　　卷一　新着脉法心要

　　牢脉

　　牢则弦大而长，按之强直搏指，状如弦缕。凡实伏弦涩，皆属此类。不似实脉之滑实流利，伏脉之慝伏涩难。革脉之按之中空也。（语出张璐。又濒湖诗曰：弦长实大脉来坚，牢位常居沉伏间；革脉芤弦自浮起，革虚牢实要详看。沈氏曰：似沉似伏，牢之位也；实大弦长，牢之体也。牢脉不可混于沉脉伏脉，须细辨耳。沉脉如绵裹沙，内刚外柔，然不必兼大弦也。伏脉非推筋至骨不见其形。在于牢脉既实大弦长，才重按之，便满指有力，以为别耳。）牢为坚积内着，胃气将绝之候。（吴草庐曰：牢为寒实，革为虚寒。）故或见为湿 拘急，寒疝暴逆，坚积内伏，治甚非易。倘不审其所因，而谓牢为内实，用以苦寒，或因思食而以濡滞恣啖，则其病益固矣。（李时珍曰：牢主寒实之病，木实则为痛。扁鹊云：软为虚，牢为实。失血者脉宜沉细，反浮大而牢者死，虚病见实脉也。张仲景曰：寒则牢固。有坚固之义。）

　　卷一　新着脉法心要

　　疾脉

　　疾则呼吸之间脉七八至。凡动滑洪数，皆属疾类。不似洪脉之既大且数，却无燥疾之形也。疾似亢阳无制，亦有寒热阴阳真假之异。若果疾兼洪大而坚，是明真阴垂绝，阳极难遏。如系按之不鼓，又为阴邪炎威虚阳发露之征。然要皆属难治，盖疾而洪大者苦烦满，疾而沉数者苦腹痛，皆为阴阳告绝。惟暴厥暴惊脉见急数，俟平稍愈为无碍耳。其有脉惟见疾而不大不细，则病虽困可治。（东垣治伤寒脉疾，面赤目赤，烦渴引饮而不能咽，用姜附人参汗之而愈。

　　守真治伤寒蓄热阳厥，脉疾至七八至以上，用黄连解毒治之而安。）

　　卷一　新着脉法心要

　　细脉

　　细则往来如发，而指下显然。凡弱小微濡，皆属细类。不似微脉之微弱模糊也。（语出张璐。又濒湖体状诗曰：细来累累细如丝，应指沉沉无绝期；春夏少年俱不利，秋冬老弱却相宜。）细为阳气衰弱之候。然细亦有分别，如细而兼浮，则为阳气衰弱；细而兼沉，则为寒气内中，或热传三阴；细而兼缓，则为湿中于内。

　　皆当求其所因，不可混同施治。但脉既细如发，便属气虚，纵有内热，亦当兼固中气，不可纯用解热，以致其细益甚耳。况有内热全无，真元素亏，神气不持，而致脉见细象者乎。（李士材曰：尝见虚损之人脉细身热，医不究原，而以凉剂投之，使真阳散败，饮食不进，上呕下泄，是速其毙耳。经曰：少火生气。人非此火，无以营运三焦，熟腐水谷。未彻乎此者，乌可以言医哉。然虚劳之脉，细数不可并见，并见者必死。细则气衰，数则血败，气血交穷，短期将至。）

　　卷一　新着脉法心要

　　代脉

　　代则动而中止，不能自还，因而复动，名曰代阴。凡促结等脉，皆属此类。不似促结之虽见歇止，而复来有力也。（语出张璐。又濒湖体状诗曰：动而中止不能还，复动因而作代看；病者得之犹可疗，平人却与寿相关。相类诗曰：数而时止名为促，缓止须将结脉呼；止不能回方为代，结代生死自殊途。）代为元气垂绝之候。戴同父曰：代为脾绝之征，脾主信，故止歇有时。故无病而见脉代，最为可危。即或血气骤损，元神不续，或七情太过，或颠仆重伤，并形体赋时经隧有阻，流行蹇涩，而见脉代者，亦必止歇不匀，或云可治。若使歇止有常，则生气已绝，安望其有再生之日乎。惟妊娠恶阻呕吐最剧者，恒见代脉，谷入既少，血气尽并于胎，是以脉气不能接续。然在初时或有，若至四月胎已成形，当无歇止之脉矣。（李时珍曰：脉一息五至，五脏之气皆足。故五十动而一息，合大衍之数，谓之平脉；反此则止乃见焉。肾气不能至，则四十动一止；肝气不能至，则三十动一止。盖一脏之气衰，则他脏之气代至也。）

　　卷一　新着脉法心要

　　散脉

　　散则举之散漫，按之无有，或如吹毛，或如散叶，或如悬雍，或如羹上肥，或如火薪然，来去不明，根蒂无有。不似虚脉之重按虽虚，而不至于散漫也。（李濒湖体状诗曰：散似杨花散漫飞，去来无定至难齐；产为生兆胎为堕，久病逢之不必医。难经曰：散脉独见则危。）散为元气离散之象，肾绝之应。盖肾脉本沉。而脉按之反见浮散，是先天之根本已绝，如伤寒咳逆上气，脉见散象必死，与经言代散则死之意，即书有言热退而身安，泄利止而浆粥入，云或可生，亦非必定之辞耳。（散为死脉，故不主病。）

　　卷一　新着脉法心要

　　奇经八脉

　　至于奇经八脉，又为十二经之约束。若脏气安和，经脉调畅，八脉不形；即经络受邪，不致满溢奇经。惟是正经邪溢，转入于奇。故内经有言：冲则直上直下（弦长）而中央牢（坚实），病苦逆气里急（属寒实）。

　　督则直上直下（弦长）而中央浮（中央同尺寸浮起，非中央独浮意也），病苦脊强不能俯仰（属风）。任则脉横寸口（寸口统寸关尺三部而言），边丸丸（形如豆粒）紧细而长，病苦少腹切痛，男子内结七疝，女子带下积聚（属寒实）。阳维则尺内斜上至寸而浮（从左尺斜向小指，至寸而浮，曰尺内），病则寒热溶溶不能自收持（属阳）。阴维则尺外斜上至寸而沉（从右尺斜向大指，至寸而沉，故曰尺外），病苦心痛怅然失志（属阴）。阳跷（主阳络）寸口左右弹浮而细绵绵（两寸浮紧而细），病苦阴缓而阳急（邪在阳络主表，如腰背苦痛之类）阴跷（主阴络）尺内左右弹沉而细绵绵（两尺沉紧而细），病苦阳缓而阴急（邪在阴络主里，如少腹痛阴疝漏下之类）。带脉中部左右弹而横滑（两关滑紧），病苦腹痛腰溶溶若坐水中（邪在中）。

　　凡此八脉，每遇五痫七疝，项 背强，发歇不时，内外无定之症，刚劲不伦，殊异寻常之脉，当于奇经中求之。（经脉直行上下，络脉斜行左右；经脉常升主气，络脉常降主血；经起中焦，随营气下行而上，故诊在寸；络起下焦，随营气上行极而下，故诊在尺。正经邪溢满奇，越人比之天雨降下，沟渠溢满，滂霈妄行，流于湖泽，诚哉是言也。）

　　卷一　新着脉法心要

　　冲阳等脉

　　外此冲阳、太溪、太冲，皆足动脉。冲阳者，胃脉也。在足面上五寸骨间动脉上去陷谷三寸。盖土者，万物之母。冲阳脉见不衰，胃气尚存，病虽危而犹可生也。然亦忌弦急，恐其肝旺克土耳。太溪者，肾脉也，在足跗后两旁圆骨上动脉陷中。盖水者，天一之元，诊此不衰，尚可治也。太冲者，肝脉也，在足大指本节后二寸陷中。肝为东方生物之始，不衰则病可治。然此三脉，止可诊此以定生死。若云可推某病，则无是也。至于高章纲卑 损之脉，止是就其脉象而名。盖以高章纲为脉上行上浮满溢搏指。

　　卑损为脉下行下沉卑屑隐涩不振，仍是一阴一阳之意而别其名。至于太素一脉，古人传而不言，言而不传，皆有义存。以其语涉荒唐，而不轻语以欺世耳。（今之江湖术士，多借此法取钱。）

　　卷一　新着脉法心要

　　五脏死脉

　　若使诊心而见前曲后居，如操带钩，是为心死；诊肺而见如物浮水，如风吹毛，是为肺死；诊肝而见急益劲如新张弓弦，是为肝死；诊脾而见锐坚如乌之喙，如鸟之距，如屋之漏，如水之流，是为脾死；诊肾而见发如夺索，辟辟如弹石，是为肾死；与诊命门而见鱼翔虾游涌泉，是为命死；此五脏必死之脉也。脉象如此。（诸脉形象止是。）

　　卷一　新着脉法心要

　　对待

　　然究众脉而论，则浮与沉，一升一降之谓也；数与迟，一急一慢之谓也；疾则较数而更甚矣。滑与涩，一通一滞之谓也；实与虚，一刚一柔之谓也。长与短，一盈一缩之谓也；大与小，一粗一嫩之谓也；细则较小而愈极矣。紧与缓，一张一弛之谓也；革与牢，一空一实之谓也；动与伏，一出一处之谓也；洪与微，一盛一衰之谓也；促与结，一阴一阳之谓也。至于弦与芤比，则脉之盛衰见矣；濡与弱比，则脉之进退见矣；代与散比，则死之久暂卜矣。脉之对待如斯。（对待既明，则病阴阳表里虚实可知。）

　　卷一　新着脉法心要

　　比类

　　洪与虚虽属皆浮，而有有力无力之分；沉与伏虽应重按，而有着筋着骨之异，数以六至为名，紧则六至不及，疾则六至更过，弦则左右双弹，状如切紧绳也。迟以三至为名，缓则仍有四至而徐徐不迫。

　　实与牢本兼弦与长，而实则浮中沉俱有，牢则止于沉候见矣。洪与实皆为有力，然洪则重按少衰，实则按之益强矣。革与牢皆大而弦，而革以浮见，牢以沉见矣。濡与弱微，皆细而软，然濡以浮见，弱以沉见，而微则以浮沉俱见矣。细与微，皆属无力，而细则指下分明，微则模糊不清。短与动，皆无头尾，而短为阴脉，其来迟滞；动为阳脉，其来滑数矣。促结涩代，皆有一止，而促则数时一止，结则缓时一止。涩则往来迟滞似歇，代则止有定数矣。脉形比类，又属如斯。（比类既明，则诸疑脉可辨。）

　　卷一　新着脉法心要

　　纲目

　　以脉大纲小目而论：凡脉有言形体，曰洪、曰散、曰弦、曰革、曰肥、曰横，是即大脉之属也。有言形体，曰细、曰微、曰弱、曰瘦、曰萦萦如蜘蛛，是即小脉之属也。有言至数，曰疾、曰急、曰动、曰促、曰击、曰搏、曰躁、曰喘、曰奔越无伦者，是即数脉之属也。有言至数，曰缓、曰代、曰结、曰脱、曰少气、曰不前、曰止、曰歇、曰如泻膝之绝者，是即迟脉之属也。有言往来之象，曰利、曰营、曰啄、曰翕、曰章、曰连珠、曰替替然，是即滑脉之目也。有言往来之象，曰紧、曰滞、曰行迟、曰脉不应指，曰参伍不齐、曰难而且散、曰如雨沾沙、曰如轻刀刮竹、是即涩脉之目也。有言部位之则，曰高、曰 、曰涌、曰端直、曰条达、曰上鱼为溢，是皆长脉之目矣。有言部位之则，曰抑、曰卑、曰不及指、曰入尺为复，是皆短脉之目矣。有言举按之则，曰芤、曰毛、曰泛、曰盛、曰肉上行、曰时一浮、曰如水漂木、曰如循榆荚，曰瞥瞥如羹上肥，是皆浮脉之目矣。有言举按之则，曰伏、曰潜、曰坚、曰过、曰减、曰陷、曰独沉、曰时一沉、曰如绵裹砂、曰如石投水，是皆沉脉之目矣。且纲之大者，曰大、曰数、曰长、曰浮、阳之属也。纲之小者，曰迟、曰涩、曰短、曰沉、阴之属也（卢子由）。脉之纲目如斯（纲目既明，则脉自有所归）。

　　卷一　新着脉法心要

　　以脉主病

　　以脉主病而论：则浮为风，紧为寒，虚为暑，濡为湿，数为燥，而脉火，此六淫应见之脉也。

　　喜伤心而脉散，怒伤肝而脉急，恐伤肾而脉沉，惊伤胆而脉动，思伤脾而脉短，忧伤肺而脉涩，悲伤心而脉促，此七情受伤之脉也。脉之主病如是。（主病既明，则治自有定断。）

　　卷一　新着脉法心要

　　脉真从脉

　　然总不越阴阳虚实为之条贯。盖脉之实者，其症必实（仍有寒实热实之分）；脉之虚者，其症必虚（仍有火衰水衰之别）。若使脉实而症不实，非其所假在症，即其所假在脉也；脉虚而症不虚，非其所假在脉，即其所假在症也。如外虽烦热而脉见微弱者，必火虚也。腹虽胀满而脉见微弱者，必胃虚也。虚火虚胀，其堪取乎。此宜从脉之虚，不宜从症之实也。症即外寒而脉见滑数者，必假寒也。利即清水而脉见沉实者，必假利也。假寒假利，其堪取乎。此宜从脉之实，不宜从症之虚也。然症实有假，而症虚无假。假实者病症莫测，必须旁求他症，及以脉候，其假始出。若使症属虚候，其症即知。纵有假寒假利，貌若虚象难明。然仔细考求，其寒止属外见，而内必有烦躁等症。利即清水，而内必有燥粪，其水止从旁流，脉必滑数有力，仍与实脉实症相似，宁曰症有假虚，而脉可不深信哉。

　　卷一　新着脉法心要

　　症真从症

　　凡此脉真无假，可以症应。若使专以脉求，而症竟不察识，则脉尚有难言者耳。何则？仲景云：伤寒脉浮大，邪在表，为可汗。若脉浮大，心下硬，有热属脏者攻之，不令发汗。此又非浮为表邪可汗之脉也。又云：脉促为阳盛，宜用干葛黄芩黄连汤。若脉促厥冷为虚脱，非灸非温不可。此又非促为阳盛之脉也。又曰：脉迟为寒，脉沉为里，若阳明脉迟不恶寒身体 汗出，则用大承气汤。此又非诸迟为寒之脉矣。少阴病始得之反发热而脉沉，宜麻黄附子细辛汤微汗之。此又非沉为在里之脉矣。

　　卷一　新着脉法心要

　　脉见有力无力难凭

　　即书有言病症虚实，止在脉之有力无力，以为辨别。（有力即属有根。难经曰：上部有脉，下部无脉，其人当吐，不吐者死。上部无脉，下部有脉，虽困不害。所以然者，人之有尺犹树之有根，有根则不死。无力即属无根。难经曰：寸口脉平而死者，生气独绝于内也。平即中馁不能创建之象，故曰死。）

　　然试问其脉与症异，脉见坚劲有力，症见腹痛喜按，呕逆战栗，其脉可作有余而用苦寒泻实之药乎。脉见虚软无力，症见腹满喘急痰鸣，其脉可作不足而用附桂理中之药乎。且脉所鼓在气，而气动而不守，保无气自寒生，而气因寒而始振乎。脉之虚软在湿，而湿滞而不动，保无热挟湿至，而脉因痰因湿而始软乎。（有力多因寒气热气内鼓，但今人仅知热气内结为实，而不知有寒气内结为实也。无力多因寒湿热湿内软，但今人仅知寒湿为痰为虚，而不知热湿为痰为实也。凡此当以望闻问数字并参。）

　　卷一　新着脉法心要

　　脉兼望闻问同察

　　夫望闻问切，乃属医家要事。若仅以脉为诊，而致以寒为热，以热为寒，以表为里，以里为表，颠倒错乱，未有不伤人性命者矣。况经所云脉浮为风，为虚，为气，为呕，为厥，为痞，为胀，为满不食，为热内结，类皆数十余症。假使诊脉得浮，而不兼以望闻问以究其真，其将何以断病乎。是以善诊脉者，于人禀赋浓薄，（或禀浓而纯阳，或禀薄而纯阴。或禀不浓不薄而平。）形体肥瘦，（汇辨云：肥盛之人气居于表，六脉常带浮洪；瘦小之人气敛于中，六脉常带沉数。身长之人下指宜疏，身短之人下指宜密。北方之人常见强实，南方之人常见软弱。少壮之人脉多大，老年之人脉多虚。醉后之脉常数，饮后之人常洪。室女尼姑多濡弱，婴儿之脉常七至。又曰：此道形气之常，然形气之中，又必随地转移，方能尽言外之妙也。）颜色枯润，（或枯而竭，或润而和。）声音低昂，（或音低小而微，知其体阴病阴；或声高昂而壮，知其体阳病阳。）性情刚柔，（或刚主阳，或柔主阴。汇辨云：性急之人，五至方为平脉；性缓之人，四至便作热医。）饮食嗜好，（或喜气浓之物，而知阳虚；或喜味浓之物，而知阴弱。）及平日脉象偏纯，（或脉体偏静而见六阴之脉，或脉体偏动而见六阳之脉。或脉体不动不静而见至平之脉。仁斋曰：阳脉虽病在寒，常见浮洪；阴脉虽病在热，常见微细。）

　　与今所患病症，是新是旧，（或新由于外感，其脉疾数洪大；或旧由于内伤，其脉细小短涩。）

　　是内是外，（或在外感属表易治，或在内伤属里难治。）是阴是阳，（或阳主表、主上、主气，主火，或阴主里、主下、主血、主水。）并经医士是否药坏，（或假寒而用热药以坏，假热而用寒药以坏；或标病而用本药以坏，本病而用标药以坏之类。）靡不细为详审。（要法真在此处。但今病家多不由医细察。宗 曰：素问言凡治病，察其形气色泽。观人勇怯骨肉皮肤，能知其情，以为诊法。若患人脉病不相应，既不得见其形，医止据脉供药，其可得乎。今豪富之家，妇人居帏幔之内，复以帛蒙手臂。既无望色之神，听声之圣，又不能尽切脉之巧，未免详问。病家厌繁，以为术疏，往往得药不服。是四诊之术，不得其一矣，可谓难也。呜呼！）然后合于所诊脉象，以断病情，以定吉凶。（断要通盘会计，又要得其主脑。切勿头痛断头，脚痛断脚。）如果病属有余，其脉应见浮洪紧数；若使其脉无神，或反见沉微细弱，便非吉矣。病属不足，其脉应见沉微细弱；若使其脉鲜胃，或反见洪大数急，则非吉矣。推之暴病脉应见阳，久病脉应见阴，亦何莫不应与病相符，而始可言顺矣。（灵枢动输篇云：阳病而阳脉小者为逆，阴病而阴脉大者为逆。）

　　卷一　新着脉法心要

　　脉以独见为真

　　但持脉之道，既在下指灵活，令其脉脊与手指目相对。（卢氏曰：诊法多端，全凭指法捷取。

　　盖人之中指上两节长，无名食指上两节短，参差不齐。若按举排指疏，则移越一寸九分之定位；排指密，又不及寸关尺之界分。齐截三指，斯中指翘出，而节节相对，节无不转，转无不活，以别左右，分表里，推内外，悉五脏，候浮中沉，此三指定位法也。及其位定，专指举按，固得其真，不若独指之无牵带，别有低昂也。第惟食指肉薄而灵，中指则浓，无名指更浓且木。是必指端棱起如线者名曰指目，以按脉中之脊。无论洪大弦革，即小细丝微，咸有脊焉。真如目之视物，妍丑毕具，故古人称诊脉曰看脉，可想见其取用矣。每见惜指甲之修长，用指浓肉分，或指节之下，以凭诊视者，真不啻目生颈腋胸胁间矣。）尤须得要以求病根。

　　在未诊时，谁不自认精明，谓其何部何脉，何脉何象。及至临症就诊，则既以浮为风，而又若浮非浮而非风也。以紧为寒，而又若紧非紧而非寒也。以洪为火，而又若洪非洪而非火也。以数为燥，而又若数非数而非燥也。以虚为暑，以濡为湿，而又若虚非虚，若濡非濡，而不可以暑湿名也。诸如此类，既莫能分，复以六部六脉，分断考求，毫不相贯。（分断考求，最为诊家大弊，窃叹今时犯此甚多。如张璐谓人诊脉，大似向泥人祈祷，有时灵应，有时不灵应。）讵知病属一理，脉自无二，得其一而脉斯可断矣。得其脉之独有所见，而脉又可断矣。（从独字洗出脉要精义。）盖独之义不一。如有以诸部无乖，或以一部稍乖者，是其受病在此，而可以独名也。有以五脏五脉各应互见，而六部六脉偏见一脏之脉者，是其病根伏是，而更可以独名也。独义无过如斯。故内经三部九候论，则有独大独小独疾独迟独热独寒之谓耳。如独而强者，则为病属有余；独而弱者，即为病属不足。独而有力有神，其脉虽强而不为过。（有力尤须有神。李东垣曰：脉病当求其神之有与无，如六数七极热也，脉中有力即有神也；三迟二败寒也，脉中有力即有神也。热而有神，当泄其热，则神在焉；寒而有神，当去其寒，则神在矣。寒热之脉，无力无神，将何恃而泄热去寒乎。

　　林之翰曰：按东垣此论，深达至理。但以有力二字言有神，恐不足尽有神之妙。王执中曰：有力中带光泽润滑也。于解进矣。萧子 歌云：轻清稳浓肌肉里，不离中部象自然。则又有进焉。）独而和缓柔弱，其脉虽弱，而不为害。盖假独者易知，而真独者难明。得其要以求其独，则独无不在；失其要以求其独，则独其莫得矣。

　　（又从要字一层，剥出精义。）故善言独者，早以阴阳之原，（肾水为阴之原，肾火为阳之原。）气血之本，（肾水为血之本，肾火为气之本，脾胃仓廪又为生气生血之本。）以求独之根。（知其根，则知其要；知其要，则知其独。）继以顺逆之理，（约注云：春夏洪大为顺，沉细为逆；秋冬沉细为顺，洪大为逆。男子左大为顺，女子右大为顺。凡外感症：阳病见阳脉为顺，见阴脉为逆；阴病见阳脉亦为顺。内伤症，阳病见阳脉为顺，见阴脉为逆；阴病见阴脉为顺，见阳脉为逆也。）取舍之道，（顺之则取，如有根有神有胃之类；逆之则舍，如残贼败脱离绝之类。）并脉上下来去至止，晓然于胸，以识独之宜。（滑氏曰：上者为阳，来者为阳，至者为阳；下者为阴，去者为阴，止者为阴也。上者，自尺部上于寸口，阳生于阴也。下者，自寸口下于尺部，阴生于阴也。来者，自骨肉之分而出于皮肤之际，气之升也。去者，自皮肤之际而还于骨肉之分，气之降也。应曰至，息曰止也。）然后临症施诊，以求独之所在（独在取舍明，轻重晓），则独存；以明独之所至（独至根蒂知，真假识），则独出矣。故有见上为独，而其独偏在下也；见左为独，而其独偏在右也；见腑为独，而其独偏在脏也；见表为独，而其独偏在里也。此其独可以意会（独有左右逢源之趣），而不可以言传；（独有难以尽言之妙。）此其独可以独知（独有化裁尽变之义），而不可以共觉矣（独有独觉难与时师共言之理）。苟无独知之明，（仅读医方快捷方式、叔和脉诀，何能独知。）

　　独见之真，（仅见一时之病，一方之病，何能独见。）独守之固，（仅守时师耳听之说，蔓衍汤方之书，何能独守。）而曰惟我为独，（又从独字推进一层，妙义旋生。）独固是也，而恐则为独夫之独矣；独亦是也，而恐则为毒人之独矣。（绣尝谓医有四失：一曰字句不晓，二曰涉猎汤方，三曰株守一书，四曰剿袭糟粕。凡此四失，必能毒人。）其尚得谓真正之独，与因应化裁之独哉。故曰持脉之道，贵乎活泼（一语括尽）

　　。若局守不变，则所向辄迷，又安能审独求真，而得病之所归者乎。

　　卷二

　　添加四言脉要

　　绣按四言脉要，始于宋南康紫虚隐君崔嘉彦希范所着。盖以初学脉理未谙，得此可为诵习。故后靳州李言闻、云间李士材、海盐冯楚瞻，皆于己着集内，将此删改，附刻篇末，业已行世。独惜尚有驳杂未清之处，爰取士材改本，加意增删，俾文义简明，脉症悉赅，庶读者一览而知。而不致有繁多缺略之憾耳。

　　脉为血脉，百骸贯通。大会之地，寸口朝宗。

　　脉者，血脉也，血脉附气，周于一身，循环无间，故百骸皆资贯通，而寸口为各经诸脉大会之地。肺处至高，形如华盖，凡诸脏腑各经之气，无不上蒸于肺，而于寸口之地宗而朝之耳。

　　诊人之脉，令仰其掌。掌后高骨，是名关上。

　　医者复手大指，着于病患高骨之处，随以中指对抵以定关部。至于尺寸，则以前后二指着定。如病患长，则下指宜疏；病患短，则下指宜密。

　　关前为阳，关后为阴。阳寸阴尺，先后推寻。

　　鱼际至高骨止有一寸，故以寸名；尺泽至高骨却有一尺，故以尺名；关界尺寸之间，故以关名。经曰：身半之上，同天之阳；身半之下，同地之阴。故以关前之寸为阳以候上焦，关后之尺为阴以候下焦，关处前后之中以候中焦。凡诊必先从寸至关，从关至尺，定其先后，以推其理而寻其象也。

　　胞络与心，左寸之应。惟胆与肝，左关所认。膀胱及肾，左尺为定。胸中及肺，右寸昭彰，胃与脾脉，属在右关。大肠并肾，右尺班班。男子之脉，左大为顺。女人之脉，右大为顺。男尺恒虚，女尺恒盛。

　　按古脏腑脉配两手，皆以内经所立脉法为定，而不敢易。左为阳，故男左脉宜大；右为阴，故女右脉宜大。

　　寸为阳，故男所盛在阳而尺恒虚；尺为阴，故女所盛在阴而尺恒盛。

　　人迎气口，上下对待。一肺一胃，经语莫悖。神门属肾，在两关后。

　　人迎脉在挟喉两旁一寸五分，胃脉循于咽喉而入缺盆。凡胃脘之阳，是即人迎之气之所从出。故诊人迎之脉，亦在右关胃腑胃阳之处，而可以卜在上头项外感之疾也。气口在于鱼际之后一寸，肺朝百脉，肺主气，故诊气口之脉，即在右寸肺脏肺阴之部，而可以卜在中在胸内伤之疾也。统论皆可以候脏腑之气，灵枢素问言之甚明，并无左右分诊之说。叔和悖而更之，议之者多矣。人之精神，寄于两肾。故两肾脉无，则其神已灭，而无必生之候矣。

　　脉有七诊，曰浮中沉，上下左右，七法推寻。

　　浮于皮毛之间轻取而得曰浮，以候腑气。中于肌肉之间略取而得曰中，以候胃气。沉于筋骨之间重取而得曰沉，以候脏气，上于寸前一分取之曰上，以候咽喉中事。下于尺后一分取之曰下，以候少腹腰股胫膝之事。

　　合之左右两手共为七诊，以尽其推寻之力焉。

　　又有九候，曰浮中沉。三部各三，合而为名。每部五十，方合于经。

　　五脏之气各足，则五十动而一息，故候必以五十为准。每手三部各三，共为九候，合之应得四百五十之数，两手共得九百之数。

　　五脏不同，各有本脉。左寸之心，浮大而散。右寸之肺，浮涩而短。肝在左关，沉而弦长。肾在左尺，沉石而濡。右关属脾，脉象和缓。右尺相火，与心同断。

　　五脏各有平脉，平脉即本脉。知其本脉无乖，而后知病脉之故也。

　　四时百病，胃气为本。

　　胃为水谷之海，资生之本也。凡病诊得脉缓和匀，不浮不沉，不大不小，不疾不徐，意思悠悠，便为胃气。

　　不拘四季，得食则生，不得则死。今人混将时令克应推循过极，殊失胃气之本矣。

　　凡诊病脉，平旦为准。虚静凝神，调息细审。

　　平旦饮食未进，经脉未动，络脉调匀，气血未乱，可诊有过之脉。至于医家亦须先无思虑，以静以虚，调其息气，凝神指下，精细详察，以求病之所归耳。

　　一呼一吸，合为一息。脉来四至，平和之则。五至无 ，闰以太息。三至为迟，迟则为冷。六至为数，数即热病。转迟转冷，转数转热。

　　医以己之呼吸调匀定息。如一呼吸，得脉四至，是即和平之准则也。五至何以无 ，盖以人之气息长短不定，每于三息五息之候，必有一息之长，故曰太息。如医一息而见脉来五至，此非病脉之急，是医气息之长也，故五至不为有 。惟脉一息三至，即为迟慢不及；六至，即为急数太过。若至一至二至，则为转迟转冷；七至八至，则为转数转热；而非寿生之脉矣。

　　迟数既明，浮沉须别。浮沉迟数，辨内外因。外因于天，内因于人。天有阴阳，风雨晦明。人喜怒忧，思悲恐惊。

　　天之六气淫人，如风淫则病在末，阴淫则病在寒，明淫则病在暑，雨淫则病在湿，晦淫则病在燥，阳淫则病在火，是外因也。人之七情伤人，如喜伤心，怒伤肝，忧伤肺，思伤脾，恐伤肾，惊伤胆，悲伤心，是内因也。

　　浮表沉里，迟寒数热。沉数里热，浮数表热。浮迟表寒，沉迟冷结。

　　此提浮沉迟数四脉之纲，以分在表在里寒热各见之症也。

　　浮脉法天，轻手可得。泛泛在上，如水漂木。有力为洪，来盛去悠。无力为芤，有边无中。迟大为虚，仔细推求。虚极则散，涣漫不收。浮小为濡，如绵浮水。濡甚则微，若有若无。更有革脉，芤弦合看。共是七脉，皆于浮候。

　　此以浮脉提纲，而取洪芤虚散濡微革七脉之兼乎浮者统汇于下也。浮脉应于肉分肌表，故轻手取之即见，正如木漂水面之意。洪脉来极盛大，按之有力，去则稍衰，正如波涛汹涌，来盛而去则悠耳。芤则浮沉易见，而中豁然空虚，故有着葱之喻，亦非中候绝无，但比之浮沉二候，则觉无力。虚则虽浮且大，而按之无力，且更迟缓。散则虚浮无力，按之则无，正如杨花飘散，比于虚脉则甚。濡则浮小而软，如绵浮水。微则浮取欲绝不绝，若有若无，较之濡脉软小更极。革则浮多沉少，外急内虚，正仲景所谓弦则为寒，芤则为虚，虚寒相搏，其名曰革之意。

　　沉脉法地，如石在水。沉极则伏，推筋至骨。有力为牢，大而弦长。牢甚则实， 而强。无力为弱，状如细绵。细极为细，如蛛丝然。共是五脉，皆于沉看。

　　此以沉脉提纲，而取伏牢实弱细五脉之兼乎沉者汇于下也。沉脉应于筋骨，故必重按乃得，正如石之坠于水里之意。伏则沉之至极，故必推之筋骨始见。牢则沉大弦长，按之有力，不似革脉浮取强直，而中则空。实则三部皆坚，而力更甚于牢。弱则沉极细软，却极分明。细则沉细直软更甚于弱，故比状如蛛丝。

　　迟脉属阴，一息三至。有力为缓，少 于迟。往来和匀，春柳相似。迟细为涩，往来极滞。迟有一止，其名曰结。迟止有常，应作代看。共是四脉，皆于迟测。

　　此以迟脉提纲，而取缓涩结代四脉之兼乎迟者统汇于下也。迟为往来迟慢，故一息而见三至。缓则往来和匀，软若春柳，即是胃气之脉。涩则迟滞不利，状如轻刀刮竹。代则迟而中止，不能自还，但止有定数，而不愆期。

　　数脉属阳，一息六至。往来流利，滑脉可识。有力为紧，切绳极似。数时一止，其名为促。数如豆粒。

　　动脉无惑。共为四脉，皆于数得。

　　此以数脉提纲，而取滑紧促动四脉之兼乎数者统汇于下也。数则往来急数，故一息而见脉有六至。滑则往来无滞，有如珠之走盘。紧则紧急有力，状如弦紧弹手，故有切绳之喻。数时一止为促，状如疾行而蹶。数而两头俱俯，中间高起，有似豆粒厥厥动摇。是谓之动。

　　别脉有三，长短与弦。不及本位，短脉可原。过于本位，长脉绵绵。长而端直，状似弓弦。

　　此长短与弦三脉，非浮沉迟数可括，故别列于此。短者，上不通于鱼际，下不通于尺泽，有短缩不伸之意。

　　长者，通尺泽鱼际，上下皆引，有迢迢过于本位之情。若弦则劲直不挠，有似弓弦，不似紧脉弦急弹人。

　　一脉一形，各有主病。脉有相兼，还须细订。

　　有一脉之形象，必有一脉所主之病。有兼见之脉象，即有兼见之症，可细就其兼见之脉。以例其症耳。

　　浮脉主表，腑病所居。有力为风，无力血虚。浮迟表冷，浮数风热。浮紧风寒，浮缓风湿。浮虚伤暑，浮芤失血。浮洪虚火，浮微劳极。浮濡阴虚，浮散虚剧。浮弦痰饮，浮滑痰热。

　　浮虽属阳，主表主腑，但浮而见洪数弦滑有力之脉，固属主热主火主痰主风；若浮而见迟缓芤虚微涩与散无力之脉，又为主虚主湿主冷主暑主危之象矣。故脉当视所兼以为辨别。下文仿此。

　　沉脉主里，为寒为积。有力痰食，无力气郁。沉迟虚寒，沉数热伏。沉紧冷痛，沉缓水蓄。沉牢痼冷，沉实热极。沉弱阴虚，沉细虚湿。沉弦饮痛，沉滑食滞。沉伏吐利，阴毒积聚。

　　沉虽属阴属里，然沉而见迟紧牢缓细弱诸脉，方谓属虚属寒属积属聚；若沉而见实数诸脉，则沉更不谓属阴，又当自阴以制其火以除其热也。

　　迟脉主脏，阴冷相干。有力为痛，无力虚寒。

　　迟虽属阴，仍当以有力无力分其寒实寒虚。盖寒实则为滞为痛，而寒虚则止见其空虚也。

　　数脉主腑，主吐主狂。有力实热，无力虚疮。

　　数虽属阳，仍当以有力无力分其热实热虚。盖热实则必为狂为燥，而热虚则止见其虚疮耳。

　　滑司痰饮，右关主食。尺为蓄血，寸必吐逆。涩脉少血，亦主寒湿。反胃结肠，自汗可测。

　　滑司痰饮，而亦有主食主血主吐之分。涩本血少，而亦有寒涩湿涩之别。但血枯则上必见反胃，而下必见肠结；肠结胃反，则水液自尔不行，而有上逆为汗之势矣。

　　长则气治，短则气病。浮长风痫，沉短痞塞。

　　长为肝经平脉，故未病脉长，是为气治。短即肺之平脉，若非右寸及于秋见，则必有气损之病矣。至长独于浮见，则为风火相搏而痫以生；短以沉见，则为虚寒相合而痞以成。

　　细则气衰，大则病进。涩小阴虚，弱小阳竭。

　　脉以和平为贵。凡脉细如蛛丝之状，其气自属衰弱；大而满溢应指有力，是为病势方张。至于三部皆小，较细显极而脉涩不快，是为精血虚损。既小而脉不大，又脉痿弱不起，是为阳气衰弱。皆当分别审视。

　　洪为热极，其伤在阴。微为气衰，其损在阳。浮洪表实，沉洪里实。阳微恶寒，阴微发热。

　　洪为热极，其伤在阴，但须分其表里。微为气衰，其损在阳，亦须分其阳分阴分，以别恶寒发热之治也。

　　紧主寒痛，有表有里。缓主平和，兼见须虑。缓滑痰湿，缓大风虚。缓涩血伤，缓细湿痹。

　　浮紧则为寒闭于表，必有身痛头痛恶寒等症可察。沉紧则为寒束于里，必有肚腹胀满逆痛等症可察。缓为虚，大为风，缓大脉见则为风虚。缓为食停，细为气滞，缓细脉见，其痹必生。缓为气衰，涩为血损，缓而见涩，其损必甚。缓则湿滞不消，滑则痰饮内蓄，缓与滑见，则湿必停而痰益甚。

　　阳盛则促，肺痈热毒。阴盛即结，疝瘕积郁。

　　数而有止为促，非阳盛乎，故有肺痈热毒之症；迟而有止为结，非阴盛乎，故有疝瘕积郁之症。

　　弦脉主饮，木侮脾经。阳弦头痛，阴弦腹疼。动主搏击，阴阳不调。阳动汗出，为痛为惊。阴动则热，崩中失血。

　　脉弦而土必虚，则湿自无土制而痰以生。故弦而在于寸，寸主上焦，其痛必在于头；弦在于尺，尺主下焦，其痛必在于腹。动为阴阳不和，动见于寸，则心肺受累而惊痛与汗自至；动见于尺，则肾水受累，而崩中失血自生。

　　虚寒相搏，其名曰革。男子失精，女子漏血。若见脉代，真气衰绝。脓血症见，大命必折。伤寒霍乱，跌打闷绝。疮疽痛甚，女胎三月。

　　革脉由于精血亏损，故尔脉空不实，而见男子失精女子漏血之症。至于脉代而绝，或脓血症见，未有不死。

　　惟有伤寒霍乱，跌仆疮疽，痛甚胎产见之，以其暴伤暴闭，勿作死治也。

　　脉之主病，有宜不宜。阴阳顺逆，吉凶可推。

　　病有阴阳，脉亦阴阳，顺应则吉，逆见则凶。下言脉症相应顺逆，总不出乎此理以为之贯通也。

　　中风之脉，却喜浮迟。坚大急疾，其凶可知。类中因气，身凉脉虚。类中因痰，脉滑形肥。类中因火，脉数面赤。

　　风有真中类中之各别。真中虽属实症，而亦由虚所招，故脉喜其浮迟，而忌坚急，恐其正虚邪胜，决无生也。类中本非风中，特症相似而名，故症与脉各以类见。而不能以一致耳。

　　伤寒热病，脉喜浮洪。沉微涩小，症反必凶。汗后脉静，身凉则安。汗后脉燥，热盛必难。始自太阳，浮紧而涩。及传而变，名状难悉。阳明则长，少阳则弦。太阴入里，沉迟必兼。及入少阴，其脉遂沉。厥阴热深，脉伏厥冷。阳症见阴，命必危殆。阴症见阳，虽困无害。中寒紧涩，阴阳俱紧。法当无汗，有汗伤命。

　　病阳脉宜见阳，病阴脉宜见阴。故伤寒热病之症，宜见洪数之脉，与伤寒汗后不宜见脉燥之象耳。即云寒邪传变，名状莫悉。与阴寒直中，阴阳俱紧，脉不一端。然大要阳得阴脉，脉与症反，命必危殆。若阴症而见浮大数动洪滑之阳，其脉虽与症反，在他症切忌，而伤寒邪气初解，病虽危困，亦未有害。惟伤寒汗出症虚，而脉反见阴阳俱紧，是其元气已脱，脉气不和，非吉兆也。

　　伤风在阳，脉浮而滑。伤风在阴，脉濡而弱。六经皆伤，或弦而数。阳不浮数，反濡而弱。阴不濡弱，反浮而滑。此非风寒，乃属温湿。若止濡缓，或兼细涩。此非风湿，更属湿着。

　　风为阳邪，风伤则脉自有浮滑弦数之象。但风有伤于阴，则浮与滑自不克见，以阳为阴所闭也。反是多因风为湿阻，故又名为风湿。如至浮数俱无，独见濡缓细涩，定知为湿所淫，所当分别以视也。

　　阴阳俱盛，热病之征。浮则脉滑，沉则数涩。中暑伤气，所以脉虚。或弦或细，或芤或迟。脉虽不一，总皆虚类。

　　凡脉而见阴阳俱盛者，未有不因热邪充溢之故。所以脉浮而滑，其热必挟有饮。脉沉数涩，其热必伤于阴。若暑则多气虚不固，以致暑得内袭，而脉亦虚不振。即或体有不同，脉见芤弦细迟。然要皆属虚类，而不可实攻耳。

　　瘟脉无名，变见诸经。脉随病见，不可指定。

　　疫邪伏于募原，时出时没，其脉变换不定，故但随其所见以为指耳。

　　疟则自弦，弦即疟候。兼迟则寒，兼数则热。代散脉见，其体则折。

　　疟因风木邪盛凌土而湿不化，致挟停痰积饮而成，故脉始见自弦；再于兼见之中，别其寒热酌治，则病自愈。惟代散脉见，则命其必绝矣。

　　风寒湿气，合为五痹。浮涩与紧，三脉乃备，香港脚之脉，其状有四。浮弦为风，濡弱为湿。迟涩为寒，洪数为热。痛非外因，当于尺取。滑缓沉弱，随脉酌治。

　　五痹香港脚等症，总不越乎风寒及湿三者以为之害。即或内淫为热，亦不越乎四者以为之伏。惟有痛非外因，而脉或于尺部而见，或滑、或缓、或沉、或弱，则又在于随脉酌施。而不可以风寒湿治也。

　　劳倦内伤，脾脉虚弱。汗出脉燥，治勿有药。劳极诸虚，浮软微弱。土败双弦，火炎则数。

　　虚症而见虚脉，此顺候也。若汗出而脉反燥，是为大逆，尚有何药可治乎。故弦数最为虚症切忌。

　　痞满滑大，痰火作孽。弦伏中虚，微涩衰薄。胀满之脉，浮大洪实。细而沉微，岐黄无术。水肿之症，有阴有阳。阴脉沉迟，阳脉洪数。浮大则生，沉细勿药。五脏为积，六腑为聚。实强可生，沉细难愈。黄疸湿热，洪数偏宜。不妨浮大，微涩难医。

　　痞胀水肿积聚黄胆，虽其病因不同，形症各别；然终宜见有余之脉，则真气未绝，而治尚可愈矣。若至细小沉涩，形实气馁，将何有药可施乎，故皆为逆。

　　郁脉皆沉，甚则伏结。或代或促，知是郁极。胃气不失，尚可调治。气痛脉沉，下手便知。沉极则伏，涩弱难治。亦有沉滑，是气兼痰。心痛在寸，腹痛在关。心腹之痛，其类有九。细迟速愈，浮大延久。两胁疼痛，脉必双弦。紧细而弦，多怒气偏。沉涩而急，痰瘀之愆。疝属肝病，脉必弦急。牢急者生，弱急者死。腰痛之脉，必弦而沉。沉为气滞，弦损肾元。兼浮者风，兼紧者寒。濡细则湿，寒则闪挫。头痛之病，六经皆有。风寒暑湿，气郁皆侵。脉宜浮滑，不宜短涩。

　　弦急弦沉伏涩紧细，皆是痛症气症郁症本领。但痛极者，则脉必沉必伏。有瘀者，则脉必涩。因湿者，则脉必濡。因痰者，则脉必滑。因风者，则脉必浮必弦。因寒者，则脉必紧。因湿者，则脉必滞必弱。因热者，则脉必数。因于痛极阴阳告绝者，则脉必疾。因于积极而痛者，其脉必牢，须以胃气不失为要。故痛症而见其脉浮大、最属不宜；短涩弱急，亦属不利；惟得沉紧迟缓乃治。但头痛外感，非属内伤，其脉又宜浮大，最忌短涩，所当分别而异视也。

　　呕吐反胃，浮滑者昌。弦数紧涩，结肠者亡。饱逆甚危，浮缓乃宜。弦急必死，代结促微。吐泻脉滑，往来不匀。泻脉必沉，沉迟寒侵。沉数火热，沉虚滑脱。夏月泄泻，暑湿为殃。脉与病应，缓弱是形。微小则生，浮弦则死。霍乱之脉，代则勿讶。迟微厥逆，是则可嗟。泄泻下痢，沉小滑弱。实大浮数，发热则恶。

　　吐宜浮缓浮滑，泻宜沉小沉滑，吐泻交作，则脉必见往来不匀，虽暴见代勿虑。如其吐见弦急，泻见浮弦，并吐泻交作而见迟微厥逆，皆属不治，故以必死为断也。

　　嘈杂嗳气，审右寸关。紧滑可治，弦急则难。吞酸之脉，多弦而滑。沉迟是寒，洪数是热。痰脉多滑，浮滑兼风。沉滑兼寒，数滑兼热。弦滑为饮，微滑多虚。滑而兼实，痰在胸膈。结芤涩伏，痰固中脘。

　　嘈杂嗳气本属脾气不运，故切忌脉弦急，恐木克土故也。吞酸有寒有热、随症所见以为分别，故以沉迟洪数分之。痰脉因不一端，滑是本象。惟有风则浮，有寒则沉，有热则数，有饮则弦、虚弱则微，结于胸膈为实，固于中脘，则见结芤涩伏之为异耳。

　　小便淋秘，鼻色必黄。实大可疗，涩小知亡。遗精白浊，当验于尺。结芤动紧，二症之的。微数精伤，洪数火逼。亦有心虚，寸左短小。脉迟可生，急疾便夭。

　　便结之脉，迟伏勿疑。热结沉数，虚结沉迟。若是风燥，右尺浮起。

　　淋秘脉见涩小，精血已败，死亡至矣，此脉见不及者之必死也。遗浊虽有微数洪数短小之分，然急疾脉至，又非所宜，故曰便夭，此脉见太过者之必死也。若在便闭，里气不通，固应迟伏；然风寒湿热，当于脉迟脉数脉浮分辨，不可混同而罔治也。

　　咳嗽多浮，浮濡易治。沉伏而紧，死期将至。喘息抬肩，浮滑是顺。沉涩肢寒，均为逆症。

　　咳嗽肺疾，脉浮为宜，兼濡亦为病气将退。若使沉伏与紧，便与病反，故曰必死。喘症无非风痰内涌，当以浮滑为顺。若至肢寒沉涩，亦非吉兆，故曰为逆。

　　火热之脉，洪数为宜。微弱无神，根本脱离。三消之脉，数大者生。细微短涩，应手堪惊。骨蒸发热，脉数为虚。热而涩小，必损其躯。痿因肺燥，必见浮弱。寸口若沉，发汗则错。

　　火症应见火脉，故三消骨蒸，须以数大为生。反是而见短涩微弱，岂其宜乎。痿症本因肺燥血亏，脉浮尚不宜汗，岂有宜于寸口脉沉之候乎。

　　诸症失血，皆见芤脉。随其上下，以验所出。脉贵沉细，浮大难治。蓄血在中，牢大则宜。沉细而微，速愈者稀。

　　失血脉宜见芤，以芤主空故也。故脉最宜沉涩而忌浮大，反是则逆矣。若至蓄血，最宜牢实而忌沉细，以血未损故也。反是峻剂莫投，故曰难愈。

　　心中惊悸，脉必代结。饮食之悸，沉伏动滑，癫乃重阴，狂乃重阳。浮洪吉象，沉急凶殃。痫宜虚缓，沉小急实。若但弦急，必死不失。

　　惊悸非属心气亏损，即属有物阻滞，故脉必见代结。若因饮食致悸，则有沉伏动滑之象，所当审也。癫狂二症为病尚浅，故宜浮洪而恶沉急，反是则为病气入骨。痫宜虚缓，以其中有痰沫之故。弦急独见，是为真脏脉出，安望其再生耶。

　　耳病肾虚，其脉迟濡。浮大为风，洪动为火。沉濡为气，数实为热。若久聋者，端于肾责。暴病浮洪，两尺相同。或两尺数，阴虚上冲。齿痛肾虚，尺脉濡大。齿痛动摇，尺洪火炎。右寸关数，或洪而弦。非属肾虚，肠胃风热。口舌生疮，脉洪疾速。若见虚脉，中气不足。喉痹之脉，两寸洪盛。上盛下虚，脉忌微伏。

　　耳病当责于肾，以其肾窍开于耳者故耳。然亦须以浮风、洪火、濡气、数热、久聋为辨。如其是暴非久，又以两尺浮弦相同为验耳。齿虽属肾，而齿龈则属于胃，故辨齿痛脉象，须以尺濡、尺洪断其虚实，寸关洪数与弦，断其肠胃风热，未可尽以肾求也。口舌生疮，必与洪疾为实，虚则多属中气不足。喉痹症属上实，脉以寸盛为顺。若见微伏，真气已绝，故曰大忌。

　　中恶腹胀，紧细乃生。浮大为何，邪气已深。鬼祟之脉，左右不齐。乍大乍小，乍数乍迟。中毒洪大，脉与病符。稍或微细，必倾其身。虫伤之脉，尺沉而滑。紧急莫治，虚小可怯。

　　中恶宜于紧细，以其邪气未深之故；反是则邪盛正衰，非其宜也。

　　鬼祟出没不定，故脉有难追求。中毒脉见洪大，是与病应，以毒主阳故也。稍见微细，真气绝矣，岂其宜乎。

　　虫伤脉多沉滑，以其虫伏于内者故耳。紧急固见伤甚而阴阳离隔，虚小亦恐真气已损，皆为有虑。

　　妇人之脉，尺宜常盛。右手脉大，亦属顺候。尺脉微迟，经闭三月。气血不足，法当温补。妇人尺脉，微弱而濡。年少得之，无子之兆。长大得之，绝孕之征。因病脉涩，有孕难保。

　　妇人以血为主，故尺宜常盛，而右脉宜大。故尺迟则经必闭，微弱而涩，在有孕固不克保，况无孕乎。

　　崩漏不止，脉多浮动。虚迟者生，实数者死。疝瘕之脉，肝肾弦紧。小便淋闭，少阴弦紧。

　　崩漏不止，已属血动不归，再见实数，则肾真气已绝，所以不宜见也。疝瘕主于肝肾，故肝肾弦紧，是即疝瘕之征也。淋闭主于少阴，故少阴弦紧，亦是淋闭之见也。

　　妇人有子，阴搏阳别。少阴动甚，其胎已结。滑疾不散，胎必三月。但疾不散，五月可别。阳疾为男，阴疾为女。女腹如箕，男腹如斧。

　　寸为阳，尺为阴，阴脉既已搏指而与阳寸之脉迥然各别，是即有子之征。心为手少阴经，心主血，若胎已内结，则少阴之脉，势必往来流利，厥厥如豆之动。疾即数类，滑而且数，按之不散，是其精血已聚，故有三月之胎。滑诊不见，而但疾而不散，是其骨肉已成，脉无滑气，故有五月之胎。阳疾为男，阴疾为女，以阳主男阴主女故耳。女胎如箕，男胎如斧，以箕圆象地象阴，斧方象天象阳故耳。阳疾阴疾，统上下表里左右而言，不拘于左右分也。

　　妊娠之脉，实大为宜。沉细弦急，虚涩最忌。半产漏下，脉宜细小。急实断绝，不祥之兆，凡有妊娠，外感风寒。缓滑流利，其脉自佳。虚涩燥急，其胎必堕。胎前下利，脉宜滑小。若见疾涩，其寿必夭。

　　妊娠脉宜实大，以其内实故也。沉细弦急，皆为真损胎堕之兆，最为切忌。半产漏下，脉见细小，是与病应。若胎漏既绝，脉又急实真气已离，岂能生乎。妊娠感冒，脉宜流利，以其胎气未损故耳。虚涩燥急，是于胎气有损，故不宜见。有胎下利，脉宜滑小，而忌疾涩，以疾则气已离，以涩则血已伤故也，故以滑小为正。

　　临产之脉，又宜数滑。弦细短数，最属不利。产后沉小，微弱最宜。急实洪数，岐黄莫治。新产伤阴，血出不止。尺不上关，其命即丧。新产中风，热邪为殃。浮弱和缓，与病相当。小急弦涩，顷刻身亡。

　　临产脉乱滑数，是即胎动之应。若弦细短数，则于胎中有损，最为不利。产后胎儿已下，肚腹空虚，实数不与症应，故曰不治。新产出血不止，尺不上关，元气下脱，不死何待。至于中风脉见和缓，内气未动，故曰相当。如至小急弦涩，则内气已绝，无复生矣。

　　男子久病，当诊于气。脉强则生，脉弱则死。女子久病，当诊于血。脉弱则死，脉强则生。

　　久病则真气多损，故诊强弱以辨生死。但男子则当以气为诊，以男主于气也。女人则当以血为诊。以女主于血故也。右寸脉强，则气未损，故曰可生。左寸脉旺，则血未竭，故曰不死。

　　斑疹之脉，沉而且伏。火盛于表，阳脉浮数。热盛于里，阴脉实大。痘疹弦直，或沉细迟。汗后欲解，脉泼如蛇。伏坚尚可，伏弦堪嗟。

　　斑疹脉见沉伏，以毒本未伸泄故耳，仍须以脉数实辨其属表属里。痘疹最宜外出，不宜内伏，故弦直细迟犹可升托，即伏不弦，犹可内解。若至伏弦，则毒内入已深，不能外出，所以堪嗟。

　　痈疽未溃，脉宜洪大。及其已溃，洪大始戒。肺痈已成，寸数而实。肺痿之脉，数而无力。肺痈色白，脉宜短涩。浮大相逢，气损无失。肠痈实热，滑数可必。沉细无根，其死可测。

　　未溃属实，洪大宜矣。溃后则虚，而脉犹见洪大，岂其宜乎。肺痈已成，寸实无虑，以脓在肺未除故也。

　　肺痿则肺叶焦痿，脉数无力，亦所应见。惟肺痈几作，肺气虚损，其色应白，则脉亦当短涩，方与症应。若见浮大，知是气损血失，贼邪乘金，最非吉兆。肠痈本属实热，必得滑数，方云无事。若见沉细，是谓无根，丧期在即。

　　奇经八脉，不可不察。直上直下，尺寸俱牢。中央坚实，冲脉昭昭，胸中有寒，逆气里急。疝气攻心，支满溺失。

　　奇经者，不在十二正经之列，故以奇名。直上直下，弦长相似，尺寸俱牢，亦兼弦长，中央坚实，是明胸中有寒，故见逆气里急之症。如疝气攻心，正逆急也。支满，胀也。溺失者，冲脉之邪干于肾也。

　　直上直下，尺寸俱浮。中央浮起，督脉可求。腰背强痛，风痫为忧。

　　直上直下，则弦长矣；尺寸俱浮，中央亦浮，则六部皆浮，又兼弦长矣；故其见症皆属风象。大抵风伤卫，故于督表见之；寒伤营，故于冲里见之。

　　寸口丸丸，紧细实长。男疝女瘕，任脉可详。

　　寸口者，统寸关尺三部而言，非专指寸一部也。丸丸，动貌。紧细实长，因寒实于其内而见也。男疝女瘕，即所谓苦少腹绕脐，下引阴中切痛也。

　　寸左右弹，阳 可决。或痫或 ，病苦在阳。尺左右弹，阴 可别。或痫或螈，病苦在阴。关左右弹，带脉之讯。病主带下，腹胀腰冷。

　　左右弹，紧脉之象也。阳 主阳络，故应于寸而见浮紧而细。阴 主阴络，故应于尺而见沉紧。带脉状如束带，在人腰间，故应于关而见浮紧。紧主寒，故三脉皆见寒症。如阳 则或见为厥仆倒地身软作声而痫，或筋缓而伸为 ，盖痫动而属阳，阳脉主之。阴 则或见为语言颠倒举止错动而癫，或筋急而缩为螈，盖癫静而属阴，阴脉主之。带则病发腰腹，而有腹胀腰冷带下之症矣。

　　尺外斜上，至寸阴维。其病在里，故苦心痛。尺内斜上，至寸阳维。其病在表，故苦寒热。

　　从右尺手少阳三焦，斜至寸上手厥阴心包络之位，是阴维脉也。从左尺足少阴肾经，斜至寸上手太阳小肠之位，是阳维脉也。二脉皆载九道图中。斜上不由正位而上，斜向大指，名为尺外；斜向小指，名为尺内。

　　二脉一表一里，在阴维主里，则见心痛；阳维主表，则见寒热是也。

　　脉有反关，动在臂后。别由列缺，不干证候。

　　反关本于有生之初，非病脉也，故曰不干症候。其脉不行寸口，由列缺络入臂后手阳明大肠之经。以其不顺行于关，故曰反关。凡见关上无脉，须令病患复手以取方见。

　　经脉病脉，业已昭详。将绝之形，更当度量，心绝之脉，如操带钩。转豆躁疾，一日可忧。

　　经曰：脉来前曲后居，如操带钩，曰心死。前曲者，谓轻取则坚强而不柔。后居者，谓重取则牢实而不动。

　　如持革带之钩，全失冲和之气。但钩无胃，故曰心死。转豆者，即经所谓如循薏苡子累累然，状其短实坚强，真脏脉也。又曰：心绝，一日死。

　　肝绝之脉，循刀责责。新张弓弦，死在八日。

　　经曰：真肝脉至，中外急如循刀刃。又曰：脉来急益劲，如新张弓弦，曰肝死。又曰：肝绝，八日死。

　　脾绝萑啄，又同屋漏。一似流水，还如杯复。

　　旧诀曰：雀啄连来四五啄，屋漏少刻一点落。若流水，若杯复，皆脾绝也。经曰：脾绝，四日死。

　　肺绝维何，如风吹毛。毛羽中肤，三日而号。

　　经曰：如风吹毛，曰肺死。又曰：真肺脉至，如以毛羽中人肤。皆状其但毛而无胃气也。又曰：肺绝，三日死。

　　肾绝如何，发如夺索。辟辟弹石，四日而作。

　　经曰，脉来如夺索，辟辟如弹石，曰肾死。又曰：肾绝，四日死。旧诀云：弹石硬来寻即散，搭指散乱如解索。正谓此也。

　　命脉将绝，鱼翔虾游。至如涌泉，莫可挽留。

　　旧诀云：鱼翔似有又似无，虾游静中忽一跃。经云：浑浑革至如泉涌，绵绵其去如弦绝。皆死脉也。

　　卷三

　　汪昂订十二经脉歌

　　绣按：十二经络，皆为人身通气活血之具。其脉周流岐别，不可不为辨论，以究病情之起端，邪气之胜复，气血之盈亏，则临症索病，自有其枢，而不为其所惑矣，此经络歌义之不容忽也。玩书有言，直行为经，旁行为络。一似经络之义，业已尽是。讵知人身经络，其理推究靡穷，有可分论而见其端者，有可合论而得其意者。其分论而见，盖以经起中焦，常随营气下行而上。络起下焦，恒附营气上行而下。经起中焦，则经气之上升，实有过于其络。络起下焦，则络气之下降，实有越于其经。

　　故经多以气主，而络多以血主也。经主于气，故凡外邪之入，多于经受，而络常处于后；络主于血，故凡经邪之满，转溢于络，而络始得以受。是以经常处实，络常处虚。络得由经而实，而络亦不得以虚名也。经因受邪最早，故症多以寒见，而脉亦寸浮而紧；络因受邪稍缓，故症多因热成，而脉常见尺数而涩。经则随行上下，邪本易受，而开发最易；络则邪伏隐僻，邪即难入，而升散维艰。即经有言络处经外，邪入先自络始；然既由络入经，而经流连不散，则邪又溢于络，而见缠绵不已，故经与络又各自病。是其各别之势，有不相混如此。以经络通同而论，则经与络，虽各本于脏气之受，然究不越人身大气以为鼓运，故能流行不悖。设非大气磅因礴，则彼盛此衰，生气有阻，其何以为长养元气之自乎。此其会通之妙，又有不容或忽如此。是以初病多责于经，久病多责于络。久病而再流连不解，则又多责于经之奇。以故仲景着为伤寒论法，多以经传立解。孙思邈着为千金等书，多以络病久病立说。即今姑苏叶天士，祖孙思邈，作为临症指南集，亦以久病活络为要，皆与经络不悖。第其经穴众多，其中错综分行，自非纂诵，难以记忆。因阅汪昂本草备要所订古本歌诀，颇有便世，用是附载以为采择，非惟初学得此，可以诵习；即老医得此，亦可以为临症之一助也。

　　手太阴肺经 手太阴肺（脉）中焦起，下络大肠（肺与大肠相表里）胃口行（胃之上脘即贲门）。上膈属肺从肺系（即喉管），横从腋下 内萦（膊下对腋处名 ，音柔）。前于心与心包脉（行少阴心主之前），下肘循臂骨上廉（ 尽处为肘，肘以下为臂），遂入寸口上鱼际（关前动脉为寸口，大指后肉隆起处名为鱼，鱼际，其间穴名），大指内侧爪甲根（少商穴止），支络还从腕后出（臂骨尽处为腕），接次指交阳明经（大肠）。此经多气而少血，是动则为喘满咳（肺主气）。膨膨肺胀缺盆痛（肩下横骨陷中名缺盆，阳明胃经穴），两手交瞀（音茂）

　　为臂厥。肺所生病咳上气，喘渴（金不生水）烦心（心脉上肺）胸满结（脉布胸中）。 臂之内前廉痛，为厥或为掌中热（脉行少阴心主之前，掌心劳宫穴，属心包）。肩背痛是气（盛）有余（络脉交于手，上肩背），小便数（而）欠（便频而短）或汗出（肺主皮毛）。气虚亦痛（肩背寒痛）溺色变（母病及子），少气不足以报息（肺虚）。

　　手阳明大肠经 手阳明经大肠脉，次指内侧起商阳（本经穴名）。循指上廉出合谷（俗名虎口穴），两骨（两指岐骨间）两筋中间行（手背外侧，两筋陷中，阳溪穴）。循臂入肘（外廉）行 外（廉），肩 （音隅，肩端两骨）前廉柱骨旁（上出膀胱经之天柱骨，会于督脉之大椎）。会此（六阳经皆会于大椎。故经文云上出于柱骨之会上）下入缺盆内（肩下横骨陷中），络肺下膈属大肠（相为表里）。支从缺盆上入颈，斜贯两颊下齿当。挟口人中（鼻下沟洫）交左右，上挟鼻孔尽迎香（本经穴终，交足阳明）。此经血盛气亦盛，是动齿痛颈亦肿。是主津液病所生（大肠主津），目黄（大肠内热）口干（无津）鼽衄动（鼽，音求，鼻水。衄，鼻血），喉痹（金燥）痛在肩前 ，大指次指痛不用（不随人用，皆经脉所过）。

　　足阳明胃经 足阳明胃（脉）鼻 起（山根），下循鼻外入上齿。环唇挟口交承浆（下唇陷中），颐后大迎颊车里（腮下为颔，颔下为颐，耳下为颊车。大迎，颔下穴名）。耳前发际至额颅，支循喉咙缺盆入。下膈属胃络脾宫（相为表里），直者下乳挟脐中。支（者）起胃口循腹里，下行直合气街逢（即气冲）。遂由髀关（抵伏兔）

　　下膝膑（挟膝两筋为膑，一曰膝盖）循胫（外廉下）足跗（足面）中指通。支从中指入大指，厉兑之厉经尽矣（交足太阴）。此经多气复多血，振寒呻欠（呻吟呵欠）而颜黑。病至恶见火与人（血气盛而热甚），忌闻木声心惕惕（阳明土恶木也）。闭户塞牖欲独处，甚则登高（而歌）弃衣（而）走。贲（奔）响腹胀（脉循腹里，水火相激而作声）为 厥（足胫为 ），狂疟温淫及汗出（阳明法多汗），鼽衄口并唇胗（音轸，唇疡。脉挟口环唇），颈肿喉痹（循颐循喉）腹水肿（土不制水）。膺乳（膺窗、乳中、乳根，皆本经乳间穴）膝膑股伏兔（膝上六寸肉起处）， 外足跗上皆痛。气盛热在身以前（阳明行身之前），有余消谷（善饥）溺黄甚。不足身以前皆寒，胃中寒而腹胀壅。

　　足太阴脾经 太阴脾（脉）起足大指，循指内侧白肉际。过核骨后（孤拐骨。张景岳曰：非也，即大指后圆骨）内踝前（胫旁曰踝），上 （音善，足肚也。一作 ，音短，足跟也。然经中二字通用）循胫膝股里。股内兼廉入腹中，属脾络胃（相为表里）上膈通。挟咽连舌（本，舌根也）散舌下，支者从胃（上膈）注心宫。此经血少而气旺，是动即病舌本强（上声）。食则呕出胃脘痛，心中善噫（即嗳）而腹胀。得后与气（大便嗳气）快然衰（病衰），脾病身重（脾主肌肉）不能（动）摇。瘕泄（瘕积泄泻）水闭及黄胆（脾湿），烦心心痛（即胃脘痛）食难消（食不下）。强立股膝内多肿（脾主四肢），不能卧因胃不和。

　　手少阴心经 手少阴心（脉）起心经，下膈直络小肠承（相为表里）。支者挟咽系目系，直者（从）

　　心系上肺腾。下腋循 后廉出，太阴（脉）心主（心包）之后行。（行二脉之后）。下肘循臂（内后廉）抵掌后，锐骨之端（掌后尖骨）小指停（少冲穴，交手太阳）。此经少血而多气，是动咽干（少阴火，脉挟咽）心痛应。目黄胁痛（系目出胁）渴欲饮，臂 内（后廉）痛掌热蒸。

　　手太阳小肠经 手太阳经小肠脉，小指之端起少泽（本经穴）。循手（外侧）上腕（臂骨尽处为腕）

　　出踝中（掌侧腕下锐骨为踝），上臂骨（下廉）出肘内侧。两筋之间 （外）后廉，出肩解（脊旁为膂，膂上两角为肩解）而绕肩胛（肩下成片骨）。交肩之上入缺盆（肩下横骨陷中），直络心中循嗌咽。

　　下膈抵胃属小肠（小肠与心为表里）。支从缺盆上颈颊，至目锐 入耳中（至本经听宫穴）。支者别颊复上（音拙，目下），抵鼻至于目内 （内角），络颧交足太阳接。嗌痛颔肿（循咽循颈）头难回（不可以顾），肩似拔兮 似折（出肩循 ），耳聋目黄肿颊间（入耳至 上颊）。是所生病为主液（小肠主液），颈领肩肘臂（外廉）痛。此经少气而多血。

　　足太阳膀胱经 足太阳经膀胱脉，目内 上额交巅。支者从巅入耳（上）角，直者从巅络脑间。还出下项循肩膊（肩后之下为膊），挟脊（去脊各一寸五分，行十二俞等穴）抵腰循膂旋（脊旁为膂）。络胃正属膀胱腑（相为表里），一支贯臀入 传（从腰中下挟脊，行上中次下 等穴，入 委中穴，膝后曲处为 ）。

　　一支从膊别贯胛（膂肉为胛），挟脊（去脊各三寸行附分魄户膏肓等穴）循髀（髀枢，股外为髀）合 行（与前入者合）。贯 （足肚）出踝（胫旁曰踝）循京骨（本经穴，足外侧赤白肉际），小指外侧至阴（穴）全（交足少阴）。此经少气而多血，头痛脊痛腰如折。目似脱兮项似拔， 如结兮 如裂。痔（脉入肛）疟（太阳疟）

　　狂癫疾并生（癫狂篇亦有刺太阳经者），鼽衄（太阳经气不能循经下行，上冲于脑而为鼽衄）目黄而泪出。囟项背腰尻 （尻，苦高切）病若动时皆痛彻。（以上病皆经脉所过。）

　　足少阴肾经 足肾经脉属少阴，斜从小指趋足心（涌泉穴）。出于然骨（一作谷，足内踝骨陷中）循内踝，入跟（足后跟）上 内（廉）寻。上股（内）后廉直贯脊（会于督脉长强穴），属肾下络膀胱深（相为表里）。直者从肾贯肝膈，入肺挟舌（本）循喉咙。支者从肺络心上，注于胸（膻中）交手厥阴（心包经）。

　　此经多气而少血，是动病饥不欲食（腹内饥而不嗜食），咳唾有血（脉入肺故咳。肾主唾，肾损故见血）喝喝喘（肾气上奔），目KT （瞳子属肾）心悬（脉络心，水不制火）坐起辄（坐而欲起，阴虚不宁），善恐（心惕惕）如人将捕之（肾志恐），咽肿舌干兼口热（少阴火），上气（肾水溢而为肿）心痛或心烦（脉络心），黄胆（肾水乘脾，或为女劳疸）肠 （肾移热于脾胃大肠，或痢或便血）及痿（骨痿）厥（下不足则上厥），脊股后廉之内痛，嗜卧（少阴病，但欲寐）足下热痛切。

　　手厥阴心包经 手厥阴经心主标，心包下膈络三焦（心包与三焦为表里）。起自胸中（膻中）支（者）

　　出胁，下腋三寸循 （内）迢。太阴（肺）少阴（心）中间走，入肘下臂两筋超（掌后两筋横纹陷中），行掌心（劳宫穴）从中指出（中冲穴），支从小指次指交（小指内之次指，交三焦经）。是经少气原多血，是动则病手心热（肘臂挛急，腋下肿，甚则支满在胸胁；心中 时大动，面赤目黄笑不歇）、是主脉所生病者（心主脉），掌热心烦心痛掣（皆经脉所过）。

　　手少阳三焦经 手少阳经三焦脉，起手小指次指间（无名指关冲穴）。循腕（表手背）出臂（外）之两骨（天井穴），贯肘循 外上肩。交出足少阳（胆）之后，入缺盆布膻中传（两乳中间）。散络心包而下膈，循属三焦表里联（三焦与心包为表里），支从膻中缺盆出，上项出耳上角巅。以屈下颊而至 ，支从耳后入耳（中）缘。出走耳前（过胆经客主人穴）交两颊，至目锐 （外角）胆经连（交足少阳）。

　　是经少血还多气，耳聋嗌肿及喉痹（少阳相火）。气所生病（气分三焦心包皆主相火）汗出多（火蒸为汗），颊肿痛及目锐 ，耳后肩 肘臂外，皆痛废及小次指（小指次指不用）。

　　足少阳胆经 足少阳脉胆之经，起于两目锐 边。上抵头角下耳后，循颈行手少阳前（三焦）。至肩却出少阳后，入缺盆中支者分。耳后入耳（中）耳前走，支别锐 下大迎（胃经穴，在颔前一寸三分动脉陷中）。

　　合手少阳抵于 （目下），下加颊车下颈连。复合缺盆下胸（贯）膈，络肝属胆表里萦（相为表里）。循胁里向气街出（挟脐四寸动脉），绕毛际入髀厌横（横入髀厌，即髀枢），直者从缺盆下腋，循胸季胁过章门（胁骨下为季胁，即肝经章门穴）。下合髀厌（即髀枢）髀阳外（循髀外行太阳阳明之间），出膝外廉外辅（骨，即膝下两旁高骨）缘。下抵绝骨出外踝（外踝以上为绝骨，少阳行身侧，故每言外），循跗（足面）入小次指间。支者别跗入大指，循指岐骨出其端（足大指本节后为岐骨交肝经）。此经多气而少血，是动口苦（胆汁上溢）善太息（木气不舒）。心胁疼痛转侧难，足热（足外反热）面尘体无泽（木郁不能生荣）。头痛颔痛锐 痛，缺盆肿痛亦肿胁。马刀侠瘿颈腋生（少阳疮疡坚而不溃），汗出（少阳相火）振寒多疟疾（少阳居半表半里，故疟发寒热，多属少阳）。胸胁髀膝（外）胫绝骨，外踝皆痛及诸节（皆经脉所过）。

　　足厥阴肝经 足厥阴肝脉所终，大指之端毛际丛（起大敦穴）。循足跗上（廉）上内踝（中封穴），出太阴后（脾脉之后）入 中（内廉）。循股（阴）入毛（中）绕阴器，上抵小腹挟胃通。属肝络胆（相为表里）上贯膈，布于胁肋循喉咙（之后）。上入颃颡（咽颡，本篇后又云络舌本）连目系，出额会督顶巅逢（与督脉会于巅百会穴）。支者复从目系出，下行颊里交环唇。支者从肝别贯膈，上注于肺乃交宫（交于肺经）。是经血多而气少，腰痛俯仰难为工（不可俯仰）。妇少腹痛男 疝（脉抵小腹环阴器），嗌干（脉络喉咙）脱色面尘蒙（木郁）。胸满呕逆及飧泄（木克土），狐疝遗尿（肝虚）或闭癃（肝火）。

　　卷三

　　汪昂奇经脉歌

　　绣按：奇经八脉，前人论之详矣。考诸时珍有言，八脉阳维起于诸阳之会，由外踝而上行于卫分；阴维起于诸阴之交，由内踝而上行于营分；所以为一身之纲维也。阳 起于跟中，由外踝上行于身之左右：阴起于跟中，循内踝上行于身之左右；所以使机关之 捷也。督脉起于会阴，循背而行于身之后，为阳脉之总督，故曰阳脉之海；任脉起于会阴，循腹而行于身之前，为阴脉之承任，故曰阴脉之海。冲脉起于会阴，夹脐而行，直冲于上，为诸脉之冲要，故曰十二经之海。带脉则横围于腰，状如束带，所以总约诸脉者也。是故阳维主一身之表，阴维主一身之里，以乾坤言也，阳 主一身左右之阳，阴 主一身左右之阴，以东西言也。督主身后之阳，任冲主身前之阴，以南北言也。带脉横束诸脉，以六合言也。又考张洁古有云： 者，捷疾也。二脉起于足，使人 捷也。阳 在肌肉之上，阳脉所行，通贯六腑，主持诸表，故名为阳 之络。阴在肌肉之下，阴脉所行，贯通五脏，主持诸里，故名为阴 之络。观诸所论八脉，虽在十二经络之外，因别其名为奇，然亦可为正经正络之辅。盖正经犹于地道之沟渠，奇经犹于沟渠外之湖泽。正经之沟渠不涸，则奇经之湖泽不致甚竭；正经之沟水既满，则奇经之湖泽必溉。所以昔人有云：脏气安和，经脉调畅，八脉之形无从而见，即经络受邪不致满溢，与奇经无预。若经络之邪热既满，势必溢于奇经。如天雨降下，沟渠满溢，滂霈妄行，流于湖泽之意，正自相符。且诸经皆为脏腑所配，此则自为起止，不与正经之例相同，故奇经又为十二经之约束。

　　是以伤寒之邪，有从阳维而始传次三阳，有从阴维而始传次三阴。并脏气内结，邪气外溢，竟从奇经先受。然此由邪入内，而不于奇是留，非若十二经热满之必见有溢奇之日也。时珍云：医而知乎八脉，则十二经十五络之大旨得；仙而知乎八脉；则龙虎升降玄牝幽微之窍妙得。又曰：医不知此，罔探病机；仙不知此，难安炉鼎。旨哉斯言，录此以为医之一助。

　　任脉起于中极底（脐下四寸，穴名中极。任脉起于其下二阴之交会阴之穴。任由会阴而行腹，督由会阴而行背），以上毛际循腹里（行中极穴），上于关元（脐下三寸穴名）至咽喉，上颐循面入目是（络于承泣）。

　　冲（脉）起气街并少阴（肾脉），挟脐上行胸中至（任脉当脐中而上，冲脉挟脐旁而上。以上并出素问骨空论）。冲为五脏六腑海（冲为血海），五脏六腑所禀气。上渗诸阳（经）灌诸精（上出颃颡），从下冲上取兹义（故名冲）。亦有并肾下行者，注少阴络气街出。阴股内廉入 中（膝后曲处），伏行 骨内踝际。下渗三阴（肝脾肾）灌诸络，以温肌肉至跗指（循足面下涌泉入足大指。此段出灵枢逆顺肥瘦篇）。督（脉）起少腹骨中央，入系廷孔（女人阴廷溺孔之端，即窈漏穴）络阴器。合篡（二阴之交名篡）至后别绕臀，与臣阳络（太阳中络）少阴比（与膀胱、肾二脉相合）。上股（内后廉）贯脊属肾行，上同太阳起（目）内 。上额交巅络脑间，下项循肩（膊内）仍挟脊。抵腰络肾（此督脉并太阳而行者）循男茎（男子阴茎），下篡亦与女子类。又从少腹贯脐中（央），贯心入喉颐及唇（环唇）。上系目下中央际，此为并任（此督脉并任脉而行者）亦同冲（脉）。大抵三脉同一本（冲任督三脉皆起于会阴之下，一原而三岐，异名而同体），灵素言之每错综（灵枢五音五味篇：冲脉、任脉，皆起于胸中，上循背里。是又言冲任行背。故经亦有谓冲脉为督脉者。古图经有以任脉循背者谓之督。自少腹直上者谓之任，亦谓之督。今人大率以行身背者为督，行身前者为任，从中起者为冲。然考任督二经所行穴道，一在身前，一在身后；而冲脉居中，则无穴道。似当以此说为正）。督病少腹（上）冲心痛，不得前后（二便不通）

　　冲疝攻（此督脉为病同于冲脉者）。其在女子为不孕（冲为血海，任主胞络），嗌干（脉循咽喉）遗尿及痔癃（络阴器，合篡间。此督脉为病同于冲任者）。任病男疝（内结七疝）女瘕带（带下瘕聚即妇人之疝），冲病里急气逆冲（血不足故急，气有余故逆。此段出素问骨空论。督者，督领诸经之脉也。冲者，其气上冲也。任者，女子得之以任养也）。 （阴 脉）乃少阴（肾）之别脉，起然骨后（足内踝大骨之下，照海穴）

　　至内踝。直上阴股入阴间，上循胸入缺盆过。出人迎前（胃经，颈旁动脉）入 （颧） （目内 ，睛明穴），合于太阳阳 和（阳 脉始于膀胱经之申脉穴，足外踝下陷中。此段出灵枢脉度篇），此皆灵素说奇经，带及二维未说破。

　　卷三

　　添加脉要简易便知

　　浮 如水漂木。主表实，亦主里实虚。

　　沉 重按乃得（在筋骨间。）主里实，亦主里虚。

　　数 一息六至。主实热，亦主虚寒。

　　迟 一息三至。主虚寒，亦主实热。

　　长 指下迢迢。（上至鱼际，下至尺泽。）主气治，亦主阳盛阴虚。

　　短 两头缩缩。（寸不通鱼际，尺不通尺泽。）主气损，亦主中窒。

　　大 应指满溢。（长而无力。）主邪盛，亦主正虚。

　　小 三部皆小。（指下显然。）主气虚，亦主内实。

　　洪 来盛去悠。（既大且数。）主热极，亦主内虚。

　　微 按之模糊。（若有若无，浮中沉皆是。）主阴阳气绝，亦主邪实。

　　实 举指逼逼。（举按皆强。）主热实，亦主寒实。

　　虚 豁然浮大。（浮见。）主气血空虚。

　　紧 劲急弹手。（弹如转索。）主寒闭，亦主表虚。

　　缓 来去和缓。主无病，亦主实热虚寒。

　　濡 如絮浮水。（浮见。）主气衰，亦主外湿。

　　弱 小弱分明。（沉见。）主气虚，亦分阴阳胃气。

　　芤 按之减小。（浮沉皆有，中取减小。）主血虚。

　　弦 端直而长。（浮沉皆见。）主木盛土衰，亦看兼脉。

　　滑 往来流利。（数见。）主痰饮，亦主气虚不统。

　　涩 往来艰涩。（迟见。）主血虚，亦主寒湿热闭。

　　动 两关滑数如珠。主阴阳相搏。

　　伏 着骨始得。（较沉更甚。）主邪闭，亦分痰火寒气。

　　促 数时一止。主阳邪内陷。

　　结 迟时一止。主气血渐衰，亦主邪结。

　　革 浮取强直，按之中空。主精血虚损。

　　牢 沉取强直搏指。（沉伏之间。）主寒实。

　　疾 一息七八至。主阳亢，亦主阳浮。

　　细 细如蛛丝。主气虚，亦主热结里虚。

　　代 止歇有时。主气绝，亦主经隧有阻。

　　散 来去不明。主气散。

　　督 轻取弦长而浮。（六脉皆见。）主风伤身后总摄之阳，故脊强不能俯仰。

　　冲 按之弦长坚实。（六脉皆是。）主寒伤身前冲要之阴，故气逆里急。

　　任 紧细而长。（六脉形如豆粒。）主寒伤身前承任之阴，故少腹切痛。

　　阳维 右尺内斜至寸而浮。主邪伤一身之表，故寒热不能自持。

　　阴维 左尺外斜至寸而沉。主邪伤一身之里，故心痛失志。

　　阳  两寸左右弹浮紧细。主邪伤左右之阳，故腰背苦痛。

　　阴  两尺左右弹沉紧细。主邪伤左右之阴，故少腹切痛。

　　带脉 两关左右弹滑而紧。主邪伤中腰带束之处，故腰腹痛。

　　有力 久按根底不绝。（非坚劲搏指。）主病无害，亦防气逆。

　　有神 光泽润滑。（稳浓肉里，不离中部。）主病治，亦防痰蓄。

　　胃气 脉缓和匀。（意思悠悠。）主病愈，亦忌谷食减少，寸口脉平。

　　
