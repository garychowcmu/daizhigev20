手抄本《佛点头脉诀》

　　佛点头看脉捷法

　　左手心、肝、肾，心属火，在寸部；肝属木，在关部；肾属水，在尺部。右手肺、脾、命，肺属金，在寸部；脾属土，在关部；命属包络，在尺部。看脉者，俱依高骨为关，将中指先下关部，后下尺寸两部，先轻看天部浮脉，在皮肤之间，得之者曰浮，为天，属阳；不轻不重看人部中脉，在肌肉之间得者，故曰中；后重看地部沉脉，在筋骨之间得者，故曰沉，属阴。一部有三候，浮、中、沉也，浮、中、沉各三息，一部九息，学医者先调匀自己气息，然后看脉。

　　总脉撮要

　　一息四至号平和，更加一至大无疴。

　　三迟二败冷危困，六数七极热生多。

　　八脱九死十归墓，十一十二绝魂去。

　　三至为迟一二败，两息一至死非怪。

　　寅时一刻肺行气，卯入大肠晨到胃。

　　己居脾土午属心，未居小肠之经内。

　　申属膀胱酉肾间，戌时行向心胞去。

　　亥在三焦子胆边，丑尽肝分寅转肺。

　　阿阿缓若春杨柳，此是脾家居四季。

　　在意专心察细微，灵机晓解通玄计。

　　七表脉赋（属阳）

　　浮如指下捻葱叶，芤则中空有两头。

　　滑似动珠来往动，实向浮中取刺毬。

　　弦若筝弦时带数，紧向琴弦促轸留。

　　洪主有余来极大，七阳为表定其由。

　　八里脉赋（属阴）

　　沉若烂棉寻至骨，微如指下细如丝。

　　涩则如刀刮竹皮，缓小于迟来往慢。

　　伏潜骨重似来时，迟重若寻来隐隐。

　　濡凑指边还却却，弱按轻棉重步知。

　　又七表脉赋

　　浮按不足举有余，芤则中空两畔出。

　　滑脉如珠中有力，实行逼逼与长珠。

　　弦如指按弓弦状，紧若牢绳转索初。

　　洪举按之皆极大，此为七表不同途。

　　又八里脉赋

　　微来自有又似无，沉举都无按有余。

　　迟缓息间三度至，伏须切骨寻相类。

　　弱软如沉脂下图，涩脉如刀轻刮竹。

　　医家看脉用心察，方明八脉见如途。

　　九道脉赋

　　（长短数代四脉属阳，其余皆阴脉也）

　　迢迢长脉似长竿，短脉指下不及间。

　　虚则举寻皆不足，併居寸数促为宽。

　　结脉缓时来一指，代来中止不能还。

　　牢时寻无按却有，水中磨石慢慢动。

　　细细极微如丝线，脉分九道见九般。

　　外有数脉来往运，须明大脉似洪看。

　　论脉分阴阳

　　左手属阳，寸部属阳，脉浮属阳，脉来者属阳；

　　右手属阴，尺部属阴，脉沉属阴，脉去者属阴。

　　七表脉捷法赋

　　浮是头眩主中风，芤为失血要流红。

　　滑而吐泻痰食聚，实则心胸烦热攻。

　　弦为筋急眼劳疾，紧主头胸痛难忍。

　　洪是伤寒多热症，七表之症说有功。

　　八里脉捷法赋

　　微脉为寒腹下痛，沉主吞酸冷气侵。

　　迟乃沉寒并固冷，缓则皮顽通身麻。

　　濡主冷困多虚汗，伏为积滞泻如汤。

　　涩则血滞痛如难，弱主精神枯瘦病。

　　寸关尺三部浮沉迟数断病赋

　　寸浮头脑腰腿痛，沉细浑身骨节疼，

　　女寸俱无月家病，脉大大肠水泄灵。

　　脾胃无力不进食，肝肺浮知胃膈膨，

　　尺浮无力梦渺茫，尺大水火涩难行。

　　两尺紧数病起倒，六部浮紧腹中膨，

　　女人两尺沉细紧，半夜腹痛至五更。

　　人迎脉宏表而痊，气口脉大下而生，

　　大抵迟缓病易痊，心数肾涩是劳症，

　　此病良医救不生。六脉俱安肝独少，

　　明年立春必定倾，五行克应论一般，

　　此是神仙通天窍。伤寒六日传一变，

　　脉缓症退及瞑眩，但以得病日数之，

　　断后有人说先见。右三部小左浮紧，

　　伤寒之症明如镜，脾中浮紧也同途，

　　六部皆实痈毒盛。脾脉同前是伤风，

　　挟食伤风痹症同，肺脉同前真中湿，

　　肝如弦紧疟来攻。心脉浮散是伤暑。

　　心脉宏大心家热，头痛脑闷气血结，

　　五心烦躁口唇焦，脚心手心似火烧。

　　肝脉宏大不纳血，背痛项强痛在胁，

　　脚软手酸眼赤涩，行步眩晕妨失跌。

　　脾脉宏大心膨胀，饮食不思常喜困，

　　背疼脑痛呕酸心，食后伤风原有因。

　　肺脉宏大心头热，潮渴三焦气涌结，

　　四肢倦怠少精神，脑闷头昏伤风别。

　　肾脉宏大主腰痛，背痛项强小腹膨，

　　膀胱暑热小便赤，咽干舌苦口无涎。

　　命脉宏大心头紧，咳嗽风痰常壅盛，

　　头痛背脚皆酸软，行步气急口舌干。

　　心脉微细心血虚，心悸心惊盗汗浸，

　　头脑昏沉多困倦，夜梦常在水边寻。

　　肝脉微细四肢酸，胆冷肝虚血气寒，

　　头眩眼暗手足冷，睡卧天阴脚转筋。

　　脾脉微细两眉愁，膨胀心烦口舌焦，

　　脚软手酸多气急，无情无义度良宵。

　　肺脉微细肺家寒，闷闷忧愁口又干，

　　手足冷寒脾胃弱，咳嗽时时背上寒。

　　肾脉微细下部虚，耳内嘈嘈风雨声，

　　脑痛腰疼双脚肿，背倦盗汗又来浸。

　　命脉微兮心下冷，忽然腰脚主酸疼，

　　肾家虚弱为血少，厚衣重服也皮寒。

　　寸脉浮沉迟数赋

　　寸脉浮兮风肺见，口干发热并头疼，

　　胸膈生痰来作病，五心烦热更难眠。

　　寸脉沉兮气与痰，腹胀痞噫气难删，

　　膈间气喘不思食，手足冷时胃口翻。

　　寸脉迟兮当主冷，或为呕吐食将难，

　　四时拘紧多虚汗，冷痛呻吟身上寒。

　　寸脉数兮当主热，上焦寒热口咽干，

　　头痛目眩虚烦满，一息六吸痰气鸣。

　　关脉浮沉迟数赋

　　关脉浮兮风作痛，风寒腹痛胃虚空，

　　饮食不思空泄泻，节痛头疼面痿黄。

　　关脉沉兮多腹痛，或是腹里食难消，

　　沉在左关后为湿，沉在右关前为寒。

　　关脉迟兮多逼痛，或是定作急微寒。

　　主冷攻冲伤胃气，吐冷如常饮食翻。

　　关脉数兮脾胃热，又为口臭主生痰，

　　胃中有热难停食，呕吐虚烦夜难眠。

　　尺脉浮沉迟数赋

　　尺脉浮兮风入肺，大肠干涩故难通，

　　阴虚阳实虚泄泻，津液燥而肺受风。

　　尺脉沉兮腰脚重，女人血脉不调通，

　　更兼足肿行无力，肚冷脐边疝气攻。

　　尺脉迟兮心下冷，忽然腰脚主酸疼，

　　肾虚不安为血少，厚衣重服也皮寒。

　　尺脉数兮必恶寒，寒气赤涩小便难，

　　绕脐疼痛下无热，女人赤浊痛腰间。

　　少年得病诀

　　少年得病脉紧刚，疾病缠绵也无防。

　　尺兼虚弱来上部，灵魂失散往前乡。

　　中年得病诀

　　中年得病脉沉弦，纵有灾厄寿可延。

　　三按如灰寒又冷，须数一梦入黄泉。

　　老年得病决

　　老年得病脉沉迟，微疾连缠稍可医。

　　尺兼洪盛兼弦数，梦入南柯不须疑。

　　孕妇得病诀

　　六部乍短又乍长，大小不均鬼祸殃，

　　豁然唇白两尺涩，行经过后无差忒。

　　肝大肺小妊在身，肺大肝小无妊娠，

　　眼见火星腰阵痛，产下孩儿一时间。

　　关前一分人之命，左为人迎，右为气口，神门决断，两在关后，故曰：人迎紧盛则伤于寒，气口紧盛则伤于食，此人迎、气口为内伤外感之变。左为人迎，以候天之六气，风寒暑湿燥热之外感者也，人迎浮盛则伤风，紧盛则伤寒，虚弱则伤暑，沉细则伤湿，虚数则伤热，外感当表散，渗泄则愈。右为气口，以候人之七情，喜怒悲忧思恐惊，内伤之邪，喜则脉浮散，怒则脉缴，忧则脉涩，思则脉急，悲则脉紧，恐则脉沉，惊则脉动，皆属内因，看何部相应，即知何脏、何经受病，当温顺以消平。凡虚脉弦而数者多热，当汗之；弦而迟者多寒，宜温之；弦而虚细者宜补之；实大者宜吐之；弦而短者多痰，宜化之；弦而紧实者，宜下之。凡虚脉迟缓者，病自愈。

　　
