古今图书集成医部全录卷三百七十

外科疠疡癜风门【白驳(疒咅)(疒畾)汗斑附】
　　　　黄帝素问

　　　　　风论

　　风气与太阳俱入，行诸脉俞，散于分肉之间，与卫气相干，其道不利，故使肌肉愤(月真)而有疡；卫气有所凝而不行，故其肉有不仁也。　　【注　卫气所行之道不利，故使肌肉愤然高起而有痈疡；卫气凝滞于项背之间，不能循行于周身之肤腠，故其肌肉麻痹而不知痛痒也。】　　疠者有荣气热附，其气不清，故使其鼻柱坏而色败，皮肤疡溃。　　 【注　风伤荣气，搏而为热，热出于胕肉之间，则肌脉外内之气不清矣。风邪与荣卫搏于皮肤之外，则荣卫之气不清，故鼻柱陷坏，面色败恶，而皮肤溃癞也。】　　风寒客于脉而不去，名曰疠风，或名曰寒热。　　 【注　风寒之邪，客于脉中而不去，则荣气受伤，亦名曰疠风。荣病则寒热少气，故或名曰寒热。】
　　　　　脉要精微论

　　脉风成为疠。
　　 【注　疠者，麻癜恶厉之疾。风乃阳热之邪，血乃阴湿之液，湿热生虫，是以风入于脉，久则变为虫癞之厉疡。】
　　　　千金方 【唐　孙思邈】

　　　　　恶疾大风

　　恶疾大风，有多种不同。初得虽遍体无异而眉须已落，有遍体已坏而眉须俨然，有诸处不异好人而四肢腹背有顽处，重者手足十指已有堕落。有患大寒而重衣不暖，有寻常患热不能暂凉。有身体枯槁者；有津汗常不止者；有身体干痒彻骨，搔之白皮如麸，手下作疮者【《外台》作卒不作疮；】 有疮痍荼毒，重迭而生，昼夜苦痛不已者；有直置顽钝不知痛痒者。其色亦有多种：有青黄赤白黑，光明枯暗。此候虽种类状貌不同，而难疗易疗，皆在前人，不由医者。何则？此病一着，无问贤愚，皆难与语。何则？口顺心违，不受医教，直希望药力，不能求己，故难疗易疗，属在前人，不关医药。余尝手疗六百余人，瘥者十分有一，莫不一一亲自抚养，所以深谙，姑与共语。觉难与共语，不受入即不须与疗，必定终有触损。病既不瘥，乃劳而无功也。又《神仙传》有数十人，皆因恶疾而致仙道。何者？皆由割弃尘累，怀颍阳之风，所以非止瘥病，乃因祸而取福也。故余所睹病者，其中颇有土大夫，乃至有异种名人，及遇斯患，皆爱恋妻孥，系着心髓，不能割舍，直望药力，未肯近求诸身。若能绝其嗜欲，断其所好，非但愈疾，因兹亦可自致神仙。余尝问诸病人，皆云：自作不仁之行，久久并为极猥之业，于中仍欲更作云。为虽有悔言而无悔心。但能自新，受师教命，餐进药饵，何有不除？余以贞观年中，将一病士入山，教服松脂，欲至百日，须眉皆生。由此观之，惟须求之于己，不可一仰医药者也。然有人数年患身体顽痹，羞见妻子，不告之令知；其后病成，状貌分明，乃云犯药卒患。此皆自误。然斯疾虽大，疗之于微，亦可即瘥。此疾一得，远者不过十年皆死，近者五六岁而亡。然病者自谓百年不死，甚可悲悼！一遇斯疾，即须断盐，常进松脂；一切公私物务，释然皆弃，犹如脱屣；凡百口味，特须断除，不交俗事，绝乎庆吊，幽隐岩谷，周年乃瘥。瘥后终身慎房，犯之还发。兹疾有吉凶二义，得之修善则吉；若还同俗类，必是凶矣。
　　　　河间六书 【金　刘完素】

　　　　　总论

　　《内经》曰：疠风者，有荣气热胕，其气不清，故使鼻柱坏而色败，皮肤疡溃，故先风寒客于脉而不去，名曰疠风。又曰脉风成为疠，俗云癞病也。故治法云：大风，骨节重，须眉堕，名曰大风。刺肌肉故汗出百日。王注曰：泄卫气之怫热。刺骨髓，汗出百日。泄荣气之怫热。凡三日白须眉生而止针。怫热屏退，阴气内复，故多汗出须眉生也。先桦皮散，从少至多；服五七日后，灸承浆穴七壮，灸疮轻再灸，疮愈再灸；后服二圣散泄热，祛血之风邪。戒房室三年。针灸药止述类象形，此治肺风之法也。然非止肺脏有之。俗云：鼻属肺，而病发于肺端而言之，不然，如此者，即鼻准肿赤胀，但为疮之类，乃谓血随气化，即气不施化则血聚矣；血既聚，使肉腐烂而生虫也。谓厥阴主生五虫，厥阴为风木，故木生五虫。盖三焦相火热甚而制金，金衰故木来克侮，经曰：侮胜也。宜泻火热利气之剂，虫自不生也。法云：流水不腐，户枢不蠹。此之谓也。故此疾血热明矣。当以药缓疏泄之，煎局方升麻汤，下钱氏泻青丸，余合随经言之。故病风者，阳气，上先受也。
　　　　活法机要 【元　张洁古】

　　　　　疠风

　　疠风者，荣气热胕，其气不清，鼻柱坏而色败，皮肤疡溃，风寒客于脉而不去，故名疠风，又曰脉风，俗曰癞。治法：刺肌肉百日，汗出百日，凡二百日须眉生而止。先桦皮散，从少至多，服五七日；灸承浆穴七壮，灸疮愈再灸，再愈，三灸之。后服二圣散泄热祛血之风邪，戒房室三年，病愈。
　　　　丹溪心法 【元　朱震亨】

　　　　　论证治

　　大风病是受得天地间杀物之风，古人谓之疠风者，以其酷烈暴悍可畏耳。人得之者，须分在上在下。夫在上者，以醉仙散取臭涎恶血于齿缝中出；在下者，以通天再造散取恶物陈虫于谷道中出。所出虽有上下道路之殊，然皆不外乎阳明一经。治此病者，须知此意。看其疙瘩与疮，若上先见者，上体多者在上也；若下先见者，下体多者在下也；上下同得者，在上复在下也。阳明经，胃与大肠也，无物不受。此风之入人也，气受之则在上多，血受之则在下多，气血俱受者甚重，自非医者神手，病者铁心，罕有免此。夫或从上或从下，以渐而来者，皆是可治之病，人见病势之缓多忽之，虽按此法施治，病已全然脱体。若不能绝味绝色，皆不免再发，再发则终不救矣。某曾治五人矣，中间惟一妇人得免，以其贫甚且寡，无物可吃也。余四人三年后皆再发。孙真人云：吾尝治四五百人，终无一人免于死。非孙真人不能治也，盖无一人能守禁忌耳。此妇人本病外，又是百余贴加减四物汤，半年之上，方得月经行，十分安愈。　　此疾非止肺脏有之，以其病发于鼻，从俗呼为肺风也。鼻准肿赤胀大而为疮，乃血随气化也。气既不施则血为之聚，血既聚则使肉烂而生虫也。生虫者，厥阴主之。以药缓疏泄之，煎局方升麻汤，下泻青丸，余病各随经治之。
　　　　医学入门 【明　李梴】

　　　　　疠风治法

　　癞即《内经》疠风，受天地间肃杀风气，酷烈暴悍，最为可畏。一因风毒，或汗出解衣入水，或酒后当风；二因湿毒，或坐卧湿地，或冒雨露；三因传染。然未必皆由外也。内伤饮食，热毒过甚，大寒大热，房劳秽污，以致火动血热，更加外感风寒冷湿而发。初起身上虚痒，或起白屑紫云如癜风然，或发紫泡疙瘩流脓。上先见者，气分受病，上体必多；下先见者，血分受病，下体必多；上下俱见者，气血俱病。从上而下者为顺风，从下而上者为逆风。但从上从下以渐来者可治，顿发者难愈。治失其法，以致皮死麻木不仁，脉死血溃成脓，肉死割切不痛，筋死手足缓纵，骨死鼻梁崩塌，与夫眉落眼昏，唇翻声哑，甚则蚀伤眼目，腐烂玉茎，挛拳肢体。病至于此，天刑难解。　　胃与大肠，无物不受。脾主肌肉，肺主皮毛。然疮痂虽见于皮肉，而热毒必归于肠胃，故法必先治阳明。初起宜防风通圣散，在上用麻黄以去外毒，在下用硝、黄以去内毒，上下俱见者用生料防风通圣散以解表攻里；三五日后，即服醉仙散以吐恶涎；服后又服防风通圣散去硝、黄、麻黄，多服久服；待胃气稍定，用再造散以下其虫。又有宜先下虫而后吐涎者，吐下后仍以防风通圣散，量加参、芪、熟地以固气血。或脾胃弱者，白朮当倍用。　　虫因火盛，气血沸腾，充满经络，外疮延蔓；内虫攻注，蚀肝眉脱，蚀心足底穿，蚀脾声哑，蚀肺鼻崩，蚀肾耳鸣如雷。宜先服泻青丸以泻肝火，次随证救治。虚痒者，四物汤加酒芩调浮萍末，痒甚加荆芥、蝉退。搔痒皮皴白屑者，白花蛇丸。眉发落者，三蛇丹或柏叶煎。眉脱鼻崩者，换肌散、补气泻荣汤。蚀眼者，芦荟丸。肢节废者，蠲皮散。通用凌霄花散、胡麻散、加味苦参丸、大枫丸、换骨丸、大麻风丸、紫云风丸、活神丹、肾气丸、四圣不老丹、八物汤；外治摩风膏，浴癞方。发落不生者，先用生姜擦三次，后用半夏为末，麻油调搽。诸方选用之。
　　　　　赤白癜治法

　　面皮颈项身体皮肉变色，赤者谓之赤癜，白者谓之白癜，乃肝风搏于皮肤，血气不和所生。　　赤属血。血热者，九味羌活汤加金银花、连翘，或四物汤加柴胡、山栀、牡丹。皮虚者，逍遥散加山栀或肾气丸。　　白属气。气热者，败毒散或小柴胡汤加防风、连翘，虚者补中益气汤加羌活、防风。如果系风毒者，胡麻散、单苍耳丸、单浮萍丸。此疾久者，只宜滋养气血，则火自熄，风自定，痒自止。若用祛风辛苦之剂，则肝血愈燥，风火愈炽，元气愈虚，变为难治。　　身上虚痒，血不荣于腠理故也，宜四物汤加黄芩，入紫浮萍末调服；或单凌霄花为末，酒调服。遍身及头上风屑痒者，单苦参丸，或薄荷、蝉退等分为末，酒调服。
　　　　薛氏医案 【明　薛己】

　　　　　总论

　　《内经》云：风气与太阳俱入，行诸脉俞，散于分肉之间，与卫气相干，其道不利，故使肌肉膹(月真)而有疡；卫气有所凝而不行，故其肉有不仁也。有荣卫热胕，其气不清，故使鼻柱坏而色败，皮肤疡溃，风寒客于脉而不去，名曰疠风。其治法当刺肌肉骨髓，以泄荣卫之怫热。《灵枢经》以锐针刺肿上出恶血。近代先哲云：感天地肃杀恶气所致。其上体先见或多者，毒在上也；下体先见或多者，毒在下也。盖气受邪则上多，血受邪则下多，气血俱受则上下齐见。若眉毛先落者毒在肺，面发紫泡者毒在肝，脚底先痛或穿者毒在肾，遍身如癣者毒在脾，目先损者毒在心，此五脏受证之重也。一曰皮死，麻木不仁；二曰肉死，针刺不痛；三曰血死，烂溃；四曰筋死，指脱；五曰骨死，鼻柱坏，此五脏受伤之不可治也。若声哑目盲，尤为难治。大抵此证多由劳伤气血，腠理不密，或醉后房劳沐浴，或登山涉水，外邪所乘，卫气相搏，湿热相火，血随火化而致，故淮扬岭南闽越间多患之。治当辨本证、兼证、变证、类证、阴阳虚实而治焉。若妄投燥热之类，脓水淋漓，则肝血愈燥，风热愈炽，肾水愈伤，相火愈旺，反致败证矣。
　　　　　本证治法

　　一疠疡所患，非止一脏，然其血气无有弗伤，兼证无有弗杂，况积岁而发见于外，须分经络之上下，病势之虚实，不可概施攻毒之药，当先助胃壮气，使根本坚固而后治其疮可也。经云：真气夺则虚，邪气盛则实。凡云病属有余，当认为不足。　　一疠疡当知有变有类之不同，而治法有汗、有下、有砭刺、有攻补之不一。盖兼证当审轻重，变证当察先后，类证当详真伪，而汗下砭刺攻补之法，又当量其人之虚实，究其病之源委而施治之。盖虚者形气虚也，实者病气实而形气则虚也。　　一疠疡砭刺之法，子和张先生谓一汗抵千针，盖以针血不如发汗之周遍也。然发汗即出血，出血即发汗，二者一律。若恶血凝滞在肌表经络者，宜刺宜汗，取委中出血则效。若恶毒蕴结于脏，非荡涤其内则不能痊。若毒在外者，非砭刺遍身患处，及两臂腿腕两手足指缝各出血，其毒必不能散。若表里俱受毒者，非外砭内泄，其毒决不能退。若上体患多，宜用醉仙散，取其内畜恶血于齿缝中出，及刺手指缝并臂腕以去肌表毒血；下体患多，宜用再造散，令恶血陈虫于谷道中出，仍针足指缝并腿腕，隔一二日更刺之，以血赤为度。如有寒热头疼等证，当大补血气。　　一疠疡服轻粉之剂，若腹疼去后兼有脓秽之物，不可用药止之。若口舌肿疼，秽水时流，作渴发热喜冷，此为上焦热毒，宜用泻黄散。若寒热往来，宜用小柴胡汤加知母。若口齿缝出血发热，而大便秘结，此为热毒内淫，宜用黄连解毒汤。若大便调和，用济生犀角地黄汤。若秽水虽尽，口舌不愈，或发热作渴而不饮冷，此为虚热也，宜用七味白朮散。　　一疠疡手足或腿臂或各指拳挛者，由阴火炽盛，亏损气血，当用加味逍遥散加生地黄及换肌散兼服。　　一疠疡生虫者，五方风邪翕合，相火制金，木盛所化，内食五脏而证见于外也。宜用升麻汤送泻青丸或桦皮散，以清肺肝之邪；外灸承浆以疏阳明任脉，则风热息而虫不生矣。肝经虚热者，佐以加味逍遥散、六味地黄丸。　　一疠疡久而不愈，有不慎起居饮食，内火妄动者；有脏腑伤损，气血疲乏者；有用攻伐之药，气血愈亏者；有不分兼变相杂，用药失宜者；有病人讳疾忌医者。　　一疠疡愈而复发，有不戒厚味，内热伤脾者；有不戒房劳，火动伤肾者；有不戒七情，血气伤损者；有余毒未尽，兼证干动者；有气虚六淫外乘者。古人云：此证百无一生。正谓此耳。
　　　　　兼证治法

　　一头目眩运：若右寸关脉浮而无力，脾肺气虚也，补中益气汤。若左关尺脉，数而无力，肝肾气虚也，用六味地黄丸。若右寸尺脉浮大微细者，阳气虚也，用八味地黄丸。血虚者，四物汤加参、苓、白朮。气虚者，四君子汤加当归、黄芪。肝经实热者，柴胡清肝散。肝经虚者，六味地黄丸。脾气虚弱者，补中益气汤。脾气有痰者，半夏白朮天麻汤。砭血过多者，芎归汤。发热恶寒者，圣愈汤。大凡发热则真气伤矣，不可用苦寒药，恐复伤脾胃也。　　一口喎目斜：若手足牵搐，或眉棱痒痛，属肝经血虚风热，用加味逍遥散、六味地黄丸以生肝血滋肾水。若寒热往来，或耳聋胁痛，属肝火炽盛，先用小柴胡合四物汤以清肝火生肝血。若筋挛骨痛，或不能动履，用六味地黄丸、补中益气汤以滋化源。若因服燥药而致者，用四物汤加生甘草、金银花以解热毒益阴血。凡此俱属肝经血燥所致，须用六味地黄丸、补中益气汤为主。若因怒气房劳而甚者，用六味地黄丸、十全大补汤为主。若因劳伤形体而甚者，用补中益气汤、十全大补汤为主。　　一夏秋湿热行令：若饮食不甘，头目眩运，遍身酸软，或两腿麻木，口渴自汗，气促身热，小便黄数，大便稀溏，湿热伤元气也，用清燥汤。如夏令，用清暑益气汤。若自汗盗汗，气高而喘，身热而烦，其脉大，此元气内伤也，用补中益气汤。若呕吐少食，肚腹痞闷，大便不实，脾胃受伤也，用六君子汤。若胸腹不利，饮食少思，吐痰不止，脾胃虚痞也，用四君子汤。若形气倦怠，肢体麻木，饮食少思，热伤元气也，用人参益气汤。　　一热渴便浊：若夜安昼热者，热在气分也，用清心莲子饮。昼安夜热者，热在血分也，四物二连汤。俱佐以六味地黄丸。若寒热往来者，肝经血虚也，用加味逍遥散、六味地黄丸。　　一小便不利：若因服燥药而致者，用四物汤加炒黑黄蘗、知母、生甘草以滋阴血。若频数而色黄者，用四物汤加参、朮、麦门、五味子以生气血。若短而色黄者，用补中益气汤加山药、麦门、五味以滋化源。经云：无阴则阳无以生，无阳则阴无以化。　　一大便不通：若血虚内热而濇滞者，用四物汤加麦门、五味子以生血润燥。若因燥热之药而患者，四物汤加连翘、生甘草以生血清热。若服克伐之药而致者，用四物汤加芎、归以助气生血。若作渴饮冷者，热淫于内也，用竹叶石膏汤以清胃火。若作渴饮汤者，肠胃虚热也，用竹叶黄芪汤以补气生津。若内热作渴面赤饮汤者，用四物汤送润肠丸以凉血润燥。若肠胃满胀，燥在直肠而不通者，用猪胆汁导之。肠胃气虚血涸而不通者，用十全大补汤。若肝胆邪盛，脾土受侮而不能输化者，用小柴胡汤加山栀、(木郁)李仁、枳壳治之。　　一怔忡无寐，或兼衄血便血：若内热晡热，作渴饮汤，肢体倦怠，此脾血虚而火动也，用四君子加芎、归。若思虑伤脾，动火而致，用归脾汤加山栀。若发热晡热，用八珍汤加酸枣仁、茯神、远志。若因心血虚损，用柏子仁散。大抵此证皆心脾血少所致，但调补胃气则痰清而神自安，不必专于清热治痰。　　一发热恶寒：若肢体倦怠，烦躁作渴，气高而喘，头痛自汗者，此内伤气血也，用补中益气汤加五味、麦门。倦怠食少，大便不调，小便频数，洒淅恶寒者，此脾肺气虚也，用升阳益胃汤。烦躁作渴，体倦少食，或食而不化者，此脾气虚热也，用六君子汤。　　一发热：在午前，脉数而有力者，气分热也，用清心莲子饮；脉数而无力者，阳气虚也，用补中益气汤。午后脉数而有力者，血分热也，用四物汤加牡丹皮；脉数而无力者，阴血虚也，用四物汤加参、朮。热从两胁起者，肝虚也，用四物汤加参、朮、黄芪；从脐下起者，肾虚也，用四物汤加参、朮、黄蘗、知母、五味、麦门、肉桂，或六味九。其热昼见夜伏，夜见昼止，或去来无定，或时起作无定处，或从脚起者，此无根虚火也，须用加减八味丸及十全大补汤加麦门、五味，更以附子末唾津调搽涌泉穴。若形体恶寒喜热饮食者，阳气虚寒也，急用八味丸。　　一口干：若恶冷饮食者，胃气虚而不能生津液也，用七味白朮散。若喜冷饮食者，胃火盛而消烁津液也，须用竹叶石膏汤。夜间发热口渴者，肾水弱而不能上润也，当用六味地黄丸。若因汗下之后，而有前患者，胃气虚也，宜用八珍汤主之。　　一作渴：若烦躁饮冷者，属上焦实热，用凉膈散；兼大便秘结者，属下焦实热，用清凉饮。若用克伐之药而渴者，气血虚也，急用八珍汤、六味丸。　　一耳聋耳鸣：若左寸关脉弦数者，心肝二经虚热也，用四物汤加山栀、柴胡、生阴血。右寸关脉浮大者，脾肺二经虚热也，用补中益气汤加山栀、桔梗培阳气。若因怒便作，用小柴胡汤加山栀、芎、归清肝凉血。若午前甚，用小柴胡汤加参、芪、归、朮补气清肝；午后甚，用四物汤加酒炒黑黄蘗、知母、五味补阴降火。如两足心热，属肾虚，用六味丸以壮水之主；两足冷，属阳虚，用八味丸以益火之源。　　一项强口噤，腰背反张者，气血虚而发痉也。仲景云：足太阳病发汗太多则痉：风病下之则痉，复发汗则加拘急；疮家发汗则痉。盖风能散气，故有汗而不恶寒曰柔痉，寒能濇血，故无汗而恶寒曰刚痉。皆因内虚复汗，亡津血，筋无所养而然，悉属虚象，非风证也，当大补气血为主。故产妇溃疡，劳伤气血，湿热相火，误服克伐之剂者多患之，其义可见。　　一妇女经闭：若因郁火伤脾，以归脾汤加山栀丹皮，气血俱虚，以八珍汤加山栀、丹皮。若因服燥药伤血，以四物汤加生甘草。若经候过期而来者，气血虚也，八珍汤倍用参、朮。先期而来者，血虚热也，四物汤倍加参、朮、牡丹皮。将来而作痛者，气虚血滞也，四物汤加茯苓、白朮、香附。色紫而成块者，血热也，四物汤加山栀、丹皮。作痛而色淡者，血气虚也，用八珍汤。其血崩之证，肝火不能藏血者，用加味逍遥散。脾虚不能统血者，用补中益气汤。凡此皆六淫七情，亏损元气所致，当审其因而调补胃气为善。
　　　　　变证治法

　　一身起疙瘩，搔破脓水淋漓：若寒热往来者，肝经气血虚而有火也，用八珍散加丹皮、柴胡。寒热内热者，血气弱而虚热也，用八珍散倍用参、朮。若恶寒形寒者，阳气虚寒也，用十全大补汤。若肌肤搔之如帛隔者，气血不能外荣也，用人参养荣汤。若面部搔之麻痒者，气血不能上荣也，用补中益气汤。若痿软筋挛者，血气不能滋养也，用补中益气汤，佐以六味地黄丸。　　一口舌生疮，或咽喉作疼：若饮食喜冷，大便秘结者，实热也，用四顺清凉饮。肌热恶热，烦渴引饮者，血虚也，用当归补血汤。饮食恶寒，大便不实者，虚热也，用十全大补汤。热从下或从足起者，肾虚热也，用加减八味丸。若饮食难化，四肢逆冷者，命门火衰也，用八味地黄丸。　　一牙齿作痛，或牙龈溃烂：若喜寒恶热，属胃火，加味清胃散为主。恶寒喜热，属胃虚，补中益气汤为主。　　一自汗盗汗：盖自汗属气虚，盗汗属血虚。自汗用补中益气汤送六味地黄丸；盗汗用当归六黄汤，内芩、连、黄蘗炒黑用，送六味地黄丸。若因劳心而致，以归脾汤倍用茯神、酸枣仁。　　一唾痰或作喘：若右寸脉浮缓者，肺气虚也，用六君子汤加桔梗。右寸脉洪滑者，肺经有热也，用泻白散。右寸关脉浮缓迟弱者，脾肺气虚也，用六君子汤加桔梗、黄芪。右寸关脉洪滑迟缓者，脾热传肺也，用泻白、泻黄二散。右尺脉微弱者，命门火衰而脾肺虚也，用人参理中丸，如不应，用八味地黄丸。右寸脉洪数者，心火克肺金也，用人参平肺散；如不应，用六味地黄丸。右寸关脉洪弦数者，心肝二经有热也，用柴胡清肝散；如不应，佐以牛黄清心丸清其风热，仍用六味地黄丸以镇阳光。左尺脉数而无力者，肾虚而水泛上也，用六味地黄丸加五味子以滋阴。如脉微细或手足冷，或兼喘促，急用八味地黄丸以补阳。　　一舌赤裂，或生芒刺兼作渴引饮，或小便频数，不时发热，或热无定处，或足心热起者，乃肾水干涸，心火亢盛，用加减八味丸主之，佐以补中益气汤。若误用寒凉之剂，必变虚寒而殁。　　一口舌生疮，作渴不止，不时发热，或昼热夜止，或夜热昼静，小便频数，其热或从足心，或从两胁，或从小腹中起，外热而无定处者，此足三阴亏损之证也，用加减八味丸为主，佐以十全大补汤。若误用寒凉治火之剂，复伤脾胃，胸腹虚痞，饮食少思，或大便不实，小便不利，胸腹膨胀，肢体患肿，或手足俱冷者，此足三阴亏损之虚寒证也，急用加减金匮肾气丸，亦有复生者。　　一肚腹胀肿：若朝宽暮急，属阴虚；暮宽朝急，属阳虚；朝暮皆急，阴阳俱虚也。阳虚者，朝用六君子汤，夕用加减肾气丸。阴虚者，朝用四物汤加参、朮，夕用加减肾气丸。真阳虚者，朝用八味地黄丸，夕用补中益气汤。若肚腹痞满，肢体肿胀，手足并冷，饮食难化，或大便泄泻，口吸气冷者，此真阳衰败，脾肺肾虚寒，不能司摄而水泛行也，急用加减肾气丸，否则不救也。　　一发热恶寒：若寸口脉微，名阳气不足，阴气上入阳中则恶寒也，用补中益气汤。尺部脉微，名阴气不足，阳气下陷于阴中则发热也，用六味地黄丸。若暑热令而肢体倦怠，此湿热所乘，属形气虚而病气实也，当专补阳气，用补中益气汤。若发热大渴引饮，目赤面红，此血虚发热，属形病俱虚也，当专补阴血，用当归补血汤。　　一发热作渴：若右寸关脉浮大而无力者，脾肺之气虚也，用补中益气汤。数而有力者，脾肺之气热也，用竹叶石膏汤。寸脉微数而无力者，肺气虚热也，用竹药黄芪汤。尺脉微细或微数而无力者，命门火衰也，用八味地黄丸。左寸关脉数而有力者，心肝之气热也，用柴胡栀子散。数而无力者，心肝之气虚也，用六味地黄丸。尺脉数而无力者，肾经虚火也，用加减八味丸。大凡疮愈后口渴，或先渴而患疮，或口舌生疮，或咽喉肿痛，或唇裂舌黄目赤，痰涎上涌者，皆败证也，非此丸不能救。　　一眼目昏弱，或内障黑花，属血虚劳神，用滋阴肾气丸。若视物无力，或见非常之状，属阴精虚弱，用滋阴地黄丸。若视物无力，或视物皆大，属阳盛阴虚，用六味地黄丸。若目紧体倦，或肌肤麻木，属脾肺气虚，用神效黄芪汤。若至夜目暗，灯下亦暗，属阳虚下陷，用决明夜灵散。若眼暗体倦，内障耳鸣，属脾胃气虚，用益智聪明汤。盖五脏六腑之精气，皆禀受于脾土，上贯于目，脾为诸阴之首，目为阴血之宗，当补脾土为善。　　一衄血吐血：若左寸关脉数而无力，血虚也，四物加参、朮。浮而无力，气虚也，补中益气汤。尺脉数或无力，肾虚也，六味地黄丸。右寸关脉数而有力者，肺胃热也，犀角地黄汤。数而无力者，肺胃虚热也，先用济生犀角地黄汤，后用四物汤加参苓白朮。尺脉数而无力，阴虚也，用六味地黄丸。若面黄目濇，眵多手麻者，脾肺虚也，用黄芪芍药汤。　　一饮食少思：若因胃气虚而不能食，用四君子汤。若因脾气虚而不能化，用六君子汤。大便不实，或呕吐者，脾气虚寒也，用六君子汤，加干姜、木香。若作呕口渴，或恶冷饮食者，胃气虚热也，用五味异功散。喜冷饮食，胃气实热也，用泻黄散。　　一带下：因经行产后，外邪入胞，传于五脏而致之。其色青者属于肝，用加味逍遥散加防风；湿热壅滞，小便赤濇，用前散加炒黑龙胆草；肝血不足或燥热风热，用六味丸逍遥散。色赤者属于心，用小柴胡汤加黄连、山栀、当归；思虑过伤者，用妙香散六味丸。色白者属于肺，用六味丸、补中益气汤加山栀。色黄者属于脾，用六味丸、六君子汤加山栀、柴胡；不应，用归脾汤。色黑者属于肾，用六味丸。气血俱虚，用八珍汤。阳气下陷，用补中益气汤。湿痰下注，前汤加茯苓、半夏、苍朮、黄蘗。气虚痰饮，四七汤送六味丸。若病久元气下陷，或克伐所伤，但壮脾胃升阳气为善。若拘于人之肥瘦，而用燥湿泻火之药，反伤脾胃，为患不浅。　　一二便下血：若右关脉浮数气虚而热也，用四君子加升麻、当归。尺脉浮大或微弱，元气下陷也，用补中益气汤。左关脉洪数，血虚也，用四物汤加炒山栀、升麻、秦艽。脉迟缓或浮大，气虚也，用四君子汤加升麻、炮姜。尺脉洪数或无力者，肾虚也，用六味地黄丸。若因房劳伤损精气，阴虚火动，而小便下血诸血病者，不问脉证百端，但用前丸料煎服为善。　　一泄泻在五更或侵晨，乃脾肾虚。五更服四神丸，日间服白朮散。或不应，或愈而复作，急用八味丸，补命门火以生脾土，其泻自止。　　一大便不通，属脾肺亏损，大肠津液干涸，或血虚火烁，不可计其日期，饮食数多，必待腹满胀，自欲去而不能，乃热在直肠间也，用猪胆汁润之。若妄服苦寒辛散之剂，元气愈伤，或通而不止，致成中痞之证。若气血虚者，用八珍汤加麻子仁。肠胃虚者，用补中益气汤加麻子仁。肾液不能滋润，用六味地黄丸加麻子仁。若厚味积壅，小便淋秘者，肝肾虚也，用六味地黄丸以滋肾水，用补中益气汤以补脾胃。若发热晡热，用六君子汤加味逍遥散养阴血，清风热；若兼筋骨痛，先用透经解挛汤、秦艽地黄丸，后用八珍散加牡丹皮、柴胡主之。若误服风剂而伤阴血者，用易老祛风丸。若在两股或阴囊或两足，必用四生散、地黄丸为善。若误服草乌、川乌之类，或敷巴豆、砒石等味，肌肉腐溃，反成疠证，治者审之。　　一面赤瘙痒，或眉毛脱落，属肺经风热，用人参消风散、桦皮散。气虚，用补中益气汤加天麻、僵蚕。血虚，用加味逍遥散加钓藤钩。面发紫泡，或成块，或眉毛脱落，属肝经风热，先用小柴胡汤加山栀、丹皮、钓藤钩，后用加味逍遥散。凡证属肝经血燥生风，但宜滋肾水，生肝血，则火自息，风自定，痒自止。　　一遍身疙瘩，或瘾疹瘙痒，此风热伤血，用羌活当归散。气虚者佐以补中益气汤加山栀、钓藤钩，血虚者佐以加味逍遥散加钓藤钩。若手足皴裂，不问黯白，或在手足腿腕，搔起白皮，此风热而秘濇，用清胃散加芍药。盖肾开窍于二阴，精血不足，则大便秘塞而不通矣，须用六味地黄丸、补中益气汤以滋化源。　　一小便不利：若不渴而不利者，热在下焦血分也，用滋肾丸。渴而不利者，热在上焦气分也，用清肺散。肾经阴虚而不利者，用六味地黄丸。热结膀胱而不利者，用五淋散。元气虚而不能输化者，用补中益气汤。脾肺之气燥而不能化生者，用黄芩清肺饮。若转筋便闭气喘，不问男女孕妇，急用八味丸，缓则不救。　　一白浊，足三阴经主之。属厚味湿热所致者，用加味清胃散。肝肾虚热者，用六味地黄丸为主，佐以逍遥散。脾肾虚热者，用六味丸，佐以六君子汤。肝脾郁滞者，六味丸佐以归脾汤。脾肺气虚者，六味丸佐以补中益气汤。湿痰下注者，益气汤佐以六味丸。
　　　　　类证治法

　　类证者，与疠形状相似，而所因不同也。　　一两臁如癣，搔痒久则脓水淋漓，或搔起白皮者，名肾脏风也，用四生散以祛风邪，用六味地黄丸以补肾水。若头目不清，内热口干，体倦痰热血燥，秋间益甚，故俗名雁来风，宜用羌活白芷散、加味逍遥散。气虚者，佐以补中益气汤加皂角刺、钓藤钩；血虚者，佐以八物汤加柴胡、牡丹皮，或加味逍遥散兼服。　　一肢体或腿臂腕间患(疒咅)(疒畾)而游走不定者，赤曰赤游风，白曰白游风，为血虚阴火内动外邪所搏之证。白用人参消风散，赤用加味逍遥散；气血俱虚用八珍汤，晡热内热用加味逍遥散、六味地黄丸。　　一遍身或头面起疙瘩，或如霞片，或破而脓水淋漓，或痒痛寒热，乃肝火血虚也，用加味逍遥散。若口苦胁痛，小便淋沥，肝火血热也，用柴胡清肝散。若妇女夜间讝语发热，热入血室也，用小柴胡汤加山栀、生地黄。血虚者，四物合小柴胡汤。病退却用逍遥散以健脾胃，生阴血。此证多因怒气而发者，治当审之。　　一妇人肢体瘾疹疙瘩，搔破成疮，脓水淋漓，热渴眩运，日晡益甚者，用四物汤加柴胡、山栀、丹皮，清肝火补肝血。若烦热体倦，头目不清，用八珍散加丹皮、山栀，补脾气生阴血。若自汗盗汗，月水不调，肚腹作痛，，用八珍汤六味丸。若食少体倦，心忪盗汗，经闭寒热，用八珍汤佐以加味逍遥散。若病久元气怯弱，用十全大补汤佐以归脾汤。　　一女子十三四或十六七而天癸未至，或妇人月经不调，发赤斑痒痛，此属肝火血热，用小柴胡汤加山栀、生地黄、牡丹皮、防风。　　一生虫者，乃相火制金，不能平木而化耳，非风邪所生也，但滋肾水，生肝血，或佐以灸承浆之类，说见本证。　　一敷砒霜，患处作痛，或腐溃，用湿泥频涂换之。若毒入腹，胸膈苦楚，或作吐泻，饮冷米酢一二杯即止，多亦无妨。生菉豆末、芝麻油俱可。　　一敷贴雄黄药，闷乱或吐泻，用防己煎汤解之。　　一服辛热药而眉发脱落者，乃肝经血伤而火动，非风也，用四物汤、六味丸以滋肝血生肾水。　　一服川乌、草乌等药，闷乱流涎，或昏愦呕吐，或出血吐血，用大豆、远志、防风、甘草，任用一味煎汤解之。大凡服风药过多，皆宜用之。未应，急用甘草、生姜汁。　　一敷贴巴豆之药，患处作痛，肌肉溃烂，以生黄连为末，水调敷之。若毒入内，吐泻等证，更以水调服一二钱。大小豆、菖蒲汁俱可。　　一敷贴藜芦，毒入内，煎葱汤解之。　　一服祛风克伐之药，呕吐少食，胸膈不利，或形气倦怠等证，用六君子汤以补阳气。若烦躁作渴，饮食不思，或晡热内热，面赤发热，用四物汤加参、朮以生阴血。余从各门治之。
　　　　证治准绳 【明　王肯堂】

　　　　　乌白癞

　　夫癞疾皆是恶风，及犯触忌害所得，初觉皮毛变黑，或淫淫苦痒如虫行，或眼前见物如垂丝，言语无定，心常惊恐，皮肉之中或如桃李瘾疹赤黑，手足顽麻，针刺不觉痛，脚下痛顽不得踏地，凡食之时，开口出气而鸣，语亦如是，身体生疮痒，而时如虫行或两肘如绳缚，此名乌癞，又名黑癞。凡二癞之证，大同小异，故不别录也。　　夫白癞病者，其语声嘶嗄，目视不明，四肢烦疼，身体大热，心中懊憹，手脚缓纵，背膂拘急，内如针刺，或生瘾疹而起，往往正白在皮肉里，鼻有息肉，目生白珠当于瞳子，视无所见，名白癞也。
　　　　　(疒咅)(疒畾)

　　夫人阳气外虚则多汗，汗出当风，风气搏于肌肉，与热气并则生(疒咅)(疒畾)，状如麻豆，甚者渐大，搔之则成疮也。
　　　　　紫癜风

　　夫紫癜风者，由皮肤生紫点，搔之皮起，而不痒痛者是也。此皆风湿邪气客于腠理，与气血相搏，致荣卫否濇，风冷在于肌肉之间，故令色紫也。
　　　　　白癜风

　　夫肺有壅热，又风气外伤于肌肉，热与风交并，邪毒之气，伏留于腠理，与卫气相搏，不能消散，令皮肤皴起生白斑，故名白瘢风也。
　　　　　白驳

　　《病源论》云：风白驳者，面及颈项身体皮肉色变白，与肉色不同，亦不痒痛，谓之白驳。此亦是风邪搏于皮肤，血气不和所生也。　　夫白驳者，是肺风流注皮肤之间，久而不去之所致也。多生于项面，点点斑白，但无疮，及不发痒，不能早疗，即便浸淫也。
　　　　　疬疡风

　　夫风邪积热，居于肺腑，久而不散，流溢皮肤，令人颈边胸前腋下，自然斑驳点点相连，其色微白而圆，亦有紫色者，亦无痛痒，谓之疬疡风也。凡此皆风热伏留肌腠之间，气血不和，乃生此疾也。
　　　　医门法律 【清　喻昌】

　　　　　论疠风

　　凡治疠风之法，以清荣卫为主，其汗宜频发，血宜频刺，皆清荣卫之捷法也。生虫由于肺热，其清肃之令不行，故由皮毛渐及腠理，肠胃莫不有虫，清其金则虫不驱自熄。试观金风一动，旱魃绝踪，其理明矣。然清肺亦必先清荣卫，盖荣卫之气，腐而不清，传入于肺，先害其清肃之令故也。苦药虽能泻肝杀虫，亦能伤胃，不可久服。胃者，荣卫从出之源也，久服苦寒，荣卫转衰，而腐败壅郁，不可胜言矣。所以苦参丸之类，荣卫素弱谷食不充之人，不宜服也。大枫子油，最能杀虫驱风，然复过于辛热，风未除而目先坏者多矣。其硫黄酒服之，必致脑裂之祸。又醉仙散入轻粉和末，日进三服，取其人昏昏若醉，毒涎从齿缝中出，疠未瘥而齿先落矣。盖除疠之药，服之近而少，疠必不除；服之久且多，疠虽除，药之贻害更大。惟易老驱风丸、东坡四神丹二方，可以久服取效，取为法焉。　　要知脉风成则为疠，然人之荣血，正行于十二经脉之中者也，用平善之药，生血清热为主，驱风杀虫为辅，更行汗之刺之之法，无不愈者。且非极意惩创之人不可与治，以戒色欲禁口腹二者，非烈汉不能也。耆婆《恶病论》曰：疾风有四百四种，总而言之，不出五种，即是五风所摄云。何名五风？一曰黄风，二曰青风，三曰白风，四曰赤风，五曰黑风。其风合五脏，故曰五风。五风生五虫，黄风生黄虫，青风生青虫，白风生白虫，赤风生赤虫，黑风生黑虫。此五种虫食人五脏，若食人脾，语变声散；若食人肝，眉睫堕落；若食人心，遍身生疮，若食人肺，鼻柱崩倒，鼻中生息肉，若食人肾，耳鸣啾啾，或如车行雷鼓之声；若食人皮，皮肤顽痹；若食人筋，肢节堕落。五风合五脏，虫生至多入于骨髓，来去无碍，坏于人身，名曰疾风。疾风者，是疠病之根本也。病之初起，或如针锥所刺，名曰刺风；或如虫走，名曰游风；遍身掣动，名曰瞤风；不觉痛痒，名曰顽风。肉起如桃李小枣核，从头而起者，名曰顺风；从两脚起者，名曰逆风。如连钱团圆，赤白青乌斑驳，名曰疠风。或遍体生疮，或如疥癣，或如鱼鳞，或如榆荚，或如钱孔，或痛或痒，黄汁流出，肢节坏烂，悉为脓血，或不痒不痛，或起或灭，青黄赤白黑，变易不定。病起之由，皆因冷热交通，流入五脏，通彻骨髓，用力过度，饮食相违，房室不节，虚劳动极，汗流遍体；因兹积热彻五脏，饮食杂秽，虫生至多，食人五脏骨髓皮肉筋节，久久败坏，名曰疠风。是故论曰：若欲疗之，先服阿魏雷丸散出虫，看其形状青黄赤白黑，然后与药疗，千万无有不差。人得此疾，速宜弃家室财物，入山静养疗治，无有不差。
　　　　景岳全书 【明　张介宾】

　　　　　论证

　　疠风，即大风也，又谓之癞风，俗又名为大麻风。此病虽名为风，而实非外感之风也。实以天地间阴厉浊恶之邪，或受风木之化而风热化虫，或受湿毒于皮毛而后及营卫，或犯不洁，或因传染，皆得生虫。盖虫者厥阴主之，厥阴为风木，主生五虫也。虫之生也，初不为意，而渐久渐多，遂致不可解救，诚最恶最危最丑证也。又《千金》云：自作不仁，极恶之业也，所以最为难治。观孙真人云：尝治数百人，终无一人免于死者，盖无一人能守禁忌故耳。惟一妇人病愈，后又服加减四物汤百余剂，半年之上，方得经行，十分全愈。又丹溪治五人，亦惟一妇人得免，以其贫甚且寡，无物可吃也；外三四人者，越二三年皆复作而死。由此观之，可见此证非得出奇秘方，鲜能取效。故余逢此证，不敢强以为知而妄施治疗，亦不敢强言治法以惑后人。至若古人论治之法，亦甚详悉，用之得宜，虽病根未必可拔，而延保余年，夭枉亦自可免。由是遍求诸说，则惟薛立斋《疠疡机要》论列已全。　　疠疡之有兼证变证，凡如表里脏腑诸病，无不有之，其各治法巳悉各门，但有所值，即宜随证参用之，左右逢源，无弗善也。重录资繁，兹不赘及。
　　　　　禁忌

　　患斯疾者，多由嗜欲不谨所致。治斯疾者，速当断戒荤腥盐酱一切厚味，只宜清心寡欲，绝色忘虑，幽隐林泉，屏弃世务，早早救疗，庶几可活。稍不守禁，每愈而复作，及致危剧，莫能再救，总以不守禁忌也。
　　　　石室秘箓 【清　陈士铎】

　　　　　治法

　　瘴疠者，乃两粤之气，郁蒸而变之者也。其气皆热而非寒，其证皆头痛而腹满。土人服槟榔无碍者，辛以散之也。盖火气得寒，反抑郁而不伸，槟榔气辛，同气易入，其味却散，故适与病相宜。然止可救一时之急，终不可恃之为长城也。今立一方，可长治瘴疠之侵。人参、半夏、槟榔各一钱，白朮五钱，茯苓、麦冬各三钱，陈皮、甘草、枳壳、柴胡各五分，五味子五粒，水煎服。比方之妙，全非治瘴疠之品，而服之自消。盖健脾则气旺，气旺则瘴疠不能相侵，即既感者，方中亦有去瘴疠之药，岂有不奏功立应者乎？此瘴疠治法，又宜知之也。　　或人有感疠而成大麻风者，又不可如是治法。盖大麻风纯是热毒之气，裹于皮肤之间，湿气又藏遏于肌骨之内，所以外证皮红生点，须眉尽落，遍体腐烂，臭气既不可闻，人又安肯近而与治？余心痛之，乃立一奇方，用元参、苍朮、熟地、苍耳子、薏仁、茯苓各四两，名为四六汤，各为末，蜜为丸，每日吞用一两，二料必然全愈。盖此方之妙，能补肾健脾，而加入散风去湿，正补则邪自退，不必治大风而大风自治矣。急宜先刻一张，广行施舍，功德又何可量哉？止忌房事而已。又方用槟榔一钱，柴胡八分，白朮、白芍、白芥子、茯苓各三钱，车前子二钱，枳壳五分，水煎服。有火加黄连五分，水煎服。二剂即瘴消，亦妙方也。　　大麻风，余有奇方，用苍朮、熟地、元参、苍耳子、白芥子、车前子、生甘草各二两，金银花十两，蒲公英四两，各为末，蜜丸，一料全愈。
　　　　方

　　桦皮散 【河间，下同。】治肺痈风毒，遍身瘾疹搔痒。　　枳壳　桦皮各四两，并炒存性　甘草炙，半两　杏仁去皮尖，水一碗，煎令减半，取出，令干，另研　荆芥穗各二两　　右为末，每服二钱，食后温酒调下。
　　二圣散　疏风和血。
　　大黄半两　皂角刺三钱
　　右将皂角刺烧灰研细，用大黄半两，煎汤调下二钱。早服桦皮散，以升麻汤下泻青丸；晚服二圣散，此为缓治。
　　补气泻荣汤 【东垣】
　　升麻　连翘各六分　苏木　当归　全蝎　黄连　地龙去土　黄芪各五分　黄芩生，四分　桔梗五分　人参二分　生地四分　桃仁三粒　甘草一分半　梧桐泪一分　水蛭三条，炒烟尽　蝱虫去翅足微炒，三个　麝香少许　　右剉如麻豆大。除连翘另銼；梧桐泪研白豆蔻二分为细末，二味另放；麝香、蝱虫、水蛭三味为末，另放外，都作一服，水二大盏，酒一匙，入连翘煎至一盏六分；再入梧桐泪、白豆蔻二味，并麝香等三味，再上火煎一二沸，去渣稍热，早饭后午饭前服。忌酒湿面生冷鞕物。
　　醉仙散 【《宝鉴》】　 治疠风遍身麻木。　　胡麻子炒　牛蒡子炒　枸杞子　蔓荆子炒，各－两　白蒺藜　苦参　防风　(艹舌)蒌根各五钱　　右为细末，每一两五钱，入轻粉二钱拌匀，每服一钱，茶清调，晨午各一服，至五七日，于牙缝中出臭涎，令人如醉，或下脓血，病根乃去。仍量人病之轻重虚实用，病重者须先以再造散下之，候元气将复，方用此药。忌一切炙煿厚味，止可食淡粥时菜。诸蛇，以淡酒蒸熟食之，可以助药力。
　　通天再造散　治大风恶疾。
　　郁金半两　大黄煨　皂角刺黑大者炒，各一两　白牵牛六钱，半生半炒　　右为末，每服五钱，日未出时，面东，以无灰酒调下。
　　加味逍遥散　治血虚有热，遍身瘙痒，心烦目昏，怔忡颊赤，口燥咽干，发热盗汗，少食嗜卧。　　当归　芍药酒炒　茯苓　白朮炒，各一钱　柴胡五分　牡丹皮　甘草炙　山栀炒，各八分　　右作一剂，水煎服。

　　宝鉴换肌散　治疠风久不愈，或眉毛脱落，鼻梁崩坏，其效如神。　　白花蛇　黑花蛇各三两，酒浸　地龙去土　当归　细辛　白芷　天麻　蔓荆子　威灵仙　荆芥穗　菊花　苦参　紫参　沙参　木贼草　白蒺藜炒　不灰木　甘草　天门冬去心　赤芍药　九节菖蒲　定风草　何首乌不犯铁　胡麻子炒　川芎　草乌头炮去皮脐　苍朮　木鳖子各一两　　右各另为末，每服五钱，温酒调下，食后。酒多尤妙。
　　升麻汤　治风热身如虫行，或唇反绽裂。　　升麻三分　茯苓　人参　防风　犀角镑　羌活　官桂各二钱　　右，每服四钱，水煎，下青清丸，方见中风。
　　加味清胃散　治热毒在表，以此发散之。　　升麻　白芷　防风　白芍药　干葛　甘草　当归　川芎藭　羌活　麻黄　紫背浮萍　木贼草各等分　　右，每服五七钱，水煎服。

　　透经解挛汤　治风热筋挛骨痛。
　　穿山甲三钱，炮　荆芥穗　红花　苏木　羌活　当归　防风　蝉蜕去土　天麻　甘草各七分　白芷一钱　连翘　川芎各五分　　右，水酒各半煎服。

　　秦艽地黄汤　治风热血燥，筋骨作痛。　　秦艽　生地黄　当归　川芎　羌活　防风　甘草　白芷　升麻　白芍药　大力子蒸　荆芥　蔓荆子各一钱　　右，水煎服。

　　易老祛风丸　治疥癞风疮。
　　黄芪　枳壳炒　防风　芍药　甘草　地骨皮　枸杞子　熟地黄　生地黄各酒拌杵膏　　右各另为末，入二黄膏，加炼蜜丸桐子大，每服七八十丸，白汤下。
　　羌活当归散　治风毒血热，头面生疮，或赤肿，或成块，或瘾疹瘙痒，脓水淋漓。　　羌活　当归　川芎　黄连酒浸炒　鼠粘子蒸　防风　荆芥　甘草　黄芩酒浸炒　连翘　白芷　升麻各一钱　　右用酒拌晒干，水煎服。

　　羌活白芷散　治风热血燥，手掌皴裂，或头面生疮，或遍身肿块，或脓水淋漓。　　羌活　白芷　软柴胡　荆芥　蔓荆子　防风　猪牙皂角　甘草　黄芩酒炒　黄连酒炒，各一钱　　右，水煎服。

　　海藏愈风丹　治疠病手足麻木，眉毛脱落，遍身生疮；及疠风瘾疹，皮肤瘙痒，搔破成疮，并皆主之。　　苦参一斤，取末四两　皂角一斤，銼寸许无灰酒浸一宿，以水一碗，挼成汁去渣入砂器中，文武火熬　土花蛇一条，去肠，阴干酒浸，取净肉晒干为末，大风证用之　白花蛇　乌梢蛇各取一条，依前酒浸，取肉为末　　右为末，入前二味，和丸梧子大，每服六七十丸，空心，煎通圣散送下，干物压之，日三服，间日浴之，汗出为度。　　愚按前方果系疠风，用之必效。若肝经血热，脾经血虚，肾经虚火，脾肺气虚，遍身作痒，搔破成疮，或内热生风，而眉鬓脱落，或皮肤赤晕，或搔起白屑，而类疠风者，服之反成疠风矣。
　　苦参消石酒　浸酒法见后。
　　苦参　消石　清酒
　　右三味，先用清酒下消石浸之二七日或三七日，然后与苦参同入酒瓮中盛浸之七日，渐渐服之。饮法：空腹服之，一日三服。初七日中一服如半鸡子许，七日后可饮一升，任情饮之，多则为善，患去则速。风动亦多，勿使醉吐，宁渐少饮，不用多饮。赤白二风，此药至口，无有不愈，余非难治。何以故？热为根本，故苦参能治热，消石除热消虫，赤白二虫，但闻消石气，皆变为水，能去热根本。若患赤白二风，不问年月，多者五年以外，加黄消石、加酒、苦参乃至三四两，无有不愈。乃至三十年，无鼻柱肢节堕落者，但非黑虫，皆得永愈。第一忌房室，大嗔怒，大热食；禁粘食五辛生冷大酢酪白酒，猪鱼鸡犬驴马牛羊等肉，皆为大忌，其余不禁。此为对治，非正治也。若人顽痹不觉痛痒处者，当作大白膏药摩之，一日三四度，七日彻，或二三七日彻，乃至七七四十九日，名曰一大彻。顽痹即觉痒平复如本，即止摩。若不平复，但使摩之，以瘥为限。不过两大彻三大彻，无有不愈。针刺灸烧割劫，亦不及摩之为良。乃至身上多有疮痕生，摩之悉愈。
　　大白膏
　　白芷　白朮　前胡　吴茱萸各一升　蜀椒　细辛各三两　当归　桂心各二两　苦酒四升　芎藭二升　　右十味，以苦酒浸药经一宿，取不中水猪脂十斤，铜器中煎令沸，三上三下，候白芷色黄，膏成，贮以瓶中，随病摩之即愈。若遍体生疮，脓血溃坏，当作大黑膏摩之。
　　大黑膏
　　乌头　芎藭　雄黄　胡粉　木防己　木麻　黄连　雌黄　藜芦　矾石各半两　巴豆　杏仁去皮尖，各四十粒　黄蘗一钱八分　松脂　乱发各如鸡子大　　右十五味捣筛为末，以猪脂二斤合药，煎乱发，消尽膏成，用涂疮上，日三敷。先以盐汤洗，然后涂之。勿令妇人小儿鸡犬见。若患人眉睫堕落不生者，服药后经一百日外，即以铁浆洳其眉睫处所，一日三度洗之，生毛则速。出一大彻，眉睫如本。与不患时同也。
　　浸酒法
　　苦参去上黄皮薄切曝干，捣令散，莫使作末　　右，秤取三千斤，取不津瓮受两斛者，瓮底钻作孔，着二三十青石子，如桃李鸡子许，丸过底孔上二三寸，然后下苦参、消石末、酒，一时着瓮中，遣童子年十三四者，和合调停，然后即与五六重故纸扎瓮口上，泥之莫使漏气。取酒服时，须孔中出酒服之，一日一服，或再服亦得。还如法密塞孔，勿漏泄。不得开瓮口取酒。酒欲尽时，开瓮取苦参滓，急绞取酒，其滓去却。其酒密处盛之，莫使漏气，服酒法一一如前，无有不愈。若患不瘥除者，皆由年多。十年者，更作此药酒至两剂，无有不愈。依法如前。虽良医治之，亦须好酒。须行忠直，不得不孝不义，患除则速矣。服药时，先令服长寿延年符，能荡除身中五脏六腑游滞，恶气皆出尽，然后服药得力，其疾速验无疑。符力亦是不可思议神力，先服药者无有不效。又生造药入瓮中时，令童子小儿和合讫，即告符书镇药。符镇在瓮腹，令药不坏，久久为好，一切神鬼不敢近之矣。　　先服此符，然后服药，一服之后，更不须再服。书符要六合日，勿令小儿女子六畜鸡犬等见之。符成不忌。　　长寿延年符
　　见图
　　此符式合用朱书之

　　雷丸散
　　雷丸　朱砂研水飞　阿魏各一两　硝石五两　一两细研，四两酒浸用　雄黄细研水飞　雌黄细研，各七钱半　紫石英细研水飞　犀角屑　藜芦各半两　螌蝥　芫青并去头足翅，各二十个，用芝麻一合同炒，芝麻熟去之，只用螌芫二味　　右为细末，取苦参五两，同硝石捣碎，用生绢袋盛，入瓷瓶中，用无灰酒一斗浸七日，密封，每服一中盏，温过，食前，调雷丸散二钱。
　　雷丸散
　　雷丸　雄黄研水飞　朱砂研水飞　滑石　紫石英研　犀角屑　牛黄研，各半两　螌蝥去头足翅　芫青各二十个，去头足翅，并用糯米炒　白蔹　阿魏各二钱半　　右为细末，入研令匀，每服一钱，空心清酒调下。右二方，皆本耆婆方而增损之，传用皆效。以药有难致，拘方取足，则毕世不成矣。小有出入，亦何不可？故备列焉。
　　白花蛇丸　丹阳荆上舍得疠疾，一僧疗之而愈，以数百金求方，秘不肯传，馆宾袁生窥知藏衲衣领中，因醉之而窃录焉，用者多效。　　白花蛇　乌梢蛇并去头尾连骨生用，各一条　漏芦半斤，洗净去苗取四两　荆芥穗一两半　防风去苗　金银花去叶　槐花　干生地黄　苦参　蝉退用草鞋踏去土　枸杞子各二两　黄芩　黄连　山栀子　黄蘗　川芎　乌药　全蝎酢浸一日去盐味　何首乌不可犯铁器　牛膝去芦　牛蒡子　连翘　细辛　白蒺藜　威灵仙　天花粉　金毛狗脊　胡麻子炒　蔓荆子各一两　　右共为细末，米糊为丸如梧桐子大，每服五六十丸，清茶送下，空心、午后、临卧各一服。一僧加风藤一两。如上头面者，加香白芷；肌肉溃烂，加大皂角各一两。
　　行药
　　大黄　白牵牛　槟榔各一两　甘草三两　轻粉五分　　右共为细末，每服二钱，用白蜜三匙，姜汁二匙调服，五更时进。病势重者，七日行一次，稍轻者半月一次，轻者一月一次或二十日一次，以三五遍为度。
　　防风天麻丸　治疠风癞病。此方料是神仙所传，一年中常疗数人。初服药有呕吐者，不可怪。服药得安如故，其效如神。　　防风去芦　天麻　升麻　白附子炮　定风草　细辛去苗　川芎　人参去芦　丹参去芦　苦参去芦　元参去芦　紫参去芦　蔓荆子　威灵仙　穿山甲炒　何首乌另捣为末，各一两　蜈蚣一对　　右为细末，与何首乌末拌匀，每药末二两，胡麻一斤，淘净晒干炒香熟，另碾为极细末，与药末一处拌匀，炼蜜和丸，共作九十丸，每服一丸细嚼，温浆水送下，不拘时候，日三服。宜食淡白粥一百二十日。病人大忌房劳，将息慎口。
　　歙墨丸　治疠风神效。
　　歙墨烧存性　两头尖　甘草炙　香白芷　防风去芦，各二两　川芎一两　五灵脂三两，净　麝香另研　乳香另研，各三钱　　右为细末，酒糊丸，每两作十丸，每服一丸，食后细嚼，温酒送下，茶清亦得，日进二服。
古今图书集成医部全录卷三百七十一

外科疠疡癜风门白驳(疒咅)(疒畾)汗斑附
　　　　方

　　乳香丸　治疠风神效
　　通明乳香二十两　苦参肥好者去芦銼，四两　　右先用好酒五升，浸苦参于瓶内，以重汤煮一复时，常用文武火慢熬，令小沸为候，一复时取出，滤去渣，将酒浸乳香于银砂石器内，煎如钖，入天麻四两为末，大麻仁二两另研如膏，入于乳－香膏内搅令匀，慢火熬之，可丸如梧桐子大，每服二十丸，用大麻仁酒送下，空心及晚食前服之。
　　神仙退风丹
　　知母　贝母　乌梅肉　海桐皮　金毛狗脊　　右各等分为细末，炼蜜和丸如梧桐子大，每日空心日中临睡各服三十丸；又每夜第一次睡觉时，急于头边取三十丸便服，并用羊蹄根自然汁下。大忌酒及房劳一切发风之物，只吃淡粥一百日，皮肉渐皆复旧，半年后须忌房事。服药时，每夜专用一二勤谨人，就病人睡处坐守，等候第一次睡觉时，便扶起吃药一服。华宫使亲见林承务服之取效。治疠风如此神妙，若不禁忌，恐无益也。
　　天麻散　治一切疠风癞疾。
　　天麻二两　何首乌　胡麻子各三两　蔓荆子　威灵仙　菖蒲　荆芥穗　地骨皮　苦参去芦　白蒺藜　甘菊花　牛蒡子炒，各一两　薄荷半两　　右为细末，每服三钱，温酒调下，茶清亦得，日进二服，先食前服半月，次食后服半月，大有神效。
　　何首乌散　治疠风癞疾。
　　何首乌一斤，入白米泔浸一七日，夏月逐日换水，用竹刀刮令碎，九蒸九晒　胡麻子四两，九蒸九晒　　右为细末，每服二钱，食前，温酒或薄荷汤调下。
　　六香散　淋渫癞病，其效如神。
　　甘松去土　零陵香　香白芷　茅香去土銼　香附子炒　藿香　川芎各二两　三柰子半两　　右除三柰子另研，余七味同为(口父)咀，分作四剂，每用一剂，以水六大碗，煎至三碗，去渣，却入三柰子搅匀，乘热洗疮。若疮不破，用铍针于疙瘩疮上刺破，令恶血出尽，然后淋洗。一伏时洗一番，浴室毋令透风。卧处须令暖和得所。一月之间，不可出外，水火亦就其中，洗了拭干，用八金散点。若热不可饮冷水。
　　八金散
　　金精石　银精石　阳起石　元精石　磁石　石膏　滑石　禹余粮石。　　右件各等分碾末，入金银坩锅子内盛之，用盐泥固济口，以文武火煅炼红透，放冷，研如粉，入水银半两，轻粉一钱研，令不见星子，却入余药再研匀。令患人先洗疮拭干，便用小油调稠硬作剂子，于有疮处擦上药，兼治疙瘩。擦药之后，大忌饮水，宜禁身静坐，至三日，口中涎出为度。二次药了，用贯众汤漱口，不可咽下药汁。两手便洗净，不可近口鼻耳目。第四日一伏时，依前上药。第七日见效，不可更用。
　　渫洗药
　　何首乌　荆芥　防风　马鞭草　蔓荆子各等分　　每用十两，水一斗，煎数沸，无风处洗，出汗。
　　生眉膏　治眉毛脱落。
　　白花蛇　乌蛇　羊粪炒黑　土马鬃　半夏各等分，炒黑色　　右为细末，用生姜自然汁调匀，擦在眉上，一日须三次为佳。
　　防风通圣散　治风热炽盛，大便秘结，发热烦躁，表里俱实者。　　防风　当归　川芎　芍药　大黄煨　芒硝　连翘　薄荷　麻黄　桔梗　石膏煅　黄芩炒，各一两　白朮　山栀　荆芥各二钱五分　甘草二两　滑石三两　白芷　蒺藜炒　鼠粘子各五钱　　右为末，每服三五钱，白汤调下。

　　消风散　治风热瘾疹痒痛，或脓水淋漓，或头皮肿痒。　　荆芥穗　甘草炙，各二钱　陈皮五钱　人参　白僵蚕炒　茯苓　防风　芎藭　蝉壳去土　羌活　藿香各一两　厚朴姜制，五钱　　右，每服五七钱，姜水煎。

　　子和生眉散　治疠风眉毛脱落。
　　半夏　羊粪各等分
　　右为末，姜汁调涂眉棱上；如不应，当参类证眉脱条治之。
　　乌蛇散　治疬疡风，斑驳如白癜。
　　乌蛇三两　犀角屑一两　防风　羌活　黄芩　苦参并去芦，各二两　人参　丹参　元参　沙参并去芦　桂心　秦艽去芦土　川芎　栀子仁　白藓皮　川升麻　通草　白蒺藜　枳壳麸炒去瓤，各一两　　右为细末，每服二钱，温酒调下，食后良久服之。忌鸡猪鱼蒜热面等物。
　　女萎膏　治身体疬疡斑驳。
　　女萎　附子鸡舌香　木香　白芷各半两　麝香另研，一钱　　右件细銼，用腊月猪膏半斤煎药，看黄焦便去滓，入麝香搅令匀，放凝，用粗布擦斑驳上，微疼，涂之即瘥。
　　蜀水花膏　治疬疡。
　　麝香一钱，另研　蜀水花　鹰粪白　白附子　白蔹　当归各一两　　右件銼碎，用猪脂一斤，合煎诸药焦黄，去渣候冷，入麝香搅令匀，于瓷盒中盛，先擦微破涂敷之。
　　猬皮丸　治乌癞。
　　蚺蛇头烧存性　魁蛤锻粉　猬皮烧存性，各一枚　蜈蚣一条半　蝱虫去头足翅　蛴螬焙干　红娘子去头足翅　水蛭糯米炒熟　蜘蛛炒　螌蝥去头足翅，各三个　鲮鲤甲三片　龙骨研　川椒炒　川大黄　黄连　麝香研　桂心　木银各半两　石膏细研　川芒硝各一两　滑石研水飞　甘遂与胡麻同炒，以胡麻熟为度　白矾枯各二钱半　附子二枚，炮去皮脐　雷丸　巴豆去皮膜心油，各十五粒　　右为细末，入研令匀，炼蜜和丸如小豆大，每服一九，温水送下，空心临卧各一服；未觉，每服加一丸。如小便茎中痛，即有虫下，皆死也。细观形状。痛多即减一丸，痛少则加至二丸，以瘥为度。右方乃攻毒取虫之峻剂，非灼知脏腑有虫毒，及精神可胜攻下者，不可轻服。
　　硫黄散　治乌癞疮久不瘥。
　　雄黄　雌黄　金星石　银星石　握雪石　硫黄　水浮石　寒水石　密陀僧　马牙硝　不灰木　槐白皮　蝉蜕　乱发灰　蜂窠灰　蜗牛子　牡蛎　麝香各一钱　白矾五钱　　右研细，用水银半两，以津唾杀研如泥，另入腻粉二钱半，用生清油四两调匀，于患处遍涂之，立效。
　　大黑神膏　治鸟癞及诸癞，遍身生疮，多脓血。　　川乌头　芎藭　川升麻　防己去皮　黄蘗　藜芦　黄连　白矾细研　雄黄　雌黄并细研　胡粉各半两，研　巴豆　杏仁各十四粒　松脂　乱发各如鸡子大　　右銼如大豆粒，用猪脂二升，并药同煎，以乱发消尽为度，绵滤去渣后，入雄黄、雌黄、胡粉、白矾搅匀，收入瓷器中，每用涂于疮上，　一日至夜三次涂之。每次以热盐汤洗过，然后更涂之。药勿令入口眼。
　　蜂房酿酒　治乌癞。
　　露蜂房五两　苦参四斤
　　右件细銼，用水三升，煮取一斗二升，去渣，浸曲四斤半，炊糯米三斗，入曲糵搜拌如常酝法，酒熟滤去糟，每温一小盏，食前服之。
　　白花蛇散　治癞病语声嘶嗄者。
　　甘草炙，半两　白花蛇酒浸　晚蚕蛾去头足翅　天麻　槐子　羌活　防风各去芦　蔓荆子　威灵仙　白藓皮　枳壳去瓤麸炒，各一两　　右为细末，每服二钱，温酒调服，不拘时，日进二服。
　　鲮鲤甲丸　治白癞。
　　鲮鲤甲三片　蝮蛇半条　魁蛤半枚　水蛭生　蜘蛛生　螌蝥　蝱虫并去头足翅，各二个　蛴螬生，三个　蜈蚣一条　龙骨半两，细研　石膏一两，细研水飞　白矾枯　滑石　川芒硝　硝石　水银与硝石点楮汁研令星尽　川大黄　黄连　桂心各半两　附子炮去皮脐，二枚　雷丸十枚　巴豆十二粒，去油　川椒二钱半　　右为细末，炼蜜和丸梧桐子大，每服二丸，空心临卧温水送下，日进二服。
　　天麻煎　治白癞。
　　天麻一斤　天蓼木三斤
　　右件銼如大豆粒，用水三斗，入银锅或石锅中，熬至一斗二升，滤去渣，却于慢火上熬如稀饧，每服半匙，食前用荆芥、薄荷、酒调下。
　　苦参酒　治周身白点如脂如榆荚，搔之白屑落，或痒或痛，色白渐展，世呼白癞。　　苦参五斤　露蜂房五两　猬皮一具
　　右銼碎，用水三斗，煮取一斗，去渣，浸细曲五斤，炊黍米，三如常酝法，酒熟压去糟，每于食前温饮一小盏。　　又方　治白癞。
　　螌蝥十四枚　大蝮蛇一条，干者首尾全　　右件用酒七升入瓶中，用糠火煨酒及一升，滤去渣，每用薄涂于白癞上。
　　桂枝酒 【《千金方》，下同。】　治肝虚寒，卒然喑哑不声，踞坐不得，面目青黑，四肢缓弱，遗失便利，厉风所损。　　干姜五两　桂枝　芎藭　独活　牛膝　薯蓣　甘草各三两　附子　防风　茯苓　天雄　茵芋　杜仲　蒴藋根　白朮各四两　(艹蹢)(艹躅)猪椒叶根皮各一升　大枣四十枚　　右十八味(口父)咀，以酒四斗，渍七日，每服四合，日二，加至五六合。
　　荆沥汤　治心虚寒阴气，伤寒损心惊掣悸，语声宽急混浊，口喎冒昧，好自笑，厉风伤心。　　荆沥三升　母姜取汁一升　麻黄　白朮　芎藭各四两　防风　桂　升麻　茯苓　远志　人参　羌活　当归各三两　防己　甘草各二两　　右十五味(口父)咀，以水一斗五升，煎麻黄两沸去沫，次下诸药，煮取三升，去滓，下荆沥、姜汁，煎取四升，分四服，日三夜一。
　　白朮酒　补心志定气。治心虚寒气，性反常，心手不随，语声冒昧。其疾源厉风损心，具如前方所说无穷。　　白朮切　地骨皮　荆实各五斗　菊花三斗　　右四味，以水三石，煮取一石五斗，去滓，澄清取汁，酿米二石，用曲如常法，酒熟，随量饮之，常取半醉，勿令至吐。
　　依源麻黄续命汤　治肺虚寒，厉风所中，嘘吸战掉，声嘶塞而散，下气息短而惫，四肢痹弱，面色青白，遗失便利，冷汗出。　　大枣五十枚　杏仁　白朮　石膏各四两　桂心　人参　干姜　茯苓各三两　当归　芎藭　甘草各二两　麻黄六两　　右十二味(口父)咀，以水一斗二升，煮麻黄去沫，次下诸药，煎取三升，去滓分三服。旧方无白朮、茯苓，今方无黄芩。转以依经，逐病增损。
　　八风防风散　治肺寒虚伤，语言嘶下，拖气用力战掉，缓弱羸瘠，厉风入肺。　　防风　独活　芎藭　秦椒　干姜　黄芪　附子各四十二铢　天雄　麻黄　五味子　山萸　石膏各三十六铢　秦艽　桂心　薯蓣　细辛　当归　防己　人参　杜仲各三十铢　甘草十二铢　贯众二枚　甘菊　紫菀各二十铢　　右二十四味，治下筛，每服方寸匕，酒调，进至两匕，日再。
　　龙蛇散　治风虚顽麻，遍身紫白癜风，瘾疹痒痛者。　　白花蛇去骨焙　黑梢蛇去骨焙　萆薢　天麻　黄芪　金毛狗脊　自然铜　骨碎补　枫香研　草乌头用盐水浸銼　地龙各一两　乳香　没药各三钱　麝香二钱　　右为细末，酒糊丸梧子大，每服十五丸，酒下，食后；酒调末服亦得。
　　何首乌散　治白癜紫癜诸风，筋骨疼痛，遍身疥癣，手足劈裂，睡卧不稳，行步艰难；兼疗疠疾，眼断白仁，鼻梁崩塌，并宜服之。　　何首乌　蔓荆子　石菖蒲　荆芥穗　甘菊花　枸杞子　苦参去芦　威灵仙各半两　　右为细末，每服五钱，食后温酒调下，或茶清或蜜水亦得，日进二服。
　　当归散　治皮风紫白癜风。
　　当归　赤芍药　苦参各半两　赤土一两　　右为细末，生猪脂二两熬油去渣，同蜜一两，作一处调药，隔一宿，每服一大匙，热酒调下，空心食后各一服。并忌鸡鸭无鳞鱼豆腐等物。
　　二黄膏　治紫白癜风，疮癣疥。
　　雄黄　雌黄　砒各半钱　白矾　黄丹并另研　蛇床子为末　(艹闾)茹各一两　白胶香另研　轻粉各一钱　　右件用清油四两，入巴豆四粒，煎黄色，去巴豆入诸药，又入黄蜡少许，熬成膏子。先用荆芥汤洗，后用药擦，神效。
　　四神散　治紫白癜风。
　　雄黄　雌黄　硫黄　白矾各等分
　　右研为细末，每用时先浴，令通身汗出，次用生姜蘸药擦患处良久，热汤洗，当日色淡，五日除根。
　　白花蛇散　治紫癜风。
　　白花蛇二两　晚蚕蛾二钱半　白僵蚕炒　乌犀角屑　天麻　麻黄去节　天南星姜制　何首乌　白附子炮　萆薢酒浸　白藓皮　羌活去芦　蔓荆子　桂心　防风去芦，各半两　磁石一两，酢淬为末研　　右为细末，入研令匀，每服二钱，食前温酒调下。忌热面猪鱼蒜等物。
　　酸石榴丸　治紫癜风，其效如神。
　　酸石榴七枚，去皮瓷盆盛，饭甑上蒸烂，绞取汁　羌活　防风　薄荷叶　人参各一两　茺蔚子　白附子炮　苦参　乌喙　犀角屑各半两　冬消梨二十枚，去皮核捣绞取汁　　右件为末，取前二汁煎如膏，和丸如梧桐子大，每服二十丸，温酒送下，不拘时候。
　　硫黄膏　治紫癜风。
　　硫黄　白矾并细研，各一两　硇砂细研　白附子各半两　附子　雄黄细研，各七钱半　蛇蜕一条　　右为细末，入研令匀，用清油四两，黄蜡二两，先煎油三五沸，下蜡，后入药末，煎成膏，每取涂所患处，日三度用之。
　　灰藋膏　治紫癜风。
　　灰藋草不以多少，烧灰，用重纸衬水淋取汁熬膏　虾蟆灰　白矾灰　硫黄各半两　雄黄二钱　朱砂七钱半，水飞　腻粉研　麝香研，各一钱　　右各药为细末，同研令匀，用灰藋膏调涂所患处，干即再涂之。
　　乌蛇散　治身体顽麻，及生白癜风。　　乌蛇三两，酒浸　白僵蚕炒　独活去芦　天麻　胡麻子各二两　天南星二钱半　白附子炮　川乌头炮去皮脐　防风去芦　细辛去苗　枳壳去穰麸炒　桂心　蝉蜕各半两　　右为细末，每服二钱，温酒调下，不拘时。
　　苦参散　治肺脏久积风毒，皮肤间生白癜不止。　　苦参去芦，三两　松脂　附子去皮脐　栀子仁　木兰皮　露蜂房各一两　乌蛇二两，酒浸　　右为细末，每服二钱，温酒调下，不拘时候。
　　摩风膏　治白癜风。
　　附子　川乌　防风各二两　凌霄花　(艹蹢)(艹躅)花　露蜂房各一两　　右件细銼，用猪油三斤煎炼，看药黄焦，去渣候冷，收瓷盒中，用摩风癜上，以瘥为度。　　又方
　　硫黄　密陀僧　腻粉　乳香并另研　杏仁　白僵蚕炒　　右为细末，酥调成膏，用浆水洗疮，以生布擦破涂之，日夜四五次，甚妙。　　又方　治白癜风。
　　红灰藋草　苍耳根茎各五斤　茄子根茎三斤　　右件并晒干，一处烧灰，用水一斗煎汤，淋取汁，却于铛内熬成膏，以磁盒盛，用好乳香半两研，又入铅霜、腻粉各二钱半相和，入于膏内，用炼成黄牛脂二两，入于膏内，调搅令匀，每取摩涂所患处，一日涂三上，夜涂一上。　　又方　治白癜风。
　　核桃初生青者，五枚　白矾二钱五分，细研　硫黄半两，细研　　右件和研为膏，日三两次涂之，瘥。
　　羚羊角散　治风热，皮肤生(疒咅)(疒畾)痒痛。　　羚羊角屑　乌蛇肉酒浸　川大黄　元参去芦，各一两　枳壳麸炒　白蒺藜　甘草炙，各半两　秦艽去芦土　防风去芦，各七钱半　　右件(口父)咀，每服五钱，水一中盏，煎至七分，去渣，入牛蒡根汁半合，更煎一两沸，温服，不拘时候。
　　秦艽汤　治风热毒气客于皮肤，遍身生(疒咅)(疒畾)如麻豆。　　秦艽去芦，一两　防风去芦　黄芩　麻黄去节　甘草炙　元参去芦　犀角屑　牛蒡子炒　枳壳去穰麸炒　川升麻各七钱半　　右件(口父)咀，每服五钱，水一中盏，煎至七分，去渣温服，不拘时候。
　　乌蛇散　治风热，遍身生(疒咅)(疒畾)，瘙痒。　　乌蛇肉酒浸，二两　羌活去芦　白藓皮　桂心　甘草炙　枳壳去穰麸炒　蒲黄炒　蔓荆子　芎藭　当归去芦，各半两　天麻　麻黄去节　秦艽去芦　牛蒡子炒　槁本去芦　白僵蚕炒，各七钱半　　右为细末，每服二钱，温酒调下，不拘时。
　　荆芥散　治风热，皮肤瘙痒，生(疒咅)(疒畾)。　　荆芥　赤茯苓去皮　苦参去芦，各一两　天麻　蔓荆子　人参去芦　防风　独活各去芦　枳壳麸炒，各半两　牛蒡子炒　黄芩各七钱半　乌蛇肉二两，酒浸　　右为细末，每服同前法。

　　防风散　治风(疒咅)(疒畾)。
　　甘草炙，一两　防风去芦　杏仁麸炒另研为泥　白僵蚕炒，各一两　　右为细末，每服三钱，空心蜜水调下，或温酒调服亦得，日进二服。
　　蒺藜丸　治风瘙痒生(疒咅)(疒畾)。　　白蒺藜　秦艽去芦　赤茯苓去皮，各一两　羌活　苦参并去芦　黄芩　细辛去苗，各半两　枳壳七钱半，去穰麸炒　乌蛇肉三两，酒浸　　右为细末，炼蜜和丸如梧桐子大，每服三十丸，温蜜汤送下，不拘时候。
　　黑龙丸　治风毒上攻头面，多生(疒咅)(疒畾)。　　羌活去芦　薄荷叶　蔓荆子　细松烟墨　独活去芦，各一两　川芎　甘草炙　白附子炮　山栀子　防风去芦　荆芥穗　天南星姜汁制　草乌头生　白僵蚕炒　川乌头炮去皮脐　白芷各半两　　右为细末，炼蜜和丸，每一两作十丸，每服一九，细嚼，茶汤或温酒送下，食后服。
　　莽草膏　治风瘙痒，皮肤生(疒咅)(疒畾)，体肿疼痛。　　莽草一两　当归去芦　芎藭　大戟去皮　川椒　附子　细辛去苗　赤芍药　芫花　(艹蹢)(艹躅)花　蒴藋各二两　　右细銼，用酢三升，浸一宿，用猪脂三斤同煎，令附子色黄为度，绵滤去渣，每涂摩病处，日三五上。　　又方　治风瘙痒，皮肤生(疒咅)(疒畾)，搔之成疮，宜用此粉身即瘥。　　芎藭　麻黄根銼　白芷各三两　雷丸五两　藿香二两　藜芦一两半　　右为细末，入英粉五两，相和令匀，逐日粉身上。
　　柳枝汤　治风瘙皮肤生(疒咅)(疒畾)，搔之肿痒。　　嫩柳枝　桃枝　蒴藋　苦参各五两　茵陈　狼毒　青葙叶　麻黄各三两　槐白皮四两　　右细銼和匀，每取一斤，用水五斗，煮取四斗，去渣，更入盐及(石卜)硝各二两搅匀，看冷热，于温室中洗浴，浴罢衣覆出汗瘥，切慎外风。
　　丹参汤　治风热，皮肤生(疒咅)(疒畾)，苦痒成疥。　　丹参　苦参各四两　蛇床子生用，三两　　右件药，用水一斗五升，煎至七升，去渣，乘热洗之。
　　垂柳汤　治皮肤风热，生疮(疒咅)(疒畾)，或痒痛。　　杨柳一斤　杏仁　白矾生用，各三两　　右件用水一斗五升，煎至七升，去渣，于无风处洗浴极妙。
　　　　单方

　　大风疠疾，眉发堕落，遍身顽痹：禹余粮二斤，白矾、青盐各一斤为末，罐子固济，炭火一秤煅之，从辰至戌，候冷研粉，埋土中三日取出，每一两，和入九蒸九暴炒熟胡麻末三两，每服二钱，荆芥汤下。【《圣惠》】
　　大风及丹石热风，手足不遂：用消石一两，生乌麻油二斤，置铛中，以土墼盖口，纸泥固济火煎，初时气腥，热则气－香；更以生麻油二斤，合煎得所，收不津器中。服时坐室中，作小低屋燃火于内，服一大合发汗，力壮者日二服，三七日头面疱疮皆灭也。必以燃火为使。【婆　门僧方】
　　疠风有虫：硫黄末酒调少许饮汁，或加大风子油更好。【《直指方》】
　　大风癞疮，乃营气不清，久风入脉，因而成癞，鼻坏色败：用黄精根去皮净，以水洗二斤，暴纳粟米饭中，蒸至米熟时食之。【《总录》】　　又方：用苦参五两切，以好酒三斗，渍三十日，每饮一合，日三服，常服不绝，若觉痹即瘥。【苏颂】　　又方：用苦参末二两，以猪肚盛之，缝合煮熟，取出去药，先饿一日，次早先饮新水一盏，将猪肚食之，如吐再食；待一二时，以肉汤调服无忧散五七钱，取出大小虫一二万为效。后以不蛀皂角一斤，去皮子煮汁，入苦参调糊，下何首乌末二两，防风末一两半，当归末一两半，芍药末五钱，人参末三钱，丸梧子大，每服三五十九，温酒或茶下，日三服；仍用麻黄、苦参、荆芥煎水洗之。
　　恶疮癞疾：但是恶疮遍体，面目有疮者，皆可服之。用白艾蒿十束如升大者，取汁，以曲及米一如酿酒法候熟，稍稍服之。【《梅师方》】
　　白癞风疮：干艾随多少，以浸曲酿酒如常法，日饮之，觉痹即瘥。【《肘后方》】
　　大风疠疾：用嫩苍耳、荷叶等分为末，每服二钱，温酒下，日二服。【《袖珍方》】　　又方：用苍耳叶为末，以大枫子油和丸梧子大，每服三四十丸，以茶汤下，日二服。【《乾坤生意》】　　又方：五月五日或六月六日，五更带露采苍耳草，捣取汁，熬作锭子；取半斤鲤鱼一尾，剖开不去肚肠，入药一锭，线缝，以酒二碗，慢火煮熟令吃，不过三五个鱼即愈也。忌盐一百日。
　　大风癞疮：大黄煨、皂角刺各一两为末，每服方寸匕，空心温酒下，取出恶毒物如鱼脑状，未下再服，即取下如乱发之虫。取尽乃服雄黄花蛇药，名通天再造散。【《十便良方》】
　　疠风鼻塌，手足挛曲，节间痛不可忍，渐至断落：用蓖麻子一两去皮，黄连一两銼豆大，以小瓶子入水一升同浸，春夏二日，秋冬五日，后取蓖麻子一枚劈破，面东以浸药水吞之，渐加至四五枚，微利不妨。瓶中水尽更添。两月后吃大蒜猪肉试之，如不发是效也。如发动再服，直候不发乃止。【《杜壬方》】
　　大风恶癞：三月四月采天雄乌头苗及根，去土勿洗，捣汁渍细粒黑豆摩去皮不落者，一夜取出，晒干又浸，如此七次。初吞三枚，渐加至六七枚。禁房室猪肉鸡蒜，犯之即死。
　　大风癣疮，遍身黑色，肌体麻木，痹痛不常：草乌头一斤刮洗去皮，极净摊干，以清油四两、盐四两，同入铫内，炒令深黄色，倾出剩油，只留盐并药再炒，令黑烟出为度。取一枚劈破，心内如米一点白者始好，白多者再炒，乘热，杵罗为末，酢面和丸梧子大，每服三十丸，空心温酒下。草乌性毒难制，五七日间，以黑豆煮粥食解其毒。【《澹寮方》】
　　疠风有虫，眉落声变：预知子膏。用预知子、雄黄各二两为末，以乳香三两，同水一斗，银锅煮至五升，入二末熬成膏，瓶盛之，每服一匙，温酒调下，有虫如尾，随大便而出。【《圣惠方》】
　　大风疠疾：凌霄花五钱，地龙焙、僵蚕炒、全蝎炒各七个为末，每服二钱，温酒下。先以药汤浴过。服此出臭汗为效。《事亲》加蝉蜕、五品各九个，作一服。【《家珍》】
　　遍体癞疮：葎草一担，以水二石，煮取一石渍之，不过三作愈。【《独行方》】
　　乌癞风疮：葎草三秤切洗，益母草一秤切，以水二石五斗，煮取一石五斗，去渣，入瓮中浸浴一时，方出坐密室中，入暖汤浴一时乃出，暖卧取汗，勿令见风。明日又浴。如浴时瘙痒不可忍，切勿搔动，少顷渐定。　　后隔三日一作，以愈为度。【《总录》】
　　大风癞疾：百灵藤四两，水一斗，煮三升，去渣，入粳米四合煮粥，于密室中浴毕乃食，暖卧取汗，汗后皮肤起如麸片。每隔日一作，五六十日后渐愈，毛发即生。【《圣惠》】　　又方：浮萍草三月采，淘三五次，窨三五日，焙为末，不得见日，每服三钱，食前温酒下。常持观音圣号。忌猪鱼面蒜。　　又方：七月七日，取紫背浮萍日干为末半升，入好消风散五两，每服五钱，水煎频饮，仍以煎汤洗浴之。【《十便良方》】
　　大风疮裂：大枫子烧存性，和麻油、轻粉研涂，仍以壳煎汤洗之。【《卫生方》】
　　恶疾风疮：狼毒、秦艽等分为末，每服方寸匕，温酒下，日一二服。【《千金》】
　　大风疠疾：大麻仁三升淘晒，以酒一斗，浸一夜，研取白汁，滤入瓶中，重汤煮数沸收之，每饮一小盏，兼服茄根散、乳香丸取效。【《圣惠》，下同。】
　　大风疠疾，眉发不生：用侧柏叶九蒸九晒为末，炼蜜丸如梧桐子大，每服五丸至十丸，日三夜一，服百日即生。
　　大风恶疮：松叶、猪肉二斤，麻黄去节五两銼，以生绢袋盛，清酒一斗浸之，春夏五日，秋冬七日，每温服一小盏，常令醺醺，以效为度。
　　大风疠疾：摩勒香一斤，即乳头内光明者，细研，入牛乳五升，甘草末四两，磁盒盛之，安桌子上，置中庭，安剑一口，夜于北极下梼祝，去盒子盖，露一夜；次日入甑中，蒸熟三斗米熟即止。夜间依前祝露，又蒸，如此三次乃止。每服一茶匙，空心及晚食前温酒调服，服后当有恶物出，至三日三夜乃愈也。　　又方：用黄蘗末、皂角刺灰各三钱，研匀，空心酒服，取下虫物，并不损人。食白粥两三日，服补气药数剂。名神效散。如四肢肿，用针刺出水再服。忌一切鱼肉发风之物。取下虫大小长短，其色不一，约一二升，其病乃愈也。【《仁存方》】　　又方：杨花四两，捣成饼贴壁上，待干取下，米泔水浸一时取起，瓦焙研末二两；白花蛇、乌蛇各一条，去头尾酒浸取肉；全蝎、蜈蚣、蟾酥、雄黄各五钱，苦参、天麻各一两为末，水煎麻黄豉汁熬膏，和丸梧子大，朱砂为衣，每服五十丸，温酒下，一日三服，以愈为度。【《集效良方》】　　又方：大枫子油一两，苦参末三两，入少酒，糊丸梧子大，每服五十丸，空心温酒下，仍以苦参汤洗之。【《普济方》】
　　大风恶疾，眉发脱落：以桑柴灰热汤淋取汁，洗头面。以大豆水研浆，解泽灰味弥佳。次用熟水，入菉豆面濯之，三日一洗头，一日一洗面，不过十度愈。【《圣惠》】
　　大风癞疾：鲎胆散。用鲎鱼胆、生白矾、生绿矾、腻粉、水银、麝香各半两，研不见星，每服一钱，井华水下，取下五色涎为妙。【《总录》】
　　癞风虫疮：干虾蟆一两炙，长肥皂一条炙，去皮子蘸酒再炙为末，以竹管引入羊肠内系定，以麸铺甑内，置药麸上，蒸熟，入麝香半钱，去麸同捣为丸如梧子大，每温酒服二十一丸。【《直指》】
　　疠风痛痒：白颈蚯蚓去土，以枣肉同捣，丸梧子大，每美酒下六十丸。忌姜蒜。【《心统》】
　　疠风成癞：祛风散。用东行蝎虎一条焙干，大蚕沙五升，水淘炒，各为末，以小麦面四升，拌作络索，晒干研末，每服一二合，煎柏叶汤下，日三服，取效。【《宝鉴》】
　　大风龙胆膏：治大风疾神效。用冬瓜一个，截去五寸长，去瓤，掘地坑深三尺，令净，安瓜于内，以乌蛇胆一个，消梨一个，置于瓜上，以土隔盖之。至三七日看一度，瓜未甚坏；候七七日，三物俱化为水，在瓜皮内取出，每用一茶匙，以酒和服之，三两次立愈。小可风疾，每服一匙头。【《博济方》】
　　治癞：白花蛇膏。白花蛇五寸，酒浸去皮骨炙干，雄黄一两，水飞研匀，以白沙蜜一斤，杏仁一斤，去皮研烂，同炼为膏，每服一钱，温酒化下，日三。须先服通天再造散，下去虫物，乃服此除根。【《三因》】　　又方：白花蛇、乌梢蛇各取净肉二钱，酒炙雄黄二钱，大黄五钱为末，每服二钱，白汤下，三日一服，名白花蛇散。【洁古】
　　疠风手足麻木，眉毛脱落，皮肤瘙痒，及一切风疮：白花蛇、乌梢蛇、土蝮蛇各一条，并酒浸取肉晒干，苦参头末四两为末，以皂角一斤切，酒浸，去酒，以水一碗，挼取浓汁，石器熬膏，和丸梧子大，每服七十丸，煎通圣散下，以粥饭压之，日三服。三日一浴，取汗避风。名三蛇愈风丹。《治例》无蝮蛇，有大枫子肉三两。
　　大风：用乌蛇三条，蒸熟取肉焙，研末，蒸饼丸米粒大，以喂乌鸡，待尽，杀鸡烹熟，取肉焙研末，酒服一钱，或蒸饼丸服，不过三五鸡即愈。【《朝野佥载》】　　又方：大乌蛇一条，打死盛之待烂，以水二碗浸七日，去皮骨，入糙米二升，浸一日晒干；用白鸡一只，饿一日，以米饲之，待毛羽脱去，杀鸡煮熟食，以酒下之，吃尽。以热汤一盆，浸洗大半日，其病自愈。【《秘韫》】
　　白癞：大蝮蛇一条，勿令伤，以酒一斗渍之，糠火温令稍热，取蛇一寸，和腊月猪脂捣敷。【《肘后方》】
　　大风疠疾，须眉堕落，皮肉已烂成疮者：用蜜蜂子、胡蜂子、黄蜂子并炒各一分，白花蛇、乌蛇并酒浸去皮骨炙干、全蝎去土炒、白僵蚕炒各一两，地龙去土炒半两，蝎虎全者炒、赤足蜈蚣全者炒各十五枚，丹砂一两，雄黄酢熬一分，龙脑半钱。　　右为末，每服一钱匕，温蜜汤调下，日三五服。【《总录》】
　　风癞湿烂：五倍子末津调涂之。【《普济方》】
　　大风癞疮：油调五灵脂末涂之。【《摘元方》】　　又方：名苍耳丸。苍耳叶不计多少，阴干为细末，每用五两，取粟米二合，煮作粥，即研如膏，却用莨菪子淘去浮者，炒令黄黑色，捣为末，用一两相和令匀，丸如菉豆大，每服二十丸，空心温酒送下，晚食前再服。　　又方：附子、硫黄各半两研，苍耳一握阴干为细末，用酢调，先以生布揩擦，微赤破，敷涂之；干即再涂。一方加铁精，无苍耳。　　又方：蒴藋二斤，防己半斤，并烧灰，用水淋取酽汁洗疬疡讫，后别用酢研防己涂之，即愈。　　又方：羊蹄草根蘸酢于生铁上磨，旋旋刮取涂于患处。未瘥，更入硫黄少许，同磨搽之。　　又方：青胡桃皮三枚，硫黄二钱半，细研，上件捣烂，入酱少许，更研令匀。先用清泔洗之，然后涂于患处。　　又方：鰞鲗鱼骨，用三年陈酢研磨如糊，先用生布擦，令肉赤，即涂其上。　　又方：五月收赤脚蜈蚣烧灰，酢调涂之。　　又方：用自死蜣螂为末，先用布揩擦患处令热敷之，一宿即瘥。
　　疠疡风病，白色成片：以布拭酢摩硫黄、附子涂之，或硫黄、白矾擦之。【《集验方》】　　又方：七月七日取紫背浮萍，日干为末半升，入好消风散五两，每服五钱，水煎频饮，仍以煎汤洗浴之。【《奇效良方》】
　　风疮疥癞：血见愁草同满江红草，捣末敷之。【《乾坤秘韫》】
　　眉毛脱落：蔓菁子四两炒研，酢和涂之。【《圣惠》】　　又方：核桃皮捣泥，入酱少许，硇砂少许，令匀，先以泔洗，后敷之。【《外台》】　　又方：熏陆香、白蔹同研，日日揩之，并作末，水服之。【《千金方》】
　　眉毛脱落：垂柳叶阴干为末，每姜汁于铁器中调，夜夜摩之。【《圣惠方》】
　　大风白癞：天蓼刮去粗皮，銼四两，水一斗，煎汁一升，煮糯米作粥，空心食之。病在上吐出，在中汗出，在下泄出。避风。　　又方：天蓼三斤、天麻一斤半生銼，以水三斗五升，煎一斗，去滓，石器慢煎如钖，每服半匙，荆芥薄荷酒下，日二夜一，一月见效。【《圣惠方》】
　　癞风眉落：生半夏、羊屎烧焦等分为末，自然姜汁，日调涂。【《总录》】
　　恶疮似癞，十年不瘥者：全蛇蜕一条烧灰，猪脂和敷；仍烧一条，温酒服。【《千金》，下同。】
　　恶疮似癞，及马疥大如钱者：自死蛇一条，水渍至烂，去骨取汁涂之，随手瘥。
　　紫癜白癜两般风，附子雄黄最有功，姜汁调匀茄蒂蘸，擦来两度更无踪。　　又方：以信石白者为上，研极细，用真香油调如薄粥，过一宿，取清油敷之，愈。　　又方：用金狮草揉碎擦之，累效。

　　白癜风：草乌半两、巴豆二钱半为细末，以酢和为剂，用绢帛裹定，浴后擦之，其药力自下矣。
　　白点渐长如癣：用紫桂散。桂不以多少，去粗皮为细末，唾津和调敷，每日三四次涂敷之，甚妙。　　又方：萝卜白汁、生白矾三钱，先用生布揩令微破调，不过三上，瘥。　　又方：楸木白皮细銼，用水五斗，煮取五升，滤去渣，于慢火上再熬如稠膏，用不津器收，每用膏，以手摩涂所患处，日三五次上效。　　又淋洗方：桑柴灰三斗，入大甑内蒸，使气溜于釜中，取汤淋汁热洗，不过五六度瘥。
　　赤白癜风：胆矾牡蛎粉各半两，生研酢调摩之。【《总录》】
　　紫白癜斑：贝母、南星等分为末，生姜带汁擦之。　　又方：用贝母、干姜等分为末如澡豆，入密室中浴擦，得汗为妙。【德生堂】　　又方：用贝母、百部等分为末，自然姜汁调搽。【《圣惠》】
　　汗斑癜风：羊蹄根二两，独科扫帚头一两，枯矾五钱，轻粉一钱，生姜半两，同杵如泥，以汤澡浴，用爪抓患处，起粗皮，以布包药，着力擦之，暖卧取汗，即愈也。此乃盐山刘氏方。若用硫黄更妙。【《经验方》】
　　身面白癜：以酒服生胡麻油一合，一日三服，至五斗瘥。忌生冷猪鸡鱼蒜等百日。 【《千金》】　　又方：用小麦摊石上，烧铁物压出油搽之，甚效。【《正传》】　　又方：杏仁连皮尖，每早嚼二七粒，揩令赤色，夜卧再服。【《总录》，下同。】　　又方：用青核桃皮一个，硫黄一皂子大，研匀，日日掺之，取效。　　又方：楸白皮五升，水五斗，煎五升去滓，煎如稠膏，日三摩之。
　　赤白癜风：生姜频擦之良。【《易简》】　　又方：桑枝十斤，益母草三斤，以水五斗，慢火煮至五升，去滓，煎如稠膏，每卧时，温酒调服半合，以愈为度。【《圣惠》，下同。】
　　癜风白驳：《圣惠》用蛇皮灰，酢调涂。
　　紫癜风：除风散。以白花蛇头二枚酒浸炙，蝎梢一两炒，防风一两为末，每服一钱，温酒下，日一服。【《总录》】
　　紫白癜风：乌蛇肉酒炙六两，熟地黄四两，枳壳麸炒、白蒺藜炒、五加皮、防风、桂心、牛膝、天麻各二两，銼片，以绢袋盛，浸于无灰酒二斗中，密封七日，每温服一小盏。忌鸡鹅鱼肉发物。【《圣惠》】
　　赤白癜风：猪(月臣)一具，酒浸一时，饭上蒸，熟食，不过十具。 【《寿域方》】　　又方：白煮猪肚一枚，食之顿尽。忌房事。【《外台》】
　　白癜风：驴尿、姜汁等分，和匀频洗。【《总录》】
　　白癜风疾：白蒺藜子六两生捣为末，每汤服二钱，日二服。一月绝根。服至半月，白处见红点，神效。【《千金》】
　　白癜驳风：桑柴灰二斗，甑内蒸之，取釜内热汤洗，不过五六度瘥。【《圣惠》，下同。】
　　白驳癜风：麻鞋底烧灰擦之。
　　又方：桂心为末，以唾调涂驳上，日再涂即愈。　　又方：取树空中水温热洗之；然后捣桂心、牡蛎等分为末，用香油调搽白驳上，日三夜一。　　又方：先用新布擦令赤，用酢摩巴豆涂之效。　　又方：鳗鲡鱼脂，先洗拭驳上，擦令微痛，用鱼脂涂之，一上便愈。
　　身面白驳：鲇鱼半斤一头，去肠，以粳饭盐椒如常作鲊，以荷叶作三包系之，更以荷叶重包令臭烂；先以布拭赤，乃炙鲊包，乘热熨令汗出，以绵衣包之，勿令见风，以瘥为度。【《总录》】
　　治风(疒咅)(疒畾)：牛膝散。用牛膝酒浸捣为末，每服二钱，食前温酒调下；兼治骨疽风癞，皆效。
　　　　针灸

　　《素问》 【《素问》　原作《灵枢经》，据《素问》卷十四长刺节论改。】曰：病大风，骨节重，须眉堕，名曰大风。刺肌肉为故，汗出百日。刺骨髓，汗出百日。凡二百日，须眉生而止针。　　疠风者，素刺其肿上，已刺，以锐针针其处，按出其恶气，肿尽乃止。常食方食，勿食他食。　　《卫生宝鉴》曰：《内经》曰：脉风成疠。又云：风气与太阳俱入行诸脉俞，散分肉之间，卫气相干，其道不利，故使肉膹胀而有伤；卫气有所凝而不行，故肌肉不仁也。夫疠风者，有荣卫热胕，其气不清，故使鼻柱坏而色败，皮肤疡(疒贵)，风寒客于脉不去，名曰疠风，或名曰寒热病。大风之病，骨节重，眉鬓堕，名曰大风，刺其肌肉，故汗出百日，刺骨髓汗出百日，凡二百日鬓眉生而止针。　　《景岳全书》曰：疠疡砭刺之法，张子和谓一汗抵千针，盖以砭血不如发汗之周遍也。然发汗即出血，出血即发汗，二者一也。若恶血凝滞在肌表经络者，宜刺委中出血则效。若恶毒蕴结于脏腑，非荡涤其内，则不能瘥。若毒在外者，非砭刺遍身患处，及两臂腿腕两手足指缝各出血，其毒必不能散。若表里俱受毒者，非外砭内泄，其毒决不能退。若上体多，宜用醉仙散，取其恶血从齿缝中出，及刺手指缝并臂腕，以去肌表毒血。若下体多，宜用再造散，令恶血陈虫，从谷道中出；仍针足指缝并腿腕，隔一二日更刺之，以血赤为度。如有恶热头痛等证，以大补气血为主。
　　　　医案

　　《儒门事亲》曰：朱葛解家病癞疾，求治于戴人，戴人辞之，待五六月间可治之时也。今春初尚寒，未可服药，我已具行装到宛丘，待五六月制药。朱解家以为托辞。后戴人果以六月间到朱葛，乃具大蒜、浮萍等药，使人召解家曰：药已成矣，可来就治。解为他药所惑，竞不至。戴人曰：向日非托辞也，以春寒未可发汗，暑月易发汗，针同发汗也。但无药者用针，一汗可抵千针。故高供奉采萍歌曰：不居山兮不在岸，采我之时七月半，选甚瘫风与痪风，些小微风都不算，豆淋酒内下三丸，铁幞头上也出汗。噫！文士相轻，医士相疾。文士不过自损，医士至于害人，其解家之谓欤？
　　阳夏张主簿病癞十余年，眉发皆落，皮肤皴濇如树皮。戴人断之曰：是有汗者可治之，当大发汗，其汗出当臭，其涎当腥。乃置燠室中，遍塞风隙，以三圣散吐之，汗出周身，如卧水中，其汗果粘臭不可闻，痰皆腥如鱼涎，两足心微有汗；次以舟车丸、浚川散大下五七行，如此数次乃瘳。
　　《卫生宝鉴》曰：戊寅岁正月，段库使病大风，满面连颈极痒，眉毛已脱落，须以热汤沃之则稍缓，昼夜数次沃之，或砭刺亦缓。先师曰：脉风者，疠风也。荣卫热胕，其气不清，故使鼻柱坏，皮肤色败。大风者，风寒客于脉而不去，治之当刺其肿上，以锐针针其处，按出其恶气，肿尽乃止。常食方食，勿食他食。
　　《薛己医案》曰：一男子冬间口苦耳鸣，阴囊湿痒，来春面发紫块，微肿麻木，至冬遍身色紫，不知痛痒，至春紫处俱大，至夏渐溃，又至春眉落指溃，此患在肝胆二经，令刺手指缝，并臂腿腕出黑血，先与再造散二眼，下毒秽，更以小柴胡合四物汤加白芷、防风、天麻、角刺，渐愈；又与换肌散。但遍体微赤，此血虚有火，因家贫未得调理，秋间发热，至春面仍发块，用前散并养血药，喜年少谨疾得愈。
　　一膏粱之人，鼻坏眉落，指脱体溃，热渴晡甚，用四物汤加酒炒黑黄蘗、知母、五味、麦门、白芷、天麻、角刺，三十余剂，热渴少止。时仲夏，精神倦怠，气喘身热，小便黄数，大便稀溏，此元气虚而时热胜也，用补中益气汤顿安。乃与换肌散及益气汤，兼服二月；更以生脉代茶饮，疮少退。时至仲秋，眩运少食，自汗体重，大便溏数，此亦时湿之证，用清燥汤调理而愈；又用补中益气汤少加酒炒黑黄蘗、知母、角刺、天麻，两月余而瘥。又因劳倦耳聩热渴，误服祛风散，病气益剧，身发赤疹，与益气聪明汤月许而愈。
　　一男子赤痛热渴，脓水淋漓，心烦掌热，目昧语濇，怔忡不宁，此心经受证也，用安神丸兼八珍汤，少加木通、炒黑黄连、远志，元气渐复；却行砭刺，外邪渐退；但便燥作渴，用柴胡饮八珍汤而愈，用换肌散而瘥。
　　一男子肚见青筋，面起紫泡，发热作渴，寅卯时甚，脉弦数，腿转筋，小便濇，此肝经火证，先用柴胡饮，热退便利；却用小柴胡合四物汤加龙胆草、炒山栀三十余剂，及八珍汤加柴胡、山栀，养其气血，乃用换肌散去其内毒而安。年余因劳役饮食失宜，寒热头痛，遍身赤疹，自用醉仙散而殁。
　　一男子面发紫疙瘩，脓水淋漓，睡中搐搦，遍身麻木，渐发赤块，劳怒则痒，肝脉洪大，砭刺臂腿腕各出血，用清胃汤加大黄、角刺四剂煎，下泻青丸，肝脉少退；以升麻汤数剂下前丸，诸证少愈；却用宝鉴换肌散斤许，又用小柴胡合四物汤加参、朮、天麻、角刺百余剂，及六味地黄丸半载而愈。后因劳遍身麻痒，脉微而迟，此气血俱虚，不能荣于腠理，用十全大补汤加五味、麦门，调理年余而安。
　　一男子面赤发紫泡，下体痒痛，午后发热，大便燥黑，此火盛而血虚也，用再造散及四物汤加防己、胆草，及刺腿指缝出毒血而便和；仍以前药加白朮、白芷、茯苓、羌活、独活而便黄；仍以四物去胆草、防己，少用独活，加元参、萆薢，五十余剂而疮退；却用补中益气汤加天麻、麦门而气血渐充。时仲秋霪雨，用清燥汤而安；随用换肌散、胡麻散、八珍汤兼服而愈。
　　一上舍面发肿，肌如癣，后变疙瘩色紫，搔之出水，此脾肺之证也，先用清胃汤以清胃热解表毒，又用四物汤加山栀、黄芩，柴胡、皂角刺、甘草节以养血祛风热；及砭臂腿腕手足指缝并患处，以去毒血，疏通隧道；乃与八珍汤加白芷、皂角刺、五加皮、全蝎及二圣散，兼服月余，以养阴血，治疮毒；又与补气泻荣汤少愈，再与换肌散而全愈。后因劳倦，遂发赤晕，日晡尤甚，以四物加丹皮、柴胡、山栀，并用补中益气汤年余，虽劳而不发。
　　一男子遍身如癣，搔痒成疮，色紫麻木，掐之则痛，小便数而少，此脾胃受邪，证多在表，用清胃散，更砭刺患处并臂腿腕出黑血，神思渐爽；但恶寒体倦口干，此邪气去而真气虚也，以大剂参、芪、芎、归、蒺藜、桔梗数剂，元气顿复；却用八珍汤加黄芪、白芷、蒺藜、天麻、软柴胡及二圣散治之，其疮渐愈；后用换肌散、八珍汤等药，调理半载而痊。后仍发，误用克伐攻毒，患两感伤寒而死。
　　一男子遍身疙瘩，搔则不痒，掐则不痛，便闭作渴，此邪在内也，以再造散二服，微下三次；用桃仁承气汤加当归四剂，及砭恶血，渐知痛痒。但形体倦怠，用培养之剂，复其元气；又用二圣散，其疮顿愈；更用大补，年余而康。后患痰涎壅盛，舌强语濇，用二陈、苍朮、知、蘗、泽泻四剂而愈，再用补中益气汤调理而安。
　　一男子素清苦，眉尽落，病在肝胆二经也，乃刺臂腿腕及患处出黑血，空心服八珍汤加五味、胡麻、首乌、威灵仙，食后服换肌散。喜其无兼变之证，又能笃守禁忌，不半年而痊。
　　一儒者脚心或痒痛，或麻痒，或肿胀，二年后身体作痒，渐变疙瘩，发热耳鸣，日晡益甚，此属肾虚也，乃砭刺臂腿腕及手足指缝去其瘀血，用六味地黄丸料加五味、柴胡五十余剂以补肾，又用换肌散祛风丸以治疮，各斤许，疮渐愈，得滋补守禁而痊。
　　一上舍遍身患之，形病俱虚，余谓须用调补，元气完复，方治其疮。不信，恰服蛇酒以攻内毒，更敷砒霜等药以蚀外毒，顿加呕吐清水，体痛如锥。或以为毒气外发，余曰：脾主肌肉，此因毒药伤脾而然也。反服祛毒之剂，吐泻不止而死。
　　一男子用药熏洗，汗不止，喘嗽不食，腹鸣足冷，肢体抽搐，此因热伤元气，腠理不密，亡阳耳。是日果卒。
