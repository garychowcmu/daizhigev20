古今图书集成医部全录卷三百六十九

外科游风丹毒斑疹门

　　　　黄帝素问

　　　　　至真要大论

　　少阳司天，客胜则丹胗外发及为丹熛。　　 【 注　丹胗即斑疹，因火热而发于外。丹熛即赤游，发于外而欲游于内也。】
　　　　千金方 【 唐孙思邈】

　　　　　丹毒

　　丹毒一名天火，肉中忽有赤如丹涂之色，大者如手掌，甚者遍身，有痒有肿，无定色。有血丹血丹　原作白丹，据《千金》卷二十二「丹毒」改。者，肉中肿起，痒而腹痛，微虚肿，如吹状瘾疹起也；有鸡冠丹者，赤色而起，大者如连钱，小者如麻豆粒状，肉上粟粟如鸡冠肌理也，一名茱萸丹；有水丹者，由遍体热起，遇水湿搏之，结丹晃晃黄赤色，如有水在皮中，喜着股及阴处。此虽小疾，不治令人致死。
　　　　　瘾疹

　　《素问》云：风邪客于肌中则肌虚，真气发散，又被寒搏皮肤，外发腠理，开毫毛，淫气妄行，则为痒也。所以风疹瘙痒，皆由于此。又有赤疹者，忽起如蚊蚋啄，烦痒，剧者重沓垄起，搔之逐手起，又有白疹者亦如此。赤疹，热时即发，冷即止。白疹，天阴冷即发。白疹宜煮矾石汁拭之，或煮蒴藋和少酒以浴之，良。或煮石楠汁拭之，良。余一切如治丹方法。俗呼为风屎，亦名风尸。
　　　　疮疡全书 【宋窦汉卿】

　　　　　丹毒

　　内丹者，从胁下至腰下，肿发赤色，名曰内丹。如早觉可治，至腰便不可治。其病多大小便不通，有不过三日而飞遍身青黑色而死。用救急丹酢磨敷内丹处，更服连翘败毒散。　　游丹者，即遍身丹毒也。初发两手青，肿彻上下，急痛，若经一宿二宿，肿气遍身，入心内者即死。初觉、急治之，宜服五香连翘汤、木香流气饮，以金箍散敷之。宜用治疔之法治之。　　小儿患赤游火丹，皆从母胎中受蕴热，故发皮肤游走不定。从腹起于四肢收者轻，四肢收于腹者重，急治得生。小儿赤游火丹，因蕴热所致，即胎毒也。或母怀胎之时，好食辛辣毒物，沐浴热汤，冬天炭火，以致热气入胎，嗜欲无度，或生下火烘衣裳，或火烘床褥，以致热毒内外交攻，半岁上下无有不发者。初起身体发热，燃火视之，其色红赤，啼哭不止，其光游走不定，发于四肢者生，发于腰腹者死。急用碗锋砭去其紫血，自下而上则毒血流下，不可逆砭。急用乳香末，鸡子清调匀涂砭处，时用芭蕉根汁涂之；内服朱砂化毒丹，生蜜调下，再用紫金锭水磨汁下。　　又有十种丹毒：一、飞灶丹，从头顶肿起，渐发红肿，颈项俱浮，眼睛红色，用生葱一束，捣烂取汁涂之。又方以(石卜)硝五钱、雄黄末二钱和匀，芭蕉根汁调和，用败笔蘸汁润之。须令病者卧之，将此汁自下润至巅顶，其毒从百会穴出。若随下润之，则毒气侵于咽喉亦难治。大人患此，亦同治法。二、吉灶丹，从头额肿痛，用赤小豆末，鸡子清调敷之。前方亦妙。三、鬼火丹，从面上起赤肿，用伏龙肝末，鸡子清调敷，再用芭蕉根汁润之，益母草灰为末，酢调敷之亦妙。四、天火丹，从背上起赤点，用桑皮末羊脂调敷之。五、天灶丹，从臂上起赤肿，黄色，用柳树枝烧灰为末，蜜调敷之。六、水丹，两胁虚肿，用生铁屑末，或针砂，或锈钉末，猪粪调涂。七、胡次丹，从脐上起黄肿，用槟榔末米酢调敷之。八、野火丹，从两脚上起赤肿，用乳香末，羊脂调敷之。九、烟火丹，亦从两脚上起赤白点，用猪槽下土，麻油调搽。十、胡漏丹，从阴上起黄肿，用屋漏处土，羊脂调搽。　　肾气游风毒在腿肚，受在膀胱经，冷气伤肾，复伤膀胱，此乃风毒也，当用紫苏流气饮、槟榔丸。　　飞游毒，因荣卫受肌热而生赤肿，走注不定，用温水洗患处，三棱针刺毒上二三十针，或磁锋砭之亦妙，后用拔毒散敷之，内服解毒十宣汤。
　　　　明理论 【 金成无己】

　　　　　丹证难易

　　丹毒自腹内生出四肢者则易愈，自四肢入腹者则难治。
　　　　河间六书 【金刘完素】

　　　　　金丝疮

　　一名红丝疮，其状如线，或如绳，巨细不一，经谓丹毒是也，但比烟毒不甚广阔，人患此头上有之，下行至心则死；下有之，上行者亦然。可于疮头截，轻刺之出血，后嚼萍草根涂之自安。
　　　　活法机要 【元张洁古】

　　　　　斑论

　　斑疹之病，其为证各异。疮法焮肿于外者，属少阳三焦相火也，谓之斑；小红点行皮肤之中不出者，属少阴君火也，谓之疹。凡显斑证，若自吐泻者，慎勿乱治而多吉，谓邪气上下皆出也。大凡疮疹首尾皆不可下，恐妄动而变，此谓少阳通表，宜和之也，当先安里解毒，次微发之。安里解毒，须安五脏，防风汤是也。如大便不濇者，须微发之药，钱氏方中甚多，宜选用之。如大便秘，宜微利之，当归丸、枣变百祥丸是也。初知斑疹，若使之斑疹并出，小儿难禁，是以别生他证也。首尾不可下者，首曰上焦，尾曰下焦，若能吐利，尤不可下也，便宜安里。若不吐泻者，先安里药三五服。如能食而大便秘结内实者，宜疏利之。若内虚而利者，宜用里药，末后一服调微发之药服之。大抵安里之药多，发表之药少，秘则微疏之，令邪气不壅并，而能作番次，使儿易禁也。身温暖者顺，身凉者逆。二者宜多服防风汤和之安里。若大便实秘，能饮食而内实，宜当归丸微利之。
　　　　丹溪心法 【元朱震亨】

　　　　　证属风热

　　风热挟痰而作，自里而发于外，通圣散中消息，当以微汗散之，切不可下。　　内伤斑者，胃气极虚，一身火游行于外所致，宜补以降，于《阴证略例》中求之。发斑似伤寒者，痰热之病发于外，微汗以散之，若下之非理。　　疹属热与痰在肺，清肺火降痰，或解散出汗，亦有可下者。盖疹即疮疹，汗之即愈，通圣散中消息之。　　瘾疹多属脾，隐隐然在皮肤之间，故言瘾疹也。发则多痒或不仁者，是兼风兼温之殊。色红者，兼火化也。黄瓜水调伏龙肝，去红点斑。　　戴云：斑，有色点而无头粒者是也。疹，浮小有头粒者，随出即收，收则又出是也，非若斑之无头粒者，当明辨之。　　斑疹之病，其为证各异。疮发焮肿于外者，属少阳三焦相火也，谓之斑；小红靥行皮肤之中不出者，属少阴君火也，谓之疹。　　又伤寒阳证发斑有四，惟温毒发斑至重，红赤者为胃热也，紫黑者为胃烂也，一则下之早，一则下之晚，乃外感热病发斑也。以元参、升麻、白虎等药服之。　　阴证发斑，亦出背胸，又出手足，亦稀少而微红，若作热证，投以凉药大误矣。此无根失守之火，聚于胸中，上独熏肺，传于皮肤而为斑点，但如蚊蚋虱蚤形状而非锦纹也，只宜调中温胃加以茴香、芍药，或以大建中之类，其火自下，斑自消退，可谓治本而不治标也。
　　　　证治要诀 【明戴思恭】

　　　　　发丹

　　发丹色状不一，痒痛亦异，大概皆因血热肌虚风邪所搏而发。然色赤者多，以赤故谓之丹，宜消风散，入烧枫树子存性为末，酒调服，有发而色白者，谓之冷瘼，宜消风散，杂黑神散酒调。此病多缘肌肉疏，为风邪所袭而成，风热则赤，风冷则白，此今人呼赤为丹，白为瘼。所以用酒调土朱服之而愈者，亦以脾主肌肉，土能入脾，各从其类。古方一名为瘾疹，非特分寒热，亦兼备四气。近世方论呼白为婆瘼，赤为血风。赤白二证，并可用乌药顺气散和消风散，酒调服。白者多用顺气散，赤者多用消风散。病此者，俱宜用煎藿香正气散。有人一生不可食鸡肉及獐鱼动风等物，才食则丹随发，以此见得系是脾风。脾主一身之肌肉，藿香正气散乃治脾之药，而土朱亦入脾之药，此方屡试应验。
　　　　医学入门 【明李梴】

　　　　　斑疹游风

　　斑属三焦无根之火，疹属心火，其上侵于肺则一也。外因初起头疼，身大热，口知味者，忌大汗下，宜解肌微汗，有自吐泻者即愈。内因头或微疼，但手心热脾胃虚者，宜大补以降其火；体壮者，宜清肺以化其肌。有色痕而无头粒，重者红如锦绣成片，多发在胸腹，伤寒误温误下，心火所生杂病，全是风热挟痰，手少阳相火，自里发外，治宜安里药多，发表药少。　　外感者，败毒散加紫草，或升麻葛根汤加元参。咽痛者，元参升麻汤。狂言或见血者，阳毒升麻汤。渴者，化斑汤。便闭者，防风通圣散微利之，便不甚闭去硝黄。身疼加苍朮、羌活。痰嗽加半夏。热甚者，黑奴丸。斑烂者，黑膏。　　内伤发斑，轻如蚊迹疹子者，多在手足，初起无头疼身热，乃胃虚火游于外，宜调中益气汤、黄芪建中汤。内伤痰热上攻头面者，升麻葛根汤加元参、贝母、黄芩、生地、麦门冬。　　内伤挟外感者，调中疏邪汤、参苏饮。　　疹有头粒，或如粟米，或如蚊虫咬迹微红，或随出随没，或没而又出，红靥隐隐皮肤表分，欲出不出，但作瘙痒，全无肿痛，名曰瘾疹，当春发，在伤寒最重，即温毒也，升麻葛根汤加牛蒡子、荆芥、防风，或鼠粘汤。　　赤疹，因天热燥气乘之，稍凉则消，川芎茶调散、人参羌活散、胡麻散；里热者，解毒汤。　　白疹，因天寒冷气折之，稍暖则消，惺惺散；里虚者理中汤。　　似赤似白微黄，隐于肌肉之间，四肢重着，此风热挟湿也，多因浴后感风，与汗出解衣而得，宜消风散。寒加官桂，暑加黄芩、柴胡，湿加苍朮、茯苓。如肢体不仁者，黄连橘皮汤。遍身疹多痛极者，古苦皂丸。又有斑疹并出者，不可概用风药，恐变痰嗽渴呕疮疹。　　面生紫赤瘾疹，及雀子斑汗斑，皆此类之缓者。　　疹色赤者，又名丹疹，或遍五色，因血盛热毒，畜于命门，被风毒逐动相火，则发满遍身，甚则肌烂，寒月升麻葛根汤，暑月人参羌活散。热加黄芩、元参，冷加黄芪、白芷，详小儿门外治土朱散、浮萍汤。　　凡斑疹赤色身暖，自胸腹散四肢者吉；黑色身凉，自四肢入腹者死。旧分瘾疹丹疹各类，今合一，以其因治同也。
　　　　薛氏医案 【明薛己】

　　　　　赤白游风

　　赤白游风，属脾肺气虚，腠理不密，风热相搏；或寒闭腠理，内热怫郁；或阴虚火动，外邪所乘；或肝火风热。治法：风热，小柴胡汤加防风、连翘；血热，四物汤加柴胡、山栀、丹皮；风热相搏，荆防败毒散；内热外寒，加味羌活散；胃气虚弱，补中益气汤加羌活、防风，及消风散，血虚加味逍遥散、六味丸。若肝肾虚热，六味丸，则火自息，风自定，痒自止。若用祛风辛热之剂，则肝血愈燥，风火愈炽，元气愈虚，腠理不闭，风客内淫，肾气受伤，相火翕合，血随火化，反为难治矣。
　　　　　丹毒

　　凡小儿丹毒，遍身俱赤，不从砭治，以致毒气入腹则不救。盖此证乃恶毒热血，蕴畜于命门，遇相火而合起也。如霞片者，须砭去恶血为善。如肿起赤色，游走不定者，宜先以生麻油涂患处砭之，以泄其毒。凡从四肢起入腹者不治。虽云丹有数种，治有数法，无如砭之为妙。尝见患稍重者，不用砭法，俱不救。
　　　　　斑疹

　　脉浮者，消风为主。脉浮数者，祛风清热。脉沉数者，泻火为主。脉数按之沉实者，解表攻里。
　　　　外科正宗 【明陈实功】

　　　　　论证治

　　火丹者，心火妄动，三焦风热乘之，故发于肌肤之表。有干湿不同，红白之异。干者色红，形如云片，上起风粟，作痒发热，此属心肝二经之火，治以凉心泻肝，化斑解毒汤是也。湿者色多黄白，大小不等，流水作烂，又且多疼，此属脾肺二经湿热，宜清肺泻脾除湿，胃苓汤是也。腰胁生之，肝火妄动，名曰缠腰丹，柴胡清肝汤，外以柏叶散、如意金黄散敷之。　　赤游丹受毒于未生前，发病于有生后。盖身在胞胎，皆赖父精母血，借以生养，父母不能节欲，而淫火猖炽，胎必侵受，又不戒厚味，及炭火烘熏，重衾迭褥，往往受热，贻之于子；及至生后，热汤洗浴，烘熏衣物，触动内毒，发时身先发热，啼叫惊搐，次生红肿，光亮发热，瞬息游走，发无定处，先从头额起者，名天罩丹，以升麻葛根汤，母子同服。余皆起于腹背，流入四肢者轻；起于四肢，流入胸腹者重。有此总皆先砭恶血为要。砭血之后，先用精猪肉切片贴之，一时许换如意金黄散，用水芭蕉捣汁调敷，甚者日换二次；内以大连翘饮、消毒犀角饮、五福化毒丹。毒气入里，腹胀坚硬不乳者，紫雪散下之。三日后身渐彻凉，砭血之处，肉便软活，声清腹软，乳哺如常者顺；反此为逆。
　　　　景岳全书 【明张介宾】

　　　　　斑疹丹毒

　　斑疹一证，虽已有正门详载，然彼以小儿麻疹为言，其有非麻疹而无论大人小儿，忽患斑疹小疮者，此虽与彼相类，而实有小异也，是亦不可不辨而治之，盖多由风热外感之证耳。治此之法，脉浮而身热，有表证者，惟散风邪为主。脉浮而数者，祛风兼清热；脉沉滑而无表证者，清火为主；脉浮沉俱滑数而表里兼见者，宜表里双解之。然惟小儿多有此证，须察其表里虚实，酌而治之可也。总之，小儿脆弱，宜安里之药多，攻发之药少，秘则微泄之，结则微导之，但令邪气不壅而散之易，则证轻而自安矣。大抵身温暖者顺，身凉者逆。
　　　　方

　　金花散　治一切丹毒热痛焮赤。
　　郁金　黄连　黄芩各一两　糯米三合　　右为末，每用蜜水调如泥，鸡翎扫丹上，干即易之。《鬼遗》有甘草、山栀仁、大黄各一两。　　又方　治一切丹毒恶气，攻刺身体，赤肿疼痛不可忍。　　车前子　益母草　地胆草
　　右，等分烂研，干再涂之。如无新者，只以干者为末，冷水调敷。　　又方
　　赤小豆一升　羊角烧灰，半两
　　右为末，鸡白和涂。如无羊角，即单用小豆亦良。　　又方　治丹毒瘤。
　　蜈蚣干者，一条　白矾如皂子大　雷丸一个　百部二钱　　右为细末，酢调搽之。

　　搨方
　　升麻　漏芦　芒硝各二两　栀子二十枚　黄芩三两　蒴藋五两　　右件以水三升浸良久，煮取二升，以故布染汁拓，后须服漏芦汤。
　　五香汤　主热毒气卒肿痛结核，或似痈疽，使人头疼寒热气急者，数日不除则杀人。　　青木香　藿香　沉香　丁香　熏陆香各一两　　右，以水五升，煮取二升，分三服，不瘥更服之。
　　搨方 【 《鬼遗方》】　治丹痈疽始发焮热浸淫长成。　　升麻　芒硝　黄芩各三两　黄连　芎藭　大黄各二两　当归　甘草炙　羚羊角屑，各一两　　右(口父)咀，以水一斗三升，煮取五升，绞去滓，铛中内芒硝上火，搅令成沸尽滓，稍分适冷热，贴帛拓肿上数过，其热随手消散，王练甘林所秘而不传者。
　　朱氏家传方　治火丹。
　　伏龙肝　猪槽下土多年者　朱砂少许　　右为末，鸡子清调，鹅毛扫。
　　又方
　　(艹蹢)(艹躅)花根　曲蟮土　壁上多丝虫窠　百草霜　伏龙肝　猪槽下土　　右如上法用之。

　　圣涂散郑愈　治诸般丹毒。
　　凌霄花　万州黄各一分　苎根半两，切焙　　右同杵烂，以酒和蜜同调服，少许仍涂丹上，立效。
　　麻黄散 【 《千金》】　治恶毒丹及风疹。　　麻黄　升麻　葛根各一两　射干　鸡舌香　甘草炙，各半两　石膏半合　　右(口父)咀，以水三升，煮取一升，大人作一服，三岁儿分三服，日三。
　　拔毒散　治热毒丹肿，游走不定。
　　石膏生　寒水石生，各四两　黄蘗　甘草各一两　　右为细末，以新水调扫之；或纸花子小贴尤妙，凉水润之。
　　郭氏金黄散　治热毒丹流，游走不定，疼痛不止。　　寒水石二两　郁金一对　蓝实　大黄　黄蘗　黄连　景天各一两　　右为细末，用鸡子清调敷，水亦可。
　　风丹　痛者为丹毒，痒者为风丹。
　　白朮七分　枳实炒　黄芩四钱
　　右，分八贴下之，食前。
　　又方　治风丹遍身痒，因酒得者。
　　浮萍半两　防风　黄芪　羌活三钱　干葛　麻黄各一钱　生甘草半钱　当归二钱　　右，水煎服。
　　又方　治冷丹风。
　　防风　甘草　白僵蚕　蝉蜕　川芎　白芷　茯苓　荆芥　陈皮　厚朴　苍耳子　人参　　右为末，豆淋酒调服二钱。

　　如冰散　治风邪热毒，壅滞肌肉，荣卫不宣，蕴积成肿，血濇肤腠，如丹之状，风随气行，游无定处，邪毒攻冲，焮赤热痛。　　片脑一钱，另研　(石卜)硝五两，另研　寒水石　蛤粉各三两　白芷一两　　右为细末研匀，每用新汲水调，稀稠得所，以鸡翎涂扫，不令药干。
　　升麻膏 【 《千金方》，下同。】 治丹毒。　　栀子四十枚　升麻　白薇一作白蔹　漏芦　连翘　芒硝　黄芩各二两　蛇衔　枳实各三两　蒴藋四两　　右十味微捣碎，以水三升浸半日，以猪膏五升，煎令水气尽，去滓，膏成敷上，诸丹皆用之，及热疮肿上，日三。
　　升麻汤　治丹毒。
　　升麻　漏芦　芒硝各二两　栀子二十枚　黄芩三两　蒴藋五两　　右六味(口父)咀，以水一斗，浸良久，煮取七升，冷，以故帛染汁拓诸丹毒上，常令湿，拓后须服饮之并漏芦汤。
　　漏芦汤　治前证。
　　漏芦　白芨　黄芩　麻黄　白薇　枳实　升麻　芍药　甘草各二两　大黄三两　　右十味(口父)咀，以水一斗，煮取三升，分三服，快下之。无药处，单用大黄亦得。
　　石南汤　治六十四种风淫佚，走人皮中如虫行，腰脊强直，五缓六急，手足拘挛，瘾疹，搔之作疮，风尸身痒，卒面目肿起，手不得上头，口噤不能言。　　石南　干姜　黄芩　细辛　人参各一两　桂心　麻黄　当归　川芎藭各一两五钱　甘草二两　干地黄十八铢　食茱萸三十铢　　右十二味(口父)咀，以水六升，酒三升，煮取三升，分三服。大汗勿怪。　　又方　治风瘙瘾疹，心迷闷乱。
　　天雄　牛膝　桂心　知母各四分　(艹舌)蒌根　白朮各五分　防风六分　人参二两　干姜　细辛各三分　　右十味，治下筛，酒服半钱匕，加至一匕为度。　　又方　治瘙痒皮中风虚。
　　枳实三升　松叶切一升　独活　苁蓉　黄芪　秦艽各四两　丹参　蒴藋各五两　　右八味(口父)咀，以酒二斗，浸六宿，每服二合，日二，稍加之。　　又方
　　白朮三两　戎盐　矾石各半两　黄连　黄芩　细辛　芎藭　茵芋各二两　　右八味(口父)咀，以浆水一斗，煮取三升，洗之，日三，良。　　又方
　　马蔺子　蒴藿　矾石　茺蔚子　蒺藜子　茵芋　羊桃　萹竹各二两　　右八味(口父)咀，以浆水三斗，煮取一斗二升，内矾石洗之，日三。　　又方
　　蒴藋　防风　羊桃　石南　茵芋　芫花　蒺藜　矾石各一两　　右八味(口父)咀，以浆水一斗，煮取五升，去滓，内矾石，令小沸温浴之。　　又方　治瘾疹痒痛。
　　大黄　升麻　黄蘗　当归　防风　芍药　黄芩　青木香　甘草各二两　枫香五两　芒硝一分　地黄汁一升　　右十二味(口父)咀，以水一斗，煮取三升，去滓，下芒硝令消，帛染拓病上一炊久，日四五度。　　又方　治举体痒痛如虫啮，痒而搔之，便脱落作疮。　　大黄二两　矾石三两　蒺藜子三升　蛇床子　茺蔚子各二升　防风五两　大戟一斤　　右七味(口父)咀，酒四升，水七升，煮取四升，去滓内矾石，以帛染拭之。　　又方　治风瘙肿疮，痒在头面，拓洗之。　　大黄　芒硝各四升　莽草二分，一本作甘草三两　黄连六分　黄芩八分　蒺藜子五合　　右六味(口父)咀，以水七升，煮取三升，去滓下硝，以帛染拓洗，日一度，勿近目。　　又方　治身体赤，瘾疹而痒，搔之随手肿起。　　莽草二分　当归　芎藭　大戟　细辛　芍药　芫花　蜀椒　附子(艹蹢)(艹躅)各四分　猪膏二升半　　右取十味(口父)咀，以酒渍一宿，脂膏煎之，候附子色黄，膏成去滓，以敷病上，日三
　　青羊脂膏　治风热赤疹，搔之遂手作疮。　　芍药　甘草各三两　寒水石　白芷　白芨　黄芩　防风　黄芪　升麻各四分　竹叶切　石膏各一升　青羊脂四两　　右十二味(口父)咀，先以水八升，煮石膏竹叶取四升，去滓，浸诸药，以不中水猪脂二升合煎，膏成，敷病上，良。
　　漏芦散 【 《宝鉴》】　治脏腑积热，发为肿毒，时疫疙瘩，头面洪肿，咽嗌堵塞，水药不下，一切危恶疫疠。　　漏芦　升麻　大黄　黄芩各一两　蓝叶　元参各一两　　右为粗末，每服二钱，水煎，肿热甚，加芒硝二钱半。
　　消毒丸　治时毒疙瘩恶证。
　　大黄　牡蛎烧　白僵蚕炒，各一两
　　右为末，炼蜜丸弹子大，新水化下一丸，无时。内加桔梗、鼠粘子尤妙。
　　调中汤丹溪，下同。治内伤外感而发阴斑。　　陈皮　砂仁　藿香　芍药炒　甘草炙　桔梗　半夏　白芷　羌活　枳壳各一钱　川芎　麻黄　桂枝各半钱　苍朮一钱半　　右(口父)咀，姜三片，水煎服。

　　消毒犀角饮子　治斑及瘾疹。
　　牛蒡子六钱，《正宗》作黄连　荆芥　防风各三钱　甘草一钱　　右(口父)咀，水煎服。

　　通圣散
　　川芎　当归　麻黄　薄荷　连翘　白芍　黄芩　石膏　桔梗各一两　滑石三两　荆芥　栀子　白朮各二钱半　甘草　　右剉，水煎服。如身疼加苍朮、羌活，痰嗽加半夏，每服细末三钱，生姜三片，擂细荡起，煎沸服之。
　　元参升麻汤　治斑在身汗下吐后，毒不散，表虚里实发于外，甚则烦躁讝妄。　　元参　升麻　甘草各等分
　　右(口父)咀，水煎服。

　　化斑汤　治伤寒汗吐下后，发斑脉虚。　　知母六两　石膏一斤　甘草二两　粳米六合　人参　　右(口父)咀，时时煎服。

　　大建中汤
　　黄芪　当归　桂心　芍药各二钱　人参　甘草各一钱　半夏　黑附炮去皮，各二钱半　　右(口父)咀，每服五钱，水二盏，姜三片，枣二枚，煎，食前服。
　　化斑解毒汤 【 《正宗》，下同。】治三焦风热上攻，致生火丹，延及遍身痒痛者。　　元参　知母　石膏　人中黄　黄连　升麻　连翘　牛蒡子各等分　甘草五分　　水二锺，淡竹叶二十片，煎八分，不拘时服。
　　除湿胃苓汤　治脾肺二经，湿热壅遏，致生火丹，作烂疼痛者　　防风　苍朮　白朮　赤茯苓　陈皮　厚朴　猪苓　山栀　木通　泽泻　滑石各一钱　甘草　薄桂各三分　　水二锺，灯心二十根，煎八分，食前服。
　　柏叶散　治三焦火甚，致生火丹，作痒或作痛，延及遍身。　　侧柏叶炒黄为末　蚯蚓粪韭菜地内者佳　黄蘗　大黄各五钱　赤豆　轻粉各三钱　　右为细末，新汲水调搽。

　　升麻葛根汤　治小儿丹毒，身体发热，面红气急，啼叫惊搐等证。　　木通　甘草各五分　升麻　干葛　白芍　柴胡　黄芩　山栀各一钱　　水二锺，煎八分，不拘时，母子同服。
　　大连翘饮　治小儿丹毒发热，痰涎壅盛，一切诸疮痧疹，颈项生核，或伤风寒，时行发热等证，并宜服之。　　连翘　瞿麦　滑石　车前子　牛蒡子　赤芍　山栀　木通　当归　防风　黄芩　柴胡　甘草　荆芥　蝉蜕　石膏各五分　　水二锺，灯心二十根，煎八分，母子同服。
　　紫雪散　治小儿赤游丹毒，甚者毒气入里，肚腹膨胀，气急不乳，即宜此药救之。又治伤寒热躁发狂，及外科一切畜毒在内，烦躁口干，恍惚不宁等证。　　升麻　寒水石　石膏　犀角　羚羊角各一两　元参二两　沉香　木香各五钱　甘草八钱　　水五碗，同药煎至一碗，滤清再煎滚，投提净(石卜)硝三两六钱，微火漫煎，水气将尽欲凝结之时，倾入碗内，下朱砂、冰片各二钱，金箔一百张，各预研细和匀，碗顿水内，候冷凝成雪也。大人每用一钱，小儿二分，十岁者五分，徐徐咽之即效。病重者，加一钱亦可。或用淡竹叶灯心汤化服。
　　　　单方

　　火焰丹毒：酢和石灰涂之，或同青靛涂。【 《摘元方》】
　　丹毒肿痒：阳起石煅研，新水调涂。【 《事亲》】
　　诸丹热毒：土朱、青黛各二钱，滑石、荆芥各一钱为末，每服一钱半，蜜水调下，仍外敷之。【 《直指方》】
　　火焰丹毒：水调芒硝末敷之。【 《梅师方》，下同。】
　　老小火丹：黄芩末水调涂之。

　　五色丹毒：苎根煮浓汁，日三浴之。【 《外台》】
　　火焰丹肿：老鸦眼睛草叶，入酢细研敷之，能消赤肿。【 《图经》】
　　五色丹毒：蒴藋叶捣敷之。【 《千金方》】
　　火丹赤肿遍身者：大黄磨水频刷之。【 《急救方》】
　　赤游风丹，渐渐肿大：五味子焙研，热酒服一钱，自消，神效。【 《保幼大全》】
　　热游丹肿：(艹舌)蒌仁末二大两，酽酢调涂。 【 《集验方》】
　　风热丹毒：浮萍捣汁遍涂之。【 《子母秘录》】
　　身面丹肿如蛇状者：以雨滴阶上苔痕水花，涂蛇头上，即愈。【 《得效方》】
　　赤游丹毒：麻仁捣末，水和敷之。【 《千金方》】
　　缠蛇丹毒：糯米粉和盐嚼涂之。【 《济急方》】
　　丹毒如火：赤小豆末和鸡子白，时时涂之不已，随手即消。【 《小品方》】
　　火焰丹毒从头起者，生葱汁涂之。

　　五色丹毒无常色及发足踝者：捣蒜厚敷，干则易之。【 《肘后方》，下同。】
　　赤火丹毒：芸薹叶捣敷，立消。如无鲜者，以干者为末，水调敷。亦可捣汁服之。
　　丹从脐起：槟榔末油调敷之。【 《本事方》】
　　赤游火丹：新生荷叶捣烂，入盐涂之。【 《摘元方》】
　　野火丹毒自两足起；乳香末羊脂调涂。【 《活幼新书》】
　　火灶丹毒赤从背起：柳木灰，水调涂之。【 《外台》】
　　五色丹毒，俗名游肿，犯者多死，不可轻视。以榆白皮末，鸡子白和涂之。【 《千金髓》】
　　火焰丹毒：栀子捣，和水涂之。【 《梅师方》】
　　赤游火丹：母猪屎水绞汁服，并敷之。【 《外台》】
　　五色丹毒：蜜和干姜末敷之。【 《肘后方》】
　　五色丹毒：黄龙汤饮二合，并涂之，良。【 《千金》】
　　野火丹毒从背上两胁起者：僵蚕二七枚，慎火草同捣，涂之甚效。【 《产乳》】
　　火丹瘾疹：以酪和盐煮热摩之，即消。【 《千金翼》】
　　赤丹：用黄瓜种中瓤水去子，以器贮之，用时以水涂患处。【 初虞世，下同。】　　又方：凡赤丹，用腊雪贮器中，久化为水，以水涂赤游妙。
　　诸丹毒肿：蚯蚓屎，水和敷之。【 《圣惠》】
　　赤游风肿：荞麦面苦酒调敷。【 《兵部手集》】
　　热赤游丹：(艹舌)蒌仁末二大两，酽酢调涂之。
　　五色丹毒：煮栗皮有刺者洗之，佳。
　　有人眼赤鼻张，大喘，浑身出黑斑，毛发如铜铁，乃热毒气结于下焦也。白矾、滑石各一两为末，作一服水二碗煎，减半，不住服尽即安。【 《奇疾方》】
　　天行发斑赤黑色：青木香一两，水二升，煮一升服。【 《外台》】
　　身面卒得赤斑，或瘭子肿起，不治杀人：羖羊角烧灰，鸡子清和涂，甚妙。【 《肘后方》】
　　一切丹毒遍身：芸薹子一两，以酒一大盏和研，去滓，煎五七沸，无时，温服一合。　　又方：仙人水鉴治火丹，荞麦面、黄连各少许　　右二味同研细涂，立差。切不得入油及盐。
　　火焰丹毒：银朱调鸡子清涂之。【 《怪证方》】
　　丹毒浸淫，走串皮中，名火丹，以蛴螬捣烂涂之。【 《删繁》】
　　遍身赤丹：羚羊角烧灰，鸡子清和涂之，神效。【 《外台》】
　　赤斑如疮瘙痒，甚则杀人：羚羊角磨水，摩之数百遍为妙。 【《肘后方》，下同。】
　　五色丹毒：鹿角烧末，猪脂和敷。

　　白游风肿：螺蛳肉入盐少许，捣泥贴之，神效。【 《摘元方》】
　　丹毒瘤肿：用蜈蚣一条，白矾一皂子大，雷丸一个，百部二钱，研末，酢调敷之。【 《衍义》】
　　赤游火丹：新生荷叶捣烂，入盐涂之。【 《摘元》】
　　五色丹游，多致杀人：蒲席烧灰，和鸡子白涂之，良。【 《千金》】
　　发丹如瘤：生绵羊脑同(石卜)硝研涂之。 【 《瑞竹堂方》】
　　五色丹毒：甑带烧灰，鸡子白和涂之。【 《易简方》】
　　赤白丹肿：水蛭十枚，令咂病处，以皮皱肉白为效。冬月无蛭，地中掘取，暖水养之，令动。洗净人皮肤，以竹筒盛蛭合之。须臾咬咂血满自脱，更用饥者。 【藏器】
　　一切丹毒：水和曲蟮泥敷之。 【 《外台》】
　　身面白丹：白瓷瓦末，和猪脂涂之。【 《梅师方》】
　　赤黑丹疥，或痒或燥，不急治，遍身即死。白瓷末，猪脂和涂之。【 《总录》】
　　赤瘤丹毒：无名异末，葱汁调敷，立消。【 《简便方》】
　　热毒丹疮：用慎火草捣汁拭之，日夜拭一二十遍。
　　风热瘾疹：浮萍蒸过焙干、牛蒡子酒煮晒干炒各一两为末，每薄荷汤服一二钱，日二次。【 《录验》】
　　风瘙瘾疹：赤小豆、荆芥穗等分为末，鸡子清调涂之。
　　风疹：用沙蜜一斤，糯饭一升，面曲五两，熟水五升，同入瓶内，封七日成酒，寻常以蜜入酒代之，亦良。
　　风疹入腹，身体强，舌干硬：用蔓青子三两为末，每温酒服一钱。【 《圣惠》】
　　游风瘾疹：以楮叶掺动，用盐泥二两，百合半两，黄丹二钱，酢一分，唾四分，捣和贴之。【 《摘元方》】
　　两颊赤痒，其状如痱，名头面风：以杏仁频频揩之，内服消风散。【 《证治要诀》】
　　老幼风疹：茱萸煎酒拭之，良。【 《兵部手集》】
　　风瘙瘾疹，心下迷闷：巴豆五十粒，去皮，水七升，煮二升，以帛染拭之，随手愈。【 《千金翼》】
　　皮肤风疹：枳实酢浸，火炙熨之，即消。【 《外台》】
　　风疹作痒：枳壳三两，麸炒为末，每服二钱，水一盏，煎六分，去渣温服，仍以汁涂。【 《经验方》】
　　白疹瘙痒遍身者：小枸橘细切，麦麸炒黄为末，每服二钱，酒浸少时饮酒，仍以枸橘煮汤洗患处。【 《急救方》】
　　瘾疹风疮疼痛：白僵蚕焙研，酒服一钱，立瘥。【 《圣惠》】
　　风气瘙痒及瘾疹：蜂房炙蝉蜕等分为末，酒服一钱，日三服。　　又方：用露蜂房煎汁，入芒硝敷之，日五次。 【 《梅师方》】
　　风瘙瘾疹作痒成疮：用蚕沙一升，水五斗，煮取一斗二升，去渣，洗浴避风，圣惠方入苦酒捣泥涂之。【 《外台》】
　　烟火丹毒，从两股两胁起，赤如火：景天草、真珠末各一两，捣如泥涂之，干则易。【 《产乳方》，下同。】
　　火灶丹毒，从两脚起如火烧：五加根叶烧灰五两，取煅铁家槽中水，和涂之。【 《产乳方》】
　　赤游风肿，忽然肿痒，不治则杀人。用野葡萄根捣如泥涂之，即消。【 《通变要法》】
　　缠腰火丹：用宝钞一张，烧化存性，研为细末，用米酢调稀，鸡翎蘸涂患上，一日三次即愈，忌食发物。【 《正宗》】
　　风疹瘙痒甚不能忍者：赤土研末，空心温酒服一钱。【 《御药院方》】
　　风瘙瘾疹：胡燕窠土，水和敷之。【 《千金》】
　　卒发风疹：酢浆和石灰涂之，随手灭。【 《外台》】
　　一切风疹：水煮芒硝汤拭之。【 梅师】
　　风瘙瘾疹：白朮为末，酒服方寸匕，日二服。【 《千金》】
　　遍身风疹，痹痛不可忍，胸颈脐腹及近阴皆然者，亦多痰涎，夜不得睡，用苦参末一两，皂角二两，水一升，揉滤取汁，石器熬成膏和末，丸梧子大，每服三十丸，食后温水服，次日便愈。【 《衍义》】
　　风热瘾疹：牛蒡子炒浮萍等分，以薄荷汤服二钱，日二服。【 《录验》】
　　风瘙瘾疹，身痒不止：用苍耳茎叶子等分为末，每服二钱，豆淋酒调下。【 《圣惠》】
　　风瘙瘾疹及(疒咅)(疒畾)：牛膝末酒服方寸匕，日三服。【 《千金》，下同。】
　　瘾疹入腹，体肿舌强：车前子末服之，良。
　　疮疹不快：板蓝根一两，甘草一分为末，每服半钱或一钱，取雄鸡冠血三二点，同温酒少许调下。【 钱氏方，下同】
　　斑疹不快：钓藤钩子、紫草茸等分为末，每服一字或半钱，温酒服。
　　疮疹不出：萝卜子生研末，米饮服一二钱，良。【 《易简方》】
　　风疹作痒：枳壳三两，麸炒为末，每服二钱，水一盏，煎六分，去滓温服，仍以汁涂。【 《经验方》】
　　肥脉瘾疹：曹姓帛拭之愈。【 《千金方》】
　　瘾疹瘙痒：白蜜不拘多少，好酒调下，有效。
　　赤游风疹：芭蕉根捣烂涂之。【 《肘后方》】
　　　　针灸

　　《外科正宗》曰：小儿赤游丹毒，红赤焮肿，游走不定，须砭之。用铍针锋尖，向患上，以重箸在针上面击之，密砭去血，多者为妙。血红者轻，紫者重，黑者死。砭毕，温汤洗净，用干精猪肉缝大片，贴砭处，一时许，方用如意金黄散，水芭蕉根捣汁调敷。
　　　　医案

　　《丹溪心法》曰：一中年男子痈溃后，发热干呕，背发丹熛，用诸般敷贴丹熛药，及用刀于个个丹头出血，丹皆不退；复以半、陈、生姜加补剂治呕，不效。遂纯用参半两，归、朮各钱半，浓煎，一贴呕止，二三贴丹渐缓，热渐减；约五十余贴，热始除，神气始复。
　　鲍允中年五十岁，风丹痒甚，腹微疼，咽不利，面身微肿，五六日不退，两寸脉滑大实，右浮大，左浮弦小，以炒芩、炒连、归、芎、芍、地、桔、草、黍粘、紫葳各一钱，防风、黄芪各半钱，凡五六贴而安。
　　《薛己医案》曰：一妇人患斑作痒，脉浮，以消风散四剂而愈。
　　一妇人患斑作痒，脉浮数，以人参败毒散二剂少愈，更以消风散四剂而安。
　　一男子患斑赤紫焮痛，发热喜冷，脉沉实，以防风通圣散一剂顿退，以荆防败毒散加芩、连四剂而愈。
　　一妇人患斑，痒痛，大便秘，脉沉实，以四物汤加芩、连、大黄、槐花治之而愈。
　　一老人患疹，色微赤，作痒发热，以人参败毒散二剂少愈，以补中益气汤加黄芩、山栀而愈。
　　一小儿患疹，作痛发热烦渴，欲服清凉饮下之，诊其脉不实，举指不数，此邪在经络也，不可下，遂用解毒防风汤二剂而愈。此证小儿多患之，须详审在表在里，及邪之微甚而治之。
　　一男子每至秋冬，遍身发红点，如斑作痒，此寒气收敛腠理，阳气不能发越，怫郁内作也，宜以人参败毒散解散表邪，再以补中益气汤益气实表。彼以为热毒，自用凉药，愈盛，复请，以补中益气汤加茯苓、半夏、羌活四剂，更以补中益气汤数剂而愈。
　　一男子秋间发疙瘩，此元气虚而外邪所侵也，先用九味羌活汤二剂，又用补中益气加羌防而愈。后不慎起居，盗汗晡热，口干唾痰，体倦懒言，用补中益气汤、加减八味丸而愈。
　　一妇人患赤白游风，晡热痒甚，余用清肝养血之剂。不信，乃服大麻风药，臂痛而筋挛；又服化痰顺气之剂，四肢痿弱而殁。
　　一妇人身如丹毒，搔破，脓水淋漓，热渴头运，日晡益甚，用加味逍遥散而愈。
　　一妇人患前证，数用风药煎汤泡洗，以致腹胀而殁。
　　一女子赤晕如霞，作痒发热，用加味小柴胡汤加生地黄、连翘、牡丹皮而愈。
　　一男子患丹毒，焮痛便秘，脉数而实，服防风通圣散，不应，令砭患处，去恶血，仍用前药即愈。
　　一小儿腿患丹如霞，游走不定，先以麻油涂患处，砭出恶血，毒即散，更以金银花散一剂而安。
　　一小儿患之，外势虽轻，内则大便不利，此患在脏也，服大连翘饮，敷神功散而瘥。
　　一小儿遍身皆赤，砭之，投解毒药而即愈。
　　一小儿遍身亦赤，不从砭治，以致毒气入腹，遂不救。此证乃恶毒热血，蕴畜于命门，遇相火而合起也。如霞片者，须砭去恶血为善。如肿起赤色，游走不定者，宜先以生麻油涂患处砭之，以泄其毒。大法无如砭之为善。
