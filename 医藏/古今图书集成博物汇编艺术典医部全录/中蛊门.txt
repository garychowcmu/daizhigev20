古今图书集成医部全录卷三百二十七

中蛊门

　　　　千金方 【唐　孙思邈】

　　　　　论证治

　　蛊毒千品，种种不同：或下鲜血；或好卧暗室，不欲光明；或心性反常，乍嗔乍喜；或四肢沉重，百节酸疼。如此种种状貌，说不可尽。亦有得之三年乃死，急者一月或百日即死。其死时皆于九孔中，或于胁下肉中出去。所以出门常须带雄黄、麝香、神丹诸大辟恶药，则百蛊猫鬼狐狸老物精魅永不敢着人。养生之家，大须虑此。俗亦有灸法，初中蛊，于心下捺，便大炷灸一百壮。并主猫鬼，亦灸得愈。又当足小指尖上灸三壮，当有物出，酒上得者有酒出，饭上得者有饭出，肉菜上得者有肉菜出，即愈神验。皆于灸疮上出。　　凡中蛊毒，令人心腹绞切痛，如有物啮；或吐下血，皆如烂肉。若不即治，蚀人五脏尽乃死矣。欲验之法当令病人唾水，沉者是蛊，不沉者非蛊也。　　凡人患积年，时腹大，便黑如漆，或坚或薄或微赤者，皆是蛊也。　　凡人忽患下血，以断下方治更增剧者，此是中蛊也。　　凡卒患血痢或赤或黑，无有多少，此皆是蛊毒。粗医以断痢药处之，此大非也。　　世有拙医，见患蛊胀者，遍身肿满，四肢如故，小便不甚濇，以水病治之，延日服水药，经五十余日望得痊愈，日复增加，奄至陨殆，如此者不一。学者当细寻方意，消息用之，万不失一。医方千卷，不尽其理，所以不可一一备述云耳。　　凡人中蛊，有人行蛊毒以病人者，若服药知蛊主姓名，当使呼唤将去。若欲知蛊主姓名者，以败鼓皮烧作末，以饮服方寸匕，须臾自呼蛊主姓名，可语令去，则愈。又有以蛇涎合作蛊药，着[着：原作「者」，据《千金》卷二十四蛊毒改。]饮食中使人得瘕病。此一种积年乃死，疗之各自有药。
　　　　济生方 【宋　严用和】

　　　　　论治

　　经书所载蛊毒有数种。广中山间人造作之，以虫蛇之类，用器皿盛贮，听其互相食啖，有一物独存者，则谓之蛊。取其毒于酒食中，能祸于人。中其毒也，令人心腹绞痛，如有物咬，吐下血皆如烂肉。若不即治，蚀人五脏即死。然此病有缓有急，急者仓卒十数日便死；缓者延引岁月，游周腹内，气力羸惫，骨节沉重，发即心腹烦躁，而病人所食之物亦变化为蛊，渐侵食腑脏则死矣。死则病流注染着旁人，遂成蛊注也。欲验之法，令病人唾水，沉者是蛊，不沉者非蛊也。或含一大豆，豆胀皮脱者蛊也，豆不烂脱非蛊也。以鹄皮置病人卧下，勿令病人知，病剧者是蛊，病不剧者非蛊也。治疗之法，不可作他病治之，切须细审。古人以败鼓皮烧灰，米饮服方寸匕，须臾自呼蛊家姓名，令呼唤将去则愈。凡中毒，嚼生黑豆不腥，白矾味甘，皆中毒也。
　　　　医学纲目 【明　楼英】

　　　　　论证治

　　两广山间人以蛇虺、蜈蚣、蜒蚰、虾蟆等百虫，同器蓄之，使其自相食啖，胜者为灵以祀之。取其毒，杂以菜果饮食之类以害人，妄意要福，以图富贵。人或中之，证状万端，或年岁间人多死。又有人家香火奉祀如家先者，亦谓之蛊，能病人，世谓之蛊疰。以姓类属五音，故谓之五蛊。此皆边陲邪僻之地，多有此事，中都则蔑闻也。　　夫中蛊毒者，令人心腹绞痛，如有物吐出，皆如烂肉。若不即治，食人五脏即死。验令病人唾水沉者即是。有人行蛊毒以病人，若欲知其姓名者，以败鼓皮烧作末，饮服方寸匕，须臾自呼蛊家姓名，可语之，令呼唤将去则愈。治之亦有方。　　验蛊之法，含一大豆，其豆胀皮脱者蛊也，豆不胀、皮不脱者非也。又以鹄皮置病人卧所下，勿令知觉，病甚者是，否则非也。治疗之法，必须审而后行，试而后可。今人偶有积聚胀满之病，类乎蛊者，便以为蛊，尤为非也。凡蛊毒之中，有缓有急。急者十数日便死；缓者待以岁月，气力羸败，食尽五脏而后死。死则其毒流注于旁人，亦成蛊疰矣。验知是蛊，宜速服千金金牙散、太上五蛊圆，或济生丹砂圆。　　人为百药所中伤，脉浮濇而疾者生，微细者死，洪大而迟者生。　　蛇蛊，饮食中得之，咽中如有物咽不下，吐不出，闷闷心热，服马兜铃即吐出；又服麝香一钱匕，即吐蛊毒。凡诸蛊多是假毒药以投之。知时，宜煮大豆、甘草、荠苨汁饮之，通除诸毒药。　　山豆根不拘多少，如中药蛊毒，密遣人和水研，以禁声服少许，不止再服；一方用酒调下二钱。　　食中有蛊毒，令人腹内坚痛，两目青黄，淋露骨立，病变无常。用铁精细研捣鸡肝和为丸桐子大，食前或后酒下五丸。　　解毒丸，治误食毒中并有物毒，救人于必死。　　青黛雄黄丸：凡始觉中毒及蛇虫咬，痈疽才作，即服此，毒气不聚。　　解毒丸：善治男子妇人及小儿一切积热不解，停留作毒，上焦壅热，咽喉不利，口干多渴，伏暑困闷，霍乱不宁；或山岚瘴气，及食毒酒毒，吐逆不定，游风丹毒，迷惑昏困，不省人事，虚烦发躁，赤目口疮。善解四时伤寒之疾，发散瘟疫毒邪之气，及四方人不服水土一切诸毒，并皆解之。常服此药，补真益气，化毒除风，神效不可细述。
　　　　石室秘箓 【清　陈士铎】

　　　　　中蛊

　　有中金蚕之毒，如两粤间有金蚕，人收留在家，用计遣之不去。其初有嫁金蚕之法，人家感受此蚕，则子子孙孙永不脱离，最可恶之物也。盖有神人作祟，附在此家不肯去，人家有不愿者，将平生所得财物并将金蚕包裹其内，故意置在道旁，倘人不知其故，拾之而归，则金蚕附于身中而不可脱离矣。再祷而再送之，断断不能也。方用雷丸三钱为末，同白矾少许调匀，倘见金蚕出见之时，辄以末少许渗在虫身之上，立时化为红水如血，神道必然震怒作祟，倘空中有声，即将此药末听其声音响处，望空洒去，则神道必大骂负心而去，永不再至矣。其初起得物之时，必然骤富，物从空中来，其人喜极，将金蚕供之厨柜间，晨夕拜祷，久之其人面如金色，与金蚕相同。服药无效，又久之，腹大如鼓胀矣。当时蜀中盛多此风，得金蚕者大约不能出五年必死，而金蚕不去也，又传于子孙，往往至灭门之祸。
　　　　方

　　大金牙散 【《千金方》，下同】 　治一切蛊毒，百疰不祥，医所不治者。　　金牙　鹳骨　石膏各八分　螌蝥七分　白朮　活草子　胡燕屎　雷丸　龙牙各六分　干漆　铜镜鼻　栀子　龟甲　鳖甲　鬼督邮　大黄　桃白皮各四分　徐长卿　桂　羚羊角　芍药　射干　升麻　鸢尾　马目毒公　蜂房　细辛干姜　芒硝　由跋　犀角屑　生甘草　狼毒　蜣螂　狼牙　雄黄　草龙胆　真珠各三分　芫花　莽草　射罔　乌梅各二分　铁精一分　赤小豆一合　蛇蜕皮一尺　樗鸡　地胆　芫青各七枚　桃奴　巴豆各二七枚　　右五十味，治下筛，服一刀圭，稍加至二刀圭。带之辟百邪，治九十九种疰。一本有麝香，无白朮。
　　太上五蛊圆　治百蛊吐血伤中，心腹结气坚塞，咽喉语声不出，短气欲死，饮食不下，吐逆上气，去来无常，状如鬼祟，身体浮肿，心闷烦疼，寒战，梦与鬼交，狐狸作魅，卒得心痛，上叉胸胁，痛如刀刺，经年累岁，着床不起，悉主之。　　雄黄　椒目　巴豆　莽草　芫花　鬼臼一作木香　真珠一作木香　矾石　藜芦各四分　附子五分　獭肝一分　蜈蚣二枚　螌蝥三十枚　　右十三味为末，蜜和，更捣二千杵，丸如小豆，先食饮服一丸。余密封，勿泄药气，十丸为一剂。如不中病，后日增一丸，以下利为度。当下蛊，种种状貌，不可具述。下后七日将息，服一剂，三十年百病尽除。忌五辛。
　　太乙追命圆　治百病，若中恶气，心腹胀满，不得喘息，心痛积聚，胪胀疝瘕，宿食不消，吐逆呕哕，寒热，瘰疬，蛊毒，妇人产后余疾。　　蜈蚣一枚　丹砂　附子　矾石一作礜石　雄黄　藜芦　鬼臼各一分　巴豆二分　　右八味为末，蜜丸如麻子，一服二丸，日一服。伤寒一二日服一丸，当汗出，绵裹两丸塞两耳中。下痢服一丸，一丸塞下部。蛊毒服二丸，在外膏和摩病上，在膈上吐，膈下利。有疮，一丸涂之，毒自出。产后余疾，服一丸。耳聋，绵裹塞耳。　　又方　治人得药杂蛊。
　　螌蝥　桂心　藜芦各如指大　斧月下土如弹大　　右四味，治下筛，服一钱匕，下蛊蛇虾(虫麻)蜣蜋毒俱出。
　　万病圆　《小品》名雄黄丸。治蛊疰四肢浮肿，肌肤消索，咳逆，腹大如水状，死后转易于家人，一名蛊胀。　　雄黄　巴豆　莽草　鬼臼各四两　蜈蚣三枚　　右五味为末，蜜和，捣三千杵，丸如小豆，密封勿泄气。宿勿食，平旦空腹一丸。一炊久不知，更加一丸。当先下清水，次下蛊，长数寸，及下蛇，又下孵鸡子或白如膏。下后作葱豉粥补之，百种暖将息。　　又方　治中蛊毒，腹内坚如石，面目青黯，小便淋沥，病变无常。　　羖羊皮方五寸　蘘荷四两半　犀角　芍药　黄连　牡丹各一两　栀子仁七枚　　右七味(口父)咀，以水九升，煮取三升，分三服。葛氏、崔氏俱无芍药、牡丹、栀子，用苦参、升麻、当归。
　　犀角圆　治蛊毒百病，腹暴痛，飞尸恶气肿。　　犀角屑　鬼臼屑　桂心末　羚羊角屑，各四钱　天雄　莽草　真珠　雄黄各一两　蜈蚣五节　贝子五枚，烧　射罔如鸡子黄大一枚　麝香二分二分：原缺，据《千金》卷二十四蛊毒补。　巴豆五十枚　　右十三味为末合捣，蜜丸如小豆，服一丸，日二。含咽，不知少增之。卒得腹满蜚尸，服如大豆许二丸。若恶气肿，以苦酒和涂上缝袋子盛药，系左臂，辟不祥鬼疰蛊毒，可以备急。　　又方
　　大戟　螌蝥[螌蝥：据《千金》卷二十四蛊毒载其用量为一分。]　五月五日东引桃白皮各四分　　右三味，治下筛，旦空腹以水一鸡子许服八捻，用二指相着如开，顿服之。若指头相离，取药太多，恐损人矣。　　又方　治中蛊下血，日数十行者。
　　巴豆二七枚　元青　藜芦　附子　矾石各二分　　右五味为末，别治巴豆合筛，和相得，以绵裹药如大豆许，内下部中，日三，瘥。　　又方　治下血状如鸡肝，腹中搅痛难忍。　　茜根　升麻　犀角各三两　桔梗　黄蘗　黄芩各二两　地榆　白蘘荷各四两　　右八味(口父)咀，以水九升，煮取二升半，分三服，此蛊利血用之。
　　北地太守酒　治盖病蛊毒，风气寒热。　　乌头　甘草　芎藭　黄芩　桂心　藜芦　附子各四两　白蔹　桔梗　半夏　柏子仁　前胡　麦门冬各六两　　右十三味，七月曲十斤，秫米一斛，如酝酒法，(口父)咀，药以绢袋盛之，沉于瓮底，酒熟去糟还取药滓，以青布袋盛，沉着酒底泥头，秋七日，夏五日，冬十日。空腹服一合，日三，以知为度。药有毒，故以青布盛之。服勿中止，二十日，大有病出，其状如漆，五十日病悉愈。有妇人年五十，被病连年，腹中积聚，冷热不调，时时切痛，绕脐绞急，上气胸满，二十余年，服药二七日，所下三四升即愈。又有女人病偏枯绝产，服二十日，吐黑物大如刀带，长三尺许，即愈，其年生子。又有女人小得癫病，服十八日，出血二升半愈。有人被杖，崩血内瘀，卧着九年，服药十三日，出黑血二三升愈。有入耳聋十七年，服药三十五日，鼻中出血三升，耳中出黄水五升便愈。古方云：熹平二年，北地太守臣光上然此，偏主蛊毒，有人中蛊毒者，服无不愈。极难瘥者，不过二七日，所有效莫不备出。曾有一女人，年四十余，偏枯羸瘦，不能起，长卧床枕，耳聋一无所闻，两手不收，已经三年，余为合之，遂得乎复如旧。有人中蛊毒而先患风，服茵芋酒[服茵芋酒：原作「眼因于酒」，据《千金》卷二十四蛊毒改。]伤多，吐出蛊数十枚遂愈，何况此酒而不下蛊也？嘉其功效有异常方，故具述焉。
　　丹砂圆 【《济生方》，下同】 　治蛊毒。　　雄黄别研　朱砂别研，各半两　巴豆去心皮油　藜芦略炒　鬼臼各一分　　右为细末，炼蜜为丸如大豆大，每服三丸，空心，煎干姜汤送下，当转下恶物并蛊等。当烦闷后，以鸭为羹食之。
　　雄麝散　治五种蛊毒。
　　雄黄末　麝香末各一字
　　右件药，取生羊肺如指大，以刀割开，内二末，以肺裹吞之。
　　辰砂丸　一名丹砂丸。治蛊毒，从酒食中著者。　　辰砂　雄黄　赤足蜈蚣　续随子各一两　麝香二钱半　　右为末，糯米饭和丸芡实大，每一丸以酒化下。端午日合。
　　保灵丹　治蛊毒诸毒，一切药毒神效。　　朱砂细研　大山豆根各一两　雄黄　黄丹　麝香　黄药子　川巴豆肥者取肉不去油　续随子生杵末　螌蝥去头足翅，各二钱半　糯米半生半炒　赤蜈蚣二条，一生一炙　　右各修治，入乳钵研和，于端午、重阳、腊日修合，不令鸡犬妇人见，用糯米稀糊丸如龙眼核大，阴干磁盒收。每一丸好茶清吞下，不得嚼破，须臾病人自觉心头如拽断皮条声，将毒物下，或自口出，或大便出，嫩则是血，老则成鳖，或蜣螂诸杂带命之物。药丸与凝血并下，以水洗净收，可救三人。如中毒口噤，即挑开下药。或蛇蝎诸毒，以好酢磨傅患处立解。服药已效，如知毒害之家，不必研究。若诉之，其毒再发不救。瘥后更忌酒肉毒食，一月惟软饭可也。或急用，但择吉日精洁修合。
　　青黛雄黄散　凡始觉中毒，及蛇虫咬，痈疽才作，即服此，令毒气不聚。　　青黛　雄黄各等分
　　右研细，新汲水调下二钱。

　　归魂散　凡初中蛊在膈上者，当用此药吐之。　　白矾　建茶各一两
　　右二味为细末，每服五大钱，新汲水调下，顿服。一时久，当吐毒食出。此药入口，其味甘甜，并不觉濇味者是也。
　　桔梗散
　　桔梗去芦，不以多少，择味苦者銼碎微炒　　右为细末，每服三钱，米饮调服，不拘时候。此药不吐不利，加之易为收买，多服有益。如服吐利药后，日进二三服，使毒气日渐消散，不致再发动也。
　　石刻方　治蛊毒，无论年多远近，但煮一鸭卵，插银钗于内，并噙之，约一食顷，取视钗股俱黑，即中毒也。　　五倍子二两　硫黄末一钱　丁香　木香　麝香　轻粉各少许　甘草三寸，半生半炙　糯米二十粒　　右用水十分，于瓶内煎至七分，候药面生皱皮为熟，绢滤去滓，通口服。病人平正仰卧令头高，觉腹中有物冲心者，三次，即不得动。若吐，以盆桶盛之，如鰇鱼之类，乃是恶物。吐罢饮茶一盏。泻亦无妨。旋煮白粥补。忌生冷油腻鲊酱。十日于服解毒丸三五丸，经旬平复。
　　七宝丸　治蛊毒。
　　败鼓皮　蚕退纸各烧存性　刺猬皮　五倍子　续随子，朱砂研　雄黄研，各等分　　右为细末，糯米稀糊和丸如梧桐子大，每服七丸，空心，用熟水送下。
　　蜜髓煎　治中蛊毒，令人腹内坚痛，面目青黄，病变无常。　　蜜一碗　猪骨髓研，五两
　　右同煎令熟，分作十服，日三服，即瘥。
　　槲皮散　治蛊毒下血如烂肉片，心腹(疒丂)痛，如有物啮，若不即治，食人五脏乃死　　槲木北阴白皮　桃根白皮并细銼，各四两　猬皮灰　乱发灰各一两　火麻子汁五升　　右，先以水五盏，煮槲皮、桃根皮，取浓汁二盏，和麻子汁，每服暖汁一盏，调猬皮灰、发灰二钱匕，令患人少食旦食，须臾用水一盏，以鸡翎引吐于水中，如牛涎，诸蛊并出。　　又方　治中蛊毒下血如肝。
　　蓖麻子一粒，去皮　(石卜)硝一钱　　右细研，作一服，新汲水调下，连作二三服，效。
　　地榆散　治蛊毒下血，或腹痛或不痛，百治不效，烦渴不止。　　臭榆根东引白皮蜜炙焙干　地榆各半两　　右为细末，每服一钱，热米饮调下。
　　茜根散　治蛊注下血如鸡肝，体热心腹中烦闷。　　茜根　川升麻　犀角屑　地榆銼　黄芩　黄连炒，各一两　　右为散，每服四钱，水一中盏，煎至六分，去渣，不拘时温服。
　　雄黄散　治中蛊毒吐血。
　　雄黄研，二钱半　螌蝥去足翅糯米炒，十四枚　獭肝炙，如枣大　伏龙肝研，半两　　右为细末，每服二钱匕，空心，以酪浆调下，或吐虾蟆及蛇虫等出效。
　　　　单方

　　中蛊吐血：麦面散，用小麦面二合，分为三服，以冷水调下，半日服尽，当下蛊，即瘥。
　　解蛊毒：生玳瑁磨汁，水服一盏即消。 【《产乳》】
　　诸蛊：用鳗鲡鱼干末，空心服之，三五度瘥。一方，烧炙令香，食之尤佳。其鱼有五色文者良。
　　中蛊腹痛，支太医秘方：以猪肝一具，蜜一升，同煎，分二十服，或为丸服。 【《肘后方》】
　　解百蛊毒：白鸭血热饮之。 【《广记》】
　　蛊疰腹痛：雄猫屎烧灰，水服。 【《外台》】
　　中恶蛊毒：腊月狐肠烧末，水服方寸匕。 【《千金》，下同】
　　中恶蛊毒：车辖脂如鸡子大，酒化服。
　　虾蟆蛊病及蝌蚪蛊，心腹胀满，口干思水，不能食，闷乱大喘：用车辖脂半斤，渐渐服之，其蛊即出。【《圣惠》】
　　解中蛊毒：生羊肺一具，割开，入雄黄、麝香等分吞之。 【《济生》】
　　解蛊毒：取燕屎三合炒，独蒜去皮十枚，和捣丸梧子大，每服三丸，蛊当随利而出。
　　中蛊药毒，虽面青脉绝，腹胀吐血者，服之即活：用蚕退纸烧存性为末，新汲水服一钱。【《卫生方》】
　　解诸蛊毒，不拘草蛊、蛇蛊、蜣螂蛊，其状入咽刺痛欲死：取胞衣一具，洗切曝干为末，熟水调服一钱。【《梅师方》】
　　食中有蛊，腹内坚痛，面目青黄，瘦瘁，淋露骨立，病变无常：铁精丸。铁精乃煅铁炉中如尘紫色，轻者为佳，不拘多少，研末，鸡肝和丸梧子大，食前后，酒下五丸七丸，不过十日愈。【《肘后方》】
　　虫毒蛊毒：雄黄、生矾等分，端午日研化，蜡丸梧子大，每服七丸，念药王菩萨七遍，熟水下。【东坡方】
　　中蛊吐血，或下血如肝：盐一斤，苦酒一升，煎化频服，得吐即愈。 【《小品方》】
　　蛊毒药毒：甘草节以真麻油浸之，年久愈妙，每用嚼咽，或水煎服，神妙。
　　蛇蝎蛊毒：牛蒡子煮汁服之。 【《易简方》】
　　卒中蛊毒，下血如鸡肝，昼夜不绝，脏腑败坏待死者：以蘘荷叶密置病人席下，勿令知之，必自叫蛊主姓名也。【《梅师方》】
　　挑生蛊毒，野葛毒：并以升麻多煎，频饮之。 【《直指方》】
　　岭南有挑生蛊毒，于饮食中行厌胜法，鱼肉能反生于人腹中，而人已死，则阴役其家，初得，觉胸腹痛，次日刺人，十日则生在腹中也。凡胸膈痛，即用升麻或胆矾吐之。若膈下痛，急以米汤调郁金末二钱，泻出恶物，或合升麻、郁金服之，不吐即下。李巽严侍郎为雷州推官，鞫狱得吐方，活人甚多也。
　　岭南里人多于食中毒人，渐不能食，胸背渐胀，先寒似瘴：用都淋藤十两，水一斗，酒二升，煮三升，分三服。毒从小便出。十日慎食毒物。不瘥更服。即马兜铃也。
　　中诸蛊毒：王瓜根大如指，长三寸，切，以酒半升渍一宿，服当吐下。 【《外台》】
　　一切蛊毒：饮荠苨汁立出。 【《本草》，下同】　　又方：石蟹热水磨服，自下。
　　又方：霹雳砧一名雷揳，出雷州，并河东山泽间，因雷震处掘地得之，其形不一，有似斧刀者，有似锉刀者，有二孔者，取刮末，服立下。【《雷书》】
　　解中蛊毒：山豆根不以多少，密遣人和水研已，禁声服少许，不止再服。
　　中蛊毒，吐下血如猪肝：茜草根、蘘荷叶各三两，水四升，煮二升，顿服即愈，自当呼蛊主姓名也。【《千金》】
　　中蛊毒：以清油多饮取吐。 【《岭南方》】
　　菜中蛇蛊：蛇毒入菜果中食，令人得病，名蛇蛊。大豆为末，酒渍绞汁，服半升。
　　人头面上有光，他人手近之如火炽者，此中蛊也：用蒜汁半两，和酒服之，当吐出如蛇状。
　　解中蛊毒：胡荽根捣汁半升，和酒服，立下神验。 【《必效方》】
　　中蛊欲死：马齿苋捣汁一升饮，并傅之，日四五次。
　　卒中蛊毒，或吐血或下血皆如烂肝者：苦瓠一枚，水二升，煮一升，服立吐即愈。　　又方：用苦酒一升，煮苦瓠令消，服之取吐，神验。 【《肘后方》】
　　蛊毒：用东引桃枝白皮烘干、大戟、螌蝥去足翅熬，三物等分为末，以井水服半方寸匕即出，不出更服。或因酒得，以酒服；因食得，以食服。亦可以米泔丸服。【《图经》】
　　中蛊腹痛，面目青黄，淋血骨立：銼枣木心，桑木心亦可，取一斛，水淹三寸，煮至二斗，澄清煎五升，旦服五合，取吐即愈。又煎红水服之，能通经脉。
　　金蚕蛊毒，吮白矾味甘，嚼黑豆不腥者，即是中蛊也：石榴根皮煎浓汁服，即吐出活蛊，无不愈者。【丹溪】
　　解中蛊毒：用未钻相思子十四枚，杵碎为末，温水半盏和服。欲吐，抑之勿吐，少顷当大吐非常。轻者但服七枚神效。【《外台》】
　　解中蛊毒：平胃散，以生漆和丸梧子大，每空心温酒下七十丸至百丸。
　　蛊毒百毒，及诸热毒，时气热病，口鼻出血：用人尿尖七枚烧灰，水调顿服，温覆取汗即愈。勿轻此方，神验者也。【《外台》】
　　中诸蛊毒，及六畜肉毒：用伏龙肝末一鸡子大，水服取吐。
　　闽广多蛊，或谓凡至旅寓，当扣主人云：你家有无蛊毒耶？问之即不行。佛说解蛊毒神咒云：姑苏琢，摩耶琢，吾知蛊毒生四角，父是穹窿穷，母是耶舍女，眷属百千万，吾今悉知汝，摩诃萨摩诃。
　　中蛊毒：《梅师方》云，凡中蛊毒，或下血如鹅肝，或吐血，或心腹切痛，如有物咬，不即治之，食人五脏即死。欲知是蛊，但令病人唾于水内，沉者是蛊，浮者非也。用败鼓皮烧灰，酒服方寸匕，须臾自呼蛊主姓名。【《梅师方》】
　　治蛊：取败鼓皮，广五寸，长一尺，蔷薇根五寸，如拇指大，水一升，酒三升，煮二升，服之当下蛊虫即愈。【《外台》】
　　蛊毒：用槲树北阴白皮一大握，长五寸，水三升，煮取一升，空腹服，即吐虫出。亦治中蛊下血。【《千金》，下同】　　又方：猬皮灰，水服方寸匕，亦出虫。
　　中蛊吐下血：用榉皮广五寸，长一尺，芦荻根五寸，二味(口父)咀，以水二升，煮取一升，顿服，极下蛊。
　　蛊毒下血，状如鸡肝，日夜不解欲死：桔梗、犀角各等分为末，酒服方寸匕，日三。不能自服，绞口与之。药下心中当烦，须臾自静。有顷下。服至七日止，可食猪脾脏补养。
　　中蛊先下赤，后下黄白沫，连年不瘥：牛膝一两槌散切，以清酒一升渍一宿，平旦空腹服之，再服便愈。
　　　　针灸

　　《千金方》曰：灸蛊毒法，于足小指尖上灸三壮，即有物出。酒饭得之随酒饭出，肉菜得之随肉菜出，即愈神验。皆于灸疮上出。
　　　中毒门

　　　　金匮要略 【汉　张机】

　　　　　禽兽鱼虫禁忌

　　凡饮食滋味，以养于生。食之有妨，反能为害。自非服药炼液，焉能不饮食乎？切见时人，不闲调摄，疾灾竞起，若不因食而生。苟全其生，须知切忌者矣。所食之味，有与病相宜，有与身为害。若得宜则益体，害则成疾，以此致危，例皆难疗。凡煮药饮汁以解毒者，虽云救急，不可热饮，诸毒病得热更甚，宜冷饮之。　　肝病禁辛，心病禁咸，脾病禁酸，肺病禁苦，肾病禁甘。春不食肝，夏不食心，秋不食肺，冬不食肾，四季不食脾。辩曰：春不食肝者，为肝气王，脾气败，若食肝则又补肝，脾气败尤甚，不可救。又肝王之时，不可以死气入肝，恐伤魂也。若非王时，即虚，以肝补之，佳。余脏准此。凡肝脏自不可轻啖，自死者弥甚。凡心皆为神识所舍，勿食之，使人来生复其报对矣。凡肉及肝落地不着尘土者，不可食之。猪肉落水浮者，不可食。诸肉及鱼，若狗不食、鸟不啄者，不可食。诸肉不干，火炙不动，见水自动者，不可食之。肉中有如朱点者，不可食之。六畜肉，热血不断者，不可食之。父母及身本命肉，食之，令人神魂不安。食肥肉及热羹，不得饮冷水。诸五脏及鱼，投地尘土不污者，不可食之。秽饭馁肉臭鱼，食之皆伤人。自死肉口闭者，不可食之。六畜自死及疫死，皆有毒，不可食之。兽自死，北首及伏地者，食之杀人。食生肉饱饮乳，变成白虫。疫死牛肉食之，令病洞下，亦致坚积，宜利药下之。脯藏米瓮中有毒，及经夏食之，发肾病。马脚无夜眼者，不可食之。食酸马肉，不饮酒则杀人。马肉不可热食，伤人心。马鞍下肉，食之杀人。白马黑头者，不可食之。白马青蹄者，不可食之。马肉豚肉，共食饱醉卧，大忌。驴马肉合猪肉食之，成霍乱。马肝及毛不可妄食，中毒害人。疫死牛，或目赤或黄，食之大忌。牛肉共猪肉食之，必作寸白虫。青牛肠，不可合犬肉食之。牛肺从三月至五月，其中有虫如马尾，割去勿食，食则损人。牛羊猪肉，皆不得以楮木、桑木蒸炙，食之令人腹内生虫。啖蛇牛肉杀人，何以知之？啖蛇者，毛发向后顺者是也。羊肉其有宿热者，不可食之。羊肉不可共生鱼酪食之，害人。羊蹄甲中有珠子白者，名羊悬筋，食之令人癫。白羊黑头，食其脑，作肠痈。羊肝共生椒食之，破人五脏。猪肉共羊肝和食之，令人心闷。猪肉以生胡荽同食，烂人脐。猪脂不可合梅子食之。猪肉和葵食之，少气。鹿肉不可和蒲白作羹，食之发恶疮。麋脂及梅李子，若妊妇食之，令子青盲，男子伤精。獐肉不可合虾及生菜梅李果食之，皆病人。痼疾人不可食熊肉，令终身不愈。白犬自死不出舌者，食之害人。食狗鼠余，令人发瘘疮。妇人妊娠不可食兔肉、山羊肉及鳖鸡鸭，令子无声音。兔肉不可合白鸡肉食之，令人面发黄。兔肉着干姜食之，成霍乱。凡鸟自死，口不闭，翅不合者，不可食之。诸禽肉肝青者，食之杀人。鸡有六翮四距者，不可食之。乌鸡白首者，不可食之。鸡不可共胡蒜食之，滞气。山鸡不可合鸟兽肉食之。雉肉久食之，令人瘦。鸭卵不可合鳖肉食之。妇人妊娠食雀肉，令子淫乱无耻。雀肉不可合李子食之。燕肉勿食，入水为蛟龙所啖。鱼头正白如连珠至脊上，食之杀人。鱼头中无腮者，不可食，食之杀人。鱼无肠胆者，不可食之。三年阴不起，女子绝生。鱼头似有角者，不可食之。鱼目合者，不可食之。六甲日，勿食鳞甲之物。鱼不可合鸡肉食之。鱼不得合鸬鹚肉食之。鲤鱼鲊不可合小豆藿食之，其子不可合猪肝食之，害人。鲤鱼不可合犬肉食之。鲫鱼不可合猴雉肉食之，一云不可合猪肝食。鳀鱼合鹿肉生食，令人筋甲缩。青鱼鲊不可合生胡荽及生葵并麦中食之。鳅鳝不可合白犬血食之。龟肉不可合酒果子食之。鳖目凹陷者，及厌下有王字形者，不可食之；其肉不得合鸡鸭子食之。龟鳖肉不可合苋菜食之。鰕无须及腹下通黑，煮之反白者，不可食之。食脍饮乳酪，令人腹中生虫为瘕。蟹目相向，足斑目赤者，不可食之。凡蟹未遇霜多毒，其熟者，乃可食之。蜘蛛落食中，有毒，勿食之。凡蜂蝇虫蚁等多集食上，食之致瘘。
　　　　　果实菜谷禁忌

　　果子生食生疮。果子落地经宿，虫蚁食之者，人大忌食之。生米停留多日，有损处，食之伤人。桃子多食，令人热，仍不得入水浴，令人病淋沥寒热病。杏酪不熟伤人。梅多食坏人齿。李不可多食，令人胪胀。林檎不可多食，令人百脉弱。橘柚多食，令人口爽，不知五味。梨不可多食，令人寒中；金疮、产妇，亦不宜食。樱桃杏多食，伤筋骨。安石榴不可多食，损人肺。胡桃不可多食，令人动痰饮。生枣多食，令人热渴气胀，寒热羸瘦者，弥不可食，伤人。木耳赤色及仰生者，勿食。菌仰卷及赤色者，不可食。正月勿食生葱，令人面生游风。二月勿食蓼，伤人肾。三月勿食小蒜，伤人志性。四月八日勿食胡荽，伤人神。五月勿食韭，令人乏气力。五月五日，勿食一切生菜，发百病。六月七月，勿食茱萸，伤神气。八月九月，勿食姜，伤人神，十月勿食椒，损人心，伤心脉。十一月十二月，勿食薤，令人多涕唾。四季勿食生葵，令人饮食不化，发百病；非但食中，药中皆不可用，深宜慎之！时病瘥未健，食生菜，手足必肿。夜食生菜，不利人。十月勿食被霜生菜，令人面无光目濇，心痛腰疼，或发心疟，疟发时手足十指爪皆青困委。葱韭初生芽者，食之伤人心气。饮白酒，食生韭，令人病增。生葱不可共蜜食之，杀人。独颗蒜弥忌。枣合生葱食之，令人病。生葱和雄鸡、雉、白犬肉食之，令人七窍经年流血。食糖蜜后，四日内食生葱韭，令人心痛。夜食诸姜蒜葱等，伤人心。芜菁根多食，令人气胀。薤不可共牛肉作羹食之，成瘕病，韭亦然。莼多食，动痔疾。野苣不可同蜜食之，作内痔。白苣不可共酪同食，作(上匿下虫)虫。黄瓜食之发热病。葵心不可食，伤人；叶尤冷，黄背赤茎者勿食之。胡荽久食之，令人多忘。病人不可食胡荽及黄花茱。蓣不可多食，动病。妊妇食姜，令子余指。蓼多食，发心痛。蓼和生鱼食之，令人夺气，阴咳疼痛。芥菜不可共兔肉食之，成恶邪病。小蒜多食，伤人心力。扁豆，寒热者不可食之。久食小豆，令人枯燥。食大豆屑，忌噉猪肉。大麦久食，令人作热。白黍米不可同饴蜜食，亦不可合葵食之。荞麦面多食之，令人发落。盐多食，伤人肺。食冷物，冰人齿。食热物，勿饮冷水。饮酒，食生苍耳，令人心痛。夏月大醉汗流，不得冷水洗着身，及使扇，即成病。饮酒大忌灸腹背，令人肠结。醉后勿饱食，发寒热。饮酒食猪肉，卧秫稻穰中则发黄。食饴多饮酒，大忌。凡水及酒照见人影动者，不可饮之。鲊合酪食之，令人血瘕。食白米粥，勿食生苍耳，成走疰。食甜粥已，食盐，即吐。犀角箸搅饮食沫出及浇地坟起者，食之救人。矾石生入腹，破人心肝，亦禁水。商陆以水服，杀人。葶苈子敷头疮，药或入脑，杀人。水银入人耳及六畜等皆死，以金银着耳边，水银则吐。苦楝无子者，杀人。
　　　　风俗通 【汉　应劭】

　　　　　论饮食诸毒

　　禽兽自死者，俱有毒，不可食。鱼无腮者有毒，腮大者亦有毒。鳖肚下有红藻纹者，有毒。蟹腹下有毛者有毒。煮酒初出火者有毒，江南谓之火头酒，饮之则生痔溢血。夏月饮食，但过宿者，即有毒。夏月酒在铜锡器中过夜，即有毒。铜气盖热食，气上蒸成汗，滴下食中，即有毒。炊汤过宿，饮之有毒，盥洗则生疥。桃杏仁双仁者，毒能杀人。果未成核者，俱有毒，令人发疮疖。夏秋果熟落地，虫缘者有毒，人食之作漏。屋漏水有毒，人食之有胀而死者；用之沐手，则生浸淫之疥，屡验。泽中死水有毒，饮之令人生瘕。汤池中温泉水不可饮，令人胀闷；惟澡浴可以疏风愈疥癞，盖其泉自硫黄中出，故温也。患疥者宜饱食入浴之，连日数次，汗透而愈。体虚者不可轻浴。
　　　　千金方 【唐　孙思邈】

　　　　　论五石

　　人不服石，庶事不佳，恶疮疥癣，温疫疟疾，年年常患，寝食不安，兴居常恶，非止已事不康，生子难育，所以石在身中，万事休泰，要不可服五石也。人年三十以上，可服石药。若素肥充，亦勿妄服。四十已上，必须服之。五十已上，三年可服一剂。六十已上，二年可服一剂。七十已上，一年可服一剂。　　又曰：人年五十已上，精华消歇，服石犹得其力。六十已上转恶，服石难得力。所以常须服石，令人手足温暖，骨髓充实，能消生冷，举措轻便，复耐寒暑，不着诸病，是以大须服。凡石皆熟炼用之。凡石之发，当必恶寒头痛心闷，发作有时，状如温疟，但有此兆，无过取冷水淋之，得寒乃止，一切冷食，惟酒须温。　　又曰：凡服石人甚不得杂食口味，虽百品具陈，终不用重食其肉。诸杂既重，必有相贼，聚积不消，遂动诸石，如法持心，将摄得所，石药为益，善不可加。余年三十八九，常服五六两乳，自是以来，深深体悉。至于将息节度，颇识其性。养生之士，宜留意详焉！然其乳石必须土地清白光润，罗纹鸟翮，一切皆成白，可入服。其非土地者，慎勿服之。多皆杀人，甚于鸩毒。紫石白石，极须外内映澈，光净皎然，非此亦不可服。寒石五石更生散方，旧说此药方，上古名贤无此，汉未有何侯者行用，自皇甫士安已降，有进饵者，无不发背解体而取颠覆。余自有识性已来，亲见朝野仕人，遭者不一。所以宁食野葛，不服五石。明其大大猛毒，不可不慎也。有识者遇此方，即须焚之，勿久留也！
　　　　　论解百药毒

　　甘草解百药毒，此实如汤沃雪，有同神妙。有人中乌头、巴豆毒，甘草入腹即定。中藜芦毒，葱汤下咽便愈中野葛毒，土浆饮讫即止。如此之事，其验如反掌，要使人皆知之。然人皆不肯学，诚可叹息。方称大豆汁解百药毒，余每试之，大悬绝，不及甘草。又能加之为甘豆汤，其验尤奇。有人服玉壶丸，致呕不能已，百药与之不止，蓝汁入口即定。如此之事，皆须知之。此则成规，更不须试练也。解毒方中，条例极多，若不指出一二，学者不可卒知，余方例尔。石药毒，用白鸭屎、人参汁。雄黄毒，用防己。铁粉毒，用磁石。礜石毒，用大豆汁、白鹅骨。防葵毒，用葵根汁。大戟毒，用菖蒲汁。桔梗毒，用白粥。甘遂毒，用大豆汁。(艹蹢)(艹躅)毒，用栀子汁。鸡子毒，用淳酢。马刀毒，用清水。野芋毒，用土浆、人粪汁。杏仁毒，用蓝子汁。百药毒，用甘草、荠苨、大小豆汁、蓝叶根实汁。金银毒，用水银服数两即出；鸡子汁及屎白，烧猪脂和服；水淋鸡屎汁煮葱汁。芫花毒，用防己、防风、甘草、桂汁。野葛毒，用鸡子清、葛根汁、甘草汁、鸭头热血、猪膏、鸡屎、人屎。藜芦毒，用雄黄温汤煮葱汁。乌头、天雄、附子毒，用大豆汁、远志、防风、枣肉、饴糖。射罔毒，用蓝汁、大小豆汁、竹沥、大麻子汁、藕芰汁、六畜血、贝齿屑、蚯蚓屎。半夏毒，用生姜汁及煮干姜汁。莨菪毒，用荠苨、甘草、犀角、蟹汁、升麻。狼毒毒，用杏仁、蓝汁、白蔹、盐汁、木占斯。巴豆毒，用煮黄连汁、大豆汁、菖蒲汁、生藿汁【《肘后》云小豆藿。】 煮寒水石汁。蜀椒毒，用葵子汁、蒜桂汁、豉汁、人尿、冷水、土浆；鸡毛烧吸烟及调水服。斑蝥、芫青毒，用猪膏、大豆汁、戎盐、蓝汁、盐汤煮猪膏、巴豆。服药过剂闷乱者，用水和胡粉、水和葛粉、地浆、蘘荷汁、粳米渖、豉汁、干姜、黄连、饴糖、饮蓝汁、吞鸡子黄。
　　　　景岳全书 【明　张介宾】

　　　　　解一切饮食毒

　　芝麻油，总能解一切饮食诸毒，不可不知。凡造肴馔，必先用真麻油于净锅熬熟，却下肉炒过，然后入清水煮之，则并不犯毒。今徽州、池州地方，食牛肉，不论春夏，无日不食，惟制之有方，所以鲜有中毒。但犯一切饮食毒者，即用麻油一二杯饮之，得吐即毒释，而无不愈者。　　善解毒者无如火，盖火能革物之性。
　　　　　解一切药毒

　　凡解诸药毒者，宜以荠苨汁、白扁豆汁、菉豆汁、甘草汁、饧糖汁、米糖汁、蚕退纸烧灰，随便用之，俱可解。　　凡解毒药汤剂不可热服，宜凉饮之，盖毒得热而势愈盛也。虽然，此特以热毒为言耳。若解木鳖、菌蕈、黄连、石膏之类以中阴毒者，岂仍避热而犹堪以寒饮乎？
　　　　石室秘箓 【清　陈士铎】

　　　　　中砒毒

　　世人有服砒霜之毒，五脏欲裂者，腹必大痛，舌必伸出，眼必流血而死，最可怜也。方用泻毒神丹，大黄二两，生甘草五钱，白矾一两，当归三两，水煎汤数碗饮之，立时大泻则生，否则死矣。此砒毒已入于脏，非可用羊血、生甘草上吐而愈，我所以又变下法救之。饮之而不泻，此肠已断矣，又何救乎？倘用之早，未有不生者，不可执吐法而无变通。若初饮砒毒，莫妙用生甘草三两，急煎汤加羊血半碗，和匀饮之，立吐而愈。若饮之不吐，速用大黄之方，则无不可救也。
　　　　方

　　洁古解毒丸　善治男子妇人及小儿一切积热不解，停留作毒，上焦壅热，咽喉不利，口干多渴，伏暑困闷，霍乱不宁；或山岚瘴气，及食毒酒毒，吐逆不定，避风丹毒，迷惑昏困，不省人事，虚烦发躁，目赤口疮。善解四时伤寒之疾，发散瘟疫毒邪之气，及四方人不服水土一切诸毒，并皆解之。常服，补真益气，化毒除风，神效不可细述。　　滑石　黄芩　贯众　茯苓　山栀子　干姜　草龙胆　大豆　青黛　甘草　薄荷　寒水石各一两　百药煎　砂仁　大黄　山豆根　桔梗　生地　益智　紫河车即蚤休　菉豆粉　马屁勃　板蓝根　黄药子各半两　　右为细末，炼蜜为丸如弹子大，每服一丸，新汲水化下，细嚼或噙化亦得。小儿半丸。如妇人血运不省，生姜薄荷水磨下一丸。
　　解毒丸　解世间一切不测毒。
　　山豆根　山慈菇　菉豆粉各三两　板蓝根　土马棕　黄药子　紫河车　续随子仁　木通　盆硝　藿香　五味子　薄荷　贯众　寒水石　白僵蚕　干葛　雄黄　百药煎　茜草根　大黄　朱砂各二两　麝香半两　甘草腊月竹筒盛置粪清内，春月取出阴干，四两　　右为细末，蒸饼和丸如弹子大，以螺青三两和匀，留一半为衣，每服半丸，用生姜蜜水化下。
　　三因解毒丸　治误食毒草，并百物毒，救人于必死。　　板蓝根洗净晒干，四两　贯众銼去毛　青黛研　生甘草各一两　　右为末，炼蜜丸如桐子大，以青黛为衣。如稍觉精神恍惚，即是误中诸毒，即取十五丸烂嚼，用新汲水送下即解。或用水浸蒸饼为丸，尤佳。常服三五丸，大解暑热。
　　神仙散毒万病丹　一名玉枢丹；一名紫金锭。治一切药毒、菇子毒、鼠莽毒、恶菌蕈、金石毒、吃疫死牛马肉毒、河豚毒，时行瘟疫，山岚瘴疟，忽喉闭缠喉风，脾病黄肿，赤眼疮疖，冲冒寒暑，热毒上攻；或自缢溺水，打扑伤损，痈疽发背未破，鱼脐疮肿，汤火所伤，百虫鼠犬蛇伤；男子妇人或中颠邪狂走，鬼胎鬼气，并宜服之。凡人居家或出入，不可无此药，真济世卫家之宝。如毒药，岭南最多，若适宦岭，才觉意不快，便服之即安。二广山谷间，有草曰胡蔓草，又名断肠草，若人以急水吞之急死，缓水吞之缓死，又取毒蛇杀之，以草覆上，以水洒之，数日菌生其上，取为末，酒调以毒人，始亦无患，再饮酒即毒发立死。其俗淫妇人多自配合北人，与人情分相好，多不肯逐北人回，阴以药置食中，北人还，即戒之曰：子某年来。若从其言，即复以药解之，若过期不往，即死矣，名曰定年药。北人届彼，亦宜志之。若觉中毒四大不调，即便服之；或于鸡豚鱼羊鹅鸭等肉下药，复食此物，即触发其毒，急服此药一粒，或吐或利，随服便瘥。昔有一女子久患痨瘵病，为尸虫所噬，磨一粒服之，一时久，吐下小虫千余条，一大者正为两段；后只服苏合香丸，半月遂复如常。至牛马六畜中毒，亦以此救之，无不效。
　　山慈菇去皮洗极净焙　川文蛤捶破洗极尽炒干，各二两。一名五倍子　麝香拣尽血毛皮壳细研，三钱　千金子去壳纸包裹以去尽油为度。一名续随子　红芽大戟去芦根洗极净焙干，各一两　　右，各研为细末和匀，以糯米粥为剂，每料分作四十粒，于端午、重阳、七夕合。如欲急用，辰日亦得。于木臼中杵数百下，不得令妇人孝子、不具足人、鸡犬之类见之。切宜秘惜，不可广传，轻之无效。如痈疽发背未破之时，用冷水磨涂痛处，并磨服，良久觉痒立消。阴阳二毒，伤寒心闷，狂言乱语，胸膈壅滞，邪毒未发，及瘟疫山岚瘴气，缠喉风，冷水入薄荷一叶同研下。急中癫邪，喝叫乱走，鬼胎鬼气，并用暖无灰酒下。自缢落水死，心头暖者，及惊死鬼迷死，未隔宿者，并冷水磨灌下。蛇犬蜈蚣伤，并用冷水磨涂伤处。诸般疟疾不问新久，临发时煎桃柳枝汤磨下。小儿急慢惊风，五疳八痢，蜜水薄荷叶同磨下。牙关紧急，磨涂一丸，分作三服，量大小与之。牙痛，酒磨涂，及含药少许吞下。汤火伤，东流水磨涂患处。打扑伤损，炒松节、无灰酒下。年深日近，头疼、太阳疼，用酒入薄荷叶磨纸花贴太阳穴上。诸般癎疾，口眼喎斜，眼目掣眨，言语謇濇，卒中风口噤，牙关紧急，筋脉挛缩，骨节风肿，手脚疼痛，行步艰辛，一应风气疼痛，并用酒磨下。有孕妇人不可服。一方加山豆根、全蝎、朱砂、雄黄各一两。
　　鸡肠草散 【《千金方》，下同】 　解诸毒。　　鸡肠草三分　荠苨　升麻各四分　芍药　当归　甘草各二分　坌土一分　蓝子一合　　右八味，治下筛，水服方寸匕，多饮水为佳。若为蜂蛇等毒虫所螫，以针刺螫上血出，着药如小豆许于疮中，令湿瘥。为射罔箭所中，削竹如钗股长一尺五寸，以绵缠绕，水沾令湿，取药内疮中，随疮深浅，令至底止，有好血出即休。若服药有毒，水服方寸匕，毒解痛止愈。
　　解毒药散
　　荠苨一分　蓝并花二分
　　右二味，七月七日取蓝阴干，捣筛，水和服方寸匕，日三。
　　矾灰散　治中诸物毒。
　　晋矾　建茶各等分
　　右件药为细末，每服二钱，新汲水调下，得吐即效，未吐再服。
　　青黛雄黄丸　凡始觉中毒，及蛇虫咬，痈疽才作，服此，毒气不聚　　青黛　雄黄各等分
　　右为细末，新汲水调下二钱。
　　又方　解砒毒。
　　巴豆半粒，用半边，去壳不去白　白扁豆　青黛　甘草　　右同为末，用沙糖一大块，水化开，调一大盏饮之，砒毒随利去，即服五苓散之类。　　又方　解砒毒。
　　汉椒四十九粒　黑豆十四粒　甘草节二寸，碎　乌梅二个　　右(口父)咀，用水一盏，煎至七分，温服。
　　　　单方

　　治自死六畜肉中毒方：黄蘗屑捣服方寸匕。 【《金匮》，下同】
　　治食郁肉漏脯中毒方：郁肉密器盖之，隔宿者是也；漏脯，茅屋漏下沾著者是也。烧犬屎，酒服方寸匕，每服。人乳汁亦良。或饮生韭汁三升，亦得。
　　治黍米中藏干脯食之中毒方：大豆浓煮汁，饮数升即解。亦治狸肉漏脯等毒。
　　治食生肉中毒方：掘地深三尺，取其下土三升，以水五升，煮数沸，澄清汁，饮一升即愈。
　　治六畜鸟兽肝中毒方：水浸豆豉，绞取汁，服数升愈。
　　治马肝毒中人未死方：雄鼠屎二七粒末之、水和，日再服。屎，尖者是。　　又方：人垢取方寸匕服之佳。

　　治食马肉中毒欲死方：香豉二两，杏仁三两，二味蒸一食顷，熟，杵之，日再服。　　又方：煮芦根汁饮之，良。

　　治噉蛇牛肉食之欲死方：饮人乳汁一升立愈。　　又方：以泔洗头，饮一升愈。
　　又方：牛肚细切，以水一斗，煮取一升，暖饮之，大汗出者愈。
　　治食牛肉中毒方：甘草煮汁，饮之即解。
　　治食犬肉不消，心下坚或腹胀，口干大渴，心急发热，妄语如狂，或洞下方：用杏仁一升，合皮研烂，以沸汤三升和取汁，分三服，利下肉片，大验。
　　鸟兽有中毒箭死者，其肉有毒，解之方：大豆煮汁及盐汁服之解。
　　鲙食之在心胸间不化，吐复不出，速下除之，久成症病，治之方：橘皮一两，大黄二两，(石卜)硝二两，三味以水一大升，煮至一小升，顿服即消。
　　食鲙多不消，结为症病，治之方：马鞭草捣汁饮之，或以姜叶汁饮之一升，亦消；又可服吐药吐之。
　　食鱼后食毒两种烦乱，治之方：橘皮浓煎汁，服之即解。
　　食鯸鮧鱼中毒方：芦根煮汁，服之即解。
　　食蟹中毒，治之方：紫苏煮汁，饮之三升；或紫苏子捣汁饮之，亦良。　　又方：冬瓜汁饮二升，食冬瓜亦可。
　　食诸果中毒，治之方：猪骨烧过，一味末之，水服方寸匕。亦治马肝漏脯等毒。
　　食诸菌中毒，闷乱欲死，及食枫桂菌而笑不止，野芋烦毒欲死，治之方：人粪汁饮一升，或土浆饮一二升，或大豆浓煮汁饮之，或服诸吐利药并解。
　　蜀椒闭口者有毒，误食之，戟人咽喉气病欲绝，或吐下白沫，身体痹冷，急治之方：肉桂煎汁饮之，或多饮冷水一二升，或食蒜，或饮地浆，或浓煮豉汁饮之，并解。
　　食躁方：豉浓煮汁饮之。

　　钩吻与芹菜相似，误食之杀人，解之方：荠苨八两，水六升，煮取二升，分温二服。
　　菜中有水莨菪，叶圆而光有毒，误食之，令人狂乱，状如中风，或吐血，治之方：甘草煮汁，服之即解。
　　春秋二时，龙带精入芹菜中，人偶食之为病，发时手背腹满，痛不可忍，名蛟龙病，治之方：硬糖二三升，日两度服之，吐出如蜥蜴三五枚，瘥。
　　食苦瓠中毒，治之方：黍穰煮汁，数服之解。
　　饮食中毒烦满，治之方：苦参三两，苦酒一升半，二味煮三沸，三上三下服之，吐食出即瘥；或以水煮亦得。又服犀角汤亦佳。
　　贪食，食多不消，心腹坚满痛，治之方：盐一升，水三升，煮令盐消，两三服，当吐出食便瘥。
　　凡诸毒多是假毒以投，无知时，宜煮甘草荠苨汁饮之，通除诸毒药。
　　中砒石乌啄毒：多饮新汲井水，得吐利佳。 【《集简方》】
　　中蒙汗毒：饮井华冷水即愈。

　　中煤炭毒，一时运倒不救：急以清水灌之。
　　卒中水毒，初觉头目微痛，恶寒骨节强急，旦醉夕剧，手足逆冷，三日则虫蚀下部，六七日脓溃，食至五脏杀人也。捣苍耳绞汁服一二升，并以绵染，导其下部。【《肘后方》】
　　中川乌草乌一切药毒，及六畜肉毒：用多年尘壁东土泡汤服之，冷水亦可。 【《通变要法》】
　　中金石药毒：黑铅一斤镕化，投酒一升，如此十余次，待酒至半升顿饮。
　　中轻粉毒：出山黑铅五斤，打壶一把，盛烧酒十五斤，纳土茯苓半斤，乳香三钱，封固，重汤煮一日夜，埋土中，出火毒，每日早晚任性饮。
　　中砒霜毒，烦躁如狂，心腹疼痛，四肢厥冷，命在须臾：黑铅四两，或锡器亦可，磨水一碗灌之。【《危病方》】
　　中硫黄毒：黑锡煎汤服即解。 【《集简方》】
　　中诸药毒：钗子股煮汁服，亦生研更烈，必大吐下；如无毒，亦吐去热痰。
　　中饮食毒：雌黄、青黛等分为末，每服二钱，新汲水下。 【邓笔峰方】
　　乳石发动烦闷：芒硝，蜜水调服一钱，日三服。 【《圣惠》】
　　饮食毒物：硼砂、甘草各四两，真香油一斤瓶内浸之，遇有毒者，服油一小盏。久浸尤佳。【瑞竹堂】
　　山岚瘴毒、疮毒、并中诸毒：锦地罗根研，生酒服一钱匕即解。
　　中砒霜毒：白芷末，井水服二钱。 【《广记》，下同】
　　中砒霜毒：郁金末二钱，入蜜少许，冷水调服。
　　一切食毒：砂仁末，水服一二钱。

　　解轻粉毒，齿缝出血臭肿：贯众、黄连各半两，煎水，入冰片少许，时时漱之。 【积德堂方】
　　中乌头、天雄、附子、芫花、野菌毒：并用防风煎汁饮之。 【《千金》】
　　中诸毒药已死，只要心中温暖者，乃是热物犯之，只用防风一味擂，冷水灌之。 【积善堂方】
　　金石药发：麦门冬六两，人参四两，甘草炙二两为末，蜜丸梧子大，每服五十丸，饮下，日再服。【《图经》】
　　食丹药毒：萱草根研汁服之。 【《广记》】
　　丹石发动后，干咳嗽者：每食后饮冬月葵虀汁一盏，便卧少时。 【《食疗》】
　　马汗毒气入腹：葶苈一两，炒研，水一升浸汤服，取下恶血。 【《十全方》】
　　卒中水毒：捣蓝青汁傅头身令匝。 【《肘后方》，下同】
　　服药过剂，烦闷及中毒欲死：捣蓝汁服数升。
　　误吞水蛭：青靛调水饮，即泻出。 【《普济方》】
　　中鼠莽毒：金线重楼根，磨水服即愈。 【《集简方》】
　　一切菌毒，因蛇虫毒气熏蒸所致：芫花生研，新汲水服一钱，以利为度。
　　食雉中毒，吐下不止：用生犀角末方寸匕，新汲水调服即瘥。 【《圣惠》，下同】
　　食物中毒：贝子一枚，含之自吐。又治漏脯毒，面臛毒，及射罔在诸肉中有毒，并用贝子烧研，水调五分服。
　　中河豚及砒石毒，仓卒无药，急以麻油灌之，多灌取出毒物即愈。 【《易简方》】
　　丹石毒发，发热者，不得食热物，不用火为便，但着厚衣暖卧，取麻油一匙含咽，戒怒二七日也。
　　中野菌毒：急采鸳鸯草啖之，即今忍冬草也。 【《夷坚志》】
　　中一切毒：石菖蒲、白矾等分为末，新汲水下。 【《广记》】
　　中水毒，病手足指冷至膝肘即是：以浮萍日干为末，饮服方寸匕良。 【《集验方》】
　　中鼠莽毒：镜面草取自然汁，青油各一杯，和服，即下毒三五次，以肉粥补之，不可迟。【《医说》】
　　解雄黄毒：防己煎汁服之。

　　中砒石毒：稻草烧灰淋汁，调青黛三钱服。 【《摘要》】
　　一切毒药，及鸩毒，烦懑不止：用甘草三两，水五升，煮取二升，去渣入黍米粉一两，白蜜三两，煎如薄粥食之。【《外台》，下同】
　　乳石发热：乌豆二升，水九升，铜器煮五升，汁熬稠一升，饮之。
　　中巴豆矾砒鱼肉酒食毒：大豆煮汁饮之。 【《肘后方》】
　　六畜肉毒：小豆一升烧研，水服三方寸匕，神良。 【《千金》】
　　解烧酒毒：菉豆粉荡皮，多食之即解。
　　解鸩酒毒，并诸药毒已死，但心头温者：用菉豆粉三合，水调服。 【《易简方》】
　　解砒石毒：菉豆粉、寒水石等分，以蓝根汁调服三五钱。
　　服石毒发：胡豆半升捣研，以水八合绞汁，饮之即愈。 【《外台》】
　　中砒霜毒：白扁豆生研，水绞汁饮。 【《永类方》】
　　六畜肉毒：白扁豆烧存性研，水服之，良。 【《广记》】
　　诸鸟肉毒：生扁豆末，冷水服之。

　　小虾蟆有毒，食之令人小便秘濇，脐下闷痛，有至死者：以生豉一合，投新汲水半碗，浸浓汁顿饮之，即愈。【《茅亭客话》】
　　服药过剂闷乱者：豉汁饮之。 【《千金方》】
　　服药过剂闷乱，并中草乌、天雄、附子毒；并食饴糖即解。 【《总录》】
　　中砒石毒：饮酽酢得吐即愈，不可饮水。亦治食鸡子毒。 【《广记》】
　　狼烟入口：以酢少许饮之。 【秘方】
　　解金银毒：葱白煮汁饮之。 【《外台》】
　　解钩吻毒，面青口噤欲死：以葱涕啖之即解。 【《千金》】
　　郁肉脯毒：杵薤汁服二三升，良。 【葛洪方】
　　食蟹中毒：干蒜煮汁饮之。 【《集验方》】
　　闭口椒毒：气闭欲绝者，煮蒜食之。
　　食诸肉毒，吐下血不止，痿黄者：胡荽子一升，煮令发裂，取汁冷服半升，日夜各一服即止。【《食疗》】
　　食鱼中毒：冬瓜汁饮之，良。 【《小品方》】
　　解狼毒毒：杏仁捣烂，水和服之。 【《千金》】
　　硫黄毒发，令人背髆疼痛，目暗漠漠：乌梅肉焙一两，沙糖半两，浆水一大盏，煎七分呷之。【《总录》】
　　中水毒病，初起头痛恶寒，心烦拘急，旦醒夕剧：梅叶捣汁三升饮之良。
　　食椒闭气：京枣食之即解也。 【《百一》】
　　中水毒病，初起头痛恶寒，拘急心烦：用梨叶一把捣烂，以酒一盏搅饮之。 【《箧中集》】
　　中桐油毒：干柿饼食之。

　　中砒毒，心腹绞痛，欲吐不吐，面青肢冷：用杨梅木皮煎汤二三碗，服之即愈。 【《易简方》】
　　解诸中毒：芽茶、白矾等分碾末，冷水调下。 【《简要方》】
　　食蟹中毒：生藕汁饮之。 【《圣惠方》】
　　中砒石毒：桐油三升灌之，吐即毒解。
　　鼠莽砒毒：乌桕根半两，擂水服之。 【《医方大成》】
　　解中药毒：巴豆去皮不去油，马牙硝等分研细，冷水服一弹丸。
　　解百毒气：桑白皮汁一合服之，须臾吐利自出。 【《肘后方》】
　　解丹石毒，发热困笃：肥猪肉五斤，葱、薤各半斤，煮食，或作臛食，必腹鸣毒下，以水淘看沙石尽，则愈。【《千金翼》】
　　服石发热：猪肾脂一具，勿中水，以火炙取汁，每服三合，日夜五六服，毒随大便下。【《总录》】
　　食金中毒已死：取鸡矢半升，水淋取汁一升，饮之，日三。 【《肘后方》】
　　解野葛毒已死者：挖开口灌鸡子三枚，须臾吐出野葛，乃苏。 【《肘后方》】
　　胡蔓野毒即断肠草，一叶入口，百窍流血，惟急取凤凰胎，即鸡卵抱未成雏者，已成者不用，研烂和麻油灌之，吐出毒物，乃生，少迟即死。【《卫生方》】
　　闭口椒毒气欲绝，或出白沫，身体冷：急煎桂汁服之，多饮新汲水二三升。 【《梅师方》】
　　乳石热毒壅闭，头痛口干，便漩赤少者：用蜂房煮汁五合服，乳石末从小便中下大效。《图经》云：用十二分炙，以水二升煮八合，分服。
　　药毒上攻：如圣散。用蜂房、甘草等分，麸炒黄色，去麸为末，水二碗，煎八分，临卧顿服，明日取下恶物。【经验方】
　　中诸菜毒，发狂吐下欲死：用鸡矢烧末，水服方寸匕。 【葛氏方】
　　解一切毒：母猪屎水和服之。 【《千金》】
　　丹石发毒，头眩耳鸣，恐惧不安：淡竹频服二三升。 【《录验》】
　　硫黄毒发气闷：用羊血热服一合，效。 【《圣惠》】
　　解蜀椒毒：鸡毛烧烟吸之，并水调一钱服之。 【《千金》】
　　诸毒卒恶热闷欲死者：新屎汁，水和服；或干者烧末，渍汁饮。名破棺汤。 【苏恭】
　　合口椒毒：人尿饮之。 【《肘后方》】
　　解诸菜毒：小儿尿和乳汁，服二斗。 【《海上方》】
　　自死肉毒：故头巾中垢一钱，热水服取吐。
　　鹧鸪肉，主治岭南野葛菌子毒，生金毒，及温疟久病欲死者，合毛熬酒渍服之，或生捣汁服，最良。【《唐本》】
　　食蟹致伤：丁香末，姜汤服五分。 【《证治要诀》】
　　中河豚毒：五倍子、白矾末等分，以水调下。 【《广记》】
　　中诸药毒：用蚕纸数张，烧灰，冷水服。 【《易简方》】
　　有人服伏火丹药，多脑后生疮，热气冉冉而上，一道人教灸风市数十壮而愈。仍时复作，又教以阴炼秋石，用大豆黄卷煎汤下遂愈，和其阴阳也。【《清明余话》】
　　饮食中毒烦满：苦参三两，(口父)咀，以酒二升半，煮取一升，顿服即吐，愈。【《千金》，下同】
　　食百物中毒：掘厕旁地深一尺，以水满坑中，取厕筹七枚，烧令烟，以投坑中，乃取水汁饮四五升即愈。急者不可得，但掘地着水，即取饮之。　　又方：含贝子一枚，须臾吐食物，瘥。
　　食六畜肉中毒：各取六畜干屎为末，水服佳。若是自死六畜肉毒，水服黄蘗末方寸匕，须臾服与佳。
　　诸食中毒：饮黄龙汤及犀角汁无不治也。饮马尿亦良。
　　中药毒者：取秦燕毛二七枚烧灰服。
　　中野葛毒已死口噤者：取青竹去两节，注两胁脐上，内冷水注之，暖即易。须臾口开，开即服药，立活。惟须数易水。
　　腹中有铁，取白折铁刮取末，井华水服三钱，不过再服。
