古今图书集成医部全录卷四百三

小儿诊视门

　　　　黄帝灵枢经

　　　　　论疾诊尺

　　婴儿病，其头毛皆逆上者，必死。
　　【注　此论人之血气，本于先天所生，而上下环转者也。婴儿者，始生之儿。毛发者血之余，少阴精血之所生也。发复下垂，以应人之血气从下而升，复从巅而下。若发上逆，是惟升而无降矣。升降息，故不免于死亡。】　　耳间青脉起者掣痛。【《甲乙经》作瘈腹痛。】　　 【注　肾主骨而开窍于耳，故耳间青脉起者，当主筋骨掣痛。此承上文而言人之血气，始于先天肾脏之所生。】　　大便赤辨， 【《甲乙经》作青辨。】飧泄脉小者， 【《甲乙经》作脉大。】 手足寒，难已。飧泄脉小，手足温，泄易已。　　 【注　辨，别也。大便赤辨者，谓黄赤之间别也。盖中焦泌糟粕，蒸津液，乃化而为血，独行于经隧，命曰荣气。水谷常并居于胃，成糟粕而俱下于大肠，济泌别汁而渗入于膀胱。如大便赤辨，乃中焦之血，与糟粕并下矣。飧泄，大肠虚而不能济泌矣。此肠胃虚泄于下，中焦之汁不能荣于脉中，故脉小也。若手足温者，得下焦之生气，故泄易已。此言中焦水谷之精微，有借下焦之生气以合化。】
　　　　相儿经 【晋　严助】

　　　　　寿夭

　　儿初生，叫声连延相属者，寿。　声绝而复扬急者，不寿。　啼声散者，不成人。　啼声深者，不成人。脐中无血者，好。　脐小者，不寿。　通身软弱如无骨者，不寿。　鲜白长大者，寿。　自开目者，不成人。　目视不正，数动者，大非佳。　汗血者，多厄不寿。　汗不流，不成人。　小便凝如脂膏，不成人。　头四破，不成人。　常摇手足者，不成人。　早坐早行，早齿早语，皆恶性，非佳人。　头毛不周匝者，不成人。　发稀少者，强不听人。【一作不聪。】 　　额上有旋毛者，早妨父母。　儿生枕骨不成者，能言语而死。　尻骨不成者，能踞而死。　掌骨不成者，能匍匐而死。　踵骨不成者，能行而死。　膑骨不成者，能立而死。　身不收者，死。　鱼口者，死。　股间无生肉者，死。　颐下破者，死。　阴不起者，死。　阴囊下白者死，赤者死。　卵缝通达黑者，寿。
　　　　脉诀 【晋　王叔和】

　　　　　小儿生死候歌

　　小儿乳后辄呕逆，更兼脉乱无忧虑。　　 【注　变蒸未定，气息未调，呕逆脉乱，不得为病。】　　弦急之时被气缠，脉缓即是不消乳。　　 【注　小儿之脉弦急，乃风邪寒气所缠，则脾病而乳食不消。】　　紧数细快亦少苦，虚濡邪气惊风助。　　 【注　数而细快乃小儿平脉，加之以紧，亦有些须表邪。若虚而濡，乃邪气惊风之候。】　　痢下宣肠急痛时，浮大之脉归泉路。　　 【注　下痢之脉，不宜浮大故也。】
　　　　　外证十五候歌

　　眼上赤脉，下贯瞳人。
　　 【注　池氏曰：赤脉属心，瞳人属肾，乃心火胜肾水，水干则不能生木，致肾肝皆绝故也。《入门》曰：水火困绝。】　　顖门肿起，兼及作坑。
　　 【注　热胜则肿，热极则陷，皆热侯也。《入门》曰：心绝。】　　鼻干黑燥。
　　 【注　火克金也。《入门》曰：肺绝。】　　肚大筋青。
　　 【注　木克土也。《入门》曰：脾绝气不荣。】　　目多直视，睹不转睛。
　　 【注　经曰：回则不转是也。《入门》曰：目直视则五脏俱绝。】　　指甲青黑，忽作鸦声。
　　 【注　肺肝已绝。《入门》曰：指甲青黑肝绝，鸦声气有出无入，脉绝也。】　　舒舌出口，啮齿咬人。
　　 【注　心气已绝。《入门》曰：舒舌心绝，咬人肾绝。】　　鱼口气急，啼不作声。
　　 【注　鱼口张而不合也，是谓脾绝。气急作喘，哭而无声，是谓肺绝。】　　蛔虫既出，必是死形。
　　 【注　蛔虫生于胃中，借谷食以养，胃绝而谷食不入，虫故出也。】　　用药速救，十无一生。
　　 【注　总结上文十五证而言也。小儿有是证者，十中莫治其一。】
　　　　千金方 【唐　孙思邈】

　　　　　小儿总论

　　儿三岁已上，一岁已下，视其性气高下，即可知其夭寿大略。儿小时识悟通敏过人者，多夭。大则项橐、颜回之流是也。小儿骨法成就威仪，回转迟舒，稍费人精神雕琢者，寿。其预知人意，回旋敏速者，亦夭。即杨修、孔融之徒是也。由此观之，夭寿大略可知也。亦犹梅花早发，不睹岁寒；甘菊晚成，终于年事。是知晚成者，寿之兆也。
　　　　小儿直诀 【宋　钱乙】

　　　　　脉法

　　脉弦急，气不和；脉沉缓，伤食；脉促结，虚惊；脉浮为风，脉沉细为寒；脉乱，不治。　　 【注　夫脉也者，人身之造化，病机之先见，用药之准绳，不可不先明诸心者也。《全幼心鉴》云：小儿一岁以前，看虎口食指寅卯辰三关，以验其病。脉纹从寅关起不至卯关者，易治；若连卯关者，难治；若寅侵卯、卯侵过辰者，十不救一。其脉纹见有五色，如因惊必青，泻痢色紫，当以类而推之。一岁后则可用一指转侧，辨其三部脉弦急浮沉。四五岁后，脉七八至而细数者为平，九至者伤，十至者困。六至、五至者为虚为寒，弦紧者为风癎，弦急为客忤。其变蒸者脉必散乱。骨间有热，脉则沉数。若浮而不调为鬼祟，浮大而数为风热，伏结为物聚，微细为疳积、为腹痛，浮而洪为有虫，浮而迟为胃寒。此论脉之大要耳。然小儿血气未实，惊则气散，气散则脉乱矣。又当参以三部五脉。三部者，乃看面上气色，虎口脉纹，寸口一指脉。五脉者，上按额前，下诊太冲，并前三部，谓之五脉也。治法虽分虚实，然实者病气实而形气虚也，虚者形气病气俱虚也。经云：真气夺则虚，邪气胜则实。又云：虚则补其母，实则泻其子。东垣先生云：形病俱实当泻之，形病俱虚当补之。】
　　　　　面部证

　　左腮为肝，右脾为肺，额上为心，鼻为脾，颏为肾。若色赤者热也，宜随证治之。　　 【注　左腮属肝，其色青者为顺，白者为逆。若色赤主肝经风热、发热拘急，青黑主惊风腹痛，淡赤主潮热痰嗽。右腮属肺，其色白者为顺，赤者为逆。若赤色甚者，主咳嗽喘急闷乱，饮水传于肾则小便赤濇，或淋闭不通。额上属心，其色赤者为顺，黑者为逆。若青黑主惊风腹痛瘈瘲啼哭，微黄主盗汗头发干燥惊疳骨热。鼻属脾，其色黄者为顺，青者为逆。若色赤主脾经虚热，饮食少思，深黄主小便秘而鼻燥衄血。颏属肾，其色黑者为顺，黄者为逆。若色赤主肾与膀胱有热，而小便不通。】
　　　　　目部证

　　目内色赤者，心实热，导赤散；淡红者，心虚热，生犀散。青者肝实热，泻青丸；淡青者，肝虚热，地黄丸；黄者，脾实热，泻黄散；微黄者，脾虚热，益黄散；白而混者，肺实热，泻白散。目无睛光者，肾虚也，地黄丸主之。　　 【注　夫目者五脏之精华，各有所主。白睛属肺，黑睛属肝，上下眼泡属脾，红脉属心，瞳人属肾，此五脏之正色也。然白睛本属肺而见红色，此心克肺之贼邪也；见青色，此肝乘侮之微邪也；见黑色，此肾乘肺之实邪也；见黄色，此脾乘肺之虚邪也。余仿此。】
　　　　　死证

　　泻不定，精神好。大渴不止，止之又渴。吹鼻不喷。病重口干，不睡。时气，唇上青黑点，颊深赤如涂胭脂，鼻孔开张，喘急不定。面有五色，不常不泽。
　　　　活人书 【宋　朱肱】

　　　　　论小儿治法

　　小儿大人，治法一般，但小分剂药性差凉耳。寻常风壅发热，鼻涕痰嗽烦渴，惺惺散主之。咽喉不利，痰实咳嗽，鼠粘子汤主之。头额身体温热，大便黄赤，腹中有热，四顺散、连翘饮、三黄丸主之。头额身体温热，大便白而酸臭者，胃中有食积，双丸主之。小儿无异疾，唯饮食过度，不能自节，心腹胀满，身热头痛，此双丸悉治之。小儿身体潮热，头目碎痛，心神烦躁，小便赤，大便秘，此热剧也，洗心散、调胃承气汤主之。头疼发热而畏人恶寒者，此伤寒证也，升麻汤主之。无汗者麻黄黄苓汤，有汗者升麻黄芩汤，皆要药也。小儿寻常不可过当服凉药，胃冷虫动，其证与惊相类，医人不能辨，往往复进惊药，如脑麝之类，遂发吐胃虚而成慢惊者多矣。小儿须有热证，方可疏转，仍慎用丸子药利之，当以大黄、川芎等(口父)咀作汤液，以荡涤蕴热。盖丸子巴豆，乃攻食积耳。
　　　　本事方 【宋　许叔微】

　　　　　小儿脉

　　候儿脉，当以大指按三部，一息六七至为平和，八九至为发热，五至为内寒，脉弦为风癎，沉缓为伤食，促急为虚惊，弦急为气不和，沉细为冷，浮为风，大小不匀为恶候、为鬼祟，浮大数为风、为热伏结，为物聚，单细为疳劳。凡腹痛多喘呕而脉洪者为有虫。沉而迟潮热者胃寒也，温之则愈。诀曰：小儿脉紧风癎候，沉缓食伤多呕吐。弦急因知气不和，急促急惊神不守。冷则沉细风则浮，牢实大便应秘久。腹痛之候紧而弦，脉乱不治安可救。变蒸之时脉必乱，不治自然无过缪。单细疳劳洪有虫，大小不匀为恶候。脉沉而迟有潮热，此必胃寒来内寇。泻利脉大不可医，仔细酌量宜审究。　　云岐子云：未及五岁不可视听者，未可别脉。五岁已上，方可以脉别浮沉迟数。按钱氏论文不拘五岁上下也。
　　　　河间六书 【金　刘完素】

　　　　　小儿论

　　《素问》：身热恶寒，战栗惊惑，皆属热证，为少阴君火。暴强直支緛戾，里急筋缩，皆属风证，为厥阴风木。夫小儿，六岁之上为小儿，十八岁已上为少年。其六岁以下者诸经不载，是以乳下婴儿，有病难治，无可定也。然小儿与大人，不可一例，各异治之。虽小儿诞坐襁褓之后，骨肉脆软，肠胃细微；可以乳食，调和脏腑，乃得平安。肌肤滋润，筋骨轻嫩，以绵衣之，故生壅滞，内有积热，热乘于心，心受邪热，乃发为惊，惊不止返为潮搐。大概小儿病者纯阳，热多冷少也。
　　　　平治会萃 【元　朱震亨】

　　　　　小儿病

　　小儿食积痰热，伤乳为病，大概肝与脾病多。　　小儿肝病多，肝只是有余，肾只是不足。
　　　　幼科全书 【元　朱震亨】

　　　　　观形察色

　　额上属心火，左颊属肝木，右颊属肺金，鼻准属脾土，下颏属肾水。　　色紫者热盛，色红者热主外感，色青者多惊，色白者主虫，色青黑者腹痛，色白者主疳，色黄者脾虚，色黄白而唇青者疟疾，色黄者食积，面紫黑者中恶，面青白者主肝恶，面黄色黑者主湿热。　　凡观小儿形色，青筋脾热生风。两腮红赤热相攻，黄色脾虚取用。黑气腹疼中恶，白为疳瘦生虫。如逢两眼黑重重。此是南柯一梦。　　要识小儿证侯，但将外貌推求。黄浮肌削痞瘕留，唇撮面青痛楚。吐舌唇焦内热，目昏好睡脾枯。手掀足掣是惊由，疳疾青筋大肚。　　眼角眵生肝热，口边涎出脾寒。头毛稀竖血将干，泡肿脾家湿显。鼻孔黑焦肺热，耳轮枯燥肾传。胸高气促肺炎炎，热惫顖门肿陷。　　小儿精神忽减，面皮黄白无常。必然乳食内成伤，生冷油腻阻当。或至肠鸣泄利，或为疟疾相当。忽然膨胀渐羸尩，症积虫疳四样。　　小儿面皮红色，两腮恰似涂朱。风寒外感事何如，潮热无时来去。或作惊风证治，或为斑毒驱除。口干啼哭泪如珠，睡困昏昏不乳。　　小儿病形各样，慢凭眼力猜详。怀中偎缩怯风凉，合面睡时热瘴。夜啼热烦腹痛，目直惊搐须防。长吁短气热中藏，痰喘上冲火旺。　　要辨小儿死证，顖门下陷成坑。喉中拽锯气和痰，目闭无神拘管。口唇牙龈粉白，手足恰似冰寒。鸦声口紧眼常翻，不乳遗尿闷乱。
　　　　　辨脉

　　小儿一岁以上，可以看脉，以六至为平和，七八至为数为实热，一二三四至者为迟为虚弱。　　小儿寻常脉侯，一息六至平和。七至八至热生多，三四虚寒病作。九十连来雀啄，一二动指成疴。微寒紧数不差讹，补泻分明用药。　　身热脉浮可汗，身寒脉细休攻。喘咳紧数药无功，肿胀细微堪痛。泄泻沉迟勿愈，痘疹洪数宜从。若还吐衄怕浮洪，腹痛沉微拈弄。
　　　　　论治法

　　如足胫热，两腮红，烦渴不止，头面好露，扬手掷足，大便闭，小便黄，身壮热不退，凡此皆宜凉解，不可服热药补药也。　　小儿不宜热药，两腮浑似桃红。手足壮热火烘烘，六脉浮洪乱动，小便赤黄又濇，大便秘结难通。掀衣饮水喜当风，烦渴鼻流血涌。　　如足胫冷，面晃白，口中气冷热进退不定，身常偎人，眼珠青，吐泻不止，肚腹作痛，凡此皆宜温补，不可用凉药利药也。　　小儿不宜凉药，面容晃白无精。四肢厥冷似寒冰，六脉微沉隐隐。食乳不消呕吐，粪如鸭屎频频。神虚腹痛目睛青，病久成疳诸证。　　凡小儿一岁以下有病者，多是胎毒，并宜解毒为急。二岁以上有病者，多是食积，并宜消积补脾。余法散见各条，此不述。　　若带风寒外感，惺惺散子堪行。内伤乳食不安宁，和中消导兼进。咳嗽参苏可饮，吐泻理中最灵。惊手搐掣却关心，导赤泻青勿混。
　　　　　论胎气有余不足以知寿夭

　　凡小儿生下，有身破裂者，必死。阴囊白者，必死。阴不起者，乃死。腹间无肉者，必死。哭如鸦声者，必死。周岁之时，头颅骨开解，齿发未生，手足挛缩，膝如鹤节，身体瘦弱，长大不能行立者，此皆胎气不足也，多夭。若筋实则多力，骨实则早行，血实则形瘦多发，肉实则少病，精实则伶俐多笑语，不怕寒暑，气实则少发而体肥，此皆胎气之有余，多寿。
　　　　　审手冷热

　　五指梢头冷，惊来不可当。若逢中指热，必定是伤寒。中指独自冷，麻痘证相传。男左女右手，分明仔细看。
　　　　　法古辨小儿三关手筋脉

　　夫婴儿生下一月至三岁，若有疾患，须看虎口脉，次指表节为命关，次气关，次风关。古人所谓初得风关病犹可，传入气关定难治是也。
　　　　　辨手经脉形色

　　男看左手食指，女看右手食指，第一节风关易治，第二节气关病深，第三节命关死侯。　　三关青，四足惊。三关黑，水惊。三关紫白，人捧抱惊。红是被犬吓。有此通度三候脉，是极重之候，必死。余病可治。　　风关青如鱼剌，易治，是初惊侯；黑色难治。气关青如鱼刺，主疳劳身热，易治，用保命丹加柴胡、黄芩。命关青如鱼剌，主虚风，邪传脾，难治，用紫金锭加白朮、茯苓。　　风关青黑如悬针，主水惊。气关有此，主疳兼肺脏积热，用保命丹加灯心、竹叶。命关有此五色，皆是死证不治。　　风关如水字，主膈上有痰，并虚积停滞，治法宜下。在气关，主惊入肺，咳嗽面赤，用保命丹。在命关主惊风疳证夹极惊候，用芦荟丸。若通过三关则不治。　　风关如乙字，主肝脏惊风，易治。在气关主急惊风，在命关青黑色主慢脾风，难治。　　风关如曲虫，主疳病积聚，胸前如横排算子，肚皮似吹起猪胞。在气关，主大肠积秽。在命关，主心脏传肝，难治。　　风关如环，主肝脏疳热有积聚；在气关，主疳入胃，吐逆不治；在命关，其疳难治。　　若有乱纹，止在风气二关，尚犹可治。若在命关通度，则难治矣。　　若有疹子，或青或黑，或在手，或在脚，或在面上，或在左右脸，皆死。　　有脉纹曲向里者，是气疳，犯此证者，肚若紧张，宜利之。　　有脉纹曲向外者，是风疳，犯此证者，宜用急惊方治之。　　有脉纹斜向右者，是伤寒身热，不食无汗，治法宜惺惺散。　　有脉纹斜向左者，是伤风身热，不食有汗。　　有双勾脉者，是伤寒。
　　有三曲如长虫者，是伤硬物。
　　有脉两曲如勾者，是伤冷物。
　　有脉一头如环，又有独脚者，亦伤冷。　　若面上有点子四五相连，必是再发之证。　　头面皮上或肚腹上，有又字上二下一迭纹脉，兼有青筋，是食毒物及惊积，难治。　　又有脉如乱虫，是尝疳，亦有虫疳、蛔疳、食积之疳，治之必愈。凡脉不足细者，并是风气，但消疳后，取虫肥儿为效。
　　　　　辨手筋色歌

　　此看小儿生一月至三岁止。
　　紫风红伤寒，青惊白色疳。黑时因中恶，黄积困脾端。虎口乱纹多，须知气不和。色青惊积聚，霍乱泻如何。青黑慢惊发，入掌内吊多。三关忽通度，此病必沉疴。
　　　　　验病歌

　　鼻冷定知是疼痛 【一云是疮疹，】 耳冷因伤风热证。牵衣肚热是伤寒，上热下冷伤食病。
　　　　　形证歇

　　摇头揉目，肝热生风。眵泪憎明，三焦积热。鼻流清涕，肺受其寒。颊赤面黄，风伤肺热。霍乱吐逆，胃积气伤。泻积不常，气攻肠滑。面青呵欠，惊风传肝。盗汗频频，脏俯虚热。伤寒惊搐，风盛发强。胃热生斑，气伤冷厥。长吁嚙齿，风盛气生。上窜摇头，胸高胃结。肺壅气伤，咳嗽咯血。涎盛发哮，积伤风热。小便淋赤，热聚膀胱。疝气因啼，胎中积结。奶癖脾痞，因物所伤。喉闭丹疮，肺之受热。爱吃泥土，脾脏生疳。吐逆痰涎，蛔虫上出。脱肛泻血，冷热积伤。消渴口疮，心家受热。面黄浮肿，积气所攻。鹤膝解颅，因物腑热。行迟语濇，胎积气伤。项硬肝风，气伤木舌。医经要略，病源更别。
　　　　　听声知病

　　声悲是肝病，声笑是心病，声慢是脾病，声呼是肺病，声沉是臂病，声清是胆病，声短是小肠病，声速是胃病，声长是大肠病，声微是膀胱病，声悲慢是肝脾相克病，声速微细是胃与膀胱相克病，声细断是实，声轻是虚，声沉粗是风，声短细是气，声粗是热，声短迟是泻，声捆长是痢，声实是闭濇。
　　　　　辨生死

　　小儿中风热，喘鸣肩息，脉缓则生，急则死。　　小儿痢疾，脉浮大而腹痛者，必死。　　乳子病热，脉悬小，手足温则生，寒则死。　　小儿病困，汗出如珠，着身不流者死。　　小儿有病，胸陷口唇干，目直视，口中气冷，头低，卧不举身，手足垂软，身体强直，掌心冷，皆不可治。脉乱者同。　　眼翻上者曰天吊，宜涌泉焠灯火。不知人事宜艾灸。指甲红者可治。沉重用通关散，吹入鼻中，用夺命丹治之。入鼻不醒者，则勿医。遍身红者，肺经之疾，脾经有热，不须服药。　　小儿面手黑疹，掌肿无纹，坎官有黑，人中平满，溏垢糟粕，头倒天柱者，必死。　　凡看小儿，若吮乳紧者易治，吮乳宽者难治。
　　　　　总歌

　　小儿医家别有科，一时要用不知何。惊风发热并痰嗽，保命丹吞不可蹉。急慢二惊紫金锭，未出斑疹神异磨。吐泻肚疼宜助胃，唇口生疮化毒和。潮热抱龙惺惺散，呕吐烧针丸用多。诸疳芦荟皆通用，免教寻问苦搜罗。
　　　　世医得效方 【元　危亦林】

　　　　　论小儿

　　为医之道，大方脉为难治，幼科尤难。以其脏腑脆嫩，皮骨软弱，血气未盛，经络如丝，脉息如毫，易虚易实，易冷易热，兼之口不能言，手不能指，疾痛之莫知，非观形察色，听声切脉，究其病源，详其阴阳表里虚实而能疗之者，盖亦寡矣。
　　　　　虎口脉

　　第一节赤纹乃飞禽内外人惊。赤纹缓乃火惊，黑纹水惊，青纹乃天雷四足惊，内隐青纹微屈则是急风候。第二节紫色纹乃惊疳，青色纹乃疳传肝，白色纹乃疳传肺，黄色纹乃疳传脾，黑色纹难治。第三节青黑纹三关通度，斜归指甲则不治。
　　　　奇效良方 【明　方贤】

　　　　　看小儿三部五脉法

　　水鉴先生曰：小儿虽受阴阳二气成其形，气尚未周，何言有脉。直至变蒸候尽，阴阳气足。方可看脉。其髫龀之年，方生阴阳。古云男子七岁曰髫，生其原阳之气；女子八岁日龀，其阴阳方成。故未满髫龀之年，呼为纯阳。若髫龀满后，呼为童儿，始可看脉。小儿初生至半岁之间，有病速看额前、眉上、发际下，以无名指、中指、食指轻手满按之。若三指俱热，感寒鼻塞气粗；三指俱冷，上吐下泻。若食指热，胸堂不宽；无名指热，乳食不和，以致病也。半岁已上，方可看虎口。周岁已上，看虎口兼一指脉。若五百六十四日变蒸满足，只看一指脉，以食指按之，上下滚转，分取三部。凡言三部，非寸关尺也。小儿三部，面看其色为一部，虎口脉纹为二部，一指脉为三部。五脉者，上按额前，下按太冲，并前三部，共为五脉。小儿有疾病，无恶候，不必常诊太冲之脉，此脉定生死之要会。如七八岁脉一息六至为常人之脉，一息八至为热，九至风，五至虚，四至损，三至脱，二至死；十至必是病劳虚损，形容瘦劣。若或体肥而色青白，一息十一二至，谓之虚，是风病死，是为脉乱。若一息一二至，为脉不来，其人当厥冷而死迟。若一息十一二至者，为脉速，死不满三月。何谓一息？一呼一吸为一息。呼吸者，即是出一气入一气，谓之一息。其脉若指下来硬隐指急大者，是有积；若小微细，即是冷；若轻虚紧，即是热；时复一大，即是人惊；若大小不匀，即是恶候也。所论浮数为热，伏结为寒，沉细为冷，大小不匀为恶候。数者紧也；浮者轻也；伏者贴也，重手方见；结者乱也；沉者重没；沉细者微也。大小不匀，即是或大或小而不匀，是谓气不生，其人必死也。且如前人备述三部五脉之法，书之于左。后学将此不可视以细事，人命所系，务要诚心诊察，兢兢业业，庶几则可。设有所悞，祸之不轻。医为人之司命，可不谨乎！
　　　　　辨三部脉证

　　上黑须知肾脏传，中关黑候又缠绵。人惊此患两相杂，目多直视定痰涎。下黑须知是再惊，但宣风积便和平。上下是同因打扑，热来闭闷没心情。上青肝脏有风停，目直便青面更青。中是人惊并四足，渴来发躁不惺惺。下青原是再惊根，解热宣肠是何论。上下俱青候是恶，十　之中得一存。上赤风多入肺停，或来发热嗽声频。中是风来入心脏，肠痛频频下泻青。下赤重惊见本宗，但调心脏有神功。上下一同难治疗，口开目下是知凶。上青肝帜本因留，目闭身疼四体柔。中是水泻并再扑，热来喘嗽不知休。下青因是再惊来，妙药宣风定少灾。上下若青俱发热，四肢逆冷奄泉台。上黑之时目上瞪，大便流粪又兼青。中见之时状消渴，下热尿黄便安宁。下黑若见赤相随，气多下泻候如斯。上下俱同须看手，虚烦燥渴速求医。
　　　　　看三关脉五色

　　上关见赤脉，是心之疾也。转泻恐虚而生风痰，俱下镇心丸惊风散。　　中关若赤，便多风热，只下解风膈药。　　下关若赤，发热大肠闭结，恶候。
　　上关见黑脉，是肾脏之脉为顺。若是大肠闭濇，生风之候也，下朱砂膏。　　中关黑脉，生风之候，不为恶候，下中黄膏。　　下关黑见，无恶候起，下宣转丸即瘥。若自泻是肠冷，只下温暖脏腑汤药，不得转换。　　上关若见青脉，四肢逆，呕吐加喘者恶候。吐喘定，生候。　　中关青脉，风搏触心，急与治风即瘥，下乌犀朱砂等膏。　　下关青脉，若见无候，即不宣转瘥。　　上中俱同，四肢热，为和；四肢逆，凶候也。　　上关黑并眼下黑，量生未满二岁，得此脉与候者，及大肠流或身体壮热全者须渴。若不发热或无渴，与解之瘥，先下天竺黄散，后下朱砂膏。　　黑脉错乱者，腹胀是候，或下痛即是积候，下宣风丸散，次下匀气散和胃气。　　赤脉错乱者，是打扑，急下镇心丸及大惊丸散。　　脉透中关，立变风候，忌下宣转药，伤虚动脾脏。坐逆吐者凶候，用匀气散补虚。　　如第一日便见赤脉，三关都见，是五脏之应患。　　若第二日中关部隐隐或不见，只中关见者，多气候。　　若三关都见或隐隐或面浮者，是精气候。常隐隐者，不交出没，数旬而死。　　如左手上部赤脉曲归里者，是伤积，下保童丸。曲归外者，客风触之，即发搐也，下镇心丸散。　　中关若归里者，是客风传变，下调中散解之。曲外者凶候。　　曲候过命关，并外有恶候起者，凶候。　　上关赤脉乱者，伤冷之患，下匀气散。　　中部脉乱者，风伤热传，风盛之疾，下乌犀膏，用宣利药而解之。　　下关若乱，急须下温脾脏。若下进食，凶候。　　两双指关，若见青与赤相杂，如紫色无黑者，恶候。　　上关脉见，伤寒必发咳嗽，须解表微微。　　浮入中关，是风候，下清金膏。
　　下关若见，频退为吉，不退为凶候。若孩童从气关传至命关，方可调治。　　已上秘诀，为神圣之医也。此前人消息，后之学者，宜细推之。　　孙、华二真人曰：凡小儿左手见右手脉，逆恶也。右手见左手脉为逆，恶候也。此阴阳定之而决生死，何况虎口脉乎？　　五岁已上至十岁已下，自断乳而进食，阴阳备矣，故可善一指而定三关，分寸关尺，象天地之九候也。
　　　　　正定三十一般死候

　　凡小儿病：鸦声，放黑粪，泻青脓，手挦衣缝，目多直视，语喃喃，见人虚笑，复面向地，啼哭无泪，目无精光，四肢就颈足卧，药到口不纳，四肢卧地，变奶，汗出如珠，挦眉，咬指甲，引身，长吁出气，爱吃冷水，脚曲如钩，反张不已，言语声震，鱼口，吐舌出，唇黑，久患唇红，下气无定，久患爱吃泥土，眼翻，脾泻变痢成赤红，更有无辜之疾候是也。
　　　　　小儿生下三月已前中病不治证
　　风喋，猢狲噤，脐风，撮口，咳嗽，伏声，木舌，重腭，解颅，项强，胸高。
　　　　　虎口脉色

　　脉色纯红者，为初得病，为阳为热，为病在外。　　脉色红而紫者，为病传变，为内外尚有热，或但热为阳。　　脉色红或紫而青，为病荏苒，为病一寒一热，外为之变作。　　脉色纯青者，为病久而过经，为冷为热，在内为阴。　　脉色青而黄，为病极变为冷，冷极则变热，治则费力；为虚寒则为五脏之邪相干，阴阳之证相反。　　脉色青而黑为病极，或多久病再件，形色黧黑。　　脉色黑而黄，黄而露出者，十无一生，大凶。
　　　　　面部

　　面上赤红，乃心气绝。盖火属心，主炎上，故知。心绝则死。主咬牙弄舌，虚舌出，满口生疮，木舌，鹅口喉闭，舌上白胎，舌下重舌，咽喉肿烂，痰涎上雍，鱼口，此为危急恶候。　　左太阳并日角红脉现，变蒸候，主烦躁啼叫，头肚上温温壮热，一二日而退。　　太阴上红脉现，伤寒之候，主壮热鼻塞。　　文台上红脉现，伤寒三日候，主内热头疼。　　太阳脉红至太阴，内外有热；又连文台，热极不解；至武台，渐生变证。　　顖门红脉，受热受惊之候，主不时惊跳，时多啾唧，夜啼难睡。　　额上红脉至眉心，惊风发热之候。引入印堂，惊痰搐搦，有热，主小便濇少。　　印堂红脉现，心经积热。眉心连印堂红脉，或红影，心肝上焦热蕴，痰涎上雍贯上焦，使啼，将生惊候。近眉头左下有凸，伏惊，时睡中惊跳。　　顖门红脉肿凸，此风热痰生惊，正缘热气上冲攻急，心胃有热痰不止，渐成惊风之候，以凉剂去痰解热即安。如顖门上红脉引入印堂，此惊候搐动多日了。左眉头红，变蒸热未退，肝肺有热之候，当以清肺疏风热正胃气之剂。　　风池红，有风热在上中焦，瞬息将有搐动之候，宜截风化痰。　　气池红，伤风久传变在脏，三焦有热之候，可频解利。眉心印堂红，有热惊痰饮食，不吐则成惊搐。　　印堂至山根红脉，是心与小肠热候，小便赤濇而少。山根下至鼻柱红，心胃热候，小便大便皆赤濇。　　印堂连至上准红，三焦有积热，可以清凉之剂遏之。　　准上红黄色，此平稳无恙。
　　颐门红脉，外肾因风温候，生热为钓。　　脸堂红，内有烦躁而热。
　　右太阳并口角红脉，因吃乳母伤风壅奶汁，成乳癖停滞生风热痰等证。　　右太阴红脉，吃乳母热病痰奶，恐生痰候引入。　　武台红脉，渐成吐泻生惊之候。
　　风池红，母不忌椒姜面，或猪羊骨汁，毒乳生风。　　气池红，母有热痰，乳儿虽至十岁，病亦须发见。此热痰乳入儿五脏，令儿眼目生昏，传变他病。　　颐门红，肾中气病，缘母能饮或好异物，及食鸡鹅鸭子生鱼韭蒜，将来传变异疾。
　　　　　七表

　　浮芤滑实弦紧洪。
　　浮主中风芤失血，滑吐实下分明别。弦为拘急紧为风，洪脉由来偏主热。
　　　　　八里

　　微沉缓濇退伏濡弱。
　　迟寒缓结微为痞，濇脉败血濡气滞。伏患癖痛沉积冷，弱因患后虚浮是。
　　　　　九道

　　长短虚促结代牢动细。
　　脉长阳毒在三焦，短脉胸中食不消。虚主多惊人恍惚，促时加峻命难逃。结为气痞代羸瘦，牢者骨蒸似火烧。动则血崩精不固，细还酸胫主枯标。
　　　　　视婴孩大要

　　一视两眼精神，二规声音响大，三前后顶顖，四形貌，五毛发。　　一、两目为五脏精华所聚，一身之神气所锺。若精珠黑光满轮，精神明快，主儿有寿，一生少病，虽有病亦易愈。若眼白多，睛昏懒，睛珠或黄或小，此是禀受怯弱，儿多患也。　　二、声音大而响亮，五脏之气壮，令儿易得长成。孩儿自生来不曾大啼哭，乃声音不出，此乃一脏或二脏之阴窍不通，神气怯；或叫声如啾唧咿哑之状，此儿不寿而难养必矣。　　三、顖门乃母气血充实，令儿顖门坚实而耐养。如母多病气血怯弱，令儿顖门虚软而不实。又后顶顖乃父之精，元气充实，令儿后顶上坚硬而耐养。如父之元气不足，躭酒多欲，令儿后顶虚孔不坚，亦不寿。如父母俱怯，生下儿女俱不寿。若如此，其父母不能保于天年。前顖又曰信门，道家为泥丸。后信，名脑后顶门。头中心顶上，又名百会穴。华佗看面部诀载甚详。顖与信同音，凡前后信及百会开而虚，名解颅。　　四、形貌，口大鼻端，眉耸目秀，此婴孩易长，福气坚厚。如口小鼻喎，眉心凹皱，令儿怪异，不贫则夭，亦是乖雕，此等难剖决。　　五、毛发乃血之余，母之血气充实，则发黑而光润。如母之血虚，带漏败堕，月事不调，或耽酒多淫，或母胎有息，令儿发黄焦槁，生疳热疮痍之患。　　凡视小儿神气色脉，无出于此五者。不能全见，但得两目精神声音响亮，此可保其六七。此乃汉东王氏之心法，口授之秘诀也。
　　　　片玉心书 【明　万全】

　　　　　活幼指南赋

　　小儿方术，号曰哑科。口不能言，脉无可施，惟形色以为凭，竭心思而施治。故善养子者，似豢龙以调护；不善养子者，如抵犊而爱惜。爱之愈勤，害之愈急。乍头温而足冷，忽多啼而不乳。差之毫厘，失之千里。此小儿方术专门，以补化工之不及。　　肠胃脆薄兮饮食易伤，筋骨柔弱兮风寒易袭。父母可知，看承太弛。重绵厚袄，反助阳以耗阴；流歠放饭，徒败脾而损胃。闻异声，见异物，失于堤防；深其居，简其出，过于周密。未期而行立兮，喜其长成；无事而嘻笑兮，谓之聪慧。一旦病生，双亲心戚。不信医而信巫，罔求药而求鬼。乃人事之弗修，谓天命之如此。　　欲观气色，先分部位。左颊兮青龙属肝，右颊兮白虎属肺。天庭高而离阳心火，地角低而坎阴肾水。鼻在面中，脾上通气。观乎色之所现，知乎病之所起。又况脾应乎唇，肺通乎鼻，舌乃心苗，目为肝液。胃流注于双颐，肾开窍于两耳。爪则筋余而脾为之运，发则血余而肾为之主。脾司手足，肾连牙齿。苟本脏之或衰，即所属之先惫。能辨形色兮，似梃撞钟；若昧朕兆兮，如石投水。　　凡观乎外，可知其内。红色现市热蒸，青色露而惊悸。如煤之黑兮，中恶之因；似橘之黄兮，脾虚之谓。白乃疳劳，紫为热急。青遮口角，扁鹊难医；黑掩太阳，卢医莫治。年寿赤光兮多生脓血，山根青色兮频见灾危。能察色以知由，岂按图而索骥。　　朱雀贯于双瞳兮，火入水乡，青龙绕于四白兮，肝乘肺位。泄痢而带阳者须防，咳嗽而拖蓝者可畏。腹痛方殷，常面青而唇撮；惊风欲发，先颊赤而目瞪。火光焰焰兮，外感风寒；金气浮浮兮，中藏癖积。乍黄乍白兮，疳热连绵；又青又赤兮，风邪紧急。察之既精，治之得理。鸦声鱼口，枉费心机；肉折皮干，空劳气力。　　气色改移，形容变易。气乏则顖门成坑，血衰则头毛作穗。眼生眵泪兮，肝风濇目；口流涎沫兮，脾冷滞颐。面目虚浮，定膨胀而气喘；眉毛颦蹙，则肚痛以多啼。蛔出兮脾胃渐败，(上匿下虫)疮兮肛脏先亏。苟瞑眩而弗瘳，纵神仙亦何益！　　手如数物兮，惊风将发；面若涂朱兮，心火已炽。坐卧爱冷兮，烦热之攻；伸缩就援兮，风寒之畏。肚大脚小，脾欲困而成疳；眼撑口张，势已危而必毙。弄舌脾热，解颅肾惫。重舌木舌，盖热积于心脾；硬气喘气，实火浮于肝肺。龈宣息露，必是牙疳；哺露丁奚，多缘食积。唇干作渴，肠鸣自利。夜啼分为四证，变蒸周于一岁。心热欲言而不能，脾虚无时而好睡。病后失声者肾怯，咳嗽失声者肺痿。肚痛而青水流出者虫，腹痛而大便酸臭者积。口频撮而脾虚，舌长伸而火炽。龟胸是肺火胀于胸膈，龟背乃肾风入于骨髓。鼻干黑燥兮，火盛金衰；肚大筋青兮，木强土溃。　　丹瘤疮疥，皆胎毒之流连；吐泄疟痢，乃积食之沾滞。不能吮乳者，热在心脾；尝欲俯卧者，火蒸肠胃。喜视灯火，烦热在心；爱吃泥土，疳热在脾。腹痛寒侵，口疮热积。脐风忌于一腊，火丹畏于周岁。惊自热来，癎因痰致。吐泄而精神耗者则危，疟痢而饮食减者必瘁。惊本心生，风由肝致。搐分左右兮，证有顺逆；药分补泄兮，病有虚实。急惊由于积热之深，凉泄偏宜；慢惊得于大病之后，温补为贵。头摇目窜而气喘兮，上工莫医；口禁鼻张而足冷兮，神丹何济。闭目者无魂，狂叫者多祟。不知吞吐者，必见阎罗；反加闷乱者，终归蒿里。既明证候，次知调理。　　胎毒用甘草黄连，食积用白朮枳实。急惊搐掣，以导赤泻青；慢惊瘈瘲，以补中益气。集圣去疳，备急治积。抱龙丸化痰镇惊，胃苓丸补肾开胃。夜啼须退热清心，晡热必养血升提。理中止泄，香连止痢。积热不除，凉惊丸大有神功；沉寒难疗，养脾丸最为秘密。痰火内攻兮三黄为丸，水谷不化兮金丹一粒。柴苓治疟，月蝉消痞。潮热金花，咳嗽玉液。疮疥者胡麻，丹瘤者凉膈。吐泄而渴者白朮可投，烦热而渴者益元为最。斑疹兮消毒，腹痛兮脾积。衄血咳血者茅煎，重舌木舌者针刺。口疮不愈者洗心，腹胀不食者平胃。五拗治喘，四苓利水。退黄消肿，胃苓加减以堪行；破积安虫，集圣从容而可治。大抵婴儿，易为虚实。调理最取其平，补泄无过其剂。尤忌巴牛，勿多金石。辛热走气以耗阴，苦寒败阳而损胃。如逢食积，解之不可或迟；若遇虚羸，补之尤为至急。才少俄延，便成劳敝。
　　　　　慈幼儆心赋

　　医门治例，幼科最难。肠胃脆而多伤乳食，筋骨嫩而易感风寒。易虚易实兮变如反掌，或补或泄兮贵若转丸。咸多泄肾，酸甚扶肝。苦入心而寒凉损胃，辛走肺而燥热伤元，欲求中正，无过平甘。或病须于瞑眩兮勿犯其毒，且治从于权宜兮但取其能。中病即已，救本为先。苟悞投于汤药，即便致于殒残。此上工誓于活人，而良医验于折肱。　　尝闻法无一定，但占证候；医不三世，勿服汤丸。病者详于择术，医者务于救痊。视疾若己，见利勿贪。先察运气兮阴阳妙契，次观形色兮顺逆了然。春夏阳而苦寒可用，在夫人之勇健；秋冬阴而辛温可参，相其人之劳疳。既温反补，已寒再宣。七神离散，五脏亏崩。虽留心于方脉兮，何补于世；反致人于伤夭兮，获罪于天。是故胎疾兮急于解毒，食积兮利在消疳。治分二法，效可十全。襁褓未宁，但调其母；匐匍不快，当固其元。悲夫肠胃中和，岂堪药石；微乎气血稚弱，以渐发生。治非得已，病有卒然。如护风烛，心常凛凛；若惜掌珠，意惟拳拳。医可补乎司命，应无忝于家传。　　且如病则热起，热则惊生。或治热以热，或攻热以寒。热在表而柴葛解肌可饮，热在里而芩连消毒急煎。积热无如集圣，虚热妙以调元。要在识夫脉色，不可妄投汤丸。贻终身之痼疾，促婴儿之寿年。轻以变重，功不补患。徒委命于气数，不详审乎简编。前车既覆，后辙犹然。魂魄游于郊野，哭声达于渊泉。职此之故，是谁之愆？嗟夫！渡蚁驾桥，放雀解樊。况伊万物之灵，匪值一虫之贱。不知谨密，遽尔轻泛。推恻隐之良心，如见入井；考圣贤之遗训，如弗及泉。居易虑险，因蹶知平。证随百出，治无一偏。燮调造化，保养真元。善攻不如善寺，宜急不若宜缓。种杏成林，踵当年之董奉；植橘名井，见今日之苏耽。奈何泄久变痢，积久成疳，疟久成痞，惊久成癎。未至留连兮攻之宜速，已见沉疴兮治之且缓。肠胃秘塞兮，急泄而已；气血虚羸兮，急补而安。外毒急攻，毋令入腹；表邪急解，母令再传。余则缓而调理，尝恐急而生变。若药下咽，犹防其过；治或中病，勿张其能。知者常虑一失，死者不可复全。与其悔于已悞，孰若谨于未然。欲求鱼兔，当守笙蹄。苟多方而治病，宜三复乎斯言！
　　　　　小儿总治

　　面赤发热服凉惊，黄白发热用胃苓。身热便秘三黄下，瘦弱发热集圣灵。变蒸发热用拿法，惊风导赤吞泻青。泄泻胃苓用一粒，热泄玉露散同行。寒泄理中丸可服，泄渴白朮散生津。痢疾保和同香连，疟疾养脾疟自平。咳嗽玉液降痰气，浮肿胃苓引灯心。疮疥胡麻丸最好，养脾最是保孩婴。蛔虫寸白用集圣，临时用药细叮咛。
　　　　　看虎口纹

　　今人专看虎口纹，风关气关命关分。风关病轻气关重，命关若过死将临。青惊红热黑势恶，直轻斜曲重看云。
　　　　　脉法

　　小儿一指分三位，息数须将六至看。七至八至数为热，三至四至迟虚寒。坚实平和无病断，细小沉迟有病看。
　　　　　杂证

　　小儿吃泥土，脾热用泻黄。集圣相间服，疳成不可当。　　小儿合面睡，原来热在心。只用导赤散，泻心与凉惊。　　小儿多白尿，落地如米泔，胃苓盐汤送，数服解忧煎。　　小儿大便青，邪热在肝经。只用泻青丸，此法效如神。　　小儿粪焦黄，邪热在脾乡。谁知泻黄散，端的是奇方。
　　　　　水镜诀

　　夫阴阳运合，男女成形。已分九窍四肢，乃生五脏六腑。部位各分，顺逆难明。若凭寸口之浮沉，必乃横亡于孩子。须明虎口，辨别三关，参详用药，始无差悞。未至三岁，止看虎口，男左女右，从第二指。第一节名风关，若脉见初交病；第二节为气关，脉见则难治；第三节为命关，脉见则死。又当为辨其色，若三关青四足惊，三关赤水蕊，三关黑人惊；紫色泄痢，黄色雷惊；三关脉通度，是急惊之证必死，余病可治。或青或红，有纹如线一直者，是乳食伤脾及发热惊。左右一样者，是惊与积齐发。有三条或散，是肺生风痰，或作齁鼻　合声。色青是伤寒及嗽，如火红是泻，有黑相兼主下痢，青多白痢，红多赤痢，有紫相兼，加渴不虚。虎口脉纹乱，乃胃气不和也。盖脉纹见有色者，曰黄红紫青，由其病甚，色能加变。如黄红之色，红盛作紫；红紫之色，紫盛作青；紫青之色，青盛作黑；青黑之色，至于纯黑之色者，不可治矣。又当辨长珠形，主夹积伤滞，肚腹疼痛，寒热饮食不化；来蛇形，主中腕不和，积气攻刺，脏腑不宁，干呕；去蛇形，主脾虚冷积泄泻，神困多睡。弓反里形，主感寒热邪气，头目昏重，心神惊悸倦怠，四肢梢冷，小便赤色。弓反外形，主痰热心神恍惚，作热夹惊夹食风癎证候。槍形，主邪热痰盛生风，发搐惊风。鱼骨形，主惊痰热。水字形，主惊积热烦躁，心神迷闷，夜啼痰盛，口噤搐搦。针形，主心肺受热，热极生风，惊悸烦闷，神困不食，痰盛搐搦。透关射指，主惊风痰热四证，皆聚在胸膈不散。透关射甲，主惊风恶候，受惊传入经络。风热发生，十死一生，难治。此十三位形脉，悉有轻重，察其病根，则详其证。
　　　　　汤氏虎口纹诀

　　小儿初生至五岁，血气未定，呼吸至数太过，必辨虎口脉色，方可察病之的实。男验左手，女验右手。盖取左手属阳，男以阳为主；右手属阴，女以阴为主。然男女一身，均具此阴阳，左右两手，亦当参验。左手之纹，病应心肝；右手之纹，病应肺脾。知此消息，又得变通之意。惊风初得，纹出虎口，或在初关，多是红色。传至中关，色赤而紫。病又传过，其色紫青，病势深重。其色青黑而脉纹乱者病深重。若见纯黑，危恶不治。大抵红者风热轻，赤者风热甚，紫者惊热，青者惊积。青赤相半，惊积风热俱有，主急惊风；青而淡紫，伸缩来去，主慢惊风；或紫丝青丝黑丝隐隐相杂，似出不出，主慢脾风。脉纹从寅关起不至卯关者，病易治；若连卯关者，有病难治；如寅关连卯侵过辰关者，十难救二。若脉纹小或短者，看病不妨。如纹势弯曲入里者，病虽重而证顺，犹可用力。纹势弓反出外，骎骎靠于指甲者，断不可回。其有三关纹如流珠碎米，三五点相连，或形于面，或形于身，危恶尤甚。
　　　　　辨虎口指脉纹

　　黄色无形者，即安乐脉也。红若无形，亦安宁脉也。有前数样形者，即病之脉。次第而变，初作一点，渐于气关多脉纹，至命关其病危急。纯黑分明，不可疗治。　　左有红纹似线形，定知发热又兼惊。右有双纹如左状，脾伤惊积一齐生。纹头有似三叉样，肺气生痰夜作声。青亦应是伤寒证，只是空红泄定生。　　指上辨青纹，认是匹足惊。虎口脉青色，是猪犬马惊。黑色因水扑，赤色大人惊。紫色多成泻，黄色是雷惊。曲反风还盛，弯弓食上蒸。但看叉手处，方可辨其形。凡小儿三岁以上，有病深重危急者，指甲口鼻多作黑色。盖儿脉绝神困，证候恶极，虽有良医，断断乎不可保矣。
　　　　　总治

　　小儿纯阳之体，阴阳不可偏伤。常带三分饥与凉，此个孩儿易养。大抵脾常不足，有余肝气须防。不寒不热药为良，切忌妄行猛浪。　　小儿何为难治？古今号曰哑科。脉无可视如之何，口不能言病作。父母时时惊怕，医人试验诚多。从容对证详用药，有甚难为捉摸。
　　　　　额印堂山根论歌

　　额红火热燥，青色有肝风。印堂青惊见，由于火则红。忽然生黑气，客忤祟为冲。山根青隐隐，遭惊必两重。若还斯处赤，烦躁定相攻。
　　　　　年寿论歌

　　年上微黄为正色，若平更陷夭难禁。忽有黑色痢疾候，霍乱吐泻黄色深。
　　　　　承浆两眉论歌

　　承浆青色食时惊，黄多吐逆痢红形。烦躁夜啼青色吉，久病眉红死证真。
　　　　　风池气池两颐论歌

　　风气二池黄吐逆，烦噪啼哭色鲜红。更有两颐胚样赤，肺家客热此非空。
　　　　　两目论歌

　　白睛青色有肝风，若是黄时有积攻。或见黑睛黄色现，伤寒病重此其宗。
　　　　　鼻准论歌

　　鼻准微黄赤白平，深黄燥黑死难生。人中短缩吐因痢，唇反黑候蛔必倾。
　　　　　正口论歌

　　正口常红号曰平，燥干脾热积黄生。白主失血黑绕口，青黑惊风尽死形。
　　　　　两太阳论歌

　　太阳青色惊方始，红色赤淋萌蘗起。要知死证是如何，青色从兹生入耳。
　　　　　两脸论歌

　　两脸黄为痰实因，青色客忤红风热。伤寒赤色红主淋，二色请详分两颊。
　　　　　两颐金匮风门论歌

　　吐虫青色滞颐黄，一色颐间两自详。风门黑疝青惊水，纹青金匮主惊狂。
　　　　　部位歌

　　中庭与天庭，司空及印堂，额角方广处，有病定存亡。青黑惊风恶，体和滑泽光。不可陷兼损，唇黑最难当。青甚须忧急，昏黯亦堪伤。此是命门地，医师妙较量。
　　　　　观形察色

　　凡看小儿疾病，先观形色，而切脉次之。盖面部气总见而五位青色者，惊积不散，欲发风候。五位红色者，痰积壅盛，惊悸不宁。五位黄色者，食积症伤，疳候痞癖。五位白色者，肺气不实。滑泄吐痢。五位黑色者，脏腑欲绝，为疾危恶。面青眼青肝之病，面赤心之病，面白肺之病，面黄脾之病，面黑肾之病。先别其五脏各有所主。次者禀受盈亏，胎气虚实，阴阳二证，补过泄多，当救其失。兼五脏六腑，表里各有相应。若能辨其标本，则神圣工巧矣。
　　　　育婴家秘 【明　万全】

　　　　　发微赋

　　医道至博，幼科最难。如草之芽兮贵于调养，似蚕之苗兮慎于保全。血气未充兮脉无可诊，神识未开兮口不能言。诚求于心，详察乎面。苟得其要也，握造化于妙手；未达其旨也，摘章句于残编。　　调护若失，疾病乃生。头要凉而背要暖，食勿饱而衣勿绵。肠胃脆薄兮，乳哺伤而成积；精神怯弱兮，闻见异而成癎。嗟哉慈母兮，过于姑息，笑彼粗工兮，误于汤丸。伐其发生之气，夭其童稚之年。徒啼号于丘垄，休祷杞于旃坛。　　证候要识，夭寿须知。不在手指之侧，但凭面部之间。心火上而天庭可察，肾水下而地角宜观。右颊金而属肺，左颊木而属肝。脾土之位，鼻准之间。青惊赤热，黄积白疳。如煤之黑兮，必中乎恶毒；似赭之紫兮，斯感乎风寒。　　胎禀虚损兮，则发稀而头软；赋质充实兮，自肉厚而骨坚。性静兮少笑，神困兮多眠。肺热兮浊涕结于鼻内，脾冷兮清涎滞于颐间。两目连札兮，肝风之鼓；双瞳直视兮，心火之炎。气不足而顖陷，突起则为热也；血有余而脸鲜，萎黄则为虚焉。　　行坐迟者肾弱，啼哭多者心烦。脾热者弄舌，肝强者握拳。发竖作穗兮，疳痨渐起；颅解欲破兮，短折可占。皮聚肉脱兮，元气损而欲逝；鼻昂唇缩兮，谷气绝而难全。赤蚓入眼兮，不必问夫卢扁；青蛇绕口兮，何须问乎神丹！　　五脏各证，一言可参。肝主风而叫哭烦闷，心主热而惊悸呵欠。肺主气而喘嗽善嚏，脾主困而吐泄喜眠。惟肾本虚，为命所关。肝常有余兮，实则生风；脾常不足兮，虚则成疳。木乘于土兮，泄痢久而发搐者不治；火刑于金兮，咳嗽久而成癎者必残。　　一月之中，脐风最险；百晬之内，痰嗽尤难。证莫危于中恶，势莫急于流丹。变蒸尽于周岁，必计日以为准；惊搐发于期月，难引日以求安。有所苦者呻吟，失所欲者嗞煎。昼常叫喊兮，肝脏之热；夜多啼哭兮，脾脏之寒。　　出胎而疾者，胎毒之发；能食而疾者，食积之干。胎毒之变也，为黄为瘤为疮毒；食积之变也，为症为痛为痞满。吐泻有寒有热有食，咳嗽有虚有实有痰。痢因积得，疟以痞延。胀乃脾胃之虚，肿则风湿之感。疝本肝来，淋以膀胱之热；疸因脾致，渴以津液之干。　　风从肝起，热自心坐。风热并而搐急，吐泻久而成慢。证分八候，治贵十全。痰涎未去兮，为言语之蹇濇；气血未复兮，成手足之拘挛。天吊如痓而上窜，内吊似疝而里疼。客忤轻于中恶，虫痛类于发癎。形证既混于雷同，诊治宜详于藻鉴。　　眼中白膜兮，肝疳已现；鼻下赤烂兮，肺疳所传。壮热而渴兮，邪火熏于绛宫；多疮而瘠兮，真水涸于元关。饮食伤而脾损，津液亡而胃干。丁奚手足之渐细，哺露糟粕之不敛。爱吃泥土兮，面黄齿白而头皮光急；喜啖瓜果兮，口馋肉削而腹皮满坚。　　论病之证已明，立治之法尤简。平胃燥湿，五苓利水，二药合而吐泻兼调；泻青疏风，导赤泻火，两方并而惊风可蠲。金花凉惊而退热，玉液宁嗽以化痰。保和消积兮，同香连又治痢疾；异功补脾兮，助集圣可救痨疳。理中止吐泻而寒热通用，保命镇惊癎而急慢相兼。　　抱龙主惊风而平痰火，惺惺解变蒸而散风寒。善脾平疟兮，疟久有母者消癖；豆蔻止泄兮，泄久生风者调元。白朮救虚渴之仙药，丁香取虫积之神丹。五色泄脏中之热，三圣除膈上之痰。口舌生疮者洗心，胸胁急痛者控涎。参苓肥儿兮，脾虚羸甚者勿弃；地黄补肾兮，禀气怯弱者有验。　　嗟夫！婴儿稚弱兮，岂堪药石；良工调理兮，尤贵精专。或补或泄兮，中病即止；易虚易实兮，其证勿犯。治不乖方兮，有如援溺救焚；药不对病兮，何异操刀佩剑？发吾心之秘兮，为取兔以设置；获斯术之利兮，勿得鱼而忘筌。
　　　　　贫富异病

　　人有恒言，富贵之子多病者，其气清，其体薄，而过于饱暖也。贫贱之子少病者，其气浊，其体厚，而常受饥寒也。上智之医，识得此意，观父母而知其气禀之厚薄，观形色而知其脏腑之虚实，猛峻之药，不可妄加，和平之方，亦不可执用也。歌曰：医不执泥曰上工，能知富贵与贫穷。生来气体分清浊，居来看承又不同。
　　　　　论胎疾食积外感

　　小儿初诞多胎疾，能食过多为食积。于斯二者作提纲，仲阳复起从吾议。　　小儿之疾，如痘疹、丹瘤、脐风、变蒸、斑黄、虫疥、解颅、五软之类，皆胎疾也。如吐泻、疟痢、肿胀、痞积、疳痨之类，皆伤食之疾也。惟发热咳嗽，或有外感风寒者。故曰：小儿之疾，属胎毒者十之四，属食伤者十之五，外感者十之一二。　　惊癎原来肝有余，脾常不足致疳虚。形体不全知肾弱，上医会得谨其初。　　大抵小儿脾常不足，肝常有余。肾主虚，亦不足也。故小儿之病，惊风属肝，疳痨属脾，胎气不足属肾。上医治病，必先知所属而预防之，故曰不治已病治未病。
　　　　　家传三法

　　家传三法救孩童，惊癎须防用抱龙。胎禀怯时宜补肾，肥儿痼病有奇功。　　治癎用琥珀抱龙丸，治疳用肥儿丸，治胎禀不足用补肾地黄丸，此三方者，袓训相传，子孙敬守。
　　　　　辨寿夭

　　幼科精熟是专门，寿夭平时认得明，色脉合观知五脏，补虚泻实药通神。　　古语云：三折股肱为良医，谓历练熟也。故幼科专精者，凡小儿之寿夭，先了然于目中矣。病不可治，必不治也。至于临病之时，观形察色，便知五脏之证治，所以补之泻之，意之所生，有通神之妙也。　　小儿寿天最难明，只在良工眼力精，形气有余为寿相，如其不足岂遐龄。　　小儿寿天，须观形气。如形实气实，此禀气有余为寿相，无病易养。如形虚气虚者，此禀气不足为夭相，多病难养。盖儿之生也，受气于父，成形于母。父母俱强者，则形气有余；父母俱弱者，则形气不足。父强母弱，则气有余，形不足；父弱母强，则气不足而形有余也。大抵寿夭穷通，聪明愚痴，皆以预定，岂能逃乎？小儿所禀，全赖父母之余气，以长形质，故肥不可生瘦，瘦不可生肥。大小与父母不等，则难养也。虽初生多患，若形体相称，多寿也。小儿面舒，转首迟滞，稍费人雕琢者，寿之兆也。若小儿预知人意，身轻力弱者，难养也。古人有言，譬如梅花早发，不睹岁寒，甘菊晚荣，终于年事。故知晚成，寿之兆也。若小儿阴小而黑，与身相等者，可养之。子若阴大而白者，难养也。若小儿形体弱，头面多青，精神昏瘁者，难养。若小儿刚悍，眼目俊朗，神气爽健，发绀而泽者，寿之相也。若小儿精神实则少病，故易长成也。若形瘁而多病者，难养也。若小儿黑珠少，白睛多，面色晃白者，非寿之相也，纵长不及天年。若黑珠大而白睛少，面色黑形不淡者，亦要观其眼中黑白分明，表里相称，曰寿曰康。若黑珠动摇，光明闪烂，纵长亦应目疾，寿亦不及四旬也。　　头圆背厚腹如垂，目秀眉清鼻准齐。耳角分明口方正，肾坚肉实体丰肥。　　头者，髓之海也，肾主骨髓，头圆则肾足矣。背者，五脏之所附也，背厚则五脏安矣。腹者，水谷之海也，腹大则水谷盈矣。目者肝之窍，耳者肾之窍，鼻者肺之窍，口者脾之窍，七窍无阙则形全矣。脾主肉，肉实者脾气足也。肝主筋，筋强者肝气足也。肾主骨，骨气足则肾坚矣。　　腮妍发绀表形端，二便调和里气安。脚健项肥囊紧小，肌肤温润更红鲜。　　腮妍如桃，发黑如漆，此表实也。小便长，大便润，此里实也。脚者，身之柱也，柱壮而强则身不挠。项者，头之茎也，项长而肥则头不敧。囊者，宗筋之会也，囊黑而小如荔枝者寿。肌肉者，荣卫之所舍也，温润红鲜则荣卫宣畅而气血足矣。　　性静神安状若愚，自然精采与人殊。乐然后笑不多哭，若到眠时不久嘘。　　英华不露，神气内藏，此非凡儿相也。心主笑，不妄笑者，心气足也。肺主哭，不多哭者，肺气足也。又哭声不绝连绵者，肺气实也。脾主睡，睡不久者，脾气实也。此上三条，皆寿相也，其儿无病而易养也。　　头破露缝眼露睛，鼻干唇缩口流津。发稀项软腓腨小，满面纷纷青紫筋。　　诸阳皆会于头，头破则阳上衰矣。诸阴皆起于足，腓腨者，足肚肉也，小则阴下衰矣。鼻为肺窍，鼻干则肺气衰矣。唇口为脾窍，唇缩流津，脾气衰矣。发为血余，发稀则血衰矣。项为天柱，项软则柱折矣。青紫之筋，皆风热之候，散见于面，必多惊癎之病。　　形枯色夭欠火晶，肚大筋浮泻利频。虫疥浸淫多叫哭，见人笑语弄精神。　　形枯色夭者，此表虚也。泻利无时者，此里虚也。疥疮啼哭多笑语者，皆阳火妄动之候。此十二条，皆夭相也，其儿多病而难养也。
　　　　　辨形色

　　小儿有病观形色，青主惊风红主热，黄为伤食白主疳，若中恶时其面黑。　　肝主风，其色青；心主热，其色红；脾主谷，其色黄。白者气血不荣于面也，故主疳。黑者凶色也，故主中恶。　　气色须看何部中，心主正额火光红。左颊木肝右金肺，颏为肾部鼻脾宫。　　此五形分部位也。肝属木，东方，故于左颊候之。肺属金，西方，故于右颊候之。心属火，南方，故于额上天庭候之。肾属水，北方，故于颏下地阁候之。脾属土，中央，故于鼻准候也。　　肝病须观眼目中，脾唇心舌自相通。肺有病时常在鼻，肾居耳内认其宗。　　此以五窍分五脏也。肝之病见于目，心之病见于舌，脾之病见于唇，肺之病见于鼻，肾之病见于耳，各随寒热虚实决之。　　目扬面赤热生风，眉绉呻吟腹痛攻。面肿色黄知癖疾，发稀面白有疳虫。　　肝主风，目扬者，肝病也。扬者，直视也。心主热，面赤者，心病也。风热相传，必生惊搐。人有痛则眉绉而呻吟。诀云：痢疾眉头绉，肠中痛也。脾主湿，湿胜则肿，面肿色黄，故知脾病。宿食成积，积久成癖。疳者，津液不足之病也。发稀面白，血之虚也。疳病多虫。　　下痢应嫌面貌妍，惊风面赤亦堪怜。咳嗽面白为真色，青绕唇傍青紫筋。　　诀云：泻不定，精神好者，死。风病面如涂朱者，死。咳久不止，面光白者，肺之真脏色见也。　　小儿疾厄命宫寻，虎口三关食指纹。欲知死生无错误，不离五色认分明。　　命宫，谓山根也。小儿山根断绝，青红紫黑筋横栏者，多病难养。相法云：山根青色，出胎频见灾危是也。男左女右，手指横纹，其纹曲向内者病在内，曲向外者病在外；下大上小者吉，下小上天者凶。
　　　　　辨脉息

　　小儿未损天真气，指下脉来宜有力。大滑数实最为良，细濇迟虚终不吉。　　脉大者，气实也。脉滑者，血实也。六至为数，脉来有力。皆赋禀有余之脉也。脉细者，气虚也。脉濇者，血虚也。三至为迟，虚则无力。皆赋禀不足之脉也。小儿寿夭，以此辨之。　　一息六至号和平，八至之说不可凭。四至以下虚冷备，八九十至热生惊。　　小儿之脉，一呼三至，一吸三至，谓之一息。六至乃和平无病之脉也。诀云：八至为平和脉者勿从。一息四至曰离经，三至以下谓之损脉，为虚冷疳痨之病。一息八至曰离经，九至以上谓之至脉，为实热惊风之病。
　　　　　辨脉证治

　　上医色脉尽须明，虚实证治如法行。有一乖违即不中，为儿作祸犯天刑。　　《内经》曰：能合色脉，可以万全。盖上医之治小儿也，以色合脉，以脉合色，实则泻之，虚则补之，不违则制，万全之道也。且如两腮红者，色实也；脉急数者；脉实也；大便秘，小便黄，渴不止，上气急，足胫热者，实证也。有此三实者，宜以寒凉之药泻之。所谓不可服热药者，有七也。如面晃白者，色虚也；脉微沉者，脉虚也；粪色青，腹虚胀，呕乳，眼珠青，足胫冷，虚证也。有此三虚者，宜以温热之药补之。所谓不可服寒药者，有七也。今之粗工，色脉证治，懵然无知，妄作汤丸，夭儿性命，天必谴之。　　药必对证无差错，中病即已无太过。待其来复真气生，食养尽之无补佐。　　此谓治病之要术也。色脉证治，了然在心，故以寒治热，以热治寒，实则泻之，虚则补之，皆制病之方药也。服药之后，中病即已，勿过其制者，即《内经》大毒治病十去其三，小毒治病十去其五，无毒治病十去其七之法也。《内经》曰：及其衰也，待其来复，谓病衰其半，即止其药，以待其真气之发生，又以乳食之养，助其发生之气。谚云：药补不如食补者是也。粗工不知此理，攻寒令热，寒未退而内热以生；制热令寒，热未除而中寒又起。欲求疾愈，安可得乎。夭札之由，必始于此。此条治法，亦吾吃紧为人处。　　小儿用药择其良，毒药毫厘不可尝。邪气未除真气损，可怜嫩草不耐霜。　　良，谓气味平和无毒之药也。毒，谓猛峻蚀利瞑眩之药也。故小儿之方，实则泻之，如泻青导赤泻白泻黄之类；虚则补之，如安神异功阿胶地黄之类。如凉惊治热，理中治寒，抱龙治癎，肥儿治疳之类，皆和平无毒之剂，此吾家秘传之良方也。如巴豆、牵牛，虽未尝不用，亦不敢专用也。予见今之行幼科者，以硇砂治积，轻粉治痰，以砒治疟，以硫治寒，皆是大毒之药，小儿之肠胃娇脆，安能当此毒也？　　小儿汗下勿轻尝，实实虚虚必损伤。寒热误投如太过，温中解毒有奇方。　　按仲景伤寒法云：不应汗而汗之者，为斑疹惊惕汗不止之证，所谓桂枝下咽，阳盛则毙也。不应下而下之者，为痞满腹痛吐泻肠滑不止之证，所谓承气入胃，阴盛乃亡也。　　小儿有病不可下，不热自汗兼自泻。神困顖陷四肢冷，干呕气虚神怯怕。　　吐虫面白发焦穗，疳瘦潮热食不化。鼻塞咳嗽及虚痰，脉细肠鸣烦躁呀。若将有积与疏通，是谓虚虚诚可怕。　　孩儿实热下无妨，面赤睛红气壮强。脉上弦洪肚上热，咋腮喉痛尿如汤。屎硬腹胀胁肋满，四肢浮肿夜啼长。遍身生疮肚隐痛，下之必愈是为良。　　如悞服寒凉药过多者。以致脾胃虚弱胃脘痛，宜温胃散主之。如悞服热药太过者，以致烦躁闷乱，或作吐或狂或渴，宜先解毒，菉豆粉饮主之。　　如小儿病惊，多用药性太温及热药治之。有惊未退而别生热证，有病愈而致热证者，有反为急惊者，甚多。当问病者数日，因何得之，曾以何药调之，可用解毒之药，无不效也。以豆卷散主之。　　病来发热不惺惺，不信医师信鬼神。龙木祝由真人诀，未闻牲杀解人惊。　　经曰：惑于鬼神者，不足与言至德。故有信巫不信医之戒。祝由科龙木所传，乃移精变气之术。如祷鬼神之事，徒杀牲耳，何益哉！　　病不可治对人言，病可医时用意专。三法始经常记忆，勿伤脾胃反成愆。　　古语云：病不可治，即宜早告，不可隐忍，遭人耻笑。诚哉是言也。其病可治，视人之子如己子，调护保养，无所不至可也。然有三法：初用猛法，以攻病之药去之，不可恶攻而爱补，反助其邪，为儿之害；中用宽猛相济，病久不除，乳食必少，脾胃大倦，于补脾药中，加攻病药，看儿强弱加减；末则用宽法，儿病既久，久则成疳，只以补脾胃为主，正气完则邪气自尽矣。
古今图书集成医部全录卷四百四

小儿诊视门

　　　　婴童百问 【明　鲁伯嗣】

　　　　　脉法

　　小儿一岁至三岁看虎口，更用指按高节，乃一指分三关，定其息数。呼吸八至为平脉，九至不安，十至危困。短长大小，各有邪干。浮主风生，数主有惊，沉迟主虚冷，实主有热，紧是癫癎，洪主热盛，沉细主腹痛，沉缓主虚泻，微迟有积有虫，迟濇主胃脘不和，沉主乳食难化，沉细主乳食结，紧弦主腹热痛，牢实主大便秘，沉而数者主骨中有热，弦长是肝膈有风，紧数惊风四肢掣战，浮洪胃口有热，沉紧主腹痛不歇，虚濡有气又兼慢惊，芤多痢大便有血。四岁用一指按虚实，五岁六岁用一指滚转寻三部，平正关上为准。七岁八岁，稍移指少许寻三部。九岁十岁，次第依三关部位寻取。十一岁十二岁，亦同十岁看。十四岁十五岁，方依大方脉部位诊视。凡看脉先定浮沉迟数，阴阳冷热，皆依大方也。沉迟为阴，浮数为阳。更兼看面部，青色主惊风，白色主虚泻，赤色主痰热，黑色病势难当，黄色是脾家疳积。以此相参，察其病源，审度治疗，必无疏失矣。
　　　　　面上证气色总见

　　左腮为肝，右腮为肺，额上为心，鼻上为脾，下颏为肾，赤者热也，随证治之，此仲阳之至论也。口议所谓五位气色总见者：其蓝育色者，乃惊积不散，欲发风候；其火红色者，痰积壅盛，惊悸增进；其黄土色者，食积症伤，欲作疳疾痞癖；其色白者，大肠滑泄，水谷不分，欲作吐利；其黑色者，脏腑欲绝，其疾危恶，其儿不久也。又有面部形色：额有青色，主惊风欲发。红主大热；印堂青色初入惊并泻；红主大惊夜啼，黑主客忤；山根青至，主二次惊，青色主泻后发躁，黑色及黄甚主死；年寿平陷者主夭，青主发热生惊，黑主痢死，红主燥死；微黄曰平，黄甚主霍乱死；鼻准微黄曰平，黄甚为土动死候，黑赤危甚；人中黑主蛔虫咬；患久唇反者死，短缩者因利死，边旁黄主胃逆，青色主下利；正口红者平，干燥脾热，白主失血死，黄有积，青因惊风死，黑气绕口者死；承浆青，因饮食时被惊，黄主吐逆，赤主血痢，赤黑主惊风；两眼黑睛黄有热，白睛黄食积不化疳蛔，白晴青肝风惊，黑睛黄伤寒；眉上青吉，忽红主烦躁夜啼，黄主霍乱，久病红者死；风气二池青主风侯，紫主吐逆又发热，黄吐逆，红主烦躁夜啼；两颧赤色，肺有客热；两太阳青主二次受惊，青自太阳入耳者死，红主血淋；两脸青主客忤，黄主痰溢，赤主风热；两颊赤主伤寒，左赤心热口疮，右赤肺热，黄主有积，红主血淋；两颐青主吐虫；两金匮青主第三次惊生风；黑绕口，二日死；青连目入耳，七日死；两风门红主风热，黑主疝，青水惊；黑从眉入耳，当日死；唇黑不食者死。又面青眼青肝之病，面赤心之病，面白肺之病，面黄脾之病，面黑肾之病。五脏各有所主，看禀受盈亏，胎气虚实，阴阳补泻，当救其失，脏俯表里，若能辨其标本，则神圣工巧自然得矣。
　　　　医学正传 【明　虞抟】

　　　　　小儿脉法总论

　　小儿七岁八岁曰龀，九岁十岁日髫，始可以一指探掌后尺寸三部之脉，而以一息七八至为无病之常脉。十一岁至十四岁曰童草，而以一息五六至为常脉也。数则为热，退则为寒，浮则为虚为风，沉则为实为积为痛。浮而数者为乳癎惊悸，虚而软者为慢惊瘈瘲，紧而实者为风癎，牢而革者为便秘，沉而弦者为食积为腹痛，紧而弦者为气急为风寒，洪数者为热，伏结为伤食，软细者为虫疳。若气促脉代，散乱无伦次者，死在须臾而不治也。
　　　　　面上诸形证歌

　　痢疾眉头皱，惊风面颊红。渴来唇带赤，毒热眼蒙胧。　　山根若见脉横青，此病明知两度惊。赤黑困疲时吐泻，色红啼夜不曾停。　　青脉生于左太阳，须惊一度见推详。赤是伤寒微燥热，黑青知是乳多伤。　　右边青脉不须多，有则频惊怎奈何。红赤为风抽眼目，黑青三日见阎罗。　　指甲青兼黑暗多，唇青恶逆病难瘥。忽作鸦声心气急，此时端的命难过。　　蛔虫出口有三般，口鼻中来大不堪。如或白虫兼黑色，灵丹纵服病难安。　　四肢疮疼不为祥，下气冲心兼滑肠。气喘汗流身不热，手拿胸膈定遭殃。　　眼中赤脉实难量，大数元来此不祥。最怕乱纹铺目下，更兼赤脉贯瞳光。　　顖门肿起定为风，此候应知最是因。忽陷成坑如盏足，未过七日命须终。　　鼻门黑燥渴难禁，面黑唇青命莫存。肚大筋青俱恶候，更嫌腹有直身纹。　　忽见眉间紫带青，看来立便见风生。青红碎杂风将起，必见疳症隔气形。　　乱纹交错紫嫌青，急急求医免命倾。盛紫再加身体热，须知脏腑恶风生。　　紫少红多六畜惊，紫红相等则疳成。紫点有形如米粒，伤寒夹食证堪评。　　紫散风传脾脏间，紫青口渴是风癎。紫隐深沉难治疗，风痰怯散命须还。　　黑轻可治死还生，红赤伤寒痰积停。赤青脾受风邪证，青黑脾风作慢惊。　　红赤连兮勿药轻，必然乳母不相应。两手忽然无脉见，定知冲恶犯神灵。
　　　　　内八段锦

　　血净为安不用惊，若逢红黑便难宁。更加红乱青尤甚，取下风痰病立轻。　　赤色轻微是外惊，若如米粒势难轻。红散多因乘怒乱，更加搐搦实难平。　　小儿初诞月，腹痛两眉颦。时号盘肠气，啼哭又呻吟。　　如反目仰视者，天吊风也。
　　小儿初诞月，肌体瘦尫羸，发秃毛稀少，元因鬼王胎。
　　　　　外八段锦

　　先望孩儿眼色青，次看背上冷如冰。阳男搐左无妨事，搐右令人甚可惊。女搐右边犹可治，若逢搐左疾非轻。歪斜口眼终为害，纵有仙丹也莫平。
　　　　保婴金镜录 【明　薛己】

　　　　　头面部位图

　　见图
　　[图解]
　　头者，诸阳经络所会；面者，五脏气血之荣；色者，五脏精神之华。欲察儿病吉凶，先分部位生克。五脏虚败，色必枯槁；五色充实，色必光华。面色光泽者生，面色枯槁者死。经以望为先，故曰：能察色脉，可以万全。《全幼心鉴》云：小儿半岁之间有病，当于额前眉端发际之间，以名中食三指横按之。儿头在左举右手，在右举左手。食指为上，中指为中，名指为下。若三指俱热，主感受风邪，鼻塞气粗，发热咳嗽。若三指俱冷，主外感内伤，发热吐泻。若食中指热，主上热下冷；名中指热，主夹惊；食指单热，主胸膈气满；名指单热，主乳食不消。　　窃谓额间赤色，主心经风热，烦躁惊悸。若发热作渴饮水，或发叫哭，属本经实热，用泻心汤以清心火。微赤则困卧而悸，发热作渴饮汤，属虚热，用秘旨安神丸以生心血。青黑主惊风腹痛，或瘈瘲啼叫，用五味异功散，加木香、柴胡、钓藤钩补脾肝。青黑甚主心腹疼，此寒水胜心火为贼邪，用益黄散以补脾胃。微黄皮燥主惊疳，此心经疳证，用秘旨安神丸以养心血。骨蒸作渴盗汗，头发干黄，此为肾疳，用地黄丸以滋补肝肾。　　左脸青或兼赤，乃肝经风热，项强烦闷，发搐目札瘈瘲，用柴胡清肝散主之。色微赤咬牙属虚热，用地黄丸补之。青黑主肝克脾虚寒惊搐腹痛，用六君、姜、桂温之。微赤主潮热血虚心躁，用秘旨安神丸佐以地黄丸。　　右脸赤，主肺大肠风邪实热，气粗咳嗽，发热饮水，用泻白散。若哽气出气，唇白气短，属虚热，用五味异功散。若脾热所传，用清胃散。心火所刑，用人参平肺散。淡赤主潮热心躁，或大便坚秘，用宣明柴胡饮子以疏导其热。如潮热未止，更用钓藤饮以清肝补脾。色青白主咳嗽恶心，先用惺惺散解其表邪，健其脾土，继以六君子汤调补中气。色青黑主惊风腹痛，盘肠内钓，此肝木侮脾土，用六君子汤加钓藤钩以调补元气，不宜治肝。　　鼻色赤，主脾胃实热，身热饮水，饮食如常，用泻黄散清热理脾。微赤主脾经虚热，饮食难化而不思食，用五味异功散以补中健脾。色深黄，主小便不通，鼻中干燥，气粗衄血，乃脾热传于肺肾，先用济生犀角地黄汤清热养血，后用地黄丸以滋益肾水。色淡白，乃脾气虚弱，主泄泻饮食不化，用六君子以调补中气。青色主脾土虚寒，肝木所胜，用五味异功散，加木香、炮姜温中平肝。黑为死候。　　颏间色赤，主肾与膀胱阴虚有热而小便不通，用四物汤加山栀以养血清热。赤甚，主膀胱气滞而热结，用五苓散以分利其邪。若鼻准微黄，右腮微赤，乃脾肺燥热，不能化生肾水，用黄芩清肺饮。膀胱阴虚，阳无所生，用滋肾丸。若颏间微赤，乃膀胱阳虚，阴无所化，用八味地黄丸。若兼小腹胀满，或阴囊肿胀，属阴虚湿热壅滞，用六味丸加车前子、牛膝。兼脾肺气虚不能通调水道者，亦用前药。其小便赤色，久而尿血，亦属肝肾气虚有热，用六味地黄丸主之；不应，则用补中益气汤，益脾肺，生肾肝。若小便后出白津，或茎中作痛者，属肝经湿热，先用龙胆泻肝汤，后用六味地黄丸。　　印堂色青黑，主腹痛夜啼，此脾经虚寒，脾属至阴，故夜间腹痛而啼，用钓藤饮。色淡白，主泄泻饮食不化，属脾气虚弱，用五味异功散加木香主之。　　目内色青，主肝经风热发惊，若直视叫哭，属肝经实热，用抑肝散；兼咬牙烦闷，属虚热，用六味地黄丸。色赤，主心肝二经发热，抽搐烦躁，若小便赤，属小肠实热，用导赤散；若惊悸倦怠，属肝经血虚，用六味地黄丸。色黄主脾积少食，夜间发热，用四味肥儿丸。饮食停滞，吐泻并作，用胃苓散去桂加茵陈、山栀。目鲜发搐眼眨，属风热相搏，先用柴胡栀子散，后用六味地黄丸。眼泡微肿，主久咳恶心，或脾疳食积，用五味异功散，补脾肺，兼肥儿丸以消积滞。或目视不明，或雀目揩拭眉眼，此欲生风也，急用抑肝散以解之。睛尾红丝，乃肝木胜脾土，先用四君子加柴胡、山栀，后用地黄丸。　　人中色黄，主伤食胃逆，青主下利，乳食不化，嗳噫酸腐，此脾虚停滞，用平胃散以消积和中。色青赤，主惊，肝气伤脾，用五味异功散加柴胡以平肝补中。黑主蛔虫咬痛。　　唇色白，主吐涎呕逆，或吐血便血，乃脾气虚弱，不能摄涎统血归源，急用六君子汤调补中气则诸病自愈；切忌凉药。若色赤干燥而皱者，主脾经有热，发热作渴，口中气臭，大便不通，烦躁不寐，先以清胃散治其热，更以六君子汤加黄连、山栀兼补其脾。色黄主脾经食积泄泻，饮食不化，以六君子汤温补中气。色赤兼白，主衄血，乃脾肺虚热，不能摄血归源，用圣济犀角地黄汤以清热补血，兼用六君子以补脾气；久不愈用麦门冬散，或人参补肺汤，或人参安胃散。　　口畔色黄，主脾经积热，用清胃散以理脾清热，久病用四味肥儿丸以治疳热。若唇口抽动，主惊热不安，用五味异功散加山栀、钓藤钩以补脾平肝。若口流涎，唇色紫，乃胃气虚寒也，用益黄散。若腹中痛，口吐涎水者，乃虫痛也，先用芜荑散，后用调中丸。不吐涎者，乃积痛也，但用五味异功散调补胃气。手足并冷，用理中汤加乌梅温补中气，则虫不动而痛自止矣。亦有积痛者，或吐后痛止，或大便去后痛止者，宜用消积丸消导积滞，佐以异功散调补胃气。白主失血，死。青主惊风，死。黑色绕口者，不治。　　耳前微赤，此少阳经风热也，用柴胡栀子散生肝血，清肝火。微黄主睡中惊悸，咬牙因肝脾虚热，宜用四君子加芎、归、升麻以安神。　　耳轮干燥，主骨疳蒸热，为肾经虚热也，用六味地黄丸补之。若小便后出白津，或阴茎痒痛者，属肝经湿热也，先用龙胆泻肝汤，后用六味地黄丸。若禀赋肾气不足，或早近女色，致小便滞濇，或作痛如淋者，急用六味地黄丸、补中益气汤，滋其化源。或大小便道牵痛者，尤为虚也，亦用前药加牛膝、车前子、肉桂救之。如手足逆冷，或畏寒少食，阳气虚寒也，急加附子多有生者。大抵小儿之证，多因禀赋脏气不平，或乳食寒暑失宜，或妊娠乳母饮食起居六淫七情所致。若初病元气无亏，乳食如常，发热壮热，二便秘结，作渴饮水，卧不露睛者，悉属形病俱实，当治邪气。若病久元气已亏，食少发热，口干饮汤，呕吐泄泻，肢体畏寒，卧而露睛者，悉属形病俱虚，当补正气。况今之小儿元气，与昔不同，用药失宜，脾胃先伤，岂可泥古方而施治哉。余故考诸名家，宗诸东垣，于凡诸证，各补以方药，治者能即色以验其病，察病以固其本，斯无失矣。是以古之治病，望色为先也。且惊则气散脉乱，不可专诊，故必兼察色。《心鉴》云：若面色未尽，当参之以指脉；指脉未尽，当参之以面色；色脉兼尽，无余蕴矣。
　　　　保婴撮要 【明　薛铠】

　　　　　面上证

　　面色青，主惊积不散，欲发风候。红主痰积惊悸。黄者食积症伤，欲作疳癖。白主泄泻水谷，更欲作吐。黑主脏腑欲绝。　　印堂青，主初患惊泻，红主大惊夜啼，黑主客忤。　　山根青主二次惊，泻后发躁，黑黄甚者死。　　年寿平陷主夭，青主发热生惊，黑主利死，红主躁死，微黄曰平，黄甚曰霍乱。　　承浆青主食时被惊，黄主吐逆，亦主血利，黑主惊风。　　两眼黑睛黄主有热，白睛黄主食积疳蛔，白睛青主惊风，黑睛黄主伤寒。　　眉上青吉，忽红主烦躁夜啼，黄主霍乱，久病红者死。　　风气二池，青主风候，紫主吐逆或发热，黄主吐逆，赤主烦躁夜啼。　　两颧赤，主肺有客热。
　　两太阳青，主二次受惊，青自太阳入耳者死，红主血淋。　　两脸青主客忤，黄主痰溢，赤主风热。　　两颊赤主伤寒，两颐青主吐虫。
　　两金匮青主第三次惊风，黑绕口二日死，青连目入耳七日死。　　两风门红主风热，黑主疝，青主水惊，黑从眉入耳，即日死。唇黑不食者死。
　　　　　脉形

　　流珠形，主饮食所伤，内热欲吐，或肠鸣自利，烦躁啼哭，用助胃膏消饮食，分阴阳；若食消而病仍作，用香砂助胃膏以补脾胃。　　环珠形，主脾虚停食，胸膈胀满，烦渴发热，用五味异功散加山渣、枳实健脾消食，后用六君子汤调养中气。　　长珠形，主脾伤，饮食积滞，肚腹作痛，寒热不食，先用大安丸消其积滞，次以异功散健其脾气。　　来蛇形，主脾胃湿热，中脘不利，干呕不食，此疳邪内作，先用四味肥儿丸治疳，后用四君子汤补脾。　　去蛇形，主脾虚食积，吐泻烦渴，气短喘急，不食困睡，先用六君子汤加枳实健脾消积，次以七味白朮散调补胃气。　　弓反里形，主感冒寒邪，哽气出气，惊悸倦怠，四肢梢冷，小便赤色，咳嗽吐涎，先用惺惺散助胃气祛外邪，后以五味异功散加茯神、当归，养心血，助胃气。若外邪既解而惊悸指冷，脾气受伤也，宜用七味白朮散补之。若闷乱气粗喘促哽气者难治，脾虚甚故也。　　弓反外形，主痰热心神恍惚，夹惊夹食，风癎痰盛，先以天麻防风丸袪外邪，又以五味异功散调中气。　　槍形，主风热生痰发搐，先用抱龙丸；如未应，用牛黄清心丸。若传于脾肺，或过用风痰之药，而见一切诸证者，专调补脾胃。　　鱼骨形，主驾痰发热，先用抱龙丸治之；如未应，属肝火实热，少用抑青丸以清肝，随用六味丸以补肝。或发热少食，或痰盛发搐，乃肝木克脾土，用六君子汤加柴胡，补脾土以制肝木。　　水字形，主惊风食积，胸膈烦躁，烦闷少食，或夜啼痰盛，口噤搐搦，此脾胃虚弱，饮食积滞而木克土也。先用大安丸消导饮食，次以六君、钓藤钩补中清肝。若已服消食化痰等剂而病不愈者，用四君、升麻、柴胡、钓藤钩，升补脾气，平制肝木。　　针形，主心肝热极生风，惊悸烦闷，困倦不食，痰盛搐搦，先用抱龙丸袪风化痰，次用六君子加钓藤钩平肝实脾。　　透关射指形，主惊风痰热聚于胸膈，乃脾肺亏损，痰邪乘聚，先用牛黄清心丸，清脾肺，化痰涎；次用六君子汤，加桔梗、山药，补脾土，益肺金。　　透关射甲形，主惊风肝木克制脾土之败证，急用六君、木香、钓藤钩、官桂，温补脾土；未应，即加附子以回阳气，多得生者。　　尝闻古人云：小儿为芽儿，如草之芽，水之沤。盖因脏腑脆嫩，口不能言，最难投剂。当首察面色而知其所属，次验虎口以辨其所因，实为治法之简要也。　　 【注　流珠只一点红色，环珠差大，长珠圆长，已上非谓圈子，总皆红脉贯气之如此。来蛇即是长珠散，一头大，一头尖。去蛇亦如此。分上下朝，故曰来去。角弓反张，向里为顺，向外为逆。槍形直上，鱼骨分开，水字即三脉并行，针形即过关一二粒米许，射甲命脉向外透，指命脉曲里。虽然，余尝治之，亦有不专执其形脉而投剂者，盖但有是证，只服是药而亦多验。】
　　　　古今医鉴 【明　龚信】

　　　　　小儿三关纹色主病歌

　　紫热红伤寒，青惊白色疳。黑时因中恶，黄即困脾端。　　青色大小曲，人惊并四足。赤色大小曲，水火飞禽扑。紫色大小曲，伤米面鱼肉。黑色大小曲，脾风微作搐。
　　　　　三关脉纹变见歌

　　鱼刺惊风证莫疑，气关疳病热相随。命关见此为难治，此是肝家转到脾。　　初节悬针泻痢生，气关肺热更疳凝。三关直透黄泉近，此候须知是慢惊。　　水字生惊肺受风，气关喘嗽积痰攻。医人仔细详虚实，出命惊疳夹证凶。　　乙字惊风肝肺随，气关形见发无时。此形若直命关上，不久相将作慢脾。　　曲虫为候主生疳，若见气关积秽肝。直到命关为不治，须知心脏已传肝。　　双环肝脏受疳深，入胃气关吐逆临。若是命关为死候，枉教医者更劳心。　　流珠形见死来侵，面上如斯也不生。纵有神丹人不救，医人仔细更丁宁。　　伤寒斜向右，伤食七堪俦。双钩伤冷定，逢惊山字浮。丝纹将发搐，丰字引堪愁。若遇伤风证。脉斜向左朝。形如新月样，同右气疳留。若是弯居左，风疳药可投。形如三迭曲，伤硬物为仇。更有环生脚，尤嫌上下钩。皆是伤冷候，医者用心求。疳极如劳状，乱虫皆可忧。交了纹互迭，腹面见因由。更有青筋贯，百中无一瘳。
　　　　　脉法总歌

　　小儿有病须凭脉，一指三关定数息。迟冷数热古今传，浮风沉积当先识。左手人迎主外证，右手气口主内疾。外候风寒暑湿侵，内候乳食痰与积。洪紧无汗是伤寒，浮缓伤风有汗液。浮洪多是风热盛，沉细元因乳食积。沉紧腹中痛不休，弦紧喉间作气急。紧促之时疹痘生，紧数之际惊风至。虚软慢惊作瘈瘲，紧实风癎发搐搦。软而细者为疳虫，牢而实者因便闭。脉芤大小便中血，虚濡有气兼惊悸。滑主露湿冷所伤。弦急客忤君须记。大小不匀为恶候，二至为脱三至卒。五至为虚四至损，六至平和曰无疾。七至八至病犹轻，九至十至病势极。十一二至死无疑，此诀万中无一失。
　　　　　指脉歌

　　小儿食指辨三关，男左女右一般看。皆知初风中气候，末是命关易亦难。要知虎口气纹脉，倒指看纹分五色。黄红安乐五脏和，红紫依稀有损益。紫青伤食多虚烦，青黑纹时证候逆。忽然纯黑在其间，好手医人心胆寒。若也直上到风关，粒米短长分两端。如槍冲射惊风至，分作指叉有数般。弓反里顺外为逆，顺逆交连病已难。叉头长短有可救，如此医人仔细看。男儿二岁尚为婴，二岁四岁幼为名。五六次第年少长，七髫八龀渐论情。九成为童十稚子，有病关格辨其因。十一癎疾号颠风，疳病还同劳病攻。痞癖定为沉重候，退他潮热不相同。初看掌心中有热，便知身体热相从。肚热身冷伤积定，脚热额热是感风。额冷脚热惊所得，疮疹发来耳后红。小儿有积宜与塌，伤寒三种解为宜。食泻之时宜有积，冷泻须用与温脾。水泻宜与濇脏腑，先将滞竭散与之。孩儿无事忽大叫，不是感风是天吊。大叫气促长声粗，误吃热毒闷心窍。急须吐下却和脾，若灌惊药真堪笑。
　　　　　病原论

　　夫小儿者，幼科也。初生者曰婴儿，三岁者曰小儿，十岁者曰童子。儿有大小之不同，病有浅深之各异，形声色脉之殊，望闻问切之间，若能详究于斯，可谓神圣工巧者矣。　　盖望者，鉴貌辨其色也。假如面部左腮属肝，右腮属肺，额属心，鼻属脾，颏属肾。肝病则面青，肺病则面白，心病则面赤，脾病则面黄，肾病则面黑。是乃望而知之也。　　闻者，听声知其证也。假如肝病则声悲，肺病则声促，心病则声雄，脾病则声慢，肾病则声沉，此属于脏。又大肠病则声长，小肠病则声短，胃病则声速，胆病则声清，膀胱病则声微，此属于腑。是乃闻而知之也。　　问者，问病究其原也。假如好食酸则肝病，好食辛则肺病，好食苦则心病，好食甘则脾病，好食盐则肾病，好食热则内寒，好食冷则内热。是乃问而知之也。　　切者，切脉察其病也。假如三岁小儿已下有病，先看男左女右手虎口三关。从第二指侧看，第一节名风关，第二节名气关，第三节名命关。辨其纹色，紫者属热，红者伤寒，青者惊风，白者疳病，黑者中恶，黄者脾之困也。若见于风关为轻，气关为重，过于命关则难治矣。至三岁已上，乃以一指按寸关尺三部，常以六七至为率，添则为热，减则为寒，浮洪风盛，数则多惊，沉迟为虚，沉实为积。是乃切脉而知之也。　　大抵小儿之疾，大半胎毒，而少半伤于食也。其外感风寒之证，十一而已。盖小儿之在胎也，母饥亦饥，母饱亦饱。辛辣适口，胎气随热；情欲动中，胎息辄躁。或多食煎煿，或恣味辛酸，或嗜欲无节，或喜怒无常，皆能令子受患。　　其为母者，胎前既不能谨节，产后又不能调护，是以惟务姑息，不能防微杜渐，或未满百晬，而遂与咸酸之味，或未及周岁，而辄与甘肥之物，百病由是而生焉。小儿脾胃，本自娇嫩，易于伤积。且如乳食伤胃则为呕吐，乳食伤脾则为泄泻，吐泻既久则成慢惊，或为疳病。乳食停积，则生湿痰，痰则生火，痰火交作，则为急惊，或成喉痹；痰火结滞，则成癎钓，或为喘嗽。胎热胎寒者，禀受有病也。脐风撮口者，胎元有毒也。鹅口口疮者，胃中有湿热也。重舌木舌者，脾经有实火也。走马牙疳者，气虚湿热也。爱吃泥土者，脾脏生疳也。胎惊夜啼者，邪热乘心也。变蒸发热者，胎毒将散也。丹毒者，火行于外也。蕴热者，火积于中也。中恶者，外邪乘也。睡惊者，内火动也。喉痹者，热毒也。眼痛者，火盛也。脓耳者，肾气上冲也。鼻塞者，因冒风邪也。头疮者，热毒攻也。脐疮者，风湿中也。尾骨痛者，阴虚痰也。诸虫痛者，胃气伤他。阴肿疝气者，寒所郁也。盘肠气痛者，冷所搏也。脱肛者，大肠虚滑也。遗尿者，膀胱冷弱也。尿浊者，湿滞脾胃也。便血者，热传心肺也。下淋者，膀胱郁热也。吐血者，荣卫气逆也。小便不通者，有阴有阳也。大便秘结者，有虚有实也。解颅鹤节者，胎元不全也。行迟发迟者，气血不充也。龟胸者，肺热胀满也。龟背者，风邪入脊也。语迟者，邪乘心也。齿迟者，肾不足也。疟者，膈上痰结也。痢者，腹中食积也。咳嗽者，肺伤风也。喘急者，痰气盛也。心痛者，虫所啮也。腹痛者，食所伤也。内伤发热，则口苦舌干也。外感发热，则鼻塞声重也。腹胀者，脾胃虚弱也。水肿者，土亏水旺也。黄疸者，脾胃湿热也。斑疹者，阴阳毒气也。自汗者，气虚也。积者有常所，有形之血也。聚者无定位，无形之气也。胃主纳受也，脾主运化也。调理脾胃者，医中之王道也。节戒饮食者，却病之良方也。惊疳积热者，小儿之常病也。望闻问切者，医家之大法也。若夫疗疾用药如箭，箭中鹄心者，则又可以心悟而不可以言传也。孟子所谓：梓匠轮舆，能与人规矩，不能使人巧，斯言得之矣。
　　　　　入门审候歌

　　观形察色辨因由，阴弱阳强发硬柔。若是伤寒双足冷，要知有热肚皮求。
　　　　　观面部五色歌

　　面赤为风热，面青惊可详。心肝形此见，脉证辨温凉。脾怯黄疳积，虚寒(白光)白光。若逢生黑气，肾败命须亡。
　　　　古今医统 【明　徐春甫】

　　　　　胎气禀受不同论

　　《千金》论曰：儿在母胎受其精气，一月胚，二月胎，三月血脉，四月形体成，五月能动，六月筋骨成，七月毛发生，八月脏腑具，九月谷神入胃，十月百神备而生。生后六十日瞳子成，能笑语识人；百日任脉生，能反复；一百八十日尻骨成，能独坐；二百一十日掌骨成，能匍匐；三百日膑骨成，能独立；三百六十日为一期，膝骨成，乃能移步。此理之常。不如是者，身不得其平矣。或有四五岁不能行立，此皆受胎气之不足者也。若筋实则多力，骨实则早行，血实则形瘦多发，肉实则少病，精宜则伶俐多语笑、不怕寒暑，气实则少发而体肥，此皆受胎气之充足者也。大抵禀赋得中，阴阳纯粹，刚柔兼济，气血相和，精神全备，形体壮健。其未周之先，颅顖坚合，睛黑神清，口方唇厚，骨粗臀满，脐深肚软，茎小卵大，齿细发润，声洪睡稳；此皆受胎气之得中和者也。以故听其声，观其形，则可以知其虚实寿夭矣。
　　　　　用药论

　　夫人禀阴阳二气，生疾病于三焦；然冠壮易明，童幼难治。黄帝云：吾不能察其幼小者，为别是一家调理尔。此不在黄帝图经之论也。又云：小儿如水上之波，草头之露，以意用药，毋令造次焉。惟小儿脏腑脆嫩，血气未足，肌体不密，精神未备，故称不易医也。初生日婴儿，三岁曰小儿，十岁曰童子，大小各异，切不可一概而用药也。必明消息形侯，审定生死，察病患之浅深，知药性之寒温，乃世之良工也。
　　　　　观形气

　　形者，面形也。气者，神气也。原夫小儿证候，不可取之一端，在表里相应，内外消息。岂惟相鼓瑟者，所能观其形而知其证哉？信斯言也。况小儿虚实，有非系乎肥瘦，而系乎气色者。何以言之？盖有肥而气怯，瘦而气壮。气怯则色必嫩，其为虚可知；气壮则色必盛，其为实可知。五脏之气形于面部，则肝青心赤肺白肾黑脾黄，是其五色。肝旺于春，心旺于夏，肺旺于秋，肾旺于冬，各七十二日；脾寄旺于四季后一十八日，是其本位。然有时乎不春不冬，而面变青黑者，非肝之与肾也。不秋不夏，而面变赤白者，非心之与肺也。盖五脏之气色，层见迭出，随形流证，初无一定。忽然青黑主乎痛，忽然赤者主乎热，忽然白者主乎冷，忽然黄者主乎积；此气之开阖，非系乎时，非拘乎位。又如心主额，肝主眼并左脸，脾主唇之上下，肺主右脸，肾主耳前颏外，其形或见于位，或露于他部。所谓不可取之一端，此其选也。且脾主唇之上下，为吐泻，或患利日久，然其色黑，则肾之乘脾，水反克土，名为强胜，其脏或败尔。肝主眼并左脸，其色青，本色也，主惊骇惊风，是为顺证。若见白色，乃肺克肝，即为逆证。以此推考，变而通之，存乎其人。　　婴儿惟察其面部五色以知病源，又看眼睛有神无神，神者目中精神光彩是也。隐显横冲，应位而见，以应五脏五色，青黑黄白赤是也。肝青、心赤、脾黄、肺白、肾黑。凡五脏主病蕴其内，必有形色见于外。小儿有病，先观本部形色，论其五行生克吉凶，形色若有相应，然后听声切脉。
　　　　　察病形色歌

　　大病唇红不可医，看来眼慢不相宜。睛青颊赤并干黑，发直鸦声转泪啼。手足无纹指头白，鼻干燥热口角垂。昏沉口禁不开眼，便是神仙难治之。　　五脏精明面上窥，假如肝病面青时。三春白气如形见，此病须亡余仿之。　　目如赤白并青黑，面若黄时病易瘳。目黑与青并赤白，面无黄色救无由。
　　　　　诸病形色

　　面上青色者，为惊积不散，欲发风候。　　红赤色者，为热，为痰积壅成惊悸，烦躁增进。　　黄色者，亦为热，为食积、症瘕、痞癖、疳疾。若神思昏沉，其候潮热，气粗困倦，或呕哕，或泻利。　　白色，为寒，为肺气不利，大肠滑泄，欲作吐痢。　　黑色者，为痛所传不烦变证，的为逆候，荣卫失序，为痰，为恶候。　　正口常红无病，干燥脾热，白为虚。　　人中黑，腹痛虫动；点点黑，吐痢。　　山根紫，伤乳食，青惊人叫唤，黑为危。　　印堂青惊，红惊热，白无病。
　　额青惊，红热。
　　两眉红，夜啼燥热。
　　两眼黑睛黄伤寒，白睛黄湿积，赤心热，淡红心虚热，青肝热。　　太阳红血麻，青惊。两纹青第二惊，赤伤寒。右青惊，红热，黑危恶候。　　风池红热多啼，黄吐逆。
　　金匮青筋惊。
　　两颊热赤，啼哭。
　　颧红，热。
　　准头近乘黄吐利，赤热，红紫痰气，青惊。　　承浆黄，吐，青惊。
　　目无精彩，瞳人不活，眼珠上膜赤，脉贯瞳人，俱死证也。　　额上心证：赤色者，心经有风热，主心烦惊悸，卧坐不安。青黑色，中有邪，主惊风腹痛。《宝鉴》云：心乃中邪，手瘈瘲而啼叫。青黑甚则心腹痛。微黄色皮干燥，主盗汗，头发干。黄燥，主惊疳骨热微渴。　　鼻上脾证：赤色身热，不思饮食。深黄色，小便不通，鼻孔干燥，气粗，主衄血。《宝鉴》云：鼻干喘息，鼻气有声，主衄血肺热。淡白色，主泄泻食不化。　　下颏肾证：赤色主膀胱热，膀胱与肾为表里，有热则水道不利，小便不通。　　左脸肝证：赤色身热拘急，肝风热也。青黑主惊或腹痛。浅赤潮热心躁。有一等小儿，夜间潮热，日间面脸不安，唇红干燥，恐验不真。脉必紧数。　　右脸肺证：赤色身热，浅色潮热，或不便而气粗壅嗽。青白色主咳嗽恶心。青色主风入肺，时时咳嗽。青黑主惊欲发，或腹痛，婴儿盘肠内钓。　　印堂证：青黑色主腹痛夜啼。《灵秘》云：印堂青黑，夜啼，如伤风主头疼，伤寒主久痢。《灵秘》云：痢疾眉头皱。王氏云：眉中心淡白色，主泄泻粪白，食物不化。　　人中证：《宝鉴》云：人中左右两边黄主伤食。人中下青，主乳不化，便清粪白。《灵秘》云：人中鼻下俱青，亦主乳食不消。　　唇口证：唇白主吐涎呕逆，亦主吐血便血。唇红赤干燥而皱者，主渴。《灵秘》云：渴来唇带赤。唇红赤不皱，主口臭，大便不通，夜间心躁不睡。红干而燥，主热。王氏云：口臭唇黄脾受积，后必发肿，夜起利粪白色。又曰：唇口紫及吐涎，主虫痛。《飞仙论》云：唇口紫不吐涎，是积痛。《宝鉴》云：唇口四畔黄如橘，主口臭，乃脾之积热。《千金》云：唇缬赤，主心热，口舌生疮。《至圣诀》云：唇红赤主衄血，唇白赤热，唇口动主惊热。又云：口滴清水欲生重舌，又主口疮。钱氏云：口频撮气不和，益黄散。文云：血虚怯为冷所乘则唇青。孙真人云：唇青主脾寒，或时腹疼乳食减少。盖脾开窍于唇，木来克土。如脾弱不能食也。如久渴泻唇红者，是虚证也，不可用凉药。　　舌上证：舌干、舌黑、舌白、舌燥、舌胎、舌黄、舌赤肿，主大便不通，虽通少。焦黄、舌裂、舌上芒刺、舌上出血，皆热极阳毒也。舌上生疮，心脾热。舌上卷，主惊。有久泻痢，舌黑必润，不可以为热。盖久痢上焦虚热，舌黑必润，死不治。　　气噎证：气噎不通，必主惊候。《灵秘》云：噎饮须知死。叹气哽气下气频呵欠，主惊。　　两耳证：王氏云：耳前微赤主耳聋，微黄主肾惊，睡中咬牙。耳轮干燥，主疳骨蒸热。　　面色淡白，主恶心不食惊泻。面青白主吐泻。《灵秘》云：主惊风欲发。王氏云：面青唇白，主吐奶不化，胃冷。《难经》云：面白喜嚏，悲愁不乐只欲哭。　　面青黑色，吐沫者虫痛；不吐沫者食积，亦主惊。《灵秘》云：主天钓风。面青遍身热发躁，多变痢疾。面青有汗，口内气热，必发钓痛。已上三证，出《灵秘》。《宝鉴》云：面黄夜卧盗汗，面青白有惊，面青黑或时吐沫者客忤，面黑青主天钓啼呼凶。　　面青脸赤，主壮热惊搐。面青白黑，往来不定，主腹痛发渴无时。《宝鉴》云：脸赤面黄白，主心疳壮热。《千金》云：面赤目黄，主小便不禁。通真子云：面青筋急，或多嗔闷。　　面红赤色，主伤寒发热，心躁不安，欲惊发狂。《灵秘》云：主身热伤寒。通真子云：面赤心烦仍喜笑。　　面黄脸赤，主伤寒潮热，惊搐，睡卧不安；如肉内微微赤者，主疳食潮热。钱氏云：心疳面黄脸赤，身壮热，安神丸主之。　　面黄白色，主疳积大便不调，夜起食不消，呕逆。《宝鉴》云：面黄白有积。《灵秘》云：面黄白，主脾肺有积。通真子云：面色痿黄，泻利无时。钱氏云：面晃白气发，肚腹疼痛，不思乳食。　　面目皆黄，是脾热黄疸。《宝鉴》云：黄疸皆因胃热。钱氏云：此证多于大病之后。若不因病而身微黄者，胃热。面黄肚大，脾疳。初生婴儿身黄，曰胎疸。　　头面青筋，此为欲发惊，因热必作搐，因吐必肚痛。若头面大小青筋如绿绳透起者，急治。不尔，便发搐，搐则进退难瘥。　　非时弄色，面色不定，谓之弄色。面色非时变易不定者，是胎风有惊，亦主客忤。面色或青或白或黑不定者，心腹疼痛。
　　　　　面部察色应病歌

　　两腮肝肺位，鼻准内斯脾。正额为心主，颏间主肾随。有内斯形外，观之识病机。面赤唇青者，伤寒热证推。惊风青黑应，唇脸所由知。面黄多疾病，疟疾亦何辞。白多应是泻，痢更蹙只眉。面青肝有病，春患最难医。举金来克木，余仿此推之。
　　　　　寿夭歌

　　身软阳痿头四破，脐小脐高肉不就。发稀色嫩短声啼，遍体青筋俱不寿。尻踵膑骨若不成，能倨能行能立死。脐深色老性尊持，方是人家长命子。
　　　　　相眼神法

　　小儿病证或可畏，若太冲有脉，神气未脱，顖门未陷，看颜色三关未至黯点者，　　象可着力。虽然，五脏六腑之精顖，上注于目，望而知之，当先以目中神气之全为验。若目中神气有者，必不死，目无神者必死。
　　　　　得病之源

　　大喜后乳食，变惊癎。喜属心，大喜后乳食则伤其心。钱氏曰：心主惊，惊是癎也。《素问》云：暴怒伤阴，暴喜伤阳。孙真人云：伤阴则泻，伤阳则惊。通真子云：喜后饮水，伤三焦，多成喘急。　　大哭后乳食，多成吐泻。钱氏云：哭属肺，大哭后乳食则伤肺、肺气逆则作吐泻。肺与大肠为表里，故泻也。　　大饥后乳食，多成腹痛。《千金》云：饥人急食多成腹痛。《修真秘》云：饥食过多，成结积聚。又云：食不欲急，急则伤脾。扁鹊云：急食久，成痞块，面黄。　　大饱后饮水，多成气乏。《素问》云：饮多则肺布叶，是故气逆而上奔也，故能生痰疾。《仙经》云：饱后迎风，多成暴厥不醒，如中风之状也。　　大惊后乳食，呕吐心痛。大惊后乳食，则手少阴经受邪，多成心痛。抱朴子云：大惊乳食及饮水，气节不通，或吐逆翻胃百端。经曰：惊后饮水则伤心，舌多成不语也。　　当风乳儿，成嗽吐腹胀。仓公曰：小儿迎风饮乳，风冷入肺，则令咳嗽。《宝鉴》云：风冷伤于乳，令儿成呕吐气冷腹膨。又经曰：形寒饮冷则伤肺，伤肺则咳嗽。肺主气，气伤则腹胀。　　夜露乳儿，多成呕吐。《修真诀》云：夜露下乳儿，冷乳入喉不散，多成呕逆。《宝鉴》云：天中喂乳，气逆停胸，皆成呕逆。　　正食便乳，成疳黄口臭。王氏云：正餐便乳，令儿口臭牙中出血。通真子云：乳食并餐，令儿面黄口臭，又能生痰癖。　　正汗便乳，成心疳壮热。葛洪云：汗者心之液，正汗便乳，则伤其心，心伤则液散，液散则皮肤燥，成心疳壮热。　　食热面乳儿，多成龟胸。孙兆云：母食五辛，令儿龟胸，徐氏云：食热面便乳儿，久必成龟胸。　　食酸咸炙煿乳儿，成渴。《圣惠方》云：乳母恣食五辛炙煿，厚味停积，乳儿致儿脏腑生热，热则烦躁，生渴不止。又云：儿食酱肉，渴饮水浆，则成渴痢。　　醉卧当风，乳儿失音。乳母醉卧当风乳儿，令儿失音。抱朴子云：乳母饮酒过度，当风取凉乳儿，风冷酒毒邪乳入喉，故令儿失音不语也。　　嗽后饮乳，成惊喘痰噎。嗽后饮乳，痰聚不散，气道不利，关膈不通，则成痰噎而惊喘。　　悲喜未定，便乳，成涎嗽。孟氏云：悲喜未定便乳，儿必涎嗽引风。《宝鉴》云：悲喜未定，饮水则逆其气，气胜血，血道行，多成吐血。　　儿啼未定便乳，生瘿氟。凡儿啼未定，便以乳塞其口乳之，令气不得消散，故结聚成瘿也。孟氏云：儿啼未定，肺窍开，即便乳儿，与气相逆，气凝结聚，多成瘰疬瘿瘤也。
　　　　　无患歌

　　孩儿常体貌，情态貌殊然。鼻内干无涕，喉中绝响涎。头如青黛染，唇似点朱鲜。脸方花映竹，颊绽水浮莲。喜引方才笑，非时手不宣。纵哭无多哭，虽眠不久眠。意同波浪静，性若镜中天。此子多安吉，何愁患病缠。
　　　　　听声验病

　　《乐记》曰：凡音之起，由人心生也。人心之动，物使之然也。感于物而动，故形于声。声相应，故生变。盖人病蕴于内，声音显然于外。乐声乱则五音不和，人声乱则五脏不和。所以听声音验人疾病也。《素问》云：视喘息听声音而知所苦。是故《周官》云：以五气五色五声视其生死。孙真人云：五脏不和，五声不顺，五色不定，必主病也。《三因方》云：观五脏有余不足，喉之于声，中之守也。中盛则气盛，中虚则气弱。故声如从室中，言气之濇也。言而微，终日乃复言，气之夺也。言语善恶，不避亲疏，此神明之乱也。声音意不相续，阴阳失守也。故曰得守者生，失守者死。
　　　　　诸病形状

　　小儿惊哭声沉不向者，是病重，医难得效。声浮者轻，调治便瘥。头额干枯，筋脉紧急，唇外赤而内白，有疮痍而无津，甚者兼惊而难痊，斯为热之极矣。眼赤是肝积热，怕明心肝有惊，牙疳奶食之毒，吃食不消是脾积冷，耳聋是肾之亏，胎癣是肺积风，潮热因惊而得，或悲或歌是邪入脾，口疮肚胀疳积，气逆吐虫胃与大肠积热，疟疾是脾之伤，开口睡是五脏毒盛，多哭是惊风入肺，爱吃泥土脾脏生虫，夜多盗汗是血虚有热，五心热是疳劳，聤耳是肾经邪热、腹胀恶心是脾胃之积，爱吃木炭是肝脏生虫，吃茶叶知为心脏，吃生米须识脾宫。推之以理，度之以意，斯为医哲圆融。
　　　　　杂病歌

　　小儿杂病切须知，不问童儿与女儿。多睡只因肝是本，心中积热夜惊啼。叫呼冷汗因虫痛，寒热其中积在脾。脸赤口疮心肺壅，虚风搐搦四肢垂。冷滑伤脾或泻痢，如脓如血下无时。积多肚大多掀水，气喘腮黄不问医。眼垂吐涎头摆急，莫教脉息慢微微。甚笑愚人偏问鬼，不求良药苦求巫。
　　　　　杂证病机

　　急惊风眼喜张，慢脾风眼喜闭。啼而不哭是烦，哭而不啼是躁。张口出舌是风，瞑目似睡不思乳食是虚。腹痛盈盈是气壅，翻身伏卧是脾疾。换手长挥，闻言即哭是实。清涕流出，肺经受寒。摇头硬颈，三焦壅热。鱼目定睛，夜死；面青唇黑，昼亡。
　　　　　杂病不治歌

　　吐泻生风眼上膜，风在掌中抓不着。急惊过了喘无休，慢惊过了皮肤薄。盘肠过了心中孤，嗽吐呕逆心凹恶。伤寒赤脉青相交，结热面黑皮毛落。痘子入眼眼不开，热泄出水口干恶。锁口腰低唇黑青，积痢脾毒唇卷缩。此病因惊无有积，岂有神仙留妙药。
　　　　　戒轻易服药

　　罗谦甫案，一小儿五月间，因食冷粉，腹中作痛，遂于市药铺中，购得神芎丸服，脐腹渐加冷痛，时发时止，逾七八年不已。因思古人云：寒者热之。治寒以热，良医不能废其绳墨而更其道也。据所伤之物，寒也；所攻之药，亦寒也；重寒伤胃，其为冷病可知矣。凡人之脾胃，喜温而恶冷。况小儿血气尚弱，不任其寒。故阳气潜伏，寒毒留连，久而不除也。治病必先其本，当用和中养气之药，以救前失。服之月余方愈。呜呼！康子馈药，孔子曰未达不敢尝，此保生之重者也。奈何常拱默而令切脉，以谓能知病否。且脉者人之血气，附行经络之间，热胜则脉疾，寒胜则脉迟，实则有力，虚则无力。至于所伤何物，岂能别其形象乎。医者不可不审其病源。且此子之父，不以病源告医而求于市肆，以致七年之病，皆昧此理也。孙真人云：未诊先问，最为有准。东坡云：只图愈疾，不欲困医。二公之言，有功于世大矣。
　　　　　小儿难医于大人

　　夫医之道，诚为难矣。故治小儿为尤难。孙真人云：能医十男子，莫医一妇人。何也？男子者，荣卫气壮，妇人血脉相冲，兼产又难为治。《千金》云：妇人之病，比男子十倍难疗。又云：能医十妇人，莫医一小儿。何也？妇人可以问病，血气尚全；小儿言语不能，精神未备，切脉难凭，故曰难治。
古今图书集成医部全录卷四百五

小儿诊视门

　　　　证治准绳 【明　王肯堂】

　　　　　察色

　　古称望而知之谓之神，而小儿医号为哑科，脉来驶疾，难于指下分明，尤以察色为要，故首叙之。　　夫婴儿推察其面部，必有五色以知病源。人身五体，以头为首，首中有面，面中有晴，睛中有神，神者目中光彩是也，隐显横冲，应位而见，以应五脏。五色者，青黄赤白黑。五脏之色，心赤肝青脾黄肺白肾黑。五脏所主病证蕴于内，必形色见于外。故小儿有病，先观其本部形色，以论其五行生克吉凶。形色若不相应，然后听声切脉。
　　　　　面上证

　　左腮为肝，合左手关位，肝胆之分，应于风木，为初之气。　　右腮为肺，合右手寸脉，肺与大肠之分，应于燥金，为五之气。　　额上为心，合左手寸口，心与小肠之分，应于君火，为二之气。　　鼻为脾，合右手关脉，脾胃之分，应于湿土，为四之气。　　颏为肾，合左手尺下，肾与膀胱之分，应于寒水，为终之气。　　赤者，热也。黄者，积也。白者，寒也。青黑者，痛也。随证治之。　　《全婴方》云：左颊属肝，东方之位。春见微青者平，深青者病，白色者绝。赤色主身热拘急，肝热生风；黑色主惊悸腹痛；浅赤色主潮热，夜间发，日中歇，唇红焦燥，脉必紧数。　　右颊属肺，西方之位。秋见微白者平，深白者病，赤色者绝。浅色主潮热，或大便坚而气粗壅急；青白色主咳嗽恶心；青色主风入肺，时时咳嗽；青黑色主惊风欲发，或肚疼盘肠内钓。　　额上属心，南方之位，火性炎上，故居上。夏见微赤者平，深赤者病，黑色者绝。赤色主心经有风热，心躁惊悸，睡卧不安；青黑色主心中有邪，惊风腹疼，手足瘈瘲而啼叫；青黑甚，主心腹疼；黄色主惊疳骨热口渴，皮毛干燥，夜多盗汗，头发焦黄。　　鼻上属脾，中央之位，故居中而四季见。微黄者平，深黄者病，青色者绝。赤色主身热不思乳食；深黄色主小便不通，鼻孔干燥，气粗鼻衄，夜间多哭；淡白色主泄泻食不化；青色主吐乳口鼻干燥，大小便不利。　　下颏属肾，北方之位，水性润下，故居下。冬见微黑者平，深黑者病，黄色者绝。赤色主膀胱与肾为表里，有热则水道不利，故小便癃闭。　　肝部所主，睛中瞳人。内藏其神，外究五轮。眶(目亥)属脾，热主生眵。两眦总心，热痛如针。白属肺家，热赤生砂。黄属肝脏，昏瞀翳障。中心瞳人，肾热不明。眼忽眨窜，发风发惊。　　心部所主：颧面脸颊，皆属心位。黑即沉困，青即惊悸。赤必发风，白即疳气。虚黄卫积，浮肿气逆、心绝何因？大叫数声。过关不叫，必作鸦声。加热惊讝，散热清心。　　脾部所主：唇口见病，人中承浆。四围上下，合曰脾乡。开口属心，心脾有热。唇裂舌疮，三焦积热。唇红如血，深红重渴。鹅口撮口，木舌重舌。脾肺热就，口内喷臭。脾肾气寒，色如死肝。大惊一吓，口干唇白。常时积惊，渐必传心。心气不足，令儿烦哭。何知脾绝，指甲皆黑。目无神光，定难用药。五种撮口，惊风更恶，为不治证。　　肺部所主：鼻准两孔，并连山根，大小二眦，肺部所存。鼻孔黑煤，即肺经焦。黑煤如墨，肺经即绝。鼻中赤痒，疳盛蛔长。或流白涕，脑寒困寐。或流青涕，伤风喜睡。肺热鼻塞，因息吹得。或感风寒，亦闭关膈。鼻烂即疳，鼻臭积热。　　肾部所主：耳穴之前，名曰耳花。其弦名轮，轮里名廓。轮廓焦黑，肾家虚热。其黑如炭，肾绝死旦。耳门生疮，卫积非常。耳中脓出，肾热疳极。臭名聤耳，脓汁不止。疮痒如裂，其候虚热。忽听不聪，心肾气壅。常作哄哄。热气上攻。或如虫，荣虚卫热。耳轮如冰【更看耳后有红丝，】 麻痘相侵。耳轮红热，伤寒是则。热极内痛，肿气相攻。清心凉膈，关窍通塞。儿孩两肾，常虚无病。切莫攻击，补更无益。
　　　　　听声

　　重实声　重实雄声体热为，三焦气壅在心脾。伤风咳嗽喉咽痛，结濇肠中粪出迟。　　悲焦声　声悲焦有躁，恐布欲生风。重浊声沉静，疳攻必耳聋。　　啼哭声　但哭无声只是惊，多啼不哭痛分明。声轻颤嗄风癎病，速缓声频吐泻成。　　(口慈)煎声(口慈)煎烦躁病难安，燥促声音为感寒。语短气微尿主濇，长迟声细痢多般。　　迟缓声　语短声迟缓，肠鸣泄泻频，嗄声多不响，风热肺家因。
　　　　　脉应杂病

　　微缓脉，乳不化，泄泻，沉缓亦同。　　微濇脉　瘈瘲筋挛。
　　诸数脉　为热，属腑。
　　诸迟脉　为冷，属脏。
　　阳数脉　主吐逆，不吐必发热。
　　阴微脉　主泄泻，不泻必盗汗。
　　沉数脉　寒热，寒多热少；亦主骨蒸热。　　紧数脉　寒热，热多寒少；又主骨热，急则惊癎。　　沉紧脉　心腹痛，短数同；亦主欬嗽。　　沉细脉　乳食不化，亦主腹痛下痢。　　沉伏脉　为积聚，亦主霍乱。
　　微急脉　寒热吐血。
　　浮滑脉　宿食不消，亦主咳嗽。
　　浮紧脉　疳气耳聋。
　　浮弦脉　头疼身热。
　　紧滑脉　吐血恶。
　　心脉急数　惊癎，不惊者疳麻。
　　肝脉急甚　颠癎风癎，痰涎流液。
　　肺脉浮实　鼻塞并大小便不通。
　　关脉紧滑　主蛔虫；尺脉沉，亦主蛔。　　尺脉微细　溏泄冷痢，乳食不化。
　　尺脉微濇　便血，无血者必盗汗。
　　脉过寸口入鱼际　主遗尿。

　　　　　审脉逆顺

　　惊搐脉　浮数顺，沉细逆；身温顺，肢冷逆。　　夜啼脉　微小顺，洪大逆，身冷逆。　　心腹痛脉　沉细顺，浮大逆；身温顺，肢冷逆。　　伤寒脉　洪弦顺，沉细逆；浮大顺，微伏逆。　　汗后脉　沉细顺，洪紧逆；困睡顺，狂躁逆。　　温病脉　洪大顺，沉细逆；身热顺，腹痛逆。　　咳嗽脉　滑浮顺，沉细逆；身温顺，肢冷逆。　　霍乱脉　浮洪顺，迟微逆；身温顺，肢冷逆。　　吐哯脉　浮大顺，沉细逆；身温顺，肢冷逆。　　泄泻脉　缓小顺，浮大逆；身温顺，肢冷逆。　　诸痢脉　沉细顺，浮大逆；身温顺，肢冷逆。　　诸渴脉　洪数顺，微细逆；身温顺，肢冷逆。　　诸肿脉　浮大顺，沉细逆；脏实顺，肠泄逆。　　腹胀脉　浮大顺，虚小逆；脏实顺，泄泻逆。　　痰喘脉　滑大顺，沉细逆；身温顺，肢冷逆。　　寒热脉　紧数顺，沉细逆；倦怠顺，强直逆。　　疳劳脉　紧数顺，沉细逆；脏实顺，脾泄逆。　　虫痛脉　紧滑顺，浮大逆；身温顺，唇青逆。　　诸失血脉　沉细顺，浮数逆；身温顺，发热逆。　　中恶腹胀脉　紧细顺，浮大逆；身热顺，身冷逆。　　黄疸脉　浮大顺，沉细逆；腹宽顺，泄泻逆。　　火瘅脉　浮洪顺，沉细逆；身热顺，身冷逆。
　　　　　死证

　　凡小儿顖肿顖陷，汗出不流，如珠如油，舒舌出口，舌肿发惊，泻黑黯血，发直如麻，皮肤无血色，此心绝也。并壬癸日死。　　病重啼哭，及病不哭下泪，爪甲青黑，眼深如陷，舌卷囊缩，发搐目斜，连唇口动，手如抱头之状，或脚面直。《素问》云；其华在爪，其充在筋。肝绝也。并庚辛日死。　　人中满，人中黑，唇缩反张，唇焦枯燥，唇干紫黑，唇不盖齿，血肿尿血，舌缩或卷，鼻孔张开，齿禁，冷涎如油，撮口如囊，面如土色，四肢逆冷，如湿石之状，吃乳不收，泻粪赤黑，脾绝也。并甲乙日死。　　有热，咽汤水并药食，喉中鸣，是胃脘直，不能荫肺。此证医书少有，盖累曾试之有验，并死不治。　　目直青鲜，气喘不回，吃食噎嗽，痰涎塞口，喉中鸣响，鼻塞不通，鼻干黑燥，肺胀胃隔，头汗四肢冷，此肺绝也。并丙丁日死。　　面黑神昏，眼黑眼肿，目无光彩，耳轮青黄焦枯，牙疳齿落，发疏黄燥，皮肤黑燥，惊风咬乳，戛齿泄屁，黑色绕口，此肾绝也。并戊己日死。
　　　　医学入门 【明　李梴】

　　　　　观形

　　察儿气色，肝青心赤脾黄肺白肾黑。凡病面无黄色，不治。春白夏黑秋赤冬黄者逆。　　先分部位。左颊兮青龙属肝，
　　应春青为有余。
　　右颊兮白虎属肺。
　　应秋白为不足。
　　天庭高而离阳心火，
　　额也，应夏色，红主大热，青乃肝风。印堂青者人惊，红白者水火惊，红者痰热；印堂连准头红者，三焦积热；印堂至山根红者，心小肠热，小便青赤濇；山根至鼻柱红者，心胃热，大小便濇。　　地阁低而坎阴肾水。
　　颏也，应冬色，白肾虚。承浆色青，食时惊，或烦躁夜啼，黄多吐逆，红者肾中气病。两颐赤者肺热。　　鼻在面中，
　　应四季，准头红黄者无恙。
　　脾应唇际。
　　红主渴。蛔虫咬心头者，唇必反。人中候小肠，喜深长，恶平满，黑者泻痢死。凡五岳赤者皆热，淡白者皆虚。陈氏五脏惊积冷热诗曰：肝惊起发际，肝积在食仓。肝冷唇青白，肝热正眉当。心惊在印堂，心积额角荒。心冷太阳位，心热两颊装。脾惊正发际，脾积唇应黄。脾冷眉中岳，脾热穴太阳。肺惊发际赤，肺积发际当。肺冷人中见，肺热两颐傍。肾惊耳前穴，肾积眼泡相。肾冷额色紫，肾热赤食仓。　　红气见而热痰壅盛，
　　印堂属心，红色热痰，青黑惊痰，黄青风痰。　　青色露而惊风怔悸。如煤之黑，为痛中恶逆传；似橘之黄，食伤脾虚吐利。　　右太阴文武台皆青为食伤，亦有热而脾虚吐利。　　白乃疳劳，
　　为寒，肺气不利。
　　紫为热炽。
　　变黑者死。
　　青遮口角难医，
　　惊狂。
　　黑掩太阳不治。
　　左太阳青，惊轻，红色伤寒鼻塞，变蒸壮热，黑青乳积。右太阳青，惊重，红色风抽，眼目黑者死。红至太阴者，内外有热。连文台者热极，连武台者渐生变证。　　年寿赤光，多生脓血；山根青黑，频见灾危。　　年寿平者寿，陷者夭。山根青黑必死，黑色痢疾，赤黑色吐泻困倦，黄色霍乱，红色夜啼，紫色伤饮食。　　朱雀贯于双瞳，火入水乡。
　　朦胧热毒，黑睛黄者，伤寒危证。
　　青蛇繞于四白，肝乘肺部。
　　青为肝风，黄乃食积。
　　泻痢而带阳须防，咳嗽而拖蓝可忌。疼痛方殷，面青而唇口撮；惊风欲发，面赤而目窜视。火光焰焰，外感风寒；金气浮浮，中藏积滞。乍黄乍白，疳积连绵；又赤又青，风邪瘈瘲。气乏顖门成坑，　　红色惊热夜啼，红肿惊风痰热。前顖虚软，母气血弱；后顖不坚，父精不实。　　血衰头毛作穗。
　　发黄焦槁者腑热，肉折皮枯者死。
　　肝气眼生眵泪，脾冷涎流滞颐。
　　正口红色为平，干燥脾热，白主失血，青黄惊积，青黑者死。　　面目虚浮。定腹胀而上喘；眉毛频蹙，必腹痛而多啼。　　久病两眉红者夜啼，紫色风热，赤红者死，皱者痢疾。　　左右两颊似青黛，则为客忤。
　　黄色痰实，红主惊风，赤者伤寒。
　　风气二池如黄土，则为不宜；
　　风池红有风痰将欲发搐，气池红伤风有热入里。　　风门黑主疝而青为惊。
　　红主吐泻。
　　方广光滑吉而昏黯凶。
　　中庭天庭司空印堂额角方广，皆命门部位，青黑为惊风恶候亦忌损陷。　　手如数物兮，肝风将发；
　　将手抱头者死。
　　面若涂朱兮，心火似炙。坐卧爱暖，风寒之入；伸缩就冷，烦热之攻。肚大脚小，脾欲困而成疳；目瞪口张，势似危而必毙。噫！五体以头为尊，一面惟神可恃。　　小儿诸病，但见两眼无睛光，黑睛无转运，目睫无锋芒，如鱼猫眼状，或两眼闭而黑睛蒙昧者，死。或外若昏困而神藏于内不脱者，生。黑珠满轮睛明者少病，眼白多睛珠或黄或小者，禀弱多病。目证内赤者心热，淡红者心虚热，青者肝热，浅淡者肝虚，黄者脾热，无睛光者肾虚，白而混者肺热。　　况乎声有轻重之不同，
　　声轻者，气也，弱也。重浊者，痛也，风也。高喊者，热欲狂也。声急者神惊，声塞者痰，声战者寒，声噎者气不顺，喘者气促，喷嚏者伤风惊哭，声沉不响者重、声浊沉静者疳积，如生来不大啼哭，声嗽唧者，夭。　　啼有干湿之顿异。
　　直声往来而无泪者是痛，连声不绝而多泪者是惊，嗞煎声烦躁者难愈，声音燥促者感寒。　　病之初作，必先呵欠；
　　肝所主也。面赤者风热，面青者惊风，面黄者脾虚，多肿者内热，心神不安者气热，声瓮者伤风。　　火之大发，忽然惊叫。
　　乃火动气虚必死。夜半发者，多有口疮，宜即看之。　　藜藿不同于膏粱，韦布自殊于绮绢。虽由外以识中，勿刻舟而求剑。
　　　　　察脉

　　额脉三指热感寒，俱冷吐泻脏不安。食指若热胸中满，无名热者乳消难。上热下冷食中热，夹惊名中指详看。食指风气命三关。　　男左女右，以左阳右阴故也。然阴阳男女均有，两手亦当参验。左应心肝，右应肺脾，于此变通消息可也。故有以左手红纹似线者、发热兼惊；右手红纹似线者，脾积兼惊。三叉者，肺热，风痰，夜啼。风关无脉则无病，有脉病轻；气关病重；命关脉纹短小而色红黄，外证又轻则无妨。若直射三关青黑，外证又重者死。　　五色催有红黄安。
　　五色，红黄紫青黑。由其病盛，色能加变。如红黄之色，红盛作紫；红紫之色，紫盛作青；紫青之色，青盛作黑；青黑之色，至于纯黑者不治。又白色主疳，黄而不光者，主脾困。　　淡红寒热青惊积，
　　深青色或大小曲者，四足惊。赤色大小曲者，水火飞禽惊。红色大小曲者，人惊。青带黄者，雷惊。或红或青如丝一直者，是母伤食所致。紫丝青丝或黑丝隐隐相杂，似出不出，主慢脾风。　　深红疹痘是伤寒。
　　赤红伤寒痘疹，空红泄泻。
　　纹弯停食细腹痛，
　　多啼乳食不消，纹多则主气不和，纹乱者病久，纹曲者风热盛。　　纹粗黑射惊风顽。
　　纹粗直射指甲，必主惊风恶候；纹黑如墨，困重难治。　　悬针青黑水疳热，
　　青黑风关水惊，气关疳热，命关人惊，多传慢脾风，不治。余仿此。　　鱼刺青惊虚劳艰。
　　又有此样刺，青色，风关惊，气关虚劳。　　水字肺惊膈痰积，
　　风关，肺咳惊风或疳疾。
　　乙字惊风尽属肝。
　　风气二关。
　　曲虫疳积大肠秽，
　　风关肝病，气关疳积。
　　肝胃疳积总如环。
　　气关多吐。
　　流珠膈热三焦乱，
　　红点霍乱吐泻，肠鸣自利，烦躁啼哭。　　长珠寒热腹积团。
　　腹痛夹积。
　　来蛇干呕脏腑滞，
　　左手则为肝病。
　　去蛇昏睡泻潺潺。弓反里形感寒热，　　头目昏重，心神惊悸，倦怠，四肢梢冷，小便赤色。　　反外心神恍惚间。
　　夹惊夹食风癎证候，纹势弯曲入里者，病虽重而证顺，犹可用力；若纹势弓反出外，骎骎靠于指甲者，断不可回。其有三关纹如流珠流米三五点相连，或形于面，或形于身，危证尤甚。　　气疳向里，风疳向外；斜左伤风，斜右伤寒。双钩三曲伤冷硬，脉乱如虫疳蛔攒。槍形痰热惊风搐，双字食毒惊积难。孩儿三岁至五岁，一指三关定其息。浮洪风盛数多惊，　　浮缓伤风，洪紧伤寒，人迎紧盛伤寒，气口紧盛伤食，急促虚惊。　　虚冷沉迟实有积。脉紧如索是风癎，沉缓须知乳化难。腹痛紧弦牢实秘，沉而数者骨中寒。弦长多是膈干风，　　弦紧者气不和。
　　紧数惊风四肢掣。浮洪胃口似火烧，单细疳劳洪虫啮。虚濡有气更兼惊，有气，不和也。惊，神不守舍也。　　脉芤多痢大便血。变蒸脉亦随时移，伏迟寒呕无潮热。　　伏结为物聚。
　　前大后小童脉顺，前小后大必气咽。　　大小不匀者鬼祟。
　　四至洪来苦烦满，沉细腹中疼切切。滑主露湿冷所伤，弦长客忤分明说。五至夜甚浮大昼，六至夜细浮昼别。纯阳六至号平和，　　五至虚，四至病，三至脱，七至八至病轻，九至十至剧，十一二至死。　　此是圣人传妙诀。

　　　　　成童脉法

　　童草脉全，浮沉为先。浮表沉里，便知其源。大小滑濇，虚实迟驶。各依大人，以审证治。
　　　　　用药赋

　　幼科未载《素问》，扁鹊始称儿医。夹惊夹积是主，出麻出痘尤奇。　　儿病与大科相同，惟百病多夹惊夹积与出麻痘为异耳。　　惊则利之凉之温之，辰砂龙脑救急；积则消之化之下之，紫霜白饼为先。风感伤感，羌活大青膏当煮；痰喘咳嗽，葶牛百部丸可为。生犀紫阳连翘饮，能宽变蒸诸热；天乙观音银白散，善调虚弱胃脾。噫！宁医十男子，莫医一妇人。宁医十妇人，莫医一小儿。
　　　　小儿卫生总微论方【宋　撰人未详】
　　　　　诸般色泽纹证论

　　经云：小儿六岁以还者，经所不载，有病难治，无承据之事也。详之，此谓婴儿未能言者，有病则无由问其所苦，故无承据也。若能言者必能问之。小儿岂有六岁尚不能言者哉？其不能言者，惟一二岁儿也。故先贤言婴儿未能言者，最为幼小。有病则肌肤未全，寸关不辨，变蒸交互，气血细微。若凭诊切，实难明晓。惟在观其形色，参其证候，乃知病之所在者矣。其观视之法，须要安神定志，勿令情意惑乱。不得于儿哭断之时，睡起之际，则色不正矣。须于辰时之后，巳时之前，夏即未热，冬即未温，外色不杂，内气闲雅，乃可向明而观察之也。《圣济经》曰：通识之士，乃察刚柔勇怯，视其盛衰虚实，通以寒温，平以阴阳，病之轻重缓急，随证以治之，不必苦于难治也。诸所论繁紊，难以执据。今采其当者，叙而次之。
　　　　　面目死生色

　　《内经》曰：凡病面黄目青、面黄目赤、面黄目黑者，皆不死。《圣济经》云：脾真为本，而面黄必生者，以真气外荣故也。若面青目赤、面青目白、面青目黑、面黑目白、面赤目青者皆死，谓无脾色外荣而真气已绝故也。
　　　　　《金匮》死色

　　凡小儿病者，有黑色满面，或绕口入口，或延眉绕目，或暗人中者，皆死。有青色延面，连目入耳者死，目无精光，眼中有物如横红针者死。
　　　　　《外台》死色

　　凡小儿病者，面上有青黑色如纱盖定，从发际至印堂者，不以疾状浅深，六十日死；至鼻柱者一月死；至人中者十日死；满面者即日死。
　　　　　鼻上色

　　《圣济经》曰：鼻端青为腹冷，黑为水气，白为无血，黄为胸寒，赤为有风，鲜明为留饮。
　　　　　目内色

　　赤者心热，淡红者虚热，青者肝热，浅淡者肝虚，黄者脾热，无精色肾虚。
　　　　　诸处纹状候

　　耳后完骨上，有青脉如线三两路，卧不静者，此痼疾候。当刺掏破令血出，以为小治。若自肿破者，死候。　　手大指后白肉鱼际之上，有筋络色青黑者胃中有寒，赤黄者有热，赤青黑杂者寒热，若青而小短者少气。　　叉手处手大指第二指之间，虎口上有筋脉如线者，看颜色曲直以决其病。若纹直者是惊，曲者是伤，沉隐为风，曲外有冷，曲内为食。　　歌曰：虎口青纹直，情知四足惊。黑色元因水，赤乃火飞禽。淡红人惊发，弯紫有伤寻。外冷内为食，沉隐定风生。长大疾须重，短小得安平。但看叉手处，病候验虚真。　　第二指上之三节，名曰三关。小儿有男左女右看之，有八般筋脉纹状以验其病，名曰八片锦。　　鱼刺形主初惊，在气关主壮热吐泻，在风关主初惊才发，在命关惊极难治。歌曰：形如鱼刺是初惊，遍体如汤面色青。吐泻噪烦如似此，通肠和气便惺惺。　　垂针形主泻痢，在气关主伤冷吐泻，在风关泻传惊风，在命关惊传慢惊风极候。歌曰：　　形如悬针泻利多，发惊身热定违和。此病若变惊风慢，命关已度是沉疴。　　水字形主肺惊，在气关涎痰咳嗽虚积，在风关发惊喘哽涎，在命关困不治。歌曰：　　形如水字肺家惊，虚积相传面色青。膈上有涎须与治，命关若过更无宁。　　乙字形，又曰中曲，主食惊。在气关主食伤吐利，在风关传变风。乙形属肝，肝刑于脾，在命关传慢脾风，不治。歌曰：　　形如乙曲病因肝，眼慢惊啼瘈瘲偏。冷积为伤传变此，慢脾风已度三关。　　去蛇形主内实外虚，来蛇形主外实内虚，蛇去来形内外俱虚，此数样皆曲虫。又曰：曲蛇在气关主疳积，在风关主劳带惊，在命关不治。歌曰：　　形如蛇曲病因深，脾积疳劳又带惊。未过三关宜早治，若过三关更莫论。　　长者弓形，短者环形，主疳积。在气关吐逆疳热，吃泥土；在风关疳极羸瘦；在命关不治。歌曰：　　形如环弓疳气黄，好食泥土是寻常。此病早求良医治，三关已到命飞扬。　　乱纹形主虫痛。在气关主气不和，有虫积，食诸生物；在风关主虫咬心腹痛；在命关病困极难治。歌曰：　　纹乱纵横虫上寻，晓夜啼号不可禁。神佛求遍都无应，安虫取积得康宁。　　珠形此候，不拘三关上下见者，皆为死侯。歌曰：　　流珠死候不须医，便是沉疴莫疗之。三关若见都休望，安排后事更无疑。
　　　　　诸纹总歌

　　鱼刺初惊候，悬针泻痢多。水纹惊肺积，乙样是肝讹。曲虫惊疳病，环弓一论过。乱纹虫咬甚，流珠病已疴。
　　　　　诸般死证

　　病困汗出，如珠不流，头毛上逆，唇口枯干，口鼻冷气，头足相抵，卧正如缚，四肢垂亸，手足掌冷。
　　　　　通真子死候歌

　　顖陷唇干目直视，口中冷气卧如痴。身形强直手足软，掌冷头低尽莫医。
　　　　　脉理论

　　凡儿禀受，脏腑气血，荣卫形体，虽有生皆全。然于未语之前，变蒸之际，则血气未充，肤革未固，筋骨未坚，脉状未成。若有病也，难为诊切，又难访问。是以先贤言婴小之病难治者，以无承据也。故立其观视形色之法焉。儿自生，积五百七十六日，大小变蒸数毕，则气血荣，精神异，筋骨壮，脉理全，然后方可诊切，又能言问也。或以为小儿之脉，与壮老不同者，是不达诊治之大体也。凡脉之长短迟速，在因形以别之，不必拘于至数。经言小儿脉多雀鬬，要以三部为主，其脉小数小细者平也。诸家所言甚众，今择其当者具之。孙真人云：小儿之脉，固难分表里。今撮其要者，不出数条。其总目歌曰：　　小儿有病须凭脉，一指三关定其息。　　小儿臂短，难以布其三指以分三关也，以一指诊之。　　浮洪风热数为惊，虚冷沉迟实有积。　　浮洪为风，秋得之曰平；余时得之，主伤风寒，头疼壮热，或夜热昼凉，咳嗽嚏喷，鼻塞清涕，呕逆不食。歌曰：浮为风兮秋日平，余中风寒头目疼。壮热夜极鼻清涕，嚏喷咳嗽吐食频。　　洪脉为热，夏得之曰平；余时得之，主风热壅盛，身体温壮，疮疡血泄。歌曰：洪为应候夏时和，余须发热温壮多。风壅作惊或疮肿，有时泄下血滂沱。　　数脉为惊，春得之曰平；余时得之，主惊风抽掣。脉数小者，多睡惕跳，直视怕怖，盗汗非时，咬牙吐舌，微吐喘息。脉数大者，一两日间必发搐搦也。歌曰：数为惊候春日长，余时小数睡惊扬。喘息直视舌频吐，大数潮搐发沉殃。　　沉迟为虚冷，冬得之曰平；余时得之，主脾胃虚弱，泄泻滑肠，脱肛，吐痢不止，日渐尩羸，以成脾困，或作疳劳。歌曰：沉迟之脉冬日安，余时脾胃弱虚言。泄泻滑肠肛脱出，吐痢尩羸瘦变疳。　　实脉为积滞，四时得之，皆主食伤积聚，面黄腹胀，发焦烦渴，吐哯腹痛。歌曰：实脉食伤积滞言，壮热腹胀发毛干。吐痢肚疼或为癖，四时无异一般看。　　《宝鉴》：四时脉谓春弦、夏洪、秋浮、冬沉、四季缓，各推其王相表里以察其病。假令春得弦而浮者，病在表腑，为阳为顺，病则易治。若得弦而沉者，病在里在脏，为阴为逆，病则难治。余时仿之。　　王氏脉歌曰：小儿乳后辄吐逆，更兼脉乱无忧虑。弦急之时被寒缠，脉缓即是不消乳。紧急细驶亦少苦，虚濡邪气惊风助。痢下宣肠急痛时，浮大之脉归泉路。　　《脉经》曰：小儿之脉驶疾，一息七八至曰平，不及曰损，太过曰至。　　通真子歌曰：小儿三岁至五岁，呼吸须将八至看。九至不安十至困，短长大小有邪干。　　又曰：小儿脉紧是风癎，沉脉须知乳化难。腹痛紧弦牢实秘，沉数有热在骨间。
　　　　　死证脉

　　脉来三动而止不见者，死。脉来速如弓弦硬直者，死。脉来瞥然不见者，死。歌曰：　　三动而止不来凶，速硬如弦劲在弓。瞥然至而反不见，皆为死脉定由宗。
　　　　　诸般病脉

　　脉弦者，为风寒。
　　弦数者，为疟。
　　脉急者，为气不和，或为客忤。
　　脉紧者，为痛。
　　脉数者，惊癎。脉浮者，为风。
　　浮紧者，惊风。
　　浮大者，伤寒。
　　浮虚者，盗汗。
　　浮数者，风热。
　　脉伏者，为气滞。
　　脉缓脉细者，皆为冷、为乳不化。
　　脉虚脉濡者，为虚弱、为惊。
　　虚濡者，慢惊风。
　　虚紧者，伏热。
　　脉沉重者，为有积。
　　沉数者，骨间冷，一云骨间热。
　　沉迟者，虚冷。
　　沉缓者，伤食。
　　脉牢紧者，癖聚。
　　牢实者，肠秘。
　　心脉满大，肝脉小急者，惊癎。
　　心脉数小者，疳淋。
　　数急者热。
　　寸口脉直上直下者为惊。
　　寸口脉大小脉不匀，乱者变蒸。
　　左手寸口无脉，心痛中热，呕逆口疮，或咳嗽，喉中硬声，头汗出而热，此乳母食冷以乳儿所作也。又脉乱者吐逆。　　右手寸口无脉，胸满短气，吐逆噫哕，喉中响，此乳母抱儿冲冒风寒所作也。　　凡脉如雀啄而紧者风癎。
　　凡脉大小不依部次者恶候。
　　凡小儿脉驶，呼吸八至曰平，九至曰病，十至曰困。　　凡小儿脉虚者病亦虚，【轻手得也。】 脉实者病亦实， 【重手得也。】 故急惊脉促急，慢驾脉虚微。
　　　　活幼精要 【明　董凤翀】

　　　　　幼科

　　小儿有疾最难医，口不能言辨是非。惟在揣摩而测度，听声察色探元微。
　　　　　听声歌

　　声轻知气弱，重浊痛兼风。长吁气郁热，呻吟命必终。大叫多惊吓，摇头神已空。不语心经绝，何须用药攻。
　　　　　外证歌

　　肚热脚冷伤积定，脚热额热是感风。肚冷脚热惊所作，疮疹发来耳后红。
　　　　　杂病不治歌

　　白膜遮睛上，红筋贯眼中。牵抽长握手，强直反如弓。鱼口频舒舌，鸦声作齿啮。要啼全不哭，才哭却无声。粘痰喉内响，惊气腹中鸣。痢热脓多聚，伤寒汗不流。久泻精神脱，大渴皮肤槁。冷气喘声粗，风牵天柱倒。
　　　　　一见生死歌

　　幼童脉气辨何形，一十四种甚分明。抱着遍身不温暖【血绝，】 四肢亸重哭鸦声 【胃绝。】 鼻干黑燥目直视 【脾绝，】 啼哭无泪泻涎青 【肝绝。】 挦眉摘眼爪甲黑，顖门肿起忽成坑 【筋绝。】 将口咬人鱼口急，脚直肚大见青筋【气绝筋不收。】 上视似觑如高物，长吁出气黑文行 【血不荫脉。】 吃乳不收舌出口 【骨绝心绝，】 唇不盖齿眼眶倾 【脾绝。】 泻痢多下黑黯血，偏搐似笑没心情【心绝。】 不问贵贱及男女，救疗十人无一生。
　　　　　察色歌

　　红紫因风热，青黑病深沉。白多元气弱，黄为饮食伤。唇红知渴泻，青色命将亡。面黑人难救，良医要审详。
　　　　　血气论

　　心为血主，肝为血脏；肺为气主，肾为气脏。血出于心，血纳于肝；气出于肺，气纳于肾。假如血痢，五苓、门冬行其心志，巴豆、大黄逐其积滞；其病犹存，血之所藏无以养也，佐以归、芎则痢自止。假如喘嗽，枳、桔、姜、桂以调其气，南星、半夏以豁其痰；终不升降，气之所藏无以收也，佐以参、芪则气归元。病有标本，治有先后。心得之法，不传之妙。在外为标，在内为本。外感治标，须当发散；内伤治本，补泻调停。急则治标，缓则治本。治得标本，万无一损。
　　　　　虚实论

　　虚热身温。面色青白，口气温冷，手心不热，两便自利，泄泻多尿，虚汗自出，不可攻热，只宜温补。实热面赤，气粗口热，烦渴唇肿，便难掀衣，频啼暴叫，在表宜汗，在里宜下。便黄坚濇，面黄颊赤，唇燥口干，表里俱热。得利勿补，恐热复作。余热不退，不用关心。纯用凉药，热去寒起。有热除热，逢虚补虚。见证随宜，莫执而医。
　　　　　形气论

　　观形观气，须要精详。先明部分，细察盈亏。随宜用药，必见奇功。额红热燥，青主惊风。印堂青现，防惊作变。忽然红黑，鬼祟来冲。山根青露，遭惊两重。若还赤色，烦渴相攻。重病唇红，决不可医。若还眼慢，断不相宜。手足无纹，开口闭眼。发直鸦声，神仙难治。肝家无气，常宜肾水澄清；肺准多光，必惧两颧火焰。唇红作渴，颊赤饶惊。眉头锁皱，父母多忧。
　　　　景岳全书 【明　张介宾】

　　　　　小儿总论

　　小儿之病，古人谓之哑科，以其言语不能通，病情不易测，故曰宁治十男子，其治一妇人，宁治十妇人，莫治一小儿，此甚言小儿之难也。然以余较之，则三者之中，又惟小儿为最易。何以见之？盖小儿之病，非外感风寒，则内伤饮食，以至惊风吐泻，及寒热疳癎之类，不过数种；且其脏气清灵，随拨随应，但能确得其本而撮取之，则一药可愈，非若男妇损伤，积痼痴顽者之比，余故谓其易也。第人谓其难，谓其难辨也；余谓其易，谓其易治也。设或辨之不真，则诚然难矣。然辨之之法，亦不过辨其表里寒热虚实，六者洞然，又何难治之有。故凡外感者，必有表证而无里证，如发热头痛，拘急无汗，或因风搐搦之类是也。内伤者，止有里证而无表证，如吐泻腹痛胀满，惊疳积聚之类是也。热者必有热证，如热海躁烦，秘结痈疡之类是也。寒者必有寒证，如清冷吐泻，无热无烦，恶心喜热者是也。凡此四者，即表里寒热之证，极易辨也。然于四者之中，尤惟虚实二字，最为紧要。盖有形色之虚实，有声音之虎实，有脉息之虚实。如体质强盛与柔弱者有异也，形色红赤与青白者有异也，声音雄壮与短怯者有异也，脉息滑实与虚细者有异也。故必内察其脉候，外观其形气，中审其病情，参此数者而精察之，又何虚实之难办哉。必其果有实邪，果有火证，则不得不为治标。然治标之法，宜精简轻锐，适当其可，及病则已，毫勿犯其正气，斯为高手。但见虚象，便不可妄行攻击，任意消耗。若见之不真，不可谓姑去其邪，谅亦无害。不知小儿以柔嫩之体，气血未坚，脏腑甚脆，略受伤残，萎谢极易，一剂之谬尚不能堪。而况其甚乎。矧以方生之气，不思培植，而但知剥削，近则为目下之害，远则遗终身之羸，良可叹也。凡此者实求本之道，诚幼科最要之肯綮。虽言之若无奇异，而何知者之茫然也，故余于篇端首以为言。然非有察察之见者，固不足以语此，此其所以不易也。
　　　　　看寿夭法

　　看小儿法，以听声为先，察色为次。凡声音清亮者生，有回音者生；濇者病，散而无出声者不寿。　　忽然大声而无病者，须细看其身，恐有疮毒，即须治之。　　脐带中无血者生，脐带银白色者生。短带紫胀者，于断带之后，捻去紫血，可保无虞。　　额皮宽者寿。
　　卵缝通达黑色者寿。初生下如水泡之状者险。　　面转微黄之色者吉。
　　生下粉白花色，必主脐风而死。
　　生下皮宽肉瘦，五六日顿肥者，亦必有脐风之患。　　生下皮肉不光者死。
　　泣不出声者死。
　　泣而无泪者死。
　　舌如猪肝者死。
　　口角上有紫色如虾须者死。
　　发粗长者生，细软不放者死。
　　阴物不起者死。
　　阴囊不收者死，白者死，赤者死。
　　无粪门者死。 【按此条今时曾见有可治者。《古今医统》载有治法，详胎疾门医案。医者值此，必须详究内外施治。】　　臀肉不生者死。
　　股肉不生者不寿。
　　面无彩色者夭。
　　脐带短大紫色者夭。
　　生下浑身银白色者夭。
　　生下有齿者大凶，致伤父母，不然必伤自身。　　生下未裹即撒尿者，杀父母，荡家财，在世一生劳苦。
　　　　　脉法

　　凡小儿形体既具，经脉已全，所以初脱胞胎，便有脉息可辨。故通评虚实论曰：乳子病热脉悬小者，手足温则生，寒则死。乳子病风热喘鸣肩息者，脉实大也，缓则生，急则死。此轩岐之诊小儿，未尝不重在脉，亦未尝不兼证为言也。自《水镜诀》及《全幼心鉴》等书，乃有三岁以上，当察虎口寅卯辰风气命三关之说。其中之可取者，惟曰脉从寅关起不至卯关者易治，若连卯关者难治，若寅侵卯卯侵过辰者，十不救一。只此数语，乃于危急之际，方可用辨吉凶。至若紫为风，红为伤寒，青为惊，白为疳，及青是四足惊，赤是水惊，黑是人惊，黄是雷惊之类，岂此一线之色，果能辨悉如此？最属无稽，乌足凭也。即今幼科所尚，无不以此为科套，全不知脉，而信口胡猜。试问其心果亦有的确之见否？茫然无据，而欲以人子为尝试，良可叹也。故凡诊小儿，既其言语不通，尤当以脉为主，而参以形色声音，则万无一失矣。然小儿之脉，非比大人之多端，但察其强弱缓急四者之脉，是即小儿之肯綮。盖强弱可以见虚实，缓急可以见邪正。四者既明，则无论诸证，但随其病以合其脉而参此四者之因，则左右逢源，所遇皆道矣。再加以声色之辨，更自的确无疑，又何遁倩之有。此最活最妙之心法也。若单以一脉凿言一病，则一病亦能兼诸脉，其中真假疑似，未免胶柱，实有难于确据者。然法不可废，最所当察，惟择其得理者可耳。
　　　　　声音

　　声由气发，气实则声壮，气虚则声怯。故欲察气之虚实者，莫先乎声音。如《内经》诸篇：有口言而微，终日乃复言者，此夺气也；有曰气海有余者，气满胸中悗息面赤，气海不足，则气少不足以言；有曰心气虚则悲，实则笑不休；有曰手少阴虚则不能言；有曰内夺而厥则为喑，此肾虚也。华元化曰：阳候多语，阴证无声；多语者易治，无声者难荣。凡此皆声音虚实之辨，故彼圣人者闻声知情，无所不达。此声音之学，所以不可忽也。
　　　　　颜色

　　脉要精微论曰：夫精明五色者，气之华也。赤欲如白裹朱，不欲如赭，白欲如鹅羽，不欲如盐；青欲如苍璧之泽，不欲如蓝；黄欲如罗裹雄黄，不欲如黄土；黑欲知重漆色，不欲如地苍。五色精微象见矣，其寿不久也。　　玉版论要篇曰：色夭面脱不治，百日尽已。色见上下左右，各在其要。上为逆，下为从。女子右为逆，左为从；男子左为逆，右为从。　　五色篇曰：官五色奈何？曰：青黑为痛，黄赤为热，白为寒，是谓五官。又曰：以色言病之间甚奈何？曰：其色粗以明，沉夭者，为甚；某色上行者，病益甚；其色下行如云彻散者，病方已。　　经脉篇曰：凡诊络脉，脉色青则寒且痛，赤则有热。胃中寒，手鱼际之络多青矣。胃中有热，鱼际络赤。其暴黑者，留久痹也。其有赤有黑有青者，寒热气也。其青短者，少气也。　　凡察色之法，大都青白者少热气，病主阴邪；黄赤者多热气，病主阳盛。　　青主风气，主肝邪，主脾肾虚寒，主心腹疼痛，主暴惊伤心胆之气，主惊风，当察兼色以分急慢。　　白主气虚，甚则气脱，主无火，主脾肺不足。白兼青者，主慢惊，主大小肠泄泻。　　赤主火，主痰热，主伤寒热证，主烦渴，主急惊躁扰，主闭结，主阳邪喘促，主痈疡痘疹。　　黑属水，主阴寒，主厥逆，主痛极。沉黑，主危笃。　　黄主积聚，主痞块，主脾病，主胀满，主脾疳。黄兼白者，主脾寒脾弱，主气虚神怯。黄兼青者，主脾虚泄泻，主慢脾风。黄兼赤者主疳热。　　两颧鲜红或作或止者，谓之面戴阳，乃真阴弱，此非阳证也，不得以热赤同论。
　　　　　诊治大法

　　凡小儿之病，本不易察，但其为病之源，多有所因。故凡临证者，必须察父母先天之气，而母气为尤切。如母多火者，子必有火病；母多寒者，子必有寒病；母之脾肾不足者，子亦如之。凡骨软、行迟、齿迟、语迟、顖门开大、疳热、脾泄之类，多有由于母气者。虽父母之气俱有所禀，但母气之应在近，父气之应在远，或以一强一弱而偏得一人之气者，是皆不可不察。至若稍长而纵口纵欲，或调摄失宜而自为病者，此文当察其所由，辨而治之。如果先天不足，而培以后天，方可致寿。虽曰先天俱盛，而或父母多欲，或抚养失宜，则病变百端，虽强亦夭。此中几圆理微，贵在知常知变也。
　　　　　论时医

　　小儿血气未充，亦如苗萼之柔嫩，一或伤残，无不雕谢；故平时最宜培植，不可妄行消导。其或果有食滞胀痛，则宜暂消；果有风寒发热，则宜暂散；果有实热痰火，则宜暂清；此不得不治其标也。舍此之外，如无暴急标病，而时且青黄羸瘦，或腹膨微热溏泄困倦等证，则由脾肾不足，血气薄弱而然。而时医见此，无非曰食积痰火，而但知消导，尤尚清凉，日消日剥，则元气日损，再逢他疾，则无能支矣。此幼科时俗之大病，有不可不察者也。
　　　　　药饵之误

　　小儿血气未充，而一生盛衰之基，全在幼时，此饮食之宜调，而药饵尤当慎也。今举世幼科，既不知此大本，又无的确明见，而惟苟完目前，故凡遇一病，则无论虚实寒热，但用海底兜法，而悉以散风消食、清痰降火、行滞利水之剂，总不出二十余味，一套混用，谬称稳当，何其诞也。夫有是病而用是药则病受之矣，无是病而用是药则元气受之矣。小儿元气几何，能无阴受其损而变生不测耶？此当今幼科之大病，而医之不可任者，正以此也。又见有爱子者，因其青黄瘦弱，每以为虑。而询之庸流，则不云痰火，必云食积，动以肥儿丸、保和丸之类，使之常服。不知肥儿丸以苦寒之品，最败元阳；保和丸以消耗之物，极损胃气。谓其肥儿也，而适足以瘦儿；谓其保和也，而适足以违和耳。即如抱龙丸之类，亦不宜轻易屡用。余尝见一富翁之子，每多痰气，或时惊叫，凡遇疾作，辄用此丸一投即愈。彼时以为神丹，如此者不啻十余次。及其长也，则一无所知，凝然一痴物而已，岂非暗损元神所致耶？凡此克伐之剂，所以最当慎用。故必有真正火证疳热，乃宜肥儿丸及寒凉等剂；真正食积胀满，乃宜保和丸及消导等剂；真正痰火喘急，乃宜抱龙丸及化痰等剂。即用此者，亦不过中病即止，非可过也。若无此实邪可据，而见诸出入之病，则多由亏损元气，悉当加意培补，方是保赤之主。倘不知此而徒以肥儿保和等名，乃欲藉为保障；不知小儿之元气无多，病已伤之，而医复伐之，其有不萎败者鲜矣。此外如大黄、芒硝、黑丑、芫花、大戟、三棱、蓬朮之类，若非必不得已，皆不可轻易投也。
　　　　石室秘录 【清　陈士铎】

　　　　　儿科治法

　　儿科得其要，无难治者。今传一法门，使万世小儿，尽登仁寿。法在先看气色，后看脉。小儿有疾，其颜色必鲜艳，以鼻之上，眼之中间中正精明穴上辨之。色红者，心热也；红筋横直现于山根，皆心热也。色紫者，心热之甚而肺亦热也。色青者，肝有风也；青筋直现者，乃肝热也；青筋横现者，亦肝热也；直者风上行，横者风下行也。色黑者，风甚而肾中有寒。色白者，肺中有痰。色黄者，脾胃虚而作泻；黄筋现于山根，不论横直，总皆脾胃之证。止有此数色，无他颜色，故一览而知小儿之病。大人看脉于寸关尺，小儿何独不然。但小儿不必看至数，只看其数与不数耳。数甚则热，不数则寒也。数之中浮者风也，沉者寒也，缓者湿也，濇者邪也，滑者痰也，如此而已。七表八里，俱不必去看。自知吾诀，则《脉诀》亦不必读也。有止歇者，乃痛也。余亦不必再谈。小儿证大约吐泻、厥逆、风寒、暑热而已，其余痘疹，余无他病。或心疼腹痛，或有痞块，或有疔疮，可一览而知也。然而小儿之病，虚者十之九，实者十之一，故药宜补为先。今立三方，通治小儿诸证。第一方：人参三分，白朮五分，茯苓一钱，甘草一分，陈皮二分，神曲三分，半夏一分，此六君子加减也，通治小儿脾胃弱病神效。如伤肉食者，加山楂五粒。伤米食者，加麦芽五分。伤面食者，加萝卜子三分。吐者，加白豆蔻一粒，去甘草加生姜三片。泻者加干姜三分，猪苓五分。第二方：治外感也。或伤风伤寒，或咳嗽，或发热，或不发热，或头痛，或鼻塞，或痰多，或惊悸，或角弓反张，皆以此方通治之，无不神效。方用柴胡七分，甘草三分，桔梗五分，半夏三分，黄芩三分，白芍二钱，白朮二钱，当归五分，陈皮二分，茯苓五分，水煎服。头痛，加蔓荆子三分；心痛手不可按者，乃实火也，加栀子一钱。按之不痛者，乃虚火也，加甘草八分，贯仲五分，广木香三分，乳香一分。胁痛者，加芍药三钱。腹痛者，以手按之，手按而痛甚者，乃食也，加大黄一钱；按之而不痛者，乃寒也，非食也，加肉桂三分，干姜三分。有汗出不止者，加桑叶一片。眼痛而红肿者，乃火也，加黄连三分，白蒺藜一分。喉痛者，加山豆根三分。第三方：治虚寒之证，夜热出汗，夜啼不寐，怔忡，久嗽不已，行迟语迟，龟背狗肚，将成痨瘵等证。方用熟地三钱，山茱萸二钱，麦冬二钱，北五味五分，元参二钱，白朮二钱，茯苓一钱，薏仁三钱，丹皮一钱，沙参二钱，地骨皮二钱，水煎服。倘兼有外感，加柴胡五分，白芍三钱，白芥子一钱。余无可加减矣。　　又：山根之上，有青筋直现者，乃肝热也。用柴胡三分，白芍一钱，当归五分，半夏三分，白朮五分，茯苓一钱，山楂三粒，甘草一分，水煎服。有青筋横现者，亦肝热也，但直者风上行，横者风下行，亦用前方，多加柴胡二分，加麦芽一钱，干姜一分。有红筋直现者，乃心热也，亦用前方，加黄连一二分，麦冬五分，去半夏，加桑白皮三分，天花粉二分。有红筋斜现者，亦心热也，亦用前方，加黄连二分，盖热极于胸中也。亦不可用半夏，用桑白皮、天花粉。有黄筋现于山根者，不必论横直，总皆脾胃之证，或水泻，或上吐，或下泻，或腹痛，或不思饮食，余定一方皆可服，服之无不神效。如皮黄，即黄筋也，方用白朮五分，茯苓五分，陈皮二分，人参二分，神曲一分，麦芽二分，甘草一分，水一锺，煎半酒盏，分二起服，加淡竹叶七片。有痰加半夏一分，或白芥子二分，或天花粉二分；有热如口渴者，更加麦冬三分，黄芩一分；有寒者加干姜一分；吐者加白荳蔻一粒；泻者加猪苓五分。腹痛者如小儿自家捧腹，是须用手按之，大叫呼痛者，乃食积也，加大黄三分，枳实一分；如按之不痛不呼号者，乃寒也，加干姜三分。如身发热者，不可用此方。予另立一方名万全汤，凡小儿发热者，毋论夜热、早热、晚热，用之无不神效。
