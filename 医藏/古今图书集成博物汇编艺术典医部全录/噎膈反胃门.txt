古今图书集成医部全录卷三百十二

噎膈反胃门

　　　　黄帝素问

　　　　　阴阳别论

　　一阳发病，少气，善咳，善泄，其传为心掣，其传为膈。　　 【注　一阳，少阳也。少阳主初生之气，病则生气少矣。少阳相火生气，气少则火壮烁金，故咳。木火之邪伤土，故泄。心虚则掣痛。邪在胃脘，故膈塞不通。】　　三阳结谓之膈。
　　 【注　三阳，太阳也。太阳之气生于膀胱，从内膈而出于胸胁，阳气结则膈气不通，饮食亦膈塞不下也。】
　　　　　六节脏象论

　　人迎一盛病在少阳，二盛病在太阳，三盛病在阳明，四盛以上为格阳。　　 【注　一盛病在少阳，少阳主春升之气也。太阳主夏，阳明主秋，四盛以上乃阳太盛，故名曰格阳。】　　寸口一盛病在厥阴，二盛病在少阴，三盛病在太阴，四盛以上为关阴。　　 【注　四盛以上者，乃阴太盛，故名曰关阴。】　　人迎与寸口俱盛四倍以上为关格。关格之脉羸，不能极于天地之精气，则死矣。　　【注　俱四倍以上者，阴阳俱亢极也。阴阳俱盛而不和，是不能及于天地阴阳精气之承制则死矣。】
　　　　　血气形志篇

　　形苦志苦，病生于咽嗌，治之以甘药。　　 【注　百忧感其心，万事劳其形，则阴阳气血皆伤，故病生咽嗌，宜甘药以调其脾胃。】
　　　　　通评虚实论

　　隔塞闭绝，上下不通，则暴忧之病也。　　 【注　中焦不通，则上下之气闭塞，此五郁为病也】
　　　　　气厥论

　　肝移寒于心，狂，膈中。
　　 【注　阳并于阳，故狂。肝邪上移于心，故为膈中】
　　　　　举痛论

　　恐则精却，却则上焦闭，闭则气还，还则下焦胀，故气不行矣。　　 【注　恐伤肾，是以精气退却而不能上升。膻中为气海，上出于肺，以司呼吸，其原出于下焦，故精气却则上焦闭，其上升之气还归于下，而下焦胀矣。上下气不交通，故气不行矣。】　　思则心有所存，神有所归，正气留而不行，故气结矣。　　 【注　思则心神内存，正气留中而不行，故气结矣。】
　　　　　风论

　　胃风之状，颈多汗，恶风，食饮不下，鬲塞不通，腹善满，失衣则(月真)胀，食寒则泄，诊形瘦而腹大。　　 【注　饮食不下，鬲塞不通，腹善满者，胃受邪也。胃气不足则身以前皆寒，腹胀满故形寒则(月真)胀。饮冷则泄者，胃气虚伤也。腹者胃之郛郭，故形瘦腹大。】
　　　　　大奇论

　　胃脉沉鼓濇，胃外鼓大，心脉小坚急，皆鬲偏枯。　　 【注　《灵枢经》曰：濇为少气。《伤寒论》曰：濇则无血，大则为虚。此血气虚于内外，故成鬲偏枯。小则血气皆少，坚急为寒，心气虚寒则血脉不行，筋骨无所荣养，亦成鬲外之偏枯。】
　　　　　至真要大论

　　厥阴司天，风淫所胜，民病胃脘当心而痛，上支两胁，鬲咽不通，饮食不下，舌本强，食则呕。　　岁厥阴在泉，风淫所胜，民病洒洒振寒，善伸数欠，心痛支满，两胁里急，饮食不下，鬲咽不通，食则呕。　　厥阴之胜，胃脘当心而痛，上支两胁，甚则呕吐，鬲咽不通。　　 【注　此皆风木淫胜，故脾为之病也。】　　太阴之复，湿变乃举，体重中满，食饮不化，阴气上厥，胸中不便。　　 【注　此皆阴湿之为病也。】
　　阳明之复，清气大举，甚则心痛否满，腹胀而泄，呕苦，咳哕烦心，病在鬲中。　　 【注　心痛否满，腹胀而泄，乘火土也。呕苦者，木受金刑也。咳哕烦心，病在鬲中者，阳明之气上逆也。】　　太阴在泉，主胜则寒气逆满，食饮不下。　　 【注　水淫而上乘于土，故逆满。湿气上逆，病及厥阴之经，故食饮不下。】　　少阳在泉，主胜则热反上行而客于心，心痛发热，格中而呕。少阴同候。　　 【注　心痛发热者，君相二火之客气上行而自病也。格中而呕者，太阴之客气自病也。】
　　　　　五常政大论

　　备化之纪，其病否。
　　 【注　否者，脾病于中，而上下之气不交也。】　　卑监之纪，是谓减化。其病留满否塞。　　 【注　脾气伤也。】
　　少阳司天，心痛胃脘痛，厥逆鬲不通，其主暴速。　　 【注　心痛烦心者，心包络所生病也。胃脘痛者，木克土也。土位中央，中鬲不通，则上下厥逆也。风气迅速，故主暴速。】　　太阳司天，水饮内禾　畜，中满不食。　　 【注　水湿之为病也。】

　　　　　六元正纪大论

　　太阳司天之政，二之气，民病气郁中满。　　 【注　阳气郁遏于内也。】
　　木郁之发，民病胃脘当心而痛，上支两胁，鬲咽不通，食饮不下。　　 【注　木盛而土伤也。】
　　太阴所至，为积饮否隔。
　　 【注　此春病之常也。】
　　太阴所至，为中满霍乱吐下。
　　 【注　此秋病之常也。】

　　　　灵枢经

　　　　　邪气脏腑病形篇

　　脾脉微急为膈中，食饮入而还出，后沃沫。　　 【注　脾有寒不能运化饮食，故为膈中。脾不能游溢津液，上归于肺，四布于皮毛，故涎沫之从口出也。】
　　　　　本神篇

　　愁忧者，气闭塞而不行。
　　 【注　伤其心脏之神气也。】

　　　　　终始篇

　　人迎四盛，且大且数，名曰溢阳，溢阳为外格。脉口四盛，且大且数者，名曰溢阴，溢阴为内关。内关不通，死不治。人迎与太阴脉口俱盛四倍以上，命曰关格。关格者，与之短期。　　 【注　外格者，谓阳盛于外而无阴气之和；内关者，阴盛于内而无阳气之和。关格者，阴关于内，阳格于外也，是为关阴格阳之死候矣。】　　人迎与脉口俱盛三倍以上，命曰阴阳俱溢。如是者不开，则血脉闭塞，气无所行，流淫于中，五脏内伤。如此者因而炙之，则变易而为他病矣。　　 【注　人迎与脉口俱盛，命曰阴阳俱溢。盖阴盛于内则阳盛于外，阳盛于左则阴盛于右矣。若不以针开之，则血脉闭塞，气无所行，流溢于中，则内伤五脏矣。】
　　　　　脉度篇

　　五脏不和则七窍不通，六腑不和则留为痈。故邪在腑则阳脉不和，阳脉不和则气留之，气留之则阳气盛矣。阳气太盛则阴脉不利，阴脉不利则血留之，血留之则阴气盛矣。阴气太盛则阳气不能荣也，故曰关。阳气太盛则阴气弗能荣也，故曰格。阴阳俱盛，不能相荣，故曰关格。关格者，不得尽期而死也。　　 【注　关谓关阴于内，格谓格阳于外，如是则阴阳俱盛，不得相荣，故曰关格者，不得尽期而死也。】
　　　　〗　/P>

　　人迎四倍者，且大且数，名曰溢阳。溢阳为外格，死不治。必审按其本末，察其寒热，以验其脏腑之病。　　 【注　溢阳者，阳盛之气溢于脉中，气血之相合也。】　　寸口四倍者，名曰内关。内关者且大且数，死不治。必审按其本末之寒温，以验其脏腑之病。
　　　　　上膈篇

　　黄帝曰：气为上膈者，食饮入而还出，余已知之矣。虫为下膈，下膈者，食晬时乃出，余未得其意，愿卒闻之！岐伯曰：喜怒不适，食饮不节，寒温不时，则寒汁流于肠中，流于肠中则虫寒，虫寒则积聚，守于下管则肠胃充郭，卫气不营，邪气居之。人食则虫上食，虫上食则下管虚，下管虚则邪气胜之。积聚以留，留则痈成。痈成则下管约。其痈在管内者，即而痛深；其痈在外者，则痈外而痛浮，痈上皮热。　　【注　因于喜怒不适，食饮不节，寒温不时，病在膈上者食饮入而还出，病在膈下者食入晬时乃还。夫胃者，水谷血气之海也。因于外邪，致汁沫渗留于肠外，不得散则日以成积。如因于内伤，汁沫留于肠内，则渐渍而成痈。痈在脘内则痛而深，在外则痛浮，在痈上之皮必热。】
　　　　扁鹊难经

　　　　　关格

　　脉有太过，有不及，有阴阳相乘，有覆有溢，有关有格，何谓也？然。关之前者，阳之动也。脉当见九分见一寸而沉，过者法曰太过，减者法曰不及，遂入尺为覆，为内关外格，此阳乘之脉也。故曰覆溢是其真脏之脉，人不病而死也。　　经言气独行于五脏，不营于六腑者，何也？然。夫气之所行也，如水之流不得息也，故阴脉营于五脏，阳脉营于六腑，如环无端，莫知其纪，终而复始。其不覆溢，人气内温于脏腑，外濡于腠理。
　　　　金匮要略 【汉　张机】

　　　　　胃反证治

　　呕吐篇曰：问曰：病人脉数，数为热，当消谷引食而反吐者，何也？师曰：以发其汗，令阳微，膈气虚，脉乃数。数为客热，不能消谷，胃中虚冷故也。脉弦者虚也，胃气无余，朝食暮吐，变为胃反。寒在于上，医反下之，今脉反弦，故名曰虚。　　寸口脉微而数，微则无气，无气则荣虚，荣虚则血不足，血不足则胸中冷。　　趺阳脉浮而濇，浮则为虚，虚则伤脾，脾伤则不磨，朝食暮吐，暮食朝吐，宿谷不化，名曰胃反。脉紧而濇，其病难治。食已即吐者，大黄甘草汤主之。　　胃反呕吐者，大半夏汤主之。
　　胃反吐而渴欲饮水者，茯苓泽泻汤主之。　　诸呕吐，谷不得下者，小半夏汤主之。
　　　　中藏经 【汉　华佗】

　　　　　阴阳否格论

　　阳气上而不下，曰否；阴气下而不上，亦曰否。阳气下而不上，曰格；阴气上而不下，亦曰格。否格者，谓阴阳不相从也。阳奔于上则燔脾肺，其生疸也，其色黄赤，皆起于阳极也。阴走于下则冰肾肝，其生厥也，其色青黑，皆发于阴极也。疸为黄疸也，厥为寒厥也，由阴阳否格不通而生焉。阳燔则治以水，阴厥则助以火，乃阴阳相济之道耳。
　　　　脉诀 【晋　王叔和】

　　　　　脉法

　　洪脉关前热在胸，到关翻胃几千重。
　　　　千金方 【唐　孙思邈】

　　　　　噎塞论

　　《古今录验》云：五噎者，气忧劳食思也。气噎者，心悸上下不通，噎哕不彻，胸胁苦痛。忧噎者，天阴苦厥逆，心下悸动，手足逆冷。劳噎者，苦气膈，胁下支满，胸中填塞，令手足逆冷，不能自温。食噎者，食无多少，惟胸中苦塞常痛，不得喘息。思噎者，心悸动喜忘，目视(目巟)(目巟)。此皆忧恚嗔怒，寒气上入胸胁所致也。
　　　　　反胃

　　寸紧尺濇，其人胸满不能食而吐，吐止者为下之，故不能食。设言未止者，此为胃反，故尺为之微濇。　　趺阳脉浮而濇，浮即为虚，濇即伤脾，脾伤即不磨，朝食暮吐，暮食朝吐，宿谷不化，名胃反。趺阳脉紧而濇，其病难治。
　　　　济生方 【宋　严用和】

　　　　　噎膈

　　《素问》云：阳脉结谓之膈。盖气之与神并为阳也。逸则气神安，劳则气神耗。倘或寒温失宜，食饮乖度，七情伤感，气神俱扰，使阳气先结，阴气后乱，阴阳不和，脏腑生病，结于胸膈则成膈气，留于咽嗌则成五噎。五膈者，忧恚寒热气也；五噎者，忧思劳食气也。其为病也，令人胸膈痞闷，呕逆噎塞，妨碍饮食，胸痛彻背，或胁下支满，或心忡喜忘，咽噎气不舒。治疗之法，调顺阴阳，化痰下气，阴阳平匀，气顺痰下，膈噎之疾，无由作矣。又有下虚气上控膈，令人心下坚满痞急，肌中苦痹，缓急如刺，不得俯仰，名曰胸痹。
　　　　儒门事亲 【元　张从政】

　　　　　斥十膈五噎浪分支派疏

　　病派之分，自巢氏始也。病失其本，亦自巢氏始也。何者？老子曰：少则得，多则惑。且俗谓噎食一证，在《内经》苦无多语，惟曰三阳结谓之膈。三阳者，谓大肠、小肠、膀胱也。结谓结热也。小肠热结则血脉燥，大肠热结则后不圊，膀胱热结则津液涸，三阳既结则前后闭塞。下既不通，必反上行，此所以噎食不下，纵下而复出也。谓胃为水谷之海，日受其新以易其陈，一日一便，乃常度也。今病噎者，三日、五日或五七日不便，是乖其度也亦明矣。岂非三阳俱结于下，广肠枯涸，所食之物为咽所拒，纵入太仓，还出咽嗌，此阳火不下推而上行也。故经曰：少阳所至为呕涌溢，食不下。此理岂不晓然？又气厥论云：肝移寒于心为狂，膈中。阳气与寒相薄，故膈食而中不通，此膈阳与寒为之也，非独专于寒也。六节脏象又云：人迎四盛以上为格阳。王太仆云：阳盛之极，故格拒而食不得入。《正理论》曰：格则吐逆。故膈亦当为格。后世强分为五噎，谓气忧食思劳也。后又分为十膈五噎，其派既多，其惑滋甚。人之溢食，初未必遽然也。初或伤酒食，或胃热欲吐，或冒风欲吐。医氏不察本源，火里烧姜，汤中煮桂；丁香未已，豆蔻继之，荜茇未已，胡椒继之。虽曰和胃，胃本不寒；虽曰补胃，胃本不虚。设如伤饮，止可逐饮，设如伤食，止可逐食。岂可言虚，便将热补？素热无者，于法犹非。素热之人，三阳必结。三阳既结，食必上潮。医氏犹云胃寒不纳，燔针钻肉，炷艾灼肌，苦楚万千。三阳热结，分明一句，到了难从，不过抽薪，最为紧要。扬汤止沸，愈急愈增。岁月弥深，为医所误。人言可下，退阳养阴，张眼吐舌，恐伤元气，止在冲和，闭塞不通，经无来路。肠宜通畅，是以肠鸣。肠既不通，遂成噎病。世传五噎宽中散，有姜有桂；十膈散，有附有乌。今予既斥其方，信乎与否，以听后贤。或云忧恚气结，亦可下乎？余曰：忧恚(石盘)礡，便同大郁。太仓公见下法既废，千年不复。今代刘河间治膈气噎食用三承气汤，独超近代。今予姑示后人，用药之时，更详轻重。假如闭久，慎勿陡攻。纵得攻开，必虑后患。宜先润养，小着汤丸，累累加之，关扃自透。其或咽噎，上阻涎痰，轻用苦酸，微微涌出，因而治下，药势易行。设或不行，蜜盐下导，始终勾引，两药相通，结散阳消，饮食自下。莫将巴豆，耗却天真，液燥津枯，留毒不去。人言此病，宜下夺之。从下夺来，转虚转痞。
　　　　东垣十书 【元　李杲】

　　　　　噎塞治法

　　堵塞咽喉，阳气不得出者曰塞，阴气不得下降者曰噎。夫噎塞迎逆于咽喉胸膈之间，令诸经不行，则口开目瞪，气欲绝。当先用辛甘气味俱阳之药，引胃气以治其本，加堵塞之药以泻其标也。寒月阴气大助阴邪于外，于正药内加吴茱萸大热大辛苦之味，以泻阴寒之气。暑月阳盛，则于正药中加青皮、陈皮、益智、黄蘗散寒气，泄阴火之上逆，或以消痞丸合滋肾丸。滋肾丸者，黄蘗、知母，微加肉桂三味是也。或更加黄连别作丸，二药七八十丸，空心约宿食消尽服之，待少时以美食压之，不令胃中停留也。
　　　　　膈咽不通四时换气用药法

　　《针经》曰：胃病者，腹(月真)胀，胃脘当心而痛，上支两胁，膈咽不通，饮食不下，取三里。夫咽者咽物之门户，膈者心肺之分野。不通者，升降之气不得上下交通。又云清气在下，则生飧泄，谓泄黄如糜，米谷不化也。浊气在上，则生(月真)胀，不得大便或大便难，先结后溏皆是也。浊气在上，当降而不降者，乃肾肝吸入之阴气，不得下而反在上，胃气逆上，或为呕为吐为哕者，是阴火上冲而吸入之气不得入，故食不得下。此皆气冲之火，逆胃之脉反上而作者也。清气在下，则生飧泄者，胃气未病之日，当上行心肺而荣经，因饮食失节，劳役形体，心火乘于土位，胃气弱而下陷入阴中，故米谷入而不得升降，为飧泄也。咽膈之间，壅遏之甚，不得交通者，皆冲脉上行，逆气所作也。盖胃病者，上冲两胁，膈咽不通，　饮食不下，当取之三里。《针经》云：清浊相干，乱于胸中，是为大悗。大悗者，惑也。气不交通，最为急证，不急去之，诸变生矣。治法：阳气不足，阴气有余，先补其阳，后泻其阴，是先令阳气升发于阳分而后泻阴也。春夏之月，阳气在经，当益其经脉，去其血络；秋冬阳气降伏，当先治其脏腑。塞者五脏之所主，阴也，血也；噎者，六腑之所主，阳也，气也。二者皆由阴中伏阳而作也。今立四时用药法，并治法于后。　　冬三月，阴气在外，阳气在内，当外助阳气，不得发汗，内消阴火，勿令泄泻，此闭密之大要也。盛冬乃水旺之时，水旺则金旺，子能令母实，肺者肾之母，皮毛之阳，元本虚弱，更以冬月助其令，故病者善嚏，鼻流清涕，寒甚则浊涕嚏不止，比常人尤大恶风寒，小便数而欠，或上咳下便，色清而多，大便不调，常夜无寐，甚则为痰嗽呕哕，吐唾白沫，以至口开目瞪，气不交通欲绝者，吴茱萸丸主之。　　夏三月大暑，阳气在外，阴气在内，以此病值此时，是天助正气而銼其邪气，不治而自愈矣。然亦有当愈不愈者，盖阴气极盛正气不能伸故耳。且如膈咽不通，咽中梗盛者，前证俱作，治法当从时用利膈丸泻肺火，以黄芪补中汤送下。如两足痿厥，行步恇怯，敧侧欲倒，臂臑如折，及作痛而无力，或气短促而喘，或不足以息，以黄芪、人参、甘草、白朮、苍朮、泽泻、猪苓、茯苓、陈皮等作汤，送下滋肾丸五六十丸。六七月之间，湿热之令大行，气短不能言者，加五味子、麦门冬；如心下痞闷，食不下，以上件白朮苍朮等汤，送下消痞丸七十丸，更审而用之。
　　　　丹溪心法 【元　朱震亨】

　　　　　关格

　　凡关格必用吐，提其气之横格，不必在出痰也。　　有痰宜吐者，二陈汤吐之，吐中便有降。　　有中气虚不运者，补气药中升降。
　　寒在上，热在下，脉两手寸俱盛四倍以上。
　　　　　翻胃

　　翻胃大约有四：血虚、气虚、有热、有痰。兼病，必用韭汁、童便、竹沥、牛羊乳、生姜汁；气虚入四君子汤，必右手脉无力；血虚入四物汤加童便，必左手脉无力。切不可用香燥之药，若服之必死。宜薄滋味。　　治反胃，用黄连三钱，生姜汁浸炒，山楂肉二钱，保和丸二钱，同为末，糊丸如麻子大，脏脂为衣，人参汤入竹沥再煎一沸，下六十丸。　　有痰，二陈汤为主，必寸关脉沉，或伏而大。有气结，宜开滞导气之药，必寸关脉沉而濇。有内虚阴火上炎而反胃者，作阴火治之。　　年少者，四物汤清胃脘。血燥不润便故濇。年老虽不治，亦用参朮，关防气虚胃虚。气虚者，四君子汤加芦根、童便，或参苓白朮散，或韭汁、牛羊乳，或入叫驴尿。又有积血停于内而致，当消息逐之。大便濇者难治。常令食兔肉则便利。　　翻胃即膈噎，盖膈噎乃翻胃之渐，《发挥》备言年高者不治。粪如羊屎者，断不可治，大肠无血故也。
　　　　局方发挥 【元　朱震亨】

　　　　　治法辨惑

　　《局方》治气一门，有曰治一切气，冷气，滞气，逆气，上气，用安息香丸、丁沉丸、大沉香丸、苏子丸、匀气散、如神丸、集香丸、白沉香丸、煨姜丸、盐煎散、七气散、温白丸、生姜汤。其治呕吐膈噎也，用五膈丸、五膈宽中散、膈气散、酒症丸、草豆蔻丸、撞气丸、人参丁香散。其治吞酸也，用丁香煎丸、小理中丸。其治痰饮也，用倍朮丸、消饮丸、温中化痰丸、五套丸。且于各方条下，或曰口苦失味，曰噫酸，曰舌濇，曰吐清水，曰痞满，曰气急，曰胁下急痛，曰五心中热，口烂生疮，皆是明言热证，何为悉用热药？夫周流于人之一身以为主者气也，阳往则阴来，阴往则阳来，一升一降，无有穷已。苟内不伤于七情，外不感于六淫，其为气也，何病之有！今曰冷气、滞气、逆气、上气，皆是肺受火邪，气得炎上之化，有升无降，熏蒸清道，甚而至于上焦不纳，中焦不化，下焦不渗，展转变为呕吐，膈噎，痰饮，反胃，吞酸。夫治寒以热，治热以寒，此正治之法也；治热用热，治寒用寒，此反佐之法也。详味前方，既非正治，又非反佐，此愚之所以不能无疑也。谨按《原病式》曰：诸病呕吐酸，皆属于热。诸积饮痞满中膈，皆属于湿。诸气逆冲，上呕涌溢，食不下，皆属于火。诸坚痞腹满急痛，吐腥秽，皆属于寒。深契仲景之意。《金匮要略》曰：胸痹病，胸背痛，栝蒌薤白汤主之。胸痹，心痛彻背，背痛彻心，栝蒌薤白半夏汤主之。心下痞气，气结在胸胁下，上逆抢心者，枳实薤白栝蒌桂枝汤主之。呕而心下痞者，半夏泻心汤主之。干呕而利者，黄芩加半夏生姜汤主之。诸呕吐谷不得入者，小半夏汤主之。呕吐病在膈上者，猪苓汤主之。胃反呕吐者，半夏参蜜汤主之。食已即吐者，大黄甘草汤主之。胃反吐而渴者，茯苓泽泻汤主之。吐后欲饮者，文蛤汤主之。病似呕不呕，似哕不哕，心中无奈者，姜汁半夏汤主之。干呕手足冷者，陈皮汤主之。哕逆者，陈皮竹茹汤主之。干呕下利者，黄芩汤主之。气冲上者，皂荚丸主之。上气脉浮者，厚朴麻黄汤主之。上气脉沉者，泽泻汤主之。火逆上气者，麦门冬汤主之。心下有痰饮，胸胁支满，目眩，茯苓桂朮汤主之。短气有微饮，当从小便出，宜茯苓桂朮甘草汤主之，肾气丸亦主之。病者脉伏，其人欲自利，利者反快，虽利心下续坚满者，此为留饮欲去故也，甘遂半夏汤主之。病悬饮者，十枣汤主之。病溢饮者，当发其汗，宜大青龙汤，又宜小青龙汤主之。心下有支饮，其人苦冒眩，泽泻汤主之。支饮胸满者，厚朴大黄汤主之。支饮不得息，葶苈大枣泻肺汤主之。呕家本渴，今反不渴，心中有支饮故也，小半夏汤主之。卒呕吐心下痞，膈间有水，眩悸者，小半夏加茯苓汤主之。假令瘦人脐下有悸者，吐涎沫而头眩，此水也，五苓散主之。心胸有停痰宿水，自吐出水后，心胸间虚气满不能食，消痰气令能食，茯苓饮主之。先渴后呕，为水停心下，此属饮家，半夏汤加茯苓主之。观其微意，可表者汗之，可下者利之，滞者导之，郁者扬之，热者清之，寒者温之，偏寒偏热者反佐而行之，挟湿者淡以渗之，挟虚者补而养之。何尝例用辛香燥热之剂，以火济火，实实虚虚，咎将谁执？或曰：《脉诀》谓热则生风，冷生气，寒主收引。今冷气上冲矣，气逆气滞矣，非冷而何？吾子引仲景之言而斥其非，然则诸气痰饮、呕吐、反胃、吞酸等病，将无寒证耶？予曰：五脏各有火，五志激之，其火随起。若诸寒为病，必须身犯寒气，口食寒物，乃为病寒，非若诸火病自内作，所以气之病寒者，十无一二。或曰：其余痰气呕吐、吞酸、噎膈、反胃，作热作火论治，于理可通。若病人自言冷气从下而上，非冷而何？予曰：上升之气自肝而出，中挟相火自下而出，其热为甚，自觉其冷，非真冷也，火极似水，积热之甚，阳亢阴微，故见此证冷生气者，出高阳生之谬言也。若病果因于寒，当以去寒之剂治之，何至例用辛香燥热为方？不知权变，宁不误人？或曰：气上升者，皆用黑锡丹、养正丹、养气丹等药，以为镇坠，然服之者随手得效，吾子以为热甚之病，亦将有悞耶？予曰：相火之外，又有脏腑厥阳之火。五志之动，各有火起。相火者，经所谓一水不胜二火之火。斯火也，出于天造。厥阳者，经所谓一水不胜五火之火，出于人欲。二者之火相扇而动，气之升也，随火炎上，升而不降，孰能御之？今借丹剂之重坠而降之，气郁为湿痰，丹性热燥，湿痰被劫，亦为暂开，所以清快。丹毒积久，偏助狂火，阴血愈耗，其升愈甚。俗人喜温，迷而不悟，被此祸者，滔滔皆是。或曰：丹药之重，欲降而升，然如之何则可？予曰：投以辛凉，行以辛温，制伏肝邪；治以咸寒，佐以甘温，收以苦甘，和以甘淡，补养阴血。阳自相附，阴阳比和，何升之有？先哲治法，其则不远，吾不赘及。或曰：诸气诸饮，与夫呕吐吞酸、膈噎反胃等证，《局方》未中肯綮，我知之矣。然则《要略》之方，果足用乎？抑犹有未发者乎？予曰：天地之气化无穷，人身之病亦变化无穷。仲景之书，载道者也。医之良者，引例推类，可谓无穷之用，借令略有加减修合，终难逾越矩度。夫气之初病也，其端甚微，或因些小饮食不谨，或外冒风雨寒暑，或内感七情，或食味过厚，偏助阳气，积成膈热；或资禀素实，表密无汗，或性急易怒，阴火炎上，以致津液不行，清浊相干，气为之病；或痞痛不思食，或噎噫腐气吞酸，或嘈杂膨满，不求本原，便认为寒，遽以辛香燥热之剂投之，数贴暂得快然，以为神方，仍前厚味不节，将理不谨，旧疾被劫，暂舒浊液，易于攒聚，或半月一月，前病复作，如此延蔓，自气成积，自积成痰，此为痰饮吞酸之由也。良工未遇，谬药已行，痰挟瘀血，遂成窠囊，于是为痞痛呕吐、噎膈反胃之次第，诸证蜂起，饮食汤液，泥滞不行，渗道蹇濇，大便或秘或溏，下失传化，中焦愈停。医者不察，犹执为冷，翻思前药，随手得快，至此宾主皆恨药欠燥热，颙俟久服，脾可以温，胃可以壮，以冀一旦豁然之效。不思胃为水谷之海，多血多气，气清和则能受；脾为消化之官，气清和则能运。今得香热之药，偏助气血沸腾。其始也，胃液凝聚，无所容受；其久也，脾气耗散，传化渐迟。其有胃热易饥，急于得食，脾伤不磨，郁积成痛，医者犹曰虚而积寒，非寻常草木可疗，妄以乌附助佐丹剂，专意服饵。积而久也，血液俱耗，胃脘干槁。其槁在上，近咽之下，水饮可行，食物难入，间或可入，入亦不多，名之曰噎；其槁在下，与胃为近，食虽可入，难尽入胃，良久复出，名之曰膈，亦曰反胃。大便秘小，若羊屎然，名虽不同，病出一体。《要略》论饮有六，曰痰饮、悬饮、溢饮、支饮、留饮、伏饮，分别五脏诸证治法，至矣尽矣。但恨医者不善处治，病者不守禁忌，遂使药助病邪，展转病痼，去生渐远，深可哀悯。或曰：《千金》诸方，治膈噎反胃，未尝废姜桂等剂，何吾子之多言也？予曰：气之郁滞，久留清道，非借香热不足以行。然悉有大黄、石膏、竹茹、芒硝、泽泻、前胡、(石卜)硝、茯苓、黄芩、芦根、(艹舌)蒌等药，为之佐使，其始则同，其终则异，病邪易伏，故易于安。或曰：胃脘干槁者，古方果可治乎？将他有要捷之法，或可补前人之未发者乎？予曰：古方用人参以补肺，御米以解毒，竹沥以清痰，干姜以养血，粟米以实胃，蜜水以润燥，姜以去秽，正是此意。张鸡峰亦曰：噎当是神思间病，惟内观自养，可以治之。此言深中病情，治法亦为近理。夫噎病主于血干。夫血者阴气也，阴主静，内外两静，则脏腑之火不起，而金水二气有养，阴血自生，肠胃津液，传化合宜，何噎之有？
　　　　证治要诀 【明　戴思恭】

　　　　　噎膈证治

　　诸痞塞及噎膈，乃是痰为气所激而上，气又为痰所隔而滞，痰与气搏，不能流通，并宜用二陈汤加枳实、缩砂仁各半钱，木香一钱，或五膈宽中散。应诸痞塞胀满，胸膈不利，或气上逆，或腹疼痛，并宜木香流气饮。应膈上诸般冷气，不问痞塞及疼痛，且与姜汁一二盏；痰饮尤宜。　　邪气作痞，宜用疏剂。若气不顺，逆上为痞，此乃虚痞，愈疏而痞愈作，宜于收补中微有疏通之意，不可十分用香剂。古方载，泻后痞膈用理中，即此意也。　　因七气所伤，结滞成痰，痞塞满闷，宜四七汤，或导痰汤加木香半钱，或下来复丹。因冷气滞停，中脘痞塞，并可用挝脾汤加丁香，或丁沉透膈汤。因伤食痞塞，见伤食证，气虚上逆，遂成痞塞而疼者，六磨饮吞黑锡丹。　　若痞塞服诸药不效，大便不甚通者，宜感应丸加巴豆，或半硫丸、备急丸、木香槟榔丸通之。　　诸五噎五膈，并宜五膈宽中散；不效，谷神嘉禾散，前痞塞诸药，皆可选用。噎膈甚而水浆不入，药食皆不下，食入口即吐者，当镇坠之，宜盐汤下灵砂丹，仍以嘉禾散作末，干点服。
　　　　　翻胃

　　翻胃之病所以重于呕吐者，呕吐食入即吐，翻胃则或一日半日，食复翻上，不化如故。腹中非不欲食，不肯留，胃气不温，不能消食，食既不消，不为糟粕而入大肠，必随气上逆，从口而出。故翻胃人胸膈多为冷气所痞，二陈汤加丁香十粒、枳壳半钱，或治中汤加枳壳、砂仁各半钱，半夏一钱，入米与生姜同煎。　　若胃寒甚，服药而翻者，宜附子粳米汤加丁香十粒、砂仁半钱；大便秘者，更加枳壳半钱。　　若胸膈痞甚而翻，宜谷神嘉禾散，加生附一钱，或丁沉透膈汤、五膈宽中散加生附一钱；仍以来复丹升降其阴阳，通其隧道。半硫丸亦可通之。隧道久不通，名结肠翻胃，半硫丸尤宜。百药无效，势危笃者，宜桂香清金散以坠之。一法用胡椒一味，酢浸之，晒干复浸，不计遍数，愈多愈好，碾米末酢糊为丸，淡酢汤下十丸，加至三四十九。
　　　　医学入门 【明　李梴】

　　　　　关格证治

　　经云：人迎脉大于气口四倍，名曰格；气口脉大于人迎四倍，名曰关。关乃阳不下，以寒在胸中，塞而不入；格乃阴不上，以热在下焦，塞而不出。上下不通，三焦撩乱，中气不足，阴阳不能相荣，故既关且格。　　中虚者，补中益气汤加槟榔以升降之。中虚痰盛者，六君子汤去朮加柏子仁及麝少许。虚甚吐利俱不得者，既济丸。　　关格与噎稍异。胃中觉气有碍，欲升不升，欲降不降，欲食不食，宜二陈汤加木通，吐其横格之气，不必在出痰也。　　古云：关格死在旦夕，但治下焦可愈。经云：少阳所至，为呕涌溢，食不下，言火逆上而为呕吐，非膈上所生独为关，非格也，大承气汤下之。若但吐而不得小便者，胃苓汤。有膏粱积热，损伤北方真水者，滋肾丸主之。忌用淡渗利水之药。凡关格见头汗者死。
　　　　　膈噎证治

　　饮食不下而大便不通，名膈噎。疏云：膈有拒格意，即膈食反胃也。《玉机》云：噎塞大便不通，通幽汤。故以膈噎为题。《局方》以噎近咽，膈近胃，而遗下焦，又妄分十膈五噎，皆非经旨。病因内伤忧郁失志，及饮食淫欲，而动脾胃肝肾之火，或因杂病，误服辛香燥药，俱令血液衰耗，胃脘枯槁。其槁在上焦贲门者，食不能下，则胃脘当心而痛，须臾吐出乃止。贲门即胃脘上口，言水谷自此奔入于胃，而气则传之于肺也。其槁在中焦幽门者，食物可下，良久复出。幽门与中脘相近，言其位幽僻，胃中水谷自此而入小肠也。其槁在下焦阑门者，朝食暮吐，暮食朝吐。阑门，脐下栏约水谷，分入膀胱大肠而为粪溺，是大小肠膀胱，乃气血津液流通之道路也。　　经曰：三阳结谓之膈。小肠热结则血脉燥，大肠热结则不能便，膀胱热结则津液涸。三阳热结，脉必洪数有力，前后闭塞，下既不通，必反而上行，所以噎食不下，纵下复出，乃阳火上行而不下降也。　　实火，黄连解毒汤加童便、姜汁，或益元散入姜汁澄白脚为小丸，时时服之；温六丸尤妙。甚者，陶氏六一承气汤、人参利膈丸。　　虚火冲上食不入者，枳桔二陈汤加厚朴、白朮及木香少许，或古萸连丸。渴者，钱氏白朮散。大便闭者，导滞通幽汤，或参仁丸、麻子仁丸。当噎未至于膈之时，便宜服此防之。膏肓之疾，岂可怠忽！　　间有身受寒气，口伤冷物，以致脾胃火衰，膈上苦冷，肠鸣，脉必滑微，宜暂用丁香煮散、五膈汤、五噎汤、单附子散以劫之。若不求其本，偏认为寒，概用辛香燥药，必至烁阴不救。　　古云：膈噎神思间病，惟内观养之。盖七情火起，熏蒸津液，为痰为积，积久则血愈衰。《针经》曰：怒气所至，食则气逆不下；劳气所至，为膈噎喘促；思气所至，为中痞，三焦闭塞，咽嗌不利。　　痰饮，脉滑或伏，二陈汤、古参夏汤、化痰丸、(艹舌)蒌实丸，或用黄连、吴萸、贝母、(艹舌)蒌仁、牛转草，水煎。　　食积，脉滑而短，枳朮丸加黄连、陈皮、半夏，或狗米平胃丸、虎脂平胃丸，或用保和丸二钱，加姜炒黄连三钱、山楂二钱为丸，麻仁大胭脂为衣，每六十丸，人参煎汤，入竹沥下。　　七情郁结，脉沉而濇，饮食喜静，胸背痛者，四七汤、温胆汤；痞满烦闷微嗽，二便不利者，分心气饮、四磨汤，或木香、槟榔二味等分为末，白汤下；伤神不睡者，十味温胆汤、朱砂安神丸；腹胀肠鸣者，木香匀气散；有积聚者，阿魏撞气丸；恶闻食气者，五膈宽中散。　　气血两虚，口沫大出者，死。
　　气虚不能运化生痰者，脉必缓而无力，四君子汤。大便闭，加芦根、童便；气虚甚者，六君子汤加附子、大黄；酒毒，加甘蔗汁。单人参汤、人参膏尤妙。　　血虚不能滋润生火者，脉必数而无力，四物汤加童便、竹沥、姜汁。大便闭，加桃仁、红花；有瘀血，加牡丹皮、韭汁；防生虫，加驴尿；血虚甚，加干姜；血燥，加牛羊乳汁。不可以人乳代之，盖人乳反有七情饮食之毒火故也。　　气血俱虚者，八物汤主之。
　　血阴主静，内外两静，则脏腑之火不起，而金水二气有养，阴血自生，津液传化合宜，何膈噎之有！　　大概不问虚实，俱以益阴养胃为主，庶免后患，或肾气丸主之。　　通用二陈汤加童便、竹沥、姜汁、韭汁。有热加酒炒芩连、(艹舌)蒌、桔梗，七情加香附、川芎、木香、槟榔，不纳食加麦芽、神曲，热结食返上奔，加大黄、桃仁，气虚合四君子汤，血虚合四物汤。　　杂方：烧针丸、杵糠丸、紫金锭、霞天膏、神仙夺命丹、古阿魏散，或灵砂烧酒下。凡五十岁后血枯，粪如羊屎，及年少不淡薄饮食，断绝房室者，不治。
　　　　　反胃证治

　　胃冷呕青，手足厥，食久乃吐，二陈汤加姜桂，甚加丁附，或丁香半夏丸。　　胃热面红，手足热，食已即吐，二陈加姜炒芩连、山栀。暴甚，略加槟榔、木香，胃口痛，加姜汁，或葛根竹茹汤、加味橘皮竹茹汤，或小柴胡汤加竹茹；如时常口吐清水，冷涎自下涌上者，此脾热所致也。二陈汤加白朮、白芍、升麻、炒芩连、山栀、神曲、麦芽、干生姜等分，或丸或煎服。　　凡气吐者气冲胸痛，食已暴吐而渴，始当降气和中，六君子汤加木香、藿香、桔梗、枇杷叶，或七气汤；热气冲者，古荆黄汤加人参、甘草、煨姜。
　　　　医宗必读 【明　李中梓】

　　　　　反胃噎塞

　　按反胃噎膈，总是血液衰耗，胃脘干槁。槁在上者，水饮可行，食物难入，名曰噎塞；槁在下者，食虽可入，良久复出，名曰反胃。二证总名为膈，故《内经》止有三阳结谓之膈一语。洁古分吐证为三端：上焦吐者皆从于气，食则暴吐；中焦吐者，皆从于积，或先吐而痛，或先痛而吐；下焦吐者，皆从于寒，朝食暮吐，暮食朝吐。巢氏浪分五噎十膈，支派烦多，惑人滋甚。惟张鸡峰以为神思间病，法当内观静养，斯言深中病情。大抵气血亏损，复因悲思忧恚，则脾胃受伤，血液渐耗，郁气生痰，痰则塞而不通，气则上而不下，妨碍道路，饮食难进，噎塞所由成也。脾胃虚伤，运行失职，不能熟腐五谷，变化精微，朝食暮吐，暮食朝吐，食虽入胃，复反而出，反胃所由成也。二者皆在膈间受病，故通名为膈也。噎塞之吐，即洁古之上焦吐；反胃之吐，即洁古之下焦吐。王太仆云：食不得入，是有火也；食入反出，是无火也。噎塞大都属热，反胃大都属寒。然亦不可拘也。脉大有力，当作热治；脉小无力，当作寒医。色之黄白而枯者为虚寒；色之红赤而泽者为实热。以脉合证，以色合脉，庶乎无误。经曰：能合色脉，可以万全。此证之所以疑难者，方欲健脾理痰，恐燥剂有妨于津液；方欲养血生津，恐润剂有碍于中州。审其阴伤火旺者，当以养血为亟；脾伤阴盛者，当以温补为先。更有忧恚盘礡，火郁闭结，神不大衰，脉犹有力，当以仓公、河间之法下之，小小汤丸，累累加用，关扃自透，膈间痰盛，微微涌出，因而治下，药势易行。设或不行，蜜盐下导，始终勾引，自然宣通。此皆虚实阴阳之辨，临证之权衡也。或泥于《金匮》、《局方》而偏主辛温，或泥于《玉机》、《心法》而偏主清润，凡若是者，皆赖病合法耳，岂云法治病乎？　　凡反胃证得药而愈者，切不可便与粥饭，惟以人参五钱、陈皮二钱、老黄米一两，作汤细啜，旬日之后，方可食粥。仓廪未固，不宜便进米谷，常致不救。
　　　　　死证

　　年满六旬者难治。若禀厚善守禁忌，尊信医药，亦有生者。又粪如羊屎者不治，口吐白沫者不治。胷腹嘈痛如刀割者死。
　　　　　脉候

　　紧而滑者吐逆；小弱而溜者反胃。沉缓无力，或大而弱为气虚；数而无力，或濇小为血虚。弦为痰，滑亦为痰。寸紧尺濇，为胸满不能食而吐。又《难经》曰：脉革则吐逆。
　　　　医贯 【明　赵献可】

　　　　　噎膈论

　　噎膈、翻胃、关格三者，名各不同，病原迥异，治宜区别，不可不辨也。噎膈者，饥欲得食，但噎塞迎逆于咽喉胸膈之间，在胃口之上，未曾入胃，即带痰涎而出，若一入胃下，无不消化，不复出矣。惟男子年高者有之，少无噎膈。翻胃者，饮食倍常，尽入于胃矣，但朝食暮吐，暮食朝吐，或一两时而吐，或积至一日一夜，腹中胀闷不可忍而复吐，原物酸臭不化，此已入胃而反出，故曰反胃。男女老少皆有之。关格者，粒米不欲食，渴喜茶水饮之，少顷即吐出，复求饮复吐，饮之以药，热药入口即出，冷药过时而出，大小便秘，名曰关格。关者下不得出也，格者上不得入也，惟女人多有此证。论噎膈，丹溪谓得之七情六淫，遂有火热炎上之化，多升少降，津液不布，积而为痰为饮，被劫时暂得快，不久复作，前药再行，积成其热，血液衰耗，胃脘干槁。其槁在上，近咽之下，水饮可行，食物难入，食亦不多，名之曰噎；其槁在下，与胃为近，食虽可入，难尽入胃，良久复出，名之曰膈，亦曰反胃。大便秘少，若羊矢然。必外避六淫，内节七情，饮食自养，滋血生津，以润肠胃，则金无畏火之炎，肾有生水之渐，气清血和，则脾气健运而食消传化矣。丹溪之论甚妙，但噎膈反胃分别欠明。余独喜其火热炎上之化，肾有生水之渐二句，深中病源，惜其见犹未真，以润血为主，而不直探乎肾中先天之原，故其立方以四物中牛羊乳之类，加之竹沥、韭汁，化痰化瘀，皆治标而不治本也。岂知《内经》原无多语，唯曰三阳结谓之膈。三阳者大肠小肠膀胱也，结谓结热也。大肠主津，小肠主液。大肠热结则津涸，小肠热结则液燥。膀胱为州都之官，津液藏焉。膀胱热结则津液竭。然而三阳何以致结热？皆肾之病也。盖肾主五液，又肾主大小便，肾与膀胱为一脏一腑，肾水既干，阳火偏盛，熬煎津液，三阳热结，则前后闭濇，下既不通，必反于上，直犯清道，上冲吸门喉咽，所以噎食不下也。何为水饮可入，食物难下？盖食入于阴，长气于阳，反引动胃口之火，故难入；水者阴类也，同气相投，故可入。口吐白沫者，所饮之水沸而上腾也。粪如羊屎者，食入者少，渣滓消尽，肠亦干小而不宽大也。此证多是男子年高五十已外得之。又必其人不绝色欲，潜问其由，又讳疾忌医，曰近来心事不美，多有郁气而然。予意郁固有之，或以郁故而为消愁解闷之事，不能无也，此十有八九，亦不必深辨。但老人天真已绝，只有孤阳，只以养阴为主。王太仆云：食入即吐，是无水也；食久反出，是无火也。无水者壮水之主，无火者益火之源。褚侍中云：上病疗下，直须以六味地黄丸料大剂煎饮，久服可挽于十中之一二。又须绝嗜欲，远房帏，薄滋味可也。若曰温胃，胃本不寒；若曰补胃，胃复不虚；若曰开郁，香燥之品适以助火。《局方发挥》已有明训，河间刘氏下以承气，咸寒损胃，津液愈竭。无如补阴，焰光自灭。世俗不明，余特详揭。　　论反胃，《金匮要略》云：趺阳脉浮而濇，浮则为虚，濇则伤脾，脾伤则不磨，朝食暮吐，暮食朝吐，宿食不化，名曰反胃。予阅函史列传有一医案云：病反胃者，每食至明日中晨皆出不化，医以暖胃药投之，罔效，脉甚微而弱。有国工视之，揆诸医所用药无远于病而不效，心慊然未有以悟也。读东垣书谓吐有三证，气积寒也。上焦吐者从气，中焦吐者从积，下焦从寒。今脉沉而迟，朝食暮吐，暮食朝吐，小便利，大便秘，此下焦吐也。法当通其闭，温其寒，乃遂跃然专治下焦，散其寒，徐以中焦药和之而愈。观此可见下焦吐者，乃命门火衰，锅底无薪，不能蒸腐胃中水谷，腹中胀满，不得不吐也。王太仆所谓食久反出是无火也，是矣。须用益火之原，先以八味地黄丸补命门火，以扶脾土之母，徐以附子理中汤理中焦，万举万全。不知出此，而徒以山楂、神曲平胃化食，适以速其亡也。　　论关格者，忽然而来，乃暴病也。大小便秘，渴饮水浆，少顷则吐，又饮又吐，唇燥，眼珠微红，面赤或不赤，甚者或心痛或不痛，自病起粒米不思，滴水不得下胃，饮一杯吐出杯半，数日后脉亦沉伏，此寒从少阴肾经而入，阴盛于下，逼阳于上，谓之格阳之证，名曰关格。关格者，不得尽其命而死矣。须以仲景白通汤，用《内经》寒因热用之法。经曰：若调寒热之逆，冷热必行则热物冷服，下咽之后，冷性既除，热性始发，由是病气随愈，呕哕皆除，情且不违而致大益。此和人尿、猪胆汁咸苦寒之物于白通汤中，要其气相从，可以去拒格之寒也。服药后脉渐出者生，脉乍出者死。陶节庵杀车槌中有回阳反本汤极妙。愈后须以八味丸常服，不再发。　　又有一种肝火之证，亦呕而不入，但所呕者酸水或苦水，或青蓝水，惟大小便不秘，亦能作心痛。此是火郁木郁之证，木郁则达之，火郁则发之。须用茱、连浓煎，细细呷之；再服逍遥散而愈。愈后须以六味丸调理。
　　　　医门法律 【清　喻昌】

　　　　　关格论

　　关格之证，自《灵》、《素》以及《难经》、仲景脉法皆深言之，然无其方也。后世以无成方依傍其中，精言奥义，总不参研，空存其名久矣。间有以无师之智，临证处方，传之于书，眼中金屑，不适于用，可奈之何？谨以尚论之怀，畅言其理。《素问》谓，人迎一盛病在少阳，二盛病在太阳，三盛病在阳明，四盛以上为格阳；寸口一盛病在厥阴，二盛病在少阴，三盛病在太阴，四盛已上为关阴。人迎与寸口俱盛，四倍以上为关格，关格之脉羸，不能极于天地之精气则死矣。此以三阳之腑，三阴之脏，分诊于结喉两旁人迎之位，两手寸口太渊之位，盖随人迎寸口经脉之行度而施其刺法也。《灵枢》言刺之从所分人迎之盛泻其阳，补其所合之阴，二泻一补；从所分寸口之盛泻其阴，补其所合之阳，二泻一补，皆以上气和乃止。至于用药，则从两手寸关尺三部之脉，辨其脏腑之阴阳。故《灵枢》复言邪在腑则阳脉不和，阳脉不和则气留之，气留之则阳气盛矣。阳气太盛则阴脉不和，阴脉不和则血留之，血留之则阴气盛矣。阴气太盛则阳气不能荣也，故曰关；阳气太盛，则阴气不能荣也，故曰格；阴阳俱盛，不能相荣也，故曰关格。关格者，不能尽期而死也。此则用药之权衡，随其脉之尺阴寸阳偏盛俱盛而定治耳。越人宗之，发为阴乘阳乘之脉，因推其乘之之极上鱼为溢，入尺为覆，形容阴阳偏而不返之象精矣。至仲景复开三大法门，谓寸口脉浮而大，浮为虚，大为实；在尺为关，在寸为格，关则不得小便，格则吐逆；从两手寸口关阴格阳过盛中，察其或浮或大，定其阳虚阴实、阴虚阳实，以施治疗。盖于《灵枢》阳太盛则阴不能荣，阴太盛则阳不能荣，以及越人阴乘阳乘之法，加以浮大之辨而虚实始得燎然。不尔，关则定为阴实，格则定为阳实矣，抑何从得其微细耶？此一法也。谓心脉洪大而长，是心之本脉也。上微头小者则汗出，下微本大者则关格不通，不得尿，头无汗者可治，有汗者死。此则深明关格之源，由于五志厥阳之火，遏郁于心胞之内，其心脉上微见头小，亦阳虚之验，下微见本大，亦阳实之验。头无汗者可治，有汗则心之液外亡，自焚而死矣。在二阳之病发心脾，且不得隐曲，男子少精，女子不月，传为风消索泽而不治。况关格之病精气竭绝，形体毁阻，离绝菀结，忧愁恐怒，五脏空虚，气血离守，厥阳之火独行，上合心神，同处于方寸之内，存亡之机，间不容发，可不一辨察之乎？此二法也。谓趺阳脉伏而濇，伏则吐逆，水谷不化，濇则食不得入，名曰关格。诊趺阳足脉，或伏或濇，辨胃气所存几何。伏则水谷入而不化，胃气之所存可知矣；濇则并其食亦不得入，胃气之所存更可知矣。荣卫之行迟，水谷之入少，中枢不运，下关上格，岂待言哉？此三法也。仲景金针暗度，有此三法，大概在顾虑其虚矣。因是上下古今，搜釆群言，而诸大老名贤，无一论及此证者，惟云岐子述其阴阳反背之状，传其所试九方，譬如航海万里，得一声气相通之侣，欣慰无似，遑计其短乎？然不欲后人相安其说，又不忍缄口无言也。其谓阴阳易位，病名关格。胸膈上阳气常在则热为主病，身半已下阴气常在则寒为主病。胸中有寒，以热药治之；丹田有热，以寒药治之。若胸中寒热兼有，以主客之法治之。治主当缓，治客当急。此从《伤寒论》胸中有寒，丹田有热立说，实非关格本证。所引《内经》运气治主客之法，亦属无据。至于《灵》、《素》、《难经》、《金匮》之文，绝不体会，所定诸方，浑入后人恶劣窠臼，观之殊不慊耳。方中小疵，杂用二陈、五苓、枳壳、厚朴、槟榔、木香是也；方中大疵，杂用片脑、麝香、附子、皂角、牵牛、大黄、(石卜)硝是也。夫阴阳不交，各造其偏，而谓阴反在上，阳反在下可乎？九死一生之证，而以霸术劫夺其阴阳可乎？仲景之以趺阳为诊者，正欲人调其荣卫，不偏阴偏阳，一味冲和无忤，听胃气之自为敷布，由一九而二八、三七、四六，乃始得协于平也，岂一蹴所能几耶？故不问其关于何而开，格于何而通，一惟求之于中，握枢而运，以渐透于上下，俟其趺阳脉不伏不濇，营气前通乃加意于营，卫气前通乃加意于卫，因其势而利导之，庶不与药扞格耳。若营气才通即求之卫，卫气才通即求之营，且为生事喜功，况躁不能需，亟思一逞乎？夫死里求生之治，须得死里求生之人。(口答)然若丧，先熄其五志交煽之火。治吐逆之格，由中而渐透于上；治不溲之关，由中而渐透于下；治格而且关，由中而渐透于上下。所谓三年之艾不蓄，则不免于死亡，蓄之则免于死亡矣。人亦何为而不蓄之耶？或者病，余不立一方，此终身不灵之人也，宁无见其方而反惑耶？不得已，姑立进退黄连一方，要未可为中人道也。
　　　　　进退黄连汤方论

　　黄连汤者，仲景治伤寒之方也。伤寒胸中有热，胃中有邪气，腹中痛欲呕吐者，黄连汤主之。以其胃中有邪气，阻遏阴阳升降之机，而不交于中土，于是阴不得升而独治于下，为下寒腹中痛，阳不得降而独治于上，为胸中热欲呕吐。与此汤以升降阴阳固然矣，而湿家下之，舌上如胎者，丹田有热，胸中有寒，亦用此方何耶？后人牵强作解，不得制方之旨，又安能取裁其方耶？盖伤寒分表、里、中三治，表里之邪俱盛，则从中而和之，故有小柴胡汤之和法，于人参、甘草、半夏、生姜、大枣助胃之中，但加柴胡一味透表，黄芩一味透里。尚恐圭角少露，有碍于和，于是去滓复煎，漫无异同，饮入胃中，听胃气之升者带柴胡出表，胃气之降者带黄芩入里，一和而表里之邪尽服，其有未尽者，加工治之，不相扞格矣。至于丹田胸中之邪，则在于上下，而不为表里，即变柴胡汤为黄连汤，和其上下。以桂枝易柴胡，以黄连易黄芩，以干姜代生姜，饮入胃中，亦听胃气之上下敷布，故不问上热下寒，上寒下热，皆可治之也。夫表里之邪则用柴胡、黄芩，上下之邪则用桂枝、黄连；表里之邪则用生姜之辛以散之，上下之邪则用干姜之辣以开之。仲景圣法灼然矣，昌欲进退其上下之法，操何术以进退之耶？前论中求之于中，握枢而运，以渐透于上下，俟其营气前通，卫气前通而为进退也。然而难言之矣。格则吐逆，进而用此方为宜，盖太阳主开，太阳不开则胸间窒塞，食不得入，入亦复出，以桂枝为太阳经药，和营卫而行阳道，故能开之也。至于五志厥阳之火上入，桂枝又不可用矣，用之则以火济火，头有汗而阳脱矣，其关则不得小便。退之之法，从胃气以透入阴分，桂枝亦在所不取。但胃之关门已闭，少阴主阖，少阴之气不上，胃之关必不开矣。昌意中尤谓少阴之脉沉而滞，与趺阳之脉伏而濇，均足虑也。《内经》常两言之曰：肾气独沉，曰肾气不衡。夫真气之在肾中，犹权衡也。有权有衡，则关门时开时阖；有权无衡，则关门有阖无开矣。小溲亦何从而出耶？是则肾气丸亦退之之中所有事矣。肾气交于胃则关门开，交于心则厥阳之火随之下伏，有不得不用之时矣。进退一方，于中次第若此。夫岂中人所能辨哉！　　律四条
　　凡治关格病，不知批却导窾，但冀止呕利溲，亟治其标，伎穷力竭，无益反损，医之罪也。凡治关格病，不参诊人迎、趺阳、太冲三脉，独持寸口，已属疏略。若并寸口阴阳之辨懵然，医之罪也。　　凡治关格病，不辨脉之阳虚阳实，阴虚阴实，而进退其治，盲人适路，不辨东西，医之罪也。　　凡治关格病，不崇王道，辄操霸术，逞己之能，促人之死，医之罪也。
古今图书集成医部全录卷三百十三

噎膈反胃门

　　　　景岳全书 【明　张介宾】

　　　　　关格论

　　关格一证，在《内经》本言脉体以明阴阳离绝之危证也。如六节脏象论、始终篇、禁服篇及脉度、经脉等篇言之再四，其重可知。自秦越人三难曰：上鱼为溢，为外关内格；入尺为覆，为内关外格。此以尺寸言关格，已失本经之意矣。又仲景曰：在尺为关，在寸为格。关则不得小便，格则吐逆。故后世自叔和、东垣以来，无不以此相传，而竟置关格一证于乌有矣。再至丹溪则曰：此证多死。寒在上，热在下，脉两寸俱盛四倍以上，法当吐以提其气之横格，不必在出痰也。愚谓两寸俱盛四倍，又安得为寒在上耶？且脉大如此，则浮豁无根，其虚可知，又堪吐乎？谬而又谬，莫此甚矣！夫《内经》云人迎四倍，寸口四倍，既非尺寸之谓，而曰吐逆者，特膈食一证耳；曰不得小便者，特癃闭一证耳。二证自有本条，其与关格何涉？数子且然，况其他乎？又安望治此者之无谬哉！　　关格证在《内经》本以人迎察六腑之阳，寸口察五脏之阴。人迎盛至四倍已上，此阳明经孤阳独见，水不济火也，故曰格阳。格阳者，阴格于阳也。气口盛至四倍已上，此太阴经元阴无主，气不归精也，故曰关阴。关阴者，阳关于阴也。若人迎寸口俱盛至四倍以上，且大且数，此其阳气不藏故阴中无阳，阴气不升故阳中无阴，阴阳相离，故名关格也。凡见此者，总由酒色伤肾，情欲伤精，以致阳不守舍，故脉浮气露，亢极如此。此则真阴败竭，元海无根，是诚亢龙有悔之象，最危之候也。　　《内经》以人迎寸口并诊关格，今后世诊法，则但取寸口而不察人迎，似于法有未尽。然寸口为脉之大会，而脉见于彼，未有不见于此者，所以但察气口，则人迎之脉亦可概见。故凡见寸口弦大至极，甚至四倍已上，且大且数者，便是关格之脉，不得误认为火证。余尝诊此数人，察其脉则如弦如革，洪大异常，故云四倍。察其证则脉动身亦动，凡乳下之虚里，脐旁之动气，无不舂舂然，振振然，与脉俱应者。察其形气则上有微喘，而动作则喘甚，肢体无力，而寤寐多慌张，谓其为虚损则本无咳嗽失血等证，谓其为痰火则又无实邪发热等证，此关格之所以异也。然惟富贵之人及形体丰肥者，多有此证。求其所因，则无非躭嗜少艾，中年酒色所致，是虽与劳损证若有不同，而实即劳损之别名也。此老成之人所以当知慎也！　　本经脉度篇所云：阴气太盛，则阳气弗能荣也，故曰关；阳气太盛，则阴气弗能荣也，故曰格。阴阳俱盛不能相荣，故曰关格。关格者，不得尽期而死。此举脉证而兼言之也。若以脉言，则如前之四倍者是也。若以证言，则又有阴阳俱盛者，以阳病极于阳分，而阴病极于阴分也。凡阳盛于阳者，若乎当泻，而阴分见阴，有不可泻；阴极于阴者，若乎当补，而阳分见阳，又不可补。若此者，阳自阳而阳中无阴，阴自阴而阴中无阳，上下否隔，两顾弗能，补之不可，泻之又不可，是亦关格之证也，有死而已。此与真寒假热、真热假寒之证，大有不同，学者当辨其疑似。　　论治
　　关格之脉，必弦大至极。夫弦者为中虚，浮大者为阴虚，此肾水大亏有阳无阴之脉也。治此者宜以峻补真阴为主。然又当察其虚中之寒热，阴中之阴阳，分别处治，斯尽善也。　　关格证，凡兼阳脏者，必多热，宜一阴煎、左归饮、左归丸之类主之；兼阴脏者，必多寒，宜大营煎、右归饮、右归丸之类主之；若不热不寒，脏气本平者，宜五福饮、三阴煎及大补元煎之类主之。　　关格证，所伤根本已甚，虽药饵必不可废，如精虚者当助其精，气虚者当助其气，其有言难尽悉者，宜于古今补阵诸方中择宜用之，斯固治之之法。然必须远居别室，养静澄心，假以岁月，斯可全愈。若不避绝人事，加意调理，而但靠药饵，则恐一暴十寒，得失相半，终无济于事也。凡患此者，不可不知！
　　　　　噎膈论证

　　噎膈一证，必以忧愁、思虑、积劳、积郁，或酒色过度损伤而成。盖忧思过度则气结，气结则施化不行；酒色过度则伤阴，阴伤则精血枯涸。气不行，则噎膈病于上；精血枯涸，则燥结病于下。且凡人之脏气，胃司受纳，脾主运化，而肾为水火之宅，化生之本，今既食饮停隔不行，或大便燥结不通，岂非运化失职，血脉不通之为病乎？而运行血脉之权，其在上者，非脾而何？其在下者，非肾而何？矧少年少见此证，而惟中衰耗伤者多有之，此其为虚为实概可知矣。故凡治此者，欲舍根本而言捷径，又安望其有成功也！　　噎膈、反胃二证，丹溪谓其名虽不同，病出一体，若乎似矣。然而实有不同也。盖反胃者，食犹能人，入而反出，故曰反胃；噎膈者，隔塞不通，食不能下，故曰噎膈。食入反出者，以阳虚不能化也，可补可温，其治犹易；食不得下者，以气结不能行也，或开或助，治有两难，此其轻重之有不同也。且凡病反胃者多能食，病噎膈者不能食。故噎膈之病病于胸臆上焦，而反胃之病则病于中下二焦，此其见证之有不同也。所以反胃之治，多宜益火之源，以助化功；噎膈之治，多宜调养心脾，以舒结气。此其证候既有不同，故诊治亦当分类也。　　噎膈证多有便结不通者，《内经》曰：三阳结谓之膈。张子和曰：三阳者，大肠、小肠、膀胱也。结谓热结也。小肠热结则血脉燥，大肠热结则不圊，膀胱热结则津液涸，三阳既结则前后闭濇。下既不通，必反上行，所以噎食不下，纵下而复出，此阳火不下推而上行也。愚按此说，则大不为然。夫结之为义，《内经》原非言热，如本篇曰：阴阳结邪，多阴少阳，曰石水。又举痛论曰：思则气结。是岂以结为热耶？且热则流通，寒则凝结，此自阴阳之至理。故凡霜凝冰结，惟寒冽有之，而热则无也。此天道之显然可见者。人身阴阳之理，无非是耳。惟人不能知，所以多误也。矧《内经》之言三阳结者，乃止言小肠膀胱，全与大肠无涉。盖三阳者，太阳也，手太阳小肠也，足太阳膀胱也。小肠属火，膀胱属水，火不化则阳气不行而传导失职，水不化则阴气不行而清浊不分，此皆致结之由也。子和不察，而遂以三阳之结，尽言为热，以致后世悉传为火，岂理也哉！然人之病结者，本非一端，盖气能结，血亦能结；阳能结，阴亦能结。余非曰结必皆寒而全无热也，但阴结阳结，证自不同，有不可不辨耳。夫阳结者热结也，因火盛烁阴，所以干结，此惟表邪传里，及阳明实热者乃有之。然热结者，必有烦渴发热等证，洪大滑实等脉，最易辨也。若下有结闭，而上无热证，此阴结耳，安得谓之热耶？盖阴结者，正以命门无火，气不化精，所以凝结于下，而治节不行，此惟内伤血气，败及真阴者乃有之，即噎膈之属是也。夫噎膈之证，人皆知为内伤也。内伤至此，其脏气之健否为何如，而犹云为热，岂必使元阳尽去而别有生生之道乎？噫！此余之所不解也，不得不辨！　　噎膈证古人多认为寒，自刘河间治膈气噎食用三承气汤，张子和以三阳之结尽论为热，且云人之溢食，初未遽然也，或伤酒食，或胃热欲吐，医者不察本原，投下香、桂、胡椒、丁香之属。设如伤酒伤食，正可攻逐，岂可言虚，便将热补？素热之人，三阳必结，食必上潮，医氏犹云胃寒不纳，燔针灼艾，三阳转结，岁月弥深，遂成噎膈。余味此言，不能无惑。盖噎膈由于枯槁，本非实热之证，三承气汤尚可用乎？此河间之见有弗确也。矧酒肉过多者，未必遂成噎膈，而噎膈之病，又岂皆素热之人乎？此子和之见有未然也。自后丹溪遂承二子之说，而大辟《局方》之非，谓气之初病，或饮食不谨，或外冒风雨，或内感七情，或食味过厚，偏助阳气，积成膈热，或资禀充实，表密无汗，或性急易怒，肝火上炎，以致津液不行，气为之病，或痞或痛，或噫腐气，或吞酸，或(食曹)杂，或膨满，不求原本，便认为寒，遽以辛香燥热之剂投之，数贴时暂得快，以为神方，厚味仍前，不节七情，反复相仍，旧病被劫，暂开浊液，易于攒聚，或半月或一月，前病复作，医者不察，犹执为冷，翻思前药，随手得快，颙俟久服，可以温脾壮胃，消积行气，以冀一旦豁然。不思胃为水谷之海，清和则能受，脾为消化之器，清和则能运。今反得香熟之偏助，劫之而愈，复作复劫，延绵至久，而成噎膈。展转深痼，良可哀悯。此丹溪之说也，使后人见之，无不以为至论。即余初年，亦未尝不加钦服，而今则日见其非矣。何也？试观所叙病原，其有然者，有不然者，顾难缕指而辨也。但以此证而力指为热，能无谬乎？且既云燥热之剂，随手得快，则固非无效也。夫燥热已能奏效，岂真火证而燥热能效乎？盖脾土恶湿，故燥之可也。火能生土，故热之亦可也。温燥扶阳，此自脾家正治，而必欲非之，以致后人之疑，似属矫矣。若谓厚味七情，仍前不节，以致愈而复作，此谁之咎也？而亦可归之药误乎？又如脾胃清和，能受能运之说，此实至理，谁不云然？但余之所谓清和者，则与丹溪不同。抑又何也？盖丹溪所言者，惟恐火之盛；余之所言者，惟恐阳之衰。异同若此，人将焉信？请以天人之理证之，何如？夫天人之所同赖者，惟此阳气而已。故经曰：天气清静，光明者也。又曰：阳气者，若天与日，失其所则折寿而不彰，故天运当以日光明。由此言之，则六合清和止此太阳为之用。故阳气胜，则温暖光明，而万类咸亨，非清和乎？阴气胜则风霾晦暝，而升沉闭塞，非不清和乎？且春夏万物之盛，非阳盛之化乎？秋冬万物之衰，非阳衰之兆乎？人之所赖以生者，亦惟此耳。故人于饮食朝入口而午化尽，午入胃而暮化尽，此其中焦之热，亦何异大烹之鼎，必如是者才是清和，是即平人之常，乃正所谓胃气也。使朝食而午不饥，午食而晚不饥，饮食化迟，便是阳亏之候。而矧乎全不能行、全不能化者，医且犹云有火，岂必并此化源尽行扑灭而后可，亦堪嗟矣！夫天下之理，本无二三，而或是或非，何多朱紫？余每欲言，未尝不知自反，但于最疑处，则不得不呈其丑，又安得轩岐再起，以为我一正哉？尝闻之康节先生曰：欲为天下屠龙手，肯读人间非圣书？其感慨深矣。岂不信然！岂不信然！　　论治
　　凡治噎膈大法，当以脾肾为主。盖脾主运化，而脾之大络布于胸膈；肾主津液，而肾之气化主乎二阴。故上焦之噎膈，其责在脾；下焦之闭结，其责在肾。治脾者宜从温养，治肾者宜从滋润，舍此二法，他无捷径矣。然泰交之道，天居地下，故必三阳出土而后万物由之，可见脾土之母由下而升。褚侍中曰：外病疗内，上病救下。辨病脏之虚实，通病脏之子母。斯言得矣，不可忽也！　　治噎膈之法，凡气血俱虚者，宜五福饮及十全大补汤；脾虚于上者，宜四君子汤；脾虚兼寒者，宜五君子煎；脾肺营虚血燥者，宜生姜汁煎；阴虚于下者，宜左归饮、大营煎；阴中之阳虚者，宜右归饮加当归，或右归丸、八味地黄丸之类。皆治本之法也。　　噎膈初起，微虚者，宜温胃饮加当归、厚朴。如果痰气不清，上焦多滞者，宜二陈汤加厚朴，或六安煎亦可；如气有不顺，或兼胸腹微痛者，宜加减二陈汤暂解之。凡初觉饮食微有不行，而年不甚衰者，宜速用大健脾丸，或木香、人参、生姜、枳朮丸，以调脾气为上策，或芍药枳朮丸亦可。　　噎膈便结者，但察其无火无滞，而止因血燥阴虚者，宜五福饮或大营煎，加酒洗肉苁蓉二三钱，同煎服。或以豕膏渐润其下，而以调脾等剂治其上，最为良法。或多服牛羊乳酥之类，以滋其精液，使之渐润，毋欲速也！如果气血未至甚损，而下焦胀闭之甚者，则不得不为暂通，轻则玉烛散、人参利膈丸或搜风顺气丸，甚则大黄甘草汤，酌宜用之。　　用温补以治噎膈，人必疑其壅滞而且嫌迂缓，不知中气败证，此其为甚，使非速救根本，则脾气何由再健？设用温补而噎塞愈甚，则不得不曲为加减，然必须千方百计，务从元气中酌其所宜，庶可保全也。若用补之后，虽或未见功效，但得全无窒碍，便是药病相投。且此病最不易治，既能受补，必须多服，方得渐效，以收全功。不可性急致疑，一暴十寒以自误也。若急图目前之快，但使行滞开胃，而妄用大黄、芒硝、三棱、莪朮、(艹舌)蒌、桃仁、滚痰丸之属，非惟不能见效，必致胃气日败，万无生理矣。此徒速其亡，不可不省也！　　诸家治噎，古法用人参、黄芪以补元气，御米、粟米以解毒实胃，竹沥以清痰散结，干姜以温中，生姜以去秽，牛羊乳以养血润液，蜜汁、当归以润燥，用此数者为主治，其余因证而增减之，俱是良法。凡肥胖之人，鲜有噎证，间或有之，宜用二陈加人参、白朮之类。血虚瘦弱之人，用四物合二陈加桃仁、红花、韭汁、童便、牛羊乳之类。七情郁结而成噎膈者，二陈合香附、抚芎、木香、槟榔、(艹舌)蒌、砂仁之类。饮酒人患噎膈，以二陈加黄连，砂仁、砂糖之类。胸膈有热者，加黄连、黄芩、桔梗、(艹舌)蒌之类。脾不磨者，加神曲、砂仁、麦芽之类，以助消导。噎膈大便燥结之甚者，必用大黄，或用二陈汤加酒蒸大黄、桃仁以润之，乃急则治标之法也。或用四物汤加桃仁、童便、韭汁，多饮牛羊乳为上策。按古人治噎之法，大略已尽于此，虽其中有宜有不宜者，亦并录之，以备采择。　　凡年高患此者，多不可治，以血气虚败故也。粪如羊矢者，不可治，大肠无血也。吐痰如蟹沫者，不可治，脾气败也。腹中疼痛，(食曹)杂如刀割者，不可治，营虚之极，血竭于中也。
　　　　　反胃论证

　　反胃一证，本属火虚，盖食入于胃，使果胃暖脾强，则食无不化，何至复出？今诸家之论，有谓其有痰者，有谓其有热者。不知痰饮之留，正因胃虚，而完谷复出，岂犹有熟？观王太仆曰：内格呕逆，食不得入，是有火也；病呕而吐，食入反出，是无火也。此一言者，诚尽之矣。然无火之由，则犹有上中下三焦之辨，又当察也。若寒在上焦，则多为恶心，或泛泛欲吐者，此胃脘之阳虚也。若寒在中焦，则食入不化，每食至中脘，或少顷或半日复出者，此胃中之阳虚也。若寒在下焦，则朝食暮吐，或暮食朝吐，乃以食入幽门，丙火不能传化，故久而复出，此命门之阳虚也。故凡治此者，使不知病本所在，混行猜摸，而妄期奏效，所以难也。　　论治
　　治反胃之法，当辨其新久及所致之因。或以酷饮无度，伤于酒湿，或以纵食生冷，败其真阳，或因七情忧郁，竭其中气，总之无非内伤之甚，致损胃气而然。故凡治此者，必宜以扶助正气，健脾养胃为主。但新病者胃气犹未尽坏，若果饮食未消，则当兼去其滞。若有逆气未调，则当兼解其郁。若病稍久，或气体禀弱之辈，则当专用温补。不可标本杂进，妄行峻利，开导消食化痰等剂，以致重伤胃气，必致不起也。　　虚在上焦，微寒呕恶者，惟姜汤为最佳，或橘皮汤亦可。若气虚为寒所侵，而恶心呕食者，宜黄芽丸或橘皮干姜汤之类主之。若寒痰胜者，宜小半夏汤或大半夏汤之类主之。　　虚在中焦，而食久反出者，宜五君子煎、理中汤、温胃饮、圣朮煎之类主之。若胃虚甚者，宜四味回阳饮或黄芽丸主之。若兼寒痰者，宜六君子汤或理中化痰丸之类主之。或水泛为痰者，宜金水六君煎主之。若胃不甚寒，而微虚兼滞者，宜五味异功散主之。　　虚在下焦，而朝食暮吐，或食入久而反出者，其责在阴，非补命门以扶脾土之母，则火无以化，土无以生，亦犹釜底无薪，不能腐熟水谷，终无济也。宜六味回阳饮，或人参附子理阴煎，或右归饮之类主之。此屡用之妙法，不可忽也！　　反胃初起，而气体强壮者，乃可先从清理。如二陈汤、橘皮半夏汤之类皆可清痰顺气，平胃散、不换金正气散、五苓散之类皆可去湿去滞，半夏干姜散、仲景吴茱萸汤、橘皮汤之类皆可去寒。然此惟真有邪滞，乃可用之。若病稍久而胃气涉虚者，则非所宜。　　反胃证多有大便闭结者，此其上出固因下之不通也。然下之不通，又何非上气之不化乎？盖脾胃气虚，然后治节不行，而无以生血，血涸于下，所以结闭不行，此真阴枯槁证也。必使血气渐充，脏腑渐润，方是救本之治。若徒为目前计而推之逐之，则虽见暂通而真阴愈竭矣。故治此之法，但见其阴虚兼寒者，宜以补阳为主，而大加当归、肉苁蓉、韭汁、姜汁之属；阴虚兼热者，宜以补阴为主，而加乳汁、童便、酥油、蜂蜜、豕膏、诸血之属。然此等证治，取效最难，万勿欲速，非加以旬月功夫，安心调理，不能愈也！其有粪如羊矢，或年高病此者，尤为难治。　　反胃由于酒湿伤脾者，宜葛花解酲汤主之。若湿多成热，而见胃火上冲者，宜黄芩汤或半夏泻心汤之类主之。
　　　　石室秘箓 【清　陈士铎】

　　　　　噎膈反胃治法

　　反胃证初起之时，未尝非胃病也，当时以逍遥散加黄连一钱立止。无如世医不知治法，乃用香砂、厚朴、枳壳、砂仁之类，纷投之不应；又改用大黄、巴豆之类下之，又不应；改用黄连、黄蘗、黄芩、栀子、知母大寒之品以凉之，又不应；改用桂枝、白果、肉桂、附子、干姜、吴茱萸之类以热之，又不应；始用柴胡、荆芥、桔梗、防风、苏子之类以散之，遂成噎膈之证矣。吾今传一方，用熟地一两，山茱萸四钱，麦冬三钱，北五味、元参、当归、白芥子各一钱，牛膝二钱，水煎服。此方之妙，全在不治反胃，正所以治反胃也。盖人反胃，乃是肾中阴水竭也，肾水不足则大肠细小，水不足以润之，故肠细而干涸。肠既细小，则饮食入胃，不能下行，必反而上吐。治之之法，不可治上，宜治下。方用熟地、山茱萸之类，纯是补肾中之水也，肾水足而大肠有水相资，则大肠仍复宽转，可以容物，水路既宽，则舟楫无碍，大舸小舶，可以顺行，又何惧区区小舟不可以转运粮食哉？此肾中虚而水不足以润大肠者，宜如是治法。若肾中寒凉而虚者，又不如是治也。盖反胃之名虽同，反胃之实各异。肾中无水而反胃者，食下喉即吐；肾中无火而反胃者，食久而始吐也。譬如今日食之，明日始尽将今日之物吐出也。方用熟地一两，山茱萸四钱，麦冬三钱，山药、茯苓各二钱，北五味、丹皮、泽泻、牛膝、附子、肉桂各一钱，水煎服。此方八味丸汤也。妙在用附子、肉桂于补肾水之中，使去水中补火。补火者补命门之火也。盖脾胃之气，必得命门之火始生，譬如釜下无火，何以煮爨？未免水冷金寒，结成冰冻，必得一阳初复之气始解。人身脾胃亦然，然而寒凉之病，止该腹痛心疼，今反无此证，乃上越而吐者何也？盖脾胃有出路，则寒邪之气不留于中。今日日上吐，将胃口咽门已成大道，熟径往来，无所阻滞，则径情趋奔，其势甚便，又何必积蓄于中州，盘踞于心腹，发寒作热，以苦楚此脾胃哉？此反胃下寒，心腹之所以不痛也。此又不治反胃而适所以治反胃，此变法治病之端也。　　有食入而即出者，此肾水虚不能润喉，故喉燥而即出也。有食久而反出者，此肾火虚不能温脾，故脾寒而反出也。治反胃者，但当治肾，但当辨其有火无火之异，则死证可变为生也。治反胃之证，莫妙用仲景地黄汤。但无火者，加附子、肉桂，则效验如向。然人亦有用仲景方而不验者，何也？以用之不得其法，而非方之不神也。今酌定二方，一治无火而反胃者：熟地一两，山茱萸一两，附子、茯苓、泽泻、丹皮、肉桂各三钱，山药一钱，水煎服。一治有火而反胃者：熟地二两，山药一两，泽泻、丹皮各三钱，茯苓、麦冬、山茱萸各五钱，北五味二钱，水煎服。二方出入加减，自然治反胃有神功也。　　反胃之证，虽一时不能遽死，然治之不得其宜，亦必死而后已。反胃多是肾虚无火，故今日食之，至明日尽吐，即《内经》所谓食人即出者是也。夫食入于胃而吐出，似乎病在胃也。谁知肾为胃之关门，肾病而胃始病。饮食之入于胃，必得肾水以相济，而咽喉有水道之通，始上可输挽，下易运化。然而肾中无火，则釜底无薪，又何以蒸水谷乎？此肾寒而脾亦寒，脾寒不能化，必上涌于胃而胃不肯受，则涌而上吐矣。方用定胃汤，熟地三两，山莱萸二两，肉桂、茯苓各三钱，水煎服。一剂而吐止，十剂而病全愈。然此治朝入暮吐，暮服朝吐者也。倘食下即吐，又不可用肉桂。加麦冬一两、北五味子一钱，亦未尝不效应如向。盖二方全是大补肾中之水火，而不去治胃，胜于治胃也。
　　　　方

　　大半夏汤 【仲景，下同】 　治胃反呕吐。　　半夏二升，洗　人参三两　白蜜一升　　右三味，以水一斗二升，和蜜，扬之二百四十遍，煮药取二升半，温服一升余，分再服。
　　小半夏汤　治呕吐谷不得下者。
　　半夏一升　生姜半斤
　　右二味，以水七升，煮取一升半，分温再服。
　　大黄甘草汤　治食已即吐者。
　　大黄四两　甘草一两
　　右二味，以水三升，煮取一升，分温再服。
　　茯苓泽泻汤　治胃反而渴欲饮水者。　　茯苓半斤　泽泻　生姜各四两　白朮三两　桂枝　甘草各二两　　右六味，以水一斗，煮取三升，内泽泻，再煮取二升半，温服八合，日三服。
　　五噎圆 【《千金方》，下同】 　治胸中久寒呕逆，逆气饮食不下，结气不消。　　干姜　蜀椒　食茱萸　桂心　人参各五分　细辛　白朮　茯苓　附子各四分　橘皮六分　　右十味为末，蜜和丸如梧子大，以酒服三丸，日三。不止，稍加至十丸。　　又方　治五种之气皆令人噎。
　　人参　半夏　桂心　防风一作防葵　小草　附子　细辛　甘草各二两　紫菀　干姜　食茱萸　芍药　乌头各六分　枳实一两　　右十四味为末，蜜丸梧子大，酒服五丸，日三。不止，加至十五丸。乌头与半夏相反，但去一味合之。
　　竹皮汤　治噎声不出。
　　竹皮一作竹叶　细辛各二两　甘草　生姜　通草　人参　茯苓　麻黄　五味　桂心各一两　　右十味(口父)咀，以水一斗，煮竹皮减二升，去竹皮下药，煮取三升，分三服。
　　干姜汤　治饮食辄噎，《集验》名半夏汤。　　干姜　石膏各四两　半夏　小麦各一升　人参　桂心　(艹舌)蒌根各二两　甘草一两　吴茱萸二升　赤小豆三十粒　　右十味(口父)咀，以酒五升，水二斗，煮枣二十枚，去滓合煮，取三升，分三服。
　　通气汤　治胸满气噎。
　　半夏八两　生姜六两　桂心三两　大枣三十枚　　右四味(口父)咀，以水八升，煮取三升，分五服，日三，夜二。
　　羚羊角汤　治气噎不通，不得食。
　　羚羊角　通草　橘皮各二两　厚朴　吴茱萸　干姜各三两　乌头五枚　　右七味(口父)咀，以水九升，煮取三升，分三服，日三。
　　反食方　治胃虚反食，下喉便吐。
　　人参一两　泽泻　甘草　桂心各二两　橘皮　干姜各三两　茯苓四两　大黄六两　竹茹五两　　右九味(口父)咀，以水八升，煮取三升，一服七合，日三夜一。已利者去大黄。　　又方　治反胃而渴。
　　茯苓　泽泻　半夏各四两　桂心　甘草各二两　　右五味(口父)咀，以水五升，煮取二升，分三服。一方入生姜四两。　　又方　治胃反吐逆，不消食，吐不止。　　人参　泽泻　桂心各二两　茯苓四两　橘皮　甘草　黄芪各三两　大黄一两半　生姜八两　半夏一升　麦门冬三升　　右十一味(口父)咀，以水一斗二升，煮取三升二合，一服八合，日三夜一。羸人六合。已利去大黄。　　又方　治胃反，朝食暮吐，食讫，腹中刺痛，此由久冷。　　橘皮三两　甘草　厚朴　茯苓　桂心　细辛　杏仁　竹皮各二两　槟榔十枚　前胡八两　生姜五两　人参一两　　右十二味(口父)咀，以水一斗三升，煮取三升，分三服。一方有甘皮二两。　　又方
　　橘皮三两　白朮　人参各二两　桂心一两　蜀椒一百二十粒　薤白一握　　右六味(口父)咀，以水二升渍一宿，内羊肚中缝合，以三升水煮，水尽出之，决破去滓，分三服。　　又方　治反胃大验。
　　前胡　生姜各四两　阿胶一两　大麻仁五合　橘皮三两　桂心三寸　甘草五寸　大枣十枚　吴茱萸四合　　右九味(口父)咀，以水三升，酒二升，煮取一升七合，分二服。
　　华佗方　治胃反。胃反为病，朝食暮吐，心下坚如杯升，往来寒热，四逆不下食，此为关上寒澼所作，将成肺痿。　　真珠　明雄黄　丹砂各三两　(石卜)硝五两　干姜十累　　右五味为末，蜜丸如梧子，先食服三丸。若小烦者，饮水自解。然无所忌，神良无比。一方用桂心一两。
　　柏子仁汤
　　人参　半夏　白茯苓　陈皮　麝香少许另研　柏子仁　甘草炙　　右，生姜煎，入麝香，调匀和服。加(木郁)李仁更妙。
　　人参散
　　人参　麝香　片脑各少许
　　右，末，甘草汤调服。

　　既济丸 【《会编》，下同】 　治关格脉沉细，手足厥冷者。　　熟附子童便浸　人参各一钱　麝香少许　　糊丸如桐子大，麝香为衣，每服七丸，灯心汤下。
　　槟榔益气汤　治关格，劳后气虚不运者。　　槟榔多用　人参　白朮　当归　黄芪　陈皮　升麻　甘草　柴胡　枳壳　　右，生姜煎服。

　　导气清利汤　治阙格吐逆，大小便不通。　　猪苓　泽泻　白朮　人参　藿香　柏子仁　半夏姜制　陈皮　白茯苓　甘草　厚朴姜制　栀子　黑牵牛　槟榔　枳壳　大黄　木通　麝香少许　　右，生姜煎服木香和中丸。吐不止，灸气海、天枢。如又不通，用蜜导。
　　加味麻仁丸　治关格，大小便不通。　　大黄一两　白芍药　厚朴姜汁炒　当归　杏仁去皮尖双仁者　麻仁　槟榔　南木香　枳壳各五钱　麝香少许　　右为末，蜜丸，熟水下。

　　皂角散　治大小便关格不通，经三五日者。　　大皂角烧存性
　　右为末，米汤调下。又以猪脂一两煮熟，以汁及脂俱食之；又服八正散加槟榔、枳壳、(石卜)硝、桃仁、灯心草、茶根。
　　香砂宽中汤 【《统旨》，下同】 　治气滞胷痞噎塞，或胃寒作痛者。　　木香水磨，三匙　白朮　陈皮　香附各一钱半　白豆蔻去壳　砂仁　青皮　槟榔　半夏曲　茯苓各一钱　甘草三分　厚朴姜制，一钱二分　　水二锺，姜三片，煎八分，入蜜一匙，食前服。
　　补气运脾汤　治中气不运噎塞。
　　人参二钱　白朮三钱　橘红　茯苓各一钱半　砂仁八分　甘草炙，四分　黄芪蜜炙，一钱　　水二锺，姜一片，枣一枚，煎八分，食远服。有痰，加半夏曲一钱。
　　滋血润肠汤　治血枯及死血在膈，饮食不下，大便燥结。　　当归酒洗，三钱　芍药煨　生地黄各一钱半　红花酒洗　桃仁泡去皮尖炒　大黄酒煨　枳壳麸炒，各一钱　　水一锺半，煎七分，入韭菜汁半酒盏，食前服。
　　人参利膈丸 【《宝鉴》】 　治胸中不利，大便结燥，痰嗽喘满，脾胃壅滞，推陈致新，治膈气之圣药也。　　木香　槟榔各七钱半　人参　当归酒洗　藿香　甘草　枳实麸炒黄，各一两　厚朴姜制　大黄酒蒸，各二两　　右为细末，滴水为丸如桐子大，每服三五十丸，食后诸饮下。
　　滋阴清膈饮 【《统旨》】 　治阴火上冲，或胃火大盛，食不入，脉洪数者。　　当归　芍药煨　黄蘗盐水炒　黄连各一钱半　黄芩　山栀　生地黄各一钱　甘草三分　　水二锺，煎七分，入童便、竹沥各半酒盏，食前服。
　　丁沉透膈汤 【《和剂》，下同】 　治脾胃不和，痰逆恶心，或时呕吐，饮食不进，十膈五噎，痞塞不通，并皆治之。　　香附炒　缩砂仁　人参各一两　丁香　麦糵　木香　肉豆蔻　白豆蔻　青皮各半两　沉香　厚朴姜制　藿香　陈皮各七钱半　白朮二两　甘草炙，一两半　神曲炒　半夏　草果各二钱半　　每服四钱，水一盏，姜三片，枣一枚，煎七分，不拘时热服。
　　五膈宽中散　治七情四气伤于脾胃，以致阴阳不和，胸膈痞满，停痰气逆，遂成五膈，并治一切冷气。　　白豆蔻去皮，二两　甘草炙，五两　木香三两　厚朴去皮姜汁炙熟　香附子炒，各一斤　丁香　缩砂仁　青皮去白　陈皮去白，各四两　　右为末，每服二钱，姜三片，盐少许，不拘时沸汤下。
　　谷神嘉禾散　治脾胃不和，胸膈痞闷，气逆生痰，不进饮食，或五噎五膈。　　白朮炒，二两　茯苓　缩砂仁　薏仁炒　人参　枇杷叶去毛姜汁炙，各一两　桑皮炒　槟榔炒　白豆蔻炒　青皮　谷蘖炒　五味子炒，各半两　沉香　丁香　藿香　木香　杜仲姜汁酒涂炙　随风子　石斛酒炒　半夏姜汁捣和作饼炙黄　大腹子炒，各七钱半　甘草炙，两半　陈皮去白　神曲炒，各二钱半　　每服三钱，水一盏，姜三片，枣二枚，煎七分，不拘时温服。五噎，入干柿一枚；膈气吐逆，入薤白三寸，枣五枚。
　　秦川剪红丸 【《良方》】 　治膈气成翻胃，服此吐出瘀血及下虫而效。　　雄黄别研　木香各五钱　槟榔　贯仲去毛　蓬朮煨　三棱煨　干漆炒烟尽　陈皮各一两　大黄一两半　　右为细末，面糊为丸如梧桐子大，每服五十丸，食前用米饮送下。
　　芫花丸 【《本事》】
　　芫花酢炒一两　牛膝　狼牙根　桔梗炒黄　藜芦炒　槟榔各半两　巴豆十粒，炒黑　　右为细末，酢糊为丸如赤豆大，每服二三丸，加至五七丸，食前生姜汤下。此方常服，化痰消坚杀虫。
　　厚朴丸　治翻胃吐逆，饮食噎塞，气上冲心，腹中诸疾。　　厚朴　蜀椒去目微炒　川乌炮去皮，各一两半　紫菀　吴茱萸洗　菖蒲　柴胡　桔梗　茯苓　官桂　皂角去皮弦炙　干姜炮　人参各二两　黄连二两半　巴豆霜半两　　右为细末，入巴豆霜匀炼蜜为剂，旋旋丸如桐子大，每服三丸，渐次加至五七丸，以利为度，生姜汤下，食后而卧。此药治效与《局方》温白丸同，及治处暑以后秋冬间下痢大效。春夏加黄连二两，秋冬再加厚朴二两。
　　三一承气汤 【子和，下同】
　　当归酒洗焙，二钱半　北大黄去粗皮　芒硝　厚朴姜制　枳实生，各半两　甘草去皮炙，一两　　右(口父)咀，每服半两，水盏半，生姜五片，枣二枚劈开，同煎七分，去滓热服，不拘时候。病重者每服一两，加姜二片，枣一枚。若不纳药，须时时呷服之，以通为度。虽为下药，有泄有补，卓有奇效。刘河间又加甘草，以为三一承气，以甘和其中，最得仲景之秘。
　　四生丸　治一切结热。常服肢体润泽耐老。　　生芒硝半两　大黄去皮，酒洗纸包煨香不可过　黑牵牛头末　皂角去皮生用，各一两　　右为末，滴水为丸梧桐子大，每服二三十九，白汤送下。
　　对金饮子
　　陈皮焙制，八两　苍朮焙　厚朴姜汁炒，各四两　人参　黄芪各一两　黄芩二两半　甘草三两　　右(口父)咀，每服半两，水盏半，生姜五片，枣二枚，同煎七分，去滓热服。先服承气汤，夜服四生丸，如已效进食不格拒，方用对金饮子。然初病作且呕吐，胃热类内选用清利之药，审其虚实重轻，方用前药更佳。
　　昆布丸 【《良方》，下同】 　治五噎，咽喉妨塞，食饮不下。　　昆布洗去咸水　麦冬去心焙　天冬去心焙　诃黎勒去核，各一两半　木通　川大黄微炒　川(石卜)硝　(木郁)李仁汤浸去皮微炒　肉桂去皮　百合各一两　羚羊角屑　紫苏子　射干　杏仁汤浸去皮尖，麸炒黄，各半两　柴胡去芦　陈皮汤浸去白　槟榔各二钱半　　右为细末，炼蜜和捣三百杵，丸如梧桐子大，每服三十丸，不拘时热酒送下。夜饭后，用绵裹弹子大一丸噙化。
　　竹皮散　治噎声不出。
　　竹皮一作竹叶　细辛　通草　人参　五味　茯苓　麻黄　桂心　生姜　甘草各一两　　右(口父)咀，以水一斗，煮竹皮下药，煮取三升，分三服。
　　吴茱萸丸 【东垣】 　大理脾胃，胸膈不通，调中顺气。　　吴茱萸　草豆蔻各一钱二分　橘皮　益智仁　人参　黄芪　升麻各八分　白僵蚕　泽泻　姜黄　柴胡各四分　当归身　甘草炙，各六分　木香二分　青皮三分　大麦糵一钱五分　半夏一钱　　右为细末，用汤浸蒸饼为丸如菉豆大，每服三十九，细嚼白汤送下。
　　滋血润肠汤　治血枯及死血在膈，大便燥结。　　当归酒洗，三钱　芍药煨　生地黄各一钱五分　红花酒洗　桃仁去皮尖炒黄　大黄酒煨　枳壳炒，各一钱　　水锺半，煎七分，入韭汁半酒锺，食前服。
　　人参利膈丸　治血少便燥，膈气之圣药也。　　木香　槟榔各七钱半　人参　藿香　枳实炒　当归酒洗　生甘草各一两　大黄酒蒸透　厚朴姜汁制，各二两　　右为末，水丸桐子大，每服三钱，白汤下。
　　进退黄连汤 【喻昌，下同】 　治关格。　　人参人乳拌蒸　半夏姜汁制，各一钱五分　桂枝一钱　大枣二枚　黄连姜汁炒　干姜炮　　进法：用本方七味，俱不制，水三茶锺，煎一半，温服。　　退法：不用桂枝，黄连减半，或加肉桂五分，如上逐味制熟，煎服法同。但空心朝服崔氏八味丸三钱，半饥服煎剂耳。
　　滋液救焚汤　治五志厥阳之火。
　　生地黄　麦门冬各二钱，并取汁　胡麻仁炒研　炙甘草　真阿胶　紫石英敲碎　寒水石敲碎　滑石敲碎，各一钱　柏子仁炒，七分　五味四分　生犀三分，研汁　生姜汁二茶匙　　右，除四汁及阿胶共八物，用名山泉水四茶杯，缓火煎至一杯半，去滓，入四汁及阿胶，再上火略煎，至胶烊化斟出，调牛黄细末五厘，日中分二三次热服，空心先服崔氏八味丸三钱。
　　崔氏八味丸
　　干地黄八两　山茱萸　薯蓣各四两　茯苓　泽泻　牡丹皮各三两　桂枝　附子炮，各一两　　右八味，末之，炼蜜丸梧子大，酒下十五丸，日再。
　　回阳反本汤节庵　治阴盛格阳，阴极发躁，微渴面赤，欲坐卧于泥水井中，脉来无力，或脉全无欲绝者。　　熟附子　干姜　甘草　人参　陈皮　麦门冬　五味子　　腊茶面戴阳者，下虚也，加葱七茎、黄连少许，用澄清泥浆水一锺煎之，临服入蜜五匙，冷服取汗为效。
　　大补元煎 【《景岳全书》，下同】 　治气血大坏，危剧等证。　　人参少则一二钱，多则一二两　炙甘草一二钱　山茱萸一钱，如畏酸吞酸者去之　山药炒　杜仲各二钱　熟地少则二三钱，多则二三两　当归若泄泻者去之　枸杞各二三钱　　水二锺，煎七分，食远温服。

　　左归饮　凡命门之阴衰阳盛者宜此。　　熟地二三钱，或加至一二两　茯苓一钱半　山药　枸杞各二钱　山茱萸一二钱，畏酸者少用　炙甘草一钱　　水二锺，煎七分，食远服。

　　右归饮　凡命门之阳衰阴盛者宜此。　　熟地用如前　山药　枸杞　杜仲姜制，各二钱　制附子一二三钱　山茱萸一钱　炙甘草　肉桂各一二钱　　水二锺，煎七分，食远温服。

　　左归丸　治真阴不足，精髓内亏，津液枯涸等证。　　大怀熟地八两　川牛膝酒洗蒸熟，三两，精滑者不用　山药炒　山茱萸肉　鹿胶敲碎炒珠　枸杞　菟丝子制　龟胶切碎炒珠，各四两，无火者不必用　　右，先将熟地蒸烂杵膏，加炼蜜丸桐子大，每食前用滚汤或淡盐汤送下百余丸。
　　右归丸　治元阳不足，命门火衰，而为翻胃噎膈等证。　　大怀熟地八两　山茱萸微炒　当归各三两，便溏勿用　制附子自二两渐可加至五六两　枸杞子微炒　鹿角胶炒珠　菟丝子制　杜仲姜汁炒断丝　山药炒，各四两　肉桂二两，渐可加至四两　　右丸法如前，或丸如弹子大，每嚼服二三丸，以滚白汤送下，其效尤速。
　　五福饮　治五脏气血亏损者。
　　人参　熟地各随宜　当归二三钱　炙草一钱　白朮炒，一钱半　　水二锺，煎七分，食远温服。

　　一阴煎　治阴亏而脉证多阳，虚火发热动血等证。　　熟地三五钱　牛膝一钱半　甘草一钱　生地　芍药　麦冬　丹参各二钱　　水二锺，煎七分，食远温服。

　　三阴煎　治肝脾虚损，精血不足等证。　　人参随宜　当归二三钱　熟地三五钱　枣仁　芍药酒炒，各二钱　炙甘草一钱　　水二锺，煎七分，食远服。

　　大营煎　治真阴亏损，气血虚寒等证。　　当归二三钱或五钱　熟地三五七钱　枸杞　杜仲各二钱　牛膝一钱半　桂　炙草各一二钱　　水二锺，煎七分，食远温服。

　　金水六君煎　治肺肾虚寒，水泛为痰，或阴虚血气不足等证。　　熟地三五钱　陈皮一钱半　炙甘草一钱　当归　半夏　茯苓各二钱　　水二锺，生姜三五七片，煎七八分，食远温服。
　　六安煎　治痰滞气逆等证。
　　陈皮一钱半　半夏二三钱　茯苓二钱　甘草　杏仁去皮尖，各一钱　白芥子五七分，年老气弱者不用　　水一锺半，加生姜三五七片，煎七分，食远服。
　　芍药枳朮丸　治食积痞满等证。
　　白朮面炒　赤芍药酒炒，各二两　枳实面炒　陈皮各一两　　荷叶汤煮黄老米粥为丸桐子大，米饮或滚白汤任下百余丸。
　　神香散　治逆气痰饮膈噎，诸药不效者。　　丁香　白豆蔻或砂仁亦可二味等分为末，清汤调下五七分，甚者一钱，日数服，不拘。
　　四味回阳饮　治元阳虚脱，危在顷刻者。　　人参一二两　炙甘草一二钱　附子炮去皮脐　炮干姜各二三钱　　水二锺，武火煎七八分，温服，徐徐饮之。
　　六味回阳饮　治阴阳将脱等证。
　　人参一二两或数钱　炙甘草一钱　制附子　炮干姜各二三钱当归身三钱，如泄泻或血动者，以冬朮代　熟地五钱或一两　　水二锺，武火煎七八分，温服。

　　温胃饮　治中寒，食入反出，噎膈等证。　　人参一二三钱或一两　白朮炒，一二钱或一两　扁豆炒，二钱　干姜炒焦，一二三钱　炙甘草　陈皮各一钱，或不用　当归一二钱，滑泄者勿用　　水二锺，煎七分，食远温服。

　　五君子煎　治前证。
　　人参二三钱　干姜炒黄，一二钱　炙甘草一钱　白朮　茯苓各二钱　　水一锺半，煎服。

　　黄芽丸　治前证。
　　人参二两　焦干姜三钱
　　右，炼白蜜为丸芡实大，常嚼服之。
　　圣朮煎　治寒湿反胃。
　　陈皮酌用　冬朮炒，五六钱或一二两　肉桂　干姜炒，各一二钱　　水一锺半，煎七分，温热服。

　　豕膏　治噎膈。
　　当归半斤，浓煎取汁　猪脂炼过，一斤　　右二味同炼，去其水气，乃入白蜜一斤，再炼少顷，滤凈收贮，不时挑服。用治老人之秘结及噎膈闭结等证，必妙。如果阳气不行者，仍加生姜四两，同当归煎入，或宜酒者，以酒送服亦可。或气有不利者，加杏仁二两去皮尖，同前煎入皆妙。或有滞者，当以饧代蜜，更妙。是即《内经》所谓以辛润之也。
　　　　单方

　　凡男妇翻胃吐食，白垩土煅赤，以米酢一升淬之，再煅再淬，酢干为度，取一两研，干姜二钱半，炮为末，每服一钱调下，服至一斤以上为妙。【《千金》】
　　又反胃转食，用地龙屎一两，木香三钱，大黄七钱为末，每服五钱，无根水调服。忌煎煿、酒酢、椒姜热物，其效如神。【《经验方》】　　又方：取螺蛳一斗，水浸取泥晒干，每服一钱，火酒调下。　　又方：取灶中土五年久者为末，米饮服三钱，经验。 【《百一》】
　　反胃吐食：用梁上倒挂尘，黑驴尿调服之。 【《集简方》】
　　反胃哕逆：黑铅化汁，以柳木槌研成粉一两，入米酢一升，砂锅熬膏，入蒸饼末少许捣丸菉豆大，每服一丸姜汤下。【《圣济》，下同】
　　多年反胃不止：紫背铅二两，烧铅，以盐卤汁五两焠尽，与石亭脂二两，同炒焰起，挑水于上，焰止，研匀，蒸饼丸梧子大，每服二十丸，煎石莲干柿汤下。
　　吐逆不止：宜用碧霞丹。用北黄丹四两，米酢半升煎干，炭火三秤，就铫内煅红，冷定为末，粟米饭丸梧子大，每服七丸，酢汤下。【《集验方》】
　　胃虚反胃气逆：鉛丹二两，白矾二两，生熟亭脂半两，以丹矾研匀入坩锅内，以炭半升煅赤，更养一夜，出毒两日，入亭脂同研，粟米饭和丸菉豆大，每日米饮下十五丸。【《圣济》，下同】
　　反胃吐食水不能停：黑铅、水银各一钱半，结砂舶硫黄五钱，官桂一钱，为末，每服六钱，一半米汤，一半自然姜汁调，作一处服。
　　脾痛反胃：灵砂一两、蚌粉一两同炒，赤丁香、胡椒各四十九粒为末，自然姜汁，煮半夏粉糊丸梧子大，每姜汤下二十丸。【《普济》】
　　反胃吐食：雄黄一分、甘草生半分为末，饭丸梧子大，以五叶草糯米煎汤，每服四丸。【《圣济》】
　　反胃吐食绝好：赤石脂为末，蜜丸梧子大，每空腹姜汤下一二十丸。先以巴豆仁一枚，勿令破，以津吞之，后乃服药。【《圣惠》】
　　痰饮吐水无时节者，其原因冷饮过度，遂令脾胃气弱，不能消化饮食，饮食入胃，皆变成冷水，反吐不停，赤石脂散主之。赤石脂一斤，捣筛服方寸匕，酒饮自任，稍加至三匕。服尽一斤，则终身不吐痰水，又不下利。补五脏，令人肥健。有人痰饮服诸药不效，服此遂愈。【《千金翼》】
　　噎膈反胃：用北庭砂二钱，水和荞麦面包之，煅焦待冷，取中间湿者焙干一宿，入槟榔二钱、丁香二个研匀，每服七厘，烧酒送下，日三服，愈即止，后吃白粥半月，仍服助胃丸药。　　又方：以北庭砂一两，人言末一两，同入罐内，文武火升三炷，取出灯盞上末一两，以黄丹末一两，同入罐内，如上法升之；取末用桑灰霜一两，研匀，每服三分，烧酒下，愈即止。　　又方：用平胃散各一钱，入硇砂、生姜各五分为末，沸汤点服二钱，当吐出黑物如石，屡验。
　　反胃呕吐：白矾、硫黄各二两，铫内烧过，入朱砂一分为末，面糊丸小豆大，梅姜汤下十五丸。　　又方：白矾枯三两，蒸饼丸梧子大，每空心米饮服十五丸。 【《普济》】
　　反胃吐食：白面二斤半，蒸作大馒头一　，头上开口，剜空，将皂矾填满，以新瓦围住，盐泥封固，穵土窑安放，文武火烧，一日夜取出研末，枣肉为丸梧子大，每服二十丸，空心酒汤任下。忌酒色。【《摘要》】
　　饮食入口即吐，困弱无力垂死者：上党人参三大两，拍破水一大升，煮取四合，热服，日二。兼以人参汁入粟米、鸡子白、薤白煮粥与啖。李真方司勋于汉南患此两月余，诸方不瘥，遂与此方，当时便定，后十余日遂入京师。绛每与名医论此药，难可为俦也。【《兵部手集》】
　　食入即吐：用人参一两，半夏五钱，生姜十片，水一斗，以杓扬二百四十遍，取三升，入白蜜三合，煮一升半，分服。【《金匮》方】
　　噎食膈气：马蹄香四两为末，好酒三升熬膏，每服二匙，好酒调下，日三服。
　　血风反胃：香白芷一两切片，瓦炒黄为末，用猪血七片，沸汤泡七次，蘸末食之，日一次。【《妇人良方》】
　　反胃恶心，药食不下：京三棱炮一两半，丁香三分为末，每服一钱，沸汤点服。 【《圣济》】
　　噎膈拒食：端午采头次红花，无灰酒拌焙干，血竭瓜子样者等分为末，无灰酒二盏，隔汤顿热，徐咽。初服三分，次日四分，三日五分。【《简便方》】
　　反胃吐食：火炊草焙为末，蜜丸梧子大，白汤下五十丸。 【《百一》】
　　反胃上气：芦根茅根各二两，水四升，煮二升分服。 【《千金》】
　　食已即吐，胷中有火也：大黄一两，甘草二钱半，水一升，煮半升，温服。 【《玉函》】
　　隔气哽噎：甘遂面煨五钱，南木香一钱为末，壮者一钱，弱者五分，水酒调下。 【《怪病奇方》】
　　久冷反胃：大附子一个，生姜一斤，銼细同煮，研如面糊，每米饮化服一钱。 【《奇效良方》，下同】　　又方：用姜汁打糊，和附子末为丸，大黄为衣，每温水服十丸。　　又方：用长大附子一个，坐于砖上，四面着火，渐逼，以生姜自然汁淬之，依前再逼再淬，约姜汁尽半碗乃止，研末，每服一钱，粟米饮下，不过三服瘥。或以猪腰子切片，炙熟蘸食。　　又方：用大附子一个，切下头子剜一窍，安丁香四十九个在内，仍合定线扎，入砂铫内，以姜汁浸过，文火熬干为末，每挑少许，置掌心舐吃，日十数次。忌毒物生冷。
　　反胃吐食：王瓜灯上烧存性为末一钱，入好枣肉、平胃散末二钱，酒服，食即可下。即野甜瓜，北方多有之。【《丹溪纂要》】
　　噎塞膈气：威灵仙一把，酢蜜各半盏，煎五分服之，吐出宿痰愈。 【《经验方》】
　　治反胃吐食：透骨草、独科苍耳、生牡蛎各一钱，姜三片，水煎服。
　　治气膈噎食：用隔山消二两，鸡肫皮一两，牛膝、南星、朱砂各一两，急性子二钱为末，炼蜜丸小豆大，每服一钱，淡姜汤下。
　　噎食：用荞麦秸烧灰淋汁入锅内煎，取白霜一钱，入硼砂一钱研末，每酒服五分。 【《海上方》】
　　噎食不下：赤稻细梢烧灰，滚汤隔绢淋汁三次，取汁入丁香一枚，白豆蔻半枚，米一盏煮粥食，神效。【《摘元方》】
　　反胃吐食：罂粟粥。用白罂粟米三合，人参末三大钱，山蓣五寸，细切研，三物以水二升三合，煮取六合，入生姜汁及盐花少许，和匀分服，不计早晚，亦不妨末服汤丸。【《图经》】
　　反胃膈气不下食者：太仓散。用仓米或白米，日西时以水微拌湿，自想日气如在米中，次日晒干，袋盛挂风处，每以一撮水煎和汁饮之，即时便下也。　　又方：陈仓米炊饭焙研，每五两入沉香末半两，和匀，每米饮服二三钱。 【《普济》】
　　反胃呕吐不止：用干钖糖六两，生姜四两，二味同捣作饼，或焙或晒，入炙甘草末二两，盐少许，点汤服之。常熟一富人病反胃，往京口甘露寺设水陆，泊舟岸下，梦一僧持汤一杯与之，饮罢，便觉胸快。次早入寺，供汤者乃梦中所见僧。常以此汤待宾，故易名甘露汤。能利胸膈，养脾胃，进饮食。
　　膈气噎塞，饮食不下：用碓嘴上细糠，蜜丸弹子大，时时含咽津液。 【《圣惠》】
　　反胃吐食：芥子末酒服方寸匕，日三服。 【《千金》】
　　反胃噎疾：萝卜蜜煎浸油，细嚼咽，良。 【《普济》，下同】
　　反胃羸弱：用母姜二斤，捣汁作粥食。　　又方：用生姜切片，麻油煎过为末，软餗蘸末嚼咽。
　　反胃欬噫：生姜四两捣烂，入兰香叶一两，椒末一钱，盐和面四两，裹作烧饼煨熟，空心吃，不过两三度效。反胃，入甘蔗汁和之。
　　反胃吐食：松节煎酒细饮之。 【《百一》】
　　反胃吐食：大枣一枚，去核，用螌蝥一枚去头翅，入在内，煨熟去蝥，空心食之，白汤下良。
　　反胃呕哕：干枣叶一两，藿香半两，丁香二钱半，每服二钱，姜三片，水一盏煎服。 【《圣惠》】
　　反胃转食，药物不下：用大雪梨一个，以丁香十五粒刺入梨内，湿纸包四五重，煨熟食之。【《总录》】
　　反胃吐食：棠梨叶油炒去刺为末，每旦酒服一钱。 【《山居四要》】
　　反胃吐食：干柿三枚连蒂捣烂，酒服甚效。切勿以他药杂之。
　　反胃吐食：真橘皮，以日照西壁土炒香为末，每服二钱，生姜三片，枣肉二枚，水二锺，煎一锺温服。【《直指方》】
　　反胃呕哕：枇杷叶去毛炙、丁香各一两，人参二两，每服三钱，水一盏，姜三片，煎服。【《圣惠》】
　　反胃吐食：用胡椒酢浸日干，如此七次为末，酒糊丸梧子大，每服三四十丸，酢汤下。　　又方：用胡椒七钱半，煨姜一两，水煎，分二服。　　又方：用胡椒、半夏汤泡等分为末，姜汁和丸梧子大，每姜汤下三十丸。
　　噎食不纳：荜澄茄、白豆蔻等分为末，干舐之。 【《寿域神方》】
　　反胃吐食，吐出黑汁，治不愈者：用荜澄茄为末，米糊丸梧子大，每姜汤下三四十丸，日一服。愈后，服平胃散三百贴。【《永类钤方》】
　　反胃吐食：用甘蔗汁七升，生姜汁一升，和匀，日日细呷之。 【《梅师方》】
　　一切反胃：虎脂半斤切，清油一斤，瓦瓶浸一月，密封，勿令泄气，每以油一两，入无灰酒一盏温服，以瘥为度，油尽再添。【《寿域神方》】
　　反胃吐食：取虎肚生者勿洗存滓秽，新瓦固煅存性，入平胃散末一两和匀，每白汤服三钱，神效。【《保寿堂方》】
　　噎食：取鹏乌未生毛者一对，用黄泥固济，煅存性为末，每用一匙，以温酒服。 【《寿域神方》】
　　胃热吐食：清膈散。用蝉蜕五十个去泥，滑石一两为末，每服二钱，水一盏，入蜜调服。【《家宝》方】
　　反胃吐食：用黄蚬壳并田螺壳，并取久在泥中者各等分，炒成白灰，每二两入白梅肉四个，捣和为丸，再入砂盒子内，盖定泥固，煅存性，研细末，每服二钱，用人参缩砂汤调下。不然，用陈米饮调服亦可。凡觉心腹胀痛，将发反胃，即以此药治之。【《百一》】
　　反胃膈气：壁虎七个，砂锅炒焦，木香、人参、朱砂各一钱半，乳香一钱为末，蜜丸梧子大，每服七丸，木香汤下，早晚各一服。【《摘元方》】
　　反胃吐食：猬皮烧灰酒服，或煮汁，或五味淹炙食。 【《普济》】
　　反胃吐食：用大鲫鱼一尾，去肠留鳞，入绿矾末，令满泥固，煅存性，研末，每米饮服一钱，日二。【《本事》】
　　膈气吐食：用大鲫鱼去肠留鳞，切大蒜片填满，纸包十重，泥封晒半干，炭火煨熟，去皮取肉，和平胃散末一两，杵丸梧子大，密收，每服三十丸，米饮下。【经验】
　　反胃吐食：石莲肉为末，入少肉豆蔻末，米汤调服之。 【《直指》】
　　反胃吐食：用母丁香一两为末，以盐梅入捣和丸，芡子大，每噙一丸。　　又方：用母丁香、神曲炒等分，为末，米饮服一钱。
　　朝食暮吐：丁香十五个研末，甘蔗汁、姜汁和丸莲子大，噙咽之。 【《摘元方》】
　　反胃关格，气噎不通：丁香木香各一两，每服四钱，水一盏半，煎一盏，先以黄泥做成碗，滤药汁于内，食前服，试之有效。土盌取其助脾也。【经验方】
　　噎膈反胃：用糯米末以牛涎拌，作小丸，煮熟食。 【《集成》】　　又方：香牛饮。用牛涎一盏，入麝香少许，银盏顿热，先以帛紧束胃脘，令气喘解开，乘热饮之，仍以丁香汁入粥与食。【《得效方》】　　又方：千转丹。用牛涎好蜜各半斤，木鳖仁三十个，研末，入铜器熬稠，每以两匙和粥与食，日三服。【《普济》】
　　巧妇鸟窠，治膈气噎疾，以一枚烧灰，酒服，或一服三钱，神验。 【《易简方》】
　　噎膈反胃，诸药不效：真阿魏一钱，野外干人屎为末三钱，五更，以姜汁蘸食，能起死人，乃赵王囦方也。【《永类钤方》】
　　噎食不下：人屎入萝卜内，火炼三炷香，取研，每服三分，黄酒下，三服效。 【《海上名方》】
　　反胃噎膈：大力夺命丸。牛转草、杵头糠各半斤，糯米一升为末，取黄母牛涎和丸龙眼大，煮熟食之；入砂糖二两，尤妙。【《正传》】
　　膈气不食：天灵盖七个，每个用黑豆四十九粒层层隔封，水火升降，杨梅色，冷定取出，去豆不用，研末，每服一钱，温酒下。【《集效方》】
　　反胃吐食：蚕茧十个煮汁，烹鸡子三枚食之，以无灰酒下，日二服，神效。或以缫丝汤煮粟米粥食之。【《惠济方》】
　　噎食病数月不愈者：用狗宝为末，每服一分，以威灵仙二两，盐二钱捣如泥，将水一锺，搅匀去滓，调服，日二，不过三日愈，后服补剂。【《摘要》】
　　反胃隔气：丁丹　祖传狗宝丸。用硫黄、水银各一钱，同炒成金色，入狗宝三钱为末，以鸡子一枚，去白留黄，和药搅匀，纸封泥固，塘火煨半日，取出研细，每服五分，烧酒调服，不过二三服见效。【颐真堂方】
　　噎塞不通：羚羊角为末，饮服方寸匕，以角摩噎上。 【《外台》】
　　治胃反食即吐：捣粟米作面，水丸楮子大七枚，烂煮内酢中，细细吞之，得下便已。面亦得用之。【《千金》，下同】　　又方：饮白马尿即止。
　　又方：烧先死鸡(月坒)胵灰酒服，男雄女雌。　　又方：淘小芥子曝干为末，酒服方寸匕，日三。
　　食后吐酸水：用干姜食茱萸各二两，二味治下筛，酒服方寸匕，日二，名治中散，胃冷者立验。
　　卒噎：捻取饭盆边零饭一粒食之，即下。　　又方：常食干粳米饭，即不噎。
　　又方：末火炭蜜丸弹子大，含少少咽即下。
　　隔气：用大鲫鱼一尾，自死者可用，活者不用。割腹去肠杂，留鳞，用大蒜去净皮，薄切片，填入鱼腹中，仍合定为一尾，用湿纸包定，以麻皮缚之，却用熟黄泥厚固干，以糠火煨熟，取出去鳞刺骨，将肉入《局方》平胃散末，捣和为丸梧桐子大，晒干收贮，勿令泄气，每服三十丸，空心米饮下。
　　气噎食不得下，喉中如有肉块：用昆布一两，洗去咸水，小麦二合，水三盏，煎小麦烂，去渣，不拘时每服一小盏，仍取净昆布频含二三片，津咽下，有效。
　　胸膈气滞，食噎不下：以手巾布包杵头糠，时时拭齿。刮舂米杵头细糠煎汤呷之，亦可。
　　男妇噎膈：用鸡嗉子两个，带宿食用纸裹，外用黄泥固济，炭火烧，烟尽为度，取出去泥，嗉子内宿食不可动，入木香、丁香、沉香各一钱，共为细末，用大枣煮熟去皮核研和，丸梧桐子大，每服三十丸，米饮下。
　　噎鬲气滞，烦闷吐逆，饮食不下：芦根五两銼，水三盏，煎二盏，不拘时温服；时时服之尤效。　　又方：白猪肚连食烘干为末，每服二三钱，酒调下。　　又方：千叶白槿花阴干为末，老米汤调送一钱，三五口不转，再将饮调药送之，名槿花散。
　　　　针灸

　　《甲乙经》曰：胸满呕无所出，口苦舌干，饮食不下，胆俞主之。　　胸胁榰满，痹痛骨疼，饮食不下，呕 【千金作欬】 逆气上烦心，紫宫主之。　　胸胁榰满，鬲塞，饮食不下，呕吐食复出，中庭主之。　　胸中榰满，痛引膺不得息，闷乱烦满，不得饮食，灵墟主之。　　胸胁榰满，鬲逆不通，呼吸少气，喘息，不得举臂，步郎主之。　　伤忧悁思气积，中脘主之。
　　食饮不化，入腹还出，下脘主之。
　　食饮不下，腹中雷鸣，大肠不节，小便赤黄，阳纲主之。　　《千金方》曰：丰隆，主不能食。
　　维道，主三焦有水气，不能食。
　　胃俞，主呕吐，筋挛，食不下，不能食。　　大肠俞、周荣，主食不下，喜饮。
　　阳纲、期门、少商、劳宫，主饮食不下。　　章门，主食饮不化，入腹还出，热中不嗜食，苦吞而闻食臭，伤饱身黄，酸疼羸瘦。　　中庭、中府，主膈寒食不下，呕吐还出。　　中极，主饥不能食。
　　凡饮食不化，入腹还出，先取下脘，后取三里，泻之。　　胃反，灸两乳下各一寸，以瘥为度。又灸脐上一寸，二十壮；又灸内踝下三指，稍斜向前有穴，三壮。　　《东垣十书》曰：吐食不化，取上脘、中脘、下脘。　　今日食，明日吐，取心俞、膈俞，俱沿皮寸半。又灸膻中七壮；又取巨阙、胃脘寸半，各灸五十壮。　　翻胃，取商丘、通谷、巨阙、然谷、隐白、阳陵泉、内庭、膈关。　　《医学纲目》曰：翻胃，取劳宫一分，灸中脘泻之。又取心俞一分，沿皮向外一寸半补之。　　翻胃吐食，灸中魁，在中指第三节，泻之。又取中脘寸半，腕骨一分，泻之灸。　　五噎吞酸多唾，呕吐不止，取天突五分，留三呼，得气即泻三吸。又取通关，在中脘两旁各五分，针入八分，左捻能进饮食，右捻能和脾胃。许氏云：此穴一针四效。凡下针后，良久觉脾磨食运，针动为一效；次针破病根，腹中作声为二效；次觉流入膀胱为三效；又次觉气流腰后骨空间为四效。　　噎塞膈气，取通谷。
　　五噎分灸法：气噎膻中，忧噎心俞，食噎乳根，劳噎膈俞，思噎天府。　　又法：取劳宫、中魁、中脘、三里、太阴、支沟、上脘，不已，再取膻中、太白、下脘、右关、脾俞、胃俞。　　《景岳全书》曰：噎膈，灸膏肓百壮，以多为佳。又灸膻中、中脘、膈俞各七壮。　　又法：灸心俞、天府、乳根各七壮，三里三七壮。　　翻胃，灸上脘、中脘、下脘各二七壮，天枢三七壮。
　　　　导引

　　保生秘要曰：膈噎证有数种：有气虚恼怒而郁，有血虚倚靠劳伤，有食凝滞而成，有脾泻受亏，败坏元气，有因痰火积滞，有感七情六欲，醉饱房劳，脾胃受制，阴阳不交，所以有膈证也。导引行功，宜带饥，以双手悬梁，将身下坠，微纳气数口，使气冲膈盈满，两足踏步二九一度之数，郁膈气逆，胃口虚弱，不药而愈。　　运功：此证始行调息而坐，按周天计筹，咽神水一斤，意坠丹田，次守艮背，运绦胸，或梭或散，坐卧可行，有动有静，百日功成。　　又法：胸前推开至脐，再升涌泉水洗之。　　念背想肾水通背，洗出心头，推开下大肠九曲去。　　上膈热，下膈寒，口干燥，导引法：心头推开，又想肾水升至背，流出乙头洗之，不嘻而吸之。或念背舌托上腭而津液自生。　　上膈冷，下膈热，导引法：推开心头至脐，少顷于脐下想一条水下膀胱，上尾闾，直至顶门，滴下心头，归脐，旋转洗之。
　　　　医案

　　《史记》仓公传曰：齐王中子诸婴儿小子病，召臣意诊切其脉，告曰：气鬲病。病使入烦懑食不下，时呕沫。病得之少忧，数忔食饮。臣意即为之作下气汤以饮之，一日气下，二日能食，三日即病愈。所以知小子之病者，诊其脉心气也，浊躁而经也，此络阳病也。脉法曰：脉来数，病去难而不一者，病主在心。周身热脉盛者为重阳，重阳者逿心主，故烦懑食不下，则络脉有过，络脉有过，则血上出。血上出者死。此悲心所生也，病得之忧也。
　　《儒门事亲》曰：遂平李官人妻病咽中如物塞，食不下，中满，他医治之不效。戴人诊其脉曰：此痰膈也。《内经》曰：三阳结为膈。王启元又曰：格阳云阳盛之极，故食则格拒而不入。先以通经散越其一半，后以舟车丸下之。凡三次食已下。又以瓜蒂散再越之，健啖如昔日矣。
　　《本事方》曰：《外台》载昔幼经患此疾，每食饼及羹粥等，须臾吐出。贞观中许奉御兄弟及柴蒋等时称名医，奉敕令治。医竭其术竟不能疗，渐至羸惫，死在朝夕。忽有卫士云：服驴小便极验。旦服二合，后食唯吐一半；晡食又服二合，人定时食粥，吐即便定。后奏知，大内中五六人患反胃，同服一时俱差。此药稍有毒，服时不可过多。盛取尿热服二合，病深者日服良验。
　　丹溪曰：一中年妇患反胃，以四物汤，加和白陈皮、留尖桃仁、生甘草、酒红花浓煎，入驴尿，以防其或生虫也，与数十贴而安。
　　台州一木匠，年二十七，勤于工作，而性巧慧。有一艾妻，且喜酒，病反胃者半载，其面白，其脉濇而不匀，重取则大而弱，小便八九日方通，一次粪皆燥结如羊屎，甚羸乏无力。余谓精血耗竭也，先与甘蔗汁煎六君汤，加附子、大黄与之，俟大便稍润，令谢去工作，卧牧牛家，取新温牛乳细饮之，每顿尽一杯，一昼夜可五六次，以渐而至七八次，其余菜果粥饭皆不入口，半月而大便润，月余而安。然或口干，盖酒毒未解，间饮甘蔗汁少许，近两月而安矣。
　　杭州一男子四十余岁，患反胃两月矣，口干而不喜饮食，有时不吐，或吐则食物裹涎沫而出，吐后胸膈方快，其脉但濇，重则弦大，盖其壮年多服金石房中之药所致。时正秋初尚热，遂令其多作竹沥，煮罂粟米为粥，代粥饭与之，每啜一二口而止，却带温频频与之，自此不吐。至旬日稍凉，以流水作稀粥，入少竹沥与之，时间以四物汤加陈皮益其血，月余而安。
　　《医学纲目》曰：杨时患风气冲心，饮食吐逆，遍身枯瘦，日服万病紫菀丸五丸，至二十日，泻出肉块虾蟆五六枚，白脓二升，愈。
　　赵侍郎先食后吐，目无所见，耳无所闻，服万病紫菀丸五丸，至十日，泻出青蛇五七条，下恶脓三升，愈。
　　《广五行记》云：永徽中有僧唯则病噎不能食，谓诸弟子曰：吾死后，便可开吾胸喉，视有何物，自经而卒。弟子果开视胸中，得一物，形似鱼而有两头，遍体皆肉鳞。弟子置碗中，跳跃不止，戏以诸味，皆随化尽。时夏中盛蓝作淀，适有一僧以淀置器中，此虫遂绕器中走，须臾化为水。此乃虫瘕，非五噎比，后人以蓝治噎误矣。
　　《医宗必读》曰：邑宰张孟端夫人忧怒之余，得食辄噎，胸中隐隐痛。余诊之曰：脉紧且滑，痰在上脘，用二陈加姜汁、竹沥。长公伯元曰：半夏燥乎？余曰：湿痰满中，非此不治。遂用四剂，病尚不减，改大半夏汤服四贴，胸痛乃止。又四贴而噎亦减，服二十剂而安。若泥半夏为燥，而以他药代之，岂能愈乎？惟痰不盛，形不肥者，不宜与服也。
　　江右太学方春和年近五旬，多欲善怒，患噎三月，日进粉饮一锺，腐浆半锺，且吐其半，六脉细软。此虚寒之候也，用理中汤加人乳、姜汁、白蜜、半夏，一剂便减，十剂而日进糜粥，更以十全大补加竹沥、姜汁四十贴，诸证皆愈。
　　南都徐奉诚膈噎不通，滓质之物不能下咽，惟用人乳、醇酒数杯，吐沫不已。求治于余，余曰：口吐白沫，法在不治。脉犹未败，姑冀万一。用人参、黄蓍、当归、白朮、陈皮、桃仁、牛乳、白蜜、姜汁，连进十剂，白沫渐少；倍用参、朮，三月全安。
　　嘉定钱远之二十五岁，以鼓盆之戚，悲哀过度，不能食饭。又十余日，粥亦不能食，随食随吐、二便闭濇、自谓必死。求诊于余，余曰：脉按有力，非死证也。以酒蒸大黄加桃仁、当归、砂仁、陈皮，蜜丸与服，凡五服而下燥屎干血甚多，病若失矣。数日之间，能食倍常。
　　《医学正传》曰：一人年五十三，夏秋间得噎证，胃脘痛，食不下，或食下良久复出，大便燥结，人黑瘦殊甚。求余治，诊其脉，右手关前弦滑而洪，关后略沉小，左三部俱沉弦，尺带芤。余曰：此中气不足，木来侮土，上焦湿热，郁结成痰，下焦血少，故大便燥结。阴火上冲吸门，故食不下。用四物以生血，四君子以补气，二陈以祛痰，三合成剂，加姜炒黄连、炒枳实、(艹舌)蒌仁，少加砂仁；又间服润肠丸，或服丹溪坠痰丸，半年服前药百余贴，病全安。
　　《寓意草》曰：李思萱室人有孕，冬月感寒，至春而发，初不觉也。连食鸡面、鸡子，遂成夹食伤寒，一月才愈。又伤食物，吐泻交作，前后七十日，共反五次，遂成膈证，滴饮不入。延诊时，其脉上涌而乱，重按全无，呕哕连绵不绝，声细如虫鸣，久久方大呕一声。余曰：病者胃中全无水谷，已翻空向外，此不可救之证也。思萱必求良治，以免余憾。余筹画良久，因曰：万不得已，必多用人参。但才入胃中，即从肠出，有日费斗金不勾西风一浪之譬，奈何？渠曰：尽在十两之内，尚可勉备。余曰：足矣！乃煎人参汤调赤石脂末，以坠安其翻出之胃，病者气若稍回，少顷大便气即脱去。凡三日，服过人参五两，赤石脂末一斤，俱从大肠泻出，得食仍呕，但不呕药耳。因思必以药之渣滓和粞粥之类与服，方可望其少停胃中，顷之传下，又可望其少停肠中。于是以人参、陈橘皮二味，剪如芥子大，和粟米同煎作粥，与服半盏，不呕，良久又与半盏。如是再三日，始得胃舍稍安。但大肠之空尚未填实，复以赤石脂为丸，每用人参汤吞两许。如是再三日，大便亦稀。此三日参橘粥内，已加入陈仓米，每进一盏，日进十余次，人事遂大安矣。仍用四君子汤丸调理，通共用人参九两，全愈。然此亦因其胎尚未堕，有一线生气可续，故为此法以续其生耳。不然者，用参虽多，安能回元气于无何有之乡哉？后生一子，小甚，缘母病百日失荫之故。
　　黄咫旭乃室病膈气二十余日，饮粒全不入口，延余诊时，尺脉已绝而不至矣。询其二便，自病起至今从未一通，止是一味痰沫上涌，厌厌待尽，无法以处。邑庠有施姓者，善决生死，谓其脉已离根，顷刻当坏。余曰：不然。《脉经》明有开活一款云：上部有脉，下部无脉，其人当吐，不吐者死，是吐则未必死也。但得天气下降，则地道自通，故此证倍宜治中，以气高不返，中无开阖，因成危候，待吾以法缓缓治之，自然逐日见效。于是始独任，以观验否。乃遂变旋覆代赭成法，而用其意，不泥其方。缘女病至尺脉全无，则莫可验其受孕，万一有而不求，以赭石、干姜辈伤之，呼吸立断矣。姑阙疑以赤石脂易赭石，煨姜易干姜，用六君子汤加旋覆花煎调服下，呕即稍定。其岳父见用人参，以为劫病而致憾。余曰：无恐也！治此不愈，愿以三十金为罚。如愈，一文不取。乃全神照应，药必亲调，始与服之，三日后渐渐不呕。又三日后，粥饮渐加，举家甚快。但病者全不大便，至是已月余矣。一则忧病之未除，再则忧食之不运，刻刻以通利为嘱。余曰：脏气久结，食饮入胃，每日止能透下肠中一二节，食饮积之既久，脏气自然通透，原议缓治，何得急图耶？举家佥以余为不情，每进诊脉，辄闻病者鼻息之扬，但未至发声相詈耳。盖余以归地润肠之药，恐滞膈而作呕；硝黄通肠之药，恐伤胎而陨命。姑拂其请，坚持三五日，果气下肠通而病全瘳矣。病瘳而其家窃议曰：一便且不能通，曷贵于医耶？月余腹中之孕果渐形着，又议曰：一孕且不能知，安所称高耶？吁嗟！余之设诚而行，以全人夫妻子母而反以得谤也，岂有他哉！惟余得谤，当世之所谓医者，然后乃得名耳。
