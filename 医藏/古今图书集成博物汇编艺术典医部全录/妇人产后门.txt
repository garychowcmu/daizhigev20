古今图书集成医部全录卷三百九十

妇人产后门

　　　　金匮要略 【汉　张机】

　　　　　脉证总论

　　新产妇人有三病，一者病痉，二者病郁冒，三者大便难。何谓也？师曰：新产血虚，多汗出，喜中风，故令病痉；亡血复汗，寒多，故令郁冒；亡津液胃燥，故大便难。产妇郁冒，其脉微弱，呕不能食，大便反坚，但头汗出，所以然者，血虚而厥，厥而必冒。冒家欲解，必大汗出，以血虚下厥，孤阳上出，故头汗出。所以产妇喜汗出者，亡阴血虚，阳气独盛，故当汗出，阴阳乃复。大便坚，呕不能食，小柴胡汤主之。　　病解能食，七八日更发热者，此谓胃实，大承气汤下之。　　产后腹中(疒丂)痛，当归生姜羊肉汤主之。　　产后腹痛烦满，不得卧，枳实芍药散主之。　　产妇腹痛，法当以枳实芍药散；假令不愈，此为腹中有干血着脐下，宜下瘀血汤主之。　　产后七八日，无太阳证，少腹坚痛，此恶露不尽。不大便，烦躁发热，切脉微实，更倍发热，日晡时烦躁者，不食，食则讝语，至夜即愈，宜大承气汤主之。热在里，结在膀胱也。　　产后风续续数十日不解，头微痛恶寒，时时有热，心下闷，干呕汗出虽久，阳旦证续在者，可与阳旦汤。　　产后中风发热，面正赤，喘而头痛，竹叶汤主之。　　妇人乳中虚，烦乱呕逆，安中益气，竹皮大圆主之。　　产后不利虚极，白头翁加甘草阿胶汤主之。　　妇人少腹满如敦状，小便微难而不渴，生后者，此为水与血俱结在血室也，大黄甘遂汤主之。　　妇人脏燥喜悲伤欲哭，象如神灵所作，数欠伸，甘麦大枣汤主之。
　　　　脉经 【晋　王叔和】

　　　　　脉法

　　诊妇人新生乳子，脉沉小滑者生，实大坚弦急者死。　　诊妇人新生乳子，因得热病，其脉悬小，四肢温者生，寒青者死。　　诊妇人生产，因中风伤寒热病，喘鸣而肩息，脉实大浮缓者生，小急者死。　　诊妇人生产之后，寸口脉焱疾不调者死，沉微附骨不绝者生。
　　　　脉诀 【晋　王叔和】

　　　　　产后伤寒歌

　　产后因得热病临，脉细四肢暖者生。脉大忽然肢逆冷，须知其死莫留停。
　　　　千金方 【唐　孙思邈】

　　　　　产后虚损

　　凡妇人非止临产须忧，至于产后大须将慎，危笃之至，其在于斯。勿以产时无他，乃纵心恣意，无所不犯。犯时微若秋毫，感病广于嵩岱。何则？产后之病，难治于余病也。妇人产讫，五脏虚羸，惟得将补，不可转泻。若其有病，不须快药；若行快药，转更增虚；就中更虚，向生路远。所以产后百日以来，极须殷勤忧畏，勿纵心犯触，及即便行房。若有所犯。必身反强直，犹如角弓反张，名曰蓐风，则是其犯候也。若有角弓，命同转烛。凡百女人，宜素思之。苟或在微不慎，戏笑作病，一朝困卧，控告无所，纵多出财宝，遍处求医，医者未必解此，纵多医来，大命已去，何处追寻？学者于此一方，大须精熟，不可同于常方耳。特忌上厕便利，宜室中盆上佳。　　凡产后满百日，乃可合会，不尔，至死虚羸，百病滋长，慎之！　　凡妇人背患风气，脐下虚冷，由产后行房太早故也。凡产后七日内，恶血未尽，不可服羊肉汤；候脐下块散，乃进羊肉汤。有痛甚切者，不在此例。后三两日消息，可服泽兰丸，比至月满，丸尽为佳。不尔虚损，不可平复。全极消瘦不可救者，服五石泽兰丸。凡在蓐必须服泽兰丸补之，服法必七日外，不得早服也。　　凡妇人因暑月产乳，取凉太多，得风冷腹中积聚，百病竞起，迄至于老，百方治不能瘥，桃仁煎主之。出蓐后服之。妇人纵令无病，每至秋冬，须服一两剂，以至年内将常服之佳。
　　　　　漏血

　　治漏血不止，或新伤胎及产后余血不消作坚，使胞门不闭，淋沥去血，经逾日月不止者，未可与诸断血汤，且宜与牡丹丸散等，待坚血消便停也。坚血消者，所去淋沥便自止，亦渐变少也。此后有余伤毁不复处，此乃可作诸主治耳。
　　　　　饮食所宜

　　凡产妇慎食热药热面。食常识此，饮食当如人肌温温也。
　　　　　中风

　　凡产后角弓反张及诸风病，不得用毒药，惟宜单行一两味；亦不得大发汗。特忌转泻吐利，必死无疑。大豆紫汤，产后大喜。
　　　　活人书 【宋　朱肱】

　　　　　产后用药方法

　　妇人产后，寒热往来，心胸烦满，骨节疼痛，及头疼壮热，日晡加甚，又如疟状，宜蜀漆汤。　　妇人草蓐中伤风，四肢苦烦热头疼，与小柴胡汤。头不疼但烦，宜三物黄芩汤。　　妇人产后，头疼身体发热，腹内拘急疼痛，宜桂心牡蛎汤。　　妇人产后虚羸，发寒热。饮食少，腹胀等疾，宜增损柴胡汤。
　　　　妇人良方 【宋　陈自明】

　　　　　将护法

　　妇人产毕，饮热童便一盏，闭目少坐，上床倚高，立膝仰卧，不时唤醒，及以酢涂鼻，或用酢炭及烧漆器，更以手从心斡至脐下，使恶露不滞，如此三日，以防血运血逆。酒虽行血，亦不可多，恐引血入四肢，且能昏运，宜频食白粥少许；一月之后，宜食羊肉猪蹄少许；仍慎言语七情寒暑，梳头洗足，以百日为度。若气血素弱者，不计日月，否则患手足腰腿酸痛等证，名曰蓐劳，最难治疗。初产时，不可问是男是女，恐因言语而泄气，或以爱憎而动气，皆能致病；不可独宿，恐致虚惊；不可刮舌，恐伤心气；不可刷齿，恐致血逆。须血气平复，方可治事。犯恃微若秋毫，成病重如山岳，可不戒哉！　　【注　按《大全》：凡生产毕不得便卧，且宜闭目而坐，须臾上床，宜仰卧不宜侧卧，宜坚膝未可伸足，高倚床头，厚铺裀褥，遮围四壁，使无孔隙，免致贼风。不问腹痛不痛，有病无病，以童便和酒半盏温服五七服妙。但酒虽行血，亦不可多。】
　　　　　调理法

　　产后将息如法，脏腑调和，庶无诸疾苦，须先服黑神散、四物汤、四顺理中丸、七宝散。若壮热头痛，此乳脉将行，用玉露散。头目不清是血运，用清魂散。粥食不美是胃气虚，用四顺理中丸。　　 【注　按丹溪先生云：四顺理中丸虽滋补，但干姜僭热，脏腑无寒，何处消受？其黑神散，产妇无病者，余亦不用。】
　　　　　血运

　　产后血运，乃血入肝经，甚至眼花昏闷，用黑神散主之。下血过多，用清魂散补之。或以酢汤细饮；或预烧秤锤以酢沃之，或酽酢涂口鼻或烧漆器熏之，使产母鼻吸其气，庶无此患。　　【注　产后元气亏损，恶露乘虚上攻，眼花头运，或心下满闷，神昏口噤，或痰壅盛者，急用失笑散主之。若血下多而运，或神昏烦乱者，大剂芎归汤补之；或芸薹子散，或童子小便；有痰加二陈汤。若因劳心力而致者，宜补中益气加香附。若因气血虚极，不省人事，用清魂散，继以芎归汤及大补气血之剂。凡产可用半夏末，冷水和丸入鼻孔中，并无前患。丹溪先生云：因气血俱虚，痰火泛上，宜以二陈导痰，或加减朱砂安神丸，以麦门冬汤下亦可。若脾胃虚而不能固者，用六君子汤。总之妊娠至五七个月，宜服安胎饮；至八九个月，再加大腹皮、黄杨脑。元气虚弱八珍汤。临产时更宜服保生无忧散，则无前患。】　　【按《大全》：产后血运者，由败血流入肝经，眼中黑花，头目旋运，不能起坐，甚致昏闷不省人事；谓之血运，细酒调黑神散最佳。庸医或作暗风中景治之。凡血运热乘虚，逆上凑心，故昏迷不省，气闭欲绝，然其由有三：有用心使力过多而运，有下血多而运，有下血少而运。其运虽同，治之则异，当详审之。下血多而运者，但昏闷烦乱而已，当以补血清心药。下血少而运者，乃恶露不下，上抢于心，心下满急，神昏口噤，绝不知人，当以破血行血药。古法有云：产妇才分娩讫，预烧黄石子，硬炭烧令通赤，置器中，急于床前以酢沃之，得酢气可除血运，产后一月时作为妙。崔氏云：凡运者皆是虚热，血气奔逆，腹中空所致。欲分娩者，第一须先取讝酢以涂口鼻，仍宜酢于旁，使闻其气，兼细细饮之，此为上法。如觉运，则以酢噀面，苏来即饮酢，仍少与解之。一云仍少与水解之。】　　【按郭稽中曰：产后气血暴虚，未得安静，血随气上，迷乱心神，故眼前生花，极甚者令人闷绝不知人，口噤神昏气冷，医者不识，呼为暗风，若作此治之，病必难愈，但服清魂散即省。】
　　　　　颠狂

　　产后颠狂，乃败血上冲，用大圣泽兰散加砂仁末三分，煎酸枣仁汤调下；或朱砂二钱研细，以乳汁调和，入紫项活地龙一条，滚二三沸去之，入酒，再用重汤煮温，分三服。　　【注　前证乃虚神不守舍，非补养元气不可，仍参后各证互用。】　　【按《大全》：产后因惊，败血冲心，昏闷发狂，如有鬼祟，宜用大圣泽兰散，自合者方有效；或煎酸枣仁汤，调好辰砂细末，一服可安。】
　　　　　狂言讝语

　　产后狂言讝语，乃心血虚也，用朱砂末酒调下龙虎丹参丸，琥珀地黄丸亦可。　　【注　前证当固胃气为主，而佐以见证之药为善。若一于攻痰则误矣。】　　【按《大全》：产后语言颠倒，或狂言讝语，如见鬼神者，其源不一，须辨证用药治疗。产后惊风，言语乱道，如见鬼神，精神不定者，研好朱砂酒调下龙虎丹参丸三丸作一服，兼琥珀地黄丸服之。产后心虚，败血停积，上干于心，而狂言独语者，当在《良方》乍见鬼神条求之。产后脏虚，心神惊悸，志意不安，语言错乱，不自觉知，神思不安者，当在《良方》惊悸条求之。宿有风毒，因产心虚气弱，腰背强直，或歌哭嗔笑　言语乱道，当作风证治疗，当在《良方》中风心惊条求之。产后心虚中风，心神恍惚，言语错乱，当在《良方》中风恍惚条求之。产后多因败血迷乱心经而颠狂，言语错乱无常，或运闷者，当于《良方》血运类中求之。产后感冒风寒，恶露斩然不行，憎寒发热如疟，昼日明了，暮则讝语如见鬼状，当作热入血室治之，宜琥珀地黄丸及四物汤，只用生干地黄，如北柴胡等分煎服；如不退者，以小柴胡汤加生干地黄如黄芩分两，煎服自愈。虽然，已上诸证，大抵胎前产后，自有专门一定之法，毫发不同。如产后首当逐败生新，然后仔细详辨疾证，不可妄立名色，自生新意。加减方药，大宜对证。依古法施治，未有不安者也。】
　　　　　不语

　　产后不语，因心气虚而不能通于舌，则舌强不能言语者，宜服七珍散。余当推其所因而治之可也。　　【注　经云：大肠之脉散舌下。又云：脾之脉，是动则病舌本强不能言。又云：肾之别脉上入于心，系舌本，虚则不能言。窃谓前证，若心肾气虚，用七珍散。肾虚风热，地黄饮。大肠风热，加味逍遥散加防风、白芷。脾经风热，秦艽升麻汤。肝经风热，柴胡清肝散加防风、白芷。脾气郁结，加味归脾汤加升麻。肝木太过，小柴胡加钓藤钩。脾土受侮，六君加升麻、白芷、钓藤钩。肝脾血虚，用佛手散。脾气虚，用四君子。气血俱虚，八珍汤；如不应，用独参汤；更不应，急加附子补其气而生其血。若竟月血药则误矣。】　　【按《大全》：人心有七孔三毛，产后虚弱，多致停积败血，闭于心窍，神志不能明了；又心气通于舌，心气闭塞则舌亦强矣，故令不语。】
　　　　　乍见鬼神

　　产后如见鬼神，或言语讝妄，皆由血气损亏，阴虚发热，或瘀血停滞，以致心神烦躁而然也，宜以调经散治之。　　【注　前证若败血停滞，用调经散；若血虚发热，用八珍加炮姜；若心血虚损，用柏子仁散。大抵此证皆心脾血少所致，但调补胃气，则痰清而神自安矣。若果系鬼祟所附，即灸鬼哭穴可愈。其或不起者，多因豁痰降火攻伐之过也。】　　【按《大全》：心主身之血脉，因产伤耗血脉，心气虚则败血停积，上干于心，心不受触，遂致心中烦躁，卧起不安，乍见鬼神，言语颠倒错妄。医人不识，呼为风邪。如此治之，必不得愈。但服调经散，每服加龙脑一捻，得睡即安。】　　【按郭氏云：肝藏血，心主血。因产走耗其血，劳动肝心，败血奔冲，邪淫于心，所以乍见鬼神，言语颠倒，非风邪也。但服调经散，加生龙脑一捻，煎服得睡即安。黑龙丹亦能治疗。】
　　　　　惊悸

　　产后心神惊悸恐惧，或目睛不转，口不能言，乃心气虚而六淫内侵，诊其脉动而弱者惊悸也。动则为惊，弱则为悸矣。　　【注　人之所主者心，心之所主者血，心血一虚，神气不守，此惊悸所由作也，当补血气为主。】　　【按《大全》：产后脏虚心神惊悸者，由体虚心气不足，心之经为风邪所乘也。或恐惧忧迫，令心气受于风邪，邪搏于心，则惊不自安，若惊不已，则悸动不定，其状目睛不转而不能动。】
　　　　　心神恍惚

　　产后恍惚，因元气俱虚，心经血少，或外邪所侵，以致心神恍惚，怔忡不宁。　　【注　前证当大补血气为主，而佐以诸方为善，盖风为虚极之假象也。固其本源，诸病自退，若专治风则速其危矣。】　　【按《大全》：心主血，血气通于荣卫脏腑，遍循经络。产则血气俱伤，五脏皆虚，荣卫不足，即为风邪所乘，则令心神恍惚不定也。】
　　　　　虚极生风

　　产后生风，因去血过多，气无所主，以致唇青肉冷汗出，目眩神昏，命在须臾，此但虚极生风也，急服济危上丹。若投以风药则误甚矣。　　【注　前证若心脾血气俱虚，用十全大补汤；如不应，加附子钓藤钩。若肝经血虚，用逍遥散加钓藤。经云：脾之荣在唇，心之液为汗。若心脾二脏虚极，急用参附汤救之。】
　　　　　虚汗不止

　　产后汗不止者，皆由阳气顿虚，腠理不密，而津液妄泄也。若遇风则变痉，纵不成痉，亦虚乏短气，身体消瘦，唇口干燥，久则经水断绝，由津液竭故也。　　【注　前证属血气俱虚，急用十全大补汤；如不应，用参附、芪附等汤。若汗多亡阳发痉，尤当用前药。王海藏先生云：头汗出至颈而还，额上偏多，盖额为六阳之所会也，由虚热熏蒸而出。窃谓前证，当以部位分之，额左属肝，额右属肺，鼻属脾，颐属肾，额属心。治者审之。】　　【按《大全》：虚汗不止者，由阴气虚而阳气加之，里虚表实，阳气独发于外，故汗出也。血为阴，产则伤血，是为阴气虚也。气为阳，其气实者，阳加于阴，故令汗出，而阴气虚弱不复者，则汗出不止也。凡产后血气皆虚，故多汗。】
　　　　　冒闷汗出

　　产后忽冒闷汗出者，因阴血亏损，阳气郁暴故也，急吞鸡子三枚；未醒，饮童便。或时复发，宜服竹沥五合。　　【注　前证属大虚，宜固元气鸟主。其汗不止，必变柔痉。东垣先生云：妇人分娩及半产漏下，昏冒目瞑，盖因血暴亡而火上炽，但补其血则神自昌。若常时血下，当补而升举其气，阳得血而神安则目明矣。今立一方，以补手足厥阴之血，兼益阳气，名曰全生活血汤。】
　　　　　汗多变痉

　　产后汗多变痉，因气血亏损，肉理不密，风邪所乘，其形口噤背强如癎，或摇头马嘶，身反折，不时举发，气息如绝，宜速灌小续命汤。若汗出如雨，手拭不及者不治。　　【注　前证因去血过多，元气亏极，或外邪相搏，以致牙关紧急，四肢痉强，或阴火内动，或腰背反张，肢体抽搐，若有汗而不恶寒者名柔痉，若无汗而恶寒者曰刚痉。由亡血过多，筋无所养。故伤寒汗下过多，溃疡脓血大泄，多患之，乃败证也，急以十全大补汤治之。如不应急加附子，多有复苏者。亦有六淫七情所致者。】　　【按《大全》：产后发痉，汗出如雨，手摸空者，不可治也。按郭氏曰：产后血虚肉理不密故多汗，因遇风邪搏之则变痓也。】
　　　　　中风

　　产后中风，或血气未复，风寒所感，以致筋挛拘急，口眼喎斜，或肢体缓弱，入脏则恍惚惊悸。郭稽中云：产后强力下床，或误入房，或忧怒内伤脏脏。陈无择曰：当以脉辨而治之。若努力下床，月内入房，忧怒着急，非中风类，乃蓐劳火邪之证也。　　【注　前证果外邪所属，形气不足，病气有余，当补元气为主，稍佐以治病之药。若强力下床，月内入房，属形气病气俱不足，当纯补元气，多有复苏者。若误投风药，乃促其危也。】　　【按《大全》：产时伤动血气，劳损脏腑，未曾平复，起早劳动，致使气虚，而风邪乘虚入之，故中风。风邪冷气，客于皮肤经络，但疼痹，羸乏不任，少气。大凡筋脉挟寒则挛急喎僻，挟温则纵缓虚弱。若入诸脏，恍惚惊悸，随其所伤脏腑经络而生病焉。】　　【按郭嵇中曰：产后五七日内，强力下床，或一月之内，伤于房室，或怀忧怒扰荡冲和，或因食生硬，伤动脏腑，得病之初，眼濇口噤，肌肉润搐，渐至腰脊筋急强直者，不可治。此乃人作，非偶尔中风所得也。】
　　　　　口噤腰背反张

　　产后口噤，由血气虚而风邪乘于手三阳经也。盖手三阳之筋循结于颔，得风冷则筋急。故致口噤，腰背挛急，角弓反张者，是风邪入于诸阳之经也。　　【注　前证因气血耗损，腠理不密，汗出过多而患之者，乃虚象也，宜固气血为主，佐以本方。丹溪云：产后当大补气血为先，虽有他证，以末治之。如恶寒发热等证，乃气血虚损之极也，宜大剂参、芪、归、朮、肉桂以培养之；如不应，急用炮附子；再不应，用人参一两，炮附子二三钱，名参附汤。设犹未应，乃药力未能及也，宜多用之。】　　产后眼张口噤，肢体强直，腰背反偃，言语错乱如癎者，此气虚风邪所伤而成痉也。　　【注　按仲景先生云：有汗为柔痉，用桂枝汤；无汗为刚痉，用麻黄汤。然产后得此，血气俱虚之败证也，不可与伤寒例看。丹溪先生云：产后当大补气血为主，可用十全大补汤以补元气；如不应，急加附子。更不应，是药力弗逮也，仍用参附汤多服。余尝治大虚之证，参芪数斤、附子数枚方应。】　　【按《大全》：宿有风毒，因产心气虚弱，发成风痓，心闷气绝。】
　　　　　筋挛

　　产后中风，筋脉挛急，乃血气俱虚。或风邪客于皮肤则顽痹嬴乏，若入于筋脉则四肢挛急，皆由大经空虚，风寒乘虚而渐入也。　　【注　肝属木而主筋。前证若肝经风热血燥，用加味逍遥散，如不应，当用六味地黄丸以补肾水。经云：风客淫气，精乃亡，邪伤肝也。仍参杂证诸血风方论治之。】
　　　　　瘈瘲

　　窃谓：瘈者，筋脉拘急也；瘲者，筋脉张纵也。经云：肝主筋而藏血。盖肝气为阳为火，肝血为阴为水，前证因产后阴血去多，阳火炽盛，筋无所养而然耳。故痈疽脓水过多，金疮出血过甚，则阳随阴散，亦多致此。治法当用八珍散加丹皮、钓藤以生阴血，则阳火自退，诸证自愈；如不应，当用四君、芎、归、丹皮、钓藤以补脾土。盖血生于至阴，至阴者脾土也。故小儿吐泻之后，脾胃亏损亦多患之，乃虚象也，无风可逐，无痰可消。若属阳气脱陷者，用补中益气加姜、桂；阴气虚败者，用十全大补加桂、附，亦有复生者。此等证候，若肢体恶寒脉微细者，此为真状；若脉浮大发热烦渴，此为假象。惟当固本为善。若无力抽搐，戴眼反折，汗出如珠流者，皆不治。
　　　　　脚气

　　产后脚气，因元气内虚，六淫外侵所致，其状发热，瞀闷搐掣，惊悸心烦，呕吐气上，用小续命汤治之，若以为败血攻之则误矣。　　【注　前证当补气血为主，佐以小续命汤、寄生汤；如不应，用大防风汤。仍参脚气方论主之。】　　【按《大全》：产后热闷气上，转为脚气者何？答曰：产后血虚主热，复因春夏取凉过多，地之蒸湿，因足履之，所以着为脚气，可服小续命汤二三剂，必愈。若医者误以败血药攻之，则血去而病益增矣。】　　【按郭氏云：恶附子者，宜服独活寄生汤；若呕者，去地黄倍加生姜。】
　　　　　遍身疼痛

　　产后遍身疼痛者，由气虚百节开张，血流骨节，以致肢体沉重不利，筋脉引急，发热头痛，宜用趁痛散治之。陈无择云：若兼感寒伤食，宜用五积散。若误作伤寒发汗，则筋脉抽搐，手足厥冷，则变为痉，当大补气血为主。　　【注　前证若以手按而痛益甚，是血瘀滞也，用四物、炮姜、红花、桃仁、泽兰补而散之。若按而痛稍缓，此是血虚也，用四物、炮姜、人参、白朮补而养之。】　　【按《大全》：产后气弱，经络肉分之间，血多留滞，累日不散，则骨节不利，筋脉急引，故腰背不得转侧，手足不能动摇，身热头痛也。若医以为伤寒治之，则汗出而筋脉动惕，手足厥冷，变生他病，但服趁痛散除之。】　　【按郭氏云：因产走动，血气升降，失其常度，留滞关节，筋脉引急，是以遍身疼痛，其则腰背强硬，不能俯仰，手足拘挛不能伸屈，或身热头痛，不可作他病治，但服趁痛散循流血气，使筋脉舒畅，疼痛自止。】
　　　　　腰痛

　　肾主腰脚，产后腰痛者，盖肾为胞胎所系，因此产劳伤肾气，以致风冷客之。若连背脊痛久未已，后遇有娠，必致损动。　　【注　前证真气虚邪乘之者，用当归黄芪汤或十全大补为主，佐以寄生汤；如不应，用十全大补加附子。】
　　　　　恶露不绝

　　产后恶露不绝，因伤经血，或因有冷气，而脏腑不调故也。　　【注　前证若肝气热而不能生血，用六味地黄丸。若肝气虚而不能藏血，用逍遥散。若脾气虚而不能摄血，用六君子汤。胃气下陷而不能统血，用补中益气汤。若脾经郁热而血不归源，用加味归脾汤。若肝经怒火而血妄行，用加味四物汤。若气血俱虚，用十全大补汤。若肝经风邪而血沸腾，用一味防风丸。】　　【按《大全》：产后恶露不绝者，由产后伤于经血虚损不足，或分解之时，恶血不尽，在于腹中，而脏腑挟于宿冷，致气血不调，故令恶露淋沥不绝也。】
　　　　　恶露不下

　　产后恶露不下，因脏腑劳伤，气血虚损，或风冷相搏所致。　　【注　前证若恶露不下，用失笑散。若气滞血凝，用花蕊石散。若因去血过多而烦热不止，宜参产后儿枕腹痛方论主治。】　　【按《大全》：恶露不下者，由产后脏腑劳伤，气血虚损，或胞络挟于宿冷，或产后当风取凉，风冷乘虚而搏于血，血则壅滞不宣，积蓄在内，故令恶露不下也。】
　　　　　恶露上攻心痛

　　产后心痛，为阴血亏损，随火上冲心络，名曰心胞络痛，宜大岩蜜汤治之。若寒伤心经，名曰真心痛，朝发夕死，夕发朝死，无药可救。　　【注　前证若阳气虚寒，用岩蜜汤温之。瘀血上冲，用失笑散散之。血既散而痛仍作，用八珍汤补之。大凡肚腹作痛。以手按之却不痛，此血虚也，须用补养之剂。】
　　　　　腹痛

　　产后腹痛，或因外感五邪，内伤六淫，或瘀血壅滞所致，当审其因而治之。　　【注　前证若瘀血内停，用失笑散。风寒外感，用五积散。】
　　　　　儿枕腹痛

　　产后儿枕者，乃母胎中宿血也，或因风冷凝滞于小腹而作痛。　　【注　前证若宿血作痛，失笑散行之；既散而仍痛，四神散调之。若恶心作呕，此属气虚，用六君子健其胃气。若发热头痛，或腹痛按而不痛，此属血虚，用四物、炮姜、参、朮补其脾气。】　　【按《大全》：儿枕者，由母胎中宿有血块，因产时其血破散，与儿俱下则无患也。若产妇脏腑风冷，使血凝滞在于小腹不能流通，则令结聚疼痛，名之曰儿枕也。】
　　　　　小腹痛

　　产后小腹作痛，由恶露凝结，或外寒相搏，若久而不散，必成血瘕，而月水不调。　　【注　前证若因气滞，用延胡索散。若因外寒，用五积散。若因怒气，用四物加木香、柴胡。若因血虚，用四物、参、朮、炮姜。若因阳气虚弱，用四君、当归、炮姜。若因脾虚血弱，用六君、当归、炮姜治之。】
　　　　　寒证腹痛

　　产后脐腹作痛，乃冷气乘虚也，用当归建中汤治之。陈无择云：若产当寒月，人门、脐下胀痛，手不可近者，用羊肉汤治之。　　【注　前证若脾胃虚弱，寒邪所侵，用蟠葱散。若肝经湿热，小便不利，用龙胆泻肝汤。仍参前论，恐有瘀血为患。】
　　　　　两胁胀痛

　　产后两胁胀痛，因恶露不尽，或肝经血虚，或肝经气滞，当分而治之。　　【注　前证若肝经血瘀，用延胡索散。若肝经气滞，用四君、青皮、柴胡。若肝经血虚，用四物、参、朮、柴胡。气血俱虚，用八珍、柴胡。若肾水不足，不能生肝，用六味丸。若肺金势盛，克制肝木，用泻白散。仍参照前各论主之。】　　【按《大全》：产后两胁胀满气痛，由膀胱宿有停水，因产后恶露不下尽，水壅痞与气相搏，积在膀胱，故令胁肋胀满；气与水相激，故令痛也。】
　　　　　积聚症块

　　夫积者阴气也，五脏所生；聚者阳气也，六腑所成。然积为阴，阴性沉伏，故痛不离其部；聚为阳，阳性浮动，故痛无常处。皆由饮食不节，起居失宜，产后血气虚弱，风冷所乘，搏于脏腑耳。　　【注　前证乃真气亏损，邪气乘之，况产后得之，尤当固元气为主。若求旦夕之效，而攻其邪则速其危矣。当参痃癖诸论治之。】　　【按《大全》：风冷所乘，搏于脏腑，与血气相结，故成积聚症块。】
　　　　　血瘕

　　产后瘀血，与气相搏，名曰瘕，谓其痛而无定处，此因夙有风冷而成，轻则痞塞，重则不通。　　【注　前证乃寒邪乘客，气血壅结，此因气病而血病也，当补养胃气，调和月经，宽缓静养为善。《难经》云：任脉之病，男子为七疝，女子为瘕聚。当参前后各论治之。】　　【按《大全》：瘕之言假也，谓其痛浮假无定处也。此由素有风冷血气不治，至产血下则少，故致此病也。不急治则多成积结，妨害月水，轻则痞塞，重则不通也。】
　　　　　余血奔心烦闷

　　产后余血奔心，若因分娩后不饮童便，以致虚火上炎所致，宜用金黄散或炒蒲黄三钱，水煎服。失笑散亦佳。　　【注　前证当与产后恶露上攻心痛同治。】　　【按《大全》：此证盖是分解了，不即饮童子小便，并擀心及卧太速，兼食不相宜之物所致。但能依方疗之，无不痊可。】
　　　　　口干痞闷

　　产后口干痞闷，因食米面干饭太早，脾胃不能消化。热郁所致，慎不可下。但服见晛丸则愈。无择云：若内积忧烦，外伤燥热，宜四物汤去地黄加人参、乌梅，可愈。　　【注　前证若宿食停滞，用六君、枳实、神曲；若因肉食所致，更加山楂；若因鱼鲙之类，再加陈皮。其物既消而仍痞，或反作痛作呕，此脾胃受伤，用六君子汤；或咽酸嗳腐加炮姜，作泻更加升麻；如不应，佐以四神丸，或间用补中益气汤。】　　【按郭氏曰：产后荣卫大伤，血气未定，食面太早，胃不能消化，面毒结聚于胃脘，上熏胸中，是以口干燥渴，心下痞闷，医者不识，认为胸膈壅滞，以药下之，万不得一。】　　【按无择云：产后口干痞闷，未必止因食面，或产母内积忧烦，外伤燥热，饮食甘肥，使口干痞闷，当随其所因调之可也。心烦宜四物汤去地黄加人参、乌梅煎。若外伤燥热，看属何经，当随经为治。难以备举。饮食所伤，见晛丸却能作效。】　　【按郭氏又云：或有产后劳伤虚羸，因事触忤，怒气上逆，以致胸膈痞塞，口干烦闷者，亦宜服见晛丸。盖其间药味，皆是顺气快膈之剂。紫苏饮亦可服。】
　　　　　寒热

　　产后发热，头痛身疼，虽如伤寒时气，虽当用麻黄，亦不可轻易。如早起劳动，为寒所伤，则淅淅恶寒，翕翕发热，头项肩背骨节皆痛，至七八日乃瘥。若大便坚，作呕不能食，用小柴胡汤加生姜、地黄主之。　　【注　按《病机》云：治胎产之病，从厥阴经论之。无犯胃气及上中二焦，谓之三禁，不可汗，不可下，不可利小便。发汗者同伤寒下之早证，利大便则脉数而已动于脾，利小便则内亡津液，胃中枯燥。制药之法，能不犯三禁，则荣卫自和而寒热止矣。】　　产后乍寒乍热，由血气虚损，阴阳不和，若阴盛则乍寒，阳盛则乍热，宜用增损四物汤。若因败血不散，腹内作痛，宜用夺命丹，后用增损四物汤，随病加减。无择云：败血流闭诸阴则寒，流闭诸阳则热，用大调经散、五积散。　　 【注　前证若因阳气不足，阴气上入于阳中而恶寒者，用补中益气汤。若因阴气不足，阳气下陷于阴中而发热者，用六味地黄丸。若血气不足而恶寒发热者，用八珍汤。若病后寒热倦怠者，用补中益气汤。若肌热大渴目赤面红者，用当归补血汤。按郭氏曰：阴胜则乍寒，阳胜则乍热，阴阳相乘则乍寒乍热。若因产劳伤脏腑，血气不得宣越，故令败血不散，入于肺则热，入于脾则寒。】　　阴阳不和，败血不散，何以别之？时有刺痛者败血也，但寒热无他证者，阴阳不和也。　　 【按郭氏又云：血属阴，气属阳。血气一伤，阴阳互相乘克，所以乍寒乍热。此特论阴阳不和之所由致者。亦有因产恶露下少，留滞胞络，亦令人寒热，但小腹痛急为异耳。阴阳不和宜服增损四物汤，败血停留宜服夺命丹或黑龙丹。增损四物汤，亦可兼进。】
　　　　　疟疾

　　郭稽中云：产后乍寒乍热者，多是败血为害，或阴阳不和，若概作疟疾治之，误矣。陈无择云：产后寒热，或一二日或二三日一发，或先寒后热，或先热后寒，或寒多热少，或热多寒少，或纯寒纯热者，皆是疟疾，最难治疗，可用草果饮、生熟饮、四兽饮选用之。　　【注　前证当与疟疾论参看用药，以补胃气为主，佐以草果饮之类。若胃气稍充，以草果饮为主，佐以补胃之剂。大抵产后疟疾。因脾胃虚弱，饮食停滞，或外邪所感，或郁怒伤脾，或暑邪所伏。审系饮食，用六君加桔梗、苍朮、藿香。如外邪多而饮食少，用藿香正气散。如外邪少而饮食多，用人参养胃汤。劳役所伤，用补中益气汤。气血虚弱，用十全大补加炮姜。中气虚寒，用六君加姜、桂，元气脱陷急加附子。盖气虚则寒，血虚则热，胃虚则恶寒，胃气下陷则寒热交作，或吐泻不食，腹痛烦渴，发热讝语，或手足逆冷，寒战如栗，虽见百证，但温补脾胃，其病自退。若误用清脾饮，则中气伤而变证多矣。大凡产后久疟，多属元气虚寒。】
　　　　　蓐劳

　　夫产后蓐劳者，此由生产日浅，血气虚弱，饮食未平复，不满日月，气血虚羸，将养失所，而风冷客之。风冷搏于气血，则不能温于肌肤，使人虚乏劳倦，乍卧乍起，容颜憔悴，食饮不消。风冷邪气而感于肺，肺受微寒，故咳嗽口干，遂觉头昏百节疼痛，荣卫受于风邪，流注脏腑，须臾频发，时有盗汗，寒热如疟，背髆烦闷，四肢不举，沉重着床，此则蓐劳之候也。　　妇人因产里不顺，疲极筋力，忧劳心虑，致令虚羸喘乏，寒热如疟，头痛自汗，肢体倦怠，咳嗽痰逆，腹中绞刺，名曰蓐劳。　　【注　前证当扶养正气为主，用六君子汤加当归。若脾肺气虚而咳嗽口干，用补中益气加麦冬、五味子。若因中气虚而口干头运，用补中益气加蔓荆子。若肝经血虚而肢体作痛，用四物、参、朮。若因肝肾虚弱而自汗盗汗，寒热往来者，用六味丸加五味子。若因脾虚血弱，肚腹作痛，月经不调，用八珍汤倍加白朮。若因脾虚血燥，皮肤瘙痒，用加味逍遥散。大抵此证多因脾胃虚弱，饮食减少，以致诸经疲惫而作，当补脾胃，饮食一进，精气生化，诸脏有所倚赖，其病自愈矣。仍照虚烦发热方论主治。】
　　　　　虚羸

　　《产宝》云：产后虚羸者，皆因产后亏损血气所致，当慎起居，节饮食六淫七情，调养百日，庶保无疾。若中年及难产者，无论日期，必须调养平复，方可治事，否则气血复伤，虚羸之证作矣。　　【注　前证产伤气血者，用八珍汤。饮食伤胃者，用四君子汤。停食伤脾者，用六君子汤。劳伤元气者，用补中益气汤。若嗳气觉有药味者，此药复伤胃也，但用四君子汤徐徐少饮，以调脾胃。若胃气一健，血气自生，诸证自愈矣。】
　　　　　风虚冷劳

　　产后气血劳伤，脏腑虚弱，若风冷乘之，血气愈虚，形气羸损，风冷入脏，令人无子。谓之风虚冷劳也。　　【注　前证若血气虚弱，用八珍汤。血气虚寒，用十全大补汤。胃气虚弱，用补中益气汤。脾气虚弱，用六君子汤。命门火衰，用八味丸。肝脾血虚，用加味逍遥散。肝脾郁怒，用加味归脾汤。】　　【按《大全》：风冷搏于血气，血气不能温于肌肤，使人虚乏疲顿，致羸损不平复。若久不平复，风冷入于子脏，则胞脏冷，使人无子。】
　　　　　腹胀呕吐

　　产后腹胀满闷呕吐者，因败血散于脾胃，不能运化而致，宜用抵圣汤治之。　　【注　前证若败血散于脾胃，宜用前方。若饮食停于脾，宜用六君、厚朴。若饮食伤于胃，宜用六君子汤。大凡损其脾者，当节其饮食为善。】　　【按郭氏曰：败血散于脾胃，脾受之则不能运化精微而成腹胀，胃受之则不能受纳水谷而生吐逆。医者不识，若以寻常治胀止吐药治之，病与药不相干，转更伤动正气，疾愈难治，但服抵圣汤则愈。】
　　　　　呕逆不食

　　经云：胃为水谷之海以养脏腑，因产后胃气虚弱，饮食所伤，必致呕逆，故不食也。　　【注　前证若因饮食过时，用四君子汤。饮食过多，用六君子汤。饮食过时而兼劳役，用补中益气。若因饮食停滞，用人参养胃汤。脾胃气虚，用六君子汤。胃气虚寒，加炮姜、木香。寒水侮土，用益黄散。肝木侮脾土，用六君、升麻、柴胡。命门火衰不能生土，用八味丸。呕吐泄泻，手足俱冷，或肚腹作痛，乃阳气虚寒，急用附子理中汤，多有生者。】　　【按《大全》：胃输水谷之精，以为血气，荣润脏腑，因产则脏腑伤动，有时而气独盛者，则气乘肠胃，肠胃燥濇，其气则逆，故呕吐不下食也。】
　　　　　霍乱

　　产后霍乱，因脏腑虚损，饮食不消，触冒风冷所致。若热而饮水者，五苓散。寒而不饮水者，理中丸；虚冷者，加附子。来复丹尤妙。　　【注　前证当与后产后腹痛泻利方论，互相主治。】　　【按《大全》：阴阳不顺，清浊相干，气乱于肠胃之间，真邪相搏，冷热不调，上吐下利，故曰霍乱也。】
　　　　　头痛

　　夫头者诸阳之会也。产后胃气虚弱，饮食少思，阳气微弱，不能上升，故头痛。若因败血，黑龙丹言之甚详。　　【注　前证若中气虚，用补中益气汤加蔓荆子。若血虚，用四物加参、朮。血气俱虚，用八珍汤。若因风寒所伤，用补中益气汤加川芎。】　　【按《大全》：产后五脏皆虚，胃气亏弱，饮食不充，谷气尚乏，则令虚热；阳气不守，上凌于头，阳实阴虚，则令头痛也。又有产后败血头痛，不可不知。】
　　　　　欬嗽

　　夫肺主于气，产后肺气虚，故外邪感而咳嗽所由作也。若食盐酰之类而致者难治。若因面积滞而致者，服黑神散、五积散可愈。　　【注　前证若阴血虚，四物汤加参、朮、陈皮、桔梗。肺气虚，四君加芎、归、桔梗。除火上炎，六味地黄丸加参、朮。风寒所感，补中益气汤加桔梗、紫苏。若瘀血入肺发喘，兼口鼻起黑，或鼻出血，急用二味参苏饮，亦有得生者。然而所患悉因胃气不足，盖胃为五脏之根本，胃气一虚，五脏失所，百病生焉。但患者多谓腠理不密所致，不知经云：肺属辛金，生于己土。脾土既虚不能生金，则腠理不密，外邪易感，其阴火上炎，治当壮土金，生肾水以制火为善。若径治其病则误矣。】　　【按《大全》：产后血虚，肺经一感微邪，便成咳嗽，或风或热，或寒或湿，皆令人咳嗽也。】　　产后咳嗽，多因食热面壅遏，或热病，或有气块，发时冲心痛，气急咳嗽，四肢寒热，心闷口干，或时烦躁，睡梦惊悸，气虚，肢体无力，局方黑神散、五积散加枣煎服。
　　　　　喘促

　　产后喉中气急喘促，因荣血暴竭，卫气无主，独聚于肺，名曰孤阳绝阴，最为难治。若因败血停凝，服夺命丹。若因荣血暴绝，服芎藭汤。若因风寒所伤，服旋覆花汤。若因气郁结，服小调经散。若因伤饮食，服见晛丸。　　【注　前证若脾肺气虚弱，用六君、桔梗；若兼外邪，更加紫、苏。若中气虚寒，用补中益气加炮姜、肉桂；若阳气虚脱，更加附子。若瘀血入肺，急用二味参苏饮。】　　【按郭氏曰：若恶露不快，败血停凝，上熏于肺，亦令喘急，但服夺命丹，血去喘自定。】
　　　　　口鼻黑鼻衄

　　产后口鼻起黑气及鼻衄者，盖阳明经脉之海，起于鼻，交頞中，还出颊口，交人中，左之右，右之左。此产后气虚，荣血散乱，胃绝肺败之证也。急取绯线一条，并产妇顶心发两条，紧系中指节，更无药可疗。　　【注　胃脉侠口绕承浆，盖鼻准属脾土，鼻孔属肺金，诚胃虚肺损气脱血死之证，急用二味参苏饮加附子五钱，亦有得生者。】　　【按郭氏曰：产后气虚血散，荣卫不理，散乱入于诸经，却还不得，故令口鼻黑气起及变鼻衄，此缘产后虚热，变生此证，胃绝肺败，不可治。】
　　　　　呃噫

　　夫肺主于气而禀于胃。盖产后脾胃伤损，风冷所搏，故呃噫也。急灸期门三壮，必愈。此穴乃胃之大络。　　【注　前证属胃气虚寒之恶侯，如用后方未应，急投参附汤亦有复生者。】　　【按《大全》：五脏六腑俱禀于气，产后则气血伤，脏腑皆损，而风冷搏于气，气则逆上，而又脾虚聚冷，胃中伏寒，因食热物，冷热气相冲击，使气厥而不顺，则呃逆也。脾为三焦之关，五脏之仓廪，贮积水谷。若阴阳气虚，使荣卫气厥逆，则致生斯病也。经云：呃噫者胃寒所生，急灸期门三壮必愈。】
　　　　　血崩

　　产后血崩，因经脉未复而劳伤，或食酸咸之味。若小腹满痛，肝经已伤，最为难治，急服固经丸主之。　　【注　前证若血滞小腹胀满，用失笑散。血少小腹虚痞，芎藭汤。肝火致血妄行，加味逍遥散。脾郁不统血，加味归脾汤。脾气虚不摄血，补中益气汤。厚味积热，伤血，清胃散加槐花。风热相搏伤血，四君子加防风、枳壳。】　　【按陈无择曰：血崩不是轻病，况产后有此，是谓重伤，恐不止咸酸不节而能致之，多因惊忧恚怒，脏气不平，或产后服断血药早，致恶血不消，郁满作坚，亦成崩中，固经丸自难责效，不若大料煮芎藭汤加芍药，侯定，续须随证诸药治之为得。】
　　　　　月水不调

　　产后月水不调，由血气虚损，风邪所客，邪正相搏，以致经候失期，或多或少而不得其平也。　　【注　前证若过期而作痛者，气血俱虚也，八珍加柴胡、丹皮。不及期而来，血热也，四物加山栀、柴胡。将来而作痛者，血实也，四物加桃仁、红花。过期而来者，血虚也，四物加参、朮。紫黑成块者，血热也，四物加炒栀、炒连、丹皮。作痛而色淡者，痰多也，四物合二陈。治当临证制宜。】　　【按《大全》：产后风寒冷热之气，客于经络，乍冷乍热，冷则血结，热则血消，故令血或多或少，或在月前，或在月后，故名不调也。】
　　　　　月水不通

　　产后乳子周岁而经不行，是其常也。若半岁而经行，此血有余也。若一二岁不行而无疾，不必服药。若肢体倦怠，食少内热，是血少也，宜健脾胃，若以药通之则误矣。　　【注　前证若脾胃虚弱，用六君子汤。若兼郁火伤脾，用归脾汤加丹皮、山栀。若怒火伤血，宜用四物合小柴胡。气血俱虚，用八珍汤加牡丹皮。仍参前论主之。】　　【按《大全》：夫产伤动于血气，其后虚损未复，而为风冷所伤，血之为性得冷则凝结，故风冷伤于经，血结于胞络之间，故令月水不通也。凡血结月水不通则成血瘕；水血相并，复遇脾胃衰弱肌肉虚者，则为水肿也。】　　【按妇人冲任之脉为经络之海，皆起于胞内。而手太阳小肠之经、手少阴心之经，此二经上为乳汁，下为月水。若产后月水不通者，盖新产之后，荣伤气血，或去血过多，乳汁通行，自是不通。若乳子岁半或一岁之内，而月经不行，此是常侯，即非病也，何必通之。谚云：奶，假经也。若半岁而行者，或四五个月便经行者，皆是少壮血盛之人，注受极易，产乳必众。其子失乳，必四肢尩羸，肚大青筋，头大发焦，好啖泥土，病名无辜。若经血有余者，不可以药止之。若产后一二岁月经不通而无疾苦，何必服药？或劳伤气血，冲任脉虚，气血衰少而不能行者，但服健脾胃资气血之药，自然通行。若用牛膝、红花、苏木、干漆、蝱虫、水蛭等药以通之，则为害滋大。经水枯竭，则无以滋养，其能行乎？初虞世所谓譬犹索万金于乞丐之手，虽捶楚并下而不可得也。医者宜详审而疗之。】
　　　　　四肢浮肿

　　产后四肢浮肿者，乃败血乘虚流注，宜用小调经散。陈无择云：若风邪所乘于气分，皮肤肿而浮虚，乃气也。若皮肤肿如熟李，乃水也。盖气肿者宜发汗，水肿者宜利小便。　　【注　前证若寒水侮土，宜养脾肺。若气虚浮肿，宜益脾胃。若水气浮肿，宜补中气。当参妇人血分水分肿满方论主治。】　　【按郭氏曰：产后败血，乘虚停积，循经流入四肢，浸淫日深，却还不得，腐坏如水，故令面黄四肢浮肿，医人不识，便作水气治之。凡治水多用甘遂大戟等导水药，极能虚人。夫产后既虚，又以药虚之，是谓重虚，往往多致夭枉。但服小调经散，血行肿消则愈。】　　【按陈无择曰：产后浮肿多端，有自怀妊肿至产后不退者；亦有产后失于将理，外感寒暑风湿，内则喜怒忧惊，血与气搏，留滞经络。气分血分，不可不辨，要当随所因脉证，治之宜得其情。小调经散治血分固效，但力浅难凭，不若吴茱萸汤、枳朮汤、夺魂散、大调经散，皆要药也。】　　【按郭氏云：黑龙丹亦治产后浮肿血滞所致，不可不知。】
　　　　　腹痛泻利

　　产后腹痛泻利，因肠胃虚怯，寒邪乘袭，或水谷不化，洞泄肠鸣，或手足逆冷，用调中汤治之。陈无择云：若六淫七情而致者，当随所感而治之。　　【注　前证若胸膈饱胀，或恶食吞酸，此饮食停滞，用六君、枳实、山楂以消导。若食既消而仍痛，更或头痛热渴，恶寒欲呕，此中气被伤，用补中益气、半夏、茯苓以健脾胃。】　　【按郭氏曰：产后风冷，乘虚流入大肠，水谷不化，洞泄肠鸣，或下赤白，胠胁(月真)胀，或痛走不定，急服调中汤立愈。若医者以为积滞取之，祸不旋踵。谨之！谨之！】　　【按陈无择曰：产后下痢，非止一端。既云饮冷当风，何所不至？寒热风湿，本属外因；喜怒忧思，还从内性。况劳逸饥饱，皆能致病。若其洞泄，可服调中汤。赤白滞下，非此能愈，各随证治之。】
　　　　　赤白痢

　　产后痢疾，因饮食六淫七情，伤于脾胃，或血渗大肠，皆为难治。若饮食不进，谓之虚痢；气道不顺，谓之气痢。治法热则凉之冷则温之，冷热相搏则温凉调之，滑者濇之，虚者补之，水谷不分者分利之，性情执滞者和顺之，未有不安者也。　　【注　前证白属气分而赤属血分也。若米食所伤，用六君加谷糵。若面食所伤，用六君加麦糵。若肉食所伤，用六君如山楂、神曲；凡兼呕吐，俱加藿香；若兼咽酸或呕吐，用前药送越鞠丸。若肝木克脾土，用六君加柴胡、炮姜。若寒水反来侮土，用钱氏益黄散。若久泻或元气下陷，兼补中益气汤以升发阳气。若泻痢色黄，乃脾土真气，宜加木香、肉豆蔻。若属脾土虚寒，用六君加木香、姜、桂。若脾肾虚寒，用补中益气及四神丸。若属命门火衰。而脾土虚寒，用八味丸以补土母。若小便濇滞，肢体渐肿，或兼喘咳，用金属肾气丸以补脾肾，利水道。若胃气虚弱而四肢浮肿，须补胃为主。若久而不愈，或非饮食所伤而致，乃属肾气亏损。盖胎胞主于任而系于肾，况九月十月，乃肾与膀胱所养，必用四神、六味、八味三药以补肾。若用分利导水之剂，是虚其虚也。】
　　【按《大全》：产后痢疾者，由产劳伤，脏腑不足，日月未满，虚乏未复，或劳动太早，或误食生冷。若行起太早，则外伤风冷，乘虚入于肠胃。若误食生冷难化之物，伤于脾胃，皆令洞泄水泻，甚者变为痢也。若血渗入大肠，则为血痢难治，世谓之产子痢也。得冷则白或如鱼脑，得热则赤黄，或为骤血。若冷热相搏则下痢赤白，或脓血相杂，若下痢青色则极冷也。若饮食不进，便利无常，日夜无度，产后本虚，更加久痢不止，无力瘦乏，愈见羸弱，谓之虚羸下痢。又有产后气郁不顺，而下痢赤白，谓之气痢。】　　产后下痢作渴者，乃内亡津液，或胃气虚不能生津液，但止其渴，痢自瘥。　　【注　前证若渴而不喜冷饮，属胃气虚，不能生津液，宜用七味白朮散。夜间发热口渴，属肾水弱而不能润，宜用六味丸，并佐以益气汤以滋化源。】　　【按《大全》：水谷之精，化为血气津液，以养脏腑，脏腑虚燥，故痢而渴。若引饮则难止，反溢水气，脾胃既虚，不能克水，水自流溢，浸渍皮肤，则令人肿，但止其渴，痢则自瘥。】
　　　　　大便秘濇

　　产后大便秘濇，因肠胃虚弱，津液不足。若小腹闷胀，宜服麻仁丸润之，若用寒药则促其危矣。　　【注　前证若计其日期，饮食数多，即用药通之，祸在反掌之间。必待腹满觉胀，欲去不能者，乃结在直肠，宜用猪胆汁润之。若服苦寒疏通，反伤中焦元气，或愈加难通，或通而泻不能止，或成痞证。若去血过多，用十全大补。血虚火燥，用加味四物。气血俱虚，用八珍汤。虽数日不通，饮食如常，腹内如故，仍用八珍加桃仁、杏仁治之。若泥其日期，饮食数多而通之则误矣。】　　【按郭氏曰：产后水血俱下，肠胃虚竭，津液不足，是以大便秘消不通也。若过五六日，腹中闷胀者，此乃燥屎在脏腑，以其干濇未能出耳，宜服麻仁丸以津润之。若误以为有热，投之寒药，则阳消阴长，变证百出，性命危矣。】　　【津液者血之余，因产伤耗胃气，津液暴竭，气少不能运掉，是以大便秘濇不通也。轻者且进橘杏圆以润滑之，滑则通矣。若过六七日，腹中满痛尚且不通，此必有燥粪在内干濇，未能得出尔。却服麻仁圆以通利之，下燥粪则愈。若以为有热，用重凉之剂以攻之，转更伤动胃气，变证多端。】
　　　　　大小便不通

　　产后大小便不通，因肠胃虚弱，津液燥竭故也。　　【注　前证当参前后论及杂证泄痢秘结方论主治。】　　【按《大全》：肠胃本挟于热，因产血水俱下，津液燥竭，肠胃痞濇，热气结于肠胃，故令大小便不通也。】
　　　　　遗粪

　　产后遗粪，取故燕窠中草烧为末，或枯矾、牡蛎，或白蔹、芍药，各等分为末，俱用酒调服。或用固肠丸方可。　　【注　前证若脾肾虚弱，用还少丹，仍以补中益气汤为主。虚寒加肉豆蔻、补骨脂或四神丸。若脾肾虚寒用八味丸兼四神丸，仍佐以前二方。】
　　　　　诸淋

　　产后诸淋，因热客于脬，虚则频数，热则濇痛，气虚兼热，血入胞中，则血随小便出而为血淋也。　　【注　前证若膀胱虚热，用六味丸。若阴虚而阳无以化，用滋阴肾气丸。盖土生金，金生水当滋化源，仍参小便淋沥频数类治之。】　　【按《大全》：因产有热气客于脬中，小便濇痛，故谓之淋。又有因产损气虚则挟热，热则搏于血，血即流渗于脬中，故血随小便出而为血淋。淋者，淋沥之谓也。】　　【按《三因论》曰：治产后淋秘，当去血为主。如其冷热膏石气淋等为治，量其虚实而用方，瞿麦、蒲黄最是产后要药。惟寻究其所因，则不失机要矣。】
　　　　　小便频数

　　产后小便数者，乃气虚不能制故也。　　【注　前证若因稳婆不慎，以致脬损而小便淋沥者，用八珍汤以补气血。若因膀胱气虚而小便频数，当补脾肺。若膀胱阴虚而小便淋沥，须补肺肾。仍参妇人小便频数诸类治之。】
　　　　　小便不禁

　　《广济》治产后小便不禁，用鸡尾烧灰。《千金翼》用白薇、芍药为末，俱用温酒下，日三服；或桑螵蛸半两，龙骨一两为末，每服二钱，粥饮调下。　　【注　前证若脾肺阳虚，用补中益气汤。若肝肾阴虚，用六味地黄丸。若肝肾之气虚寒，用八味地黄丸。】　　【按陈氏曰：妇人产蓐产理不顺，致伤膀胱，遗尿无时。】
　　　　　小便出血

　　产后小便出血者？因虚热血渗于脬也，以乱发洗净烧为末，米饮调服；或滑石末一钱，生地黄汁调下。　　【注　前证若膏梁积热，用加味清胃散。醇酒湿毒，葛根解酲汤。怒动肝火，加味小柴胡汤。郁结伤脾，加味归脾汤。思虑伤心，妙香散。大肠风热，四物、侧柏、槐花。大肠血热，四物、炒连、槐花。肠胃虚弱，六君、升麻、柴胡。元气下陷，补中益气、茯苓、半夏。胃气虚弱，六君、升麻。血虚，因物、升麻。气血俱虚，八珍、柴胡、升麻。大凡病久或元气虚弱，见病百端而发热者，皆脾胃亏损，内真寒而外假热，但用六君或补中益气加炮姜温补脾气，诸证悉退。若四肢畏冷，属阳气虚寒，急加附子。】　　【按《大全》：血气虚而热乘之，血得热则流散，渗于胞内，故血随小便出。】
　　　　　堕胎下血

　　堕胎后，复损经脉而下血不止，甚则烦闷至死，皆以调补胃气为主。　　【注　前证若肝经血热，用四物、参、朮、山栀。肝经风热，用防风黄芩丸。肝经怒火，用加味逍遥散。脾经气虚，用四君、归、地。脾经郁滞，用加味归脾汤。气味不和，用紫苏饮。胃气下陷，用补中益气汤。】　　【按薛己云：产后便血，或饮食起居，或六淫七情，以致元气亏损，阳络外伤。治法：若因大肠风热，四物加侧柏、荆、防、枳壳、槐花。怒动肝火，六君加柴、芍、芎、归。肠胃虚寒，六君加肉豆蔻、木香。大肠血热，四物加芩、连。余与小便出血诸治法相同。】
　　　　　阴脱玉门不闭

　　产后阴脱，玉门不闭，因坐产努力，举动房劳所致。或脱肛阴挺，逼迫肿痛，清水续续，小便淋沥。　　【注　玉门不闭，气血虚弱也，用十全大补汤。肿胀焮痛，肝经虚热，加味逍遥散。若因忧怒，肝脾气血伤也，加味归脾汤。若因暴怒，肝火血伤也，龙胆泻肝汤。】　　【按《三因论》曰：妇人因产劳力，努咽太过，致阴下脱，若脱肛状，及阴下挺出，逼迫肿痛，举重房劳，皆能发作。】
　　　　　断产论

　　《易》曰：天地之大德曰生。然妇人有临产艰难，或生育不已而欲断之，故录验方以备所用。若服水银、蝱虫、水蛭之数，不惟孕不复怀，且祸在反掌。　　【注　前云用蚕故纸尺许烧灰为末，产后酒服之。血虚者，终不复孕。大抵断产之剂，多用峻厉，往往有不起者，是则产之害，未若断产之害也。】
　　　　　脉法

　　新产之脉缓滑吉，实大弦急死来侵。　　【注　凡妇人新产之后，其脉来缓滑者，为气血通利调和，是安吉之兆也。若见实大弦急之脉则凶，必死之脉也。】　　若得沉重小者吉，忽若坚牢命不停。　　 【注　若产妇诊得沉重微小者，此是形脉相应，故云吉兆之脉。忽然诊得坚硬牢实之脉，是脉盛形衰相反，性命不可留停，必死也。】　　寸口濇疾不调死。
　　【注　若产后寸口脉濇疾大小不调匀者，此是血气衰绝之脉，故云死也。】　　沉细附骨不绝生。
　　 【注　若重手按之，乃得其脉沉细，附着于骨不断绝有力者，此生活之兆也。】　　审看此后分明记，长须念此向心经。　　【注　凡为医者宜详审脉证，分明记于心胸也。】　　【按前论与《脉诀刊误》所云不同，观者审之。】
　　　　济生方 【宋　严用和】

　　　　　产后服黑神散及芎藭汤论

　　母生子讫，例服黑神散及芎藭汤者，取其逐瘀血以生新血也。倘恶露不尽，停留胞络，生病多端。轻者为胀为痛，为寒为热；甚者月水不调，闭断不通；久成血瘕以致尩羸。
　　　　　腹痛泻痢

　　产后腹痛泻痢，盖因产血气劳伤，外则腠理空疏，内则肠胃虚怯，若未满月，饮冷当风，邪毒乘虚进袭，留于分肉之间，布于肠胃之内，遂致腹胁(疒丂)痛，痛如刀刺，流入大肠，肠鸣洞泄，洞泄不已，痢下赤白，宜服调中汤。又有食肉太早，强食过多，停积不化，脐腹疼痛而成泄痢者，诚有之矣，法当消化停滞则愈，但不可用牵牛、巴豆峻剂，以虚血气。见晛圆最佳。仓卒未能办此，用《局方》中治中汤加砂仁煎服。
　　　　　血崩

　　产妇下血过多，血气暴虚，未得平复，或因劳役，或因惊怒，致血暴崩；又有荣卫两伤，气衰血弱，亦变崩中。若小腹满痛，此为肝经已坏，为难治，俱宜投固经圆止之。若小腹满胀，此为内有瘀血，则未可止之，止之非特淋沥不止，小腹转加胀满，若小腹胀满，且服芎藭汤及黑龙丹。若小腹不满急，是内无瘀血，可服固经圆止之。恶热药者，进十灰圆亦得。
　　　　　腹胀闷满呕吐

　　胃受水谷，脾主运化，生血生气，内濡脏腑者也。因产脏腑暴虚，恶露下少，败血乘虚，散于脾胃，脾受之而为腹胀，胃受之则成吐逆；亦有恶露过多，气无所主，聚于脾胃，脾受之则为腹胀，胃受之则为吐逆，宜抵圣汤。然治恶露过多者，于抵圣汤中去泽兰、赤芍药，倍加生姜、橘皮更妙。
　　　　　中风

　　产后中风，或身体缓急，或顽痹不仁，或口目不正，或奄奄忽忽，神情闷乱，乃中风候，宜服小续命汤。
　　　　　心痛

　　心者血之主，人有伏宿寒，因产大虚，寒搏于血，血凝不得消散，其气遂上冲击于心之络脉，故心痛，但以大岩蜜汤治之，寒去则血脉温而经络通，心痛自止。若误以为所伤治之，则虚极寒益甚矣。心包络寒甚传心之正经，则变为真心痛，朝发夕死，夕发朝死。若因七情伤感，血与气并而心痛者，宜服延胡索汤则痛自止。
　　　　河间六书 【金　刘完素】

　　　　　证治总论

　　产后经水适断，感于异证，手足牵搐，咬牙昏冒，宜增损柴胡汤。前证已去，次服秦艽汤去其风邪。　　产后风气在表，面目四肢浮肿，宜七圣丸主之，以利为度。如浮肿喘嗽，加木香、槟榔倍之，谓气多也。如浮肿又头目昏冒，加羌活、川芎，谓多风也。　　产后日久虚劳，虽日久而脉浮疾者，宜服三元汤。日久虚劳，微有寒热，脉沉而浮，宜柴胡四物汤。日久虚劳，针灸小药俱不效者，宜服三分散。日久虚劳不能食，宜十全散。　　产后诸积不可攻，当养阴去热，其病自退，宜服芍药汤。　　产后冲胀，胸中有物状，是噎气不降，紫金丹主之。　　产后头痛，血虚痰癖寒厥，皆令头痛，加减四物汤。如有汗者，是气弱头痛也，加芍药三两，桂一两半，生姜煎。如痰癖头痛，加半夏三两，茯苓一两半，生姜煎。如热厥头痛，又加白芷三两，石膏三两，知母一两半。寒厥头痛，加天麻三两，附子一两半，生姜煎。　　产后血运，血结血聚于胸中，或偏于少腹，或连于肋胁，四物汤四两，倍当归、川芍，加鬼箭、红花、延胡各一两，同为末，煎取清，调没药散服之。　　妇人产后诸病，但以双解散服之，周身中外，气血宣通，病皆除愈。然双解乃通仙之药，但除孕妇及产后月经过多并泄泻者，勿与服之。　　俗未知产后亡液损血，疼痛怖惧，以致神狂气乱，则阴气损虚，邪热太甚而为诸热证。由不读《素问》，不知造化，故不识证候阴阳，反妄以为产后诸虚百损，便为虚冷而无热也，误以热药温补，或且烦渴者不令饮水，本虽善心，为害多矣，岂治病之道！但以临时审其脏腑六气虚实，明其标本，如法治之而已矣。　　孕妇临月，可服益元散凉胎。产后仍服。如血不尽，则以凉膈与四物合煎，调理经血。甚者大承气合四物，乃泻中有补也。
　　　　　胎产论

　　妇人童幼天癸未行之间，皆属少阴。天癸既行，皆从厥阴论文。天癸已绝，乃属太阴经也。治胎产之病，从厥阴经者，是袓生化之源也。厥阴与少阳相为表里，故治法无犯胃气及上二焦为三禁，不可汗，不可下，不可利小便。发汗者同伤寒下早之证，利大便则脉数而已动于脾，利小便则内亡津液，胃中枯燥。制药之法，能不犯三禁，则荣卫自和，荣卫和而寒热止矣。外则和于荣卫，内则调于清便，先将此法为之初治，次后详而论之，见证消息，同坏证伤寒，为之缓治。或小便不利，或大便秘结，或积热于肠胃之间，或已成瘘，或散血气而为浮肿，盖产理多门。故同伤寒坏证。如发渴而用白虎，气弱而用黄芪，血刺痛而用当归，腹中痛而加芍药。已上例证，不犯三禁，皆产后之久病也。若产后暴病禁犯，又不可拘也。如产后热入血室者，桃仁承气、抵当汤之类是也。胃坚燥者，大承气，不可以泄药言之。产后世人多用乌金四物。是不知四时之寒热，不明血气之虚与实，盲然一概用药，如此而愈加增剧，是医人误之耳。大抵产病天行从增损柴胡，杂证从加添四物。然春夏虽从柴胡，秋冬约同四物，药性寒热，病证虚实，不可不察也。四物汤常病服饵，四时各有增损，今具增损于后：　　春倍川芎，一曰春，二曰脉弦，三曰头痛。夏倍芍药，一曰夏，二曰脉洪，三曰泄。秋陪地黄，一曰秋，二曰脉濇，三曰血虚。冬倍当归，一曰冬，二曰脉沉，三曰寒而不食。此常服顺四时之气而有对证不愈者，谓失其辅也。春防风，四物加防风倍川芎；夏黄芩，四物加黄芩倍芍药；秋天门冬，四物加天门冬陪地黄；冬桂枝，四物加桂枝倍当归。此四时常服随证用之也。如血虚而腹痛，微汗而恶风，四物加肉桂，谓之腹痛六合。如风虚眩运，加秦艽、羌活，谓之风六合。如气虚弱，起则无力，尩然而倒，加厚朴、陈皮，谓之气六合。如发热而烦，不能安卧者，加黄连、栀子，谓之热六合。如虚寒脉微，气难布息，不渴，清便自调，加干姜、附子，谓之寒六合。如中湿，身沉重无力，身凉微汗，加白朮、茯苓，谓之湿六合。此妇人常病，及产后病通用之药也。治妇人虚劳，《局方》中谓之首尾六合者，如大圣散下熟干地黄丸，是治无热虚劳，专其养也，中道药也。牡丹煎丸，空心食前，人参荆芥散，临卧食后，是治有热虚劳药也。古今图书集成医部全录卷三百九十一

妇人产后门

　　　　儒门事亲 【元　张从政】

　　　　　产后忌用温热之剂

　　妇人产余之疾，皆是败血恶物，发作寒热，脐腹撮痛，乳湩枯涸，食饮稍减，医者不察，便谓产后血出数斗，气血俱虚，便用温热之剂，养血补虚，止作寒治，举世皆然。岂知妇人之孕，如天地之孕物也！物以阴阳和合而后生，人亦以阴阳和合而后孕。偏阴偏阳，岂有孕乎？此与禾黍瓜果之属何异哉！若水旱不时，则华之与实俱痿落矣，此又与孕而不育者复何异哉！七月立秋后十八日，寸草不结者，以天乍寒故也。今妇人妊娠，终十月无难而生，反谓之寒，何不察其理之甚也？窃譬之治砖者，炎火在下，以水沃其窑之巅，遂成砖矣。砖既出窑，窑顿寒耶？世俗竞传黑神散之属，治产后一十八证，非徒不愈，而经脉涸闭，前后淋闭，呕吐嗽痰，凡百热证生矣。若此误死者，不可计之。曷若四物汤与凉膈散停对大作汤剂下之？利数行，恶物俱尽，后服淡甘之剂自愈矣。　　大产之后，心火未降，肾水未升，如黑神散补之，轻则危，甚则死。
　　　　　产后胀闷不宜用备急丸

　　备急丸，以巴豆、干姜、大黄三味，蜜和丸之，亦是下药。然止可施于辛苦劳力贫食粗辣之辈，或心腹胀满，胁肋剌痛，暴痛不住，服五七丸或十丸，泻五七行以救急。若产后胀闷，用之下膈，不死则危。
　　　　　脐腹腰痛

　　妇人大产后，或脐腹腰痛，乃败血恶物之致然也。医者便作虚冷，以燥热药治之，误已久矣。《难经》曰：诸痛为实。实者热也，可用导水丸、禹功散，泻三五行，然后以玉烛散和血通经，降火益水之药治之，切不可便服黑神散燥热之药，当同半产治之。
　　　　　心风

　　妇人产后心风者，不可便作风治之，宜调胃承气汤二两，加当归半两，细銼，用水三四盏，同煎去滓，分作二服，大下三五行则愈矣。如未愈，以三圣散吐之。盖风狂便属阳。
　　　　　产后热

　　妇人产后一二日，身渐热，口作干，可用新汲水调玉烛散，或水调甘露散亦妙。勿作虚寒治之。　　妇人产后一二日，潮热口干，可用新汲水调玉露散，或冰水调服之亦可。或服小柴胡汤加当归，及柴胡饮子亦可。慎不可作虚寒治之。
　　　　东垣十书 【元　李杲】

　　　　　误用寒凉之药论

　　妇人分娩及半产漏下，皆冒不省，瞑目无所知觉，盖因血暴亡，有形血去，则心神无所养。心与包络者，君火相火也，得血则安，亡血则危。火上炽，故令人昏冒。火胜其肺，瞑目不省人事，是阴血暴去，不能镇抚也。血已亏损，往往用滑石、甘草、石膏之类，乃辛甘大寒之药，能泻气中之热，是血亏泻气，乃阴亏泻阳，使二者俱伤，反为不足虚劳之病。昏迷不省者，上焦心肺之热也，此无形之热，用寒凉之药，驱令下行。岂不知上焦之病，悉属于表，乃阴证也，汗之则愈。今反下之，幸而不死，暴亏气血，生岂能久？又不知《内经》有说，病气不足，宜补不宜泻。但瞑目之病，悉属于阴，宜汗不宜下。又不知伤寒郁冒，得汗则愈，是禁用寒凉药也。分娩半产，本气不病，是暴去其血，亡血补血，又何疑焉？补其血则神昌。常时血下降亡，今当补而升举之，心得血而养，神不昏矣。血若暴下，是秋冬之令大旺，今举而升之以助其阳，则目张神不昏迷矣。今立全生活血汤，补血养血，生血益阳，以补手足厥阴之不足。
　　　　　浮肿

　　产后浮肿，宜中满分消丸、四物汤吞之。
　　　　丹溪心法 【元　朱震亨】

　　　　　总论

　　产后无得令虚，当大补气血为先，虽有杂证，以末治之。一切病多是血虚，皆不可发表。　　产后不可用芍药，以其酸寒，伐生发之气故也。　　产后血运，因虚火载血上行，渐渐运来，方用鹿角烧灰，出火毒研极细末，好酒同童便灌下，一呷即醒，行血极快。　　产后中风，切不可作风治，必大补气血为主，然后治痰。当以左右手之脉，分其气血多少而治。　　产后中风，口眼喎斜，切不可服小续命汤。　　产后水肿，必用大补气血为主，少佐苍朮、茯苓，使水自利。　　产后水肿，大剂白朮补脾；若壅满用半夏、陈皮、香附监之。　　产后大发热，必用干姜，轻者用茯苓淡渗其热，一应苦寒并发表之药，皆不可用。　　产后发热恶寒，皆属血虚。
　　产后发热，乳汁不通及膨胀者，无子当消。用麦糵二两，炒研细末，清汤调下，作四服。有子者，用木通、通草、猪蹄煎服。凡产后有病，先固正气。　　前条云产后大热，必用干姜。或曰：用姜者，何也？曰：此热非有余之热，乃阴虚生内热耳。故以补阴药大剂服之。且干姜能入肺和肺气，入肝分引血药生血，然不可独用，必与补阴药同用。此造化自然之妙，非天下之至神，孰能与于此乎？　　产后泄泻，恶露不行，此余血渗入大肠为泻，洞泄不禁，下青白黑色，用荆芥大者四五穗，于盏内烧灰，不得犯油火，入麝香研汤调下。此药虽微，能治大病，方名的奇散。　　妇人产后浮肿，小便少，口渴，恶寒无力，脉皆沉，此体虚而有湿热之积，必上焦满闷，宜补中导水行气可也。
　　　　平治会萃 【元　朱震亨】

　　　　　总论

　　产后当清热，补血气。
　　产后纔见身热，便不可发表。发热恶寒，皆是气血虚。左手脉不足，补血药多于补气药。右手脉不足，补气药多于补血药。　　恶寒发热腹痛者，当去恶血。腹满者不是，腹痛者是。
　　　　格致余论 【元　朱震亨】

　　　　　胞损淋沥论

　　常见尿胞因收生者不谨，以致破损而得淋沥病，遂为废疾。一日，有徐姓妇壮年得此，因思肌肉破伤，属在外者，且可补完，胞虽在腹，恐亦可治。遂诊其脉，虚甚，曰：难产之由，多是气虚。难产之后，血气尤虚。试与峻补。因以参、朮为君，芎、归为臣，桃仁、陈皮、黄芪、茯苓为佐，而煎以猪羊胞汤，极饥时饮之。其剂率用一两，至一月而安。盖是气血骤长，其胞自完，恐稍迟缓，亦难成功。
　　　　局方发挥 【元　朱震亨】

　　　　　初产禁服黑神散五积散论

　　或曰：初产之妇，好血已亏，瘀血尚留，黑神散非要药欤？余曰：至哉坤元，万物资生，理之常也。初产之妇，好血未必亏，污血未必积，脏腑未必寒，何以药为？饮食起居，勤加调护，何病之有？诚有污血，体怯而寒，与之数贴，亦自简便。或有他病，当求病起何因，病在何经，气病治气，血病治血，寒者温之，热者清之，凝者行之、虚者补之，血多者止之，何用妄制药方，致令无病生病？彼黑神散者，用干姜、当归之温热，黑豆之甘熟，地黄之微寒，以补血之虚；佐以炒蒲黄之苦，以防出血之多；芍药之酸寒，有收有散，以为四药之助；官桂之大辛热以行滞气，推凝血；和以甘草之缓，其为取用，似乎精密。然驱逐与补益，似难同方施治，设有性急者，形瘦者，本有怒火者，夏月坐蓐者，时属火令，姜、桂皆为禁药，论语未达之戒，不知谁执其咎？至于将护之法，尤为悖理。肉汁发阴经之火，易成内伤之病，先哲具有训戒，胡为以羊鸡浓汁作糜，而又常服当归丸、当归建中汤、四顺理中丸？虽是滋补，悉犯桂、附、干姜僭热之剂。脏腑无寒，何处消受！若夫儿之初生，母腹顿宽，便啖鸡子，且吃火盐，不思鸡子难化，火盐发热，展转为病，医者不识，每指他证，率尔用药，宁不悞人？余每见产妇之无疾者，必教以却去黑神散，与夫鸡子火盐诸般肉食，且与白粥将理，间以些少石首鮝，煮令甘淡食之，至半月以后，方与少肉。若鸡子亦须划开淡煮，大能养胃却疾。彼富贵之家，骄恣之妇，卒有白带头风，气痛膈满，痰逆口干，经水不调，发脱体热，皆是阳胜阴虚之病。天生血气，本自和平，曰胜曰虚，又焉知非此等谬妄启之耶？　　若五积散之治产后余血作痛，以苍朮为君，麻黄为臣，厚朴、枳壳为佐，虽有芍药、当归之补血，仅及苍朮三分之一。且其方中言妇人血气不调、心腹撮痛，闭而不行，并宜服之。何不思产后之妇，有何寒耶？血气未充，似难发汗，借曰推陈致新，药性温和，岂可妄用麻黄之散，附以苍朮、枳壳？虚而又虚，祸不旋踵，率尔用药，不思之甚。
　　　　证治要诀 【明　戴思恭】

　　　　　皮肤作痒

　　妇人或通身痒，或头面痒，如虫行皮中，缘月水来时，为风所吹，不然，则是产蓐中食动风物致之，宜四物汤调消风散。
　　　　　发热

　　产后诸病，有作寒作热，而亦有独热。然独热亦有三：恶血未下者，腹痛而发热；感外邪者，必有头痛恶风而发热；惟血虚者，但发热而无余证，名曰蓐劳，宜同血虚证用药。
　　　　　腹痛

　　产后腹疼，恶血不止，诸药不效，宜芎归汤加五味、灵脂、延胡索煎。
　　　　　面黑发喘

　　产后血入肺，面黑发喘，宜参苏饮。
　　　　　大便秘结

　　产后去血，大便不润而秘，宜橘杏圆、麻仁圆，因失血秘结者皆可用。
　　　　　发热迷闷

　　产后发热迷闷，俗谓之发热血温，热水调独行散一钱；或豆淋酒。太热用童便调尤宜。若剉散便煎亦得。
　　　　　恶露不尽

　　妇人怀子，服固胎药太多，或正产或半产，胎虽下而恶血不即去，或经二三月而恶露犹滴，此非败血之比，正缘向来有固经药在内，致血滞而不化药，宜顺血通气，不宜畜血闭气。
　　　　　弥月伤食

　　弥月俗名满肚，多有恣意食物，致伤食发热，有类伤寒食复之证，宜先用红圆子一二服，却进小柴胡汤。此论盖有所本。
　　　　医学纲目 【明　楼英】

　　　　　大便秘

　　妇人产后有三种疾，郁冒则多汗，汗多则大便秘，故难于用药，惟麻子粥最为稳当。
　　　　　虚肿

　　产后虚肿喘促，利小便则愈，夺魂散主之。
　　　　　恶露不下

　　产后恶露方行，忽然渐少，断绝不来，腹中重痛，此由血滞，宜桃仁汤。如有大痛处，必作痈疽，当以痈疽法治之。
　　　　　汗出不识人

　　产后忽冒闷汗出，不识人者，暴虚故也。
　　　　　疟疾

　　产后疟疾，多由污血挟寒热而作，大法宜柴胡四物汤调之。热多者，宜服草果饮子；寒多者，宜服生熟饮子。
　　　　　发热

　　产后发热，多属虚寒，惟干姜加入补药中神效，此丹溪妙法也。
　　　　　发热头痛身疼

　　凡产后发热头痛身疼，不可便作感冒治之，此等多是血虚，或败血作梗，宜以平和之剂与服，必效。如玉露散或四物加北柴胡等分煎服。若便以小柴胡汤及竹叶石膏之类，竟不救者多矣。
　　　　　续命汤大豆紫汤举乡古拜散三方论
　　续命汤、大豆紫汤、举乡古拜散，太阳厥阴药也。邪实脉浮弦有力者固宜，但产后血气太虚之人，不宜轻发其表，但用防风当归散治之为妙。
　　　　　中风

　　产后中风，用续命汤及羌活发散之药，必详气血，以四物、四君子相与各半停对分两服之可也。
　　　　　痉病

　　凡产后痉病，皆因虚遇风，挟痰而作，宜服人参、竹沥之类。
　　　　　遗尿

　　妇人产后，尿不禁，面微浮，略发热于午后，此膀胱为坐婆所伤，宜用黄芪、当归、芍药各一钱半，白朮一钱，人参、陈皮五分，甘草炙二分，煎熟饮之。
　　　　　喘

　　妇人产后喘，极危，多死也。

　　　　医学正传 【明　虞抟】

　　　　　禁用芍药论

　　或问妇人产后诸疾，古方多用四物汤加减调治，我丹溪先生独谓芍药酸寒，能伐发生之气，禁而不用，何欤？曰：新产之妇，血气俱虚之甚，如天地不交之否，有降无升，但存秋冬肃杀之令，而春夏生发之气未复，故产后诸证，多不利乎寒凉之药，大宜温热之剂，以助其资始资生之化源也。盖先哲制四物汤方，以川芎、当归之温，佐以芍药、地黄之寒，是以寒温适中，为妇人诸疾之妙剂也。若或用于产后，必取白芍药以酒重复制炒，去其酸寒之毒，但存生血活血之能，胡为其不可也？后人传写既久，脱去制炒注文，丹溪虑夫俗医卤莽不制而用之，特举其为害之由以戒之耳。若能依法制为用，何害之有哉！
　　　　　胞衣不下

　　胞衣不下，大为可惧，宜多方用药逐下，甚不可令粗率之妇摘取。尝见有擀破尿胞致终身之害者，有取下肝叶而产母随时殒命者，可不谨欤？
　　　　明医杂着 【明　王纶】

　　　　　发热

　　凡妇人产后阴血虚，阳无所依，而浮散于外、故多发热。治法用四物汤补阴血，而以炙干姜之苦温从治，收其浮散，使归依于阴。然产后脾胃虚，多有过于饮食伤滞而发热者，误作血虚则不效矣。但遇产后发热，若胸膈饱闷，嗳气恶食泄泻等证，只作伤食治之。若发热而饮食自调者，方用补血正法。　　【注　新产阴血暴伤，阳无所附而外热，宜用四物、炮姜补阴以配阳。若因误服寒凉克伐之剂而外热，此为寒气隔阳于外，宜用四君子加姜、桂；如不应，急加附子。若或肌肤发热，面目赤色，烦渴引饮，此血脱发躁，宜用当归补血汤。若胸膈饱闷，嗳腐恶食，或吞酸吐泻发热，此为饮食停滞，宜用四君子加厚朴、山楂。若胸膈满闷，食少发热，或食而难化，此为脾气虚弱，宜用六君子加炮姜。若用峻厉之剂，致腹痛热渴，寒热呕吐等证，此为中气复伤，急用六君子加炮姜。若认为热，投以他剂则误矣。】
　　　　医学入门 【明　李梴】

　　　　　消瘀血论

　　正产体实无病，不药可也。但难产气衰，瘀血停留，非药不行。古法一产后用古芎归汤，如童便一半服之；如无童便，以淡酢磨墨一小盏，入前汤药亦好。　　产后百病，皆血虚火盛，瘀血妄行而已矣。间有内伤饮食，外感风寒，然亦必先逐瘀补虚为主。　　产后瘀消，方可行补。如左脉弱加补血药，右脉弱加补气药。如不逐瘀，遽服参、芪甘美停滞之剂，有瘀血攻心即死者。食肉太早亦然。
　　　　　血运

　　产后去血过多，眼花头眩，皆闷烦躁，或见头汗者，古芎归汤入童便；甚者加炒黑干姜、人参，汗多加黄芪。或八味黑神散、单五灵脂散、返魂丹。胃弱血虚发厥，仓公散、白薇汤。临产用力，劳心气虚而运者，用人参一两，苏木五钱，水煎，入童便调服。气血俱虚，痰火泛上作运者，八物汤合二陈汤去白芍。火载血上昏运或挟风邪者，清魂散。被惊者，抱胆丸、朱砂安神丸。
　　　　　心腹痛

　　产后腹心疼痛，全是瘀血，八味黑神散、四味散、失笑散。有寒热者，当归须散。食滞寒热心腹痛者，熟料五积散加莪朮。
　　　　　心痛

　　产后感寒心痛者，理中汤。七情心痛者，木槟汤。虚寒心痛者，桂心汤。
　　　　　小腹痛

　　产后小腹痛者，名儿枕痛，单五灵脂散，或加桃仁，酢糊为丸。气虚四君子汤下，血虚四物汤下。
　　　　　脐下痛

　　坐产后，产门脐下虚痛者，大温经汤、羊肉汤。
　　　　　寒热

　　产后血虚发热；气虚恶寒；气血俱虚，发热恶寒。切不可发表。除虚血弱者，四物汤；小热加茯苓为君，热甚加炒干姜为佐。去血过多，外热内烦，短气闷乱者，人参当归散。蒸乳发热者，四物汤加参、芪、白朮、天花粉。发热昼静夜剧者，四物汤去芍药，量加柴胡。气血俱虚寒热者，补虚汤。产后慎不宜凉也。
　　　　　蓐劳

　　产后劳役过度，名曰蓐劳。其证虚羸，乍起乍卧，饮食不消，时有咳嗽，头目昏痛，发渴盗汗，寒热如疟，臂膊拘急，宜十全大补汤去芎，加续断、牛膝、鳖甲、桑寄生、桃仁为末，猪肾一对去脂膜，姜一片，枣三枚，水二盏，煎至一盏，入前末二钱，葱三寸，乌梅半个，荆芥五穗，同水煎，空心服。身痛寒热者，当归羊肉汤、腰子汤。
　　　　　吐泻腹痛或胀

　　产后食肉太早瘀滞者，熟料五积散，痛甚加莪朮，呕加砂仁，泻加姜、附、人参。泄泻不止脐腹痛者，理中丸加肉豆蔻。挟寒腹痛肠鸣，小便清白不渴者，四君子汤合五苓散，如肉豆蔻、炒白芍。挟热肠垢，便濇，痛一阵泻一阵，口渴者，四君子汤合四苓散加酒炒黄连及木通少许，或益元散。挟湿身重腹胀者，胃苓汤。因败血乘虚入胃，呕吐胀满者，六君子汤加泽兰叶、赤芍、干生姜。腹胀胃气不和者，桔梗、半夏、陈皮等分，姜煎服。脾脉弦者，三白汤加干姜、陈皮、黄芪、滑石、甘草。饮食成积痞者，内炙散、睍睆丸。
　　　　　霍乱

　　产后霍乱吐泻，烦渴肢冷者，理中汤加陈皮、麦门冬，姜煎。厥冷者加附子，渴者五苓散，转筋者木萸散。
　　　　　痿弱

　　产后诸风痿弱，筋挛无力者，血风丸或煎服。
　　　　　烦渴

　　产后烦渴气虚者，生脉散。血虚者，四物汤加天花粉、麦门冬。气血俱虚作渴，头眩脚弱，饮食无味者，用人参二钱，麦门冬一钱半，熟地七分，天花粉三钱，甘草五分，糯米姜枣煎服。心虚惊悸者亦宜。
　　　　　自汗

　　产后发热自汗者，古归芪汤，汗甚加白朮、防风、牡蛎、麦门冬、熟地、茯苓、甘草，或黄芪建中汤。自汗兼肿满者，大调经散。自汗肢体疼痛者，当归羊肉汤。
　　　　　不语

　　产后败血停畜，上干于心，心气闭濇，舌强不能古语者，七珍散、四味散。有临产服汤药过多，胃湿使然者，熟料五积散、六君子汤。痰热迷心不语者，导痰汤。或痰气郁滞，闭目不语者，用生白矾末一钱，水调服。
　　　　　怔忡

　　产后血少怔忡，睡卧不宁者，十味温胆汤，或宁神膏、定志丸。
　　　　　淋

　　产后五淋，白茅汤。败血淋沥不断者，乌金散。淋久不止，四肢乏力沉困者，牡蛎散。
　　　　　浮肿

　　产后败血停畜化水，循经流入四肢浮肿者，小调经汤。血气虚者，四君子加苍朮，或女金丹。血虚者，补虚汤少加苍朮、茯苓，使水自利。忌峻剂攻利。
　　　　　痢疾

　　产后痢疾恶露未尽者，多瘀凝滞肠胃，与经后血滞作痢一同，四物汤加桃仁、黄连、木香主之。里急甚者，通元二八丹。
　　　　　欬嗽

　　产后咳嗽，多是瘀血入肺，古二母散加桃仁、杏仁、人参、茯苓，水煎。其余以意会之可也。
　　　　　口鼻黑鼻衄

　　产后气血散乱，入于诸经，不得还元，故口鼻黑起，乃变鼻衄，皆因产后虚热所致，胃绝肺败，犀角地黄汤救之。
　　　　　阴门突出

　　妇人因产用力过多，阴门突出者，四物汤加龙骨末少许，连进二服；外用萞麻子捣烂贴顶，少收即去萞麻。
　　　　　生肠不收

　　产后生肠不收，八物汤加防风、升麻，须用酒炒黄芪为君；外以荆芥、藿香、樗皮煎汤熏洗。
　　　　　寻常外感

　　产后外感，离床太早，或换衣袭风冷入于下部，令人寒热似疟，头疼不歇，血虚者，古芎归汤加人参、紫苏、干葛；血气俱虚者，补虚汤加陈皮、干姜；寒热甚者，熟料五积散；热不止者，黄龙汤主之。如虚甚发热恶寒及疟痢者，小柴胡汤合四君子、四物汤加黄芪，名三分散，切不可以伤寒治法。曾误服热药过多，热证大见，久而便闭者，柴胡破瘀汤，或四物汤加大黄、芒硝，暂服，即调补之。
　　　　　伤寒

　　产后伤寒发热，宜四物汤倍芎、归，加软柴胡、炒干姜、人参佐之。如恶露未去者，柴胡破瘀汤。凡药必加四物汤为主，乃养血之源也。六经见证，同胎前用药。
　　　　　杂病治法

　　产后杂病，与男子一同，但当兼补兼逐瘀，则病无不愈。丹溪云：大补荣卫为主，虽有杂病，以末治之是也。
　　　　　调理乳母法

　　凡乳母但觉小水短少，即是病生，便须服药，调理脾胃肝肾。如不愈者，必气滞且逆也。盖妇人凡事不得专行，多忧思忿怒，忧思过则气结而血亦结，忿怒过则气逆而血亦逆，甚则乳硬胁痛烦热。要之女病皆因气血郁结，所以古方多用香附、砂仁、木香、槟榔、青皮、枳壳者，行气故也。
　　　　薛氏医案 【明　薛己】

　　　　　发痉

　　产后发痉，大补血气，多保无虞。若攻风邪，死无疑矣。
　　　　　寒热

　　产后寒热，因气血虚弱，或脾胃亏损，乃不足之证。经云：阴虚则发热，阳虚则恶寒。若兼大便不通，尤属气血虚弱，切不可用发表降火。若寸口脉微，名阳气不足，阴气上入于阳中则恶寒，用补中益气汤。尺部脉弱，名阴气不足，阳气下陷于阴中则发热，用六味地黄丸。大抵阴不足，阳往从之，则阳内陷而发热；阳不足，阴往从之，则阴上入而恶寒。此阴阳不归其分，以致寒热交争，故恶寒而发热也，当用八珍汤。若病后四肢发热，或形体倦怠，此元气未复，湿热乘之故耳，宜补中益气汤。若肌热大渴引饮，目赤面红，此血虚发热，用当归补血汤，若认为寒则误矣。
　　　　　泻痢

　　产后泻痢，或因饮食伤损脾土，或脾土虚不能消食，当审而治之。
　　　　　薏苡仁方论

　　腹痛发热，或胀满不食，水道滞濇，产后多有此证，薏苡仁汤，药品和平，其功且速。
　　　　　脱肛

　　妇人产育用力，多致脱肛，治之必须温肺腑肠胃，久则自然收矣。
　　　　　杂证

　　妇人性情执着，不能宽解，多被七情所伤，遂致遍身作痛，或肢节肿痛，或气填胸满，或如梅核塞喉，咽吐不出，或涎痰壅盛，上气喘急，或呕逆恶心，甚者渴闷欲绝，产妇多成此证，宜服四七汤先调滞气，更以养血之药。若因思忧，致小便白浊者，用此药吞青州白丸子，屡效。
　　　　　虚烦发热

　　窃谓前证乃阳随阴散，气血俱虚。若恶寒发热，烦躁作渴，急用十全大补汤。若热愈甚，急加桂、附。若作渴面赤，宜用当归补血汤。若误认为火证，投以凉剂，祸在反掌。王太仆先生云：如大寒而甚，热之不热，是无火也。热来复去，昼见夜伏，夜发昼止，不时而热是无火也，当治其心。如大热而甚，寒之不寒，是无水也。热动复止，倏忽往来，时动时止，是无水也，当助其肾。故心盛则生热，肾盛则生寒。肾虚则寒动于中，心虚则热收于内。又热不胜寒，是无火也；寒不胜热，是无水也。治法，前证无水者六味丸，无火者八味丸，气血俱虚者八珍汤与十全大补汤。
　　　　　血渴

　　窃谓前证若出血过多，虚火上炎，用童子小便，或四物、白朮、麦门、丹皮。若胃气虚而有热，用竹叶归芪汤。若血虚发热，用八珍加麦门、五味。若血脱发热烦躁，用当归补血汤。若胃气虚弱，用补中益气汤，或七味白朮散。　　血过多者，恒病焉。其为病睛珠痛不能视，羞明瘾濇，眼睫无力，眉骨太阳因为酸痛，当作当归养劳汤、当归补血汤、除风益损汤、滋阴地黄丸随宜用之。有热者，加黄芩。脾胃不和，恶心不进食者，加生姜。若妇人产漏者，加阿胶，复其血使有所养则愈。然要忌咸物。宣明五气篇曰：咸走血，血病无多食咸。
　　　　证治准绳 【明　王肯堂】

　　　　　调理法

　　凡妇人患风气脐下虚冷，皆产后未满百日，会合之故也，慎之！　　产后七日内，恶血未尽，不可服汤，候其血块散，乃进羊肉汤。有痛甚切者，不在此例。候两日视消息，可服泽兰丸。此至满月丸药尽为佳。不尔，虚损不可平复。至极消瘦不可救者，服五百泽兰丸补之。服法必七日之外，不宜太早。
　　　　　虚烦

　　寻常治诸虚烦热者，以竹叶石膏汤、温胆汤。殊不知产后与寻常不同，如石膏等药不宜轻用，用之必死。
　　　　　乍热乍寒辨

　　产后乍寒乍热，荣卫不和，难以轻议。若其败血不敬，岂止入脾肺二脏耶？大抵一阴闭一阳即作寒热，阴胜故寒，阳胜故热。只可云败血循经流入，闭诸阴则寒，闭诸阳则热，血气与卫气解则休，遇再会而复作。大调经散、五积散入酢煎，佳。
　　　　　脚气用小续命汤论

　　陈无择曰：脚气固是常病，未闻产后能转为者，往往读《千金》见产妇多有此疾之语，便出是证，文辞害意，盖可见矣。设是热闷气上，如何便服续命汤？此药本主少阳经中风，非均治诸经脚气，要须依脚气方论阴阳经络调之。陈无择虽有此论，然小续命汤加减与之，用无不效。故《百问》云：寒中三阳，所患必冷，小续命汤主之，加生姜汁更快。暑中三阴，所患必热，小续命汤去附子，减桂一半。大烦躁者，紫雪最良。如无紫雪，用真薄荷煎冷水嚼下。但诸方必与四物汤各半服之，方妙。
　　　　　大便秘濇

　　产后不得利、利者百无一生。去血过多，脏燥大便秘濇则固当滑之，大黄似难轻用，唯葱涎调腊茶为丸，复以腊茶下之必通。余常用局方四物汤，以生地黄易熟地黄，如青皮去白煎服，甚效。
　　　　　发痉

　　陈临川云：凡产后口噤腰背强直，角弓反张，皆名曰痉，又名曰痓。古人必察有汗无汗，以分刚柔阴阳而治。今《产宝》诸书有中风口噤一门，角弓反张一门，其实一也。如憎寒发热，有类伤寒，皆不论及，岂可以一二药治之？　　临川又云：陈无择曰，产后汗出多变痉，亦令服续命汤。此言难信。既汗多如何更服麻黄、官桂、防己、黄芩辈？不若大豆紫汤为佳。局方大圣散，亦良药也。愚观朱奉议云：凡刚柔二痉，小续命汤，并可加减与之。若柔痉自汗者，去麻黄加葛根之说，朱奉议必有所据。虽大豆紫汤、大圣散良，亦不可偏见曲说，有妨古人之意。
　　　　　遗尿

　　产后遗尿，乃肾气不固，宜五味子丸主之。
　　　　　儿枕与腹痛不同

　　母胎中宿有血块，产后不与儿俱下，而仍在腹作痛，谓之儿枕。其恶露下不快而作疼痛者，胎中原无积聚，不为儿枕也。若恶露已尽，或由他故腹痛，如仲景枳实芍药散证；或由血虚作痛，如仲景当归生姜羊肉汤证，自当别论。若服枳实芍药散不愈，仍当求责瘀血。若遇血虚之证，而补虚诸方，亦当随宜用之。
　　　　　目病

　　产后目不赤不痛，若无别病，只是时常流出冷泪，甚则视而昏眇也，非比迎风冷泪，因虚引邪，病尚轻者。盖精液伤耗，肝胆气弱膏濇，肾水不足，久而失治，则有内障青盲视瞻昏眇之患。产后悲泣太过者，每多此疾。且为患又缓，人不为虑，往往罹其害，而祸成也，悔已迟矣。　　产则百脉皆动，气血俱伤，大虚不足，邪易以乘，肝部发生之气甚弱，血少而胆失滋，精汁不盛，则目中精膏气液皆失化源，所以目病者多。然轻重内外不同：有劳瞻竭视，悲伤哭泣，而为无时冷热泪，内障昏眇等证；有窍不密，引入风邪，为湿烂头风者；有因虚沐发，湿气归脑而为内障诸病者；有因虚劳役，恣辛嗜热，及患热病而伤目血为外障者，皆内不足所致。善知爱护者，疾微而不变。不知保养，反纵斫丧，则变重不一。大抵产后病宜早治，莫待其久，久则气足血定而病深，治亦不易。其外证易知者，人皆知害而早治；其内证害缓者，人多忽之。比其成也，为无及之悔者多矣。
　　　　景岳全书 【明　张介宾】

　　　　　产后当大补气血论

　　尝见丹溪云：产后当大补气血，即有杂证，以末治之。一切病多是血虚，皆不可发表。此其意谓血气随胎而去必属大虚，故无论诸证，皆当以大补为先，其他皆属可缓。余于初年诚然佩服，及执而用之，则每为所困，经者数次，始悟其言虽有理，而未免言之过也。即今产科所宗，无非此法，余目睹其误，及亲为解救者，盖不少矣。故敢剖析于后，实有所见，不得不言，非存心自衒，故毁先贤也。　　产后气血俱去，诚多虚证。然有虚者，有不虚者，有全实者，凡此三者，但当随证随人，辨其虚实，以常法治疗，不得有成心概行大补，以致助邪，此辨之不可不真也。　　产后虚证，无非随人元气，必素弱之人多有之。或于产后血气俱去，而更弱者亦有之，此当因人察脉，因脉察证。若脉气形气病气俱不足，此当以全虚治之。若形气不足，病气有余，或兼火邪，或兼外邪，或以饮食停滞，是亦虚中有实，不得不详审而治。此中委曲，未能言尽，惟明者悟之。　　产后不虚证，盖或其素日无病，或以年少当时，或以素耐辛苦贫劳之质，此辈本无不足，及其一旦受孕，乃于无病腹中，参入此物，故致血气壅塞，为胀为呕，是皆添设有余之病。及其既产，始见通快，所留得去，仍复故吾。常人之产，此类极多，果何虚之有？然或以内伤，或以外感，产后之病，难保必无，倘有所犯，去之即愈。若概行大补，果能堪否？即临盆带去血气，未免暂见耗损，然以壅滞之余，不过皆护胎随从之物，去者当去，生者旋生，不出数日，必已来复，此生化自然之理，何至是产皆虚也。凡治此类，但当因证用治。若执云产后必当大补气血，则实实之病，必所不免，而轻者必甚，甚者必危矣。由此观之，则立言者固不易，而用言者又岂易哉？　　产后全实证，有如外感风寒，头痛身热，便实中满，脉紧数洪大有力者，此表邪之实证也。又火之盛者，必热渴躁烦，或便结腹痛，口臭舌焦黑，酷喜冷饮，眼眵，尿管痛赤，脉见洪滑，此内热之实证也。又郁怒动肝，胸胁胀痛，大便不利，脉弦而滑，此气逆之实证也。又恶露未尽，瘀血上冲，心腹胀满，疼痛拒按，大便难而小便利，此血逆之实证也。又凡富贵之家，保护太过，或过用人参、芪、朮以致气壅，或过用糖酒炭火以致内热，或产本不虚而妄用大补之药，以致增病，此调摄之实证也。又或因产过食，恐其劳困，固令勉强，以致停蓄不散，此内伤之实证也。夫既有表邪则不得不解，既有火邪则不得不清，既有内伤停滞则不得不开通消导，丹溪之言，岂可偏执？
　　　　　论三禁

　　观《病机机要》云：治胎产之病，当从厥阴证论文。宜无犯胃气及上二焦，是为三禁，谓不可汗，不可下，不可利小便。但使不犯三禁，则营卫自和，而寒热自止矣。凡用治之法，如发渴则白虎，气弱则黄芪，血痛则当归，腹痛则芍药。大抵产病，天行　加减柴胡，杂证从增损四物，宜察脉证而用之。详此说虽为产育之大法，然病变不同，倘有是证。则不得不用是药，所谓有病则病受之也。但此经常之法，固不可不知，而应变之权，亦不可执一也。
　　　　　腹痛

　　产后腹痛，最当辨察虚实。血有留瘀而痛者，实痛也；无血而痛者，虚痛也。大都痛而且胀，或上冲胸胁，或拒按而手不可近者，皆实痛也，宜行之散之。若无胀满，或喜揉按，或喜热熨，或得食稍缓者，皆属虚痛，不可妄用推逐等剂。　　凡新产之后，多有儿枕腹痛者，摸之亦有块，按之亦微拒手，故古方谓之儿枕，皆指为胞中之宿血，此大不然。夫胞胎俱去，血亦岂能独留？盖子宫畜子既久，忽尔相离，血海陡虚，所以作痛。胞门受伤，必致壅肿，所以亦若有块，而实非真块。肿既未消，所以亦颇拒按。治此者，但宜安养其脏，不久即愈。惟殿胞煎为最妙，其次则四神散、五物煎皆极佳者。若误认为瘀，而妄用桃仁、红花、延胡、青皮之属，反损脏气、必增虚病。有母体本虚而血少者，即于产时亦无多血，此辈尤非血滞。若有疼痛，只宜治以前法，或以大小营煎、黄雌鸡汤主之。　　凡新产之后，其有阳气虚弱而寒从中生，或寒由外入，以致心腹作痛，呕吐不食，四肢厥冷者，宜九蜜煎、大岩蜜汤，或理阴煎主之。　　产后恶露不尽，留滞作痛者，亦常有之。然此与虚痛者不同，必其由渐而其，或大小便不行，或大便鞕实作胀，痛极不可近手，或自下上冲心腹，或痛极牙关紧急，有此实证，当速去其血。近上者宜失笑散，近下者宜通瘀煎、夺命丹、回生丹。如或未效，当用决津煎为善。　　产后有脾虚肾虚而为腹痛者，此不由产而由脏气之不足。若脾气虚寒，为呕吐，为食少而兼腹痛者，宜五君子煎、六君子汤、温胃饮之类主之。若肾气虚寒，为泻为痢而兼腹痛者，宜胃关煎、理阴煎之类主之。产后有饮食停滞，及气逆作痛，亦当因其类而消去之。如排气饮、大和中饮之类，皆可酌用。
　　　　　发热

　　产后发热，有风寒外感而热者，有邪火内盛而热者，有水亏阴虚而热者，有因产劳倦虚烦而热者，有去血过多头运闷乱烦热者。诸证不同，治当辨察。　　产后有外感发热者，盖临盆之际，多有露体用力，无暇他顾，此时或遇寒邪，则乘虚而入，感之最易。若见头疼身痛，憎寒发热，或腰背拘急，脉见紧数，即产后外感证也。然此等外感，不过随感随病，自与正伤寒宿感者不伺，故略加解散即自痊可。勿谓新产之后，不宜表散，但当酌虚实而用得其宜耳。　　凡产后感邪，气不甚虚者，宜三柴胡饮。若气虚脾弱而感者，宜四柴胡、五柴胡饮。若肝脾肾三阴不足而感者，宜补阴益气煎。若虚寒之甚者，宜理阴煎。若产妇强壮气实而感者，宜正柴胡饮。若兼内火盛而外邪不解者，宜一柴胡饮。若风寒俱感表里俱滞者，宜五积散。　　产后有火证发热者，但外感之热多在表，火证之热多在里。此必以调摄太过，或时令热甚，或强以酒，或误用参、朮、姜、桂大补之药，或过用炭火，或窻牖太密，人气太盛，或气体本实，而过于动作。凡属太过，皆能生火，火盛于内，多见潮热内热，烦渴喜冷，或头痛多汗，便实尿赤，及血热妄行，但无表证，脉见缓滑不紧而发热者，便是火证，宜清化饮、保阴煎之类主之。若本元不虚、或火之甚而势之急者，即徙薪饮、抽薪饮亦所常用，不必疑也。　　产后有阴虚发热者，必素禀脾肾不足，及产后气血俱虚，故多有之。其证则倏忽往来，时作时止，或昼或夜，进退不常，或精神困倦，怔忡恍惚，但察其外无表证，而脉见弦数，或浮弦豁大，或微细无力，其来也渐，非若他证之暴至者，是即阴虚之候。治当专补真阴，宜小营煎、三阴煎、五阴煎之类，随宜主之。若阴虚兼火而微热者，宜一阴煎。若阴虚兼火之甚而大热者，宜加减一阴煎。若阴虚火盛热而多汗者，宜当归六黄汤。　　若阴中之阳虚，火不归源而热者，宜大营煎、理阴煎、右归饮之类主之。若血虚阳不附阴，烦热作渴者，宜人参当归汤。若气血俱虚，发热烦躁，面赤作渴，宜八珍汤、十全大补汤。若热甚而脉微者，宜急加桂、附。或认为火，则祸在反掌。　　产后有去血过多发热者，其证必烦渴短气，头痛头运，闷乱内热，是亦阴虚之属，宜人参当归汤主之。　　产后蓐劳困倦，惟猪腰汤为妙，或用黄雌鸡汤、白茯苓散。若虚汗不止，宜母鸡汤。若兼脏寒者，宜羊肉汤。若气血俱虚者，宜五福饮、十全大补汤。若兼外邪发热者，宜补阴益气煎、补中益气汤。若兼外邪发热而中寒背恶寒者，宜理阴煎加减治之。若兼阳虚内寒者，宜五君子煎或理阴煎。若阳盛阴虚兼内热者，宜五福饮加芍药、黄芩、地骨皮之类，随宜用之。
　　　　　喘促

　　产后喘急有二：一以阴虚之极，一以寒邪在肺。盖产后既已大虚，焉得气实而喘？若肺无寒邪而见喘促者，此以血去阴虚，孤阳无主，故气穷短促而浮脱于上，此实肝肾不接无根将脱之兆，最为危候。经曰：肝苦急，急食甘以缓之，正此类也。惟贞元饮为治此之神剂。若气虚兼寒者，宜大补元煎或理阴煎。若风寒外感，邪气入肺而喘急者，此必气粗胸胀，或多咳嗽，自与气短似喘上下不接者不同，治当以疏散兼补为主，宜金水六君煎，或六君子汤。若单以寒邪入肺，气实气壅而本无虚者，宜六安煎或二陈汤加苏叶之类主之。
　　　　　恶露

　　产后恶露不止，若因血热者，宜保阴煎、清化饮。有伤冲任之络而不止者，宜固阴煎加减用之。若肝脾气虚，不能收摄而血不止者，宜寿脾煎或补中益气汤。若气血俱虚而淡血津津不已者，宜大补元煎或十全大补汤。若怒火伤肝而血不藏者，宜加味四物汤。
　　　　　发痉

　　产后发痉，乃阴火大亏证也。其证则腰背反张，戴眼直视，或四肢强劲，身体抽搐。在伤寒家虽有刚痉柔痉之辨，然总之则无非血燥血枯之病，而实惟足太阳与少阴主之。盖膀胱与肾为表里，肾主精血，两太阳之脉络于头目项背，所以为病若此。若其所致之由，则凡如伤寒误为大汗以亡液，大下以亡阴，或溃疡脓血大泄之后，乃有此证。故在产后亦惟去血过多，或大汗大泻而然，其为元气亏极，血液枯败也可知。凡遇此证，速当察其阴阳，大补气血，用大补元煎或理阴煎，及十全大补汤之类，庶保其生。若误为风痰而用发散消导等剂，死无疑矣。
　　　　　胞衣不出

　　气血疲弱，不能传送而停阁不出者，其证但见无力，而别无痛胀，治当补气助血，宜速用决津煎或滑胎煎、保生无忧散、局方黑神散之类主之。　　恶露流入胞中，胀满不出者，盖儿既脱胞，带必下坠，故胞在腹中，形如仰叶，仰则盛聚血水，而胀碍难出，老成稳婆多有识者，但以手指顶胞底，以使血散，或以指摸上口，攀开一角，使恶露倾泻，则腹空自落矣。血渗胞中，停畜既久，而为胀为痛，或喘或急，则非逐血破血不可也。宜速用夺命丹，或用失笑散，以热酒调服，使血散胀消，其衣自下。若气血兼虚者，亦惟决津煎为善。
　　　　　血运

　　胎胞既下，气血俱去，忽尔眼黑头眩，神昏口噤，昏不知人，古人多云恶露乘虚上攻，故致血运。不知此证有二：曰血运，曰气脱也。若以气脱作血运，而用辛香逐血化痰等剂，则立刻毙矣，不可不慎也。　　气脱之证，产时血既大行，则血去气亦去，多致昏运不省。微虚者，少顷即苏；大虚者，脱竭即死。但察其面白眼闭，口开手冷，六脉细微之甚，即是气脱证也。速用人参一二两，急煎浓汤，徐徐灌之，但得下咽，即可救活，若少迟延则无及矣。尝见有禁参而毙者，云：新产后不可用参，用参则补住恶血，必致为害。即劝之亦不肯用，直待毙而后悔者数人矣。又有云：产后必过七日，方可用参。此等愚昧讹传，不知始自何人，误人不浅，万万不可信也。　　血运之证，本由气虚，所以一时昏运。然血壅痰盛者，亦或有之。如果形气脉气俱有余，胸腹胀痛上冲，此血逆证也，宜失笑散。若痰盛气粗，宜二陈汤。如无胀痛气粗之类，悉属气虚，宜大剂芎归汤、八珍汤之类主之。　　仓猝昏运，药有未及，或以酢沃烧秤锤，或以酢涂口鼻，或烧旧漆器及干漆等法，惟轻而暴运者所宜。若气虚之甚而昏厥者，非用大补之剂，终无益也。　　 【按薛立斋云：凡产母分娩艰难，劳伤胎气，多有儿虽脱胞，而乏力垂危或已死者，切不可便断脐带，当急用大纸捻蘸香油于脐带上，往来烧断之，取其阳气以续胎元，俄顷，儿得啼声，即已活矣，且可免胃寒泄泻之病。凡见此者，若以刀断脐带，则子母皆多难保，此论极善。但烧带之法，惟素多阳虚，及产时气脱者，最宜用之，以助阳气。若母气阳强，或儿声洪亮者，皆不宜用。恐火从脐入，日后致生热毒，则反为害不少。】
　　　　石室秘录 【清　陈士铎】

　　　　　产后宜补论

　　产从之病不可枚举，终以补气补血为主，余未尝不可定方而概治之也。产后往往血运头痛，身热腹疼，或手足逆而转筋，或七胁满而呕吐，风邪入而变为阴寒，或凉气侵而直为厥逆，皆死亡定于旦夕，而危急乱于须臾也。此时若作外证治之，药下喉即死，可不慎欤！方用人参五钱，白朮五钱，熟地一两，当归二两，川芎一两，荆芥末炒黑二钱。此方为主，有风感之加柴胡六分，有寒入之加附子一钱、肉桂一钱。其余诸证，俱不可乱加，以此方服之，无不神效，但可减分两，而不可去取药味。盖产妇一身之血，尽行崩下，皮毛腠理，如纸之薄，邪原易入，然亦易出也。故以大剂补正之中，略加袪邪之药，少粘气味，邪则走出于躯壳之外，乌可照平常无病之人，虑其邪之难散，而重用逐邪之方也？方中妙在纯是补气补血之品，全不顾邪，尽于辅正，正气既多，邪气自遁。况方中原有荆芥之妙剂，不特引气血各归经络，亦引邪气各出皮毛，此方之所以奇而妙，妙而神也。唯有儿枕作痛，手按之少痛者，加入山渣十粒、桃仁五个可也，一剂即去之，余药万不可轻用增入也。问：熟地三日内可服否？曰：一日何尝不可服也。　　产后诸证，以补气血为主，方用人参三钱，当归一两，川芎五钱，荆芥炒黑一钱，益母草一钱，水煎服。有风加柴胡五分，有寒加肉桂一钱，血不净加山楂十粒，血运加炒黑姜片五分，鼻中衄血加麦冬二钱，夜热加地骨皮五分，有食加山楂五粒、谷芽一钱，有痰少加白芥子五分。余断断不可轻入。此方纯补气血而不治表，所以为妙，余亲治产后，无不神效。
　　　　　血运

　　产后血燥而运，不省人事，此呼吸危亡时也。盖因亡血过多，旧血既出，新血不能骤生，阴阳不能接续，以致如此。方用救运至圣丹，人参一两，当归二两，川芎一两，白朮一两，熟地一两，炒黑干姜一钱，水煎服。人参以救脱，归、芎以逐瘀生新，熟地、白朮利腰脐而补脾肾，黑姜引血归经以止运。一剂便可获效，夺死为生，真返魂之妙方也。
　　　　　感受风寒

　　产后感太阳风邪，大喘大吐大呕，不治之证也。喘则元阳将绝，况大喘乎？吐则胃气将亡，况大吐乎？呕则脾气将脱，况大呕乎？产后血气大弱，如何禁此三者？自是死证无疑。君欲于死里求生，将用何方以救之？仍然大补气血而少加止吐止呕止喘之药，而太阳风邪，反作末治而已矣。方用转气救产汤，人参三两，麦冬三两，白朮一两，当归一两，川芎三钱，荆芥一钱，桂枝三分，水煎服。一剂而喘转呕吐止，便有生机，否则仍死也。人参夺元气于欲绝未绝之间，麦冬安肺气于将亡未亡之候，白朮救脾胃之气于将崩未崩之时，当归、川芎不过生血而已，荆芥仍引血归经而兼散邪，助桂枝袪风而同入膀胱，下行而不上逆也。方中酌量，实有深意，非漫然或多或少而轻用之。大约此方救此证七八人生者，总不可惜人参而少用之耳。　　产后感冒风邪，是太阳之证。口吐脓血。头痛欲破，心烦不止，腹痛如死，或作结胸者，皆在不救。以产后气血大亏，不可袪邪，而病又犯甚，拙不能直治其伤故耳。如口吐脓血者，血不下行而上行也。头痛欲破者，血不能养阳而阳欲与阴绝也。心烦不止者，心血已尽，肾水不上滋也。腹痛如死者，腹中寒极，肾有寒侵，命门火欲外遁也。或作结胸，胃中停食不化，胃气将绝也。诸证少见一证，已是难救，况一齐共见乎？必死无疑矣。余欲以一方救之，何也？盖产后感邪，原不必深计，惟补其正而邪自退。余用佛手散，多加人参而佐之肉桂、荆芥，不去治诸证，而诸证自必皆去。当归二两，川芎一两，人参三两，荆芥二钱，肉桂一钱，一剂即见功，再剂而全愈。盖佛手散原是治产后圣方，加之人参则功力更大，生新去旧，散邪归经，止痛安心，开胃消食，所以奏效皆神也。　　产后感少阳风邪，讝语不止，烦躁不已，更加惊悸者死。盖少阳胆经也，胆中无汁则不能润心，心中无血则不能养心，是以心中恍惚，讝语生矣。而烦躁惊悸，相因而至，总皆无血之故。无血补血，如何即是死证？不知胆木受邪，不发表则血无以生，然徒发表则血更耗散，顾此失彼，所以难救。然而非真不可救也，吾用佛手散加减治之、便可生全。方用当归二两，川芎一两，人参一两，炒枣仁一两，麦冬三钱，竹茹一团，丹砂一钱，熟地五钱，水煎服。此方归、芎生血以养心，又加人参、枣仁、麦冬、竹茹、丹砂，无非安心之药，而熟地又是补肾之妙剂，上下相需，乃肾两济，又何烦躁之不除，惊悸之不定，而讝语之不止者乎？　　产后感中阳明之风邪，大喘大汗者，亦不治。盖风邪入于阳明，寒变为热，故大喘大汗。平人得此病，原该用白虎汤，而产妇血气亏损，如何可用乎？虽然，大补产妇之血气，而兼治阳明之邪，火未必不降，而大喘大汗未必不除也。方用补虚降火汤，麦冬一两，人参五钱，元参五钱，桑叶十四片，苏子五分，煎服。此方人参、麦冬补气，元参降火，桑叶止汗，苏子定喘，助正而不攻邪，退邪而不损正，实有奇功也。　　产后感阳明之邪，发狂亡阳者，不救之证也。狂证多是实热，产后发狂，又是虚热矣。实热可泻火而狂定，虚热岂可泻火以定狂哉？然吾以为可救者，正以其亡阳也。亡阳多是气虚，虽实热而气仍虚也，故泻实热之火，不可不兼用人参，况产后原是虚证乎？大约亡阳之证，用药一止汗，便有生机。吾今不去定狂，先去止汗，方用收阳汤，人参三两，桑叶三十片，麦冬二两，元参一两，青蒿五钱，水煎服。一剂而汗止，再剂而狂定，不可用三剂也。二剂后，即单用人参、麦门冬、北五味、当归、川芎调理，自然安也。此方止可救亡阳之急证，而不可据之为治产之神方。盖青蒿虽补，未免散多于补，不过借其散中有补，以袪胃中之火，一时权宜之计，倘多服又恐损产妇气血矣。所以二剂后，必须改用他方。　　产妇临月，忽感少阴证者，急以人参、白朮大剂温之，不应则死。此仲景之文也。似乎舍人参、白朮，无可救之药矣。吾以为单用人参、白朮，尚非万全。苟用人参、白朮不应，急加入附子、肉桂、干姜，未必不应如响。吾今酌定一方，名全生救难汤，人参一两，白朮一两，附子一钱，甘草五分，水煎服可治。凡感少阴经之邪者，神效。　　产妇三四日至六七日，忽然手足蜷卧，息高气喘，恶心腹痛者，不救。此证盖感少阴之寒邪，而在内之真阳，逼越于上焦，上假热而下真寒也。倘治之不得法，有死而已。急用平喘袪寒散：人参二两，麦冬五钱，肉桂二钱，白朮三两，吴茱萸五分，水煎服。一剂喘止，二剂痛止。此方亦补气反逆之圣药，袪寒定喘之神方。但服之不如法，往往偾事，必须将药煎好，俟其微寒而顿服之。盖药性热而病大寒，所谓宜顺其性也。　　产妇半月后，将至满月，亦患前证，又不可用前方矣。当改用护产汤：人参五钱，茯苓五钱，附子一钱，白朮五钱，当归一两，熟地一两，山茱萸五钱，麦冬五钱，牛膝一钱，水煎服。盖产妇已产至半月以后，与将满月，不比新产血气之大亏也，故参可少用。而补阳之中，又可用补阴之剂，有附子以袪寒，何患阴滞而不行哉？　　产妇产后手足青一身黑，不救。此阴寒之最重，而毒气之最酷者也。原无方法可以回生，然见其未死而不救，毋宁备一方救之而不生。吾今酌定一方，名开青散黑汤：人参四两，白朮四两，附子一钱，当归一两，肉桂三钱，水煎服。此方服下，手足之青少退，身不黑，便有生机，否则仍死也。盖毒深而不可解，寒结而不可开耳。　　产妇足纯青，心下痛，虽较上证少轻，而寒毒之攻心则一，故亦主死。以前方投之，往往多效，不比一身尽黑者之难救也。盖此证由下而上，一散其下寒，而上寒即解，所以易于奏效。　　产后少阴感邪，肾水上泛，呕吐下利，真阳飞越者，亦死证也。盖产妇肾水原枯，如何上泛而至呕吐？不知肾水之泛滥，因肾火之衰微也。火为寒所袪，水亦随寒而趋。此证犯在平人，尚然难救，况产妇乎？而吾以为可救者，有肾水之存耳。急用补阳之药，入于补阴之中，引火归原，水自然下行而不致上泛。方用补火引水汤，人参五钱，白朮一两，熟地、山茱萸五钱，茯苓一两，附子一钱，肉桂二钱，车前子一钱，水煎服，一剂而肾水不泛滥矣。此方大补命门之火，仍于水中补之，故水得火而有归途，火得水而有生气，两相合而两相成也。　　产后四五日，忽感风邪发厥者，死证也。厥证多是热，而产后发厥，岂有热之理？是热亦虚热也。欲治厥而身虚不可散邪，欲清热而身虚不可用凉，所以往往难治，谓是死证，而实非尽是死证也。我今定一方，名转厥安产方，当归、人参各一两，附子一钱，水煎服，一剂即厥定而人生矣。盖产后发厥，乃阳气既虚，而阴血又耗，复感寒邪以成之者也。我用人参以回元气于无何有之乡，用当归以生血于败瘀未复之后，用附子以袪除外来之邪，故正回而邪散，血生而厥除也。　　产后患厥阴证，呕吐，两胁胀满者，必便血，不治之证也。盖伤肝而血乃下行，本无血而又伤血，岂有不死之理？而吾必欲救之，将恃何法乎？正因其便血耳。倘肝受风邪而不下行，则邪留两胁，反是腹心之病。今血尽趋大便而出，是肝中之邪散。吾清其大肠之火，似可奏功矣。但产妇宜温补，不宜清理，用凉药以消其火，非所以救产后之妇也。不知火之有余，乃水之不足，大补其水，则火自消归无有矣。方用平肝救血汤。当归一两，川芎五钱，麦冬一两，三七根末一钱，水煎服，一剂而血止，两胁之胀满亦除矣，又何至上呕食而下便血哉？　　产后下利厥逆，躁不得卧，或厥不得止，俱是死证。盖下利则亡阴，厥逆则亡阳，已是难救；况躁不得卧是血无以养心矣。而厥更不止则汗出又无已也，欲不死得乎？我欲于死中求生，舍人参、当归无别药也。方名参归汤，人参、当归各二两，荆芥一钱，水煎服。用参、归补气血以生新，则旧血可止，旧血止而新血益生，自然有血以养心，厥可定而心可安、躁可释也。
　　　　　感中风邪皆作末治

　　产妇感中风邪，皆作末治者，产妇旧血尽去，新血未生，大虚躯壳，原易中邪，风寒袭之，一散邪必有厥逆寒证之变，死亡顷刻矣。方用当归、人参各一两，川芎五钱，荆芥、肉桂、益母草各一钱治之。此方妙在用参、归各一两，参以固气，归以生血，气血既生，而风邪易去。大虚之人，略带怯邪之药，则邪原易出，乃腠理实疏关门不锁故耳。方中荆芥一品最妙，不特易于袪邪，而且引旧血以归经，佐新血以复正，故两用之而成功也。益母草更是产科最利之品，安有他虞哉？此又固气血为先，散邪为末，又一法也。
　　　　　中暑

　　产后忽感中暑，霍乱吐泻，法在不救，然而亦有用药救之而能生者，总不可用香薷也。方用消暑活产丹，人参一两，当归二两，川芎一两，肉桂二钱，青蒿一钱，水煎服，一剂即愈。盖产妇止补气血，气血既回，暑气自散，况方中又有袪寒解暑之味乎？所以奏功独神。或疑感暑是热，胡为反用肉桂？不知产妇气血大虚，遍身是寒，一感暑气，便觉相拂，非有大热之气，深入腹中也，不过略闻暑气，与本身之寒，两相攻击，以致霍乱，今仍用肉桂以温其虚寒，以青蒿而解其微暑，用之于大剂补气补血之中，是以驾御而不敢有变乱之形，此立方之妙，而建功之神也，又何必疑焉！
　　　　　水肿

　　产妇感水肿，以致面浮手足浮心胀者，不治之证也。然而此浮非水气也，乃虚气作浮耳。若作水湿治之必死矣。吾今不治水湿，单去健脾，反有生意。方用助气分水汤，白朮二两，人参三两，茯苓五钱，薏仁一两，陈皮五分，萝卜子三分，水煎服。此方茯苓、薏苡、人参、白朮，皆健脾之圣药。陈皮，萝卜子些微以消其胀，脾气健而水湿自行，水湿行而胀自去，胀去而浮亦渐消矣。但此方须多食见效，不可一剂而即责其近功也。
　　　　　痢疾

　　产后痢疾而加之呕逆者，必死之证也。盖痢疾亡阴，平人尚非所宜，何况产妇气血之大虚乎？今又加呕逆，则胃中有火，遏抑拂乱，而气血更虚，必至胃气之绝，不死何待乎？然而胃气有一线未绝，即可救援，吾有一方，不必服药，止须将田螺一个捣碎，入麝香一厘，吴茱萸一分为细末，掩在脐上，即不呕吐，便庆再生。盖田螺最利水去火，痢疾本是热证而又加湿也，产妇痢疾因气血之虚，不可竟用袪热散火之药，以虚其虚，今用田螺外治，法至巧也。呕逆一回，速以当归一两，白芍三钱，甘草一钱，枳壳三分，槟榔三分，水煎服。三剂而痢自除，后用独参汤调理可也。
　　　　　发黄

　　产妇一身发黄者，湿热壅滞而不散，欲治黄而血气更消，欲补虚而湿黄更甚，此方法之穷，而医人束手，亦听其死亡而已矣。虽然，湿热之成，原本于虚，补虚以治黄病，未为不可，但宜兼治之为得法耳。吾有一方，治因虚而发黄者神效，不独治产妇也。方名补虚散黄汤，白朮一两，薏仁二两，车前子五钱。茯苓五钱，荆芥一钱，茵陈五分，水煎服。常人非产妇者，茵陈用三钱。此方之妙，健脾以利水而不耗气，既补虚，又去湿，湿去而黄不退者，未之有也。
　　　　　受湿阴肿小便不通

　　产妇湿气感中胞络，下阴肿胀，小水点滴不出，死证也。盖水入腹中，必趋膀胱而出之，小便今不由膀胱，而尽入于胞胎之络，是相反不相顺也，如何不死乎？然则余将何法以救之？亦仍利膀胱而已。夫膀胱之能化水者，得肾以化之也。产妇气血大虚，则肾气亦虚，肾气虚则膀胱之气亦虚，膀胱气虚，故不化水而水乃入于胞胎而不散，故初急而后肿，肿极而水点滴不出也。吾今不独治膀胱而先治肾，肾气足而膀胱之气自行，水道自顺也。方用通水散，白朮、薏仁、人参、熟地各一两，茯苓、车前子各三钱，山茱萸五钱，肉桂五分，水煎服。此方补肾而兼补心，盖胞胎上连心，下连肾，吾补其心肾，则胞胎之气通，自不受水而转输于膀胱矣。况膀胱又因肾气之通，自能化水，而分消于大小肠，下趋于便门而出，此实有妙用，非泛然以立方也。
　　　　　喘促

　　产妇水气凌肺，作喘不已者，亦是死证。然治之得法，正不死也。产妇因虚以受水气，原不可全治夫水也。虽作喘不已，似为水气所犯，然徒治其水。则喘且益甚，而治之之法，将若何？亦助其脾气之旺，使之无畏乎水，则水自不能凌脾，脾不受凌，喘将何生乎？方用补士宁喘丹，人参一两，白朮二两，麦冬一两，茯苓三钱，苏子一钱，水煎服。此方人参补气以健脾，白朮利腰以健脾，麦冬养肺以健脾；茯苓、苏子，不过借其佐使，以行水止喘而已。然而治喘实有神功也。脾健则土旺，土旺则水不敢泛滥，何至有胀喘之生哉？
　　　　　大汗烦渴

　　产妇产半月，忽然大汗如雨，口渴舌干，发热而躁，有似伤寒证者，死证也。若作伤寒治之，无不死矣。此乃内水干枯、无血以养心，阳气无阴不化，乃发汗亡阳而身热耳。故口虽渴而不欲饮水，舌虽干而胎又滑，甚则心躁而不至发狂，此所以异于伤寒也。此时急用人参、当归、黄芪各二两，桑叶三十片，北五味一钱，麦冬五钱，水煎服。方名收汗丹，参、归、黄芪大补其气血，麦冬、五味清中有濇，佐桑叶止汗，实有神功。盖此等虚汗，非补不止，而非濇亦不收也。故一剂而汗止，二剂而汗收，起死回生，非此方之谓乎？
　　　　　吐蚘

　　产后吐蛔虫者，不治之证也，以胃气将绝，虫不能安身耳。蛔虫在人之胃中，大寒不居，大热亦不居。今产后吐蛔，必在发厥之后。其吐蛔也，必然尽情吐出，非偶然吐一条也。更有成团逐块而吐出者，真是恶证。吾欲生之，何也？正因其吐蛔而尚可生也。盖人脏既绝，虫亦寂然，今纷然上吐，是胃中尚有气以逼迫之。吾安其胃气，则虫自定而人可生。方用安蛔救产汤，人参、白朮、榧子仁各一两，白薇三钱，肉桂一钱，神曲五分，水煎服，一剂而蛔定矣。此方参、朮以生胃气，榧子、白薇、肉桂以杀虫，所以奏功独神耳。
　　　　　吐脓血发斑

　　产后口吐脓血，又复发斑，此千人中偶一有之，本是不救。然治之得法，亦有不死者。此证盖因夏月感受暑热之气，未及发出，一至生产而火毒大彰，又因身虚而火势犹不能一时尽发，故口吐脓血以妄行，而身生斑点以拂乱也。论理产后不宜用凉药化斑，然此等证，又不得不用凉药为权宜之计。吾今酌定一方。名为化火救产汤，当归、元参各一两，川芎、人参、麦冬五钱，荆芥三钱，升麻一钱，水煎服。一剂而脓血止，再剂而斑稀，三剂而斑化矣，不可用四剂也。三剂后，当改用佛手散，大剂多饮，自无后患，否则恐有变寒之患。吾方原不大寒，即变寒而可救，倘从前一见斑，即用黄连解毒之药，以救一时之急，及至热退寒生，往往有寒战而死者，凉药可轻用乎？故宁可服吾方，以渐退斑而缓降血，不可用霸药以取快于一时也。
古今图书集成医部全录卷三百九十二

妇人产后门

　　　　方

　　四物汤　治妇人胎产诸疾，多用此汤加减。　　熟地　川芎　芍药　当归分量加减法详后　　右(口父)咀，水煎服。产后闷乱，四物汤加茯神、远志各半两。产后败血筑心，四物汤加地骨皮、芍药。产后潮热，四物汤加白朮、北柴胡、甘草、牡丹皮、地骨皮。有热加黄芩，汗多加浮麦。产后腹痛，血块攻肠，四物汤加大艾、没药、好酒。产后病眼，四物汤加北细辛、羌活、荆芥、菊花、甘草、木贼、石决明、草决明。产后浮肿，气急腹大，喉中水鸡声，四物汤加牡丹皮、荆芥、白朮、桑白皮、赤小豆、大腹皮、杏仁、半夏、马兜铃、生姜、葱白、薄荷。产后不语失音，四物汤加诃子、人参、沙蜜、百药煎。产后欲推陈致新，补血海，治诸疾，因物汤加生姜煎服。产后血块不散，或亡血过多，恶露不止，四物汤加茱萸煎服。阳脏人少使茱萸，阴脏人多使茱萸。妇人产后，四物汤每日可一二服。产后痢风，四物汤加乳香、龙骨、茱萸、木香、肉桂、苍朮、牡丹皮、白薇、人参、甘草、泽兰、大椒、蘹香。产后被惊气滞，种种积滞败血，一月内恶物微少，败血作病，或胀或疼，胸膈胀闷，或发寒热四肢疼痛，四物汤加延胡索、没药、香白芷等分为细末，淡酢汤或童子小便酒调下。产后血风乘虚发作，或产后伤风头痛发热，百骨节痛，四物料共一两，中加荆芥穗、天麻、香附子、石膏、藿香各一分，每服三钱，水一盏，煎五七分服。产后发热头疼，四物汤加石膏一两、甘草半两。产后虚惫，发热烦闷，四物汤加生地黄。产后腹胀，四物汤加枳壳、肉桂各三钱。产后恶露。腹痛不止，四物汤加桃仁、苏木、牛膝。产后寒热往来，四物汤加柴胡、麦门冬各半两。
　　黑神散　一名乌金散。治妇人产后恶露不尽，胞衣不下，攻冲心胸痞满，或脐腹坚胀撮痛，及血运神昏，眼黑口噤，产后瘀血诸疾，并皆治之。　　按乌金散注云：此方治产后十八证：一曰：因热病胎死腹中。二曰：产难。三曰，胞衣不下。四曰：血运。五曰：口干心闷。六曰：乍寒乍热。七曰：麻肿，八曰：乍见鬼神。九曰：月内不语。十曰：腹痛泄泻；兼服止泻调气药。十一曰：遍身疼庸。十二曰：血崩。十三曰：血气不通，咳嗽。十四曰：寒热心痛，月候不来。十五曰：腹胀满，呕逆不定；次服朱砂丸，三二日炒生姜酢汤下七丸。十六曰：口鼻黑气及鼻衄；此证不可治。十七曰：喉中气喘急；死不治。十八曰：中风。　　熟干地黄　炒蒲黄　当归　干姜灰　桂心　芍药　甘草各四两　黑豆炒去皮，半升　　右为细末，每服二钱，酒童便各半盏，同煎服。此方寒多者用之佳。
　　大承气汤　治产后恶露不尽，不大便，烦躁发热，脉微实，日晡益甚，不食，食则讝语，至夜即愈。亦治胃实。　　大黄酒洗，四两　厚朴炙，半斤　枳实炙，五枚　芒硝三合　　右以水一斗，先煮厚朴、枳实，取五升，去滓；内大黄，煮取二升，去滓；内芒硝，更上火，微一二沸，分温服，得下止服。
　　小柴胡汤　治产后郁冒，便难，呕不能食，汗多，病痉，及草蓐露风，四肢烦热，头痛等证。　　黄芩　人参　甘草　生姜各三两　柴胡半斤　半夏半升　大枣十二枚　　右以水一斗二升，煮取六升，去滓，再煎取三升，温服一升，日三服。
　　竹叶汤 【《活人书》】 　一名竹叶防风汤。治产后中风，发热头疼，喘而面赤。　　竹叶一把　葛根三两　防风　桔梗　桂枝　人参　甘草各一两　大枣十五枚　生姜五两　　右(口父)咀，以水一斗，煮取二升半，分温三服，温覆使汗出。若颈项强者，用附子一枚破之如豆大，煎药，汤去沫。若呕者，加半夏半升。一方用桂心，不用桂枝。
　　白头翁加甘草阿胶汤　治产后下痢虚极。　　白头翁　甘草　阿胶各二两　秦皮　黄连　蘗皮各二两　　右六味，以水七升，煮取二升半，内胶令消尽，分温三服。
　　大黄甘遂汤　治产后水与血结在血室。　　大黄四两　甘遂　阿胶各二两
　　右三味，以水三升，煮取一升，顿服之，其血当下。
　　阳旦汤 【《活人书》】 　治产妇伤风，发热恶寒，汗出干呕，心下坚，头微疼，十数日不解。　　桂心　芍药各三两　甘草　黄芩各二两　　右銼如麻豆大，每服五钱，水一盏半，枣子一枚，生姜三片，煎至一盏，取八分，清汁温服。如自汗甚者，去桂心，如炮附子一枚。如渴者，去桂心，加(艹舌)蒌三两。如自利者，去芍药、桂心，加干姜三两。如心下悸者，去芍药加茯苓四两。如虚劳里急者，正阳旦汤主之，煎时入胶饴为佳。若脉浮紧无汗发热者，不可与也。
　　羊肉汤 【《千金方》，下同】 　治产后虚羸，喘乏自汗出，腹中绞痛。　　肥羊肉去脂，三斤　当归　桂心　甘草各二两　芎藭三两　芍药　生姜各四两　干地黄五两　　右(口父)咀，以水一斗半，先煮肉，取七升去肉，内余药，煮取三升，去滓，分三服，不瘥，重作。一方有葱白一斤。一方胸中微热加黄芩、麦门冬各一两。大便不和，加大黄一两。小便难，加葵子一两。上气咳逆，加五味子一两。一方不用当归，用葱白。一方不用芍药，用葱白。一方不用芎藭，用豉一升。
　　羊肉黄芪汤　治产后虚乏。
　　羊肉二斤　黄芪三两　大枣三十枚　干地黄　甘草　当归　桂心　麦冬　茯苓　芍药各二两　　右(口父)咀，以水二斗，煮羊肉取一斗，去肉，内诸药，煎取二升，去滓，分三服，一日三次服尽。
　　鹿肉汤　治产后虚羸劳损。
　　鹿肉四斤　干地黄　甘草　芎藭　黄芪　芍药　麦冬　茯苓各二两　人参　当归　生姜各一两　半夏一升　大枣二十枚　　右以水二斗五升，煮肉取一斗三升，去肉，内药煎取五升，去滓，分四服，日三夜一。一方去麦冬，加独活、秦艽、黄芩、桂心、阿胶，治产后风虚头痛壮热，言语邪僻。
　　獐骨膏　治产后虚乏，五劳七伤，虚损不足，脏腑冷热不调。　　獐骨一具　远志　黄芪　芍药　干姜　防风　茯苓　厚朴各三两　当归　橘皮　甘草　独活　川芎各二两　桂心　生姜各四两　　右以水三斗，煮獐骨取二斗，去骨内药，煎取五升，去滓，分五服。
　　当归芍药汤　治产后虚损，逆害饮食。　　当归一两半　芍药　人参　桂心　生姜　干地黄　甘草各一两　大枣二十枚　　右(口父)咀，以水七升，煮取三升，去滓，分三服，一日三次服尽。
　　杏仁汤　治产后虚气。
　　杏仁　橘皮　白前　人参各二两　生姜十两　苏叶　半夏各一升　麦冬二两　桂心四两　　右以水一斗二升，煮取二升半，去滓，分五服。
　　乳蜜汤　治产后七伤虚损，少气不足；并肾劳寒冷。　　牛乳七升，恶则用羊乳　白蜜一升半　当归　人参　独活各三两　大枣二十枚　甘草　桂心各二两　　右(口父)咀诸药，投乳蜜中，煮取三升，去滓，分四服。
　　五石汤　治产后虚冷七伤，时寒热，体痛乏力，补肾，治百病。　　紫石英　锺乳　白石英　赤石脂　石膏　茯苓　白朮　桂七　川芎　甘草各二两　薤白六两　人参　当归各一两　生姜八两　大枣二十枚　　右五石，并为末，诸药各(口父)咀，以水一斗二升，煮取三升六合，去滓分六服。若中风，加葛根、独活各二两。若下痢，加龙骨一两。
　　三石汤　治证同前。
　　紫石英　生姜　当归　人参　甘草各二两　白石英　锺乳各二两半　茯苓　干地黄　桂心各二两　半夏五两　大枣十五枚　　右三石为末，诸药，以水一斗五升，煮取三升，去滓，分四服。若中风，加葛根四两。
　　竹叶汤　治产后心中烦闷不解。
　　生淡竹叶　麦门冬各一升　甘草二两　生姜　茯苓各三两　大枣十四枚　小麦三合　　右以水一斗，先煮竹叶、小麦，取八升，内诸药，煮取三升，去滓，分三服。若心中虚悸者，加人参二两。若其人食少无谷气者，加粳米五合。若气逆者，加半夏二两。
　　淡竹茹汤　治产后虚烦，头痛短气欲绝，心中闷乱不解。　　淡竹茹一升　麦冬　小麦各五合　甘草一两　生姜三两　大枣十四枚　　右以水一斗，煮竹茹、小麦取八升，去滓，乃内诸药，煮取二升、去滓，分二服，羸人分作三服。若有人参入二两，无人参内茯苓一两半，亦佳。人参、茯苓皆治心烦闷，及心虚惊悸，安定精神，有则为良，无自依方，服一剂不瘥，更作。若气逆者、加半夏二两。一方不用生姜用干葛。一方不用大枣用石膏三两。
　　蜀漆汤　治产后虚热往来，心胸烦满，骨节疼痛，及头痛壮热，晡时辄甚，又如微疟。　　蜀漆叶　桂心　甘草　黄芩各一两　知母　芍药各二两　黄芪五两　生地黄一斤　　右以水一斗，煮取三升，分三服。

　　芍药汤　治产后虚热头痛，及腹中拘急。　　白芍药　干地黄　牡蛎各五两　桂心三两　　右以水一斗，煮取二升半，去滓，分三服，一日三次服尽。若通身发热，加黄芩二两。
　　甘草汤　治在蓐中风，背强不得转动，名曰风痉。　　甘草　干地黄　麦门冬　麻黄各十两　川芎　(艹舌)蒌根　黄芩各三两　杏仁五十枚　葛根半斤　　右九味(口父)咀，以水一斗五升，酒五升，合煮葛根，取八升，去滓，内诸药，煮取三升，去滓，分再服。一方有前胡三两。
　　独活汤　治产后中风，口噤不能言。　　独活　生姜各五两　防风　秦艽　桂心　白朮　甘草　当归　附子　葛根各二两　防己一两　　右以水一斗二升，煮取三升，去滓，分三服。
　　独活酒　治产后中风。
　　独活一斤　桂心三两　秦艽五两
　　右以酒一斗半，渍三日，饮五合，稍加至一升；不能多饮，随性服。
　　小独活汤　治产后百日中风痹，口噤不开；并治血气痛，劳伤肾虚。　　独活半斤　葛根　生姜各六两　甘草二两　　右以水九升，煮取三升，去滓，分四服，微汗佳。
　　五石汤　治产后卒中风，发疾口噤，倒闷吐沫，瘈瘲，眩冒不知人；及湿痹缓弱，身体痉，妊娠百病。　　锺乳　赤石脂　石膏　白石英　牡蛎　人参　黄芩　白朮　甘草　(艹舌)蒌根　川芎　桂心　防己　当归　干姜各一两　葛根四两　独活　紫石英各三两　　右末五石，(口父)咀诸药，以水一斗四升，煮取二升半，分五服，日三服，夜二服。一方有滑石、寒水石各二两，枣二十枚。
　　四石汤　治产后卒中风，发疾口噤，瘈瘲，闷满不知人；并缓急诸风，毒痹，身体痉强；及挟胎中风，妇人百病。　　紫石英　白石英　石膏　赤石脂各三两　独活　生姜各六两　葛根四两　桂七　川芎　甘草　芍药　黄芩各二两　　右(口父)咀，以水一斗二升，煮取三升半，去滓，分五服。
　　三物黄芩汤　治妇人在蓐得风，四肢烦热，头不痛。　　黄芩　苦参各二两　干地黄四两
　　右以水八升，煮取二升，去滓，通寒温服一升，日二服，多吐下虫。
　　防风酒　治产后中风。
　　防风　独活各二斤　石斛五两　女萎　桂心　茵芋各一两　　右以酒三斗，渍三宿，初服一合，稍加三四合，日二服。
　　茯神汤　治产后忽苦心中冲悸，或志意不定，恍恍惚惚，言语错谬，心虚所致。　　茯神四两　人参　茯苓　芍药　甘草　当归　桂心各三两　生姜八两　大枣三十枚　　右以水一斗，煮取三升，去滓，分三服，日二服，夜一服。
　　远志汤　治产后忽苦心中冲悸不定，志意不安，言语错误，惚惚愦愦，情不自觉。　　芍药一两　远志　麦冬　人参　甘草　当归　桂各二两　茯苓五两　生姜六两　大枣三十枚　　右以水一斗，煮取三升，去滓，分三服，一日三次服尽，羸者作四服。产后得此，正是心虚所致。无当归，用芎藭。若其人心胷逆气，用半夏三两。
　　茯苓汤　治产后暴苦心悸不定，言语错谬，恍恍惚惚，心中愦愦，此皆心虚所致。　　茯苓五两　甘草　芍药　桂心　当归各二两　生姜六两　麦门冬一升　大枣三十枚　　右以水一斗，煮取三升，去滓，分三服，一日三次服尽。若无当归，可用芎藭。若苦心志不定，加人参二两、远志二两。若苦烦闷短气，加生竹叶一升，以水一斗三升，煮竹叶取一斗，内药。若有微风，加独活三两，麻黄、桂心各二两，用水一斗五升。若颈项苦急，背髆强者，加独活、葛根各三两，麻黄、桂心各二两，生姜八两，用水一斗半。
　　安心汤　治产后心冲悸不定，恍恍惚惚，不自知觉，言语错误，虚烦短气，志意不定，心虚所致。　　远志　甘草各二两　人参　茯神　当归　芍药各三两　麦门冬一升　大枣三十枚　　右以水一斗，煮取三升，去滓，分三服，一日三次服尽。若苦虚烦短气者，加淡竹叶二升，水一斗二升，煮竹叶取一斗，内药。若胸中少气者，益甘草为三两。
　　甘草圆　治产后心虚不足，虚悸，心神不安，呼吸乏气，或若恍恍惚惚，不自知觉者。　　甘草　远志　菖蒲各三两　人参　麦门冬　干姜　茯苓各二两　泽泻　桂心各一两　大枣五十枚　　右为细末，蜜和丸如豆大，酒服二十丸，日四五服，夜再服，不知稍加。若无泽泻，以白朮代之。若胸中冷，增干姜。
　　人参圆　治产后大虚，心悸，志意不安，不自觉。恍惚恐畏，夜不得眠，虚烦少气。　　人参　甘草　茯苓各三两　麦冬　菖蒲　泽泻　薯蓣　干姜各二两　大枣五十枚　桂心一两　　右为细末，以蜜枣膏和丸如梧子大，食前酒服二十丸，日三服，夜一服，不知稍增。若有远志，内二两为善。若风气，内当归、独活各三两。
　　大远志圆　治产后心虚不足，心下惊悸，志意不安，恍恍惚惚，腹中拘急痛，夜卧不安，胸中吸吸少气，内补伤损，益气安定心神；亦治虚损。　　干姜四两　远志　甘草　桂心　茯苓　麦冬　人参　当归　白朮　泽泻　独活　干地黄　菖蒲各三两　薯蓣　阿胶各二两　　右为末，蜜和丸如豆大，未食，温酒服三十丸，日三服，不知稍增。若大虚身体冷，少津液，加锺乳三两。
　　干地黄汤　治产后两胁满痛，兼除百病。　　干地黄　芍药各三两　当归　蒲黄各二两　生姜五两　桂心六两　甘草一两　大枣二十枚　　右以水一斗，煮取一升半去滓，分作三服，一日三次服尽。
　　芍药汤　治产后苦腹痛。
　　芍药六两　桂心　生姜各三两　甘草二两　胶饴八两　大枣十二枚　　右以水七升，煮取四升，去滓，内胶饴令烊，分三服，一日三次服尽。
　　当归汤　治产后大虚，心腹绞痛厥逆。　　当归　芍药各二两　生姜五两　羊肉一斤　　右以水八升。煮羊肉熟，取汁煎药得三升，适寒温，服七合，可三次服。一方有甘草。一方不用芍药，名小羊肉汤。
　　羊肉汤　治产后及伤寒大虚，上气腹痛，兼微风。　　肥羊肉二斤　茯苓　黄芪　干姜各三两　甘草　独活　桂心　人参各二两　麦冬七合　生地黄五两　大枣十二枚　　右(口父)咀，以水二斗，煮肉取一斗，去肉煮药取二升半，作四服，日三服，夜一服。一方无羊肉，可用獐鹿肉。一方无干姜。
　　羊肉当归汤　治产后腹中，心下切痛，不能食，往来寒热若中风，乏气力。　　羊肉三斤　当归　黄芩　川芎　防风　甘草　芍药各三两　生姜四两　　右以水一斗二升，先煮打熟减半，内余药取三升，去滓，分三服，一日三次服尽。一方以黄芪代黄芩，白朮代芍药，名大羊肉汤。一方以桂心代防风，加大枣十七枚。一方以黄芪代黄芩，人参代防风。
　　羊肉杜仲汤　治产后腰痛咳喘。
　　羊肉四斤　杜仲炒　紫菀茸　当归　白朮　桂心各三两　生姜八两　细辛　(艹款)冬花　人参　厚朴　川芎　五味　　附子　萆薢　甘草　黄芪各二两　大枣三十枚　　右以水一斗半、煮肉取汁一斗，去肉，内药煎取三升半，去滓，分五服，日三服，夜二服。
　　羊肉生地汤　治产后三日腹痛、补中益脏，强气力，消瘀血。　　羊肉三斤　生地黄切，二升　当归　甘草　川芎　人参　桂心各二两　芍药三两　　右以水二斗，煮肉取一斗，去肉，内药煎取三升，分四服，日三服，夜一服。
　　内补芎藭汤　治妇人产后虚羸。
　　川芎　干地黄各四两　芍药五两　桂心二两　甘草　干姜各三两　大枣四十枚　　右以水一斗二升，煮取三升，去滓，分三服，一日三次，服尽。若服至三剂，有寒，苦微下，加附子三两。
　　大补当归汤　治产后虚损不足，腹中拘急，或溺血少腹苦痛，或从高堕下犯内。　　当归　续断　桂　芎藭　干姜　麦冬各三两　甘草　白芷各二两　芍药四两　吴茱萸一升　干地黄六两　大枣四十枚　　右以酒一斗，渍药一宿，明旦，以水一斗，合煮取五升，去滓，分五服，日三服，夜二服。
　　吴茱萸汤　治妇人先有寒冷，胸满痛，或心腹刺痛，或呕吐食少，或肿或寒，或下痢，气息绵惙欲绝，产后益剧。　　吴茱萸三两　防风　桔梗　干姜　甘草　细辛　当归各十二铢　干地黄十八两　　右以水四升，煮取一升半，去滓，分再服。
　　蒲黄汤　治产后余疾，胸中少气，腹痛头疼，余血未尽，腹中胀满。　　蒲黄　地黄　生姜各五两　芒硝二两　芎藭　桂心各一两　桃仁二十枚　大枣十五枚　　右以水九升。煮取二九半，去滓，内芒硝，分三服，一日三次服尽。
　　败酱汤　治产后腹痛引腰，腹中如锥刀所刺。　　败酱三两　桂七　川芎各一两半　当归一两　　右以清酒二升，水四升，微火煮取二升，去滓，通寒温七合，日三，食前服之。
　　芎藭汤　治产后腹痛。
　　芎藭　甘草各二两　蒲黄　女萎各一两半　芍药　大黄各三铢　当归十八两　桂心　桃仁　黄芪　前胡各一两　生地黄一升　　右以水一斗，酒二升，合煮取三升，去滓，分四服，日三服，夜一服。一方用黄芩不用黄芪。
　　干地黄汤　治产后恶露不尽，除诸疾，补不足。　　干地黄　川芎　桂心　黄芪　当归各二两　人参　防风　茯苓　细辛　芍药　甘草各一两　　右以水一斗，煮取三升，去滓，分三服，日再服，夜一服。
　　桃仁汤　治产后往来寒热，恶露不尽。　　桃仁五两　黄芪　当归　芍药各二两　生姜　醍糊百炼酥　柴胡各八两　吴茱萸二升　　右以酒一斗，水二升，合煮取三升，去滓，通寒温，先食，服一升，日三服。
　　泽兰汤　治产后恶沾不尽，腹痛不除，小腹急痛，痛引腰背少气。　　泽兰　当归　地黄　生姜各三两　芍药一两　甘草一两半　大枣十枚　　右以水九升，煮取三升，去滓，分三服，一日三次服尽。
　　甘草汤　治产后余血不尽，逆抢心胸，手足逆冷，胎干，腹胀短气。　　甘草　芍药　桂心　阿胶各三两　大黄四两　　右以东流水一斗，煮取三升、去滓，内阿胶令烊，升二服，一服入腹中，面即有颜色，一日一夜尽此三升，即下腹中恶血一二升，立瘥。当养之如新产者。
　　大黄汤　治产后恶露不尽。
　　吴茱萸一升　大黄　当归　甘草　生姜　丹皮　芍药各三两　　右以水一斗，煮四升，去滓，分四服，一日令尽。一方加人参二两，名人参大黄汤。
　　柴胡汤　治产后往来寒热，恶露不尽。　　柴胡　生姜各八两　桃仁五十枚　当归　黄芪　芍药各三两　吴茱萸二升　　右以水一斗三升，煮取三升，去滓，先食服一升，日三服。
　　蒲黄汤　治产后余疾，有积血不去，腹大短气，不得饮食，上冲心胁，时时烦愦逆满，手足悁疼，胃中结热。　　蒲黄十两　大黄　芒硝　甘草　黄芩各一两　大枣三十枚　　右以水五升，煮取一升，清朝服至日中下。若不止，进冷粥半盏即止。不下，与少热饮自下。人羸者半之。
　　铜镜鼻汤　治产后余疾，积血不去作病，血气结搏，心腹疼痛。　　铜镜鼻十八铢，烧末　芍药　芎藭　生地黄　干漆　芒硝各二两　大黄二两半　乱发鸡子大，烧存性　大枣三十枚　　右以水七升，煮取一升二台，去滓，内发灰镜鼻末，分三服。
　　小铜镜鼻汤　治如前状。
　　铜镜鼻十铢，烧末　大黄　甘草　黄芩　芒硝　干地黄各二两　桃仁五十枚　　右以酒六升，煮取三升，去滓，内镜鼻末，分三服。
　　栀子汤　治产后儿生处空，流血不尽，小腹绞痛。　　栀子三十枚　当归　芍药各二两　蜜五合　生姜五两　羊脂一两　　右以水一斗，煮栀子取六升，内当归、芍药、生姜、蜜、羊脂于栀子汁中，煎取二升，一日，作三次服尽。
　　生地黄汤　治产后三日至七日，腹中余血未尽，绞痛强满，气息不通。　　生地黄五两　生姜三两　大黄　芍药　茯苓　细辛　桂心　当归　甘草　黄芩各一两半　大枣二十枚　　右以水八升，煮取二升半，去滓，分三服，一日三次服尽。
　　大黄干漆汤　治新产后有血，腹中切痛。　　大黄　干漆　干地黄　桂心　干姜各二两　　右以水三升，清酒五升，煮取三升，去滓，温服一升，血当下。不瘥，明旦服一升。满三服，病无不瘥。
　　胶蜡汤　治产后三日内，下诸杂五色痢。　　阿胶　黄蘗各一两　当归一两半　黄连二两　陈廪米一升　蜡如棋子，三个　　右以水八升，煮米蟹目沸，去米内药，煮取二升，去滓内胶、蜡令烊，分四服，一日令尽。
　　泽兰汤　治产后余疾，寒下冻脓，里急胸胁寒热，小便赤黄，大便不利。　　泽兰　石膏各二十四铢　远志二十铢　当归　甘草　厚朴各十八铢　槁本　芎藭各十五铢　干姜　人参　桔梗　干地黄各十二铢　桑皮　麻子仁各半斤　白朮　蜀椒　白芷　柏子仁　防风　山茱萸　细辛各八铢　　右以水一斗五升，先内桑白皮煮取七升半，去之，内诸药，煮取三升五合，去滓，分三服。
　　(艹舌)蒌汤　治产后小便数兼渴。　　(艹舌)蒌根　麦门冬　甘草　黄连各二两　人参　生姜各二两　大枣十五枚　桑螵蛸二十枚　　右以水七升，煮取二升半，分三服。
　　鸡(月坒)胵汤　治产后小便难。
　　鸡(月坒)胵二三具　鸡肠三具，洗　厚朴　当归　甘草　干地黄　人参各二两　生姜五两　麻黄四两　大枣二十枚　　右以水一斗，煮(月坒)胵及肠、大枣，取七升，去滓，内诸药，煎取三升，分三服。
　　石苇汤　治产后卒淋，气淋血淋石淋。　　葵子二升　石苇　黄芩　通草　甘草　白朮　生姜各二两　榆皮五两　大枣三十枚　　右以水八升，煮取一升半，分三服。一方用芍药不用白朮。一方无甘草、生姜。一方不用姜、枣。
　　葵根汤　治产后淋沥。
　　葵根二两　车前子一升　乱发烧灰　大黄　桂心　滑石各一两　通草三两　生姜六两　冬瓜练，七合　　右以水七升，煮取二升半，分三服。一方不用冬瓜练。
　　茅根汤　治产后淋。
　　白茅根一斤　瞿麦　茯苓各四两　地麦　人参各二两　生姜三两　桃胶　甘草各一两　鲤鱼齿一百枚　　右以水一斗，煮取二升半，分三服。
　　滑石散　治产后淋。
　　滑石五两　通草　车前子　葵子各四钱　　右四味，治下筛，酢浆水服方寸匕，稍加至二匕。
　　五加酒　治产后癖瘦，玉门冷。
　　五加皮一斤　蛇床子　杜仲各一两　枸杞子　干地黄　丹参各二两　干姜三两　乳床半斤　天门冬四两　　右以绢袋子盛，酒三升，渍三宿，一服五合，日再服，稍加至十合。
　　当归汤　治产后脏中风，阴肿痛。
　　当归　独活　白芷　地榆各三两　败酱　矾石各二两　　右以水一斗半，煮取五升，通冷暖，稍稍洗阴，日三次。
　　增损泽兰圆　治产后百病，理血气，补虚劳。　　泽兰　甘草　当归　川芎各四十二铢　厚朴　槁本　芜荑各半两　附子　干姜　白朮　白芷　桂心　细辛　麦冬各一两　防风　人参　牛膝各三十铢　柏子仁　干地黄　石斛各三十六铢　　右为末，蜜和丸如梧子大，空腹、酒下十五至二十丸。
　　大补益当归圆　治产后虚羸不足，胸中少气，腹中拘急疼痛，或引腰背痛，或所下过多，血不止，虚竭乏气，昼夜不得眠。　　桂　芍药各二两　当归　芎藭　续断　干姜　阿胶　甘草各四两　白朮　吴茱萸　附子　白芷各三两　干地黄十两　　右为末，蜜和丸如梧子大，酒服二十丸，日三服，夜一服，不知加至五十丸。一方加真蒲黄一升，绝妙。
　　泽兰散　治产后风虚。
　　泽兰九分　干地黄　石膏　赤石脂　肉苁蓉　鹿茸　白芷　芎藭各八分　槁本　蜀椒　柏子仁　白朮各五分　桂甘草　当归　干姜各七分　芜荑　细辛　厚朴各四分　人参三分　禹余粮　防风各十分　　右二十二味，治下筛，酒服方寸匕，日三服，以意增之。
　　小泽兰圆　治产后虚嬴劳冷，身体尩瘦。　　泽兰二两六铢　当归　甘草各一两十八铢　川芎　柏子仁　防风　茯苓各一两　白芷　蜀椒　槁本　细辛　白朮　桂心　芜荑　人参　食茱萸　厚朴各十八铢　石膏二两　　右为细末，蜜和丸如梧子大，酒服二十丸，日三服，稍加至四十丸。一方无茯苓、石膏，有芍药、干姜。
　　牡丹圆　妇人新产后，瘀血不消，服诸汤利血后，余疾未平，宜服此方。　　牡丹皮三两　芍药　元参　桃仁研　当归　桂心各二两　蝱虫　水蛭各五十枚　蛴螬　瞿麦　川芎　海藻各一两　　右为末，蜜丸如梧子丸，酒下十五丸，加至二十丸。若血盛者，作散服方寸匕，腹中当转如沸，血自化成水去。若小便赤少，除桂心，用地肤子一两。
　　禹余粮圆　治妇人产后，积冷坚癖。　　禹余粮　鰞鲗骨　吴茱夷　桂心　(上庶下虫)虫一两　蜀椒各二两半　当归　白朮　细辛　干地黄　人参　芍药　川芎　前胡各一两六铢　白薇　紫菀　黄芩各十八铢　干姜三两　矾石六铢　　右为末，蜜和丸如梧子大，空心酒服二十丸，或饮下，日二服，不知则加之。
　　牡蒙圆　一名紫蓝丸。治妇人产后十二症病，带下无子，皆风冷，或产后未满百日，胞络恶血未尽，便利于悬圊上，及久坐，湿寒入胞里，结在小腹牢痛，为之积聚，小如鸡子，大者如拳，按之跳，或如虫啮，或如针刺。气时抢心，两胁支满，不能食，饮食不消化，上下通流，或守胃管，痛连玉门背髆，呕逆短气，汗出，小腹苦寒，胞中创，咳引阴痛，小便自出，子门不正，令人无子，腰胯疼痛，四肢沉重淫泺，一身尽肿，乍来乍去，大便不利，小便淋沥，或月经不通，或下如腐肉，青黄赤白黑等如豆汁，梦想不祥。　　牡蒙　厚朴　硝石　干姜　(上庶下虫)虫　牡丹皮　蜀椒　黄芩　前胡　桔梗　白茯苓　细辛　芎藭　人参　吴茱萸　葶苈　桂心各十八铢　大黄二两半　附子一两六铢　当归十两　　右为细末，蜜和丸如梧子大，空心酒服三丸，日三服，不知则加之，至五六丸，下青白黄赤物如鱼子者，病根出矣。
　　桂枝附子汤　治产后风虚，汗出不止，小便难，四肢微急，难以屈伸。　　桂枝　芍药　生姜各三两　甘草一两半　附子一枚　大枣三十枚　　右以水七升，煮取三升，分为三服。
　　阿胶圆　治产后虚冷，洞下，心腹绞痛，兼泄泻不止。　　阿胶四两　人参　甘草　龙骨　桂心　白朮　干地黄　黄连　当归　附子各二两　　右为末，蜜丸如梧子大，温酒服二十丸，日三服。
　　桂心牡蛎汤 【《活人书》】 　治妇人产后，头疼身热，兼治腹内拘急疼痛。　　桂心三两　牡蛎煅　白芍药　干地黄各五两　黄芩二两　　右銼如豆大，每服五钱，以水一盏半，煎至一盏，去滓，温服。
　　生地黄汤　治妊娠胎气损动，气血不调，或颠踣闪坠，以致胎堕，堕后恶滞不尽，腹中疼痛。　　生干地黄焙，一两　大黄暴煨　芍药　白茯苓　当归切炒　细辛　甘草炙　黄芩　桂心各半两　　右(口父)咀，每服五钱匕，水一盏半，入生姜、大枣拍碎，同煎至一盏，去滓，不拘时温服。
　　人参汤　治半产后，血下过多，心惊体颤，头目运转，或寒或热，脐腹虚胀疼痛。　　人参　麦门冬焙　生干地黄焙　芍药　黄芪　当归洗焙　白茯苓　甘草炙，各一两　　右(口父)咀，每服三钱，水一盏，煎至七分，去滓，食前温服。
　　人参黄芪汤　治小产气虚，血下不止。　　人参　黄芪炒　当归　白朮炒　白芍药炒　艾叶各一钱　阿胶炒，二钱　　右作一剂，水煎服。

　　当归酒　治妊娠堕胎后，血下不出。　　当归炙令香　芍药炒，各二两
　　右(口父)咀，每服三钱匕。无灰酒一盏，入生地黄汁一合，银器内慢火煎至七分，去滓温服，以恶血下为度。
　　乌金散　治妊娠堕胎后，恶血不下，兼治诸疾血病。　　好墨折二寸挺子，烧通赤，用好酢蘸七遍，又烧通赤，放冷别研，二两　没药研　麒麟竭各二钱半　麝香一钱　　右为细末，每服温酒调下一钱匕；如血迷心，用童便加酒调下二钱匕。
　　红蓝花散　治堕胎后血不出奔，心闷绝，不识人。　　红蓝微熬过　男子发烧存性　京墨烧红　血竭研　蒲黄隔纸炒，各等分　　右为细末，以童便小半盏调二钱服之，立效。
　　白蜜汤　治堕胎后恶血不出。
　　白蜜二两　生地黄取汁一盏　酒半盏　　右汁与酒，共入铜器中煎五七沸，入蜜搅匀，分两服，服三剂，百病可愈。
　　猪膏七合　治堕胎血不出，上抢心，疼痛烦愦。　　猪膏七合　白蜜三合　生地黄切，二两　　右先将猪膏地黄相和，煎令赤色，去地黄纳蜜搅，分温二服，相次再服。
　　当归汤　治妊娠堕胎，胞衣不出。
　　当归切炒　牛膝酒浸切焙，各一两半　木通銼　滑石研，各二两　冬葵子炒，二合　瞿麦穗一两　　右(口父)咀，每服三钱，水一盏半，煎至七分，去滓温服，末下，再服，以下为度。
　　地黄汤　治同上。
　　蒲黄炒　生姜切炒，各二钱半　地黄半两，切炒　　右以无灰酒三盏，于银器内同煎至二盏，去滓，分三服，未下，再作服。
　　蒲黄酒　治同上。
　　蒲黄炒，一合　槐子十四枚，为末
　　右以酒三盏，煎至二盏，去滓，分温二服，未下，更作服。
　　当归川芎汤 【《准绳》，下同】 　治小产后瘀血，心腹痛，或发热恶寒。　　当归　川芎　熟地黄自制　白芍药炒　红花　延胡索　香附　青皮炒　泽兰　牡丹皮　桃仁各等分　　右水煎，入童便酒各小半盏服。若以手按腹愈痛，此瘀血为患，宜此药或失笑散消之。若按之不痛，此是血虚，宜四物、参、苓、白朮。若痛而作呕，此是胃虚，宜六君子汤。若痛而作泻，此是脾虚，宜六君子送二神丸。
　　芎藭汤　治堕胎心腹疼痛。
　　芎藭　芍药　白朮　阿胶炒燥　甘草炙，各一两　　右(口父)咀，每服三钱，水一盏，入艾叶、糯米、生姜同煎至六分，食前服。一方无白朮，有人参。
　　圣愈汤　治血虚心烦，睡卧不宁，或五心烦热。　　熟地黄酒拌蒸半日　生地黄酒拌　川芎　人参各七钱五分　当归酒拌　黄芪炒，各五钱　　右，水煎服。

　　当归补血汤　治肌热燥热，目赤面红，烦渴引饮，昼夜不息，脉洪大而虚，重按全无，此脉虚血虚也。若误服白虎汤必死。　　当归三钱　黄芪一两
　　右，水煎服。

　　四物二连汤　治血虚发热，或口舌生疮，或昼安夜热。　　当归身　川芎　熟地黄　芍药　胡黄连　宣黄连各一钱　　右作一剂，水煎服。

　　全生活血汤　治产后血暴下，又能补血养血，生血益阳，并治自汗盗汗，四肢无力，口干头运发热。　　红花三分　蔓荆子　细辛各五分　熟地黄　生地黄各一钱，夏月加之　槁本　川芎各一钱半　防风　羌活　独活　甘草炙　当归身酒洗　柴胡　葛根各二钱　白芍　升麻各三钱　　右(口父)咀，每服五钱，水二盏，煎至一盏，去滓，食前，稍温服。
古今图书集成医部全录卷三百九十三

妇人产后门

　　　　方

　　清魂散 【《准绳》，下同】 　治产后血运。　　泽兰　人参各二钱半　川芎半两　荆芥一两　　右为末，用温酒热汤各半盏，调一钱，急灌之，下咽眼即开，气定即醒。一方有甘草二钱。
　　来苏散　治临产用力太过，气血运闷，不省人事。　　木香不见火　神曲炒　橘红　黄芪　白芍药　阿胶蛤粉炒　麦糵炒　生姜炒黑，各一钱　糯米一撮　苎根洗挣，一钱半　甘草炙，五分　　右作一服，水二锺，煎至一锺，斡开口灌下，连进为愈。
　　独行散　治产后血运，昏迷不省，冲心闷绝。　　五灵脂二两，半生半炒
　　右为细末，每服二钱，温酒调下。口噤者，拗开口灌之，入喉即愈。一方加荆芥为末，童便调服。如血崩不止，加当归，酒童便煎，不拘时服。
　　夺命散　一名血竭散。治产后血运，血入心经，语言颠倒，健忘失志，及产后百病。　　没药　血竭各等分
　　右研细为末，纔产下，便用童便细酒各半盏，煎一二沸，调下二钱，良久再服。其恶血自循下行，更不冲上，免生百疾。
　　红花散　治产后血昏血运血崩，及月事不调，远年干血气。　　干荷叶　丹皮　当归　红花　蒲黄炒，各等分　　右细末，每半两，酒煎和滓温服。如胎衣不下，榆白皮汤调下。
　　花蕊石散　治胞衣不下，上冲至死，但心头热，及产后气欲绝，恶血奔心欲死者。　　花蕊石一斤　上色硫黄四两，各研细　　右二味拌匀，用纸和胶泥固瓦罐，泥干，入药在内，密泥封口，焙令透热，安在四方砖上，砖上书八卦五行字，用炭周匝，自巳午时从下生火，令渐渐上彻，有坠下火，仍夹火上，直至经宿，炭消火冷，冷定取出细研，罗过，磁器内盛，依法用之。
　　荷叶散　疗产后恶露不下，腹中疼痛，心神烦闷。　　干荷叶二两　鬼箭羽　桃仁研　刘寄奴　蒲黄各一两　　右为粗末。每服三钱，以童便一大盏，姜二片，生地黄一分，捶碎同煎至六分，去滓，无时热服。
　　没药丸　治产后恶露方行，而忽然断绝，骤作寒热，脐腹百脉皆痛如锥刺，此由冷热不调，或思虑动作，气所壅遏，血畜经络。　　桂心　芍药各半两　桃仁去皮尖炒研如泥　没药研，各二钱半　当归一两　蝱虫去足翅炒　水蛭炒焦，各三十枚　　右为末，酢糊丸如豌豆大，酢汤下三钱。
　　独圣汤　治产后亡血过多，心腹彻痛然后下血，久而不止。亦治赤白带下，年深诸药不能效者，良验。　　贯众一个，全用，只揉去毛花蔓用之不銼断　　右用好酢蘸湿，慢火炙令香熟，候冷为细末，用米饮调下二钱，空心食前服。
　　牡蛎散　治产后恶露淋漓不绝，心闷短气，四肢乏弱，头目昏重，烦热，不思饮食，面黄体瘦。　　牡蛎煅　川芎　熟地　白茯苓　龙骨各一钱　续断　当归　艾叶酒炒　人参　五味子　地榆各半两　甘草三钱半　　右为末，每服二钱，水一中盏，生姜三片，枣一枚，煎至六分，去渣，食前服。
　　七气手拈散　治产后心气攻痛。
　　延胡　小蘹香　芍药　干漆炒　枳壳各二钱　黄连　石菖蒲　香附　苏叶各一钱半　没药　乳香各一两　甘草六分　　右銼散，分作二服，每服用水一盏半，生姜三片，煎至七分，空心服。
　　大岩蜜汤　治同上。
　　生干地黄　当归　独活　吴茱萸　芍药　干姜　甘草　桂心　小草各一两　细辛半两　　右为散，每服半两，水三盏，煎至一盏，去滓，稍热服。评曰：产后心痛，未必便是血痛，设是岩蜜汤，岂可用熟地黄？熟地黄泥血，安能去痛？此方本出《千金》，用生干地黄、吴茱萸一升，合准五两，干姜三两，细辛治停寒在下焦、方本一两，却减半两，制奇制耦，量病浅深，自有品数，不可妄意加减。然以岩蜜汤治血病，不若失笑散更捷。
　　失笑散　治产后儿枕余血冲心，烦闷，心腹痛欲死，百药不效，服此顿愈。　　五灵脂　蒲黄各等分
　　右为末，先用酽酢调二钱，熬膏，入水一盏，煎至七分，食前热服，良验。
　　经水录蜀椒汤　疗产后心痛大寒所为。　　蜀椒二合　芍药三两　半夏　当归　桂心　人参　甘草　茯苓各二两　生姜汁五合　蜜一升　　右切，以水九升，煮椒令沸，下诸药，煮取三升半，去滓，下姜汁及蜜，更煎取三升，服五合至六合。
　　黑神散　治产后血块痛，经脉行后腹疼，并经脉不调。　　熟地黄一斤　陈生姜半斤
　　右二味，同和炒干为末，每服二钱，用乌梅调下，常服酒调。经脉不通，乌梅荆芥酒调下。
　　黑白散　治产后儿枕大痛。
　　乌金石酢煅七次，另研　寒水石煅存性为末　　右各收之，痛时，各抄一钱半，米饮调下，痛止勿服，未止再服。
　　定志丸　治产后怔忡。
　　人参　茯苓各一两五钱　菖蒲　远志各一两　　右为志，蜜丸如梧子大，每股六七十丸，白汤下。
　　宁志膏　一名宁神膏。治产后失血过多，心神不安，昏闷语濇，不得卧。　　辰砂研　枣仁炒　人参　茯神去木　琥珀研　滴乳香研，各一钱　　右为末和停，每服一钱，浓煎灯心枣汤空心调下。一方，无茯神琥珀，蜜丸如弹子大，薄荷汤化下一丸。一方，有赤茯苓，无茯神。
　　犀角地黄汤　治产后鼻衄。
　　芍药七钱半　生地黄半斤　犀角屑一两　牡丹皮净一两　　右(口父)咀，每服五钱，水煎服。如无犀角屑，以升麻代。若有热如狂者，加黄芩二两。
　　五味子丸　治产后遗屎。
　　人参　白朮炒　五味子炒　破故纸炒，各三两　山药炒　白茯苓炒，各两半　吴茱萸汤泡炒　巴戟去心炒　肉果面煨，各一两　龙骨少许　　右为末，酒糊丸桐子大，每服百余丸，食前白汤或米汤任下。
　　固脬饮　治产妇脬损，小便淋沥不断。　　黄丝绢三尺，自然黄者，染黄者不用，以炭灰淋汁者煮至极烂，清水洗夫灰令净　黄蜡半两　蜜一两　茅根　马勃末各二钱　　右水二升，再煎一盏，空心顿服。服时勿作声，作声即不效。
　　补脬饮　治同上。
　　生丝绢黄色者，一尺　牡丹皮　目芨末各一钱　右，水二盏，煮至绢烂如饧服之，不宜作声。
　　地黄散　治产后恶血不尽，腹中疼痛。　　生地黄炒　当归各二钱　生姜半两，切焙焦黑　　右为细末，每服二钱，空心姜酒调下。
　　当归血竭丸　治妇人产后恶露不下，结聚成块，心胸痞闷，及脐下坚痛。　　当归　血竭另研　芍药　蓬朮炮，各二两　五灵脂四两　　右为细末，酢糊和丸如梧桐子大，每服五十丸，食前温酒送下。
　　卷荷散　治产后血上冲心，血刺血运，血气腹痛，恶露不快。　　卷荷初出水者　红花　当归各一两　牡丹皮　蒲黄隔纸炒，各半两　　右为细末，每服二钱，空心盐酒调下一匕，内童子小便调服。
　　枳实芍药散　治产后腹痛烦满，不得卧。　　枳实烧令黑勿太过　芍药各等分
　　右二味，杵为散。服方寸匕，日三服，并主痈脓，以麦粥下之。
　　当归黄芪汤　治产后腰痛不可转侧，自汗壮热，身体强，气短。　　黄芪　芍药各二两　当归三两
　　右銼，每服四钱，姜四片，水煎温服。
　　川芎散　治产后头痛。
　　真天台乌药皮　大川芎等分
　　右为细末，每服三钱，烧红秤锤淬酒调服。
　　芎附散　治产后败血作梗，头痛诸药不效者。　　大附子一枚，酽酢一碗，用火四畔炙透，蘸酢令尽去皮脐　川芎一两　　右并为末，每服一钱，茶清调下。

　　独活寄生汤　治肝肾虚弱，或久履湿冷之地，或洗足当风，湿毒内攻，两胫缓纵挛痛痹弱，或皮肉紫破，足膝挛重，又专治产后脚气。　　独活三两　桑寄生如无以续断代　杜仲炒　白茯苓　牛膝酒浸　官桂不见火　细辛　防风　川芎　当归　人参　熟地酒洗　芍药　秦艽各二两　甘草炙，一两　　右(口父)咀，每服四钱，姜五片，水煎温服。
　　加减四物汤 【《保命集》】 　治产后头痛，血虚痰癖寒厥，皆令头痛。　　苍朮一两六钱　羌活　川芎　防风　香附炒　白芷　当归　甘草各一两　石膏二两半　细辛一两半　　右为粗末，每用一两，水煎，不拘时热服。如有汗者，知血虚头痛也，方中加芍药三两，桂一两半，生姜煎。如痰癖头痛，加半夏三两，茯苓一两，生姜煎。如热厥头痛，加白芷三两，石膏二两，知母一两。如寒厥头痛，加天麻三两，附子一两半，生姜三片，煎服。
　　趁痛方 【《准绳》，下同】 　治产后气弱血滞，通身疼痛，及身热头疼。　　牛膝　当归　桂心　白尤　黄芪　独活　生姜各半两　甘草　薤白各二钱半　　右(口父)咀，每服半两，水三盏，煎至一盏半去滓，食前服。
　　防风汤　治产后中风，项背强急，胸满短气。　　防风　独活　葛根各五两　当归　人参　白芍药　甘草炙，各二两　　右为(口父)咀，每服八钱，水一盏半，枣子二枚擘破，同煎至一盏，去滓温服，不拘时。一方有干姜。
　　川芎散　治产后中风，身背拘急，有如绳束。　　川芎　羌活　枣仁　羚羊角屑　芍药各四两　桑白皮一两半　防风一两二钱　　右(口父)咀，每服一两，水二大盏，煎至一盏半，去滓，不拘时服，日进三服。
　　经效茯苓汤　治产后风虚头痛，语言謇濇。　　茯苓　防风　干葛各八钱　麦冬一两　芍药　黄芩各六钱　犀角屑四钱　甘草炙二两　　右(口父)咀，每服一两，水一大盏半，煎至一盏，去渣温服，不拘时。
　　华佗愈风散　治妇人产后中风，口噤，手足瘈瘲如角弓，或产后血运，不省人事，四肢强直，或心腹倒筑，吐泻欲死。　　荆芥穗微焙
　　右为末，每服三钱，豆淋酒调服，或童便服之，口噤则挑齿灌之，龂噤则灌入鼻中，其效如神。大抵产后大眩，则汗出而腠理疏，故易于中风也。时珍曰：此方诸书盛称其妙，姚僧坦《集验方》，以酒服，名如圣散，云药下可立待应效。陈氏方名举乡古拜散。萧存敬方用古老钱煎汤服，名一捻金。王贶《指迷方》加当归等分，水煎服。许叔微《本事方》云：此药委有奇效神圣之功。一产妇睡久，及醒则昏昏如醉，不省人事，医用此药，及交加散，云服后当睡，必以左手搔头。用之果然。咎殷《产宝》方云：此病多因怒气伤肝，或忧气内郁，或坐草受风而成，急宜服此药也。戴氏《证治要诀》名独行散，贾似道悦之，随抄，呼为再生丹。
　　济危上丹　治产后虚极生风。
　　乳香　五灵脂　硫黄　元精石同研极细　阿胶炒珠　卷柏生　桑寄生　陈皮去白，各等分　　右将上四味，同研，停于金石器内微炒，勿令焦，再研极细，复入余药为末，拌匀，生地黄汁和丸如梧子大，每服二十丸，温酒或当归酒送下，食前服。
　　葛根汤　治产后中风，口噤仆地，头目眩运，痰盛气急，及治产后诸疾。　　葛根　生姜各六两　独活四两　当归三两　甘草炙　桂心　白茯苓　石膏　人参　白朮　防风　川芎各二两　　右为(口父)咀，每服五钱，水二盏，煎至一盏半，去滓温服，无时，日进二服。
　　干葛汤　疗产后中风，口噤不能言。　　独活二两　干葛一两半　生姜一两二钱半　甘草半两炙　　右为(口父)咀，每服一两，水二大盏，煎至一大盏，去滓，温服无时。
　　天麻散　治产后中风口噤。
　　天麻七钱半　白附子炮　天南星炮　干蝎炒　半夏汤洗七遍姜制，各半两　　右为细末，每服一钱，生姜薄荷酒调匀，斡开口灌之，不拘时。
　　当归散　一名交加散。治妇人产后中风，牙关紧急，不省人事，口吐涎沫，手足瘈瘲。　　当归去芦　荆芥穗各等分
　　右为细末，每服二钱，水一盏。酒半盏，煎至一盏，去滓灌之，牙关紧急，斡开微微灌之，但下咽即生，屡用救人，大有神功。
　　伏龙肝散　治产后中风，口噤不能语言，腰背疼痛。　　伏龙肝一两半　干姜半两炮
　　右为细末，每服二钱，温酒调下，不拘时，日进二服。
　　交加散 【《入门》】 　治产前后百病，妇人荣卫不通，经脉不调，腹中撮痛，气多血少，结聚为瘕，产后痓及中风胁痛等证，并宜服之。　　生地黄一升，取自然汁　生姜十二两，取自然汁　　右先将地黄汁炒生姜滓，生姜汁炒地黄滓，各稍干焙为细末，每服三钱，温酒调下。寻常腹痛亦宜服。产后尤不可离。
　　羚羊角散 【《准绳》，下同】 　治产后中风，身体反张。　　羚羊角屑　当归各七钱半　独活　防风　麻黄去节各一两　人参　赤芍药　细辛　桂心各半两　　右为(口父)咀，每服八钱，水一大盏半，生姜五片，煎至一大盏，去滓温服，不拘时。
　　一物独活汤　疗产后中风，虚人不可服他药者。　　川独活三两，细切
　　右水三升，煮取一升，分服，饮酒者，亦可酒水煮。
　　一物白藓汤　治同上。
　　白薢皮三两，细切
　　右煎服，同独活法。

　　千全鸡矢醴　疗产后百疾，及产后中风口噤，拘挛，腰背强直，时时反折。　　乌鸡矢三升　大豆二升
　　右先炒豆，令声绝，次炒鸡矢令黄，以酒一升，先淋鸡矢，取汁淋大豆，每服一升，重者凡四五服极妙。
　　大豆紫汤　治中风头眩，恶风自汗，吐冷水，及产后百病，或中风痱痉，背强口噤，直视烦热，脉紧大者不治。《小品方》云：主产后中风困笃，背强口噤，或但烦躁，或头身皆重，或身重痒，发呕吐，直视，并宜服之。　　独活去芦，一两半　大豆半升　酒三升　　右先用酒浸独活，煎一、二沸，别炒大豆极焦烟出，急投酒中，密封候冷，去豆，每服一二合许，得少汗则愈。日进十服。此药能去风消血结，如妊娠折伤，胎死腹中，服此得痊。
　　大豆汤　治产后中风，发则仆地，不省人事，及妊娠挟风，兼治蓐草之间诸般病证。　　大豆五升，炒黄　独活　葛根各八两　防己六两　　右(口父)咀，每服五钱，酒二盏，煎至一盏半，去滓温服。不拘时，日三服。
　　羚羊角饮子　治产后气实，腹中坚硬，两胁胀满，心中烦热，渴欲饮水，欲成刚痉中风之疾。　　羚羊角镑，半两　防风　羌活　桔梗　败酱各八钱　桂心　柴胡　大黄浸过煨，各一两二钱　　右为(口父)咀，每服五钱，水一大盏半，同煎至一盏，去滓温服，不拘时候。更服地黄酒，用地黄切一升，炒令黑，瓷瓶中下热酒三升，密封口，煮令减半，任意服之。
　　防风当归散　治产后痉。
　　防风　当归　川芎　地黄各一两
　　右銼，每服一两，水三盏，煎至二盏，温服。
　　防风汤　治风虚发热，项背拘急，肢节不随，恍惚狂言，来去无时，不自觉悟。亦治脚气缓弱，甚效。此药温和不虚人。　　秦艽　独活　麻黄去节　半夏汤洗七次切片　防风各二两　升麻　防己　白朮　石膏煅　白芍　黄芩　甘草　当归　远志　人参各一两　　右为粗末，入半夏片令匀，每服四钱，水二中盏，生姜七八片，煎至一盏，去滓，取清汁六分，入麝香末少许，食后临卧带热服。
　　增损柴胡汤　治产后感异证，手足牵搐，涎潮昏闷。　　柴胡三钱　黄芩一钱二分　人参　甘草炙　半夏汤泡，各一钱半　知母一钱　石膏二钱　黄芪二钱半　　右(口父)咀，分二服，水二盏，姜三片，枣二枚，煎八分，不拘时服。
　　秦艽汤　前病已去，次服此药，去其风邪。　　秦艽　白芍药　柴胡各一钱七分　黄芩　防风各一钱二分　甘草炙，一钱三分　人参　半夏各一钱　　右为(口父)咀，分二贴，每贴水二盏，姜三片，煎八分，食远服。
　　芎藭散　治产后中风，四肢筋脉挛急疼痛，背项强急。　　防风　牛蒡子各一两　芎藭　酸枣仁炒　羌活　当归　羚羊角屑，各七钱半　桂心　赤芍药各半两　　右为(口父)咀，每服八钱，水一大盏半，煎至一大盏，去滓，不拘时温服。
　　防己膏　治产后中风，四肢筋脉挛急，身体麻痹，并宜用之。　　汉防己去皮，半斤　茵芋五两
　　右(口父)咀，用酒五升，浸药一宿，取猪肪脂一斤，文武火熬，三上三下，成膏，摊在纸花上，贴病人患处，以热手不住摩膏上。
　　七珍散　治产后不语。
　　人参　石菖蒲　生地黄　川芎各一两　防风　辰砂别研，各半两　细辛一钱　　右为极细末，每服一钱，薄荷汤调下，无时。加甘草一钱，名八珍散。
　　胡氏孤凤散　治产后闭目不语。
　　生白矾一钱
　　右为末，用热水调下。一方，是白芷。　　又方　治产后不语。
　　人参　石莲肉不去心　石菖蒲各等分　　右，每服五钱，水煎。

　　逐血补心汤　治产后失音不语。
　　红花　赤芍药　生地黄　桔梗　苏叶　前胡　茯苓　防风　牛胆南星　黄连　粉葛各二钱　当归三钱　薄荷　人参　升麻各一钱五分　半夏二钱五分　甘草一钱　　右銼为散，分作二服，每服水一锺半，姜三片，煎至七分，空心服，滓再煎服。
　　大圣泽兰散　治妇人血海虚冷，久无子息；及产后败血冲心，中风口噤，子死腹中，擘开口灌药，须臾生下便得无恙。又治堕胎，腹中攻刺，疼痛，横生逆产，胎衣不下，血运血癖，血滞血崩，血入四肢，一应血脏有患；及诸种风气，或伤寒吐逆咳嗽，寒热往来，遍身生疮，头痛恶心，经脉不调，赤白带下，乳生恶气，胎脏虚冷，数曾堕胎，崩中不定，因此成疾；室女经脉不通，并宜服之。常服暖子宫，和血气，悦颜色，退风冷，消除万病。　　泽兰叶　石膏研，各二两　卷柏去根　白茯苓　防风　厚朴去粗皮姜炙　细辛　柏子仁微炒　桔梗　吴茱萸汤洗七次焙，各一两　五味子　人参　槁本　白芷　川椒去目闭口微炒出汗　白朮　黄芪　干姜炮　川乌头炮去皮脐　丹参各七钱半　芜荑微炒赤　甘草炙　川芎　芍药　当归各一两七钱半　肉桂一两二钱半　白薇　阿胶碎炒燥，各半两　生干地黄一两半　　右为细末，每服二钱，空心热酒调下，临卧服；若急疾，不拘时，日三服。
　　产后发狂方　治产后败血冲心，发热狂言奔走，脉虚大者。　　干荷叶　生干地黄　牡丹皮等分
　　右三味，浓煎汤，调生蒲黄末二钱匕，一服即定。
　　妙香散　治产后心神颠倒，语言错乱，如见鬼神。　　生干地黄　当归各等分
　　右二味，煎汤调服，立效。

　　乌金散　治产后三五日，或半月之间，忽狂言乱语，目见神鬼等证。　　当归　远志肉　川芎　枣仁　白朮　赤芍药　香附子　辰砂另研　熟地黄　羌活　防风　牛膝　天麻各一钱　陈皮　白芷各一钱五分　茯神二钱　半夏三钱　全蝎　麦冬　人参　甘草各九分　　右銼散，作二服，水一锺半，姜三片，葱三枝，入金银，同煎一碗，不拘时温服。
　　四物补心汤　治产后言语恍惚，颠倒错乱。　　当归五钱　川芎　生地　白芍　茯神　半夏　桔梗　白朮各四钱　陈皮三钱　甘草一钱　　右銼为散，分为六服，每服水一锺，姜三片，煎至七分，空心温服，滓再煎服。如有热，加酒炒黄连二钱，无热不用。
　　调经散　一名小调经散。治产后浮肿。　　没药　琥珀并细研　桂心各一钱　芍药　当归各二钱半　麝香研　细辛各五分　　右为末，每服五分，生姜汁温酒各少许调服。一方有甘草二钱。
　　茯神散　治产后血邪，心神恍惚，言语失度，睡卧不安。　　茯神一两，去皮木　人参　龙齿研　琥珀研　赤芍药　黄芪　牛膝各七钱半　生地一两半　桂心半两　　右为末，每服三钱，水一盏，煎至七分，不拘时，去滓温服。
　　柏子仁散　治产后狂言乱语，皆因内虚败血，挟邪气攻心。　　柏子仁　远志去心　人参　桑寄生　防风　琥珀别研　当归焙　生地黄焙　甘草各等分　　右为粗末，先用白羊心一个切片，以水一大盏半，先煮至九分，去羊心，入药末五钱，煎至六分，去滓，无时服。
　　白茯苓散　治产后心中惊悸，言语失常，神气昏愦。　　白茯苓　熟地黄　人参各一两半　远志　白芍药　黄芪　桂心　当归炒　甘草炙　麦门冬各一两　石菖蒲　桑寄生各七钱半　　右为(口父)咀，每服八钱，水一大盏半，生姜五片，枣三枚，竹叶五七片，煎至一大盏，去滓，温服，无时。
　　熟干地黄散　治产后心虚惊悸，神思不安。　　熟干地黄二两　黄芪　白薇　龙齿研，各一两　人参　茯神去木　羌活　远志肉各七钱半　桂心　防风　甘草炙，各半两　　右(口父)咀，每五钱。水一大盏半，生姜五片，枣三枚，煎至一大盏，去滓温服，不拘时。一方无黄芪，有荆芥。
　　产乳七宝散　初产后服之，调和血气，补虚，安心神，镇惊悸。　　朱砂飞　桂心　当归　川芎　人参　白茯苓　羚羊角烧存性，各二钱　干姜一钱　　右为细末，每服一钱，用羌活豆淋酒调下二钱，将护产妇用之。不饮酒者，用清米饮调下。如觉心烦热闷，以麦门冬去心煎汤调下。若觉心下烦闷而痛，用童便调下。若觉心胸烦热，减姜、桂。若觉心胸寒，加姜、桂。若觉腹痛，加当归。若觉心闷，加羚羊角。若觉心气虚怯，加桂心。若不思饮食或恶心，加人参。若虚烦加茯苓。以意斟酌，日三夜一服之。
　　海藏大效牡丹散　治血脏虚风，头目不利，不思饮食，手足烦热，肢节拘急疼痛，胸膈不利，大肠不调，阴阳相干，心惊怯悸，或时旋运。　　丹皮　川芎　枳壳麸炒，各一两　陈皮　延胡　甘草　羌活　半夏汤洗，各半两　芍药　木香　诃子肉各七钱半　当归一两半　三棱炒　干姜炮　桂心各五钱　白朮炒三钱　　右为细末，每服二钱，水一盏半，煎五七沸，食前温服。益血海，退血风，消寒痰，实脾胃，理血气攻刺，及气虚恶寒潮热证，至妙。
　　远志丸　治产后脏虚不足，心神惊悸，志意不安，腹中急痛，或时怕怖，使卧不安。　　远志　麦门冬　黄芪　当归炒　人参　白朮　独活　白茯苓　柏子仁　石菖蒲　熟干地黄　山茱萸　桂心　锺乳粉　阿胶碎炒，各一两　　右为细末，炼蜜和捣五七百下，丸如梧桐子大，每服三十丸，温酒送下，不拘时候，日进二服。
　　白茯苓丸　治产后心虚惊悸，神志不安。　　白茯苓　熟地黄各一两　人参　桂心　远志　石菖蒲　柏子仁　琥珀各半两，另研细　　右为细末，炼蜜和捣三二百下，丸如梧子大，每服三十丸，不拘时粥饮送下。右数方，俱用桂，中无热而脉迟且微者宜之。
　　人参散　治产后脏腑虚，心怔惊悸，言语错乱。　　人参　麦门冬各八钱　牛黄研　白薇各二钱　茯神　独活　防风　甘草炙　远志　生地黄　朱砂飞　天竺黄研　龙齿研，各四钱　龙脑研　麝香细研，各一钱　　右为细末，每服二钱，薄荷酒调下，不拘时。
　　琉珀地黄散　治血虚多惊，及产后败血诸疾。　　辰砂　琥珀　没药并细研　当归各等分　　右为细末，每服二钱，空心白汤调下，日三服。
　　茯苓散　疗产后狂语，志意不定，精神昏乱，心气虚，风邪所致。　　白茯苓茯神亦可　生地黄各三两　远志　白薇　龙齿各二两五钱　防风　人参　独活各二两　　右共为末，以银一大斤，水一斗五升，煮取七升，下诸药，煮取三升，温分三服。忌菘菜猪肉生冷。一方治产后风邪所干，心神恍惚，志意不定，加荆芥二两，甘草一两二钱半。　　又方　产后虚羸，若大汗利，皆至于死，重虚故也。若中风语谬，昏闷不知人者，宜服此。　　人参　茯苓　羌活　大枣　远志各二两　竹沥一升　　右用水六升，煮取三升，下竹沥，更煎取二升半，分三服。
　　抱胆丸　治产后血虚惊气入心，及癫痛风狂，或室女经脉通行，惊邪蕴结。　　水银二两　黑铅一两半　朱砂一两，另细研　乳香一两，另细研　　右将黑铅入铫子内熔化，下水银，结成砂子，次下朱砂，滴乳末，乘热用柳木捶研匀，丸如芡实大，每服一丸，空心金银薄荷汤化下，得睡切莫惊动，觉来即安。
　　琥珀散　治产后中风，恍惚语濇，心神烦闷，四肢不随。　　琥珀研　茯神各一两　远志　石菖蒲　黄芪　防风　独活　人参　麦门冬　芎藭　桑寄生　赤芍药　羚羊角屑，各半两　甘草炙，二钱半　　右为(口父)咀，每服五钱，水一中盏半，煎至一大盏，去滓温服，不拘时。
　　远志散　治产后中风，心神恍惚，言语错乱，烦闷，睡卧不安。　　远志　防风各一两　麦门冬　桂心　枣仁炒　桑寄生　当归炒　茯神去木　羚羊角屑　独活各七钱半　甘草炙，半两　　右为(口父)咀，每服五钱煎，服法同前。
　　天麻丸　疗产后中风，恍惚语濇，四肢不随。　　天麻　朱砂飞　防风　羌活各一两　干蝎炒　白附子炮　五灵脂炒，各半两　僵蚕炒，七钱半　雄雀粪炒　牛黄另研，各二钱半　　右为细末，糯米饭为丸如梧子大，每二三十丸，薄荷酒送下，日二服。
　　辰砂远志丸　主产后中风，消风化痰，安神镇心。　　石菖蒲　远志肉甘草煮　人参　茯神去木　辰砂各五　川芎　山药　铁粉　麦门冬　细辛　天麻　半夏汤泡　南星　白附子各一两　　右为末，姜汁煮，糊丸如菉豆大，别以朱砂为衣，每服三十丸，夜卧，生姜汤吞下。
　　心烦腹痛方　疗产后余血不尽，奔冲心，烦闷腹痛。　　川芎　生干地黄　枳壳　芍药各等分　　右为末，酒服方寸匕，日二服。

　　经效方　治产后气虚，冷搏于血，血气结滞，上冲心腹胀满。　　芍药二两　当归　桂七　川芎　吴萸　橘皮　生姜各一两　　右(口父)咀，以水三升，煮取一升，去滓空心服。
　　金黄散　治产后恶血冲心，时发烦躁。　　延胡索　蒲黄各半两　桂心二钱半
　　右为细末，乌梅煎汤冷调下二钱。

　　没药丸　治产后心胸烦躁，恶血不快。　　没药研　蛮姜　延胡索　干漆炒　当归　桂心　牛膝　牡丹皮　干姜各等分　　右为细末，酢煮面糊丸如梧桐子大，煎曲汤下十丸至十五丸。
　　竹叶汤　治产后气短欲绝，心中烦闷。　　竹叶细切　麦门冬　小麦各一升　甘草一两　生姜二两　大枣十二枚　　右切，以水一斗，煮竹叶小麦至八升，去滓，纳余药煮取三升，去滓温服。若虚悸，加人参二两。若少气力，加糯米五合。
　　甘竹茹汤　治产后内虚烦热短气。
　　甘竹茹一升　人参　茯苓　甘草各一两　黄芩三两　　右(口父)咀，以水六升，煮取二升，去滓，分三服，日三。
　　薤白汤　治产后胸中烦热逆气。
　　薤白　半夏　甘草　人参各一两　麦冬半斤　(艹舌)蒌根二两　　右(口父)咀，以水一斗三升，煮取四升，去滓，分五服，日三夜二。若热甚加知母一两。一方热甚加知母、石膏各一两。
　　芍药栀豉汤　治产后虚烦，不得卧。　　芍药　当归　栀子各五钱　香豉半合　　右如栀子豉汤修服。产后伤寒，便同下后变证。此方虽云岐法，不若仲景酸枣仁汤稳当。
　　熟地黄汤　治产后虚渴不止，少气脚弱眼眩，饮食无味。　　熟地黄酒洗净蒸焙，一钱半　人参　麦门冬　(艹舌)蒌根各二钱　甘草炙，半钱　　右作一服，水二锺，糯米一撮，生姜三片，红枣一枚，同煎至一锺不拘时服。　　又方　疗产后大渴不止。
　　麦冬四两　芦根切一升　(艹舌)蒌　人参　甘草　茯苓各三两　大枣二十枚　　右以水八升，煮取三升，分三服，顿服，四剂即痊。忌菘菜。
　　扬氏黄芩散　治产后血渴饮水不止。　　黄芩　麦门冬各等分
　　右(口父)咀，每服三钱，水一盏半，煎至八分，去滓温服，无时。
　　集验(艹舌)根汤　疗产后血渴。
　　(艹舌)蒌根四两　麦门冬　土瓜根　人参各三两　生地黄　甘草各二两　大枣二十枚　　右(口父)咀，以水八升，煮取二升半，分三服。《产宝》无地黄、麦门冬，有牡蛎粉等分。
　　延胡索散　治产后失血，渴不止。
　　郁金　干葛　桂心　青皮　枳壳　延胡索　　右各等分，以好酢浸一宿焙干末之，每服二钱，陈皮汤调下，日三夜一。
　　麻黄根散　治产后虚汗不止。
　　当归　黄芪　麻黄根　牡蛎煅为粉　人参　粉草各等分　　右(口父)咀，每服四钱，水一盏，煎至七分，去滓温服。
　　经效方　疗产后汗出不止。
　　黄芪一钱二分　白朮　牡蛎煅　茯苓　防风　麦门冬去心　生地黄各八分　大枣七枚　　右(口父)咀，水二升，煮取七合，去滓，空心，分温两服。
　　止汗散　治产后盗汗不止，一应汗多不止者，皆可服。　　牡蛎煅研粉　小麦麸炒令黄色，碾为粉，各等分　　右和匀，煮生猪肉汁，调下二钱，无时。
　　人参汤　治产后诸虚不足，发热盗汗。　　人参　当归各等分
　　右为末，以猪腰子一个去脂膜，切小片子，以水三升，糯米半合，葱白两条，煮米熟，取清汁一盏，入药二钱，煎至八分，温服，不拘时。
　　当归六黄汤　治气血虚热，盗汗不止。　　当归　熟地黄自制　黄芪炒，各二钱　生地黄　黄蘗炒黑　黄芩炒黑　黄连炒黑，各一钱　　右，水煎服。若不应，加人参、白朮。若心血不足，加酸枣仁。
　　参附汤　治阳气虚寒，自汗恶寒，或手足逆冷，大便自利，或脐腹疼痛，呃逆不食，或汗多发痉等证。　　人参一两　附子炮，五钱
　　右作一服，姜枣水煎，徐徐服。

　　芪附汤　治阳气虚脱，恶寒自汗，或口噤痰涌，四肢逆冷，或吐泻腹痛，饮食不入，及一切虚寒等证。　　黄芪一两　附子炮，五钱
　　右作一剂，姜枣水煎服。如不应，倍加附子，方得全济。
　　黄疸方　治妇人四月内产发黄，四肢倦怠，食少，经事不来，时发热，脉弦。　　白朮一两　人参　秦艽　牡丹皮　生地黄　木通　柴胡　芍药各半两　川芎　黄芩　干葛各一钱　甘草五分　　右分十二贴，水煎，食前热服。

　　罗氏犀角饮子　治产后亡津液虚损，时自汗出，发热困倦，唇口干燥。　　犀角　麦冬　白朮各半两　柴胡志　人参　枳壳麸炒　地骨皮　生地黄　甘草炒　当归　茯苓　黄芩　黄芪各七钱　　右(口父)咀，每服四钱，姜三片，浮麦七十粒，水煎服。
　　三之一汤　治产后虚劳发热，日久不安。　　柴胡　黄芩　人参　半夏　川芎　当归　芍药　熟地黄　甘草各一钱半　　右作一服，水二锺，姜三片，红枣一枚，煎一钟，不拘时服。
　　三分散　治产后日久虚劳发热。
　　川芎　当归　芍药　熟地黄　白朮　白茯苓　黄芪各一钱　柴胡　人参各一钱半　黄芩　半夏　甘草各五分　　右作一服，水二锺，生姜三片，红枣一枚，煎至一锺，食前服。
　　加味逍遥散　治产后发热，口干作渴，唇裂生疮。　　当归　白芍药　干葛各二钱　生地黄　川芎　黄芩各钱半　柴胡一钱　人参　麦冬各九分　乌梅二个　甘草六分　　右銼散，分作二服，水二锺，煎至七分，空心服。
　　人参当归汤　一名人参当归散。治产后去血过多，血虚则阴虚，阴虚则内热，心胸烦满，呼吸短气，头痛闷乱，晡时转甚，与大病后虚烦相类。　　熟地　人参　当归　肉桂　麦冬各二钱　白芍药炒，一钱　　右水二锺，粳米一合，竹叶十片，煎一锺，食远服。如血热甚者，加生地黄二钱。如烦闷不安者，加豉。一方用桂心不用肉桂。
　　柴胡四物汤　一名三元汤。治产后日久虚劳发热，或微有寒热，脉沉而数，及热入血室等证。　　川芎　当归　赤芍药　熟地黄各一钱半　柴胡八分　人参　黄芩　甘草　半夏各三钱　　右为末，水煎服。一方用生地，入姜三片，水煎服。
　　小柴胡加生地黄汤　治产后往来寒热，脉弦。　　柴胡二两　黄芩五钱　人参三钱　半夏一两　大枣三枚　生地黄　栀子　枳壳麸炒，各五钱　　右，如前煎服。

　　大调经散 【《良方》】 　治产后血虚，恶露未消，气为败浊壅滞，荣卫不调，阴阳相乘，憎寒发热，或自汗，或肿满喘急尿濇。　　大黑豆炒去壳　茯神各一两　真琥珀三钱　　右为细末，浓煎乌豆紫苏汤，调下二钱。一方黑豆一两，茯神五钱，琥珀一钱。
　　加减乌金散 【《准绳》，下同】 　治产后寒热似疟。　　厚朴　柴胡　黄芩　麻黄各二钱半　陈皮　当归　川芎　桔梗　茯苓各一钱五分　半夏　苍朮　白芷　桂枝　羌活　草果　枳壳　甘草各九分　白芍药　熟地黄各一钱五分　　右銼为散，分作二服，每服用水一锺半，生姜三片，葱三茎，煎至一锺，不拘时服。如有汗，多当归、川芎、白芍药、熟地黄。如有胀，多厚朴、陈皮。如有热，多柴胡、黄芩。如有寒，多苍朮、草果、桂枝。如有痰，多半夏、桔梗、茯苓。如有头痛，多川芎、白芷、羌活。如有泻，去枳壳、甘草不用。如有余血块在腹作潮热疼痛，加三棱、莪朮，多用延胡索、八角茴香。如遍身痛，加羌活、独活。如寒热往来，加黄芩、柴胡。
　　产宝方　疗产后恶寒壮热，一夜三五度，发恶语，口中生疮，时时干呕，困乏闷绝。　　人参　独活　白藓皮　葛根　防风　青竹茹　远志各一两半　茯神二两　白蔹二两半　元参三两　竹沥二升半　　右取银一斤，水一斗五升，煮取七升，下诸药，重煮取三升，分温三服。忌鱼酒湿面等。
　　知母汤　治产后乍寒乍热，心胸烦闷。　　知母三两　白芍药　黄芩各二两　桂心　甘草各一两　　右(口父)咀，水五升，煮取二升半，分三服。一方不用桂心，用生地黄。
　　草果饮子　治妇人产后疟疾，寒热相半者，或多热者，宜此。　　半夏汤泡　赤茯苓　甘草炙　草果炮去皮　川芎　陈皮　白芷各二钱　青皮去白　良姜　紫苏各二钱半　干葛四钱　　右(口父)咀，每服三钱，水一大盏，生姜三片，枣二枚，同煎至七分，去滓，当发日侵早，连进三服，无有不安。
　　生熟饮子　治产后疟疾多寒者。
　　肉豆蔻　草果仁　厚朴生去粗皮　半夏　陈皮　甘草　大枣去核　生姜各等分　　右八味细銼和匀，一半生，一半用湿绵纸裹煨令香熟，去纸，与一半生者和匀，每服秤五钱，水二盏，煎至七分，食前一服，食后一服。
　　石子汤　疗产后虚羸喘乏，乍寒乍热如疟，四肢疼痛，面色痿黄，名曰蓐劳。　　葱白切　粳米　当归　香豉　芍药各二两　猪腰子一双，去脂膜四破　　右(口父)咀，分两剂，用水三升，煮取一小碗，去滓分三服。《广济》无芍药，有人参。一方无香豉，有知母。
　　猪腰子粥 【《本草》】 　治蓐劳发热，骨节痛头痛。　　猪腰子一枚　粳米一合
　　右，猪腰子去白膜，切作柳叶片，以盐酒拌，先用粳米入葱椒煮粥，盐酢和，将腰子铺碗底，以热粥盖之，如作盦生状，空心服。
　　人参鳖甲散 【《得效方》】 　治蓐劳皆由在产内未满百日，体中虚损，血气尚弱，失于将理，或劳动作伤，致成蓐劳，其状虚羸，乍起乍卧，饮食不消，时有咳嗽，头目昏痛，发歇无常，夜有盗汗，寒热如疟，背髆拘急，沉困在床，服此大效。　　人参　桂心　当归　桑寄生　白茯苓　麦冬　白芍药　桃仁　熟地黄　甘草各半两　鳖甲　黄芪各一两　续断二钱半　牛膝七钱半　　右为细末，每服先以猪肾一对，去筋膜，以水两大盏，生姜半分，枣三枚，煎至一盏，去猪肾姜枣，然后入药末二钱，葱白三寸，乌梅一个，荆芥五穗，煎至七分，去滓，空心，晚食前温服。此药神效。一方无猪肾、姜、枣、葱白、乌梅、荆芥，空心，水煎服。古今图书集成医部全录卷三百九十四

妇人产后门

　　　　方

　　许仁则方 【《准绳》，下同】 　疗产后日浅久坐，视听言语多，或运用气力，遂觉项髆肢节皮肉痛，乍寒乍热，此为蓐劳。　　桂心　葱白切，各一两　猪肾一双，去脂膜四破　当归　芍药　生姜各二两　　右，水八升，煮肾取六升，下药煮至二升，分温二服。
　　白茯苓散　治蓐劳，缘生产日浅，久坐多语，运动用力，致头目四肢疼痛，寒热如疟状，宜此。　　白茯苓一两　当归　川芎　桂心　白芍药　黄芪　人参各半两　干熟地黄一两　　右(口父)咀，先以水二钟，入猪肾一双，去脂膜切，姜三片，枣三枚，煎至一盏，去三物，入药半两，煎七分，去滓，食前，分温三服。
　　胡氏牡丹散　治产后虚羸，发热自汗，欲变蓐劳，或血气所搏，经候不调，或寒热羸瘦。　　白芍　当归　五加皮　地骨皮　人参各半两　没药　桂心各二钱　牡丹皮三钱　　右为细末，每服二钱，水酒各半盏。不饮酒者，只用水一盏，开元钱一枚，麻油蘸之，同煎七分，去滓，通口服。煎，不得搅；吃，不得吹。
　　黄芪煮散　治产后蓐劳，肌肤黄瘦，面无颜色，或憎寒状热，四肢酸疼，心烦头痛。　　鳖甲酢炙　黄芪各一两　桂心　当归炒　桑寄生　白茯苓　白芍药　人参　熟地黄　麦门冬去心　甘草炙，各半两    牛膝七钱半　　右为细末，每服用猪腰子一对，去脂膜切破，先以水一盏，入姜半分，枣三枚，煎至七分，去腰子、姜、枣，却下药五钱，煎至四分，去滓，空心晚食前温服。二渣并煎。
　　黄芪建中汤　治产后诸虚不足，发热或恶寒，腹痛。　　黄芪炒　桂各一两　白芍炒，二两　甘草炒，七钱　　每服五钱，姜枣水煎服，日二三服。如虚甚者加附子。
　　虚羸方　产后补虚。
　　人参　白朮各一钱　黄芩　归身尾各五分　川芎半两　陈皮三分　　右，水煎服。如有寒，加干姜三分，茯苓一钱。
　　三合散　治产后日久虚劳，针灸不效者。　　白朮　当归　白芍药　黄芪　白茯苓　川芎　熟地黄各一两　柴胡　人参各一两半　黄芩　半夏　甘草各六钱　　右为粗末，每服一两，水一锺半，煎服，日三。
　　当归羊肉汤 【《良方》】 　治产后虚弱，兼心腹痛。　　肥羊肉一斤，去脂水一斗，煮取八升　当归五两　黄芪四两　生姜六两　　右以肉汁煮三味，取二升五合，分为四服。《入门》以猪肾一双，代羊肉。一方有人参七钱。若觉恶露不尽，加桂七三两。如恶露下，多加川芎三两。如有气，加细辛二两。如有热，加生地黄汁二合。
　　十全大补汤 【《准绳》，下同】 　一名十全散。治产后诸脏亏损，气血俱虚，恶寒发热，自汗盗汗，便血吐血，或大便不实，饮食少思，或胸腹作痛，口舌生疮，或耳目不明，牙齿不固。　　人参　白朮　白茯苓　黄芪　当归　白芍炒　熟地黄酒洗蒸焙　川芎各一钱　肉桂去皮　甘草炙，各五分　　右，姜枣水煎服。

　　补益方　疗产后大虚，血气上抢，心腹急痛，气息短乏。　　黄芪　白朮　当归　人参　甘草各二两　姜四两　　右先以白羊肉三斤去膜，水一斗九升，煮肉取汁五升，下诸药，煮三升，分三服。
　　产宝方　疗产后风虚羸瘦劳弱，不生肌肉。　　黄芪　当归　芍药　人参各三分　桂心　甘草　川芎　生姜各四分　大枣十二枚　　右九味，水七升，煮三升，分温三服。　　又方　疗产后虚劳，骨节疼痛，头痛，汗不出。　　当归　人参　生姜各二两　黄芪三两　粳米　薤白　淡豉三合　猪肾二枚　　右水一斗五升，先煮猪肾取六升，下诸药煮至二升，分为三服。
　　白朮汤　治心腹坚大如盘，边如旋盘，水饮所作，名曰气分。　　枳实一两半　白朮三两
　　右(口父)咀，每服四钱，水一盏半，煎至七分，去滓温服，腹中软即当散也。
　　夺魂散　治产后虚肿喘促，利小便则愈。　　生姜取汁　白面各三两　大半夏七枚　　右以生万汁搜面裹半夏为七饼子，煨焦熟为末，水调一饼，小便利为效。
　　汉防己散　此药逐水行气，虚人戒服。　　汉防己　猪苓　枳壳　桑白皮各一两　商陆　甘草各七钱半　　右为粗末，每服四钱，水一盏半，姜三片，煎至七分，去滓，空心温服。
　　加味八物汤　治产后遍身浮肿，气急潮热。　　人参　白茯苓　熟地黄　小茴香各三钱　白朮　川芎各四钱　当归　白芍药　香附子各五钱　甘草　黄芩　柴胡各一钱　　右銼散，分作六七服，每服水锺半，姜三片，煎至七分，空心热服。尽此药，方服调经丸。若肚痛，加延胡索、干漆、枳壳各三钱。若呕吐恶心，加良姜、砂仁各二钱。若手足麻痹，加肉桂一钱半。若欬嗽，加五味子、(艹款)冬花、杏仁。
　　起枕散 【《医鉴》】 　治儿枕痛。　　当归　白芍药各二钱　川芎一钱半　白芷　桂心　蒲黄　牡丹皮　延胡索　五灵脂　没药各七分　　右剉，作一站，水煎，入好酢，空心服。
　　四味汤[汤　原作「物」，据《妇人大全良方》产后门改。 ]【丹溪】 　治产后血运。　　当归　延胡索　血竭　没药各一钱
　　右粗末，童便煎服。《入门》作细末，每二钱，童便调下，名曰四味散。
　　补气养血汤 【《回春》】 　治小产后下血不止。　　人参　黄芪　当归　白朮　白芍药酒妙　艾叶　阿胶　川芎　青皮　香附炒　砂仁研　甘草炙，各一钱　　右銼，作一贴，水煎服。

　　二母散 【《圣惠》】 　治产后恶露流入肺经，咳嗽。　　知母、贝母　白茯苓　人参各一钱　桃仁　杏仁各二钱　　右銼，作一贴，水煎服

　　小参苏饮云岐方　治产后败血入肺，面黑发喘欲死者。　　苏木　人参
　　右苏木二两，水二碗，煎至一碗，调人参细末二钱服之。
　　旋覆花汤 【《三因方》】 　治产后感冒风寒，咳喘痰盛。　　旋覆花　赤芍药　荆芥穗　半夏曲　五味子　麻黄　赤茯苓　杏仁　前胡　甘草各一钱　　右銼，作一站，入姜三片，枣二枚，水煎服。
　　柴胡破瘀汤 【《入门》，下同】 　治产后因伤寒热病，热入血室，或恶露不下者。　　柴胡　黄芩　半夏　甘草　赤芍药　当归　生地黄各一钱　桃仁　五灵脂各五分　　右銼，作一贴，水煎服。

　　柴胡防归汤　治产后发热，风寒表证。　　当归三钱　川芎一钱半　柴胡　人参各一钱　半夏　陈皮　防风各八分　甘草五分　　右銼，作一贴，入姜三片，枣二枚，水煎服。
　　竹叶防风汤　治产后伤寒，头痛发热。　　青竹叶二十四片　防风　人参　桂枝　桔梗　前胡　陈皮　赤茯苓各一钱　　右銼，作一贴，入姜三片，枣二枚，水煎服。
　　当归黄芪饮 【丹溪】 　治产后阴脱。　　黄芪酒炒，三钱　人参　当归　升麻各二钱　甘草一钱　　右銼，作一贴，水煎服，日三。

　　硫黄汤 【《正传》】 　治产后玉门不敛。　　硫黄四两　吴萸　菟丝各一两半　蛇床子一两　　右研，每五钱，水一碗煎汤，乘温频熏洗患处，自敛。
　　血风汤 【丹溪】 　治产后诸风挛急或痿弱。　　川芎　当归　熟地黄　白朮　白茯苓各一两　白芍药　秦艽　羌活　白芷各七钱　防风五钱　　右以一半为细末，温酒调下二钱；以一半为末，蜜丸梧子大，温酒吞下五七十丸。
　　桃仁汤 【《良方》，下同】 　治产后恶露方行，忽然断绝，腰腹重痛，或流注腿股作痛。　　桃仁去皮尖研泥　苏木　生地黄各五钱　蝱虫去足翅　水蛭并炒，各三十枚　　右为粗末，每三钱水一盏，煎至六分，去滓温服，恶血下即止。如有大痛虚，必作痈疽，宜取五香连翘汤去大黄，水煎，入竹沥服之。
　　五香连翘汤　治恶露作痈疽。
　　木香　沉香　丁香　乳香　升麻　独活　麝香　连翘　木通　桑寄生各二两　　右(口父)咀，水二盏，煮取一盏，去滓，入竹沥许，温服。一方有大黄一两。
　　桃桂当归丸　治产后恶露方行，忽然断绝，骤作寒热，脐腹百脉皆痛，状如锥刺。　　桂心　赤芍药各五钱　当归　桃仁去皮尖　没药各二钱半　蝱虫　水蛭并炒，各三十枚　　右为细末，酢面糊和丸碗豆大，酢汤下二十丸。
　　养血佐肝丸 【《医鉴》，下同】 　治产后左胁胀闷，有一块痛，卧不着席。　　香附酢炒，一两　当归　川芎　白芍药酒炒　陈皮　半夏油炒　白朮土炒　丹皮　神曲炒　萝卜子炒　青皮油炒　红花　茯苓各一两　柴胡酒炒　桃仁炒，各八钱　草龙胆酒洗，六钱　三棱　蓬朮并酢炒，各五钱　　右为末，酒糊和丸梧子大，空心白汤下百丸。
　　推气养血丸　治产后右胁膨胀，有块如竖弦一条，着冷便疼。　　便制香附二两　当归　川芎　自芍药酒炒　白朮土炒　青皮油炒　陈皮　枳实　乌药　厚朴　神曲　干姜炒黑　白芥子炒，各一两　三棱酢炒　蓬莪朮酢炒，各八钱　麦芽炒　肉桂各六钱　木香三钱　　右为末，酢糊和丸梧子大，空心，以米饮吞下百丸。
　　香灵丸 【《本事方》】 　治产后呕不止。　　丁香　辰砂另研，各六分　五灵脂一钱　　右研极细，用狗胆或猪胆和丸芡实大，以生姜陈皮煎汤，磨化一丸服之。
　　参朮膏 【丹溪】 　治产后脬损成淋。　　人参二钱半　白朮二钱　黄芪一钱半　陈皮　葵子　人参各一两　蒲黄　桃胶　滑石　桃仁　白茯苓各一钱　甘草五分　　右銼，作一贴，水煎猪羊脬，后入药再煎，去滓，空心温服。
　　茅根汤 【《三因方》】 　治产后淋。　　白茅根四两　石首鱼头中石十六个　婴麦　甘草各五钱　白茯苓二两　紫贝五个　　右为末，每二钱木通汤调下，或为粗末，三钱，灯心同煎服，方可。
　　桑螵蛸散云岐　治产后淋及遗尿。
　　桑螵蛸十五个，炒　鹿茸酥炙　黄芪各一两半　牡蛎粉　人参　赤石脂　厚朴各一两　　右为末，空心，以米饮调下二钱。

　　黄芪芍药汤 【《三因方》】 　治产后遗尿不禁。　　黄芪　当归尾　白芍药各一钱半　白朮一钱　人参　陈皮各五分　甘草炙，三分　　右銼，作一贴，水煎，空心服。

　　的奇散 【《得效方》】 　治产后泄泻，恶露不行。此余血渗入大肠为泻，下青黑色物是验。　　大荆芥穗于盏内然火烧存性，不得犯油火　麝香少许　　右研为末，每取一钱，沸汤一二呷调服，神效。
　　滋肠五仁丸 【《正传》】 　治产后阴血虚耗，大便闭濇。　　橘红四两　杏仁　桃仁各一两　柏子仁五钱　松子仁二钱半　(木郁)李仁一钱　　右各另研为膏，橘红为末，蜜和丸梧子大，米饮下五六十丸。
　　五味白朮散 【丹溪】 　治产后肿，宜补中导水行气。　　白朮三钱　陈皮去白一钱半　木通　川芎　赤茯苓各一钱　　右銼，作一贴，水煎吞下，与点丸二十五丸。
　　补虚汤 【《入门》】 　胎前产后虚热，用此加减。　　人参　白朮各一钱半　当归　川芎　黄芪　陈皮各一钱　甘草七分　　右銼，作一贴，入姜三片，水煎服。如热轻，倍加茯苓。如热重，加酒芩。如热甚，加干姜炒黑，引诸药入肝经生血。
　　保安丸 【《局方》】 　治产前产后诸疾。　　生干地黄另为末　蚕退纸炙，各一两　赤茯苓　丹皮　白芍药各七钱半　川芎　细辛　人参　肉桂　当归　牛膝　寒水石煅　白芷　木香　附子炮　槁本　麻黄　泽兰　甘草炙　防风　桔梗　蝉蜕各五钱　吴茱萸　沉香各二钱半　　右为末，蜜丸弹子大，酒下一丸。

　　当归须散 【《入门》，下同】 　治产后瘀血，心腹作痛，兼有寒热。　　红花　桃仁各八分　甘草五分　桂六分　赤芍　乌药　香附　苏木各一钱　　水酒煎服。

　　熟料五积散　治产后食滞寒热，心腹作痛。　　枳壳五分　白芷　川芎　甘草　茯苓　芍药　当归　桂各三分　陈皮六分　乌药一钱，酢炒　厚朴　干姜各四分　桔梗一分半　半夏二分　苍朮七分半　　右除白芷、桂二味外，余十二味用慢火炒令色变，摊冷，入桂、芷、乌药和匀煎服。
　　理中汤　治产后感寒心痛。
　　人参　白朮　干姜各二钱　甘草一钱半　　水煎温服。

　　木槟汤　治产后七情感伤，血与气并，心痛。　　木香　槟榔　延胡索　金铃子　三棱　莪朮　厚朴　桔梗　川芎　当归　白芍药　黄芩　甘草各等分　　水煎服。

　　桂心汤　治素有宿寒，因产大虚，寒搏于血，血凝不散，上冲心之络脉，故作心痛。　　桂心　小草　吴茱萸　干姜　独活　熟地　当归　白芍各一钱　甘草　细辛各三分　　水煎服。

　　四君子汤　产后挟寒，肠鸣腹痛，用此加减。　　人参　茯苓　甘草　白朮
　　姜枣煎服。

　　三白汤 【《医鉴》，下同】 　治产后脾脉弦腹胀。　　白砂糖一两　鸡子清一个　烧酒一锺半　　煎八分，温服。

　　生脉散　治产后气虚烦渴。
　　人参　五味子　麦门冬各味分两随宜　　右为末。

　　黄雌鸡汤 【《景岳全书》，下同】 　治产后虚羸腹痛。　　当归　白朮炒　熟地　黄芪炒　桂心各半两　小黄雌鸡一只，去头足肠翅细切　　右，先用水七碗，煮鸡至三碗，每用汁一碗，药四钱，煎，日三服。
　　九宝煎　治产后阳气虚寒，或阴邪入脏，心腹疼痛，呕吐不食，四肢厥冷。　　当归　熟地各三钱　芍药酒炒　茯苓各钱半　炙甘草　干姜炒黑　肉桂　北细辛各一钱　吴茱萸制五分　　水二锺，煎服。

　　胃关煎　治产后肾气虚寒，泻痢腹痛。　　熟地三五钱或一两　炙甘草一二钱　山药炒　白扁豆炒，各二钱　焦干姜一二钱或三钱　吴茱萸制，五七分　白朮一二三钱　　水二锺，煎七分，食远温服。

　　排气饮　治产后气逆食滞胀痛等证。　　陈皮　藿香　枳壳各一钱五分　厚朴一钱　泽泻　乌药　香附各二钱　木香七分或一钱　　水一锺半，煎七分，热服。

　　大和中饮　治同上。
　　陈皮一二钱　山栀　麦芽各二钱　枳实一钱　砂仁五分　厚朴　泽泻各一钱五分　　水一锺半，煎七分，食远温服。

　　三柴胡饮　治产后感邪，气不甚虚者。　　柴胡二三钱　芍药一钱半　生姜三五片　炙甘草　陈皮各一钱　当归二钱，溏泄代以生地　　水一锺半，煎七分温服。

　　四柴胡饮　治产后气虚脾弱而感邪者。　　柴胡一二钱　当归二三钱，泻者少用　炙甘草一钱　人参二三钱或五七钱　生姜三五七片　　水二锺，煎七分，温服。

　　五柴胡饮　治产后气虚脾弱而感寒者。　　柴胡一二三钱　当归　白朮炒，各二三钱　熟地三五钱　芍药钱半，炒　炙甘草一钱　陈皮酌用或不用　　水一锺半，煎七分，食远热服。

　　正柴胡饮　治产妇强壮气实而感寒者。　　柴胡一二钱　防风　甘草各一钱　芍药二钱　陈皮一钱半　生姜三五片　　水一锺半，煎七分、热服。

　　补阴益气煎　治产后三阴不足而感寒者。　　人参一二三钱　当归　山药酒炒，各二三钱　陈皮　炙甘草各一钱　熟地三五钱或一二两　升麻三五分，火浮于上者去之　柴胡一二钱　　水二锺，加生姜三五七片，煎八分，食远温服。如无外邪者，不必用柴胡。
　　徙薪饮　治产妇体实火甚，便实尿赤，无表证而发热者；亦治姙娠火盛，迫血妄行。　　陈皮八分　黄芩二钱　麦冬　芍药　黄蘗　茯苓　牡丹皮各一钱半　　水一锺半，煎七分，食远温服。

　　抽薪饮　治同上。
　　黄芩　石斛　木通　栀子炒　黄蘗各一二钱　枳壳　泽泻各一钱半　细甘草三分　　水一锺半，煎七分，食远温服。

　　一阴煎　治同上。
　　生地　芍药　麦冬　丹参各二钱　甘草一钱　熟地三五钱　牛膝一钱半　　水二锺，煎七分，食远温服。

　　加减一阴煎　治阴虚兼火甚而大热者。　　生地　芍药　麦冬各二钱　熟地三五钱　知母　地骨皮各一钱　炙甘草五七分　　水二钟，煎服。

　　三阴煎　治产后阴虚发热，怔忡恍惚。　　当归二三钱　熟地三五钱　炙甘草一钱　芍药酒炒　枣仁各二钱　人参随宜　　水二锺，煎七分，食远服。

　　大营煎　治产后虚火不归源而发热者。　　当归二三钱或五钱　炙甘草　肉桂各一二钱　枸杞　杜仲各二钱　牛膝一钱半　熟地随宜　　水二锺，煎七分，食远温服。

　　猪腰汤　治产后蓐劳，寒热如疟，自汗无力，咳嗽头痛。　　猪腰一对　当归　白芍药酒炒，各一两　　右以药二味、用水三碗，煎至二碗，去滓，将猪腰切如骰子块，同晚米一合，香豉一钱，加葱椒盐煮稀粥，空心，日服一次，神效。或加人参更妙。
　　白茯苓散　治产后蓐劳，头目肢体疼痛，寒热如疟。　　白茯苓一两　人参　当归　黄芪　川芎　白芍药　熟地　桂心各半两　猪腰一对　　水三盏，入猪腰，并姜枣各三事，煎二盏，去渣，入前药半两，煎一盏服。
　　母鸡汤　治产后蓐劳，虚汗不止。
　　人参　黄芪炙　白朮炒　白茯苓　麻黄根　牡蛎煅，各三钱　　右用母鸡一只，去毛杂，净水六七碗，同药煮至三碗，任意服之。
　　贞元饮　治产后虚喘。
　　熟地黄七八钱，甚者一二两　当归二三钱　炙甘草一二三钱　　水二锺，煎八分，温服。

　　大补元煎　治产后发痉，及气虚兼寒，或气血俱虚，淡血津津不已。　　人参少则一二钱，多则一二两　炙甘草一二钱　熟地少则二三钱，多则二三两　山茱萸一钱　山药炒　杜仲各二钱　当归　枸杞各二三钱　　水二锺，煎七分，食远温服。

　　金水六君煎　治产后外感作喘。
　　当归　茯苓　半夏各二钱　熟地三五钱　陈皮一钱半　炙甘草一钱　　水二锺，生姜三五七片，煎七分，食远温服。
　　六安煎　治产后寒邪入脉，气实气壅而本无虚者。　　陈皮一钱半　杏仁去皮尖切　甘草各一钱　半夏二三钱　白芥子五七分，老弱不用　茯苓二钱　　水一锺半、加生姜三五七片，煎七分，食远服。
　　通瘀煎　治产后瘀血实痛。
　　归尾三五钱　山栀　香附　红花炒黄，各二钱　乌药一二钱　泽泻　青皮各钱半　木香七分　　水二锺，煎七分，加酒一二小锺，食前服。
　　回生丹　治妇人产后诸疾，污秽未净，及一切实邪疼痛，死胎瘀血，冲逆等证。　　人参　白朮　青皮　木瓜各三钱　延胡索　当归　川芎　苍朮　香附童便炒　赤茯苓　蒲黄　桃仁泥　熟地各一两　牛膝　山茱萸　三棱　五灵脂　地榆　甘草　羌活　陈皮　白芍各五钱　良姜四钱　乌药二两半　木香　乳香　没药各一钱　　右为末，用大黄膏为丸弹子大，金箔为衣，不拘时，随证择用汤引送下一丸。
　　大黄膏法
　　苏木三两，河水五碗煎，去滓　红花三两，炒黄色，用好酒一大壶，煮十余滚，去滓　黑豆三升，煮熟，存汁三碗，去豆皮晒干为末　大黄一斤　　为末，用好酢八碗，熬成膏，次下红花酒、苏木汤、黑豆汁搅匀，又熬成膏，盆内收盛候用，将锅焦焙干为末，同豆皮末俱入之。
　　断产方　神效不伤人。
　　四物汤五钱　芸薹子二钱
　　右于经行后，空心温服。

　　　　单方

　　产后血运风痉，身强直，口目喎斜，不知人：鸡子三个取清，调荆芥末二钱，日二服，或一枚亦可。
　　产后恶血冲心，或胎衣不下，腹中成块：大黄一两为末，酢半升，同熬成膏，丸如梧子大，以温酢化五丸服之，良久，血下即愈。
　　产后血运：用松烟墨二钱，烧通红，窨灭为末，酢汤或温酒调服半匕。 【《准绳》，下同】
　　产后血运，全不省人事，极危殆者：用韭菜入有嘴磁瓶内煎热，酢沃之，便密扎瓶口，以瓶嘴向产妇鼻孔，令酢气透人，妙。　　又方：用半夏为末，丸如大豆，内鼻中即苏。亦疗五绝。　　又方：恶血服少许良。

　　恶露不下，用好墨酢淬末，以童便酒下，妙。
　　产后泄血不止，及腹痛胸膈闷：以姜黄为末，酒服方寸匕，日三四服。
　　产后血块痛，用山楂浓煎汁，入沙糖少许，再煎热服。
　　儿枕痛：用真蒲黄研细，酒调服二钱；如燥渴者新汲水调下。　　又方：用隔年蟹壳烧灰酒调下。

　　产后恶露不尽，腹胀痛；用乱发如鸡子大，灰水洗垢净，烧存性，末之，酒调服二钱。　　又方：用铁秤锤烧赤，投五升酒中，用此酒煮当归三两，取二升，去滓，分温再服。
　　产后肠中痒不可忍，以针线袋安所卧褥下，勿令人知。　　又方：取箭干及镞，安所卧席下，勿令产妇知。
　　产后余血冲心，烦闷腹痛：同蒲黄不拘多少，隔纸炒，每服一钱，东流水煎汤调下。　　又方：用陈白梅捶碎煎汤饮。

　　产后中风烦渴：用莲心生为细末，米饮调下二钱效。
　　产后血气暴虚汗出：淡竹叶煎汤服之，一服三合，须臾再服。　　又方：用马齿苋研取汁三大合，煮一沸，投蜜匙许，停冷顿服。无新者用干，煮汁入蜜服。
　　产后发热烦渴：生藕汁一升，合生地汁妙。 【《本草》】　　又方：竹沥饮一杯，甚妙。 【丹溪】　　又方：妇人月经水饮之甚妙。 【俗方】
　　妇人产后腹痛：取户限下土，热酒服一钱。 【《本草》】
　　产后忽昏闷不省人事者，暴虚故也：生鸡卵三枚吞之。若未醒，童便一升饮之。又不醒，竹沥五合，日三五次即苏。因以半夏末或皂角末吹鼻中令嚏。【《良方》】
　　产后衄血血崩：取木耳一斤或半斤，烧灰存性为末，入麝香末一钱，熄枳壳末二钱和匀，每取一钱，以乌梅煎汤调下即止。【丹溪】　　又方：急取绯线一条，并产母顶心发两条，紧系产母手中指节即止。 【《良方》】
　　产肠不收：以大纸捻蘸香油点灯吹灭，以烟熏产母鼻中，肠即上矣。　　又方：肠出，盛以洁净漆器，浓煎黄芪汤浸之，肠即上。
　　产肠不收：用油五斤炼熟盆盛，令妇坐盆中，约一食时，先用皂角炙去皮研末，吹少许入鼻，作嚏立上。【《斗门方》】　　又方：五灵脂烧烟熏之，先以盐汤洗净。 【危氏方】
　　产后血冲，心胸满喘，命在须臾：用血竭、没药各一钱，研细末，童便和，酒调服。 【《集要》】
　　产后肠出不收：枳壳煎汤浸之，良久即入也。 【《袖珍方》】
　　产肠脱出：羌活二两煎，酒服。 【《子母秘录》】　　又方：樗枝取皮焙干一握，水五升，连根葱五茎，汉椒一撮，同煎至三升，去滓，倾盆内，乘热熏洗，冷则再热。一服可作五次用。洗后睡少时。忌盐酢酱面发风毒物，及用心劳力等事。年深者亦治之。【《妇人良方》】　　又方：用石蒜 【即酸头草】 一把，以水三碗，煎一碗半，去滓熏洗，神效。 【《得效方》】　　又方：用皂角树皮半斤，皂角核一合，川楝树皮半斤，石莲子炒去心一合为粗末，以水煎汤乘热，以物围之，坐熏洗之，挹干，便吃补气丸药一服，仰睡。【《本草》】　　又方：五倍子末掺之，或以五倍子、白矾煎汤熏洗。 【《妇人良方》】　　又方：全蝎炒研末，口噙水鼻中(口畜)之，立效。【《卫生宝鉴》】
　　子宫脱下：萞麻子仁、枯矾等分为末，安纸上托入；仍以萞麻子仁十四枚研膏，涂顶心即入。盘肠生产方同。【《摘元方》】
　　子宫不收，名瘣疾，痛不可忍：用慈石酒浸煅研末米糊丸梧子大，每卧时，滑石汤下四十丸；次早用慈石散，米汤服二钱。散用慈石酒浸半两，铁扮二钱半，当归五钱为末。【《机要》】
　　产后瘀血不尽：麻子仁五升，酒一升，浸一夜，明旦去滓，温服一升，不瘥，再服一升，不吐不下。不得与男子通。一月，将养如初。【《千金》】
　　堕胎下血不止：榆白皮、当归焙各半两，入生姜，水煎服之。 【《普济方》】　　又方：炙桑白皮煮水饮之。 【《肘后方》，下同。】
　　血露不绝：锯截桑根取屑五指撮，以醇酒服之，日三服。
　　产后血运闷绝：红花一两，酒二盏，煎至一盏，分二服。如口噤，斡开灌之，立效。 【《十三方》】　　又方：用红花新者三两，无灰酒童便各半升，煮取一盏服。
　　产后血运，及恶血冲心，或儿枕痛欲绝：月起胡索为末，酒服一钱，立止。 【《得效方》】
　　堕胎下血不止：当归焙一两，葱白一握，每服五钱，酒一盏半，煎八分，温服。 【《总录》】
　　下胎或产后，血气上冲，心痛欲死：郁金烧存性为末二钱，米酢一呷，调灌即苏。
　　产后血运，狂言失志：用紫绯一两为末，酒服二钱匕。 【《家传方》】
　　堕胎下血不止：代赭石末一钱，生地黄汁半盏，调服，日三五次，以瘥为度。 【《本草》】
　　产后血运，及恶露不下，痛闷欲死：苏木一两銼，酒水煎服。　　一方：如无苏木，取绯衣煮汁饮之，亦得。
　　产后血瘕痛：取鲤鱼鳞烧灰研，酒服一钱，能破滞血。
　　小产下血过多而心痛者：取鰞鲗鱼腹内墨炒为末，酢汤调下。 【《妇人良方》】
　　产后血结腹痛，或因产瘦瘠，血气积聚，可煮淡菜，久食之。
　　产后血闷攻心欲死，产难胞衣不出：捣慈姑汁服一升。又下石淋。
　　产后血不下：锅底墨烟，热酒服之。 【《生生编》】
　　产后尿血：川牛膝水煎，顿服。 【《补遗》】
　　产后下血：紫菀末，水服五钱。 【《圣惠》】
　　产后崩中下血不止：菖蒲一两半，酒二盏，煎取一盏，去滓，分三服，食前温服之。
　　堕胎腹痛，血出不止：羚羊角烧灰三钱，豆淋酒下。 【《普济》】　　又方：鹿角烧研，豉汁服方寸匕，日二服。 【《子母秘录》】　　又方：乌鸡子三枚，酢半升，酒二升和搅，煮取一升，分四服。 【《拾遗》】
　　产后泻血不止：干艾叶半两，炙熟，老生姜半两，浓煎汤，一服立效。 【《本草》】
　　产后下血不止，羸瘦迨死，并血风等证：蒲黄二两，水二升，煎八合，顿服。 【《产宝方》】
　　产后血崩：莲蓬壳五个，香附二两，各烧存性为末，每服二钱，米饮下，日二服。 【《妇人良方》】
　　堕胎下血不止：桑木中蠹虫烧末，酒服方寸匕，日二服。虫屎方可。 【《普济》】　　又方：地黄捣末，每食前热酒服一钱，连进三服。 【《瑞竹堂方》】
　　落胎下血：丹参十二两，酒五升，煮取三升，温酒一升，一日三服，亦可水煮之。 【《千金》】
　　产后血多：山漆研末，米汤下。 【《集简方》】
　　产后血运，心闷气绝，以丈夫小便研浓墨一升，服。 【《子母秘录》】
　　产后狂言血运，烦渴不止：生姜、香附子去毛为未，每服二钱，姜枣水煎服。 【《集验方》】
　　产后血运，心气欲绝，益母草研汁，服一盏绝妙。 【《子母秘录》】
　　产后血闭不下者：益母草汁一小盏，入酒一合，煎服。 【《圣惠》，下同】　　又方，搅匀温服。

　　产后崩中，血运，卒下血：酢磨松烟古墨服之。 【《本草》】
　　堕胎血溢不止：墨三两，火烧酢淬三次，出火毒，没药一两为末，每服二钱，酢汤下。【《普济》】
　　产后血运：鳔胶烧存性，酒和黄子小便调服三五钱，良。 【事林。】　　又方：案纸三十张、烧灰，清酒半升，和服顿定，冬月用暖酒服，立效。 【《传信方》】　　又方：取酽酢和产妇血如枣大服之。 【《圣惠》】
　　产后血运不知人及狂语：用麒麟竭一两，研末，每服二钱，温酒调下。 【《圣惠》】　　又方：人参一两，紫苏半两，以童尿酒水三合煎服。 【《摘要》】　　又方：用荷叶、缸花、姜黄等分炒，研末，童子小便调服二钱。 【庞安常《伤寒论》】
　　产后血运筑心眼倒，风缩欲死者：取干荆芥穗捣筛末，每用二钱匕，童子小便一盏调匀热服，立效。口噤者，挑齿灌。口闭者，灌鼻中，皆效。【《本草》】
　　产后鼻衄：荆芥穗研末，童子小便，服二钱，海上方也。 【《妇人良方》】
　　产后血病：庵(艹闾)子一两，水一升，童子小便二盏，煎饮。【《集简方》】
　　产后血运，心闷烦热：用接骨童 【即蒴藋】 如算子一握，水一升。煎半升，分二服。或小便出血者，服之亦瘥。【《易简方》】
　　产后恶露不除：续骨木二十两，銼，水一斗，煮三升，分三服即下。即蒴藋也。　　又方：以升麻三两，清酒五升，煮取二升，分半再服，当吐下恶物，极良。 【《千金翼方》】
　　产后秽污不尽，腹满心头硬，或寒热不禁，或心闷手足烦热，气力欲绝诸病：并用延胡索炒研，酒服二钱，甚效。【《圣惠》，下同。】
　　产后血运：芸薹子、生地黄等分为末，每服三钱，姜七片，酒水各半盏，童便半盏，煎七分，温服即苏。　　又方：鹿角一段烧存性，出火毒为末，酒调灌下，即苏。 【《摘要》】
　　产后血运不知人及狂语：用血竭半两研末，每服二钱，温酒调下。 【《本草》】
　　血气逆烦，羚羊角烧为末，水服方寸匕。 【《肘后方》】
　　产后血乱奔入四肢厥逆：以狗头骨锻灰，酒服二钱，甚效。 【《经验方》】
　　产后虚羸腹痛，冷气不调，及脑中风，汗自出：白羊肉一斤切，治如常。调和食之。 【《心镜》】
　　产后血运：神曲炒为末，水服方寸匕。 【《千金》】
　　产后诸疾：血运心闷烦热，厌厌气欲绝，心头硬，乍寒乍热：续断皮一握，水三升，煎二升，分三服，如人行三里再服，无所忌。此药救产后垂死。【《子母秘录》】
　　产后心腹痛闷，或单心痛，恶血不尽也：荷叶炒香为末，每服方寸匕，沸汤或童子小便调下，或烧灰或煎汁皆可。【《救急方》】
　　产后心痛，恶血攻心，气闷欲绝：桂心为末，狗胆汁丸芡子大，每热酒服一丸。 【《圣惠》】
　　产后瘕痛：桂末服方寸匕，取效。 【《肘后方》】
　　产后腹痛如绞：当归末五钱，白蜜一合，水一盏，煎一盏，分为二服，未效再服。
　　产后血痛：白鸡冠花酒煎服之。 【《李楼奇方》】
　　产后腹痛欲死，因感寒起者：陈蕲艾二斤焙干，捣铺脐上，以绢覆住，熨斗熨之，待口中艾气出，则痛自止矣。【《经验方》】　　又方：羌活二两，煎酒服。 【《必效方》】
　　产后心痛：鸡子煮酒食之。 【《备急方》】
　　产后腹痛如锥剌者：败酱草五两，水四升，煮二升，每服二合，日三服良。
　　儿枕痛百药不效者：用螃蟹一个，烧存性，研为末，空心，温酒一盏调服，立止。生男用尖脐蟹，生女用团脐蟹。【《本草》，下同】　　又方：用螃蟹捣烂和酒服。

　　产后烦渴，血气上冲也：紫葛三两，水三升，煎一升，去滓呷之。
　　产后腹痛，儿枕痛也：天仙藤五两，炒焦为末，每服生姜汁、童子小便和细酒服。 【《经验方》】
　　产后儿枕血瘕，腹痛，喉痹热塞：铁秤锤或铁斧铁杵烧赤，淬酒饮之。
　　产后咳逆呕吐，心忡目运：石莲子一两半，白茯苓一两，丁香五钱为末，每米饮服二钱。【《补遗》】
　　产后闷乱，血气上冲，口干腹痛：用坐藕汁三升饮之。　　又方：用藕汁、生地黄汁、童子小便等分煎服。
　　妇人产后：血气攻心痛，恶物不下：用灶中心土研末，酒服二钱，泻出恶物，立效。 【《急救方》】
　　产后浮肿：用柑皮酒煎服之。雷公云：产后肌浮，柑皮酒服是也。 【《本草》，下同】
　　产后风虚：独活、白藓皮各三两，水三升，煮一升，分三服。耐酒者，入酒同煮。
　　产后血渗入大小肠：车前草汁一升，入蜜一合，和煎一沸，分二服。 【《崔氏方》】
　　产后泻痢：小龙牙根一握，浓煎服之，甚效。即蛇含草是也。 【《斗门方》】
　　堕胎血瘀不下，狂闷寒热：用鹿角屑一两为末，豉汤服一钱，日三，须臾血下。 【《圣惠》】　　又方，蒲黄三两，水三升，煎一升，顿服。 【《梅师方》，下同】
　　儿枕血瘕：蒲黄三钱，米饮服或白汤下。
　　产后阴脱：慎火草一斤，阴干，酒五升煮汁一升，分四服。 【《子母秘录》】
　　产后诸痢：苍耳叶捣绞汁，温服半酒盏，日三四服。 【《圣惠》】
　　产后血胀：捣芭蕉根绞汁，温服二三合。 【《本草》】
　　产后搐搦强直者，不可便作中风治，乃风入子脏，与破伤风同。用鳔胶一两以螺粉炒焦，去粉为末，分三服，煎蝉蜕汤下。【《产宝》】
　　产后目闭心闷：赤小豆生研，东流水服方寸乙，不瘥更服。 【《肘后方》】
　　产后闷满不能食：用赤小豆二七枚，烧研，冷水顿服，佳。 【《本草》】
　　堕胎，血下烦闷：用豉一升、水三升，煮三沸，调鹿角末方寸匕。 【《子母秘录》】
　　产后中风，血热烦渴：以红蓝子五合熬捣，旦日取半大匙，以水一升，煎取七合，去滓，细细咽之。【《广利方》】
　　堕胎下血：小蓟根叶、益母草五两，水三大碗，煮取一碗，再煎至一盏，分二服，一日服尽。【《总录》】
　　妇人产后百病，及腹中积聚：用桃仁一千二百枚，去皮尖双仁，熬捣细末，以清酒一斗半，研如麦粥，入磁缸中，密封口，汤煮一复时，取出，温酒和服一匙，日再。名曰桃仁煎。【《正传》，下同】
　　产后诸虚，发热自汗：人参、当归等分为末，用猪腰子一个去膜，切小片，以水三升，糯米半合，葱白二茎，煮米熟，取汁一盏，入药煎至八分，食前温服即愈。【《永类方》】
　　产后秘塞出血多：以人参、麻子仁、枳壳麸炒为末，炼蜜丸梧子大，每服五十丸，米饮下。【《济生方》】
　　产后口干舌缩：用鸡子一枚打破，水一盏搅服。 【《经验方》】
　　产后烦懑不食者：白犬骨烧研，水服方寸匕。 【《千金翼》】
　　产后腹胀不通，转气急、坐卧不安：以麦蘗一合为末，和酒服，良久通转，神验。
　　产后青肿疼痛，及血气水疾：干漆、大麦糵等分为末，新瓦中铺漆一层，糵一层，重重令满，盐泥固济，毁赤研末，热酒调服二钱。产后诸疾并宜。【《经验方》】
　　产后秘塞五七日不通，不宜妄服药丸，宜用大麦芽炒黄为末，每服三钱，沸汤调下，与粥间服。【《妇人良方》】
　　产后诸痢：多煮薤白食，仍以羊肾脂同炒食之。 【《范汪方》】
　　产后虚汗：猪膏、姜汁、白蜜各一升，酒五合，煎五上五下，每服方寸匕。 【《千金翼》】
　　产后烦闷汗出，不识人：《千金》用羚羊角烧末，东流水服方寸匕，未愈再服。　　又方：加芍药、枳实等分，炒研末，汤服。
　　产后扼逆：白豆蔻、丁香各半两研细，桃仁汤服一钱，少顷再服。 【《乾坤生意》】
　　产后阴脱：铁炉中紫烟、羊脂二味和匀，布裹炙热熨，推内之。 【《胎产方》】
　　产后下痢日五六十行：用桑木里蠹虫粪炒黄，急以水沃之，稀稠得所服之，以瘥为度。此独孤讷祭酒方也。【《必效方》】
　　产后烦闷，乃血气上冲：生地黄汁、清酒各一升相和煎沸，分二服。 【《集验方》】
　　产后百病：地黄汁渍曲二升，净秫米二斗，令发，如常酿之至熟，封七日，取清常食，令相接。忌生冷鲊蒜鸡猪肉一切毒物。未产，先一月酿成，夏月不可造。【《千金翼》】
　　产后阴脱：以温水洗软，用雄鼠粪烧烟熏之，即入。 【熊氏】
　　产后遗尿：鸡窠草烧末，酒服一钱。 【《圣惠》】
　　产后秘塞：以葱涎调腊茶末，丸百丸，茶服，自通。不可用大黄利药，用之必死。 【《本草》】
　　产后壮热，头痛颊赤，口干唇焦，烦渴昏闷：用松花、蒲黄、川芎当归、石膏等分为末，每服二钱，水二合，红花二捻，同煎七分，细呷。【《衍义》】
　　产后寒热，心闷腹胀百病：羚羊角烧末，酒服方寸匕。 【《子母秘录》】
　　产后口渴：用炼过蜜不计多少，熟水调服，即止。 【《产书》】
　　产后盗汗，啬啬恶寒：茱萸一鸡子大，酒三升，渍半日，煮服。 【《千金翼》】
　　产后遗尿：猪脬、猪肚各一个，糯米半升，入脬内，更以脬入肚内，同五味煮食。 【《集要》】
　　产后虚羸，令人肥白健壮：羊脂二斤，生地黄汁一斗，姜汁五升，白蜜三升，煎如饴，温酒服一杯，日三。【《小品方》】
　　产后血攻：或下血不止，心闷面青，身冷欲绝者：新羊血一盏饮之，三两服妙。 【《梅师方》】
　　产后遗溺不禁：鸡屎烧灰，酒服方寸匕。 【《产宝》】
　　产妇面(黑干)，或面如雀卵色：以羊胆、猪胰、细辛等分，煎三沸，夜涂，旦以浆水洗之。【《录验方》】
　　产后虚羸，瘦弱无力：羊肾一双，炮熟细切，和五味作羹，或作粥食良。 【《本草》】
　　产后诸疾，及胎脏不安：杜仲去皮，瓦上焙干，木臼捣末，煮枣肉和丸弹子大，每服一丸，糯米饮下，日二服。【《胜金方》】
　　产后虚汗：淡竹沥三合，暖服，须臾再服。 【《产宝》】
　　产后阴脱：烧车缸头脂，纳酒中服。 【《子母秘录》，下同】
　　产后下痢：没石子一个，烧存性研末，酒服，热即用饮下，日二。
　　产后风邪，心虚惊悸：用猪心一枚，豆豉汁煮食之。 【《心镜》】
　　产后阴脱：鳖头五枚烧研，井华水服方寸匕，日三。 【《千金》】　　又方：加葛根二两，酒服。 【《录验方》】
　　产妇尿闭，鼠妇七枚熬研末，酒服。 【《千金》】
　　产后虚汗发热，肢体疼痛，亦名蓐痨：用猪肾、葱豉和成作臛食之。 【《本草》】
　　产后中风，口噤身直，面青手足反张：竹沥饮一二升，即苏。 【《梅师方》】
　　产后气喘：胡桃肉、人参各二钱，水一盏，煎七分，顿服。 【《本草》】
　　产后虚羸：黄母鸡一只去毛，-背上开破，人生百合三枚。白粳米半升，缝合，入五味汁中，煮熟开腹，取百合并饭和汁作羹食之，并食肉。【《圣惠》】
　　产后气逆：青橘皮为末，葱白、童子小便煎二钱，服。 【《经验后方》】
　　产后尿闭不通者：陈皮一两，去自为末，每空心温酒服二钱，一服即通。 【《本草》】
　　产后身热如火，皮如粟粒者：桃仁研泥同腊猪脂敷之，日一易之。 【《千金》】
　　产后血闭：桃仁二十枚，去皮尖，藕一块，水煎服之，良。 【《经验方》】
　　产后下痢赤白，里急后重：用桃胶焙干，沉香、蒲黄炒各等分为末，每服二钱，食前米饮下。【《妇人良方》】
　　产后血滞冲心不下：生姜五两，水八升，煮取三升，分三服。
　　产后垂出肉线，长三四尺，触之痛引心腹欲绝：老姜连皮三斤，捣烂，入麻油二斤，拌匀炒干，先以熟绢五尺，折作方结，令人轻轻盛起肉线，使之屈曲作三团，纳入产户；乃以绢袋盛姜，就近熏之。冷则更换。经一日夜，缩入大半，二日尽入。但不可使线断，断则不可治矣。
　　产后下痢赤白者：用紫苋菜一握，切煮汁，入粳米三合，煮粥食之，瘥。 【《本草》】
　　产后虚汗：马齿苋研汁三合服。如无，以干者煮汁。
　　产后痢渴久病，津液枯竭，四肢浮肿，口舌干燥：用冬瓜一枚，外以黄土泥厚五寸，煨熟绞汁饮。亦治伤寒痢渴。【《录验》】
　　产后血疼欲死者：槐耳半两为末，酒浓煎饮之，立愈。 【《妇人良方》，下同】
　　产后败血邪气入心，如见祟物，颠狂：用大辰砂一、二钱研细飞过，用饮儿乳汁三四茶匙调湿，以紫项地龙一条，入药滚三滚，刮净，去地龙不用，入无灰酒一盏，分作三四次服。【何氏方】
　　妇人断产：白玉簪花、白凤仙子各一钱半，紫葳二钱半，辰砂一钱，捣末，蜜和丸梧子大，产内三十丸，日以酒半盏服之。不可着牙齿，能损牙齿也。【《摘元方》，下同】
　　产后呕水：因怒哭伤肝，呕青绿水，用韭叶二斤取汁，入姜汁少许和饮即愈。
　　治腹中及产后瘀血：红曲浸酒煮服。 【《本草》】
　　治产后百病，或血热觉有余血水气，或中风困笃，或背强口噤，或但烦热瘈瘲，五缓六急口渴，或身头皆肿，或身痒呕逆直视，或手足顽痹，头旋眼眩，此皆虚热中风也：用大豆三升熬熟至微烟出，入瓶中，以酒五升沃口，经一日以上，服酒一升，温覆，令少汗出，身润即愈。口噤者，加独活半斤，微微捶破同沃之。产后宜常服以防风气。又消结血。盖此酒治污血，又能发表也。　　又方：以豆五升，酒一非焠之。

　　产后中寒，遍身冷直，□噤不识人：白朮一两，泽泻一两，生姜五钱，水一升，煎服。
　　产后呕逆，别无他疾者：白朮一两二钱，生姜一两五钱，酒水各二升，煎一升，分三服。【《本草》】
　　产后烦躁：禹余粮一枚，状如酸枣者，入地埋一半，紧筑，用炭一斤煅之，湿土罨一宿，打破去外面石，取里面细者研，水淘五七度，日干，再研万遍，用甘草汤服二钱，一服立效。【《经验方》】
　　产后舌出不收：丹砂敷之，暗掷盆碎堕地作声惊之，自收。 【《集简方》】
　　产后中风，身如角弓反张，口噤不谙：川乌头五两，銼块，黑大豆半升同炒半黑，以酒三升倾锅内急搅，以绢滤取酒，微温服一小盏取汗。若口不开，拗开灌之。未效，加乌鸡粪一合炒，纳酒中服，以瘥为度。【《小品方》，下同】
　　产后阴肿痛，用桃仁细研涂之。
　　又方：五倍子、枯白矾为末，研桃仁为膏涂之。
　　产后阴脱：人屎炒赤为末，酒服方寸匕，日二服。 【《千金》】
　　妇人断产：零陵香为末，酒服二钱，每服至一两，即一年绝孕，盖血闻香即散也。 【《集要》】
　　产后阴翻，产后燥热，遂成翻花：泽兰四两，煎汤熏洗二三次，再入枯矾煎洗之即安。【《集简方》】
　　妇人断产：蚕子故纸方圆一尺烧为末，酒服，终身不产。 【《千金》】　　又方：剪印纸有印处烧灰，水服一钱匕，效。 【藏器】　　又方：用白面曲一升，无灰酒五升，打作糊，煮二升半，用绢帛滤去滓，作三服，候月经将来前日晚下吃一服，次日五更吃一服，天明吃一服，且经即行，终身绝子。　　又方：用油煎水银一日方息，空心服枣核大一丸，永断孕，不损人。
　　产后遗尿或尿数：桑螵蛸炙半两，龙骨一两为末，每米饮服二钱。 【《胎产方》】
　　妇人胎前产后遗尿：白薇、芍药各一两为末，酒服方寸匕，日三服。 【《千金》】
　　产后腹痛：用五露脂末，神曲糊丸，白朮陈皮汤下。 【丹溪方】
　　儿枕作痛：五灵脂慢炒研末，酒服二钱。 【《产宝方》】
　　　　针灸

　　《甲乙经》曰：妇人产后余疾，食饮不下，胸胁搘满，目眩足寒，心切痛，善噫，闻酸臭，胀痹腹满，少腹尤大，期门主之。　　《千金方》曰：堕胎后，漏下五色，疼痛，灸胞门，穴在关门左边二寸是也。右边二寸，名子户。　　断产，灸右踝上一寸二壮即断。
　　朱震亨《心法》曰：妇人四旬，因小产成病，百节痛无常处，卧床不起，刺八髎五分，环跳四寸半，五枢三寸半，曲池、液门各寸半，绝骨二寸半。如脊背痛者，刺人中、大椎节下各五分，委中七分见血，立效。　　妇人五旬经断后再行，或多或少，或瘀或红并下，腹中气满如胎孕，刺天枢、中脘、气海三穴各五分。立愈。妇人得子，多变成水，淋漓而下，经久身面虚肿，刺阴谷二寸半，绝骨二寸半。如喘满，刺鱼际透大渊，左右共四十九呼，治肺经水气极妙。　　产后血块痛，三阴交、气海，宜灸之。　　妇人产后，忽小腹胀如蛊，大小便不通，气海、三里、关元、三阴交、阴谷各主之。　　《医学纲目》曰：产后手足逆冷，刺肩井立愈。　　产后血运不省人事，取三里、支沟、三阴交、心术 【无此一穴。】　　又法：取神门、内关；不应，取关元灸之。　　胞衣不下，取三阴文、中极，各泻之。　　产后噫呃服药无效，灸期门必愈。
　　《医学入门》曰：神门，治产后腹胀，小便不通。　　《医学准绳六要》曰：产后呃逆，急灸期门，乳头向下尽处是穴。乳小者，以一指为率。　　产后咳逆，灸期门极效，男   九   女右。乳下黑尽处一韭叶，灸三壮，甚者二七壮。　　《证治准绳》曰：产后小便不通，腹胀如鼓，闷乱不醒，缘未产之前，内积冷气，遂致产时尿胞运动不顺，用盐于产脐中填可与脐平，却用葱白剥去粗皮十余根作一缚，切作一指厚，安盐上，用大艾炷满葱饼子灸之，觉热气直入腹内，即时便通，神验不可具述。　　阴脱产门不闭，灸脐下横纹五七壮。　　产后血运不省人事，灸阳别。

　　　　　医案

　　《疮疡全书》曰：一少妇产儿后，忽玉户垂尺许，状如肠，少不知事，私以手摘断，至晚，腹痛号泣而绝，此肠即生肠，又曰胞户子宫，切不可损，损则伤生。盖气血衰败，未能收入，宜多进活血之剂，三二日间，自然收人，不足忧恐也。予治三四人，皆以此药得力。
　　朱震亨《心法》曰：一妇人产子后，阴户中下一物，如合钵状，有二岐，其夫来求治。予思之，此子宫也，必气血弱而下坠，遂用升麻、当归、黄芪大料二贴与之。半日后，其夫复来，日服二次后，觉响一声，视之，已收人阴户。但因经宿干着席上，破一片如掌心大，落在席，其妻在家哭泣，恐肠破不可复生。予思之，此非肠胃，乃糟粕也。肌肉破尚可复完，若气血充盛，必可生满，遂用四物汤加人参与一百贴，三年后有子。
　　一妇人面白，素多欲，产后血运，不知人事，急于气海灼艾五十五壮，遂苏；连进人参、黄芪、当归等补药，二月安。
　　一妇人三十余岁，生女二日后，产户一物如手帕，下有帕尖，约重一斤。予思之，此因胎前劳乏伤气成肝痿所致，却喜血不甚虚，其时岁暮天寒，恐冷干坏了，急与炙黄芪半钱，人参一钱，白朮五分，当归一钱半，升麻五分，三贴连服之，即收上，得汗通身乃安。但下面沾席处，干者落一片，约五六两重，盖脂膜也。食进得眠，诊其脉皆濇左略弦，视其形却实，与白朮、芍药各钱半，陈皮一钱，生姜一片，煎二三贴以养之。
　　《医学纲目》曰：一妇人产当寒月，寒气入产门，脐下胀满，手不得犯，此寒疝也。医将治之以抵当汤，谓其有瘀血也。予教之曰：非其治也。可服张仲景羊肉汤，少减作二服，遂愈。
　　浦江吴辉妻孕时足肿，产后二日洗浴即气喘，但坐不得卧者五个月，恶风得暖稍宽，两关脉动，尺寸皆虚，百药不效，用牡丹皮、桃仁、桂枝、茯苓、干姜、枳实、厚朴、桑白皮、紫苏、五味、(艹舌)蒌仁煎汤服之即宽，二三服得卧，其痰如失。盖作污血感寒治之也。
　　郭茂恂嫂金华君，产七日不食，始言头痛，头痛已，又心痛作，既而目睛痛如割如刺，更作更止，相去无瞬息间。每头痛甚，欲取大石压，良久渐定；心痛作，则以十指抓壁，血流满掌；痛定，目复痛，又以两手自剜取之。如是十日不已，众医无计。进黑龙丹半粒，疾少间，中夜再服，服后瞑目寝如平昔，至平旦下一行，约三升许，如蝗虫子，其疾减半；已刻又行如前，则顿愈矣。
　　《薛己医案》曰：一妊妇堕胎，昏愦，不时吐痰，自用养血化痰之剂，昏愦不省，自汗发搐，痰涎涌出，彼以为中风，欲用袪风化痰。予曰：此属脾气虚寒所致，用十全大补汤加炮姜二十余剂，寻愈。
　　一产妇阴门不闭，发热恶寒，用十全大补汤，加五味子数剂而寒热退；又用补中益气，加五味子数剂而阴户敛。若初产肿胀，或焮痛而不闭者，用加味逍遥散。若肿既消而不闭者、用补中益气汤。切忌寒凉之剂。
　　一妊妇因产饮酒，恶露甚多，患血运，口出酒气，此血得酒热而妄行，虚而作运也。以佛手散加煨干葛二钱，一剂而痊。酒性慓悍，入月及产后不宜饮，恐致前证。产室人众，气热喧嚷，亦致此证。
　　一妇人产后颠狂，或用大泽兰汤而愈；后又怔忡妄言，其痰甚多，用茯苓散补其心虚顿愈；又用八珍散加远志、茯神，养其气血而瘥。
　　一产妇亦患此证。冉化痰安神等药，病益甚，神思消沮，余以为心脾血虚不足，用大剂参、朮、芎、归、苓神、酸枣仁四斤余而安，乃以归脾汤五十余剂而愈。
　　一产妇形体甚倦，时发讝语，用柏子仁散稍愈，又用加味归脾汤而愈。又因怒仍狂言，胁痛，小便下血，用加味逍遥散以清肝火，养肝血，顿瘥；又佐以加味归脾汤而安。
　　一产妇不语，用七珍散而愈。后复不语，内热晡热，肢体倦怠，饮食不进，用加味归脾汤为主，佐以七珍散而愈。后因怒不语，口噤，腰背反张，手足发搐，或小便见血，面赤或青或黄，或时兼赤。余曰：面青，肝之本色也。黄者，脾气虚也。赤者，心血虚也。用八珍汤加钓藤钩、茯苓、远志渐愈，又用加味归脾汤而痊。
　　一产妇产后乍见鬼神，或用调经散愈而复作，仍服前散益甚，痰涎上涌，朝寒暮热，余朝用八珍散，夕用加味归脾汤，各五十余剂而愈。
　　一妇人产后心神惊悸，初度服琥珀地黄丸、局方妙香散，随效。再患服之，其证益甚而脉浮大，按之如无，发热恶寒，此血气俱空虚，余用十全大补、加味归脾二汤各百余剂而愈。后遇惊恐，劳怒复作，仍服前药而安。
　　一妇人产后中风，心惊不省人事，言语妄甚，恶风寒，喜热饮，形气倦怠，脉虚浮无力。余谓血气虚寒，用十全大补汤二十余剂，不应；又二十余剂，稍缓；力渐加附子至一钱，服数剂，诸证减一二。又二十余剂，十退三四；乃去附子五分，数剂，诸证顿退而安。后又发，仍服前药，加附子三五分而愈。
　　一妇人产后中风，恍惚盗汗自汗，发热晡热，面色黄白，四肢畏冷，此气血俱虚，用八珍汤不应，更用十全大补、加味归脾二汤始应。后因劳怒，发厥昏愦，左目牵紧，两唇抽动，小便自遗，余以为肝火炽盛，用十全大补加钓藤、山栀而安，再用十全大补汤、辰砂远志丸而愈。
　　一妇人产后虚极生风，或用诸补剂，四肢逆冷自汗，泄泻肠鸣腹痛，余以阳气虚寒，用六君子，姜、附各加至五钱，不应；以参、附各十两，始应。良久不服，仍肠鸣腹痛，后灸关元六百余壮，及服十全大补汤方效。
　　一产妇略闻音响，其汗如水而昏愦，诸药到口即呕，余以为脾气虚散，用参附末为细丸，时衔三五粒，随液咽下，乃渐加之至钱许，却服参附汤而痊。
　　一产妇盗汗不止，遂致废寐、神思疲甚，口干引饮，余谓血虚有热，用当归补血汤以代茶，又以当归六黄汤，黄芩、连、蘗炒黑，倍加人参、五味子，二剂而愈。
　　一产妇牙关紧急，腰背反张，四肢抽搐，两目连札，此去血过多，元气亏损、阴火炽盛，用十全大补加炮姜一剂而苏，数剂而安。
　　余在吴江史万湖第时，将入，更闻喧嚷，询云：家人妇产后出直厨，忽仆而死，余意其劳伤气血而发痉也。急用十全大补加附子煎滚，令人正其面，开其口灌之，久不能下；令侧其面而出之，换以热药，如此五次，方得下咽，遂苏。
　　一产妇勤于女工，忽仆地，牙关紧急，痰喘气粗，四肢不遂，此气血虚而发痉，朝用补中益气汤加茯苓、半夏，夕用八珍汤加半夏各三十余剂，不应；此气血之未复，药之未及也，仍用前二汤，又五十余剂而痊。
　　一产妇筋挛臂软，肌肉掣动，此气血俱虚而自热也，用十全大补汤而安。
　　一产妇两手麻木，服愈风丹天麻丸，遍身皆麻，神思倦怠，晡热作渴，自汗盗汗。余谓气血俱虚，用十全大补汤数剂，诸证悉退，又数剂而全愈。但内热，用加味逍遥散而痊。
　　一产妇因劳而臂不能屈，服苏合香丸，肢体痿软，汗出如水。余谓前药辛香，耗散真气，腠理虚而津液妄泄也。先用十全大补汤加五味子，补实腠理，收敛真气，汗顿止；又佐以四君子调补元气渐愈，用逍遥散大补汤调理而痊。
　　一产妇先胸胁乳内胀痛，后因怒，口噤吐痰，臂不能伸，小便自遗，左三部脉弦，余谓此肝经血虚而风火所致。不能养筋，先用加味逍遥散治之，臂能屈伸；又以补肝散六味丸，诸证悉愈。
　　一妇人发瘈，遗尿自汗，面赤或时面青，饮食如故，肝脉弦紧。余曰：此肝经血燥风热，名瘈也。肝主小便，其色青，入心则赤。法当滋阴血，清肝火，遂用加味逍遥散，不数剂诸证悉退而安。
　　一产妇患脚气，或用独活寄生汤而痊；后复作服之，其汗如水，更加口噤吐痰。余用十全大补汤，培养血气渐愈。后饮食日少，肌体目瘦，吐痰如涌，此命门火衰，脾土虚寒，用八味丸及加味归脾汤，诸证渐退，肌肉渐生。
　　一产妇身腹作痛，发热不食，烦躁不寐，盗汗胁痛，服解散袪血之药，不时昏愦，六脉洪大如无，用补中益气加炮姜、半夏一剂，顿退二三；又一剂，寝食甘美，但背强而痛；用八珍散、大补汤调理而安。
　　一产妇遍身头项作痛，恶寒拘急，脉浮紧，此风寒之证也，用五积散一剂，汗出而愈。但倦怠发热，此邪气去而真气虚也，用八珍汤调补而痊。
　　一产妇腰痛腹胀善噫，诸药皆呕，余以为脾虚血弱，用白朮一味炒黄，每剂一两，米泔煎，时饮匙许，四剂后渐安，百余剂而愈。
　　一产妇恶露淋沥，体倦面黄，食少恶寒，昼夜不寐，惊悸汗出，此脾经虚热，用加味归脾汤而痊。后因怒胁胀，作呕少食，用六君子加柴胡治之而痊。
　　一产妇恶露不下，服竣厉之剂，恶露随下，久而昏愦，以手护其腹。余日：此脾气复伤作痛，故用手护也。以人参理中汤加肉桂二剂，补之而愈。
　　一产妇恶露上攻，心痛昏愦口噤，冷汗不止，手足厥逆，用六君子加附子一钱以回其阳，二剂顿苏；又以十全大补汤养其血气而安。
　　一产妇患前证，手不敢近腹，用失笑散一服，下瘀血而愈。次日复痛，亦用前药而安。
　　一产妇患前证，用大黄等药，其血虽下，复患头痛，发热恶寒，次日昏愦，自以两手坚护其腹，不得诊脉，视其面色青白，知为脾气虚寒而痛也，用六君子汤加姜、桂而痛止，又用八珍汤加姜、桂调理而安。
　　一妇产后。小腹痛甚，牙关紧急，此瘀血内停，灌以失笑散下血而苏，又用四物加炮姜、自朮、陈皮而愈。
　　一妇人经水来，比常度过多不止，遂服濇药止之，致腹作痛，此乃气血凝滞也，用失笑散二服而愈。
　　一产妇儿枕腹痛，或用驱逐之剂，昏愦口噤，手足发搐，此血气虚极之变证也，用八珍汤加炮姜二钱四剂，未应；又以十全大补汤，加炮姜二钱，二剂而苏。
　　一产妇小腹疼痛，小便不利，用薏苡仁汤二剂痛止，更以四物加红花、桃仁下瘀血而愈。大抵此证皆因荣卫不调，或瘀血停滞所致。若脉洪数，已有脓脉。但数微有脓，脉迟紧乃瘀血，下之即愈，若腹胀大，转侧作水声，或脓从脐出，或从大便出，宜用蜡矾丸、太乙膏及托里药。
　　一产妇恶露停滞，小腹患痛，服瓜子仁汤，下瘀血而痊。凡瘀血停滞，宜急治之，缓则腐化为脓，最难治疗。若流注关节则患骨疽，失治多为败证。
　　一产妇恶露停滞，小腹作痛有块，脉芤而濇，以四物加延胡、红花、桃仁、牛膝、木香治之而愈。
　　王时亨室产后腰间肿痛，两腿尤甚，此由瘀血滞于经络而然也。不早治，必作骨疽。逐与桃仁汤二剂稍愈，更以没药丸数服而痊。
　　汪中翰侧室，产后小腹作痛，诸药不应，其脉洪滑且数，此瘀血内溃为脓也，以瓜子仁汤痛止，更以太乙膏下脓而愈。今人产后多有此病，纵非痈患，用之更效。有人脐出脓水，久而不愈，亦以前膏及蜡矾丸治之，亦愈。
　　一产妇腹中似有一块，或时作痛而转动，按之不痛，面色痿黄，痛则皎白，脉浮而濇，余谓此肝气虚而血弱也。不信，乃用破血行气之药，痛益甚，转动无常。又认以为血鳖，再用破血袪逐之药，痛攻两胁，肚腹尤甚。益信为鳖确，服下虫等药，去血甚多，形气愈虚，肢节间各结小核，隐于肉里，以为鳖子畏药而走于外。余云：肝藏血而养诸筋，此因肝血复损，筋涸而挛结耳。盖肢节胸项，皆属肝胆部分，养其肝木，补金水以滋肝血，则筋自舒。遂用八珍汤、逍遥散、归脾汤加减，调治而愈。
　　一妇人寒月中产后腹大痛，觉有块，百方不治。一人教以羊肉四两，熟地黄二两，生姜一两，水煎服之，二三次愈。
　　一产妇小腹作痛，小便不利，内热晡热，形体倦怠，余用加味逍遥散以清肝火、生肝血，用补中益气汤补脾胃、升阳气而痊。
　　一产妇小腹痛，或作呕，或昏愦，此脾气虚寒，用人参理中汤渐愈，又以补中益气汤加茯苓、半夏痊愈。后复作痛而兼喘，仍用补中益气汤培补脾肺而瘥。
　　一产妇患腹胀，或用抵当汤，败血已下，前证益甚，小腹重坠，似欲去后。余谓此脾气虚而下陷，用补中益气汤加炮姜温补脾气，重坠如失；又用六君子汤而安。
　　一产妇因怒，两胁胀痛，吐血甚多，发热恶寒，胸腹胀痛，余以为气血俱虚，用八珍加柴胡、丹皮、炮姜而血顿止，又用十全大补汤而寒热渐退。此证苟非用姜、桂辛温，助脾肺以行药势，不惟无以施其功，而反助其胀耳。
　　一产妇恶寒发热，余以为血气虚寒，用十全大补加炮姜而寒热愈；但饮食不甘，肢体倦怠，用补中益气而肢体安。又食后犯怒，恶寒发热，抽搐咬牙，面色青中隐黄，欲按其腹，以手护之，此肝木侮脾土，饮食停滞，用六君子加木香一剂而安。
　　一产妇恶寒发热，余以为气血俱虚，欲用八珍加炮姜治之。其家知医，以为风寒，用小柴胡汤，致汗出讝语，烦热作渴，肢体抽搐。余曰：寒热不时，乃气血虚。用十全大补二剂，益甚，脉洪大，重按如无，此药力不能及，乃加附子，四剂稍缓，数剂而安。
　　一产妇朝寒暮热，或不时寒热，久不愈，用六君子补中益气，兼服百余剂而寻愈。
　　大尹余君之内，产后发热晡热，吐血便血兼盗汗，小便频数，胸胁胀痛，肚腹痞闷。余曰：此诸脏虚损也，证当固本为善。自恃知医，用降火之剂，更加泻利肠鸣，呕吐不食，腹痛足冷，始信余言。诊其脉，或浮洪，或沉细，或如无，其面或青黄，或赤白，此虚寒假热之状，时虽仲夏，当舍时从证，先用六君子加炮姜、肉桂数剂，胃气渐复，诸证渐退；更佐以十全大补汤半载而痊愈。
　　儒者杨敬之内人所患同前，但吐痰涎，或用温补化痰之剂不应，面色黧黑，两尺浮大，按之微细，此因命门火虚，不能生脾土，脾土不能生诸脏而为患也，用八味丸补土之母而痊。
　　一产妇食角黍，烦渴痞闷，腹痛，大便欲去不去，服消导等药不应，饮食日减，肌体日瘦半月矣。余谓此食积为患，用大酒曲炒为末，温酒调服二钱，俄间腹鸣良久，仍下粽而愈。
　　一产妇食鱼鲊，腹痛患痢，诸药不应，用陈皮、白朮等分为末，陈皮汤送下，数服而愈。
　　一产妇患血渴，朝寒暮热，肚腹作痛，以手按之不痛，余以为血气俱虚，用八珍之类治之。彼反行逐血，更加发热烦躁，余用当归补血渴，热躁渐止；用八珍、麦门、五味，气血渐复。
　　一妇人每产后，齿龈皆动，逾日乃止，此气血虚而火动也。后复怀妊，临月付十全大补汤二剂，令产后煎服，其齿不动如故。
　　一妇人产后喉痛，服清热等剂，痛益甚，此膀胱经血虚也，盖膀胱之经脉上行至喉而还。用八珍汤加牡丹皮、柴胡、酒炒黑黄蘗二剂而愈。
　　一妇人性善怒，产后唇肿内热，或用清热败毒散，唇口肿胀，日晡热甚，月水不调；再用降火化痰，遂令食少作呕，大便不实，唇出血水；又用理气消导，胸膈痞满，头目不清，唇肿经闭；又甩清胃行血，肢体倦怠，发热烦躁，涎水涌出；又欲用通经之剂。余曰：病本七情，肝经亏损，又数行攻伐，故元气益虚也，法当补阴益阳，遂以济生归脾汤、加味逍遥散、补中益气汤调治，元气渐复，诸证悉愈，后因怒，寒热耳痛，胸膈胀闷，唇焮肿甚，此是怒动肝火所伤，遂用四物合小柴胡加山栀顿愈。后又怒，胁乳作胀，肚腹作内，呕吐酸涎，饮食不入，小水不利，此是怒动肝木克脾土，乃用补脾气番脾血而愈。又因劳役怒气，饮食失时，发热喘渴，体倦不食，去血如崩，唇肿炽甚，此是肝经有火，脾经气虚，遂月补中益气加炒黑山栀、芍药、丹皮而愈。此证每见，但治其疮，不固其本，而死者多矣。
　　一膏梁之妇，产后月经不调，唇裂焮肿，内热殊甚，服寒凉之剂，后不时出水，余用加味清胃散而愈。后值春令，兼怒，唇口肿胀，寒热作呕，痰甚少，用小柴胡加山栀、茯苓、桔梗，诸证顿愈；但内热仍作，乃以加味逍遥散调理而安。
　　一产妇朝吐痰，夜发热，昼夜无寐，或用清痰降火，肌体日瘦，饮食日少，前证愈甚。余曰：早间吐痰，脾气虚也。夜间发热，肝血虚也。昼夜无寐，脾血耗也。遂用六君子汤、加味逍遥散、加味归脾汤，以次调补而痊。
　　一产妇停食霍乱，用藿香正气散之类已愈，胸腹膨胀，饮食稍过，即呕吐或作泄泻，余谓此脾胃俱虚，用六君子汤加木香治之，渐愈。后因饮食失调，兼恚怒、患霍乱，胸腹大痛，手足逆冷，用附子散，又用八味丸，以补土母而康。设泥痛无补法，而用辛散或用平补之剂，必致不起。
　　一产妇吐泻咽酸，面目浮肿，此脾气虚寒，先用六君子加炮姜为主，佐以越鞠丸而咽酸愈；又用补中益气加茯苓、半夏而脾胃康。
　　一产妇患头痛，日用补中益气汤不缺，已三年矣，稍劳则恶寒内热，为阳气虚，以前汤加附子一钱，数剂不发。
　　一妇人产后头痛面青二年矣，日服四物等药，余谓肾水不能生肝木而血虚，用六味丸加五味子，两月而痊。
　　一产妇咳嗽声重，鼻塞流涕，此风寒所感，余用参苏饮一锺顿愈，与补中益气加桔梗、茯苓、半夏一剂而痊，又与六君子、黄芪以实腠理，痊愈。
　　一产妇咳嗽痰盛，面赤口干，内热晡热，彻作无时，此阴火上炎，余用补中益气汤、六味地黄丸而愈。
　　一产妇咳而腹满不食，涕唾面肿气逆、此病在胃而关于肺，用异功散而愈。
　　一产妇泄泻，四肢面目浮肿，喘促恶寒，余谓脾肺虚寒，用六君子加姜桂而泄泻愈，又用补中益气而脾胃健。
　　一产妇腹痛，发热恶食，气口脉大，余以为饮食伤脾，彼反服破血之剂，加寒热头痛，呕吐涎沫，用化痰降火理气，四肢逆冷，泄泻下坠。余曰：此脾胃虚之变证也，法当温补，用六君子加炮姜、肉桂、木香，再用补中益气汤而愈。
　　一产妇腹痛，发热恶食，气口脉大，余以为饮食伤脾，彼反服破血之剂，加寒热头痛，呕吐涎沫，用化痰降火理气，四肢逆冷，泄泻下坠。余曰：此脾胃虚之变证也，法当温补，用六君子加炮姜、肉桂、木香，再用补中益气汤而愈。
　　一产妇饮食少思，服消导之剂，四肢浮肿，余谓此乃中气不足所致，朝用补中益气汤，夕用六君子汤而愈。后因怒，致腹胀，误服沉香化气丸，吐泻不止，饮食不进，小便不利，肚腹四肢浮肿，用金匮加减肾气丸而愈。
　　一妇产后痢，未至月满，因食冷物及酒，冷热与血攻击，滞下纯血，缠坠极痛，其脉大无力，口干，用黄芩芍药汤三服而安。
　　一产妇泄痢腹痛年余，形体骨立，内热晡热，自汗盗汗，口舌糜烂，口吐痰三碗许，脉洪大，重按全无，此命门火衰而假热，脾土虚寒，不能摄痰归源，用八味丸补火以生土，用补中益气汤兼补肺金而痊。
　　一产妇食鸡子，腹中作痛，面色青黄，服平胃、二陈，更下痢腹胀，用流气饮子；又小腹一块，不时上攻，饮食愈少，此脾胃虚寒，肝木克侮所致，用补中益气加木香、吴茱萸渐愈；又用八珍大补，兼服调理，寻愈。
　　一产妇泻痢发热，作渴吐痰，肌体消瘦，饮食少思，或胸膈痞满，或小腹胀坠，年余矣，余以为脾肾之泻，朝用二神丸，夕用六君子，三月余而痊。
　　一产妇腹痛后重，去痢无度，形体倦怠，饮食不进，兴死为邻，此脾胃俱虚也。用四神丸十全大补汤而愈；但饮食难化，肢体倦怠，再补中益气汤调理而康。
　　一产妇患疟，久不愈，百病蜂起，其脉或洪大，或微细，或弦紧，或沉伏，难以名状，用六君子加炮姜二十余剂，脉证稍得；又用参朮煎膏佐以归脾汤，百余剂而瘥。
　　陈氏妇张，素怯弱，生女自乳，因病疥年余，遂致羸困，后因执丧礼劳顿，数欲眩仆。一日感气，忽患心脾高肿作疼，手不可按，呕吐不止，六脉微细之极。陈翁自以脉虽虚而病形则实，误以诸痛不可补气，乃用青皮、香附、吴萸等药而愈。继复患疟，且堕胎，又自投理气行血之药，病去元气转脱，再投参、芪补剂不应矣。六脉如丝欲绝，思非附子不能起，因亟请余诊之。余知此由理气损真之误也，连投参、芪、归、朮、附子、姜、桂六剂，间用八味丸，五日眠食渐甘，六脉全复。余论之云：向使心脾疼时，即服此药，疟亦不作矣。
　　一产妇大便七日不通，饮贪如常，腹中如故，此腹未满也。用八珍加桃杏二仁，至二十一日腹满欲去，用猪胆汁润去而安。
　　一产妇大便八日不通，或用通利之药，中脘胀痛，饮食甚少；又用蜜导之，大便不禁，呃逆不食。余以为脾肾复伤，用六君子加茱萸、肉果、补骨脂、五味数剂，喜其年壮而愈。不然，多致不起。
　　一产妇大便秘结，小腹胀痛，用大黄等药，致吐泻不食，腹痛胸痞，余用六君子加木香、炮姜治之而愈。
　　一产妇大小便不通，诸药不应，将危矣。令饮牛乳，一日稍通，三日而痊。人乳尤善。
　　一产妇大便不实，饮食少思，五更或侵晨遗屎，此中气虚寒、脾肾不足，用补中益气送四神丸而痊。
　　一产妇小便出粪，名大小肠交，乃气血俱虚，失行常道，先用六君子汤二剂，又用五苓散二剂而痊。寻常肠交方可用。
　　一产妇小水淋沥，或时自出，用分利降火之剂，二年不愈。余以为肺肾之气虚，用补中益气汤、六味地黄丸而痊。
　　一产妇小便频数，时忽寒战，乃属脾肺虚弱，用补中益气加山茱、山药为主，佐以桑螵蛸散而愈。后患发热晡热，盗汗自汗，月水不调，用加味逍遥散而安。
　　一产妇患前证，吐痰发热，日晡作渴，此膀胱阴虚，用补中益气汤，佐以六味丸而愈。又患痢后小便频数，手足俱冷，属阳气虚寒，用前汤及八味丸而瘳。
　　一产妇小便不禁，三年不愈，面色或青赤，或黄白，此肝脾气血虚热，用加味逍遥散为主渐愈，佐以六味丸而痊。后因怒，小便自遗，大便不实，左目顿紧，面色顿赤，仍用前散，佐以六君子汤，以清肝火，生肝血，培脾土而瘳。
　　一产妇尿血面黄，胁胀少食，此肝乘脾也，用加味逍遥、补中益气兼服而愈。后为怀抱不乐，食少体倦，惊悸无寐，血仍作，用加味归脾汤二十余剂，将愈，惑于众论，服犀角地黄汤，诸证复作，仍服前汤而愈。
　　一产妇粪后下血，食少体倦，此脾气虚热，用补中益气加吴茱萸、炒黄连五分，四剂顿愈；但怔忡少寐，盗汗未止，用归脾汤而痊。
　　一妇人久下血，在粪前，属脾肾虚寒，元气下陷，用补中益气加黄连、炒吴茱萸一钱，数剂稍缓；乃加生吴茱萸五分数剂而愈。
　　一产妇大便后血，口干饮汤，胸胁膨满，小腹闷坠，内热晡热，食少体倦，面色痿黄，日晡则赤，洒淅恶寒，此脾肺气虚，先用六君子加干姜、木香渐愈，用补中益气将愈，用归脾汤痊愈。后饮食失节，劳役兼怒，发热血崩，夜间讝语，此热入血室，用加味小柴胡二剂而热退，用补中益气一剂而血止，用逍遥散、归脾汤调理而安。
　　一妇人脾胃素弱，兼用肝火，产后玉门肿痛，寒热作渴，呕吐不食，外敷大黄等药，内用驱利之剂，肿及于臂，诸证蜂起，此真气虚而邪气盛也，先用六君子以固肠胃，次用补中益气以升阳气，不数剂而痊愈。
　　一产妇患此失治，肿溃不已，形体消瘦，饮食少思，朝寒暮热，自汗盗汗，半年矣。用补中益气加茯苓、半夏，脓水渐少，饮食渐进；用归脾汤，共五十余剂而愈。
　　一产妇玉门不闭，小便淋沥，腹内一块，攻走胁下，或胀或痛，用加味逍遥散加车前子而愈。
　　一妇人子官肿大，二日方入，损落一片，殊类猪肝，面黄体倦，饮食无味，内热晡热，自汗盗汗，用十全大补汤二十余剂，诸证悉愈，仍复生育。
　　《古今医统》曰：一妇产后因子死经断，不行半年。一日，小腹忽痛，阴户内有物如石硬塞之，而痛不禁，群医不识。青林曰：石瘕也。用四物汤加桃仁、大黄、三棱、槟榔、延胡索、附子、泽泻，血竭为汤，三剂而愈。
　　《证治准绳》曰：一妇年近四旬，禀气素弱，自去其胎，五月内渐渐腹胀如鼓。至心前上，吐不能食，只叫胀死，用补药不效。程仁甫诊之日：六脉微弱，乃损伤脾气而作胀。然急则治其标，若泥丹溪法，恐缓不及事矣。用桃仁承气加枳实、厚朴倍硝黄煎服，四分吐去其一；次早仍不通，事急，又服琥珀九三钱，至申时大通，胀减；但体倦，四肢无力，口不知味，发热，再用参、芪、归、芍、楂、朮、陈皮，八剂而安。
　　吴丞妻孕而惊，遂病悸，医以为病在中，神越焉，无可为。沈宗常以为胆伤耳，俾服抱胆丸而愈。
　　汪镐妻三十五岁，厌产，误服打胎药，下血如崩，旬余，腹痛一阵即行，或时鼻衄，诸药不效。江应宿诊之，六脉数而微弦，乃厥阳之火泛逆，投四物换生地黄加阿胶、炒黑山栀、蒲黄，一剂愈。
　　一妇产后血逆上行、鼻衄口干，心躁舌黑，盖因瘀血上升。汪石山逐用益母丸二丸，童便化下，鼻衄渐止，下血而瘀渐通。
　　新昌徐氏妇病产后暴死，但胸膈微热。陆严诊之曰：此血闭也。用红花数十斤，以大锅煮之，候汤沸，以木桶盛之，将病者寝其上熏之，汤气微，复加之。有顷，妇人指动，半日遂苏。此与许引宗治王太后之意同。
　　《彝坚志》云：郝质子妇产四日，瘈瘲戴眼，角弓反张。杜壬以为痉病，与大豆紫汤、独活汤而愈。政和间，余妻方分娩，犹在蓐中，忽作此证，头足反接，相去几二尺。家人惊骇，以数婢强拗之不真。适记所云药草有独活，乃急为之。召医未至，连进三剂，遂能直，医至即愈矣，更不须用大豆紫汤。古人处方神验屡矣。
　　一妇六月产后多汗，人倦，不敢袒被，故汗出被里，冷则浸渍，得风湿疼痛，遂以羌活续断汤数服而愈。
　　一妇产后三日起早，血气未定，遂感身热目暗如风状，即以清魂散二服，得微汗而愈。
　　一产妇恶露不行，脐腹痛，头疼寒热，众皆以为感寒，温以姜附，益大热，手足搐搦，讝语目撺。滑伯仁诊其脉弦而洪数，面赤目闭，语喃喃不可辨，舌黑如炲，燥无津润，胸腹按之不胜手，盖燥剂搏其血，内热而生风，血畜而为痛也。曰：此产后热入血室，因而生风，即先为清热降火，治风凉血，两服颇爽；继以琥珀、牛黄等，稍解人事；役以张从政三和散，行血破瘀，三四服恶露大下如初，时产已十日矣，于是诸证悉平。
　　一妇盛暑月中产，三日发热，其脉虚疾而大，恶露不行，败恶攻心，狂言叫呼奔走，拿捉不住，以干荷叶、生地黄、牡丹皮浓煎汤，调下生蒲黄二钱，一服即定，恶露旋下而安。
　　一妇产后时发昏瞀，身热汗多，眩运口渴，或时头痛恶心，皆用四物凉血之剂，病不减；又用小柴胡，病益甚。汪石山至，诊其脉，得浮洪搏指，曰：产后而得是诊，又且汗多而脉不为汗衰，法在不治，所幸者，不喘不泄耳。其脉如是，盖凉药所激也。用人参三钱，甘草、当归各七分，白朮、门冬各一钱，黄芪二钱，干姜、陈皮、黄芩各五分，煎服五剂，脉敛而病渐安。
　　王佥宪宜人，产后因沐浴发热呕恶，渴欲引冷水瓜果，讝语若狂，饮食不进，体素丰厚，不受补，医用清凉热增剧，诊得六脉浮大洪数。汪曰：产后暴损血气，孤阳外浮，内真寒而外假热，宜大补气血。与八珍汤加炮姜八分，热减大半。病人自以素不宜参、芪，不肯再服。过一日，复大热如故。复与前剂，潜加参、芪、炮姜，连进二三服，热退身凉而愈。
　　一妇人产后去血过多，食后着恼，头疼身痛，寒热如疟，吴茭山诊之，左手弦大，微有寒邪，右手弦滑不匀，食饮痰火也。二者因虚而得，宜养正祛邪。遂以茯苓补心汤去地黄加羌活、青皮、葱、枣，三服汗出身凉，其患渐差。后以八物汤调理，半月后痊愈。
　　一妇产后，恶露未尽，瘀血入络，又感寒邪，身热如疟，即以生料五积散五贴，恶露自下而寒热除。
　　一妇产后，恶电未尽，因起抹身，寒气客于经络，乍寒乍热，脉紧而怯，以葱白散二贴安。
　　一少妇初产四日，冷物伤脾胃，但觉身分不快，呕逆，饮食少思，心腹满闷，时或腹胁刺痛，晨恶寒，晚潮热，夜则恍惚讝语，昼则抽搐，颇类风状，变异多端。诸医莫测，或作虚风，或云血凝实热，用甘温以行瘀血，用寒凉以治实热，如此半月不效。汪至，见医满座，亦局缩。诊其脉弦而紧，遂令按之，小腹急痛，知瘀血未尽也。思患者大势恶露已下，未必还有余血，偶因寒凉所伤，瘀血停滞下焦日久，客于经络，所以变生诸证，须得大调经散倍入琥珀，化诸恶血成水，其患方愈。遂合前药服之，五日后，行恶水斗许，臭不可近，患人觉倦，病势渐减；然后以人参养荣汤数十贴，月余如初。
　　张宣徽侍宠产后半月，忽患浮肿，急召产科医治，经半月不瘥，病势转剧，召杜钦治之。杜至曰：诸医作何病？张曰：皆云水气浮肿。杜曰：非也。且水气发咳嗽小便濇是也，今爱宠小便不濇，不作咳嗽，手足寒，乃血脏虚，气塞不通流，而生浮肿。逐用益血和气药治之，旬日病去七八，半月痊愈。所用之药，乃《灵苑方》牡丹散也。其方云：治血脏风虚冷。今产科家多用此药，治产后诸病如神，更名损金汤者是也。
　　一妇产后四肢浮肿，寒热往来，盖因败血流入经络，渗入四肢，气喘咳嗽，胸膈不利，口吐酸水，两者疼痛，遂月旋覆花汤微汗，渐解；顿服小调经，用泽兰梗煎汤调下，肿气渐消。
　　一妇产未满月，因怒气，血流如水，三日方止，随又劳苦，四肢无力，睡而出汗，日晡潮热口干，五心如炙，诸医皆用柴、芩、薄荷之类，其势愈炽。汪机诊其脉，弦大无力，曰：此蓐劳也，以四物汤一两，入胡黄连、秦艽、青蒿各五分，数服热退身凉。后以黄连八珍丸一料而安。
　　一妇产后滑泄，勺水粒米弗容，时即泄下，如此半月余，众皆危之。或用五苓散、平胃散，病益甚。汪石田诊之，脉皆濡缓而弱，曰：此产中劳力，以致伤胃，若用药愈滋胃湿，非所宜也。令以参苓白朮散除砂仁加陈皮、肉豆蔻，煎姜枣调服，旬余而安。
　　一亲戚妇人产后胞衣不下，血胀迷闷，不省人事，告之曰：死矣！余曰：此血胀也，可用花蕊石散救之。因以一钱童便调，灌下即苏；其胎衣与恶水，旋即下而无恙。
