古今图书集成医部全录卷五百一

总论

　　　　易经

　　　　　无妄卦

　　九五，无妄之疾，勿药有喜。
　　【程传　人之有疾，则以药石攻去其邪以养其正。若气体平和，本无疾病而攻治之，则反害其正矣，故勿药则有喜也。有喜，谓疾自亡也。】　　象曰：无妄之药，不可试也。
　　 【程传　人之有妄，理必修改。既无妄矣，复药以治之，是反为妄也，其可用乎？故云不可试也。试，暂用也，犹曰少尝之也。本义　既已无妄而复药之，则反为妄而生疾矣。大全中溪张氏曰：无妄而疾，又无妄而药，则反为妄而起其疾矣。此无妄之药，所以不可试也。孔子曰：丘未达，不敢尝。圣人不试　妄之药如此。】
　　　　书经

　　　　　说命上

　　若药弗瞑眩，厥疾弗瘳。
　　 【孔传　服药必瞑眩极，其病乃除。疏《正义》曰：瞑眩者，令人愦闷之意也。《方言》云：凡饮药而毒，东齐海岱间，或谓之瞑，或谓之眩。郭璞云：瞑眩亦通语也。然则药之攻病，先使瞑眩愦乱，病乃得瘳。传言瞑眩极者，言闷极药乃行也。】
　　　　礼记

　　　　　曲礼下

　　君有疾饮药，臣先尝之。亲有疾饮药，子先尝之。医不三世，不服其药。　　【大全　严陵方氏曰：君于平居无事之时，其膳也，膳夫品尝之，太子亲视之，亦以致其谨而已。则于有疾之时，尤所不可忽也。医之为术，苟非父袓子孙传业，则术无自而精。术之不精，其可服其药乎？周官司徒以世事教能者，良以此也。虽然，经之所言，亦道其常而已。若夫非传业而或自得于心者，未及三世固在所取也。故周官医师止以十全为上，或传之非其人，虽三世亦所不取也。故孔子言无恒之人，不可以作巫医。《集说》郑氏曰：尝度其所堪，不三世不服其药，谨物齐也。】　　【孔氏曰：凡人病必服药，父子相承至三世，则能谨物调齐矣。又说云：三世者，一《黄帝针灸》，二《神农本草》，三《素女脉诀》，不习此三世之书，不得服其药。】　　【蓝田吕氏曰：孔子所慎齐、战、疾。疾者危事也。危而不谨，取祸之道也，况君亲之疾乎？药弗瞑眩，厥疾弗瘳，则攻疾之药，未尝无毒。好恶或失其性，齐量或失其宜，寒热补泻或反其用，小则益病，甚则至于丧身。为人臣子者，不尝试而用之，不忠不孝莫大焉。此许世子止以不尝药之过，所以被弒君之名也。医至三世，治人多矣，用物熟矣，功已试而无疑，然后服之，亦谨疾之道也。】　　【山阴陆氏曰：三世相传，意之所不能察者察矣。世云：老医少卜。】
　　　　周礼

　　　　　天官

　　医师上士二人，下士四人，府二人，史二人，徒二十人。　　【订义　郑康成曰：医师，众医之长也。陈宏甫曰：人之一身之用，与天地同，有余则损，不足则补，天之道也。自非达得造化消息盈虚之理，如何会知得人身中气偏之所在？此真是丝毫不可差，如后世庸医，安能了得此事，所以成周以士大夫为之。】　　【薛平仲曰：膳夫自庖人至腊人，既联事以共其职矣，食医一官属焉可也，特别而置诸医者之列，固人主护养之道。然先王不忍厚己以忘民也，是故先于食医，则有医师以掌分治民物之疾病；后于食医，则疾医疡医兽医，次第而设焉。盖仁出于身而加于民，爱乎物，实自夫一饮一食之间推之。】　　掌医之政令，聚毒药以共医事。
　　 【订义　刘执中曰：医师掌医之政令，则聚其毒药，有州土之宜，有采取之候，有治炼之方，有攻疗之制，悉预知之，然后可以共医事。】　　凡邦之有疾病者，有疕疡者造焉，则使医分而治之，岁终则稽其医事以制其食，十全为上，十失一次之，十失二次之，十失三次之，十失四为下。　　【订义　王氏曰：饩廪称事，然后能者劝而不能者勉。】　　【史氏曰：计其所失，为之殿最，则为医者惟恐其失之矣。】　　食医中士二人，掌和王之六食六饮六膳百羞百酱八珍之齐，凡君子之食恒仿焉。　　 【订义　郑节卿曰：古者史官乐官，与医卜之官，皆世其业，不兼官，不贰事，惧其不精也。医不三世，不服其药。执技以事上者，惟医为难精，惟疾病不可不谨，先王岂敢以一人而兼二三人之能哉？是故食医之下有疾医，调饮食不兼于治病；疾医之下有疡医，察内证不兼于外证；疡医之下有兽医，治禽兽者不兼于治人也。必求其精，不敢计其冗，先王之仁也。】　　疾医中士八人，掌养万民之疾病，以五味五谷五药养其病。　　 【订义　郑康成曰：五药，草、木、虫、石、谷。养，犹治也。病由气胜负而生，攻其赢，养其不足也。王氏曰：《素问》曰：形不足，温之以气；精不足，补之以味。味养精者也，谷养形者也，药则疗病者也。养精为本，养形为次，疗病为末。吕氏曰：先以五味五谷，继以五药，以药医之下也。虽然，岂独医哉？】　　以五气五声五色，眂其死生。
　　【订义　贾氏曰：气病在内，人所不睹，见其声色，则知其增剧及简易也。王氏曰：望其气，又听其声，又观其色，以眂其死生不过五，以味谷药养其病亦不过五，则以物之更王更废，更囚更死，不过五故也。】　　两之以九窍之变，参之以九藏之动。凡民之有疾病者，分而治之。岁终则各书其所以而入于医师。　　 【订义　贾氏曰：以疾医中士八人，各有能，故使分治之也。】　　疡医下士八人，掌肿疡溃疡金疡折疡之祝、药、劀、杀之齐。　　 【订义　愚考医之用祝，理或宜然。今世有以气封疡而从之者，正祝由之遗法也。祝之不胜，于是用药；药或不能去，必劀以刃而去恶血；劀而不愈，必杀之以药而食其恶肉。凡四法各有深浅之度，故言齐。】
　　　　春秋四传

　　　　　许世子止不尝药

　　《春秋》：昭公十有九年夏五月戊辰，许世子止弒其君买。　　《左传》：许悼公疟，饮太子止之药卒　太子奔晋，书曰：弒其君。君子曰：尽心力以事君，舍药物可也。　　胡传按左氏许悼公疟，饮世子止之药卒，书曰：弒其君者，止不尝药也。古者医不三世，不服其药。夫子之所慎者三，疾居其一。季康子馈药，曰：丘未达，不敢尝。君有疾饮药，臣先尝之；父有疾饮药，子先尝之。盖言慎也。止不择医而轻用其药，药不先尝而误进于君，是有忽君父之心而不慎矣。　　 【大全　张氏曰：药剂所以致人之死者，非一端，故以疟言之。今之治疟，以砒煅而饵之多愈，然煅不得法，而反杀人者多矣。悼公之死，必此类也。疏曰：按传许君饮止之药而卒耳，实非弒而加弒者，责止事父不舍其药物，言药当信医，不须己自为也。人子之孝，当尽心尝祷而已，药物之剂，非所习也。许止身为国嗣，国非无医，而轻果进药，故罪同于弒，盖为教之远防也。】
　　　　黄帝素问

　　　　　四气调神大论篇

　　圣人不治已病治未病，不治已乱治未乱。夫病已成而后药之，乱已成而后治之，譬犹渴而穿井，鬬而铸兵，不亦晚乎？
　　　　　生气通天论篇

　　病久则传化，上下不并，良医勿为。故阳蓄积病死而阳气当隔，隔者当泻，不亟正治，粗乃败之。
　　　　　金匮真言论篇

　　善为脉者，谨察五脏六腑，一逆一从，阴阳表里雌雄之纪，藏之心意，合心于精，非其人勿教，非其真勿授，是谓得道。
　　　　　阴阳应象大论篇

　　治病必求于本。故治不法天之纪，不用地之理，则灾害至矣。　　故邪风之至，疾如风雨。故善治者治皮毛，其次治肌肤，其次治筋脉，其次治六腑，其次治五脏。治五脏者，半死半生也。　　故善用针者，从阴引阳，从阳引阴；以右治左，以左治右；以我知彼，以表知里，以观过与不及之理。见微得过，用之不殆。　　善诊者，察色按脉，先别阴阳，审清浊而知部分，视喘息，听音声，而知所苦，观权衡规矩，而知病所主，按尺寸，观浮沉滑濇，而知病所生以治，无过以诊，则不失矣。
　　　　　阴阳别论篇

　　别于阳者，知病处也；别于阴者，知死生之期。别于阳者，知病忌时；别于阴者，知死生之期。
　　　　　灵兰秘典论篇

　　至道在微，变化无穷，孰知其原。窘乎哉，消者瞿瞿，孰知其要，闵闵之当，孰者为良。恍惚之数，生于毫厘，毫厘之数，起于度量，千之万之，可以益大，推之大之，其形乃制。黄帝曰：善哉，余闻精光之道，大圣之业，而宣明大道，非斋戒择吉日，不敢受也。帝乃择吉日良兆，而藏灵兰之室，以传保焉。
　　　　　五脏别论篇

　　凡治病必察其下，适其脉，观其志意与其病也。拘于鬼神者，不可与言至德。恶于针石者，不可与言至巧。病不许治者，病必不治，治之无功矣。
　　　　　移精变气论篇

　　黄帝问曰：余闻古之治病，惟其移精变气，可祝由而已。今世治病，毒药治其内，针石治其外，或愈或不愈，何也？岐伯对曰：往古人居禽兽之间，动作以避寒，阴居以避暑，内无眷慕之累，外无伸官之形，此恬憺之世，邪不能深入也。故毒药不能治其内，针石不能治其外，故可移精祝由而已。当今之世不然，忧患缘其内，苦形伤其外，又失四时之从，逆寒暑之宜，贼风数至，虚邪朝夕，内至五脏骨髓，外伤空窍肌肤，所以小病必甚，大病必死，故祝由不能已也。　　帝曰：余欲临病人观死生，决嫌疑，欲知其要，如日月光，可得闻乎？岐伯曰：色脉者，上帝之所贵也，先师之所传也。上古使僦贷季理色脉而通神明，合之金木水火土四时八风六合，不离其常，蛮化相移，以观其妙，以知其要。欲知其要，则色脉是矣。色以应日，脉以应月，常求其要，则其要也。夫色之变化，以应四时之脉，此上帝之所贵，以合于神明也。所以远死而近生，生道以长，命曰圣王。中古之治病，至而治之。汤液十日，以去八风五痹之病。十日不已，治以草苏草荄之枝，本末为助。标本已得，邪气乃服。暮世之治病也则不然。治不本四时，不知日月，不审逆从，病形已成，乃欲微针治其外，汤液治其内，粗工凶凶，以为可攻，故病末已，新病复起。　　帝曰：愿闻要道！岐伯曰：治之要极，无失色脉。用之不惑，治之大则。逆从到行，标本不得，亡神失国。去故就新，乃得真人。　　帝曰：余闻其要于夫子矣。夫子言不离色脉，此余之所知也。岐伯曰：治之极于一。帝曰：何谓一？岐伯曰：一者因得之。帝曰：奈何？岐伯口：闭户塞牖，系之病者，数问其情，以从其意。得神者昌，失神者亡。帝曰：善。
　　　　　汤液醪醴论篇

　　帝曰：上古圣人作汤液醪醴，为而不用，何也？岐伯曰：自古圣人之作汤液醪醴者，以为备耳。夫上古作汤液，故为而弗服也。中古之世，通德稍衰，邪气时至，服之万全。　　帝曰：今之世不必已，何也？岐伯曰：当今之世，必齐毒药攻其中，镵石针艾治其外也。　　帝曰：形弊血尽而功不立者何？岐伯曰：神不使也。帝曰：何谓神不使？岐伯曰：针石道也。精神不进，志意不治，故病不可愈。　　帝曰：夫病之始生也，极微极精，必先入结于皮肤，今良工皆称曰病成名曰逆，则针石不能治，良药不能及也。今良工皆得其法，守其数，亲戚兄弟远近音声日闻于耳，五色日见于目，而病不愈者，亦何瑕不早乎？岐伯曰：病为本，工为标。标本不得，邪气不服。此之谓也。
　　　　　举痛论篇

　　黄帝曰：余闻善言天者，必有验于人；善言古者，必有合于今；善言人者，必有厌于己。如此则道不惑而要数极，所谓明也。
　　　　　至真要大论篇

　　岐伯曰：百病之起，有生于本者，有生于标者，有生于中气者。有取本而得者，有取标而得者，有取中气而得者，有取标本而得者，有逆取而得者，有从取而得者。逆，正顺也；若顺，逆也。故曰知标与本，用之不殆。明知逆顺，正行无问。此之谓也。不知是者，不足以言诊，足以乱经。故大要曰：粗工嘻嘻，以为可知。言热未已，寒病复始。同气异形，迷诊乱经。此之谓也。　　帝曰：夫百病之生也，皆生于风寒暑湿燥火，以之化之变也。经言盛者泻之，虚者补之。余锡以方士，而方士用之，尚未能十全。余欲令要道必行，桴鼓相应，犹拔刺雪污，工巧神圣，可得闻乎？岐伯曰：审察病机，无失气宜。此之谓也。
　　　　　着至教论篇

　　黄帝坐明堂，召雷公而问之曰：子知医之道乎？雷公对曰：诵而颇能解，解而未能别，别而未能明，明而未能彰，足以治群僚，不足治侯王。愿得受树天之度，四时阴阳合之，别星辰与日月光，以彰经术，后世益明。上通神农，着至教，疑于二皇。帝曰：善。无失之。此皆阴阳表里，上下雌雄，相输应也。而道上知天文，下知地理，中知人事，可以常久，以教众庶，亦不疑殆。医道论篇，可传后世，可以为宝。　　雷公曰：请受道，讽诵用解！帝曰：子若受传，不知合至道，以惑师教，语子至道之要，病伤五脏，筋骨以消。子言不明不别，是世主学尽矣。
　　　　　示从容论篇

　　黄帝燕坐，召雷公而问之曰：汝受术诵书者，若能览观杂学，及于比类，通合道理，为余言子所长，五脏六腑，胆胃大小肠，脾胞膀胱，脑髓涕唾，哭泣悲哀，水所从行，此皆人之所生，治之过失。子务明之，可以十全。即不能知，为世所怨。　　雷公曰：臣请诵《脉经》上下篇甚众多矣。别异比类，犹未能以十全，又安足以明之？帝曰：子所能治，知亦众多，与此病失矣。譬以鸿飞，亦冲于天。夫圣人之治病，循法守度，援物比类，化之冥冥，循上及下，何必守经！
　　　　　疏五过论篇

　　黄帝曰：呜呼远哉！闵闵乎若视深渊，若迎浮云。视深渊尚可测，迎浮云莫知其际。圣人之术，为万民式。论裁志意，必有法则。循经守数，按循医事，为万民副。故事有五过四德，汝知之乎？雷公避席再拜曰：臣年幼小，蒙愚以惑，不闻五过与四德，比类形名，虚引其经，心无以对。　　帝曰：凡未诊病者，必问尝贵后贱，虽不中邪，病从内生，名曰脱营；尝富后贫，名曰失精。五气留连，病有所并，医工诊之，不在脏腑，不变躯形，诊之而疑，不知病名。身体日减，气虚无精，病深无气，洒洒然时惊。病深者，以其外耗于卫，内夺于荣。良工所失，不知病情。此亦治之一过也。　　凡欲诊病者，必问饮食居处，暴乐暴苦，始乐后苦，皆伤精气。精气竭绝，形体毁沮。暴怒伤阴，暴喜伤阳。厥气上行，满脉去形。愚医治之，不知补泻，不知病情，精华日脱，邪气乃并。此治之二过也。　　善为脉者，必以比类奇恒，从容知之。为工而不知道，此诊之不足贵。此治之三过也。　　诊有三常，必问贵贱，封君败伤，及欲王侯。故贵脱势，虽不中邪，精神内伤，身必败亡。始富后贫，虽不伤邪，皮焦筋屈，痿躄为挛。医不能严，不能动神，外为柔弱，乱至失常，病不能移，则医事不行。此治之四过也。　　凡诊者，必知终始。有知余绪，切脉问名，当合男女。离绝菀结，忧恐喜怒，五脏空虚，血气离守。工不能知，何术之语？尝富大伤，斩筋绝脉，身体复行，令泽不息，故伤败结，留薄归阳，脓积寒炅。粗工治之，亟刺阴阳，身体解散，四肢转筋，死日有期。医不能明，不问所发，唯言死日，亦为粗工。此治之五过也。　　凡此五者，皆受术不通，人事不明也。故曰：圣人之治病也，必知天地阴阳，四时经纪，五脏六腑，雌雄表里。刺灸砭石，毒药所主。从容人事，以明经道。贵贱贫富，各异品理。问年少长勇怯之理，审于分部，知病本始，八正九候，诊必副矣。　　治病之道，气内为宝。循求其理，求之不得，过在表里。守数据治，无失俞理。能行此术，终身不殆。不知俞理，五脏菀热，痈发六腑，诊病不审，是谓失常。谨守此治，与经相明。上经下经，揆度阴阳。奇恒五中，决以明堂。察于终始，可以横行。
　　　　　征四失论篇

　　黄帝在明堂，雷公侍坐。黄帝曰：夫子所通书受事众多矣，试言得失之意。所以得之？所以失之？雷公对曰：循经受业，皆言十全。其时有过失者，请闻其事解也。帝曰：子年少，智未及耶！将言以杂合耶？夫经脉十二，络脉三百六十五，此皆人之所明知，工之所循用也。所以不十全者，精神不专，志意不理，外内相失，故时疑殆。　　诊不知阴阳逆从之理，此治之一失也。　　受师不卒，妄作杂术，谬言为道，更名自功，妄用砭石，后遗身咎。此治之二失也。　　不适贫富贵贱之居，坐之薄厚，形之寒温，不适饮食之宜，不别人之勇怯，不知比类，足以自乱，不足以自明。此治之三失也。　　诊病不问其始，忧患饮食之失节，起居之过度，或伤于毒。不先言此，卒持寸口，何病能中？妄言作名，为粗所穷。此治之四失也。　　是以世人之语者，驰千里之外，不明尺寸之论，诊无人事。治数之道，从容之葆。　　坐持寸口，诊不中五脉，百病所起，始以自怨，遗师其咎。是故治不能循理，弃术于市。妄治时愈，愚心自得。呜呼！窈窈冥冥，孰知其道！道之大者，拟于天地，配于四海。汝不知道之谕受，以明为晦。
　　　　　方盛衰论篇

　　帝曰：诊有十度，度人脉，度脏，度肉，度筋，度俞度。阴阳气尽，人病自具。脉动无常，散阴颇阳。脉脱不具，诊无常行。诊必上下，度民君卿。受师不卒，使术不明。不察逆从，是为妄行。持雌失雄，弃阳附阴，不知并合，诊故不明。传之后世，反论自章。　　至阴虚，天气绝；至阳盛，地气不足。　　阴阳并交，至人之所行。阴阳并交者，阳气先至，阴气后至。　　是以圣人持诊之道，先后阴阳而持之。奇恒之势，乃六十首。诊微合之事，追阴阳之变，章五中之情，其中之论，取虚实之要，定五度之事，如此乃足以诊。　　是以切阴不得，阳诊消亡。得阳不得阴，守学不湛。知左不知右，知右不知左，知上不知下，知先不知后，故治不久。知丑知善，知病知不病，知高知下，知坐知起，知行知止，用之有纪，诊道乃具，万世不殆。起所有余，知所不足。　　度事上下，脉事因格，是以形弱气虚死。形气有余，脉气不足，死。脉气有余，形气不足，生。　　是以诊有大方，坐起有常。出入有行，以转神明。必清必静，上观下观，司八正邪，别五中部，按脉动静，循尺滑濇寒温之意，视其大小，合之病能，逆从以得，复知病名，诊可十全，不失人情。故诊之或视息视意，故不失条理。道甚明察，故能长久。不知此道，失经绝理。亡言妄期，此谓失道。
　　　　　解精微论篇

　　黄帝在明堂，雷公请曰：臣受业传之行，教以经论从容，形法阴阳，刺灸汤药，所资行治，有贤不肖，未必能十全。若先言悲哀喜怒，燥湿寒暑，阴阳妇女，请问其所以然者？卑贱富贵，人之形体，所从群下，通使临事，以适道术，谨闻命矣。请问有毚愚仆漏之问，不在经者，欲闻其状。帝曰：大矣！
　　　　灵枢经

　　　　　邪气脏腑病形

　　黄帝问于岐伯曰：余闻之，见其色，知其病，名曰明；按其脉，知其病，命曰神；问其病，知其处，命曰工。余愿闻见而知之，按而得之，问而极之，为之奈何？岐伯答曰；夫色脉与尺之相应也，如桴鼓影响之相应也，不得相失也。此亦本未根叶之出候也。故根死则叶枯矣。色脉形肉，不得相失也。故知一则为工，知二则为神，知三则神且明矣。　　故善调尺者，不待于寸；善调脉者，不待于色。能参合而行之者，可以为上工，上工十全九。行二者为中工，中工十全七。行一者为下工，下工十全六。
　　　　　根结

　　用针之要，在于知调阴与阳。调阴与阳，精气乃光。合神与气，使神内藏。故曰上工平气，中工乱脉，下工绝气危生。故曰，下工不可不慎也。必审五脏变化之病，五脉之应，经络之实虚，皮之柔脆，而后取之也。
　　　　　官针

　　用针者，不知年之所加，气之盛衰，虚实之所起，不可以为工也。
　　　　　逆顺肥瘦

　　岐伯曰：圣人之为道者，上合于天，下合于地，中合于人事。必有明法，以起度数。法式检押，乃后可传焉。故匠人不能释尺寸而意短长，废绳墨而起平水也。工人不能置规而为圆，去矩而为方。知用此者，固自然之物，易用之教，逆顺之常也。
　　　　　顺气一日分为四时

　　黄帝曰：其时有反者，何也？岐伯曰：是不应四时之气，脏独主其病者，是必以脏气之所不胜时者甚，以其所胜时者起也。黄帝曰：治之奈何？岐伯曰：顺天之时，而病可与期。顺者为工，逆者为粗。
　　　　　贼风

　　黄帝曰：其祝而已者，其故何也？岐伯曰：先巫者因知百病之胜，先知其病之所从生者，可祝而已也。
　　　　扁鹊难经

　　　　　十二难

　　经言五脏脉已绝于内，用针者反实其外；五脏脉已绝于外，用针者反实其内。内外之绝，何以别之？然。五脏脉已绝于内者，肾肝脉已绝于内也，而医反补其心肺；五脏脉已绝于外者，心肺脉已绝于外也，而医反补其肾肝。阳绝补阴，阴绝补阳，是谓实实虚虚，损不足，益有余。如此死者，医杀之耳。
　　　　　十三难

　　经言见其色而不得其脉，反得相胜之脉者，即死；得相生之脉者，病即自已。色之与脉，当参相应，为之奈何？然。五脏有五色，皆见于面，亦当与寸口尺内相应。假令色青，其脉当弦而急；色赤，其脉浮大而散；色黄，其脉中缓而大；色白，其脉浮濇面短；色黑，其脉沉濡而滑。此所谓五色之与五脉，当参相应也。脉数，尺之皮肤亦数；脉急，尺之皮肤亦急；脉缓，尺之皮肤亦缓；脉濇，尺之皮肤亦濇；脉滑，尺之皮肤亦滑。五脏各有声色臭味，当与寸口尺内相应，其不应者病也。假令色青，其脉浮濇而短，若大而缓为相胜；浮大而散，若小而滑为相生也。经言知一为下工，知二为中工，知三为上工。上工者十全九，中工者十全八，下工者十全六。此之谓也。
　　　　　六十一难

　　经言望而知之谓之神，闻而知之谓之圣，问而知之谓之工，切脉而知之谓之巧。何谓也？然。望而知之者，望见其五色以知其病；闻而知之者，闻其五音以别其病；问而知之者，问其所欲五味以知其病所起所在也；切脉而知之者，诊其寸口，视其虚实，以知其病在何脏腑也。经言以外知之曰圣，以内知之曰神。此之谓也。
　　　　　七十七难

　　经言上工治未病，中工治已病者，何谓也？然。所谓治未病者，见肝之病，则知肝当传之与脾，故先实其脾气，无令得受肝之邪，故曰治未病焉。中工治已病者，见肝之病，不晓相传，但一心治肝，故曰治已病也。
　　　　　八十一难

　　经言无实实虚虚，损不足而益有余，是寸口脉耶？将病自有虚实耶？其损益奈何？然。是病，非谓寸口脉也，谓病自有虚实也。假令肝实而肺虚，肝者木也，肺者金也，金木当更相平，当知金平木。假令肺实而肝虚微少气，用针不补其肝，而反重实其肺，故曰实实虚虚，损不足而益有余。此者中工之所害也。
　　　　金匮要略 【汉　张机】

　　　　　脏腑经络先后病脉证

　　问曰：上工治未病，何也？师曰：夫治未病者，见肝之病，知肝传脾，当先实脾。四季脾王不受邪，即勿补之。中工不晓相传，见肝之病，不解实脾，惟治肝也。
　　　　褚氏遗书 【齐　褚澄】

　　　　　除疾

　　除疾之道，极其候证，询其嗜好，察致疾之由来，观时人之所患，则穷其病之始终矣。穷其病矣，外病疗内，上病救下。辨病脏之虚实，通病脏之母子，相其老壮，酌其浅深，以制其剂，而十全上工至焉。制剂独味为上，二味次之，多品为下。酸通骨，甘解毒，苦去热，咸导下，辛发滞。当验之药，未验切戒急投。大势既去，余势不宜再药。修而肥者饮剂丰，羸而弱者受药减。用药如用兵，用医如用将。善用兵者，徒有车之功；善用药者，姜有桂之效。知其才智以军付之，用将之道也；知其方伎以生付之，用医之道也。世无难治之病，有不善治之医；药无难代之品，有不善代之人。民中绝命，断可识矣。
　　　　　审微

　　疾有误凉而得冷，证有似是而实非。差之毫厘，损其寿命。《浮栗经》二气篇曰：诸泻皆为热，诸冷皆为节。热则先凉脏，冷则先温血。腹疾篇曰：干痛有时当为虫，产余刺痛皆变肿。伤寒篇曰：伤风时疫，湿暑宿痰，作疟作疹，俱类伤寒。时人多疟，宜防为疟；时人多疹，宜防作疹。春瘟夏疫，内证先出。中湿中暑，试之苓朮。投之发散剂，吐汗下俱至，此证号宿痰，失导必肢废。嗟乎！病有微而杀人，势有重而易治。精微区别，天下之良工哉！
　　　　　辨书

　　尹彦成问曰：居今之世，为古之工，亦有道乎？曰：师友良医，因言而识变；观省旧典，假筌以求鱼。博涉知病，多诊识脉，屡用达药，则何愧于古人！
　　　　物理论 【梁　阳泉】

　　　　　论医

　　夫医者，非仁爱之士不可托也，非聪明理达不可任也，非廉洁淳良不可信也。是以古之用医，必选名姓之后，其德能仁恕博爱，其智能宣畅曲解，能知天地神袛之次，能明性命吉凶之数，处虚实之分，定逆顺之节，原疾疹之轻重，而量药剂之多少，贯微达幽，不失细小，如此乃谓良医。且道家则尚冷，以草木用冷生；医家则尚温，以血脉以暖通。徒知其大趣，不达其细理，不知刚柔有轻重，节气有多少，进过盈缩有节却也。名医达脉者，求之寸口三候之间，则得之矣。度节气而候温冷，参脉理而合重轻，量药石皆相应，此可谓名医。有有名而不良者，有无名而良者，人主之用医，必参知而隐括之。
　　　　隋书

　　　　　经籍志

　　医方者，所以除疾疢保性命之术者也。天有阴阳风雨晦明之气，人有喜怒哀乐爱恶之情，节而行之则和平调理，专壹其情则溺而生疢。是以圣人原血脉之本，因针石之用，假药物之滋，调中养气，通滞解结，而反之于素。其善者则原脉以知政，推疾以及国。周官医师之职，掌聚诸药物，凡有疾者治之，是其事也。鄙者为之，则反本伤性。故曰有疾不治，恒得中医。
　　　　千金方 【唐　孙思邈】

　　　　　论大医习业

　　凡欲为大医，必须谙《素问》、《甲乙》、《黄帝针经》、《明堂流注》、十二经脉、三部九候、五脏六腑、表里孔穴、本草药对、张仲景、王叔和、阮河南、范东阳、张苗、靳邵等诸部经方；又须妙解阴阳禄命诸家相法，及灼龟五兆，周易六壬，并须精熟，如此乃得为大医。若不尔者，如无目夜游，动致颠殒。次须熟读此方，寻思妙理，留意钻研，始可与言于医道者矣。又须涉猎群书。何者？若不读五经，不知有仁义之道；不读三史，不知有古今之事；不读诸子百家，则不能默而识之；不读《内经》，则不知有慈悲喜舍之德；不读庄老，不能任真体运，则吉凶拘忌，触涂而生。至于五行休王，七耀天文，并须采赜；若能具而学之，则于医道无所滞碍，而尽善尽美者矣。
　　　　　论大医精诚

　　张湛曰：夫经方之难精，由来尚矣。今病有内同而外异，亦有内异而外同，故五脏六腑之盈虚，血脉荣卫之通塞，固非耳目之所察，必先诊候以审之。而寸口关尺有浮沉弦紧之乱，俞穴流注有高下浅深之差，肌肤筋骨有厚薄削柔之异，唯用心精微者，始可与言于兹矣。今以至精至微之事，求之于至粗至浅之思，岂不殆哉？若盈而益之，虚而损之，通而彻之，塞而壅之，寒而冷之，热而温之，是重加其疾，而望其生，吾见其死矣。故医方卜筮，艺能之难精者也。既非神授，何以得其幽微？世有愚者，读方三年，便谓天下无病可治，及治病三年，乃知天下无方可用。故学者必须博极医源，精勤不倦，不得道听涂说，而言医道已了，深自悞哉！凡大医治病，必当安神定志，无欲无求，先发大慈恻隐之心，誓愿普救含灵之苦。若有疾厄来求救者，不得问其贵贱贫富，长幼妍媸，怨亲善友，华夷愚智，普同一等，皆如至亲之想；亦不得瞻前顾后，自虑吉凶，护惜身命。见彼苦恼，若己有之，深心凄怆：勿避崄巇，昼夜寒暑，饥渴疲劳，一心赴救，无作工夫形迹之心。如此可为苍生大医，反此则是含灵巨贼。自古名贤治病，多用生命以济危急，虽曰贱畜贵人，至于爱命，人畜一也。损彼益己，物情同患，况于人乎？夫杀生求生，去生更远。吾今此方，所以不用生命为药者，良由此也。其蝱虫水蛭之属，市有先死者，则市而用之，不在此例。只如鸡卵一物，以其混沌未分，必有大段要急之处，不得已隐忍而用之；能不用者，斯为大哲，亦所不及也。其有患疮痍下痢，臭秽不可瞻视，人所恶见者，但发惭愧凄怜忧恤之意，不得起一念蒂芥之心，是吾之志也。夫大医之体，欲得澄神内视，望之俨然，宽裕汪汪，不皎不昧，省病诊疾，至意深心，详察形候，丝毫勿失，处判针药，无得参差。虽曰病宜速救，要须临事不惑，唯当审谛覃思，不得于性命之上，率尔自逞俊快，邀射名誉，其不仁矣。又到病家，纵绮罗满目，勿左右顾盼；丝竹凑耳，无得似有所娱；珍羞迭荐，食如无味；醽醁兼陈，看有若无。所以尔者，夫一人向隅，满堂不乐，而况病人苦楚，不离斯须，而医者安然欢娱，傲然自得，兹乃人神之所共耻，至人之所不为，斯盖医之本意也。夫为医之法，不得多语调笑，谈谑喧哗，道说是非，议论人物，衒耀声名，訾毁诸医，自矜己德。偶然治瘥一病，则昂头戴面，而有自许之貌，谓天下无双，此医人之膏肓也。老君曰：人行阳德[阳德　原作阴德，据《千金》卷一序例改。]，天自报之；人行阴德，鬼神害之。寻此二途，阴阳报施，岂诬也哉？所以医人不得恃己所长，专心经略财物，但作救苦之心，于冥冥道中，自感多福者耳。又不得以彼富贵，处以珍贵之药，令彼难求。自衒功能，谅非忠恕之道。志存救济，故亦曲碎论之。学者不可耻言之鄙俚也！
　　　　　论治病略例

　　夫天布五行以植万类，人禀五常以为五脏，经络腑腧，阴阳会通，元冥幽微，变化难极。《易》曰：非天下之至赜，其孰能与于此？观今之医，不念思求经旨以演其所知，各承家伎，始终循旧，省病问疾，务在口给，相对斯须，便处汤药，按寸不及尺，握手不及足，人迎趺阳，三部不参，动数发息，不满五十，短期未知决诊，九候曾无仿髴，明堂阙庭，尽不见察，所谓窥管而已。夫欲视死别生，固亦难矣。此皆医之深戒，病者可不谨以察之而自防虑也？古来医人皆相嫉害，扁鹊为秦太医令李谥所害，即其事也。一医处方，不得使别医和合，脱或私加毒药，令人增疾，渐以致困。如此者非一，特须慎之。宁可不服其药以任天真，不得使愚医相嫉，贼人性命，甚可哀伤。　　凡医诊候，固是不易，又问而知之，别病深浅，名曰巧医。仲景曰：凡欲和汤合药针灸之法，宜应精思。必通十二经脉，辨三百六十五孔穴，荣卫气行，知病所在，宜治之法，不可不通。古者上医相色。色脉与形，不得相失。黑乘赤者死，赤乘青者生。中医听声，声合五音。火闻水声，烦闷善惊；木闻金声，恐畏相刑。脾者土也，生育万物，回助四傍，善者不见，死则归之，太过则四肢不举，不及则九窍不通，六识闭塞，犹如醉人。四季运转，终而复始。下医诊脉，知病源由，流转移动，四时逆顺，相害相生，审知脏腑之微，此乃为妙也。
　　　　　论诊侯

　　古之善为医者，上医医国，中医医人，下医医病。又曰：上医听声，中医察色，下医诊脉。又曰：上医医未病之病，中医医欲病之病，下医医已病之病。若不加心用意，于事混淆，即病者难以救矣。愚医不通三部九候及四时之经，或用汤药倒错，针灸失度，顺方治病，更增他疾，遂致灭亡。哀哉烝民，枉死者半，可谓世无良医，为其解释经说，地水火风，和合成人。然愚医不思脉道，反治其病，使脏中五行，共相克切，如火炽燃，重加其油，不可不慎。凡四气合德，四神安和。一气不调，百病一生；四神动作，四百四病，同时俱发。又云：一百一病，不治自愈；一百一病，须治而愈；一百一病，虽治难愈；一百一病，真死不治。
　　　　东坡杂记 【宋　苏轼】

　　　　　求医诊脉

　　脉之难明，古今所病也。至虚有实候，而大实有羸状，差之毫厘疑似之间，便有死生祸福之异，此古今所病也。病不可不谒医，而医之明脉者，天下盖一二数。骐骥不时有，天下未尝徒行；和扁不世出，病者未尝徒死，亦因其长而护其短耳。土大夫多秘所患而求诊，以验医之能否，使索病于冥漠之中，辨虚实伶热于疑似之间，医不幸而失，终不肯自谓失也，则巧饰遂非，以全其名；至于不救，则曰，是固难治也。间有谨愿者，虽或因主人之言，亦复参以所见，两存而杂治，以故药不效，此世之通患而莫之悟也。吾平生求医，盖于平时默验其工拙，至于有疾而求疗，必先尽告以所患，而后求诊。使医者了然知患之所在也，然后求之诊，虚实冷热，先定于中，则脉之疑似，不能惑也。故虽中医，治吾疾常愈。吾求疾愈而已，岂以困医为事哉？
　　　　　医者以意用药

　　欧阳文忠公尝言，有患疾者，医问其得疾之由，曰：乘船遇风，惊而得之。医取多年柂牙为柂工手汗所渍处割末，杂丹砂、茯神之流，饮之而愈。今《本草注》引《药性论》云：止汗用麻黄根节，及古竹扇为末服之。文忠因言医以煮用药多此。比初似儿戏，然或有验，殆未易致诘也。予因谓：公以笔墨烧灰饮学者，当治昏惰耶？推此面广之，则饮伯夷之盥水可以疗贪，食比干之馂余可以已佞，舐樊哙之盾可以治怯，齅西子之珥可以疗恶矣。公遂大笑。元佑三年闰八月十七日，舟行入颍州界，坐念二十年前，见文忠公于此，偶记一时谈笑之语，聊复识之。
　　　　避暑录话 【宋　叶梦得】

　　　　　士大夫不可轻信医

　　士大夫于天下事，苟聪明自信，无不可为，惟医不可强。本朝公卿能医者，高文庄一人而已，尤长于伤寒。其所从得者，不可知矣。而孙兆、杜壬之徒，始闻其绪余，尤足名一世。文庄，郓州人。至今郓多医，尤工伤寒，皆本高氏。余崇宁大观间在京师，见董汲、刘寅辈皆精晓张仲景方术，试之数验，非江淮以来俗工可比也。子瞻在黄州，蕲州医庞安常亦善医伤寒，得仲景意。蜀人巢谷出圣散子方，初不见于前世医书，自言得之于异人，凡伤寒不问证候如何，一以是治之，无不愈。子瞻奇之，为作序，比之孙思邈三建散，虽安常不敢非也，乃附其所著《伤寒论》中，天下信以为然。疾之毫厘不可差，无甚于伤寒，用药一失共度，则立死者皆是，安有不问证候，而可用者乎？宣和后，此药盛行于京师，太学诸生信之尤笃，杀人无数。今医者悟，始废不用。巢谷本任侠好奇，从陕西将韩存宝出入兵间，不得志，客黄州，子瞻以故与之游，子瞻以谷奇侠而取其方，天下以子瞻文章而信其言。事本不相因，而趋名者又至于忘性命而试其药，人之惑盖有至是也。
　　　　　集方书

　　士大夫固不可轻言医，然人疾苟无大故，贫不可得药，能各随其证而施之，亦不无小补。盖疾虽未必死，无药不能速愈。呻吟无聊者固可悯，其不幸迟延，苟变而生他证，因以致死者多矣。方其急时，有以济之，虽谓之起死可也。今列郡每夏岁支系省钱二百千，合药散军民，韩魏公为谏官时所请也。为郡者，类不经意，多为庸医盗其直，或有药而不及贫下人。余在许昌，岁适多疾，使有司修故事，而前五岁皆忘不及举，可以知其怠也。遂并出千缗市药材京师，余亲督众医分治，率幕官轮日给散，盖不以为非职而责之。人人皆喜从事，此何惮而不为乎？自余居此山，常欲岁以私钱百千，行之于一乡，患无人主其事，余力不能自为，每求僧或净人中一二成余志未能也。今年，余家婢多疾，视药囊常试有验者，审其证用之，十人而十愈。终幸推此以及邻里乎？陆宣公在忠州集古方书五十篇。史云：避谤不著书，故事尔。避谤不著书可也，何用集方书哉？或曰：忠州近边裔，多瘴疠，宣公多疾，盖将以自治。尤非也！宣公岂以一己为休戚者乎？是殆援人于疾苦死亡而不得者，犹欲以是见之，在他人不可知，若宣公此志必矣。古之名医扁鹊和缓之术，世不得知，自张仲景、华陀、胡洽、深师、徐彦伯有名一世者，其方术皆医之六经，其传有至于今，皆后之好事者纂集之功也。孙真人为《千金方》两部，说者谓凡修道养生者，必以阴功协济而后可得成仙。思邈为千金前方时，已百余岁，固已妙尽古今方书之要，独伤寒未之尽，似未尽通仲景之言，故不敢深论。后三十年作《千金翼》，论伤寒者居半，盖始得之，其用志精审不苟如此。今通天下言医者，皆以二书为司命也。思邈之为神仙，固无可疑。然唐人尤记中间有用蝱虫、水蛭之类，诸生物命，不得升举，天之恶杀物者如是，则欲活人者，岂不知之？况宣公之志乎！　　古方施之富贵人多验，贫下人多不验；俗方施之贫下人多验，富贵人多不验。吾始疑之，乃卒然而悟曰：富贵人平日自护持甚谨，其疾致之必有渐，发于中而见于外，非以古方术求之，不能尽得。贫下人骤得于寒暑燥湿饥饱劳逸之间者，未必皆真疾，不待深求其故，苟一物相对，皆可为也，而古方节度，或与之不相契。今小人无知，所疾苟无大故，但意所习熟，知某疾服某药，得百钱鬻之市，人无不愈者。设与之以非其所知，盖有疑而不肯服者矣。况古方分剂汤液，与今多不同，四方药物所产，及人之禀赋亦异。《素问》有为异法力宜立论者、言一病治各不同而皆愈。即此理推之，以俗方治庸俗人，亦不可尽废也。
　　　　玉涧杂书 【宋　叶梦得】

　　　　　医不能起死人

　　华陀固神医也，然范晔陈寿记其治疾，皆言若发结于内，针药所不能及者，乃先令以酒服麻沸散，既醉无所觉，因刳破腹背，抽割积聚；若在肠胃，则断裂湔洗，除去疾秽，既而缝合，敷以神膏，四五日创愈，一月之间皆平复。此决无之理。人之所以为人者以形，而形之所以生者以气也。佗之药能使人醉无所觉，可以受其刳割，与能完养使毁者复合，则吾所不能知。然腹背肠胃，既已破裂断坏，则气何由舍？安有如是而复生者乎？审佗能此，则凡受支解之刑者，皆可使生，王者之刑，亦无所复施矣。太史公扁鹊传记虢庶子之论，以为治病不以汤液醴酒，镵石挢引，而割皮解肌，抉脉结筋，湔浣肠胃，漱涤五脏者，言古俞跗有是术耳，非谓扁鹊能之也，而世遂以附会于佗。凡人寿夭死生，岂一医工所能增损？不幸疾未必死，而为庸医所杀者，或有之矣。未有不可为之疾而医可活也。方书之设，本以备可治之疾，使无至于伤人而已。扁鹊亦自言越人非能生死人也，彼当生者，越人能起之耳。故人与其因循疾病而受欺于庸医好奇无验之害，不若稍知治身，摄生于安乐无事之时，以自养其天年也。
　　　　梦溪笔谈 【宋　沈括】

　　　　　用药不可不慎

　　医之为术，苟非得之于心，而恃书以为用者，未见能臻其妙。如朮能动锺乳，按乳石论曰：服锺乳，当终身忌朮。五百诸散，用锺乳为主，复用朮，理极相反，不知何谓！予以问老医，皆莫能言其义。按乳石论云：石柱虽温而体本沉重，必待其相蒸薄然后发。如此则服石多者，势自能相蒸；若更以药触之，其发必甚。五石散杂以众药，用石殊少，势不能蒸，须借外物激之令发耳。如火少必因风气所鼓而后发，火盛则鼓之反为害，此自然之理也。故孙思邈云：五石散大猛毒，宁食野葛，不服五石，遇此方即须焚之，勿为含生之害。又曰：人不服石，庶事不佳，石在身中，万事休泰。唯不可服五石散，盖以五石散聚其所恶，激而用之，其发暴故也。古人处方，大体如此，非此书所能尽也。况方书仍多伪杂，如《神农本草》最为旧书，其间差讹尤多，医不可不知也。　　予一族子旧服芎藭，医郑叔熊见之云：芎藭不可久服，多令人暴死。后族子果无疾而卒。又予姻家朝十张子通之妻，因病脑风服芎藭甚久，亦一旦暴亡，皆予目见者。又予尝苦腰重，久坐则弛，距十余步然后能行，有一将佐见予曰：得无用苦参洁齿否？予时以病齿，用苦参数年矣。曰：此病由也。苦参入齿，其气伤肾，能使人腰重。后有太常少卿舒昭亮用苦参揩齿，岁久亦病腰。自后悉不用苦参，腰疾皆愈。此皆方书旧不载者。
　　　　省心录 【宋　林逋】

　　　　　论医

　　无恒德者，不可以作医，人命死生之系。庸人假医以自诬，其初则要厚利，虚实补泻，未必适当，幸而不死，则呼需百出，病者甘心以足其欲；不幸而毙，则曰饮食不知禁嗜，欲有所违，非药之过也。厚载而出，死者何辜焉！世无扁鹊望而知死生，无华佗涤肠以愈疾，轻以性命托庸医，何如谨致疾之因，固养生之本，以全天年耶？呜呼悲夫！
　　　　外科精要 【宋　陈自明】

　　　　　论医者更易良方

　　李氏云：尝见世间医者，每有妙方秘而不传，或更改以惑人，诚可恶也。余思西华麦饭石膏，守死不传，其立心私刻，君子责之矣。昔赵公宣教字季修，来宰龙泉，兼程而进，患鼻衄，日出数升，时家兄教以服藕汁、地黄膏。赵叩诸医，一云：此为戒服之剂。乃数易医无效。家兄阴馈前汁，服三日而疾愈。兄曰：此印前所献之方。赵惊叹曰：向非医者谲计以惑我，早信此方，岂久受此困耶？今以屡试屡验，不可易者。如因热毒冲心而呕，用内托散，一名万金散。因脾胃虚弱而呕，嘉朮散。热毒肿痛，麦饭石膏。阴虚作渴，加减八味丸。此四方屡为医人眩惑，使人勿用，深悯患者之受苦，故举赵公之事以例之。　　薛己曰：愚窃以为方者仿也，仿病因以立方，非谓《内经》无方也。若执古方以治今疾，犹拆旧宇以对新宇，其长短大小，岂有舍匠氏之手而能合者乎？设或有合，以为　古不易之方，此又先王普济之神术，奚必秘而私之耶？余尝观太无先生治滇南一僧，远游江浙，思亲成疾，先生惠之以饮食药饵，复赠金一镒，以资其归，此固我医道之当然也。今之医者，或泥古，或吝秘，或嗜利以惑人，其得罪于名教多矣。
古今图书集成医部全录卷五百二

总论

　　　　珍珠囊指掌 【元　李杲】

　　　　　用药法

　　夫用药之法，贵乎明变，如风会有古今之异，地气有南北之分，天时有寒暑之更，禀赋有厚薄之别，受病有新旧之差，年寿有老少之殊，居养有贵贱之辨。用药之际，勿好奇，勿执一，勿轻妄，勿迅速，须慎重精详，圆融活变，不妨沉会，以期必妥，药于是乎功成。惜先贤未有发明，后学因而弗讲，其悞世也，不既多乎！　　夫病有宜补，以泻之之道补之。病有宜泻，以补之之道泻之。病有宜寒剂者，以热剂为向导之兵。病有宜热剂者，以寒剂为类从之引。病在上者治下，病在下者治上。病同也而药异，病异也而药同。其义至微，学者最宜深究。　　用药之忌，在乎欲速。欲速则寒热温凉行散补泻，未免过当，功未获奏，害已随之。夫药无次序，如兵无纪律，虽有勇将，通以勇而偾事。又如理丝，缓则可清其绪，急则愈坚其结矣。
　　　　此事难知  【元　王好古】

　　 　　　医之可法

　　自伏羲神农黄帝而下，名医虽多，所可学者有几人哉？至于华氏之剖腹，王氏之灸针，术非不神也，后人安得而效之？非若岐伯之圣经，雷公之炮炙，伊贽之汤液，箕子之《洪范》，越人之问难，仲景之伤寒，叔和之《脉诀》，士安之《甲乙》，启元子之传注，钱仲阳之论议，皆其活法，所可学者，岂千方万论印定后人眼目者，所能比哉？其间德高行远，奇才异士，与夫居缙绅隐草莽者，虽有一法一节之可观，非百代可行之活法，皆所不取也。岂予好辨哉？欲使学者观此数圣贤，而知所向慕而已。或有人焉，徒能广览泛涉，自以为多学，而用之无益者，岂为知本？
　　　　卫生宝鉴 【元　罗天益】

　　 　　　福医治病

　　丙辰秋，楚丘县贾君次子二十七岁，病四肢困倦，躁热自汗，气短，饮食减少，咳嗽痰涎，胸膈不利，大便秘，形容嬴削，一岁间更数医不愈。或曰：明医不如福医。某处某医虽不精方书，不明脉候，看证极多，治无不效，人目之曰福医。谚云：饶你读得王叔和，不如我见病证多。颇有可信，试命治之。医至，诊其脉曰：此病予饱谙矣，治之必效。于肺腧各灸三七壮，以蠲饮枳实丸消痰导滞，不数服，大便溏泄无度，加腹痛，食不进，愈添困笃。其子谓父曰：病久瘦弱，不任其药。病剧遂卒。冬予从军回，其父以告予，予曰：思《内经》云：形气不足，病气不足，此阴阳俱不足，泻之则重不足。此阴阳俱竭，血气皆尽，五脏空虚，饬骨髓枯，老者绝灭，壮者不复矣。故曰不足补之，此其理也。令嗣久病羸瘦，乃形不足；气短促，乃气不足；躁作时嗜卧，四肢困倦，懒言语，乃气血皆不足也。补之惟恐不及，反以小毒之剂泻之，虚之愈虚，损之又损，不死何待？贾君叹息而去。予感其事，略陈其理。夫高医愈疾，先审岁时太过不及之运，察人之血气衣食勇怯之殊，病有虚实浅深在经在脏之别，药有君臣佐使大小奇偶之制，治有缓急因用引用反正之别。孙真人云：凡为大医，必须谙《甲乙》、《素问》、《黄帝针经》、《明堂流注》、十二经、三部九候、五脏六腑、表里孔穴、本草药性、仲景、叔和诸部经方，又须妙解五行阴阳，精熟《周易》，如此方可为大医。不尔则无目夜游，动致颠陨。正五音者，必取师旷之律吕，而后五音得以正；为方圆者，必取公输之规矩，而后方圆得以成。五音方圆特末技耳，尚取精于其事者，况医者人之司命，列于四科，非五音方圆之比。不精于医，不通于脉，不观诸经方本草，乃以命通运达而号为福医，病家遂委命于庸人之手，岂不痛哉？噫！医者之福，福于渠者也。渠之福，安能消病者之患焉？世人不明此理，而委命于福医，至于伤生丧命，终不能悟，此惑之甚者也，悲夫！
　　　　丹溪心法 【元　朱震亨】

　　　　　不治已病治未病论

　　与其救疗于有疾之后，不若摄养于无疾之先，盖疾成而后药者，徒劳而已。是故已病而后治，所以为医家之法；未病而先治，所以明摄生之理。夫如是则思患而预防之者，何患之有哉？此圣人不治已病，治未病之意也。尝谓备土以防水也，苟不以闭塞其涓涓之流，则滔天之势不能遏。备水以防火也，若不以扑灭其荧荧之光，则燎原之焰不能止。其水火既盛，尚不能止遏，况病之已成，岂能治欤？故宜夜卧早起于发陈之春，早起夜卧于蕃秀之夏，以之缓形无怒而遂其志，以之食凉食寒而养其阳，圣人春夏治未病者如此。与鸡俱兴于平明之秋，必待日光于闭藏之冬，以之敛神匿志而私其意，以之食温食热而养其阴，圣人秋冬治未病者如此。或曰：见肝之病，先实其脾之虚，则木邪不能传；见右颊之赤，先泻其肺经之热，则金邪不能盛，此乃治未病之法。今以顺四时调养神志而为治未病者，是何意耶？盖保身长全者，所以为圣人之道；治病十全者，所以为上工术。不治已病治未病之说，若于四时调神大论，厥有旨哉！昔黄帝与天师难疑答问之书，未尝不以摄养为先，始论乎天真，次论乎调神，既以法于阴阳而继之以调于四时，既曰饮食有节而又继之以起居有常，谆谆然以养生为急务者，意欲治未然之病，无使至于已病难图也。厥后秦缓达乎此见，晋侯病在膏肓，语之曰：不可为也。扁鹊明乎此，视齐侯病至骨髓，断之曰：不可救也，噫！惜齐晋之侯，不知治未病之理。
　　　　　审察病机无失气宜论

　　邪气各有所属也，常穷其要于前；治法各有所归也，当防其差于后。盖治病之要，以穷其所属为先，苟不知法之所归，未免于无差尔。是故疾病之生，不胜其众，要其所属，不出乎五运六气而已。诚能于此审察而得其机要，然后为之治，又必使之各应于运气之宜，而不致有一毫差悞之失，若然，则治病求属之道，庶乎其无愧矣！至真要大论曰：审察病机，无失气宜，意蕴诸此。尝谓医道有一言而可以尽其要者，运气是也。天为阳，地为阴。阴阳二气，各分三品，谓之三阴三阳。然天非纯阳，而亦有三阴；地非纯阴，而亦有三阳。故天地上下，各有风热火湿燥寒之六气，其斡旋运动乎两间者，而又有木火金水之五运。人生其中，脏腑气穴，亦与天地相为流通。是知众疾之作，而所属之机无出乎是也。然而医之为治，当何如哉？惟当察乎此，使无失其宜而后可。若夫诸风掉眩，皆属肝木；诸痛疮痒，皆属心火；诸湿肿满，皆属脾土；诸气膹郁，皆属肺金；诸寒收引，皆属肾水，此病机属于五运者也。诸暴强直，皆属于风；诸呕吐酸，皆属于热；诸躁越狂扰，皆属于火；诸痓强直，皆属于湿；诸濇枯涸，皆属于燥；诸病水液澄澈清冷，皆属于寒，此病机属于六气者也。夫惟病机之察，虽曰既审，而治病之施，亦不可不详。故必别阴阳于疑似之间，辨标本于隐微之际。有无之殊者，求其有无之所以殊；虚实之异者，责其虚实之所以异。为汗吐下，投其所当投；寒热温凉，用其所当用。或逆之以制其微，或从之以导其甚。上焉以远司气之犯，中焉以辨岁运之化，下焉以审南北之宜。使大小适中，先后合度，以是为治。又岂有差殊乖乱之失耶？又考之《内经》曰：治病必求其本。《本草》曰：欲疗病者，先察病机。此审病机之意也。六元正纪大论曰：无失天信，无逆气宜。五常大论曰：必先岁气，无伐天和。此皆无失气宜之意也。故《素问》、《灵枢》之经，未尝不以气运为言。既曰：先立其年，以明其气；复有以戒之曰：治病者必明天道地理阴阳更胜。既曰：不知年之所加，气之盛衰，虚实之所起，不可以为工矣。谆谆然若有不能自已者，是岂圣人私忧过计哉？以医道之要，悉在乎此也。观乎《原病式》一书，比类物象，深明乎气运造化之妙，其于病机气宜之理，不可以有加矣。
　　　　　能合色脉可以万全论

　　欲知其内者，当以观乎外；诊于外者，斯以知其内。盖有诸内者形诸外。苟不以相参，而断其病邪之逆顺，不可得也。为工者，深烛厥理，故望共五色以青黄赤白黑，以合五脏之脉，穷其应与不应；切其五脉急大缓啬沉，以合其五脏之色，顺与不顺。诚能察其精微之色，诊其微妙之脉，内外相参而治之，则万举万全之功，可坐而致矣。《素问》曰：能合色脉，可以万全。其意如此。原夫道之一气，判而为阴阳，散而为五行，而人之所禀皆备焉。夫五脉者人之真，行血气，通阴阳，以荣于身；五色者气之华，应五行，合四时，以彰于面。惟其察色按脉而不偏废，然后察病之机，断之以寒热，归之以脏腑，随证而疗之，而获全济之效者，本于能合色脉而已。假令肝色如翠羽之青，其脉当微弦而急，所以为生；若浮濇而短，色见如草滋者，岂能生乎？心色如鸡冠之赤，其脉当浮大而散，所以为顺；若沉濡而滑，色见如衃血者，岂能顺乎？脾色如蟹腹之黄，其脉当中缓而大，所以为从；若微弦而急，色见如枳实者，岂能从乎？肺色如豕膏之白，其脉当浮濇而短，所以为吉；若浮大而散，色见如枯骨者，岂能吉乎？以至肾色见如乌羽之黑，其脉沉濡而滑，所以为生；或脉来缓而大，色见如煤者死。死生之理，夫惟诊视相参，既以如此，则药证相对，厥疾弗瘳者，未之有也。抑尝论之：容色所见，左右上下各有其部；脉息所动，寸关尺中皆有其位。左颊者，肝之部以合左手关位，肝胆之分，应于风木，为初之气。额为心之部以合于左手寸口，心与小肠之分，应于君火，为二之气。鼻为脾之部，合于右手关脉，脾胃之分，应于湿土，为四之气。右颊肺之部，合于右手寸口，肺与大肠之分，应于燥金，为五之气。颐为肾之部，以合于左手尺中，肾与膀胱之分，应于寒水，为终之气。至于相火，为三之气，应于右手命门三焦之分也。若夫阴阳五行相生相胜之理，当以合之于色脉而推之也。是故脉要精微论曰：色合五行，脉合阴阳。十三难曰：色之与脉，当参相应。然而治病万全之功，苟非合于色脉者，莫之能也。五脏生成篇云：心之合脉也，其荣色也。夫脉之大小滑濇沉浮可以指别，五色微诊可以目察，继之以能合色脉，可以万全。谓夫赤脉之至也喘而坚，白脉之至也喘而浮，青脉之至也长而左右弹，黄脉之至也大而虚，黑脉之至也上坚而大。此先言五色，次言五脉，欲后之学者，望而切之以相合也。厥后扁鹊明乎此，述之曰：望而知之谓之神，切而知之谓之巧，得《内经》之理也。下逮后世，有立方者，目之曰神巧万全，厥有旨哉！
　　　　汤液本草 【元　王好古】

　　　　　察病轻重

　　凡欲疗病，先察其源，先候其机，五脏未虚，六腑未竭，血脉未乱，精神未散，服药必效。若病已成，可得半愈；病势已过，命将难存。自非明医，听声察色，至于诊脉，孰能知未病之病乎？
　　　　　医之可法

　　钱氏、《活人》、王朝奉、王德孚所论皆宋人，易老、守真皆金人，所用之剂，寒热之不同者，盖本诸此。读此数书而用之，亦当以地方世代所宜责之。然莫若取法于洁古，折衷于仲景汤液，则万世不易之大法也。
　　　　医门群经辨论【明　吕复】

　　　　　古方论

　　《内经》、《素问》世称黄帝岐伯问答之书，及观其旨意，殆非一时之言，其所撰述，亦非一人之手。刘向指为诸韩公子所著，程子谓出于战国之末，而其大略，正如《礼记》之萃于汉儒，而与孔子、子思之言并传也。盖灵兰秘典、五常政、六元正纪等篇，无非阐明阴阳五行生制之理，配象合德，实切于人身，其诸色脉病名，针砭治要，皆推是理以广之。而皇甫谧之《甲乙》、杨上善之《太素》，亦皆本之于此，而微有异同。医家之大纲要法，无越是书矣。然按西汉《艺文志》有《内经》十八卷及扁鹊、白氏二《内经》，凡三家，而《素问》之目乃不列；至隋《经籍志》始有《素问》之名，而不指为《内经》；唐王冰乃以《九灵》九卷牵合汉志之数，而为之注释，复以阴阳大论，托为其师张公所藏，以补其亡逸，而其用心亦勤矣。惜乎朱墨混淆，玉石相乱，训诂失之于迂疏，引援或至于未切。至宋林亿、高若讷等正其误文，而增其缺义，颇于冰为有功。今于各篇之内，注意与经相类者，仍断章摘句，而释以己意，冀与同志商榷，非敢妄议前修也。《内经》、《灵枢》，汉、惰、唐《艺文志》皆不录，隋有《针经》九卷，唐有《灵宝注》及《黄帝九灵经》十二卷而已。或谓王冰以《九灵》更名为《灵枢》，又谓《九灵》尤详于针，故皇甫谧名之为《针经》，即隋志《针经》九卷。苟一书而二名，不应唐别出《针经》十一二卷也。所谓《灵宝注》者，乃扁鹊太元君所笺，世所罕传。宋季有《灵枢略》一卷，今亦湮没。绍兴初，史崧并是书为十二卷，而复其旧，较之他本颇善，学者当与《素问》并观，盖其旨意，互相发明故也。《本草》三卷，旧称《神农本经》，汉《艺文志》未详，至梁陶隐居始尊信而表章之，谓此书应与《素问》同类，但后人多更修饰之耳。秦皇所焚，医方卜术不与，故犹得全录。及遭汉献之迁徙，晋怀之奔迸，文籍焚燹，千不遗一。今之所存，有此三卷，是其本经，然所出郡县，乃多后汉时制，疑张仲景、华元化所记。旧经之药，止三百六十五种，因而注释，分为七卷。唐李英公世绩与苏恭参考得失，又增一百一十四种，分为二十卷，世谓之《唐本草》。宋刘翰等又附益医家当用者二百二十种。伪蜀孟昶亦命其臣韩保升等，以唐本《图经》参考增广，世谓之《蜀本草》。至宋掌禹锡等补注，新旧药合一千八十二种，定以白字为神农所说，黑字为名医所传，草石之品，可谓大备也。若雷公以下，蔡邕、徐大山、秦承袓、王季璞、郑虔诸公所撰名《本草》者，凡三十九部，三百五十卷，虽显晦不齐，无非辅翼旧经焉耳。近代陈衍作《本草折衷》，王好古作《汤液本草》，亦删繁之遗意也。窃意旧记郡县，古今沿革不同，及一物而根苗异名，或同名异质，而主疗互见者，尚须考定。俾归于一可也。《难经》十三卷，乃秦越人祖述《黄帝内经》，设为问答之辞，以示学者，所引经言，多非《灵》、《素》本文，盖古有其书而今亡之耳。隋时有吕博望注本，不传；宋王惟一集五家之说，而醇疵或有相乱；惟虞氏粗为可观。纪齐卿，注稍密，乃附辨杨元操、吕广、王宗正三子之非；周仲立颇加订异，而考证未明；李子野亦为句注解，而无所启发；近代张洁古证后附药，殊非经意；王少卿演绎其说，目曰重元，亦未足以发前人之蕴。余尝辑诸家之长，先训诂而后辞意，窃附鄙说其间，以便后学，未敢以为是也。《伤寒论》十卷，乃后汉张机仲景用《素问》热论之说，广伊尹汤液而为之。至晋王叔和始因旧说，重为撰次；而宋成无己复为之注释；其后庞安常、朱肱、许叔微、韩袛和、王实之流，固亦互有开发，而大纲大要，无越乎吐汗下温四法而已。盖一证一药，万选万中，千载之下，如合符节，前修指为群方之袓，信矣。所可憾者，审脉时汩王氏之言，三阴率多断简；况张经王传亦往往反复，后先亥家相杂，自非字字句句熟玩而精思之，未有能造其阃奥者。陈无择尝补三阴证药于《三因论》，其意盖可见矣。近人徐止善作《伤寒补亡》，恐与先哲之意不合。余因窃举大要，以补成氏之未备，知医君子或有所取也。《脉经》十卷，乃西晋太医令王叔和本诸《内经》、《素问》，《九灵》及扁鹊、仲景元化之说，裒次而成，实医门之龟镜，诊切之指的，自与近代仿托钤决者不同。历岁既深，传授不一，各秘所藏，互有得失。至宋秘阁林亿等始考证谬妄，颇加改易，意其新撰《四时经》之类，皆林氏所增入。陈孔固、何大任、毛升、王宗卿辈，皆尝审订刊传，今不多见。近人谢坚白以其所藏善本，刻于豫章，传者始广。余尝摭其精语，并引《内经》之辞，作《诊切枢要》二卷，非敢剪其冗复，间亦补其缺漏，且附私语各条之下，以与同志研究尔。《脉诀》一卷，乃六朝高阳生所撰，托以叔和之名，谬以七表八里九道之目，以惑学者。通真子刘元宾为之注，且续歌括附其后，辞既鄙俚，意亦滋晦。今代王光国删其旧辞，而益以新语，既不出其畦径，安能得乎原本？余如青溪徐裔、甄权、李上交辈，皆自撰者，凡十余家，亦每蹈袭前说，在叔和之所不取，读者止记入式歌，以驯至乎《脉经》可也。《病原论》五十卷，乃隋大业太医博士巢元方等，奉敕撰集，原诸病候，而附以养生导引诸法，裒成一家之书，醇疵相混，盖可见矣。宋之监署，乃用为课试；元复循袭，列医门之七经。然附会杂揉，非复当时之旧，具眼者当自见之。吴景贤亦作《病源》一书，近代不传。《天元玉册元诰》十卷，不知何人所作，历汉至唐诸《艺文志》俱不载录，其文自与《内经》不类，非战国时书。其间有天皇真人，昔书其文，若道正无为，先天有之，太易无名，先于道生等语，皆老氏遗意，意必老氏之徒所著。大要推原五运六气、上下临御、主客胜复、政化淫正及三元、九宫、太乙、司政之类，殊为详明，深足以羽翼《内经》六微旨、五常政等篇。太元君扁鹊为之注，犹郭象之于南华，非心学之所易晓。观其经注一律，似出一人之手。谓扁鹊为秦越人，则传中无太元君之号。旧门仿托，率多类此。《元珠密语》十卷，乃启元子所述，其自序谓得遇元珠子而师事之，与我启蒙，故自号启元子，盖启问于元珠也。目曰《元珠密语》，乃元珠子密而口授之言也。及考王氏《素问》序乃云辞理秘密，难粗论述者，别撰《元珠》以陈其道，二序政自相类。意者元珠之名，取诸蒙庄子，所谓黄帝遗元珠，使象罔得之之语，则师事元珠子而号启元者，皆妄也。宋高保衡等较正《内经》，乃云：详王氏《元珠》世无传者，今《元珠》乃后人附托之文耳。虽非王氏之书，亦于《素问》九卷二十四卷，颇有发明。余尝合《素问》观之，而密语所述，乃六气之说，与高氏所指诸卷，全不相侔，疑必刊传者有所误也。原其所从，盖攟摭《内经》六微旨及至真要等五篇，洎《天元玉册》要言，而附会杂说，其诸纪运休祥之应，未必可征，实伪书也。苟启元别撰，果见于世，又岂止述气运一端而已？览者取其长而去其短可也。《中藏经》八卷，少室山邓处中云：华先生佗游公宜山古洞，值二老人授以疗病之法，得石床上书一函，用以施试，甚验。余乃先生外孙，因吊先生寝室，梦有所授，获是书于石函中。其托伪荒诞如此，竟不考传狱吏焚书之实，其伪不攻自破。按《唐志》有吴普集华氏药方。别无中藏之名。普其弟子，宜有所集。窃意诸论非普辈不能作，邓氏特附别方而更今名耳。盖其方所用太平钱并山药者，盖太平乃宋熙陵初年号，薯蓣以避后陵偏讳，而始名山药。其余可以类推。然脉要及察声色形证等说，必出元化遗意，览者细为审谛，当自知之。《圣济经》十卷，宋徽宗所作，大要祖述《内》、《素》而引援六经，旁及老氏之言，以阐轩岐遗旨。政和间，颁是经于两学，辟雍生吴提为之讲义。若达道正纪等篇，皆足以裨益政道，启迪众工。余如孕元立本制字命物二三章，释诸字义，失于穿凿，良由不考六书之过，瑕瑜具存，固无害于美玉也。其论诸医有曰：扁鹊医如秦鉴烛物，妍媸不隐，又如奕秋遇敌，着着可法，观者不能察其神机。仓公医如轮扁斫轮，得心应手，自不能以巧思语人。张长沙如汤武之师，无非王道，其攻守奇正，不以敌之大小皆可制胜。华元化医如庖丁解牛，挥刃而肯綮无碍，其造谐自当有神，虽欲师之而不可得。孙思邈医如康成注书，详于训诂，其自得之妙，未易以示人，味其膏腴，可以无饥矣。庞安常医能启扁鹊之所秘，法元化之可法，使天假之年，其所就当不在古人下。钱仲阳医如李靖用兵，度越纵舍，卒与法会，其始以《颅顖方》著名于时，盖因扁鹊之因时所重，而为之变尔。陈无择医如老吏断案，深于鞫谳，未免移情就法，自当其任则有余，使之代治则繁剧。许叔微医如顾恺写神，神气有余，特不出形似之外，可模而不可及。张易水医如濂溪之图太极，分阴分阳，而包括理气，其要以古方新病自为家法；或者失察，欲指图为极，则近乎画蛇添足矣。刘河间医如橐驼种树，所在全活，但假冰雪以为春。利于松柏而不利于蒲柳。张子和医如老将对敌，或陈兵背水，或济河焚丹，置之死地而后生，不善效之，非溃则北矣；其六门三法，盖长沙之绪余也。李东垣医如丝弦新絙，一鼓而竽籁并熄，胶柱和之，七弦由是而不谐矣；无他，希声之妙，非开指所能知也。严子礼医如欧阳询写字，善守法度而不尚飘逸，学者易于摹仿，终乏汉晋风度。张公度医专法仲景，如简斋赋诗，并有少陵气韵。王德肤医如虞人张罗，广络原野，而脱兔殊多，诡遇获禽，无足算者耳。
　　　　青岩丛录 【明　王袆】

　　　　　论医

　　医家之书，自《内经》以下，藏于有司者，一百七十九家，二百九部，一千二百五十九卷，而后出杂著者不与焉。《内经》读为黄帝之书，虽先秦之士，依仿而托之，其言质奥而义宏深，实医家之宗旨，殆犹吾儒之六经乎？秦越人《八十一难经》继作，盖举黄帝岐伯之要旨而推明之，亚于《内经》者也。汉张仲景本《内经》、《难经》之旨，着《金匮玉函经》及伤寒诸论，其论六气之所伤，最为详备。晋王叔和纂岐伯、华陀等书为《脉经》，叙阴阳内外，辨三部九候，分人迎气口，条陈十二经，洎三焦五脏六腑之病，尤为精密。二氏之书，诚千古不刊之典也。厥后巢元方着《病源候论》，王冰撰《天元玉策》，要皆有所袓述。然元方言风寒二湿而不着湿热之说，冰推五运六气之变而患在滞而不通，此其失也。至唐孙思邈出，以绝人之识，笃济物之仁，其列《千金》方、翼，所以发前言启后学，有功于医道深矣。当时王焘有《外台秘要》，所言方证符禁，灼灸甚详；然谓针能杀生人，而不能起死人，则一偏之论也。及宋，钱乙、庞安时、许叔微迭兴。庞则囿于准绳尺寸之中，许则务在出奇而应变，其术皆本于仲景。惟钱深造仲景之阃奥，建为五脏之方，各随所宜用。谓肝有相火则有泻而无补，肾为真水则有补而无泻，可谓启《内经》之秘。惜其遗书散亡，出于阎孝忠之所集者，非乙之本真也。若大观间，陈师文、裴元宗辈所制二百九十七方，则欲以一定之方，而应无穷之病，识者固知其昧于变通之道矣。金氏之有中原也，张洁古、刘守真、张子和、李明之四人者作，医道于是乎中兴。洁古以古方新病不能相值，治疾一切不以方，故其书不传，其学则明之深得之。明之推内外二伤，尤先于治脾土，其为法专于补，其所著《脾胃论》，诚根本之言也。子和以吐汗下三法，风寒暑湿火燥六门，为医之关键，其剂多峻厉，其为法主于攻。守真论风火之病，以《内经》病机气宜十九条者为《原病式》，曲尽精微，其治法则与子和相出入者也。张氏一再传，其后无闻。李氏弟子多在中州，独刘氏传之荆山浮图师，师至江南，传之宋中人罗知悌，而南方之医皆宗之。爰及近时，天下之言医者，非刘、李之学弗道也。刘李之法虽攻补不同，会而通之，随证而用之，不存其人乎？
　　　　比事摘录

　　　　　医孝

　　北齐李元忠母老多病，元忠专心医道，研习积年，遂善此技。族弟亦因母病，医为治疗，不愈，遂自精究针药，母病乃除。隋。许道幼亦因其母疾患，遍览经方，得以究极，世号名医。诫诸子曰：人子当视膳药，不知方术，岂为孝乎？由是世相传授。唐　王勃尝谓：人子不可不知医。时长安曹元有秘术，勃从之游，尽得其要。勃之所见，实同道功。唐有王焘，亦因母病学医，因以所学作书行世。宋高若讷亦因母病，遂兼通医书，虽国医皆屈伏。张仲景伤寒论诀，孙思邈方书及《外台秘要》久不传，悉考校讹谬行之世。始知有是名医，多出卫州，皆本高氏学焉。此以医为孝者也。宋　李虚己母丧明，虚己旦日舐睛不懈，二年母目复明。李行简父患痈极痛，行简吮其败膏，不唾于地，疾寻平。此又以孝为医者也。
　　　　医先 【明　王文禄】

　　　　　论医

　　医者意也，度时致病者意起之，立方医之，若天时圣教不同也。罗太无见元世风俗奢靡，丰于滋味，湿热痰火，致病常多，故授朱丹溪以清金降火之法，乃辟《和剂局方》温补之非，矫之过也。夫《局方》热药固不可，丹溪专用凉药亦不可。况今元气日耗也，用丹溪法治者，多坏脾胃。盖痰生脾湿，热生脾虚，必用东垣补脾法为上。是以医贵审气运，察人情，及致病之原。
　　　　医学正传 【明　虞抟】

　　　　　或问

　　或问：医学源流自轩岐以来，以医术鸣世，与夫著书立言，俾后人之可法者，几何人哉？请明以告我！曰：予尝阅故学士宋公景濂之文而得其说矣。请陈如左。夫《黄帝内经》虽疑先秦之士依仿而作之，其言深而要，其旨邃以宏，其考辩信而有征，是当为医家之宗。下此则秦越人、和缓。和缓无书可传，越人所著《八十一难经》，则皆举《内经》之要而推明者也。又下此则淳于意、华佗。佗之熊经鸱顾固亦导引家之一术，至于刳腹背，湔肠胃而去疾，则涉于神怪矣。意之医状，司马迁备志之，其所谓迵风沓风者，今人绝不知为何病也，况复求其治疗之深旨乎？又下此，则张机之《金匮玉函经》及伤寒诸论，诚千古不刊之妙典，第详于六气所伤，而于嗜欲食饮罢劳之所致者，略而不议，兼之文字错简，亦未易以序次求之也。又下此则王叔和。叔和纂岐伯、华佗等书为《脉经》，叙阴阳内外，辨三部九候，分人迎气口，条陈十二经络，洎夫三焦五脏六腑之病，最为着明，惜乎为妄男子括以肤陋之脉歌，遂使其本书不盛行于世也。又下此则巢元方。其《病源》后编，似不为无所见者，但言风寒二气，而不着湿热之文，乃其失也。又下此则王冰。冰推五运六气之变，撰为《天元玉策》，周详切密，亦人之所难，苟泥之则局滞而不通矣。又下此，则王焘、孙思邈。思邈以绝人之识，操慈仁恻隐之心，其叙《千金》方、翼，及粗工害人之祸，至为愤切，后人稍闯其藩垣，亦足以术鸣，但不制伤寒之书，或不能无遗憾也。焘虽阐明《外台秘要》，所言方证符禁灼灸之详，颇有所袓迷，然谓针能杀生人而不能起死人者，则一偏之见也。又下此则钱乙、庞安时、许叔微。叔微在准绳尺寸之中，而无所发明；安时虽能出奇应变，而终未离于范围，二人皆得张机之粗者也。惟乙深造机之阃奥，而撷其精华，建为五脏之方，各随所宜，谓肝有相火则有泻而无补，肾为真水则有补而无泻，皆启《内经》之秘，尤知者之所取法也。世概以婴孺医目之，何其知乙之浅哉？其遗书散亡，出于阎孝忠所集者，多孝忠之意，初非乙之本真也。又下此则上谷张元素、河间刘完素、睢水张从政。元素之与完素，虽设为奇梦异人以神其授受，实闻乙之风而兴起焉者。若从政则又宗乎完素者也。元素以古方今病决不能相值，治病一切不以方，故其书亦不传，其有存于今者，皆后来之所附会，其学则东垣李杲深得之。杲推明内外二伤，而多注意于补脾土之说。盖以土为一身之主，土平则诸脏平矣。从政以吐汗下三法，风寒暑湿燥火六门，为医之关键，其治多攻利，不善学者杀人。完素论风火之病，以《内经》病机气宜一十九条着为《原病式》，阃奥粹微，有非大观官局诸医所可髴仿。究其设施，则亦不越攻补二者之间也。近代名医，若吴中罗天天　原脱，据文义补。益，沧洲吕复，皆承东垣之余绪。武林罗知悌、丹溪朱彦修，各挹完素之流风。又若台之朱佐、越之滑寿，咸有著述，未易枚举。嗟乎！自有《内经》以来，医书之藏有司者，凡一百七十九家，二百有九部，一千二百五十九卷，亦不为不多矣。若夫历代名医出处，举其最者言之耳，岂能悉具于斯乎？　　或问：医学授受之源，既得闻命矣，未审吾子之学，何所适从？传曰：医不三世，不服其药。或谓，袓父相承谓之三世；或谓：善读三世之书，则为三世之医。子读三世之书欤？为袓父相承之家学欤？请明言其故可乎？曰：草莽之学，其可云乎？然医不止于三世，而其书又奚止于三代哉？当取其可法者言之耳。予同邑丹溪朱彦修先生，上承刘、张、李三家之学，而得罗太无为之依归，以医道大鸣于当世，遐迩咸取法焉。予故增叔袓诚斋府君，幸与丹溪生同世，居同乡，于是获沾亲炙之化，亦以英术鸣世。故予袓父相承，家传之学，有所自来。予惟愧夫才疏质钝，而不能奉扬箕裘之业为憾耳。奚足道哉！　　或问：人之寿夭，各有天命存焉。凡人有生必有花，自古皆然。医何益乎？曰：夫所谓天命者，天地父母之元气也。父为天，母为地。父精母血，盛衰不同，故人之寿夭亦异。其有生之初，受气之两盛者，当得上中之寿；受气之偏盛者，当得中下之寿；受气之两衰者，能保养仅得下寿，不然多夭折。虽然，又不可以常理拘泥论也。或风寒暑湿之感于外，饥饱劳役之伤乎内，岂能一一尽乎所禀之元气耶？故上古神农氏尝百草，制医药，乃欲扶植乎生民，各得尽乎天年也。今野人有不信医而信巫枉死者，皆不得尽乎正命，而与岩墙桎梏死者何异焉！或曰：今之推命者，皆以所生日时之天上星辰推算，其生死安危，无不节节应验。子以父母之元气为天命，恐非至当之语。曰：天人之理，盛衰无不吻合，如河出图，洛出书，圣人取以画八卦而成《易》书。凡人之一动一静，与夫吉凶消长之理，进退存亡之道，用之以卜筮，毫发无差。虽然，圣贤谆谆教诲，必使尽人事以副天意，则凶者化吉，亡者得存，未尝令人委之于天命也。传曰：修身以俟命而已矣。是故医者可以通神明而权造化，能使夭者寿而寿者仙。医道其可废乎？　　或问：古者医家有禁咒一科，今何不用？曰：禁咒科者，即《素问》祝由科也。立教于龙树居士，为移精变气之术耳，可治小病。或男女入神庙惊惑成病，或山林溪谷冲着恶气，其证如醉如痴，此为邪鬼所附，一切心神惶惑之证，可以借咒语，以解惑安和而已。古有龙树咒法之书行于世，今流而为师巫、为降童、为师婆，而为扇惑人民哄吓取财之术。噫！邪术为邪人用之，知理者勿用也。
　　　　明医杂着 【明　王纶】

　　　　　医论

　　或问：仲景、东垣、河间、丹溪诸书孰优？学之宜何主？曰：宜专主《内经》而博观乎四子，斯无弊矣。盖医之有《内经》，犹儒道之六经，无所不备；四子之说，则犹《学》、《庸》、《语》、《孟》，为六经之阶梯，不可缺一者也。四子之书，初无优劣，但各发明一义耳。仲景见《内经》载伤寒，而其变迁反复之未备也，故着论立方以尽其变。后人宗之，传用既久，渐失其真，用以通治温暑内伤诸证，遂致误人，故河间出而始发明治温暑之法，东垣出而始发明治内伤之法。河间之论，即《内经》五运六气之旨；东垣之说，即《内经》饮食劳倦之义。仲景非不知温暑与内伤也，特其著书未之及。河间、东垣之于伤寒，则遵用仲景而莫敢违矣。至于丹溪出而又集诸医之大成，发明阴虚发热类乎外感内伤，及湿热相火为病甚多，随证着论，亦不过阐《内经》之要旨，补前贤之未备耳。故曰：外感法仲景，内伤法东垣，热病用河间，杂病用丹溪。一以贯之，斯医道之大全矣。　　或问：仲景处方药品甚少，及东垣用药多至二十余味。丹溪云：余每治病，效东垣用药，效仲景处方，庶品味数少则药力专。丹溪何以不法东垣而效仲景耶？曰：明察药性，莫如东垣，盖所谓圣于医者也。故在东垣则可多，他人而效其多，斯杂乱矣。东垣如韩信将兵，多多益善。丹溪不过能将十万，故不敢效其多。　　或问：人言东南气热，可服寒药；西北气寒，可服温药。然今东南之人，常服胡椒姜桂，不见生病，而西北之人，畏食椒姜辛热之物，何也？曰：东南虽热，然地卑多湿，辛热食药，亦能劫湿；西北虽寒，然地高多燥，辛热食药，却能助燥故耳。治病用药者，须识此意！　　丹溪先生治病不出乎气血痰，故用药之要有三：气用四君子汤，血用四物汤，痰用二陈汤。又云：久病属郁，立治郁之方，曰越鞠丸。盖气血痰三病多有兼郁者，或郁久而生病，或病久而生郁，或误药杂乱而成郁，故余每用此方治病时，以郁法参之。气病兼郁，则用四君子加开郁药，血病痰病皆然。故四法者，治病用药之大要也。丹溪又云：近世治病，多不知分气血，但见虚病便用参芪，属气虚者固宜矣，若是血虚，岂不助气而反耗阴血耶？是谓血病治气，则血愈虚耗，甚而至于气血俱虚。故治病用药，须要分别气血明白，不可混淆。　　昔人有云：我但卧病，即于胸前不时手写死字，则百般思虑俱息，此心便得安静，胜于服药。此真无上妙方也。盖病而不慎，则死必至。达此理者，必能清心克己，凡百谨慎而病可获痊，否则虽有良药无救也。世人遇病而犹恣情任性以自戕贼者，是固不知畏死者矣。又有一等明知畏死而怕人知觉，讳而不言，或病已重而犹强作轻浅态度以欺人者，斯又知畏死而反以取死，尤可笑也。　　东垣、丹溪治病多自制方，盖二公深明本草药性，洞究《内经》处方要法，故能自制。自宋以来，《局方》盛行，人皆遵用，不敢轻率自为。《局方》论证治病，虽多差谬，丹溪曾辨论之。然方皆名医所制，其君臣佐使，轻重缓急，大小多寡之法，则不差也。近见东垣、丹溪之书大行，世医见其不用古方也，率皆效颦治病，辄自制方。然药性不明，处方之法莫究，卤莽乱杂，反致生变，甚有变证多端，遂难识治耳。且夫药之气味不同，如五味子之味厚，故东垣方少者五六粒，多者十数粒，今世医或用二三钱。石膏味淡薄，故白虎汤用半两，今世医不敢多用。补上治上，济宜轻小。今不论上下，率用大剂。丸散汤液，各有攸宜。今不论缓急，率用汤煎。如此类者多矣。今之医者，若不熟读《本草》，深究《内经》，而轻自制方，鲜不误人也。　　或问：今人有言东垣之法宜用于北，丹溪之法可行于南，如何？曰：东垣，北医也，罗谦甫传其法，以闻于江浙。丹溪，南医也，刘宗厚世其学，以鸣于陕西。果如人言，则《本草》、《内经》，皆神农黄帝岐伯之说，亦止宜施于北方耶？夫五行所生异病，及治之异宜，《内经》异法方宜论、五常政大论，已详言之矣。又如北方多寒，南方多热，江湖多湿，岭南多瘴，谓其得此气多，故亦多生此病，非谓北病无热，南病无寒也。至于治寒以热，治热以寒，则五方皆同，岂有南北之异耶？但人之脏腑，火各居二，天之六气，热居三分又半，故天下之病，热多而寒少。观《内经》至真大论病机一篇可见。又湿热相火，致病甚多，自太仆注文湮没，以致《局方》偏用湿热之药，故丹溪出而阐《内经》之旨，辨《局方》之偏，论湿热相火之病，以补前人之未备耳。后人不识，见其多用芩、连、栀、蘗等苦寒之药，遂以为宜于南，浅矣哉！
　　　　柏斋三书

　　　　　治疗须法《素问》

　　凡治病者，必明天道地理，人之强弱；必问起居饮食，暴乐暴苦。病从内而之外者，先治其内。后治其外：病从外而之内者，先治其外，后治其内。内外不相及，则治主病。急则治其标，缓则治其本，先其所因而后其所主。补上治下制以缓，补下治上制以急。大毒治病十去其六，中毒治病十去其七，小毒治病十去其八，无毒治病十去其九。必养必和，俟其来复。此皆《素问》之文，而医家之所当知也，不能尽录，姑撮其要，以示其概云。
　　　　原机启微 【元　倪维德[元　倪维德　原作无名氏，据本书医术名流列传卷五百十倪维德改。按倪氏生于元大德七年（公元年），卒于明洪武十年（公元年），本书列为明代医家，或因取材于《明外史》之故。]】
　　　　　序

　　医为儒者之一事，不知何代而两途之。父母至亲者，有疾而委之他人，俾他人之无亲者，反操父母之死生，一有误谬，则终身不复。平日以仁推于人者，独不能以仁推于父母乎？故于仁缺。朋友以义合，故赴其难，难虽水火兵革弗顾；故周其急，急虽金玉粟帛弗吝。或疾则曰素不审，他者曰甲审遂求甲者，渠曰乙审又更乙者，纷纷错扰，竟不能辨，此徒能周赴于疮痍，而不能携友于死生也，故于义缺。己身以爱为主。饮食滋味。必欲美也；衣服玩好，必欲佳也；嗣上续下，不敢轻也。疾至而不识，任之妇人女子也，任之宗戚朋友也，任之狂巫瞽卜也，至危犹不能辨药误病焉也，故于知缺。夫五常之中，三缺而不备，故为儒者不可不兼夫医也。故曰：医为儒者之一事。
　　　　医说 【宋　张杲[宋　张杲　原缺，据本书医术名流列传卷五百八张季明补。]】
　　　　　医药之难

　　五经四部，军国礼服，若讲用乖越者，止于事迹非宜耳。至于汤药一物，少有乖谬，便性命及之。千乘之君，百金之长，可不深思戒慎耶？昔许太子侍药不尝，加以弒君之罪；季康子馈药，仲尼有未达之辞，知其医药之不可轻也。晋时才人欲刊正《周易》及诸药方，先与袓讷共论辩释经典，纵有异同，不足以伤风教，至于汤药，小小不达，便致寿夭所由，则后人受弊不少，何可轻以裁断？袓之此言，可谓仁识，足为龟鉴矣。
　　　　　医通神明

　　凡为医者，须略通古今，粗守仁义，绝驰骛利名之心，专博施救援之志，如此则心识自明，神物来相，又何戚戚沽名龊龊求利也？如不然，则曷止姜抚沽誉之惭逮，华佗之矜能受戮乎。
　　　　　医不贪色

　　宣和间，有一士人抱病缠年，百治不瘥。有何澄者善医，其妻请到，引入密室，告之曰：妾以良人抱疾日久，典卖殆尽，无以供医药，愿以身酬。澄正色曰：娘子何为出此言！但放心，当为调治取效，切毋以此相污。不有人诛，必有鬼神谴责。未几，良人疾愈。何澄一夜梦入神祠，判官语之曰：汝医药有功，不于艰急之际，以色欲为贪，上帝令赐钱五万贯，官一员。未几月，东宫疾，国医不能治，有诏召草泽医，澄应诏进剂而愈，朝廷赐官赐钱一如梦。
　　　　　隐医

　　医之为道，由来尚矣。原百病之愈，本乎黄帝；辨百药之味，本乎神农；汤液则本乎伊尹。此三圣人者，拯黎元之疾苦，赞天地之化育，其有功于万世大矣。万世之下，深于此道者，是亦圣人之徒也。贾谊曰：古之圣人，不居朝廷，必隐于医卜。孰谓方技之中而无豪杰也哉？
　　　　　治病委之庸医比之不慈不孝

　　夫医之道大矣！自神农、黄帝、岐伯、雷公而下，无非圣哲开其源，贤知导其流，故能拯黎元之疾苦，赞天地之生育。世道既降，士大夫以此为技艺，不屑为之，而畀之凡流。是以至精至微之理，而出于至卑至贱之思，其不能起人之疾，反以夭其命者多矣。此范文正公所以自谓：不为良相，则为良医。伊川先生有云治病而委之庸医，比之不慈不孝。自昔卓然名家者，如和缓、扁鹊、淳于意、张仲景、孙真人等，其论医也，莫不以保养为先，药石为辅。至于察形诊脉，必致辩于毫芒疑似之末。而深痛夫世之医者，苟简虚憍，顾乃以医之伐病，如将之伐敌，当用背水阵以决胜。是徒见夫华佗之说，时出其间，致于剖臆续筋之法，乃别术所得，非《神农本草》经方条理药性常道尔。今惟仲景一书，为众方之袓，学者当取法云。
　　　　续医说 【明　俞弁[明　俞弁　原缺，据文补]】
　　　　　处方贵简

　　医者，识脉方能识病。病与药对，古人惟用一药治之，气纯而功愈速。今之人不识病源，不辨脉理，药品数多，每至十五六味，攻补杂施，弗能专力，故治病难为功也。韩天爵云：处方正不必多品，但看仲景方何等简便。丹溪云：东垣用药如用兵，多多益善者，盖讳之也。
　　　　　医贵权变

　　王文忠公云：李明之弟子多在中州，独刘守真之学传之荆山浮屠师。师至江南，传之宋中人罗之悌，而南方之医皆宗之矣。及国朝天下之言医者，非刘氏之学弗道也。刘李之法，虽攻补不同，会而通之，随证而用之，不存其人乎？近时吴中称良医师，则以能持东垣者谓之王道，持张刘者谓之伯道。噫！尧舜以揖让，汤武以干戈，苟合道济世，何必曰同。余常病世之专于攻伐者，邪气未退而真气先苶然矣。专于补养者，或致气道壅塞，为祸不少，正气未复而邪气愈炽矣。古人有云：药贵合宜，法当应变。泥其常者，人参反以杀人；通其变者，乌头可以活命。孙真人所谓随时增损，物无定方。真知言哉！古今图书集成医部全录卷五百三

总论

　　　　吴文定公家藏集

　　　　　医僧庸妄治病速死

　　陈汝中尝病脾胃郁火之证，求治于盛用美，诊其脉曰：如此冶可生，如彼治即死；如此治可以少生，如彼治则致速死。既而治之，汝中迟其效。或以浮屠善医荐者，汝中惑其说，遂求冶，饮其药，呕血一升而死。噫！医以用药，药以攻病，病不能去而反以致死，则何以医药为哉？彼浮屠者，乃庸妄人也，目不识医经，口不辨药性，指不察脉候，人之虚实，病之新久，一切置之不问，而惟毒药攻击，其杀人盖亦多矣。今予咎汝中之不善择医而致速死，特书此以为世人轻服药者之戒。
　　　　医学集成 【明　傅滋[明　傅滋　原缺，据文补。]】
　　　　　医学须会群书之长

　　医之为道，非精不能明其理，非博不能至其约。是故前人立教，必使之先读儒书，明易理，《素》、《难》、《本草》、《脉经》而不少略者，何也？盖非四书无以通义理之精微，非《易》无以知阴阳之消长，非《素问》无以识病，非《本草》无以识药，非《脉经》无以从诊候而知寒热虚实之证。故前此数者，缺一不可。且人之生命至重，病之变化无穷，年有老幼，禀有厚薄，治分五方，令别四时，表里阴阳，寒热须辨，脏腑经络，气血宜分。六气之交伤，七情之妄发，运气变迁不常，制方缓急尤异。更复合其色脉，问其起居，证有相似，治实不同。圣贤示人，略举其端而已。后学必须会群书之长，参所见而施治之，然后为可。
　　　　九灵山房集 【元　戴良[元　戴良　原脱，据文补。]】
　　　　　医儒同道

　　金华戴叔明曰：医以活人为务，与吾儒道最切近。自唐书列之技艺，而吾儒不屑为之。世之习医者，不过诵一家之成说，守一定之方，以幸病之偶中，不复深为探索，上求圣贤之意，以明夫阴阳造化之会归；又不能博极群书，采择众议，以资论治之权变。甚者至于屏弃古方，附会臆见，展转以相迷，而其为患不少矣，是岂圣贤慈惠生民之盛意哉？
　　　　大学衍义补 【明　丘浚[明　丘浚　原脱，据文补。]】
　　　　　国设医学

　　今世之业医者，挟技以诊疗则有之矣，求其从师以讲习者，何鲜也？我太袓内设太医院，外设府州县学，而以医学为名，盖欲聚其人，以斆学既成而试之，然后授以一方卫生之任，由是进之为国医，其嘉惠天下生民也至矣。间尝考成周所以谓之医师，国朝所以立为医学之故，精择使判以上官，聚天下习医者，俾其教之养之，读轩岐之书，研张李之技，试之通而后授之职，因其长而专其业，稽其事以制其禄，则天下之人，皆无夭阏之患，而跻仁寿之域矣。是以医为王政之一端也。
　　　　本草衍义 【宋　寇宗奭宋　寇宗奭　原脱，据文补。】
　　　　　医有八要

　　治病有八要，八要不审，病不能去。非病不去，医无可去之术也。故须辨审八要，庶不有误。其一曰虚，五虚是也。脉细，皮寒，气少，前后泄泻，饮食不进，此为五虚。二曰实，五实是也。脉盛，皮热，腹胀，前后不通，闷瞀，此五实也。三曰冷，脏腑受其积冷是也。四曰热，脏腑受其积热是也。五曰邪，非脏腑正病也。六曰正，非外邪所中也。七曰内，病不在外也。八曰外，病不在内也。既先审此八要，参之六脉，审度所起之源，缀以望闻问切，何有不可治之疾也！
　　　　本草类方 【清　年希尧[清　年希尧　原脱，据文补。]】
　　　　　医不可用孟浪

　　夫用药如用刑，误即便隔死生。然刑有司鞫成然后议定，议定然后书罪。盖人命一死不可复生，故须如此详谨。用药亦然。今医者至病家，便以所见用药，若高医识病，知脉药相当，如此即应手奏效，或庸下之流，孟浪乱施汤剂，逡巡便至危殆，如此杀人，何太容易！良由病家不善择医，平日未尝留心于医术也，可不慎哉！
　　　　古今医统 【明　徐春甫】

　　　　　慎疾慎医

　　圣人治未病，不治已病，非谓已病而不治，亦非谓已病而不能治也。盖谓治未病，在谨厥始，防厥微，以治之，则成功多而受害少也。惟治于始微之际，则不至于已着而后治之，亦自无已病而后治也。今人治已病，不治未病，盖谓病形未着，不加慎防，直待病势已着，而后求医以治之，则其微之不谨，以至于着，斯可见矣。圣人起居动履，罔不摄养有方，间有几微隐晦之疾，必加意以防之，用药以治之，圣人之治未病，不治已病有如此。《论语》曰：子之所慎，齐战疾。程云：齐，所以交神明，诚至而神格；疾为身之生死所关；战为国家存亡所系。然此三慎，诚为最大，而疾与乎其中，得非以身为至重耶？康子馈药，则曰未达不敢尝，可见圣人慎疾慎医之心，至且尽矣。世之人非惟不知治未病，及至已病，尚不知谨。始初微略，恣意无忌，酿成大患，方急而求医，曾不加择，惟以其风闻，或凭其吹荐，委之狂愚，卒以巨坏，皆其平日慢不究心于医，至于仓卒不暇择请，殊不知医药人人所必用，虽圣人有所不免，顾在平昔讲求，稔知某为明医，偶有微疾，则速求之以药，治如反掌。譬能曲突徙薪，岂有焦头烂额之诮？丹溪论之，固亦详矣。甫之肤见，尤有未悉之意焉。续貂之讶，诚所不免。有志养生者，扩而充之，亦未必无小补云。
　　　　　古医十四科

　　古医十四科中有脾胃科，而今亡之矣。《道藏经》中颇有是说。自宋元以来，止用十三科考医政。其一为风科，次伤寒科，次大方脉科，次小方脉科，次妇人胎产科，次针灸科，次眼科，次咽喉口齿科，次疮疡科，次正骨科，次金镞科，次养生科，次祝由科。国朝亦惟取十三科而已，其脾胃一科，终莫之续。元李杲着《脾胃论》，极其精详。但不言十四科之阙，此不知其得旧本而加以己意欤？抑尽为创着而得上古之同然欤？是诚医道之大幸也。甫观今世医者，多不工于脾胃，只用反治之法，攻击疾病以治其标，惟知以寒治热，以热治寒，以通治塞，以塞治通而已。用寒因寒用，热因热用，通因通用，塞因塞用，必伏其所主，而先其所因，所谓从治之法，则漠然无所知也。及致脾胃损伤，犹不加察，元气一坏，变证多端。如脾虚而气短不能以续，变而似喘促，医尚用降气定喘之药；如脾虚卫气不行，变而为浮肿，医尚用耗气利水之药；如脾虚郁滞，变而作寒热，医尚谓外感，用发散之药。大段类此，虚而益虚，直以气尽身亡，始用人参汤、附子汤灌之于殒绝之后，岂有能生之理乎？自今观之，不足者十常八九，况其时势竞驰驱于名利之涂，劳思伤脾而致病者，居其大半。若体实而偶为风寒暑湿之邪袭，则惟攻之而即愈者，亦不多见矣。此则中医治之易成功也。及遇脾胃虚而致风寒暑湿之邪袭，一同体实者而施治之，则大有间然者矣。攻之不已，则曰药不瞑眩，厥疾弗瘳。必大攻之，脾胃益伤而疾益笃，技穷无措则曰难医。时弊如斯，曷可胜纪？要皆不知本之故也。经曰：得谷者昌，失谷者亡。又曰：有胃气者生，无胃气者死。然则胃气谷气，得非人身之本欤？
　　　　　时医

　　俗云：明医不如时医。盖谓时医虽不读书明理，以其有时运造化，亦能侥效。常自云：趁我十年时，有病早来医。又云：饶你熟读王叔和，不如我见病证多。里谚有云：左心小肠肝胆贤，时来每日有千钱。所谓明医不如时医，良以此也。《卫生宝鉴》所谓福医，深足为戒。今之患者，不达此理，委命于时医，亦犹自暴自弃，甘于沟壑者，何异哉？
　　　　　巫医

　　以巫而替医，故曰巫医也。
　　《论语》曰：人而无恒，不可以作巫医。孔子叹人不可以无恒，而善其言之有理。朱子注云：巫所以交鬼神，医所以寄死生。岐而二之，似未当也。夫医之为道，始于神农，阐于黄帝，按某病用某药，着有《内经》、《素问》，所谓圣人坟典之书，以援民命，安可与巫觋之流同日而语耶？但学医者，有精粗不同，故名因之有异。精于医者曰明医，善于医者曰良医，寿君保相曰国医，粗工昧理曰庸医，击鼓舞趋祈禳疾病曰巫医。是则巫觋之徒，不知医药之理者也。故南人谓之巫医者，此也。今世谓之端公太保，又称为夜行卜士，北方名之师婆，虽是一切虚诞之辈，则亦不可以无恒也，矧他乎？
　　　　　名医

　　医为司命之寄，不可权饰妄造。所以医不三世，不服其药；九折臂者，乃成良医。盖谓学功精深故也。今之承借者，多恃衒名腾价，不能精心研习，京邑诸人皆尚虚誉，不取实学，闻风竞奖，其新学该博而名称未振，以为始习，多不信用，委命虚名，良可惜也！　　支本中曰：昔越人因鲁公扈，志强气弱，足于谋而寡于断；赵齐婴志弱气强，少于虑而伤于专。乃饮以药酒，易置二人之心，使俱为名士。予观今之求医者，率以有时名者为重，初不计其书之读不读，脉之明不明，谓之时医、福医、名医，一承权贵所举，辄凭治疗，虽杀其身，委命无怨。故为医者，往往奔走权门，謟容卑态以求荐，网利沽名，知者笑议，仁心仁闻，毫蔑有也。安得饮以药酒而俱易其心乎？
　　　　　儒医

　　赵从古曰：庆历中有进士沈常，为人廉洁方宜，性寡合，后进多有推服，未尝省荐，每自叹曰：吾潦倒场屋，尚未免穷困，岂非天命也耶？乃入京师，别谋生计。因游至东华门，偶见数朝士，跃马挥鞭，从者雄盛，询之市人，何官位也？人曰：翰林医官也。常又叹曰：吾穷孔圣之道，焉得不及知甘草大黄辈也？始有意学医。次见市廛货药者，巧言艰苦，复又耻为，疑贰不决，与同人共议曰：吾辈学则穷达方书，师必趋事名公，自非常流比也。是时余为太医医师，常辄以长书请见，急迎候之，无敢轻怠。常曰：此来穷蹇之人，因同人相勉，令某学医，闻君名公也，故来师问。余曰：医术比之儒术，固其次也。然动关性命，非谓等闲，学者若非性好专志，难臻其妙。足下既言穷蹇，是志未得遂，复却学医，深恐郁滞之性，未能精研。常愠色曰：君虽穷蹇，乃自服儒，读孔孟之书，粗识历代君臣治国之道，今徒志学技术，岂为高艺？余曰：恐非浅尝能也。君未谕上古三皇医教，姑且勿论，即如汉之张仲景、晋之葛洪、齐之褚澄、梁之陶隐君，非不服儒有才有行。吾闻儒识礼义，医知损益。礼义之不修，昧孔孟之教，损益之不分，害生民之命，儒与医岂可轻哉？儒与医岂可分哉？
　　　　　五难

　　宋濂曰：呜呼！医其难言矣乎！人之生也，与天地之气相为流通，养之得其道，则百顺集，百邪去，苟失其养，内伤于七情，外感于六气而疾生焉。医者从而治之，必察其根本枝末，其实也从而损之，其虚也从而益之，阴平阳秘，自适厥中。粗工或昧乎此，实实虚虚，损不足而益有余，病之能起者鲜矣，此其难一也。气血之运，必有以疏载之，左右手足，各备阴阳者，三阳既有太少矣，而又有阳明者何？取两阳合明之义也。阴既有太少矣，而又有厥阴者何？取两阴交尽之义也。何经受病，宜用何剂治之，治之固不难，又当知有引经之药，能循此法，则无疾弗瘳矣。粗工不辨十二经，而一概施之，譬犹罗雀于江，罾鱼于林，万一或幸而得之，岂理也哉！此其难二也。岁气各有不同，攻治亦异其宜。曰升降，曰浮沉，吾则顺而承之；曰寒热，曰温凉，吾则逆而反之。庶几能全其天和，不致颠倒错谬。粗工则伥伥然，当顺则反逆，当逆则反顺，如盲人适野，不辨乎东西。此其难三也。病有寒热，热者当投凉，寒者宜剂之以温，此恒理也。然寒热之势方剧，而遽欲反之，必扞格而难入。热因热用，寒因寒用，其始则同，其终则异，庶几能成其功。粗工则不察而混治之。此其难四也。药性有阴阳而不专于阴阳，有所谓阳中之阴，阴中之阳，差之毫厘，谬以千里。粗工则不核重轻而妄投之，此其难五也。
　　　　　医喻政

　　宋吕诲上神宗疏云：臣本无宿疾，偶值医者用术乖方，殊不知脉候有虚实，阴阳有逆顺，治疗有标本，用药有先后，妄投汤剂，率意任情，差之指下，祸延四肢，寝危心腹，虽以身疾喻朝政，深切医之弊也，业医者可不为之戒哉！
　　　　　论医

　　郁离子曰：治天下其犹医乎？医切脉以知证，审证以为方。证有阴阳虚实，脉有浮沉细大，而方有补泻针灼汤剂之宜。参、苓、姜、桂、硝、黄之药，随其人之病而施焉，当则生，不当则死矣。是故知证知脉而不善为方，非医也。虽有扁鹊之识，徒哓哓而无用，不知证，不知脉，道听途说以为方，语人曰：我能医，是贼天下者也。故治乱，证也；纪纲，脉也；道德刑政，方与法也；人才，药也。夏之政尚忠，殷乘其弊而救之以质；殷之政尚质，周乘其弊而救之以文。秦用酷刑苛法，以箝天下，天下苦之。而汉乘之以宽大，守之以宁壹，其方与证对，其用药也无舛，天下之病，有不瘳者鲜矣。又曰：一指之寒弗燠则及于手足，一手足之寒弗燠则困于四体，气脉之相贯也。忽于微而至大，故疾病之中人也，始于一腠。理之不知，或知而惑之也，遂至于大而不可救以死，不亦悲夫！噫！若郁离子者，可谓深得医之情矣。
　　　　　裒方书

　　陆宣公在忠州裒方书以度月，非特假此以避祸，盖君子之存心，无所不用其至也。前辈名士，往往能医，非止卫生，亦可及物，而今人反耻言之。近时土大夫家藏方，或集验方，流布甚广，皆仁人之用心。《本事单方》，近已刻于四明本朝诸公文集杂说中。名方尚多，未有见类而传之者，予屡为之，恨藏书不广。倘有能因予言集以传于人，亦济物之一端也。
　　　　　一理贯通

　　伤寒、内伤、妇女、小儿，皆医者通习也，不知何代而各科之。今世指某曰专某科，复指某曰兼某科，又指某曰非某科，殊不知古有扁鹊者，过邯郸，贵妇女，即为女医；过睢阳，闻周人爱老人，即为耳目痹医；入咸阳，闻秦人爱小儿，即为小儿医。随俗为变，曾不分异而为治也。既曰医药，则皆一理贯通。又云此长彼短，亦不善于穷理者也。
　　　　　针灸药三者备为医之良

　　扁鹊有言，疾在腠理熨焫之所及，疾在血脉针石之所及，其在肠胃酒醪之所及，是针灸药三者得兼，而后可与言医。可与言医者，斯周官之十全者也。曩甫谬以活人之术止于药，故弃针与灸而莫之讲，每遇伤寒热入血室，闪挫诸疾，非药饵所能愈，而必俟夫刺者，则束手无策，自愧技穷。因悟治病犹对垒，攻守奇正，量敌而应者将之良，针灸药因病而施治者医之良也。
　　　　　庸医速报

　　医学贵精，不精则害人匪细。间有无知辈，窃世医之名，抄检成方，略记《难经》、《脉诀》不过三者尽之，自信医学无难矣。此外惟修边幅，饰以衣骑，习以口给，谄媚豪门，乃彰虚誉，摇摇自满，适以骇俗。一遇识者洞见肺肝，掣肘莫能施其巧，犹面谀而背诽之。又讥同列看书访学，徒自劳苦。凡有治疗，率尔狂诞，妄投药剂，偶尔侥效，需索百端。凡有误伤，则曰尽命。俗多习此为套，而曰医学无难，岂其然乎？于戏！医而日相流于弊矣，无怪乎缙绅先生之鄙浅也。欲其有得真医亦寡矣。幸天道好生而恶杀，速昭其报施，庸医横亡，人皆目击。迩有士人被误药而立毙，家人讼之，法司拘审，律不过笞罪，随释而驰归，未逾年，被贼肢解而死，岂非天道之报耶？小说嘲庸医早亡诗云：不肖谁知假，贤良莫识真。庸医不早死，误尽世间人。岂非天道恶之耶？故甫尝戒诸子弟，医惟大道之奥，性命存焉。凡业者必要精心研究，以抵于极。毋谓易以欺人，惟图侥幸。道艺自精，必有知者，总不谋利于人，自有正谊在己。《易》曰：积善积恶，殃庆各以其类至。安得谓不利乎？
　　　　　医业不精反为夭折

　　相彼天下之人所重者生也，生之所击者医也，医之所原者理也。上古有黄帝、岐伯、扁鹊、华佗苏死更生醒魂夺命之术，以至三代而降，学是者疏莽聊略，不致精元，时时有贼夫人者，何也？盖于阴也而体之以阳，阳也而拟之以阴，虚也而推之以实，实也而度之以虚，外也而揣之以内，内也而像之以外，急也而料之以缓，缓也而亿之以急，进也而窥之以退，退也而探之以进，孟浪以诊其脉，浮浅以察其证，苍黄以稽其声，恍惚以征其色，所以颠倒用蒙聩之工，舛差施聋盲之药，斩绵绵未艾之年，绝婉婉方增之齿，俾含枉而下世，抱屈而归泉，天下之夭折者，诚为庶哉。嗟嗟！医本活人，学之不精，反为夭折。
　　　　　用药活法

　　用药之法，不可辟执古方。当因证轻重，加减药味，冷热元微，务合其理。切勿妄施，误投丸散，顷刻伤残性命，天理不容，为医者可不自慎？如雄黄、牙硝、石英、硼砂、丹砂之类不可火煎，川岛、附子、郁金、南星、半夏不可生用，务须精细依法修制，斯药无弗效矣。
　　　　证治准绳 【明　王肯堂】

　　　　　通论

　　罗谦甫曰：一小儿，五月间因食伤冷粉，腹中作痛，遂于市药铺中，购得神芎丸服之，脐腹渐加冷痛，时发时止，逾七八年不已。因思古人云，寒者热之，治寒以热，良医不能废其绳墨而更其道也。据所伤之物寒也，所攻之药亦寒也，重寒伤胃，其为冷痛可知矣。凡人之脾胃，喜温而恶冷，况小儿气血尚弱，不能任其寒，故阳气潜伏，寒毒留连，久而不除也。治病必先其本，当用和中养气之药，以救前失，服之月余方愈。呜呼！康子馈药，孔子拜而受之，以未达不敢尝，此保生之重者也。奈何常人拱默而令切脉，以谓能知病否。且脉者人之血气附行经络之间，热胜则脉疾，寒胜则脉迟，实则有力，虚则无力。至于所伤何物，岂能别其形象乎？医者不可不审其病源，而主家亦不可不说其病源。且此子之父，不以病源告医，而求药于市铺中，发药者亦不审其病，而以药付之，以致七八年之病，皆昧此理也。孙真人云：未诊先问，最为有准。东坡云：只图愈疾，不欲困医。二公之语，其有功于世也大矣。
　　　　医学入门 【明　李梴】

　　　　　习医规格

　　医司人命，非质实而无伪，性静而有恒，真知阴功之趣者。未可轻易以习医。志既立矣，却可商量用工。每早对先天图静坐，玩读《孝经》、《论语》、《小学》；大有资力者，次及全部四书古易白文，及《书经》、《洪范》、《无逸》、《尧典》。　　理会大意，不必强记。
　　盖医出于儒，非读书明理，终是庸俗昏昧，不能疏通变化。每午将入门大字，从头至尾，逐段诵读，必一字不遗，若出诸口。　　如欲专小科，则亦不可不读大科；欲专外科，亦不可不读内科。盖因此识彼则有之，未有通于彼而塞于此者。惟经涉浅深生熟，故有分科不同。　　熟读后，潜思默想，究竟其间意义。稍有疑难，检阅古今名家方书，以广闻见；或就有德高明之士，委曲请问。陶节庵云：但不与俗人言耳。盖方药不外于《本草》、《素》、《难》，及张、刘、李、朱，纵有小方捷法，终不是大家数，慎不可为其诬惑。入门书既融会贯通，而后可成一小医。愈加静坐，玩读儒书，稍知阴阳消长，以己验人，由亲及疏，自料作车于室，天下合辙，然后可以应人之求。及其行持，尤不可无定规。每五鼓清心静坐，及早起仍玩儒书一二，以雪心源。　　时时不失平旦之气为妙。
　　及其为人诊视，先问证起何日。从头至足，照依伤寒初证杂证及内外伤辨法，逐一详问。证虽重而门类明白者，不须诊脉，亦可议方。证虽轻而题目未定音，必须仔细察脉。　　男必先左后右，女必先右后左，所以顺阴阳升降也。　　先单看，以知各经隐曲。次总看，以决虚实死生。既诊后，挂病家言必以实，或虚或实，可治易治难治，说出几分证候，以验自己精神。如有察未及者，值令说明，不可牵强文饰。务宜从容拟议，不可急迫激切，以至恐吓。如诊妇女，须托其至亲先问证色与舌，及所饮食；然后随其所便，或证重而就床隔帐诊之，或证轻而就门隔帷诊之，亦必以薄纱罩手。　　贫家不便，医者自袖薄纱。
　　寡妇室女，愈加敬谨，此非小节。及其论病，须明白开论辨析，断其为内伤外感，或属杂病，或属阴虚，或内伤而兼外感几分，或外感而兼内伤几分，论方据脉，指下所定，不可少有隐秘。依古成法，参酌时宜年纪，与所处顺逆，及曾服某药否。　　女人经水胎产，男子房室劳逸。
　　虽本于古而不泥于古，真如见其脏腑，然后此心无疑，于人亦不枉误。用药之际，尤宜仔细。　　某经病以某药为君，某为监制，某为引使。　　凡剂料本当出自医家，庶乎新陈炮灸，一一合则，况紧急丸散，岂病家所卒办？但有病寒必欲自制者，听其意向，须依本草注下古法修合，不可逞巧以伤药力。病机稍有疑滞，而药不甚效者，姑待五鼓静坐，潜心推究其源，再为诊察改方，必无不愈。治病既愈，亦医家分内事也。纵守清素，借此治生，亦不可过取重索，但当听其所酬。如病家赤贫，一毫不取，尤见其仁且廉也。盖人不能报，天必报之。如是而立心，而术有不明不行者哉！　　或问一言为约，曰：不欺而已矣。读入门书而不从头至尾，零星熟得一方一轮，而便谓医者，欺也；熟读而不思悟，融会贯通者，欺也；悟后而不早起，静坐调息，以为诊视之地者，欺也；诊脉而不以实告者，欺也；论方用药，潦草而不精详者，欺也；病愈后而希望贪求，不脱市井风味者，欺也。　　盖不患医之无利，特患医之不明耳。　　屡用屡验而心有所得，不纂集以补报天地，公于人人者，亦欺也。欺则天良日以蔽塞而医道终失，不欺则良知日益发扬而医道愈昌，欺不欺之间，非人之所能与也。
　　　　万病回春 【明　龚廷贤】

　　　　　医家十要

　　一存仁心，乃是良箴；博施济众，惠泽斯深。二通儒道，儒医世宝；道理贵明，群书当考。三情脉理，宜分表里；指下既明，沉疴可起。四识病原，坐死敢言；医家至此，始称专门。五知气运，以明岁序；补泻温凉，按时处治。六明经络，认病不错；脏腑洞然，今之扁鹊。七识药性，立方应病；不辨温凉，恐伤性病。八会炮制，火候详细；太过不及，安危所系。九莫嫉妒，因人好恶；天理昭然，速当悔悟。十勿重利，当存仁义；贫富虽殊，药施无二。
　　　　　病家十要

　　一择明医，于病有裨；不可不慎，生死相随。二肯服药，诸病可却；有等愚人，自家担阁。三宜早治，始则容易；履霜不谨，坚冰即至。四绝空房，自然无疾；倘若犯之，神医无术。五戒恼怒，必须省悟；怒则火起，难以救护。六息妄想，须当静养；念虑一除，精神自爽。七节饮食，调理有则；过则伤神，太饱难克。八慎起居，交际当袪；稍若劳役，元气愈虚。九莫信邪，信之则差；异端诳诱，惑乱人家。十勿惜费，惜之何谓！请问君家，命财孰贵？
　　　　　医家病家通病

　　一、南方人有患病者，每延医至家，诊视后，止索一方，命人购药于市，不论药之真伪，有无炮制，辄用服之。不敬，不责己之非，惟责医之庸，明日遂易一医，如是者数日，致使病证愈增，而医人亦惑乱，莫知其所以悞也。吁！此由病家之过欤？亦医家之不明欤？　　一、北方人有患病者，每延医至家，不论病之轻重，乃授一二金而索一方剂，刻时奏效，否则即复他求，朝秦暮楚。殊不知人禀有虚实，病感有浅深。且夫感冒腠理之疾，一二剂可愈；至于内伤劳瘵之证，岂投一二剂可愈哉？此习俗之弊，悞于人者多矣，惟智者辨之！　　一、医道，古称仙道也，原为活人。今世之医，多不知此义，每于富者用心，贫者忽略，此固医者之恒情，殆非仁术也。以余论之，医乃生死所寄，责任匪轻，岂可因其贫富而我为厚薄哉？告我同志者，当以太上好生之德为心，慎勿论贫富，均是活人，是亦阴功也。　　一、凡病家延医，乃寄之以生死，理当敬重，慎勿轻藐，贫富不在论财，自尽其诚，稍亵之则非重命者耳。更有一等背义之徒，本得医人之力，病愈思财，假言昨作何福，易某人药，所为吝财之计，不归功于一人。吁！使不得其利，又不得其名，此辈之心，亦不仁之甚。　　一、常见今时之人，每求医治，令患者卧于暗室帷帐之中，并不告以所患，止令切脉，至于妇人多不之见，岂能察其声色？更以锦帕之类护其手，而医者又不便亵于问，纵使问之亦不说，此非欲求愈病，将以难医。殊不知古之神医，尚且以望闻问切，四者缺一不可，况今之医未必如古之神，安得以一切脉而洞知脏腑也耶？余书此奉告世之患者，延医至家，罄告所患，今医者对证切脉，了然无疑，则用药无不效矣。昔东坡云：吾求愈疾而已，岂以困医为事哉？　　一、吾道中有等无行之徒，专一夸己之长，形人之短，每至病家，不问疾疴，惟毁前医之过以骇患者。设使前医用药尽是，何复他求？盖为一时或有所偏，未能奏效，岂可概将前药为庸耶？夫医乃仁道，况授受相传，原系一体，同道虽有毫末之差，彼此亦当护庇，慎勿訾毁，斯不失忠厚之心也，戒之戒之！
　　　　外科正宗 【明　陈实功】

　　　　　医家五戒十要

　　一戒：凡病家大小贫富人等，请观者便可往之，勿得迟延厌弃，欲往而不往，不为平易；药金毋论轻重有无，当尽力一例施与，自然阴隲日增，无伤方寸。　　二戒：凡视妇女及孀妇尼僧人等，必候侍者在傍，然后入房诊视，倘傍无伴，不可自看。假有不便之患，更宜真诚窥睹，虽对内人不可谈，此因闺阃故也。　　三戒：不得出脱病家珠珀珍贵等送家合药，以虚存假换。如果该用，令彼自制入之，倘服不效，自无疑谤。亦不得称赞彼家物色之好。凡此等非君子也。　　四戒：凡救世者，不可行乐登山，携酒游玩：又不可非时离去家中。凡有抱病至者，必当亲视，用意发药，又要依经写出药帖。必不可杜撰药方，受人驳问。　　五戒：凡娼妓及私伙家请看，亦当正己视如良家子女，不可他意见戏，以取不正，视毕便回。贫窘者药金可璧，看回只可与药，不可再去，以希邪淫之报。　　一要：先知儒理，然后方知医理，或内或外，勤读先古明医确论之书，须旦夕手不释卷，一一参明，融化机变，印之在心，慧之于目，凡临证时自无差谬矣。　　二要：选买药品，必遵雷公炮炙。药有依方修合者，又有因病随时加减者。汤散宜近备，丸丹须预制。常药愈久愈灵，线药越陈越异。药不吝珍，终久必济。　　三要：凡乡井同道之士，不可生轻侮傲慢之心，切要谦和谨慎。年尊者恭敬之，有学者师事之，骄傲者逊让之，不及者荐拔之。如此自无谤怨，信和为贵也。　　四要：治家与治病同。人之不惜元气，斫丧太过。百病生焉，轻则支离身体，重则丧命。治家若不固根本而奢华，费用太过，轻则无积，重则贫窘。　　五要：人之受命于天，不可负天之命。凡欲进取，当知彼心顺否，体认天道顺逆。凡顺取，人缘相庆；逆取，子孙不吉。为人何不轻利远害，以防还报之业也？　　六要：凡里中亲友人情，除婚丧疾病庆贺外，其余家务，至于馈送来往之礼，不可求奇好胜。凡飧只可一鱼一菜，一则省费，二则惜禄，谓广求不如俭用。　　七要：贫穷之家及游食僧道衙门差役人等，凡来看病，不可要他药钱，只当奉药。再遇贫难者，当量力微赠，方为仁术。不然有药而无火食者，命亦难保也。　　八要：凡有所蓄，随其大小，便当置买产业以为根本。不可收买玩器及不紧物件，浪费钱财。又不可做银会酒会，有妨生意。必当一例禁之，自绝谤怨。　　九要：凡室中所用各样物具，俱要精备齐整，不得临时缺少。又古今前贤书籍，及近时明公新刊医理词说，必寻参看，以资学问。此诚为医家之本务也。　　十要：凡奉官衙所请，必要速去，无得怠缓。要诚意恭敬，告明病源，开俱方药。病愈之后，不得图求扁礼，亦不得言说民情，至生罪戾。闲不近公，自当守法。
　　　　小儿卫生总微论方【宋　撰人不详】
　　　　　医工论

　　凡为医之道，必先正己，然后正物。正己者，谓能明理以尽术也。正物者，谓能用药以对病也。如此，然后事必济而功必着矣。若不能正己，岂能正物？不能正物，岂能愈疾？今冠于篇首，以劝学者。　　凡为医者，性存温雅，志必谦恭，动须礼节，举乃和柔，无自妄尊，不可矫饰。广收方论，博通义理，明运气，晓阴阳，善诊切，精察视，辨真伪，分寒热，审标本，识轻重。疾小不可言大，事易不可去难。贫富用心皆一，贵贱使药无别。苟能如此，于道几希。反是者，为生灵之巨寇。　　凡为医者，遇有请召，不择高下，远近必赴。如到其家，须先问曾请医未曾？又问曾进是何汤药？已未经下？乃可得知虚实也。如已曾经下即虚矣。更可消息参详，则可无悞。又治小儿之法，必明南北禀受之殊，必察土地寒温之异，不可一同施治，古人最为慎耳。
　　　　医宗必读 【明　李中梓】

　　　　　不失人情论

　　尝读《内经》至方盛衰论而殿之曰：不失人情。未尝不瞿然起，喟然叹轩岐之人人深也。夫不失人情，医家所甚急，然戛戛乎难之矣。大约人情之类有三：一曰病人之情，二曰傍人之情，三曰医人之情。　　所谓病人之情者：五脏各有所偏，七情各有所胜，阳脏者宜凉，阴脏者宜热，耐毒者缓剂无功，不耐毒者竣剂有害，此脏气之不同也。动静各有欣厌，饮食各有爱憎；性好吉者危言见非，意多忧者慰安云伪；未信者忠告难行，善疑者深言则忌，此好恶之不同也。富者多任性而禁戒勿遵，贵者多自尊而骄恣悖理，此交际之不同也。贫者衣食不周，况乎药饵？贱者焦劳不适，怀抱可知，此调治之不同也。有良言甫信，谬说更新，多歧亡羊，终成画饼，此无主之为害也。有最畏出奇，惟求稳当，车薪杯水，难免败亡，此过慎之为害也。有境缘不偶，营求未遂，深情牵挂，良药难医，此得失之为害也。有性急者遭迟病，更医而致杂投；有性缓者遭急病，濡滞而成难挽，此缓急之为害也。有参、朮沾唇惧补，心先痞塞；硝、黄入口畏攻，神即飘扬，此成心之为害也。有讳疾不言，有隐情难告，甚而故隐病状，试医以脉，不知自古神圣，未有舍望闻问而独凭一脉者；且如气口脉盛则知伤食，至于何日受伤，所伤何物，岂能以脉知哉？此皆病人之情，不可不察者也。　　所谓傍人之情者：或执有据之论，而病倩未必相符；或兴无本之言，而医理何曾梦见。或操是非之柄，同我者是之，异己者非之，而真是真非莫辨；或执肤浅之见，头痛者救头，脚痛者救脚，而孰标孰本谁知？或尊贵执言难抗，或密戚偏见难回。又若荐医动关生死，有意气之私厚而荐者，有庸浅之偶效而荐者，有信其利口而荐者，有贪其酬报而荐者，甚至熏犹不辨，妄肆品评，誉之则跖可为舜，毁之则凤可作鸮，致怀奇之士，拂衣而去，使深危之病，坐而待亡。此皆傍人之情，不可不察者也。　　所谓医人之情者：或巧语诳人，或甘言悦听，或强辩相欺，或危言相恐，此便侫之流也。或结纳亲知，或修好僮仆，或营求卜荐，或不邀自赴，此阿謟之流也。有腹无藏墨，诡言神授，目不识丁，假托秘传，此欺诈之流也。有望闻问切，漫不关心，枳朴归苓，到手便撮，妄谓人愚我明，人生我熟，此孟浪之流也。有嫉妒性成，排挤为事，阳若同心，阴为浸润，是非颠倒，朱紫混淆，此谗妒之流也。有贪得无知，轻忽人命，如病在危疑，良医难必，极其详慎，犹冀回春，若辈贪功，妄轻投剂，至于败坏，嫁谤自文，此贪幸之流也。有意见各持，异同不决，曲高者和寡，道高者谤多，一齐之傅几何，众楚之咻易乱，此庸浅之流也。有素所相知，苟且图功；有素不相识，偶延辨证。病家既不识医，则倏赵倏钱，医家莫肯任怨，则惟苓惟梗。或延医众多，互相观望；或利害攸系，彼此避嫌。惟求免怨，诚然得矣。坐失机宜，谁之咎乎？此由知医不真而任医不专也。　　凡若此者，孰非人情？而人情之详，尚多难尽。圣人以不失人情为戒，欲令学者思之慎之，勿为陋习所中耳。虽然，必期不失，未免迁就，但迁就既碍于病情，不迁就又碍于人情，有必不可迁就之病情，而复有不得不迁就之人情，且奈之何哉！故曰：戛戛乎难之矣。
　　　　　行方智圆心小胆大论

　　孙思邈之祝医者曰：行欲方而智欲圆，心欲小而胆欲大。嗟乎！医之神良，尽乎此矣。宅心醇谨，举动安和，言无轻吐，目无乱观，忌心勿起，贪念罔生，毋忽贫贱，毋惮疲劳，检医典而精求，对疾苦而悲悯，如是者谓之行方。禀赋有厚薄，年岁有老少，身形有肥瘦，性情有缓急，境地有贵贱，风气有柔强，天时有寒热，昼夜有轻重，气色有吉凶，声音有高下，受病有久新，运气有太过不及，知常知变，能神能明，如是者谓之智圆。望闻问切宜详，补泻寒热须辨，尝思人命至重，冥报难逃，一旦差讹，永劫莫忏，乌容不慎？如是者谓之心小。补即补而泻即泻，热斯热而寒斯寒，抵当承气，时用回春，姜附理中，恒投起死，析理详明，勿持两可，如是者谓之胆大。四者似分而实合也。世未有详谨之士，执成法以伤人，灵变之人，败名节以损己。行方者智必圆也，心小则惟惧或失，胆大则药知其证。或大攻，或小补，似乎胆大，不知不如是则病不解，是胆大适所以行其小心也。故心小胆大者合而成智圆，心小胆大智圆者合而成行方也。世皆疑方则有碍乎圆，小则有妨乎大，故表而出之。
　　　　本草经疏 【明　缪希雍】

　　　　　祝医五则

　　凡人疾病，皆由不惜众生身命，竭用人财，好杀禽兽昆虫，好棰楚下贱，甚则枉用毒刑，加诸无罪，种种业因，感此苦报。业作医师，为人司命，见诸苦恼，当兴悲悯，详检方书，精求医道，谛察深思，务期协中。常自思惟，药不对病，病不对机，二旨或乖，则下咽不返。人命至重，冥报难逃，勿为一时衣食，自贻莫忏之罪于千百劫，戒之哉！宜惧不宜喜也。　　凡为医师，当先读书；凡欲读书，当先识字。字者，文之始也。不识字义，宁解文理？文理不通，动成窒碍。虽诗书满目，于神不染，触途成滞，何由省入？譬诸面墙，亦同木偶，望其拯生民之疾苦，顾不难哉？故昔称太医，今曰儒医。太医者读书穷理，本之身心，验之事物，战战兢兢，求中于道，造次之际，罔敢或肆者也。外此则俗工耳，不可以言医矣。　　凡为医师，先当识药。药之所产，方隅不同则精粗顿异，收采不时则力用全乖；又或市肆饰伪，足以混真。苟非确认形质，精尝气味，鲜有不为其误者。譬诸将不知兵，立功何自？医之于药，亦犹是其。既识药矣，宜习修事。雷公炮炙固为大法，或有未尽，可以意通，必期躬亲，勿图苟且。譬诸饮食，烹调失度，尚不益人，反能增害，何况药物关于躯命者也？可不慎诸！　　凡作医师，宜先虚怀，灵知空洞，本无一物。苟执我见，便与物对，我见坚固，势必轻人。我是人非，与境角立，一灵空窍，动为所塞。虽日亲至人，终不获益，白首故吾，良可悲已。执而不化，害加于人，清夜深思，宜生愧耻。况人之才识，自非生知，必假问学。问学之益，广博难量，脱不虚怀，何由纳受？不耻无学，而耻下问，师心自圣，于道何益！苟非至愚，能不儆省乎？　　医师不患道术不精，而患取金不多。舍其本业，专事旁求，假宠贵人，冀其口吻，以希世重，纵得多金，无拔苦力，念当来世，岂不酬偿？作是思惟，是苦非乐，故当勤求道术，以济物命，纵有功效，任其自酬，勿责厚报，等心施治，勿轻贫贱，如此则德植厥躬，鬼神幽赞矣。　　上来所祝五条，皆关切医师，才品道术，利济功过。仰愿来学，腑从吾祝，则进乎道而不囿于技矣。讵非生人之至幸，斯道之大光也哉！
　　　　医门法律 【清　喻昌】

　　　　　治病

　　昌按春秋时左氏谭医理甚悉，汉儒已不习医。太史公作仓公等列传鲜所发明，况其他乎！其后如华元化传，寝涉妖妄，医脉之断，实儒者先断之也。有唐列方技，无足怪矣。《九灵山房集》所论医者当博极群书，求圣贤之意旨，明造化之会归，其属望顾不大欤！　　医之为道，非精不能明其理，非博不能至其约。是故前人立教，必使之先读儒书，明《易》理、《素问》，虽《本草》、《脉经》而不少略者何？盖非四书无以通义理之精微，非《易》无以知阴阳之消长，非《素问》无以识病，非《本草》无以识药，非《脉经》无从诊候而知寒热虚实之证。圣贤示人，略举其端而已。后学必须会群书之长，参所见而施治之，然后为可。　　病有六大失：失于不审，失于不信，失于过时，失于不择医，失于不知病，失于不知药。又《史记》云：骄恣不伦于理，一不治；轻身重财，二不治；衣食不能适，三不治；阴阳并脏气不定，四不治；形羸不能服药，五不治；信巫不信医，六不治。今时病家，此其通弊矣。　　孙思邈曰：世间多有病人亲友故旧交游来问疾，其人曾不经事，未读方书，自骋了了，诈作明能，谭说异端，或言是虚，或道是实，或云是风，或云是气，纷纷谬说，种种不同，破坏病人心意，不知孰是，迁延未就，时不待人，歘然至祸，各自散走，此种情态，今时尤甚。是须好人及好名医，识病深浅，探赜方书，博览古今，方可倚任，不尔大误人事。
　　　　寓意草 【清　喻昌】

　　　　　先议病后议药

　　从上古以至今时，一代有一代之医，虽神圣贤明，分量不同，然必不能舍规矩准绳以为方圆平直也。故治病必先识病，识病然后讲药。药者所以胜病者也。识病则千百药中，任举一二种用之且通神；不识病则歧多而用眩。凡药皆可伤人，况于性最偏驳者乎？迩来习医者众，医学愈荒，遂成一议药不讲病之世界，其夭枉不可胜悼。或以为杀运使然，不知天道岂好杀恶生耶？每见仕宦家，诊毕即令定方，以示慎重，初不论病从何起，药以何应，致医师以模棱迎合之术，妄为议论。迨药之不效，诿于无药，非无药也，可以胜病之药，以不识病情而未敢议用也。厄哉！《灵枢》、《素问》、《难经》、《甲乙》无方之书，全不考究，而后来一切有方之书，奉为灵宝。如朱丹溪一家之言，其《脉因证治》一书，先论脉，次因，次证，后乃论治，其书反不行；而《心法》一书，群方错杂，则共宗之。又《本草》止述药性之功能，人不加嗜，及缪氏《经疏》，兼述药性之过劣，则必悬之肘后。不知草木之性，亦取其偏，以通人之用，其过劣不必言也，言之而弃置者众矣。曷不将《本草》诸药尽行删抹，独留无过之药五七十种而用之乎？其于《周礼》令医人采毒药以供医事之旨，及历代帝王恐本草为未备，而博采增益之意，不大刺谬乎？欲破此惑，无如议病精详。病经议明，则有是病即有是药，病千变药亦千变。且勿论造化生心之妙，即某病之以某药为良，某药为劫者，至是始有定名。若不论病，则药之良毒善恶，何从定之哉？可见药性所谓良毒善恶，与病体所谓良毒善恶不同也。而不知者，必欲执药性为去取，何其陋耶？故昌之议病，非得已也。昔人登坛指顾，后效不爽前言；聚米如山，先事已饶硕画。医虽小道，何独不然？昌即不能变俗，实欲借此榜样，阐发病机，其能用不能用何计焉？
　　　　　议病式

　　某年某月某地某人，年纪若干，形之肥瘦长短若何，色之黑白枯润若何，声之清浊长短若何，人之形志苦乐若何；病始何日，初服何药，次后再服何药，某药稍效，某药不效；时下昼夜孰重，寒热孰多；饮食喜恶多寡，二便滑涩有无；脉之三部九候何候独异，二十四脉中何脉独见，何脉兼见；其证或内伤，或外感，或兼内外，或不内外；依经断为何病，其标本先后何在，汗吐下和寒泻温补何施，其药宜用七方中何方，十剂中何剂，五气中何气，五味中何味，以何汤名为加减和合，其效验定于何时。一一详明，务令纤毫不爽。起众信从，允为医门矜式，不必演文可也。　　某年者，年上之干支，治病先明运气也。某月者，治病必本四时也。某地者，辨高卑燥湿，五方异宜也。某龄某形某声某气者，用之合脉，图万全也。形志苦乐者，验七情劳逸也。始于何日者，察久近传变也。历问病证药物验否者，以之斟酌己见也。昼夜寒热者，辨气分血分也。饮食二便者，察肠胃乖和也。三部九候何候独异者，推十二经脉受病之所也。二十四脉见何脉者，审阴阳表里，无差忒也。依经断为何病者，名正则言顺，事成如律度也。标本先后何在者，识轻重次第也。汗吐下和寒温补泻何施者，求一定不差之法也。七方，大小缓急奇偶复，乃药之制，不敢滥也。十剂，宣通补泄轻重滑涩燥湿，乃药之宜，不敢泛也。五气中何气，五味中何味者，用药最上之法，寒热温凉平，合之酸辛甘苦咸也。引汤名为加减者，循古不自用也。刻效于何时者，逐段辨之不差，以病之新久，五行定痊期也。若是则医案之在人者，工拙自定，积之数十年，治千万人而不爽也。
　　　　日知录 【清　顾炎武】

　　　　　论医

　　古之时，庸医杀人；今之时，庸医不杀人，亦不活人，使其人在不死不活之间，其病日深而卒至于死。夫药有君臣，人有强弱。有君臣则用有多少，有强弱则剂有半倍。多则专，专则其效速；倍则厚，厚则其力深。今之用药者，大抵泛杂而均停，既见之不明，而又治之不勇，病所以不能愈也。而世但以不杀人为贤，岂知古之上医，不能无失。《周礼》医师岁终稽其医事以制其食，十全为上，十失一次之，十失二次之，十失三次之，十失四为下。是十失三四，古人犹用之。而淳于意之对孝文，尚谓时时失之，臣意不能全也。《易》曰：裕父之虫往见吝。奈何独取夫裕蛊者？以为其人虽死而不出于我之为。呜呼！此张禹之所以亡汉，李林甫之所以亡唐也。　　《唐书》许引宗言：古之上医，惟是别脉；脉既精别，然后识病。夫病之与药，有正相当者，惟须单用一味，直攻彼病，药力既纯，病即立愈。今人不能别脉，其识病源，以情臆度，多安药味，譬之于猎，未知兔所，多发人马，空地遮围，冀有一人获之，术亦疏矣。假令一药，偶然当病，他味相制，气势不行，所以难差，谅由于此。《后汉书》华佗精于方药，处剂不过数种。夫师之六五，任九二则吉，参以三四则凶。是故官多则乱，将多则败，天下之事亦犹此矣。
