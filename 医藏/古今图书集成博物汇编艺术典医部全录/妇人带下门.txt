古今图书集成医部全录卷三百九十七

妇人带下门

　　　　黄帝素问

　　　　　骨空论

　　任脉为病，女子带下瘕聚。
　　【注　任脉循于腹，故其病在腹。】
　　　　金匮要略 【汉　张机】

　　　　　带下病脉证

　　妇人之病，因虚积冷结气，为诸经水断绝，至有历年，血寒积结胞门。寒伤经络，凝坚在上，呕吐涎唾，久成肺痈，形体损分；在中盘结，绕脐寒疝，或两胁疼痛，与脏相连，或结热中，痛在关元，脉数无疮，肌若鱼鳞，时着男子，非止女身；在下未多，经候不匀，令阴掣痛，少腹恶寒，或引腰脊，下根气街，气冲急痛，膝胫疼烦，奄忽眩冒，状如厥癫，或有忧惨，悲伤多嗔，此皆带下，非有鬼神。久则羸瘦，脉虚多寒，三十六病，千变万端。审脉阴阳，虚实紧弦，行其针药，治危得安。其虽同病，脉各异源，子当辨记，勿谓不然。　　问曰：妇人年五十所，病下利数十日不止，暮即发热，少腹里急，腹满手掌烦热，唇口干燥，何也？师曰：此病属带下。何以故？曾经半产，瘀血在少腹不去。何以知之？其证唇口干燥，故知之。当以温经汤主之。　　带下经水不利，少腹满痛，经一月再见者，土瓜根散主之。
　　　　脉经 【晋　王叔和】

　　　　　脉证

　　大风邪入少阴，女子漏白下赤。
　　师曰：妇人带下六极之病，脉浮则为肠鸣腹满，紧则为腹中痛，数则为阴中痒，洪则生疮，弦则阴疼掣痛。师曰：带下有三门：一曰胞门，二曰龙门，三曰玉门。已产属胞门，未产属龙门，未嫁女属玉门。　　问曰：未出门，女有三病，何谓也？师曰：一病者，经水初下，阴中热，或有当风，或有扇者；二病者，或有以寒水洗之；三病者，或见丹下，惊怖得病，属带下。　　师曰：妇人带下，九实中事。假令得鼠乳之病，剧易。当剧有期，当庚辛为期。余皆仿此。　　问曰：有一妇人年五十所，病但苦背痛，时时腹中痛，少食多厌，喜(月真)胀，其脉阳微，关尺小紧，形脉不相应，愿知所说。师曰：当问病者饮食何如。假令病者言我不欲饮食，闻谷气臭者，病为在上焦。假令病者言我少多为欲食，不食亦可，病为在中焦。假令病者言我自饮食如故，病为在下焦，为病属带下，当以带下治之。　　问曰：妇人病如癫疾郁冒，一日二十余发，师脉之，反言带下，皆如师言，其脉何类？何以别之？师曰：寸口脉濡而紧。濡则阳气微，紧则荣中寒，阳微卫气虚，血竭凝寒，阴阳不和，邪气舍于荣卫，疾【一作候】 　起年少时经水来，以合房室，移时过度，精感命门开，经下血虚，百脉皆张，中极感阳动，微风激成寒，因虚舍荣卫，冷积于丹田，发动上冲，奔在胸膈，津液掩口入，涎唾涌溢出，眩冒状如厥，气冲髀里热，粗医名为癫，灸之因大剧。　　诊妇人漏血下赤白，日下血数升，脉急疾者死，迟者生。　　诊妇人漏下赤白不止，脉小虚滑者生，大紧实数者死。　　妇人带下，脉浮恶寒漏下者不治。

　　　　千金方 【唐　孙思邈】

　　　　　赤白带下崩中漏下

　　诸方说三十六疾者，十二症、九痛、七害、五伤、三痼不通是也。何谓十二症？是所下之物，一曰状如膏；二曰如黑血；三曰如紫汁；四曰如赤肉；五曰如脓痂；六曰如豆汁；七曰如葵羹；八曰如凝血；九曰如清血，血似水；十曰如米泔；十一曰如月浣，乍前乍却；十二曰经度不应期也。何谓九痛？一曰阴中伤痛；二曰阴中淋沥痛；三曰小便即痛；四曰寒冷痛；五曰经来即腹中痛；六曰气满痛；七曰汁出[汁出　原作「汗出」，据《千金》卷四赤白带下崩中漏下改。]阴中如有虫啮痛；八曰胁下分痛；九曰腰胯痛。何谓七害？一曰窍孔痛不利；二曰中寒热痛；三曰小腹急坚痛；四曰脏不仁；五曰子门不端引背痛；六曰月浣乍多乍少；七曰害吐。何谓五伤？一曰两胁支满痛；二曰心痛引胁；三曰气结不通；四曰邪思泄利；五曰前后痼寒。何谓三痼？一曰羸瘦不生肌肤；二曰绝产乳；三曰经水闭塞。病有异同，方亦不一。　　【按《产宝方》云：带下三十六疾者，是十二症、九痛、七害、五伤、三固，谓之三十六疾也。十二症者，是所下之物，一者如膏，二者如青血，三如紫汁，四如赤皮，五如脓痂，六如豆汁，七如葵羹，八如凝血，九如清血，十如米疳，十一如月浣，十二如经度不应期也。九痛者，一阴中痛，二阴中淋痛，三小便痛，四寒冷痛，五月来时腹痛，六气满来时足痛，七汗出阴中如虫啮痛，八胁下皮痛，九腰痛。七害者，一害食，二害气，三害冷，四害劳，五害房，六害妊，七害睡。五伤者，一窍孔痛，二寒冷痛，三小腹痛，四脏不仁，五子门不正引背痛。三固者，月水闭塞不通，其余二者文缺不载，而《千金》所说三十六种疾，皆由子脏冷热劳损，而下起于阴内也。】
　　　　妇人良方 【宋　陈自明】

　　　　　带下有五

　　妇人带下，其名有五，因经行产后，风邪入胞门，传于脏腑而致之。若伤足厥阴肝经，色如青泥；伤手少阴心经，色如红津；伤手太阴肺经，形如鼻涕；伤足太阴脾经，黄如烂瓜；伤足少阴肾经，黑如衃血。人有带脉横于腰间，如束带之状，病生于此，故名为带。　　 【注　按徐用诚先生云：前证白属气而赤属血。东垣先生云：血崩久则亡阳。故白滑之物下流，未必全拘于带脉，亦有湿痰流注下焦，或肾肝阴淫之湿胜，或因惊恐而木乘土位，浊液下流，或思慕为筋痿。戴人以六脉滑大有力，用宣导之法，此泻其实也。东垣以脉微细沉紧，或洪大而虚，用补阳调经，乃兼责其虚也。丹溪用海石、南星、椿根皮之类，乃治其湿痰也。窃谓前证皆当壮脾胃，升阳气为主，佐以各经见证之药。色青者属肝，用小柴胡加山栀、防风；湿热壅滞，小便赤濇，用龙胆泻肝汤；肝血不足，或燥热风热用六味丸。色赤者属心，用小柴胡加黄连、山栀、当归；思虑过伤，用妙香散等药。色白者属肺，用补中益气加山栀。色黄者属脾，用六君子加山栀、柴胡；不应，用归脾汤。色黑者属肾，用六味丸。气血俱虚，八珍汤。阳气下陷，补中益气汤。湿痰下注，前汤加茯苓、半夏、苍朮、黄糵。气虚痰饮下注，四七汤送六味丸。不可拘肥人多痰，瘦人多火，而以燥湿泻火之药轻治之也。】
　　　　济生方 【宋　严用和】

　　　　　论治

　　《巢氏病源》论：妇人有三十六疾。所论三十六疾者，七症八瘕十二带下是也。然所谓十二带下者，亦不显其证状。今人所患，惟赤白二带而已。推其所自，劳伤过度，冲任虚损，风冷据于胞络，此病所由生也。且妇人平居之时，血欲常多，气欲常少，方谓主气有原，百疾不生。傥或气倍于血，气倍生寒，血不化赤，遂成白带；气平血少，血少生热，血不化红，遂成赤带；寒热交并，则赤白俱下。有室女或室后虚损而有此疾者，皆令孕育不成。以致绝嗣。凡有是证，速宜治之。久而不治，令人面(黑干)(黑曾)色，肌肉瘦瘠，腹胁胀满，攻刺疼痛；甚至足胫枯细，多苦逆冷，尩羸不能食矣。诊其脉，右手尺脉浮，浮为阳，阳绝者无子，苦足冷带下也。
　　　　河间六书 【金　刘完素】

　　　　　论证

　　赤者热入小肠，白者热入大肠，原其本皆湿热结于脉，故津液涌溢，是为赤白带下。本不痛结，缘五经脉虚，结热屈滞于带，故女子脐下痛而绵绵阴器中时下也。故经曰：任脉为病，男子内结七疝，女子带下瘕聚。王注曰：任脉自胞上过带脉，贯于脐上，故男子内结七疝，女子带下。带脉起于季胁章门，如束带状，今湿热冤结不散，故为病也。经曰：脾传之肾，病名曰瘕疝，小腹冤热而痛出白，一名曰蛊，所以为带下冤结也。冤，屈也，屈滞而病热不散。先以十枣汤下之，后服苦楝丸大延胡散调下之，热去湿除，病自愈也。
　　　　儒门事亲 【元　张从政】

　　　　　赤白错分寒热解

　　精选《圣惠方》二十三卷，论妇人赤白带下云：妇人带下者，由劳神过度，损动经血，致令身虚受于风冷，风冷入于脬络，传其血之所成也。巢氏《内篇》四十四卷，论任脉为经之海，其任之为病，女子则为带下。手太阳为小肠之经也，手少阴为心之经也。心为脏主于里，小肠为腑主于表。二经之血在于妇人，上为乳汁，下为月水，冲任之所统也。冲任之脉，既起于胞内，阴阳过度则伤脬络，故风邪乘虚而入于脬中，损冲任之经，伤太阳少阳之血，致令脬络之间，秽与血相兼带而下，冷则多白，热则多赤。二家之说皆非也。夫治病当先识经络，《灵枢》十二经中，有是动之病，有所生之病。大经有十二，奇经有八脉。言十二经之外，复有此八道经脉也。十二经与八道经脉，通身往来经络共二十道，上下流走相贯，周环昼夜不息，与天同度。自手太阴肺经起，行阳二十五度，行阴亦二十五度，复会于手太阴肺经也。然此二十道经络，上下周流者，止一十九道耳。惟带脉起少腹侧季胁之端，乃章门穴是也。环身一周，无上下之源，络脬而过，如束带之于身。《难经》曰：带之为病，溶溶如坐水中。冲任者，是经脉之海也，循腹胁，夹脐旁，传流于气冲，属于带脉，络于督脉。督脉者，起于关元穴。任脉者，女子主养胎孕之所。督服乃是督领妇人经脉之海也。冲任督三脉，同起而异行，一源而三岐，皆络带脉。冲任督三脉、皆统于篡户，巡阴器，行廷孔溺孔之端。冲任督三脉，以带脉束之，因余经上下往来，遗热于带脉之间。热者血也，血积多日不流，火则从金之化，金曰从革而为白，乘少腹间冤热，白物滑溢，随溲而下，绵绵不绝，多不痛也。或有痛者则壅碍，因壅而成痛也。《内经》曰：少腹冤热，溲出白液。冤者屈滞也，病非本经，为他经冤抑而成此疾也。冤一作客，客犹寄也。遗客热于少腹久不去，从金化而为白。设若赤白痢，赤者新积也，从心火；白者旧积也，从肺金。故赤白痢不可曲分寒热，止可分新旧而治之。假如痈疖始赤血，次溃白脓，又岂为寒者哉？而病者未为信也。此金之刘河间常言之矣。皆云寒多则白，以干姜，赤百脂、桃花丸治痢，虽愈后必生血疾。如白带下病，径以白芍药、干姜、白带虽愈，则小溲必不利。治泻痢与治带下，皆不可骤用峻热之药燥之，燥之则内水涸，内水涸则必烦渴，烦渴则小便不利，小便不利则足肿面浮，渐至不治。《内经》曰：思想无穷，所愿不得，意淫于外，入房太甚，发为筋痿，淫衍白物如精之状。男子因溲而下，女子绵绵而下。《左传》曰：少男惑长女，风落山之象，是为惑蛊之疾。其文三虫同皿曰蛊，乃是思慕色欲，内生侵蚀。蚀甚不可便用燥热之药攻之，渐至形削羸瘦脉大者，必死而不救。且赤白痢者，是邪热传于大肠下广肠，出赤白也。带下者，传于小肠入脬经，下赤白也。据此二证，皆可同治湿法治之。先以导水丸、禹功散泻讫，次以淡剂降心火，益肾水，下小溲，分水道，则自愈矣。顷顿丘一妇人病带下，连绵不绝，白物或来，已三载矣。命予脉之，诊其两手，脉俱滑大而有力，得六七至，常上热口干眩运，时呕酸水，余知其实有寒痰在胸中，以瓜蒂散吐讫冷痰二三升，皆酸水也，间如黄涎，状如烂胶；次以浆粥养其胃气；又次用导水、禹功二方以泻其下；然后以淡剂渗泄之药，利其水道，不数日而愈。余尝悟《内经》中所云：上有病，下取之；下有病，上取之。又上者下之，下者上之。然有此法，亦不可偏执，更宜详其虚实而用之。故知精选《圣惠方》带下风寒之言，与巢氏论中赤热白寒之说，正与《难》、《素》相违。予非敢妄论先贤，恐后学不明，未免从之而行也。如其寡学之人，不察病人脉息，不究病人经脉，妄断寒热，信用群方暴热之药，一旦有失，虽悔何追！呜呼！人命一失，其复能生乎？赤白痢与赤白带下皆不死人，《内经》惟肠澼便血，血温身热者死。赤白带下白液白物蛊病肾消，皆不能死人，有死者药之误也。　　夫妇人赤白带下，或出白物如脂，可服导水丸、禹功散，或单用无忧散，量虚实加减，泻讫；次用桂苓丸、五苓散、葶苈木香散，同治湿怯治泻法治之，或用独圣散上涌亦可也。室女同。
　　　　东垣十书 【元　李杲】

　　　　　酒煮当归丸论

　　妇人白带下注，(疒颓)疝脚气，腰已下如在冰雪中，以火焙炕，重重厚绵衣盖其上，犹寒冷不任，寒之极也。面白如枯鱼之象，肌肉如刀割削瘦峻之速也。小便不止，与白带长流而不禁固，自不知觉，面白目青蓝如菜色，(目巟)(目巟)无所见，身重如山，行步敧侧，不能安地，腿膝枯细，大便难秘，口不能言，无力之极，食不下，心下痞烦懊憹，不任其苦，面停垢，背恶寒，小便遗而不知，此上中下三阳真气俱虚欲竭。哕呕不止，胃虚之极也。脉沉厥紧而濇，按之空虚。若脉洪大而濇，按之无力，犹为中寒之证，况按之空虚者乎？按之不鼓，是为阴寒，乃气血俱虚之极也。宜酒煮当归丸大补大温。
　　　　　固真丸论

　　妇人白带久下不止。脐腹冷痛，阴中亦然，目中溜火，视物(目巟)(目巟)然无所见，齿皆恶热，饮且痛。须得黄连细末擦之乃止。惟喜干食，大恶汤饮，此病皆寒湿乘其胞内，故喜干而恶湿。肝经阴火上溢走于标，故上壅而目中溜火。肾水侵肝而上溢，致目(目巟)(目巟)而无所见。齿恶热饮者，是阳明经中伏火也。治法当大泻寒湿，以丸药治之。故曰：寒在下焦治宜缓，大忌汤散。以酒制白石脂、白龙骨以枯其湿，炮干姜大热辛泻寒水，以黄蘗之大寒为因用，又为向导。故云：古者虽有重罪，不绝人之后。又为之伏其所主，先其所因之意。又泻齿中，恶热饮也。以柴胡为本经之使，以芍药五分导之；恐辛热之药太甚，损其肝经，故微泻之；以当归身之辛温，大和其血脉，名曰固真丸。用药之法备矣。
　　　　　补经固真汤论

　　妇人心胞尺脉微，其白带下流不止者何？按叔和云：崩中日久，为白带漏下，多时骨髓枯。盖血崩久，则血少复亡其阳，故白滑之物，下流不止。是本经血海将枯，津液复亡，枯干不能滋养筋骨。以本部行经药为引用为使；以大辛甘油腻之药，润其枯燥而滋益津液，以大辛热之气味药，补其阳道，生其血脉；以苦寒之药，泄其肺而救上热伤气；以人参补之，以微苦温之药为佐而益元气，名曰补经固真汤。此证之要药也。
　　　　丹溪心法 【元、朱震亨】

　　　　　总论证治

　　带下，赤属血，白属气。
　　主治燥湿为先。
　　漏与带俱是胃中痰积流下，渗入膀胱，无人知此。只宜升提，甚者上必用叶以提其气；下用二陈汤加苍朮、白朮，仍用丸子【一本作瓦垄子。】　　赤白带下皆属血，出于大肠小肠之分。　　肥人多是湿痰，以海石、半夏、南星、炒蘗、苍朮、芎藭、椿皮、青黛之类。　　瘦人白带少，如有者多热，以炒黄蘗、滑石、椿皮、川芎、海石、青黛之类作丸子服。无海石，蛤粉亦可。　　赤白带下，或十枣汤、或神佑丸、或玉烛散皆可服。实者可行，虚者不可峻攻。此罗先生法也。　　血虚者，加减四物汤。
　　气虚者，参、朮、陈皮间与之。
　　湿胜者，用固肠丸。
　　相火动者，于诸药中少加黄蘗。
　　滑者，加龙骨、赤石脂。
　　滞者，加葵花。白带用白葵花，赤带用赤葵花。　　性躁者，加黄连。
　　痰气带下者，苍朮、香附、滑石、蛤粉、半夏、茯苓丸服。寒月少加干姜。临机应变。必须断厚昧。　　治结痰白带心下闷，先以小胃丹，半饥半饱，津液下数丸。候郁积开，却宜服补药。　　赤白带者，皆因七情内伤，或下元虚惫，感非一端。叔和云：崩中日久为白带，漏下多时骨髓枯。盖崩久血少亡阳，故白滑之物下流不止。东垣言之详矣，不可不知。　　带下与梦遗，同法治之。

　　　　证洽要诀 【明　戴思恭】

　　　　　总论证治

　　赤白带下，皆因七情内伤，或下元虚冷，感非一端。大率下白带多，间有下赤者。并宜顺气散吞震灵丹，仍佐艾附圆，或米饮调沙参末。　　带下不止，成尩羸者，四物扬加煅牡蛎粉半钱，吞固真圆，多服取效。　　有带疾愈后一二月或再发，半年一发，先血而后下带，来不可遏，停蓄未几，又复倾泻，此名漏带，最难治者也。　　下截之血，小腹去之。有因血虚而虚热陷入小肠，致小便濇痛，色白如泔，或成沙粒，不可作淋治用冷剂，宜以四物赐、五苓散各半贴和煎。
　　　　医学入门 【明、李梴】

　　　　　总论证治

　　经曰：心腹冤热，溲出白液。冤者，湿热凝滞，结于五脏，自胞上而过带脉，出于大小肠之分，淋沥以下，故曰带下。赤属血，白属气。其证头昏目眩，口苦舌干，咽嗌肿燥，大便或闭或溏，小便濇，皆热证也。如赤白痢浊一般，但不痛耳。间有痛者，湿热拂郁，甚则肚腹引痛。妇人服食燥热，性行乖戾，以致肝旺脾亏而生湿热，热则流通。古人有用导水丸下之，继以淡剂渗之，或苦楝丸、大元胡索散调之。如脐腹痛者，暂以辛温开导，如大温经汤、补经固真汤、龟蘗姜栀丸是也。　　瘦人多热，脉数，外证潮烦，乃阴虚火盛也，芩蘗樗皮丸。带不止者，用地骨皮一两，生地五两，酒十盏，煎至三盏，分三次服；或白芷散、单益母丸。白带兼痛风者，二陈汤加苍、蘗、南星、牛膝、川芎；兼头风鼻涕者，苍蘗辛芎散；兼七情者，侧蘗樗皮丸。　　肥人多湿，身黄脉缓，阴户如冰或痛，白带，升阳燥湿汤、四炒固真丹。　　湿痰流下，渗入膀胱，宜二陈汤加二朮、升麻、柴胡，或苍蘗樗皮丸。如结痰白带，淋沥不已者，先以小胃丹，半饥半饱，津液下数丸，候郁积开，服芩朮芍癸九。　　通用五苓散合四物汤；或单樗白皮炒为末，酒糊丸。血虚加四物汤，气虚加参、朮、陈皮，火动加黄蘗，滑久加龙骨、赤石脂，性燥加黄连，腹痛如干姜。　　因月水淋沥不已，或崩中暴下，或产后去血过多，以致阴亏阳竭，荣气不升，经脉凝泣，卫气下陷，精气累滞于下焦，蕴积而成。白滑如涕下流，腥臭者，黄芪建中汤去桂加当归，水煎吞苦楝丸。久不止脐腹引阴冷痛者，东垣固真丸。虚中有火者，补经固真汤、大乌鸡丸常用。气虚四君子汤，血虚四物汤，有火加黄蘗，有寒加桂、附。　　始因亡血，复亡其阳，阳气虚极，带下腥臭，多悲不乐，附桂汤。腹痛阴冷者，四物汤加桂、附。常用酒煮当归丸、小乌鸡丸、螽斯丸、琥珀调经丸。　　风邪入于胞门，或中经脉，流传脏腑，若伤肝经青如泥色，伤心经赤如红津，伤肺经形如白涕，伤脾经黄如烂瓜，伤肾经黑如衄血，宜胃风汤或五积散去麻黄主之。通用单地榆散。　　室女经水初下，一时惊悸，或浴以冷水，或当风取凉，故经水止而即患带下，宜琥珀朱砂丸。　　孕妇带下，全是湿热，宜芩朮樗皮丸。　　平时阴阳过多，及产后亡血下虚，风邪乘虚入于胞络，宜暖宫丸加姜、附，吴萸，或黄芪建中汤去桂加当归，水煎吞苦楝丸。　　凡带下，或用升提，如升阳调经汤；或用收濇，如伏龙肝散、白芷散。然暂止而终不止者，盖卫司开阖而为荣血之主。脾胃为血海水液之会，卫气与胃气俱虚，则血液无所约制，故古方有用桂枝汤加附子以固卫气者，四君子汤加草果、丁香、木香以燥水健脾者；或用理中汤加陈皮、半夏，或单半夏丸用芎归煎汤下，或补中益气汤、平胃散，皆补卫厚脾，使气血自循故辙，而不专于收濇以劫夺之也。　　又有白淫一证，如白精之状，不可误作白带，过服热药。
　　　　　脉法

　　带下崩中，脉多浮动，虚迟者生，实数者重。　　肾脉浮迟，主患带浊。

　　　　薛氏医案 【明　薛己】

　　　　　论证

　　妇人带下，或因六淫七情，或因醉饱房劳，或因膏梁厚味，或服燥剂所致，脾胃亏损，阳气下陷，或湿痰下注，蕴积而成，故言带也。凡此皆当壮脾胃，升阳气为主，佐以各经见证之药。
　　　　证治准绳 【明　王肯堂】

　　　　　论证

　　妇人有白带者，乃是第一等病，令人不能产育，宜急治之。此扁鹊之过邯郸，闻贵妇人所以专为带下医也。　　带下之证有三：未嫁之女，月经初下，止而即浴之以冷水，或热而扇或当风，此室女病带下之由也。有家之妇，阴阳过多，即伤胞络，风邪乘虚而入，胞经触冷，遂使秽液与血水相连而下。产后带下，由亡血失气，伤动胞络，门开而外风袭，肌体虚而冷风入，风与热气相连，故成液而下。冷则多白，热则多赤，冷热相交则赤白俱下。
　　　　　论洁古治法

　　带下少腹冤结而痛者，先以十枣汤下之，次服苦楝丸、大元胡散调之，是先攻后补之法也，不可不知。　　结痰白带，以小胃丹，半饥半饱，津液下数丸，候郁积行，却服白朮一两，苍朮半两，红白葵花二钱半，白芍药七钱半，蒸饼为丸，空心煎四物汤下二十丸以补之。
　　　　　燥湿法

　　有湿痰而弱不禁攻者燥之。热湿宜凉燥，寒湿宜温燥。
　　　　　枯涸宜润

　　带下久而枯涸者濡之。凡大补气血，皆所以濡之，如以四物汤为末，炼蜜丸梧子大，空心米饮下三四十丸，以疗年高妇人白带，良验，皆润剂也。
　　　　　补虚法

　　凡脉微食少及久病曾经攻下者，俱作虚治，有热用凉补，无热用温补。
　　　　　酸浆草辨

　　《千金》治赤白带下用三叶酸浆草阴干为末，酒服。按此草叶细如萍，丛生，茎端有三叶，俗名布谷饭。布谷者，鸠也。盖鸠常食之，故又名鸠浆草。《衍义》悞入苦耽条，其子大如金柑，味酸可食，故亦名酸浆，非三叶也。酸浆小草布地而生叶皆三瓣，惟开黄花，其茎叶皆酸者。
　　　　　败脓所致

　　带下并肠有败脓，淋露不已，腥秽殊甚，遂至脐腹更增冷痛，此盖败脓血所致，卒无已期，治须排脓为先。白芷一两，单叶红蜀葵根二两，白芍药、白矾各半两，矾烧枯另研，余同为末，以蜡为丸如桐子大，空肚及饭前米饮下十丸，或十五丸，候脓尽仍别以补药佐之。
　　　　医方考 【明　吴昆】

　　　　　用白芷黄荆实瓦垄子论

　　白带者，胃中湿热下注而成，犹之溺注于器，而生溺底垽耳。前古名医有单用焦白芷而主者，有单用焦荆实而主者，有单用瓦垄粉而主者。盖以白芷之性香而升举，荆实之性辛而利气，瓦垄之性燥而胜湿。炒而焦之则火可以生土，土可以防水；炼而粉之则燥可以胜湿，胜湿则无以下注而白带止矣。此用三物之意也。
　　　　　用葵花论

　　凡人腰脐之间有带脉，奇经八脉之一也，回身一周，如束带焉。下焦虚损，督任有亏，则中焦气血乘虚而袭之，陷于带脉之下，气病为白，血病为赤，名曰赤白带下也。东垣曰：白葵花治白带，红葵花治赤带。赤治血燥，白治气燥，此何言哉？昆谓葵花者，朝阳之萼也，禀草木之阴，涵天地之阳，故能润燥而升阳，使营卫上行，不复陷于带脉之下而为带下也。或问带下一疾耳，此言气血陷于带脉之下为带下，前言胃中湿热下注为带下，何相悖也？余曰：妇人无病容，单下白者，责之湿热下注。妇人久病，赤白并下，责之气血下陷，多成瘵也。又曰：有言白者属寒，赤者属热，其说何如？余曰：曾见寒者固有赤带，热者益多白带，此白寒赤热之言，不足征矣。必若所言，则赤白并下者，是寒热并有耶？见道之言不如此。
　　　　　同千金白马毛散论

　　气陷于下焦则白带，血陷于下焦则赤带。以濇药止之则未尽之带留而不出，以利药下之则既损其中又伤其下，皆非治也。白马得干之刚，毛得血之余，血余可以固血，干刚可以利气，固血则赤止，利气则白愈，此用马毛之意也。龟、鳖、牡蛎外刚而内柔，离之象也。去其柔而用其刚，故可以化症，可以固气。化症则赤白之成带者无复中留，固气则营卫之行不复陷下。营不陷则无赤，卫不陷则无白矣。
　　　　广嗣纪要 【明　万全】

　　　　　带下皆身中之血

　　女子之血，谓之七损，上为乳汁，下为月经，交合浸淫之水，与夫漏浊崩中带下之物，皆身之血也。
　　　　妇人秘科 【明　万全】

　　　　　论治

　　带下之病，妇女多有之。赤者属热，兼虚兼火治之。白者属湿，兼虚兼痰治之。年久不止者，以补脾胃为主兼升提。大抵瘦人多火，肥人多痰。
　　　　　必用之药

　　赤带用四物汤加芩、连，再加升麻、丹皮主之，兼服三补丸。　　白带用加味六君子汤主之，兼服苍莎导痰丸。　　带久不止者，宜服十全大补汤去地黄加陈皮、半夏、炒干姜，更服参朮大补丸以补脾胃之虚，及服补宫丸以固下元之脱。
　　　　　白带与白淫白浊不同

　　妇人白带与白淫白浊之病，证既不同，治亦有别。盖白带时常流出，清冷稠粘，此下元虚损证也，用上带久不止之法治之，非如白浊随小解而来浑浊如泔者比也。
　　　　景岳全书 【明　张介宾】

　　　　　论证

　　凡妇人淋带虽分微甚，而实为同类，盖带其微而淋其甚者也。总由命门不固，而不固之病，其因有六：盖一以心旌之摇之也，心旌摇则命门应，命门应则失其所守，此由于不遂者也；一以多欲之滑之也，情欲无度，纵肆不节，则精道滑而命门不禁，此由于太遂者也；一以房室之逆之也，凡男女相临，迟速有异，此际权由男子而妇人情兴，多致中道而止，止则逆，逆则为浊为淋，此由于遂而不遂，乃女子之最多而最不肯言者也。以上三证，凡带浊之由乎此者十居八九，而三者之治，必得各清其源，庶可取效。然源未必清，而且旋触旋发，药饵之功，必不能与情窦争胜，此带浊之所以不易治也。此三者之外，则尚有湿热下流者，有虚寒不固者，有脾肾亏陷而不能收摄者，当各因其证而治之。
　　　　　治法

　　一心旌摇，心火不静而带下者，先当清火，宜朱砂安神丸、清心莲子饮、直指固精丸之类主之。　　一无邪火而但见心虚带下者，宜秘元煎、人参丸、心虚白浊饮、茯菟丸之类。　　一欲事过度，滑泄不固而带下者，宜秘元煎、寿脾煎、固阴煎、苓朮菟丝丸、济生固精丸、锁精丸、金锁思仙丹之类主之。　　一人事不畅，精道逆而为浊为带者，初宜六味地黄汤或威喜丸之属以利之；久不止者，宜固阴煎、苓朮菟丝丸之属以固之。　　一湿热下流而为带浊，脉必滑数，色见红赤，证有烦渴而多热者，宜保阴煎、加味逍遥散，或经验猪肚丸亦佳。若热甚兼淋而赤者，宜龙胆泻肝汤。　　一元气虚弱而带下者，宜寿脾煎、固阴煎、菟丝煎、七福饮、十全大补汤、九龙丸之属。　　一阳气虚寒，脉见微濇，色白清冷，腹痛多寒者，宜加姜、附或用家韭子丸。　　一脾肾气虚下陷而多带者，宜用寿脾煎、固阴煎、归脾汤、补中益气汤之属。
　　　　方

　　白石脂圆 【《千金方》，下同】 　治妇人胞中痛，漏下赤白。　　白石脂　鰞鲗骨　禹余粮　牡蛎各十八铢　赤石脂　干地黄　干姜　 龙骨　桂心　石苇　白蔹　细辛　芍药　黄连　附子　当归　黄芩　蜀椒　锺乳　白芷　芎穷　甘草各半两　　右为末，蜜丸梧子大，每日空心酒下十五丸，曰再服。一方有黄蘗半两。
　　小牛角(角思)散　治带下五贲：一曰热病下血；二曰寒热下血；三曰经脉未断为房事则血漏；四曰经来举重，伤任脉下血；五曰产后脏开经利。五贲之病，外实内虚。　　牛角(角思)一枚，烧令赤　鹿茸　禹余粮　当归　干姜　续断各二两　阿胶三两　鰞鲗骨　龙骨各一两　赤小豆二升　　右治下筛，空腹，以酒服方寸匕，日三。一方无鹿茸、鰞鲗骨。
　　龙骨散　治赤白带下。
　　龙骨三两　黄蘗　半夏　灶中黄土　桂心　干姜各二两　石苇　滑石各一两　鰞鲗骨　代赭各四两　白僵蚕五枚　　右治下筛，酒服方寸匕。如白多者，加鰞鲗骨、僵蚕各二两。如赤多者，加代赭五两。　　又方　治女人赤白带下。
　　大黄蒸三斗米下　附子　茯苓　牡蒙　牡丹　桔梗　葶苈各三两　厚朴　芎藭　人参　当归　蝱虫　蜀椒　吴茱萸　柴胡　干姜　桂心各半两　细辛二两半　　右十八味为末，蜜和丸如梧子大，每日空心酒服二丸，不知加之，以腹中温为度。一方有麻子三两，泽兰十两，无蜀椒、葶苈。　　又方　治带下百病。
　　大黄破如豆粒，熬令黑色　柴胡　(石卜)硝各一斤　川芎五两　干姜　蜀椒各一升　茯苓如鸡子大，一枚　　右为末，蜜丸梧子大，先食，米饮服七丸，不止加至十丸，以知为度。　　又方　治妇人及女子赤白带下。
　　禹余粮　当归　川芎各一两半　赤石脂　阿胶　龙骨　石苇各一两六铢　鰞鲗骨　黄蘗　白蘝　黄芩　续断　桑耳　牡蛎各一两　　右为末，蜜丸梧子大，空心米饮下十五丸，日再，加至三十丸为度。一本有黄连，无黄芩。
　　白马蹄圆　治女人下焦寒冷，成带下赤白浊。　　白马蹄　鳖甲　鲤鱼甲　龟甲　蜀椒各一两　磁石　甘草　杜仲　萆薢　当归　续断　川芎　禹余粮　桑耳　附子各二两　　右十五味为末，蜜丸梧子大，以酒服十丸，加至三十丸，日三服。一本无鳖甲。
　　白马(马毛)散　治妇人带下。
　　白马(马毛)二两　龟甲四两　牡蛎一两十八铢　鳖甲十八铢　　右治下筛，空心酒下方寸匕，日三服，加至一匕半。如下白，取白马者。如下赤，取赤马者。
　　云母芎藭散　治五崩，身瘦咳逆，烦满少气，心下痛，面生疮，腰痛不可俯仰，阴中肿如有疮状，手中痒时痛与子脏相通，小便不利，常拘急，头眩颈项急痛，手足热气逆冲急，心烦不得卧，腹中急痛，食不下，吞酸噫苦，上下肠鸣，漏下赤白青黄黑汁，大臭如胶污衣状，皆是内伤所致，中寒即下白，中热即下赤，多饮即下黑，多食即下黄，多药即下青，或喜或怒，心中常恐，或忧劳便发动，大恶风寒。　　云母　芎藭　代赭　东门边木烧，各一两　白僵蚕　鰞鲗骨　白垩　猬皮各六铢　鳖甲　桂心　伏龙肝　生鲤鱼头各十八铢　　右治下筛，酒服方寸匕，日三夜一。一方有龙骨、干姜。一方用龟甲，不用鳖甲。
　　慎火草散　治崩中漏下赤白青黑，腐臭不可近，令人面黑无颜色，皮骨相连，月经失度，往来无常，小腹弦急，或苦绞痛，上至心，两者肿胀，食不生肌肤，令人偏枯，气息乏少，腰背痛连胁，不能久立，每嗜卧困懒。　　慎火草　白石脂　鳖甲　干姜　细辛　当归　芎藭　石斛　芍药　禹余粮　牡蛎各二钱　黄连　干地黄　蔷薇根皮各四两　熟艾　桂心各一两　　右治下筛，空心酒服方寸匕，日三，稍加至二匕。若寒多者，加附子、椒各一两。若热多者，加知母、黄芩各一两。若白多者，加干姜、白石脂各二两。若赤多者，加桂心、代赭各二两。
　　禹余粮圆　治崩中赤白不绝，困笃。　　禹余粮五两　白马蹄十两　鰞鲗鱼骨一两　龙骨三两　鹿茸二两　　右为末，蜜丸梧子大，以酒服二十丸，日再，以知为度。　　又方　治女人崩中，去赤白。
　　白马蹄五两　蒲黄　鹿茸　禹余粮　白芷　白马鬐毛　小蓟根　续断各五两　人参　干地黄　柏子仁　鰞鲗骨　黄芪　茯苓　当归各三两　艾叶　苁蓉　伏龙肝各二两　　右为末，蜜丸如梧子大，空心饮服二十丸，日再，加至四十丸。
　　伏龙肝汤　治崩中去赤白或如豆汁。　　伏龙肝如弹子，七枚　生姜五两　生地黄四升　甘草　艾叶　赤石脂　桂心各二两　　右(口父)咀，以水一斗，煮取三升，分四服，日三夜一。　　又方　治崩中漏下，赤白不止，气虚竭。　　龟甲　牡蛎各三两
　　右二味，治下筛，酒服方寸匕，日三。　　又方　治同上。
　　桑耳一两半　鹿茸十八铢
　　右二味，以酢五斗渍，炙燥再渍，酢尽为度，治下筛，服方寸匕，日三。　　又方　治同上。
　　地榆　知母各等分
　　右二味，用各指大长一尺者(口父)咀，以酢一升，东向灶中治极浓，去滓服之。
　　芎藭汤　治带下漏血不止。
　　芎藭　干地黄　黄芪炙　白芍药　吴茱萸　甘草各二两　当归　干姜各三两　　右(口父)咀，以水一斗，煮取三升，分三服。若月经后因有赤白不止者，除地黄、吴茱萸，加杜仲、人参各二两。
　　小柴胡汤　治肝胆经证，寒热往来，晡热潮热，默默不欲饮食，或怒火口苦，耳聋咳嗽，发热，胁下作痛，甚者转侧不便，两胁痞闷，或泻利咳嗽，或吐酸食苦水，皆用此药主之。治带下，亦间用此加减。　　柴胡二钱　黄芩炒一钱　人参　半夏各七分　甘草炙，五分　　右，姜水煎服。

　　补中益气汤 【《医案》，下同】 　治元气虚损，或因克伐，恶寒发热，倦怠少食，或不能消散生肌，或兼饮食劳倦，烦热作渴。亦用此加减治女人带下。　　黄芪炒　人参　白朮炒　甘草　当归各一钱　陈皮五分　柴胡　升麻各三分　　右，姜枣煎，空心午后服。

　　六君子汤　治气虚有痰，补脾健胃；并治带下虚者，用此加减。　　人参　白朮　伏苓各二钱　甘草炙一钱　陈皮　半夏　　右，姜枣水煎服。

　　归脾汤　治脾经失血，少寐发热，盗汗；或思虑伤脾，不能摄血，以致妄行；或忧思伤脾，血虚发热；或肢体作痛，大便不调；或经候不准，带下，晡热内热。　　人参　白朮炒　黄芪炙　白茯苓　龙眼肉　当归　远志去心　酸枣仁炒，各一钱　木香　甘草炙，各五分　　右，姜枣水煎服。

　　八珍汤　治气血俱虚，及带下虚者，用此加减。　　人参　白朮　白茯苓各二钱　熟地黄三钱　甘草炙　当归酒拌　芍药炒　川芎各一钱　　右，煎服。

　　龙胆泻肝汤　治肝经湿热，两拗肿痛，或腹中疼痛，或小便濇滞等证。亦用此加减治带下。　　龙胆草酒拌炒黄　泽泻各一钱　车前子炒　木通　生地黄酒拌　当归酒拌　山栀仁炒　黄芩炒　甘草各五分　　右，水煎服。

　　妙香散　治心气不足，精神恍惚，虚烦少睡盗汗等证。亦用此加减治带下。　　人参　甘草炒　桔梗各五钱　远志去心炒　山药姜汁炙　茯苓　茯神　黄芪各一两　辰砂研，三钱　麝香研，二钱　木香煨，二钱半　　右为末，每服二钱，温酒调下。

　　四七汤　治七情郁结成痰，或如梅核，梗于喉间，或中脘停痰气痞，或痰壅气喘，或痰饮中脘，呕逆恶心。亦治带下有痰者。　　半夏姜制，一钱五分　紫苏叶　厚朴姜制　茯苓各一钱　　右，姜枣水煎服。

　　丁香胶艾汤　 【东垣，下同】 　治崩漏不止，白带白滑之物多，间如屋漏水下，时有鲜血，自觉脐下如冰，求衣被以御其寒，右尺脉时微洪。　　熟地黄　白芍药各三分　川芎　丁香各四分　阿胶六分　生艾叶一钱　当归一钱二分　　右川芎为细末，当归酒洗銼，熟地黄、丁香为细末，艾亦銼，都作一服，水五大盏，先煎五味作一盏零二分，去滓入胶，再上火煎至一大盏，带热，空心服之。
　　延胡苦楝汤　治脐下冷撮痛，阴冷大寒，白带下。　　黄蘗一分　延胡索　苦楝子各二分　附子炮　肉桂各三分　炙甘草五分　熟地黄一钱　　右，都作一服，水三大盏，煎至一盏，食前服。
　　神圣复气汤　治复气乘冬，足太阳寒气、足少阴肾水之旺。能令母实，手太阴肺实，反来侮土，火木受邪，腰背胸膈，闭塞疼痛，善嚏，口中涎，目中泣，鼻中流浊涕不止；或如息肉不闻香臭，咳嗽痰沫，上热如火，下寒如冰，头作阵痛，目中流火，视物(目巟)(目巟)，耳鸣耳聋，头并口鼻或恶风寒，喜日阳，夜卧不安，常觉痰塞，膈咽不通，口失味，两胁缩急而痛，牙齿动摇，不能嚼物，阴汗，前阴冷，行步敧侧，起居艰难，掌中寒，风痹麻木，小便数而昼多，夜频而欠，气短喘喝，少气不足以息，卒遗失无度，妇人白带，阴户中大痛，牵心而痛，黧黑失色，男子控睪牵心腹阴阴而痛，面如赭色，食少，大小便不调，心烦霍乱，逆气里急，而腹皮色白，后出余气，腹不能努，或肠鸣，膝下筋急，肩胛大痛，此皆寒水来复火土之雠也。　　黑附子　干姜炮，各三分　当归身六分　防风　(木郁)李仁汤浸去皮尖另研如泥　人参各五分　半夏汤泡七次　川升麻各七分　白葵花　橘皮各五分　甘草　槁本各八分　柴胡　羌活　草豆蔻仁面裹煨熟去皮　黄芪各一钱　生地黄二分，酒洗　黄蘗酒浸　黄连酒浸　枳壳各三分，已上四味预一日另用新水浸　细辛二分　川芎细末　蔓荆子各三分。已上三味预一日用新水半大盏分作二处浸　　右将白葵花已上十三味都作一服，水五盏，煎至二盏，入橘皮已上三味，再煎至一盏，又入生地已下七味，复上火煎至一大盏，去滓稍热服，空心。忌肉汤，宜食肉，不助经络中火邪也。
　　搐鼻香　治子宫久冷，赤白带下。
　　牡蛎煅　紫梢花　韶脑　母丁香　蛇床子　黄狗头骨煅破故纸　桂心各等分　　右为细末，炼蜜丸如鸡头大，临事用一粒。　　又方　治妇人赤白带下。
　　平胃散　黄芪炒，分两各随宜
　　右，调服。

　　卫生汤　治脾养血，亦用此加减治带下。　　当归　白芍药各三两　黄芪二两　甘草一两　　右为粗末，每服半两，水二盏，煎至一盏，去滓温服，空心。如虚者，加人参一两。
　　十枣汤　冶带下热滞不散。
　　芫花　大戟　甘遂各等分
　　右为末，水一盏，枣十枚，劈开煮汁半盏，调药末半钱匕，实者一钱匕。
　　瓜蒂散 【《事亲》，下同】 　治赤白带下，随宜酌用。　　瓜蒂　赤小豆各七十五个　人参　甘草各半两　　右为细末，每服一钱或半钱，或二钱，量虚实加减用之，空心虀汁调服。一方甘草二钱五分。
　　独圣散　治同上。
　　瓜蒂不拘多少
　　右为细末，每服一钱或二钱，虀汁调服。如胁痛加全蝎。如头痛加郁金。
　　导水丸　治同上。
　　大黄　黄芩各二两　滑石　黑牵牛头末各四两　　右为细末，滴水丸梧子大，每服五十丸，或加至百丸，临卧温水下。
　　禹功散　治同上。
　　黑牵牛头末四两　茴香一两炒，或加木香一两　　右为细末，以生姜自然汁调一二钱，临卧服。
　　无忧散　治同上。
　　黄芪　木通　桑白皮　陈皮各一两　胡椒　白朮　木香各半两　牵牛头末四两　　右为细末，每服三五钱，以生姜自然汁调下，食后。
　　五苓散　治同上。
　　官桂　泽泻　猪苓　茯苓　白朮各半两　　右为细末，每服二钱，热汤或新水调下。
　　葶苈木香散　治同上。
　　苦葶苈　茯苓　猪苓　官桂各一分　泽泻　木通　甘草各半两　滑石三钱　木香半钱　　右为细末，每服三钱，生姜汤调，食前服。
　　玉烛散 【丹溪，下同】 　治赤白带下，随宜酌用。　　当归　芍药　川芎　熟地　芒硝　大黄　甘草　　右(口父)咀，生姜三片煎服。

　　三花神佑丸　治赤白带下，随证酌用。　　轻粉一钱　大黄一两　牵牛二两　芫花酢炒　甘遂　大戟各半两　　右为末，滴水丸小豆大，初服五丸，每服加五丸，温水下无时，日三。
　　小胃丹　治同上。
　　芫花酢拌匀，过一宿瓦器，不住手搅炒，令黑勿焦　甘遂面裹，长流水浸半日，水洗晒干，冬七、春秋五、夏一日　大戟长流水煮一时，水洗晒干，各半两　大黄湿纸裹煨勿焦，切焙干酒润炒干，一两半　黄蘗三两，焙炒　　右为末，粥丸麻子大，每服二三十丸，临卧津液吞下，或白汤一口送下，取其膈上之湿痰热积，以意消息之。欲利则空心服。
　　五积散 【《入门》，下同】
　　半夏二分　白芷　川芎　芍药　甘草　茯苓　当归　桂各三分　陈皮　麻黄各六分　厚朴　干姜各四分　桔梗一分半　苍朮七分半　枳壳五分　　右，姜葱煎服。如调经入艾酢。如体薄有汗，去苍朮、麻黄。
　　平胃散　妇人带下，用此补卫厚脾。　　苍朮二钱　陈皮一钱四分　厚朴姜汁炙，一钱　甘草八分　　右姜枣，入盐少许温服。

　　二陈汤　治肥人痰湿流下，致成白带。　　半夏一钱　陈皮二钱　茯苓八分　甘草四分　　右，生姜三片，水煎服。如血虚，合四物汤。如气虚，合四君子汤。
　　黄芪建中汤　治白带如涕沫，极腥臭。　　黄芪　肉桂各七分　甘草一钱半　白芍三钱　　右，姜枣煎，去滓，入饴糖少许再煎令熔，空心服。
　　大延胡索散　妇人湿热带下，用此调之。　　延胡索　莪朮　当归　三棱　官桂　厚朴　赤勺　川楝肉　木香　川芎各一分半　桔梗　黄芩　大黄各五分　甘草一钱　槟榔二分　　右，水煎，日三次，热服。

　　螽斯丸　治带下腥臭，多悲不乐。
　　香附　白薇　半夏　茯苓　厚朴　杜仲　当归　秦艽各三两　肉桂　干姜　牛膝　防风　沙参各二两二钱　细辛　人参各四钱　　右为末，蜜丸梧子大，每服二十五丸，酒下。
　　苓蘗樗皮丸　治瘦人多热，致成带下。　　黄芩　黄蘗　樗皮　滑石　川芎　海石　青黛　当归　芍药各等分　　右，酢糊丸服。

　　芩朮樗皮丸　治孕妇白带。
　　黄芩　白朮各三钱　黄蘗钱半　樗皮　白芍　山茱萸各二钱半　白芷　黄连各二钱　　右为末，酒糊丸，温酒下。

　　苍蘗辛芎散　治妇人上有头风鼻涕，下有白带。　　苍朮　黄蘗　辛夷　川芎　南星　滑石　半夏　牡蛎　黄芩酒炒　　右，水煎温服。

　　龟蘗姜栀丸　治赤白带下，或时腹痛。　　龟板三两　黄蘗一两　山栀子炒，二钱半　干姜炒，一钱　　右为末，酒糊丸，白汤下。

　　侧柏樗皮丸　治七情所伤，脉数，白带下。　　樗皮二两　侧柏叶　黄蘗酒蒸　黄连各五钱　香附　白朮　白芍各一两　白芷烧存性，三钱　　右为末，粥丸，米饮下。

　　苍蘗樗皮丸　治肥人湿痰，致成白带。　　黄蘗　樗皮　海石　半夏　南星　川芎　香附　苍朮　干姜各等分　　右为末，酢糊丸梧子大，每五六十丸，白汤下。如暑月去姜加滑石。
古今图书集成医部全录卷三百九十八

妇人带下门

　　　　方

　　小乌鸡丸　治带下腥臭，腹痛阴冷。　　吴茱萸　良姜　白姜　当归　芍药　延胡索　补骨脂　陈皮　川椒　青皮　刘寄奴　生地　莪朮　川芎各一两　荷叶灰四两　北艾二两　乌鸡肉　　右为末，用乌鸡肉煮烂为丸，每五十丸作一服。如单赤带，茶清下。
　　芩朮芍葵丸　治结痰白带。
　　白朮二两　黄芩五钱　红白葵花二钱半　白芍七钱半　　右为末，蒸饼丸，煎四物汤下。

　　琥珀朱砂丸　治室女带下。
　　琥珀　木香　当归　没药各四钱　乳香一钱　麝香　朱砂各二分半　　右为末，水丸如龙眼核大，每用一丸，温酒磨服。
　　益母膏　治产后赤白带。
　　益母草端午日采紫花方茎者，连根洗净　　右于石臼内捣烂，以布滤取浓汁，入砂锅内，文武火熬成膏，如砂糖色为度，磁罐收贮，每服一匙，胶艾汤调下。一方阴干为末，忌铁，蜜丸弹子大，每服一丸，胶艾汤下。
　　四君子汤　妇人带下，脾胃极弱者，用此加减。　　人参一钱　白朮　茯苓各二钱　甘草六分　生姜三片　枣子一枚　　右，水煎服，不拘时。如有汗，去生姜。
　　四物汤　治血虚带下，用此加减。
　　白芍　熟地各二钱半　当归　川芎各二钱　　右，煎服。

　　桂枝汤　古方治带下，间用此加减以固卫气。　　桂枝　白芍各三钱　甘草一钱
　　右，姜枣煎服。

　　理中汤　古方治带下，间用此加减以燥水健脾。　　甘草一钱半　人参　白朮　干姜炮，各二钱　　右，姜枣煎服。

　　升阳燥湿汤　治白带下，阴户痛，控心急痛，身黄皮缓，身重如山，阴中如水。　　柴胡一钱二分　防风　良姜　干姜　(木郁)李仁　甘草各一钱　陈皮　黄芩各五分　白葵花七朵　　右，分作二贴，水煎服。

　　升阳调经汤　治夏月带下脱漏，及饮食劳倦，暴崩不止等证。　　独活五分　蔓荆子七分　当归　防风　甘草　升麻　槁本各一钱　柴胡　羌活　苍朮　黄芪各一钱半　　右，空心水煎服，以饭压之。

　　半夏丸　古方治带下，甩此加减，以燥水健脾。　　半夏香油炒
　　右为末，粥丸梧子大，每股三五十丸，姜汤下。
　　胃风汤　治风邪伤肾，带下黑如衄血。　　苓苓　人参　当归　川芎　白朮　芍药　肉桂各七分　粟米百粒　　右，水煎温服。

　　补经固真汤　一名补阳固真汤。治始病崩中日久，白带下流不止。　　柴胡　黄芩　(木郁)李仁　甘草各一钱　人参　干姜各二钱　橘皮五分　白葵花一朵　　右，水煎温服。如赤带用红葵花。一方，用白葵花十六朵。
　　四炒固真丹　治妇人崩带下血，子宫血海虚冷等证。　　苍朮一斤，分作四分：一分用茴香、青盐各一两炒，一分用川乌、川楝各一两炒；一分用川椒、破故纸各一两炒，一分用酒酢炒。俱以朮黄为度，去各炒药　　右将各炒药为末，煮药，酒酢打糊，丸梧子大，每服三十丸，淡酢汤下。
　　清白散 【《医鉴》，下同】 　治白带。　　当归　川芎　白芍炒　生地酒洗过姜汁炒　黄蘗盐水炒　贝母　樗根白皮酒炒，各等分　干姜炒黑　甘草各减半　　右銼，一剂，生姜煎服。如肥人多湿痰，加白朮、半夏。如赤带，加酒芩、荆芥。久下，加熟地、牡蛎。如气虚，加人参、黄芪。如腰腿痛，加鹿角胶，或只以二陈汤加苍朮、白朮。如血虚，加芎归。如升膀胱之湿，二陈加升麻、柴胡、苍朮、白朮。
　　解带散　治妇人血气不调，湿热白带，四肢倦怠，五心烦热，痰郁嘈杂。　　归身一钱半　白芍酒炒　白朮炒，各一钱二分　苍朮米泔浸炒　茯苓　香附酢炒　丹皮酒洗　陈皮去白，各一钱　甘草炙，四分　延胡炒　川芎各八分　　右銼，一剂，生姜煎，空心服。

　　八妙丸　治经脉不调，湿气白带，腹痛胃弱。　　香附便制　丹皮　川芎酒炒　延胡炒，各二两　当归身酒洗　生地黄姜汁炒　白茯苓各二两　赤芍药酒炒，一两半　　右为细末，酒糊为丸如菉豆大，每服五十丸，空心滚水下。如腹痛，酒下七十丸。
　　固经丸　治赤白带下属湿热者。
　　白朮七钱　香附炒　黄蘗各一两，炒　龟甲炒　栀子炒，各二两　贝母　干姜炒，各二钱　苦参　山茱萸肉　樗根白皮酒炒，各五钱　白芍七钱半　　右为末，酒糊为丸如梧桐子大，每服八十丸，空心滚水送下。
　　玉仙散　治赤白带下属寒者。
　　干姜炒　香附炒　白芍炒，各一两　甘草生五钱　　右为末，每服三钱，空心黄酒送下。
　　朝元散　治赤白带下，腹脐冷痛，子宫虚寒。　　白芷　陈皮　厚朴　枳壳　桔梗　川芎　白芍　当归　茯苓　苍朮　半夏　干姜　官桂　香附　吴茱萸　小茴香　甘草　　右銼一剂，生姜三片，枣一枚，水煎空心服。一方加乳香、没药各二钱半，乌药一两，酒煎，入米糖一斤，早晚随量饮酒，大效。
　　四神丸　治白带。
　　香附米八两，酒酢童便各浸二两，浸三日炒　砂仁去壳炒　苍朮米泔水浸透牡蛎粉炒　椿根白皮各二两，蜜水炒　　右为末，黄米煮饭为丸如梧子大，每服五六十丸，空心黄酒送下。
　　二气丹　治赤白带下。
　　舶硫黄熔化倾水中如此七次　朱砂　官桂　干姜各一两，炮　大附子面包煨去皮，五钱　鹿茸二两，酢炙　麝香一钱　　右为末，酢糊为丸如梧子大，每服三十丸，空心盐汤送下。如虚劳发热，先以四物汤四钱，小柴胡汤六钱，合和煎服；后用十全大补汤。　　又方　治妇人赤白带下，上热下寒，口出恶气，咽干牙痛，耳鸣，上下流注疼痛，发热憎寒，口吐酸水，嘈杂恶心，心腹气痛，时下五色相杂，来而无度，面黄肌瘦，不思饮食。　　当归　川芎　赤芍　生地　陈皮　半夏姜炒　茯苓　苍朮米泔浸炒　香附童便浸炒　柴胡　升麻　黄芩酒炒　丹皮　甘草　　右銼，生姜煎服。一方加地榆尤良。
　　下熏药 【《治法汇》】 　治脐下寒痛如冰。　　三柰　川乌　大椒各五分　全蝎三个　柴胡　羌活各二钱　白矾枯，三分　升麻二分　大蒜　破故纸与蒜同焙，各一钱麝少许　　右为末，炼蜜丸弹子大，绵裹，留系在阴外，内阴中。
　　导痰丸 【《元珠方》】 　带下有痰者兼服此。　　廿遂制　百药煎各二两　全蝎　僵蚕各一两　大半夏六两，分作三分：一分用白矾一两为末浸水；一分用肥皂角为末浸水，一分用巴豆肉一百粒为末浸水。余药在下半夏在上，浸至十日或半月，要常动水令二药相透，次相合处拣去巴豆并皂角，将余水以余火煮令水干，取出半夏切，捣碎晒干，或阴干亦佳　　右为细末，薄糊丸如梧子大，每服十丸或十五丸，亦量人虚实，白汤下。
　　万灵膏药 【《医贯》】 　治元气虚弱，女人赤白带下，子宫虚冷，血山崩等证，贴丹田，熨一百二十手。　　香油四斤　白芷　赤芍　大黄　黄连　白芍　两头尖　草乌　元参　川芎　生地　川椒　胎发头生男者　穿山甲　熟地　杏仁　槐角　黄蘗各一两　归尾二两　木鳖子五十个，去壳　黄香十二两，化开，倾米泔水九次　萞麻子去壳　巴豆各一百二十粒，去壳　　以上各咀片，入油内浸，春五日、夏三日、秋七日、冬十日，取倾锅内，熬枯黑色，滤去滓，将净油入锅，文武火熬，滴水成珠，方细退火，黄丹二斤飞过焙干，徐徐下，以槐柳桃杏楮各二枝，不住手搅，再下黄香，　　去火少冷，又下后细药搅匀，将好瓶贮之，放水内浸一七，出火气，用时放滚水内，顿化摊开。细药列后：阿魏　丁香　沉香各一两　麝香二两　血竭　孩儿茶　乳香　没药各三两　珍珠制，五钱　琥珀三钱　　右各为极细末，入前膏内。

　　七味白朮散 【《医案》，下同】 　治带下中气虚，口干或吐泻等证，用此加减。　　人参　白朮　木香　甘草　藿香　白茯苓　干葛各一钱　　右作一剂，水煎服。

　　人参黄芪汤　治带下气血虚，并血下不止等证，用此加减。　　人参　黄芪炒　当归　白朮炒　白芍炒　艾叶各一钱　阿胶炒，二钱　　右作二剂，水煎服。

　　六味丸　一名地黄丸。治带下，兼肾虚发热，作渴唾痰，小便淋沥，头运眼花，咽燥唇裂，齿不坚固，腰腿酸等证，用此兼服。　　熟地黄八两　山萸　山药各四两　白茯苓　泽泻　丹皮各三两　　右，炼蜜丸梧子大，食前服。

　　加味逍遥散　治带下肝家有热者，用此加减。　　甘草炙　当归炒　芍药酒炒　茯苓　白朮炒　柴胡各一钱　丹皮　山栀炒，各五分　　右，水煎服。

　　补宫丸 【万氏，下同】 　治带下下元虚脱者，用此固之。　　鹿角霜　白茯　白朮　白芍　白芷　龙骨煅　牡蛎煅童便淬　山药炒　赤石脂煅，各等分　干姜炒，减半　　右酢糊丸，空心米饮下。

　　三补丸　治赤带兼服此丸。
　　黄芩　黄连　黄药各炒，等分
　　右，蜜丸，白汤下。

　　四物加芩连汤　带下热盛者用此。
　　四物汤　赤芍　黄芩炒　黄连炒，各一钱　甘草生五分　　右，水煎服。

　　加味六君子汤　治白带。
　　陈皮　半夏炮　苍朮泔水浸　人参各一钱　白朮一钱五分　白茯一钱二分　炙草七分　升麻　柴胡各五分　　右，姜水煎服。

　　震灵丹　一名紫金舟。治妇人血气不足，崩漏虚损，带下虚冷，胎脏无子。　　滴乳香另研　五灵脂　没药并去砂石，各二两　朱砂飞一两　禹余粮火煅酢淬手捻得碎为度　紫石英　代赭石如禹余粮炮制　赤石脂以上四味，并作小块，入锅内盐泥固济候干，用炭十斤，煅通红，火尽为度，入地埋，出火毒二宿　　右为细末，以糯米粉煮糊为丸如鸡头实大，晒干出火，每一丸，空心酢汤下。如有孕，不可服。
　　和剂固阳丸 【《准绳》】 　治带下不止，间用养血固血药煎汤吞此。　　黑附子炮，三两　川乌头炮，二两　白龙骨一两　补骨脂　舶上茴香　川楝子各一两七钱　　右为末，酒糊九如梧子大，每服五十丸，空心温酒送下。
　　人参顺气散 【《妇人良方》】 《证治要诀》　治赤白带下用顺气散，恐即此。　　人参　川芎　桔梗　白朮　白芷　麻黄去节　陈皮　枳壳　乌药　白姜炮　甘草炙，各一钱　　右，水二锺，煎至一锺，或为细末，食前用甘草汤调服。
　　加减人参黄芪汤 【《医统》】 　治带下虚滑之证。　　人参黄芪汤　芍药酢炒　牡蛎粉　禹余粮　　右，分两随宜，水煎服。

　　樗皮丸 【《准绳》，下同】 　治赤白带有湿热者。　　芍药五钱　良姜三钱，烧灰　黄蘗二钱，炒成炭　椿根皮一两半　　右为末，粥丸，每服三五十丸，空心米饮吞下。　　又方　治亦白带因湿热胜而下者。
　　滑石炒　苍朮盐炒　白芍各一两　椿根皮炒　干姜煨，各二两　地榆半两　枳壳　甘草各三钱　　右为末，用粥和丸，米饮下。
　　又方　治带下。
　　椿根皮二两　神曲炒　苍朮泔浸　青皮面炒　黄蘗炒，各一两　芍药两半　滑石　枳壳各半两　　右为末，糊丸桐子大，每服五丸九，空心下。
　　固肠丸　治湿气下利，大便血，白带，去脾胃陈积之后，用此，以燥下湿。亦不曾单用，看病作汤使。　　椿根皮
　　右为末，粥糊为丸服。按此药，性凉而燥，须炒用。一方加滑石一半。　　又方　治白带因七情所伤脉数者。
　　黄连炒　侧柏叶酒蒸　黄蘗炒，各半两　白芍　香附子酢炒　白朮炒，各一两　白芷烧存性　木香各三钱　椿根皮二两，炒　　右为末，饭粥为丸，米饮汤送下。已上五方，治带俱用。椿皮，乃凉燥之剂，湿热盛者宜之。后一方有黄连、香附、木香，故可治七情所伤。
　　乳香散　治赤白带下。
　　草果一枚去皮，入乳香一小块，用面饼裹，火炮焦黄留性，取出和面用之　　右为细末，每服二钱，陈皮饮调下，重者三钱。
　　伏龙肝散　治赤白带下，久患不瘥，尩悴乏力，人脉微濡。　　伏龙肝炒令烟尽　屋梁上悬尘炒令烟尽　棕榈烧赤存性　　右，并出火毒，等分研匀，入脑麝各少许，每服三钱，温酒或淡酢汤下。患十年者，半月可愈。
　　马蹄丸　治白漏不绝。
　　白马蹄　禹余粮各四两　龙骨三两　白僵蚕　鰞鲗鱼骨　赤石脂各二两　　右为细末，炼蜜和丸如梧桐子大，每服十丸，空心酒送下；不止加三十丸。
　　白芷散　治赤白带下。
　　白芷二两　海螵蛸二个，煅　胎发一个，煅　　右为细末，空心，温酒调下二钱。

　　牡蛎散　治带下兼经水过多，或暴下血片，不限年月远近。　　牡蛎　龙骨　赤石脂并煅　肉苁蓉酒浸切焙　石斛　鰞鲗骨去甲　黄芪各两半　牛角(角思)灰　阿胶炒　熟地黄焙　芍药炒，各二两　干姜炮　人参　白朮　桑耳　当归焙，各一两二钱半　芎藭　附子炮去皮脐　桂心　艾叶炒，各一两　　右为细末，每服三钱，平旦米饮调服，日再。
　　补宫丸 【丹溪】 　治白带及白淫。　　鹿角霜　白茯苓　白芷　白朮　鰞鲗鱼骨　自芍药　牡蛎粉　白薇　山药各等分　　右为末，糊丸梧子大，米饮下五十丸。
　　白矾丸 【《准绳》，下同】 　治妇人赤白带下，久不瘥，肌瘦瘁黄，及经年崩漏不止，诸药不效，脉濡微，与前伏龙肝散兼服即愈。　　白矾四两　附子二两　黄狗头骨四两，烧灰　　右为末，粥丸桐子大，每服三十丸。
　　补真润肠汤　一名助阳汤。治白带下，阴户中痛，控心而急痛，面黄皮缓，身重如山，阴中如冰。　　柴胡一钱二分　良姜二钱　白葵花七朵　防风　(木郁)李仁　干姜　甘草各一钱　陈皮　生黄芩各五分　　右为细末，只作一服，水二盏，煎至一盏，去滓，食前热服。按葵花、(木郁)李仁之滑以润燥，盖枯涸滞著者宜之。　　又方 【丹溪，下同】 　治白带。　　龟板炙　枳子各二两　黄蘗一两，炒　香附子　山茱萸肉　苦参　樗根白皮　贝母各半两　白芍药七钱半　干姜炒，二钱半　　右为末，以酒糊为丸，空心米饮下。　　又方　治赤白带。
　　龟板涂酒炙，二两　黄蘗炒，一两　干姜炒，一钱　枳子二钱半　　右为末，酒糊为丸，日二服，每服七十丸。　　又方　治带下脉数者。
　　枸杞根一斤　生地黄五两
　　右二味，以水一斗，煮取五升，分三服。已上三方治带，用龟板、黄蘗、地黄，盖肾水真阴虚者宜之。
　　白蔹丸 【《济生方》】 　治室女冲任虚寒，带下纯白。　　鹿茸酒蒸焙，二两　白蔹　狗脊燎毛制，各一两　　右为细末，艾煎酢汁，打糯米糊丸如梧子大，每服五十丸，空心温酒送下。
　　当归煎 【《准绳》，下同】 　治赤白带下，腹内疼痛，不欲饮食，日渐羸瘦。　　当归酒浸　赤芍药　牡蛎火煅取粉　白芍药　阿胶　熟地黄酒蒸焙　续断酒浸，各一两　地榆半两　　右为末，酢糊丸如梧子大，每服五十丸，空心米饮下。
　　茯苓散　治妇人血伤兼带下，积久不止，面黄体瘦，渐成虚劳，腰脚沉重，胎气多损。　　白茯苓　菖蒲　木香　熟地黄焙　诃黎勒皮　柏子仁研　杜仲炙　青橘皮去白焙　赤石脂　鰞鲗鱼骨去甲　五加皮銼　艾叶烧灰　秦艽　牛角(角思)灰　兔丝子酒浸另捣　当归焙，各一两　　右为细末，每服二钱，温酒调下，糯米饮亦得。如有胎息，用鲤鱼糯米粥下药。
　　卷柏丸　治妇人室女腹脏冷热相攻，心腹绞痛，腰腿疼，赤白带下，面色痿黄，四肢羸乏。　　卷柏酢炙　鹿茸酢炙　桑寄生　艾叶酢炒　白石脂　赤石脂　代赭石各火煅，酢淬七次　当归酒浸炒　芎藭　鳖甲酢炙　地榆各一两　木香不见火　龙骨各半两　干姜炮，七钱半　黄芪蜜炙　熟地黄洗，各一两半　　右为细末，酢煮糯米丸和丸如梧桐子大，每服七十丸，空心米饮送下。
　　艾煎丸　治妇人一切虚寒，胎前产后，赤白带下，或成血瘕，久服此药，自然融化。　　伏道艾叶去尘土枝梗，先用大枣肉十二两煮烂，同艾叶捶烂如泥，捻作薄饼，猛火焙干，急碾为末　汉椒去目枝梗及合口者秤，各五两，以阿胶二两、米酢三升，同椒于砂瓶内煮极干，取出焙干燥为末　当归酒浸　川芎　白薇　附子大者炮去皮脐　白芍药　卷柏取青叶　泽兰叶去枝梗各焙干　熟地黄净洗漉去浮者，晒干酒浸蒸晒，再入酒浸蒸五七次，如糖煎香美方可用。亦焙干秤，各三两　　右同为细末，与前艾末椒末拌匀，米酢煮糊和丸如梧桐子大，每服五七十丸至百丸二百丸，空心艾酢汤送下。
　　沉香牡丹丸　治妇人血海久虚，经候不利，赤白带下，血气冲心，多发刺痛，四肢烦困。　　沉香七钱半　牡丹皮　赤芍药　当归　巴戟　吴茱萸汤泡去苦炒　桂心　黄芪蜜炙　川芎　人参　茯苓　山药　橘红　干生姜　白龙骨　木香　白朮　牛膝酒洗　枳壳麸炒　肉豆蔻　厚朴制，各半两　　右为细末，炼蜜和丸如梧桐子大，每服二十丸，空心温酒下。若心腹痛，白芷煎酒下。
　　紫桂丸　补益血海，治冲任气虚，经脉不调，腰痛腹痛，冷带崩漏。　　禹余粮火煅酢淬七次，三两　龙骨　艾叶酢炒　赤石脂　牡蛎煅　地榆各二两　厚朴　当归　牡丹皮　阿胶蛤粉炒成珠子吴茱萸汤洗　香白芷　肉桂去粗皮，各一两　附子炮，半两　　右为末，面糊为丸梧桐子大，每服三十丸，浓煎酢汤下。
　　固真丸　治白带久下不止，脐腹冷痛，其寒扪之如冰，阴中亦然，目中溜火上壅，视物(目巟)(目巟)无所见，齿皆恶热，饮即痛，须得黄连末擦之，其痛乃止。惟喜干食，大恶汤饮。　　白石脂烧赤水飞研细晒干　柴胡各一钱　白龙骨酒煮水飞晒干，二钱　当归酒洗，三钱　干姜炮，四钱　黄蘗酒洗　白芍各五分　　右为细末，水煮稀糊为丸如鸡头大，每服三十丸，空心宿食消尽，煎百沸汤放温送下。无令胃中停住，待少时，以早膳压之，是不令热药犯胃。忌生冷硬物与酒湿面。按石脂、龙骨之濇以去脱也，盖湿多滑脱者宜之。
　　茅花散　治妇人血崩不止，赤白带下。　　茅花一握　棕榈树皮三寸　嫩荷叶三张　甘草节二寸　　右为细末，空心，酒调半匙服。

　　苦楝丸　治妇人赤白带。
　　苦楝碎酒浸　茴香炒　当归各等分
　　右为末，酒糊丸，每服三五十丸，空心温酒下。如腰腿疼，四物汤四两，加羌活、防风各一两，煎汤送下。
　　地榆膏　治赤白带下骨立者。
　　地榆一斤
　　右用水三升，煎至一半，去滓再煎如稠钖，绞净，空心服三合，日二服。一方用地榆三两，酢水煎服。按治带用地榆，寒濇之剂也，亦湿热盛而滑脱者宜之。又方书云：地榆本血分之药，而其性寒，故凡血分有热而妄行者，能止之，非濇剂也。
　　豆花散　治妇人白崩。
　　白扁豆花焙干
　　右为末，炒米煮饮，入烧盐，空心服，数次即效。紫花勿用。
　　调经补真汤　冬后一月，微有地泥冰泮，其白带再来，阴户中寒，一服立止，大进饮食。　　麻黄五分，不去节　人参　白朮　当归　黄芩　升麻根　甘草炙，各五分　杏仁三枚　泽泻　良姜各一钱　黄芪七分　桂枝少许　干姜炮　苍朮各二分　柴胡　羌活各四分　防风　独活　槁本各二分　白葵花七朵，去萼　　右除黄芩、麻黄外，都为粗末，先将水二盏，煎麻黄一味，令沸，掠去沫，入余药，同煎至二盏，再入生黄芩煎至一盏，去滓稍热服，空心宿食消尽，日高服之。一时许，可食早膳。
　　本事地黄丸 【《准绳》，下同】 　治妇人月经不调，每行数日不止，兼有白带，渐渐瘦悴，饮食少味，累年无子。　　熟地黄二两　山茱萸　白芜荑　白芍药微炒　干姜　代赭石火煅酢淬，各一两　厚朴姜炙　白僵蚕各半两　　右细末，炼蜜丸桐子大，每服四五十丸，空心酒下，日三服。此庞老方也。
　　桂附汤　治白带腥臭，多悲不乐，大寒。　　肉桂一钱　附子三钱　黄蘗　知母各五分　　右为粗末，作一服，水二盏，煎至一盏，食远热服。如少食常饱，有时似腹胀，加白芍药五分。如不思饮食，加五味子二十个。如烦恼，面上麻木如虫行，乃胃中元气极虚，加黄芪一钱，人参七分，甘草二分，升麻五分。
　　香附六合汤　治赤白带下。
　　四物汤　茴香　桂　香附
　　右，同煎服。
　　又方　治赤白带下，年月深久不瘥。　　白芍药二两　干姜半两
　　右，各炒黄色，同为末，空心米饮调下二钱，日二服。
　　二豆散　治耳鸣心躁，腰脚疼重，腹内虚鸣，脐下虚冷，频下白水，如泔浑浊。　　白豆蔻　肉豆蔻　丁香　茯苓　巴戟　丁皮　苍朮　黑附子煨　桂心各一两　人参　白朮　山药　桔梗　茴香　粉草各半两　　右銼碎，每服三钱，水一盏半，生姜三片，紫苏叶三片，同煎至七分，去滓，空心温服。
　　鹤顶丸　治室女经水初下，或浴冷水，或热而扇，或当风，及妇人阴阳过多，血水相连而下，并产后带下。　　当归七钱半，酒浸　附子半两，炮去皮　干姜炮　龙骨盐泥煅吴茱萸汤泡　赤石脂火煅酢淬，各一两半　牡蛎一两三钱，盐泥煅艾叶一两，酢煮　　右为细末研匀，酢糊和丸如梧子大，以赤石脂末为衣，每服五十丸，空心，用艾叶盐汤或乌梅煎汤下。
　　白垩丸 【《济生方》】 　治妇人白带，久而不止，腰膝冷痛，日渐羸困。　　白垩煅禹余粮　鳖甲　鰞鲗骨各用酢淬炙　当归酒浸　鹊巢灰　干姜　附子炮　狗脊制　紫石英酢煅淬七次　川芎鹿茸酢炙，各一两　香附酢煮，二两　　右为末，用酢煮糯米糊九如梧子大，每服七十丸，温酒下。
　　养气活血丹 【《准绳》，下同】 　治劳伤冲任，赤白带下。　　大艾叶炒焦，取五两　干姜炒末，二两半　附子　白芍药　白朮　橘红　川芎　当归　人参　巴戟去心糯米炒　五味子各二两　　右将干姜、艾二味，用酢二升，无灰酒二升，生姜自然汁二升，将干姜、艾未调于银器内，用慢火熬成膏，将下附子等九味为细末，入前膏内并炒热，熟白面二两半和为剂，杵千下，丸梧子大，每服五十丸，温酒或米饮下。
　　茱萸浴汤　治下焦虚冷，脐腹疼痛，带下五色，月水崩漏，淋沥不动。　　吴茱萸汤泡　杜仲炒去丝　蛇床子　五味子　丁皮各一两　木香　丁香各半两　　右銼如麻豆大，每用半两，以生绢袋盛，水三大碗煎数沸，乘热熏下部，通手淋浴，早晚二次熏洗。
　　坐药龙盐骨　治同上。
　　丁香　木香　川乌头炮，各一钱半　全蝎五枚　龙骨　归尾　茴香　炒黄盐　酒防己　肉桂　红豆各二钱　延胡索五钱　厚朴三钱　良姜　木通各一钱　枯矾半钱　　右为末，炼蜜丸弹子大，绵裹，留系在外，纳阴户内。
　　胜阴丹　为上药力小，再取三钱，内加行性热药。　　三奈子　川乌头　大椒各五分　全蝎三个　柴胡　升麻　枯白矾　羌活各二钱　大蒜　破故纸与蒜同焙，各一钱　甘松三分　麝香少许　　右为细末，同前法用制。

　　回阳丹　治同上。
　　全蝎　升麻　甘松各二分　大椒　三柰子　荜茇　枯矾各五分　草乌头　羌活各三分　川乌头　柴胡各七分　大蒜　破故纸各二钱　水蛭炒焦　蝱虫各三枚，去翅足炒　炒黄盐一钱　　右为极细末，依前法制如指尖大，用绵裹纳阴户中，觉脐下暖为效。按炒黄盐必用之药，去之则不效。
　　酒煮当归丸　治癫癎，白带下疰，脚气，腰已下如在冰雪中，以火焙炕，重厚绵衣盖上，犹冷不任，面白如枯鱼，肌如刀削，小便不止，与白带长流而不禁固，自不知觉，目青蓝如菜色，(目巟)(目巟)无所见，身重如山，行步敧侧，不能安地，腿膝枯细，大便秘结，口不能言，无力之极，食不下，心下痞烦，心懊憹，面停垢，背恶寒，哕呕不止，脉沉厥紧而濇，按之空虚。　　当归一两　黑附子炮去皮脐　良姜各七钱　炒黄盐　茴香　丁香各半两　延胡索四钱　全蝎三钱　柴胡　升麻根　木香各二钱　苦楝子　甘草炙，各五分　　右将当归、茴香、附子、良姜四味，銼如麻豆大，以好酒一升，同煮至酒尽为度，炭火焙干，同为极细末；又将炒黄盐以下九味细末之，共合一处拌匀，酒煮面糊为丸如桐子大，每服二十丸，空心宿食消尽，淡酢汤下。忌油腻冷物酒面。
　　温经汤　治曾经半产，瘀血在少腹，唇口干燥，带下。　　吴茱萸三两　当归　芎穷　芍药　人参　桂枝　阿胶　牡丹皮　生姜　甘草各二两　半夏半升　麦门冬一升　　右十二味，以水一斗，煮取三升，分温三服。一方用肉桂不用桂枝。按此方，亦主妇人少腹寒，久不受胎，兼治崩中去血，或月水来过多，及至期不来。
　　益母散　治带下赤白，恶露下不止。　　益母草开花时采
　　右捣为细末，空心温酒下二钱，日三服。
　　香矾散　治带下。
　　香附子不拘多少，极酸酢浸一宿，炒炭存性，一两　白矾二钱　　右为细末，每服二钱，米饮调服空心，神效。一法用荷叶汤尤妙。
　　瑇瑁丸　治赤白带下不止。
　　瑇瑁　续断各一两　安息香　麒麟竭　乳香　没药各半两　故锦灰七钱半　　右为细末，以蜜及安息香熬和药末，丸如菉豆大，每服二十丸，食前温酒送下。
　　白芍药散 【《纲目》】 　治亦白带久不止。　　白芍药二两　干姜五钱
　　右各炒黄色为末，米饮调下二钱，日二。
　　神仙聚宝丹　治妇人血海虚寒，外乘风冷，搏结不散，积聚成块，或成坚瘕，及血气攻注，腹胁疼痛，小腹急胀，或虚鸣，呕吐涎沫，头旋眼花，腿膝重痛，面色痿黄，肢体浮肿，月候欲行，先若重病，或多或少，带下赤白，崩漏不止，惊怖健忘，小便频数或白，时见虚热，盗汗羸瘦。此药不问胎前产后室女，并皆治之。常服安心去邪，遂败血，养新血，令有子。　　木香另研　琥珀另研　当归焙　没药各一两　滴乳二钱半，研　麝香研　辰砂研，各一钱　　右为末，糯米糊杵为丸，每一两作十五丸，每一丸温酒磨下，不拘时服。如胎息不顺，腹内疼痛，一切产难，酒和童便磨下。如产后血运，败血奔心，口噤舌强，或恶露未尽，发渴面俘，煎乌梅汤和童便磨下。如室女月候不调，温酒磨下半丸。如产后血气不调，童便磨下。　　又方 【丹溪】 　治赤白带下，腰痛或小腹痛，有热者。　　樗皮二两　延胡索　桃仁　侧柏叶　川楝肉　茴香　当归各半两　香附八钱　官桂去粗皮　乌药各三钱　麦皮曲一两，炒　　右为末，酒糊为丸，每服五六十丸，神效。
　　麒麟竭汤 【《准绳》】 　治妇人血伤，赤白带下，小腹疼痛。　　麒麟竭另研　黄蘗去粗皮炙　地榆各一两　禹余粮火煅酢淬七次　赤芍药炒，各一两半　熟地黄切炒，四两　　右銼碎，每服二钱，水一盏，煎至七分，去滓，不拘时服。一方为细末，粥饮调下二钱。一方用生干地黄。
　　白芷丸 【《入门》】 　治带下，肠有败脓，淋露不已，腥秽殊甚，遂至脐腹更增冷痛，此为败脓血所致，须以此排脓。　　单叶红蜀葵根二两　白芷一两　白芍药　白枯矾各五钱　　右为末，蜡丸梧子大，空心米饮下十五丸，俟脓尽，别以他药补之。如无葵根，以苏木节代之。
　　当归附子汤 【《准绳》】 　治脐下冷痛，赤白带下。　　柴胡七分　良姜　干姜　附子各一钱　升麻　蝎梢各五分　甘草炙　六分　炒黄盐三分　当归二钱　黄蘗少许　　右并为细末，用五钱，水二盏，煎至一盏，去滓热服。为丸亦得。　　又方 【丹溪】 　治有孕白带。
　　苍朮三钱　山茱萸去核　白芍药各二钱半　黄芩炒　白芷各二钱　樗根皮炒　黄连炒　黄蘗炒，各一钱半　　右为末，糊丸，空心温酒下五十丸。
　　　　单方

　　妇人白带：用酒及艾叶煮鸡卵，日日食之。 【《袖珍方》】
　　五色带下：白马左蹄烧灰，酒服方寸匕，日三。 【《外台》】
　　妇人带下：羊(月臣)一具，以酢洗净，空心食之，不过三次。忌鱼肉滑物，犯之即死。【《外台》】
　　赤白带下：常炙猪肾食之。 【张文仲方】
　　赤白带下：白果、莲肉、江米各五钱，胡椒一钱为末，乌骨鸡一只，如常治净，装木瓜于腹，煮熟，空心食之。
　　女人白带：椿根白皮、滑石等分为末，粥丸梧子大，每空腹白汤下一百丸。
　　白带不止：槐花炒、牡蛎煅等分为末，每酒服三钱，取效。 【《摘元方》】
　　赤白带下：铜钱四十文，酒四升，煮取二升，分三服。 【《千金》，下同】
　　妇人带下：水和云母粉方寸匕服，立见神效。
　　妇人白带：苦草煎汤服。 【《本草》】
　　妇人白带：松香五两，酒二升，煮干，木臼杵细，酒糊丸如梧子大，每服百丸，温酒下。【《摘元方》】
　　五色带下：甑带煮汁，温服一盏，日二服。 【《千金》】
　　赤白带下：炒黄荆子为末，酒调下二钱，或米汤亦可。 【丹溪】
　　赤白带下：欓子、石菖蒲等分为末，每旦盐酒温服二钱。 【《经验方》】
　　赤白带下：桑耳切碎，酒煎服。 【《图经》】
　　赤白漏下：矾石火炼服之，良。 【《本草》】
　　赤白带下：禹余粮火煅酢淬、干姜等分。赤下干姜钱半为末，空心服二钱。 【《胜金方》】
　　赤白带下，多年不止：石燕，每日磨汁饮之，一枚用三日，以此为准；亦可为末，水飞过，每日服之半钱至一钱，米饮服，至一月诸疾悉平。【《本草》】
　　妇人白带，多因七情内伤，或下元虚冷所致：沙参为末，每服二钱，米饮调下。 【《要诀》】
　　妇人五色带下：以面作煎饼七个，安于烧赤黄古砖上，以黄(艹舌)蒌敷面上，安布两重，令患者坐之，令药气入腹熏之，当有虫出如蚕子，不过三五度瘥。
　　白带沙淋：白鸡冠花、苦壶卢等分，烧存性，空心火酒服之。 【《摘元方》】
　　妇人白带：白芷四两，以石灰半斤，淹三宿，共灰切片炒研末，酒服二钱，日二服。 【《集成》】
　　赤白带下，月水不来：用蛇床子、枯白矾等分为末，酢面糊丸弹子大，胭脂为衣，绵裹纳入阴户，如热极再换，日一次。【子和】
　　赤白带下：苦参二两、牡蛎粉一两五钱为末，以雄猪肚一个，水三碗，煮烂捣泥，和丸梧子大，每服百丸，温酒下。【积德堂】
　　赤白带下，年深诸药不能疗者：用贯众状如刺猬者一个，全用不銼，只揉去毛及花萼，以好酢蘸湿，慢火炙令香熟，候冷为末，米饮空心每服二钱，甚效。【《妇人良方》】
　　白带白淫：风化石灰一两，白茯苓三两为末，糊丸梧子大，每服二三十丸，空心米饮下。【集元方】
　　赤白带下，夏枯草花开时采，阴干为求，每服二钱，米饮下，食前服。 【《家传方》】
　　妇人白带：白鸡冠花晒干为末，每旦空心酒服三钱。赤带用红者。 【《集效方》】
　　下血血崩，或五色漏带：香附子去毛，炒焦为末，极热，酒服二钱，立愈。昏迷甚者三钱，米饮下。亦可加椶灰。【《本事方》】
　　赤白带下，及血崩不止者：香附子、赤芍药等分为末，盐一捻，水二盏，煎一盏，食前温服。【《圣惠》，下同】
　　妇人带下，脐腹冷痛，面色痿黄，日渐虚困：用葵花一两，阴干为末，每空心温酒服二钱匕。赤带用赤葵，白带用白葵。
　　赤白带下：石菖蒲、破故纸等分炒为末，每服二钱，更以菖蒲浸酒调服，日一。 【《妇人良方》】
　　赤白带下：三叶酸草阴干为末，空心温酒服三钱。 【《千金》，下同】
　　崩中赤白带下：用墓头回草一把，酒水各半盏，童尿半盏，新红花一捻，煎七分，卧时温服。日近者一服，久则三服愈，其效如神。
　　赤白带下：荞麦炒焦为末，鸡子白和丸梧子大，每服五十丸，盐汤下，日三服。
　　女人带下赤白：薤白作羹食之。

　　赤白带下：韭根捣汁和童尿露一宿，空心温服取效。 【《海上仙方》】　　又方：白扁豆炒为末，米饮调服二钱。
　　女人带下：用韭子七升，酢煮千沸，焙研末，炼蜜丸梧子大，每服三十丸，空心温酒下。
　　赤白带下：槿根皮二两切，以白酒一碗半，煎一碗，空心服之。白带用红酒甚妙。 【《纂要》】
　　妇人赤带下：悬钩子根皮浓煮汁饮之。 【藏器】
　　崩中赤白，不问远近：取槐枝烧灰，食前，酒下方寸匕，日二服。 【《深师方》】
　　妇人白带：百草霜一两、香金墨半两研末，每服三钱，猪肝一叶，批开入药在内，纸裹煨热细嚼，温酒送之。【《永类方》】
　　崩中白带：用椒目末，又用白芷石灰炒去灰为末，茜草少许，粥丸服。 【丹溪，下同】　　又方：用生狗头骨烧灰存性，或酒调服，或入药服。　　又方：五灵脂半生半炒末之，酒调服。
　　崩中带下：诃黎勒和蜡烧烟熏之，及煎汤熏洗。 【《本草》】
　　赤白带下，不问老稚孕妇，悉可服：取马齿苋捣汁三大合，和鸡子白二枚，先温令热，乃下苋汁，微温顿服之，不过再作即愈。【《海上方》】
　　赤白带下：以猪肝一叶薄批，搵着诃子末炙之，再搵再炙，尽末半两，空腹细嚼，陈米饮送下。【《本草》】
　　女子白带：陈冬瓜仁炒为末，每空心米饮服五钱。 【《救急易方》】
　　　　针灸

　　《甲乙经》曰：妇人乳子下赤白，腰俞主之。　　妇人下赤白，沃后，阴中干痛，恶合阴阳，少腹(月真)坚，小便闭，曲骨主之。【一本作屈骨。】　　妇人下赤白，里急瘈瘲，五枢主之。　　女子下苍汁，不禁赤沥，阴中痒痛，少腹控(月少)，不可俯仰，下髎主之。刺腰尻交者，两胂上，以月死生为痏数，发针立已。　　女子疝瘕，按之如以汤沃两股中，少腹肿，阴挺出痛，阴水来下，阴中肿或痒，漉青汁若葵羹，血闭无子，不嗜食，曲泉主之。　　《千金方》曰：月事不利，见赤白而有身反败阴寒，刺行间入六分，灸三壮。穴在足大趾间动脉应手。　　赤白里急瘈瘲，刺五枢入一寸，灸五壮，穴在带脉下三寸。　　女人漏下赤白，月经不调，灸交信[交信　《千金》卷四赤白带下崩中漏下作「交仪」。]三十壮，穴在内踝上五寸。　　女人漏下赤白，灸营池四穴三十壮，穴在内踝前后两边池中脉上，一名阴阳是[一名阴阳是　原作「一本是荣池」，据《千金》卷四赤白带下崩中漏下改。]。　　女人漏下赤白，四肢酸削，灸漏阴三十壮，穴在内踝下五分微动脚脉上。　　女人漏下赤白，泄注，灸阴阳随年壮，三报，穴在足拇趾下屈里长头白肉际。　　《李杲十书》曰：妇人赤白带，三阴交刺入五分，灸三十壮。　　又法：漏阴刺入五分，灸三十壮，穴在内踝下五分，微有动脉。　　朱震亨《心法》曰：妇人得子，多变成白水淋漓而下，经久，身面虚肿，刺阴谷入二寸半。　　又法：绝骨穴刺入二寸半。
　　又法：如喘满，刺鱼际穴透太渊穴，左右共四十九呼，治肺经水气极妙。　　《证治准绳》曰：赤白带，刺中极入二寸半，赤泻白补；白环俞一寸半，泻六吸，补一吸。　　又法：气海、中极、白环俞三穴不效，取阳交穴，补多泻少，灸七壮；又取三阴交。　　又法：下白带不已，渐渐如蛊，取气海穴六分，中极、委中二穴各五分。赤带如法。　　又法：下白带不已，渐渐如蛊，取曲骨、承阴二穴各七分；中极六分，穴在两旁柱骨下。赤带如法。　　又法：四花穴，治赤白带如神。

　　　　　医案

　　《儒门事亲》曰：息城李左衙之妻，病白带如水，窈漏中绵绵不绝，秽臭之气不可近，面黄食减，已三年矣。诸医皆云积冷，起石、硫黄、姜、附之药，重重燥补，污水转多，常以袽日易数次。或用一药，以木炭十斤，置药在坩锅中，盐泥封固，三日三夜，炭火不绝，烧令通赤，名曰水龙丹、服至数升，污水弥甚，灼艾烧针，三年之间，不可胜数。戴人断之曰：此带浊水，本热乘太阳经，其寒水不可胜如此也。夫水自高而趋下，宜先绝其上源。乃涌痰水二三升，次日下污水十余行，三遍汗出周身，至明旦，病人云：污已不下矣。次用寒凉之剂，服及半载，产一子。《内经》曰：少腹冤热，溲出白液。带之为病，溶溶然若坐水中。故治带下同治湿法泻利，皆宜逐水利小溲，勿以赤为热，白为寒。今代刘河间书中，言之详矣。
　　顷顿丘一妇人，病带下连绵不绝，白物或来已三年矣，命予脉之。诊其两手，脉俱滑大而有力，得六七至，常上热口干眩运，时呕酢水。余知其实有寒痰在胸中，以瓜蒂散吐出冷痰二三升，皆酢水也，间如黄涎，状如烂胶；次以浆粥养其胃气；又次用导水、禹功以泻其下；然后以淡剂渗泄之药利其水道，不数日而愈。
　　《丹溪心法》曰：胡安人患白带下，月经甚多，食少倦怠，面黄，经中有如血块者，有如筋膜者，与参、朮等补血气，调脾胃；后诸证皆退，惟带未止，以樗皮丸主之而愈。
　　《薛氏医案》曰：一孀妇腹胀胁痛，内热晡热，月经不调，肢体酸麻，不时吐痰；或用清气化痰之药，喉间不利，带下青黄，腹胁膨胀；又用行气之剂，胸膈不利，肢体如麻。此乃郁怒伤损肝脾，朝用归脾汤以解脾郁、生脾气，夕用加味逍遥散以生肝血、清肝火，百余剂而愈。
　　一妇人头运吐痰，胸满气喘，得食稍缓，苦于白带二十余年矣，诸药不应，此气虚而痰饮也，痰饮愈而带自愈。遂朝用六君子汤，夕用六味地黄丸，不一月而验。
　　一妇人耳鸣胸痞，内热口干，喉中若有核，吞吐不利，月经不调，兼之带下，余以为肝脾郁结，用归脾汤加半夏、山栀、升麻、柴胡，间以四七汤下白丸子而愈。
　　一妇人吞酸饱满，食少便泄，月经不调，服清气化痰丸，两膝渐肿，寒热往来，带下黄白，面痿体倦，此脾胃俱虚，湿痰下注，用补中益气倍用参、朮，加茯苓、半夏、炮姜而愈。
　　一妇人带下，四肢无力，余曰：四肢者土也，此脾胃虚弱，湿痰下注，以补中益气、济生归脾二药治之而愈。
　　一妇人带下黄白，怒则胸膈不利，饮食少思，或用消导利气之药，痰喘胸满，大便下血。余曰：此因脾气亏损，不能摄血归源，用补中益气加茯苓、半夏、炮姜四剂顿减，又用八珍加柴胡、山栀而痊。
　　一妇人年逾六十，内热口干，劳则头运吐痰带下，或用化痰行气，前证益甚，饮食益少，肢体或麻；服袪风化痰之剂，肢体常麻，手足或冷或热，日渐消瘦。余曰：此证属脾气虚弱而不能生肺，袪风之剂，复损诸经也，当滋化源。遂用补中益气加茯苓、半夏、炮姜二十余剂，脾气渐复，饮食渐加，诸证顿愈。
　　《证治准绳》曰：雪翁妻，年三十余，十八胎九殇八夭，曾因事惊忧过甚，遂昏昏不省人事，口唇舌皆疮，或至封喉，下部虚脱，白带如注，如此四十余日，或时少醒，至欲自缢，自悲不能堪医。或投凉剂解其上，则下部疾愈甚；或投热剂，及以汤药熏蒸其下，则热运欲绝。四弟还脉之，始知为亡阳证也，急以盐煮大附子九钱为君，制以薄荷、防风，佐以姜、桂、芎、归之属，水煎入井冰冷与之，未尽剂，鼾呼熟睡通宵，觉即能识人。时止一嗣子二女，相抱痛哭，疏戚皆悲。执友赵宪长惊曰：君何术也？弟曰：方书有之，假对假、真对真耳。上乃假热，故以假冷之药从之：下乃真冷，故以真热之药反之，斯上下和而病解矣。继后主以女金丹，错综以二三方，不但去其疾，且调治元气。庚午生一子，壬申生一子。去年又患疟疾十三月，亦主以养元气，调生气；待饮食大进，然后劫以毒药，吐下块物甚多，投以附子汤三钱而愈。不责效旦暮间。其用女金丹即胜金丸也，得之异人。倍加香附而视气血之偏者，又加姜黄、条芩倍川芎之属，取效甚多。予念无子者往往有之，翻思予得子之难，其苦何如？乃次第录其方，并女金丹以济人。
　　陶遵道外姑。年七十，形瘦善啖，病白带，食前，姜汤吞大补九五十丸一二次，午膳后又临卧时，各与小胃丹十五丸愈。
　　一妇人因产后虚寒，呕恶不食，腹痛如割，时作寒热，复出盗汗，瘦悴骨立，脐腹之左，结成硬块，其大如掌，冰冷，虽盛暑，此处独无汗，每块微动则痛不可忍，百药治不效。梦中忽有人授以艾煎丸方，因服之，恶心寒热盗汗辄止，尽一料遂平复，独血块如故；服至五六料，其块自融化而出如鱼冻。
