古今图书集成医部全录卷二百七十八

汗门

　　　　黄帝素问

　　　　　经脉别论

　　饮食饱甚，汗出于胃。惊而夺精，汗出于心。持重远行，汗出于肾。疾走恐惧，汗出于肝。摇体劳苦，汗出于脾。　　 【注　汗者水谷之津液，饱甚则胃满，故汗出于胃。血乃心之精，汗乃血之液，惊伤心气，汗出于心，故曰夺精。肾主骨，持重远行则伤骨，故汗出于肾。肝主筋，疲劳伤筋，故汗出于肝。劳伤四体，故汗出于脾。】
　　　　　阴阳别论

　　阳加于阴谓之汗。
　　 【注　汗乃阴液，由阳气之宣发，而后能充身泽毛。若动数之阳脉，加于尺部，是谓之汗。】
　　　　　脏气法时论

　　肺病者，喘咳逆气，肩背痛，汗出。　　 【注　肺主气而发源于肾，母子之经气相通也。故气逆则喘咳肩背痛而汗出。】　　肾病者，寝汗出，憎风。
　　 【注　太阳之气司表，而下出膀胱经，气逆则表气虚，故寝汗出而恶风。】
　　　　　痹论

　　风寒湿三气杂至，合而为痹。其多汗而濡者，此其逢湿甚也。阳气少，阴气盛，两气相感，故汗出而濡也。　　 【注　夫感天地之阴寒，而吾身之阴气又盛，两气相感，故汗出而濡也。】
　　　　　评热病论

　　人所以汗出者，皆生于谷，谷生于精。　　 【注　汗生于水谷之精，水谷之精，由精气之所化也。】　　今邪气交争于骨肉而得汗者，是邪却而精胜也。　　 【注　交争于骨肉者，邪气伏匿于骨肉之间，至春时与正气交争，而发为温病。得汗，是精气胜而邪当共并而出矣。】　　复热者，邪气也。汗者，精气也。今汗出而辄复热者，是邪胜也。汗出而脉尚躁盛者死。今脉不与汗相应，此不胜其病也，其死明矣。　　 【注　今汗出而邪留不去，则热邪复伤其阴精矣。热病已得汗而脉尚躁盛，此阴脉之极也，死。】　　阴虚者阳必凑之，故少气时热而汗出也。　　 【注　阴虚则阳往乘之，故汗出。】　　汗出而身热者风也，汗出而烦满不解者厥也，病名曰风厥。　　 【注　风为阳邪，开发肌腠，津液外泄，风热留之，故身热。风热不去则伤动其肾，气逆于上则心烦，乘于脾土则中满，病名曰风厥，谓因风邪而使肾气之厥逆也。】
　　　　　脉要精微论

　　肺脉软而散者，当病灌汗，至令不复散发也。　　 【注　灌汗者，脾土灌溉之汗。肺气虚而不能输布水液，脾气自灌于肌肤，至令肺气不复通调散发也。】　　阳气有余，为身热无汗；阴气有余，为多汗身寒；阴阳有余，则无汗而寒。　　 【注　邪在阳分，故身热无汗。邪在阴分，故多汗身寒。阴阳并受其邪，则无汗而寒也。】
　　　　　生气通天论

　　因于暑，汗，烦则喘喝，静则多言。体若燔炭，汗出而散。　　 【注　天之阳邪，伤人阳气，气伤外弛，故汗出。】　　汗出偏沮，使人偏枯。汗出见湿，乃生痤痱。劳汗当风，寒薄为皶，郁乃痤。魄汗未尽，形弱而气烁，穴俞以闭，发为风疟。　　 【注　汗出而半身沮湿，是阳气虚不能充身遍泽，必有偏枯之患。汗出见湿，则湿热郁之于皮肤，则生痤痱。劳汗当风，则寒湿郁于皮肤而为皶痤矣。魄汗未尽，表邪未去也。表阳邪气，同陷其间，寒邪随阳化热，故气烁，表气不入于经，故穴俞以闭，但热不寒为风疟。】
　　　　　金匮真言论

　　夏暑汗不出者，秋成风疟。
　　 【注　夏不汗出，则暑气伏藏，至秋乃成风疟。】
　　　　　热论

　　暑当与汗皆出，勿止。
　　 【注　伏匿之邪，与汗共出，故不可止之。】
　　　　　宣明五气论

　　心为汗。
　　 【注　心主血，汗乃心之液也。】
　　　　　骨空论

　　风从外入，令人振寒汗出，头痛身重，恶寒。　　 【注　风为阳邪，伤人阳气，故病如此。】
　　　　　平人气象论

　　尺濇脉滑，谓之多汗。
　　 【注　尺肤濇者，风痹也。邪迫于经，其脉则滑，以风之阳邪，闭于皮肤之间，而迫于经脉，故主多汗。】
　　　　　水热穴论

　　勇而劳甚则肾汗出，肾汗出逢于风，内不得入于脏腑，外不得越于皮肤，客于元府，行于皮里，传为胕肿，本之于肾，名曰风水。所谓元府者，汗空也。　　【注　勇而劳甚，则伤骨而肾气动，则水液上升而为汗矣。因风而致水肿于皮肤间也。】
　　　　　诊要经终论

　　太阳之脉，其终也，戴眼反折瘈瘲，其色白，绝汗乃出，出则死矣。　　 【注　太阳之经气已绝，故瘈瘲戴眼反折。手太阳主液，足太阳藏液。绝汗者，津液外亡也。】
　　　　　举痛论

　　热则腠理开，荣卫通，汗大泄，故气泄矣。劳则喘息汗出，外内皆越，故气耗矣。　　 【注　夫气为阴之固，阴为阳之守，热则腠理开，汗大泄，则阳气从而外泄矣。劳则肾气伤而喘息于内，阳气张而汗出于外，外内皆越，故气耗矣。】
　　　　　阴阳应象大论

　　阳之汗，以天地之雨名之。
　　 【注　汗出于阴液，由阳气之宣发，雨乃地之阴湿，由天气之所发，故方之。】　　阳盛则身热，腠理闭，喘粗，为之俯仰，汗不出而热，齿干，以烦冤腹满死，能冬不能夏。阴盛则身寒汗出，身常清，数栗而寒，寒则厥，厥则腹满死，能夏不能冬。　　 【注　阳乃火热用事，热在表，则腠理闭而喘，粗汗不出。肾主精液，心主血液，齿干，精液竭，烦冤，血液枯也。中焦之生气绝则腹满，此阳热偏胜之死证，虽苟延于冬而不能幸免于夏也。若阴盛则阳虚，故汗出。阴寒在表，故身常清，在里则数栗而寒；表里俱寒，故四肢厥冷腹胀满也。此阴寒偏盛之死证，得夏月之阳热，尚可救其阴寒也。】
　　　　　六元正纪大论

　　太阳所至，为寝汗，痉。
　　 【注　此秋病之常也。】

　　　　　气交变大论

　　岁水太过，甚则寝汗出，憎风。
　　 【注　岁水太过，诸丙岁也。水泛则源竭，太阳之气无从资生，表阳虚，故汗出憎风也。】
　　　　　至真要大论

　　少阴在泉，主胜则魄汗不藏，四逆而起。　　 【注　四之主气，乃太阴湿土，客气乃太阳寒水。以土胜水，是以津液不藏而汗出于表也。】
　　　　灵枢经

　　　　　邪气脏腑病形篇

　　肺脉缓甚为多汗。
　　 【注　缓则肺热甚，故多汗。】
　　微缓，头以下汗出不可止。
　　 【注　肺主周身之气而朝百脉，腠理开，故头以下汗出不可止，是颈项胸背之间，肺之外部也。】
　　　　　经脉篇

　　肺手太阴之脉，是主肺所生病者，气盛有余则肩背痛，风寒汗出中风。　　 【注　肺俞在肩背，肺气盛故痛。风寒汗出中风，乃三阴三阳之气在表，而合于天之六气也。】　　胃足阳明之脉，是主血所生病者，狂，疟温淫汗出。　　 【注　胃主荣血，故主血所生病者，为狂为温疟汗出者，胃气热而蒸发水液之汗也。】　　三焦手少阳之脉，是主气所生病者，汗出。　　 【注　少阳乃一阳初生之气，汗出者阳加于阴也。】　　胆足少阳之脉，是主骨所生病者，汗出。　　六阳气绝，则阴与阳相离，离则腠理发泄，绝汗乃出，故旦占夕死，夕占旦死。　　 【注　阳气根于阴而出于阳，是以六阳将绝，则阴与阳相离，离则阳气外脱，腠理发泄，绝汗乃出而阳气终，故旦占夕死，夕占旦死，不能终天运之一周。】
　　　　　热病篇

　　热病七日八日，脉不躁，躁不散数，后三日中有汗。三日不汗，四日死。未曾汗者，勿腠刺之。　　 【注　热病七八日，脉不躁者，外已解也。脉即躁而不散数，此邪热虽未去而正气不伤。后三日乃再经之十一日，此复传于里阴，必得阴液之汗而解。故未曾汗者，勿腠刺之，当取汗于阴也。如三日不汗，乃阳热盛而阴气已绝，故至四日而死。】　　热病已得汗，而脉尚躁盛，此阴脉之极也，死；其得汗而脉静者，生。热病者，脉尚躁而不得汗者，此阳脉之极也，死；脉盛躁得汗静者生。　　 【注　热病已得汗而脉尚躁盛者，此内因之热极也，死。其得汗而脉静者，热已清而脉平和，故生。热病者，脉尚躁，病外因之热而及于经也。不得汗者，不得从乎外解，此外热之极也，故死。脉盛躁得汗而脉静者，外淫之邪，从汗而散，故生。】　　热病汗不出，大颧发赤，哕者，死。汗不出，呕下血者，死。咳而衄，汗不出，出不至足者，死。　　 【注　汗不出者，外淫之热，不得从汗解也。大颧赤者，五脏之热甚也。哕者，外内之热交争，胃气绝也。汗不出呕下血者，外热不解而入于阴也。咳而衄汗不出者，咳乃内热，上逆于肺，衄为表热，外迫于经。夫肺主皮毛，外内之热，咸从肺气以汗解。汗不出者，气绝于上也。出不至足者。气绝于下也。】
　　　　　五癃津液别篇

　　天暑衣厚则腠理开，故汗出。
　　 【注　腠理者，分肉之文理，津随三焦出气，淖注于皮肤肌肉之间，故腠理开则汗大泄。】
　　　　　五变篇

　　黄帝曰：人之善病风厥漉汗者，何以候之？少俞答曰：肉不坚，腠理疏，则善病风。黄帝曰：何以候肉之不坚也？少俞答曰：腘肉不坚而无分理。理者粗理。粗理而皮不致者，腠理疏，此言其浑然者。　　 【注　盖津液充于皮腠之间，皮溃理疏，则津泄而为汗矣。太阳之气主皮肤，如腘肉不坚，理粗而皮不致密，则腠理疏而浑然汗出矣。】
　　　　　五禁篇

　　大汗出之后，夺也，不可泻。
　　 【注　形肉血气已虚脱者，虽有实邪，皆不可泻。】
　　　　　决气篇

　　腠理发泄，汗出溱溱，是谓津。津脱者，腠理开，汗大泄。　　【注　津发于腠理，故津脱者，腠理开，汗大泄。】
　　　　　荣卫生会篇

　　黄帝曰：人有热，饮食下胃，其气未定，汗即出，或出于面，或出于背，或出于身半，其不循卫气之道而出，何也？岐伯曰：此外伤于风，内开腠理，毛蒸理泄，卫气走之，故不得循其道。此气慓悍滑疾，见开而出，故不得从其道，故命曰漏泄。　　 【注　卫气从上焦之气而出，所出之道路，从来上未至于面，后未至于背。今饮食下胃，其荣卫宗气未有定分，而先汗出于面，或出于背，此卫气之不循道而出也。卫气布于周身，无所不被其泽。若汗出于身半，此卫气之偏沮也。盖卫气者，水谷之悍气，其性慓悍滑疾，如腠理不密，即见开而出，故不得从其道也。】　　荣卫者，精气也。血者，神气也。故血之与气，异名同类焉。是故夺血者无汗，夺汗者无血。　　 【注　荣卫者，水谷之精气也。血者，神气之所化也。血与荣卫，皆生于精，故异名而同类焉。汗乃血之液，气化而为汗，故夺其血者则无汗，夺其汗者则无血。】
　　　　金匮要略 【汉　张机】

　　　　　汗证

　　湿痹篇曰：风湿脉浮，身重汗出恶风者，防己黄芪汤主之。　　中风篇曰：寸口脉沉而弱，沉即主骨，弱即主筋，沉即为肾，弱即为肝。汗出入水中，如水伤心，历节黄汗出，故曰历节。趺阳脉浮而滑，滑则谷气实，浮则汗自出矣。　　水气篇曰：风水脉浮身重，汗出恶风者，防己黄芪汤主之。腹痛者加芍药。　　风水恶风，一身悉肿，脉浮不渴，续自汗出，无大热，越婢汤主之。　　问曰：黄汗之为病，身体肿，发热汗出而渴，状如风水，汗沾衣，色正黄如蘗汁，脉自沉，何从得之？师曰：以汗出入水中浴，水从汗孔入得之，芪芍桂酒汤主之。　　黄汗之病，两胫自冷，假令发热，此属历节。食已汗出，又身常暮卧盗汗出者，此荣气也。若汗出已反发热者，久久其身必甲错，发热不止者，必生恶疮。若身重汗出已辄轻者，久久必身瞤，瞤即胸中痛，又从腰以上必汗出，下无汗，腰髋弛痛，如有物在皮中状，剧者不能食，身疼重，烦躁，小便不利，此为黄汗，桂枝加黄芪汤主之。
　　　　中藏经 【汉　华佗】

　　　　　汗出死证

　　热病汗出而脉未静，往来转大者死。　　病厥逆汗出，脉虚而缓者死。
　　汗出不流者死。
　　肝绝汗出如水，恐惧不安，伏卧目直面青者，八日死，又曰即时死。
　　　　脉诀 【晋　王叔和】

　　　　　汗脉

　　濡脉歌曰：濡脉关前人足汗。
　　杂病歌曰：病人头面青黑暗，汗透毛端恰似珠。眼小目瞪不须治，作汗如油不可苏。　　内外俱虚身冷寒，汗出如珠微呕烦。忽然手足脉厥逆，体不安宁必死(扌弃)。　　肾脏歌曰：面黑齿痛目如盲，自汗如水腰折频。皮肉濡结发无泽，四日应当命不存。
　　　　活人书 【宋　朱肱】

　　　　　论伤寒

　　伤寒无汗者七证，自汗者九证。太阳伤寒、刚痓病、太阴病、少阴病、厥阴病、阴阳易病、冬阳明病，皆无汗。汗出者九证，卫不和、伤风、风温、中湿、中暑、阳明病、亡阳、柔痓、霍乱，皆自汗。虽然，少阴不得有汗，而少阴亦有反自汗出之证；阳明病法多汗，而阳明亦有反无汗之证，不可不察也。　　问：头汗出。曰：病人表实里虚，元府不开，则阳气上出，汗见于头。凡头汗出者，五内干枯，胞中空虚，津液少也，慎不可下。下之者，谓之重虚。然头汗出者有数证。伤寒五六日，头汗出，微恶寒，手足冷，心下满，口不欲食，大便鞕，脉细者，此为阳微结，必有表复有里也。脉沉亦有里也。汗出为阳微，假令纯阴结，不得复有外证，悉入在里，此为半在里半在外也。脉虽沉紧，不得为少阴病，所以然者，阴不得有汗，今头汗出，故知非少阴也。　　伤寒五六日，已汗下，胸胁满，微结，小便不利，渴而不呕，但头汗出，往来寒热心烦者，此表未解也，病人但为瘀热在里，身必发黄。　　阳明病下之，其外有热，手足温，不结胸，心中懊憹，饥不能食，但头汗出者。　　心下紧满，无大热，头汗出者。
　　阳明病下血讝语者，为热入血室，但头汗出者，刺期门，随其实而泻之，汗出则愈。
　　　　明理论 【金　成无己】

　　　　　自汗

　　伤寒自汗，何以明之？自汗者，谓不因发散而自然汗出者是也。《内经》曰：阳气卫外而为固也。卫为阳，言卫护皮肤，肥实腠理，禁固津液，不得妄泄。汗者干之，而出邪气。干于卫气，气不能卫固于外，则皮肤为之缓，腠理为之疏，由是而津液妄泄，濈濈然润，漐漐然出，谓之自汗也。如发热自汗出而不愈，此卫气不和，风邪干于卫也；太阳中暍，汗出恶寒，身热而渴者，暑邪干于卫也；多汗出而濡，此其风湿甚者，湿邪干于卫也。是知卫气固护津液，不令妄泄，必为邪气干之而始出也。风寒暑湿之毒为四时之气，中人即为伤寒。风与暑湿为邪，皆令自汗。惟寒邪伤人，独不汗出。寒伤荣而不伤卫，卫无邪气所干，则皮腠得以密，津液得以固，是以汗不出也。及其气渐入里，传而为热，则亦使自汗出也。盖热则荣卫通，腠理开，而汗泄矣。然自汗之证，又有表里之别，虚实之异焉。若汗出恶风及微恶寒者，皆表未解也，必待发散而后愈。至于漏不止而恶风，及发汗后恶寒者，又皆表之虚也，必待温经而后愈。诸如此皆邪气在表也。若汗出不恶寒者，此为表解而里未和也。经曰：阳明发热汗出，此为热越。又曰：阳明病发热汗多者，急下之。又非若邪气在表而汗出之可缓也。伤寒自汗之证为常也。设或汗出发润，与其出之如油，或大如贯珠，若身出而不流，皆为不治之证也。必手足俱周，遍身悉润，漐漐然一时间许，烦热已而身凉和，乃为佳矣。此则阴阳气和，水升火降，荣卫通流，邪气出而解者也。《内经》曰：阳之汗，以天地之雨名之。此之谓也。
　　　　　盗汗

　　伤寒盗汗，何以明之？盗汗者，谓睡而汗出者也。自汗则或睡与不睡，自然而出也。盗汗者，不睡则不能汗出，方其睡也，凑凑然出焉，觉则止而不复出矣。杂病盗汗者，责其阳虚也。伤寒盗汗者，非若杂病之虚，是由邪气在半表半里使然也。何者？若邪气一切在表，干于卫则自然汗出也。此则邪气侵行于里，外连于表邪，及睡则卫气行于里，乘表中阳气不致，津液得泄，故但睡而汗出，觉则气散于表而汗止矣。经云：微盗汗出反恶寒者，表未解也。又阳明病当作里实，而脉浮者云必盗汗，是犹有表邪故也。又三阳合病，目合自汗。是知盗汗为邪气在半表半里之间明矣。且自汗有为之虚者，有为之实者。其于盗汗之证，非若由汗有实者，悉当和表而已，不可不知也。
　　　　　头汗

　　伤寒头汗，何以明之？头者，诸阳之会也。邪搏诸阳，津液上凑，则汗见于头也。邪热内蓄，蒸发腠理，遍身汗出者，谓之热越。若身无汗，则热不得越。热蒸于阳，故但头汗出也。何者？以三阴之经，皆上至颈胸中而还，不循于头，独诸阳脉上循于头尔。经曰：但头汗出，身无汗，至颈而还，小便不利，渴饮水浆，此为瘀热在里，身必发黄，为热不得越而上达者也。又热入血室，与其虚烦，或阳明被火，及水结胸，皆头汗出，俱是热郁于内而不得越也。此数者，或吐或下，皆欲除其热。或谓头汗之证，悉属阳明而为里热，而有不属阳明属表者乎？且邪但在表者，则无头汗之证，必也寒湿相搏，与邪气半在表半在里者，乃有头汗。伤寒五六日，已发汗而复下之，胸胁满微结，小便不利，渴而不呕，但头汗出，往来寒热，心烦；及伤寒五六日，头汗出，微恶寒，手足冷，心下满，口不欲食，大便鞕，脉细者，皆邪气半在表半在里，令头汗出也。湿家但头汗出，欲得被覆向火者，寒湿相搏，令头汗出也。兹数者，皆邪气所干，令头额自然汗出，又不谓之逆。其小便不利，则恶见头汗出；湿家下后，亦恶见头汗出。兹二者，乃为头汗之逆者。何则？以小便不利而成关格，若头汗出，阳脱也。经云：关格不通，不得尿，头无汗者生，有汗者死。湿家下后，若头上汗出而微喘者，亦阳脱也。经云：湿家下之，额上汗出，小便不利者死，下利不止者亦死。《脉经》曰：阳气上出，汗见于头者，盖阳脱也。知可治而治，知其不可治而不治，皆得十全之上者，在于明辨而审的也。
　　　　　手足汗

　　伤寒手足汗出，何以明之？四肢者，诸阳之本，而胃主四肢，手足汗出者，阳明之证也。阳经邪热，传并阳明，则手足为之汗出。阳明为津液之主病，则自汗出。其有身汗出者、有但头汗出者、有手足汗出者，悉属阳明也。何以使之然也？若一身自汗出者，谓之热越，则热外达者也。但头汗出者，是热不得越，而热气上达者也。及手足汗出者，为热聚于胃，是津液之旁达也。经曰：手足濈然汗出者，大便必鞕；手足漐漐汗出，大便难而讝语者，下之则愈。由此观之，手足汗出，为热聚于胃可知矣。或谓：热聚于胃而手足为之汗出，其寒聚于胃而有手足汗出者乎？经曰：阳明中寒者，不能食，小便不利，手足濈然汗出，此欲作痼瘕，即是中寒者也。且热聚于胃为可下之证，其寒聚于胃为不可下，何以明之？要明于此二者，必曰大便初鞕后溏，以胃中冷，水谷不别故也，是以不可下。若大便难讝语者，为阳明证具，则是可下之证。临病之际，宜须两审。
　　　　　无汗

　　伤寒无汗，何以明之？腠理者，津液凑泄之所为腠，文理缝会之中为理。津液为风暑湿气所干，外凑皮腠者，则为自汗出。若寒邪中经，腠理致密，津液内渗则无汗。无汗之由，又有数种：如伤寒在表，及邪行于里，或水饮内蓄，与亡阳久虚，皆令无汗，其伤寒无汗，则腠理致密也。风中于卫，则腠理开而自汗。寒中于荣则无汗，谓腠理闭也。经所谓太阳病恶风，无汗而喘；及脉浮紧无汗，发热；及不汗出而烦躁；阳明病反无汗而小便利，二三日呕而咳，手足厥，苦头痛鼻干不得汗；脉浮无汗而喘，与刚痉无汗，是数者，皆寒邪在表而无汗者也。其邪气行于里无汗者，为邪气在表，熏发腠理则汗出，邪气内传不外熏发者则无汗。经所谓阳明病无汗，小便不利，心中懊憹者，身必发黄；及伤寒发热无汗，渴欲饮水，无表证者，白虎加人参汤主之；与夫三阴为病，不得有汗，是数者，皆邪行于里而无汗者也。其水饮内蓄而无汗者，为水饮散而为津液，津液布渗而为汗，既水饮内蓄而不行，则津液不足而无汗。经所谓服桂枝汤或下之，仍头项强痛，翕翕发热，无汗，心下满，微痛，小便不利者，桂枝去桂加茯苓白朮汤主之，是津液内渗而无汗者也。其阳虚无汗者，诸阳为津液之主，阳虚则津液虚少，故无汗。经所谓脉浮而迟，迟为无阳，不能作汗，其身必痒；阳明病反无汗，其身如虫行皮中之状，此以久虚故也，皆阳虚而无汗者也。如是皆理之常，又焉得为异哉？一或当汗而不汗，服汤一剂，病证仍在，至于服三剂而不汗者，死病也；又热病脉躁盛而不得汗者，黄帝谓阳脉之极也，死。兹二者，以无汗为真病，讵可与其余无汗者同日而语也。
　　　　东垣十书 【元　李杲】

　　　　　阳明病湿胜论

　　或曰：湿之与汗，阴乎阳乎？曰：西南坤土也，脾胃也。人之汗犹天地之雨，阴滋其湿，则为雾露与雨。阴湿寒，下行之地气也。汗多则亡阳，阳去则阴胜，甚为寒中。湿胜则音声如从瓮中出，湿若中水，相家有说土音如居深瓮中，言其壅遏不出也，其为湿审矣。又知此二者一为阴寒，《内经》曰：气虚则外寒。虽见热中蒸蒸为汗，终传大寒。知始为热中，表虚亡阳，不任外寒，终传寒中，多成痹寒矣。色以候天，脉以候地，形者乃候地之阴阳，故以脉气候之，皆有形无形可见者也。
　　　　　盗汗

　　盗汗者，寐中而通身出汗如浴，觉来方止，是属阴虚，荣血之所主，宜补阴降火，当归六黄汤之类是也。若虚寒者，只以黄芪六一汤。盗汗发热因阴虚，用四物汤加黄蘗；兼气虚，加人参、黄芪、白朮。小儿盗汗不用治，盖血未足也。
　　　　　无汗

　　真气已亏，胃中火盛，汗出不休，胃中真气已竭。若阴火已衰，无汗反躁，乃阴中之阳、阳中之阳俱衰。四时无汗，其形不久，湿衰燥旺，理之常也。其形不久者，秋气主杀，生气乃竭。生气者胃之谷气，乃春少阳生化之气也。
　　　　丹溪心法 【元　朱震亨】

　　　　　自汗

　　自汗属气虚，血虚，湿，阳虚，痰。　　东垣有法有方，人参、黄芪，少佐桂枝。阳虚，附子亦可少用，须小便煮。火气上蒸胃中之湿亦能汗，凉膈散主之。痰证亦有汗。　　自汗大忌生姜，以其开腠理故也。

　　　　　盗汗

　　盗汗属血虚阴虚，小儿不须治。忌用生姜。东垣有方，用当归六黄汤，甚效。但药性寒。人虚者，只用黄芪六一汤。盗汗发热，因阴虚，用四物加黄蘗；兼气虚，加人参、黄芪、白朮。　　盗汗者，谓睡而汗出也。不睡则不能汗出。方其睡熟也，凑凑然出焉，觉则止而不复出矣，非若自汗而自出也。杂病盗汗，责其阳虚。伤寒盗汗非比，亦是心虚所致。宜敛心气，益肾水，使阴阳调和，水火升降，其汗自止。
　　　　　心汗

　　别处无汗，独心孔一片有汗，思虑多则汗亦多，病在用心，宜养心血，以艾煎汤，调茯苓末一钱服之，名曰心汗。又青桑第二叶焙干为末，空心米饮调服，最止盗汗。
　　　　医学正传 【明　虞抟】

　　　　　汗证

　　经曰：心之液为汗。《原病式》曰：心热则出汗。东垣曰：西南坤土也，在人则为脾胃。夫人之汗，犹天地之雨，阴滋其湿，则为雾露雨也。据《内经》独主于心，而东垣又指脾胃而言，何也？盖心为君火主热，脾胃属土主湿，湿热相搏，为汗明矣。亦如地之湿气为云雾而上升，其天气若不下降，则不能成霖雨也。又如甑中烧酒，若非汤火蒸淘，则不能成汗液也。夫各脏皆能令人出汗，独心与脾胃主湿热，乃总司耳。故经又曰：饮食饱甚，汗出于胃。惊而夺精，汗出于心。持重远行，汗出于肾。疾走恐惧，汗出于肝。摇体劳苦，汗出于脾。若夫自汗与盗汗者，病似而实不同也。其自汗者，无时而濈濈然出，动则为甚，属阳虚，卫气之所司也。盗汗者，寐中而通身如浴，觉来方止，属阴虚，荣血之所主也。大抵自汗宜补阳调卫，盗汗宜补阴降火。则火泛心虚，而冷汗自出者，理宜补肝，益火之原，以消阴翳；阴虚火炎者，法当补肾，壮水之主，以制阳光也。
　　　　证治要诀 【明　戴思恭】

　　　　　汗病证治

　　眠熟而汗出者曰盗汗，又名寝汗。不分坐卧而汗出者曰自汗。伤风、伤暑、伤寒、伤湿、痰咳等自汗，各载本门。其无病而常自汗出，与病后多汗，皆属表虚，胃气不固，荣血漏泄，宜黄芪建中汤加浮麦少许煎黄芪六一汤，或玉屏风散。或身温如常而汗出冷者，或身体冷而汗亦冷，别无他病，并属本证。　　有痰证冷汗自出者，宜七气汤。有气不顺而自汗不止，须理气使荣卫调和，小建中汤加木香。　　有病后多汗，服正元饮诸重补剂不愈，惟八珍散宜之。　　若阴汗，惟密陀僧和蛇床子研末扑之，立止。　　若服药汗仍出者，小建中汤加熟附子一钱不去皮，或正元饮，仍似温粉扑之。大汗不止，宜于诸药入煅牡蛎粉一分，并吞珠砂丹或茸珠丹。　　常自汗出，经年累月者，多用黑锡丹。久病及大病新愈汗出者，亦可用。此病不宜热补，须交济其阴阳自愈，当以灵砂丹主之。凡此皆非为他病，而止病于汗者设，非谓有兼病者也。　　若服诸药，欲止汗固表里，并无效验，药愈热而汗愈不收，只理心血。盖汗乃心之液，心无所养，不能摄血，故溢而为汗，宜用大黄芪汤加炒酸枣仁半钱；有微热者，更加炒石斛半钱，兼下灵砂丹。　　汗出如胶之粘，如珠之凝，及淋漓如雨，揩拭不逮者，难治。　　应汗多而发虚热者，不当泥于热宜用收敛之剂。汗出而有邪热者，其人若不渴，小柴胡汤加桂枝半钱，最良。　　治心虚多汗不睡，獖猪心一个，破开带血，用人参二两、当归二两，装入心中煮熟，去二味药，止吃猪心，不满三四日，其病即愈。
　　　　医学纲目 【明　楼英】

　　　　　自汗

　　平人气象论云：尺濇脉滑，谓之多汗。王注谓尺肤濇而尺脉滑也。肤濇者，荣血内涸。又《针经》云：腠理发泄，汗出溱溱，是谓津。津脱者，腠理开，汗大泄。按此二经论自汗多而血涸津脱者，其治法乃东垣正阳汤，用炒黄蘗、知母，及当归六黄汤之类是也。
　　　　　头汗

　　头汗出剂颈而还，血证也。额上偏多，何谓也？曰：首者，六阳之所会也，故热熏蒸而汗出也。额上偏多，以部分左颊属肝，右颊属肺，鼻属中州，颐属肾，额属心。三焦之火，涸其肾水，沟渠之余，迫而上入于心之分，故发为头汗，而额上偏多者，属心之部而为血证也。饮酒饮食，头汗出者，亦血证也。至于杂证，相火迫肾水上行入于心，为盗汗或自汗，传而为头汗出者，或心下痞者，俱同血证例治之。无问伤寒杂病酒积，下之而心下痞者，血证也。何以然？曰：下之亡阴，亡阴者，则损脾胃而亡血，气在胸中，以亡其血，陷之于心之分也，故心下痞。世人以为血病用气药导之，则痞病愈甚，而又下之，故变而为中满膨胀，非其治也。如此，然当作何治？独益中州脾土，以血药治之，其法无以加矣。
　　　　医学入门 【明　李梴】

　　　　　自汗

　　汗者，元阳真液。因饮食惊恐房劳行动出汗者，曰多汗。不问昏醒朝夕，浸浸出汗者，曰自汗。乃阳气不足卫护。热发者，补中益气汤加麻黄根、浮小麦，但升、柴俱宜蜜水炒过，以杀其升发之性，又欲其引参、芪至肌表，故不可缺也。发厥者，古芪附汤、顺元散。间有气血俱虚者，黄芪建中汤。　　痰证自汗，头眩呕逆，宜川芎、白朮、陈皮、甘草水煎服。多汗身软者，湿也。心主热，脾主湿，湿热相搏，如地之湿蒸，为云雾，为雨露。各脏皆有汗，独心与脾胃为湿热主耳。宜调卫汤、玉屏风散。火炎上蒸，胃湿作汗者，凉膈散。胃热者，二甘汤。是知自汗亦有实者。故外感初证，亦多自汗。风证，桂枝汤加附子；寒证，古桂附汤；暑证，五苓散；风湿相搏，防己黄芪汤。凡自汗久，用参、芪、附子不效，宜养心血。汗或干仍热者，必外感风，宜参苏饮，病止住服，是反治也。
　　　　　盗汗

　　睡着出汗，醒则渐收。盖睡则卫气行于里而表虚，醒则气散于表而汗止。心火炎盛，以致肺失卫护者，当归六黄汤。阴虚火动者，四物汤加知、蘗。兼气虚者，加参、芪、白朮。肾火动甚者，正气汤。脾湿者，四制白朮散。肝热者，用防风、龙胆草等分为末，米饮调服。心虚者，用人参、当归各二钱半，先用猪心血煎汤，澄清，以汁煎药服。思虑过度，以致心孔独有汗出者，用艾汤调下茯苓末一钱，或青桑第二番叶，带露采阴干，或焙为末，米饮调服。或古芷砂散、通用黄芪六一汤加浮小麦、牡蛎、麻黄根，外用五倍子白矾为末，津液调封脐中，一宿即止。或用牡蛎、麦面、麻黄根、槁本、糯米、防风、白芷等分为末，周身扑之。
　　　　医宗必读 【明　李中梓】

　　　　　诸汗证治

　　愚按心之所藏，在内者为血，在外者为汗。汗者心之液也，而肾主五液，故汗证未有不由心血虚得者。心阳虚不能卫外而为固，则外伤而自汗；肾阴衰不能内营而退藏，则内伤而盗汗。然二者之汗，各有冷热之分。因寒气乘阳虚而发者，所出之汗必冷；因热气乘阴虚而发者，所出之汗必热。虽然，热火过极，亢则害，承乃制，反兼胜己之化而为冷者有之，此又不可不察也。至夫肺虚者，固其皮毛，黄芪六一汤、玉屏风散。脾虚者，壮其中气，补中益气汤、四君子汤。心虚者，益其血脉，当归六黄汤。脾虚者，禁其疏泄，白芍、枣仁、乌梅。肾虚者，助其封藏，五味、山茱萸、龙骨、地骨皮、牡蛎、远志、五倍子、何首乌。五脏之内，更有宜温宜清，宜润宜燥，岂容胶一定之法以应无穷之变乎？
　　　　　伤寒诸汗证治

　　自汗恶风寒者，桂枝汤。恶寒自汗，表虚也，小建中汤或黄芪建中汤。自汗不恶风寒，表证罢，里证实也，承气汤。汗多小便利，必津液竭，大便虽鞕不可攻，宜蜜煎导，其法用蜜于铜器中微火煎，稍凝搅之，勿令焦，皂角末少许和之，乘热捻作枣子样，冷纳谷道中，欲大便急去之。自汗而渴，小便难，五苓散。汗多不止曰亡阳，桂枝附子汤，外用白朮、槁本、川芎，白芷各一两，牡蛎粉、米粉各二两细末，纱囊，周身扑之。盗汗在半里半表，胆有热也，小柴胡汤。头汗者，热不得越，阳气上腾，谵语，承气汤。心下满，头汗出，水结胸也，小半夏茯苓汤。头汗出，剂颈而还，发黄也，茵陈五苓散。头汗出小便难者死。手足汗，大便燥，谵语，大承气汤。寒不能食，小便不利，水谷不分，手足汗者，理中汤。
　　　　证治准绳 【明　王肯堂】

　　　　　自汗

　　心之所藏，在内者为血，发于外者为汗。汗者乃心之液，而自汗之证，未有不由心肾俱虚而得之。故阴阳虚必腠理发热自汗，此固阴阳偏胜而致。又有伤风、中暑、病湿、惊怖、房室、劳极、历节、肠痈、痰饮、产蓐等证，亦能令人自汗。仲景谓：肉极则自津脱，腠理开，汗大出。巢氏云：虚劳病，若阳气偏虚则津发泄为汗。又云：心脏热则腠理开，腠理开则汗出。诸家言汗出之义，大约如此。尝因是而究之，汗者，津之泄也。津与气同类，气之所至，津即有之，以故知《内经》之言心为汗者，大矣哉！盖心是主阳之脏，阳乃火也，气也，故五脏六腑表里之阳，皆心脏主之，以行其变化。是故津者，随其阳气所在之处而生，亦随其火扰所在之处，泄出为汗，其汗尽由心出也。不然，何《内经》言风、言劳动、言阴阳相争者，其汗各由其所在脏腑而出之乎？然五脏六腑，又必以十二经络荣卫为要，因经脉是司其出入行气之隧道。荣行脉中，以滋阴血；卫行脉外，以固阳气。阳气固则腠理肥，元府密，而脏腑经脉荣卫贯通。若在内之脏腑与表之经脉离居，则两者出入之机皆废，于是邪在于内，则元府不密，而汗从脏腑出；邪在表，则腠理不固，而汗从经脉出。所以自汗之由，不可胜计。至若脏腑之阴，拒格卫气，浮散于外，无所依从，或胃气虚衰水谷气脱散者，或肺气微弱不能宣行荣卫而津脱者，如是自汗，虽病重而尚有可治，独三阳之绝汗出者，不可治矣。
　　　　　盗汗

　　卫气至夜行于阴，或遇天之六淫在于表，或遇人气兴衰所变，如天之五邪六淫者，相乘于里，或脏腑经脉之阴阳，自相胜负，则皆有以致阳气之不足。然而非惟寒湿燥同其阴者，能伤其阳而已。至若风火热同其阳者则亦伤之，而相火出肾肝表里四经者尤甚。夫火与元气不两立，故火盛则阳衰。卫与阳一也，阳衰则卫虚，所虚之卫行阴，当瞑目之时，则更无气以固其表，故腠理开，津液泄而为汗。迨寤则目张，其行阴之气，复散于表则汗止矣。夫如是者，谓之盗汗，即睡中之寝汗也。《内经》谓：肾病者，腹大胫肿，喘咳，寝中汗出。又岁水太过，甚则土气乘之者，病亦若是。注曰：肾邪攻肺心，内微心液为汗，故寝汗。仲景《伤寒论》中名盗汗。谓：阳明病，当作里实，而脉浮者必盗汗。又三阳合病，目合则汗。成无己谓：伤寒盗汗，非若杂病者之责其阳虚而已，是由邪在半表半里使然也。何者？若邪气一切在表，干于卫则自汗出。此则邪气侵行于里，外连于表邪；及睡则卫气行于里，乘表中阳气不致，津液得泄而为盗汗。亦非若自汗有为之虚者，有为之实者，其于盗汗，悉当和表而已。今观仲景二论似若不同，究其微旨，则一而已矣。何则？《内经》论其源，则心、肾者乃阴阳之主，所以论汗必自心之阳，论寝必自肾之阴。仲景之云从其邪之所在之阴阳，便成盗汗，是指阴阳之流者耳。抑究其源流，悉是卫气之为用。卫气者，由谷气之所化，肺脏之所布。然天真之阳，必得是而后充大，无是则衰微。故生气通天论所言阳气者，如苍天之气，顺之则阳固，与阳因而上卫外者之类，皆指卫气也，所以王注以卫气合天地之阳气。若夫成无己之释仲景者固善矣，抑亦未为至当。虚劳杂病之人，岂可独责其阳虚，而不有阴虚之可责者乎？予每察杂病之盗汗有冷有热，岂无其故哉？因热邪乘阴虚而发者，所出之汗必热；因寒邪乘阳虚而发者，所出之汗必冷。其汗冷之义，即《内经》所谓阴胜则身寒汗出，身上清也。非独自汗，虽盗汗亦然。其温汗之义，殆以所乘之热，将同于伤寒郁热在表里而汗者也。虽然，邪乘之重者，亢则害承乃制，兼化水为冷者有之；相火出于肾，挟水化而为冷者有之，此又不可不审也。盖成无己因《金匮要略》叙杂病云，平人脉虚弱微细，善盗汗；又以巢氏《病源》以虚劳之人盗汗有阳虚所致，因即谓杂病之盗汗悉由于阳虚也。且以《金匮要略》言之，脉虚弱者乃阳气之虚，细弱者乃阴气之虚，何独举阳而遗其阴，亦智士之一失也。然虚劳之病，或得于大病后阴气未复，遗热尚留；或得之劳役，七情色欲之人，衰耗阴精；或得之饮食药味，积成内热，皆能伤损阴血，衰惫形气。阴气既虚，不能配阳，于是阳气内蒸，外为盗汗，灼而不已，阳能久存而不破散者乎？
古今图书集成医部全录卷二百七十九

汗门

　　　　景岳全书 【明　张介宾】

　　　　　自汗盗汗论证

　　汗出一证，有自汗者，有盗汗者。自汗者，濈濈然无时，而动作则益甚。盗汗者，寐中通身汗出，觉来渐收。诸古法云：自汗者属阳虚，腠理不固，卫气之所司也。人以卫气固其表，卫气不固，则表虚自汗，而津液为之发泄也，治宜实表补阳。盗汗者属阴虚，阴虚者阳必凑之，故阳蒸阴分则血热，血热则液泄而为盗汗也，治宜清火补阴。此其大法，固亦不可不知也。然以余观之，则自汗亦有阴虚，盗汗亦多阳虚也。如遇烦劳大热之类，最多自汗。故或以饮食之火起于胃，劳倦之火起于脾，酒色之火起于肾，皆能令人自汗，若此者，谓非阳盛阴衰者而何？又若人之寤寐，总由卫气之出入，卫气者，阳气也，人于寐时，则卫气入于阴分，此其时非阳虚于表者而何？所以自汗盗汗，亦各有阴阳之证，不得谓自汗必属阳虚，盗汗必属阴虚也。然则阴阳有异，何以辨之？曰：但察其有火无火，则或阴或阳，自可见矣。盖火胜而汗出者，以火烁阴，阴虚可知也。无火而汗出者，以表气不固，阳虚可知也。知斯二者，则汗出之要无余义，而治之之法，亦可得其纲领矣。　　汗由血液，本乎阴也。经曰：阳之汗，以天地之雨名之。其义可知。然汗发于阴而出于阳，此其根本则由阴中之营气，而其启闭则由阳中之卫气，故凡欲疏汗而不知营卫之盛衰，欲禁汗而不知橐钥之牝牡，亦犹荡舟于陆，而驾车于海耳，吾知其必败也。　　汗证有阴阳。阳汗者，热汗也；阴汗者，冷汗也。人但知热能致汗，而不知寒亦致汗。所谓寒者，非曰外寒，正以阳气内虚，则寒生于中，而阴中无阳，则阴无所主，而汗随气泄。故凡大惊恐惧，皆能令人汗出，是皆阳气顿消，真元失守之兆。至其甚者，则如病后产后，或大吐泻失血之后，必多有汗出者，是岂非气去而然乎？故经曰：阴胜则身寒汗出，身常清，数栗而寒，寒则厥，厥则腹满死。仲景曰：极寒反汗出，身必冷如冰，是皆阴汗之谓也。故凡治阴汗者，但当察气虚之微甚。微虚者，略扶正气，其汗自收；甚虚者，非速救元气不可，即姜桂附子之属，必所当用。
　　　　　不治证

　　凡汗出不治之证有六：一，汗出而喘甚者，不治；二，汗出而脉脱者，不治；三，汗出而身痛甚者，不治；四，汗出发润至巅者，不治；五，汗出如油者，不治；六，汗出如珠者，不治。凡见此类，不得妄为用药。
　　　　　论治

　　阳证自汗或盗汗者，但察其脉证有火，或夜热烦渴，或便热喜冷之类，皆阳盛阴虚也，宜当归六黄汤为第一，保阴煎亦妙。其或阴分虽有微火而不甚者，宜一阴煎，或加减一阴煎之类主之。其有心火不宁，烦躁出汗者，宜朱砂安神丸、天王补心丹、生脉散之类主之。又有本非阴虚，只因内火熏蒸，血热而多汗者，宜正气汤，或黄芩芍药汤、清化饮之类主之。　　阴证自汗或盗汗者，但察其内无火邪，又无火脉，便是气虚。阴证皆不可妄用凉药以败阳气。若止因气虚而火未衰者，宜三阴煎、参归汤、人参建中汤之类主之。若睡中盗汗而无火者，宜参苓散、独参汤主之。若阳气俱虚者，宜参附汤、大建中汤之类主之。若气虚火衰之甚者，宜大补元煎、六味回阳饮之类主之。卫气不固，腠理不密而易汗者，是亦阴证之属，宜黄芪六一汤、玉屏风散、芪附汤之类主之。　　诸病误治，有不当汗而妄汗，或虽当汗而汗之太过者，皆汗多亡阳之证，是亦阴证之属，当察其虚之微甚。微虚者，宜三阴煎、五阴煎、独参汤之类主之；大虚者，非大补元煎、六味回阳饮之类不可。　　湿气乘脾者，亦能作汗。凡证有身重困倦，而脉见缓大，声音如从瓮中出者，多属湿证。若热湿胜者，但去其火而湿自清，宜用前阳证之法；寒湿胜者，但助其火而湿自退，宜用前阴证之法。或用玉屏风散、四君子汤、五君子煎之类，以健脾土之气，则湿去而汗自收。　　收汗止汗之剂，如麻黄根、浮小麦、乌梅、北五味、小黑豆、龙骨、牡蛎之属，皆可随宜择用。　　一曰：黄芪得防风而力愈大。一曰：官桂最能实表。　　凡汗出太多不能收者，速宜用五倍子为末，以唾津调填脐中，外用帕帛缚定，过宿即止；或用何首乌为末，填脐缚之亦止。　　小儿盗汗，虽是常事，在东垣诸公皆曰，不必治之，盖由血气未足也。然汗之太多者，终属气分之虚。余于儿辈见汗之甚者，每以人参一钱许，煎汤与服，当夜即止。正恐他日之强弱，未必不由乎此，所以培补之功，原不可少。　　病后多汗，若伤寒，若疟疾，凡系外感寒邪，汗出热退而有汗不即止者，此以表邪初解，必由腠理，卫气开泄，其汗宜然。即数日旬日，亦自无妨。俟卫气渐实，汗必自止，无足虑也。若其他杂证，本非外感之解而有自汗盗汗者，乃非所宜，不容不治。
　　　　　战汗

　　战与栗异，战由乎外，栗由乎内也。凡伤寒欲解，将汗之时，若其正气内实，邪不能与之争，但汗出自不作战，所谓不战，应知体不虚也。若其人本虚，邪与正争，微者为振，甚则为战，正胜邪则战而汗解矣。故凡邪正之争于外者则为战，战，其愈者也；邪正之争于内者则为栗，栗，其甚者也。论曰：阴中于邪，必内栗也。夫战为正气将复，栗则邪气肆强，故伤寒六七日，有但栗不战，竟成寒逆者，多不可救，此以正气中虚，阴邪内盛，正不胜邪，而反为邪气所胜。凡遇此证，使非用大补温热之剂，及艾灼回阳等法，其他焉得而御之？
　　　　　头汗

　　头汗之证有二：一为邪热上壅，一为阳气内脱也。盖头为诸阳之会，凡伤寒遍身得汗者，谓之热越。若身无汗，则热不得越而上蒸阳分，故但头汗出也。治热蒸者，可清可散，甚者可下，在去其热而病自愈。至若气脱一证，则多以妄下伤阴，或克伐太过，或泄泻不止，以致阴竭于下，则阳脱于上，小水不通，而上见头汗，则大危矣。
　　　　　论治

　　头汗脉紧数，有表邪当散者，宜小柴胡汤，或柴胡桂枝干姜汤，及新方诸柴胡饮，俱可酌用。若有火邪，脉洪滑，内多烦热，头汗当清者，宜人参白虎汤、益元散之类主之。若水结胸，心下满，头汗出者，或大陷胸汤，或小半夏茯苓汤。若便结腹胀，疼痛头汗者，宜承气汤。若诸虚泄泻，阳脱头汗者，宜独参汤，或大补元煎、六味回阳等饮，作急救之。庶可保全。
　　　　石室秘箓 【清　陈士铎】

　　　　　大汗

　　大汗之病，阳气尽随汗而外越，若不急为止抑，则阳气立散，即时身死。法当以大补之剂煎饮，一线之气可留，而大汗可止。方用人参一两，或黄芪二两代之，当归一两，北五味一钱，桑叶七片，急为煎服。此方即补血汤之变，妙在补气药多于补血，使气旺则血自生，血生则汗可止。况方中加五味子以收汗，如桑叶以止汗，有不相得益彰者乎？倘以大汗之人，气必大喘，不可以参芪重增其气，纯用补血之品，末为无见。然而血不可骤生，气所当急固，不顾气，徒补血，未见功成。此似是而非，又不可不急辨之也。　　凡人无论有病无病，一旦汗如雨出不肯止者，名曰亡阳。汗尽止有气未绝，最危之证也。若因汗出而用止汗之药则汗不能止，若因汗尽而用补血之药则血难骤生，所当急补其气，尚可挽回。然而补气之药，舍人参实无他物可代。方用收汗生阳汤，人参、黄芪、麦冬、熟地各一两，北五味三钱，当归、炒枣仁各五钱，甘草一钱，水煎服。一剂而汗收，再剂而气复，三剂而气旺，四剂而身健矣。此方之妙，妙在气血均补，而尤补于气，使气足以生阳，阳旺而阴亦生矣。夫亡阳之证，虽是阳亡，其实阴虚不能摄阳，以致阳气之亡也。倘阴足以摄阳，则汗虽出，何至亡阳？然治亡阳之证，乌可徒救阳乎？救阳兼救阴也。　　大汗势必用补气之药，以救亡阳之证，然而过用补气之药，仍恐阳旺而阴消，服数剂补气药后，即宜改用补阴之品。况亡阳之后，阴血正枯，进以补水之药，正投其所好也。阴定则阳生，阴阳无偏胜之弊矣。
　　　　　头手汗

　　凡人头顶出汗，乃肾火有余而肾水不足。若不知其故，而徒用止汗之药，必致目昏而耳痛，法当滋其肾而清肺金之化源，自易奏功如向。方用桑叶一斤，熟地二斤，北五味三两，麦冬六两，各为末，蜜为丸，每日白滚水送下五钱或一两，一月后永不出汗矣。更有人每饭之时，头汗如雨落者，此又胃火胜而非肾火余也，法当用元参、麦冬、天冬、生地各一斤，北五味四两，酸枣仁半斤，各为末，蜜为丸，每日白滚水送下一两，二月必愈。似乎胃火胜，宜用竹叶石膏汤，而余偏不用者何也？盖胃火之胜者微胜耳，非若炽盛而火炎，奔腾而热发，不过因饮食之味，入于胃中，遂觉津津汗出，饮食完而汗随止，然则以元参一味解之有余矣。况又用天麦二冬以清肺火，生地以凉血，酸枣仁以平心火，五味子以收汗而滋液，则胃经有火之盛，亦已消磨，况原未十分之盛乎？此敛法之一也。手中之汗，细小病也，不必入于此中，以药水洗之愈。　　洗手汗出，方用黄芪、葛根各一两，荆芥、防风各三钱，水煎汤一盆，热熏而温洗三次即无汗，神方也。即是此汤亦可然不若每日一换药之为妙也。
　　　　方

　　白朮黄芪散 【河间，下同】 　治五心烦，自汗，四肢痿劣，饮食减少，肌瘦昏昧。　　白朮　黄芪　当归　黄芩去皮　芍药各半两　石膏　甘草各二两　茯苓　寒水石各一两　官桂一分　人参　川芎各三分　　右为末，每服三钱，水一盏，煎至六分，去滓温服，食前，一日三服。
　　大豆蔻丸　治胃风头多汗，恶风，饮食不下，小腹善满，失衣则腹胀，食寒则泻，形瘦。　　肉豆蔻　草豆蔻　陈皮　独活　薏苡仁　人参　川芎各半两　羌活　防风　桔梗　甘草炙　木香各等分　　右为末，炼蜜为丸如梧桐子大。每服四十丸，米饮下，不计时候，日进三服。
　　胃风汤　治证同上。
　　人参　白茯苓　芎藭　官桂　当归　白芍药　白朮各等分　　右为末，每服二钱，水一大盏，入粟米百余粒，同逯疗叻郑プ覠岱招氖城啊４怂币c豆蔻丸为表里也。
　　温粉　止自汗。
　　牡蛎　麦皮　麻黄根　槁本　糯米　防风　白芷　　右为末，周身扑之。
　　又方　治盗汗。
　　白朮四两，分作四分：一分用黄芪同炒，一分用石斛同炒，一分用牡蛎同炒，一分用麸皮同炒　　右，各微炒黄色，去余药，只用白朮，研细。每服三钱，粟米汤调下，尽四两妙。
　　麦煎散　治荣卫不调，夜多盗汗，四肢烦疼，肌肉消瘦。　　知母　石膏　甘草炙　滑石　地骨皮　赤芍　葶苈　杏仁炒去皮尖　人参　白茯苓　麻黄根　　右为末，每服一钱，煎浮麦汤调下。
　　牡蛎散 【《良方》，下同】 　治诸虚体常自汗，惊惕不宁。　　白朮半两　左顾牡蛎米泔水洗煅　黄芪蜜制　麻黄根各一两　甘草炙，一分　小麦百余粒　　右銼，每服三钱，水三盏，煎一盏半服。一方为细末，每服三钱，入红枣三枚同煎，分三服。
　　大蒜丸　治阴汗湿痒。
　　大蒜煨熟剥去皮烂碾
　　右用豆豉末，搜和丸梧桐子大，朱砂为衣。每服三十丸，空心灯心汤下。
　　珍珠散　治阴汗。
　　蛤粉　牡蛎等分
　　右为细末，绢袋盛扑。

　　清脾散　治手足心出汗。
　　白朮炒　苍朮　茯苓　半夏　黄连各一钱　滑石　柴胡　升麻　甘草　羌活各五分　　右，水二盏，加灯心，煎八分，空心服。
　　牡蛎散　治脚汗，除秽气。
　　牡蛎煅　白矾枯　密陀僧　黄丹各等分　　右为细末，每用少许，干掺脚指缝中，即收。
　　青娥丸　治阴汗不干。
　　杜仲姜炒，一斤　破故纸炒，八两　胡桃肉二十两　　右为末，蒜四两为膏，和丸如梧桐子大。每服三十丸，空心温酒送下。一法酒糊丸，不用蒜。
　　五仙丸 【《纲目》，下同】 　治盗汗。　　天仙子　五灵脂
　　右为末，水糊丸桐子大。三十丸，白汤临卧服。
　　黄芪建中汤　治血气不足，体常自汗。　　黄芪　桂各一钱半　白芍药三钱　甘草一钱　　每服五钱，水一盏半，姜五片，枣二枚，煎八分，去滓，入稠饧一大匙，再煎服。旧有微溏或呕者，不用饧。
　　芪附汤 【《济生方》，下同】 　治气虚阳弱，虚汗不止，肢体倦怠。　　黄芪去芦蜜炙　附子炮去皮脐，各等分　　右(口父)咀，每服四钱，水一盏，生姜十片，煎八分，食前温服。未应，更加之。
　　参附汤　治真阳不足，上气喘急，自汗盗汗，气短头运。　　人参一两　附子炮去皮脐，半两
　　右，分作三服，姜水煎。

　　黄芪六一汤　治男妇诸虚不足，自汗盗汗，肢体劳倦，胸中烦悸，时常焦渴，唇口干燥，面色萎黄，不能饮食，常服平补气血，安和脏腑。　　黄芪六两，去芦蜜炙　甘草一两，炙　　每服五钱，水一盏，枣一枚，煎七分，不拘时温服。一方加白朮、白芍药。
　　玉屏风散 【《得效方》】
　　防风　黄芪各一两　白朮二两
　　每服三钱，水二盏，姜三片，煎六分，不拘时温服。
　　调卫汤 【东垣】 　治湿胜自汗，补卫气虚弱，表虚不任外寒。　　黄芪　麻黄根各一钱　生甘草梢　当归梢　生黄芩　半夏汤洗过七次，各五分　猪苓　羌活各七分　麦门冬去心　生地黄各三分　五味子七粒　苏木　红花各一分　　右(口父)咀如麻豆大，作一服，水二盏，煎至一盏，去滓稍热服。中风证必自汗，汗多不得重发汗，故禁麻黄而用根节也。一本无半夏。
　　羌活胜湿汤　治湿痰自汗。
　　甘草炙　人参各三钱　黄芪七分　生黄芩　酒黄芩　川芎穷　细辛　槁本　蔓荆子　防风各三分　独活二分　升麻生甘草　柴胡各五分　薄荷一分　　右作一服，水二盏，煎一盏半，后入细辛等四味，再煎至一盏，热服。
　　理气降痰汤　治湿痰自汗。
　　桔梗　枳壳麸炒　橘红　半夏曲炒　茯苓　香附童便浸　贝母各一钱二分　生甘草　桂枝各五分　　水二锺，煎八分，食远服。

　　建中汤　治表虚自汗。
　　芍药五钱　官桂　甘草炙，各二钱
　　右作一服，水二锺，姜五片，枣二枚，煎至一锺，食前服。本方加黄芪二钱，名黄芪建中汤，治虚劳自汗。加当归，名当归建中汤，治妇人血虚自汗。其自汗漏不止者，加桂一钱，熟附子半个，名桂枝附子汤，煎空心服。
　　白朮散河间　治虚风多汗，食则汗出如洗，少气痿劣，久不治，必为消渴证。　　牡蛎煅，三钱　白朮一两二钱半　防风二两半　　右为末，每服一钱，温水调下，不拘时候。如恶风，倍防风、白朮。如多汗面肿，倍牡蛎。
　　安胃汤 【东垣】 　治因饮食汗出，日久心虚，风虚邪入，令人半身不遂，见偏风痿痹之病，先除其汗，慓悍之气，按而收之。　　黄连去须　五味子　乌梅肉　生甘草各五分　熟甘草三分　升麻梢二分　　水二盏，煎一盏，食远温服。忌湿面酒五辛大料物之类。
　　牡蛎散 【《三因》】 　治诸虚不足，及新病暴虚，津液不固，体常自汗。亦治盗汗不止。　　黄芪　麻黄根　牡蛎煅研，各等分
　　右銼散，每服三钱，水一盏半，小麦一撮，煎至八分，不拘时温服。《得效方》有知母，又方上三味各一两，白朮半两，甘草二钱五分。
　　大补黄芪汤魏氏　治阴阳偏虚，自汗盗汗。　　黄芪蜜炙　防风　山茱萸肉　当归　白朮炒　肉桂　川芎　炙甘草　五味子　人参各一两　白茯苓一两半　熟地二两　肉苁蓉酒浸，三两　　每服五钱，水二锺，姜三片，枣二枚，煎八分，不拘时温服。
　　实表散 【《澹寮》】 　治感冒，腠理不密，自汗。　　附子炮　肉苁蓉酒炙　细辛　五味子各一两　　右(口父)咀，以黄芪建中汤相停和合匀，依本方姜枣，加炒浮小麦煎，不三四服安。
　　黄芪汤 【《济生》】 　治喜怒惊恐，房室虚劳，致阴阳偏虚，或发厥自汗，或盗汗不止。　　黄芪密水炙，一两半　白茯苓　熟地黄酒蒸　肉桂不见火　天门冬　麻黄根　龙骨各一两　五味子　小麦炒　防风　当归酒浸微炒　甘草炙，各半两　　右銼散，每服四钱，生姜五片煎，不拘时候。发厥自汗，加熟附子。发热自汗，加石斛。未效，或多吃面食则安。
　　温粉　止汗。
　　川芎　白芷　槁本各一两　米粉三两　　右为末，每用绵包裹，扑于身上。

　　红粉　止汗。
　　麻黄根　牡蛎煅，各一两　赤石脂　龙骨各半两　　右为末，以绢袋盛贮，如扑粉用之。
　　止汗粉
　　麻黄根　牡蛎粉　败扇灰　(艹舌)蒌根各三两　白朮二两　米粉三升　　右为末，和搅令匀，以生绢袋盛，用粉扑身体，日三两度。忌桃李雀肉。仍灸大椎五六百炷，日灸二七、五七，任心灸，亦得汗即渐止。
　　加脑子收阳粉　治一切虚汗盗汗，及漏风等证，汗泄不禁，服诸药不能止者。　　麻黄根　槁本　白芷　牡蛎煅龙骨各半两　米粉二两　脑子半钱　　右为细末研匀，以纱帛包裹，于汗处扑敷之，汗止为度。
　　黄芪汤　治自汗。
　　绵黄芪　陈皮去白，各一两半
　　右为细末，每服三钱，用大麻仁一合烂研，以水投取浆一盏，滤去滓于银石器内煎，候有乳起，即入白蜜一大匙，再煎令沸，调药末，空心服。又治年高老人，大便秘濇，甚者两服愈。
　　当归六黄汤　治阴虚盗汗。
　　当归身　生地黄　熟地黄　黄蘗　黄芩　黄连各一钱　黄芪二钱　　右作一服，水二盏，煎至一盏，临卧服。
　　正气汤　治湿热相搏，头微汗，小便利而微发黄。　　黄蘗炒，一钱　知母炒，一钱半　甘草炙，五分　　右为粗末，作一服，水二盏，煎一盏，卧时服。河间有栀子无知母，名栀子蘗皮汤，治证同。
　　防风散　治盗汗。
　　防风五钱　川芎二钱半　人参一钱二分半　　右为细末，每服二钱，临卧米饮调下。
　　白朮散　治盗汗。
　　白朮不拘多少，銼作小块　浮麦一升　　右用水煮干，如朮尚硬，又加水一二升，煮软取出，去麦不用，切作片焙干，研为细末。每服二三钱，不拘时，另用浮麦煎汤调服。
　　麦煎散　治荣卫不调，夜多盗汗，四肢烦疼，饮食进退，面黄肌瘦，并皆治之。　　柴胡　鳖甲酢煮三五十沸，去裙襕，再用酢炙黄　秦艽各二两　干漆炒烟尽　人参　白茯苓　干葛　川乌炮去皮尖　元参各一两　　右为细末，每服二钱，先用小麦三七粒，煎汤一盏，去麦入药，再煎三五沸，食后服。
　　大建中汤　治虚热盗汗，百节酸痛，腰疼，体肢倦怠，日渐羸弱，口苦舌濇，心怔短气。　　绵黄芪炙　远志灯心煮去心　当归酒洗　泽泻各二钱　白芍　龙骨煅　人参各一钱半　炙甘草一钱　　右作一服，水二锺，姜五片，煎一锺，食前服。气弱加炮附子二钱。腰痛筋急，加官桂去皮一钱。　　又方　治盗汗，夜卧床席衣被尽湿。　　麻黄根　牡蛎煅各三两　黄芪　人参各二两　龙骨打碎　枸杞根　白皮各四两　大枣七枚，劈　　右切以水六升，煮取二升五合，去滓，分温六服，人行八九里久再进，一日令尽。忌蒜热面等物。
　　茯苓汤　治虚汗盗汗。
　　白茯苓不以多少
　　右为末，每服二钱，煎乌梅陈艾汤调下。
　　柏子仁丸 【《本事方》】 　戢阳气，止盗汗，进饮食，退经络热。　　牡蛎甘埚子内火煅，用酒焠七次，焙干　人参　麻黄根慢火炙拭去汗　白朮　五味子各一两　净麸炒半两　柏子仁　半夏曲各二两　　右为末，枣肉丸如梧桐子大。空心米饮下三五十丸，日二服。得效减一服，得愈即住。作散亦可。
　　椒目散　治盗汗日久不止。
　　椒目　麻黄根等分
　　右为细末，每服一钱，无灰热酒食后调服。　　又方　治盗汗外肾湿。
　　人参　苦参　龙胆草　麻黄根各三钱　　右末之，炼蜜丸如梧桐子大，每服三十丸，烧(麦孚)汤下。
　　大补元煎 【《景岳全书》，下同】 　治男妇气血大坏，精神失守，自汗盗汗危剧等证。　　人参少则用一二钱，多则用一二两　山药炒　杜仲各二钱　当归泄泻者去之　枸杞各二三钱　熟地少则二三钱，多则二三两　炙甘草一二钱　山茱萸一钱，畏酸吞酸者去之　　水二锺，煎七分，食远温服。

　　一阴煎　凡肾水真阴虚损而脉证多阳，虚火发热，及阴虚自汗等证，宜此。　　丹麦　麦冬　芍药　生地各二钱　甘草一钱　熟地三五钱　牛膝一钱半　　水二锺，煎七分，食远温服。

　　加减一阴煎　治证如前，而火之甚者宜此。　　生地　芍药　麦冬各二钱　熟地三五钱　炙甘草五七分　知母　地骨皮各一钱　　水二锺，煎服。

　　三阴煎　凡精血不足无火者宜此。
　　当归二三钱　熟地三五钱　炙甘草一钱　芍药酒炒　枣仁各二钱　人参随宜水二锺，煎七分，食远服。
　　五阴煎　治真阴亏损，脾虚自汗等证。　　熟地五七钱或一两　芍药炒　山药炒，各二钱　扁豆炒，二三钱　茯苓一钱半　五味子二十粒　人参随宜　白朮炒　炙甘草各一二钱　　水二锺，加莲肉去心二十粒，煎服。
　　六味回阳饮　治自汗，阴阳将脱等证。　　人参一两或数钱　制附子　炮干姜各二三钱　炙甘草一钱　熟地五钱或一两　当归身三钱　　水二锺，武火煎七八分，温服。

　　五君子煎　治脾胃虚寒，吐泻自汗而兼湿者。　　人参二三钱　白朮黄土炒　白茯苓各二钱　炙甘草一钱　干姜炒黄，二钱　　水一锺半，煎服。

　　保阴煎　治一切阴虚内热，多汗动血等证。　　生地　熟地　芍药各二钱　山药　川续断　黄芩　黄蘗各一钱半　生甘草一钱　　水二锺，煎七分，食远温服。

　　清化饮　治妇人产后因火发热，及血热妄行，阴亏多汗，诸火不清等证。　　芍药　麦冬各二钱　丹皮　茯苓　黄芩　生地各二三钱　石斛一钱　　水二锺半，煎七分，食远温服。

　　　　单方

　　寐中盗汗：五倍子末、荞麦面等分，水和作饼煨熟，夜卧待饥时，干吃二三个，勿饮茶水，甚妙。【《集灵》，下同】
　　自汗盗汗：常出为自汗，睡中出为盗汗。用五倍子研末，津调填脐中缚定，一夜即止也。
　　心闷汗出不识人：新汲水和蜜饮之，甚效。 【《千金》】
　　阴汗湿痒：密陀僧末敷之。戴氏加蛇床子末。
　　阴痿阴汗：阳起石煅为末，每服一钱，盐酒下。 【《普济》】
　　怔忡自汗，心气不足也。人参、当归各半两，用獖猪腰子二个，以水二碗，煮至一碗半，取腰子细切，人参、当归同煮至八分，空心吃腰子，以汁送下；滓焙干为末，山药糊丸菉豆大，每服五十丸，食远枣汤下，不过两服即愈。此昆山神济大师方也。一加乳香二钱。【《百一》】
　　自汗不止：白朮末饮服方寸匕，日二服。 【《千金》】
　　脾虚盗汗：白朮四两切片，以一两同牡蛎炒，一两同石斛炒，一两同麦麸炒，拣朮为末，每服三钱，食远粟米汤下，日三服。【丹溪】
　　自汗不止：防风去芦为末，每服二钱，浮麦煎汤服。
　　睡中盗汗：防风二两，芎藭一两，人参半两为末，每服三钱，临卧饮下。 【《易简方》】
　　一切盗汗，又治伤寒后盗汗不止：龙胆草研末，每服一钱，猪胆汁三两，点入温酒少许，调服。【《家藏方》】
　　盗汗不止：白芷一两，辰砂半两为末，每服二钱，温酒下，屡验。 【《集验方》】
　　自汗不止，郁金末卧时调涂于乳上。 【《集简方》】
　　盗汗不止：熟艾二钱，白茯神三钱，乌梅三个，水一锺，煎八分，临卧温服。 【《通妙真人方》】
　　虚劳盗汗，烦热口干：用青蒿一斤，取汁熬膏，入人参末、麦门冬末各一两，熬至可丸，丸如梧子大，每食后米饮服二十丸，名青蒿煎。【《圣济》】
　　盗汗阴汗：麻黄根、牡蛎粉为末扑之。
　　盗汗不止：麻黄根、椒目等分为末，每服一钱，无灰酒下；外以麻黄根，故蒲扇为末扑之。【《良方》】
　　自汗不止：何首乌末，津调封脐中。 【《集简方》】
　　夜出盗汗：麦面作弹丸，空心卧时煮食之，次早服妙香散一站，取效。
　　自汗不止：糯米、小麦麸同炒为末，每服三钱，米饮下，或煮猪肉点食。
　　自汗不止：粳米粉绢包频频扑之。

　　盗汗自汗：每夜卧时带饥吃蒸饼一枚，不过数日即止。 【《集要》】
　　夜出盗汗：韭根四十九根，水二升，煮一升，顿服。 【《千金》】
　　阴汗作痒：大蒜、淡豉捣丸梧子大，朱砂为衣，每空腹灯心汤下三十丸。
　　盗汗不止：树上干桃子一个，霜梅二个，葱根七个，灯心二茎，陈皮一钱，稻根、大麦芽各一撮，以水二锺煎服。【《经验方》】
　　自汗盗汗：死人席缘烧灰，煮汁浴身自愈。 【《圣惠》】
　　心虚自汗不睡者：用獖猪心一个，带血破开，入人参、当归各二两，煮熟去药食之，不过数服即愈。【《证治要诀》】
　　卒汗不止：牛羊脂温酒顿化服之。 【《外台》】
　　盗汗遗精：鹿角霜二两，生龙骨炒、牡蛎煅各一两为末，酒糊丸梧子大，每盐汤下四十丸。【《普济》】
　　虚汗盗汗：用浮小麦文武火炒为末，每服二钱半，米饮下，日三服。或煎汤代茶饮。 【《宝鉴》】
　　自汗：用何首乌末，津调封脐妙。 【丹溪】
　　气虚盗汗：牡蛎粉、杜仲等分为末，酒服方寸匕。 【《千金》】
　　盗汗：椒目微炒研为细末，每服五分，以猪上唇煎汤调，临卧服。盖椒目行水，又治水肿。【《衍义》】
　　盗汗：牡蛎为末，炼蜜丸梧桐子大，每服三十丸，空心白汤下。 【《药性论》】
　　盗汗：浮麦一撮，煎汤调防风牡蛎末二钱，空心服。
　　阴汗：绵黄芪净洗横切细，入铫内滴酒炒干脆为末，以猪心煮熟蘸食之，效。 【《道藏经》】
　　脚汗：用白矾一两，水二升，煎洗脚，瘥。 【《肘后方》】
　　脚汗：用白矾、干葛等分(口父)咀，每二两，水三升，煎十余沸，乘热洗脚，一日二次，经三五日，自无汗。
　　脚汗：杨花不拘多少，水煎洗脚，铺于鞋底中蹉之。
　　脚汗不干：烧人场内土，铺于鞋底蹉之，效。
　　　　针炙

　　《灵枢》曰：无刺漉漉之汗。漉漉之汗，邪盛在肌腠也。　　骨寒热者，病无所安，汗注不休，齿末槁，取其少阴于阴股之络。齿已槁，死不治。骨厥亦然。　　病始手臂者，先取手阳明太阴而汗出。病始头首者，先取项太阳而汗出。病始足胫者，先取足阳明而汗出。臂太阴可汗出，足阳明可汗出。故取阴而汗出，甚者止之于阳；取阳而汗出，甚者止之于阴。　　热病已得汗出而脉尚躁，喘且复热，勿刺肤。喘甚者死。　　热病而汗且出，及脉顺可汗者，取之鱼际、太渊、大都、太白。泻之则热去，补之则汗出。汗出太甚，取内踝上横脉以止之。　　五禁五套五逆者，皆不可刺。曰大汗出之后，是三夺也。　　《医学纲目》曰：盗汗，取阴都、五里、间使。　　盗汗，取中极、气海。
　　虚损盗汗劳热，取百劳三分，泻三吸；肺俞四分，补三呼。
　　　　导引

　　《保生秘要》曰：自汗盗汗导引法，先念脐想火于内旋转，又以手覆脐念，次想脐下一条水，下膀胱，上尾闾，又至背，穿出心头洗之。非遗精不用行脐下一条水法。　　无故自汗是热炽盛，使升水降火法，其汗即退。
　　　　医案

　　《东垣十书》曰：张芸夫己酉四月，天寒阴雨，寒湿相杂，因官事饮食失节，劳役所伤，病解之后，汗出不止，沾濡数日，恶寒重添厚衣，心胸闷躁，时躁热，头目昏愦，壅塞，食少减，此乃胃外阴火炽盛，与夫雨之湿气挟热，两气相合，令湿热大作，汗出不休，兼见风邪以助东方甲乙，以风药去其燥，以甘药泻其热，羌活胜湿汤主之，一服而止，诸证悉去。
　　《卫生宝鉴》曰：真定府武德卿年四十六岁，至元丙子三月间，因忧思劳役，饮食失节得病，肢体冷，口鼻气亦凉，额上冷汗出，时发昏愦，六脉如蛛丝。一医作风证，欲以宣风散下之。予因思钱氏《小儿论》制宣风散，谓小儿内伤脾胃，或吐或泻，久则风邪陷入胃中而作飧泄，散中有结，恐传慢惊，以宣风散导去风邪。《内经》云：久风为飧泄，正此谓也。今德卿形证，乃阴盛阳虚，苦寒之剂，非所宜也。《内经》云：阴气有余，为多汗身寒。又阴阳应象论云：阴盛则身寒汗出，身常清，数栗而寒，寒则厥。调经篇亦云：阴盛生内寒。岐伯曰：厥气上逆，寒气积于胸中而不泻，不泻则温气去寒独留，故寒中。东垣解云：此脾胃不足，劳役形体，中焦营气受病，末传寒中，惟宜补阳。遂以理中汤加黑附子，每服五钱，多用葱白煎羊肉汤，取清汁一大盏调服之。至夕，四肢渐温，汗出少。夜深再服，翌日精神出，六脉生，数服而愈。
　　刑部侍郎王立甫之婿，年二十五岁，至元丁卯十一月间，因劳役忧思烦恼，饮食失节而病，身发躁热，肢体困倦，盗汗湿透其衾，不思饮食，气不足一息，面色青黄不泽，请予治之，具说前证。诊其脉浮数而短濇，两寸极小。予告曰：此危证也，治虽粗安，至春必死，当令亲家知之。夫人不以为然，遂易医。至正月燥热而卒。异日立甫同外郎张介夫来谓予曰：吾婿果如君言，愿闻其理。予曰：此非难知也。《内经》曰：主胜逆，客胜从，天之道也。盖时令为客，人身为主，冬三月人皆惧寒，独渠躁热盗汗，是令不固其阳，时不胜其热，天地时令尚不能制，药何能为？冬乃闭藏之月，阳气当伏于九泉之下，至春发为雷，动为风，鼓坼万物，此奉生之道也。如冬藏不固，则春生不茂，又有疫疠之灾。且人身阳气，亦当伏潜于内，不敢妄扰，无泄皮肤，使气亟夺，此冬藏之应也。令婿汗出于闭藏之月，肾水已涸，至春何以生木？阳气内绝，无所滋荣，不死何待！二君乃叹息而去。
　　《医学正传》曰：上湖吕俊文得内伤虚证，发热自汗，如雨不止，服补中益气汤十数贴不效，予以前方加减，每贴用蜜制黄芪一钱半，人参一钱，白朮、陈皮、甘草各七分，当归、白芍药各一钱，升麻、柴胡各一分，加桂枝三分、麻黄根七分、浮小麦一撮、炮附子三分，三贴而汗止，热亦退而安。
　　《医学纲目》曰：一男子手足汗，医用芩、连、蘗并补剂皆不效；又足汗常多，后以八物、半、苓为君，白附、川乌佐之，其汗即无。
　　《薛己医案》曰：一儒者数勤苦，因饮食失节，大便下血，或赤或黯，半载之后，非便血则盗汗，非恶寒则发热，血汗二药，用之无效，六脉浮大，心脾则濇，此思伤心脾，不能摄血归源。然血即汗，汗即血，其色赤黯，便血盗汗，皆火之升降微甚耳。恶寒发热，气血俱虚也。乃午前用补中益气，以补脾肺之源，举下陷之气；午后用归脾加麦门五味，以补心脾之血，收耗散之液，不两月而诸证悉愈。
　　下堡顾仁成年六十有一，痢后入房，精滑自遗，二日方止。又房劳感寒怒气，遂发寒热，右胁痛连心胸，腹痞，自汗盗汗如雨，四肢厥冷，睡中惊悸，或觉上升如浮，或觉下陷如堕，遂致废寝。或用补药二剂益甚，脉浮大洪数，按之微细，此属无火虚热，急与十全大补加山药、山茱、丹皮、附子一剂，诸证顿愈而痊。此等元气，百无一二。
　　一儒者口干发热，小便频浊，大便秘结，盗汗梦遗，遂致废寝，用当归六黄汤二剂，盗汗顿止；用六味地黄丸，二便调和；用十全大补汤及前丸，兼服月余而悉愈。
　　《景岳全书》曰：余尝治一衰翁，年逾七旬，陡患伤寒，初起即用温补调理，至十日之外，正气将复，忽尔作战，自旦至辰，不能得汗，寒栗危甚，告急于余。余用六味回阳饮入人参一两、姜附各三钱，使之煎服，下咽少顷，即大汗如浴，时将及午而浸汗不收，身冷如脱，鼻息几无，复以告余。余令以前药复煎与之，告者曰：先服此药，已大汗不堪，今又服此，尚堪再汗乎？余笑谓曰：此中有神，非尔所知也。急令再进，遂汗收神复，不旬日而起矣。呜呼！发汗用此，而收汗复用此，无怪乎人之疑之也。而不知汗之出与汗之收，皆元气为之枢机耳。故余纪此，欲人知阖辟之权，不在乎能放能收，而在乎所以主之者。
