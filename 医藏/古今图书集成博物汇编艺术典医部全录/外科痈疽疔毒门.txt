古今图书集成医部全录卷三百五十九

外科痈疽疔毒门

　　 【按　外科证生于各部分者，已详前杂病例中，如发脑、百会等病之见于头门；发面、发颐等病之见于面门；瘰疬、天柱等病之见于颈门；发背、对心等病之见于背门；内痈并疽见于胸门；臁疮、鹤膝见于四肢；妒精、疝癫见于前阴之类，此皆不复赘。】
　　　　黄帝素问

　　　　　生气通天论

　　膏粱之变，足生大疔，受如持虚。
　　 【注　高粱，厚味也。味厚伤形，气伤于味，形气伤则肌腠虚矣。高粱所变之热毒，逆于肉理而多生大疔。盖肤腠虚而热毒乘之，有如持虚器而受之也。】　　荣气不从，逆于肉理，乃生痈肿。
　　 【注　邪逆于肉理气分，而阴阳不和则生痈肿。经曰：阳气有余，荣气不行，乃发为痈；阴阳不通，两热相搏，乃化为脓。】
　　　　　阴阳别论

　　三阳为病，发寒热，下为痈肿。
　　 【注　三阳者，太阳也。太阳之气主表，邪之中人始于皮毛，邪正相搏，发为寒热之病矣。太阳主开，病则开阖不得，邪气从之，逆于肉理，乃生痈肿。】
　　　　　异法方宜论

　　东方之域，其民食鱼而嗜咸，其病皆为痈疡，其治宜砭石。故砭石者，亦从东方来。　　 【注　鱼性属火，咸又胜血。《灵枢经》曰：饮食不节，阴气不足，阳气有余，荣气不行，乃发为痈。】
　　　　　脉要精微论

　　帝曰：诸痈肿筋挛骨痛，此皆安生？岐伯曰：此寒气之肿，八风之变也。帝曰：治之奈何？岐伯曰：此四时之病，以其胜治之愈也。　　 【注　以胜治之者，以五行气味之胜治之而愈也。如寒淫于内，治以甘热；如东方生风，风生木，木生酸，辛胜酸之类。】
　　　　　通评虚实论

　　所谓少针石者，非痈疽之谓也。痈疽不得顷时回。　　 【注　痈疽之患，荣卫血气并实，皮肉筋骨皆伤，非若四时之有浅深，冬时之少针石也。痈者拥也，疽者阻也，谓热毒外拥内阻，宜即刺之，不得迟延时顷，而使邪毒之回转也。】
　　　　　气穴论

　　邪溢气壅，脉热肉败，荣卫不行，必将为脓；内销骨髓，外破大腘，留于节凑，必将为败。　　 【注　夫气为阳，邪留于肌腠之气分，邪正相搏，则为病热，故有壅脓消破之败证矣。邪气淫溢，则正气自壅，溪谷之气与脉相通，是以脉热于内而肉败于外也。荣卫不行，则血气留滞，而为壅脓。腘，足之股肉也；节凑，筋骨相连之处。邪留其间，则筋骨必将为败矣。】
　　　　　气交变大论

　　岁木不及，复则炎暑流火，病寒热疮疡痱疹痈痤。　　 【注　皆暑热之病也。】
　　岁水不及，民病寒疡流水。
　　 【注　此寒毒而无热化，故发为寒疡流水而无脓也。】
　　　　　五常政大论

　　委和之纪，其病支废痈肿疮疡。
　　 【注　皆金盛而邪伤肝也。】
　　卑监之纪，其动疡涌分溃痈肿。
　　 【注　土运不及，则化气不能施其令，逆于肉理也】　　赫曦之纪，其病笑疟疮疡血流。
　　 【注　皆火热之为病也。】
　　坚成之纪，其动暴折疡疰。
　　 【注　暴折金受其伤，疡疰皮肤之疾也。】　　少阴司天，热气下临，甚则疮疡。
　　 【注　暑热淫盛也。】

　　　　灵枢经

　　　　　痈疽篇

　　黄帝曰：余闻肠胃受谷，上焦出气，以温分肉而养骨节，通腠理；中焦出气如露，上注溪谷而渗孙脉，津液和调，变化而赤为血；血和则孙脉先满溢，乃注于络脉，皆盈，乃注于经脉。阴阳已张，因息乃行。行有经纪，周有道理。与天合同，不得休止。切而调之，从虚去实，泻则不足，疾则气减，留则先后。从实去虚，补则有余，血气已调，形气乃持。余已知血气之平与不平，未知痈疽之所从生，成败之时，死生之期有远近，何以度之？可得闻乎？岐伯曰：经脉流行不止，与天同度，与地合纪。故天宿失度，日月薄蚀，地经失纪，水道流溢，草蓂不成，五谷不殖，经路不通，民不往来，巷聚邑居，则别离异处，血气犹然。请言其故！夫血脉荣卫，周流不休，上应星宿，下应经数。寒邪客于经络之中则血泣，血泣则不通，不通则卫气归之，不得复反，故痈肿。寒气化为热，热胜则腐肉，肉腐则为脓，脓不泻则烂筋，筋烂则伤骨，骨伤则髓消，不当骨空，不得泄泻，血枯空虚，则筋骨肌肉不相营，经脉败漏，熏于五脏，脏伤故死矣。　　 【注　人之血气流行，与天地相参，与日月相应，昼夜环转之无端也。一息不运，则留滞而为痈，多不治之死证矣。】　　黄帝曰：夫子言痈疽，何以别之？岐伯曰：荣卫稽留于经脉之中，则血泣而不行，不行则卫气从之而不通，壅遏而不得行，故热。大热不止，热胜则肉腐，肉腐则为脓，然不能陷，骨髓不为焦枯，五脏不为伤，故命曰痈。黄帝曰：何谓疽？岐伯曰：热气淳盛，下陷肌肉筋髓枯，内连五脏血气竭，当其痈下，筋骨良肉皆无余，故命曰疽。疽者上之皮夭以坚，上如牛领之皮；痈者其皮上薄以泽。此其候也。　　 【注　人之血气，流行环转出入，而淫邪泮衍，变易无常，且气秉有厚薄，邪客有微甚，是以死生成败，各不同焉。】
　　　　　刺节真邪篇

　　虚邪之中人也，洒淅动形，起毫毛而发腠理，其入深，内搏于骨则为骨痹，搏于筋则为筋挛，搏于脉中则为血闭，不通则为痈。　　 【注　洒淅动形，故搏于皮脉肉筋骨而为痹为挛为痈为痒。阴胜则为寒，寒则真气去，有伤卫气则为不仁。此皆邪气之所生也。】　　虚邪之入于身也深，寒与热相搏，久留而内着，寒胜其热则骨疼肉枯，热胜其寒则烂肉腐肌为脓，内伤骨，内伤骨为骨蚀。有所疾前筋，筋屈不能伸，邪气居其间而不反，发为筋溜。有所结气归之，卫气留之，不得反，津液久留，合而为肠溜。久者数岁乃成，以手按之柔，已有所结气归之，津液留之，邪气中之，凝结日以易甚，连以聚居，为昔瘤。以手按之坚，有所结深中骨，气因于骨，骨与气并，日以益大，则为骨疽。有所结中于肉，宗气归之，邪留而不去，有热则化而为脓，无热则为肉疽。凡此数气者，其发无常处而有常名也。　　 【注　寒与热搏者，形中之阴阳二气也。盖形舍气，气归形，形气之相合也。是以伤形则病气，伤气则病形。结气归之者，寒热相搏之气，归于邪留之形所也。凡此数气者，其发无定处，而有肉枯、骨蚀、筋溜、昔瘤之定名也。】
　　　　　脉度篇

　　六腑不和则留为痈。
　　 【注　在内者六腑为阳，在外者皮肤为阳。本经曰：阳气有余，荣气不行，乃发为痈。是以六腑不和，则血气留滞于皮腠而为痈，此病从内而外也。】
　　　　　寒热病篇

　　五脏身有五部：伏兔一；腓二，腓者腨也；背三；五脏之俞四；项五。此五部有痈疽者死。　　【注　伏兔，肾之街也。腨者，脾之部也。背者，肺之俞也。五脏俞者，谓五椎之心俞也。项者，肝之俞也。本经曰：痈疽之发，不从天下，不从地出，积微之所生也。故五部之有痈疽者，乃五脏渐积之郁毒，外应于血气之不和而为痈疽，故五部有此者死。】
　　　　　玉版篇

　　黄帝曰：病之生时，有喜怒不测，饮食不节，阴气不足，阳气有余，荣气不行，乃发为痈疽。阴阳不通，两热相搏，乃化为脓。小针能取之乎？岐伯曰：圣人不能使化者，为其邪不可留也。故两军相当，旗帜相望，白刃陈于中野者，此非一日之谋也。能使其民令行禁止，士卒无白刃之难者，非一日之教也，须臾之得也。夫至使身被痈疽之病，脓血之聚者，不亦离道远乎？夫痈疽之生，脓血之成也，不从天下，不从地出，积微之所生也。故圣人自治于未有形也，愚者遭其已成也。黄帝曰：其已形不予遭，脓已成不予见，为之奈何？岐伯曰：脓已成十死一生，故圣人弗使已成，而明为良方，着之竹帛，使能者踵而传之后世，无有终时者，为其不予遭也。　　 【注　皮肤分肉之气血，从内而出于外，少有留滞，则渐积而成痈脓。如发于外而小者易愈，大者多害。若留积在内，成痈脓而不见者，十死一生也。】　　黄帝曰：其已有脓血而后遭乎？不导之以小针治乎？岐伯曰：以小治小者其功小，以大治大者多害。故其已成脓血者，其惟砭石铍锋之所取也。　　 【注　痈小而以小针治之者，其功小而易成；痈大而以大针治之者，多有逆死之害。故其已成脓血者，其惟砭石铍锋之所取也。】
　　　　金匮要略 【汉　张机】

　　　　　病脉证治

　　诸浮数脉应当发热而反洒淅恶寒，若有痛处，当发其痈。师曰：诸痈肿欲知有脓无脓，以手掩肿上，热者为脓，不热者为无脓。　　问曰：寸口脉浮微而濇，法当亡血，若汗出，设不汗者云何？答曰：若身有疮，被刀斧所伤，亡血故也。　　病金疮，王不留行散主之。

　　　　中藏经 【汉　华佗】

　　　　　总论

　　夫痈疽疮肿之作者，皆五脏六腑蓄毒不流，则皆有矣，非独因荣卫壅塞而发者也。其行也有处，其主也有归。假令发于喉舌者，心之毒；发于皮毛者，肺之毒；发于肌肉者，脾之毒；发于骨髓者，肾之毒。发于下者，阴之毒；发于上者，阳之毒。发于外者，六腑之毒；发于内者，五脏之毒。故内曰坏，外曰溃，上曰从，下曰逆。发于上者，得之速，发于下者，得之缓。感于六腑则易治，感于五脏则难瘳也。又近骨者多冷，近虚者多热。近骨者久不愈，则化成血蛊；近虚者久不愈，则传气成漏。成蛊则多痒少痛，或先痒后痛。生漏则多痛少痒，或不痛不痒。内虚外实者，多痛少痒，血不止则多死；脓疾溃则多生。或吐逆无度，饮食不时，皆痈疽之使然，种候万端，要在凭详。
　　　　　论五疔状候

　　五疔者，皆由喜怒忧思，冲寒冒热，恣饮醇酒，多嗜甘肥，毒鱼酢酱，色欲过度之所为也。蓄其毒邪，浸渍脏腑，久而不散，始变而成。其名有五：一曰白疔，二曰赤疔，三曰黄疔，四曰黑疔，五曰青疔。白疔起于右鼻下，初而粟米，根赤头白，麻木或痛痒，使人憎寒头重，状若伤寒，不欲食，胸膈满闷，喘促昏冒者死，未者可治。此疾不过五日，祸必至矣，宜速治之。赤疔在舌下，根头俱赤，发痛，舌本硬，不能多言，惊，烦闷恍惚，多渴引水不休，小便不通，狂者死也，未者可治。此不出七日，祸必至矣。大人小儿，皆能患也。黄疔起于唇齿龈边，其色黄，中有黄水，发则令人多食而还出，手足麻木，涎出不止，腹胀而烦，多睡不寤者死也，未者可治。黑疔者，起于耳前，状如瘢痕，其色黑，长或不定，使人牙关急，腰脊膝不仁。不然，则病亦不出三岁死，皆由肾气渐绝也，宜慎欲事。青疔起于目下，始如瘢瘤，其身青硬如石，使人目昏昏然无所见，多恐悸，睡不安宁，久不愈，令人盲或脱睛。有此则不出一年，祸必至矣。白疔其根肺，赤疔其根心，黄疔其根脾，黑疔其根肾，青疔其根肝。五疔之候，最为巨疾，不可不察也。
　　　　千金方 【唐　孙思邈】

　　　　　总论脉证治法

　　脉数身无热，即内有痈。
　　诸浮数脉当发热，而反洒洒恶寒，若有痛处，当结为痈。　　脉微而迟，必发热，脉弱而数此为振寒，当发痈肿。　　脉浮而数，身体无热，其形默默，胃中微燥，不知痛处，其人当发痈肿。　　脉滑而数，滑则为实，数则为热，滑则为荣，数则为卫。荣卫相逐，即结为痈。热之所过，即为痈脓。身体为痛处，时时苦有疮。　　趺阳脉滑而数，法当下重。少阴脉滑而数，妇人阴中生疮。　　夫痈疽初发至微，人皆不以为意，此实奇患，惟宜速治，稍迟，乃即病成，以此致祸者不一。但发背外皮薄为廱，外皮厚为疽，宜急治之。　　凡痈疽初发，或似小疖，或复大痛，或复小痛，或发如米粒大白脓，此皆微候，善察之。见有小异，即须大惊忙，急须攻之，及断口味，速服诸汤，下去热毒。若无医药处，即灸当头百壮；其大重者，灸四面及中央二三百壮，数灸不妨多也。复薄冷药，种种救疗，必速瘥也。　　凡用药贴法，皆当疮头处，其药开孔，令泄热气。亦当头以火针针入四分，即瘥。　　凡痈疽瘤石痈结筋瘰疬，皆不可就针角。针角者，少有不及祸也。　　凡痈无问大小，已觉即取胶如手掌大，暖水浸令软纳纳然，称大小，当头上开一孔如钱孔大，贴肿上，令相当，须臾干急，若未有脓者即定不长，已作脓者当自出。若以锋针当孔上刺出脓，大好。至瘥乃洗去胶。　　凡肿根广一寸已下名疖，一寸已上名小痈，如豆粒大者名疱子，皆始作，急服五香连翘汤，下之数剂，取瘥乃止。　　凡痈高而光大者，不大热，其肉正平无尖而紫者，不须攻之，但以竹叶黄芪汤申其气耳，肉正平为无脓也。痈卒痛，以八味黄芪散敷之。大痈七日，小痈五日。其自有坚强者，宁生破发乳，若热手不可得近者，先内服王不留行散，外摩发背膏。若背生破无苦，在乳宜令极热，候手按之，随手即起者，疮熟也，须针之。针法要得着脓，以意消息。胸背，不过一寸斟量，不得脓，即与食肉膏散，着锐头内痈口中。如体气热歇，即服木占斯散。五日后痈欲着痂者，即服排脓内塞散。　　凡痈破之后，便绵惙欲死，内寒外热，【阙文】 肿自有似痈而非者，当以手按肿上无所连，乃是风毒耳，勿针之，宜服升麻汤，外摩膏。破痈口，当令上留三分，近下一分针之。务令极熟，熟便不痛。破后败坏不瘥者，作猪蹄汤洗之，日二，夏用二日，冬用六七日。用汤半剂亦可。夫痈坏后有恶肉者，宜猪蹄汤洗去秽，次敷蚀肉膏散；恶肉尽后，敷生肉膏散，及摩四边，令好肉速生。当断绝房室，忌风冷，勿自劳烦。待筋脉乎复，乃可任意耳。缘新肉易伤，伤则里溃，溃则重发，发即难救，慎之慎之。白痂最忌。　　凡诸暴肿，一一不同，无问近远，皆服五香连翘汤，刺去血，小豆末敷之。其间数数以针刺去血。若失疗已溃烂者，犹服五香汤及漏芦汤下之，随热多少，依方用之，外以升麻汤拓洗熨之，摩升麻膏。若生息肉者，以白(艹闾)茹散敷之，青黑肉去尽停止。好肉生，敷升麻膏。如肌不生，敷一物黄芪散。若敷白(艹闾)茹，青黑恶肉不尽者，可以漆头(艹闾)茹散半钱，和白(艹闾)茹散三钱，稍稍敷之。其散各取当色单捣筛之，直尔成散用之。或身中忽有痛处，如遭打扑之状，名曰气痛。痛不可忍，游走不住，发作有时。痛则小热，痛定则寒。此皆由冬时受温气，至春暴寒，风来折之，不成温病，乃作气痛。宜先服五香连翘汤，摩丹参膏；又以白酒煎杨柳皮，及暖熨之。有赤气点点者，即刺出血也。其五香连翘汤，及小竹沥汤，可服数剂。勿以一剂未瘥便住药，以为无效，祸即至矣。中间用白薇散佳。又有气肿痛，其状如痈肿无头，虚肿，色不变，但皮急痛，不得近手，亦须服此五香汤【汤　原缺，据《千金》卷二十二痈疽补。】 ，次白针泻之，次与蒺藜散敷之。　　胸中痛，短气者，当入暗室中，以手指捺左眼，视若见光者，胸中有结痈；若不见光者，是瘭疽内发出也。　　经云：气宿于经络中，气血俱濇不行，壅结为痈疽也。不言热之所作，其后为痈。又阳气凑集，寒化为热，热甚则肉腐为脓也。又人体有热，被寒冷搏之，而脉凝结不行，热气壅结成痈疽。方有灸法，亦有温治法。以其中冷未成热之时，宜用冷药贴敷之。治热已成，以消热，令不成脓也。赤色肿有尖头者，藜芦膏敷之。一云酢和蚌蛤灰涂，干则易之。　　余平生凡治痈疽，得效者，皆即记之。考其病源，多是药气所作，或有上世服石，遂令子孙多有此疾。食中尤不宜食面及酒蒜，及慎温床厚被。能慎之者，可得终身无疾。此皆躬自验之，故特论之也。
　　　　　疔肿

　　夫禀形之类，须存摄养。将息失度，百病萌生。故四时代谢，阴阳递兴。此二气，更相击怒。当是时也，必有暴气。夫暴气者，每月之中，必有卒然大风大雾，大寒大热，若不时避，人忽遇之，此皆入人四体，顿折皮肤，流注经脉，遂使腠理壅隔，荣卫结滞，阴阳之气不得宣泄，变成痈疽疔毒恶疮诸肿。至于疔肿，若不预识，令人死不逮时。若着讫乃欲求方，其人已入木矣。所以养生之士，须早识此方。凡是疮痍，皆无所逃。　　凡疗疔肿，皆刺中心至痛，又刺四边十余下，令血出，去血敷药，药气得入针孔中，佳。若不达疮内，疗不得力。　　又其肿好着口中颊边舌上，见赤黑如珠子，碜痛应心是也。是秋冬寒毒，久结皮中，变作此疾。不即疗之，日夜根长，流入诸脉数道，如箭入身捉人，不得动摇。若不慎口味房室，死不旋踵。经五六日不瘥，眼中见火，神昏口干心烦，即死也。　　一曰麻子疔，其状肉上起头，大如黍米，色稍黑，四边微赤，多痒，忌食麻子及衣布并入麻田中行。　　二曰石疔，其状皮肉相连，色乌黑如黑豆，甚硬，刺之不入。肉内阴阴微疼。忌瓦砾砖石之属。　　三日雄疔，其状顶头黑黡，四畔仰疮疱浆起，有水出色黄，大如钱孔，形高。忌房事。　　四曰雌疔，其状疮头稍黄，向里黡，亦如灸疮，四畔疱浆起，心凹色赤，大如钱孔。忌房事。　　五曰火疔，其状如汤火烧灼，疮头黑黡，四边有疱浆起，如赤粟米。忌火炙烁。　　六曰烂疔，其状色稍黑，有白斑，疮溃则有脓水流出，疮形大小如匙面。忌沸热食烂臭物。　　七曰三十六疔，其状头黑浮起，形如黑豆，四畔起大赤色。今日生一，明日生二，后三日生三，乃至十。若满三十六，药所不能治；如未满三十六者，可治。俗名黑疱。忌嗅怒蓄积愁恨。　　八曰蛇眼疔，其状疮头黑皮上浮，生形如小豆，状似蛇眼大，体硬。忌恶眼人看。并嫉妒人见及毒药。　　九曰盐肤疔，其状大如匙面，四面皆赤，有黑粟粒起。忌食咸。　　十曰水洗疔，其状大如钱形，或如钱孔大，疮头白，里黑黡，汁出中硬。忌饮浆水水洗渡河。　　十一曰刀嫌疔，其状疮阔狭如薤叶大，长一寸，左侧肉黑如烧烁。忌刺及刀鎌切割。铁刃所伤，可以药治。　　十二曰浮沤疔，其状疮体曲圆，少许不合，长而狭，如薤叶大，内黄外黑，黑处刺不痛，内黄处刺之则痛。　　十三曰牛拘疔，其状肉疱起，掐不破。　　右十三种疮，初起必先痒后痛，先寒后热，热定则寒，多四肢沉重，头痛，心惊眼花，若大重者则呕逆，呕逆难治。其麻子疔一种，始末惟痒，所最忌者，不得犯触，犯触者即难疗。其浮沤疔、狗疔两种，无所禁忌，纵不疗亦不能杀人，其状寒热与诸疔同，皆以此方疗之，万不失一。欲知犯触之状，但脊强疮痛极甚，不可忍者是也。
　　　　疮疡全书 【宋　窦汉卿】

　　　　　围法贴纸诀

　　凡用围药，多加功夫搅千余下，其药自稠，轻手围之，留孔必须如鹅子形状。须用薄纸贴之，务要扯碎贴上，免致绷裂疼痛之苦。待围药略干，再用调药余汁润之，以助药力。况药干不能入肌肉，借湿以通窍耳。
　　　　　开刀手法

　　凡疮疡之起，疼痛固属于心火，久而阳气升上，蒸肉化为脓。若不原其脓之有无，遽尔开刀，则鲜血突出，脓何从来？致患者煎寒发热，日夜疼痛，无法可止。可先将指头按患上，随手而起，四畔悉软，观其头聚，择尻神不犯吉日，将刀头向上开之，方不致伤新肉。取出刀，再捻绵纸条润油度之，使脓水齐会，半日扯出，则脓水易干。外贴呼脓膏，四围再用搜脓散敷之。
　　　　　疔疮总论

　　大抵疔疮有十三种，而有青黄赤白黑，所以应五脏也。复有暑疔、火疔、气疔，冷疔者，皆以其时候缓急浮实之异。但初发起，或先肿后痛，先寒后热，四肢拘急沉重。强痛者，得证便发寒热，疮边麻，渐至半身大痛应心，呕逆自利，足冷至膝，四畔紫黑色，皆为重证。惟麻子疔始末皆痒，其证候寒热与诸疔疮同，但觉背强其痛甚者，乃触犯所致，即取枸杞根捣汁服之，弥佳。再狗屎白色者，得雨露之功，臭气已去，加枸杞根和匀，绞取清汁服之，尤良。但有卒患喉痛，心寒热，或腹痛恶寒发热者，当预防生此疔证也。凡疔疮多生口边颊内，或舌上，赤黑点点如珠碜痛，应心者是也，不即治之，日夜根长，流入诸脉，如箭入身，不得动摇，经久五六日后，甚者毒气入腹，眼中见火，神昏烦闷，呕吐，恍惚如醉如痴，不可疗矣。疔疮有头黑硬而凹者，疮头白而肿实者，疮头如豆垽色者，疮头鲜红色者，疮头内有黑脉者，疮头红赤而浮虚者，疮头如栀而黄者，疮头如金箔者，疮头如茱萸者，疮头如石榴子者；有初如风疹、粉刺，搔破入风则黄水出，其里有赤黑脉而微肿者，肉中突起，如鱼眼赤黑，惨痛彻骨者。结久皆为烂疮，疮下深孔如大针穿物。初生时突起如钉，故名疔疮，令人恶寒发热，四肢强直而牵痛，一二日疮变黑色，焦黑肿大，光起根硬，不可近，犯之则痛甚，甚则发于头面手足骨节间者，此气血聚会之所，宜急治之。有似灸疮四边泡浆者，但其疮熟时脓水出疮孔，如蜂窠病，易瘥也。此疮恶证：眼黄面青舌黑，冷汗发渴，脚冷至膝下，不食自利，疮冷不痛，呕逆，疮不起发，四畔不红，疮边麻木，干黑生刺，疮边紫黑色，碜痛应心，眼中见火，神昏烦闷，神思恍惚，犹如醉如痴者，皆难治也。试以针刺患人手足中指，不痛者难治。凡初生时，红软温和，忽然顶陷黑，谓之走黄，此证危矣，急服飞龙夺命丹、追疔夺命汤。其有发于太阳眼边者，名曰钉脑疔，十死一生。《内经》以白疔发于右鼻，赤疔发于舌根，黄疔发于口唇，黑疔发于耳前，青疔发于目下。盖取五色以应五脏，各有所属部位而已。然或肩或腰或足，发无定处。如在头面手足骨节间者甚急。
　　　　　拔法

　　凡疔疮之起，多发于嘴唇上边，初如米大，或如粉刺，挤破，入汤火风气，亦要变成疵疮。疵疮者，即疔之别名也。先用葱白同飞龙夺命丹五粒和嚼烂，热酒半碗过下，以衣覆患上，略出汗为妙。上午服药，下午即将绝利磁锋划破疮口十字，即掺飞龙夺命末在内，而外用蟾舌研烂，蟾肚底皮贴之，内服追疔汤剂。若发于须发者，即剃去须发，如前法治之。此法百发百中，活人多矣。凡发于头面上者，切不可用冷药敷之。若敷冷药，赶热毒恶戾之气入于喉间，断不能生矣。
　　　　　各种疔

　　芝麻疔，用黑云膏，或用紫花草敷疮上。走注者，遍身疼不能转动，服蠲毒流气饮、蟾酥丸。　　气疔，用胜金锭服蟾酥丸，外用紫花草敷之。　　火疔，用胜金锭服蟾酥丸，紫花草敷疮上。　　冷疔者，高粱之变，风湿余毒，天阴久冷，攻于膝下，传于足太阴经。初生如米，渐成溃烂，其色如煤，败血来侵，骨肉损坏，遂成大患。经年骨节疼痛，累岁不能生肌。先用艾叶、蛇床子、紫苏、豨莶草煎汤洗之，内服黄芪、白朮、苍朮、当归、白芍、连翘、生地之药，外用隔纸膏贴之，节劳内省，亦可瘳矣。　　鱼脐疔，春用黑云膏，夏用蟾舌膏，秋用桐泪膏，冬用胜金锭。
　　　　　飞游毒
　　此毒因荣卫受其肌热，故生此疽。赤肿走注不定，用温水洗患处，用三棱针刺毒上二三十针，或磁锋砭之亦妙，随用拔毒散敷之。
　　　　　红丝疮

　　夫红丝者，心肠积毒，气血相凝，灌于经络之间，发于肌肤之上，红丝贯穿，如一红线，或疼或痒，皆由风热相乘而生，如箭之速，若行至心间即死。急当头以磁锋刺破，挤出毒血；其红丝之中再刺之，方绝其根。急用当归、连翘解毒之剂治之。须戒酒数日。
　　　　河间六书 【金　刘完素】

　　　　　总论

　　疮疡者，火之属，须分内外以治其本。《内经》曰：膏粱之变，足生大疔。其原在里，发于表也。受持如虚，言内结而发诸外，未知从何道而出，皆是从虚而出也。假令太阳经虚，从背而出；少阳经虚，从鬓而出；阳明经虚，从髭而出；督脉经虚，从脑而出。经曰：地之湿气，感则害人皮肤筋脉。其在外，盛则内行。若其脉沉实，当先疏其内以绝其原也。其脉浮大，当先托里，恐气伤于内也。有内外之中者，邪气至盛，遏绝经络，故发痈肿。经曰：荣气不从，逆于肉理，乃生痈疽。此因失托里，及失疏通，又失行荣卫也。治疮之大要，须明托里、疏通、行荣卫三法。托里者，治其外之内；疏通者，治其内之外；行荣卫者，治其中也。内之外者，其脉沉实，发热烦躁，外无焮赤痛，其邪气深于内也，故先疏通以绝其原。外之内者，其脉浮数，焮肿在外，形证外显，恐邪气极而内行，故先托里。内外之中者，外无焮恶之气，内亦脏腑宣通，知其在经，当和荣卫也。用此三法之后，虽未差，必无变证，亦可使邪气峻减而易痊愈。故经曰：诸痛痒疮疡皆属心火。又曰：知其要者，一言而终；不知其要，流散无穷。　　《素问》云：痛痒疮疡，痈肿疽疹，瘤气结核，怫郁甚者皆热。五脏不和，九窍不通；六腑不和，留结为痈。近于火气，微热则痒，热甚则痛，附近则灼而为疮，皆火之用也。人之疮肿，因内热外虚所生也。为风湿之所乘，则生疮肿。然肺主气，候于皮毛，脾主肌肉，气虚则肤腠开，为风湿所乘，脾气湿而内热，即生疮也。肿者，由寒热毒气，客于经络，使血濇而不通，壅结成肿。风邪不作，即无头无根。寒血相搏作者，即有头有根。壅盛则为脓，赤根肿则风气流溃也。疮以痛痒，痛则为实，痒则为虚。非虚为寒也，正谓热之微甚也。痒则美疾也。故火旺于夏，而万物蕃鲜荣美也。炙之以火，渍之以汤，而其痒转甚者，微热之所使也。痒去者，谓热令皮肤纵缓，腠理开通，阳气得泄，热散而去。或夏热皮肤痒，而以冷水沃之，其痒不去，谓寒能收敛，腠理闭密，阳气郁结，不能散越，怫热内作故也。疮疡皆为火热，而反腐出脓水者，犹谷肉果菜，热极则腐烂而溃为污水也。溃而腐烂者，水之化也。痈浅而大，疽深而恶，热胜血则为痈脓也。疡有头，小疮也。疹浮而小，瘾疹也。瘤气赤瘤丹熛，热胜气，火之色也。　　人近火气，微热则痒，热甚则痛，附近则灼而为疮，皆火之用也。或痒痛如针轻刺者，犹飞迸火星灼之然也。痒者，美疾也。炙之以火，渍之以汤，而痒转甚者，微热之所使也。因而痒去者，热令皮肤纵缓，腠理开通，阳气得泄而热散也。或夏热皮肤痒，以冷水沃之不去者，寒能收敛，腠理闭密，阳气郁结，不能散越，怫热内作故也。痒得爬而解者，爬为火化，微则亦能令痒，甚则痒去者，爬令皮肤辛辣而属金化，辛能散，故金化见则火力分而解矣。或云痛为实痒为虚者，非谓虚为寒也，正谓热之微甚也。或疑疮疡皆属火热，而反腐烂出脓水者，何也？犹谷肉果菜，至于极热，则腐烂而溃为污水也。溃而腐烂者，水之化也。所谓五行之理，过极则胜己者反来制之，故火热过极则反兼于水化，又如盐能固物，令不腐烂者，咸寒水化，制其火热使不过极，故得久固也。万物皆然。
　　　　东垣十书 【元　李杲】

　　　　　总论

　　膏粱之变，亦是滋味过度，荣气不从，逆于肉理，乃生痈肿。荣气者，胃气也。饮食入于胃中，先输于脾而朝于肺，肺朝百脉，次及皮毛，先行阳道，下归五脏六腑，而气口成寸矣。今富贵之人，不知其节，法酒肥羊，杂以厚味，积久太过，其气味俱厚之物，乃阳中之阳，不能走于空窍而先行阳道，今反行阴道则湿气大盛，子令母实，火乃大旺，实热既盛，必来克肾。若不慎房事，损其真火，则水泛而湿热之化上行，其疮必出背上及脑，此为大疔之最重者。若毒气出肺，或脾胃之部分，毒之次也。若出于他经，又其次也。湿热之毒所止处，无不溃烂。故经言膏粱之变，足生大疔，受如持虚者，如持虚器以受物，则无不受矣。治大疔之法，必当泻其荣气。以标本言之，先受病为本，非苦寒之剂为主为君，不能除其苦楚疼痛也。诸疮疡有痛，往往多以乳香、没药，杂以芳香之药止之，必无少减之理，此其悞也。若使经络流通，脏腑中去其壅滞，必无痛矣。痛则以苦寒之剂除之，无不愈者。疮疡食肉，与自杀无异，法当泻气而反补之故也。
　　　　　用药加减法

　　发背疔肿脓溃，前后虚而头痛者，于托里药内加五味子。恍惚不宁，加人参、茯神。虚而发热者，加地黄、(艹舌)萋根。潮热者，加柴胡、地骨皮。渴不止者，加知母、赤小豆。虚烦者，加枸杞、天门冬。自利者，加厚朴。脓多者，加当归、川芎。痛甚者，加芍药、乳香。肌肉迟生者，加白蔹、官桂。有风邪者，加独活、防风。心惊悸者，加丹砂。口目瞤动者，加羌活、细辛。呕逆者，加丁香、藿叶。痰多者，加半夏、陈皮。
　　　　丹溪心法 【元　朱震亨】

　　　　　总论证治

　　痈疽只是热胜血。
　　六阳经六阴经，有多气少血者，有少气多血者，有多气多血者，不可一概论也。若夫要害处，近虚怯薄处，前哲已曾论及，惟分经之言未闻。诸经，惟在少阳厥阴经生痈疽，理宜预防，以其多气少血，肌肉难长，疮久未合，必成死证。遽用驱毒利药，以伐其阴分之血，祸不旋踵。　　阳滞于阴，脉浮洪弦数；阴滞于阳，脉沉细弱濇。阳滞以寒治之，阴滞以热治之。　　人中年以后，不可生痈。才有痛肿，参之脉证，但见虚弱，便与滋补气血，可保终吉。若用寻常驱热拔毒舒气之药，虚虚之祸，如指诸掌。　　内托之法：河间治肿焮于外，根盘不深，形证在表，其脉多浮，病在皮肉，非气盛则必侵于内，急须内托以救其里，宜复煎散除湿散郁，使胃气和平。如或未已，再煎半料饮之。如大便秘及烦热，少服黄连汤。如微利及烦热已退，却与复煎散半两。如此使荣卫俱行，邪气不能内伤也。然世俗多用排脓内补十宣散，若用之于些小疮与冬月时令即可，若溃疡于夏月用之，其桂、朴之温散，佐以防风、白芷，吾恐虽有参、芪，难为倚仗。　　疮先发为肿，气血郁积，蒸肉为脓，故其痛多于疮之始作时也。脓溃之后，肿退肌宽，痛必渐减而反痛者，此为虚，宜补。亦有秽气所触，宜和解。风寒逼者，宜温散。　　加味十全汤，治痈疽后补气血，进饮食，实为切要。盖脓血出多，阴阳两虚，非此药何以回生起死？惜其不分经络，不载时令，又在识者触类而长之。今之外科，于疮疡肿平痛宽，遂以为安，漫不加省，往往于结痂后两三月或半年，虚证乃见。医者不察，病者不悟，无补益调养之功，因而转成他病者，惜哉！予治一士夫因脚弱求诊，两手俱浮洪稍鼓，饮食如常，惟言问不答，肌上起白屑如麸片。时在冬月，予作极虚处治。询其弟，乃知半年前曾于臂背腿三处，自夏至秋冬，节次生疽，率用五香连翘汤、十宣散与之，今结痂久矣。予为作参芪白朮当归膏，以二陈汤化饮之。三日后尽药一斤，白屑没者大半。病者自喜，呼吸有力，补药应效以渐，而病家反怨药不速应，自作风病论治。炼青礞石二钱半，以青州白丸子作料，煎饮子顿服之。予谏之不听，因而不救，书以警云。
　　　　　痛证

　　诸疮痛不可忍者，用苦寒药加黄连、黄芩，详上下根梢用及引经药则可。又云：诸疮以当归、黄连为君，连翘、甘草、黄芩为佐。　　诸痛痒疮疡属火。若禀受壮盛，宜四物加大承气汤下之。　　若性急面黑瘦血热之人，因疮而痛，宜四物加黄连、黄芩、大力子、甘草。在下焦者，加黄蘗。若肥胖之人，生疮而痛，乃是湿热，宜防风、羌活、荆芥、白芷、苍朮、连翘，取其风能胜湿。　　诸疮药：脓窠，治热、燥、湿为主，用无名异；干疥，开郁为主，用茱萸。　　虫疮如藓状，退热杀虫为主，芜荑、黑狗脊、白矾、雄黄、硫黄、水银。杀虫，樟脑、松香。头上多，加黄连、方解石、蛇床，定痒杀虫。松皮岩主脓肿，多者加白芷开郁。痛多，加白芷、方解石。虫多，加藜芦、螌蝥。痒多，加枯矾。阴囊疮，加茱萸。湿多，香油调。干痒出血多，加大黄、黄连、猪脂调。红色加黄丹，青色加青黛。虫多，加锡灰、芜荑、槟榔。
　　　　　疔疮

　　疔，用针刀镞破头上，以蟾酥敷之，后用菉豆、野菊，莎末酒调，饮醉睡觉，即定痛热除，不必去疔，自愈也。　　治一切疗疮，用紫梗菊花，根茎叶皆可，研碎取汁，滴口中饮之。
古今图书集成医部全录卷三百六十

外科痈疽疔毒门

　　　　外科精义 【元　齐德之】

　　　　　诊候入式法

　　夫医者，人之司命也。脉者，医之大业也。盖医家苟不明脉，则如冥行索途，动致颠覆矣。夫大方脉、妇人、小儿风科，必先诊视后，对证处药。独疮科之流，多有不诊其脉候，专攻治外，或有证候疑难，别召方脉诊察，于疮科之辈，甘当浅陋之名。噫！其小哉如是！原夫疮肿之生，皆由阴阳不和，气血凝滞，若不诊候，何以知阴阳勇怯血气聚散耶？由是观之，则须信疗疮肿于诊候之道，不可阙也。历观古今治疗疮肿方书甚多，其间诊候之法，略而未详，比夫诸科，甚有灭裂。愚虽不才，辄取《黄帝素问》、《难经》、《灵枢》、《甲乙》及叔和、仲景、扁鹊、华佗、《千金》、《外台》、《圣惠》、《总录》古今名医诸家方论之中，诊候疮肿之说，简编类次，贯成篇帙。首裁诊候入式之法，次论血气色脉参应之源，后明脉之名状，所主证候及疮肿逆从之方，庶使为疮肿科者，览此则判然可晓，了无疑滞于胸次，一朝临疾，诊候至此，则察逆从，决成败，若黑白之易分耳。
　　　　　荣卫色脉参应之法

　　夫天地之道曰阴与阳，阴阳在人曰血与气。盖血者荣也，气者卫也。荣者荣于中，卫者卫于外。所以荣行脉中，卫行脉外。脉者，血气之先也。血非脉则焉能荣于中？气非脉则焉能卫于外？二者相资而行，内则通于五脏六腑十二经络，外则濡于九窍四肢百节万毛，昼夜循行，如环无端，以成其度，会于寸口，变见于脉。故曰：气血者，人之神也。脉者，气血之神也。所以治病之始，五决为纪。盖五决者，五脏之色脉也。脉应于内，色应于外，其色之与脉，当相参应。故曰，能合色脉可以万全也。凡为医先须调明色脉，若于此不精，虽聪慧辩博，亦不足委也。
　　　　　论持手诀消息法

　　夫诊候脉法，常以平旦为纪。阴气未散，阳气未动，饮食未进，血气未乱，经脉未隆，络脉调匀，故乃可诊有过之脉。若遇仓卒患病，不拘此论。《内经》所谓持脉有道，以虚静为保，但可澄神静虑，调息凝心，视精明，察五色，听音声，问所苦，方始按寸尺，别浮沉，以此参照，可决生死之分矣。复观患人身形长短肥瘦，老少男女，性情缓急，例各不同。故曰：形气相得者生，三五不调者病。谓如室女尼冠脉当濡而弱，婴儿孺子之脉细而疾，三四岁者，呼吸之间脉当七八至为平，比夫常人特不同耳。大抵男子先诊左手，女子先诊右手。男子左脉大则顺，女子右脉大则顺。大凡诊脉，先以中指揣按掌后高骨，骨下为关，得其关位，然后齐下左右两指。若臂长人疏排其指，若臂短人密排其指。三指停稳，先诊上指曰寸口，浮按消息之，中按消息之，重按消息之，上竟消息之，下竟消息之，推而外之消息之，推而内之消息之，然后先关后尺消息之，一一类此。若诊得三部之中，浮沉滑濇，迟疾不调，何病所主，外观形色，内察脉候，参详处治，以忠告之。不可轻言谈笑，乱说是非，左右瞻望，举止忽略，此庸医也。
　　　　　三部所主腑脏病论

　　夫诊候之道，医者之难精也，若非灯下辛苦，勤于记诵，参师访友，昼夜不遑，造次颠沛，寤寐俯仰，存心于此，安能知神圣之妙哉？古人曰：按其脉，知其疾，命曰神，以悟其探赜索隐之妙也。又曰：切其脉，治其病，谓之巧。以明其指别之功也。盖三指相去毫厘之近，主病若千里之远。观夫指别之功，世人固以为难，命曰神，岂容易可至哉？尝考于经，脉有三部，寸关尺也，从鱼际至高骨，却行一寸曰寸，从寸上一分曰鱼际，从寸至尺曰尺泽，寸后尺前为关，关前为阳，即寸口也。关后为阴，即尺脉也。阳出阴入，以关为界。寸主上焦头手皮毛，关主中焦腹及腰，尺主下焦小腹及足，此三部所主之大略也。左右两手三部，谓之六脉也。又有人迎、气口、神门，所主又各不向。盖左手关前曰人迎，右手关前曰气口，两关之后一分，即曰神门。故脉法赞曰：肝心出左，肺脾出右。肾与命门，俱出尺部。魂魄谷神，皆见寸口。所谓左手关前，心之部也，其经手少阴，与手太阳为表里，小肠合为腑。左手关上，肝之部也，其经足厥阴，与足少阳为表里，胆合为腑。左手关后，肾之部也，其经足少阴，与足太阳为表里，膀胱合为腑。右手关前，肺之部也，其经手太阴，与手阳明为表里，大肠合为腑。右手关上，脾之部也，其经足太阴，与足阳明为表里，胃合为腑。右手关后，命门之部也，其经手厥阴，与手少阳为表里，三焦合为腑。此谓六部所主脏腑十二经之义也。又脉要精微论曰：尺内两旁，则季胁也。尺外以候肾，尺里以候腹。中附上，左外以候肝，内以候膈，右外以候胃，内以候脾。上附上，右外以候肺，内以候胸中，左外以候心，内以候膻中，前以候前，后以候后。上竟上者，胷喉中事也。下竟下者，小腹腰股膝胫足中事也。粗大者，阴不足阳有余，为热中也。来疾去徐，上实下虚，为厥颠疾；来徐去疾，上虚下实，为恶风也。故中风者，阳气受也。有脉俱沉细数者，少阴厥也。沉细数散者，寒热也。浮而散者为眴仆。诸浮而数者，皆在阳，为热，其有躁者在手。脉诸细而沉者，皆在阴，则为骨痛，其有静者在足。数动一代者，病在阳之脉也，泄及便脓血。诸过者，切之濇者阳气有余也，滑者阴气有余也。阳气有余为身热无汗，阴气有余为多汗身寒。阴阳有余，则无汗身寒。推而外之，内而不外者，有心腹积也。推而内之，外而不内者，身有热也。推而上之，上而不下者，腰足清也。推而下之，下而不上者，头项痛也。按之至骨脉气少者，腰脊痛而身有痹也。已上诸疾，若非指明心了，乌可得而尽其妙也？又平人气象论曰：一呼脉再动，一吸脉亦再动，呼吸定息，脉行五动，闰以太息，不大不小，不长不短，不滑不濇，不浮不沉，不迟不数，命曰平人。平人者，不病也。盖平人之常气禀乎胃。胃气者，平人之常气也。所以人常禀气于胃，故脉以胃气为本也。《正理论》曰：谷入于胃，脉道乃行。《灵枢经》云：胃为水谷之海也。又曰：脉应四时曰平。信夫四时之脉，皆以胃气为本，谓春弦、夏洪、秋毛、冬石。春之脉微弦曰平。余皆仿此。逆四时则病矣。若诊妇人之脉，妊身则慎勿乱投汤散。其妇人之脉，诊得少阴脉动甚，则有子也。又曰：阴搏阳别，有子也。又曰：身汗而无脉者，即有妊也。治重身者，问其月事，观其体貌，然后主治，不可忽也。又经曰：察色按脉，先别阴阳。盖阴阳者，天地之道也。是以治病者，必求其本，本于阴阳寒暑四时五脏之根也。以脉言之，则浮沉也。以部言之，则尺寸也。经故云：脉者阴阳之法，以应五脏。是谓呼出心与肺，吸入肾与肝，呼吸之间，脾受谷味，其脉在中也。以浮沉论之，则曰浮者阳也，沉者阴也。应在脏腑，则浮而大散者心也，浮而短濇者肺也，所以心肺俱浮也。牢而长者肝也，按之而大，举指来实者肾也，所以肝肾俱沉也。迟缓而长者脾也，脾为中州，所以脉在中也。仲景曰：大、浮、数、动、滑，皆阳也；沉、濇、弱、弦、微，皆阴也。阳者热也，阴者寒也。所以寒则脉来沉而迟，热则脉来浮而数。故曰诸数为热，诸迟为寒。无如此验也。《脉经》曰：诸浮为风，诸紧为痛，诸伏为聚，诸弦为饮，芤者失血，长则气治，短则气病，濇则烦心，大则病进，浮为在表，沉为在里，迟为在脏，数为在腑。又形壮脉细，少气不足以息者危。形瘦脉大，胸中气多者毙。形气相得者生，三五不调者病。三部九候皆相失者死。此先圣诊脉之大法也。故曰：凡治病则察其形气色泽治之，无后其时也。所以形气相得者生，色泽以浮者病易已，脉从四时者可治，脉弱以滑者是有胃气，此皆易治也。若形气相失，或色夭不泽，及脉逆四时，或脉实益坚，皆不可治。经所谓必察四难而明告之。又若病热脉静，泄而脉大，脱血脉实，汗后脉躁，此皆难治也。若疮疽之人，脓血大泄，脉滑数者，难治也。凡出脓多，或如清泔，脉滑大散，寒热发渴者，治之无功也。若患肺疮者，咳嗽脓血，脉见洪滑，治之难痊矣。大凡诊脉见浮数，应当发热而反恶寒，虽头项拘急，四肢烦痛，或复战栗渴甚者，但有痛处，欲发疮肿也。
　　　　　脉证名状二十六种所主病证

　　夫脉之大体二十六种，此诊脉之纪纲也。细而论之，毫厘少差，举治必远。总而言之，逆从虚实阴阳而已。两者议之，以要其中。谨于诸家脉法中，撮其机要，剪去繁芜，载其精义。　　浮脉之诊，浮于指下，按之不足，举之有余，再再寻之，状如太过，瞥瞥然见于皮毛间。其主表证，或为风，或为虚。浮而大散者心也，浮而短濇者肺也，浮而数者热也。浮数之脉应发热，其不发热而反恶寒者，疮疽之谓也。　　洪脉之诊，似浮而大，举按皆泛泛然满三部，其状如水之洪流，波之涌起。其主血实积热疮肿。论曰：脉洪大者，疮疽之病进也。如疮疽结脓未成者，宜下之。脓溃之后，脉见洪大则难治，若自利者，不可救治也。　　滑脉之诊，实大相兼，往来流利如珠，按之则累累然滑也。其主或为热，或为虚，此阳脉也。疮疽之病，脓未溃者，宜内消也。脓溃之后，宜托里也。所谓始为热而终为虚也。　　数脉之诊，按之则呼吸之间，动及六至，其状似滑而数也。若浮而数则表热也，沉而数则里热也。又曰：诸数为热。仲景曰：脉数不时见，则生恶疮也。又曰：肺脉洪数则生疮也。诊诸脉洪数者，里欲有脓结也。　　散脉之诊，似浮而散，按之则散而欲去，举之则大而无力。其主气实而血虚，有表无里。疮肿脓溃之后，而烦痛尚未痊退者，诊其脉洪滑粗散，难治也，以其正气虚而邪气实也。又曰：肢体沉重，肺脉大则毙，谓浮散者也。　　芤脉之诊，似浮而软，按之中央空，两边实。其主血虚或为失血疮肿之病。诊得芤脉，脓溃后易治，以其脉病相应也。　　长脉之诊，按之则洪大而长，出于本位。其主阳气有余也。伤寒得之，欲汗出自解也。长而缓者，胃脉也，百病皆愈，谓之长则气治也。　　牢脉之诊，按之则实大而弦，且沉且浮，而有牢坚之意。若瘰疬结肿，诊得牢脉者，不可内消也？　　实脉之诊，按举有力而类结曰实。经曰：邪气胜则实，久病则虚。人得此最忌。疮疽之人得此，宜急下之，以其邪气与脏腑俱实故也。　　弦脉之诊，按之则紧而弦、其似紧者为弦，如按弦而不移，紧如内绳而转动，以此为异。春脉浮弦而平，不时见则为饮为痛，主寒主虚。疮疽论曰：弦洪相搏，外紧内热，欲发疮疽也。　　紧脉之诊，似弦而紧，按之如绳而转动，其主切痛积癖也。疮肿得之，气血沉濇也，亦主痛也。　　濇脉之诊，按之则散而复来，举之则细而不足。脉濇则气濇也，亦主血虚。疮肿溃后，得之无妨也。　　短脉之诊，按举则不及本位。《内经》曰：短则气病，以其无胃气也。诸病脉短，皆难治也。疮肿脉短，真气短也。　　细脉之诊，按之则萦萦如蜘蛛之丝而欲绝，举之如无而似有，细而微，其主亡阳衰也。疮肿之病，脉来细而沉时直者，里虚而欲变证也。　　微脉之诊，按之则软小而极微，其主虚也。真气复者生，邪气胜者危。疮肿之病溃后，脉微而匀，乃为瘥也。　　迟脉之诊，按举来迟，呼吸定息，方得三至，其状似缓而稍迟。痼疾得之则善，新疾得之则正气虚惫，疮肿得之溃后自痊。　　缓脉之诊，按举似迟，而稍驶于迟。仲景曰：阳脉浮大而濡，阴脉浮大而濡，阴阳同等谓之缓。脉见长缓，百疾自瘳。凡诸疮肿溃后，其脉濇迟缓者皆易愈，以其脉候相应，是有胃气也。　　沉脉之诊，举之不足，按之方见，如烂绵，其主邪气在脏也。水气得之则逆，此阴脉也。疮肿得之，邪气深也。　　伏脉之诊，比沉而伏，举之则无，按之至骨方得，与沉相类而邪气益深矣。　　虚脉之诊，按之不足，迟大而软，轻举指下，豁然而空。经曰：脉虚则血虚，血虚生寒，阳气不足也。疮肿脉虚，宜托里和气养血也。　　软脉之诊，按之则如帛在水中，极软而沉细，亦谓之濡。其主胃气弱。疮肿得之，补虚排脓托里。　　弱脉之诊，似软而极微，来迟而似有。仲景曰：微弱之脉，绵绵如泻漆之绝，其主血气俱虚，形精不足。大抵疮家沉迟濡弱，皆宜托里。　　促脉之诊，按之则去来数，时一止而复来。仲景曰：阳盛则促，主热蓄于里也，下之则和。疮肿脉促，亦急下之。　　结脉之诊，按之则往来迟缓，时一止而复来。仲景曰：阴盛则结。经曰：促结则生，代则死。　　代脉之诊，按之则往来，动则中止不能自还，因而复动者，曰代脉也。代者气衰也，诸病见之不祥。大凡疮肿之病，脉促结者，难治，而况见代脉乎？　　动脉之诊，见于关上，无头尾如豆大，厥厥然而动摇者是也。《脉经》曰：阴阳相搏，故谓之动。动于阳则阳气虚而发厥，动于阴则阴气虚而发热。是阳生于尺而动于寸，阴生于寸而动于尺，不可不辨也。
　　　　　三部脉所主证候

　　夫寸关尺者，脉之位也。浮沉滑濇，脉之体也。奠位分体指文语证者，诊脉之要道也。《脉经》曰：大凡诊候两手三部脉滑而迟，不浮不沉，不长不短，去来齐等者，无病也。　　寸口脉浮者伤风也，紧者伤寒也，弦者伤食也。浮而缓者，中风也。浮而数者，头痛也。浮而紧者，膈上寒，胁下冷饮也。沉而紧者，心下寒而积痛。沉而弱者，虚损也。缓而迟者，虚寒也。微弱者，血气俱虚也。弦者，头痛心下有水也。。双弦者，两胁下痛也。偏绝者，不遂也。俱绝者，不治也。潎潎如羹上肥者，阳气微也。连连如蜘蛛丝者，阳气衰也。　　关主中焦胷腹中事。去来徐而缓者，无病也。浮者，腹满而不欲食，胃虚胀也。滑者，客热在胃也。数者，热结中焦也。沉伏者，中焦水气或呕逆而吞酸也。弱者，胃气虚也。虽有虚热，不可大攻，须防热去则生寒也。牢而实者，腹满响响，噎塞而不通，或复大痛濇者，气逆也。芤则泻血。濇坚大实，按之不减而有力者，中焦实，有结伏在胃也。微浮者，积食不消，蛔动心悸也。　　尺主下焦腰肾膝胫中事也。尺脉浮者，风热小便难也。沉者，腰背痛而肾气不足。数者，脐下热痛，小便赤色而恶寒也。迟者，下焦寒而阴虚也。紧者，脐下小腹急痛也。缓者，脚弱下肿而痿痹也。弱者，下冷而肾气衰也。软者，脚不收而风痹小便难也。伏者，小腹痛而疝瘕，谷不化也。细者，溏泄而下冷也。芤者，小便濇而血下虚也。牢而小者，足膝寒痹，脚下隐隐疼痛也。细而急者，筋挛不能行也。来而断绝者，男子小腹有滞气也，妇人月水不利也。
　　　　　三部脉所主杂病法诀

　　夫三部之中，俱见一脉，所主杂病，略而言之。《脉经》曰：阳邪来见浮洪，阴邪来见微细，水谷之邪来见实坚，寒癖之邪来见弦小。又曰：浮而滑者宿食也，短而滑者酒病也，迟而滑者胀满也，洪而大者伤寒也，浮而数者伤风也，浮而急者饮食不消脾不磨也，沉而弦者寒气结而阴痛也，浮而缓者皮肤不仁也，滑而散者瘫痪也，迟而缓者寒症也，浮而濇者霍乱也，弱而濇者反胃也，紧而滑者哇逆也，短而数者心痛也，弦而数者为疟也，紧而急者尸遁也，实小而坚者病在内而冷也，浮滑而紧者病在外而热也，短而急者病在上也，长而缓者病在下也，长而弦者病在肝也，滑而洪者病在心也，微而软者病在脾也，浮而濇者病在肺也，沉而紧者病在肾也。又诀曰：诸浮为风或为虚也，诸紧为痛或为积也，诸濇为痹，诸弦为饮，诸数为热，诸迟为寒，芤则为失血，软则为虚。若脉沉沉泽泽四肢不仁者，亡祟也；或大而搦搦者，社祟也。若脉来乍大乍小乍短乍长者，鬼祟也。
　　　　　将护忌慎法

　　大凡有疮疽生，皆只如黍粟粒许大，其状至微，人多不以为急，此蕴大患，宜速辨之，不可自忽。若能防之于未形，理之于未成，或朝觉而夕治，求治于良医，则必无危困矣。若因循慢忽，询于庸医，致令脓血结聚，委之于命，束手待毙，不亦去道远乎？以致筋骨败坏，穿通脏腑，死者十有八九矣，可不慎欤！盖患疮疽之人，托命庸医，任意措置，危殆立至。若用良医，则可保痊愈。用医之际，不可不择，辨之何难！若能饱读经书，久谙证候，汤药熟娴，洞明色脉，性情仁善，孝义忠信，临事不惑，处治有决，方为良医。委用勿疑。然后要在病人自克，不可恚怒悲忧，叫呼忿恨，骄恣情性，信任口腹，驰骋劳役，惟宜清静恬淡，耐烦为宜。于患人左右止息烦杂，切忌打触器物，诸恶音声，争辨是非，咒骂鬬殴，及产妇淫男，体气不洁，带酒腥膻，鸡犬乳儿，孳畜禽兽，并须远离。设或亲友重意问疾者，可以预嘱徐行低声，款曲伺候，礼毕躬退，勿令嗟呀惊怪话旧，引其游赏宴乐，远别亲戚，牵惹情怀，但恐病人心绪凄怆，尤不可乱举方药，徒论虚实，惑乱患人，凝滞不决，祇合方便省问，不可久坐多言，劳倦病人，深不方便。夫侍患者、宜须寿近中年，情性沉厚，勤谨耐烦，仁慈智慧，全在调以粥药，无失时节，勿令于患人左右弹指嗟咨，掩泪窃言，感激病人，甚不利便。饮食之间，忌慎非细，不可不载。畜中勿食驴马驼骡猪狗牛羖羊等，并杂鱼龟鳌虾蟹，及淹浥臭陈自死病倒之类，慎勿尝啖。飞禽之中，忌食鹅鸭鸿鹰雀鹤鸳鸯鹭鸶鸠鸽鸦鸡鴙，及能学人言者，慎勿食之。野兽之中，忌食獐鹿狐兔虎豹熊豺，及爪牙害人有毒虫兽，并父母自本命生属，忌慎勿尝啖。菜蔬之中，忌食黄瓜茄子兰香芸薹胡荽生菜蓼芥菌瓠韭蒜葱薤，勿食之。果木之中，忌食桃杏枣栗李柰梨梅软枣红柿樱桃胡桃榛松林檎及诸虫蚛未熟之果，慎勿食之。若其疮疽脓溃肿消，气血虚弱，则可食羊肉鹌鹑蔓菁姜酱瓜荠萝卜及黄白粮米细米稀粥软饭。若至肌肉渐生，思想滋味，则宜食白熟酥饼虀粥羹汤，熟软温和，稀稠得中，制造如法，勿令太饱。此时犹忌馒头蒸饼馎饦馄饨肉角煎饼，及炙煿燠(火臿)煎炒咸酸油腻脂肥鱼肉。若至肌肤欲平，恶肉去尽，疮口收敛之际，尚忌起立行步，揖待宾客，房酒宴会，嗔怒沐浴，登陟台榭，运动肢体，寒暑劳倦。正宜调节饮食，保摄以待疮瘢平复，精神如故，气力完全，万无所忌。百日内慎勿触犯之。
　　　　　论虚实法

　　夫疮疽脓溃，肿毒浸展，证侯危恶者，须辨虚实。况夫虚者难补，实者易泻。补泻之法，不可轻用。若或少差，利害甚大。然而虚实证多端，不可不辨。有疮之虚实，有脏腑气血上下真邪各有虚实，故不同也。分而言之，则肿起坚硬脓稠者，疮疽之实也。肿下软漫脓稀者，疮疽之虚也。泻痢肠鸣，饮食不入，呕吐无时，手足并冷，脉弱皮寒，小便自利，或小便时难，大便滑利，声音不出，精神不爽者，悉脏腑之虚也。大便硬，小便濇，饮食如故，腹满膨胀，胸膈痞闷，肢节疼痛，口苦咽干，烦躁多渴，身热脉大，精神昏塞者，悉脏腑之实也。凡诸疮疽，脓水清稀，疮口不合，聚脓不赤，肌寒肉冷，自汗色脱者，气血之虚也。肿起色赤，寒热疼痛，皮肤壮热，脓水稠粘，头目运重者，气血之实也。头疼鼻塞，目赤心惊，咽喉不利，口舌生疮，烦渴饮冷，睡语咬牙者，上实也。精滑不滞，大便自利，腰脚沉重，睡卧不宁者，下虚也。肩项不便，四肢沉重，贝视不正，睛不了了，食不知味，音嘶色败，四肢浮肿者，真气之虚也。肿焮尤甚，痛不可近，积日不溃，寒热往来，大便秘濇，小便如淋，心神烦闷，恍惚不宁者，邪气之实也。又曰：真气夺则虚，邪气胜则实。又曰：诸痛为实，痒为虚也。又曰：诊其脉洪大而数者实也，微细而软者虚也。虚则补之，和其气，托里也。实则泻之，疏利而自导其气。《内经》谓：血实则决之，气虚则掣引之。
　　　　　辨浅深法

　　夫疮候多端，欲辨浅深，直须得法。若不素知方论，而妄生穿凿者，如大匠舍其绳墨，以意度量，安能中于规矩哉？尝闻古人有言曰：多则惑，少则得。简而论之，则疮疽概举有三：肿高而软者发于血，肿下而坚者发于筋骨，肉皮色不相辨者发于骨髓。又曰：凡疗疮疽，以手按摇，疮肿根牢而大者深也，根小而浮者浅也。又验其人初生疮之时，便觉壮热恶寒，拘急头痛，精神不宁，烦躁饮冷者，其患疮疽必深也。若人虽患疮疽，起居平和，饮食如故，其疾浮浅也。恶疮初生，其头如米粟，微似有痛痒，误触破之即焮展，觉有深意，速服犀角汤及漏芦汤、通气丸等，取通利疏畅，兼用浴毒汤溻渍之类。若浮浅者，纴贴膏求差。以此推之，浅深之辨，始终之要也。
　　　　　辨脓法

　　夫疮肿之疾，毒气己结者，不可论内消之法，即当辨脓生熟浅深，不可妄开，视其可否，不至于危殆矣。凡疮疽肿，大按之乃痛者脓深也，小按之便痛者脓浅也，按之不甚痛者未成脓也。若按之即复者有脓也，不复者无脓也。非也，必是水也。若发肿都软而不痛者，血瘤也。发肿日渐增长而不大热，时时牵痛者，气瘤也。气结微肿，久而不消，后亦成脓，此是寒热所为也。留积经久，极阴生阳，寒化为热，以此溃必多成瘘，宜早服内塞散以排之。诸瘿瘤疣赘等，至年衰皆自内溃。若治之于年壮，可无后忧也。又凡疗痈疽，以手掩其上，大热者，脓成自软也。若其上薄皮剥起者脓浅也，其肿不甚热者脓未成也。若患瘰疬结核，寒热发渴，经久不消者，其人面色痿黄，被热上蒸，已成脓也。至于脏腑肠胃，内疮内疽，其疾隐而不见，目既不见，手不能近，所为至难，可以诊其脉而辨之，亦可知矣。有患胃脘痈者，当候胃脉。人迎者，胃脉也。其脉沉细者，气逆则甚，甚则热聚胃口而不行，胃脘而为痈也。若其脉洪数者，脓已成也。设脉迟紧，虽脓未就，已有瘀血也，宜急治之。不尔，则邪毒内攻，腐烂肠胃，不可救也。又肺瘫论曰：始萌则可救，脓成即死。不可不慎也。久久软脓如粳米粥者不治。呕脓而止者，自愈也。又肠痈论曰：或繞脐生疮，脓从疮出者，有出脐中者，惟大便下脓血者，自愈也。
　　　　　辨证法

　　夫疮疽疖肿，其名甚多，载之纷纭，方书百绪，及至临疾，治之无据，不知所以。《内经》曰：知其要者，一言而终；不知其要者，流散无穷。愚虽不才，姑揣其要而言之。热发于皮肤之间，是以浮肿根小，至大不过二三分者，疖也。六腑积热，腾出于外肌肉之间，其发暴甚，肿皮光软，侵展广大者，痈也。五脏风积热攻焮于肌骨，风毒猛暴，初生一头如(疒咅)(疒畾)白焦枯，触之应心者，疽也。夫痈疡发于六腑，若燎原之火，外溃肤肉；疽生五脏，沉濇难疗，若陶室之燧，内消骨髓。痈则易疗，惟难将息而迟瘥；疽则难疗，易得痊复。夫疖与疮初生，并宜灸之，谓其气本浮达，以导其热令速畅也。疽则烙，不宜灸，谓其气本深沉，须达其原也。凡疮疽生于外，皆由热毒蕴于内。明乎三者，肿毒丹(疒轸)，可以类推矣。盖皮肤微高起而肌厚，或痛或痒，移走无常者，谓之肿。有因风而得之者，有因风热相搏而得之者，肿硬色白；因热而得之者，肿焮色赤；因风热相搏而得之者，久久不消。热胜于风，若不即治，血不流通，与气乘之，以成脓也。又曰：风多则痒，热多则痛。此为验也。又有丹毒者，谓人身忽然变赤，如涂丹之状，故谓之丹毒。世俗有云赤瘤。或因有疮，误而相触，四畔焮赤，谓之疮瘤。凡丹毒之疾，皆游走不定，状如云气者是也，小儿得之最忌。百日之内，谓之胎瘤。以其气血嫩弱，脏腑柔脆，难任鐮针，所以忌也。又颈腋之间而生结核，初如豆粒，或如梅李核，累累相连，历历三五枚，久久不消，以渐长大，或发寒热者，谓之瘰疬。有风毒者得之于风，热毒者得之于热，气毒者得之于气，悉由风热邪气蕴结所成。证候不同，治之者亦各异矣。
　　　　　辨善恶法

　　夫疮疽证候，善恶逆从，不可不辨。从来医疮，概举五善七恶，殊不知此特谓肠胃之内，脏腑疮疽所论之证也。发背脑疽，别有善恶之证，载之于后。盖七恶者：烦躁时嗽，腹痛渴甚，或泄痢无度，或小便如淋者，一恶也；脓血既泄，肿焮尤甚，脓色败臭，痛不可近，二恶也；目视不正，黑睛紧小，白睛青赤，瞳子上看，三恶也；喘粗短气，恍惚嗜卧，四恶也；肩背不便，四肢沉重，五恶也；不能下食，服药而呕，食不知味，六恶也；声嘶色败，唇鼻青赤，面目四肢浮肿者，七恶也。动息自宁，饮食知味，一善也；便利调匀，二善也；脓溃肿消，水鲜不臭，三善也；神彩精明，语声清亮，四善也；体气和平，五善也。病有证合七恶，皮急紧而如善者；病有证合五善，而皮缓虚如恶者。夫如是者，岂浅识之所知哉？只知五善并至，则善无以加矣；七恶并至，见恶之极矣。愚意裁之，凡患疮疽之时，五善之中，乍见一二善证　，疮亦回也；七恶之内，忽见一二恶证，宜深惧之。大抵证候疮疽之发，虚中见恶证者，不可救也；真实证无恶候者自愈。大凡脓溃之后，而烦疼尚未痊者，诊其脉洪滑粗散者难疗，微濇迟缓者易痊。此善恶之证，于诊候之中亦可知也。发背脑疽及诸恶疮，别有五逆之证者，白睛青黑面眼小，服药而呕，伤痛渴甚，髆项中不便，音嘶色败者，是为五逆。其余热渴痢呕，盖毒气入里，脏腑之伤也，当随证以治之。
　　　　　砭鎌法

　　夫上古制砭石大小者，随病所宜也。《内经》谓针石、砭石、镵针，其实一也。今时用鐮者，从《圣济总录》丹毒论曰：法用鎌割出血。明不可缓也。又扁鹊云：病在血脉者，治之以砭石。此举《素问》血实宜决之。又气血形志论曰：形乐志乐，病生于内，治之以砭石。盖砭石者，亦从东方来。为东方之民，其病多疮疡，其法宜砭石。砭石之用，自有证候，非止丹瘤也。但见肿起色赤，游走不定，宜急鐮之。先以生油涂赤上鐮之，要在决泄其毒。然而此法不可轻用，忌其太深。《内经》所谓刺皮无伤肉。以其九针之用而各有所宜也。砭鐮之法，虽治疮疽，不可轻用也。
　　　　　贴熁法

　　夫疮肿之生于外者，由热毒之气蕴结于内也。盖肿于外，有生头者，有漫肿者，有皮厚者，有皮薄者；有毒气深者，有毒气浅者；有宜用温药贴熁者，有宜用凉药贴熁者；有可以干换其药者，有可以湿换其药者。深浅不同，用药亦异，是以不可不辨也。若疮肿初生似有头者，即当贴温热药，引出其热毒，火就燥之义也。于四畔赤焮处，捣生寒药贴熁之，折伏其热势，驱逐其邪恶，扑火之义也。夫生寒药势，气力精全，性味雄健。或有疗者，不本物理，皆通用药草膏之类，其有势力微者，是使羸瘦之人，敌其勇夫，不亦难乎！又有粗工不审逆从，便用寒药敷贴，趁逐邪毒，复入于内，归于肝心，十死八九矣。大抵敷贴之法，欲消散肿毒，血脉疏通，寒热逆从断其去就焉。苟使执方无权，安能散其郁结，欲不成脓得乎？其肿皮厚者，以故软布，或以纸花子涂药敷贴之，待其药干换；肿皮薄者，即用疏纱或薄纸涂药敷贴之，其药未干，即当换之。若至脓溃之后，即贴温肌生肉膏药，要在逐臭腐，排恶汁，取死肌，生良肉，全藉温热膏剂之力也。切勿用寒凉之药，水调贴之。夫血脉喜温而恶寒，若着冷气遏之，即血滞难瘥矣。
　　　　　溻渍法

　　夫溻渍疮肿之法，宣通行表，发散邪气，使疮内消也。盖汤水有荡涤之功。古人有论疮肿初生，经一二日不退，即须用汤水淋射之。其在四肢者溻渍之，其在腰腹背者淋射之，其在下部委曲者浴渍之。此谓疏导腠理，通调血脉，使无凝滞也。且如药二两，用水为二升，则煎取一升半，以净帛或新绵蘸药水稍热，渍其患处，渐渐淋浴之。稍凉则急令再换，慎勿冷用。夫血气得寒则凝濇，得热则淖泽。日用五七次，病甚者日夜不住，或十数次，肿消痛止为验。此治疮肿神良之法也。
　　　　　针烙法

　　夫疮疽之疾，证候灴一。针烙之法，实非小端。盖有浅有深，有迟有速，宜与不宜，不可不辨。盖疽肿皮厚口小，肿多脓水出不快者，宜用针烙。疖皮薄，惟用针以决其脓血，不可烙也。如未成脓已前，不可以诸药贴熁溻渍救疗以待自消，久久不消，内溃成脓，即当弃药，从其针烙。当用大针如似火箸，磨令头尖，如枣核样圆满，用灯焰烧，须臾作炬，数搵油烧令赤，于疮头近下烙之。一烙不透，即须再烙令透，要在脓水易出，不假按抑。近代良医，仓卒之际，但以金银铁铤，其样似针者，可通用之，实在泄其毒也。或只以木炭然火，猛烧通赤，蘸油烙之尤妙。烙后，实者捻发为纴，虚者以纸为纴，于纴上蘸药纴之，上以帛摊温热软粘膏药贴之，常令滋润，勿令燥也。夫疮疽既作，毒热聚攻，蚀其膏膜，肌肉腐烂，若不针烙，毒气无从而解，脓瘀无从而泄，过时不烙，反攻其内，内既消败，欲望其生，岂可得乎？嗟乎！此疾针烙取差，实为当理。然忌太早，亦忌稍迟。尝见粗工不审其证浅深，妄施针烙之法，或疮深针烙浅，毒气不得泄，以致内溃；或疮浅针烙深，误伤良肉，筋骨腐烂。或抑擦掀动，益加烦痛；或针之不当，别处作头；或即时无脓，经久方溃，遂使痛中加痛，真气转伤。详其所由，不遇良医也。以此推之，凡用医者，不可不择。纵常医疗之得痊者，幸矣。
　　　　　灸疗法

　　夫疽则宜灸不宜烙，痈则宜烙不宜灸。丹瘤肿毒，宜溻渍之。肿皮光软，则针开之，以泄其毒。治疮之手法，殆不过此，而各有所宜。故《圣惠方》论曰：认是疽疮，便宜灸之一二百壮，如菉豆许大。灸后觉似焮痛，经一宿，乃是火气下彻肿内，热气被火导之，随火而出，所以然也。若其疮痒，宜隔豉饼子灸之，其饼须以椒姜盐葱相和烂捣，捏作饼子，厚薄如折三钱以来，当疮头豉饼子上灸之。若觉太热，即抬起，又按其上。饼子若干，更换新者，尤佳。若其疮痛，即须急灸，壮数多为妙。若其脓已成者，慎不可灸，即便针开之，即得瘥也。若诸疮经久不瘥，变成瘘者，宜用硫黄灸法灸之。其法硫黄一块，可疮口大小安之，别取少许硫黄于火上烧，用钗尖挑起点硫黄，令着三五遍，取脓水干差为度。若其发背初生，即宜上饼灸法，灸之。初觉背上有疮，疼痒颇异，认是发背，可取净土水和捻作饼子，径一寸厚二分，贴着疮上，以艾作炷灸之，一炷一易饼子。其疮粟米大时，可灸七七炷。其疮如钱许大，日夜不住灸，以瘥为度。以上数法，并依本方一一亲验，所以载之。愚谓疮医自幼至老，凡所经验，必须写之。尝记疳痿恶疮诸医不验者，取蛴螬剪去两头，安疮口上，以艾灸之，七壮一易，不过七枚，无不效者。又法用乞火婆虫，灸之同前法，累验之神效。人皆秘之，往往父子不传。又法赤皮蒜捣烂，焊作饼子，一如豆豉饼子灸法，灸之弥佳。
　　　　　内消法

　　夫疮疽丹肿之生，皆由阴阳不调，荣卫凝濇，气血不流之所生也。古人有言曰：阳滞于阴则生疮，阴滞于阳则生疽，疮疽之生，有内有外，内生于脏腑胸腹之中，外则生于肤肉筋骨之表，发无定处，夫郁滞之本，则因血气不流，蒸气不能外达，留滞而成内热，疮疽所以生焉。若初觉气血郁滞，皮肉结聚，肿而未溃，特可疏涤风热，通利脏腑一二行，徐次诸汤溻渍，即得内消矣。不然，则治之稍慢，毒热不散，反攻其内，致令脓血之聚也。《内经》谓治病必求于本。盖疮疽本乎中热之郁结不通也，其风邪寒气所聚也，治之宜温热之剂和血，令内消也。辨之有法，须认风寒则肿硬色白，热毒则掀肿色赤，以为异也。如有气已结聚，不可论内消之法，宜用排脓托里之药，此皆先后之次也。
　　　　　追蚀法

　　夫疮疡生于外，皆由积热蕴于内，《内经》谓血热肉败，荣卫不行，必将为脓，留于节腠，必将为败。盖疮疽脓溃烂之时，头小未破，疮口未开，或毒气不出，疼痛难任者，所以立追蚀脓之方法，使毒外泄而不内攻，恶肉易去，好肉易生也。若其疮纴，其血出不止者，则未可纴，于疮上掺追蚀之药，待其熟可纴方纴，若其疮纴之痛应心根者，亦不可以强纴之，悞触其疮，其焮痛必倍，不无变证，不可不慎也。若疮疖脓成未破，于上薄皮剥起者，即当用破头代针之剂安其上，以膏贴之，脓出之后，用搜脓化毒之药，取效如神矣。若脓血未尽，便用生肌敛疮之剂，欲其早愈，殊不知恶不尽，其疮早合，后必再发，不可不慎也。
　　　　　托里法

　　夫疮疽丹肿结核瘰疬，初觉有之，即用内消之法，经久不除，气血渐衰，肌寒肉冷，脓汁清稀，毒不出，疮口不合，成聚肿，不赤，结核无脓，外证不明者，并宜托里。脓未成者，使脓早成。脓已溃者，使新肉早生。血气虚者，托里补之。阴阳不和，托里调之。大抵托里之法，使疮无变坏之证，凡为疮医，不可一日无托里之药。然而寒热温凉，烦渴利呕，临证宜审甚缓急耳。
　　　　　止痛法

　　夫疮疽之证候不同，寒热虚实，皆能为痛。止痛之法，殊非一端。世人皆谓乳、没珍贵之药，可住疼痛，不知临病制宜，自有方法。盖热病之痛者，以寒之剂折其热，则痛自止也。寒邪之痛，以温热之药熨其寒，则痛自除矣。因风而痛者除其风，因湿而痛者导其湿。燥而痛者润之，塞而痛者通之，虚而痛者补之，实而痛者泻之。因脓郁而闭者开之，恶肉浸溃者引之，阴阳不和者调之，经络秘濇者利之。临机应变，方为上医，不可执方而无权也。
　　　　　用药增损法

　　古人用药，因病制宜，治不执方，随病增损。疗积聚补益，可用丸药以从旧方，不加增损。盖疮疽危要之际，证候多种，安有执方之论？固可临时加减，以从其法。只如发背脑疽恶疔疮脓，溃前后虚而头痛者，于托里药内加五味子。恍惚不宁，加人参、茯苓。虚而发热者，加地黄、(艹舌)蒌根。往来寒热并潮热者，加柴胡、地骨皮。渴不止者，加知母、赤小豆。大便不通者，加大黄、芒硝。小便不通，加木通、灯草。虚烦者，加枸杞子、天门冬。自利者，加厚朴。四肢厥逆者，加附子、生姜。呕逆者，加丁香、藿香。多痰者，加半夏、陈皮。脓多者，加当归、川芎。痛甚者，加没药、乳香。肌肉迟生者，加白蔹、官桂。有风邪者，加独活、防风。心惊怯者，加丹砂。口目瞤动者，加羌活、细辛。愚虽不才，自幼及老，凡治疮疽，常依此法加减用药，取效如神。后之学者，宜细详焉。
　　　　　权变通类法

　　夫疮疽之病，治疗多方。总而论之，各有所宜。补泻淋溻，及敷扫贴熁，针鐮灸烙，用之不同。盖知其道者，举治必效。昧于理者，利害不无。尝见以寒疗热，以热疗寒，古今之通论也。又有检方疗病，妄制加减，以意裁之，自以为可。殊不知病有逆从，治有缓急，法有正权，方有奇偶，用有轻重。夫医者意也，得其意然后能变通也。达其变通者，悟其道而省其理也，则左右逢其源矣。愚虽不才，略陈万一。尝见治寒以热而寒弥甚，治热以寒而热弥炽者，何也？盖不知五脏有阴阳之性，其可因其类而取之也。假如心实生热者，当益其肾，肾水滋足，热将自除。肾虚水寒当补心火，心火既降，寒将自除。此所谓寒之而热者取之阴，热之而寒者取之阳也。又寒因热用，热因寒用，要在通其理类而已。又闻微者逆之，甚者从之。何谓也？盖治寒以热，必凉而行之；治热以寒，必温而行之。此亦欲其调和也。其间有正有权者，何也？盖病有微有甚，微者逆治，理之正也，甚者从治，理之权也。然为疮科于补泻汗下，标本逆从正权之理，乌可阙而不知也？大凡治疗疮疽之要法，曰初觉热毒，发热郁结而作疮疽，一二日宜先服五利汤，荡涤邪气，疏通脏腑，令内消也。古今汤法，谓切銼(口父)咀如麻豆大，以猛火急煎，无令过熟，欲其速利也。次有丸散宣导血脉，渐次消磨，令缓散也；助以淋溻，调和荣卫，行经络也。更当膏润温养，兼磨敷四畔贴熁之药，顺其阴阳也。追蚀托里，汗下调补，临时制宜。浅深缓急，自有等差。男女贵贱，亦当别论。晋尚书褚澄曰：寡妇尼僧，异于妻妾，虽无房室之劳、而有忧思之苦，此深达其情者也。又仲景云：物性刚柔，餐居亦异，治亦不同也。所以黄帝兴四方之问，岐伯举四治之能。况病之新旧，形志乐苦，岂可执方无权，以求其愈疾哉？亦有疮疽肿痛初生，一二日便觉脉沉细而烦闷，脏腑弱而皮寒，邪毒猛暴，恍惚不宁，外证深沉者，亦宜即当用托里散，或增损茯苓汤，及温热之剂以从治之。
　　　　　论五发疽

　　夫五发者，谓痈疽发于脑背眉髯鬓是也。大概论之，分为三等：一者疽也，二者痈也，三者疖也。夫疽初生如黍米大，痒痛有异，悞触破之，即焮展四畔，赤肿沉闷，牵引胁肋疼痛；数日之后，渐觉肌肤壮热，恶寒烦渴，肿晕侵展，(火廪)浆汁出，积日不溃，抑之则流血。发于背者，谓之发背疽也。其发于脑者，为脑疽也。其发于鬓眉髯者，以类呼也。又有初生其状无头，肿阔三四寸，始觉注闷疼痛，因循数日，皮光微软，甚则亦令人发热恶寒，头痛烦渴者，谓之发背痈也。又有初生一头，色浮赤而无根，肿见于皮肤之间，大小一二寸者，疖也。三者之候，惟疽最重。此疾初生，皆由滋味与厚衣。衣服厚暖则表易招寒，滋味过多则五脏生热。脏腑积热则血脉不流，而毒气凝滞，邪气伏留，热搏于血，血聚则肉溃成疮，浅则为疖，实则为痈，深则为疽矣。亦有因服金石发动而患此疾者，亦有平生不服金石药而亦患此疾者。盖由祖上曾服饵者，其毒气流传子孙。此病初生认是疽，则宜速疗之。若气实之人，急服五香连翘汤、漏芦汤。若年未五十，少壮实者，可服五利大黄汤、化毒丸，取通利脏腑一二行，疮头上用追毒散之类，贴温热膏剂。更溻肿汤、溃毒汤淋溻之，如此调治以待脓成，已前不可以诸药救疗，以安患人之心，慎勿恼触着。至脓成败溃，宜服五香汤，及内托里散、茯苓汤、当归托里散之类。渴不止者，服竹叶黄芪汤、乳香散。勿为大热服大黄、(石卜)硝苦寒之药，若因服利药而利不止者死矣。若疮中恶肉未退，脓水不快者，即用追蚀之药，或梃子纴之，上用鹿角散，以酢熬为糊贴之。恶肉退去，好肉渐生，即用搜脓散翠霞散之类纴之。若疮中毒气未尽，慎勿早敛。若早上生肌之药，纵得平复，必再发。其间调理次第，临时制宜，兼将护忌慎之法耳。
　　　　　总论

　　夫疮肿之患，莫大乎痈疽，然而痈疽何以别之？经所谓荣卫稽留于经脉之中则濇不行，血脉不行则阳气郁遏而不通，故生寒热秽毒之气，腾出于外，畜结为痈；久而不散，热气乘之，腐化为脓。然而骨髓不焦枯，腑脏不伤败，可治而愈也。何为疽？五脏风毒积热，毒热炽甚，下陷肌肤，骨髓皆枯，血气涸竭，其肿色夭，坚如牛领之皮，故命曰疽。痈者其肿皮薄以泽，此其候也。痈疽之生，有内有外，内生胸腹脏腑之中，外生肤肉筋骨之表。凡此二毒，发无定处而有常名。夫郁滞之本，始于喜怒忧乐不时，饮食居处不节，或金石草药之发动，寒暑燥湿之不调，内使阴阳之不平而蕴结，外使荣卫凝濇而腐溃。轻者起于六腑，浮达而为痈，气行经络而浮也；重者发于五脏，沉濇而为疽，气行经络而沉也。明乎二者，肿毒丹疹，可以类推矣。
　　　　　疔疮

　　夫疔疮者，以其疮形如丁盖之状者是也。古方论之，凡有十种。华元化载之五色疔，《千金方》说疔疮有十三种，以至《外台秘要》，神巧万全，其论颇同。然皆不离于气客于经络五脏，内蕴毒热。初生一头肿痛，青黄赤黑无复定色，便令烦躁闷乱，或憎寒头痛，或呕吐心逆，以针刺疮，不痛无血，是其候也。其候本因甘肥过度，不慎房酒，以致邪毒畜结，遂生疔疮。《内经》曰：膏粱之变，足生大疔，此之谓也。其治之法，急以艾炷灸之。若不觉痛者，针疔四边，皆令血出，以回疮锭子，从针孔纴之，上用膏药贴之，仍服五香连翘汤、漏芦汤等疏下之为效。若或针之不痛无血者，以猛火烧针通赤，于疮上烙之，令如焦炭，取痛为效，亦纴前锭子，用膏药贴之，经一二日脓溃根出，服托里汤散，依常疗之，以取平复。如针不痛，其人眼黑或见火光者不治，此邪毒之气入脏腑故也。《养生方》云：人汗入肉，食之则生疔疮。不可不慎也。
　　　　证治要诀 【明　戴思恭】

　　　　　痈疽疖毒证治

　　发散诸般毒，多碾白芙蓉叶，入草乌叶少许蜜调敷，重者加入南星末。凡诸毒用膏药，欲散搓入麝香，欲溃搓入雄黄。　　一应毒证已作渴，或脓过多，防其为渴，宜于千金内补散之外，兼进八味丸，用五味者佳。　　发热恶寒，状如伤寒而痛者，其痛处欲为痈疽。痈属腑，故生浅，皮薄而肿高；疽属脏，故生深，皮厚而肿坚。又有轻于痈疽者，名曰疖毒。痈，壅也。疽，沮也。疖，节也。言气血壅滞沮节也。并威灵仙饮微利之，或五香连翘散，佐以复元通气散。若脓血结成不可发散，已溃未溃，宜小托里散，或千金内补散，加木香、羌活、白芍药、乌药等分，渴加(艹舌)蒌根。此数药皆治阳证。若阴证，宜于千金内补散，减防风、桔梗之半，倍加白朮。未效更加熟附，与诸药煎服，尤佳。　　外有服金石以助欲，至精气既衰，药毒偏胜，金石与肺同类，肺附于肾，所以多成发背之疾。又有用鳖为臛，亦治发背。盖鳖之阳气，皆聚于上甲，所以上甲可入药也。治法同前。若毒发于阴，而又未可用附、桂诸药剂。外疼内寒，宜五香汤。　　毒之初发，并宜酒调复元通气散。或病在下者，酒糊丸通气散，却与木香汤吞下。　　治诸毒方结成者，以皂角树上所生之葚磨乌酢调涂。此葚须预藏在烟阁头，缓急取用。　　患背疮人，及诸毒已溃后，血去过多，津液少者，宜换肌散毒。初发头疼体痛，乍寒乍热，恐挟外邪，宜香苏饮加川芎、白芷、防风、当归、陈皮之类。　　病消渴之人，多生毒，此乃津液已耗，虚阳外发，内外俱虚，此为极病。凡消渴愈后生毒，毒愈后消渴，皆非可治之病也。　　痈疽疖，此毒总名，亦举其大概耳。其他证状不一，名称亦异。未溃之际，憎寒壮热，狂言妄语，如见鬼神，脓去已多，而大热不休者，似为难治。盖毒之得脓，犹伤寒病证之得汗，汗已而反大热，则为坏伤寒矣。若淋洗贴敷，自属外科。痈疽发背已溃，出脓过多而羸瘦者，芎归汤。凡所服药，并不可用白朮，能生脓故也。未溃与初发阴证，用之却可。　　若其人呕不喜食，不可用千金内补散，滞其脾，恐挟外邪。未溃者，二陈汤加芎，或不换金正气散。已溃者，谷神嘉禾饮。　　又一方，治毒并不喜食，于不换金正气散加白茯苓、半夏等分，人参、木香减半，亦名正气散。　　患痈毒人脓血已溃，所去过多，津液枯竭，多病于渴，纵有发热躁扰等证，不可以治者，用益荣生津之剂。若大热不止者，难治。　　疮毒久不干成漏者，忍冬草浸酒常服。　　疮毒而大便坚者，升麻和气饮和消毒饮；加以身上发热甚者，消毒饮和败毒散。　　有火邪逼身，及因灸后遍身发为赤核，肿痛旋盘，用荆防汤浸取洗。　　露(疒其)名为羊核，生取石菖蒲烂研盦之；仍以石首胶一两许，火煅存性，研为末，酒调服。　　有不敷药时大痛，敷即不痛；有不敷药时不痛，敷之则痛。盖寒热风湿并忧怒等气，积而内攻，则痛不禁，药拔出之，故不痛也。血死阴毒在中，愈服愈深，愈不觉痛。药发之于外，故反痛也。
　　　　薛氏医案 【明　薛己】

　　　　　用药总论

　　人病不同，药性亦异。有是病而宜是药，不可以误施也。且如疮疽痛息自宁，饮食知味，脉证俱缓，缓则治本，故可以王道和平之药，徐而治之，亦无不愈。若脉沉焮肿，寒热烦躁，此脉证俱实，宜泻之，非硝黄猛烈之剂不能除，投以王道之剂则非也。若疮疡聚肿不溃，溃而脓水清稀，或泻利肠鸣，饮食不入，呕吐无时，或手足并冷，此脉证俱虚，非大补之药不能平，投以硝黄攻伐之剂亦非也。当推《内经》虚者补之，实者泻之，热者清之，寒者温之本旨，随证用药，临机应变，庶不误耳。大抵疮疡之证，皆由脏腑不和，气血凝滞，喜怒不常，饮食不节，或腠理不密，邪气客于经络，或服丹石之药，及膏粱厚味，不慎房室，精虚气竭所致。故治其证者，当辨其表里虚实，随宜治之。若不推阴阳逆顺，气味攻守，率尔投药，以致实实虚虚，或概以王道为万全，犹执一而无权，适以害之矣。　　《灵枢经》云：痈疽不问虚实寒热，皆由气郁而成。经云：气宿于经络，与血俱濇而不行，壅结而成，此因喜怒忧思也。身有热，被风冷搏之，血脉凝滞不行，热气壅结而成，此外因也。有阴虚阳气凑袭，寒化为热，热盛则肉腐为脓，此寒热风热所伤也。有因服丹石炙煿面湿床被厚者，有因尽力房室精虚气竭者。《尔雅》云：疖者节也，痈者壅也，疽者沮也。是言阴阳不和，有所壅结，皆成痈疽也。又云：阴滞于阳则发痈，阳滞于阴则发疽，此二毒发无定处，当以脉辨之。浮洪滑数则为阳，微沉缓濇则为阴。阴则热治，阳则冷治。治法有四节八事。初觉则宜消热拔毒，已溃则宜拨脓止痛，脓毒则消恶肉，恶肉尽则长敷痂。次第既明，又须别其因以施治，观病浅深凶吉。寒则温之，热则凉之，虚则补之，实则泻之，导以针，灼以艾，破毒溃坚，以平为期也。　　客问疮疡脉洪数，身作热为阳证，亦有死者，何也？曰：经云，阴滞于阳则生痈，脉见沉细弱濇；阳滞于阴则生疽，脉见浮洪弦数。此气血为证，疮疽属阴属阳之论也。彼疮疽虽因积热所成，若初起未成脓，脉洪数，乃阴虚阳亢之证。若脓溃于内，不得发泄于外，身必发热，故脉洪数疮疽之病进也。脓既去则当脉静身凉肿消痛息，如伤寒表证之得汗也。若反发热作渴脉洪数者，此真气虚而邪气实也，死无疑矣。
　　　　　治法三要

　　《病机机要》云：疮疡者火之属，须分内外以治其本。若其脉沉实，当先疏其内以绝其源也。其脉浮大，当先托里恐邪气入内也。有内外之中者，邪气至盛，遏绝经络，故发痈肿，此因失托里及失疏通又失和荣卫也。治疮之大要，须明托里、疏通和荣卫之三法。内之外者，其脉沉实，发热烦躁，外无焮赤，痛深于内，其邪气深矣，疏通脏腑以绝其源。外之内者，其脉浮数，焮肿在外，形证外显，恐邪气极而内行，故先托里也。内外之中者，外无焮恶之气，内亦脏腑宣通，知其在经当和荣卫也。用此三法之后，虽未差必无变证，亦可使邪气峻减而易愈。
　　　　　灸法

　　《元戎》云：疮疡自外而入者不宜灸，自内而出者宜灸。外入者托之而不内，内出者接之而令外。故经云：陷者灸之。灸而不痛，痛而后止其灸。灸而不痛者，先及其溃，所以不痛，而后及良肉，所以痛也。灸而痛，不痛而后止其灸。灸而痛者，先及其未溃，所以痛，而次及将溃，所以不痛也。然此亦约法，因以东垣等法附于左，宜参用之。凡人初觉发背，欲结未结，赤热肿痛，先以湿纸覆其上，立候视之，其纸先干处，即是结痈头也。取大蒜切成片如二三钱厚薄，安于头上，用大艾炷灸之三壮，即换一蒜片，痛者灸至不痛，不痛灸至痛时方住。最要早觉早灸为上。一日二日，十灸十活；三日四日，六七活；五六日，三四活；过七日则不可灸矣。若有十数头作一处生者，即用大蒜研成膏，作薄饼铺头上，聚艾于蒜饼上烧之，亦能活也。若背上初发，赤肿一片，中间有一粒如黄粟米头子，便用独蒜切去两头，取中间半寸厚薄，正安于疮上，着艾灸十四壮，多至四十九壮。　　【注　按谓痈疽所发，宜灸之也。然诸疮患久成漏者，常有脓水不绝，其脓不臭，内无歹肉，尤宜用附子浸透，切作大厚三二分于疮上，着艾灸之。仍服内托之药，隔三二日再灸之，不五七次，自然肌肉长满矣。至有脓水恶物渐溃根深者，郭氏治用白面、硫黄、大蒜三物一处捣烂，看疮大小，捻作饼子，厚约三分，于疮上用艾炷灸二十一壮，一灸一易。后隔四五日，方用翠霞锭子并信效锭子互相用之，纴入疮内，歹肉尽去，好肉长平。然后贴收敛之药，内服应病之剂，调理即瘥矣。盖不止宜灸于疮之始发也。大抵始发宜炙，要汗下补养之药对证。至灸冷疮，亦须内托之药切当。设有反逆，不唯不愈，恐致转生他病。】
　　　　　攻补法

　　《元戎》云：陷脉为瘘，留连肉腠，营气不从，逆于肉理，乃生痈肿。荣逆血郁，则热聚为脓。《正理论》曰：热之所过，则为痈肿。营气不从，亦有不热者乎？答曰：膏粱之变，芳草之美，金石之过，气血不盛，荣卫之气充满而抑遏不能行，故闭塞血气，腐而为痈也，当泄之以夺盛热之气。若其人饮食疏，精神衰，气血弱，肌肉消薄，营卫之气短促而濇滞，故寒薄腠理，闭郁而为痈肿也，当补之以接虚怯之气，亦当以脉浮沉别之。既得盛衰，泄之则连翘、大黄，补之则内托之类是也。　　 【注　按辨疮疡因热因寒，及气血郁而成，当攻补之法不同，宜与前后诸篇兼看，殆无余蕴矣。但世俗昧此理，而云是疮不是疮，且服五香连翘汤。然或中或否，致悞者多。盖不审形气虚实，疮毒深浅，发表攻里，所因不同故也。今以丹溪先生《外科精要发挥》诸法之义，附于后例之下，庶学者知所鉴焉。】
　　　　　分三因

　　陈无择云：发背痈疽者，该三因而有之。论曰：痈疽瘰疬，不问虚实寒热，皆由气郁而成。经亦云：气宿于经络，与血俱濇而不行，壅结为痈疽。不言热之所作而后成痈者，此乃内因喜怒忧思有所郁而成也。身有热，被风冷搏之，血脉凝泣不行，热气壅结而成，亦有阴虚阳气凑袭，寒化为热，热盛则肉腐为脓者，此亦外因寒热风湿所伤而成也。又服丹石及炙煿酒面温床厚被所致，又尽力房室，精虚气竭所致者，此乃不因内外所伤而成也，故知三因备也。　　 【注　按所分三因虽备，但未具疮疡之邪，在经在表在里之异，故其治亦不能详备也。】
　　　　　阴滞于阳则生痈阳滞于阴则生疽
　　丹溪曰：《精要》云，阳滞于阴，脉浮洪弦数；阴滞于阳，脉沉细弱濇。阳滞以寒治之，阴滞以热治之。切详其意，阳滞阴滞当作热治寒治。求之寒热，固可作阴阳论，于阴于阳，分明是于气于血，他无可言也。热滞于气，固无寒滞耶？寒滞于血，固无热滞耶？何寒不能伤气，热不能伤血耶？以予观之，气为阳，行脉外；血为阴，行脉内。相并分派，周流循环，一身无停止谓之脉。一呼脉行三寸，一吸脉行三寸，呼吸定息，共得六寸，一身通行八十一丈。得热则行速而太过，得寒则行迟而不及。五味之厚，七情之偏，运气为滞，津液稠厚，积而久也，为饮为痰，渗入脉内，血为所乱，因而凝浊，运行冱泣，或为沸腾，此阴滞于阳也，正血滞于气也。气病，今人或以药助邪，病上生病，血之病日增，溢出脉外，隧道隘塞，升降有妨，运化失令，此阳滞于阴也，正气滞于血也。病分寒热者，当是禀受之素偏，虚邪之杂合，岂可以阳为热，阴为寒耶？浮洪弦数，气病之脉也。岂可遽以此作热论？沉细弱濇，血病之脉，岂可遽以此作寒论？此万病之根本，岂止疥癣疮疡痈疽而已？幸相评其是否。
　　　　　明本末

　　东垣曰：生气通天论云，营气不从，逆于肉理，乃生痈肿。又云：膏粱之变，足生大疔，受如持虚。阴阳应象论云：地之湿气感则害人皮肉筋脉。是言湿气外伤则营气不行，荣卫者，皆营气之所经营也。营气者，胃气也，运气也。营气为本，本逆不行，为湿气所坏而为疮疡也。膏粱之变，亦是言厚滋味过度，而使营气逆行，凝于经络为疮疡也。此邪不在表，亦不在里，唯在其经中道病也。以上《内经》所说，俱言因营气逆而作也。遍看诸疮疡论中，多言二热相搏，热化为脓者，有只言热化为脓者，又言湿气生疮，寒化为热而为脓者，此皆疮疽之源也。宜于所见部分，用引经药，并兼见证中分阴阳证，先泻营气，是其本，本逆助火，湿热相合，败坏肌肉而为脓血者，此治之次也，宜远取诸物以比之。一岁之中，大热无过夏，当时诸物皆不坏烂者，而坏于交秋湿令大行之际也。近取诸身，热病在身，止显热而不败坏肌肉，此理明矣。标本不得，邪气不服。言一而知百者，可以为上工矣。　　营气不从，逆于肉理，乃生疮痈。且营气者，胃气也。饮食入于胃，先输于脾而朝于肺，肺朝百脉，次及皮毛，先行阳道，下归五脏六腑，而气口成寸矣。今富贵之人，不知其节，以饮食肥醲之类，杂以厚味，日久太过，其气味俱厚之物，乃阳中之阳，不能走空窍先行阳道，反行阴道，逆于肉理，则湿气大胜，则子能令母实，火乃大旺，湿热既盛，必来克肾，若杂以不顺，又损其真水，肾既受邪，积久水乏，水乏则从湿热之化而上行，其疮多出背出脑，此为大疔之最重者也。若毒气行于肺或脾胃之部分，毒之次也。若出于他经，又其次也。湿热之毒，所止处无不溃烂。故经言：膏粱之变，足生大疔，受如持虚。如持虚器以受物，无不受焉。治大疔之法，必当泻其营气。以标本言之，先受病为本，非苦寒之剂，为主为君，不能除其苦楚疼痛也。诸疮疡有痛，往往多以乳香、没药，杂以芳香之药止之，必无少减之理。若使经络通流脏腑中，去其壅滞，必无痛矣。苦寒之剂除其疼痛，药下于咽，则痛立已，此神品药也。　　疮疡食肉，乃自弃也。疮疡者，乃营气而作也，今反补之，与自弃何异？虽用药施治而不能愈。地之湿气，自外而入内者，疮疖当先服药而用针。如疮疖小，不欲饮药，或婴儿之疮，先当温衣覆盖，令其凝泣壅滞血脉温和，则出血立已者，不如此，血脉凝滞便针，则邪毒不泻，反伤良肉，又益其疮势也。疮疡及诸病面赤，虽伏大热，禁不得攻里，为阳气怫郁，邪气在经，宜发表以去之。故曰，火郁则发之。虽大便数日不见，宜多攻其表，以发散阳气，少加润燥之药以润之。如见风脉风证，只可用发表风药，便可以利通，得大便行也。若只干燥秘濇，尤宜润之，慎不可下也。疮疡郁冒，俗呼昏迷是也，宜汗之则愈。验疮名色治之，当从《素问》、《针经》。《圣济总录》。易老疮论及诸家治疮用药法度，此为紧要，临病之际，宜详审焉！　　【注　按《圣济总录》能悉诸疮之名色，但其用药，则多主寒凉，而无通变之法。唯已上易老、东垣等言，深撷《针经》之大法，陈脉病治例之要，学者能熟此等议论，则临证处方，便自胸中了然明白。】
　　　　　脓溃论

　　夫痈疽疮疖，皆由气血壅滞而生也，当推其虚实表里而早治之。可以内消，此即托里之意也。若毒气已结者，勿泥此内消之法，当辨脓之有无浅深。若按之即复起者有脓也，不复起者无脓也；大按方痛者脓深也，小按便痛者脓浅也。急酌量刺之。缓则穿通脏腑，烂筋骨，可不慎哉！但病者多喜内消，而医者即用十宣散及败毒散、流气饮之类。殊不知十宣散虽有参、芪，然防风、白芷、厚朴、桔梗，皆足以耗气，况不分经络时令气血多少而概用之乎？败毒散乃表散之药也，虽有表证，不过一二服，况非表证而用之乎？流气饮乃行气散血之剂，若服之过度，则气虚血耗，何以为脓？此三药者，不可轻用明矣。若夫疮既成脓，皮肤不得疏泄，昧者待其自穿，殊不知少壮而充实者，或能自解；若老弱之人，气血枯槁，兼或攻发太过，不行针刺，脓毒乘虚内攻，穿肠腐膜，鲜不误事。如沈氏室，乳痈脓成，予为针刺及时，不月而愈。黄上舍腿痈，脓熟恶针，几至危殆，予为刺之，大补三月而愈。练千兵腿痈，脉证俱弱，亦危甚矣，予治以托里得脓，急使针刺，彼固不从，致脓水开泄，淋漓不能收敛而殁。王安人发背，待其自破，毒气内攻；王贵腹痈，溃透腹胁，秽气从疮口而出，予谓其决不起，果然。大抵疮疡之证，感有轻重，发有浅深。浅者肿高而软，发于血脉；深者肿下而坚，发于筋骨。然又有发于骨髓者，则皮肉不变，脓成之时，气血壮实者或自出，怯弱者不行针刺，鲜有不误。东垣云：毒气无从而解，脓瘀无从而泄，过时不烙，反攻于内，内既消败，欲望其生，岂可得乎？兹举一二与同道裁之，使患者知所慎云。
　　　　　生肌止痛

　　夫肌肉，脾之所主也。溃后收敛迟速者，乃气血盛衰使然。世之治者，但知生肌用龙、竭之属，止痛用乳、没之属，恪守不移，予谓不然。盖生肌之法，当先理脾胃，助气血为主，则肌肉自生，岂假龙竭之属？设若脓毒未尽，就用生肌，反增溃烂。壮者轻者，不过复溃或迟敛而已；怯者重者，必致内攻或溃烂而不敛，亦危矣。盖止痛之法，热者清之，寒者温之，实者损之，虚者补之，脓郁者开之，恶肉侵蚀者去之，如是则痛自止，岂假乳没之属？如黄汝耘背发毒气未尽，早用生肌，竟致溃烂，予以解毒药治之得愈。许序班患此，毒气始发，骤用生肌，其毒内攻而死。王汝道患腿痈，因寒作痛，与乳香定痛丸；周朝仪母患时毒，因热作痛，与防风通圣散；丁兰患臀痈脓溃，因虚作痛，与益气养荣汤；刘贵患腹痈，因实作痛，与黄连内疏汤；王州守患腿痈，脓成作痛，予为刺之；杨千兵母发背，腐肉侵蚀作痛，予为取之，痛即自止。嗟夫！以寒治热，以热治寒，损实补虚，此用药者之绳墨。若专用龙、竭生肌，乳、没止痛，予恐其功不奏也。
　　　　　恶肉论

　　夫恶肉者，腐肉也。大凡痈疽疮溃后，腐肉凝滞必取之，乃推陈致新之意。若壮者筋骨强盛，气血充溢，真能胜邪，或自去，或自平，不能为害。若年高怯弱之人，血液少，肌肉濇，必先迎而夺之，顺而取之，是谓定祸乱以致太平。设或留而不去，则有烂筋腐肉之患。如刘大尹、汪太夫人，取之及时而新肉即生，得以全愈。金工部、陆舍人，取之稍迟，几至不救。郑挥使，取之失期，大溃而毙。予常见腐肉既去，虽少壮者不补其气血，尚不能收敛，若怯弱者不取恶肉，不补气血，未见其生也。
　　　　　肿疡

　　肿高焮痛脉浮者，邪在表也，宜托之。肿硬痛深脉沉者，邪在内也，宜下之。外无焮痛，内则便利调和者，邪在经络也，当调荣卫。焮痛烦躁，或咽干作渴者，宜降火。焮痛发热，或拘急或头痛者，邪在表也，宜散之。大痛或不痛者，邪气实也，隔蒜灸之，更用解毒。烦躁饮冷，焮痛脉数者，邪在上也，宜清之。恶寒而不溃者，气实兼寒邪也，宜宣而补之。焮痛发热，汗多大渴，便秘讝语者，结阳证也，宜下之。不作脓或熟而不溃者，虚也，宜补之。
　　　　　溃疡

　　脓熟不溃者，阳气虚也，宜补之。瘀肉不腐者，宜大补阳气，更以桑木灸之。脓清或不敛者，气血俱虚，宜大补之。脓后食少无睡，或发热者，虚也，宜补之。倦怠懒言，食少不睡者，虚也，宜补之。寒气袭于疮口不敛，或陷下不敛者，温补之。脉大无力或濇微者，气血俱虚也，峻补之。出血或脓多，烦躁不眠者，乃亡阳也，急补之。
　　　　　作痛

　　脓出而反痛者，虚也，宜补之。脉数虚而痛者，属虚火，宜滋阴。脉数实而痛者，邪气实也，宜泄之。脉实便秘而痛者，邪在内也，宜下之。脉濇而痛者，气血虚寒也，温补之。
　　　　　发热

　　脉浮或弱，而热或恶寒者，阳气虚也，宜补气。脉濇而热者，血虚也，宜补血。午前热者，补气为主；后热者，补血为主。脉浮数，发热而痛者，邪在表也，宜散之。脉沉数发热而痛者，邪在内也，宜下之。
　　　　　作渴

　　尺脉大或无力而渴者，宜滋阴降火。上都脉沉实而渴者，宜泻火。上部脉洪数而渴者，宜降火。胃脉数而渴者，宜清胃。火气虚不能生津液而渴者，宜补中气。脉大无力或微弱而渴者，宜补气血。脓血大泄，或疮口出血而渴者，大补气血；如不应，急用独参汤。
　　　　　作呕

　　喜寒恶热而呕者，宜降火。喜热恶寒而呕者，宜养胃气。脉实便秘而呕者，宜泻火。脉细肠鸣腹痛泻而呕者，托里温中。
　　　　　便秘

　　脉沉实而秘者，火在内也，宜泄之。脉濇而秘者，属血少，宜养血。脉浮而秘者，属气虚，宜补气。脉浮濇而秘者，气血俱虚也，宜补气血。
　　　　　疔疮

　　脉浮数者散之，脉沉实者下之。表里俱实者，解表攻里。麻痒或大痛及不痛者并灸之，更兼攻毒。古今图书集成医部全录卷三百六十一

外科痈疽疔毒门

　　　　薛氏医案 【明　薛己】

　　　　　灸法用药第一

　　《精要》曰：经云诸痛痒疮疡，皆属心火。前辈又谓痈疽多生于丹石房劳之人。凡人生四十以上，生发背等疮，宜安心早治。此证如虎入室，御而不善，必至伤人。宜先用内托散，次用连翘五香汤，更以骑竹马法，或隔蒜灸，并明灸足三里以发泄其毒。盖邪之所凑，其气必虚，留而不去，其病乃实。故痈疽未溃，脏腑畜毒，一毫热药，断不可用；痈疽已溃，脏腑既亏，一毫冷药，亦不可用。犹宜忌用敷贴之药，闭其毫孔。若热渴便秘，脉沉实洪数，宜用大黄等药以泄其毒，后用国老膏、万金散、蜡矾丸、远志酒之类，选而用之。　　【注　按前证若热毒蕴于内，大便秘结，元气无亏者，宜用大黄等药泄其热毒。若阴亏阳凑，精虚气竭，脾胃虚弱者，宜用甘温之剂培其本源。若疮不焮肿，不作脓者，虽未溃仍须温补。若疮已溃而肿不退，痛不止者，仍宜清凉之剂治之。若病急而元气实者，先治其标；病缓而元气虚者，先治其本。或病急而元气更虚者，必先治本而兼以治标。大抵肿高焮痛，脓水稠粘者，元气未损也，治之则易；漫肿微痛，脓水清稀者，元气虚弱也，治之则难。不肿不痛，或漫肿色黯不溃者，发于阴也，元气虚甚，理所不治。若肿高焮痛者，先用仙方活命饮，后用托里消毒散。漫肿微痛者，宜托里散；如不应，加姜桂。若脓出而反痛，气血虚也，八珍散。不作脓，不腐溃，阳气虚也，四君加归、芪、肉桂。不生肌，不收敛，脾气虚也，十全大补加姜、桂。晡热、内热，阴血虚也，四物加参、朮。欲呕作呕，胃气虚也，六君加炮姜。自汗盗汗，五脏虚也，六味丸加五味子。食少体倦，脾气虚也，补中益气加茯苓、半夏。喘促咳嗽，脾肺虚也，前汤加麦门、五味。欲呕少食，脾胃虚也，人参理中汤。腹痛泄泻，脾胃虚寒也，附子理中汤。小腹痞，足胫肿，脾肾虚弱也，十全大补加山茱、山药、肉桂。泄泻足冷，脾肾虚寒也，前药加桂、附。热渴淋闭，肾虚阴火也，加减八味丸。喘嗽淋闭，肺肾虚火也，补中益气汤、加减八味丸。凡此变证，皆因元气亏损，失于预补所致。故丹溪先生云：但见肿痛，参之脉证虚弱，便与滋补，气血无亏，可保终吉。旨哉斯言！盖古今虚实不同，因时施治，不无少异。是集治论，义悉类此。】
　　　　　备论第二

　　初虞世云：凡痈疽始作，须以大黄等药急转利之，勿以困苦为念。若与其溃烂而死，不若利之而死，况有生道哉！古人立法，率用五香、连翘、漏芦等药，贫乏者单煎大黄汤以利之。至于脓溃，乃服黄芪等药以排脓，《千金》、《外台》备矣。世以疮发于外，不行转利而死者，多矣。悲夫！　　【注　按前证若肿高焮痛，脏腑闭结，属内外俱实，当用前药泻之。若漫肿微痛，脏腑不实，属内外俱虚，当用内托补之。若漫肿无头，肉色不变，当助胃壮气，令其内消。若疼痛不止，焮肿不消，当用人参黄芪散以托里排脓。若饮食少思，肌肉不生，当用参芪托里散以补养脾胃。丹溪云：痈疽因积毒在脏腑，当先助胃壮气，使根本坚固，次以行经活血药佐之，参以经络时令，使毒气外泄，治之早者，可以内消。此内托之旨也。又云：肿疡内外皆壅，宜以托里表散为主。如用大黄，宁无孟浪之非？溃疡内外皆虚，宜以补托为主，如用香散，未免虚虚之失。此盖古今气禀不同，治宜审之。】
　　　　　灸法论第三

　　陈无择云：痈则皮薄肿高，疽则皮厚肿坚，初发并宜灼艾。唯痈脓成则宜针，疽脓成则宜烙。当审察其证，疏利其毒，补托其里。然痈疽冠于杂病之首，治失次序，多致夭枉。故集得效灸法，以贻学者，庶不致妄投也。　　【注　按前证若发热烦渴，大便秘结者，由邪畜于内，宜内疏黄连汤，以泄内毒。若头痛拘急，发热恶寒者，由邪客于外，宜人参败毒散以散表邪。若肿痛焮赤，发热作渴，此毒气凝于肉里，宜仙方活命饮，解散其毒。若食少体倦，发热恶寒，此中气虚弱，宜六君子汤以补脾胃。】
　　　　　骑竹马灸法第四

　　治一切疮疡，即用此法，无有不愈。其法令病人以肘凭几，竖臂腕要直，用篾一条，自臂腕中曲处横纹，男左女右，贴肉量起，直至中指尖尽处截断为则，不量指甲。却用竹杠一条，令病人脱衣，正身骑定，前后用两人杠起，令病者脚不着地；又令二人扶之，勿令伛偻。却将前所量臂篾，从竹杠坐处尾骶骨尽处直贴脊背，量至篾尽处为则，用墨笔点定，此只是取中，非灸穴也。却用薄篾作则子，量病人中指节相去两横纹为则，男左女右，截为一则，就前所点记处，两边各量一则，尽处即是灸穴。两穴各灸五七壮。疽发于左则灸右，疽发于右则灸左，甚则左右皆灸。盖此二穴心脉所过之处，凡痈疽皆心火留滞之毒，灸此则心火流通而毒散矣。起死回生之功，屡试屡验。　　【注　按前证若毒既解，而肌肉不生，当求其属而补之。】　　男以左手，女以右手，先屈中指，用薄篾量取中间一节两横纹尽处为同身一寸，为则子。【此是第一次法。】　　先从男左女右臂腕中曲横纹起，用薄篾一条量至中指齐肉尽处，不量指爪为则，剪断。【此是第二次法。】　　先令病人脱去衣服，以大竹杠一条，跨定，令二人徐徐杠起，足要离地五寸许，两旁更以两人扶定，毋令动摇不稳，却以第一图则子贴定竹杠，从尾闾起贴脊，量至则子尽，以墨点定记之，非灸穴也。此是取中穴止处。却以第二图取同身寸则，取两寸平折自中穴量之，以中分取两旁各一寸，方是灸穴也。【此是第三次法。】
　　　　　隔蒜灸法第五

　　李氏云：治疽之法，灼艾之功胜于用药。盖使毒气外泄，譬诸盗入人家，当开户逐之，不然则入室为害矣。凡疮初发一二日，须用大颗独蒜，切片三分厚，贴疽顶，以艾隔蒜灸之，每三壮易蒜。痛者灸令不痛，不痛者灸之令痛。疮溃贴神异膏。如此则疮不开大，肉不败坏，疮口易敛，一举三得。此法之妙，人所罕知。若头项见疽，则不可用此法。　　【注　按疮疡之证，有诸中必形诸外，在外者引而拔之，在内者疏而下之。苟或毒气郁结，瘀血凝滞，轻者药可解散，重者药无全功，是以灼艾之功为大。凡灸法，未溃则拔引郁毒，已溃则补接阳气。每治四肢患疮，气血无亏者，只以前法灸之皆愈。若中气虚弱，不灸而服败毒之药，复伤中气，未有不败者也。其头项患者，亦宜灸之。但艾炷宜小，而少其壮数为善。】
　　　　　寻头灸法第六

　　李氏云：凡患背疽，漫肿无头者，用湿纸贴肿处，但一点先干处，乃是疮头。可用大蒜十颗，淡豉半合，乳香钱许，研烂置疮上，铺艾灸之，痛否皆以前法为度。　　【注　按前证或附骨疽，及臀腿诸毒，初起未明者，寻头用灸，多自内消。其毒炽盛，更服活命饮，其功尤捷。若气血虚弱，必以补托为主。若背疽大溃，欲验穿透内膜者，不可用皂角取嚏法，但以纸封患处，令病者用意呼吸，如纸不动者，未穿透也。倘用取嚏鼓动内膜，反致穿透。慎之！慎之！】
　　　　　蒜饼分轻重第七

　　伍氏曰：凡用蒜饼灸者，盖蒜味辛温有毒，主散痈疽，假火势以行药力。有只用艾炷灸者，此可施于顽疮痼发之类。凡赤肿紫黑毒甚者，须以蒜艾同灸为妙。　　【注　按前法诚有回生之功。若顽疮痼疾，脾胃虚弱，营气不能滋养患处，以致寒邪内袭而不愈，宜用小艾炷频灸疮口，以祛寒邪，补接营气。其内补之法，说见首论及三十二论。】
　　　　　灸法要论第八

　　伍氏方论曰：夫痈疽发背，皆有所因，前篇言之详矣。凡初觉赤肿，先从背脊骨第二陷中两旁，相去同身寸各一寸五分，名热腑穴，二处各灸七壮，此能疏泄诸阳热气，永无痈疽之苦；或隔蒜灸，不论壮数，则邪无所容，而真气不损。但头项见疮，宜用骑竹马法，及足三里灸之。　　【注　按前论诚为良策。其调理之法，当求首论。】
　　　　　灼艾痛痒论第九

　　伍氏曰：凡治痈疽发背疔疮，不痛者必灸使痛，痛者必灸使不痛。若初灸即痛者，由毒气轻浅；灸而不痛者，乃毒气深重。悉宜内服追毒排脓，外敷拔毒之药。大抵痈疽不可不痛，又不可大痛。闷乱不知痛者难治。　　【注　按前论唯疔疮一证，其状不一，其色不同，或如小疮，或如水泡，或作痛，或麻木，或有红丝，或寒热头疼，或呕吐恶心，或肢体拘急，其候多端，非前灸法并解毒之剂，卒难济事。若不省人事，或牙关紧急者，即以夺命丹为末灌之。若生两足，多有红丝至脐；生于两手，多有红丝至心；生于唇面，多有红丝入喉，俱难治。若针其红丝出血，多有生者。若患于肢末之处，毒愈凝滞，药难导达，艾灸之功为大。如妄服疏利之剂，耗损真气，不唯无以去毒而害反随之矣。】
　　　　　脑疽灸法第十

　　李氏云：脑疽及颈项有疽，不可用隔蒜灸，恐引毒上攻，宜灸足三里穴五壮，气海穴三七壮，仍服凉血化毒之药，或以骑竹马穴法灸之。凡头项咽喉生疽，古法皆为不治，若用此法，多有生者。如五香连翘、漏芦等汤，国老膏、万金散，皆可选用。　　【注　按前证属膀胱经，或湿热上壅，或阴火上炎。若因湿热，则病气有余，元气不足，当用黄连消毒散以除湿毒，用补中益气汤以滋化源。若因阴火，则元气病气俱不足，当用补中益气汤，及六味地黄丸，以滋肾水。若肾水干涸，中传末证，急用加减八味丸及补中益气汤，以固根本，引火归源。若色黯不溃，或溃而不敛，名曰脑烁，不治。大凡肿焮痛甚，宜活命饮，隔蒜灸之，解散瘀血，拔引郁毒，但艾炷宜小而少。若欲其成脓腐溃，生肌收敛，并用托里为主。】
　　　　　护脏腑论第十一

　　李氏云：背疽之方虽多，得效者殊少。今择用验者录之，庶不致误人。如护心散，凡有疽疾，早进数服，使毒气外出而无呕吐之患，否则咽喉口舌生疮，或黑烂如菌。若疮发四五日之后，宜间用别药治之。　　【注　按护心散，乃解金石发疽之药。若发热焮肿作渴，饮冷而呕者，宜用。若发热焮肿作渴，饮汤而呕者，不宜用。若脾虚停痰，或寒邪内侵，或痛伤脾胃，宜用六君子汤。若喉舌生疮，口干作渴，或小便频数，宜用六味丸。大凡诸疮作呕，若饮冷便秘，是热毒也，黄连消毒散解之。饮冷便和，是胃火也，竹叶石膏汤清之。懒食饮汤，是胃虚也，补中益气汤以补之。大便不实，喜饮热汤，是脾胃虚寒也，六君加炮姜以温之。常见脾胃虚弱者，用前散反心间阴冷，无不致呕。其喉舌生疮，乃肾水枯涸，虚火炎上，其证甚恶，急用加减八味丸，亦有得生者。】
　　　　　痈疽论第十二

　　马益卿曰：夫人有四肢五脏，一觉一寐，呼吸吐纳，精气往来，流而为荣卫，畅而为气色，发而为声音，阳用其形，阴用其精，此又常数之所同也。至其失也，蒸则生热，否则生寒，结而为瘤赘，陷而为痈疽，凝而为疮癣，愤则结瘿，怒则结疽。又五脏不和则九窍不通，六气不和则流结为痈。皆经络濇滞，气血不流畅，风毒乘之而致然也。　　【注　按此论可谓善言人身之造化，疮疡之情状者矣。治法当参详前论。】
　　　　　叙论第十三

　　痈疽之证，若七情亏损，气血经络壅结而成者，属内因；若六淫外侵，气血受伤，寒化而为痈者，属外因；若服丹石补药膏粱酒面房劳所致者，属内外因也。又曰：阴滞于阳则发痈，阳滞于阴则发疽。脉浮洪滑数为阳，沉缓迟濇为阴。阴则热治，阳则冷治。初觉宜清热拔毒，已溃宜排脓止痛。故用远志、大黄、甘草，此三因之法也。治当寒者温之，热者清之，虚者补之，实者泻之，导之以针石，灼之以艾炷，破毒溃坚，各遵成法，以平为期。　　【注　按前证脉沉实，大便秘结者，属内因也，宜疏利之。脉浮，大便调和者，属外因也，宜托里之。脉不浮不沉者，属不内外因也，宜调和荣卫。此亦治三因法也。若焮肿大痛，烦热饮冷，大便秘结，脉洪数实者，为纯阳，宜苦寒之剂，清热拔毒。若不肿不痛，泻利不食，呕吐足冷，是为纯阴，宜辛热之剂，大补阳气。不拘严寒盛暑，当舍时从证。若微肿微痛，似溃不溃，时出清脓者，为半阴半阳，宜辛热之剂温补胃气。此亦治阴阳证法也，治验详见首论。】
　　　　　素问要论第十四

　　《素问》云：阳气凑袭，寒化为热，热甚则肉腐为脓。凡发背多因服金石而发者，有因上代曾服而发者。其候多发于脾，起如粟，或痛或痒，多致不救，外面如拳。古人云外面如麻，里面如瓜。有数十孔，以手按之，诸孔出脓，寻时失喑。凡有此证，可用净土水调，量大小作饼，厚分许，以艾炷灸之，内服五香连翘汤，及铁浆酢调蚌壳灰涂之，更以骑竹马法，灸之甚良。　　【注　按前证仍参首论主治，恐其表里热毒之不同，元气虚实之不一也。】
　　　　　千金要论第十五

　　《千金》云：痈疽始作，或大痛，或小痛，或发如米粒即便出脓，宜急断口味，利去其毒，用骑竹马灸法，或就患处灼艾。重者四面中央总灸一二百壮，更贴寒药，其效甚速。　　【注　按前证若因元气亏损，或因气血相滞而患者，更当调补其内。】
　　　　　别脉辨证论第十六

　　伍氏云：痈疽之疾，有二十余证，熛发、痼发、石发、岩发、蜂窠发、莲拟发、椒眼发、连珠发、竟体发，有肠痈内发、脑背发、眉发、腮颔发、肺痈、瓜瓠发。大率随病浅深，内外施治，不可迟缓。初发如伤寒脉浮而紧，是其候也。　　【注　按前证其名虽殊，处治之法，详具各论。其肺痈胃脘痈别载。】
　　　　　脉证第十七

　　陈无择云：痈疽脉数，身无热，反洒淅恶寒，若有痛处，乃发为痈。以手掩上，若热者为有脓，不热者为无脓。若脉不数，不热而疼者，发于阴也，尤为恶证。凡热甚脉数，用漏芦散，并单煮大黄等汤，不甚热，脉缓弱，投五香连翘汤，仍依四节八事次序三因以药之，无有不济者也。　　【注　按前证洒淅恶寒，有属疮之表邪者，有属脾肺之气虚者。若溃后焮肿，作痛恶寒，发热烦渴脉数，乃真气虚而邪气实也，仍参详首论主之。】
　　　　　用药大纲第十八

　　李氏云：余之所著方论，靡不周备，但欲使治者一玩味，次第用之，无有不效。今略书用药要领，节次于后。　　一初患痈疽，便服内托散，以免后来口舌生疮，仍用骑竹马或隔蒜灸。　　一服五香连翘汤，如大便快即止，仍量人虚实。　　一痈疽溃后，宜服排脓内补散；若呕逆，用木香汤下。　　一痈疽初作，便宜灼艾，及麦饭、石膏涂四围，中留口出毒。如疮小，通敷之；既溃，用神异膏贴之。　　一痈疽已溃，日用猪蹄汤淋洗，将愈之际，三日一次。　　一痈疽将敛，宜用神异膏；如毒未尽，不可遽用生肌之剂。　　一痈疽将安，宜用加味十全大补汤，补其气血，庶肌肉易生。　　一背疽多先渴而后发，或先疽而后渴，不救多矣。若服加减八味丸，非特杜绝渴疾，抑且大滋气血，生长肌肉。　　【注　按前证及诸治法，各附四十七等论，当审用之。】　　一痈疽呕逆有二：一因初发不服内托散，伏热在心；一因脾气不正。若因伏热在心者，心烦身热，焮肿作痛，宜用内托散三两服。若因脾气不正者，则不烦热，或闻秽气作呕，宜用嘉禾散。如有寒热，用不换金正气散，五更初兼服山药丸以补肾。　　【注　按前证治法，当与第十一论参看。】
　　　　　呕逆第十九

　　李氏云：痈疽呕逆，是毒气冲心，非脾胃之冷，当服内托散。杨氏云：鼻衄初愈，不曾表汗，毒在经络，则背发大疽。自肩下连腰胁，肿硬如石，其色紫黑，以凉药投之，终夜大呕，连进托里散，呕止疮溃，赤水淋漓，四十日而愈。又有患疬者，痛过辄呕，服此即止。今有病疽不服此药者，故引杨氏之言，以解世人之惑。　　【注　按用药之法，有是病必用是药，但今之脾胃虚寒，气逆痰滞而呕吐者十居八九，热毒内攻而呕吐者十才一二，当参首论及第十一论主之。】
　　　　　论源第二十

　　夫痈疽之源，因于气或因于热，以仆之管见，亦有因于膏粱房劳金石等药者。故治法用菉豆、犀角、矾石、国老膏、追毒丸，其属毒明矣。华佗《中藏》所言是毒，服宣热败毒之药，不必疑矣。　　【注　按前证若因金石所致，元气充实者，诚宜此法。若膏粱积热、房劳过度、脾肾虚损者，当滋其化源，不可拘执。】
　　　　　华佗论第二十一

　　夫痈疽疮肿之作，皆五脏六腑畜毒不流，非独因荣卫壅塞而发也，其行也有处，其主也有归。假令发于喉舌者心之毒，发于肌肉者脾之毒，发于骨髓者肾之毒；发于下者阴中之毒，发于上者阳中之毒；发于外者六腑之毒，发于内者五脏之毒。故内曰坏，外曰从，下曰逆。发于上者得之速，发于下者得之缓。感于六腑则易治，感于五脏则难瘳。又近骨者多冷，近肤者多热。近骨者久不愈，则化成血虫；近肤者久不愈，则传气成漏。成虫则多痒少痛，或先痒后痛；成漏则多痛少痒，或不疼不痒。内虚外实者，多痛少痒，血不止则多死，溃脓则多生。或呕逆无度，饮食无时，皆痈疽使然，证候多端，要当详治。　　【注　按疮疡生虫乃肝经风热，其成漏乃元气虚弱，其出血乃脾虚有火，其溃脓乃元气充实。至于呕逆等证属脾胃亏损所致，当调补元气，庶保无虞。】
　　　　　论原有五第二十二

　　一天行，二瘦弱气滞，三怒气，四肾气虚，五饮冷酒，食炙煿，服丹药。　　【注　按前证所因虽殊，其治法亦当别经络、阴阳、虚实、表里肿溃，以助胃壮气为主，使根本坚固，庶保无虞。】
　　　　　分表里第二十三

　　伍氏曰：痈疽皆因喜怒不测，饮食不节，阴阳不调，脏腑不和，腠理不密，寒气客于经络，或荣血受寒，则濇而不行，卫气从之。与寒相搏，壅遏不通，或阳气蕴积则生寒热，寒热不散，皆致前证。又曰：五脏六腑俞穴皆在背。凡患疮证易伤脏膜，多致不救。腑气浮行于表，故痈肿浮高为易治；脏血沉寒主里，故疽肿内陷为难治。又曰疖者节也，痈者壅也，疽者沮也。一寸至二寸为疖，三寸至五寸为痈，五寸至一尺为疽，一尺至二尺为竟体疽。若脉洪数者难治，脉微濇者易治。初觉宜清热拔毒，已溃则排脓止痛，脓尽则长肌敷痂。当酌量轻重，形证顺逆而审治之。　　【注　按前证若饮食少思，用六君子汤以补脾胃；如不应，加姜桂以温补之，使邪气自退。其不起者，由邪气盛，正气虚不能发也，于旬日之外见之。若已发出，用托里消毒散以壮元气，助令溃腐；不应，须温补脾胃。其不起者，由真气虚，不能溃也，于二旬之外见之。若已腐溃，用托里散以补气血生肌肉；不应，当专补脾胃；又不应，须温补脾胃。其不起者，乃脾气虚不能收敛也，于一月之外而见之。凡此治法，窃常用验，详具首论。】
　　　　　别内外第二十四

　　李氏云：疽初发一粒如麻豆，发热肿高，热痛色赤，此为外发。势虽炽盛，治得其法，可保其生。若初时不发热，体倦怠，患处如故，数日不肿痛，内脏已坏，虽有卢扁之药，亦未如之何矣。　　【注　按前证有因元气虚而不能发出者，有因敷贴寒药而不能发出者，有因攻伐过伤气血而不能发出者。凡有因热毒内蕴而失疏托者，审而治之，多有生者。】
　　　　　阴阳浅深缓急治法第二十五

　　曾氏云：凡痈疽，其脉浮数洪紧，肿焮作痛，身热烦渴，饮食如常，此六腑不和，毒发于外而为痈。其势虽急，投以凉剂，多保生全。其脉沉细伏紧，初发甚微，或无疮头，身不热而内躁，体重烦疼，情绪不乐，胸膈痞闷，饮食无味，此五脏不和毒畜于内而为疽，急投五香连翘汤，甚者转毒散、神仙截法、黄矾丸、国老膏，防托毒气，免致变证内攻。尤宜当头隔蒜灸。若涂毒药，迷其腠理；投诸凉药，虚其真气。故其善恶之证，在乎医之工拙耳。或噫气，痞塞，咳逆，身冷自汗，目瞪耳聋，恍惚惊悸，语言颠倒，皆恶证也。五善见三则瘥，七恶见四则危。五善并至，则善无以加；七恶并臻，则恶之剧矣。　　【注　按前证善者，乃五脏未伤，病微邪浅，使能慎起居，节饮食，勿药自愈。恶者乃五脏亏损之证，前哲虽云不治，若能补其脾胃，固其根本，多有可生者，岂可以其恶而遂弃之耶？】
　　　　　善恶第二十六

　　问曰：五善七恶，可得闻乎。曰：饮食如常，一善也；实热而大小便濇，二善也；内外病相应，三善也；肌肉好恶分明，四善也；用药如所料，五善也。渴发而喘，眼角向鼻，大小便反滑，一恶也；气绵绵而脉濡，与病相反，二恶也；目不了了，睛明内陷，三恶也；未溃肉黑而陷，四恶也；已溃青黑，筋腐骨黑，五恶也；发痰，六恶也；呕吐，七恶也。　　【注　按善恶形证，治法见附录。】
　　　　　生死第二十七

　　问曰：病有甚而至生，有微而至死，病证难辨，生死何从决乎？答曰：发背溃透内膜者死【此言肝俞已上。】 未溃内陷，面青唇黑便污者死 【此言脏坏便瘀血。】 溃喉者不治。阴患入腹者不治。入囊者不治。鬓深数寸者不治。在颐后一寸三分，名锐毒，亦不治。无此者生。流注虽多，疗之必愈。　　 【注　按前证有因元气虚弱而毒气内陷者，有因初作失于内疏托里和荣卫者，有因毒盛失于消解者，有因虚弱失于补托者，有因脓成失于针刺者，有因腐溃失于补养者。若发背脑疽，属湿热上壅者，黄连消毒散、补中益气汤以除湿毒，补脾肺，滋肾水。若鬓疽锐毒属风热者，柴胡山栀散，以清肝火，养肝血。若阴虚，用六味地黄丸以生肾水，滋化源。若患于小腹，补足三阴之血，养脾胃之气，庶可保其生也。其流注之证，或因饮食劳倦，房室阴虚，或七情内动，六淫外侵，以致血虚，互相凝滞，或产后血瘀，随虚流注，或结块，或漫肿，宜用益气养荣汤以固元气，佐以葱熨解散凝滞，更以豆豉饼祛散寒邪。溃久内有瘀肉，用针头散腐之，多有生者。设若不守禁调摄，多致不起，慎之！】
　　　　　先明形证逆顺第二十八

　　痈疽溃后，形有逆有顺。白睛黑小，一恶也；不能下食，纳药而呕，食不知味，二恶也；伤痛渴甚，三恶也；体项不便，四肢沉重，四恶也。声嘶色脱，唇鼻青黑，面目浮肿，五恶也；烦躁时嗽，腹痛渴甚，泻利无度，小便如淋，六恶也。脓血大泄，肿痛尤甚，脓色败臭，七恶也；喘粗气短，恍惚嗜卧，八恶也；未溃黑陷，面青唇黑，便污，九恶也；气噎痞塞，咳嗽身冷，自汗无时，目瞪耳聋，恍惚惊悸，语言颠倒，十恶也。又脑为诸阳所会，颈项近咽喉，肾俞，皆致命之所，俱不可灼艾！　　【注　按前证未溃黑陷、面青、唇黯、便污者，脏腑内溃之恶证也。气噫痞塞、咳嗽身冷、自汗者，脾肺虚败之恶证也。不食便泻，肠鸣，耳聋目瞪者，脾肾虚败传变之恶证也。治法详见附录。】　　审内证用药附
　　自泻呕吐，不进饮食，肾脉最虚，如是之疾，古人皆以为不治，然亦有救疗之理焉耳。　　 【注　按前论发《内经》之微旨，开万世之聋瞶，其惠博矣！此证实命门火衰，不能生脾土而虚寒，以致自泻呕吐，或胸膈不利，或食而不化，或大便不实，宜用八味丸及六君子加姜、附。若因房劳过度，真阳衰败，或原禀不足，不能生脾土而饮食不进者，用补中益气加附子、姜、桂，并东垣补真丸，多有得生者。若用参、芪之类，直补脾胃，鲜有不误。若或以为毒气内攻而治者，俱致不起。】
　　　　　治贵在早第二十九

　　伍氏曰：夫痈发背者，皮薄肿高，多有椒眼数十粒；疽发背者，皮肤顽硬，状如牛颈之皮，二证皆宜灼艾。痈成脓则宜针，其针当以马衔铁为之，形如薤叶样，两面皆利，可以横直裂开五六寸许，取去毒血，其病顿轻。须先灸而后裂。可服神仙追毒丸，利去毒根，次服排脓托里等药调治。疽成脓则宜烙，用银篦大寸许长六寸烧赤，频烙患处，以脓出为效。大抵痈疽难于诸科，非心传契妙，其可以易治耶？　　【注　按前证若气血充实，其脓既成，宜速针之，勿药可愈。若气血亏损，脓不能出，或脓出反痛，须托里养胃，庶保终吉。详见第四十。】
　　　　　津润墨围第三十

　　伍氏曰：但觉背两胛间赤痒肿痛，或有白粒，且以津唾时润令湿，切勿抓破。大抵在背微有赤肿点，或因抓破入浴犯水，或因饮食脍炙而作。初未辨证，且以津润，时用墨围之；若肿赤，急就围中灼艾，最善。人皆疑火热太过，以致廷蔓，误者众矣！　　【注　按疽发背胛，若有瘀肉腐烂，脓水淋漓，肿痛仍作者，此处有筋一层间隔，内脓不出故也，宜用针引之。老弱者，若待其自溃，多致不救，治者审之！】
　　　　　看色灼艾防蔓第三十一

　　伍氏曰：疮肿赤色，按之色不变者，此脓已成矣。按之随手赤色者，其亦有脓也。按之白良久方赤者，此游毒已息，可就赤白尽处灸断，赤肿自消。凡痈疽以手按之，若牢硬，未有脓也；若半软半硬，已有脓也。又按肿上不热者为无脓，热甚者为有脓，宜急破之。　　【注　按疮疡毒气已结而不发者，法当补其血气，使脓速成而针之。其脓既溃，宜培养脾胃，以生肌敛口。大凡疮疡脓血既溃，当大补血气为先，虽有他证，当以末治。】
　　　　　疮口冷濇难合第三十二

　　治痈久不合，其肉白而脓少者，此气血俱虚，不能潮运而疮口冷濇也。每日用艾叶一把煎汤，避风热洗，及烧松香烟熏之，更以神异膏贴之。必须守禁调理，否则不效。　　【注　按前证果因寒邪凝滞，气血不能荣卫，宜用斯法，祛散寒邪，补接阳气，其功甚大。若因气血虚弱，不能潮会疮口，必用补脾胃生气血为善。丹溪先生云：诸经唯少阳厥阴之生痈疽，宜预防之，以其多气少血也。血少则肌肉难长，疮久末合，必成败证。苟反用驱利毒药，以伐其阴分之血，祸不旋踵矣。】
　　　　　用药温凉防秘泄第三十三

　　伍氏曰：凡疮家皆宜宣去其毒，荡涤陈莝，宜用神仙追毒丸、六味车螯散、五香连翘汤、千金漏芦汤，更当详辨禀赋强弱，临时加减。大抵治疮要法，须脏腑坚而不秘，通而不泄，则真气不耗，邪无所留。如秘结，神效麻仁丸。凡疮溃后，尚觉虚热，可与五香汤加大黄、(石卜)硝。且如治疮，温药先用桂以通血脉，宣导百药；冷药必用地黄补不足，益气填髓。近用乳香散，乳香消毒，菉豆清热，真良药也。　　【注　按大肠秘结，果因血燥，胃气不虚，最宜前药。若因精血枯涸，用八珍、桃仁、麻仁。其溃后发热，若因气虚，用四君、黄芪、当归，血虚用四物、白朮、茯苓，气血俱虚用八珍、黄芪；若大便秘，小便赤，用四物、麦门、五味。如不应，急用加减八味丸，或六味丸。若下后元气伤而发热，用六君、当归；胃气虚而发热，用补中益气汤。大凡二便，肝肾主之。经云：肾主五液，开窍于二阴。若津液滋润，大便通利；若津液不足，必因脾气亏损，当培养化源。】
　　　　　生痂切护第三十四

　　伍氏曰：痈溃之后，败肉渐去，新肉渐生，日见堆阜，方成白膜新肉，当滋养平复，保无虞。大凡疮口未可速合，日用猪蹄汤洗去恶浊，外敷生肌膏、神异膏；毒脓出尽，可用圣效散以合疮口。更慎起居，节饮食，戒七情。否则虚证蜂起，多致不救，慎之！　　【注　按前证败肉去而新肉生者，须先微赤，四沿渐生白膜者，此胃中生气也，用六君子汤以培补之。若赤甚者，血虚而有火也，用四物加参、芪、白朮以调补之。若赤而不生膜者，气虚也，用四君加当归、黄芪。若色白而无神者，气血俱虚也，用十全大补加姜、桂；如不应，急加附子。大凡疮疽溃后，歹肉渐去，新肉渐生，此乃脾胃之气充实也。若恶浊已去，宜用当归膏。】
　　　　　体察爱护第三十五

　　伍氏曰：痈疽一证，病人当自体察。凡初作先以墨围患处，却视浮沉聚散，脓出视其多少，肉生视其阔狭，饮食视其美恶，脏腑防其秘泄，疮口防其奢裂。宜戒怒节劳，调补元气，保爱体察，慎不可忽！　　【注　按前论即丹溪先生所云痈疽当先助胃壮气，使根本坚固。东垣先生教人以饮食有节，起居有时。《素问》反复言之，可不慎哉！大凡泄泻易损元气，肿疡犯之，不能成脓；溃疡犯之，不能生肌。患者审之！】
　　　　　香药调治第三十六

　　伍氏曰：气血闻香则行，闻臭则逆。大抵疮疡多因营气不从，逆于肉里，郁聚为脓，得香之味则气血流行，故当多服五香连翘汤、万金散、金粉散。凡疮本腥秽，又闻臭触则愈甚，若毒入胃，则咳逆，古人用之，可谓有理。且如饮食调令香美，以益脾土，养其真元，可保无虞矣。　　【注　按前证说见第十八十九。】

　　　　　饮食居处戒忌第三十七

　　李氏云：病疽之人，当戒酒面、炙煿、腌腊、法酒、生冷、油腻、鸡鹅、鱼鲜之类；起居七情，尤当深戒。卧室洁净馨香，使气血流畅。仍忌僧道、孝子、产妇、经妇、鸡犬、猫畜。若背疽难于隐几，宜用菉豆十斗作一袋，隐伏其上，解毒凉心也。　　【注　按前论慎起居，薄滋味，恐病者好动四体，甘嗜性热性寒之物，使火益炽而胃气益衰，则所患淹滞不愈，又谁咎哉！不若预为之防，当以古人之言为戒。如菉豆性寒，主丹毒烦热风疹，或金石所发实热烦渴，饮食如常，证属纯阳者宜用，否则不可用也。】
　　　　　更易良方第三十八

　　李氏云：常见世间医者，每有妙方，秘而不传，或更改以惑人，诚可恶也。余思西华麦饭石膏，守死不传，其立心私刻，君子责之矣。昔赵公宣教字季修来宰龙泉，兼程而进，患鼻衄，日出数升。时家兄教以服藕汁地黄膏。赵叩诸医，云，此为戒服之剂，乃数易医无效。家兄阴馈前汁，服三日而疾愈。兄曰：此即前所献之方。赵惊叹曰：向非医者谲计以惑我，早信此方，岂久受此困也！今以屡试屡验，不可易者。如因热毒冲心而呕，用内托散【一名万金散】 ；因脾胃虚弱而呕，嘉禾散；热毒肿痛，麦饭石膏；阴虚作渴，加减八味丸。此四方屡为医人眩惑，使人忽用，深悯患者之受苦，故举赵公之事以例之。　　 【注　窃以为方者仿也，仿病因以立方。非谓《内经》无方也，若执古方以治今疾，犹拆旧宇以对新宇，其长短大小，岂有舍匠氏之手而能合者乎？设或有合，以为亘古不易之方，此又先王普济之神术，奚必秘而私之耶？余尝观太无先生治滇南一僧，远游江浙，思亲成疾，先生惠之以饮食药饵，复赠金一镒以资其归，此固我医道之当然也。今之医者，或泥古，或吝秘，或嗜利以惑人，其得罪于名教多矣。】
　　　　　麦饭石膏第三十九

　　李氏云：麦饭石膏，治发背痈疽神妙，惜世罕知。有患者因脓不溃，以毒药罨之，其势益甚，毒延咽喉脚膝，皆为不治。余用此膏，一夕顿溃。凡疽得脓，其毒始解，或有不溃者，须用此膏。故录之，俾精择修合，以收十全之功也。　　【注　按前证属腑属阳，而气血未损者，用前膏敷之，固无不愈。然亦有属脏属阴而气血有亏者，当审其因而调治其内可也。大凡疮疡之作，由胃气不从；疮疡之溃，由胃气腐化；疮疡之敛，由胃气营养。余常治初结成脓者，托而散之；已成欲作脓者，托而腐之；脓成未溃者，托而开之，脓已溃者，托而敛之。东垣先生云：胃气乃生发之源，为人身之本。丹溪先生亦谓治疮当助胃壮气，使根本坚固。厥有旨哉！】
　　　　　敷神异膏第四十

　　凡疽证先以麦饭石膏涂之，俟疮根渐收，却敷神异膏敛之。夫痈疽之发有浅深，故收敛之功有迟速。断不可早用收口之药，恐毒气未尽，后必复发，为患匪轻。但麦饭石膏，难于修合，用神异膏亦效。　　【注　按前证若毒已解，而不生肌收敛者，元气虚也。用六君子汤壮其脾胃，则肌肉自生。设有余毒，亦能自解。】
　　　　　口紧小硬第四十一

　　李氏云：大抵疽口紧小而硬者，盖因风毒所胜，合用蚣蝎散掺疮口，以神异膏贴之。　　【注　按前证乃风寒滞于疮口而未传于内也。凡伤损之证，尤多此患。经云：风者善行数变，入脏甚速，死生在乎反掌，当急分表里虚实而治之。其邪在表者，善伸数欠，筋脉拘急，恶寒惕搦，脉浮而弦，宜羌活防风汤和解之。传于里者，舌强口噤，项背反张，筋惕搐搦，痰涎壅盛，胸腹满闷，或便闭溺赤，时或汗出，脉洪数而弦，宜大芎黄汤疏导之。其汗初出者，由风热郁于里，亦宜大芎黄汤之类下之。若热既退，脏腑已和而汗仍出者，表虚也，宜白朮防风汤以实其表。然解散、和解、疏导三法，此治暴患之证，气血未损者。若脓瘀内焮而见前证者，宜针之，急投十全大补。或口噤遗尿，乃气血虚极，亦用十全大补加炮附子。大抵此证若因脓血去多，宜以补中益气加羌活主之。或人素多痰，因伤损而见风证，宜二陈、白朮、芎、归、栀子、芩、连。气虚加四君，血虚加四物。血气俱虚内热甚而生风者，宜四物、参、朮、柴、芩、栀子，若因怒伤而见前证，宜小柴胡汤，倍加川芎、山栀、天麻、钓藤钩。若患破伤风，至三五年忽然复发，或跌仆而患者，皆气虚有痰所致也，用二陈、参、朮、芎、归主之。】
　　　　　喉舌生疮如菌第四十二

　　李氏云：痈疽不服内托散，或失宣内毒，致咽喉口舌生疮，甚则生红黑菌，害人甚速，当用琥珀犀角膏治之。向有患此证者，诸法不效，余用此药一日而安。　　【注　按前证多因酒色过度，亏损肾水，虚火上炎，或五疳元气消烁，虚火上攻而致，治当滋其化源。最忌黄蘗、知母之类，恐复伤胃气也。】
　　　　　替针丸第四十三

　　曾氏曰：痈疽脓熟，涂以替针丸，疮口自开。古人云：痈疽能杀人。若针药得其宜则生，失其宜则死。不慎哉！　　【注　按疮疡之证，若毒气已结，肿赤炽盛，中央肉死黯黑者，内用托里健脾之剂，外用乌金膏涂之，则黯处渐低，赤处渐起，至六七日间，赤黯之界自有裂纹，如刀划状，其黯渐溃，若用铍针利剪除去尤好。须使不知疼痛，不见鲜血为善。若脓未流利，宜用针于纹中引之；若脓水已出，肿痛仍作，乃内筋间隔，亦用针引之。若元气虚弱，误服克伐之剂，患处不痛，或肉死不溃者，急温补脾胃，亦有复生者。后须纯补脾胃，庶能收敛。若妄用针刀，去肉出血，使阳随阴散，是速其危也。若脓溃而烦痛未痊，脉洪滑大散者，真气虚而邪气实也，为难治；脉微濇迟缓者，邪气虚而真气将复也，为易治。】
　　　　　割伤第四十四

　　李氏云：痈疽有悞搽毒药，或针刀开割，疮口不合，不可用濇敛之药，宜用猪蹄汤、北艾汤间洗，敷贴神异膏，及服内补十宣散、内托黄芪丸。　　【注　按经云脾主肌肉，脾健则肉自生。然其势炽甚，宜用前药以消其毒。毒将尽，宜用四君汤以养脾。】
　　　　　寒热多汗用药第四十五

　　李氏云：有数人病背疽，或先寒后热，先热后寒，或连日或间日，必呕痰大汗而止，皆用柴胡、恒山，不应。余谓此因脾气不正，复感寒邪痰盛而作，遂先用不换金正气散，次用排脓内补散、木香汤，三月即愈。　　【注　按前证若外邪既去而仍作，宜用六君子汤以补脾胃。大凡胃气虚而作呕者必喜温热，毒内攻而作呕者必喜寒，治当辨之！】
　　　　　食毒发热第四十六

　　李氏论云：凡痈不可食牛羊鸡鹅虾鱼酒面煿炙之物，犯之必发热，宜服栀子黄芪汤。大凡脏腑已利，疮毒已溃，气血既虚，最当调护。若发热而服凉药，无不致祸。　　【注　按前证，若饮食伤脾胃而发热，用六君、神曲、山楂；若阴血不足而发热，用四物、参、朮、黄芪；若脓血出多而发热，用十全大补汤。东垣先生云：胃为五脏之根本。胃气一伤，诸脏皆虚，七恶蜂起，可不慎哉！】
　　　　　作渴调补精气第四十七

　　伍氏云：痈疽发热大渴，毒气炽盛，急用神仙追毒丸驱下恶毒，次以清膻汤、万金散，五香连翘汤、六味车螯散、千金漏芦汤选用之。渴不止，用秘传金粉散、人参黄芪散、内补散之类，以补津液、生血气，其渴自止。　　【注　按前证若脉沉实，大便秘结，宜用前药，驱逐积毒；若发热作渴，饮食如故，大便如常，属胃经实热，用竹叶石膏汤以清胃热，生津液；若发热作渴，饮食少思，大便不实，属胃经虚热，用竹叶黄芪汤以补胃气，生津液；若发热恶寒，若内热晡热，口干作汤，属气血不足，用八珍、麦门、五味以补肝脾，生精血。】
　　　　　将安发热作渴第四十八

　　李氏云：凡疽愈后，忽发渴而不救者，十有八九。或先渴而患疽者，尤为难治。急用加减八味丸，可免前患。如能久服，永不作渴，亦无疽证，且气血皆壮，真神剂也！　　【注　按前证属肾水枯涸，虚火上炎，口干作渴，饮水无度，或唇干作裂，小便频数，或痰气上壅，烦躁不宁，或二三年先作渴饮水，或口舌生疮，两足发热，痰气上壅，或疮愈三四年而口干作渴，小便频数，急用前药，多有复生者。能逆知其因，预服前丸，可免此患。若兼手足厥冷，真阳虚也，宜服八味丸。大凡疮后审其肾水不足，用加减八味丸；中气虚弱，用补中益气汤；气血虚弱，用十全大补汤；阳气虚寒，加姜桂；如不应，用八味丸。】
　　　　　口干作渴不同第四十九

　　李氏云：痈疽已安之后，或未安之际，口舌燥黄如鸡内金者，乃肾水枯竭，心火上炎，此证最恶。古人云：玉华池竭七朝亡。若误投以丹药，祸在反掌。急用加减八味丸、桑枝煎、五味子汤以滋补之。　　【注　按前证若不慎房事，亏损真阴而虚火上炎，亦多患此。若发热作渴，或口舌生疮，或小便频数，或茎中作痛，亦宜用前药。其桑枝补血气生津液，轻身明目，补肺肾之良剂也。五味子汤乃六一散，生脉散之复方，滋化源之良剂。若肾水既涸，虚火上炎，而口燥作渴者，须佐以加减八味丸。详见附录用药关键。】
　　　　　肾虚发热第五十

　　李氏曰：一痈疽之热，未有不自肾虚而得之者，必须五更服加减八味丸。　　【注　按痈疽皆由肾经湿热，虚火上炎，中传恶证，若非加减八味丸滋肾水以制心火，补中益气以生化源，欲望其生难矣。启元子曰：大寒而甚，热之不热，是无火也，当助其心；大热而甚，寒之不寒，是无水也，当益其肾。夫寒之不寒，责其无水；热之不热，责其无火。热之不久，责心之虚；寒之不久，责水之少。窃谓无火者，当用八味丸以益其心，无水者当用六味丸以滋其肾。】
　　　　　将安当补第五十一

　　李氏云：疽疾将安，每日当服十全大补汤以补气血，宜与排脓内补十宣散相间服。　　【注　按前云溃疡属气血俱虚，固在所当补。若患肿疡而气血虚弱者，尤宜预补，否则虽溃而不敛矣。凡大病之后，气血未复，多致再发。若不调补，必变为他证而危。或误以为疮毒复发，反行攻伐，速其不起，深可为戒也。详见附录用药关键。】
　　　　　服药捷径第五十二

　　李氏云：凡患疮疽而肾脉虚者，急服补药，尚恐有误。如鹿茸、附子之药，是犹抱薪救火，反益其势，而平补之药，亦难奏功。有一贵人苦疽，诸药无效，愚谓服山药丸于五更初，物欲未接之际，肾门未开之时，如法服三日，脉证平复。若肾经沉寒痼冷，鹿茸附子之药，斯可用矣。　　【注　按前方诚有回生之功，治法见前论。】
　　　　　调节饮食当平胃气第五十三

　　论曰：《素问》云，形不足者，温之以气；精不足者，补之以味。大凡疮疽当调脾胃。盖脾为仓廪之官，胃为水谷之海，主养四旁，须进饮食以生气血，宜用茯苓开胃散、人参内补散、内补十宣散。　　【注　按人参顺气散，因脾肺肾气盛壅遏，宜用此以疏泄之。若气虚壅滞，必用益气养荣汤以调补之。今之患者，多因气血受伤，当随证而施治。若胃气郁滞，宜用茯苓开胃汤。若胃气虚弱，用四君子汤。若胃气下陷，用补中益气汤。若脾气虚弱，用六君子汤。若脾气郁结，用归脾汤。】　　李氏曰：胃气弱不进饮食，合服嘉禾散，每五两加人参、丁香、沉香、白豆蔻各二钱。有一贵人苦疽，用药失序，脾虚不食。余欲用嘉禾散。或云内有丁沉香，乃别服药，不应，仍用前散，饮食顿进。
　　　　　成漏脉例第五十四

　　经云：陷脉为漏，留连肉腠。盖脉得寒则下陷，凝滞肌肉，故曰留连肉腠，是为冷漏。须用陷脉散、桂附丸温补之。　　【注　按疮疡为漏，皆因元气不足，营气不从，逆于肉理，或寒气相搏，稽留血脉，腐溃既久，阳气虚寒，外邪乘虚下陷，即成是患。若治其初患，当内用参、芪、归、朮，温补脾胃，外用桑枝葱熨，接引阳气，使自消散。若久而不能成脓，亦用前二法补助以速之。若脓既成而不溃，用艾于当头灸数炷以出之，却服十全大补汤。患者又当慎起居，节饮食，庶几收敛。若用冷针开刺，久而内出青脓，外色黑黯；或误用生肌散速其收敛，反助其邪，必成败证。】
　　　　　蜞针法第五十五

　　洪丞相治痈疽，初作先以笔管一个，入蚂蜞一条，以管口对疮头，使蜞吮疮脓血，其毒即散。如疮大须换三四条。若吮正穴，蜞必死矣。累试累效。若血不止，以藕节上泥涂之。若疮头未明，以井边泥涂上先干处即是。　　【注　按痈疽既成，毒血凝聚于外，可用此法吮去固善，但能治其末耳。又当审其邪在表里，并元气虚实而药之，斯内外合一，而为万全之治也。】
　　　　　櫽括关键处治

　　一疮疡用药，当审其经络受证标本虚实以治之。不可泥于热毒内攻，专用寒凉克伐之剂，亏损脾胃气血，多致有误。若肿高焮痛者，邪气实也，先用神仙活命饮，后用托里消毒散。漫肿微痛者，真气虚也，用托里散；如不应，加姜桂。若不作脓不腐溃，阳气虚也，用四君子加黄芪、肉桂。若脓既出而反痛，气血虚也，用八珍散。不生肌，不收敛，脾气虚也，四君子加芍药、木香。又当舍时从证，如肿痛，烦躁发热，饮冷便秘，脉洪数实，是为五实，虽在严寒，必用大苦寒之剂，泻其阳以救其阴。若脉细皮寒，泻利肠鸣，不食呕吐，手足逆冷，是为五虚，虽在盛暑，必用大辛热之剂，散其阴以回其阳。若执其常法，则误矣。　　一疮疡作呕，如热盛焮痛，邪气实也，用仙方活命饮解之。若因作脓焮痛，胃气虚也，用托里消毒散主之。脓熟胀痛，气血虚也，用托里散，或针以泄之。焮痛便秘，热蕴于内也，用内疏黄连汤导之。寒药伤胃者，托里建中汤。食少胃寒者，托里益中汤。中虚寒淫者，托里温中汤。肝木乘脾土者，托里益清汤。胃脘停痰者，托里清中汤。脾虚自病者，托里益黄散。郁结伤脾者，托里越鞠汤。　　一疮疡用围药，如肿痛热渴，证属纯阳，宜内服济阴丹，外敷抑阳散。若似肿非肿，似痛不痛，似溃不溃，属半阴半阳，宜内服冲和汤，外敷阴阳散。若微肿微痛，或色黯不痛，或坚硬不溃，证属纯阴，宜内服回阳汤，外敷抑阴散。　　一疮疡作痛，若大便秘结者，用内疏黄连汤；热毒炽盛者，仙方活命饮；瘀血凝滞者，乳香定痛散；作脓而痛者，托里消毒散。脓胀而痛者，针之。脓溃而痛者，补之。气虚而痛者，四君、归、芪。血虚而痛者，四物、参、芪。肾虚而痛者，六味地黄丸。口干作渴，或小便频数，加减八味丸。　　一疮疡气脱陷，或误服克伐，或脓血大泄，或吐泻劳役，或误行房事，若发热烦热，头痛头运，便血目赤，烦喘、自汗、盗汗，气短唾痰，体倦热渴，意欲饮水，投水，身热，恶寒，憎寒，恶衣，扬手掷足，汗出如水，腰背反张，呻吟不绝，脉浮洪大，此无根虚火假热之证；若畏寒头痛，咳逆呕吐，耳聩目蒙，小便自遗，或时淋沥，泻利肠鸣，里急腹痛，玉茎短缩，冷汗时出，齿浮痛，肢体麻痹，或厥冷身痛，咬舌嚙唇，舌本强硬，呃逆喘促，脉微沉细，此危殆之证，但见一二，急用大剂参附汤补之，多得复生。　　一疮疡溃后发热烦躁，若发热无寐，血虚也，圣愈汤；自汗不止，气虚也，四君子加黄芪、五味子；发热烦躁，肉瞤筋惕，气血虚也，八珍汤；大渴面赤，脉洪大而浮，阴虚发热也，当归补血汤；肢体微热，烦躁面赤，脉沉微，阴盛发躁也，四君、姜、附。　　一疮疡大便秘结，若作渴饮冷，其脉洪数而有力者，属实火，宜用内疏黄连汤；若口干饮汤，其脉浮大而无力者，属气虚，宜用加味八珍汤；若饮食虽多，肚腹不胀，此内火销烁，切不可通；若腹痞胀而不通者，乃因直肠干涸，以猪胆汁导之；若误行疏导，复伤元气，则不能敛溃。　　一疮疡大便泄泻，若因寒凉伤脾，六君加砂仁；脾气虚弱，六君煎送二神丸；脾虚下陷，补中益气送二神丸；命门火衰，用八味丸料煎送四神丸；肾虚不固，姜附汤加茱萸、五味；脾肾虚寒，参附汤送四神丸；脉沉而细，饮食不下，用姜附汤，多有复生者。　　一疮疡小便频数，或茎中濇痛者，乃肾经阳气亏损，阴无以化之恶证也，用加减八味丸以补阴；足胫逆冷者，用八味丸以补阳；小便频而黄者，四物加参、朮、麦门、五味以滋肺肾；小便短而黄者，补中益气加山药、麦门、五味以补肾；若热结膀胱而不利者，五淋散以清热；脾肺气燥而不化者，黄芩清肺饮以滋阴；若膀胱阴虚，阳无以生者，宜滋肾丸；膀胱阳虚，阴无以化者，宜肾气丸；若老人阴痿，精内败者，用加减八味丸加车前、牛膝；如不应，加附子；若大小便牵痛，愈痛则愈便，愈便则愈痛，以前药加附子，多有生者。苟用黄蘗、知母淡渗之剂，既泻真阳，复损真阴，速其危矣。　　一疮疡作渴，焮痛发热，便利调和者，上焦热也，用竹叶石膏汤；肿痛发热，大便秘濇者，内脏热也，用四顺清凉饮；焮肿痛盛者，热毒蕴结也，用仙方活命饮；漫肿微痛者，气血虚壅也，用补中益气汤；若因胃火消烁而津液短少者，用竹叶黄芪汤；若因胃气虚而不能生津液者，用补中益气汤；若因胃气伤而内亡津液者，用七味白朮散；若因肾水干涸作渴，或口舌干燥者，用加减八味丸。或先口干作渴，小便频数而后患疽；或疽愈后作渴饮水，或舌黄干硬，小便数而疽生者，尤其恶也。苟能逆知其因，预服加减八味丸、补中益气汤以滋化源，可免是患。　　一疮疡出血，因五脏之气亏损，虚火动而错经妄行也。若因肝热而血妄行者，四物加炒栀、丹皮、苓、朮；肝虚不能藏血者，六味地黄丸；心虚不能主血者，四物加炒连、丹皮、苓、朮；若脾虚热不能统血者，四君加炒栀、丹皮；若脾经郁结者，用归脾汤加五味子；若脾肺气虚者，用补中益气加五味子；若气血俱虚者，用十全大补；若阴火动者，用六味丸加五味子。　　一疮疡用针，当辨生熟浅深。若小按即痛者，脓浅也；大按方痛者，脓深也。按之而不复起者，脓未成也；按之而即起者，脓已成也。若脓生而即针，则徒泄其气血而脓反难成；若脓熟而不针，则腐溃益深，疮口难敛。若疮深而针浅，则内脓不出，外血反泄，若疮浅而针深，则内脓虽出，良肉反伤。其元气虚弱，必先补而后针，不论尻神。若脓出而反痛，或烦躁呕逆，皆由血气亏损，宜急补之。不论尻神者，盖因患处已溃故也。　　一疮疡肌肉不生：若赤色而不生者，血热也，四物汤加牡丹皮；晡熟内热，血虚也，四君子加归、地、丹皮；若脓水清稀，气血俱虚也，十全大补汤；食少体倦，脾气虚也，补中益气汤；烦热作渴，起居如常，胃火也，竹叶黄芪汤；烦热作渴，日晡热甚，肾虚也，用加减八味丸。
　　　　　论多骨疽

　　多骨疽者，由疮疡久溃，气血不能营于患处，邪气陷袭，久则烂筋腐骨而脱出，属足三阴亏损之证也，用补中益气汤以固根本。若阴火发热者，佐以六味丸，壮水之主以镇阳光；阳气虚寒者，以八味丸，益火之源以消阴翳。外以附子饼葱熨法，祛散寒邪，补接荣气，则骨自脱，疮自敛也。夫肾主骨，若肾气亏损，其骨渐肿，荏苒岁月，溃而出骨，亦用前法。若投以克伐之剂，复伤真气，鲜有不误者。古今图书集成医部全录卷三百六十二

外科痈疽疔毒门

　　　　医学入门 【明　李梴】

　　　　　痈疽证治

　　痈者壅也，为阳属六腑，毒腾于外，其发暴而所患浮浅，不伤筋骨。疽者沮也，为阴属五脏，毒攻于内，其发缓而所患深沉，伤筋蚀骨。凡年壮气血胜毒则顺，年老毒盛气血则险。有内因饮食积毒者。经曰：膏粱之变，足生大疔。荣气不从，逆于肉理。荣气即胃气，胃和则荣卫顺而滋养皮肤。膏粱金石，厚衣烘被，以致蕴热脏腑，湿热聚下，烧烁肾水，阴火炽盛，八脉沸腾，经隧凝滞，故水谷精微不能上行阳道，反逆聚肉之腠理而成痈。有外感风寒湿气蕴毒者。经曰：地之湿气，感则害人皮肉。又曰：诸痈肿筋挛骨痛者，此寒气之肿，八风之变也。盖风湿外侵，郁久为热，自膀胱左迁，移热小肠，小肠移热于胆，风性上冲，疮形高色赤作痛，小则为疖，大则为痈而已，非若疽之自里也。有因心气郁结，饥饱劳役，房室过度，水竭火炎，痰气凝滞而成。所谓相火能为疮疡，诸痛痒疮疡皆属心火是也。因火有君相，疮分微甚，或郁痛而不甚肿，或虚肿而不甚痛，虽然病该三因，总皆湿热。丹溪云：人身血行脉中，气行脉外，气血周流不息，惟寒湿搏之则凝滞而行迟，火热搏之则沸腾而行速。气为邪郁，津液为痰为饮，积久渗入脉中，血为之浊，此阴滞于阳而为痈；血为邪郁，隧道或溢或结，积久溢出脉外，气为之乱，此阳滞于阴而为疽。盖阳气无形，阴血有质，必湿热泣血而后发为痈疽。故《局方》曰：痈疽皆热盛血也。又曰：二热相搏，热化为脓。盖热非湿则不能腐坏肌肉为脓。譬如夏热诸物皆不坏烂，坏烂者必在交秋湿热大行之际，此理甚明。　　痈疽有大而愈者，有微如豆而死者。阳发，初起皮薄作热，色赤焮肿疼痛，溃后肉色红活，此为外发；更加身健能食，发热便秘，脉数有力，为纯阳易治。阴发，初起皮厚不热，色黯微肿硬，如牛领之皮，不痛陷软，不作脓，不溃微开阔，破后肉色紫黑，此为内发；未溃脏腑已经坏烂，更加身倦少食，不热便利，脉软无力，为纯阴不治。又有半阴半阳，似肿非肿，似痛非痛，似赤非赤，似溃非溃，脉数无力，如阳多阴少，用药托里，变阳者生；阴多阳少，用药托亦不起，投阴必死。就中尤以有热无热为死生妙诀。盖阳证有热则气血行而生肌，阴证无热则气血滞而不敛。遇有热者，切不可退热，但宜温药清渗。些小疖毒，无热亦不妨。　　痈疽虽止发于一经，或兼二经，多有挟风、挟湿、挟痰、挟气、挟血、挟阴虚等证。大概风气食三种，俱以不换金正气散加川芎、木香为主。兼风多痒加祛风药，兼气多痛加调气药，兼食多发寒热加消积药，兼湿多肿加渗湿药。又云：热疮焮痛，虚疮淡白，风寒疮口带白。古方外因四气，单用大黄半生半熟、甘草节等分为末，每空心酒下一匙，以利为度；内因七情，单用远志为末，酒调二钱，澄清服，以渣敷患处；不内外因金石炙煿房劳，国老膏。一切热毒，槐花酒；金石药毒则坚硬如石不痛，宜甘草黑豆煎汤解之。虚劳瘦弱，荣卫否濇，患处重着如负石，然因其有骨蒸潮热也，治宜滋补，故不可用赛命丹等香燥疏泄之药，亦不可过用降火滞脾之药，惟肾气丸、托里散，甚得其宜。且古方谓毒药冲蒸痈疽极重。　　近骨者多冷，久则化血为虫，多痒少痛；近虚者多热，久则传气成漏，多痛少痒。　　脑发，属肾脉、足太阳经；鬓发，手、足、少阳经；眉发，手足太阳、少阳经；颐发髭发，足阳明经；腮发，手阳明经；背发，中属督脉，余皆足太阳经；腋发，手太阳经；乳发，内阳明、外少阳经；乳头，足厥阴经；肾痈，足太阳经；外肾痈，足厥阴经；腿发，外足三阳、内足三阴经；喉痈脐痈，任脉、足阳明经；穿裆发，督、冲、任三脉，跨马痈囊痈，足厥阴经；内疽：肺痈，手太阴经；肠痈，手太阳、阳明经；胃脘痈，足阳明经。若少阳少阴太阴多气少血，厥阴太阳多血少气，肉皆难平。惟手足阳明，气血俱多。分经用药，则不犯经禁病禁，以致妄下妄汗。且疮属肾经者最重，脾肺二经者次之，他经者又次之。脑乃诸阳所在，咽喉饮食所通，肾俞命根所系，皆至险之地，又不可多着艾灸。俗拘于人形疮样而忽经络，谬哉！　　毒因外感发者，内无便溺阻隔，外有六经形证，肿痛虽甚，饮食如常，脉浮数，邪在表也，宜托里微汗以表散之；如发脑项背分，黄连消毒散；尻臀分，内托羌活汤；臂上，白芷升麻汤；乳胸，内托升麻汤；两胁，十味中和汤；腿外侧，内托酒煎汤；腿内近膝股，内托芪柴汤。通用：败毒散、九味羌活汤，辛热。手足太阴经分，自汗浮肿，流注四肢，附子六物汤，辛温。发热，十六味流气饮、赛命丹。暑月，内托复煎散；寒月，内托十宣散，或不换金正气散。丹溪治形实脉浮数，冬月背生红肿及胛骨不痛者，用桂麻各半汤加生附、酒柏、(艹舌)蒌仁、甘草节、羌活、青皮、人参、黄芩、半夏，姜煎服六贴而愈，此正内托法也。有谓疮家身痛不可汗，汗之则发痓者，邪不在表而误汗也。　　内伤饮食积毒者，肿痛异常，外无六经形证，内有便溺阻隔，口渴烦躁，脉沉实，为邪在里，急与寒凉攻里，内疏黄连汤、泻心汤、活命饮、四顺清凉饮；轻者清热消毒饮加紫草，或清心散渗之。　　内积热毒，外又感邪，宜发表攻里，五香连翘汤、防风通圣散。毒盛者，解毒汤下神芎丸；湿盛者，除湿丹。　　毒因内伤虚损房劳，郁怒而发者，形虽肿痛，外无六经之形证，内无便溺之阻隔，知邪在经也，不可妄施汗下，只宜补形气，调经脉，和荣卫，或专补脾胃可也。郁怒者十六味流气饮，虚劳者托里消毒散、内托复煎散、补中益气汤。古人治痈以寒药者，正治法也；治疽以热药者，从治法也。盖药性热则宣行，寒则疏泄。疽乃有形之物，非热药从治岂能行之乎？此内托内疏，正治从治之义也。　　溃后气血大虚，惟恐毒陷，托里之法，一日不可缺也。古方托里散、托里清中汤、托里定中汤、托里和中汤、托里建中汤、托里抑青汤、托里益黄汤、托里益气汤选用。盖托里则气血壮而脾胃盛，脓秽自排，毒气自解，死肉自溃，新肉自生，疮口自敛。若不务补托而误用寒凉，反助邪火，脓多臭秽，甚则脉洪大渴，真气虚而死矣。丹溪云：但见肿痛，参之脉证虚弱，更与滋补，乃可万全。又不必泥气质素实，及参芪满中滞痰也。但初溃时间有热毒盛者，量加消毒清剂。如发背搭肩，膜破穿心必死，尤宜托里，免致毒陷，托里即护心也。若毒气上攻，心神昏闷欲呕者，间服护心散以救之。如带表邪面赤等证，势未甚起者，内托复煎散，或内托十宣散暂服。若无热毒表邪，但见秽气触犯，虚热少食不睡者，便进人参黄芪汤；但见脓多心烦少睡者，便进圣愈汤；但见脾亏气弱，不能生肌收敛者，便进补中益气汤；但见肾虚不能消溃收敛，或晡热作渴者，便进八味丸或肾气丸。紧急不及作丸，大料煎服。预防救危，始终妙剂。若不务根本而专用敷围生肌之药，则敛口太速，毒反内攻，或旁边再发一痈者有之，或愈后而恶证顿起，大命随去者有之。惟务内治而不贵外治者为高。　　形伤则痛，气伤则肿。或先痛后肿伤乎血，先肿后痛伤乎气，肿痛并攻气血俱伤，皆因脏腑不和而非外治能调。古法隔蒜灸法、豆豉饼，惟外伤成疮者不宜，自内发者，痛则灸至不痛，不痛则灸至痛时方住。早觉早灸为佳。一日二日，十灸十活；三日四日，十灸七活；五日六日，十灸四活；过七日则不可灸矣。其余点割敷透，间有毒盛者，量用之则可。　　痈疽毒气已成，宜托里以速其脓；脓成者当验其生熟浅深而针之。若肿高而软者，发于血脉；肿下而坚者，发于筋脉；肉色不变者，附于骨也。按之热者有脓，不热者无脓。按之便痛者脓浅，大按方痛者脓深。按之陷而不起者脓未成，按之而复起者脓已成，按之都软者无脓。不痛者血瘤，痛者气瘤。按之一边软者有脓。若脓生而用针，气血既泄，脓反难成。若脓熟而不针，腐溃益深，疮口难敛。若疮深而针浅，内脓不出，外血反泄；疮浅而针深，内脓虽出，良肉受伤。元气虚者，必先补而后针其脓，诸证自退。若疮毒炽盛，中有肉黯者，宜内壮脾胃，外涂单巴豆膏，令其黯处渐低，赤处渐高，六七日间，赤黯之处，自有裂纹，如刀划状，黯肉渐溃，当用铍针利剪徐徐引去。若脓出肉腐，肿痛仍作，必内有筋间隔，宜再引之，急补脾胃；不痛者纯用补药，庶可收敛。若妄施针刀，伤肉出血，断之不止者立危。其铍针用马衔铁为之。　　人身气血，遇温则散，遇寒则凝。概敷寒凉，闭塞腠理，气凝血瘀，旧肉不溃，新肉不生，则毒反内攻，难以溃敛，甚则不起。必内分阴阳用药，外分阴阳敷围，内外夹攻，药气相通为妙。纯阳证，内服内疏黄连汤、清热消毒饮之类，外敷抑阳散；半阴半阳证，内服托里消毒散，外敷阴阳散；纯阴证，内服补中益气汤加姜附入酒煎，外敷抑阴散。　　点瘀炉灰膏以去恶肉，药线三品锭子以透脓管，皆欲败腐尽除，不至侵蚀筋骨，非得已而用之也。　　痈疽不可不痛，不可大痛。未溃前痛者为热毒便秘，宜内疏黄连汤、解毒汤。作脓痛者排之，脓胀痛者针之。已溃脓出反痛者，虚也。气虚，四君子汤加归、芪；血虚，四物汤加参、芪；气血俱虚，托里益气汤；脾虚者，托里和中汤；肾虚者，肾气丸。因登厕犯秽气触者，药中加乳香、芷、芍之类和之；风寒逼者，加防风、桂枝之类温散之。燥者润之，湿者导之。果系瘀血恶肉凝滞者，方可乳香止痛散和之。　　疮口不敛由于肌肉不生，肌肉不生由于腐肉不去，腐肉不去由于脾胃不壮。气血不旺，必以补托为主，而佐以行经活血之药，则肌肉受毒者自生，死者自溃，又何待于点割也？大要气虚体倦食少者，补中益气汤；血虚晡热内热者，四君子汤加归、地、牡丹皮；脓水清稀者，气血俱虚，十全大补汤。或不痛，或大痛，或不赤，或内脓不溃，或外肉不腐者，气血虚败，桑枝灸法，十全大补汤加姜桂，壮其阳气，则四畔即消，疮头即腐。若脾胃虚弱，慢肿不赤者，六君子汤倍白朮。若初起肿痛，或因克伐及入房，以致色黯而不痛者，乃阳脱变阴，急用古参附汤以救之。间有血分虚热者，疮口肉色必赤，四物汤加山栀、连翘。气分虚热烦渴者，竹叶黄芪汤。要知疮口难敛，或渐大渐开，出血者危。俗皆以肿痕所至为晕，非真晕也。晕生于疮口之畔，状如红筋。二晕三晕尚可，四晕五晕者死。　　洗药疏通气血，脓血焮聚之时，所赖朝夕暖酢蘸洗败肉，或洗毒散、肉汁汤；风冷疮口白者，干艾煎汤亦好。　　膏药多热，轻小疮疖贴之即消，发表不远热之意也。若大毒初起，用之迷塞凝滞，为祸不小。惟溃后只用白蜡膏、太乙膏，或水粉膏外护，不致破伤风寒。　　妇人调血开郁为主，值经闭及溃后月水又发，所患坚硬不破，不肿不疼者，凶。小儿主生胎毒，或有饮食积热者，药稍宜清凉。如素禀受体薄及稍长而久病者，仍以补托气血脾胃为主治之。　　脉证俱热者，未溃先内消解毒，已溃后托里消毒。脉证俱虚者，未溃前托里消毒，已溃后托里补中，治其疮而诸证自退。疮为本，病为标。若病急而元气实，暂治其标；病缓而元气虚，只治其本。心通诸窍，脏腑所包者一膜耳，若忧惊入心，膜破必死，药中常加茯神、远志为妙。　　五善：动息自宁，饮食知味，一也；便利调匀，二也；脓溃肿消，水鲜不臭，三也；神彩精明，语音清朗，四也；体气和平，五也。此属腑证，病微邪浅。若能慎节，勿药自愈。七恶，乃五脏亏损之证，外似有余而内实不足，法当纯补胃气，多有可生。不可因其恶而遂弃不治。大抵元气虚弱，或脓水出多，气血亏损，或汗下失宜，荣卫消烁，或寒凉克伐，气血不足，或峻厉猛剂，胃气受伤，以致真气虚而邪气实矣。　　大渴发热，或泄泻淋闭者，邪火内淫，一恶也。　　凡疮肿发热，潮热烦躁，或失血过多，或溃脓大泄，或汗多亡阳，或下多亡阴，以致阴血耗散，阳无所附，浮于肌表而非火也。若发热不寝，虚热也，圣愈汤；兼汗不止，气虚也，单人参汤；发热烦躁，肉瞤筋惕，气血俱虚也，八物汤；大渴面赤，脉洪大而虚，阳虚发热也，古归芪汤；微热烦躁，面赤脉沉而微，阴盛发躁也，四君子汤加姜附。　　凡渴不可专泥于火。若焮痛发热，便利调和者，竹叶石膏汤；肿痛发热，大便秘濇者，四顺清凉饮；焮痛炽盛者，活命饮；脓水多者，圣愈汤；胃伤内亡津液者，钱氏白朮散；肾水干涸者，八味丸。有先作渴，小便频数而后患疽者，或愈后作渴，或舌黄干硬，小便频数而后患疽者，尤其恶也，宜预服八味丸、补中益气汤以滋化源，可免是患。盖痈疽未有不因肾虚而作。切忌知母、黄蘗损阳，则阴气无由而生。　　泄泻因寒凉伤脾者，六君子汤加砂仁，或托里建中汤、托里温中汤；脾虚下陷者，补中益气汤吞二神丸；命门火衰者，八味丸料煎吞四神丸；肾虚不固者，古姜附汤加吴萸、五味子；大孔痛者，附子理中汤、四逆汤。凡痈疽呕泻，肾脉虚者死。　　便秘因热毒入脏，呕啘心逆，发热肿硬，秘结固宜通之。又有伏热阳气怫郁，面赤便秘者，为邪火，在经宜汗以发之。溃后气虚，血涸便秘者，十全大补汤。或因入房伤肾便秘者，加姜附以回阳气，则大便自润。凡便秘能食而肚腹不胀者，切不可下。若腹痞胀而秘者，猪胆法。用猪胆一枚，剪去头，入盐酢少许，以鹅管插入胆中，灌谷道内，须臾自通。　　小便淋濇，频数短少，或茎中濇痛，皆肾虚恶证。　　脓血既泄，肿痛尤甚，脓色臭败者，胃虚火盛，二恶也，人参黄芪汤，或十全大补汤加麦门冬、五味子。　　目视不正，黑睛紧小，白睛青赤，瞳人上视者，肝肾阴虚而目系急，三恶也，肾气丸料，或八物汤，俱加炒山栀、麦门冬、五味子。　　喘粗短气，恍惚嗜卧者，脾肺虚火，四恶也，六君子汤加姜、枣，或补中益气汤加麦门冬、五味子。心火克肺金，人参平肺散。阴火伤肺，肾气丸料加五味子煎服。　　肩背不便，四肢沉重者，脾肾亏损，五恶也，补中益气汤、十全大补汤，俱加山药、山茱萸、五味子。　　不能下食，服药而呕，食不知味者，胃气虚弱，六恶也，六君子汤加木香、砂仁，甚则加附子。挟痰者托里清中汤；挟火者托里益黄汤。　　疮肿时作呕，热毒攻心，溃时作呕，阴证；溃后作呕，脾虚。如热盛焮痛，活命饮、护心散；作脓焮痛，托里消毒散；脓熟胀痛，托里散，或针以泄之；焮痛便秘者，内疏黄连汤。寒凉伤胃者，六君子汤加干姜、木香；木乘土位，加芍药、柴胡；胃脘停痰，加桔梗；脾虚自病，或水侮土，加益智仁、砂仁；郁结伤脾，加川芎、山栀、苍朮、香附；湿气侵胃，倍白朮。白朮，生肌敛口妙剂。又有登厕触秽作呕者，仍宜补胃。　　脾肺俱虚，七恶也，补中益气汤加姜、枣，或六君子汤加炮姜，甚则加附子，或十全大补汤加炮姜。　　阳虚皆因误服寒凉，或溃后劳役，或吐泻之后，或误入房梦遗，或外邪所乘。初则虚火假证，仍发热头疼，良久寒战咬牙，腹痛雷鸣，泄泻呃逆，自汗盗汗，阳虚寒气所乘之证，八恶也，急用托里温中汤，后用六君子汤加附子，或加姜桂；甚者用大剂参、芪、归、朮，倍加姜、附，以手足温为度。　　溃后发热恶寒，作渴怔忡，睡卧不宁，阳衰阴盛，发躁脉洪大，按之微细或无，此阳虚极，蓦然牙关紧急，腰背反张，变为痓痉阴病，或无汗恶寒，或有汗不恶寒，九恶也，俱宜八味丸料加参、芪、归、朮，大剂煎服。　　原禀瘦怯，或房欲竭精，或疮出脓多，或误汗下，以致日晡潮热，口干作渴，夜寐不着，疮出紫血，四物汤、托里益气汤、肾气丸主之。　　便污黑者不治。便血瘀滞者，犀角地黄汤救之。　　疮疡时或愈后，口鼻吐衄，牙宣龈露，皆因疮疡出血，虚火动而错经妄行，当求其经，审其因而治之。肝热则血妄行，四物汤加山栀、牡丹皮、黄芩、白朮；肝虚则不能藏血，肾气丸；心火不能生血，四物汤加炒黄连、牡丹皮、芩、朮；脾虚热不能统血，四君子汤加炒山栀、牡丹皮；脾经郁结者，归脾汤加五味子；脾肺气虚者，补中益气汤加五味子；气血俱虚者，十全大补汤；阴火动者，肾气丸加五味子。大凡失血过多，而见烦热发渴等证，勿论其脉，急用单人参汤补之。经云：血生于气。苟非甘温参、芪、归、朮之类以生心肝之血，决不能愈。发热脉大者死。　　《正传》以善为顺，以恶为逆。疮疡仍忌倒陷，又增为九逆，殊为有理。　　非痈非疽，非疮非癣，状如恶疮，或瘥或剧，名曰无名肿毒。随其见证在表、在里、在经用药外，以槐枝煎洗净后，以赤小豆、吴萸、白胶香、黄连、黄蘗、贝母、硫黄、糯米、黄丹、轻粉为末，麻油调搽。一切恶疮人所不识者皆同。
　　　　　疔疮证治

　　经曰：膏粱之变，足生大疔。恣食卒辣厚味，炙煿腥荤，及误食自死禽兽，蕴毒于中，而即发者有之；或卒遇大风大雾，大暑大寒，天地暴沴之气，袭注经络，触动其毒而发者；或因感死畜蛇虫毒气而发者，其死尤速。初发或因衣物触着而疼痛忽生，或因发疹抓破而成疱，仅一小疮，杀人一二日间，比之痈疽尤毒。　　疔发无定处，在肩背腰犹缓，在头面、耳、鼻、口、目、舌根、唇上及手足骨节间者最急。如生两足多有红丝至脐，生两手多有红丝至心，生唇面口内多有红丝入喉者，俱难治。须急看，以针挑拨其丝出血，以泄其毒气，方可保生。　　疮头黑硬如钉，四畔带赤，如火盘根，突起寸余，随变焦黑，未几肿大而光，转为湿烂，深孔透肌，如大针穿之状。其形初起，大小不一，或如水泡，如吴萸，如豆，如石榴子。其色有五，《内经》分应五脏，各有所属部位。《局方》分别一十三种疔外，又有鱼脐疔，疮头黑深，形如鱼脐，破之黄水渗出，四畔浮浆，其毒尤甚，用丝瓜叶连须、葱韭叶梼烂，以酒和服，其渣贴腋下。如病在左手贴左腋下，在左足贴左跨下。右手足同。在中贴心脐。并用布缚住，候肉下红丝处皆白则安。有潮热者亦宜。却令人抱住，恐其颤倒则难治。或用蛇蜕烧灰，鸡子清调敷。又一种水疔，用黄荆叶十四片，独头蒜三个，百草霜二钱，擂酒服，取汗大效。诸证惟呕吐最危。　　治分虚实：实者初服赛命丹三丸，以葱酒发汗；表证多者，追疔汤，或败毒散加蝉蜕、僵蚕、金银花；里证多者，活命饮、五圣汤；便利满濇者，黄连消毒散，此散初起服之内消。欲作脓者，托里消毒散。虚者，初服保生锭子以解毒，或蟾肝丸；有表邪不敢汗者，补中益气汤加防风、白芷。里证不敢下者，蜂蛇散；肿痛欲作脓者，托里散、内托十宣散；不能溃者，大料参、芪、归、朮补之，或补中益气汤合生脉散以防毒陷。　　豁心气者，疔毒入心，则神昏口干烦闷，恍惚似醉，呕吐不定，危证也。实者用万病解毒丹，以黄连当归煎汤化下；虚者用古芎归汤加茯苓、茯神、远志、莲肉清之。毒上攻心，呕者护心散；有因服赛命丹吐者，亦宜此解之。恍惚闷乱，坐卧不宁，烦渴身痛便秘者，漏芦饮子；烦躁作渴者，竹叶黄芪汤。　　外治：轻者，单蟾酥为末，以白面和黄丹搜作丸如麦米大，用针挑破顶头，以一粒纳入效。重者赛金丹，危笃者提钉锭子。　　凡暴死者，多是疔毒。急用灯照遍身，若有小疮，宜急灸之，并服赛命丹，亦有复醒者。如偏僻之处，药难寻觅，唯灸有回生之功。若专疏利表散者危。
　　　　　红丝疮证治

　　因喜怒不常，血气逆行而生于手足间，有黄疱，其中忽紫黑色，即有一条红丝，迢递直上而生，若至心腹则使人昏乱不收。或有生两三条红丝者，急以针横截红丝所到之处刺之，令其出血，以膏药贴，或嚼萍草根敷之，立愈。
　　　　　多骨疽证治

　　此证由疮久溃，气血不能荣于患处，久则腐烂，有骨脱出，宜补脾胃，壮元气，十全大补汤、肾气丸主之，外以附子饼灸，或葱熨法，祛散寒邪，补接荣气，则骨自脱，疮自敛。若肾气亏损，其骨渐肿，荏苒岁月，溃脓出骨，亦当用葱熨法。若投以克伐，则正气益虚，邪气益甚，鲜有不误。　　有上腭肿硬，年余方溃，半载未愈，内热体倦作渴，用补中益气汤、肾气丸。元气渐复，出骨一块，仍服前药而愈。有足背肿落一骨者，有手背肿落一骨者。
　　　　医学纲目 【明　楼英】

　　　　　行年血忌

　　十岁、二十二岁、三十三岁、七十三岁，以上四人，百神在上部，不可患痈疽发背，见血者死。申子辰年血忌，余年不妨，男女同。　　二十五岁、三十一岁、六十八岁、七十四岁，以上四人，百神在额，不可患疮肿，见血者死。　　十八岁、二十四岁、三十五岁、四十五岁、五十六岁、六十七岁、七十二岁、八十九岁，以上八人，百神在两肩隅，不宜患痈疽疮肿，见血者死。　　十二岁、二十七岁、三十六岁、五十九岁、六十六岁、九十七岁，以上六人，百神在中部，不可患痈疽发背，见血者死。巳酉丑年血忌，余年不妨，男女同。　　三十二岁、四十二岁、五十五岁、六十一岁，以上四人，百神在肩背，不可患疽痈，见血者死。　　十九岁、二十六岁、四十九岁、五十六岁、五十七岁、六十二岁、八十岁、九十一岁，以上八人，百神在肝肺俞，不宜患痈肿，见血者死。　　十一岁、二十三岁、二十四岁、五十八岁、九十六岁，以上五人，百神在胁肋，不可患痈疽，见血者死。　　十四岁、二十九岁、三十九岁、四十六岁、五十二岁、六十岁、六十九岁、七十六岁、八十一岁、八十八岁、九十五岁，以上十一人，百神在下部，不可患疮漏疾，见血者死。下部尤忌见。劳瘵人不宜下部出脓，难瘥。　　十一岁、十五岁、二十七岁、六十三岁、七十五岁，以上五人，百神在尻尾间，不可患痈疽，见血者死。　　十三岁、二十八岁、五十二岁、七十二岁、九十三岁，以上五人，百神在足下，不可患痈疽，见血者死。　　二十一岁、三十八岁、四十一岁、五十岁，以上四人，百神在遍身，不可患疮肿，见血者不治。
　　　　　虚实寒热宜忌

　　凡发背及痈疽，皆在背上，不问大小，有疼无疼，或热或不热，或冷或不冷，但从小至大，肿起至一尺以上者，其赤肿焮热者，即用紧急收赤肿药围定，不令引开，中心即用抽脓聚毒散贴之，急令散毒外透，内服排脓缩毒内托汤药。候脓成相次破穴，看疮大小深浅内发其脓汁。脓水大泄，急须托里内补。虽破穴脓汁不多，再须排脓。拔毒透后，慎不令再肿。须疼止肿消，患人自觉轻便，即是顺疾也。最宜节慎饮食。其热毒方盛，或发大渴，多饮冷水，及冷浆之类，此是毒气攻心，令口干烦渴，但以心气药内补脏腑即止矣。
　　　　　不可患痈疽者七处

　　眼后虚处，颐接骨处，阴器根上毛间，胯与尻骨接处，耳门前后车骨接处，诸因小腹风水所成痈疽，及颔骨下近耳后虚处，鼻骨中并能害人，但以诸法疗之，或有得瘥。惟眼后虚处最险。
　　　　　疔疮

　　疔疮皆生四肢，发黄疱，中或紫黑，必先痒后痛，先寒后热也。　　疔疮者必发于手足之间，生黄疱，其中或紫黑色，有一条如红线直上，仓卒之际，急宜以针于红线所至处，刺出毒血，然后以蟾酥乳香膏等药，于正疮上涂之。针时以病者知痛出血为好。否则红线入腹攻心，必致危困矣。一法于所属经络各泻之。
　　　　证治准绳 【明　王肯堂】

　　　　　痈疽之源

　　方书叙痈疽之源有五：一、天行时气；二、七情内郁；三、体虚外感；四、身热搏于风冷；五、食炙煿，饮法酒，服丹石等热毒。总之，不出于三因也。外因者，运气痈疽有四：一、火热助心为疮。经云：少阴所至为疮疹。又云：少阴司天，热气下临，肺气上从，甚则疮疡。又云：少阴司天之政，初之气，寒乃始，阳气郁，炎暑将起，中外疮疡。又云：少阳所至为疮疡。又云：少阳司天之政，风热参布，太阴横流，寒乃时至，民病热中，外发疮疡。初之气候乃太温，其病肤腠中疮；二之气火反郁，其病热郁于上，疮发于中；三之气炎暑至，民病脓疮。又云：太阳司天之政，初之气，候乃大温，肌肉疮疡。此皆常化，病之浅也。又云：少阴司天，热淫所胜，甚则疮疡。又云：少阴司天，客胜则疮疡。又云：少阴之复，病痱疹疮疡痈疽痤痔。又云：火太过，曰赫耀飘骤，疮疽血流。又云：火郁之发，民病疮疡痈肿。此痈疽为病之甚也。二曰寒邪伤心为疮疡。经云：太阳司天之政。三之气，寒气行，民病寒反热中，痈疽。注下又云：太阳司天，寒淫所胜，血变于中，发为痈疡，病本于心。又云：阳明司天之政，四之气，寒雨降，民病痈肿疮疡是也。三曰燥邪伤肝为疮疡。经云：木不及曰委和，上商与正商同，其病支发痈肿疮疡，邪伤肝也。又云：阳明司天，燥淫所胜，民病疮疡痤痈，病本于肝是也。四曰湿邪疮疡。经云：太阴司天，湿气变物，甚则身后痈。又云：太阴之胜，火气内郁，疮疡于中，流散于外是也。此四条所谓天行时气者也。《素问》脉要精微论：帝曰：诸痈肿筋挛骨痛，此皆安生？岐伯曰：此寒气之肿，八风之变也。帝曰：治之奈何？岐伯曰：此四时之病，以其胜治之愈也。《灵枢经》痈疽篇云：血脉荣卫，周流不休，上应星宿，下应经数，寒邪客于经络之中则血泣，血泣则不通，不通则卫气归之不得复反，故痈肿。寒气化为热，热胜则腐肉，肉腐则为脓，脓不泻则烂筋，筋烂则伤骨，骨伤则髓消。不当骨空，不得泄泻，血枯空虚，则筋骨肌肉不相荣，经脉败漏，熏于五脏，脏伤故死矣。又生气通天论云：劳汗当风，寒薄为皶，郁乃痤。又云：阳气者开阖不得。寒气从之，乃生大偻。荣气不从，逆于肉理，乃生痈肿。是亦寒邪从劳汗之隙，及阳气开阖不得其理之隙，久客之为痈肿也。所谓体虚外感，及身热搏于风冷者也。治法则精要十宣散、五香汤、洁古苍朮复煎散等发表之剂是也。内因者：陈无择云：痈疽瘰疬，不问虚实寒热，皆由气郁而成。经云：气宿于经络，与血俱濇而不行，壅结为痈疽，不言热之所作而后成痈者，此乃因喜怒忧思有所郁而成也。治之以远志酒、独胜散，兼以五志相胜之理，如怒胜思之类是也。不内外因者：经所谓膏粱之变，足生大疔，受如持虚。又东方之域，鱼盐之地，其民食鱼嗜咸，安其处，美其食。鱼热中，咸胜血，故其民黑色疏理，其病为痈疡。又有服丹石法酒而致者，亦膏粱之类是也。李东垣曰：膏粱之变，亦是滋味过度，荣气不从，逆于肉理。荣气者，胃气也。饮食入胃，先输于脾而朝于肺，肺朝百脉，次及皮毛，先行阳道，下归五脏六腑，而气口成寸矣。今富贵之人，不知其节，法酒肥羊，杂以厚味，积久大过，其气味俱厚之物，乃阳中之阳，不能走空窍而先行阳道，乃反行阴道，则湿气大胜，子令母实，火乃大旺，湿热既盛，必来克肾，若不慎房事，损其真水，水乏则从湿气之化而上行，其疮多出背上及脑，此为大疔之最重者。若毒气出肺，或脾胃之部分，毒之次也。若出于他经，又其次也。湿热之毒，所止处无不溃烂。故经言膏粱之变，足生大疔，受如持虚者，如持虚器以受物，则无不受矣。治大疔之法，必当泻其荣气。以标本言之，先受病为本，非苦寒之剂为主为君，不能除其苦楚疼痛也。如东垣治元好问，丹溪治老妇脑疽，皆用好酒，故以三黄大黄酒制治之。又如排脓散、当归散之类是也。又有尽力房室，精虚气积之所致者，亦属不内外因，当以补虚内托为主，亦忌用五香之药，耗真阴而助邪热。治之之药，如内固黄芪汤、神效托里散之类。经云：五脏菀热，痈发六腑。又云：六腑不和，留结为痈。又云：诸痛痒疮，皆属于心。肺乘肝则为痈。肾移寒于肝，痈肿少气。脾移寒于肝，痈肿筋挛。此皆脏腑之变，亦属内因者也。东垣曰：生气通天论云：荣气不从，逆于肉理，乃生痈肿。又云：膏粱之变，足生大疔，受如持虚。阴阳应象论云：地之湿气，感则害人皮肉筋脉。是言湿气外伤，则荣气不行。营卫者，皆营气之所经营也。营气者胃气也，运气也。荣气为本，本逆不行，为湿气所坏而为疮疡也。膏粱之变，亦是言厚滋味过度，而使荣气逆行，凝于经络为疮疡也。此邪不在表，亦不在里，唯在其经中道病也。以上《内经》所说，俱言因营气逆而作也。遍看诸疮疡论中，多言二热相搏，热化为脓者；有只言热化为脓者；有言湿气生疮，寒化为热而为脓者，此皆疮疽之源也。宜于所见部分，用引经药，并兼见证中分阴证阳证，先泻营气是其本，本逆助火，湿热相合，败坏肌肉而为脓血者，此治次也，宜远取诸物以比之。一岁之中大热无过夏，当是时诸物皆不坏烂，坏烂者交秋湿令大行之际也。近取诸身，热病在身，止显热而不败坏肌肉，此理明矣。标本不得，邪气不服，言一而知百者，可以为上工矣。
　　　　　痈疽之别

　　《灵枢经》云：荣卫稽留于经脉之中，则血泣而不行，不行则卫气从之而不通，壅遏而不得行，故热。大热不止，热胜则肉腐，肉腐则为脓。然不能陷骨髓，不为焦枯，五脏不为伤，故命曰痈。热气淳盛，下陷肌肉，筋髓枯，内连五脏，血气竭，当其痈下筋骨良肉皆无余，故命曰疽。疽者，上之皮夭以坚，上如牛领之皮；痈者，其皮上薄以泽，此其候也。《鬼遗方》云：痈之痛只在皮肤之上，其发如火焚茅。初如黍米大，三两日如掌面大，五七日如碗面大，即易治。如肿冷发渴发逆，治之难愈。疽发或如小疖，触则彻心痛，四边微起如橘皮，其色红赤不全变，脓水不甚出，至七八日疼闷喘急不止。若始发肿高，五七日，忽平陷者，此内攻之候也。又云：痈疽有三等，毒气浮浅属腑，毒气沉深属脏，毒气猛烈而行经络，或浅或深而定。五脏六腑皆受其毒，难为调理。唯宜急切于痈发诸处，不问虚实，高肿起盛，光泽疼痛，只在皮肤之上，热极胀满，或有痒疼，别无恶候，初用温药平气，次用排脓发穴。　　治痈所谓平气者，乃犀角饮之类，其方用犀角、连翘、漏芦、甘草、当归、肉桂，皆发表之药也。所谓发穴者，乃棘针之类，用皂角刺为君，甘草、川芎、乳香为佐使，亦托里之药也。然不若洁古、东垣诸方发表托里为稳当。　　疽发诸处，不拘大小，惟起在背，广一尺、二尺、三尺，皮厚而紫黑，高肿不常，内疼如锥刺，攻击满闷，应四肢重疼，前心亦痛。余处发犹可，唯虚处及近筋骨处，若脓毒未溃，即伤烂筋骨。肉损为疽者，属五脏毒气深沉，多气伏硬坚实而不宜缓慢治之。须内实五脏，外透皮肤，令软匀和，即脓透，宜用内托实脏气之药，排脓匀气乃可，不比痈之毒气浮浅也，毋作一类治之。凡一切肿疮，始觉患起高肿，五七日忽平陷者，此是内攻之候也，急以内托散及内补汤药，补填脏腑令实，最怕透膜，膜穿十无一生矣。娄全善云：痈之邪浅，其稽留壅遏，独在经脉之中，而专攻于外。故初发时自表便发热，患处便如碗如盆，高肿而痛，甚者纵欲下陷，缘正气内固不肯受，故或便秘，或发渴发逆以拒之，是以骨髓终不焦枯，五脏终不伤也。疽之邪深，其稽留壅遏，内连五脏而不专攻于外。故身体或无热，患处或不肿痛，甚者声嘶气脱，眼黑眼小，十指肿黑如墨，多死也。治之之法、痈之初发，当以洁古法为主，表者散之，里者下之，火以灸之，药以敷之。脓未成者必消脓，已成者速溃也。疽之初发，当以《鬼遗方》为主，补填脏腑令实，勿令下陷之邪蔓延，外以火灸引邪透出，使有穴归着而不乱，则可转死回生，变凶为吉。今世外科，不分痈疽，一例宣热拔毒，外以五香耗其气，内以大黄竭其血，终不能自悟其药之非，惜哉！《集验》云：痈疽之名。虽有二十余证，而其要有二，阴阳而已。发于阳者，为痈、为热、为实；发于阴者，为疽、为冷、为虚。故阳发则皮薄色赤肿高，多有椒眼数十而痛；阴发则皮厚色淡，肿硬状如牛颈之皮而不痛。又有阳中之阴，似热而非热，虽肿而实虚，若赤而不燥，欲痛而无脓，既浮而复消，外盛而肉腐。阴中之阳，似冷而非冷，不肿而实亦微而燥，有脓而痛，外虽不盛而内实烦闷。阳中之阴，其人多肥，肉紧而内虚。阴中之阳，其人多瘦，肉缓而内实。而又有阳变而为阴者，草医凉剂之过也；阴变而为阳者，大方热药之骤也。然阳变阴者，其证多，犹可返于阳，故多生；阴变为阳者，其证少，不能复为阴矣，故多死。然间有生者，此医偶合于法，百中得一耳。观此则痈疽但有阴阳深浅，内外虚实之分，而无大小之别。《精要》乃谓二寸至五寸为痈，五寸至一尺为疽者，谬也！
　　　　　脉法

　　沉实，发热烦躁，外无焮赤痛，其邪深在里，宜先疏通以绝其源。　　浮大数，焮肿在外，当先托里，恐邪入内。　　脉不沉不浮，内外证无，知其在经，当和荣卫。　　脉数，身无热，内有痈脓。
　　脉数，应当发热而反恶寒，若有痛处，当发痈。若数脉不时见，当生恶疮。　　浮　肿疡为虚为风；溃疡为虚，宜补。　　洪　肿疡为虚为热盛，宜宣热拔毒，年壮形实宜下；溃疡为邪气盛，服药久不退者，难治。　　滑　肿疡为热；溃疡为热为虚为邪气未退。　　数　肿疡为病进为热，数而洪者欲脓；溃疡为难愈，数甚者难治。　　散　肿疡为气不收敛，溃疡为痛未退。洪滑大散难治。　　芤　肿疡为血虚，溃疡为虚，为脉病相应。　　长　肿疡宜消退之法，溃疡为易愈，谓长则气治也。　　牢　肿疡为邪盛，为欲脓；溃疡为邪气不退。　　实　肿疡为邪气太盛；溃疡为邪不退为实，缓豁大者为虚。　　弦　肿疡为痛，为欲脓；弦洪相搏，外紧内热，为疽发也；溃疡为血虚为痛。　　紧　肿疡浮而紧，发热恶寒，或有痛处，是为痈疽；溃疡主气血沉濇为痛，为有外寒。　　濇　肿疡为气实，为气滞；溃疡为血虚，为病脉相应。　　短　肿疡为元气不足；溃疡为大虚，宜补。　　微　肿疡为虚，服药渐充者佳；溃疡若微而匀者为虚，为病脉相应。　　迟　肿疡为寒为虚，尺迟为血少；溃疡为虚，为气血不能滋荣于疮，为有外寒。　　缓　肿疡为可治，大而缓为虚；溃疡缓而濇者愈，以其病脉相应及胃气充也。　　沉　肿疡为邪气深，溃疡为遗毒在内。寸沉为胸有痰。　　伏　肿疡为阴中伏阳邪；溃疡为阳伏阴中为内蚀，为流注浸淫难治。　　虚　肿疡便宜补而内托；溃疡脓既泄，宜大补气血。　　弱　肿疡为元不足，宜内补托里；溃疡为病脉相应，宜补。　　结　肿疡为邪气结；溃疡渐匀则愈，不调则危。　　促　肿疡为热为病进；溃疡为热不减，渐进则死，渐退即生。　　代　肿疡为气血败坏，元气损伤；溃疡为元气竭绝。
　　　　　分经络

　　人身之有经络，犹地理之有界分。治病不知经络，犹捕贼不知界分，其能无诛伐无过之咎乎？况手足十二经络，有血气多少之分。如手少阳三焦、少阴肾、太阴脾，多气少血；手厥阴心包络、太阳小肠、足太阳膀胱，多血少气；手阳明大肠、足阳明胃，多气多血。此其大较也。多血少气者易愈，多气少血者难疗。气多之经，可行其气，血多之经可破其血，不可执一也。　　头部：巅顶，足太阳、厥阴、督脉；头角直耳上中是少阳；中行前直鼻上巅后，直须中上巅，督脉；第二行，足太阳一寸五分；各开两旁为头第三行，第三行足少阳。　　面部：额，足少阳、阳明；鼻，手阳明、太阳、足阳明、督脉；人中，督脉、手足阳明；唇，足阳明；唇内，足厥阴；承浆，足阳明、任脉；上齿，足阳明；下齿，手阳明；舌，足太阴、少阴；目内眦，手足阳明、手足太阳；目锐眦，手太阳、手足少阳；眉至额直鼻而上，督脉；直目内眦而上，足太阳；直目瞳子而上，足少阳；直锐眦而上，手足少阳；颊直目内皆而下，足阳明；直目瞳子而下，足阳明；颊车，足少阳、阳明；耳，手足少阳、手太阳；目系，手少阴、足太阳。　　颈项部：项中间，督脉；挟项大筋中，足太阳；当完骨下，手少阳；项大筋之前，耳之后也，当耳下足少阳；当曲颊下，手太阳；曲颊前一寸，手阳明；挟喉两旁动脉，足太阳、阳明；缺盆中，任脉；咽，手太阴、少阴、足太阴；喉咙，足少阴、阳明；喉咙后，足厥阴。　　肩部：前廉，手阳明；后廉，手太阳；上廉，手足少阳。　　背部：中行督脉，第二行足太阳，第三行足太阳。　　膺胷部：中行任脉，第二行足少阴，第三行足阳明，第四行足太阴。　　腹部：中行任脉，第二行足少阴，第三行足阳明，第四行足太阴。　　腋下：中间手厥阴，前手太阳，后手太阴。　　胁部：腋直下髀枢，足少阳。
　　臑部：前廉手阳明，后廉手太阳，外廉手太阳，内廉手少阴，内前廉手太阴，内后廉手少阴。　　臂部：上廉手阳明，下廉手太阴，外廉手少阳，内廉手厥阴，内上廉手太阴，内下廉手少阴。　　股胫部：前廉足阳明，后廉足太阳，外廉足少阳，内廉足厥阴，内前廉足太阴。
　　　　　诸经向导药

　　太阳经：上羌活，下黄蘗。
　　阳明经：上白芷、升麻，下石膏。
　　少阳经：上柴胡，下青皮。
　　太阴经：上桔梗，下白芍药。
　　少阴经：上独活，下知母。
　　厥阴经：上柴胡，下青皮。
　　手太阴肺：南星、(艹款)冬花、升麻、桔梗、山药、檀香、五味子、粳米、阿胶、葱白、麦门冬、杏仁、白茯苓、麻黄、益智、丁香、桑白皮、知母、天门冬、栀子、黄芩、石膏、白豆蔻、砂仁。【檀香、豆蔻为使】　　足太阴脾：茱萸、草豆蔻、砂仁 【人参、益智为使、】 防风、代赭石、益智、甘草、半夏、赤茯苓、当归、苍朮、白朮、麻子仁、黄芪、胶饴。　　通入手足太阴肺脾：白芍药酒浸、升麻、芍药、木瓜、延胡索、藿香、砂仁。　　手阳明大肠：升麻、麻子仁、秦艽、薤白、石膏、白芷、肉豆蔻、白石脂、砂仁。 【白石脂为使】　　足阳明胃：丁香、草豆蔻、砂仁、防风、石膏、知母、白朮、神曲、葛根、乌药、半夏、升麻、葱白、苍朮、白芷。　　通入手足阳明：酒麻黄、连翘、升麻、白朮、酒大黄、葛根、石膏、白芷、檀香。 【佐以他药】　　手少阳三焦：川芎、酒大黄、柴胡、青皮、白朮、黄芪、熟地黄、石膏、细辛、附子、地骨皮。　　足少阳胆：半夏、草龙胆、柴胡。
　　通入手足少阳：青皮、柴胡、川芎、连翘。　　手厥阴心包络：牡丹皮、白朮、沙参、柴胡、熟地、败酱。　　足厥阴肝：草龙胆、山茱萸、阿胶、瞿麦、桃仁、蔓荆子、代赭石、当归、甘草、青皮、羌活、吴茱萸、白朮、紫石英。　　通入手足厥阴：青皮、熟地、柴胡、川芎、皂角、苦茶、桃仁。　　手太阳小肠：白朮、生地黄、赤石脂、羌活、赤茯苓、砂仁。 【赤石脂为使】　　足太阳膀胱：滑石、蔓荆子、猪苓、泽泻、桂枝、茵陈、白茯苓、黄蘗、羌活、麻黄。　　通入手足太阳：蔓荆子、防风、羌活、槁本、酒大黄、黄蘗、白朮、泽泻、防己、茴香。　　手少阴心：麻黄、代赭石、桂心、当归、生地、黄连、紫石英、栀子、独活、赤茯苓。　　足少阴肾：知母、地骨皮、黄蘗、阿胶、猪肤、元参、牡丹皮、败酱、牡蛎、乌药、山茱萸、猪苓、白茯苓、檀香、甘草、益智、天门冬、泽泻、五味子、丁香、独活【或用梢】 　吴茱萸、砂仁 【黄蘗、茯苓为使】 　桔梗 【或用梢】　　通入手足少阴：五味子、细辛、熟地、泽泻、地榆、附子、知母、白朮。　　命门：附子、沉香、益智、黄芪。

　　　　　善恶

　　疮疡，旧分五善七恶。动息自宁，饮食知味，一善也；便利调匀，二善也；脓清肿消不臭，三善也；神采精明，语声清爽，四善也；体气和平，五善也。烦躁时嗽，腹痛渴甚，或泄利无度，小便如淋，一恶也；脓血大泄，肿焮尤甚，脓色臭败，痛不可近，二恶也；喘粗短气，恍惚嗜卧，三恶也；目视不正，黑睛紧小，白睛青赤，瞳子上看，四恶也；肩背不便，四肢沉重，五恶也；饮食不下，服药而呕，食不知味，六恶也；声嘶色败，鼻青赤，面目四肢浮肿，七恶也。五善见三则瘥，七恶见四则危。
　　　　　虚实

　　夫疮疽脓溃，肿毒浸淫，证候危恶者，须辨虚实。况夫虚者难补，实者易泻。补泻之法，不可轻用。若或少差，利害甚大。然而虚实多端，有疮之虚实，有脏腑虚实，有血气虚实，又有上实下虚，真虚邪实者，不可不辨也。　　夫肿起坚硬脓稠者，疮疽之实也；肿下软慢脓稀者，疮疽之虚也。泻利肠鸣，饮食不入，呕吐无时，手足并冷，脉弱皮寒，小便自利，或小便时难，大便滑利，声音不出，精神不爽者，悉脏腑之虚也；大便硬，小便濇，饮食如故，肠满膨胀，胸膈痞闷，肢节疼痛，口苦咽干，烦躁多渴，身热脉大，精神昏塞者，悉脏腑之实也。如脓水清稀，疮口不合，聚肿不赤，肌寒肉冷，自汗色脱者，气血之虚也；肿起色赤，寒热疼痛，皮肤壮热，脓水稠粘，头目昏重者，气血之实也。头疼鼻塞，目赤心惊，咽喉不利，口舌生疮，烦渴饮冷，睡语咬牙者，上实也；精滑不敛，大便自利，腰脚沉重，睡卧而不宁者，下虚也。肩项不便，四肢沉重，目视不正，睛不了了，食不知味，音嘶色败，四肢浮肿者，真气之虚也；肿焮尤甚，痛不可近，积日不溃，寒热往来，大便秘濇，小便如淋，心神烦闷，恍惚不宁者，邪气之实也。又曰：真气夺则虚，邪气盛则实。又曰：诸痛为实，痒为虚也。又曰：诊其脉洪大而数者实也，微细而软者虚也。虚则补之，和其气，托里也；实则泻之，疏利而自导其气也。《内经》谓血实则决之，气虚则掣引之。《元戎》云：若人气血壅盛，荣卫充满，抑遏不行，腐化而为痈者，当泄之以夺盛热之气；若人饮食少思，精神衰弱，荣卫短濇，寒搏而为痈者，当补之以接虚怯之气。此治虚实之大法也。　　疮疽痛息自宁，饮食知味，脉证俱缓，缓则治本，故可以王道平和之药徐而治之，亦无不愈。若脉实焮肿，烦躁寒热，脉证俱实，非硝黄猛烈之剂不能除，投以王道之剂则非也。若疮疡聚肿不溃，或脓水清稀，或泄利肠鸣，饮食不入，呕吐无时，或手足逆冷，此脉证俱虚，非大补不能平，投以硝黄攻伐之剂，亦非也。故治其证者，当辨表里虚实，随宜治之，庶得万全。
　　　　　内消

　　痈疽之证，发无定处，欲令内消于初起红肿结聚之际，施行气活血解毒消肿之药是也。当审浅深大小，经络处所，形脉虚实。如发于脑背腰项臀腨者，皆太阳经也，宜黄连、羌活；背连胁处为近少阳，宜柴胡，并宜败毒散、仙方活命饮。形实脉实者，宜漏芦汤、内疏黄连汤、追毒丸等疏利之。气虚者参、芪为主，血虚者芎归为主，佐以消毒之药。随分野以引经药行至病所。六经分野上有痈疽，其五经各随本经标本寒温气血多少以行补泻，惟少阳一经，虽曰气多血少，而气血皆不足也，治与气虚血虚同法。凡(艹舌)蒌、射干、穿山甲、金银花、夏枯草、蟾酥、连翘、地丁、黍粘子、木鳖子之类，为内消之药；仙方活命饮、内消丸、柞木饮子、牛胶饮子、车螯散、返魂丹、消毒饮，为内消之方，众皆知之。殊不知补泻虚实，平治寒温，使气血各得其常，则可内消也。其外用紫葛汤淋洗，及用散涂膏贴者，亦使气血和平而肿热消退也。
　　　　　内托

　　痈疽已成，血气虚者，邪气深者，邪气散漫者，不能突起，亦难溃脓；或破后脓少，或脓清稀，或坚硬不软；或虽得脓而根脚红肿开大；或毒气不出，疮口不合，聚肿不赤，结核无脓者，皆气血虚。气血既虚，兼以六淫之邪而变生诸证，必用内托，令其毒热出于肌表，则可愈也。凡内托之药，以补药为主，活血祛邪之药佐之，或以芳香之药行其郁滞，或加温热之药御其风寒。大抵托里消毒散、托里散、小托里散、十宣散皆为要药，但用随时加减耳。如冬月并气滞之人，五香连翘汤，虚弱人去大黄。素不宜寒药者，小五香汤。形脉实，脓色稠不可用补药者，忍冬丸之类。大脓出，败肉去，红肿消，当用黄芪、人参、当归、白朮大剂补之，令气血滋茂，新肉易长也。
　　　　　敷贴

　　疮肿初生，似有头而未起，即当贴温热药引出其热毒，火就燥之义也。若疮肿初生即高起，四畔焮赤，宜捣生寒药贴熁，折伏其热势，去逐其邪恶，扑火之义也。大抵敷贴之法，欲消息肿毒，疏通血脉，寒热错综，皆期于不成脓也。凡肿皮厚者，以软帛或绵纸涂药贴药之，待其药干方换。肿皮薄者，用疏纱或薄纸涂药贴熁之，其药未干，即当换之。至脓溃之后，即贴温肌生肉膏药，要在逐臭腐，排恶汁，取死肌，生良肉，全借温热膏剂之力也。切勿用寒凉药水调贴，令血滞而难瘥，盖血脉喜温而恶寒故也。　　《集验》云：痈疽无头起者，用神豸膏、灵龟膏、拔毒膏、正铁箍散贴，即令消退。脓溃者，用灵龟膏贴之，或用追毒膏去脓，或用筒子收脓。有头疽疮，每于洗后视赤晕阔狭，用凉水调大铁箍散成膏，隆冬用温水调，如人肉温贴之；肿赤盛，用生地黄自然汁调贴。围贴之法，从四畔红晕处围贴，用皮纸掩上。疮有旋生白粒，散漫如米如豆者，用银篦尾拨去疮眼，用老皮散敷之，再换新药敷上。凡热多则赤焮肿散，热甚则紫黑，外寒郁之亦紫，血虚兼寒则青白。大铁箍散、正铁箍散，乃常用之药。或因风寒热及秽气厌触等证，四时寒热不同，又宜从权设法。热者宜三黄散，热甚宜三消散，风者加羌活、防风。若气滞者加木香，寒郁加桂。秽气触者宜加香药熏之，肿处脆嫩者去白芨。去贴药时，看毛下窍中，当有汗珠，此则血脉疏通，热毒消散，赤晕渐缩，脓溃痛止，变逆为顺，皮毛润活，要作良肉，但疽顶有些少腐开，不用刀剪。如药下不生汗珠，腐败必阔，必多也。脓后围贴则收，散漫遗毒，尽随脓出疮口，贴拔毒膏药。如脓出不顺用追毒膏，恶肉不去用金宝膏。败肉去后，围贴则气血活，新肉易长。疮口用长肉膏。敷贴之药，与淋洗药并行同功。　　郭氏法如是：有头疮疽，就便用朱砂备急膏一丸如黄豆大，安于疮头上，却用软粘膏药盖护之，其疮必破。如疮晕紫黑色，外用宣毒散，周围敷住毒气。如疮晕赤红色，用水澄膏敷之。次日用坚峻碧玉锭子开了疮口，次用紧缓碧霞锭子去其歹肉，稍净，却用缓慢碧云锭子生肌。总名青金锭子。不拘日数，直待歹肉去净，单用膏药贴之。候脓水尽，肌肉平，方许贴生肌敛口之药。若依此法，免教人受刀剪针烙之苦。如是无头痈肿，待脓成用针刺破，方依法收功也。
　　　　　淋洗

　　古人论疮肿初生，经一二日不退，即须用汤水淋射之。其在四肢者，濡渍之；其在腰腹及背者，淋射之；其在下部委曲者，淹渍之。无非疏导腠理，通调血脉，使无凝滞也。《集验》云：淋洗之法，每用药二两，水三升，煎取一升半，去渣，以净帛或新绵蘸之，乘热溻其患处，渐觉喜溻，仍淋浴之；稍冷则急令再换，慎勿冷用！肿疡宜紫葛汤一日五七次洗之，每洗后拭干，视疮顶上有白粒如米大者，以五灰膏点破之，疮眼敷老皮散，次用水调大铁箍散围贴四边红肿处，用正铁箍散水调贴疮口。再洗则先去旧药。每一次洗，换新药如前。溃疡用猪蹄汤，一日一二次洗之，仍用大铁箍散如前围贴，疮口上用追毒拔毒等药贴之。败肉去后，间二三日一换之，可换长肉膏贴之。淋洗之功，痈疽初发，则宣拔邪气，可使消退；已成洗之，则疏导腠理，调和血脉，探引热毒，从内达外，易深为浅，缩大为小。红肿廷蔓，洗之则收；殷紫黯黑，洗之红活。逐恶气，祛风邪，除旧生新。如疮口冷滞不收者，浓煎北艾汤洗，烧松香兔毛熏之。淋洗之药，可与铁箍散并行。　　大抵灸烙溻渍，各有所宜。凡疽则宜灸不宜烙，痈则宜烙不宜灸，丹瘤肿毒宜溻渍之。肿皮光软，则宜针开之，以泄其毒。认是疽疮，速以艾炷如菉豆许大，灸二百壮，灸后觉似焮痛，乃火气下彻，毒气随火而出。若其疮痒，宜淡豆豉以椒姜盐葱和捣，捻作饼子，如三钱厚，安疮头上灸之。觉太热即取起，又安其上。饼干再易新者。若其疮痛，即须更灸，壮数以多为妙。已成脓者，不可灸，当针开之。初觉背上有疮，疼痒略异，认是发背，即取净土水和捻作饼子，径一寸，厚二分，贴疮上，作艾炷灸之，一炷一易。其疮粟米大时，可灸七七壮。如钱大者，日夜不住灸，以瘥为度。其疳瘘恶疮，诸法不验者，取蛴螬剪去两头，安疮口上，以艾灸之，七壮一易，不过七枚，无不效者。又法以乞火婆虫同前灸之，累试累效，人皆秘之，往往父子不传。
古今图书集成医部全录卷三百六十三

外科痈疽疔毒门

　　　　证治准绳 【明　王肯堂】

　　　　　肿疡

　　《集验》论疮疡之法，其名有三：曰疖、曰痈、曰疽。疖者初生突起，浮赤而无根脚，肿见于皮肤间，止阔一二寸，有少疼痛；数日后则微软，薄皮剥起，始出清水，后自破脓出；如不破，用替针丸拔毒膏贴之，脓出即愈。痈者初生红肿，突起无头，便用火针针之即散。不散，针侵根脚，阔三四寸。发热恶寒，烦渴，或不发热，抽掣疼痛，四五日后按之微软。此证毒气浮浅，春夏宜用防风败毒散加葱头、姜、枣煎服；秋冬去姜、枣、葱头，加木香；身半以上加(艹舌)蒌，身半以下宜加射干。治早者即散。或用追毒丸、返魂丹、复元通气散微利之。脓成用铍针破开，或用替针丸咬开。又一等皮色不变，但略微肿，肌肉内痛，夜间痛甚，发热恶寒烦渴，此热毒深，亦名为疽，谓其能伤筋脉骨髓也。日久按之，心中微软，脓成后，用火烙烙开以决大脓，外用拔毒乳香膏贴之，宜服内托之药。初发，急用大针于肿硬处针之则散。疽者初生白粒如粟米大，便觉痒痛，触着其痛应心，此疽始发之兆也，急用火针于白粒上针开。或误触破，或入汤，便觉微赤肿痛，三四日后不散，根脚赤晕展开，须详看之，方见其晕阔狭，如阔四五寸左右，浑身发壮热微渴，疮上亦热，此疽也。用火针于初起白粒上刺入一寸余，径寸之间，四边刺四处，便用四味紫葛汤淋洗，一日夜共五六次洗之，洗了以软帛拭干，看疽上或有渐生白粒如黍米，或多或少，可用银篦儿挑去，勿令见血。或有少血亦不妨，不见血尤妙。却用老皮散敷之；用凉水调大铁箍散围贴，却留疮口，疮口处用水调正铁箍散贴之，未可用膏药。如再要洗，须先去围药令净，然后洗之。一次洗，一次检点疽上渐生白粒，有则如前挑之。六七日疮头无数如蜂房，脓不肯出，仍淋洗围贴。冬月用五香连翘汤，大黄一味随虚实加减；夏秋用黄连羌活散；春末夏初用防风败毒散加葱白、枣煎服，秋去之，加木香。若形气实脉洪滑有力，痛肿焮开，壮热便闭，于五利大黄汤、漏芦汤、返魂丹、追毒丸、复元通气散药一方以通利之，若大便润便止药。四十岁以前可用之，虚弱年老之人，虽有便闭之证，须慎之勿令过也。疮热晕赤焮开围贴，如赤晕收敛，却再换铁箍散，不及用火针。证七八日后，中间初起白粒处，此窍已溃通，内大脓，可用皮纸捻小纸纴，捻八窍中令透，渐渐流出，可不用针砭。如要脓透，必以大针刺开，或周围四五处。其窍四边如蜂房处，脓不肯出，用正铁箍散香油调贴。一证初生白粒，误触后便觉情怀不舒畅，背上沉重，如负五七升米样，身体烦疼，胸膈痞闷而躁，饮食无味，怕闻食气，所谓外如麻里如瓜者，疽毒深恶，内连腑脏也。三五日内，皆可用烙，于中间左右上下，令毒气通畅后，脓从诸窍而出。五六日不散，疽顶生白粒如椒者，数日后渐生多。间有大如蜂房莲子者，指捺有脓血而不流，时有清水流出，微肿不突，根脚红晕，渐渐展开，或痒痛，或不痛，或根脚晕紫赤，焮开至七八寸，疽不甚热，此证甚重。用紫葛汤加米酢一盏淋洗，可使红活。如法去白粒，敷老皮散，围大箍散，疮口涂正铁箍散。每用前法，如得根脚红晕收，疽突，此药力到，变重为轻。如起第一颗，顶上白粒虽有脓，而纴引不透，按之犹硬，或渐不疼，便宜用火烙开透，若根脚仍旧紫黑，疮反陷下，如牛领之皮，渐变黑色，肌骨腐溃，恍惚沉重，用拔毒乳香膏贴四边，仍用大铁箍散围脚，用猪蹄汤洗。此数项，变证必多，又宜随证调理。脉若虚弱，便用大料人参当归浓汤，调解毒行经之药。凡痈疽必服万全散，夏月用桃红散，服以护心。若见脓之后，当以溃疡法调理。　　按《集验》治法，未可尽据为准绳，要当以后论为主，参酌诸方用之。　　大法肿高焮痛，脉浮者，邪在表也，宜托之；如内托复煎散。　　肿硬痛深脉沉者，邪在内也，宜下之，如黄连内疏汤、仙方活命饮、苦参丸。外无焮肿，内则便利调和者，邪在经络也，宜调和荣卫，如托里荣卫汤、白芷、升麻辈。　　焮痛躁烦，或咽干作渴者，宜降火，如黄连解毒汤。　　焮痛发热，或拘急，或头痛者，邪在表也，宜散之，如荆防败毒散、人参败毒散辈。　　大痛或不痛者，邪气实也，隔蒜灸之，更用解毒，如仙方活命饮。　　烦躁饮冷，焮痛脉数者，邪在上也，宜清之，如清凉饮，或金银花散。　　恶寒而不溃者，气实兼寒邪也，宜宣而补之，如十宣散。　　焮痛发热，汗多大渴，便秘讝语者，结阳证也，宜下之，如黄连内疏汤、破棺丹辈。　　不作脓或熟而不溃者，虚也，宜补之，如补中益气汤、八物汤、十全大补汤辈。　　焮痛或不痛及麻木者，邪气盛也，隔蒜灸之。　　肿痛或不作脓者，邪气凝结也，宜解之，如仙方活命饮。　　肿痛饮冷，发热睡语者，火也，宜清之，如清心汤，或防风通圣散加黄连。　　不作脓，或不溃及不敛者，阳气虚也，宜补之，如托里消毒散。
　　　　　溃疡

　　《集验》云：痈疽既破，脓出肉腐，当用拔毒膏贴之。邪气渐退，气血亦虚，脉之洪数渐宜减退，当内补托里，必使气血滋荣，正气强盛，脓色鲜浓，赤肿渐收。药宜补气生血，秋冬微加御风寒之药，十宣散、十全大补汤中用桂是也。气滞加香附。如毒势大退，气血未复，宜多用人参、当归、黄芪、四物汤之类。痈疽虽已见脓，根脚赤晕反展开阔，或不痛，或大痛，此毒气不退，金银白芷散，十宣散去厚朴倍人参、川归、黄芪，加忍冬藤、连翘、犀角、(艹舌)蒌根消毒之药。春末夏间及秋初，宜加酒芩、黄连、黄蘗、羌活；腰以下可去桔梗。见脓后须以补气血药为主，解毒药助之。或不宜于补药者，宜忍冬丸。四围肿焮处，用毫针烧赤刺之，约一米深，红肿则缩。服药脉得和缓为佳。或破后不溃，疮口坚硬者，风也，用蜈蝎散敷之；或蠹肉不腐，用雄黄、轻粉敷之。大忌红肿不退。或饮食进少，从权且调理脾胃，或兼他证，又另议药治。腐肉不知痛痒，正黑者可去之。但不可伤四畔，及里面之良肉。当去外之黑腐者，下皆去黄白如絮之状。脓内有红血丝络，又不可动，此中大脓，次日必自脱落，庶免伤其良肉。若怕刀砭，三四日必自脱落。但用刀去者，新肉易长，毒气渐消。凡腐肉亦有长肉膏贴，间日用猪蹄汤洗，新肉长如梅李，如石榴子，红活可爱，日见堆阜，或上有白膜，皆是吉兆。若腐败去后，下面良肉色白而平，略无纹理。亦不如粟，不见渐生之意，或脓水清淡，或臭，此积毒内连五脏，血气枯竭，乃是危证。肉不能长，气血不荣，卫气不护疮，则风寒着之，用北艾黄芪汤熏洗，长肌肉药傅之，用乳香膏长肉等膏贴之。或肉虽长起色紫者，遗毒也，用地榆汤、活血散、敷追毒膏贴之，即自红活。疮口渐收，仍用长肉膏贴。或疮口痒，用细茶葱盐煎汤热洗。或疮口易收，乃气血中热毒，故不分消，即使长肉，必防流注之患。或更迷塞疮口如钱大时，恐转他证危殆。凡痈疽疮口已收，但皮嫩未可便去膏药。《鬼遗方》云：凡发背及痈疽，皆在背上，不问大小有疼无疼，或热或不热，或冷或不冷，但从小至大，肿起至一尺以上者，其赤肿焮热者，即用紧急收赤肿药围定，不令引开，中心即用抽脓聚毒散贴之，急令散毒外透，内服排脓缩毒内托汤药；候脓成相次破穴，看疮大小深浅，内发其脓汁；脓水大泄，急须托里内补。虽破穴，脓汁不多，再须排脓拔毒。透后慎不令再肿，须疼止肿消，患人自觉轻便，即是顺疾也。最宜节慎饮食。其热毒方盛，或发大渴，多饮冷水及冷浆之类，此是毒气攻心，令口干烦渴，但以心气药内补脏腑即止矣。　　内补谓参、芪之属，排脓谓皂角刺之属。
　　　　　辨脓

　　《集验》云：脉紧而数为脓未成，紧去但数为脓已成。以手按之热者为有脓，不热者为无脓。按之牢硬未有脓也，按之半软已有脓也，大软方是脓成也。大按之痛者脓深也，按之不甚痛者未成脓也。按之即复者为有脓也，不复者无脓也。小按便痛，薄皮剥起者，脓浅也；按之四痛，皮色不变，不高阜者，脓深也。浅者宜药点破，高突者宜铍针，深者宜烙。更详虚实何如。肿处软而不痛者，血瘤也。发肿日渐增长而不大热，时时牵痛者，气瘤也。虚肿而黄者，水也。气结微肿，久而不消，后亦成脓，此是寒热所为也。留积经久，积阴生阳，寒化为热，以此溃必成瘘，宜早服内塞药以排之。诸瘿瘤疣赘等，至年衰皆自内溃，不一于补养而妄行攻蚀，必有性命之忧。至于瘰疬结核，寒热发渴，经久不消，其人面色痿黄，被热上蒸，已成脓也，治见本条。手足指稍及乳上宜脓熟大溃，方可开之麻豆大。肢节上痈，稍觉有脓，便须决破，迟则成挛曲之疾。　　取脓：凡疮肿以手指从疮旁按至四畔上赤黑者，按之色不变，脓已结成；又按之随手赤色，此亦有脓；按之白，良久方赤，游毒已息。可就赤白色尽处灸断，疮肉平实，久而方消。　　夫痈则皮薄肿高，疽则皮厚肿坚，初发并宜灼艾。惟痈脓成则宜针，疽脓成则宜烙。　　切宜熟视详审，候其溃熟脓透于外，其势盈盈欲出，只用替针丸自疮头咬开，不半日许，其脓自出，切不可用针刀也！　　《鬼遗》云：凡痈觉在虚处及眼不见处，皆是恶证。如发高肿紫赤，皮薄光泽，觉里有脓毒，诸药贴熁不破者，用熟铜针于油火上燎透，先用墨笔点定，却当头以针浅刺入，随针出脓者顺也。有不随针出脓，当用白纸作纴，纴入针孔，引出脓毒，当时肿退，可及三分。如肿不退，是一逆也；肿不退，疼不除，但脓出，二逆也；脓疼不退，患人不觉疮轻，三逆也，虽用针破出脓，亦无所济，须急用引脓托里汤药，以助其势力可也。更有痈生实处，不问浅深，如有脓，即用针烙无害，稍缓即恐伤筋骨内疼。凡近筋脉骨节处，不得乱行针烙，反致他病也。　　患疽初生赤硬，或在虚处毒气浅，或在实处毒气深，切须仔细辨认。仍问患人疼痛觉深觉浅。其患处疮头不拘多少，其间须有一个最大者，即是大脓窍，当用熟铁大针，头如钗脚者，于麻油灯上烧令热透，以大头处按定，插入一寸或至二寸，脓当下。恐未有脓毒出，却用白纸作纴子纴入，候次日取出，其脓即随纴下矣。脓色黄白，即好；若赤黑色，防后有鲜血出，即患人寒战不禁。其有虚处，不得妄行针烙。
　　　　　多骨疽

　　或问足胫生疽，既溃甚久而不愈，腐烂出骨者，何如？曰：此名多骨疽。亦名剩骨，又名朽骨。盖因毒气壅盛结成此骨，非正骨也。宜服胜金丹，十全大补汤加牛膝、防己，紫金丹，乌金散，人参养荣汤加木瓜、牛膝、防己相间服。此疽因未溃之前，补剂太过，故结毒而不散耳，宜授仙纸黄龙膏贴之。
　　　　　恶疮

　　诸痛痒疮，皆属于心。诸湿肿满，皆属于脾。心主血，脾主肉。血热而肉湿，湿热相合，溃败肌肤，浸淫不休，不可以定名命之，故谓之恶疮也。然有辨焉：如疥痈瘾疹之属，怫郁气血在皮肤腠理间者，可以表而散，《内经》有谓汗之则疮已者是已。若郁气血在肌肉之分，外连皮肤，作寒热而生脓者，或七情所招，或膏粱之变，皆宜解内热，不宜汗也。张仲景所谓疮家不可发汗，汗之则痉者是已。一疮而有宜汗不宜汗之别，热有浅深表里故也。故疮在皮肤，则当因其轻而扬之、汗之、浴之，外以杀虫润燥和解凝结涎沫之药敷之。疮在肌肉，则当因其重而减之，泻经络之热，清凉气血，外以化脓生肌膏熁之。疮在头巅，则当射而取之，用酒制寒凉剂，更以风药升而上之，外以杀虫解热药敷之。能明此三者，其于治疮思过半矣。
　　　　　疔疮

　　疔疮者，以其疮形如丁盖之状而得名。皆生头面四肢，发黄疱，中或紫黑，必先痒后痛，先寒后热。凡人一二日间，恶寒发热，四肢沉重，心悸眼花，头疼体痛，稍异如常之证，须宜遍身寻认，如有小疮，与常患之疮稍异，即是疔也。大抵起紫疱者多，起堆核者少。发于手上者多，发于别处者少。生两足者多有红丝至脐，生两手者多有红丝至腋，生唇面口内者多有红丝入喉。以针刺疮，不痛无血，是其候也。经云：膏粱之变，足生大疔。大抵多由恣食厚味，卒中饮食之毒，或感四时不正之气，或感蛇虫之毒，或感疫死牛马猪羊之毒，或人汗入肉而食之，皆生疔疮，各宜审而治之。若呕逆直视，讝语如醉者，不可治矣。又有内疔一证，与外疔之证大同，但疮形不现，过数日间有一处肿起者，即是内疔所发之处，但腹痛甚者，便须作内疔治之，不可缓也，缓则杀人。　　华元化云：疔有五色属五脏：红属心，发于舌根；青属肝，发于目下；黄属脾，发于口唇；白属肺，发于右鼻；黑属肾，发于耳前。以种类言之，《千金方》、《外台秘要》、《神巧万全方》皆称一十三种，殆不止也。　　麻子疔，状如麻子，稍黑，四边微赤，多痒少痛；忌食麻子油，衣麻衣，并入麻田中行，见穿麻布人。火疔，发于顶门，或发于面，身热如火，状如汤火烧灼，疮头有黑黡，四边烟焰，又如赤粟米；忌火灸烧针烙。脾疔，生于唇四白。眉疔，生于眉。髭疔，生于髭中。龙泉疔，生于唇上。虎须疔，生于唇下。鱼尾疔，生于眼角外。颧骨疔，生于颧骨上，亦名赤面疔，其状色自顶陷如钱孔，鼻有紫色者大凶。耳疔，生于耳中，亦名，黑疔，连腮赤肿。鼻疔，生于鼻内，痛引脑门，不能运气，鼻如大瓶黑色者不治。颊疔，生于面颊骨尖高处。气疔，形如气泡，感怒而生。腐疔，色白有疱，三日内顶陷，状如初灸疮，因夏月造豆腐时，人汗滴于内，食之而生；忌食豆腐。鬼疔，因中阴邪之毒而生。瓜藤疔，廷蔓无数；忌瓜田中行。石疔，皮肉相连，坚鞕如石，刺之不入，肉微痛；忌砂砾。盐肤疔，大如匙面，四边皆赤，有黑点如粟粒起；忌食咸物。水洗疔，状如钱形，或如钱孔，疮头白里黑黡，汁出而中鞕，极痒透骨，搔则快然；忌水洗渡河及饮浆水。浮沤疔，其状圆曲，少许不合，长而狭如薤叶大，内黄外黑，黑处刺不痛，黄处刺则痛。三十六疔，其状头黑浮起，形如黑豆，四畔起大赤色，今日生一，明日二，后日三，乃至十；若满三十六，药所不能治，未满者，可治；俗名黑疱，忌嗔怒蓄积愁恨。猪疔，形圆而小，疮口内有油。羊疔，形长而白色。牛疔，形圆而小，疮内无油，疱起掐不破，有寒热。狗疔，色赤而长，或带尖，与牛疔同；无忌，不杀人。驴马疔，其状三角，顶上有黑点，根脚有赤色，或突起。水疔，状如泡，因饮隔宿水而生；忌饮水。脐疔，生于脐。胁疔，生于胁。刀镰疔，状如薤叶，长寸许，肉黑如烧烙；忌刀针。暗疔，生两腋下而无头，但腋下坚鞕，四肢拘急，寒热大作；阴囊肿痛，睾丸附生突兀如疔，寒热并作，亦名暗疔。寸疔，生手指骨节间。虎口疔，生合谷穴。鱼脐疔，状如鱼脐。菜萸疔，中凹边突。蛇眼疔，头黑皮浮，形如小豆，状似蛇眼；忌恶眼看并嫉妒人见之及触毒药。红丝疔，一名血箭疔，一名赤疔，一名红演疔，生于舌根下，或生头面，或生手足骨节间，其证最急，宜迎其经刺出恶血则愈；稍迟毒气攻心，呕哕迷闷者死；若丝近心腹者，就于丝尽处刺出恶血，更挑破初起疮头，以泄其毒。芝麻疔，走注不定，遍身疼痛，不能转侧。烂疔，溃出脓水，大如匙面，色稍黑有白斑；忌沸汤热食烂物。雌疔，疮头稍黄，向里黡，亦似灸疮，四面疱浆起，心凹色赤，大如钱孔，又有一枚在他处，以水噀之则见；大忌房事。雄疔，其状头黑黡突起，四畔仰，疱浆起有水出，色黄大如钱孔；忌房事。黄疔，有眼在皮，发如齿龈之色，手足麻木，涎出不语者死。黑疔，状如黑疱。樱桃疔，状如樱桃。蛇头疔，生手指头两旁，状如蛇头，甚腥秽，紫黑色，痛引心，有溃烂脱落者。足面疔，状如粟米，痒极入骨，急隔蒜灸之。大抵如豆、如臼、如金箔、如茱萸、如石榴子，或发疹搔破而青黄赤色汁出，或衣物触着而疼痛忽生，或白而肿实，或赤而浮虚，其状不一。初觉顶不起者，急隔蒜灸之，灸而有疱者吉，无者凶。服汗剂得汗则生，无汗则死。刺出紫血者危，出黑血者死。　　缓者，一日疮疔疱色微白，二日疱色大白，三日色微紫，四日色真紫，皆缓之候也。　　急者，五日色微青小紧，六日色深青大紧；七日色黑，其形如鱼脐，或如灸疮之状，皆急之候也。　　凡生疔疮，身热头疼，手足温和，饮食如常，疔之四围赤肿，名曰护场，可治。凡生疔疮，眼白睛痴不转，渴欲饮水，内热疮盛，唇舌青，卧床不能起，五心肿，头运眼花气粗，食不进，脉伏讝语，恶心腹痛，冷汗出，手足冷，滑泄无度，疔之四围无赤肿，名曰不护场，不可治。　　疮证急者有应：如生一疔之外，别处肉上再生一小疮，即是有应，可用针挑破护场。疮四围有赤肿生多疮者，谓之满天星，饮食如常，头痛身热，手足温。　　疮证凶者无应：别处肉上无疮，不护场。疔四围无赤肿，腹痛甚者，有内疔。若毒入心腹，眼黑如见火光，烦闷呕逆，恍惚痴眠，瞳人不动，赤脉贯睛，胸胁赤肿，疮陷不起，皆死候也。　　凡疔疮必有红丝路，急用针于红丝所至之处出血，及刺疔头四畔出血。若针之不痛，或无血者，以针烧红频烙患处，以痛为度。若下部所患，多宜隔蒜灸之。痛则灸至不痛，不痛则灸至痛。若灸而不痛者，宜明灸之，及针疔四畔出去恶血；却以棱针深刺破疔头，疮口用海马拔毒散敷之，或雄矾丹敷之，待疔四围发黄疱，浮肿知痛为佳。若疔未发，用火针四畔乱刺；如有红丝脉尽处，亦以火针三向刺断，刺了即敷药。若疔不痛不发者，用艾火于疔疮上灸之三壮，候疮边起黄疱，发后方可贴膏药。凡疔肿皆刺中心至痛，又刺四畔，令出恶血，去血敷药，药气入针孔佳。若不针透疮内，不得力也。若起紫疱初然，切不可针破，服药赶出，自破出血水为妙。若服药后又不破，方以针挑破无妨。若起紫疱肿痛者，以万病解毒丸外涂内服。若成脓不干者，以米酢调铁锈涂之，自然凸出，脓水即干。　　多有患此不觉而暴死者，用灯照看，遍身有小疮，即是疔毒，宜灸疮处候苏；更服败毒药，并追疔夺命汤。若内疔之证，用化毒丸置舌上，含化出涎；或只用蟾酥一粒，重者二粒，置病人舌上含化，化后良久用井水漱去毒涎为妙。若牙关紧急及喉内患者，并宜含蟾酥丸，或朱墨丸，良久用井水漱去；更宜服二丸；少停又服二丸，又服夺命丹或雄黄丸，通利一行，得利为度。又用霹雳火汗之，再用前药调之。或初生一个，次生二个，逐渐流注者，急将初生者用铁筒拔毒膏点破，消蚀恶肉，即不流注；却以油发、蛇蜕、土蜂房、皂角刺各另烧存性等分，白芨减半为末掞之，以平疮口，此即前所谓三十六疔者也。其鱼脐疔疮头深黑，破之黄水渗出，四畔浮浆，其毒尤甚，通用前法，及服万病解毒丸，以清心行血。　　治法：表实者宜解表，以荆防败毒散、追疔夺命汤。初发之时，必发热身疼，此乃毒气在表，故发表则毒从毛腠而出。　　里实者宜攻里，以救命追黄汤、连翘攻里散。表证皆罢，毒气入里，口渴便秘，毒在内也，故攻里则毒从脏腑而出。　　表里俱实者，宜解表和里，以化毒消肿和里散加紫河车、独脚莲、紫金藤、苦花子。其证发热身疼，口渴便秘，乃表里俱见，故攻发并用也。　　肿势盛脉浮数者，宜散之，蟾酥丸、返魂丹。　　毒势盛脉沉实者，宜下之，夺命丹、万病解毒丸。　　无表里证，服散毒消毒药后，以复元通气散加麝香少许。　　虚弱人以五香连翘汤合十宣散，稍虚者只以人参败毒散。　　按五香连翘汤，乃温热走窜之药，既是虚人，岂其所宜？当用薛氏法为良。　　疔毒拔出，用金银白芷散、十宣散调理，未溃者不须此药。　　初发恶寒发热，或拘急，或头疼，或寒热交作，或肢体重痛，或大便秘结，宜以败毒散加防风、荆芥、连翘、黄芩、青木香、金银花、天花粉、大黄、生地黄。若无恶寒，但发热者，可服劫瘴消毒散、十神散、万全散。若表证皆罢，毒气入里者，可用雄黄丸。　　怯弱之人，不可用峻厉药攻之，宜隔蒜灸五十壮，以人参败毒散数剂。若生道远位僻之处，非峻厉则药力不到；若以峻厉，则胃气先伤，虚虚之祸，有所不免，不若灸之为宜。　　疔疮四畔红赤渐散开阔，走散不止，此名疔疮走黄，宜以通圣消毒散通利两三行，次去大黄、(石卜)硝调理而愈。或解毒消瘴散，亦可用之有效，此宜作瘴气治之，无误。　　疔疮肿硬，脉数烦躁，喜冷口渴便秘，宜以连翘攻里散一服，次用蟾酥丸。若兼有表邪者，以荆防败毒散加金银花、天花粉、大黄、连翘；脉实有热，更加黄连、黄芩，或只加苦花子，退热治瘴之妙药也。　　若因剥割疫死牛马猪羊，瞀闷身冷，遍体俱有紫泡，此疔毒也，急灸泡处，良久遂苏，即以人参败毒散加防风、荆芥投之。　　若忽然恶寒作呕，肩臂麻木，手心瘙痒，遂瞀闷不自知觉，但有一泡，此疔毒也，急灸五十壮而苏，又五十壮知痛，投以荆防败毒散而愈。古人谓暴死多是疔毒。急用灯照遍身，若有小疮紫泡异常者即是，急灸其疮，但是胸腹温者可救。　　若因开割瘴死牛马猪羊之毒，或食其肉，致发疔毒，或在手足，或在头面，或在胸腹，或在胁肋，或在背脊，或在阴胯，或起紫泡，或起堆核，肿痛创人，发热烦闷，头疼身痛，骨节烦疼，先用天马夺命丹；次用四神丸、解毒消瘴散；次以七神散，又以万病解毒丸、劫瘴消毒散，兼服朱墨丸，并用祛瘴散；多用毛屎梯根磨水服，或仙人薯根磨水服，如不热磨酒服。大热不退者，宜用退热消毒饮。又要以箍瘴散箍住，不使走散。又以洗瘴散淋洗，次以刷瘴散涂刷。若成疮，以掞瘴散掞之，好膏药贴之。　　若患疔疮，始初不觉，不曾用前法出汗，过数日外证皆罢，或在胸腹之间，或在胸之下肿起，此乃毒气入里所致，用霹雳火治之。若服当归散，外证不解者，亦急用霹雳火发散。　　若疔疮在两胁间，毒气欲奔心，乃危急之证也，可急于疮尖上用艾炷灸三五壮，仍于灸穴前后左右针出少血。灸疮四围有疱起吉，无疱凶。若疔在虚软不便处，不可用针，只可用松针法，针断红丝路。若生两胯间，毒气欲奔肾者，用松针法于两胯红丝路尽处针断出血。若生头面上者，可于项间红丝路尽处针断出血。若各处红丝路亦有不现者，亦可以消详用松针法针之。凡用松针者，盖因红丝路不现，无可下针，故用此法于项下、胁下、腋胯虚软之处，针断红丝路，不使毒气攻心攻肾而已。　　若手足厥冷，六脉俱绝者，此毒气已深，气血为毒气所并，不能通流，故体冷而脉不见。宜木香流气饮连进数服，气血通流，脉自回矣。然后依法治之，万不失一。　　内疔之证，与外疔并同，亦发寒热，头疼身痛，但疮形不现。不过数日，胸背腹胁头面手足间，或有一处肿起，即内疔所发之处，急用霹雳火如前不护场汗法，于肿处出汗。若身体寒热，虽未有肿起，但腹痛甚者，便须作内疔证，用后法治之，不可缓也！　　治内疔，蟾酥，须于取时用桑叶小钱大，入蟾酥捣和得所，丸如珍珠大，阴干用。
　　　　外科正宗 【明　陈实功】

　　　　　原委论第一

　　痈疽发背为何生？好好身躯出此形。　　 【注　凡人处世而无疾病者，水升火降，精秘血盈也。养生篇曰：毋摇尔精，毋劳尔形，皈心静默，可以长生。此皆远世俗，忘名利，无贪嗔，却疾病。此惟修身保命之士所能，今人岂能及哉？盖谓静则生水，动则生火，又水能生万物，火能克万物，故百病由火而生。火既生，七情六欲，皆随应而入之。既入之后，百病发焉。发于内者，为风劳蛊膈，痰喘内伤；发于外者，成痈疽发背，对口疔疮，此皆言其大略也。故成痈者壅也，六腑毒腾于外，其发暴而所患浮浅，因病原禀于阳分中。盖阳气为阳，属轻清，浮而高起，故易肿易脓易腐易敛，诚为不伤筋骨易治之证也。疽者沮也，为阴属五脏，毒攻于内，其发缓而所患深沉，因病原禀于阴分中。盖阴血重浊，性质多沉，故为伤筋蚀骨难治之证也。凡年壮气血胜毒则顺，年老毒胜气血则险。治法载于第二论中，宜详观之。】　　内被七情干脏腑，忧愁思虑总关心。　　 【注　七情六欲者，皆盗人元气之贼也。人能疏于此者，无不多安多寿；人若亲于此者，无不有损有伤。但人能味之者鲜矣！盖情欲之动作，无所不好，无所不为，故喜伤心、怒伤肝、忧伤肺、思伤脾、悲伤魂魄、恐伤肾、惊伤胆，此等七情，皆耗人一身元气之萌蘗也。至于六欲者，耳听声音、眼观物色、鼻闻香气、舌贪滋味、心帷天地、意幄万方，此等六欲，皆损人三世锺灵之真性也。又所以为苦为疾，为实为疼，以及休废诸衰败病诸疮，尽皆出于此等之情欲也。医者患者，亦宜慎察之！】　　外又六淫伤气血，风寒暑湿火相临。　　 【注　六淫者，风寒暑湿燥火是也。风为四时不正浩荡肃杀之气，发而最能中人；寒乃节候不调，疾风暴雨，冰雪严寒所伤，或口贪生冷之物；暑因亢阳酷日，烁火流金，湿热熏蒸而中；湿从坐卧久阴卑湿之地，或身骤临风雨，潮气所侵；燥为阴虚内热，消烁津液，不能滋润脏腑，以致皮肤枯槁，便干为燥；火生于心绪烦扰，醇酒膏粱，房欲不节所动。此六淫者，皆从外而入之。体实之人，遇而不中者，有；体弱之人，感而随发者，多。又有感之不发，邪气客于脏腑经络关节之内，积袭日久，或待内伤，或因外感邪气触而发之。既发之后，当参寒热温凉，邪正胜负而治之。】　　膏粱厚味多无忌，劳伤房欲致亏阴。　　 【注　膏粱者，醇酒肥鲜炙煿之物也。时人多以火炭烘熏，或以油酥燖煮，其味香燥甘甜，其性咸酸辛辣；又至于腌藏厚料，顿煮重汤，以取其爽口快心，不顾其消阴烁脏。又得于宠妾满前，精神飞旷，温床厚被，炉火围匡；每至于未饥先食，未冷先绵，快意从心，色力太过，稍有不及，便去兴阳，惟取快意于一时，不觉阴消于平日。况所生是疾者，不起于藜藿，尽属于膏粱。谁识膏粱味短，不及藜藿味长？凡知命者，当远之避之，择而用之可也！】　　故将五脏多乖变，自然六腑不调匀。　　 【注　五脏属五行，金木水火土是也，常欲相顺相生，所谓木生火，火生土，土生金，金生水，水生木。此五脏相合相生，理禀太和之气，其疾何以生焉？是为疾者，五脏必相反相克，所谓木克土，土克水，水克火，火克金，金克木。此五脏相刑相克，理返互变之机，其疾再无不作者。所谓相生者昌，相克者亡，此诚为万物生克一定之理，岂止于疾病言哉？又谓五脏不和则六腑不通，六腑不通则九窍疲癃，九窍疲癃则留结为痈。盖痈疽必出于脏腑乖变，关窍不得宣通而发也。治当寒邪而痛者，以温热散之；湿肿强痛者，渗而导之；燥搐挛痛者，滋而润之；泄而痛者，温之；塞而痛者，通之；虚而痛者，补之；实而痛者，泻之；阴阳不和者，调爕之；经络秘濇者，冲和之；脓胀而痛者，开之；恶肉侵蚀者，去之；劳而痛者，逸之；损而痛者，续之。此等皆为活法，惟在用者详之。】　　发于心上多危险，五脏相干事可明。　　【注　五脏者，心肝脾肺四脏皆系于背，惟肾经一脏独居于下。虽居于下，其本脏精华津腋，元气元神，尽行灌溉，荣注于上。故四脏之火，皆赖一脏之水以济之。所谓五脏根本皆系于背，即此之意也。凡发痈疽者，未有不先伤五脏而后发之。况背乃太阳膀胱督脉所主，太阳者六经之首领也，督脉者十二经络之总脉也，所以疮生于背，毒犯于此。况心又属君主之位，岂容毒相犯之？凡发于此，故多成危险难治之证，医者不可不慎而察之！】　　心之以下多成顺，六腑之因亦许轻。　　【注　凡疮生于心之以下者，除肾俞一穴外，皆为缓。六腑者，足阳明胃经、手太阳小肠经、足太阳膀胱经、手厥阴心包络经手厥阴心包络经：据《霰枢》经脉载六腑经脉有手阳明大肠经，无手厥阴心包络经。、手少阳三焦经、足少阳胆经，此经其名属腑，其形在下，其气主表，其病为痈。故疾发于五脏者为重，生于六腑者为轻，此为表里脏腑轻重之别也。】　　脾家积毒生肩脊。
　　【注　发生于肩下脊上者，乃因饮食膏粱积毒所致。发出高肿鲜明，根脚不过两肩者为顺。先宜解毒护心为主，次宜内托清心为要，间用蜡矾丸、护心散防毒攻心。如肿平坚硬，渐大渐开，攻注两肩胸项或肿而不定者，危。】　　心经火毒对心临。
　　【注　对心发者，乃心火妄动热极而发之也。况心为一身之主宰，周身蕴热，流会于此，共结为患，又称毒刬君位，最易伤人，刑截督经，害非轻浅。况此穴背脊多坑，固难起发，疮形落陷，肿不高尖，治当大降心火，急疏蕴热，顶用针通，随行拔法，务使毒气内外疏通，各从门出，庶不内攻，方为成效。保至十五日后，内无变证，得脓为解。如是期变证，渐生坚硬，渐大不作脓者，死在二十二朝前后。但此证贵在乎早治，十中可保其三四也。】　　两肩左右双生发，肺肝积受不虚名。　　【注　左搭属肝，右搭属肺。生于左右肩骨移动之处为可治。古云左搭串右，右搭串左，俱为难治，予以为不然。每医左右相串者，未尝见其死，惟在治法得宜耳。治之先用万灵丹发汗，疏通内外；次以清肝解郁汤、柴胡清肝汤，气用四君子汤，血用四物汤，溃后八珍汤，俱兼六郁汤参而调治，诚为妥当。但此证原起于痰凝气滞火郁，气血不调所生，正谓郁者开之，滞者行之。如悞用疮科解毒泄气，悞补悞攻之药，必致多危。】　　莲子蜂窠防毒陷。
　　【注　莲子蜂窠，多生于背，与心相近，与脊中平。轻者形长高肿，或偏半背；重者形斜平塌，两胁俱伤。孔似蜂窠，突如莲子。疮形可畏，常能多险多生；老弱不堪，反取常安常稳。大规只怕不纯阳，治法何妨疮势恶？护心护膜，丸丹须要调停；执药执方，活法在乎医意。机参总论，法决存亡。】　　腰间肾俞发难生。
　　【注　肾俞发者，生于两腰内肾陷肉之间，或正中亦发，凡生于此者最为险候。盖内肾乃为性命根本，藏精藏气藏神。又谓受命先天，育女育男育寿。此等皆出于肾脏一窍也。其为疾因房劳过度，气竭精伤，欲火消阴，外阳煽感，以致真水真阴，从此而耗散；既散之后，其脏必虚，所以诸火诸邪乘虚而入；既入之后，浑结为疮。如本脏稍有真阴制火，疮形自可红活高肿为脓。治以人参养荣汤加山萸、五味子、黄蘗、知母，及加减八味丸，以救其源。若疮形色紫黑，干枯坚硬，不作脓者，为真阴内败，再无可生之理，必死在十五日前后为期也。】　　督脉经虚从项发，俗名对口故相称。　　【注　对口者，生于项后而对前口者是也，但有偏正之不同。发于正者属督脉所主，发于偏者乃太阳膀胱所司，二者皆起于湿热上攻凝结而成也。督脉者，发疮虽正而反为易治，因督脉起于下而贯脊行于上，故毒气得之，反能冲突高肿，使邪毒不致下流低陷，乃为外发，故多易治。膀胱者，发疮虽偏而每为难治，盖膀胱之脉起于巅顶，贯项两旁，顺下而行，乃与疮毒交会下流，故疮多平塌。又太阳膀胱主司寒水，其质多冷多沉，故疮于此多难起发，形色多难红活，坚硬难溃，又易流注两肩胸项作肿，十五日外无脓者，必然变黑归阴，故多不治。俗呼以正为重，以偏为轻，此皆庸说，不得其消息故也。治以黄连消毒饮主之，余皆降火化痰、解毒清心、托里为要也。】　　何期耳后多生发，夭疽锐毒果非轻。　　【注　发生于耳后一寸三分致命之处，诚为险恶之候。又左为夭疽，右为锐毒。夭者妖变之物也，故属肝木；锐者锋利之器也，是属肺金。二者皆起于积想劳心，谋虑不决，致火旺而又郁，郁而又旺，以成此疾也。故形多坚硬，头多隐伏，未溃先黑，未脓先腐，臭秽易生，元气易败，毒气多致不得外发，后必内攻而死。但此证初生，起于隐微，令人多不知觉，及其知觉，毒已入内矣。如红活高肿，易脓易腐者，无妨。】　　又有脱疽生手足，丹房补术孽根因。　　【注　脱疽之发，脱者落也，疽者黑腐也。此毒皆起于丹石补药，房术秘法，兴阳濇精，幸图不泄，药性暴烈，或洗或嚼，或噙于口，或藏脐下，霸阻精道，久战不弱，取乐一时，恣情戏谑，毒积脏腑，真阴枯灼，种祸在身，终久必发。此是根因，发者难生。多生手足，发在骨筋。初生如粟，色似枣形，渐开渐大，筋骨伶仃。乌乌黑黑，痛割伤心，残残败败，污气熏人。廷至踝骨，性命将倾，此非天命，自丧其身。古人有法，截割可生，今人谁肯，割截为名。治法虽有，详在后文。】　　漫肿难治焮肿易，总论中间法可凭。诸疮另自分门说，岂许轻干紊此呈？　　【注　漫肿者，肉肿疮不肿；焮肿者，疮肿肉不肿是也。此二者发疮阴肠之大体，辨证顺逆之要节。由此观之，一决而可定也。初起理当升发，溃后不可用内消，宜用托药；如不应者，乃毒胜气血，死在旬日。或已发出而不腐溃，根脚坚硬，或软而散大者，急投托药大补脾胃；不应，死在二旬。若已溃而色不变红活，亦不生肌收敛，疮口晕大，肿痛不减，胃气不回，急须峻补；不应者，乃脾崩，死在月余。】
　　　　　治法总论第二

　　痈疽发背怎生医？不论阴阳先灸之。不痛灸至痛，疼灸不疼时。　　【注　凡看大疮，先要从容立定主意，以见标日期为始，到今几日，看疮形与日期可否相对。相应则多吉，不应则多险。次看受病之源，发于何脏腑，出于何部位。但身体有上下，部位有险否，形色辨顺逆，精神论有无。再看年纪老壮，气血盛衰，发阴发阳，毒深毒浅，以阳为易治者多生，以阴为难治者多死。方诊脉之虚实，可知顺险，以决其终。凡疮未溃前，脉要太过一二至，已溃后又宜不及二三分，此为脉病相应，首尾自不变生。如其相反，恐防不测。但看法全在目力精巧，与心相应，一一参明，表里透彻，然后方定治法。凡疮七日以前，形势未成，元气未弱，不论阴阳表里，寒热虚实，俱当先灸。轻者使毒气随火而散，重者拔引郁毒，通彻内外，邪得火引毒气混合为阳，方能发肿作痛，然后可汗可攻，或消或托，兼求标本参治，必以脉合药，以药合病，如此治之，自然无错矣。故药难执方，全在活法，大抵首尾俱不可损伤元气脾胃为要！】　　内服蟾酥丸一服，外将神火照三枝。　　【注　凡疮初起七日之前，或已灸之后，未服他药，宜用蟾酥丸一服得汗解为妙，或万灵丹发汗亦可。所谓毒气随汗而散，最为捷径。如二药服后，或发汗不出，此乃表里闭密之故，毒亦不轻，当神妙拔根方施治。神灯照法甚妙，亦不可用之太早。如疮四五日之间，形未聚，毒未出，若用之早，恐留郁而内毒反致难出。须用在八九日之后，疮势已定，毒气已聚，未成脓腐之时。用此照之，已成者自高，未成者自消，不溃者自溃，不脱者自脱，亦且能解毒活血，消肿散瘀，诚良法也。】　　用膏贴顶上，敷药四边围。
　　【注　凡疮最忌风寒所袭，初起之时，或已灸之后，俱当用太乙膏盖贴顶上，功效在于拔毒提顶提脓，防御风寒不入。如焮痛高肿阳疮，七日已后，疮头自有黄色稠脓相粘膏上，余肿红色，光亮鲜明，每日宜用葱汤洗凈换膏贴之。其正脓定在十一日前后出也，此为易治易安之证。如七日之后，疮不大肿高，四边又不焮痛，疮头亦无脓意相粘，此为阴阳相等之证，宜用化腐紫霞膏涂疮顶上，外以膏药盖之。换至十日外，疮顶渐腐，余肿渐高，似有脓意之象，其正脓只在十五日之后可出也，此为以险成顺之证。至于二十日已后无脓者，乃纯阴之证，纵治亦无效矣。又如疮之四边根脚余肿，其功又在敷药收束根本，庶不开大。初起时宜用金黄散敷于四边，能拔毒消肿止痛；既溃后当用铁桶膏箍之，庶疮根渐收渐紧。但诸疮原因气血凝滞而成，切不可纯用凉药，冰凝肌肉，多致难腐难敛。必当散滞行瘀，拔毒活血药用之，方为妥当也。】　　气盛兮顶自高而突起，血盛兮根脚束而无疑。　　【注　气血者，人之所原禀，老者或有有余，少者亦有不足，身之命脉，全赖于此，一或有乖，百病生焉。独疮科尤关系不浅。但肿疡时，若无正气冲托，则疮顶不能高肿，亦不能焮痛溃脓。若无真阴相滋，则疮根不能收束，色亦不能红活收敛。凡视疮之顶高根活，不论老少，定知气血有余，故知老幼俱可无妨。又宜交会明白。交会者，疮根与好肉交界之处，高低自然分别明白，疮形与好形各无混杂，自然分明也。以此观之，了然明白矣。】　　高肿起者，忌用攻利之药以伤元气；平塌漫者，宜投补托之剂以益其虚。　　【注　凡疮初发自然高起者，此疮原属阳证而内脏原无深毒，亦且毒发于表，便宜托里以速其脓。忌用内消攻伐之药以伤脾气，脓反难成，多致不能溃敛。又疮初起不高不赤，平塌漫者，此乃元气本虚，急宜投托里温中健脾之药，催托毒气在外，庶无变证矣。】　　内热甚者，量加消毒清剂；便秘燥者，必须通利相宜。使脏腑得宣通，则气血自流利。　　【注　肿疡时内热口干，脉实烦燥，便秘喜冷者，此为邪毒在里，急与寒凉攻利，宜内疏黄连汤、四顺清凉饮、内消沃雪汤，俱可选用。又兼有表证者，防风通圣散去麻黄，或双解散加桔梗、天花粉。又或小便不利者，兼入天水散、五苓散、俱可合用，务使二便通利，以杜其源。又有元气素虚者，恐不胜前药，以托里消毒散加蜜炒大黄，或兼猪胆导法，亦得通利为度。首尾俱要闭而不结，通而不泄，得脏腑和平，表里透彻，方可便用托里排脓内补之药。又如溃疡时，虽有口干便闭，脏腑不和，小水不利等证，此因溃后脓水出多，内亡津液，气血虚耗，不能荣润脏腑所致。其人必脉细而数，口和而干，饮食减少，好饮热汤。此乃虚阳之火为病，非前说有余所比，只宜养气血、滋津液、和脏腑、理脾胃。如此治之，则二便自和，亦无变证。常有悞行攻利，多致不救者。】　　十日之间疮尚坚，必用铍针当头点破。　　【注　凡疮十日已后，自当腐溃为脓，如期不作脓腐，仍尚坚硬者，此属阴阳相半之证，疮根必多深固，若不将针当头点入寸许，开窍发泄，使毒气无从而出，必致内攻也。倘内有脓，又使易出，此为开户逐贼之意也。亦有十日外疮虽不腐溃，形尚红活焮热肿痛，此虽脓迟，后必自出，不必针之。盖缘元气不能充足，或失用补托之药，又悞用寒凉，或盖覆未暖，多致脓迟。有此证者，宜用补中健脾大托补药，以得脓为效。又以十五日至二十一日为期，过此外者，纵有稀脓，但元气被毒相拒，日久必致耗散，诚难归结也。】　　半月之后脓亦少，须将药筒对顶拔提。有脓血之交粘，必腐肉之易脱。　　【注　如疮半月后仍不腐溃，不作脓者，毒必内陷，急用铍针品宇样，当原顶寸许点开三孔，随疮之深浅一寸二寸皆可入之，入针不痛，再深入不妨；随将药筒顶先煮熟，对孔窍合之，良久候温取下。如拔出之物，血要红而微紫，脓要黄而带鲜，此为血气营运活疮，其人必多活。又谓脓血交粘，用药可全，色鲜红活，腐肉易脱。如拔出瘀血紫黑，色败气秽，稀水无脓者，此为气血内败死疮。所谓气败血衰，神仙叹哉！此等之疮难久候，其人必在月终亡。】　　且如斯时内有脓而不得外发者，以针钩向正面钩起顽肉，用刀剪当原顶剪开寸余，使脓管得流通，庶疮头无闭塞。　　【注　已用药筒拔脓之后，外既有孔，内窍亦通，疮期又当大脓发泄之候，如尚脓少，此疮头必有瘀腐涂塞，内肉亦有顽膜阻隔，多致脓管不通难出也。须用针钩，钩起疮顶顽肉，以铍针利剪，随便取去寸余顽硬之肉，取之微痛，或有血出，俱不妨。随用两手轻重得宜，从疮根焮处渐渐捺至中间，剪出脓管处内有聚脓，自然涌出，以黄色稠厚为吉。其脓日渐多者为轻，反此为凶。务使涂塞者开之，令脓毒外发也。】　　频将汤洗，切忌风吹。
　　【注　凡疮未溃前，或已用照药后，俱要煎葱艾汤，每日淋洗疮上一次，甚者早晚二次，使血气疏通，易于溃散。又已溃时及药筒提拔之后，尤宜避风。先去旧药，用方盘靠身疮下放定，随用猪蹄汤以软绢淋汤疮上，并入孔内，轻手捺凈内脓，庶败腐宿脓随汤而出，以凈为度。再以软帛迭成七八重，勿令大干，带汤覆于疮上，两手轻盈，旋按片时，帛温再换，如此洗按四五次，使血气疏通，患者自然爽快。亦取瘀滞得通，毒气得解，腐肉得脱，疼痛得减，此手功之要法，大疮不可缺也。候腐脱已见红肉时，洗后随用玉红膏，用抿脚挑膏于手心，捺化搽涂新旧肉上，外用太乙膏盖之，四边脚根已消处，不必箍药，每日如此用之，不数日间脓腐尽脱新肉顿生，更加内补调理得宜，轻疮只在月余，大疮不过七十日，必完口而愈。】　　关节在于斯时，变生出于此候。
　　【注　阳疮以十四日为关，阴疮二十一日为节，此时务要出脓势定，脓出则腐脱，腐脱则肌生，肌生则收敛，收敛则疮平，亦由次序来也。如期不得脓者，后必有变，所谓一关顺，后必多顺；一关逆，后必多逆也。】　　治当大补，得全收敛之功；切忌寒凉，致取变生之局。　　【注　凡疮溃后，五脏亏损，气血大虚，外形虽有余而内脏实不足，法当纯补，乃可无虞。但见已溃时发热恶寒，脓多自汗作痛者，便进十全大补汤；但见虚热少睡，饮食不甘者，便进黄芪人参汤；但见皮寒骨热，咳嗽有痰者，便进托里清中汤；但见四肢倦怠，肌肉消瘦，面黄短气者，便进人参养荣汤，但见脓多心烦，少食发躁不睡者，便进圣愈汤；但见脾亏气弱，身凉脉细，大便溏泄者，便进托里温中汤；但见饮食不甘，恶心呕吐者，便进香砂六君子汤；但见脾虚下陷，食少，虚热间作者，便进补中益气汤；但见肾虚作渴，不能相制心火者，便进加减八味丸，仿此选用。盖托里则气血壮而脾胃盛，脓自排，毒自解，死肉溃，新肉生，饮食进，疮口敛。若不务补托而悞用寒凉，谓之真气虚而益虚，邪气实而益实，多致疮毒内陷，脓多臭秽，甚则脉洪大渴，面红气短，则真气虚而死矣。】　　盖疮全赖脾土，调理必要端详。
　　【注　脾为仓廪之官，胃为水谷之海，胃主司纳，脾主消导。一表一里，一纳一消，运行不息，生化无穷。至于周身气血，遍体脉络，四肢百骸，五脏六腑，皆藉此以生养。盖脾胃盛者，则多食而易饥，其人多肥，血气亦壮；脾胃弱者，则少食而难化，其人多瘦，气血亦衰。所以命赖以活，病赖以安，况外科尤关紧要。善养生者，节饮食，调寒暑，戒喜怒，省劳役，此则不损其脾胃也。否则精神气血由此日亏，脏腑脉络由此日损，肌肉形体由此日削，所谓调理一失，百病生焉，故知脾胃不可不爱护矣。】　　冬要温床暖室，夏宜净几明窻。
　　【注　凡人之气血喜暖而恶寒，盖遇寒则结，遇热则散。况疮乃肌肉破绽之病，若不防御，则风寒最为易袭。凡看疮时，冬要着柴炭之火，烘烘暖气，逼尽余寒；夏宜净几明窻，庶外风不入，然后方可揭膏洗贴疮上。常见患者，夏月纵意当风取凉，或睡卧阴湿之处，冬又不知温床暖室，多致寒侵，轻则有妨生肌完口，重则变为崩塌不脓不敛阴证。】　　饮食何须戒口，冷硬腻物休餐！
　　 【注　人赖饮食以生养，要适其时。如肿痛自然伤胃气，诸味不喜，直待溃后，脓毒一出，胃气便回，方能思食。但所喜者，便可与之，以接补脾胃。如所思之物不与，此为逆其胃气而反致不能食也。但不可太过，然生冷伤脾，硬物难化，肥腻滑肠，故禁之。】　　痈疽虽属外证，用药却同内伤。
　　【注　痈疽如脑项疔毒大疮，形势虽出于外，而受病之源实在内也，治之岂可舍内而治外乎？所以外不起者，内加托药；表热甚者，内必清解。血虚宜用四物汤；气虚宜用四君子；脉虚足冷，温中；脉实身热，凉膈。以此推之，内外自无两途。】　　脉虚病虚，首尾必行补法；表实里实，临时暂用攻方。　　【注　丹溪云：凡疮未破，毒攻脏腑，一毫热药断不可用。凡疮既破，脏腑已亏，一毫凉药亦不可用。诚哉是言也！兹说又有不然。且如初病未破时，脉得微沉缓濇细数浮空，外形又兼身凉自汗，便利呕吐少食，疮形又不起发，不焮不痛，无溃无脓，此等证皆缘气血虚弱之故。若执前云未破，毒攻脏腑之说，必投凉药攻之，复损元气，其能生乎？予谓治病，不论首尾，难拘日数，但见脉证虚弱，便与滋补，乃可万全。如补不应，虚弱甚者，须用参朮膏、八仙糕；阳虚自汗食少者，单人参膏，或六君子汤加砂仁、木香，甚则加附子；泄泻肠鸣胃虚呕逆者，参苓白朮散加豆蔻、山药、木香、柿蒂；脾虚下陷，溏泄及肛门坠重者，补中益气汤加山药、山萸、五味子选用。又有表实者，身体发热无汗恶寒；里实者脉大身热，便燥口干。假如表证急者，先用荆防败毒散以解其表；里证急者，先用四顺清凉饮以攻其里；表里相兼者，宜防风通圣散发表攻里。此随其表里先后，治以活法。古人谓受补者，自无痰火内毒之相杂；不受补者，乃有阴火湿热之兼攻。又谓补而应药者，多生；虚而不受补者，不治。】　　病要论久新，要法在于宽治猛治。
　　【注　病有新久，势有缓急。如受病之初，元气未弱，治当随证迎刃而解，若行霸道猛剂，定不能决效于危急时也。但要中病即已。表证盛者，用万灵丹大加表散；里证急者，以内疏黄连汤，急与通行。又如受病日久，邪正相拒，其元气未有不衰弱者，纵有余证、杂证、坏证，俱当先固其本，而后调之、和之、散之，使病气渐退，元气渐醒，饮食渐进，根本渐实，则余患再无不愈之理。常见治者不论病之新久，本之盛衰，又不悟因虚致病，因病致虚，其中又有虚热、虚寒之别，一例妄行攻治，如盲人骑瞎马，半夜临深池，岂不危哉！】　　药必求标本，功莫别于先医后医。若一概以攻补，恐两途之悞用。　　【注　以天地运气标本言之，五运为本，六气为标。以身体标本言之，五脏为本，六腑为标。以疾病标本言之，初病为本，传病为标；元气为本，病气为标。凡治病者，必先治其本，后活其标，诚为妥当。若先治其标，后治其本，使邪气滋甚，其病益增。又谓缓则治其本，急则治其标。假如先得疮疾而后得泄泻、呕吐、食少等证，此又宜舍本从标之法治之，候泻止呕定食进，方再治疮。余仿此。若一概攻补，必两途悞用，此属疾病邪正之标本也。】　　又说阳变为阴，内外被寒凉克伐。
　　【注　发于阳者，为痈、为热、为实、为疼。此原属阳证易治，多因患者不觉，以为小恙，不早求治，又外受风寒，内伤生冷；或再被医者失于补托，又以凉药敷围，图其内消以合病家之意，多致气血冰凝，脾胃伤败，使疮毒不得外发，必致内攻以成不救者多矣。如变在十一日未出脓之前，形势与好肉相平，不疼不热，软慢相兼，疮孔止流清稀肥水，更兼身体不热，脉亦微细，饮食厌餐，精神昏短，此乃疮毒变入真阴，虽强投温中健脾之剂而不应者，百无一生。如变在十五日之后，已出脓时，毒气已将外发，或调摄失宜，悞餐冷物，忽变为阴者，急投托里温中汤、十二味异功散，轻者十全大补汤，俱倍加参、芪、桂、附以救之。须得疮热作痛，脓出身温，脉起食进者为吉。若疮原本于阳，自多得生也。】　　岂期阴变为阳，首尾得辛热扶装。病分真似，理究阴阳。　　【注　发于阴者，为疽、为冷、为硬、为虚，此原属阴证难治。患者知觉欲其生，而故将辛香酒煎大方热药以助之，医者又欲患处高肿，焮热作脓，敷以热药，图其起发，故疮得药性大热而转阴为阳。虽得微肿微热微痛微脓，但疮形终不似真阳红活，亦不能得其真厚黄脓，以疮原本于阴故多死。若治法得宜，内外融和，奇偶中节，十中亦有一二可生者。要如救焚拯溺，可施者毋待少顷，恰似履冰临渊，可禁者毋妄丝毫也。】　　既有针工之异说，岂无线药之品详！　　【注　肿高而软者，发于肌肉，脓熟，用针只四五分；肿下而坚者，发于筋脉，脓熟，用针只六七分；肿平肉色不变者，毒气附于骨也，脓熟，用针必须入深寸许，方得见脓。又轻按热甚便痛者，有脓且浅且稠；重按微热方痛者，有脓且深且稀。按之陷而不起者，脓未成；按之软而复起者，脓已成。按之都硬不痛者，无脓，非是脓即瘀血也；按之都软不痛者，有脓，非是脓即湿水也。所谓有脓即当针，脓孔宜顺下。若脓生而用针，气血反泄，脓反难成；若脓熟而不针，腐溃益深，疮口难敛。若脓深而针浅，内脓不出，外血反泄；脓浅而针深，内脓虽出，良肉受伤。元气虚者，必先补而后针之，诸证悉退。又有气瘿肿而绵软不痛者；血瘿肿而内垒成块者；顽毒结之日久，皮腐肉紫，根硬四边，红丝缠繞者；结核之证，渐大渐腐渐痛者。以上四证，俱不可妄破，妄破定然出血，不止者立危。但用针之法，妙在脓随针出，而寂然无所知觉也。至于瘿瘤瘰疬痔漏疔毒坚硬顽疮诸证，若非线药之功，亦不能刻期收效。】　　汤散丸丹，要在发而必中；神圣工巧，诚为学者机关。千方百证，难尽短长。治在活法，贵在审详。用之得当，医可称良。词虽粗鄙，后学提纲。　　【注　尝言昔者承平，今时扰攘。所以动静世务不同，劳逸机关已异。当原受病从外而来，今之受病从内而发。古者多实，设方宜散宜宣；今者多虚，治法宜滋宜补。若医者不识古达今，一概施与，必多夭枉也。】
　　　　　阳证歌第三

　　痈疽不论上中下，惟在阴阳二证推。发背虽有正与偏，要取高低两样看。纯阳初起必焮肿，更兼身热有微寒。顶如尖字高突起，肿似湾弓根有盘。七日之间多焮痛，二七之期脓渐漫。动息自宁食知味，二便调匀无泻干。肿消脓溃精神爽，脱腐生新气血完。五善自然称并至，七恶全无半点干。痛便随脓减，肿退自肌宽。新肉已生红艳艳，腐皮自敛白漫漫。一身多爽快，五脏尽和欢。此属约阳俱易治，百人百可保全安。
　　　　　阴证歌第四

　　纯阴初起不知疮，粟米之形疙瘩僵。不红不肿不知痛，少热少焮少堤防。七朝之后身体倦，疮根平大喜浇汤。顶不高兮根不活，色不光兮腐不穰。陷软无脓空结聚，脉浮散大细飞扬。饮食不餐身战栗，尝汤止许意忙忙。疮上生衣如脱甲，孔中结子似含芳。脓多臭秽身难便，举动怆惶韵不长。疮形成黑紫，面色变青黄。精神昏愦多鼾睡，言语无人自发扬。口干多舌强，痰喘定身亡。此属纯阴俱不治，百人百可到泉乡。
　　　　　半阴半阳证歌第五

　　阴阳之证两相交，生死同兼事可招。微热微寒微赤肿，半昏半爽半平高。脉来虽数多无力，饮食虽餐不易消。肿而不溃因脾弱，溃而不敛为脓饶。大便多溏小便数，上身有汗下身焦。五善虽兼有，七恶未全逃。口渴喜茶肠腹痛，面浮餍饮足心高。心烦不稳睡，神乱怕音焦。投方应病方为妙，阴转为阳渐可调。心真造化，尔命坚牢。逢之任是神仙手，半死余生定莫逃。
　　　　　五善歌第六

　　心善精神爽，言清舌润鲜，疮疼兼不渴，睡醒得安然。肝善身轻便，因烦自不烦，指头红活色，坐起觉平康。脾善唇滋润，衾帏兰麝香，凡餐俱有味，脓厚更肥黄。肺善声音响，无痰韵更长，肌肤多滑润，大便自寻常。肾善诚为要，水升火自降，口和兼不渴，小水得稀长。
　　　　　七恶歌第七

　　一恶神昏愦，心烦舌上干，疮形多紫黑，言语自呢喃。二恶腰身强，双睛邪视人，疮头流血水，惊悸是肝迍。三恶形消瘦，脓清臭秽生，疮形多软陷，脾败不知疼。四恶皮肤槁，声嘶韵不长，痰多兼喘息，鼻动肺将亡。五恶成消渴，饮多口更干，形容多惨黑，囊缩肾真伤。六恶身浮肿，肠鸣呕呃频，大肠多滑泄，脏腑并将倾。七恶疮倒陷，形如剥鳝同，四肢多冷逆，污水自流通。
　　　　　治病则例歌第八

　　外科之疮有治例，说与君家须切记！病端百出别根因，方法甚多岂同类？热与寒，通与秘，其中消息知端的。通多不足秘多余，热实寒虚分证治。阳似阴，阴似阳，似中妙理要推详。不分表里一例治，轻变重而重变亡。医者贵乎多应变，不可偏执用其方。且如表证恶寒，宜用荆防败毒散；里证发热，可施内疏黄连汤。疮势已成，托里消毒散诚为正法；内脓将溃，十全大补汤最是相当。人参养荣汤，治溃后虚热发作；木香流气饮，散结肿寒湿为殃。饮食不甘，定用香砂开胃；精神怯少，须将参朮回阳。阴虚阳虚，须八珍最为要领；盗汗自汗，得独参一味可强。溃后多疼，乳香定痛散功奇莫缓；脾虚下陷，补中益气汤奏效尤良。口燥讝言，泻实火须黄连解毒汤；心烦衄血，理虚阳必犀角地黄汤。古法治痈疽，称述仙方活命饮；今时医发背，还期神授卫生汤。蟾酥丸在外科称为独品，护心散解内毒号曰无双。讵知蜡矾丸护膜护心，可羡淡中有味；还赞玉红膏生肌生肉，堪夸坏里呈祥。身凉自汗，腹痛肠鸣呕逆，岂逃异功散？睡卧不宁，虚阳发躁脓多，定用圣愈汤。生脉散接虚羸，脉来微细；归脾汤除惊悸，睡得安康。竹叶石膏汤洽虚烦，身热者何须疑虑？麦冬清肺饮除膈热，有痰者毋待商量。金鲤汤治肺痈吐脓气急，元龟丹攻结毒臭腐顽疮。风热生疮通圣散，疮疡狂躁破棺丹。小柴胡汤除客邪往来潮热，大防风汤攻腿膝寒湿为殃。咽肿咽疼，定用清咽利膈散；斑红斑紫，岂逃化斑解毒汤？八味丸蠲口干妙药，二神丸治脾泄奇方。香连丸为脏腑泻痢通用，甘露饮治口齿腐烂相当。六和汤和脾止吐泻，双解散解表理内伤。逍遥散善治女人诸病，保元汤常扶赤子多伤。皮肤毛发干焦，芦苍丸效应甚捷；咽喉口齿肿痛，冰硼散功实非常。滋肾丸治下元肾虚不固，凉膈散解上焦膈热多烦。九龙丹消鱼口，吞之灭迹；二蛟散行湿肿，服下安康。吕祖一枝梅，止痢定惊，称为仙药；真君妙贴饮，消疼止痛，号曰神方。痔漏瘿瘤疔毒，古夸三品锭；痈疽流注诸风，今羡万灵丹。柴胡清肝汤，治鬓疽肝胆有效；黄连消毒饮，医对口督脉尤良。小儿口内生疳，必用人中白散；大人咽喉肿痛，须将金锁匙汤。下疳新久珍珠散，小便淋濇木通汤。玉真散破伤风效，复元汤跌扑称强。提肩散治胳膊强直作痛，拈痛汤除痛腿风湿相伤。小便生疳，龙胆泻肝汤可羡；大头肿痛，普济消毒饮何妨！便毒悬痈，内消散吞何足虑？臀痈腿病，芪柴汤下自无殃。又有女子阴疮，能肿能疼能至痒，在人活法，或消或补或虫妨。盖男子之囊痈，泻肝经之湿热。小儿赤游丹，解毒兼砭血。凡治杨梅疮，戒熏为至切。舌下发痰包，利剪方能泄；出如鸡蛋清，消痰是真诀。结毒与顽疮，紫金膏可贴。风疮彻骨痒，雄黄散效绝。疔疮先刺血，内毒宜汗泄。禁灸不禁针，怕绵不怕铁。又有失荣肿，坚硬如岩凸。强阴失道证，形状要分别。妇人之乳岩，此中一例决。未破肉峻嶒，已溃流臭血。如此几般证，古今无治说。疮有数百种，难以都陈白。惟在一点心，何须三寸舌？学者若精灵，万事皆通彻。此为粗糙歌，可讥亦可阅。
　　　　　灸法并禁灸疮穴第九

　　凡疮初起，惟除项之以上，余皆并用艾火。随疮势之大小，灸艾壮之多少。用蒜切成薄片，安于疮顶，上着艾炷，蒜上点火，三壮一换蒜片。初灸觉痛，以不痛似痒为止；初灸不痛，以知痛痒为住。如初灸全然不觉痛痒，宜去蒜，当明灸之。又阴疮日数多者，艾炷不及事，以蒜捣烂铺于疮上，以艾亦铺蒜上，点火灸之，必知痛甚为效。此为火气方得入里，知痛深处方是好肉。盖艾火拔引郁毒，透通疮窍，使内毒有路而外发，诚为疮科首节第一法也。贵在乎早灸为佳。又有禁灸数证，亦以参详。头乃诸阳之首，纯阳无阴之处，凡生疮肿，俱是亢阳热极所致，如再加艾火，使毒气炽甚，随后反加大肿，最能引动内痰，发之必死。面生疔毒亦然。又有肾俞一穴，在于两腰脊旁，系内肾命根所系之处，此穴发疮，多因房劳素亏，肾水枯竭而成。若再加艾灸，火烁其源，必致内外干涸，多成黑陷昏闷而死。又有患者元气素虚，发疮多不高肿，其人体必倦怠，精神必短而昏，脉必浮散空虚，数而不鼓，此内无真气抵当火气，如灸之其人必致昏愦而死。常谓艾火不亏人，此言悞矣！
　　　　　论病生死法第十

　　初生如粟，里可容谷；外面如麻，里面如瓜；外面如钱，里可容拳。起势大，终无害。未老先白头，无脓软陷休。疮从疙瘩起，有脓生方许。肿溃气昂昂，不治自安康。根高顶又高，八十寿还饶。焮肿易腐烂，任大终无恙。疮高热焮疼，虽苦必然生。疮软无神气，应补方为益。肉肿疮不肿，必竟生疑恐。脓秽不进食，泄泻黄泉客。疮色猪肝紫，无脓必定死。绵溃不腐烂，内怕葡萄嵌。仰卧不知疼，阴证命难生。腐尽有败气，笑里终生泪。根散疮平塌，神仙无治法。久病目露神，必竟命难存。面忽似涂脂，十日后分离。败中有红肉，虽重生门路。新肉如板片，不食终须变。手足皮枯槁，血败生难保。唇白眼无神，腹胀泻将倾。腌气不滃气，虽重多生意。眼眶黑色浓，痈疽怕此逢。房中香馥馥，是病终为福。疮热身微热，轻病何须说？生死此中求，片言一可决。
　　　　　察形色顺逆第十一

　　凡看人病，兼视其形色，后与脉病相参，诚识于始，以决其终，百无一失矣。何以知之？阴病见阳色，腮颧红献；阳病见阴色，指甲呈青，此二者俱死。又身热脉细，唇吻反青，目珠直视者，死。面如涂脂，色若土黄，油腻黑气涂抹者，死。唇舌干焦，鼻生烟煤，眼神透露者，死。形容憔悴，精神昏短，身形缩小者，死。喘粗气短，鼻掀晴露，语言讝妄者，死。循衣摸床，遗尿失禁，撮空者，死。头低项软，眼视无神，吸吸短气者，死。皮破无血，肉绽烂斑，麻木不知痛痒者，死。齿黄色如煮豆，唇白反理无纹，耳黑枯焦不听，人中缩而坦平，口张气出无回闭，鼻煽相随呼吸行，汗出如珠不散，痰若胶而坚凝，鼻血红如肺色，指甲湾而带青，神昏神浮，神离神乱，缁衣生满面，黑气惨天庭，逢之都没命，法在此中评。
　　　　　病有三因受病主治不同论第十二
　　三因者，内因、外因、不内外因。此说从于先古，其词意尚有发而未尽者。内因者，皆起于七情蕴结于内，又兼厚味膏粱，熏蒸脏腑，房欲劳伤，亏损元气，乃五脏受之，其病由此内发者。但发之多在富贵人及肥胖者十有八九，其见证疮多坚硬，根蒂深固，二便不调，饮食少进，外软内坚，平陷无脓，表实里虚，毒多难出。得此者，即病证之内伤也，故曰内因。外因者，皆起于六淫，体虚之人，夏秋露卧，当风取凉，坐眠湿地，以致风寒湿气袭于经络；又有房事后得之，其寒毒乘虚深入骨髓，与气血相凝者，尤重；或外感风邪，发散未尽，遂成肿痛，此肌肉血脉筋骨受之。其病由此外来者，发之多在不善调摄，(氵枭)薄劳碌人十有八九。见证多寒热交作，筋骨疼痛，步履艰辛，湿痰流毒，以及诸风瘫痪，口眼歪斜，半身不遂，风湿风温，天行时毒等证，得此者即疾病之外感也，故曰外因。又有不内外因，内无七情干内，外无六淫伤外，何由来也？其病得之于饥饱劳役，喜怒不常，饮食者冷热不调，动作者勤劳不惜，以致脏腑不和，荣卫不顺，脾胃受伤，经络凝滞，故为疾者外无六经形证，内无便溺阻隔，其病多生于膜外肉里肌肤之间，似瘰疬痰注气痞瘿瘤之属。治法不必发表攻里，只当养气血、调经脉、健脾和中、行痰开郁治之，法为最善。此三因之理尽矣。
　　　　　调理须知第十三

　　凡人无病时不善调理，而致生百病，况既病之后，若不加调摄而病岂能得愈乎？其调治有法：初起病时先看病者元气虚实，次看疮之阴阳险否，然后用药调治，当攻即攻，可补便补，不可因循耽悞，以致变态不虞也。且患者又当安定心神，相忘诸念，毋使仓皇，乃保神气不得变乱也。再顺天时，假如夏热，坐卧不可当岚，忌置水于榻前床下；冬寒须避，起居常要温和，非燃火不可开疮看视，恐有寒侵，致生多变。又未溃之先，毒气内作，倘有口干渴证者，凉物须当少少与之，以滋蕴热。至脓溃之后，生冷硬物一概禁之，不然伤脾损胃，脓必难成，致疮软陷，又难收敛。饮食须当香燥甘甜，粥饭随其喜恶，毋餐过饱，宜少宜热宜浓，方无停滞，又得易化故也。如大疮溃后，气血两虚，脾胃并弱，必制八仙糕，早晚随食数饼，以接补真元，培助根本。再熬参朮膏。如患者脾胃俱虚，饮食减少，胸膈不宽，饮食无味者，用白朮膏三匙，人参膏二匙，清米汤空心化服，喜饮酒者酒化亦可。若精神短少，昏沉多睡，自汗劳倦，懒于动作者，用人参膏三匙，白朮膏二匙，亦酒化服。如肌肤粗濇，面苍不泽，或大便血少虚秘，以及皮干发槁者，同地黄膏各二匙和服，或饮阳春酒更妙。其功强健精神，顿生气血，开胃助脾，润肌荣骨。此二药功甚非小，大疮不可缺之，实非草药之比。病者当信用之，乃无更变。若泛视之，则病多反复不常。故有易愈难愈之分，实在乎得此失此也。
　　　　　杂忌须知第十四

　　凡病虽在于用药调理，而又要关于杂禁之法。先要洒扫患房洁净，冬必温帏，夏宜凉帐，庶防苍蝇、蜈蚣之属侵之。一切尼僧孝服、经事见行妇女及远客生人，开疮时俱当忌见。牛犬腥膻腌腊熏藏之物，俱能作渴生干；瓜果梨柿菱枣生冷等类，又能损胃伤脾。鸡鹅羊肉蚌蛤河豚虾蟹海腥之属，并能动风发痒；油腻煎炒烹炙咸酸厚味等件，最能助火生痰。赤豆荞面，动气发病；恼怒急暴，多生痞满；饮食太过，必致脾殃。疮愈之后，劳役太早，乃为羸证。入房太早，后必损寿。不避风寒，复生流毒。不减口味，后必疮痒无度。大疮须忌半年，小疮当禁百日。此诚为知命君子也。
　　　　　看法

　　初起顶高根活，色赤发热，焮肿疼痛，日渐高肿者顺。已成焮痛，皮薄光亮，饮食如常。二便调和，身温者顺。已溃脓稠，色鲜不臭，腐肉自脱，焮肿易消，身轻者顺。溃后脓厚稠黄，新肉易生，疮口易敛，饮食渐进者顺。初起顶平根散，色暗微肿，不热不疼，身体倦怠者逆。已成肿坚，色紫不作脓不腐溃，惟口干多烦躁者逆。已溃皮烂，肉坚不腐，肿仍不消，痛仍不减，心烦者逆。溃后脓水清稀，腐肉虽脱，新肉不生，色败臭秽者死。
　　　　　肿疡治法

　　初起知痛或不痛，起发或不发，毋论阴阳表里，日数远近，但未见脓者，俱宜灸之；既灸，不知痛痒，明灸之。焮肿发热，疼痛有时，脉浮数，无便秘者，宜药托之。身体拘急，脉紧恶寒，饮热就暖者，邪在表也，宜汗之。肿硬痛深，口干便秘，身热脉实者，邪在里也，宜下之。焮痛势甚，烦躁饮冷，舌干口燥者，火在上也，宜清之。肿痛坚硬，背如负石，恶心干呕，邪毒在内，解毒拔之，肿痛日深，内脓不出，瘀肉涂塞疮口者，急宜开割之。软漫不作脓及不腐溃者，阳气虚也，壮脾胃，助阳气。身凉自汗，手足并冷，六脉虚细，便泄，阳脱也，急温之。
　　　　　溃疡治法

　　脓熟不溃，疮不焮热，食少便溏者，脾虚也，补托温中。脓清或多，疮口散大，不生肌者，里虚欲变证，峻补之。腐肉虽脱，新肉生迟，如冻色者，肉冷肌寒，大温气血。溃后食少，心烦不睡，发热作渴，脾弱阴虚，补中益气。身凉脉细，倦怠懒言，食不知味者，脾弱也，醒脾助胃。风寒袭于疮口，皮白绽而不收敛者，外照而内温补。溃后面黄肌瘦，脓水清稀，疮色淡白者，当香燥助脾。脉大无力，细濇微沉，自汗身凉者，气血俱虚，峻补之。出血或脓多，五心烦热，躁甚不眠者，亡阳也，急补之。疮口已合，经犯房劳，或值急暴复崩溃者，仍助气血。
　　　　　疮名十律

　　背之左右谓疽痈，手膊肩臂亦相同。肺疽居右痈居左，蜂痈左右近喉咙。耳后右为锐毒看，夭疽左耳后相逢。左右两肩名搭手，井疽正发在心中。　　流注牵藤六七成，发于心下正脐平。胁疽生在胁肋下，阴疽大体近期门。穿踝疽穿孤拐下，脚气原来脚底生。左为便毒右鱼口，鹤膝风从膝眼成。　　肩下臑痈腋下疽，喉咙上下气痈医。当脉兑疽君可记，三寸相离穿骨基。红丝疔从手上起，蛾子喉风口内随。肾疽当肾生左右，三里穴发附阴疽。　　离脐四寸为吓痈，再高三寸号幽痈。肠痈还从脐突起，胸疽乳上心肺中。合谷一疔名虎口，蛇头鱼肚指头逢。脑后一疽名玉枕，莫作如常一样同。　　肩疽乐疽居右手，石榴离肘上三分。左元阴右裆疽发，咬骨阴包穴上生。渊疽肾上腿附骨，佛顶疽生脑顶门。人世毒疮当切记，管教患者即安生。　　颧骨为疔唇上疽，鬓边所发亦疽医。眉中凤眉旁侵脑，黑疔耳内不为奇。鼻内生疔当速疗，透脑原来发际基。眉尾瘭疽是大毒，颊疔鱼眼近腮齐。　　马刀瘰疬气瘿疮，一气生来在颈间。虎毒龙泉唇上下，对口原来发下藏。牙根唇上痈莫异，牙下生之疽一行。顶牙缝突为疔治，休作人间容易疮。　　心肝脾肺肾痈疽，当看胸中穴道医。更有黄头并白泡，发无定处速如飞。左为坐马右下马，尾骨头尖鹳口疑。此物杀人能致命，火急攻医切莫迟。　　妇人之乳有数种，高肿为痈坚硬疽。还有乳岩真恶证，肿如顽石破如墟。钮扣之风生颈项，裙带风疮脚下需。又有湿臁疮等疾，总生下腿上安居。　　婴儿走马烂牙疳，黑腐沿开臭不堪。赤游丹毒浑身到，鹅口疮苔满口漫。风疮奶癣多搔痒，血灌脓窠痛欠安。还有心脾胎热证，口疳重舌一般看。
　　　　　疔疮论

　　夫疔疮者，乃外科迅速之病也。有朝发夕死，随发随死；有三日五日而不死，一月半月而终死。此在于毒中之浅深，脏腑之乖逆，节候之寒温，肃杀之瞬息。畜类尸忤，性情激变，暴戾一时，发生立判。人之气血虚者，各随脏腑而中之。且如毒气发于心经者，生为火焰疔。其患多生唇口手掌指节间，其发初生一点红黄小泡，抓动痒痛非常，左右肢体麻木，重则寒热交作，头运眼花，心烦发躁，言语昏愦，此等出于心经之病也。毒气发于肝经者，生为紫燕疔。其患多生手足腰胁筋骨之间，初生便作紫泡，次日破流血水，三日后串筋烂骨，疼痛苦楚，重则眼红目眯，指甲纯青，舌强神昏，睡语惊惕，此等出于肝经之病也。毒气发于脾经者，生为黄鼓疔。其发初生黄泡，光亮明润，四边红色缠绕，其患初生口角腮颧，眼泡上下，及太阳正面之处，发之便作麻痒，绷急硬强，重则恶心呕吐，肢体木痛，寒热交作，烦渴干哕，此等出于脾经之病也。毒气发于肺经者，生为白刃疔。其发初生白泡，顶硬根突，破流脂水，痒痛骤然，易腐易陷，重则腮损咽焦，毛耸肌热，咳吐脓痰，鼻掀气急，此等出于肺经之病也。毒气发于肾经者，生为黑靥疔。其患多生耳窍胸腹腰肾偏僻软肉之间，其发初生黑斑紫泡，毒串皮肤，渐攻肌肉，顽硬如钉，痛彻骨髓，重则手足青紫，惊悸沉困，软陷孔深，目睛透露，此等出于肾经之病也。以上五疔，相应五脏。又红丝疔起于手掌节间，初起形似小疮，渐发红丝，上攻手髆，令人多作寒热，甚则恶心呕吐。迟者红丝至心，常能坏人。用针于红丝尽处，挑断出血，寻至初起疮上挑破，俱用蟾酥条插入膏盖，内服汗药散之自愈。凡治此证，贵在乎早。初起即治者十全十活，稍迟者十全五六，失治者十全一二。初起项以上者，三阳受毒，必用铍针刺入疮心四五分，挑断疔根，令出恶血，随用回疔丹或蟾酥条插入孔内，膏盖之。如项之以下者，三阴受毒，即当艾灸。灸之不痛，亦须针刺插药方效。随后俱用蟾酥丸。冬月万灵丹，发其大汗，毒方得解，庶不稽留毒气，致生变证。今人治法，不论阴阳表里，部位上下，凡见是疮，便加艾灸。殊不知头乃诸阳之首，亢阳热极所致，其形虽小，其恶甚大，再加艾灸，火益其势，逼毒内攻，反致倒陷走黄之证作矣。既作之后，头面耳项，俱能发肿，形如尸胖，七恶顿起，治虽有法，百中难保一二。外又有疔名数种，形状纷纷，故有旧说，未及重录也。　　看法
　　初起如疥，形如粉刺，或小泡，或疙瘩，结肿不散者，顺。疮肿不作寒热，亦不恶心，饮食有味，手足温暖者，顺。形势已成，疮肿肉不肿，四围白色，多痛少痒，作脓者，顺。已溃出脓，疮仍高肿，肉色鲜明，根内红活渐平者，顺。初起似疔非疔，软慢灰色，四边疮根平塌漫肿者，凶。未发前先作寒热如疟，恶心不食，后出疮如蚊迹蚤斑，或青紫黑泡，软陷无根，腐烂深孔，气粗足冷者，逆。疮形似鱼脐，顶凹灰白，软漫相兼，脉细身冷者，多逆；已成，肉肿疮不肿，根脚走散，疮顶空腐，血水气秽者，死。凡疔生项之以上，针刺不疼；项之以下，灸之不痛，俱死。已经走散，头项耳面俱肿，烦躁脉细，痰动喘急者，死。日久原疮无迹，走散之处仍复作脓，脉数唇焦，终死。病虽险恶，岁运顺者，可活；疮虽微险，岁运逆者，常危。　　治法
　　初生项之以上者，必先针刺以去恶血，庶毒不攻内。初发项之以下者，必先艾灸以杀其势，庶不侵良肉。发热恶寒，身体拘急，六脉紧数，邪在表也，宜汗散之。身体发热，口噪咽干，脉实有力，二便秘濇者，宜下之。针刺之后，疮不作腐，边肿不消，仍加插药内用补托。初起悞灸，致毒走黄不住者，急当随走处砭去恶血。恶寒发热，干呕心烦作渴，闷乱神昏，宜解毒清心，托里护膜。溃后气血受伤，神怯食少，睡卧不宁，宜助脾胃敛神气。将愈后气血渐复，饮食当进，仍作渴者，急滋养肾水。
　　　　　多骨疽论
　　多骨疽者，由疮溃久不收口，乃气血不能运行至此，骨无荣养所致。细骨由毒气结聚，化成大骨。由受胎时精血交错而结，日后必成此疽也。但肾主骨，宜服肾气丸、十全大补汤，先补脾肾；次用艾附饼灸之，令温暖，腐毒朽骨，自然脱尽，生肌敛口而愈。古今图书集成医部全录卷三百六十四

外科痈疽疔毒门

　　　　方

　　内疏黄连汤　治呕啘心逆，发热而烦，脉沉而实，肿鞕木闷而皮色不变，根脚深大，病因在内脏腑秘濇，当急疏利之。　　黄连　芍药　当归　槟榔　木香　黄芩　栀子　薄荷　桔梗　甘草各一两　连翘二两　　右除槟榔、木香为末外，并銼，每服一两，水一盏半，煎一盏，先吃一二服；次每服加大黄一钱，再加二钱，以利为度。如有热证，止服黄连汤；大便秘濇，加大黄；如无热证，止用复煎散时呷之。如此内外皆通，荣卫和调，则经络自不遏绝矣。
　　内托复煎散　治肿焮于外，根盘不深，形证在表，其脉浮，痛在皮内，恐邪气盛则必侵于内，急须内托以救其里。　　地骨皮　黄芪　防风各二两　桂五钱　芍药　黄芩　白朮　茯苓　人参　甘草　当归　防己各一两　　右(口父)咀，先将苍朮一斤，用水五升，煎至三升，去苍朮滓，入前药十二味，再煎至三四盏，绞取清汁，作三四服，终日服之。又煎苍朮滓为汤，去滓，再依前煎十二味药滓服之。此除湿散郁热，使胃气和平。如或未已，再作半料服之。若大便秘及烦热，少服黄连汤；如微利烦热已退，却服复煎散半料。如此便荣卫俱行，邪气不能内侵也。
　　当归黄芪汤　治疮疡，脏腑已行而痛不可忍者。　　当归　黄芪　生干地黄　川芎　地骨皮　芍药各半钱　　右(口父)咀，水煎服。如发热，加黄芩；如烦躁不能睡卧，加栀子；如呕则是湿气侵胃，倍加白朮。　　右三方乃易水师弟治疮之三法，今特列于篇首，而以古今诸方胪列于后，临病之工，详审脉证而施用之，庶乎可以无失矣。
　　托里荣卫汤治　痈疽疔肿，及无名肿毒。　　桂枝七分　人参　黄芪　红花　真茅朮　柴胡　连翘　当归身　羌活　黄芩　防风　甘草炙，各一钱　　右作一服，水一锺，酒一锺，煎至一锺，食前服。
　　加味当归饮子　治诸疮疡。诸痛痒疮，皆属心火。火郁则发之。　　当归　生地黄　升麻各五钱　防风二钱五分　荆芥穗　何首乌各二钱　柴胡　白芍药　川芎　羌活　黄芪各二钱　红花　苏木　甘草各一钱　　右(口父)咀，每服五钱，水二盏，生姜三片，煎至八分，食远服。沐浴取微汗效速，使血气通和，服之应效。
　　人参败毒散
　　人参　独活　柴胡　桔梗炒　枳壳麸炒　羌活　茯苓　川芎　前胡　甘草各一钱　作一剂，水二锺，姜三片，煎一锺，服后服内托复煎散。
　　郭氏神效乌金散　治痈疽疔肿时毒附骨疽诸恶疮等证。若疮黑陷如石坚，四肢冷，脉细，或时昏昧，讝语循衣，烦渴，危笃者，服此汗之疮起。　　苍耳头端午午时收　草乌头　火麻头火日收　木贼去节　虾蟆头　桦皮节酥炙　麻黄去根节　　右晒干各等分，同入磁器内，盐泥固济，炭火内从早煅至申分，如黑煤色为度，碾为末，每服二钱，病重者三钱，用热酒调下。未乖僖环Ｈ绾骨瑓s服解毒疏利之药。如修合此药，必选天晴好日，于静室中勿令鸡犬猫畜及阴人见之。又名首功元黑散。
　　夺命丹　治诸般肿毒疔疽恶疮。
　　蟾酥　轻粉各五分　朱砂三钱　白矾枯　寒水石　铜绿　乳香　没药　麝香各一钱　蜗牛二十一粒，另研　　右件为细末，将蜗牛另碾一处，如丸不就，用好酒糊为丸如菉豆大，每服一丸，生葱三五茎嚼极烂，吐于手心，包药在内，热酒和葱送下，如重车行五七里，汗出为效。重者再服一二丸。
　　蟾酥丸　治疔黄一切恶疮。
　　川乌　莲花蕊　大朱砂各一钱半　乳香　没药各二钱　轻粉　蟾酥各一钱　麝香五分　　右为细末，糊为丸，豌豆大，每服一丸，病重者二丸，依前法服取汗。　　右三方，郭氏称为首药，皆主乎发散。首出太阳例，后二方出少阴例。然皆劫剂也，智者当较轻重阴阳之分取择用之。
　　寸金丹　二名返魂丹，三名再生圆，四名追命丹，五名延寿圆，六名来苏圆，七名知命圆，八名得道圆，非人勿示。此方若有人身患疮未烂者，与三圆服之，咽下便活。如口噤，但斡开牙关，研化三圆，灌下喉中立生。此方治发背脑疽痈肿，遍身附骨肿痛，先觉时饮水，口中烦渴发热，四肢沉重，体壮热。　　麝香一分　南乳香　乌金石　轻粉　雄黄　狗宝　没药各一钱　粉霜　黄蜡各三钱　硇砂五钱　鲤鱼胆　狗胆各一个，阴干用　金头蜈蚣七条全者，酥炙　头胎男孩儿乳一合　蟾酥二钱　　右件为细末，除黄蜡、乳汁二味熬成膏子，同和丸如菉豆大，小儿丸如芥子大，每服一丸，病重者加至三丸，白丁香七个研烂，新汲水调送下，用衣服盖之睡，勿令透风，汗出为度。大段疼痛如无头疮肿，不过三服，立效。服药后，吃白粥瓜虀就睡，大妙。
　　乌金散　治疔毒肿痛。
　　牙皂四分　人言制　蟾酥　麝香各五分　血余煅过　蛇蜕煅过　露蜂房煅，各一钱　蝉蜕酒洗　血竭　乳香　僵蚕炒去丝，各二钱　全蝎三钱，汤泡七次　辰砂研水飞　雄黄　穿山甲炙黄，各二钱半　天龙四钱，酒炙去头足　川乌尖　没药　　右各为细末，称准分两和匀，每服三分，赤砂糖调葱头酒送下，取汗为度。
　　胜金丹　治证同前。
　　麝香　白砒制，各五分　蟾酥一钱　雄黄　辰砂　乳香　没药　血竭各钱半　全蝎泡炙　天龙去头足炙　穿山甲炙，各三钱　僵蚕炙，五钱　　右为细末和匀，服法同前。

　　夺命丹　治证同前。
　　轻粉　麝香　白砒制，各五分　白矾煅研　血竭各一钱　蟾酥酒化　铜绿　寒水石煅　乳香　没药　雄黄各二钱　蜗牛二十一个，连壳　　右为末，先将蜗牛研烂如泥，匀和前药为丸如菉豆大，辰砂一钱为衣。如丸不就，加好酒打三五百下。每服二三丸。先用葱白三寸与病者嚼烂，吐于男左女右手心，将药丸裹入葱白，用无灰酒一锺热送下，被盖取汗为度。重者不过三服。
　　内托羌活汤
　　羌活　黄蘗酒洗，各二钱　防风　槁本　连翘　当归各一钱　肉桂三分　甘草炙　苍朮　陈皮各五分　黄芪一钱五分　　右作一服，酒二大盏，水一大盏，煎至一盏，去滓热服，空心。以夹被盖覆其痈，使药行罢去之。一服愈。
　　托里温经汤　治寒覆皮毛，郁遏经络，不得伸越，热伏荣中，聚而赤肿，痛不可忍，恶寒发热，或相引肢体疼痛。　　麻黄去根节　白芷　当归各二钱　防风去芦　葛根各三钱　升麻四钱　炙草　白芍各钱半　人参　苍朮各一钱　　右銼如麻豆大，每服称一两，水二盏，先煮麻黄令沸熟去沫，再下余药，同煎至一盏，去滓，大温服讫，卧于暖处，即以绵衣覆之，得汗而散。
　　当归拈痛汤　治一切风湿热毒，浸淫疮疡，下注湿毒，脚膝生疮赤肿，里外臁疮，脓水不绝，或痒或痛，脉沉紧实数动滑者，并宜服之。　　羌活　人参　苦参酒制　葛根　真茅朮　升麻各二钱　黄芩酒制　茵陈叶酒拌炒　甘草炙，各半两　防风　当归身　知母酒制　泽泻　猪苓各三钱　白朮一钱半　　右(口父)咀，每服一两，水煎，空心服，临睡再服之。
　　复煎散　治痈疽发背。
　　黄蘗　黄芩　黄连　知母　生地酒洗，各一钱　防己　山栀　羌活　黄芪　麦门冬　甘草炙　独活　人参各半钱　当归尾二钱　陈皮　防风梢　甘草梢生　苏木　当归身　五味子　猪苓　槁本　连翘　桔梗各一钱半　　右(口父)咀，每服四钱，水一盏，煎至七分，去滓，随证上下，食前后服。
　　金针散　治发背诸疮肿。
　　皂角针春取一半新采，一半黑者
　　右一味，不拘多少，晒干为末，食后酒调二三钱服。
　　精要十宣散
　　人参　当归　黄芪各二两　川芎　防风　厚朴　桔梗　官桂　甘草　白芷各一两　　右为细末，每服二钱，加至六钱止，热酒调下。日数服，以多为妙。不饮酒者，用木香浓煎汤下，然不若酒力之胜也。许学士云：此方得于都下异人，济苦者，不可胜数。
　　十六味流气饮　治无名恶肿痈疽等证。　　川芎　当归　芍药　防风　人参　木香　黄芪　官桂　桔梗　白芷　槟榔　厚朴　乌药　甘草　紫苏　枳壳　　右(口父)咀，水煎服。

　　千金托里散　治一切疮肿，发背，疔疮。　　黄芪一两半　厚朴　防风　桔梗各二两　连翘二两二钱　木香不见火　没药各三钱　乳香二钱　当归半两　川芎　白芷　芍药　官桂　人参　甘草各一两　　右为细末，每服三钱，酒一大盏，煎三二沸，和滓温服。
　　托毒散 【《鬼遗》】 　治痈疽初起高肿，发痛不定，喘息气粗。　　附子一枚，炮去皮尖　当归　麻黄　甘草　官桂　川芎　羌活　石苇　龙胆草　　右九味等分为末，每服二钱，水一大盏，姜三片，盐少许同煎。
　　圣济射干汤　治痈疽发背诸疮肿痛，脉洪实数者。　　射干　犀角　升麻　元参　黄芩　麦门冬　大黄各一两　山栀半两　　右(口父)咀，每服五钱，加竹叶、芒硝一钱，以利为度。
　　托里散　治一切恶疮发背疔疽便毒始发，脉洪实数，肿甚欲作脓者，三服消尽。　　川大黄　牡蛎　(艹舌)蒌根　皂角针　(石卜)硝　连翘各三钱　当归　金银花各一两　赤芍药　黄芩各一钱　　右为粗末，每半两，水酒各半煎服。
　　破棺丹　治诸热肿，一切风热疮证，发热多汗，大渴便秘，讝语结阳之证。　　大黄二两半，半生半熟　芒硝　甘草各二两　　右为末，炼蜜丸如弹子大，每服半丸，病重一丸至二丸，食后，童便入酒半盏化服，或白汤合酒化服。
　　泻心汤　治疮毒痈肿，发躁烦渴，脉实洪数者。　　大黄四两　黄连　山栀　漏芦　泽兰　连翘　黄芩　苏木各二两　犀角一两　　右(口父)咀，每服三五钱，水煎服。
　　清凉饮　治疮疡烦躁，饮冷焮痛，脉实大便秘结，小便赤濇。　　大黄炒　赤芍药　当归　甘草各二钱　　右，水煎服。

　　精要漏芦汤
　　黄芪生　连翘　沉香　大黄　漏芦各一两　粉草半两　　右为细末，每服二钱，姜枣汤调下。
　　内消升麻汤　治血气壮实，若患痈疽，大小便不通。　　升麻　大黄各二两　黄芩一两半　枳实麸炒　当归　芍药　甘草炙，各一两　　右(口父)咀，水煎，食前服。

　　孙真人单煮大黄汤　脉实沉而数，膏粱食肉之辈，大腑秘者，详审用之。　　锦文大黄酒洗去皮
　　右一味，剉如麻豆大，水煮服。

　　宣毒散　治一切疮毒，其功不可尽述。　　大黄煨　白芷各五钱作一剂，水二锺，煎一锺，食前服。
　　内托散　治诸肿毒恶疮，一服立愈。　　大黄　牡蛎各半两　(艹舌)蒌二枚　甘草三钱　　右銼，每服三钱，水一大碗，煎七分，去滓温服。
　　车螯散　治痈疽初发肿痛，或少年热盛发背等，急宜宣毒利下，热退为度。大人小儿，四季皆可服之。　　紫背车螯一双，盐泥固济，火煅通红，置地上，出去火毒用　轻粉　甘草各二钱　大黄五钱　黄芩　漏芦去须　瓜根各半两　　右为末，每服二钱，薄荷汤下速利，酒亦可。
　　内消丸 【《宝鉴》】 　治疮肿初生，及瘰疬结核，热毒郁滞，服之内消。　　薄荷叶　皂角不蛀者，水煮至软，二味煎浓膏　牵牛取头末，各半斤　青皮　陈皮各一两　沉香半两　广朮炮　京三棱炮，各三钱　　右为末，入牵牛头末，用煎膏和丸如菉豆大，每服三十丸，煎连翘汤送下，食后。
　　神仙解毒万病丸　一名追毒丸，一名玉枢丹，一名紫金锭。治一切毒及菇子鼠莽菌蕈金石，或吃疫死牛马河豚等毒，或时行瘟疫，山岚瘴疟，急喉闭，缠喉风，脾病黄肿，赤眼，及冲冒寒暑，热毒上攻，或自缢或溺水，或打扑伤损，痈疽发背，疮肿汤火，或蛇虫犬鼠所伤，或中邪狂走，鬼胎鬼气，并宜服之。居家出入，不可无此药，真济世卫身之宝。　　文蛤三两，用淡红黄色者捶碎洗净，一名五倍子　山慈姑二两　续随子去壳研，以纸包压去油再研，一两　红芽大戟洗净，一两五钱　麝香三钱，研　　右各另为细末和匀，以糯米粥和合于木臼中，杵千余下，每料分作四十锭，于端午、重阳、七夕合。如欲急用，辰日亦得。勿令妇人孝服不具足人，及鸡犬之类见之。合宜珍重，否则无效。如痈疽发背未破，用冷水磨涂痛处并服，良久觉痒立消。阴阳二毒，伤寒心闷狂语，胸膈壅滞，邪毒未发，及瘟疫山岚瘴气，缠喉风，冷水入薄荷一叶同研下。急中颠邪，喝叫乱走，鬼胎鬼气，并用暖无灰酒下。自缢或落水死，心头暖者，及惊死鬼迷死，未隔宿者，并冷水磨灌下。蛇犬蜈蚣伤，并用冷水磨涂伤处，如腹胀或迷闷者，更宜服之。诸般疟疾，不问新久，临发时，煎桃柳枝汤下。小儿急慢惊风，五疳八痢，蜜水薄荷一叶同磨下。牙关紧急，磨一锭，外涂内服，量大小用之。牙痛酒磨涂及含少许吞下。汤火伤，东流水磨涂伤处。打扑伤损，炒松节酒下。年深日久，头痛太阳疼，用酒入薄荷磨纸花贴太阳穴上，并服之。诸般癎疾，口眼歪斜，眼目掣眨，夜多唾涎，言语謇濇，卒中风口噤，牙关紧急，筋脉挛缩，骨节风肿，手脚疼痛，行步艰难，一应风气疼痛，并用酒磨下。有孕妇人不可服。
　　郭氏瑞效丸　治肠痈、胃痈、内积，兼治男子妇人积聚证。　　当归　京三棱　槟榔　木鳖　山甲炒，各一两　牡蛎为末炒山甲，都用　连翘　枳壳各一两半　硇砂焙　琥珀各一两　巴豆二十一粒，去油　麝香少许　　右为末，酒糊为丸桐子大，每服十丸至二三十丸，温酒下，临卧再服。如利动脏腑，减丸数。大小便有脓血出者，却用别药调治之。
　　万灵夺命丹郭氏　又名廷寿济世膏。治一切疮肿疔疽，初起脉沉实，及服汗药后，毒气在里不尽者，宜此下之。　　朱砂　盐花各二钱半　雄黄　明矾生用　枫香各二钱　赤石脂　黄丹飞过　琥珀　真轻粉各一钱五分　巴豆去壳水煮十沸蓖麻子另研，各七七个　麝香　片脑各一钱　　右为末，用巴豆蓖麻子膏和药为丸，如和不就，加炼蜜就成膏，收磁器内。如用时，旋丸芡实大，每服一丸，井华水下，或汤亦得。忌热物半日。大人小儿，以意加减与服。
　　一粒金丹　治一切恶疮痈肿，无名肿毒。　　沉香　木香　乳香各五分　巴豆霜一钱半　各为细末，照称分数和匀，用黑肥枣一个半，去皮捣烂为丸如芡实大，每服一丸，量人虚实，先呷水一口，行一次。胃气壮实者，只可呷水三四口，不可太过。后用水一口送药下，行尽数次，以米饮补之。
　　威灵仙饮
　　生威灵仙不拘多少为末　每服一钱，空心温酒调服，逐日微利为度。
　　五香连翘汤　治诸疮肿，初觉一二日便厥逆，咽喉塞，发寒热。　　沉香　木香　麝香　丁香　连翘　射干　升麻　独活　桑寄生　甘草炙，各一两　乳香　木通各二两　大黄一两半　　右(口父)咀，每服五钱，水一盏半，煎七分，温服取利。
　　千金漏芦汤　治痈疽丹痃恶肉，时行热毒赤肿。　　漏芦　连翘　黄芩　白蔹　枳壳　升麻　粉草　麻黄　(石卜)硝各一两　大黄一两半　　右除硝外，每服二钱，水一盏，姜三片，薄荷三叶，同煎温服，取利为度。
　　防风通圣散　治时毒热毒，便秘热燥，若时毒饥馑之后，胃气亏损者，须当审察，非大满大实不用。　　防风　当归　川芎　芍药　大黄　芒硝　连翘　薄荷　麻黄　桔梗　石膏　黄芩　滑石各一两　白朮　山栀　荆芥各二钱五分　甘草二两　　右，水煎服；或为末，白汤调下。仍量人虚实。
　　中和汤　治疮属半阴半阳，似溃非溃，似肿非肿，此因元气虚弱，失于补托所致。　　人参　陈皮各二钱　黄芪　白朮　当归　白芷各一钱半　茯苓　川芎　皂角刺炒　乳香　没药　金银花　甘草节各一钱　　右，水酒各半煎服。

　　内托散　一名护心散。一日至三日内，宜连进十数服。　　真菉豆粉一两　明乳香半两，慢火于银石器中炒，手指搅使干，急倾出，搧冷，研极细　　右研令匀，每服二钱至三钱，浓煎甘草汤调下，时时细呷，要药常在胸膈间。若毒冲心，有呕逆之证，大宜服此。如有寒而呕逆，不宜服此，当用辛热。
　　国老膏　治一切痈疽，能消肿逐毒，使毒不内攻，其效不可具述。　　甘草大者二斤
　　右捶碎，河水浸一宿，揉令浆汁浓，去尽筋滓，再用绢滤过，银石器内慢火熬成膏，用器收之。每服一二匙，无灰酒，或白汤亦可。曾服燥药丹剂者，亦解之。《本事方》每甘草一斤，分作三服，温酒调下。今云一二匙，恐力少也。
　　解毒散　治痈疽始觉，便宜服。
　　犀角屑　升麻　(石卜)硝　赤芍　木通各一两，銼　石膏二两　元参　麦冬去心　甘草生銼，各半两　　右，每服四钱，水一中盏，煎至六分，去滓温服，无时。
　　清心内固金粉散　又名金花散。
　　辰砂另研　白茯苓　人参　甘草各七钱半　菉豆粉四两，研　白豆蔻仁　(石卜)硝另研，各半两　雄黄研　脑子研　麝香研，各二钱半　　右以参、苓、白豆蔻诸药为末，入研药令匀，每服一钱半，蜜汤调下，无时候。此药专治恶疮热盛焮痛，作渴烦躁。此药解毒。
　　内追毒丹　清心解毒散潮。
　　大朱砂　雄黄　生犀角　琥珀以上并别细研　黑角沉香各五钱　麝香一钱　　右为末，炼蜜丸梧桐子大，每服二十丸，灯心薄荷汤下。
　　独胜散　治痈疽，皆缘血滞气凝而致者。　　香附子去毛令净，以生姜汁淹一宿，焙干，研极细　　右无时，以白汤调二钱服之。又云疽疾多因怒气得之。若有此疾，必多怒，但服香附，进食宽气自有效。
　　远志酒　治一切痈疽发背疖毒恶候，浸有死血阴毒在中，则不痛，敷之即痛；有忧怒等气积而内攻，则痛不可忍，敷之即不痛；或蕴热在内，热逼人手不可近，敷之必清凉；或气虚血弱，溃而不敛，若七情内郁，治之必愈。　　远志不以多少泔浸，捶去心，干为末　酒一盏，调末三钱，澄清饮之，以滓敷于患处。
　　五香散　升降诸气，宣利三焦，疏导壅滞，发散邪热，治阴阳之气郁结不消，诸热蕴毒，肿痛结核，或似痈疖而非，使人头痛恶心，寒热气急。　　木香　丁香　沉香　乳香　藿香各等分　　右銼散，每服三钱，水一盏半煎，食后温服。
　　忍冬酒　初发便当服此，或贫乏中，或居乡僻田夫野老，百发百中。　　忍冬藤生取一把，以叶入砂盆研烂，入酒少许，调和得所，涂敷四围，中心留一口，又取五两，用木捶捣碎，不犯铁器　甘草生銼，一两　　右二味，入砂瓶内，用水二碗，文武火煎至一碗，入好酒一大碗，煎十数沸，去渣，分为三服，一日连夜进尽。病势重，一日夜可二剂。
　　生地黄散　治发痈肿热毒疼痛，心神烦闷。　　生地黄二两　川大黄銼碎炒　川升麻　黄芩　地骨皮　当归銼微炒　木通　赤芍药　黄芪　元参　甘草生，各一两　赤茯苓一两半　　右为散，每服四钱，水一中盏，入竹叶二七片，煎至六分，去滓，不拘时温服。
　　阿胶饮子 【《精要》】 　明阿胶炒如珠　粉草各一两　橘红半两　　右(口父)咀，分作三服，以水一盏，煎七分，去滓温服。
　　牛胶饮　截痈疽恶疮发险处，服之，使毒气不攻于内。　　牛胶通明者，四两　用酒一碗入胶内，重汤煮，镕透搅匀，倾出更浸酒，随意饮，能饮者以醉为度。此方活人甚多。
　　黄矾丸　服过一两以上，无不取效，最止疼痛，不伤脏腑，活人不可胜数。　　白矾一两　黄蜡半两
　　右，和丸如桐子大，每服十丸，渐加至五十丸，温酒送下。如未破即消，已破即合。一日服百粒则有效，能防毒气内攻，尤能护膜，始终须服半斤。疮愈后服之尤佳。
　　托里消毒散，治胃气虚弱，或因克伐不能溃散，服之未成即消，已成即溃，腐肉自去，新肉自生。若腐肉既溃，而新肉不能收敛，属气虚者四君子汤为主，属血虚者四物汤为主，气血俱虚者十全大补汤为主。并忌寒凉消毒之剂。　　人参　黄芪盐水拌炒　当归酒拌　芍药炒　川芎　白朮炒　白茯苓各一钱　金银花　白芷各七分　甘草炙　连翘各五分　　右，水煎服。

　　托里散　治疮疡因气血虚不能起发腐溃收敛，及恶寒发热者，宜用此补托。其属六淫七情及诸经错杂之邪而为患者，当各审其因而参以主治之剂。其属胃气虚弱者，当以六君子汤为主。　　人参气虚者多用之　黄芪炒，各二钱　白朮炒　陈皮　当归　熟地黄自制　白芍药酒炒　茯苓各一钱半　　右，水煎服。

　　散毒饮子　治痈疽初觉，肿结未成者，可以消散。　　黄芪二两　甘草炙　天罗生　山药炒，各一两　鬼腰带叶半两，生竹篱阴湿石岸络石而生者好，络木者无用，其藤柔细两叶相对，形生三角　　右为粗末，每服三钱，水一盏，煎至七分，入酒三盏，同煎一二沸，去渣温服。
　　神效托里散 【《精要》】 　治痈疽发背，肠痈、奶痈，无名肿毒，焮赤疼痛，憎寒发热，不问老幼虚弱并治之。　　黄芪去芦　忍冬藤叶各五两　当归一两八钱　粉草炙，八钱　　右为细末，每服五钱，酒一盏半，煎至一盏，病在上，食后服，在下，食前服，少顷再进，留滓外敷。
　　黄芪散 【《本事方》】
　　绵黄芪　皂角刺拣红紫者銼炒黄色，各一两　甘草半两细末，每服五钱，酒一盏，乳香一块，煎七分，去滓服。
　　黄芪四物汤
　　人参　黄芪　白朮　茯苓　芍药　甘草　生姜　当归　地黄　川芎　　右，多加金银花，水煎服。

　　内固黄芪丸 【《本事》】
　　绵黄芪　人参各半两
　　右为末，入真生龙脑一钱研细，生藕汁和丸菉豆大，每服三十丸，温熟水下，加至四十丸，日三服。
　　回阳汤　治脾肾虚寒，疮属纯阴；或药损元气，不肿痛，不腐溃；或腹痛泄泻，呕吐厥逆；或阳气脱陷等证。　　干姜炮　大附子炮，各二钱　人参　白朮　黄芪各三钱　当归　陈皮　甘草炙，各二钱　柴胡　升麻各五分　　右，酒水煎服。不应，姜、附倍之。敷药用回阳玉龙膏。
　　清热消毒散　治一切痈疽阳证，肿痛发热作渴。　　黄连炒　山栀炒　连翘　当归各一钱　川芎　芍药炒　生地黄各一钱半　金银花二钱　甘草八分　　右，水煎服。

　　黄连消毒散　治脑疽背疽，肿焮疼痛，或麻木。　　黄连制　羌活各一分　黄芩　黄蘗各半钱　生地黄　知母制　独活　防风　当归尾　连翘各四分　槁本　防己　桔梗各半钱　黄芪　苏木　陈皮　泽泻各二分　人参　甘草各三分　　右，水煎服。

　　黄连解毒汤　治疮疡焮痛，烦躁饮冷，脉洪数，或发狂言。　　黄芩　黄蘗炒　黄连炒　山栀各一钱半　　右，水煎热服。

　　排脓汤 【仲景】
　　甘草二两　桔梗三两　生姜一两　大枣十枚　　右四味，以水三升，煮取一升，温服五合，日再服。
　　排脓散
　　枳实十六枚　芍药一两半　桔梗五钱　　右三味，杵为散，取鸡子黄一枚，以药散与鸡子黄相等，揉和煎如薄粥，温服一升，即瘥。
　　连翘饮　治痈肿疮疖排脓。
　　连翘　防风去叉，各三两　荠苨　白芍药　黄芩去黑心　元参各二两　白茯苓去黑皮　人参　桔梗銼炒　前胡去芦　甘草炙，各一两　黄芪生，四两　桑根白皮銼，一两半　捣筛，每服五钱，水一盏半，煎八分，去滓温服，日二。
　　柞木饮子 【《精要》】
　　干柞木叶四两半　干荷叶中心蒂　干萱草根　甘草节　地榆各一两　　右细銼，每服半两，水二碗，煎一碗，分作二服，早晚各一服。未成者自消，溃者自干。其荷蒂去恶血；萱根下水解毒，利胷膈；柞木有芒刺，能驱逐；地榆主下焦血病。轻小证候，或可倚仗。
　　车螯散
　　车螯一两，煅通赤　生甘草二钱半　轻粉五分　为细末，每服四钱，浓煎，(艹舌)蒌酒调，五更服，转下恶物为度。未知再用，效在五香之上。
　　内消散　治痈疽结鞕疼痛。
　　人参去芦　瞿麦　白蔹　川升麻　当归微炒　黄芩　防风　黄芪　沉香　甘草生，各一两　赤小豆煮熟，一合　为细末，每服二钱，不拘时温酒调服。
　　化毒为水内托散　凡患痈疽发背，对口恶疔疮，乳花，百种无名无头歹疮，此药能令内消，去毒化为黑水，从小便出，万不失一。此方不可秘藏，不可轻视。宝之！宝之！　　乳香　穿山甲　白芨　知母　贝母　半夏　金银花　皂角刺　天花粉各一钱　　右(口父)咀，用无灰酒一碗，煎半碗，去渣，作一服，温进，不宜加减。将渣捣烂，加过秋芙蓉叶细末一两，以蜜水润，过一宿自消，不必用第二服。忌发物大效。
　　仙方活命饮　又名真人活命饮。治一切疮疡，未成脓者内消，已成脓者即溃。又止痛消毒之圣药也。　　滴乳香研　防风　白芷　贝母　赤芍药　当归尾　明没药研　皂角刺炒　天花粉　甘草节　山甲炮，各一钱　陈皮　金银花各三钱　在背俞，皂角刺为君；在腹募，白芷为君；在胷次加(艹舌)蒌仁二钱；在四肢，金银花为君。如疔疮，加紫河车草根三钱，如无亦可。　　右为粗末，大者四两、小者二两作一剂，无灰酒十茶锺，疮小五茶锺，入有嘴瓶内，以厚纸封口，勿令泄气，煎至三大锺，去渣，作三次服。接连不断，随疮上下服。能饮酒者，服药后再饮三五杯。此药并无洒气，不动脏腑，不伤气血。忌酸薄酒铁器。服后侧睡，觉痛定回生，神功浩大，不可臆度。
　　保安方  洁古　治疮托里，或已成者速溃。　　(艹舌)蒌新者一枚，去皮火焙　没药通明者，一钱，研　金银花　甘草　生姜各半两　　右为细末，用好无灰酒三升，于银石器内煎至一升，分作三盏，三次饮尽。病微者只一服。如服托里药，不能发散，又作疮者，用此。
　　秘方托里散　治一应疮毒，始终常服，不致内陷。　　(艹舌)蒌大者一枚，杵　当归酒拌　黄芪盐水拌炒　甘草　白芍药各一两半　皂角刺炒　金银花　天花粉　熟地用生者，酒拌入瓷器，蒸半日，各一两　用无灰酒五茶锺，和药五两，入瓷器内，厚纸封口，再用油纸重封，置汤锅内煮，用盖覆之，煮至药香，取出分服，直至疮愈。
　　秘方拔毒散　治一切痈疽肿毒，其功不可尽述。　　乳香　没药　穿山甲炮　当归　木鳖子　连翘各一钱　(艹舌)蒌实八钱　甘草炙，五分　牙皂角炒　贝母各七分　大黄生熟各一钱半　忍冬藤二钱　作一剂，用酒水各一锺，煎至一锺，食前服。
　　归芪汤　治痈疽无头，但肿痛。
　　黄芪　当归　(艹舌)蒌仁　皂角刺　金银花　甘草各一钱　　右(口父)咀，水一锺半，煎八分，去滓，入乳香酒，再煎服。
　　荣卫返魂汤　又名通顺散，又名何首鸟散。　　何首乌不犯铁　当归　木通去皮尖　赤芍炒　白芷不见火　茴香炒　土乌药炒　甘草　陈枳壳面炒，若恶心加姜汁炒　　右方止此九味，各等分，水酒汤使随证用之，水酒相半亦可。惟流注加独活。每服四钱，病在上，食后服，病在下，食前服。
　　龙虎交加散　治发背、痈疽、发脑、发鬓、发髭，又治脑虚头运，风湿之证。　　南木香銼碎，用纸垫锅焙干，研为细末　罂粟壳去顶穰筋銼，焙干为细末　甘草用湿纸裹煨，焙干为细末　吴白芷面裹煨去面，焙干为细末　　川芎湿纸裹煨，焙干为细末
　　右件药末，各另包收，看疮加减用之。
　　如神托里散　治发背等疮初起；又治疔疮，并一切肿毒，及发散伤寒。　　苍耳草根　兔耳草根　金银藤用花亦可　五味子根各等分　　右(口父)咀，每服五钱，用生白酒二盏，煎至七分，去渣服。卧盖取微汁。渣再煎。
　　前锋正将　治一切痈疽，不问发背发肩，作臖疼痛，其效如神。　　荆芥　薄荷　山蜈蚣　老公须　天花粉　菇片　菇荑　败荷心　川白芷　赤芍药　猪牙皂角切炒，以上各等分　淮乌大者一个，煨　红内消倍其数　甘草每十五文，入一文，喜甜加用　　右为末，每服二钱，薄荷茶清调下。欲快利，用酒调服效。若服经日未见效，恐是凉药濇血，可加当归、羌活。如热重，雄黄酒调。乳痈，加萱草根研汁调。其余候只用酒下，或麦门冬去心煎汤亦可，但较缓耳。
　　引兵先锋　凡用内消，先用此药退潮止渴解热，以升麻葛根汤表散后服此。　　木通　瞿麦　荆芥　薄荷　白芷　天花粉　甘草　赤芍药　麦门冬去心　生干地黄　山栀子　车前子　连翘各等分　　右銼，每服二钱，灯心生地黄煎，热潮加淡竹叶煎，温服，上膈食前，下膈空心。老人气虚者，宜加当归、羌活。
　　加味十奇散　主内护，治痈发已成未成，服内消药三五日不效，或年四十以上，气血衰弱，成者速溃，未成者速散，服至疮口合而止。内能固济，去旧生新。又名固垒元帅。　　当归酒浸　桂心不见火　人参　土芎　桔梗　香白芷　防风去芦　厚朴去粗皮姜汁炒　甘草五文五文　即药量，疑有脱文。　乳香　没药并别研　　右件药各等分，研为末，每服二钱，酒调，日三服，病愈而止。不饮者，麦门冬去心煎汤，或木香汤。
　　豨莶散　治痈疽发背，及一切疖毒等证如神。　　豨莶草其叶长如牛舌，其气如猪臭者　小蓟根　五爪龙即五藤　生大蒜　　右四物各等分，细研，用酒和匀，滤去渣，服一碗，得大汗通身而愈。
　　围药
　　五倍子炒，一两　天南星　草乌头　黄蘗　白芨各二两　　右为细末，调如糊，随血围匝如墙壁，可移险处于不险处，如神。
　　敷药
　　白蔹　白芷　天南星　白芨　贝母各等分　　右为末，水调敷，外用围药束定，内用敷药提起，制之有理。
　　将军铁箍膏　治诸恶毒疮红肿突起，用药箍疮四围，不令滋蔓，走疰毒气。　　盐霜白梅　南星　大黄　苍耳根各一两　白芨　白蔹　防风　川乌头各半两　草乌头　雄黄各三钱　　右为末，先以苍耳根、霜梅捣烂，和余药调成膏，如干入酢调得所，于疮四围用药作铁箍涂上，止留疮高突处，如药干以鸡羽蘸水扫之，日换二三次大妙。　　又方　治一切痈疽肿毒。
　　草乌　贝母　天花粉　南星　芙蓉叶各等分　　右为细末，酢调搽四围，留头出毒。如干以酢润之。
　　正铁箍散
　　贝母去心　白芷　苍耳草灰酢拌晒干，各二两。或加龙骨二钱尤妙　　右为细末，水调或香油调贴疮上。

　　大铁箍散
　　芙蓉　猪卷皮　木鳖子各四两　白芷　黄蘗　寒水石　赤豆　白蔹　贝母各二两　大黄　紫荆皮　白芨　真地青　羌活去芦，各一两　防风半两　　右为末，凉水调围痈四畔。如肉脆，去白芨、白蔹，加生地黄、地榆，用芭蕉油调敷。热甚者用三消散。
　　水黄散　围肿毒。
　　犀角屑　大黄　白芨　草乌皮尖　白蔹　麝香　(石卜)硝各等分　　右为细末，蜜酢调，薄摊油纸上，稍干揭下，再添润湿，贴之即消。
　　外用渍毒药　治诸肿毒坚硬不消。
　　升麻　葛根　鼠粘子　地骨皮　金银花　黄花地丁　甘草生，各等分　　右为粗末，每用五七钱，水一升，煎十沸，于肿处四畔热用，冷则再暖。
　　围肿方
　　草乌　白芨　白蔹　黄蘗　(石卜)硝各等分　　右为末，用蜜酢调围肿外，即便收起。
　　神白膏　贴五发未破。
　　南星　大黄　草乌　白蔹各半两　蚌粉　大柏皮　赤小豆各一两　　右为末，取芭蕉头研取油，调角四畔。加乳没尤妙。
　　雄黄散郭氏治痈疽发背紫晕，疼痛不止　　粟米小粉，三两，炒　草乌头　南星　络石　百合各一两　白芨二两　乳香　没药　雄黄　黄丹各半两　　右为极细末，温水调敷之。

　　铁井栏　治无名肿毒，或背疽肿围。　　芙蓉叶重阳前收，研末　苍耳端午前收，烧灰存性　　右同研细，以蜜水调敷之。

　　鸟笼膏　一名乌金散。治一切肿毒痈疽，收赤晕。　　木鳖子去壳切　半夏各二两　小粉四两　草乌头半两　　右于铁铫内慢火炒，令转焦为细末，出火毒，再研，以水调稀稠得所，敷疮四围，中留顶出毒气。或用酢调亦得。
　　宣毒散　初发或灸后敷贴，消肿收晕围聚。　　露蜂房三两，炒焦　南星　赤小豆各半两　小米一合　生草乌二钱半　生白矾半钱　　右为细末，用淡酢调涂四畔，干即再上。
　　拔毒散　痈疽肿结通用，能散能溃。　　南星上等大白者，一两　草乌头　白芷各半两　木鳖子仁一个，研　　右为细末，分两次，法酢入蜜调敷，纱贴之。
　　蠲毒散　治痈疽肿毒，未结则散，已结则溃，去风排脓。　　天南星一两　贝母七钱半　白芷　赤小豆　直僵蚕炒，各半两　雄黄二钱　　右为细末，初用酢调敷，后用蜜水调敷。
　　退毒散　痈肿通用。
　　木鳖子去油　天南星　半夏生　赤小豆　白芷　草乌连皮尖，各等分　　右为细末，硬则法酢调敷，热焮则蜜水调敷。
　　神功妙贴散　涂敷痈疽晕内，使脓血化为水出，收晕敛毒。　　大南星圆白者　蓖麻子仁各四钱　半夏生　白芷梢　五倍子　姜黄　贝母　白芨各三钱　没药　乳香各二钱　花蕊石散二贴　　右为细末，夹和井水，入蜜调敷。疮色黯晦，姜汁调敷。从晕边抹收入里，留中间如钱大，贴膏药。若疮开大，全用纱摊药，以旧茶笼内白竹叶尾剪两片如疮势，先贴药上，然后贴疮。年久蓬上竹叶亦得。竹叶出水借药以行之。凡敷药须是细末则不痛。
　　特异万灵散　治痈疽发背肿毒等患，神妙。　　软石膏烧通红，碗覆在泥地上一宿　大白南星　赤小豆　草乌连皮尖，各半两　乳香二钱，别研　　右为细末，蜜水调成膏，从外抹收入，留最高处如钱勿敷。如疮已破，切忌药入疮口，恐痛。敛毒排脓，不致溃烂，屡效。　　又方　治冷痈青硬，无头阴毒，并疮疥毒疮，皆效。　　生铁锈　轻粉各二钱　白松香一两五钱　麝香少许　先将铁锈、松香为细末，入铫内，加麻油一两，慢火煎数沸，离火待热少退，入轻粉、麝香末搅匀，即为膏矣。收贮。量疮大小，摊贴患处。
　　隔皮取脓法　治诸般肿毒。
　　驴蹄甲细切炒　荞麦面各一两　白盐半两　草乌去皮，四钱　　右为末，水调作饼子，慢火炙黄，出火毒，研米酢调成膏，用白纸摊贴患处，毒自毛窍而出，其肿自退。
　　雄黄散　治痈疽赤肿疼痛，未得脓溃，贴之成脓。　　雄黄　黄蘗　槟榔　川大黄　血竭各七钱半　麝香研，一钱　黄连一两　白芷　木香　芎藭　桂心各半两　当归炒，三钱　　右为细末，用腊猪脂调令匀，涂于绢上，贴肿处。候脓溃后，即用膏药搜脓生肌。
　　万应针头丸 【《济生》】 　治一切脑背疽恶毒大疮欲死者，一粒即愈。　　麝香二钱　血竭如蜡者用，散者不用　轻粉　蟾酥舌试辣者　硇砂各三钱　片脑一钱　蜈蚣一对，全用　　右为极细末，炼蜜和丸为剂。如疮有头者，用针头挑破，微有血出，将药一黍米大放挑开疮内，上用纸花，周围唾津，湿贴疮上，不过时刻即愈。如两腋见无头疮，即是暗疔，即将两手虎口内白土纹，用针挑破，如前法用药封盖。忌鸡鹅酒湿面一切发热之物。
　　万捶青云膏　治诸般痈肿，未成脓者贴散，已成脓者拔毒追脓。腹中痞块贴块上，疟疾贴大椎及身柱，其效如神。　　白松香净者，一斤　轻粉二钱　蓖麻子去壳　杏仁去皮，各三百枚　乳香　没药各一两五钱　铜青三两　　右共作一处，用铁槌木臼于日中捣成膏。如燥，少加香油杵之。或用石臼木杵捣亦可。用磁器盛，绯帛摊贴，汤中做不见火。
　　四虎散　治发背初生，筋脉紧急不舒。　　附子生去皮，一两　天南星　半夏　狼毒各半两　一方无附子，有草乌各等分。　　右为末，热酒调成膏，摊上肿处，以熟绢缚定，觉患处如火烧不妨。
　　回阳玉笼膏
　　草乌头三两，炒　军姜二两，煨　白芷不见火　南星煨　赤芍药各一两，炒　肉桂半两，不见火　此方治阴发背，冷流注，鼓椎风，久损痛，冷痹风湿，诸脚气冷肿无红赤者，冷肿不痛者，足顽麻痹，妇人冷血风，诸阴证之第一药也。用热酒调涂。
　　洪宝丹　一名金丹，又名寸金，又名四黄散。　　天花粉三两　姜黄　白芷各一两　赤芍药二两　　右为末，茶酒汤使，随证热涂。

　　金黄散　贴痈毒令内消。
　　白芷　白芨　白蔹
　　右等分，为细末，新汲水调敷。

　　天花青露散　罨围一切肿毒。
　　白芨　白蔹　白薇　白芷　白藓皮　(石卜)硝　青黛　黄蘗　老龙骨各一两　大黄四两　天花粉　青露各三两　　右为细末，酢蜜调匀。如疽毒未成，则当头罨退。若已成，四面围之，中留头，用替针膏贴之。
　　消肿散　围罨肿毒，一切疮疖并治。　　大黄　水仙子　山药　苎根　青露　赤小豆　寒水石　水姜　香蛤粉　花蕊石　　右，将前药捣和，如干加酢蜜调匀。如疽毒未成，则当头罨退。若已成，四面围之，留一头，用替针膏贴之。
　　神护膏　围罨一切肿毒。
　　小赤豆　黄皮　白蔹　天花粉　天南星　白芷各等分　　右为末，阴用米酢与蜜水调；阳用商陆根，亦用芭蕉油。此是邵色婆黄金散，加黄皮为主。
　　水澄膏　秘方，围敷肿毒。
　　郁金　白蔹　白芨　五倍子各一两　乳香　雄黄各五钱　　右为细末，水调敷。如热极者，用腊水尤妙。
　　水澄膏　秘方，围敷肿毒。
　　郁金　白蔹　白芨　五倍子各一两　乳香　雄黄各五钱　　右为细末，水调敷。如热极者，用腊水尤妙。
　　五金膏　一名葵花散。
　　黄葵花七朵　川连二钱，去须　山栀三个，肥者　黄蘗五钱　川郁金三钱　　右为末，井华水调成膏敷。此药性急，宜速打之。
　　清水膏　治痈疽及一切毒肿坚硬，肿痛攻冲，四畔焮肿。抽热毒，散肿气。　　羊桃根　大黄　黄芩　赤小豆　菉豆粉　黄蘗各一两　　右为细末，用芸苔菜取自然汁，入蜜少许相和，调药令稀稠得所，看四畔肿赤处大小，剪生绢上匀摊，可厚一钱许，贴之，干即易。
　　水调膏　治痈疽毒热，赤焮疼痛。
　　川大黄生用研末　杏仁去皮尖研　盐花各三分　　右为细末，研令匀，以新汲水调和，稀稠得所，旋即涂肿上，干即易之。
　　水澄膏郭氏　治风热肿毒，赤红色，攻焮疼痛不止。　　白芨　白蔹各四钱　郁金一对　大黄　黄蘗　黄药子　榆皮各七钱五分　乳香　没药　雄黄各半两　　右为细末，用新汲水一碗，药末不以多少，澄于水内，药定去水，敷于肿处，上用白纸封之，用鸡翎掳此水湿润。
　　二黄散　治一切肿毒。
　　黄蘗　大黄各等分
　　右为末，用酢调搽，如干以水润之

　　揭毒散
　　大黄一两半　白芨一两　(石卜)硝二两　　右为末，用井水调搽，如干再搽。

　　三消散　退极热证赤肿焮开者。
　　(石卜)硝　焰硝　大黄　栀子炒黑色　寒水石　南星各等分　　右为细末，生地黄汁调涂贴，芙蓉叶捣汁调亦可。
　　四面楚歌　敷诸般疽发肿赤，痛不可忍。未成则散，已成则破。至疮口合而止。　　荆芥和根銼碎　赤芍药　大蘗根　土当归　山大黄　土白芷　天南星圆白者　赤小豆　商陆根銼片子焙　白芨　赤蔹　白蔹　草乌　寒水石煨或炒，各等分　　右为末，生地黄汁调角四畔，或苦虀根汁。肿用商陆根研汁。未溃则满涂上，或有尖起处则留出疮口。
　　水师晶明　治诸发已破未破，皆洗。如成脓溃烂，最要洗净。去故肉，生新肉。洗后净干，再用角贴掺药，一日一次。　　大蘗皮　泽兰　莽草　荆芥　赤芍　山大黄　土白芷　土当归　独活各等分　　右銼粗散，用水一斗，入葱白、大椒、橘叶同煎熏洗。如已烂，入猪蹄下膝爪骨肉煎，可免干痛。洗净为度。
　　硇砂膏　治痈疽肿毒，并治瘰疬，点落疣痣等。　　硇砂生用，一钱　石矿灰一两，炒黄色　白丁香三钱，炒黄色　黄丹半斤，生用　碱一斤，淋水五碗　　右四味，研为极细末，次将碱水煎作一碗，成膏待冷，以前末入膏和匀，藏磁器中。一应毒物，以此膏点之。白丁香即麻雀儿屎，用坚尖者，不用软颓者。
　　六灰膏　治发背、疔疮、疖子、肿毒、疬疮、痔疮、痣子、疣子，其功用与硇砂膏同也。　　灰苋　桑木　枣木　荞麦科　茄科各烧为灰　石矿灰研细　　右件多少不妨，和匀，汤泡水淋，淋下之水，煎成膏如糊，装磁器中。一应毒物，以膏点之。若点疬疮痔疮，待烂去少许，再点之，再烂去，如是渐渐点去。
　　援生膏　治诸般恶疮，及瘰疬鼠疮才起者，点破即愈。　　血竭一钱　蟾酥　轻粉各三钱　麝香五分　雄黄五钱　乳香　没药各一钱　　右件俱为极细末，再用荞麦秸灰或真炭灰一斗三升，淋灰汤八九碗，用栗柴或桑柴文武火煎作三碗，取一碗收留，将二碗盛于好磁器内，候温将药末入灰汤内，用铁瓢或桑柳枝右搅，又用好细石灰一升入药，灰汤搅匀，取出候冷，过宿盛于小白磁罐内。凡遇诸恶疮，点在当头，一日二次，次日又一次。疮头食破约五分，血水出为妙。恐日久药干，将前收留灰汤和用。
　　替针丸　治痈疽已溃未破，或破后脓出不快者。　　白丁香　硇砂　没药　乳香各一字　石灰药汁内种糯米十四粒。其法用石灰五升，炉灰三升，以水五升，淋取清汁，入大锅内熬浓汁，至三二升，用瓦器盛贮。临用时，以小青盏盛取半盏浓汁，却用皮纸贴盏中浓汁面上安定，然后取糯米十四粒，种在皮纸面上一宿即是。　　右同为细末，糯米饭丸如麦粒大，每用一粒，未破用津贴疮头薄处即破，脓滞不快则用一粒纳疮口内，使脓不滞，好肉易生。　　又方
　　雄雀粪二十粒　硇砂　陈仓米　没药各一字　　右研匀，以米饭丸如粟大，每用一粒，贴疮口眼中，即溃脓出。
　　替针丁香丸
　　草乌尖　硇砂　白丁香坚者
　　右为末，酸酢调点，将破者令速溃。若急则无如刀快。蜞针一法亦妙，见后。
　　托里温中汤　治疮为寒变而内陷者，脓出清稀，皮肤凉，心下痞满，肠鸣切痛，大便微溏，食则呕，气短促，呃逆不绝，不得安卧，时有昏愦。　　丁香　陈皮　沉香　茴香　益智仁各一钱　木香一钱半　黑附子炮去皮脐，四钱　羌活　干姜炮，各三钱　甘草炙，二钱
　　加味十全汤　治痈疽溃后，补气血，进饮食。　　黄芪蒸　地黄蒸　当归　川芎　人参　茯苓　芍药炒　白朮　陈皮各一两　粉草炙　桂心　五味子各半两　乌药七钱　　右(口父)咀，每服一两，用水一碗，生姜五片，枣二枚，同煎，分作二服。留滓晒干为末服之。丹溪云：加味十全汤，须看年之老壮，资之强弱，证之缓急，时之寒热，加减用之。
　　补中益气汤　治疮疡之人，元气不足，四肢倦怠，口干发热，饮食无味，或饮食失节，或劳倦身热，脉洪大而无力，或头痛恶寒自汗，或气高而喘，身热而烦。　　黄芪炙，一钱五分　甘草炙　人参　当归酒拌　白朮炒，各一钱　升麻　柴胡　陈皮各三分　作一剂，水二锺，姜三片，枣二枚，煎一锺，空心服。
　　人参养荣汤　治溃疡发热，或恶寒，或四肢倦怠，肌肉消瘦，面色痿黄，吸吸短气，饮食无味，不能收敛，或气血原不足，不能收敛。若大疮愈后，多服之，不变他病。　　白芍药一钱半　人参　陈皮　黄芪蜜炙　桂心　当归酒拌　白朮　甘草炙，各一钱　熟地黄酒拌　五味子炒杵　茯苓各七分半　远志去心炒，五分　作一剂，水二锺，姜三片，枣一枚，煎八分，食前服。
　　四君子汤　治脾胃虚弱，或因克伐肿痛不散，溃敛不能，宜用此以补脾胃，诸证自愈。若误用攻毒，七恶随至，脾胃虚弱，饮食少思，或食而难化，或欲作呕，或大便不实。若脾胃气虚，疮口出血，吐血便血，尤宜用之，盖气能摄血故也。凡气血俱虚之证，宜于前汤但加当归。脾胃既旺，饮食自进，阴血自生。若用四物沉阴之剂，脾胃复伤，诸证蜂起。若命门火衰而脾土虚寒，必用八味丸以补土母。　　人参　茯苓　白朮各二钱　甘草炙，一钱　　右，姜枣水煎服。

　　六君子汤　治脾胃虚弱，或寒凉克伐，肿痛不消，或不溃敛，宜服此汤，以壮营气，诸证自愈。　　即四君子汤加陈皮、半夏。

　　异功散　治脾胃虚弱，饮食少思。
　　即四君子汤加陈皮。

　　四物汤　洽血虚发热，或因失血，或因克伐，或因溃后致晡热内热，烦躁不安，皆宜服之。经云：血生于脾。若脾虚不能生血者，宜用四君子汤，加当归酒炒、白朮以补脾。
　　熟地黄　当归各三钱　芍药二钱　川芎一钱半　　右，水煎服。

　　八珍汤　调和荣卫，顺理阴阳，滋养血气，进美饮食，退虚热，此气血虚之大药也。　　当归酒拌　川芎　芍药炒　熟地黄酒拌　人参　白朮炒　茯苓各一钱　甘草炒，五分　作一剂，水二锺，姜三片，枣二枚，煎八分，食前服。
　　十全大补汤：治溃疡发热，或恶寒，或作痛，或脓多或清，或自汗盗汗，及流注、瘰疬、便毒，久不作脓，或脓成不溃，溃而不敛，或血气不足之人，结肿未成脓者，宜加枳壳、香附、连翘，服之自消。　　人参　肉桂　地黄酒洗蒸焙　川芎　茯苓　白芍药炒　白朮土炒　黄芪用盐水拌炒　当归酒拌，各一钱　甘草炙，五分　作一剂，用水二锺，姜枣煎服。
　　归脾汤　治忧思伤脾，血虚发热，食少体倦；或脾不能摄血，以致妄行吐下；或健忘怔忡，惊悸少寐；或心脾作痛，自汗盗汗；或肢体肿痛，大便不调；或妇人经候不准，晡热内热；或唇疮流注等证，不能消散溃敛。　　白朮　白茯苓　黄芪炒　当归　龙眼肉　远志肉　人参　酸枣仁炒，各一钱　木香五分　甘草炙，三分　　右，姜枣水煎服。

　　黄芪人参汤　治诸疮破后，食少无睡，及有虚热，秽气所触者。　　黄芪二钱　人参　白朮　麦门冬　苍朮　陈皮　升麻　五味子　当归身　甘草各一钱　黄蘗炒，四分　炒曲五分　　右作一服，水二锺，煎至一锺，食远服。
　　托里当归汤　治溃疡气血俱虚，疮口不敛，晡热内热，寒热往来，妇人诸疮，经候不调，小便频数，大便不实等证。　　当归　黄芪炙　人参　熟地黄　川芎藭　芍药各一钱　柴胡　甘草各五分　　右，水煎服。

　　人参散　治痈疽内虚不足。
　　人参　白朮　上白茯苓　枸杞子各一两　熟地黄　黄芪銼，各二两　桂心　白芍药　当归微炒　甘草炙，各半两　　右銼碎，每服四钱，水一中盏，入生姜半分，枣三枚，煎至六分，去滓，不拘时温服。
　　麦门冬汤　治痈疽溃后，脓水不绝。　　麦门冬去心　黄芪銼　五味子炒　人参去芦　白茯苓去黑皮　官桂去粗皮　当归切焙　远志去心　芎藭各一两　甘草炙，七钱半　　右(口父)咀，每服五钱，水一盏半，入生姜半分擘碎，大枣二枚擘破，同煎至一盏，去滓，空心温服。
　　护壁都尉　治诸发已溃，去旧生新。老人气血虚弱，宜补之。此溃后服，至愈而止。　　防风去芦　厚朴去粗皮姜汁炒　苦梗　白芷　黄芪炙，各半两　人参二钱　川芎　甘草　柳桂　当归各三钱　　右为末，每服二钱，空心，温盐酒调服。至疮口合后，更服为佳。不饮酒，木香汤。兼服降气汤尤妙。
　　六味丸　一名六味地黄丸。此壮水之剂。夫人之生，以肾为主。凡病皆由肾虚而致。此方乃天一生水之剂，无有不可用者，世所罕知。若肾虚，发热作渴，小便淋秘，痰气壅盛，咳嗽吐血，头目眩运，小便短少，眼花耳聋，咽喉燥痛，口舌疮裂，齿不坚固，腰腿痿软，五脏齐损，肝经不足之证，尤当用之，水能生木故也。此肾虚发热，自汗盗汗，诸血失血，失音，水泛为痰之圣药，血虚发热之神剂也。　　熟地黄生者，自制，八两　山萸肉　山药各四两　白茯苓　牡丹皮　泽泻各三两　　右地黄杵膏，余为末，蜜和丸桐子大，每服七八十丸，滚汤下。
　　八味丸　治命门火衰，不能生土，以致脾土虚寒而患流注鹤膝等证，不能消溃收敛；或饮食少思，或食而不化，脐腹疼痛，夜多漩溺。　　前方加肉桂、附子各一两。

　　加减八味丸　治证同前。
　　即六味丸加肉桂、五味子各一两。

　　人参内托散　治疮疡溃脓而作痛者。　　人参　黄芪　当归　川芎　厚朴　防风　桔梗　白芷　官桂　紫草　木香　甘草　　右，入糯米一撮，水煎服。

　　黄芪散　治痈溃后，补虚去客热。
　　黄芪　石膏各二两　知母　麦门冬去心　白芍药　白茯苓　桂心　熟地黄　人参去芦　川升麻各一两　甘草炙微赤，半两　　右銼碎，每服四钱，水一中盏，煎六分，去滓温服，日三四服。
　　当归补血汤　治疮疡溃后，气血俱虚，肌热躁热，目赤面红，烦渴引饮，昼夜不息，脉洪大而虚，重按全无。此脉虚，血虚也，若误服白虎汤必死。宜此主之。　　黄芪炙，一两　当归酒拌，三钱　作一剂，水一锺半，煎六分服。
　　沉香散　治痈脓溃已绝，肌肉内虚，尚有余热。　　沉香銼　柴胡去苗　黄芪　麦冬去心，各一两　白朮七钱半　熟地黄二两　黄芩　(艹舌)蒌根　甘草生銼，各半两　　右銼，每服四钱，水一中盏，入竹叶二七片，小麦五十粒，煎至六分，去滓，不拘时温服。
　　加味逍遥散　治肝脾血虚，内热发热，或遍身瘙痒寒热，或肢体作痛，头目昏重，或怔忡颊赤，口燥咽干，或发热盗汗，食少不寐，或口舌生疮，耳内作痛，或胸乳腹胀。小便欠利。　　甘草炙　当归　芍药酒炒　茯苓　白朮炒　柴胡各一钱　牡丹皮　山栀炒，各七分　　右，水煎服。

　　栀子黄芩汤　治发背痈疽溃后，因饮食有伤，调摄不到，发热不住，用以退热。　　漏芦　连翘　山栀仁　黄芩去心　防风　石苇如无，以桑白皮代　生甘草　生犀角屑　人参　苦参各去芦　茯苓上白者，去皮，各二钱半　生黄芪去叉芦，一两　　右为粗末，每四大钱，水一锺，煎至六分，去滓温服。
　　六合回生丹　一名六合夺命散。治发背痈疽溃烂，有回生之妙。　　铅粉一两　轻粉　银朱　雄黄　乳香箬上炙　没药炙，各二分半　　右六味，各择真正好者，研为极细末，收贮。凡治其病，先煎好浓茶，将疮洗净，软帛拭干，后剖开猪腰子一枚，用药一分，掺于猪腰子上，敷患处，待猪腰子上发热如蒸，良久取去。自此拔毒气，减痛苦，定疮口。出脓秽，不可手挤。次日依前法仍敷之，第三日亦敷之。疮势恶甚，可敷七八九次，疮小只敷一次可愈。猪腰子不发热，勿治。又治对口疮同前。
　　骊龙散　治发背痈疽，破与不破二者之间，功能捷奏。　　珍珠五分　牛粪十二月生用，余月烧存性　铁锈各重一两　　右研极细末，以猪脑髓和好酢，调敷疮口三五次愈。初起者自消。凡发毒品味忌食之。
　　麦饭石膏　在脓溃后围疮口。
　　麦饭石不拘多少，炭火煅至红，以好酢淬之，如此煅焠数次，研为末，重罗去粗者，取细末入乳钵，数人更递研五七日，如面极细为妙　白蔹研为细末　鹿角不用自脱者，须用带脑顶骨全者，却是生取之角，截作二三寸长，炭火烧令烟尽，研罗为末，再入乳钵，更递研令极细　　右用麦饭石细末二两，白蔹末二两，鹿角灰四两。最要研得极细方有效。粗则反致甚痛，细则能止痛收口排脓，精粗之异如此。和合量药末多寡，用经年好米酢入银石器内，熬令鱼眼沸，却旋旋入药末，用竹篾子不住手搅，熬一二时久，令稀稠得所，提出，以磁器盛之，候冷，以纸盖覆，勿令着尘。用时先以猪蹄汤洗去脓血，以故帛挹干，鹅翎蘸膏涂敷四围，凡有赤处尽涂之，但留中心一口如钱大。未溃能令内消，已溃则排脓如湍水，逐日疮口收敛。疮久，肌肉腐烂，筋骨出露，用旧布片涂药贴疮，但内膜不穿，亦能取安。洗疮勿可手触嫩肉，亦不可口气吹着。合药亦忌腋气之人，及月经有孕妇人见之。仍可熬好米酢一大碗，收磁器内，候逐日用药于疮上。久则药干，以鹅翎点酢拂拭药上，勿令绷紧也。初则一日一洗一换药，十日后两日一换。
　　解毒百用膏
　　猪牙皂角煨　南星各一两　大米一合炒黑　臭小粉干者四两炒焦去火毒　　右为末，和匀，蜜水调围，治颠扑酒酢调围。
　　逼毒散　刘氏贴发背痈疽，脓尽，四面皮粘，恐有脓毒攻起，宜用此。　　黄药子　白药子各一两　透明雄黄一钱　赤小豆二两　　右为末，水调敷。

　　青散子　治发背痈疽，脓尽生肉平满，宜用此紧疮口生肌。　　槿花叶盛时收阴干，取四两为末　青赤小豆　白芨各二两　　右为末，临时用槿花末三钱匕，白芨、小豆末各一钱匕相和，新汲水调摊纸上，贴四畔，中心疮口不用贴。古今图书集成医部全录卷三百六十五

外科痈疽疔毒门

　　　　方

　　雄黄解毒散　治一切痈肿溃烂毒势盛者，先用此药二三次，以后用猪蹄汤。　　白矾四两　雄黄　寒水石煅，各一两　用滚水二三碗，乘热入前药一两，洗患处，以太乙膏或神异膏贴之。
　　猪蹄汤　治一切痈疽肿毒，消毒气，去恶肉。凡疮有口，便用此汤洗。　　香白芷不见火　黄芩去心　赤芍药　羌活　露蜂房取有蜂儿者　当归去芦　生甘草各等分　　右为粗末，看疽大小用药。如疽大，加料用。先将獖猪前蹄两只一斤，只用白水三升煮软，将汁分作二次，澄去面上油花，尽下面滓肉，每次用药一两，投于汁中，再用文武火煎十数沸，去滓，以故帛蘸药汤，温温徐薄揩疮上，死肉恶血，随洗而下。净洗讫，以帛挹干。仍避风，忌人口气吹之。有狐臭人、并月经见行妇人、鸡犬并不许入病人房。洗疮切勿以手触着。洗疽之方，所敷甚多，惟此方极效。其用露蜂房有理，盖以毒驱毒也。
　　集香散　洗痈疽溃烂。
　　白芷　藿香　茅香　香附子　防风各三钱　木香　甘草各一钱　作一剂，用水三碗，煎数沸，去渣，淋洗患处。
　　熏洗方　凡诸发及痈疽瘰疬臁疮，汤荡火烧等疾，或有别作一种秽臭，气息不堪闻者，最是恶证。或已破未破，或小或大，皆当作急治之。可用忍冬藤一握擂细，用无灰酒滤汁服之，以滓敷疮四围，用云母膏别研，亦可剪开大口，以护其疮之上，俟其疮出脓，便以獖猪蹄汤等十分净洗，久洗为妙，至一二时辰不妨。次用后药熏之。　　好降真香末　枫香末
　　右二味于铫中搅匀，丸如弹子大，却取香炉一枚，依炉口造纸烟筒一个，如烧龙涎香样，慢火爇之，紧以烟筒口熏疮上，不拘丸数，稍倦暂止，然后更熏。未出脓者即出，已出脓者即干，直候生肌合口，然后止。向后有赤肿去处，又再熏。大概欲屏去秽气也。
　　追毒丹　治疮疽黑陷者，用刀针开疮，内此丹，使之溃，然后去败肉排脓，随证治之。痈疽疔疮附骨疽，并皆治之。　　巴豆七粒，去皮心，不去油，研如泥　白丁香　轻粉各一钱　雄黄　黄丹各二钱　　右件研和，加白面三钱，滴水为丸如麦大，针破疮，内之，复以乳香膏，追出脓血毒物。漏疮四壁，死肌不去，不可治，亦以此追毒去死肌，乃养肉令愈。疾小者，用一粒，大者加粒数用之。
　　追毒乌金散　治疮口恶肉，毒溃脓血。　　巴豆五钱　寒食面一两　好细墨一绽　　右为细末，用水和面作饼子，将巴豆包定，休教透气，文武火烧成深黑色为细末，量疮贴之。用胆汁就和成锭子，新水磨用，扫五七次妙。　　又方 【《保命》】 　治恶疮有死肉者及追脓。　　白丁香　轻粉　粉霜　雄黄　麝香各一钱　巴豆霜三个　　右为细末，新饭和作锭子用之。

　　神异膏　洽痈疽坏烂，及诸疮发毒。　　雄黄五钱　滑石倍用
　　右为末，洗后掺疮上，外用绵子覆盖相护。凡洗后破烂者，用此贴之。
　　止痛拔毒膏　治一切疮发臭烂，不可近。未破则贴破，已破则生肉。杖疮疔疮皆用之。　　螌蝥四十九枚　柳枝四十九条　木鳖子七个　乳香　没药　麝香各少许　松脂三钱　　右用真清油十四两，煎黑柳条焦枯，滤去渣，入黄丹五两，滴入水中，成珠为度；却入诸药，搅令匀，入瓷器中收了，后用。
　　青金锭子郭氏
　　铜绿三钱　青矾　胆矾　轻粉　白丁香　砒霜　苦葶苈各－钱　脑子少许　麝香　　右将葶苈研细，次下诸药，同研极细，打稠糊为锭子，或炼蜜加白芨末一钱为锭，如麻黄粗细，约二寸长，看疮口深浅纴入。疼者可治，不疼难治。第一般紧峻碧云锭子，砒霜生，开疮口用。第二般紧缓碧霞锭子，砒霜煅，去死肉用。第三般缓慢碧玉锭子，去砒霜，加枯矾，生好肉用。
　　翠霞锭子　治年深冷漏日久，恶疮，有歹肉用之。　　铜绿　寒水石煅滑石各三钱　明矾　腻粉　砒霜　云母石研如粉，各一钱二分半　　右研极细末，糊为锭子，如麻黄粗细，长短不拘，量疮口深浅纴之。如修合，候天色晴明则可。
　　信效锭子　治一切恶疮。
　　红娘子　黄丹　砒霜　鹰屎　土硝　白芨　铜绿各一钱半　脑子　麝香各少许　　右研细末，些少儿乳汁和为锭子用，中病即止。
　　红玉锭子　去歹肉生肌。
　　干胭脂　白矾枯，各三钱　轻粉　砒霜　黄丹　脑子　麝香各少许　　右研极细末，稠糊和为锭子用之。

　　时效针头散　追蚀恶疮歹肉，兼治瘰疬。　　赤石脂半两　乳香　白丁香各二钱　砒霜生　黄丹各一钱　轻粉　麝香各半钱　蜈蚣一条，焙　　右为极细末，掺于疮口，歹肉自去矣。若动刀针，其疮虽可，有瘢。
　　追毒饼　治诸般恶疮，因针开了口后，又闭合生脓，胀痛不可忍，用此捻成小麦子大，放入疮中，永不闭，脓水自出，疮自干好。　　极好信石半钱　雄黄　雌黄　大朱砂各一钱　轻粉少许　　右研为细末，糯米糊丸如麦子大，若疮口闭合生脓，将药入内，仍以膏药贴之。
　　翠青锭子　又名善效锭子。治脑疽发背恶疮并溃烂，追脓水长肌。　　铜青四钱　明矾枯　韶粉　乳香炙另研　青黛各一钱半　白蔹　轻粉真者，各一钱　麝香半钱　杏仁二七粒，去皮尖另研　如有死肉，加白丁香一钱。　　右为细末，稠糊为饼子，或糯米饭和亦得，看浅深纴之，直至疮平复，犹可用之，大有神效。如前数方不宜多用。谓犯生砒也。此药无毒，恐病家猜疑是毒药，请口内尝之为凭也。
　　搜脓锭子　先用追蚀等锭子，蚀去歹肉恶物，止有脓水，皆宜用之。　　自然铜酢淬　川芎　白芷各半两　黄连　白蔹各二钱半　木香一钱半　麝香少许　　右为极细末，糯米饭和为锭子用之；或作散末，干上亦佳。此二方乃溃疡必用之要药，余用之救人无算。凡疮口深而窄者，先以绵杖子展净脓水，却以软饭和成锭子，长短大小，一以疮为准，须令药至底乃效，外以膏药护之。若疮口浅而阔大者，药汤洗过拭干，只以干末掺之。如疮口干燥，以自死竹蘸豆油点着，以碗承取滴下油沥，调前药末，鸡羽蘸涂，脓汁自止，疮口又润，新肉自生，神效。
　　神效当归膏　治痈疽疮毒，及汤火杖疮溃烂，最能止痛，推陈致新。　　当归二两　麻油四两　白蜡五钱，如用黄腊一两尤效　先用当归入油煎至焦黑色，去渣，入蜡镕化，即成膏矣。此方用蜡为君。前人每云蜡为外科之要药，生肌定痛，续筋补血，其功不可尽述。常见善讼者，杖后随食蜡两许，饮酒一两碗，一睡之后，血散痛止，轻者即消，重者虽腐溃亦易愈，可见蜡之功甚大，用者不可忽之！
　　神异膏 【《精要》】 　治诸般恶毒疮疖，发背痈疽，其妙如神。　　露蜂房要峰儿多者细剪净　杏仁各一两　全蛇蜕盐水洗净焙干　元参去芦，各半两　绵黄芪七钱半　黄丹五两，研细水飞，后入　男子乱发洗净焙干如鸡子大　真麻油一斤　　右件药，先将麻油入银铫中，同乱发于风炉上，慢慢文武火熬，候发焦镕尽，以杏仁投入，候杏仁色变黑，好绵滤去渣；再将所熬清油入银铫内，然后入黄芪、元参二味，慢火熬一二时，取出铫子，安一冷风炉上，候半时久，火力稍息，旋入露蜂房、蛇蜕二味，将柳枝急搅，移铫于火上，不住手搅，慢火熬至黄紫色；用绵滤过后，复入清油在铫内，乘冷投黄丹，急搅片时，又移铫于火上，文武火慢慢熬，不住手用柳枝搅千余转，候药油变黑色，滴于水中凝结成珠子，则是膏成就矣。若珠子稀，再熬少时。必候得所，然后用瓷器内封收待用。或恐偶然熬火太过，稍硬难用，却少入蜡熬，添麻油在内，瓷器盛封盖，于甑上蒸，乘热搅匀，收而用之。膏药熬成了，须用所盛瓷器，置净水盆中，出火毒一昼夜，歇三日方可用。熬此膏药极难于火候，须耐烦看火紧慢，火猛即药中火发，千万谨戒。膏药方甚多，效无出于此右者！
　　热疮寒膏药 【东垣】
　　当归酒洗焙干，一两　杏仁汤浸去皮尖，一百个　黄丹研细，六两　肥嫩柳枝三两半，切寸许洗干　肥嫩桃枝一两，切寸许洗干　麻油一斤　　右件先熬麻油热，下桃柳枝熬令半焦，以绵裹当归、杏仁同煎，至柳枝焦黑为度，去药渣滤油澄清，抹去铫中渣滓令净，再上火令沸，旋旋入黄丹，熬成滴水中不散为度。
　　神仙太乙膏　治八发痈疽及一切恶疮软疖，不问年月深浅，已未成脓，并宜治之。蛇虎伤、蜈蚣螫、犬咬伤、汤火刀斧所伤，皆可内服外贴。如发背先以温水洗疮净，软帛拭干，却用绯帛摊膏药贴疮，即用冷水下，血气不通，温水送下；赤白带下，当归酒下；咳嗽及喉闭缠喉风，并用新绵裹膏药置口中含化。　　元参　白芷　当归　赤芍药　肉桂去粗皮　大黄　生地黄各一两　　右銼碎，用麻油贰斤浸，春五、夏三、秋七，冬十日，火熬黑色，滤去渣，入黄丹一斤，青柳枝不住手搅，候滴水中成珠，不粘手为度。倾入磁器中，以砖盖口，掘窖子埋阴树下，以土覆三日，出火毒。欲服，丸如鸡头子大。
　　金丝万应膏　治颠扑伤损手足肩背，并寒湿脚气，疼痛不可忍；小儿脾疳泻痢，咳嗽不肯服药者。　　沥青二斤半　威灵仙　黄腊各二两　没药　乳香各一两，别研　木鳖子四七个，切片研　蓖麻子一百个，研　麻油夏二两，春秋三两，冬四两　　右先将沥青同威灵仙下锅熬化，以槐柳枝搅候焦黑色，重绵滤过，以沥青入水盆候冷成块，取出秤二斤净，再下锅镕开，下麻油、黄腊、蓖麻、木鳖子泥，不住手槐柳枝搅匀，须慢火滴入水中不粘手，扯拔如金丝状方可。如硬，再旋加油少许，如软加沥青，试得如法，却下乳没末，起锅在炭火上，再用槐柳条搅数百次，又以粗布滤膏在水盆内，扯拔如金丝，频换水，浸一日，却用小铫盛顿。如落马坠车，于被伤疼痛处，火上炙热，贴透骨肉为验，连换热水数次浴之，则热血聚处自消。小儿脾疳贴患处，泻痢贴肚上，咳嗽贴背心上。
　　善应膏 【《得效》】 　治诸般恶疮肿毒、发背、脑疽、疬子、牙肿、打扑接骨，闪肭，刀斧伤、杖疮、蛇虫毒、狗马咬、汤火、漆疮、疥癣，贴之即愈。又治妇人吹乳，以药丸如桐子大，新汲水下二十丸。肺痈肠痈，亦可为丸吞服，温酒米饮，或北梗甘草煎汤皆可。不可犯荤手及火焙。　　上等黄丹八两，研极细　白胶香　明没药　滴乳香并别研　大当归　川白芷　大黄　杏仁去皮尖　草乌头　川乌头　赤芍药　槟榔　生干地黄　乱发洗净　沥青别研　土芎各一两　　右除乳香、没药外，将瓷石铫子盛香油一斤，浸药一宿，慢火煎熬诸药黑色，再入葱白、乱发煎少时，用生绢帛滤去滓，留下一两药油，复将所滤油于慢火上熬，却将黄丹入油内，用长柳条、槐条不住手搅，候有微烟起，提起药铫，将柳条点药滴在水面上，凝结成珠不散，方成膏。如不成珠，上火再熬。直待成膏，提起药铫，搅无烟出，却入乳香、没药、白胶香末搅匀，倾出瓷器中，将元留下浸药铫油一并收拾器内，用新汲水将药器坐于水内，一日一换，过三日出火毒，方可用之。如膏药硬，约量加黄蜡、清油入膏内，搅匀得所。熬膏极难于火候，须耐烦看火紧慢，火猛则药中火发，不但失药性，又燎伤制药人面目，慎之！
　　元武膏　治痈疽发背、疔肿、内外臁疮、阴疰下诸恶疮，及头项痈肿，不问已溃未溃皆可用，大能排脓散毒，止疼生肌，累有神验。若疔肿，先用银篦或鹿角针，于疔疮中间及四畔针破，令恶血出，以追毒饼如小麦大，插入孔中，却用此膏贴之。如疮坏烂至甚，难以药贴，则将皂角二三片煎油，调匀此膏如稠糊，薄敷之；脓水或转多，不数次敷之干，愈妙。　　大巴豆去壳膜　木鳖子去壳切片，各二两，净　黄丹四两，研细　槐柳嫩枝各七寸长，七条，銼碎　真麻油十两　　右依前法，煎熬成膏贴用。

　　金丝膏　治伤筋动骨，损痛闪肭，风毒恶疮，风湿筋寒诸病。　　当归尾　川白芷　杏仁去皮尖双仁　元参　猪牙皂角去皮弦　黄蘗　草乌生銼，各三钱　白胶香明者，八两　连须叶葱肥大者，十根　沥青明者，半斤　乳香　没药别研为末，各半两　黄蜡明者，一两　男子乱发洗净挼，如鸡子大　　右用清油半斤，将八味依前法熬滤，却入胶香、沥青搅匀，下黄蜡又搅，无烟方下乳香、没药。
　　长肌膏　治年久诸般烂疮，贴之即愈。　　白烛油四钱　黄蜡　香油各八钱　黄连三钱　大枫子去壳切细，五钱　番木鳖肉切细，二钱。以上七味，同煎滤，去渣入后药　枯矾　轻粉各三钱　密陀僧五分，各研细　　右将前七味煎滤，入后三味，拌匀俟凝，看疮口大小，做薄饼，簪穿小孔十数，贴疮上，或日易之。盐茶汤洗疮，并洗饼再贴，以好为度。
　　精要生肌散　寒水石碎　滑石　乌鲗骨　龙骨各一两　定粉　密陀僧　白矾灰　干胭脂各半两　　右为细末，干掺用之。

　　平肌散　治诸疮久不敛。
　　密陀僧煅研　花蕊石煅研　白龙骨各一两　乳香另研　轻粉各一钱　　右为细末，和匀干掺。

　　生肌散
　　白矾枯　槟榔各一两　黄丹　血竭各一钱　轻粉半钱　密陀僧一钱半
　　红玉散
　　软石膏煅，半两　黄丹炒，一钱半

　　完肌散
　　定粉　枯矾　黄连　乳香　龙骨各二钱　黄丹　轻粉各一钱　　右为极细末，贴疮口，生肌长肉，看轻重选用之。
　　生肌散　治疮口不合。
　　木香　轻粉各二钱　黄丹　枯矾各五钱　　右件各另为细末，用猪胆汁拌匀，晒干再研细，掺患处。　　又方　治寒疮敛口药。
　　归身一钱，洗晒干　青皮去白，二分　木香一分　黄连五分　　右四味为极细末，蜡油调涂，取效甚速。
　　保命乳香散　治疮口大者。
　　寒水石煅　滑石各一两　乳香　没药各半两　脑子少许　　右各研细，和匀少许，掺疮口上。

　　圣效散　收敛疮口。
　　黄蘗一两，去粗皮炒赤黑色　穿山甲一两，炒　槟榔　木香各半两，炒黄色　鸡(月坒)胵七枚，生用　　右为细末，每用少许，候大脓出尽，洗净，方可干掺疮上。
　　桃红散　敛疮口，定痛，辟风邪。
　　滑石四两　乳香　轻粉各二钱　小豆粉一两　寒水石三两，煅　　右为细末，干掺口上。　一方，改小豆粉为定粉。　　又方　治疮口久不收。
　　小椒去目炒黑　乳香　没药各一钱　定粉　风化硝各二钱　白矾二钱半　　右为细末，掺之。

　　黄丹散　敛疮口。
　　黄丹煅枯矾　龙骨　寒水石　乳香　黄连　木香不见火　黄芩　槟榔　腻粉各三钱　脑子少许　　右为末，随疮干湿用之。干则用温盐汤洗，湿净干却掺其上。用不可太早，须脓血去尽，临好方用，不然则又臖作。
　　橘半胃苓汤　治痈疽呕吐不下食，不知味。　　橘红　半夏姜制，各一钱　苍朮米泔浸一宿炒　白朮炒　厚朴姜制　甘草炙　茯苓　人参　泽泻　茅根各二钱　姜汁敷匙水二锺，煎一锺，入姜汁煎一二沸，作十余次饮之。
　　托里健中汤　治疮疡元气素虚，或因凉药伤胃，饮食少思，或作呕泻等证。　　肉桂三分　人参　白朮　茯苓各二钱　半夏　炮姜各一钱　炙甘草五分　黄芪一钱五分　　右，姜枣水煎服。

　　托里益中汤　治中气虚弱，饮食少思，或疮不消散，或溃而不敛。　　人参　白朮土炒　陈皮　半夏　白茯苓　炮姜各一钱　木香　炙甘草各五分　　右，姜枣水煎服。

　　托里抑青汤　治脾土虚弱，肝木所侮，以致饮食少思，或胸膈不利等证。　　人参　白朮　茯苓　陈皮　半夏各一钱　芍药　柴胡　甘草各五分　　右，姜枣水煎服。

　　托里清中汤　治脾胃虚弱，痰气不清，饮食少思等证。　　人参　白朮　陈皮　茯苓各一钱　半夏八分　桔梗七分　甘草五分　　右，姜枣水煎服。

　　托里益黄汤　治脾土虚寒，水反侮土，以致饮食少思，或呕吐泄泻等证。　　人参　白朮　陈皮　茯苓　半夏各一钱　炮姜　丁香　炙甘草各五分　　右，姜枣水煎服。

　　托里越鞠汤　治六郁所伤，脾胃虚弱，饮食少思等证。　　人参　白朮各二钱　陈皮　半夏各一钱　山栀　川芎　香附　苍朮各七分　炙甘草五分　　右，姜枣水煎服。

　　人参理中汤　治疮疡，脾胃虚寒，呕吐泄泻，饮食少思，肚腹作胀，或胸膈虚痞，饮食不入。　　白朮　人参　干姜　甘草炙，各等分　　右，姜枣水煎服。

　　黄芪人参汤　痈疽脓血大泄，败臭痛甚，宜用。　　人参　苍朮米泔浸炒　白朮炒　麦门冬去心　陈皮　当归酒拌　神曲炒　甘草炙　五味子杵，各一钱　黄芪炙，二钱　黄蘗炒　升麻各四分　　右作一剂，水二锺，姜三片，枣二枚，煎八分，食远服。
　　加味解毒汤　痈疽大痛不止，宜用。　　黄芪盐水拌炒　黄连炒　黄芩炒　黄蘗炒　连翘　当归酒拌，各七分　甘草炙　白芍药　栀子仁炒，各一钱　　右作一剂，水二锺，煎八分服之，药下痛即止。
　　内补黄芪汤
　　黄芪盐水拌炒，二钱　熟地黄酒拌　人参　茯苓　甘草炙，各五分　芍药炒　川芎　官桂　远志去心　当归酒拌，各八分麦门冬去心五分　作一剂，水一锺半，姜三片，枣二枚，煎六分，食远服。
　　当归和血散　治疮疡未发出，内痛不可忍；及治妇人产前产后腹痛。　　当归二钱　乳香半钱　没药一钱半　芍药三钱　　右为细末，每服一钱，水一中盏，煎七分，和滓温服，日二。妇人酒煎。疮既发，不须用。疮痒者，加人参、木香。妇人服之，加赤芍药。
　　回疮金银花散　治疮疡痛甚，色变紫黑者。　　金银花连枝叶俱用，銼研二两　黄芪四两　甘草一两　　右(口父)咀，用酒一升，同入壶瓶内，闭口，重汤煮三两时辰，取出去滓顿服之。一方无黄芪。
　　郭氏定痛托里散　治一切疮肿疼，痛不可忍。如少壮气充实，先用疏利，后服此药。　　粟壳去蒂炒，二两　当归　芍药　川芎各半两　乳香　没药　桂各三钱　　右(口父)咀，每服五钱，水煎。

　　乳香止痛散　治一切疮肿疼痛不止。　　粟壳六两　白芷三两　炙草　陈皮各一两半　乳香　没药各一两　丁香半两　　右(口父)咀，每服三钱，水一盏半煎。
　　乳香黄芪散　治一切恶疮、痈疽、发背、疔疮，疼痛不可忍者，或未成者速散，已成者速溃，败脓不假刀砭，其恶肉自下；及治打扑伤损，筋骨疼痛。　　黄芪去芦　当归酒洗　川芎　麻黄去根节　甘草生　芍药　人参去芦　粟壳蜜炒，各一两　乳香另研　没药另研，各五钱陈皮一两　　右为细末，每服三钱，水一盏，煎至七分，去渣温服。如疮在上，食后；在下，食前服之。
　　人参内托散　治疮疡溃脓而作痛者。　　人参　黄芪　当归　川芎　厚朴　防风　桔梗　白芷　官桂　紫草　木香　甘草　　右，入糯米一撮，水煎服。

　　乳香丸　治发背及一切疽疮溃烂，痛不可忍。　　乳香　没药并另研极细　羌活　五灵脂　独活各三钱　川芎藭　当归　真菉豆粉　交址桂　川白芷　白胶香各半两　　右为细末，炼蜜丸如弹子大，每服一丸，细嚼薄荷汤送下。手足损痛，不能起者，加草乌，用木瓜盐汤送下。
　　乳香定痛散　治一切疮疡溃烂疼痛。　　乳香　没药各五钱　滑石　寒水石各一两　冰片一钱　　右为细末，擦患处，痛即止。敷药中加南星、半夏，能止痛；更加蓖麻仁尤佳。
　　乳香膏　治诸疮痛久不瘥。
　　乳香另研，一两　食盐　杏仁去皮尖双仁研　松脂各一两半　生地黄取汁三合　黄蜡三两　白羊肾(月臣)脂半斤　　右先熬脂令沸，下杏仁、地黄汁、蜡煎，候蜡镕尽，入乳香、盐、松脂煎，以柳蓖搅令匀，稀稠得所，磁盒盛，敷疮上，日二三度。
　　乳香膏
　　木鳖子去壳细銼　当归各一两　柳枝一尺六寸銼，同以清油四两煎令黑色，次用后药　乳香　没药各半两　白胶香明净者四两，同研极细，入油煎化，用绵子滤之右，炼药铁铫令极净，再倾前药油蜡在内，候温入黄丹一两半，以两柳枝搅极得所，再上火煎，不住手搅，候油沸起住搅，注在水中成珠不散为度，秋冬欲软，春夏欲坚，倾在水中出火毒，搜成剂收之。
　　东垣圣愈汤　治诸恶疮血出不止，以寒水石细末掺之，立止。或疮时间作黑色，不可溃也，药力去尽，却红和。如血出多而心烦不安，不得眠睡，此亡血也，此汤主之。　　熟地黄　生地黄各三钱　当归身一钱半　川芎二钱　黄芪五分　人参三分　　右(口父)咀，都作一服，水一盏半，煎至一盏，去滓稍热服，无时。
　　和气散　治痈疽溃后，气虚滑泄，四肢逆冷。　　苍朮四两，米泔浸三日，洗净晒干，再以米酢炒令香黄色　甘草炙　青皮去穰，各一两　良姜炒　肉桂　干姜炮，各半两　陈粟半升　　右七味为末，每服一钱，用炒茴香末半钱相和，温酒调下，不拘时。
　　瞿麦散　治痈疽发背，排脓止痛，利小便。　　桂心　赤芍药　当归　黄芪芎藭　瞿麦　白蔹　麦门冬去心，各等分　赤小豆一合，酒浸炒　　右(口父)咀，每服四钱，酒煎温服。如诸痈已溃未溃，疮中脓血不绝，痛难忍者，加细辛、白芷、白蔹、薏苡仁。
　　参苓白朮散
　　人参　茯苓　白朮炒　莲肉去心　砂仁炒杵　薏苡仁炒　山药各二两　桔梗炒　甘草炙　白扁豆去皮姜汁浸炒，各一两　　右为细末，每服二钱，用石菖蒲煎汤调下。
　　调胃白朮散　痈疽声嘶色败，唇鼻青赤，面目浮肿，宜用。　　白朮炒　茯苓各二钱　陈皮　白芍药炒　槟榔　泽泻各一钱　木香五分　作一剂，水二锺，姜三片，煎八分，食后服。如肿不退，加白朮炒、枳实麸炒各一钱。
　　附子理中汤　治疮疡，脾胃虚寒，或误行攻伐，手足厥冷，饮食不入，或肠鸣腹痛，呕逆吐泻。　　附子　人参　茯苓　白芍药各三钱　白朮四钱　　右，水煎服。

　　姜附汤　治疮疡，真阳亏损，或误行汗下，或脓血出多，失于补托，以致上气喘急，自汗盗汗，气短头运。　　人参　附子炮制去皮脐，各一两　干姜炮　白朮各五钱　　右作二剂，水煎服。

　　参附汤　治失血过多，或脓瘀大泄，或寒凉汗下，真阳脱陷，上气喘急，自汗盗汗，气短头运等证，急服以救元气，缓则不治。　　人参一两　附子炮去皮脐，五钱
　　右，姜五片，水煎服；不应倍之。

　　怀忠丹　治内廱有败脓败血，腥秽殊甚，以致脐腹冷痛，用此推脓下血。　　白芷　单叶红蜀葵花根各一两　白矾枯　白芍药各五钱　　右研为末，镕黄蜡丸如梧子大，空心米汤下三十丸，推脓下血，出尽后，服十宣散补之。忌发物。
　　葶苈大枣泻肺渴肺渴　治肺痈喘不得卧。　　葶苈炒黄研细如弹丸大　大枣十二枚　水三升，入枣先煮取二升，去枣人葶苈，又煮一升顿服之。又曰治肺痈，胸满胀，一身并面目浮肿，鼻塞清涕出，不知香臭酸辛，咳逆上气，喘鸣迫塞，用前方三日一剂，可至三四剂。须先与小青龙汤一剂乃与之。
　　桔梗汤　治咳而胸满，振寒脉数，咽干不渴，时出浊唾腥臭，久久吐脓如粥者，肺痈也。　　桔梗　甘草炙，各一两　用水三升，煮取一升，去滓分温再服，则吐脓血也。亦治喉痹。《三因》甘草倍之，每四钱，名四圣散。《千金》亦名桔梗汤，用桔梗三两，甘草二两，服后必吐脓血。
　　苇茎汤　治肺痈。又云：　一本治咳，有微热烦满，心胸甲错。　　苇茎三升，切　桃仁五十枚，去皮　薏苡仁　冬瓜仁各半升　用水一斗，先煮苇茎得五升，去滓，入诸仁煮取二升，分温五服，当吐如粥。
　　如圣丸梅师　治风热毒气上攻，咽喉痛痹，肿塞妨闷；及肺痈喘嗽唾脓血，胸满振寒，咽干不渴，时出浊沫，气臭腥秽，久久咯脓，状如米粥。　　樟脑　牛黄各另研　桔梗　甘草生用，各一钱　为细末，炼蜜丸，每两作二十丸，每用一丸噙化。
　　仲景桔梗白散　治咳而胸满，振寒脉数，咽干不渴，时出浊唾腥臭，久久吐脓如米粥者，为肺痈。　　桔梗　贝母各三分　巴豆去皮炒研如脂，一分　　右三味为散，强人饮服半钱匕，羸者减之。病在膈上者吐脓血，膈下者泻出。若下多不止，饮冷水一碗则定。
　　牡丹散 【《本事》】 　治肺痈吐脓血作臭，胸乳间皆痛。　　牡丹皮　赤芍药　地榆　苦梗　薏苡仁　川升麻　黄芩　生甘草各一钱半　　右作一服，水二锺，煎至一锺，食远服。　一方无黄芩，加生姜煎，名升麻汤。
　　如金解毒散　治肺痈。
　　桔梗一钱　甘草一钱半　黄连　黄芩　黄蘗　山栀并炒，各七分　作一剂，水二锺，煎八分，作十余次呷之，勿急服。
　　桔梗汤　治男妇咳而胸膈隐痛，两脚肿满，咽干口燥，烦闷多渴，时出浊唾腥臭，名曰肺痈，小便赤黄，大便多濇。　　桔梗　贝母　当归酒浸　(艹舌)蒌仁　枳壳麸炒　薏苡仁微炒　桑白皮　防己　甘草节各一两　百合蒸　黄芪各一两半北五味子　甜葶苈　地骨皮　知母　杏仁各半两　　右銼碎，每服四钱，水一盏半，生姜三片，煎七分，不拘时温服。咳者加百药煎，热加黄芩，大便不利加煨大黄少许，小便濇甚加木通、车前子煎，烦躁加白茅根煎，咳而疼甚加人参、白芷煎。
　　四顺汤　治肺痈吐脓，五心烦热，壅闷咳嗽。　　贝母去心　紫菀去苗土　桔梗炒，各一两　甘草炙銼，半两　　右捣筛，每服三钱，水一盏，煎五七沸，去滓不拘时稍冷服。如咳嗽甚，加去皮尖杏仁三枚同煎。小儿量减。
　　泻白散　治肺痈。
　　桑白皮炒，二钱　地骨皮　甘草炙　贝母去心　紫菀　桔梗炒　当归酒拌，各一钱　(艹舌)蒌仁钱半　作一剂，水一锺，姜三片，煎八分，食远服。
　　济生排脓汤　治肺痈得吐脓后，以此排脓补肺。　　生绵黄芪二两细末，每二钱，水一碗煎五分服　肺痈收敛疮口，止有合欢树皮、白蔹煎汤饮之。
　　排脓散　治肺痈吐脓后，宜服此补肺。　　黄芪盐水拌炒　白芷　五味炒杵　人参各等分　为细末，每服三钱，食后蜜汤调下。
　　宁肺汤　治咳嗽唾脓自汗，上气喘急，用此补肺；及治荣卫俱虚，发热自汗。　　人参　当归酒拌　白朮　熟地黄　川芎　白芍药　甘草炙　五味子捣　麦门冬去心　桑白皮炙　阿胶蛤粉炒　白茯苓各一钱　作一剂，水二锺，姜二片，煎八分，食后服。
　　人参补肺汤　治肺证咳喘短气；或肾水不足，虚火上炎，痰涎壅盛；或吐脓血，发热作渴，小便短濇。　　人参　黄芪蜜炙　白朮土炒　白茯苓　陈皮　当归各一钱　山萸　山药各二钱　麦冬七分　甘草炙　五味子各五分　熟地黄自制，一钱半　牡丹皮八分　　右，姜枣水煎服。

　　人参平肺散　治心火克肺，传为疽瘘，咳嗽喘呕，痰涎壅盛，胸膈痞满，咽嗌不利。若因肝木太过而致，当补肺；若因肾水不足而患，当补脾肺；若因心火旺而自病，当利小便。　　人参　陈皮　甘草炙　地骨皮　茯苓各一钱　知母炒，七分　五味子杵炒，四分　天门冬去心　青皮各五分　桑白皮炒，一钱　　右，水煎服。

　　参芪补脾汤　治肺疽，脾气亏损，久咳吐脓涎，或中满不食，必服此药补脾土，以生肺金，否则不治。　　人参　白朮各二钱　黄芪二钱五分　茯苓　陈皮　当归各一钱　升麻三分　麦门冬七分　五味子四分　桔梗六分　甘草炙，五分　　右，姜枣水煎服。

　　葶苈散　治肺痈，咳嗽气急，睡卧不安，心胸胀满。　　甜葶苈子二两半，隔纸炒至赤色　百合炒　白附子　北五味炒　甘草节　人参　(艹款)冬花　百药煎　紫菀去木，各一两　大朱砂半两，另研　　右为末，每服二钱，灯心汤调下。

　　补肺散　治肺痈，已吐出脓血，以此润护。　　真锺乳粉一两　白滑石二两
　　右研细，每服三钱，米饮调下。

　　理肺膏　治肺痈正作，咳唾不利，胸膈迫塞。　　诃子去核　百药煎　五味子微炒　条参去芦　(艹款)冬花蕊　杏仁　知母　贝母　甜葶苈子　紫菀　百合　甘草节各五钱　　右为末，用白茅根净洗，称三斤，研取自然汁，入磁石器中熬成膏；更添入好蜜二两，再熬匀，后调和前药为圆如梧子大，温水吞下。
　　五香白朮散　宽中和气，滋益脾土，生肺金，进美饮食。　　沉香　木香　明乳香　丁香　藿香叶各半两　白朮　人参　白茯苓　薏苡仁　山药　扁豆　桔梗　缩砂　白豆蔻　粉草　莲肉各一两　　右为末，苏盐汤调，空心服；枣汤亦可。有汗，加浮麦煎汤下。
　　薏苡附子散　治身甲错，腹皮急，如腹胀本无积聚，身热脉数者。　　附子炮，二分　败酱五分　薏苡仁一钱　　右为末，每服方寸匕，以水二合煎顿服，小便当下。《三因》薏苡、附子同前，败酱用一两一分，每四钱，水盏半，煎七分，去渣，空心服。
　　牡丹汤　治肠痈，小腹肿痞，按之即痛，小便如淋，时时发热，自汗恶寒，其脉迟紧者，脓未成，可下之，当有血；洪数者脓已成，不可下。　　牡丹皮　(艹舌)蒌仁各一钱　桃仁去皮尖双仁　芒硝各二钱　大黄五钱　　右作一服，水二锺，煎至一锺，去滓，入硝再煎数沸，不拘时服。
　　薏苡仁汤　治肠痈腹中(疒丂 )痛，烦躁不安，或胀满不食，小便濇。妇人产后虚热，多有此病，纵非痈，但疑似间便可服。　　薏苡仁　(艹舌)蒌仁各三钱　牡丹皮　桃仁各二钱　　右作一服，水二锺，煎至一锺，不拘时服。
　　牡丹散　治肠痈冷证，腹濡而痛，时时利脓。　　牡丹皮　人参　天麻　白茯苓　黄芪　木香　当归　川芎　官桂　桃仁去皮炒，各七钱半　白芷　薏苡仁　甘草炙，各五钱　为细末，每服三钱，用水一锺，煎至七分，食前温服。
　　梅仁汤　治肠痈，里急隐痛，大便秘濇。　　梅核仁四十九粒，去皮尖　大黄三两　牡丹皮一两七钱半　芒硝二两半　冬瓜仁四两　犀角镑，一两半　　右銼如麻豆大，每服五钱，水二盏，煎至一盏，去滓温服，以利下脓血三两行为度。
　　四圣散   治肠痈痈疽，生于脑髭背腋乳，便毒服之神效。　　生黄(艹舌)蒌一枚，去皮　粉草四钱研末　没药研末   三钱　乳香研末一钱　　右用好红酒二大碗，慢火煎至一碗，分作两服，两日服尽。大便顺导恶物，妙。若干(艹舌)蒌，则用两枚。　　一方若病在上，食后服。病在下，食前服毒已结成，即脓化为水。毒未成，即于小便中出。疾甚，再合服以退为度。
　　大黄汤　治肠痈小腹坚鞕，肿大如掌而热，按之则痛，其上色或赤或白，小便稠数，汗出憎寒，其脉迟紧者未成脓，如脉数则脓已成。　　大黄銼炒　牡丹皮　硝石研　芥子　桃仁汤浸去皮尖双仁炒，各半两　　右銼碎，每服五钱，水二盏，煎至一盏，去渣，空心温服，以利下脓血为度，未利再服。
　　排脓散　治肠痈小腹胀痛，脉滑数，或里急后重，或时时下血。　　黄芪盐水拌炒　当归酒拌　金银花　白芷　穿山甲用蛤粉炒　防风　连翘　(艹舌)蒌仁杵　甘草各一钱　作一剂，水二锺，煎八分，食前服。若脓将尽，去穿山甲、连翘，加当归、川芎，或为末，每服三钱，食后蜜汤调下亦可。
　　射干汤　治胃脘痈，人迎脉逆而盛，嗽脓血，荣卫不流，热聚胃口成痈　　射干去毛　栀仁　赤茯苓去皮　升麻各一两　赤芍药一两半　白朮半两　　右为末，每服五钱，水二盏，煎至一盏，去渣，入地黄汁一合、蜜半合，再煎温服，不计时候。
　　复元通气散 【《精要》】 　治诸气濇耳聋，腹痈便痈，疮疽无头，止痛消肿。　　青皮　陈皮各四两　甘草三寸，生熟各半　穿山甲炮　(艹舌)蒌根各二两　金银花净者　连翘各一两　　右为细末，热酒调下。

　　芍药汤　治胃脘积热，结聚为痈。
　　赤芍药　石膏　犀角镑　麦门冬　荠苨　木通各二两　(石卜)硝　升麻　元参　甘草各一两　　右(口父)咀，每服五钱，水一盏半，煎八分，去滓，不拘时温服。
　　荆防败毒散　治疔疮。
　　黄连　羌活　青皮　白僵蚕　独活　防风　蝉蜕　细辛　赤芍药　甘草节　独脚茅各等分　　右(口父)咀，每服五钱。先将一服入泽兰叶少许，姜十钱重，同擂烂，热酒和服；然后用酒水各半盏，姜三片煎服。病势退减后，再加大黄少许，煎服，略下一二行，荡去余毒，更用白梅、苍耳子，研烂贴疮上，拔去根脚。加鲜菊花捣汁入药尤妙。
　　二活散
　　羌活　独活　当归　乌药　赤芍药　金银花　连翘　天花粉　甘草节　白芷各四钱半　红花　苏木　荆芥　蝉蜕　干葛各三钱　檀香二钱　　右为细末，每服三钱，煎苍耳汤调下。
　　夺命丹　治疔疮发恶心，及诸恶疮。　　蟾酥干者，半钱，酒化　朱砂水飞，三钱　枯矾　寒水石水飞，各一钱　轻粉五分　铜绿一字　麝香一字　海羊二十个，研。即蜗牛也。不用亦效　　右件为细末，将海羊另研为泥，和药一处，丸如菉豆大。如丸不就，加好酒成之。病轻者一丸、二丸，重者三丸。未效再服。服时嚼葱白一大口，极烂，置手心，放药丸于葱内裹合，热酒送下，暖处卧取汗出为效。忌冰水。薛氏有铜绿、麝香、没药、乳香各一钱。
　　返魂丹 【《瑞竹》】 　治十三种疔。　　朱砂　胆矾各一两半　血竭　铜绿　雄黄　蜗牛生用　枯白矾各一两　轻粉　没药　蟾酥各半两　麝香少许　　右将蜗牛、蟾酥研烂，余药为细末，同研和丸如鸡头大，每服一丸。令病人先嚼葱白三寸，吐在手心，将药丸裹在葱白内，用热酒一盏吞下，如重车行五里许，有汗出即瘥。如不能嚼葱，研烂裹下极效。
　　返魂丹　经云：汗之则疮愈。必用此药汗之。　　乳香　没药　辰砂　雄黄各一钱半　轻粉　片脑　麝香各五分　蜗牛不拘多少　蟾酥　青黛　粉草　硼砂各一钱　　右为细末，用海羊捣膏为丸，如难丸，加酒面糊些少，丸如弹子大，每服一丸，兼生葱头二三个，细嚼咽下。疔肿及痈肿毒气入膈者，得微汗即解。　一方加铜绿、寒水石、轻粉、枯矾各一钱。
　　飞龙夺命丹　治疔疮、发背、脑疽、乳痈疽、附骨疽，一切无头肿毒恶疮，服之便有头，不痛者服之便痛，已成者服之立愈。此乃恶证药中至宝，病危者服之立安矣，万无一失。此乃家传之秘方，不敢轻泄。神速之验，即日立效。　　轻粉　脑子无亦可　麝香各半钱　寒水石　血竭　胆矾各一钱　蟾酥干者酒化　乳香　没药　朱砂为衣　铜绿各二钱雄黄三钱　蜗牛二十一个，无亦效　蜈蚣一条，酒炙黄去头足　　右为细末，先将海羊连壳研为泥，和前药为丸如菉豆大，如丸不就，入酒打面糊为丸，每服二丸。先用葱白三寸，令病人嚼烂，吐于手心，男左女右，将药丸裹在葱白内，用无灰热酒三四盏送下，于避风处，以衣盖覆之，约人行五里之久，再用热酒数杯以助药力，发热大汗出为度。初觉，二丸即消。如汗不出，重者再服二丸，汗出即效。三五日病重者，再进二丸，即愈。如疔疮走黄过心者，难治之，汗出冷者亦死矣。如病人不能嚼葱，擂碎裹药丸在内，热酒送下。疮在上，食后服；疮在下，食前服。服此药后，忌冷水、黄瓜、茄子、油腻猪鸡鱼肉湿面，一切发风发疮毒类之物，不可食之。又忌妇人洗换。狐臭，百发百中。此药活人多矣。
　　走马赴筵丹　治疔疮。
　　片脑一分　没药　乳香　硼砂　硇砂　雄黄　轻粉各三钱　麝香少许　　右为细末，蟾酥汁和为丸如黄米大，每服一丸，温酒送下。
　　罗氏破棺丹　治疮气入腹危者。
　　大黄二两，半生半熟　甘草　芒硝各一两　　右为细末，炼蜜丸如弹子大，每服半丸，食后温酒化下，或童溺半盏研化之。忌冷水。
　　破棺丹
　　山栀　牵牛末　大黄各一两　甘草　京三棱炮，各七钱　　右炼蜜丸如弹子大，酒化服之。　一方有当归、赤芍、连翘、牡蛎、金银花、紫花地丁，宜选用之。
　　内托连翘散　疔疮出时，皮色不变，及不疼痛，按摇不动，身发寒热，便是此疮。有水疔、鱼脐疔、紫燕疔、火疔诸般疔疮。如疮黄，于黄上用针刺，仍服内托散，自然消散。　　连翘　白芷　干生地黄　赤芍药各一两　大黄去皮　山栀去顶蒂　薄荷叶各七钱　(石卜)硝二两　黄芩去心，半两　甘草一两半　　右为粗末，每服一两，水一碗，灯心竹叶煎七分。其人喘，加人参少许。大病只三四服愈。如服了心烦呕，用不二散止之。
　　不二散
　　甘草半两　菉豆粉一两
　　右为末，分作二服，酸虀水下。

　　夺命丹　治疔疮大便秘实不通者，或心腹痛者。　　巴豆去壳　大黄各一钱　轻粉二分　郁金　雄黄　乳香各五分　朱砂　黄丹各三分　麝香少许　蟾酥不拘多少　　右末，面糊为丸如菉豆大，随虚实服之，茶清送下五七丸至九丸止，以利为度。如无此丸，以雄黄丸代之。
　　雄黄丸　治证如前。
　　巴豆十四粒　麝香少许　全蝎　牙皂　雄黄　大黄　郁金各一钱　　右末，米糊丸如菉豆大，朱砂为衣，每服五七丸，清茶送下，以利为度。
　　追毒丸
　　海浮石烧赤酢淬七次，半两　川乌一两　乳香　没药各一钱　巴豆四十九粒　　右为末，酢糊丸如桐子大。若患二三日，服十丸；五六日服十四丸，随病上下服之。先吃冷酒半盏或一盏，又用冷酒吞下。如呕不妨，出药依上服之。病人大便不动，再用三丸。如疔看得端的，爪破用头垢涂患处，后服药。
　　五圣散　治疔疮。
　　皂角针二两　(艹舌)蒌一个　大黄　金银花　生姜　甘草各一两　　右(口父)咀，用好酒二升，同煎至八分，去渣，不拘时温服。
　　夺命返魂散　治一切疔疮憎寒发热，昏闷不语，肿遍皮肤，不思饮食。　　大黄　连翘　山栀子以上各二钱半，研为细末　巴豆　杏仁各二钱，麸皮同炒黑色，研为细末　人言五钱，用大蒜五个，去心填入人言，同烧过性，研为末　牵牛头末　苦丁香各一钱　　右为细末研匀，每服半钱，病重者服一钱，用新汲井华水调下，一服见效。如病重无脉者，吃下药约一顿饭时吐了药，便医不得，吐不了药即活。
　　立马回疔夺命散　治疔疮及喉痹乳蛾肿痛大效。　　牡蛎　当归　牛蒡子　僵蚕各半两　大黄一两　　右(口父)咀，每服半两，用青石磨刀水酒各一盏煎，去滓连进二服。疔疮服后出汗者生，无汗者死。
　　御史散　治疔疮。
　　生铁锈三钱
　　为末，木香磨酒调下，分病上下，食前食后服之，得微汗而愈。此方乃秘法也，未尝试用。常治疔疮有赤丝攻心腹者，用铁锈三钱、牡蛎二钱、青盐一钱为末，挑破疮头，以灯盏内油调搽，其丝自回，名唤回丹，但未用服。考之《本草》云：铁锈，生铁上衣也，治恶疮疥癣蜘蛛等咬，蒜磨敷之，亦未云服。家藏方用猫儿眼草一担细切，以水担余浸二日，煮百余沸，去渣取汁，煎至三四碗，用生铁锈细研末三两，徐徐入汁内，以铁杖不住手搅，再煎至二碗许，成膏子，治一切痈疽疮毒，甚效。瘰疬溃后，涂疮孔内尤妙。
　　加减通圣散　治疔疮、瘴气、紫游风等证。　　防风　荆芥　连翘　赤芍药　当归　川芎　桔梗　黄芩　栀子　青木香　甘草　元参　牛蒡子　大黄　芒硝　紫金皮　鸡屎子　诈死子　谷藤根　芙蓉根　嫩桕根　青王叉　　右，薄荷、生地黄煎服。

　　追疔夺命汤　秘方速效，能内消肿。　　羌活　独活　青皮多用　防风多用　黄连　赤芍药　细辛　甘草节　蝉蜕　白僵蚕　鸡爪川黄连各等分　再加紫河车　泽兰　金银花　　右(口父)咀，每服五钱。先将一服加泽兰少用叶、金银花各一两，生姜十片，同药擂烂，好酒旋之，热服，不吃酒者水煎为妙；后用酒水各一盏半，生姜十片，煎盏半，热服，汗出为度；病退减后，再加大黄二钱，煎如前，热服，再利一二次去余毒为妙。此方以药味观之，甚若不切，然效速神验，万无一失，累用累效。如有别证再出，宜随证加减治之，速效。若心烦呕吐，加甘草节一钱，豆粉酸浆水下。呕逆恶心，加乳香，豆粉甘草汤下。有脓加何首乌、白芷。要利，加青木香、大黄、牵牛、栀子。在脚，加木瓜。以上各等分。
　　加减追疔夺命汤　治疔疮及痈疽发背恶疮，焮赤肿痛创人；或紫游风、赤游风，并大效。　　防风　赤芍药　连翘　羌活　独活　细辛　青皮　白僵蚕　蝉蜕　青木香　甘草节　金银花　紫河车　脚莲　　右，生姜、泽兰、生地黄煎服。病势退减，加大黄取利，下三五行，去大黄。
　　防风当归汤　治疔疮发热，大便实者。　　金银花　山慈姑　青木香　当归　赤芍药　白芷　防风　荆芥　连翘　升麻　羌活　独活　甘草　大黄　　右，薄荷、生地黄煎服。

　　雄麝汤　解疔毒如神。凡解毒，不可无雄黄、朱砂。　　雄黄　朱砂　麝香　乳香并另研，各一钱　白芷　茜根　真菉豆粉　地丁各二钱　牡蛎　白僵蚕　牛蒡子炒　(石卜)硝　大黄　山栀子　金银花　青木香　荆芥穗　甘草各一钱　核桃二个，去膜壳　　右，以白芷以后十四味细切，用无灰酒一碗浸少时，擂细，又加水一碗，同煎至一碗，去渣及浊脚，入前雄黄等五味调匀，作一服。更审患处经络分野，依东垣引经泻火药加之尤妙。欲利倍加大黄、(石卜)硝，二味临后下。茜草即过山龙。地丁即大蓟也，一云剪刀草，开黄花者名黄花地丁，开紫花者名紫花地丁。
　　解毒消瘴散　治疔疮瘴气发热者。
　　柴胡　黄芩　黄蘗　栀　木通　赤芍药　当归　防风　连翘　大黄　甘草　青木香　紫金皮　鸡屎子　　诈死子　青王叉　嫩桕根　苦花子
　　右，薄荷、生地黄煎服。

　　劫瘴消毒散　治瘴气肿痛发热者，及因剥割瘴死牛马猪羊而中其毒者，或因食瘴死之肉而中其毒者。先服加减通圣散，通利大便，次服此药。　　百丈光即天瓠，又名土人参　苦花子　大小青　金脑香即社茶根，梗叶俱可用　臭木待根　紫金藤　生蓝叶　水圹根　乌苞根　嫩桕根　青王叉　山乌豆　鸡屎子　晚祥西　狸咬柴　土木香　　右，薄荷煎服。肿势甚，加水金凤、水苦荠。手足拘挛，加钩藤根、梭婆子根。发热，加吉面消、毛蕨根。小便不通，加木通、栀子。
　　青黄消毒散　治疔疮瘴气，服凉药过剂，沉而不发不退者。　　雄黄研　大小青各一两　八角茴香五钱　　右末，陈酒调服；又以酢和米泔涂患处，一日服三次。
　　四神丹　治因剥割瘴死牛马猪羊，不避其气，以中其毒，或因食瘴死牛马猪羊之肉者，或手足各处发疔毒，或起紫泡，或起堆核，初则创人，次渐肿大，疼痛不可忍，瞀闷发热，口渴心烦，四肢强痛，头目昏花，一切瘴毒，并皆治之。先服此药，次服劫瘴消毒散。　　苦花子又名毛连子，又名小叶金鸡舌，梗叶俱用　土木香根名青木香，梗名天仙藤，花名马兜铃　仙人薯用根，新鲜生者为妙，干者次之，各二两晚蚕砂一两　　右铡碎擂，水和煮浓汁，冷服。热极加芭蕉心。小便不利加琉璃草，又名耳环尻，擂和前药服之。
　　万全散　治瘴气时毒、疔疮、蛇犬咬等证。　　嫩桕根　水圹根　狸咬柴　乌苞根　青王叉　生蓝叶　溪枫根　穿山蜈蚣　　右，薄荷煎服，及调雄黄末服，或合七神散更妙。
　　七圣紫金锭　治疔疮、瘴气、时毒等证。　　土木香　苦花子连梗叶　仙人薯　晚蚕砂　桕花各一两　朱砂　雄黄各三钱　　右末，秫米糊为丸，以毛屎梯根磨水化下。
　　朱墨丸　治疔疮瘴毒。
　　朱砂　京墨各等分
　　右末，以蟾酥汁为丸如梧桐子大，每服二丸，以葱白煎汤吞下，日服一二次。
　　万病解毒丸　治疔疮、痈疽、发背、肿疡、时毒、狐狸毒、鼠莽毒。丹毒、惊毒、瘴毒、风毒、热毒、蛊毒、河豚毒、疫死牛马猪羊毒、蛇犬蜈蚣蜂蝎百虫螫咬毒、汤火所伤、中恶邪气、无名肿毒、菇毒、砒毒、药毒、疮毒、光粉轻粉毒，一切邪热毒悉皆治之。　　麝香二钱　朱砂五钱　山豆根　续随子取仁　雄黄　紫河车　独脚莲各一两　五倍子三两　红牙大戟一两五钱　山慈姑二两　　右末，秫米糊和匀，杵捣一千余下，印作锭子，随意大小，每服一锭，井水磨化，冬月用薄荷汤磨服，日可进二三服。
　　刷瘴散　治疔疮、瘴毒，服药后，可用此药刷涂。　　生蓝叶　地薄荷　紫金藤
　　右，擂米泔水暖刷患处，次加蚕砂、凌霄花、鸡(月臣)花。二花如无，以叶代之。
　　掞瘴散　治疔疮、瘴毒溃烂成疮。
　　桕树皮去外面粗皮　侧柏叶各等分
　　右细末，以桕油先刷，次掞末。

　　洗瘴方
　　桕叶　朴叶　柳枝　连叉叶
　　右，煎水淋洗之。

　　罗氏托里敝　治一切发背疔疮。
　　黄芪两半　厚朴　川芎　防风　桔梗各二两　连翘二两二钱　芍药　官桂　白芷　甘草节　人参各一两　木香　没药　乳香　当归各半两　　右为细末，每服三钱，酒一大盏，煎二三沸，和渣温服。
　　连翘黄芪汤　治疔疮。因食瘴死牛羊，足生大疔，如钉入肉，痛不可忍者。　　金银花　黄芪　当归　蜈蚣一条，去头足酒炙　连翘　甘草　　右，生姜煎服。

　　罗氏保生锭子　治疔疮、背疽、瘰疬，一切恶疮。　　金脚信　轻粉各二钱　雄黄　硇砂各三钱　麝香一钱半　蟾酥一钱　巴豆生，四十九粒，另研　　右为细末，用黄蜡五钱镕开，将药和成锭子，冷水浸少时取出，旋丸，捏作饼子如钱眼大，将疮头拨开，每用一饼，次用神圣膏，后用托里散。若疮气入腹危者，服破棺丹。世传疔疮必有一条红线，可针红线所至之处，出毒血，然后敷药。
　　滴滴金　治疔疮。
　　硇砂　轻粉　人言　雄黄　朱砂各一钱　麝香少许　　右为细末，每用些少，先以针刺开疮头，贴药黄水出，效。
　　疔疮锭子
　　硇砂一钱　白芷　雄黄　苍耳子　甘草各半钱　　右为细末，用蟾酥汁和作锭子，如前法用。须五月五日合。
　　回疮锭子　治疔疮大效。
　　草乌头一两　蟾酥七粒　巴豆七个，去皮　麝香一字　　右为细末，面糊和就，捻如锭子。如有恶疮肿毒，不痛无血者，用针深刺至痛处，有血出，以此锭子纴之，上用膏药贴之，疔疮四畔纴之，其疗二三日自然拔出。此药最宜紧用。此证大抵与伤寒颇类，其中亦有可针镰砭射出血者，亦有久而溃烂出脓者，其间变异百端，不可不慎也！
　　神圣膏药罗氏　治一切恶疮。
　　木鳖五十个，去皮　当归　槁本各半两　没药　乳香各二钱　白芨　琥珀各二钱半　黄丹　黄蜡各二两　白胶香三两　巴豆十五粒，去油　粉霜　胆矾各一钱　槐柳枝各一百二十枝　清油　　右件一处先将槐柳枝下在油内熬焦取出，复下余药，熬勿至焦滤出，却将油澄清，下黄丹再熬成膏，用绯帛摊之，立有神效。
　　夺命散 【《保命集》】 　治疔疮。　　乌头尖　附子底　蝎梢　雌黄　雄黄各一钱　蜈蚣一两　硇砂　粉霜　轻粉各五分　脑子　麝香各少许　砒二钱半　　右为细末，先破疮出恶血，以草杖头用纸带药末插入于内，以深为度。
　　郭氏寸金锭子　治疔毒恶疮。
　　朱砂三钱　黄丹　明矾枯　砒霜　轻粉　花碱　白芨各钱半　蟾酥　脑子　麝香各少许　　右研极细末，稠糊和为锭子，用之。
　　郭氏提疔锭子　治疔疮危笃发昏，兼治瘰疬。　　雄黄　朱砂各二钱　青盐　砒霜生　白丁香　螌蝥去翅足　真轻粉各一钱五分　蟾酥　麝香各一钱　黄蜡　蓖麻子三七粒　　右为细末，于银器内或磁器，先将蜡镕化，和前药，丸如桐子大，捻作饼子，用针刺破疔疮，放一饼子于疮头上，又刺四边五七下，恶血出为妙，却用软膏药贴之，立验。内服首功元黑散或蟾酥丸。
　　郭氏守效散　点疔疮恶肉。
　　砒霜生　白丁香　松香　真轻粉　川乌　生矾各二钱　蜈蚣一条，焙干　　右为极细末，铍针刺破疮口，令血出，唾津调药贴之疮上，其根自溃。
　　麝香蟾酥丸　治一切痈疽、发背、疔疮内毒，如未破，用针刺破，捻药在内，膏药贴之，其疮即溃。　　蟾酥　轻粉　乳香各五分　信　雄黄各一钱　巴豆十个，去皮油　麝香少许　寒水石三钱　　右为细末，滴水为丸，作锭子如小麦粒大，量疮大小用之。寒食面糊为丸。
　　追毒丹　取黄，去疔头，追脓毒，立效。　　蟾酥干者用酒化　硇砂　白丁香无此味加巴豆　真轻粉各一钱　雄黄　朱砂为衣，各二钱　蜈蚣酒浸炙干黄　巴豆七粒，去壳不去油　　右总为细末，面调水为丸，如丸不就，用酒打面糊为丸，如麦大，两头尖，入于针破口内，用水沉膏贴之，后用膏药及生肌药追出脓血毒物。又如有黑陷漏疮者，四围死败肉不去，不生肌者，不可治也，亦用此药追毒，去死肌败肉，生新肉而愈。小者用一粒，大者加用之，病轻者不必用针，只以手指甲爬动于疮顶上，安此药，水沉膏贴之，其疮即时红肿为度，去其败肉为妙。
　　海马拔毒散　治疔疮大效，兼治恶疮发背。　　海马二个，炙　穿山甲黄土炒，去土　朱砂　水银各一钱　麝香　片脑各少许　雄黄三分　　右为末，针破疮口，点药入内，一日一点，大有效。
　　芫花根膏　治鱼脐疔疮久治不瘥者。　　芫花根一两　黑豆三合　猪牙皂角五挺　白矾三两，煅研细　　右用酢一斗，将前三味先浸三日于釜中，以火煎至二升，去渣，却入铛中，煎至一升，入白矾末搅令匀，去火成膏。但是鱼脐丹恶疮摊于帛上贴，日二易之。
　　四圣旋疔散　治疔疮生于四肢，其势微者，先以好酢调药涂上，以纸封之，次内服托里之药，其疔自旋出根。　　巴豆仁五分　白僵蚕　轻粉　硇砂各二钱半　　右为细末，酢调用之。

　　拔毒散　治疔疮。
　　盐白霜　粉霜　胆矾　硇砂各一钱，另研　蜈蚣一条，炙　　右为末和匀，先用羊骨针挑破头，点药在上，酢糊纸贴上，其根一时自出。
　　保生饼子　治诸疔等疮。
　　金脚信二钱　雄黄　硇砂各三钱　轻粉　麝香各一钱　巴豆四十九粒，泡熟去壳研　　右为末和匀，用黄蜡一两镕和药成锭，水浸少时取出，用时捻作饼如钱眼大，以羊角骨针挑疮头，按药在上，以酢糊纸贴之，膏药亦可，黄水出为效。
　　济生金砂散　取疔疮。
　　道人头微炒存性，一两。即苍耳子　硇砂三钱半　雄黄三钱　蟾酥以多为妙　　右，将疮四围刺破，油调药末于疮内，绯帛封之，数日疔自出。如疮入腹呕逆者，苍耳捣汁饮之。
　　铁罐膏　治一切恶疮内毒，此药止痛，追死肉。　　桑柴灰　荞麦秸灰　石灰各一碗　炭灰少许　　右用瓦罐一个，底旁钻一穴，塞住，将前项灰填在内，用水注满，厚纸封固，一伏时，用芦筒插在罐孔内淋之，尽其水，不用灰，将淋灰水于锅内慢火熬，用铁片续续搅，以滴水不散为度，铁罐盛之，封口，或有诸般疮及肠风痔漏，量疮用之妙。　　又方　用针刀点破疔头，以蟾酥敷之，后用。　　野菊花　莎草根　甜菜叶　擂细，以无灰酒尽量调服之，酒醒，疔化为水，即痛定。如热除，不必去疔，亦自愈也。
　　铁粉散　专治冷疔疮经久不效。
　　多年生铁三钱，炒过　松脂一钱　黄丹飞过　轻粉各五分　麝香少许　　右为细末，用清油调搽疮口，立效。　　又方　治疔疮。
　　山慈姑　铁锈　生姜　江茶　盐少许　用银针拨开疔疮，即以前药搭作饼子如大棋子，放疔头上，甚者半月，皮皱可医，不皱难治矣。
　　雄黄散　治疔疮。
　　雄黄　硇砂　苍耳草烧灰
　　右为末，酢调数次，将菊花捣烂，姜汁调，清者服之，浓者敷之。
　　追毒丸　治疔疮发背。
　　虾蟆粪二分　麻虫　雄黄　黄丹各一分　　右为末，水丸如米大，将疮拨开头，入药在内，以膏药贴之。
　　蜣蜋膏　治疔毒。
　　蜣螂三个，肚白者佳　黄麻虫十个
　　右二味捣匀，拨破患处贴之。如患在手足间，有红丝上臂，丝尽处将针挑断出血，仍用前药。　　又方　治疔疮毒气入腹，昏闷不食。　　紫花地丁　蝉蜕　贯仲各一两　乳香炙　丁香各二钱　　右为细末，每服二钱，空心温酒下。　　又方　治疔疮危笃者，二服即愈，轻者一服立效。　　土蜂房一小窠，全　蛇蜕一条，全
　　右作一处，器皿中盛，用黄泥封固，火煅存性，研为细末，每服一钱，空心好酒调服，少顷腹中大痛，痛止，其疮已化黄水矣。仍服五圣散。
　　五圣散
　　大黄　甘草各一两　生姜　皂角针　金银花各二两　(艹舌)蒌一个　　右(口父)咀，用好酒二升同煎至八分，去渣，不拘时服。
　　破棺丹　治疔黄走荫不止。
　　当归　赤芍药　山栀子　牵牛各二两半　连翘　牡蛎　金银花　紫花地丁各一两半　京三棱　甘草各二两　便秘加大黄三两。　　右为细末，炼蜜和丸如弹子大，每服一丸，食前用童便化开服。忌饮酒及生冷硬物。
　　立马回疔丹　治疔疮走荫不止。
　　金脚信　蟾酥　血竭　朱砂　没药各半钱　轻粉　龙脑　麝香各一字　　右为细末，用生草乌汁和如麦子大，用时将疮顶刺破，将药一锭放疮口内，第二日疮肿是效。　　又方　治疔走了黄，打滚将死者。
　　牡蛎　大黄　山栀子　金银花　木通　连翘　牛蒡子　地骨皮　乳香　没药　(艹舌)蒌　皂角刺　　右各等分，銼碎，每服半两，气壮者加(石卜)硝，用水一碗，酒半碗，煎一服，定愈。
　　蟾酥走黄丸　治疔疮走黄。
　　朱砂研　黄丹飞　白面各等分
　　右末，取蟾酥搜作剂，丸如麦粒大。先刺疮口，次安一粒在疮口内，仍以水沉膏贴之；又以五七丸葱汤吞下，发汗即愈。
　　回疮蟾酥锭子　治疔疮毒气攻心欲死，以针刺其疮向心行处，但觉痛有血处下锭子。若累刺至心侧近皆不痛无血者，急针百会穴；痛有血者下锭子。若无血以亲人热血代之，犹十活三四。初发无有不效。大抵疔疮生于胸背头项最急，初生痛痒不常，中陷如钉，撼之有根，壮热恶心是也。　　南星　(艹款)冬花　巴豆仁　黄丹　白信各一钱　独活五分　螌蝥去头足，十个　　右为极细末，用新蟾酥和药如黍米大，捻作锭子。每遇疔疮，先以针刺其疮，必不知痛，有血出者，下锭子；如觉痛，不须再用。若更不知痛，再随疮所行处，迎夺刺之，至有血知痛即止。其原疮亦觉疼痛，以膏药贴之，脓出自瘥。用锭子法度，以银作细筒子一个，约长三寸许，随针下至疮痛处，复以细银丝子内药于筒内，推至痛处。
　　化毒丸　治内疔。
　　朱砂　雄黄各一钱　蝉蜕十枚　硼砂生　轻粉各五分　麝香一分　片脑半分　　右末，蟾酥为丸菉豆大，每用一丸，舌上含化取涎，化后以井水漱净。无此丸，用单蟾酥代之亦可。古今图书集成医部全录卷三百六十六

外科痈疽疔毒门

　　　　单方

　　远志酒：治一切痈疽、发背、疖毒恶候，渍有死血，阴毒在中则不痛，敷之即痛；有忧怒等气积而内攻，则痛不可忍，敷之即不痛；或蕴血在内热逼人，手不可近，敷之必清凉；或气虚血冷，溃而不敛，若七情内郁，治之必愈。远志，不以多少，泔浸，捶去心，晒干为末，酒一盏，调末三钱，澄清饮之，以滓敷于患处。
　　忍冬藤酒：治食膏粱炙煿过多及服金石补药日久发疽。预服免患。忍冬藤鲜者五两，干者一两，大甘草节一两，作一剂，用水三锺，煎至二锺，入无灰好酒一锺，再煎十余沸，去渣，分三次服，能饮酒者一次服。另取藤捣烂，酒调涂患处，中留头出毒，干再搽。一方无甘草节。
　　槐花酒：治发背一切疮毒，不问已成未成，但焮痛者并治之。槐花四五两微炒黄，乘热入酒二锺，煎十余沸，去渣热服，未成者二三服，已成者一二服。
　　痈疽疮肿：用金针散。皂角针，春取，一半新采，一半黑者，一味不拘多少，晒干为末，食后酒调二三钱服。
　　痈疽肿痛无头：用贝母、穿山甲、天花粉共为末，每服三钱，水二锺，煎半锺，一日四服，其毒自在大小便下矣。可与前方合为一贴。
　　一切痈疽能消肿逐毒，使毒不内攻，其效不可具述，名国老膏。用甘草大者二斤搥碎，河水浸一宿，揉令浆汁浓，去尽筋滓，再用绢滤过。银石器内慢火熬成膏，用器收之，每服一二匙，无灰酒或白汤亦可。曾服燥药丹剂者亦解之。《本事方》每甘草一斤分作三服，温酒调下。今云一二匙，恐力少也。
　　截痈疽恶疮发险处服之，使毒气不攻于内，名牛胶饮。用牛胶通明者四两，用酒一碗入胶内，重汤煮镕透，搅匀倾出，更浸酒，随意饮，能饮者以醉为度。此方活人甚多。
　　黄矾丸：服过一两以上，无不取效，最止疼痛，不伤脏腑，活人不可胜数。用白矾一两、黄蜡半两。　　右和丸如桐子大，每服十丸，渐加至五十丸，温酒送下，如未破即消，已破即合。一日服百粒，则有效。能防毒气内攻，尤能护膜。始终须服半斤。疮愈后服之尤佳。一方用明矾飞过研细，以鸡子二个取清，调矾末稀稠如糊，用无灰陈好酒化开服之，脓未成者即消，已成脓者从大小便出，神效。其功大胜黄矾丸。
　　一切疮肿：牛蒡根三茎洗净，煮令烂，于盆中研令细，去筋膜，汁中即下米煮粥，咸淡任性，服一碗甚良。无忌。名牛蒡粥。
　　猪牙皂角，去皮如法，酢炙焦黄为末，每服半钱，加穿山甲全者，看患人证在何处，就取此处甲用。以蛤粉炒为末一钱，与皂角末相和，温酒调下，证在上食后服，证在下食前服，神效。名破毒无比散。
　　一切无名肿毒疮疖：贝母一味去心切细，一半生晒，一半微炒，和匀为末，病在上食后服，病在下食前服，酒调一二钱。名消毒散。
　　神效葱熨法：治流注结核骨瘫鹤膝等证，肿硬或先已隔蒜灸而余肿未消，最宜用熨以助气血而行壅滞，其功甚大。又为跌扑伤损止痛散血消肿之良法。用葱白头捣烂炒热频熨患处，冷再换。
　　凡痈肿初起，以热汤频沃之，即散。
　　凡肠痈，取死人冢土作泥涂之，良。
　　一切痈肿：伏龙肝以蒜和作泥贴之，干再易。或鸡手黄和亦可。 【《外台秘要》，下同。】
　　瘭疽出汁，着手足肩背累累如米：用灶突墨、灶屋尘、釜下土研匀，水一斗煮三沸，取汁洗，日三四度。
　　石痈不脓：梁上尘、葵根茎灰等分，用酢和敷之。 【《千金方》】
　　恶痈肿毒痛：铅白霜一分，甘草半生半熟为末，绵裹含咽。 【《圣惠方》】
　　骨疽出骨：一名多骨疮。又时出细骨，乃母受胎未及一月，与六亲骨肉交合，感其精气，故有多骨之名。以密陀僧末桐油调匀，摊贴之，即愈。【《寿域方》】
　　雌雄疔疮：用铁粉一两，蔓青根三两，捣如泥封之，日二换。 【《集元方》】
　　疔肿拔根：用铁渣一两，轻粉一钱，麝香少许为末，针画十字，以点药入内，酢调面糊，敷之神效。【《普济方》】
　　疔肿初起：多年土内锈钉，火煅酢焠，刮下锈末，不论遍次，锻取收之，每用少许，人乳和，挑破敷之，仍炒研二钱，以蜜水煎滚，待冷调服。【《普济方》，下同。】
　　痈疽杨梅诸恶疮：水银一两，朱砂、雄黄各二钱半，白矾、绿矾各二两半，研匀罐盛，灯盏盖定，盐泥固济，文武火炼，在罐口扫收，每以三钱入乳香、没药各五分，洒太乙膏上贴之绝效，名曰五宝霜。
　　鱼脐疔疮四面赤中央黑：银朱，水和丸，每服一九，温酒下，名走马丹。
　　疔疮恶毒：刺四边及中心，以雄黄末敷之，神验。　　一方：用雄黄、蟾酥各五分为末，葱蜜捣丸小米大，以针刺破疮顶，插入甚妙。
　　手足甲疽：熏黄蛇皮等分为末，以水洗净，割去甲入肉处敷之，一顷痛定，神效。 【《近效方》】
　　痈疽瘀肉：石灰半斤，乔麦秸灰半斤，淋汁煎成霜，密封，每以针划破搽之，自愈。
　　疔疮恶肿：石灰、半夏等分，研末涂之。 【《普济方》，下同。】
　　疔疮发背：白浮石半两，没药二钱半为末，酢糊丸梧子大，每服六七丸，临卧冷酒下。
　　疔肿热毒：磁石末酢和封之，拔根立出。 【《外台秘要》】
　　甲疽肿痛：石胆一两，烧烟尽，研末敷之，不过四五度瘥。 【《梅师方》】
　　疔毒肿痛：白姜石末和鸡子清敷之，干即易，疔自出神验。 【《崔氏方》】
　　溃痈作痒：以盐摩其四围即止。 【《外科精义》】
　　疔疮肿毒：好硇砂、雄黄等分研，以银篦挑破疮口，挤去恶血，安药一豆入内，纸花贴住，即效。毒气入腹呕吐者，服护心散。【《瑞竹堂方》】
　　痈疽不合：石硫黄，以箸蘸插入孔中，以瘥为度。 【《外台秘要》】
　　疔疮肿毒：雪白矾末五钱，葱白煨熟，捣和丸梧子大，每服二钱五分，以酒送下，未效再服。久病孕妇不可服。【《卫生宝鉴》】
　　鱼睛疔疮：枯矾末，寒食面糊调贴，消肿无脓。 【《崔氏方》】
　　疔肿恶疮：二仙散，用生矾、黄丹等分，临时以三棱针刺血，待尽敷之，不过三次决愈。【《卫生宝鉴》】
　　诸般痈疽：用甘草三两微炙切，以酒一斗同浸瓶中，用黑铅一片镕成汁，投酒中，取出，如此九度，令病者饮洒至醉，寝后即愈也。　　又方：甘草一大两，火炙捣碎，水一大升浸之，器上横一小刀子，露一宿，平明以物搅令沫出，去沫服之，但是疮肿发背皆效。　　又方：用甘草三大两生捣筛末，大麦面一两和匀，取好酥少许入内，下沸水，搜如饼状，方圆大于疮一分，热敷肿上，以綢片及故纸束之，仍令通风。冷则换之。已成者脓水自出，未成者肿便内消。仍吃黄芪粥为妙。神效。些小痈疖，发热时，即用粉草节晒干为末，热酒服一二钱，连进数服，痛热皆止。【《外科精要》】
　　疔疮肿毒：生荠苨根捣汁，服一合，以滓敷之，不过三度。
　　痈疽便闭：紫草、(艹舌)蒌实等分，新水煎服。【《直指方》】
　　疔疮肿毒：白芨末半钱，以水澄之，去水，摊于厚纸上贴之。 【《袖珍方》】
　　痈疽肿毒：黄连、槟榔等分为末，鸡子清调搽之。 【《简易方》】
　　痈疽疮肿，已溃未溃：胡黄连、穿山甲烧存性等分为末，以茶或鸡子清调搽之。 【《简易方》】
　　疮口不合：秦艽为末掺之。 【《直指方》】
　　痈疽、疔疮、恶疮及黄疸：慈姑连根，同苍耳草等分捣烂，以好酒一锺，滤汁温服，或干之为末，每酒服三钱。【《乾坤生意》】
　　痈疽疔肿，一切恶疮：金丝草、忍冬藤、五叶藤、天荞麦等分，煎汤温洗，黑者加酢。　　又：铁箍散，用金丝草灰二两，酢拌晒干，贝母五两去心，白芷二两为末，以凉水调贴疮上，香油亦可。或加龙骨少许。
　　诸疮肿痛：抚芎煅研，入轻粉，麻油调涂。 【《普济方》】
　　疔疮初起：白芷一钱，生姜一两擂，酒一盏温服，取汗即散。 【《袖珍方》】
　　痈疽赤肿：白芷、大黄等分为末，米饮服二钱。 【《经验方》】
　　一切痈疽、疮疖、恶疮、下痒臁疮溃后，外伤风寒，恶汁臭败不敛，并主之：木香、黄连、槟榔等分为末，油调频涂之，取效。【《和剂局方》】
　　疔肿诸毒：荆芥一握切，以水五升煮取二升，分二服，冷饮。 【《药性论》】
　　一切疮疥：荆芥末，以地黄自然汁熬膏，和丸梧子大，每服三五十丸，茶酒任下。 【《普济方》】
　　热毒疮肿：秋后收连钱草，阴干为末，水调敷之，生捣亦可。 【《寇氏衍义》】
　　疔肿垂死：菊花一握，捣汁一升，入口即活。此神验方也。冬月采根。 【《肘后方》】
　　痈疽疔肿，一切无名肿毒：用野菊花连茎捣烂，酒煎热服，取汗，以渣敷之即效。 【《集效方》】　　又方：用野菊花茎叶、苍耳草各一握，共捣，入酒一碗，绞汁服，以渣敷之，取汁即愈。或六月六日采苍耳叶，九月九日采野菊花为末，每酒服三钱亦可。【《易简方》】
　　疔疮肿毒：艾蒿一担烧灰，于竹筒中淋取汁，以一二合和石灰如糊，先以针刺疮至痛，乃点药三遍，其根自拔，神验。【《千金方》】
　　痈疽不合，疮口冷滞：以北艾煎汤洗后，白胶香熏之。 【《直指方》】
　　一切痈疮，妇人妒乳、乳痈，小儿顽疮，及浸淫黄烂热疮、疥癣、阴蚀：并用天麻草切五升，以水一斗半煮一斗，分数次洗之以杀痒。【《千金方》】
　　急慢疔疮：用益母草捣烂敷之，仍绞汁五合服即消。　　又方：用益母草四月连花采之，烧存性，先以小尖刀十字划开疔根，令血出；次繞根开破，捻出血拭干；以稻草心蘸药捻入疮口，令到底，良久当有紫血出，捻令血净；再捻药入，见红血乃止。一日夜捻药三五度。重者二日根烂出，轻者一日出。看疮根肿胀起即是根出，以针挑之，出后仍敷药，生肌易愈。忌风寒、房室、酒肉、一切毒物。
　　丁疮恶肿：千针草四两，乳香一两，明矾五钱为末，酒服二钱，出汗为度。
　　痈疽发背初起未成者：苎根熟捣敷上，日夜数易，肿消即瘥。 【《图经本草》】
　　诸疮肿毒：牛蒡根五茎洗，煮烂捣汁，入米捣服，食一碗甚良。 【《普济方》】
　　积年恶疮、反花疮、漏疮不瘥者：牛蒡根捣，和腊月猪脂，日日封之。 【《千金方》】
　　一切疔肿危困者：苍耳根叶捣，和小儿尿绞汁，冷服一升，日三服，拔根甚验。　　又方：用苍耳根苗烧灰，和酢淀涂之，干再上，不十次，即拔根出。　　又方：苍耳根三两半，乌梅肉五个，连须葱三根，酒二锺，煎一锺，热服取汗。 【《邵真人方》】
　　疔疮肿毒：地菘叶浮酒糟同捣，敷之立效。 【《集效方》】
　　痈疽肿毒，一切恶疮：端午采豨莶草一两，乳香一两，白矾烧半两为末，每服二钱，热酒调下。毒重者，连进三服，得汗妙。【《乾坤秘韫》】
　　发背疔疮：豨莶草、五叶草即五爪龙、野红花即小蓟、大蒜等分，擂烂入热酒一碗，绞汁服，得汗立效。【《乾坤生意》】
　　疔疮肿毒：端午采豨莶草暴干为末，每服半两，热酒调下，汗出即愈，极有效验。 【《集简方》】
　　痈疽恶肉：白炭皮、白荻灰等分，煎膏涂之，蚀尽恶肉，以生肉膏贴之，亦去黑子。此药只可留十日，久则不效。【《肘后方》】
　　痈疽疔肿恶肉：地黄三斤，水一斗煮取三升，捣敷之，或去渣煎稠，涂纸上贴之，日三易。
　　痈疖已溃：用牛膝根略刮去皮，插入疮口中，留半寸在外，以嫩橘叶及地锦草各一握，捣其上。牛膝能去恶血，二草温凉止痛。随干随换，有十全之功也。【《经验方》】
　　瘭疽恶毒，肉中忽生一黡子，大如豆粟，或如梅李，或赤、或黑、或白、或青，其黡有核，核有深根应心，能烂筋骨，毒入脏腑即杀人，但饮葵根汁，可解其热毒。【《集验方》】
　　痈肿无头：三日后取葵子一百粒，水吞之，当日即开也。一云只吞一粒即破，如吞两粒，即有两头也。一方葵子为末，水调敷之。
　　肠胃生痈：怀忠丹，治内痈有败血，腥秽殊甚，脐腹冷痛，用此排脓下血。单叶红蜀葵根、白芷各一两，白枯矾、白芍药各五钱为末，黄蜡镕化和丸梧子大，每空心米饮下二十丸，待脓血出尽，服十宣散补之。【《皆效方》】
　　诸疮肿痛不可忍者：葵花根去黑皮捣烂，入井华水，调稠贴之。 【《普济方》】
　　痈疽肿毒：黄蜀葵花用盐掺收瓷器中，密封经年不坏，每用敷之，自平自溃。无花，用根叶亦可。【《直指方》】
　　便痈初起：黄葵子七七粒、皂角半挺为末，以石灰同酢调涂之。 【《永类钤方》】
　　痈肿无头：龙葵茎叶捣敷。 【《经验方》】
　　发背痈肿成疮者：龙葵一两为末，麝香一分，研匀涂之，善。
　　一切痈疽发背恶疮：用虾蟆一个，同老鸦眼睛草茎叶捣烂敷之即散，神效。一方无虾蟆。
　　疔肿毒疮，黑色焮肿者乃服丹石毒也，赤色者肉面毒也。用龙葵根一握洗切，乳香末、黄连三两，杏仁六十枚，和捣作饼，厚如三钱，依疮大小敷之，觉痒即换去。痒不可忍，切勿搔动，候焮久疮中似石榴子戢戢然，乃去饼。时时以甘草汤温洗，洗后以蜡贴之。终身不得食羊血。如无龙葵，以蔓菁根代之。【《圣济总录》】
　　鱼脐疔疮：瞿麦烧灰，以油和敷之甚佳。 【崔氏方】
　　疔肿初起：王不留行子为末，蟾酥丸黍米大，每服一丸，酒下，汗出即愈。
　　发背痈毒，痛不可忍：龙牙草即马鞭草捣汁饮之，以渣敷患处。
　　疔疮恶肿：五月五日收旱莲草阴干，仍露一夜收，遇疾时嚼一叶贴上，外以消毒膏护之，三二日疔脱。【《圣济总录》】
　　痈疽肿毒：连翘草及根各一升，水一斗六升，煮汁三升服，取汗。 【《外台秘要》】
　　痈肿恶肉不消者：蒴藋灰、石灰各淋取汁，合煎如膏，敷之能蚀恶肉。亦去痣疵。此药过十日，即不中用。【《千金方》】
　　恶疮痂痒作痛：萹竹捣封，痂落即瘥。 【《肘后方》】
　　一切疔肿：蒺藜子一升，熬捣，以酢和，封头上拔根。 【《外台秘要》】
　　诸疮肿毒：蒺藜蔓洗三寸截之，以水五升煮取二升，去渣纳铜器中；又煮取一升，纳小器中，煮如饴状，以涂患处。【《千金方》】
　　一切痈疽，及肠痈、奶痈，赤肿未破或已破，而脓血不散，发热疼痛能食者，并宜排脓托里散。用地蜈蚣、赤芍药、当归、甘草等分为末，每服二钱，温酒下。【《和剂局方》】
　　痈疽恶疮：紫花地丁连根，同苍耳叶等分捣烂，酒一锺搅汁眼。 【《经验方》】
　　痈疽发背，无名诸肿：紫花地丁草三伏时收，以白面和成，盐酢浸一夜贴之。昔有一尼，患发背，梦得此方，数日而痊。【《集效方》】
　　一切恶疮：紫花地丁根日干，以罐盛烧烟，封疮熏之，出黄水取尽愈。 【《易简方》】
　　疔疮肿毒：紫花地丁捣汁服，危极者亦效。　　又方：用葱头生蜜共捣贴之。若瘤疮，加新黑牛屎。
　　肿毒初起：大黄、五倍子、黄蘗等分为末，新汲水调涂，日四五次。 【《简便方》】
　　痈肿焮热作痛：大黄末酢调涂之，燥即易，不过数易即退，甚验，神方也！
　　一切毒肿：商陆根和盐少许捣敷，日三易之。 【《千金方》】
　　石痈如石，坚硬不作脓者：生商陆根捣擦之，燥即易，取软为度。亦治湿漏诸疖疮伤。
　　疮伤水毒：商陆根捣炙，熟布裹熨之，冷即易之。 【《千金方》】
　　缓疽肿痛：(艹闾)茹一两为散，温水服二钱。【《圣惠方》】
　　石痈坚硬不作脓者：莨菪子为末，酢和敷疮头，根即拔出。 【《千金方》，下同。】
　　痈疽肿毒：以乌头炒、黄蘗炒各一两为末，唾调涂之，留头，干则以米泔润之。
　　痈疽肉突：乌头五枚，浓酢三升淹五日，洗之，日夜三四度。 【《古今录验》】
　　疔疮肿痛：酢和附子末涂之，干再上。 【《千金方》】
　　疔毒初起：草乌头、川乌头各三个，杏仁九个，飞罗面一两，为末，水调搽留口，以纸盖之，干以水润之。【《经验方》】
　　疔毒恶肿：生乌头切片，酢熬成膏，摊贴，次日根出。　　又方：两头尖一两、巴豆四个捣贴，疔自拔出。 【《普济方》】
　　疔疮发背：草乌头去皮为末，用葱白连须和捣，丸豌豆大，以雄黄为衣，每服一丸。先将葱一根细嚼，以热酒送下。或有恶心呕三四口，用冷水一口上之。即以被厚盖，汗出为度，亦治头风。【《乾坤秘韫》】
　　恶毒诸疮及发背、疔疮、便毒等证：二乌膏，用草乌头、川乌头于瓦上，以井华水磨汁涂之；如有口即涂诸四边，干再上。亦可单用草乌磨酢涂之。
　　痈肿初起：芫花末和胶涂之。 【《千金方》】
　　痈疖已溃：芫花根皮搓作捻插入，则口不合，令脓易竭也。
　　痈疮未溃：菵草一两为末，鸡子白调涂帛上贴之，日二易，取痛为良。
　　痈肿初起：(艹舌)蒌根苦酒熬燥捣筛，以苦酒和涂纸上贴之。
　　诸般痈肿：新掘天门冬三五两洗净，沙盆擂细，以好酒滤汁顿服，未效，再服必愈。 【《医学正传》】
　　痈疽毒疮：赤何首乌不限多少，瓶中文武火熬煎，临熟入好无灰酒相等，再煎数沸，时时饮之。其渣焙研为末，酒煮面糊丸梧子大，空心温酒下三十丸。疾退，宜常服之。【《外科精要》】
　　疔疮发背初起：水调白蔹末涂之。 【《肘后方》】
　　一切痈肿：白蔹二分、藜芦一分为末，酒和贴之，日三上。
　　诸疮不敛：白蔹、赤蔹、黄蘗各三钱，炒研，轻粉一钱，用葱白浆水洗净敷之。
　　痈肿不散：生白药根捣贴，干则易之，无生者研末，水和贴。 【《图经本草》】
　　一切痈疽初起，不问发于何处：用木莲四十九个，揩去毛，研细解开，温服，功与忍冬草不相上下。【《外科录要》】
　　疔疮黑凹：用发绳札住，将尖叶薜荔捣汁，和蜜一盏服之，外以葱蜜捣敷四围。 【《圣惠方》】
　　一切肿毒，不问已溃未溃，或初起发热：用金银花俗名甜藤，采花连茎叶，自然汁半碗，，煎八分服之，以渣敷上，败毒托里，散气和血，其功独胜。疔疮、便毒、喉痹、乳蛾方皆同。【《积善堂方》】
　　敷肿拔毒：金银藤大者烧存性，叶焙干为末，各三钱，大黄焙为末四钱，凡肿毒初发，以水酒调搽四围，留心泄气。【《经验方》】
　　痈疽发背：生菖蒲捣贴之，疮干者为末，水调涂之。
　　肿毒初起：水中萍子草捣敷之。 【《肘后方》】
　　一切痈疽：马蹄草即莼菜，春夏用茎，冬月用子，就于根侧寻取，捣烂敷之，未成即消，已成即毒散，用菜亦可。【《保生余录》】
　　数种疔疮：马蹄草又名缺盆草、大青叶、臭紫草各等分，擂烂，以酒一碗浸之，去渣温服，三服立愈。【《经验良方》】
　　热毒肿并丹毒：但取渠中藻菜切捣敷之，厚三分，干即易，甚效无比。
　　热毒丹疮：《千金方》用慎火草捣汁拭之，日夜拭一二十遍。　一方入苦酒捣泥涂之，干则易。
　　一切肿毒：野园荽一把，穿山甲烧存性七分，当归尾三钱，擂烂，入酒一碗绞汁服，以渣敷之。【《集简方》】
　　疮疡：刺骨草血竭捣罨之，自出。 【《本草权度》】
　　一切肿毒初起：用透骨草、漏芦、防风、地榆等分煎汤，绵蘸，乘热不住烫之，二三日即消。
　　治疔疮如樱桃者：用佛掌花根同生姜蜜研汁服之，外以天茄叶贴之。
　　疔肿恶疮：胡麻烧灰、针砂等分为末，酢和敷之，日三。 【《普济方》】
　　痈疮不合：乌麻炒黑捣敷之。 【《千金方》】
　　痈疽发背初作：即以麻油一斤，银器煎二十沸，和醇酢三碗，分五次，一日服尽。 【《直指方》】
　　肿毒初起：麻油煎葱黑色，趁热通手旋涂自消。 【《百一选方》】
　　疽疮有虫：生麻油渣贴之，绵裹，当有虫出。 【《千金方》】
　　一切疔肿：面和臈猪脂封之，良。 【《梅师方》】
　　痈疽发背，一切肿毒：荞麦面、硫黄各二两为末，井华水和作饼，晒收，每用一饼，磨水敷之，痛则令不痛，不痛令痛，即愈。【《直指方》，下同。】
　　疮头黑凹：荞麦面煮食之，即发起。
　　赤根疔肿：白粉熬黑，和蜜敷之。 【《千金方》】
　　痈疽发背：稷米粉熬黑，以鸡子白和涂练上，剪孔贴之，干则易，神效。 【《葛氏方》】
　　疔疮恶肿：小豆花末敷之。

　　疮肿，伤风中水痛剧者：黍穰烧烟熏，令汗出愈。 【《千金方》】
　　石痈诸痈：赤小豆五合，纳苦酒中五宿，炒研以苦酒和涂即消，加(艹舌)蒌根等分。 【《范汪方》】
　　痈疽初作：赤小豆末水和涂之，毒即消散，频用有效。 【《小品方》】
　　服硫发痈：酢和豉研膏敷之，燥则易。 【《千金方》】
　　一切肿毒：葱汁渍之，日四五度。

　　疔疮恶肿：刺破，以老葱生蜜杵，贴两时，疔出，以酢汤洗之，神效。 【《圣济总录》】
　　疮犯恶露，甚者杀人：薤白捣烂，以帛裹煨热，去帛敷之，冷即易换；亦可擂作饼，以艾灸之，热气入疮水出即瘥也。【《梅师方》】
　　一切恶疮：熬豉研敷之，不过三四次出。 【《杨氏产乳》】
　　鱼脐疔疮：寒食饧涂之，良。干者烧灰。 【《千金方》】
　　风热肿毒：芸薹苗叶根、蔓菁根各三两为末，以鸡子清和贴之即消。无蔓菁即以商陆根代之甚效。【《近效方》】
　　痈疽不溃：苦酒和雀屎如小豆大，敷疮头上，即穿也。 【《肘后方》】
　　痈疽初起：干姜一两炒紫，研末酢调，敷四围留头，自愈，奇方也！ 【《诸证辨疑》】
　　恶毒痈肿，或连阴卵髀间，疼痛挛急，牵入小腹，不可忍，一宿即杀人者：用茴香苗叶，捣汁一升服之，日三四服，其渣以贴肿上。冬月用根。此是外国神方，永嘉以来，用之起死回生，神效。
　　一切肿毒：松香八两，铜青二钱，蓖麻切五钱，同捣作膏摊贴。
　　疔疮肿毒：马齿菜二分、石灰三分为末，鸡子白和涂之。
　　对口恶疮：野苦(艹贾)捣汁一锺，入姜汁一匙，和酒服，以渣敷一二次，即愈。
　　鱼脐疮，其头白似粟，肿痛不可忍：先以针刺破头及四畔，以白苣汁滴孔中，即愈。
　　疔疮初起，不拘已成未成：用翻白草十科，酒煎服，出汗即愈。
　　疔毒作痛：鱼腥草捣烂敷之，痛一二时不可去草，痛后一二日即愈。
　　疔疮恶肿：野灰藋菜叶烧灰，拨破疮皮，唾调少许点之，血出为度。
　　肿毒初起：带泥山药、蓖麻子、糯米等分，水浸研，敷之即散也。 【《普济方》】
　　热毒疮肿：生茄子一枚割去二分，去瓤二分，似罐子形，合于疮上即消也。如已出脓，再用取瘥。【《圣济总录》】
　　痈疽不敛，疮口太深：用丝瓜捣汁频抹之。 【《直指方》】
　　诸疮久溃：丝瓜儿根熬水扫之，大凉即愈。 【《应验方》】
　　疔肿难拔：黑牯牛抛粪在地，待生菌子焙干，豨莶草等分为末，以竹筒去两头，紧缚合住疔上，用水和末一钱，入筒内，少顷沸起，则根拔出；未出再作二三次。【《医学正传》】
　　诸疮肿痛：杏仁去皮研滤取膏，入轻粉麻油调搽，神效。 【鲍氏】
　　痈疽疮肿，已溃未溃：皆可用盐白梅烧存性为末，入轻粉少许，香油调涂四围。 【《简易方》】
　　卒得恶疮，人不识者：桃皮作屑纳之。 【《孙真人方》】
　　诸疮久坏不愈者：枣膏三升，煎水喷洗取愈。
　　疔肿恶毒：以针刺四畔，用榴皮着疮上，以面围四畔灸之，以痛为度，仍内榴末敷上，急裹经宿，连根自出也。【《肘后方》】
　　一切痈肿、背痈、附骨疽未成脓者：核桃十个，煨熟去壳，槐花一两研末，杵匀，热酒调服。【《古今录验》】
　　疔疮恶肿：核桃一个平破，取仁嚼烂，安壳内，合在疮上，频换甚效。 【《普济方》】
　　石痈坚硬如石，不作脓：用橡子一枚，以酢于青石上磨汁涂之，干则易，不过十度即平。【《千金方》】
　　疔疮恶肿：用荔枝五个或三个，不用双数，以狗粪中米淘净为末，与糯米粥同研成膏，摊纸上贴之，留一孔出毒气。　　又方：用荔枝肉、白梅各三个，捣作饼子，贴于疮上，根即出也。
　　疮肿作痛：生椒末、釜下土、荞麦粉等分，研酢和敷之。
　　肠痈已成，小腹肿痛，小便似淋，或大便难濇下脓：用甜瓜子一合，当归炒一两，蛇蜕皮一条，(口父)咀，每服四钱，水一盏半，煎一盏，食前服，利下恶物妙。 【《圣惠》】
　　一切肿毒：野葡萄根晒研为末，水调涂之，即消也。
　　诸般痈肿，拔毒止痛：荷叶中心蒂如钱者，不拘多少，煎汤淋洗，拭干，以飞过寒水石同腊猪脂涂之。
　　毒肿入腹：鸡舌香、青木香、熏陆香、麝香各一两，水四升煮二升，分二服。
　　痈疽恶肉：丁香末敷之，外以膏药护之。 【《怪证奇方》】
　　痈疽恶毒：番降末、枫乳香等分为末，熏之，去恶气甚妙。 【《集简方》】
　　一切恶疮：用白胶香、沥青各一两，以麻油、黄蜡各二钱半，同镕化，入冷水中扯千遍，摊贴之。【《儒门事亲》】
　　恶疮疼痛：枫香、腻粉等分为末，浆水洗净贴之。
　　痈疽寒颤：乳香半两，熟水研服，颤发于脾，以乳香能入脾故也。 【《直指方》】
　　收敛疮口：血竭末一字，麝香少许，大枣烧灰半钱同研，津唾调涂之。
　　痈疽肿毒：黄蘗皮炒、川乌头炮等分为末，唾调涂之，留头，频以米泔水润湿。 【《集简方》】
　　敛疮生肌：黄蘗末，面糊调涂效。 【《宣明方》】
　　一切毒肿不问硬软：取楸叶十重敷肿上，旧帛裹之，日三易之，当重重有毒气为水，流在叶上。冬月取干叶，盐水浸软，或取根皮捣烂敷之，皆效。止痛消肿，化脓血，胜于众药。【《东阳方》】
　　痈疽发背大如盘，臭不可近：桐叶酢蒸贴上，退热止痛，渐渐生肉收口，极验秘方也。【《医林正宗》，下同。】
　　痈肿初起：桐油点灯，入竹筒内熏之，得出黄水即消。
　　疔疮肿毒，一切痈疽发背，不问已成未成，但焮痛者皆治：槐花微炒、核桃仁各二两，无灰酒一锺，煎十余沸热服，未成者二三服，已成者一二服，效。
　　疔肿恶疮：皂角去皮酥炙焦为末，入麝香少许，人粪少许，和涂，五日后根出。 【《普济方》】
　　便痈初起：皂角子七个，研末敷之。　一方照年岁吞之。 【《儒门事亲》】
　　腹内生疮在肠脏不可药治者：取皂角刺不拘多少，好酒一碗，煎至七分温服，其脓血悉从小便中出，极效；不饮酒者，水煎亦可。【《经验方》】
　　疮肿无头：皂角刺烧灰，酒服三钱，嚼葵子三五粒，其处如针刺为效。
　　卒生恶疮，不可名识者：柳叶或皮，水煮汁，入少盐频洗之。 【《肘后方》】
　　一切恶疮：巴豆三十粒，麻油煎黑，去豆，以油调硫黄轻粉末，频涂取效。
　　痈疽恶肉，一切疮毒：巴豆仁炒黑研膏，点痛处则解毒，涂瘀肉上则自化。加乳香少许亦可。若毒深不能收敛者，宜作捻纴之，不致成痛。【《外科精义》】
　　石痈坚硬不作脓者：蜀桑白皮阴干为末，烊胶和酒调敷，以软为度。 【《千金》】
　　痈口不敛：经霜黄桑叶为末敷之。 【《直指方》】
　　痈疽疖毒：狗头骨灰、芸台子等分为末，水和敷之。 【《千金》】
　　恶疮不愈：狗头骨灰，同黄丹末等分敷之。 【《寿域方》】
　　长肉生肌：老狗头脑骨瓦炒二两，桑白皮一两，当归二钱半为末，麻油调敷。 【《直指方》】
　　痈疮大痛：壁虎焙干研末，油调敷之，即止。 【《医方摘要》】
　　痈疽不合：破蒲席烧灰，腊月猪脂和，纳孔中。 【《千金》，下同。】
　　内痈未成：取伏鸡屎水和服即瘥。

　　凡诸般恶疮：取东墙上土，及大黄等分为末，用无根井华水调搽，干则再上。 【《瑞竹堂方》，下同。】
　　一切恶疮：取燕窠内外泥粪研细，油调搽。一加黄蘗末。
　　凡恶疮肿毒：用松木上白蚁泥同黄丹各炒黑研，和香油涂之。
　　无名恶疮：梁上倒挂尘二条，韭地蚯蚓粪少许，生蜜和捻作饼，如钱大，阴干，用蜜水调，频敷之。【《简便方》】
　　诸般毒疮：用门臼尘，切蒜蘸擦，至出汗即消。
　　疮伤水湿：胡粉、炭灰等分，脂和涂孔上，水即出也。 【《千金方》】
　　蛇皮恶疮：铁浆频涂之。 【《谈野翁方》】
　　一切恶疮：云母和敷之。 【《千金方》】
　　恶肉毒疮：一女年十四，腕软处生物如黄豆大，半在肉中，红紫色，痛甚，诸药不效。一方士以水银四两，白纸两张，揉熟蘸水银擦之，三日自落而愈。
　　日久顽疮不收者：银朱一钱，千年地下石灰五分，松香五钱，香油一两为末，化摊纸上贴之。【《应急良方》】
　　广东恶疮：雄黄一钱半，杏仁三十粒去皮，轻粉一钱为末，洗净，以雄猪胆汁调上，二三日即愈，百发百中。【《积德堂方》】
　　多年恶疮：多年石灰研末，鸡子清和成块，煅过再研，姜汁调敷。 【《救急方》】
　　诸般肿毒：吸铁石三钱，金银藤四两，黄丹八两，香油一斤，如常熬膏贴。
　　一切痈疽发背，无名肿毒，年少气壮者：用黑白牵牛各一合，布包捶碎，以好酢一碗熬至八分，露一夜，次日五更温服，以大便出脓血为妙，名济世散。【《张三丰仙方》】
　　痈肿疖毒，溃烂疼痛：用蔷薇皮更炙熨之。 【《千金方》】
　　年深恶疮：无心草根、干姜各二钱，钓苓根五钱，为末掺之。 【《外科精义》】
　　疮疽不出：红花子、紫草茸各半两，蝉蜕二钱半，水锺半，煎减半，量大小，加减服。【《伤寒论》】
　　肿毒已破：青大麦去须炒，暴干为末敷之，成靥揭去，又敷，数次即愈。
　　痈肿热毒：家芥子末同柏叶捣涂，无不愈者，大验。得山芥更妙。 【《千金翼》，下同。】
　　一切痈肿：猪胆汁和芥子末贴之，日三上。猪脂亦可。
　　疔肿恶毒：苍耳蠹虫烧存性研末，油调涂之，即效。或以麻油浸死收贮，每用一二枚捣敷，即时毒散，大有神效。【时珍】
　　一切疔疮及无名肿毒恶疮：用苍耳草梗中虫一条，白梅肉三四分，同捣如泥，贴之立效。【《经验方》】　　又方：麻虫即苍耳草内虫，炒黄色，白僵蚕、江茶各等分为末，蜜调涂之。 【《总录》】　　又方：用苍耳节内虫四十九条，捶碎，入人言少许，捶成块，刺疮令破敷之，少顷以手撮出根，即愈。
　　疔疮毒肿不被，则毒入腹：用蝉蜕炒为末，蜜水调服一钱，外以津和涂之。 【《杂纂》】　　又方：用蝉蜕、僵蚕等分为末，酢调涂疮口四围，候根出，拔去再涂。 【《大成》】
　　一切恶疮，及沙虱水弩恶疽：五月五日取蜣螂蒸过，阴干为末，油和敷之。 【《圣惠》】
　　疔肿恶疮：杨柳上大乌壳硬虫，或地上新粪内及泥堆中者生取，以蜜汤浸死，新瓦焙焦为末，先以针烧过，针拨开，好酢调敷之。【《普济方》】
　　无名恶疮忽得，不识者：用死蜣螂杵汁涂之。 【《广利》】
　　疔肿恶毒：透骨膏，用八角儿杨柳上者阴干去壳四个，如冬月无此，用其窠代之，蟾酥五分，巴豆仁一枚，粉霜、雄黄、麝香少许，先以八角儿研如泥，入镕化黄蜡少许，同众药末和作膏子，密收，每以针刺疮头破出血，用榆条送膏子麦粒大入疮中，以雀粪二个放疮口，疮回即止，不必再用也。忌冷水。如针破无血，系是着骨疔，即男左女右，中指甲末刺出血糊药，又无血，即刺足大拇糊药；如都无血，必难医也。
　　疔肿有根：用大针刺作孔，削蔓菁根如针大产染铁生衣刺入孔中；再以蔓菁根、铁生衣等分，捣涂于上，有脓即易出，须臾根出立瘥。忌油腻、生冷、五辛、粘滑、陈臭。【《肘后方》，下同。】
　　天行热毒攻手足，肿痛欲断：用母猪蹄一具去毛，以水一斗，葱白一握煮汁，入少盐渍之。
　　痈疽不敛，不拘发背一切疮：用鳖甲烧存性研掺，甚妙。 【《怪证奇方》】
　　肠痈内痛：鳖甲烧存性研，水服一钱，日三。 【《传信方》】
　　痈肿未成，用此拔毒：水调牡蛎粉末涂之，干更上。 【《集验方》】
　　痈疽赤肿：用米酢和蚌蛤灰涂之，待其干即易之。 【《千金》】
　　痈疽有毒虫：鹿角烧末，苦酒和涂，磨汁亦可。
　　骨疽不合，骨从孔中出：掘地作坑，口小里大，深三尺，以干鸡屎二升同艾及荆叶捣碎，入坑内，烧令烟出，以疽口就熏，用衣拥之，勿令泄气，半日当有虫出甚效。【《千金方》】
　　一切诸疮：五倍子、黄蘗等分，为末敷之。 【《普济方》】
　　一切肿毒：五倍子炒紫黑色，蜜调涂之。
　　耳垢：治痈肿未成脓，封之即散；疳虫蚀鼻生疮，及毒蛇螫人，并敷之。 【时珍】
　　疮口不收：五倍子焙研末，以腊酢脚调涂四围效。
　　一切痈肿未溃：用干人屎末、麝香各半钱研匀，以病人津调贴头外，以酢面作钱护之，脓溃去药。【《衍义》】
　　疔肿初起：刮破，以热屎尖敷之，干即易，不过十五遍即根出，立瘥。 【《千金方》】
　　收敛疮口：血竭末一字，麝香少许，大枣烧灰半钱，同研津调涂之。 【《究原方》】
　　疔肿拔根：取户边蜘蛛杵烂酢和，先挑四畔血出，根稍露，敷之，干即易，一日夜根拔出，大有神效。【《千金方》，下同。】
　　积年诸疮：蜘蛛膜贴之，数易。

　　一切肿毒，已成未成：用水胶一片水渍软，当头开孔贴之，未百日者自消，已溃者令脓自出也。【《外台秘要》】
　　诸疮肿毒：全蝎七枚，栀子七个，麻油煎黑，去渣入黄蜡化成膏，敷之。 【《澹寮方》】
　　凡疔肿：取粪坑下土、蝉蜕、全蝎等分，捣作钱大饼，香油煎滚温服，以渣敷疮四围，疔自出也。【《圣济总录》】
　　疔疮恶肿：牡狗屎，五月五日烧灰涂敷，数易之。又治马鞍疮神效。 【《圣惠》】
　　鱼脐疔疮似新火针疮，四边赤，中间黑，可刺之；若不大痛即杀人也。用腊月鱼头灰发灰等分，以鸡溏屎和涂之。【《千金方》】
　　疔疮恶肿：黑牛耳垢敷之。 【《圣惠方》】
　　疔肿未破：白马齿烧灰，先以针刺破，乃封之，用湿面围肿处，酢洗去之，根出大验。【《肘后方》】
　　赤根疔疮：马牙齿捣末，腊猪脂和敷，根即出也。烧灰敷之，亦可愈。 【《千金方》】
　　疔肿伤风作肿：以马屎炒熨疮上五十遍，极效。 【《圣惠方》】
　　疔疮中风肿痛：用驴屎炒熨疮上五十遍，极效。 【《普济方》】
　　肿毒初起：败龟板一枚烧研，酒服四钱。
　　疔疮恶肿：用田螺入冰片化水，点疮上。 【《普济方》】
　　绕指毒疮生手足指上：以活田螺一枚生用，捣碎敷之即愈。 【《多能鄙事》】
　　疔疮恶肿：十二月猪胆风干，和生葱捣敷。 【《普济方》】
　　拔取疔黄：蟾酥以面丸梧子大，每用一丸安舌下，即黄出也。 【《青囊杂要》】
　　拔取疔毒：蟾酥以白面、黄丹搜作剂，每丸麦粒大，以指爬动疮上插入，重者挑破纳之，仍以水澄膏贴之。【《危氏方》】
　　疔疮恶肿：蟾酥一钱，巴豆四个，捣烂饭丸锭子如菉豆大，每服一丸姜汤下；良久，以萹蓄根、黄荆子研，酒半碗服，取行四五次，以粥补之。【《乾坤秘韫》】
　　一切疮毒：蟾酥一钱，白面二钱，朱砂少许，井华水调成小锭子如麦大，每用一锭，井华水服。如疮势紧急，五七锭，葱汤亦可，汗出即愈。
　　肠内生痈：雄鸡顶上毛并屎烧末，空心酒服。 【《千金》】
　　决痈代针：白鸡翅下两边第一毛烧灰，水服即破。 【《外台》】
　　痈疽恶疮初肿起：当归、黄蘗皮、羌活为细末，生鹭鸶膝擂汁，调敷疮之四围，自然收毒聚作小头即破，切不可并疮头敷之，恐毒气四攻，不可收也。【《养疴漫笔》】
　　痈疽势肿恶不溃坚硬：以利刀将患处划成十字路，用面水调稠厚，周围疮口外高起五分许，如塘池样，将梧桐泪填半满，用好米酢滴泪上，须臾自沸，勿令滚出面外；次日用金银花煎汤洗净，再如前用一次，只用酢洗，不痛，烂肉自去。
　　疔疮肿毒：用针刀旋破疔头，以蟾酥敷之，后用野菊花、莎草根、甜菜叶擂细，以无灰酒尽量调服之。酒醒，疔化水，即痛定。如热除，不必去疔，亦自愈也。
　　疔疮入腹呕者：煎道人头浓汁饮之。
　　疔疮毒气入腹，昏闷不食：紫花地丁、蝉蜕、贯仲各一两，丁香二钱为末，每服二钱，空心温酒下。古今图书集成医部全录卷三百六十七

外科痈疽疔毒门

　　　　针灸

　　《素问》曰：夫痈气之瘜者，宜以针开除去之。夫气盛血聚者，宜石而泻之。　　东方之域，其民食鱼而食咸，其病皆为痈疡，其治宜砭石。　　痈不知所，按之不应手，乍来乍已，刺手太阴旁三痏，与缨脉各二。　　《灵枢经》曰：凡刺之害，中而不去则精泄，不中而去则致气，精泄则病甚而恇，致气则生为痈疽也。　　凡刺痈邪，勿迎陇，易俗移性，不得脓，脆道更行，去其乡，不安处所，乃散亡。诸阴阳过痈者，取之其输泻之。铍针者末如剑锋，以取大脓。　　病之生时有喜怒不测，饮食不节，阴气不足，阳气有余，荣气不行，乃发为痈疽。阴阳不通，两热相搏，乃化为脓。小针能取之乎？岐伯曰：以小治小者，其功小；以大治大者，多害。故其已成脓血者，其惟砭石铍针之所取也。　　《甲乙经》曰：项肿不可俯仰，颊肿引耳，完骨主之。　　咽肿难言，天柱主之。
　　(出页)肿唇痈，颧髎主之。
　　颊肿痛，天窗主之。
　　头项痈肿不能言，天容主之。
　　身肿，关门主之。
　　胸下满痛膺肿，乳根主之。
　　面肿目痈，刺陷谷出血立已。
　　犊鼻肿，可刺其上，坚勿攻，攻之者死。　　疽，窍阴主之。
　　脉风成为厉，管疽发厉，窍阴主之。　　管疽，商丘主之。
　　《千金方》曰：痈疽始作大，大痛或小痛，或发如米粒，即便出脓，宜急断口味，利去其毒，用骑竹马灸法骑竹马灸法　查《千金》无此灸法。其最初记载见于宋　闻人耆年所撰之《备急灸法》，该书列有骑竹马灸法专篇。，或就患处灼艾，重者四面中央总灸一二百壮，更用敷药，其效甚速。　　骑竹马灸法，治一切疮疡，无有不愈。令病人以肘凭几，竖臂腕要直，用篾一条，自臂腕中曲处横纹，男左女右，贴肉量起，直至中指尖尽处，截断为则，不量指甲；却用竹杠一条，令病人脱衣正身骑定，前后用两人扛起，令病者脚不着地，又令二人扶之，勿令伛偻，却将前所量臂篾，从竹杠坐处，尾骶骨尽处，直贴脊背，量至篾尽处为则，用墨笔点定，此只是取中，非灸穴也。却用薄篾作则子，量病人中指节，相去两横纹为则，男左女右，截为一则，就前所点记处，两边各量一则，尽处即是灸穴。两穴各灸五七壮。疽发于左则灸右，疽发于右则灸左，甚则左右皆灸。盖此二穴心脉所过之处，凡痈疽皆心火留滞之毒，灸此则心火流通而毒散矣。起死回生之功，屡试屡验。　　痈肿已溃未溃，用香豉三升，入少水捣成泥，照肿处大小作饼，厚三分。疮有孔，勿覆孔。上铺豉饼，以艾列于上灸之，但使温温，勿令破肉。如热痛即急易之。患当减，觉轻快。一日灸二次。如先有孔，以汁出为妙[痈肿……为妙　此即豉饼灸法，见于《千金翼》卷二十三痈疽发背，所述意同而文稍异。]。　　《三因方》曰：痈疽初觉肿痛，先以湿纸覆其上，视之先干处是头也。大蒜切片置头上，以大艾炷灸之三壮，即换一蒜，痛者灸至不痛，不痛者灸至痛乃止。大概以百壮为准。最要早觉早灸为上。如有头，则不必纸覆也。　　若十数头作一处生者，即用大蒜研成膏，作薄饼铺头上，聚艾于饼上灸之。　　《直指方》曰：初发小点一二日，急以蒜片贴其中心，以小艾炷灸五壮而止。　　《河间六书》曰：凡疮疡，须分经络部分，气血多少，腧穴远近。　　从背出者，当从太阳五穴选用：至阴在足小指外侧，去爪甲角如韭叶；通谷在足小指外侧本节前陷者中；束骨在足小指外侧本节后陷中；昆仑在足外踝后跟骨上陷中；委中在腘中央约纹中动脉。　　从鬓出者，当从少阳五穴选用：窍阴足小指次指端，去爪甲如韭叶；侠溪在足小指次指，岐骨间本节之陷中；临泣在足小指次指本节后间陷中；阳辅在外踝上四寸辅骨前绝骨端如前三分；阳陵泉在膝下一寸外廉陷中。　　从髭出者，当从阳明五穴选用：厉兑在足大指次指，去爪甲如韭菜；内庭在足大指次指外间陷中；陷谷在足大指次指间本节后陷中；冲阳在足趺上五寸骨间动脉，去陷骨三寸；解溪在冲阳后一寸五分，腕上陷中。　　从脑出者，则惟绝骨一穴，在外踝上三寸动脉中。　　痈疽已觉微漫肿，硬皮不变，脉沉不痛者，当外灸之，引邪气出而止。经曰：陷下者灸之。如外微觉木硬而不痛者，当急灸之，是邪气深陷也；浅者不可灸。如有脓水，亦不可灸，当针之。　　《得效方》曰：痈疽初发渐大，以湿纸一片搭疮上，其一点先干处，即是正顶。先以水洗去人皮咸，取大笔管一个安于正顶上，却用大水蛭一条安其中，频以冷水灌之，蛭当吮其正穴脓血，皮皱肉白，是毒散无不差。如毒大蛭小，须用三四条方见效。如血不止，以藕节上泥涂之。　　《资生方》曰：有善治痈疽者，皆于疮上灸至二三百壮，无有不愈。但艾炷小作之，小则人不畏灸，灸多则作效必矣。坚硬不溃，名曰石痈，当上灸百壮，石子当碎出。　　《东垣十书》曰：初觉痈疽发背，欲结未结，赤热肿痛，先以湿纸覆其上，立视先干处即痈头也。取蒜切片如三钱厚，安头上，用大艾炷灸之三壮，换一蒜片，痛者灸至不痛，不痛者灸至痛，早觉早灸为上，一日二日十灸十活，三日四日六七活，五日六日三四活，过十数日者不可灸。若有十数头作一处者，用蒜研成膏作薄饼。铺头上，聚艾烧之，亦能活也。若初发赤肿，中间有一黄粟米头，用独蒜切去两头，取中间切片安疮头上，着艾灸十四壮，多至四十九壮。　　《丹溪心法》曰：凡痈疽之发，或因内有积热，或因外寒郁内热，若于生发之处艾灸以散其毒，治之于早，可以移深为浅，改重为轻。诸项灸法皆好，惟骑竹马灸法，尤为切要，此消患于未形之策。　　多灸则内服乳粉托里散，防火气入心。　　《医垒元戎》曰：疮疡自外而入者不宜灸，自内而出者宜灸。外入者托之而不内，内出者接之而令外。故经曰：陷者灸之。灸而不痛，痛而后止其灸。灸而不痛者，先及其溃，所以不痛；而后及良肉，所以痛也。灸而痛，不痛而后止其灸。灸而痛者，先及其未溃，所以痛；而次及将溃，所以不痛也。　　《薛己医案》曰：伍氏云：凡用蒜饼灸者，盖蒜味辛温有毒，主散痈疽，假火势以行药力也。有只用艾炷灸者，此可施于顽疽痼发之类。凡赤肿紫黑毒甚者，须以蒜艾同灸为妙。　　凡治痈疽、发背、疔疮，若初灸即痛者，由毒气轻浅；灸而不痛者，乃毒气深重。悉宜内服追毒排脓，外敷消毒之药。大抵痈疽不可不痛，又不可大痛，闷乱不知痛者难治。　　凡隔蒜灸者，不论壮数，则邪无所容，而真气不损，但头顶见疮，宜用骑竹马法及足三里灸之。　　夫疮疡之证，有诸中必形诸外，在外者引而拔之，在内者疏而下之。灼艾之功甚大，若毒气郁结，瘀血凝滞，轻者或可药散，重者药无全功矣。东垣曰：若不针烙，则毒气无从而解，是故善治毒者，必用隔蒜灸。舍是而用苦寒败毒等剂，其壮实内热者或可，彼怯弱气虚者，未有不败者也。又有毒气沉伏，或年高气弱，或服克伐之剂，气益以虚，脓因不溃者，必假火力以成功。大凡针灸，若未溃则拔引郁毒，已溃则接补阳气，祛散寒邪，疮口自合，其功甚大。常治四肢疮疡气血不足者，只以前法灸之皆愈。疔毒甚者，尤宜灸。盖热毒中隔，内外不通，不发泄则不解散。若处贫居僻，一时无药，则用隔蒜灸法尤便，每三壮一易蒜片，大概以百壮为度。用大蒜取其辛而能散，用艾炷取其火力能透，如法灸之，必疮发脓溃，继以神异膏贴之，不日自愈。一能使疮不开大，二内肉不坏，三疮口易合，见效甚神。丹溪云：惟头为诸阳所聚，艾壮宜小而少。　　凡疮不起者托而起之，不成脓者补而成之，使不内攻，脓成而及时针之，不数旬即愈矣。常见患者皆畏针痛而不肯用，又有恐伤肉而不肯用。殊不知疮虽发于肉薄之所，若其脓成必肿高寸余，疮皮又厚分许，用针深不过二分，若发于背必肿高二三寸，入针止于寸许，况患处肉既已坏，何痛之有？何伤之虑？凡怯弱之人，或患附骨等疽，待脓自通，以致大溃，不能收敛，气血沥尽而死者多矣。　　凡疮既成脓，皮肤不得疏泄，昧者待其自穿。殊不知少壮而充实者，或能自解。若老弱之人，气血枯槁，或兼攻发太过，不行针刺，脓毒乘虚内攻，穿肠腐膜，鲜不悞事。若毒结四肢，砭刺少缓，则腐溃深大，亦难收敛。毒结于颊项胸腹紧要之地，不问壮弱，急宜针刺；否则难治。大抵疮疡之证，感有轻重，发有深浅，浅者肿高而软，发于血脉；深者肿下而坚，发于筋骨。然又有发于骨髓者，则皮肉不变，故古人制法，浅宜砭而深宜刺，使瘀血去于毒聚之始则易消。若脓成之时，气血壮实者或自出。怯弱者，不行针刺，鲜有不悞。凡疮疡透膜，十无一生，虽以大补药治之，亦不能救，此可为待脓自出之戒也。故东垣云：毒气无从而解，脓瘀无从而泄，过时不烙，反攻于内，内既消败，欲望其生，岂可得乎？兹举一二以告同道，并使患者知所慎云。　　若治元气不足之证，即其初患，便当内用参、芪、归、朮，温补脾胃；外用桑枝葱熨，接补阳气，使自消散。若久而不能成脓者，亦用前二法补助以速之。若脓既成而不溃，用艾于当头灸数炷以出之，却服十全大补汤。　　又云：痈有椒眼十数头，或如蜂窠莲房，脓血不出者，用针横直裂之。如无椒眼之类，只消直入取脓，不必裂之。一法当椒眼上个个灸之亦佳，不必裂也。又云：痈者皮薄肿高，多有椒眼粒；疽者皮肤顽硬，状如牛颈之皮。痈成脓则宜针，针宜用马衔铁为之，形如韭叶样，两面皆利，可以横直裂之五六分许，攻去毒血，须先灸之而后裂。疽成脓则宜烙，可用银篦大二寸，长六寸，火上烧令赤，急于毒上熨烙，得脓利为度。　　毒气已成者，宜用托里以速其脓；脓成者当验其生熟深浅而针之。脓生而用针，气血既泄，脓反难成；若脓熟而不针，腐溃益深，疮口难敛。若疮深而针浅，内脓不出，外血反泄；若疮浅而针深，内脓虽出，良肉受伤。若元气虚弱，必先补而后针，其脓一出，诸证自退；若脓出而反痛，或烦躁呕逆，皆由胃气亏损，宜急补之。若背疮热毒炽盛，中央肉黯，内用托里壮其脾胃，外用乌金膏涂于黯处。其赤处渐高，黯处渐低，至六七日间，赤黯分界，自有裂纹，如刀划然，黯肉渐溃矣，当用铍针利剪徐徐去之，须使不知疼痛，不见鲜血为妙。虽有裂纹，脓未流利，及脓水虽出，而仍痛者，皆未通于内，并用针于纹中引之。患于背胛之间，肉腐脓出，肿痛仍作，此内有毒筋间隔，脓未通耳，尤宜引之。若元气虚弱，悞服克伐，患处不痛，或肉将死，急温补脾胃，亦有生者。后须纯补之药，庶可收敛。若妄用刀针，去肉出血，则气无所依附，气血愈虚，元气愈伤矣，何以生肌收敛乎？　　针灸之法，有太乙人神、周身血忌、逐年尻神、逐日人神，而其穴有禁针禁灸之论，犯之者其病难瘳，理固然也。但疮疡气血已伤，肌肉已坏，宜迎而夺之，顺而取之，非平人针灸之比，何忌之有？《外科精义》云：疮疡之证，毒气无从而解，脓瘀无从而泄，反攻于内，内既消败，欲望其生，岂可得乎？危恶之发于致命之所，祸在反掌，腹痈囊痈，二便不通，胸腹胀闷，唇疔喉痹，咽喉肿塞，其祸尤速，患者审之！　　蜞针法，治痈疽初作，先以笔管一个入蚂蜞一条，以管口对疮头，使蜞吮疮脓血，其毒即散。如疮大须换三四条。若吮正穴，蜞必死矣，累试累效。若血不止，以藕节上泥涂之。若疮头未明，以井边泥涂上先干处即是。　　痈疽初发小点，一二日间急以大蒜头横切如钱，贴其中心，顿小艾炷灸之五壮而止。若形状稍大，以黄秆纸蘸酒全贴，认先干处为筋脚，于先干处灸之，或两处先干皆灸，但五七壮止。又法，屈指从四围寻按，遇痛处即是根，就此重按深入，自觉轻快，即此灸之，更于别处灸。若或大肿，即捣蒜为饼焙干，蘸法酢灸热，更换频罨，或以熨斗火于蒜饼上熨之，更换热饼频熨。如觉患处走散，即以绵帛覆盖，勿令气泄，俟少间敷药。凡痈疽展大如龟之形，且看头向上下，先灸其前两脚，次灸其尾，或红筋走紧而长，从尽处灸之，须留头并后两脚勿灸。若尽灸之，不惟火气壅聚，彼毒无所走散，又攻入里也。或辨认不明，以白芷三分，汉椒、桑白皮各一分，连须葱白十片，取新汲水煎汤入酸酢半盏，淋洗少顷，其筋自现，可以辨验头尾。　　豆豉饼治疮疡肿硬不溃，及溃而不敛，并一切顽疮恶疮，江西豆豉为末，唾津和作饼子，如钱大，厚如三文，置患处，以艾壮于饼上灸之。饼干，再用唾津和作如疮大，用漱口水调作饼覆患处，以艾铺于饼上烧之。如未成者用之即消，已成者纵不能全消，其毒顿减，前人俱称有奇功，不可忽之！　　霹雳火治内疔之证，发汗之妙方也。凡疮始觉，不曾服出汗之药，过数日间，外证皆罢，或在胸腹，或在胁肋，赤焮肿起，此乃毒气入里，内疔之所发也。宜用此法出汗，毒气方能出也。先置水桶一个，铁铫一个，令病人侧卧于桶上，四围以衣衾盖护，勿令泄气。却以鹅卵石火烧极红，放铫内，以铫安桶内，以酢投于铫内淬之，熏蒸出汗，未透，再加火力再淬之，须令肿处汗透，不必遍身出汗也。　　附子饼治溃疡，气血虚不能收敛，或风邪袭之，以致气血不能运于疮所，不能收敛。用炮附子去皮脐研末，以唾津和为饼，置疮口处，艾壮于饼上灸之，每日灸数壮，但令微热勿痛。如饼干，再用唾津和做，以疮口湿润为度。　　《证治准绳》曰：砭法治丹毒疔疮，红丝走散，或时毒瘀血壅盛。用细磁器击碎，取有锋芒者一块，以箸一根劈开头尖夹之，用线缚定，两手指轻撮箸，稍令磁芒正对患处悬寸许，再用箸一根频击箸头，令毒血遇刺皆出，毒入腹膨胀者难治。　　灸乃开结破硬之法，倘有一点白粒，如粟米起，四围微肿如钱，便当于米粒上着艾，灸十四五壮。三日内灸者，只成灸疮而散；三日外者，其肿渐少，宜多灸之，或灸火着处，则结热可伸，灸处先溃，则毒势分减，庶免展开，不致下陷，及坏筋骨伤气血也。所谓灸至不痛者，谓着皮肉未坏处则痛，火至着毒处则不痛，必令火气至着毒处方止。所谓灸至痛者，谓初着毒处不痛，至好肉则痛，必令火气至好肉方止。畏灸者，或用独蒜瓣、或用豆豉饼、或用椒姜盐烂捣捻作饼子，如三钱厚，铺艾灸之，热则易新饼，亦可散也。　　灸乃从治之意，惟头为诸阳所聚，艾炷宜小而少；若少阳分野，尤不可灸，灸之多至不救。亦有因灸而死者。盖虚甚，孤阳将绝，其脉必浮数而大，且鼓精神，必短而昏，无以抵当火气，宜其危也。　　刘宗厚曰：此谓痈疽初发，宜灸之也。然诸疮患久成痛者，常有脓水不绝，其脓不臭，内无歹肉，尤宜用附子浸透，切作大片，厚二三分，于疮上着艾灸之，仍服内托之药，隔二三日再灸之，不五七次，自然肌肉长满矣。至有脓水恶物，渐渍根深者，郭氏治用白面、硫黄、大蒜三物，一处捣烂，看疮大小，捻作饼子，厚约三分，于疮上用艾炷灸二十一壮，一灸一易，后隔四五日方用翠霞锭子，并信效锭子，互换用之，纴入疮内，歹肉尽去，好肉长平，然后贴收敛之药，内服应病之剂，调理即瘥矣。盖不止宜灸于疮之始发也。大抵始发宜灸，要汗下补养之药对证，至灸冷疮，亦须内托之药切当。设反逆，不惟不愈，恐致转生他病之患也。
　　　　针烙

　　凡用针烙，先察痈疽之浅深，及脓未成已成。高阜而软者，发于血脉；肿平而坚者，发于筋脉；皮色不相辨者，发于骨髓。高阜而浅者，用铍针开之。疽始生白粒，便可消退，渐长如蜂窠者，寻初起白粒上烙，及四围烙四五处。如牛项之皮者，疽顶平而浅者，皆宜用火针烙之。其针用圆针，如箸如纬，铤大，头圆平，长六七寸，一样二枚，蘸香油于炭火中烧红，于疮头近下烙之，宜斜入向软处，一烙不透，再烙必得脓也。疮口烙者，名曰热疮，脓水常流下，不假按抑，用纴药使疮口不合。旧用纸捻及新取牛膝根，如疮口大小，略刮去皮，一头系线纴之。不如用翠青、搜脓等锭子，临用以糯米饭和成软条子，看浅深纴之，外用拔毒膏贴之。疮毒未成，烙之可散；溃而未破，针之可消，但要用得其宜耳。若当用针烙而不用，则毒无从而泄，脓瘀蚀其膏膜，烂筋坏骨，难乎免矣。若毒深针浅，脓不得出，毒浅烙深，损伤良肉，不当其所，他处作头，此皆不能愈疾，反增痛耳。或瘰疬溃久不愈，漏疮经年，或通或闭，痈疽疮口不收，皆因冷滞不能收敛，亦因疮口内外四畔烙之。痈疽正发，及脓见后红肿焮开，用铁针烧赤，四围刺之，则红肿随缩矣。　　《古今医统》曰：烙法，方其已熟未溃之时，用铁一烙，极是快意。方扇火欲着时，诚是惊人！余常用矣，临时犹且颤悸，况未曾经历者乎？烙后脓水流通，百无所忌，名曰熟疮。其疮突者针口宜向下，然须是熟于用烙者，识浅深，知穴道，审生熟。非其时则所出皆生血，当其时则出黄脓瘀肉。用尖针烙者，不得法，尖针头细，其口易合，惟用平圆头者为妙。盖要孔穴透，或恐疮口再合，用牛膝根如疮口之大小，略割去粗皮，插入疮口，外留半寸许，即用嫩橘叶、地锦草各一握，研成膏敷之。牛膝能使恶血常流，二药温凉止痛，随干随换，此十全之功也。　　《景岳全书》曰：按立斋云：灼艾之法，必使痛者灸至不痛，不痛者灸至痛，则毒必随火而散，否则非徒无益而反害之。愚意痈疽为患，无非血气雍滞，留结不行之所致。凡大结大滞者，最不易散，必欲散之，非借火力不能速也，所以极宜用灸。然又有孙道人神仙熏照方，其法尤精尤妙。若毒邪稍缓，邪深经远而气有不达，灸之为良；若毒邪炽盛，其势猛急而垂危者，则宜用熏照方，更胜于灸也。　　上古有砭石之制，《内经》有九针之别，制虽不同，而去病之意则一也。其疮疡一科，用针为贵。用之之际，虽云量其溃之浅深，尤当随其肉之厚薄：若皮薄针深，则反伤良肉，益增其溃；肉厚针浅，则脓毒不出，反益其痛，用针者可不慎哉！至于附骨疽，气毒流注，及有经久不消，内溃不痛者，宜燔针开之。若治咽喉之患，当用三棱针；若丹瘤及痈毒四畔焮赤，疼痛如灼，宜用砭石去血，以泄其毒，则重者减，轻者消。如洪氏室患腹痈，脓胀闷瞀，以铍针刺脓出，即苏。一人患囊瘫，脓熟肿胀，小便不利，几殆，急针之，脓水大泄，气通而愈。大抵用针之法，迎而夺之，顺而取之，所谓不治已成治未成，正此意也。今之患者，或畏针而不用，医者又徇患者之意而不针，遂至脓已成而不得溃，或得而溃，所伤已深矣，卒之夭枉者十常八九，亦可悲矣！经曰：天温日明，则人血淖溢而卫气浮，故血易泻，气易行；天寒日阴，则人血凝濇而卫气沉，是以因天时而调血脉也。故凡遇天寒水冰，或阴气凝滞之时，欲行针刺，则先当温衣覆盖，或以艾叶炒热，或热盐热衣类，先熨其处，务令血脉温和而后刺之，则血泻气行，其病立已。若血寒脉濇，遽尔用针，则邪毒不泻，徒伤良肉，反以益其病也。
　　　　导引

　　《保生秘要》曰：诸毒疮肿导引法，以两手交叉抱颈，以左右肩一上一下，用意使气血和畅，内息绵绵，周身得汗，毒自化解。　　运功，疮疖气濇于皮肤，疽毒皆发于脏腑，患在前，归元发引，患在背，起艮行庭。疮疖之疾，随手可运毛窍，发散肿毒之忧，得力通关，逐出大肠，绕患处着意为之。　　毒初起时，先于患处内小圈而至大圈，复用水以洗之。或毒成不散，则自内里用意，以火攻出。待出脓后，则自外大圈旋转至小圈，仍用水而收口。
　　　　医案

　　《李杲十书》曰：元好问饮酒太过，脉候沉数。九月间脑下项上出小疮，不痛不痒，如白头疮。凡四日后脑项麻木，肿势外散，热毒焮发；又二日痛大作，夜不得寐。医处以五香连翘汤，后再邀予诊视。云：膏粱之变，不当投五香连翘汤，已无及矣；且疽已八日，当先以火攻之，然后用药。以大艾炷如两核许者攻之百壮，始觉痛。次为处方，是足太阳膀胱之经，其病逆，当反治；脉中得弦紧，按之洪大而数，又且有力，必当伏其所主而先其所因，其始则同，其终则异，必先岁气，无伐天和，以时令言之，可收不可汗，经与病俱禁下，法当结者散之，咸以软之，然受寒邪而禁咸，遂制黄连消毒饮治之而愈。
　　《丹溪心法》曰：一男子年五十余，形实色黑，背生红肿，近胛骨下痛甚，脉数而洪紧，食亦呕，正冬月，与麻黄桂枝汤加酒黄蘗、生附子、(艹舌)蒌子、甘草节、羌活、青皮、人参、黄芪、半夏、生姜六贴而消，此非内托之意欤？
　　尝治一妇人，年将七十，形实性急而好酒，脑生疽，十五日，脉弦紧急且濇，予急用大黄酒煨细切，酒拌炒为末，又酒拌炒人参入姜煎调一钱重，又两时再与，得睡而上半身汗，睡觉病已，此亦内托之意也。
　　东阳李兄年愈逾三十，形瘦肤厚，连得忧患，又因作劳且过于色，忽左腿外廉侧上发一红肿，其大如粟。一医闻其大腑坚实，与承气汤二贴下之，不效。又一医教与大黄、朱砂、生粉草、麒麟竭，又二三贴。半月后召余视之，曰：事去矣！又一李兄四十余，面稍白，神甚劳，忽胁下生一红肿如桃。一人教用补剂，众笑且排，于是以流气饮、十宣散杂进之。旬余后召余视之，余日：非惟不与补剂，抑且多得解利，气血俱惫，难矣！已而果然。
　　一男子年近六十，形素肥，初夏于左髆外廉侧生一核，方圆二寸余，不甚痛。召余治，诊其脉息，缓大而弱。余日：此因忧闷而生，当气升散之时，须急与人参膏五六斤，又看作何应。病家召他外科，以十宣散五六贴而疮甚。余曰：此大虚也，勿以轻小视之！病家不信，一外科仍以十宣散进之，又五六贴，疮平陷出清水而死。此可为因虚而生痈疽者之戒。
　　一老人年七十，患背疽径尺余，已杂与五香、十宣数十贴，脓血腥秽，呕逆不食者旬余，病人自去吃内托散，膈中不安，且素有淋病三十年，今所苦者淋之痛与呕吐不得睡而已，急以参、芪、归、朮煮膏，以牛膝汤入竹沥饮之，三日后尽药一斤半，淋止思食；七日后尽药四斤，脓自涌出而得睡，又兼旬而安。
　　一男子年六十余，性好酒肉，背疽见脓，呕逆发热，盖其得内托十宣多矣。医以呕逆，于嘉禾散中加丁香以温胃行气。时七月大热，脉洪数有力，余因谓此脉证在溃疡，尤为忌，然形气实，只与人参膏和竹沥饮之，尽药十五斤，竹百余竿而安。余日：此病幸安也，不薄味，必再作。仍厚味自若，夏月醉后，坐水池中，又年余左胁旁生一软块如饼，二年后软块为疽。本人见脓血淋漓而脉洪数有力，又呕逆食少，遂自以人参膏入竹沥饮之，又百余竿而安。今八十岁，强健如旧。此病两次以老年血气弱，专服人参竹沥而愈。若与内托十宣散，恐未能若是之安全也。
　　《卫生宝鉴》曰：丁巳夏末余从军回，住于曹州界，以事至州，有赵同知谓余曰：家舅牛经历病头目赤肿，耳前后尤甚，疼痛不可忍，发热恶寒，牙关紧急，涕唾稠粘，饮食难下，不得安卧。一疡医于肿上砭刺四五百余针，肿赤不减，其痛益甚，不知所由然，愿请君一见！余遂往诊，视其脉浮紧，按之洪缓，此证乃寒覆皮毛，郁遏经络，热不得升，聚而赤肿。经云：天寒则地冻水冰，人气在身中，皮肤致密，腠理闭，汗不出，血气强，肉坚濇。当是之时，善行水者不能往冰，善穿地者不能凿冻，善用针者亦不得取四厥，必待天温冰释冻解，而后水可行，地可穿，人脉亦犹是也。又云：冬月闭藏，用药多而少针石也，宜以苦温之剂，温筋散寒则已，所谓寒致腠理，以苦发之，以辛散之，宜以托里温经汤。麻黄苦温，发之者也，故以为君。防风辛温，散之者也；升麻苦串，葛根甘平，解肌出汗，专治阳明经中之邪，故以为臣。血流而不行者则痛，以白芷辛温，当归身辛甘温，以和血散滞；湿热则肿，苍朮辛甘温，体轻浮，力雄壮，能泄肤腠间湿热；人参、甘草甘温，白芍药酸微寒，调中益气，使托其里，故以为佐。依方饵之，以薄衣覆其首，以厚被覆其身，卧于暖处，使经血温，腠理开，寒乃散，阳气宣通，大汗出后，肿减八九分。再服去麻黄、防风，加连翘、鼠粘子，肿痛悉去。经言汗之则疮已，信哉斯言！或人以仲景言疮家虽身痛，不可发汗，其理何也？余因说此乃营气不从，逆于肉理而生疮肿，身作疼痛，非外感也。若外感寒邪而作疼痛，故戒之以不可发汗，汗之则成痓也。
　　戊午冬，余从军住冬于武城县，有贾仓使父年逾六旬，冬至后数日，疽发于背，五七日肿势约七寸许，不任其痛。疡医曰：脓已成，可开发矣，彼惧不从。越三日，医曰：不开恐变证生矣。遂以燔针开之，脓泄痛减。以开迟之故，迨二日变证果生，觉重如负石，热如焫火，痛楚倍常，六脉沉数，按之有力，此膏粱积热之变也。邪气酷热，固宜以寒药治之，时月严凝，复有用寒远寒之戒，乃思《内经》曰：有假者反之，虽违其时，以从其证可也。与疡医议，急作清凉饮子加黄连，秤一两五钱，作一服服之，利下两行，痛减七分。翌日复进前药，其证悉除。后月余平复。
　　陈录判母年七十有余，亦冬至后脑出疽，形可瓯而大。命疡医诊视，俟疮熟以针出脓。因怒笞侍女，疮辄内陷凹一韭叶许，面色青黄不泽，四肢逆冷，汗出身清，时复呕吐，脉极沉细而迟。盖因衰老之年，严寒之时，病中苦楚，饮食淡薄，已涤肥脓之气，独存瘦悴之形，加之暴怒，精神愈损，故有此寒变也。病与时同，与疡医议，速制五香汤一剂，加丁香、附子各五钱，剂尽，疡复大发，随证调治而愈。《内经》曰：凡治病必察其下，谓察时下之宜也。诸痛痒疮疡皆属心火，言其常也。如疮盛形羸，邪高痛下，始热终寒，此反常也，固当察时下之宜而权治。故曰经者常也，法者用也，医者意也，随所宜而治之，可收十全之功矣。
　　至元壬午五月二十八日，王伯禄年逾五旬有七，右臂膊肿盛，上至肩，下至手指，色变皮肤凉，六脉沉细而微。此乃脉证俱寒，予与疡医孙彦和视之，曰：此乃附骨痈，开发已迟，以燔针启之，脓解清稀。次日肘下再开之，加呃逆不绝，彦和与丁香柿蒂散两服，稍缓。次日呃逆尤甚，自利，脐腹冷痛胀满，饮食减少，时发昏愤，于左乳下黑尽处灸二七壮；又处托里温中汤，用干姜、附子、木香、沉香、茴香、羌活等药，(口父)咀一两半，欲与服。或者曰：诸痛痒疮疡皆属心火，又当盛暑之时，用干姜、附子可乎？予应之曰：理所当然，不得不然。《内经》曰：脉细皮寒，泻利前后，饮食不入，此谓五虚。况呃逆者胃中虚寒故也，诸痛痒疮疡皆属心火，是言其定理也，此证内外相反，须当舍时从证也，非大方辛热之剂急治之，则不能愈也。遂投之，诸证悉去，饮食倍进，疮势温，脓色正。彦和复用五香汤数服，后月余平复。噫！守常者，众人之见；知变者，知者之事。知常而不知变，细事因而取败者亦多矣，况医乎哉！守常知变，岂可同日而语哉！
　　《薛己医案》曰：一男子胸患痈，肿高焮痛，脉浮而紧，以内托复煎散二剂，表证悉减，以托里消毒散四剂而消。
　　一男子腹患痈肿硬，木闷烦热，便秘脉数而实，以黄连内疏汤一剂少愈；以黄连解毒汤二剂顿退；更以金银花散四剂，疮头出水而消。
　　一男子患腿痛而不焮肿，内亦便利调和，用托里荣卫汤数剂而消。
　　一妇人项患毒，焮痛发寒热，以荆防败毒散二剂少愈；以小柴胡汤加连翘、牛蒡子、桔梗四剂而消。
　　一男子肩患毒，焮痛饮冷，烦躁便秘，脉数而实，以清凉饮二剂少愈；以金银花散四剂悉退；又以十宣散去桂加天花粉、金银花数剂，疮头溃而痊。
　　一妇人臂患肿，恶寒不作脓，以十宣散六剂而溃；以托里散数剂而瘳。
　　一男子患痈，肿硬疼痛，发热烦躁，饮冷脉沉实大便秘，乃邪在脏也，用内疏黄连汤疏通之以绝其源。先投一剂，候行一次，势退一二；再进一剂，诸证悉退，乃用黄连消毒散四剂而消。
　　一男子内股患毒，肿硬痛甚，不作脓，隔蒜灸五十余壮，势退七八；以仙方活命饮四剂而脓成；用十宣散六剂脓溃而愈。凡疮大痛，或不痛麻木，灸最良。
　　一妇人臂肿未成脓，饮食少思，遇劳作痛，发热，以补中益气汤二剂，痛少止；以补气血健脾胃而消。
　　一男子素弱，胸患痈，饮食少而倦，以六君子汤加芎、归、黄芪，脓成针之；更以托里药而愈。
　　一妇人胁患痈，未成脓，恶寒脉紧，以十宣散加柴胡二剂，表证悉退；更以托里散数剂，脓溃而愈。
　　一妇人臂患毒肿硬，咽喉壅塞，四肢逆冷，发寒热，以五香连翘汤二剂顿愈，以疮科流气饮四剂而消。
　　一男子臂患痈，脉弦紧有力，以白芷升麻汤二剂顿退，又二剂而消。
　　一妇人肩下患毒，脉弦紧，以白芷升麻汤二剂，表证已退；更以托里药溃之而愈。
　　一男子臂患痈不作脓，灸以豆豉饼及饮托里药三十余剂而溃，又月余而瘳。
　　一男子脓熟不溃，余欲针之，补以托里。彼不信，乃服攻毒药，反致恶心少食，始悟而用针；更以六君子汤加藿香、当归四剂少可；再以加味十全大补汤数剂而敛。凡疮脓熟不行针刺，脓内侵蚀，轻者难疗，重者不治。老弱之人，或偏僻之处，乃紧要之所，若一有脓，宜急针之，更以托里，庶无变证。
　　一男子患毒作痛，服寒凉药，痛虽止而食愈少，疮亦不溃，以六君子汤而食进；再以托里药溃之而愈。大抵疮疽之证，寒热虚实，皆能为痛。热毒之痛者，以寒凉之剂折之；寒邪之痛者，以温热之剂散之；因风而痛者除其风；因湿而痛者导其湿；燥而痛者润之；塞而痛者通之；虚而痛者补之，实而痛者泻之；脓郁而闭者开之；恶肉侵蚀者去之；阴阳不和者调之；经络秘濇者利之。慎勿概用寒凉之药。况血脉喜温而恶寒，若冷气入里，血即凝滞，反为难瘥之证矣。
　　一男子素弱，肘患肿，欲内消，服凉药反致作泻少食，以二神丸及香砂六君子汤加肉豆蔻而泻止食进，又以托里药而肿亦消。丹溪云：痈疽因积毒在脏腑，当先助胃壮气，使根本坚固；次以行经活血药佐之，参以经络时令，使毒气外发，施治之早，可以内消，此内托之意也。又云：肿疡内外皆壅，宜以托里表散为主。如欲用大黄，宁无孟浪之过？溃疡内外皆虚，宜以接补为主。如欲用香散，未免虚虚之失。大抵痈肿之证，不可专泥为火。经云：营气不从，逆于肉理，乃生痈肿。又云：形伤肿，气伤痛。六淫七情皆能致之，况禀有虚实及老弱不同，岂可概用寒凉之药？设若毒始聚，脓未作，势不盛，庶可消。尤当推其病因，别其虚实。若概用寒凉药，必致悞事。如脓将成，邪盛气实，用消毒之剂，先杀其毒，虽作脓不为大苦，溃亦不甚。若就用托里，必益其势。如脓将成不成，及不溃，方用托里，脓成势盛者针之，脓一出，诸证悉退矣。
　　一男子脓熟不溃，微痛少食，倦怠发热。予为针之，脓涌出，热益甚，乃虚故也，急以人参黄芪汤二剂，热愈甚，此药力尚未及也，又二剂果应，再以当归补血汤数剂而痊。东垣云：发热恶热，大渴不止，烦躁肌热，不欲近衣，脉洪大按之无力，或目痛鼻干者，非白虎汤证也，此血虚发躁，宜当归补血汤主之。
　　一妇人脾气素弱，患毒未作脓，发寒热兼呕，以不换金正气散二剂而止；以托里散六剂而溃；更以健脾药而敛。
　　一男子患痈，脓成不溃，投以补剂而溃，更以健脾药而愈：气血壮实，脓自涌出。信夫！
　　一男子溃而瘀血不腐，以参、芪、归、朮峻补气血；更以桑木灸之腐而愈。
　　一童子腋下患痈，不敛脓清，脉大倦怠，懒食少寐，自汗口干，以内补黄芪汤及豆豉饼灸之，两月而愈。凡疮脓溃而清，或疮口不合，或聚肿不赤，肌寒肉冷，自汗色脱者，皆气血俱虚也，非补不可。
　　一男子腰患毒，脓熟不溃，针之脓大泄，反加烦躁，以圣愈汤四剂而宁；更以人参养荣汤加麦门冬、五味子两月而愈。此人后患湿气，遂为痼疾。凡疮脓血去多，疮口虽合，尤当补益，务使气血平复，否则更患他证，必难治疗。慎之！
　　一妇人患臂痈，疮口紫陷，脓清不敛。彼以为毒未尽，欲服攻毒之剂。予谓疮疡之证，肿起坚硬，脓稠者，实也；肿下软慢，脓稀者，虚也。遂用附子饼灸之，及饮十全大补汤百剂始愈。
　　一妇人患附骨痈，久而不敛，致腿细短软，脉来迟缓，以十全大补汤加牛膝、杜仲，及附子饼灸之，两月余而愈。凡脓溃之后，脉濇迟缓者易愈，以其有胃气故也；脉来细而沉，时止者，里虚而欲变证也。若烦痛尚未痊也。洪滑粗散者难疗，以其正气虚而邪气实也。
　　一男子风袭疮口，牙关紧急，腰背反张，以玉真散一服而愈，仍以托里药而敛。
　　一男子患痈将敛，遍身作痒，脉浮，以消风散二服而止；更以托里药而愈。
　　一男子肩下患疽，已数日，漫肿微痛，头甚多，皆如粟许，色不变，不起发，此气血虚也，诊其脉果然。先以仙方活命二剂杀其大势；更以托里药而起发疮头，虽溃，但流血水，气血尚虚，不能为脓也。彼欲服太乙锭子，予谓此药止能攻毒，不能托里。彼不深信，至四次饮食不进，疮色黑陷，吃逆不绝，胃气虚极也，不治。强投温中健脾之剂，不应而死。
　　一男子近胁患疽，肿而不溃，投大补之剂，溃而已愈，后患弱证而殁。
　　一男子腰中患疽，发而不溃，其气血止能起发，不能培养为脓也。投大补药数剂而溃，又数剂脓出尚清。乃服参芪归朮膏斤余，脓少稠；数斤，脓渐稠，肌肉顿生。凡大痈疽，借气血为主。若患而不起，或溃而不腐，或不收敛，及脓少或清，皆气血之虚也，宜大补之，最忌攻伐之剂。亦有脓反多者，乃气血虚而不能禁止也。若溃后发热作渴，脉大而脓愈多，属真气虚而邪气实也，俱不治。常见气血充实之人，患疮皆肿高色赤，易腐溃而脓且稠，又易于收敛；怯弱之人，多不起发，不腐溃，及难于收敛。若不审察而妄投攻剂，虚虚之祸不免矣。及患后当调养，若瘰疬流注之证，尤当补益也；否则更患他证，必难措治。慎之！
　　一男子肩患毒，肿硬作痛，恶证迭见，用白矾末三钱糊丸，以葱头七茎煎汤送下，肿痛悉退；再服，诸证亦退；更以仙方活命饮二剂出水而消。此秘方，名千金化毒汤，本矾末葱汤调服，因末难服，故易为丸。
　　一男子胸患痈，焮痛烦躁，发热作渴，脉数而实，时季冬，予谓此热毒内畜也，须舍时从证，欲治以内疏黄连汤。彼以时当隆冬，乃杂用败毒药，愈炽，仍求治。投前汤二剂，后去二次，诸证悉退；以金银花散加连翘、山栀四剂，出水而消。大抵证有主末，治有权宜。治其主则末病自退，用其权则不拘于时，泥于守常必致病势危甚。况杂用攻剂，动损各经，故丹溪云：凡疮发于一经，只当求责本经，不可干扰余经。罗谦甫云：守常者，众人之见；知变者，智者之事。知常而不知变，细事因而取败者多矣。
　　一上舍年逾四十，因怒胁内作痛不止，数日后外结一块，三寸许，漫肿色不赤，按之微痛，余谓怒气伤肝，致血伤气郁为患，以小柴胡汤对四物，倍用芎、归、黄芪、贝母、肉桂治之。彼谓丹溪云：肿疡内外皆壅，宜托里表散为主。又云：凡疮未破，毒攻脏腑，一毫热药，断不可用。况此证为气血凝滞，乃服流气饮，愈虚，始信而复求。始视之，虚证并臻，诊之胃气更虚。彼欲服余前药，余谓急者先治，遂以四君子汤加酒炒芍药、炮干姜四剂少安；更加当归，又四剂，胃气渐醒；乃去干姜，又加黄芪、芎、归、肉桂数剂，疮色少赤，并微作痛；又二十余剂而脓成，针之，却与十全大补汤。喜其谨疾，又两月余而瘳。夫气血凝滞，多因营卫之气弱，不能运散，岂可复用流气饮以益其虚？况各经血气，多寡不同，心包络、膀胱、小肠、肝经，多血少气；三焦，胆、肾、心、脾、肺，少血多气。然前证正属胆经少血之脏，人年四十以上，阴血日衰，且脉证俱属不足，肿疡内外皆壅，宜托里表散为主，乃补气血药而加之以行散之剂，非专攻之谓也。若肿焮痛甚，烦躁脉大，辛热之剂，不但肿疡不可用，虽溃疡亦不可用也。凡患者须分经络气血，地部远近，年岁老幼，禀气虚实，及七情所感，时令所宜而治之。常见以流气、十宣二药，概治结肿之证，以致取败者多矣。
　　一妇人疮溃后，吐鲜血三碗许，余用独参汤而血止；用四君、熟地、芎、归而疮愈。此血脱补气，阳生阴长之理也。若用凉血降火沉阴之剂，脾土生气复伤，不惟血不归源，而死无疑矣。
　　一武职患脑疽，内溃热渴，头面肿胀如斗，胸背色焮如涂丹，烦热便秘，此表里俱实，若非苦寒之剂，内疏外泄，则不救。遂针周项出脓，及用清凉饮一剂加大黄五钱，再用消毒散而痊。
　　一男子疮溃而烦渴不安，以圣愈汤二剂而宁；以人参、黄芪、当归、地黄四剂渴止；又以八珍汤二十余剂而愈。大抵溃后有此证，属气血不足，须用参、芪以补气，当归、地黄以养血。若用苦寒之剂，必致有悞。
　　一男子患毒作渴，右关脉数，以竹叶黄芪汤治之少愈；更以补中益气汤加黄芩而愈。
　　一男子溃后口干，遇劳益甚，以补中益气汤加五味子、麦门冬治之而愈，更以黄芪六一汤而敛。
　　一男子患毒，溃后作痛，肢体倦怠，疮口不合，饮食不甘，以六君子汤加黄芪、川芎、当归，四剂而愈；更以托里散，月余而敛。
　　一男子溃后作痛，脉数而无力，以托里散加生地黄、黄蘗二剂而止；更以托里散数剂而安。
　　一男子溃后发热，左手脉数而有力，以人参败毒散一剂而止；更以托里散而瘥。
　　一男子溃后，发热，焮痛不止，烦躁便秘，右手脉沉实，以清凉饮一剂而止；更以托里消毒散四剂而瘳。
　　一男子溃后作痛，而脉濇，以定痛托里散饮之，敷乳香定痛散而止；更以托里散数剂而愈。
　　一男子溃而作痛，脉浮紧，以内补黄芪汤四剂而止，又二十余剂而愈。
　　一男子项患毒，溃而作痛；以参、芪、地黄、芎、归补之而止；更以八珍汤加黄芪、桔梗，三十余剂而愈。
　　一男子患痈，溃而作痛，脉软而濇。余谓气血虚，欲补之。彼不信，乃服攻伐之剂。反发寒热，始信之。仍投大补药而痊。大抵疮之始作也，先发为肿，气血郁积，蒸肉为脓，故多痛。脓溃之后，肿退肌宽，痛必渐减，若反痛，乃虚也。丹溪云：脓出而反痛，此为虚也，宜以补之。亦有秽气所触者，和解之；风寒所逼者，温散之。齐氏云：疮疽之证，有脏腑、气血、上下、真邪虚实不同也，不可不辨。如漫肿坚硬脓稠者，疮疽之实也；肿下软慢脓稀者，疮疽之虚也。泻利肠鸣，饮食不入，呕吐无时，手足并冷，脉弱皮寒，小便自利，或小便时难，大便滑利，声音不出，精神不爽者，悉脏腑之虚也；大便鞕，小便濇，饮食如故，腹满膨胀，胸膈痞闷，肢体疼痛，口苦喉干，烦躁多渴，身热脉大，精神昏塞者，悉脏腑之实也。凡诸疮疽，脓水清稀，疮口不合，聚肿不赤，肌寒肉冷，自汗色脱者，气血之虚也；肿起色赤，寒热疼痛，皮肤壮热，脓水稠粘，头目昏重者，气血之实也。头痛鼻塞，目赤心惊，咽喉不利，口舌生疮，烦渴饮冷，睡语咬牙者，上实也；精滑不禁，大便自利，腰脚沉重，睡卧不宁者，下虚也。肩项不便，四肢沉重，目视不正，睛不了了，食不知味，音嘶色败，四肢浮肿者，真气虚也；肿焮尤甚，痛不可近，多日不溃，寒热往来，大便秘濇，小便如淋，心神烦闷，恍惚不宁者，邪气之实也。又日：真气夺则虚，邪气胜则实。又曰：诸疮为痒，为虚也。又曰：诊其脉洪大而数者实也，细微而软者虚也。虚则补之，和其气托里也；实则泄之，疏利而导其气。《内经》谓血实则决之，气虚则掣引之，是也。
　　一男子溃后发热作痛，脉浮数，按之无力，劳而尤甚，以补中益气汤治之而止；更以十全大补汤而愈。常治左手脉小于右手而热者，用血药多于气药；右手脉小于左手而热者，用气药多于血药。
　　一男子溃后，发热头痛，脉浮紧，虚而兼表邪也，以补中益气汤加川芎、白芷二剂而止；更以托里药而愈。
　　一妇人溃后，发热少寐，四肢倦怠，以黄芪人参汤治之而安；更以十全大补汤加贝母、远志、麦门冬、酸枣仁、香附，月余而愈。
　　一妇人溃后发热，服清热败毒药愈甚，诊之脉濇，以四物汤加粟壳、乳香、没药二剂少止；又二剂而安。
　　一男子溃后，发热头微痛，日晡尤甚，脉浮，按之则濇，以人参养荣汤加柴胡、地骨皮而愈；又月余而敛。
　　一男子溃而恶寒，用四君子汤加桂，倍用黄芪大料，四剂而止；脓水尚多，投八珍汤加桂，数剂渐少；惟疮口不合，以附子饼及十全大补汤，每剂加炮附子五分，数剂乃去附子，又服月余而愈。
　　一男子溃后将愈，因劳四肢发热，烦躁不寐，以圣愈汤四剂而宁；更以托里药而愈。丹溪云：有四肢热，逢风寒如炙于火者，是人阴气虚而阳气盛也。
　　一男子溃后畏寒，脉虚，以四君子汤加炮姜四剂而愈；以十全大补汤月余而敛。仲景云：脉虚则血虚，血虚生寒，阳气不足也。疮肿脉虚，宜托里养血。信夫！
　　一妇人溃后发热，服凉药，反畏寒，以十全大补汤二剂而止；又以托里药而痊。
　　一男子溃后发热，服凉药益甚，诊之脉浮，乃气虚也，以补中益气汤加五味子、麦门冬，治之而止；更以托里药而敛。
　　一妇人溃后发热，脉浮而数，虚而兼表证也，以补中益气汤倍柴胡、升麻一剂而止；以托里药月余而敛。
　　一男子患痈溃而饮酒，焮痛发热，服黄连解毒汤二剂而止；更以托里消毒散而愈。常治痛而大便秘脉实者，用清凉饮治之。
　　一男子患痈，时值阴寒，忽恶寒，右手脉有而似无，此胃气虚而不任风寒也，以四君子汤加炮姜、肉桂二剂少止；又四剂而安。丹溪云：有卫气虚衰，不能温分肉实表而恶寒者；又有上焦之邪，隔绝荣卫，不能升降出表而恶寒者。东垣云：夜则恶寒，昼则安静，是阴血自旺于阴分也；夜则恶寒，昼亦恶寒，是重阴无阳也，当急泻其阴，峻补其阳；夜则安静，昼则恶寒，是阴气上溢于阳中也。
　　一男子胸患毒焮肿，作呕喜冷，脉洪数，以黄连解毒汤二剂顿退；更以金银花散六剂而消。
　　一男子因疮痛伤胃气，少食作呕恶寒，以六君子汤加当归四剂少愈；以十宣散加白朮、茯苓、陈皮数剂而脓成；针之，又以前散去防风、白芷，数剂而痊。
　　一妇人脾气素弱，患毒未作脓，发寒热兼呕，以不换金正气散二剂而止；以托里散六剂而溃；更以健脾药而敛。
　　一男子作渴，欲发疽，以加减六味丸治之而消。
　　一男子患脑疽发热，脉数无力，以前丸治之。不信，自服滋阴药，以致不救。
　　一男子日饮水数碗，冬月亦然，彼恃壮窃喜，后口舌生疮，欲治以前丸。彼以为谬，乃服生津液药，渴不能止，发背疽而殁。
　　一男子脚面发疽，愈而作渴，以前丸治之而愈。夫加减八味丸，治阴虚火动之圣药也，有是证者，何以舍此？
　　一富商禀赋颇厚，素作渴，日饮水数碗。面发一毒，用消毒药溃而虽愈，尺脉尚数，渴亦不止。时孟秋，余谓心火，难免疽毒之患，须服加减八味丸，以补肾水。彼不信，至夏果脚背发疽，脉数，重按之则濇而无力，此水涸火旺之脉也，足竟黑腐而死。
　　一男子禀颇实，乏嗣，服附子等药致作渴，左足大指患疽，色紫不痛，脉亦数而濇，亦死。大抵发背脑疽脱疽，肿痛色赤，水衰火旺之色，尚可治；若黑若紫，火极似水之象也，乃肾水已竭，精气已涸，决不治。
　　又一贵人病疽疾，未安而渴作，一日饮水数升，愚遂献加减八味丸方。诸医大笑云：此药若能止渴，我辈当不复业医矣。乃用木瓜、紫苏、乌梅、人参、茯苓、百药煎等生津液之药止之而渴愈甚，数剂之后，茫无功效，不得已而用此，服之三日，渴止。因此相信，遂久服，不特渴疾不作，血气亦壮，饮食加倍，强健过于少壮之年。盖用此药，非余敢自执鄙见，实有源流。自为儿时，闻先君云：有一士夫病渴疾，诸医皆用渴药，治疗累载不安，有一名医诊之，使服加减八味丸，不半载而疾痊。因疏其病源。今医者治痈，却以生津液止渴之药，误矣！其疾本起于肾水枯竭，不复上润，是以心火上炎，不能既济，煎熬而生渴，今服八味丸，降其心火，生其肾水，则渴自止矣。复疏其药性，云内北五味子最为得力，此一味独能生肾水，平补降心火，大有功效。家藏此方，亲用有验，故敢详着之，使有渴疾者信其言，专志服饵取效，无为庸医所惑，庶广前人之志。如臂痛、脚气、风气，四肢拘挛，上气眼运，肺气喘嗽，消食利小便，久服轻身，聪明耳目，令人光泽多子。
　　一妇人面患毒，焮痛发热作渴，脉数，按之则实，以凉膈散二剂少愈；以消毒药数剂而平。
　　一男子肩患疽作渴，脉数有力，以黄连解毒汤三剂而止；更以仙方活命饮四剂溃而愈。
　　一男子患毒作渴，右关脉数，以竹叶黄芪汤治之少愈；更以补中益气汤加黄芩而愈。
　　一人年三十，面患疮，已溃作渴，自服托里及降火药不应。余诊其脉，浮而弱。丹溪云：溃疡作渴属气血俱虚，况脉浮虚？投以参、芪各三钱，归、朮、熟地各二钱，数服渴止；又以八珍汤加黄芪数剂，脉敛而愈。余治疮疡作渴，不问肿溃，但脉数发热而渴，以竹叶黄芪汤治之。脉不数，不发热，或脉数无力而渴，或口干，以补中益气汤。若脉数而便秘，以清凉饮。尺脉洪大，按之无力而渴，以加减八味丸并效。若治口燥舌黄，饮水不歇，此丸尤妙。
　　一男子患痈，未作脓，焮痛烦躁，便闭脉实，以内疏黄连汤二剂，诸证悉退；以四物加芩连四剂而消。
　　一男子溃后便濇，脉浮，按之则濇，以八珍汤加红花、桃仁、陈皮、杏仁，治之而愈。
　　一弱人溃后，便秘而脉濇，以四物汤加红花、桃仁、黄芪，治之而愈。
　　一男子溃后便秘而脉浮，以四君子汤加陈皮、杏仁、当归，治之而愈。
　　一老人溃后，大便秘，小便赤濇，诊之脉浮数而濇，以八珍汤加黄蘗、知母治之而已愈，后小便复数而赤，大便秘，口干目花，以加减八味丸滋肾丸治之而愈。此证乃阴血虚，阳火盛，故用前药有效。向投苦寒之剂，必致有悞矣。
　　一男子溃后，便濇肌肤作痒，余以气血虚不能营于腠理，用补剂治之。彼不信，乃服风药，以致不救。大抵疮疡始作，便秘脉数而濇者，宜降火凉血为主，溃后便秘脉濇者，宜补血气为主。若投风药，祸在反掌。
　　举人于廷器腿患多骨疽年余，出腐骨少许，午前畏寒，午后发热，口干唾痰涎，便频数，余以为足三阴亏损，朝用补中益气汤，暮用八味丸加黄芪、当归、五味子各三十余剂，外用敷药，诸证渐愈；又以十全大补之类，喜其慎疾而愈。
　　一男子上腭肿硬，年余方溃，内热作渴，肢体消瘦，六脉洪大，左手尤甚，用补中益气汤、六味丸，出腐骨一块；仍服前药，诸证悉去，疮口亦敛。
　　一妇人年三十余，素弱，左手背渐肿，二年后溃出清脓，肿黯连臂，内热晡热，自汗盗汗，经水两月一至，此肝脾气血亏损，朝用归脾汤，夕用逍遥散，肿处频用葱熨法，两月余诸证渐愈，疮出腐骨；仍服前药，前后共三百余剂得愈。
　　一妇左手指患疔，麻痒，寒热恶心，左半体皆麻，脉数不时见。曰：凡疮不宜不痛，不可大痛；烦闷者不治。今作麻痒，尤其恶也，用夺命丹二服不应；又用解毒之剂，麻痒始去，乃作肿痛。余曰︰势虽危，所喜作痛，但毒气无从而泄，乃针之，诸证顿退；又用解毒之剂而瘥。
　　苏庠盛厚博掌后患疔，红丝至腕，恶寒发热，势属表证，与夺命丹一服，红丝顿消；又用和解之剂，大势已退。彼又服败毒药，发渴发热，红丝仍见，脉浮大而虚，此气血受伤而然，以补中益气汤主之而愈。盖夺命既服，疮邪已散，而复用败毒之剂，是诛伐无过，失《内经》之旨矣。
　　一儒者患疔，元气素弱，余补其气血，出脓而愈。后因劳役，疮痕作痒，乃别服败毒散一剂，以致口噤舌强，手足搐搦，痰涎上涌，自汗不止。此气血复伤而致痉也。用十全大补加附子一钱，灌服而苏。
　　一男子患疔，服夺命汤，汗不止，疮不痛，热不止，便不利，此汗多亡阳而真气伤矣，用参、芪、归、朮、芍、防、五味二剂，诸证悉退，惟以小便不利为忧。余曰：汗出故小便不利，汗止则阳气复而自利矣。仍用前药去防风加麦冬，倍用黄芩、当归，四剂而小便利，疮溃而愈。
　　表甥居富，右手小指患疔色紫，或云小疮，针刺出血，敷以凉药，掌指肿三四倍，黯而不痛，神思昏愦，烦躁不宁，此真气夺而邪气实也，先以夺命丹一服，活命饮二剂，稍可。余因他往，或遍刺其手，出鲜血碗许，肿延臂腕，焮大如瓠，手指肿数倍，不能溃。余用大剂参、芪、归、朮之类，及频灸遍手而肿渐消。但大便不实，时常泄气，此元气下陷，以补中益气加骨脂、肉蔻、吴茱萸、五味，大便实而气不泄；又日以人参五钱，麦冬三钱，五味二钱，水煎代茶饮之；又用大补药五十余剂而渐愈。此证初若不用解毒之剂，后不用大补之剂，欲生也难矣！
　　一人年二十，唇患疔四日矣，有紫脉自疮廷至口内，将及于喉。余曰：此真气虚而邪气实也，若紫脉过喉则难治矣！须针紫脉并疮头出恶血以泄其毒则可。乃别用解毒之剂，头面俱肿，求治甚笃。余曰：前日之言不诬矣！诊其脉洪数，按之如无，口中肿胀，针不能入，为砭面与唇，出黑血碗许，势虽少退，略进汤水，终至不起。
　　都宪张恒山左足指患疔，痛不可忍，急隔蒜灸三十余壮，即能行步。欲速愈，或用凉药敷贴，遂致血凝肉死，毒气复炽。再灸百壮，服活命饮，出紫血，毒才得解。脚底通溃，腐筋烂肉甚多，将愈，误用生肌药，反助其毒，元气亏损而不能愈。余治以托里药，喜其禀实，客处三月余方愈。大凡疔患于肢节，灸法有回生之功。设投以凉剂，收敛腠理，隧道壅塞，邪气愈甚，多致不起。若毒未尽，骤用生肌，轻者反增溃烂，重者必致危亡。
　　一男子足指患疔，肿焮痛赤，用隔蒜灸、人参败毒散加金银花、白芷、大黄二剂痛止；又用十宣散加天花粉、金银花去桂，数剂而愈。
　　一男子足患疔疮作痒，恶心呕吐，时发昏乱，脉浮数，明灸二十余壮，始痛；以夺命丹一服肿起；更以荆防败毒散而愈。
　　一男子患疔，发热烦躁，脉实，以清凉饮下之而愈。
　　一男子胸患疔，遍身麻木，脉数而实，急针出恶血，更明灸数壮始痛；服防风通圣散得利而愈。
　　一男子左手背患疔，当日一臂麻木，次日半体皆然，神思昏愦，遂明灸至二十余壮，尚不知痛；又三十余壮始不麻，至百壮始痛；以夺命丹一服，肿始起；更用神异膏及荆防败毒散而愈。
　　一老妇足大指患疔甚痛，令灸之，彼不从，专服败毒散，致真气虚而邪气愈实，竟至不救。盖败毒散虽能表散疮毒，然而所感有表里，所发有轻重，体段有上下，所禀有虚实，岂可一概而用之耶？且至阴之下，药力难到，专假药力则缓不及事，不若灸之为良。故下部患疮，皆宜隔蒜灸之，痛则灸至不痛，不痛则灸至痛。若灸之而不痛者，宜明灸之，及针疔四畔，去恶血，以夺命丹一粒入疮头孔内，仍以膏药贴之。若针之不痛，或无血者，以针烧赤频烙患处，以痛为度。或不痛，眼黑如见火光者，此毒气入脏腑也，不治。若患在手足，红丝攻心腹者，就于丝尽处刺去恶血，宜服荆防败毒散。若丝近心腹者，宜挑破疮头去恶水，亦以膏药贴之。如麻木者，服夺命丹。如牙关繁急，或喉内患者，并宜噙一二丸。凡人暴死，多是疔毒，用灯照看遍身，若有小疮，即是，宜急灸之，俟醒更服败毒药或夺命丹。人汗入肉，食之则生疔疮，不可不慎！
　　《外科正宗》曰︰一监生右颧下生疔，三日形如鱼目，询问起居，但麻痒不常，此即肺经受毒之证也，用针刺入四五分，其硬如骨有声；随用蟾酥条插至三日，犹不腐化。此坚顽结聚之病，药力不及，换用三品一条槍，插至七日，外用糊纸封盖，至十一日脱出疔根一块，约有指许；以长肉玉红膏渐搽惭长；先服托里消毒散加金银花二钱、白芷五分；脱后用八珍汤加天花粉、麦冬、黄芪、陈皮各一钱，调理月余；候疮生肉已平，用珍珠散掺上，结皮而愈。
　　一监生中年丧妻，继娶幼室，乃娇态人也，自服补肾助阳之药，以致肾水受伤，不能上制心火，左颧发生一泡，先紫后黑，麻木不知痛痒。凡黑者肾经之毒也，其毒不浅。且喜疮之四边，尚未走散，此犹可取，随用针刺疔上。量别药不济其事，用冰蛳散厚糊作条，插入患孔，用糊纸密封，勿令泄气。朝服加减八味丸以滋肾水，午服益气养荣汤接补真气以滋不足，晚用琥珀蜡矾丸护心解毒，候至十一日外，疔根与药结成一块，依期脱落。次用生肌敛口，补助调理脾胃之剂，二十日而愈。后因其不慎调理，失于保节，几及三年，复成虚损痨瘵而殁。
　　一妇人年近四旬，夫主不和，愁郁种种，抱怀不散，时值季夏，岁荒之极，腮发一疔，六日后方延余视。其时疔毒已经走散，头目唇项俱肿，形色紫赤。余曰：肉肿疮不肿，疔毒走黄，不治之证。彼妇流涕叹曰：一家皆绝也！余问曰：何其如此？妇又曰︰吾夫乃不肖之人。妇有一女二子，俱未适配，设若妇死，寄托于夫，子女日后必为流荡辈也。故妇在－家生，妇逝一家死，自然之理。余时闻之，沉吟不已，如此何以得生？不忍弃之。况此疮势大，又非药力可回。思之，当先雇一贫人，以饭餐饱，再用火酒数杯，随用针刺肿上十余处，令彼噙吸恶血数碗，将温汤洗净，用蟾酥锭磨浓涂之，四围敷金黄散，早晚二次；内以护心散、蜡矾丸、清心护里，兼服降火化痰开郁安神之药调治，庶保不变。吸血之后，余肿稍退。至六日，因夫妻反目，复肿，比前尤甚，复用针刺其甚肿之上约十余处，出血三四碗，针孔上小膏盖贴，余肿仍敷。其人出血多而其内必虚，以人参养荣汤加香附、贝母服，数日后针口渐脓，余肿渐消，原疮处复得高肿，仍用蟾酥条插化，亦渐腐溃，外用生肌敛口，内服开郁和中养血健脾等剂，调理百日外方愈。此病设若相论疮势形色，则百无一生之理，此功出于勉强行之，亦得其生。后二子一女，相继婚配，其夫亦守其终，见今已六旬半矣。
　　一妇人年二十二岁，右耳垂向前一寸生疔二日，请余视之。形有豆大，顶陷灰色，此肺经感毒发为白刃疔也。又验其根脚绵软，毒不结聚，为陷伏阴证也。未及针刺。伊舅曰：何恙也？余直告曰：疔疮证。彼听冷笑不信。余因辞不用药，随其信否。彼复请客医治之，视曰：风热疙瘩，乃小恙也。彼家告以某医曾曰是疔疮，医者点头而笑曰：此真胡说！患家喜悦。天下事大相悬绝。医用消风散二服，毒气全收，随发昏愦喘急而死。
　　一年少妇颧下生疔，疙瘩作痒。余欲针之，彼家不信。辞后自灸，次日四边渐肿，疮渐软陷；又三日头面大肿，复请治之。余观原疮灸上已结黑靥，干陷无脓，此毒气内陷，外肉已死；又面目浮肿，光亮发热，形状不堪，此正气衰而邪气实也，虽治亦不效，后必终死。彼家方悔。后延半月果殁。
　　一男子上腭肿痛月余，以散风清热药，俱已不效。又两月破流血水，百日外方出细骨，大小三十余块。以十全大补汤并吹生肌散，两月余而敛。中存一小孔，簪脚大，通鼻透气，致难全敛，为愈而不愈也。
　　一男子左手上髆结肿年余，方出烂斑，破流稀脓；延至半年，方出多骨一条，如鹅髆骨一样，长约四寸。内服养血健脾药，外搽玉红膏，又月余而敛。
　　一男子小腿正面臁骨肿痛二年，诸药不应，此多骨疮也。后破出骨一块，肌肉腐烂，元气虚弱，以十全大补汤加山茱萸、牛膝、木瓜，服至两月余不敛。每日以神灯照法，将火气助之，又出朽骨一块，上有蛀眼数十孔。以二骨炭火煅红为末，入生肌药中用之收敛。问曰：用骨者何？此骨原禀气血结成，故用之复还元气也。此理合天然之数矣。
　　一女人口左上牙根突肿如粟，坚硬如石，不痛，此多骨疽也，药亦不效。后三年始痛，破流臭脓，后出多骨，形如小鳖，肿仍不退，此骨未尽。稍久又出小骨二块，色枯峻嶒，其肿方退。以四君子汤加升麻、陈皮，外以甘草煎汤漱口，生肌散日搽三次而收敛。
　　《寓意草》曰：黄鸿轩手臂忽生痈痛，漫肿无头，痛极莫耐，外科医者咸谓热毒所致。揆之平素，淡泊明志，宁静居心，绝无生热致毒之因，究莫识其所起也。尊公我兼谓昌善议病，盍舍樽俎而一代庖人乎？昌曰︰吾议此证，请先为致贺，后乃言之。疮疡之起，莫不有因：外因者天行不正之时毒也，起居传染之秽毒也；内因者，醇酒厚味之热毒也，郁怒横决之火毒也。治火毒与治诸毒，原自天渊。盖火与元气，势不两立，以寒凉折之，则元气转漓矣。鸿轩于四者总无其因，不问知为胎毒之余也。凡人禀受天地之气，有清浊之不同，惟纯粹以精之体，其福泽寿算，俱不可限量。然从父母构精而有身，未免夹杂欲火于形骸，所赖者惟在痘疮一举，暗将所藏欲火，运出躯外，复其粹精之恒体。如矿金相似，必经红炉煅炼，而渣滓与精莹始分之为两。吾尝以此法观出痘者之眸子，七八日后眼开之时，黑白分明者精金也，赤筋红膜包裹者混金也。至于瞳人模糊，神光不现，则全非金矣。鸿轩幼时出痘太多，元气不能充贯，又为杂证所妨，脏腑中之火毒虽尽，而躯壳间之留滞犹存，所以痘痈之发，必于手足之委中、曲池者，则以零星小毒无处可容，而潜避于呼吸难到之处耳。今之痈疖，正当委中之穴，其为痘毒何疑？毒伏肘腋之下，原无所害，但粹精之体，微有夹杂，是亦宝鉴之纤尘，白璧之微颣也。日者太和元气充满周身，将十五年前之余滓，尽欲化为脓血而出，他人见之为毒，吾早已卜其为兴者机矣。岂有畅于四肢而不发于事业者哉？治法，外用马齿苋熬膏攻之速破，内用保元汤托之尽出，仍以痘痈门药为治，即日自当痊愈，必不似疮毒之旷日持久。但不识证而以治疮毒寒凉泻火诸药投之，适以增楚贻患耳。孰谓外科小恙可无樽俎折冲之人耶？如法治之，溃出脓水甚多，果不用生肌长肉而自愈。
