古今图书集成医部全录卷四百十一

小儿头面耳目鼻病门

　　　　千金方 【唐　孙思邈】

　　　　　头疮

　　论曰：小儿头生小疮，浸淫疽痒，黄膏出，不生痂，连年不瘥者，名妒头疮。以赤龙皮汤及天麻汤洗之，内服漏芦汤，外宜敷飞乌膏散，及黄连胡粉水银膏散。
　　　　小儿直诀 【宋　钱乙】

　　　　　解颅

　　解颅者，生下顖门不合也，长必多愁少笑，目白睛多，面色晃白，肢体消瘦，皆肾虚也。　　 【注　按肾主髓，脑为髓之海，前证因父母精血不足，不能荣养，宜用地黄丸补之。有至七八岁或十四五岁，气血既盛而自合。若纵恣饮食色欲，戕贼真阴，亦不能尽其寿矣。此证若在乳下，当兼补其母，更以软帛紧束儿首，使其易合。亦有顖陷顖填，俱属禀不足。或五疳久病，元气亏损者，仍参后小便不通类主之。】
　　　　　发迟

　　发久不生，生则不黑，皆胎弱也。
　　【注　前证即五迟之一证也。发者，肾之荣也。良由父母精血不足，肾气虚弱，不能养荣而然耳。】
　　　　儒门事亲 【元　张从政】

　　　　　甜疮

　　凡小儿甜疮久不愈者，俗呼为香疮是也，多在面部两耳前。一法令母口中嚼白米成膏子，临卧涂之，不过三五上则愈矣。小儿并母皆忌鸡、猪、鱼、兔、酒、酢、动风发热之物。如治甜指，亦同此法。
　　　　　面上疮

　　凡小儿面上疮谓眉炼疮，耳上谓之辄耳，足上疮谓靴癣。此三者一究其本，皆谬名也。经曰：诸痛疮疡皆属心火。乃血热剧而致然也。或谓：《内经》曰大概，不可使热以为皆然。此不明造化之道也，慎勿妄信。可用(金非)针刺之出血，一次不愈，当复刺之；再刺不愈，则三刺必愈矣。《内经》曰：血实者决之。眉炼不可用药敷之。以其疮多痒，痒则爬矣；药入眼，则目必损矣。
　　　　　白秃疮

　　夫小儿白秃疮者，俗呼为鸡粪秃者是也。可用甜瓜蔓龙头，不以多少，河水浸之一宿，以砂锅熬取极苦汁，滤去瓜蔓，以文武慢火熬成如稀饧状，盛于磁器中，可先剃头去尽疮痂，死血出尽，着河水洗净，却用熬下瓜蔓膏子一小盏，加半夏末二钱，生姜自然汁一两匙，狗胆一枚同调，不过三两上立可。大忌鸡、猪、鱼、兔、动风发热之物。
　　　　　目疾

　　《内经》曰：热胜则肿。治火之法，在药则咸寒，吐之下之；在针则神庭、上星、顖会、前顶、百会。血之翳者可使立退，痛者可使立已，眛者可使立明，肿者可使立消。惟小儿不可刺顖会，为肉分浅薄，恐伤其骨。然小儿水在上，火在下，故目明。
　　　　　疮疤入眼

　　小儿疮疤入眼者，乃余热不散耳。止宜降心火，泻肝风，益肾水，则愈矣。
　　　　　疳眼

　　夫小儿疳眼数日不开者，乃肝木风热之致然也。可调服凉膈散数服，眼开而愈。
　　　　平治会萃 【元　朱震亨】

　　　　　解颅

　　解颅者，乃是母气虚，与热多耳。戴云：初生小儿头上骨未合而开者，宜以四君子汤、四物汤，有热加酒，芩、炒黄连、生甘草煎服；外以绢帛系紧，用白蔹末敷之。
　　　　　头癞

　　小儿头癞，用红炭焠长流水，令热洗之。又服酒制通圣散，除大黄酒炒外，以胡荽子、伏龙肝、悬龙尾、黄连、白矾为末调敷。
　　　　奇效良方 【明　方贤】

　　　　　解颅

　　顖门乃母气血充实，令儿顖门坚实而耐养；如母多病，气血虚弱，令儿顖门虚软而不实。又后顶顖乃父之精，元气充实，令儿后顶上坚硬而耐养；如父之元气不足，鴆酒多欲，令儿后顶虚孔不坚，亦不寿。如父母俱怯，生下儿女俱不寿。若如此其父母自亦不能保于天年。前顖又曰信门，道家为泥丸，后信名脑后顶门，头中心顶上又名百会穴。华佗看面部诀载甚详。顖与信同音。凡前后信及百会开而虚，名解颅。
　　　　　发黄

　　发乃血之余。母之血气充实，则发黑而光润；如母之血虚，带漏败堕，月事不调，或鴆酒多淫，或母胎有息，令儿发黄焦槁，生疳热疮痍之患。
　　　　片玉心书 【明　万全】

　　　　　解颅

　　肾主骨髓，脊者髓之路，脑者髓之海也。肝之脉与肾脉，内行于脊骨之中，上会于脑。故头破解颅脊疳之病，乃肝肾之风热，子传于母之病也。　　解颅者有二：或生下之后，头缝四破，头皮光急，日渐长大，眼楞紧小，此髓热也。　　又有生下五六个月后，顖门已合而复开者，此等小儿大数难养。肾肝风热之病，宜加味泻青丸主之，所谓实则泻其子也。芦荟泻青丸加黄蘗、黄芩、黄连等分，碾末蜜丸服。　　解颅八物，有热加连。以绵系束，香附、白蔹。
　　　　　顖肿

　　乳食不常饥饱起，寒热积脾气上冲。致成顖肿随轻重，风热相交未易攻。治宜退热疏风证，泻青丸子显神功。
　　　　　顖陷

　　泻泄久而气血虚，不能上冲元气亏。狗脊炙黄为细末，鸡卵白调服即愈。药用参苓白朮散，服之顖陷顿能除。
　　　　　脑疳

　　脑疳者，小儿生后，生疮成饼，状如覆盘，此风热也。宜加味泻青丸加蔓荆子、白蒺藜炒。
　　　　　发迟

　　发乃血之余，肾之苗也。小儿发久不生，虽生不黑而稀，此由肾气衰而血气不足之故也。地黄丸主之。
　　　　育婴家秘 【明　万全】

　　　　　解颅

　　儿本虚怯，由胎气不成，则神气不足，目中白睛多，其颅即解，面色混白，此皆难养，纵长不过二八之数。若戒色欲，多不过四旬而亡。　　解颅有二：初生后头骨渐开，此胎气怯弱，肾不足也。有合而复开者，自颅至印堂有破痕可开一分，又有头四破成缝者，此皆解颅。由病后肾虚，水不胜火，火气上蒸，其髓则热，髓热则解，而头骨复分开矣。肾虚者，宜服地黄丸以补肾之不足，调元汤、十全大补汤，母子共服之，以补脾胃，使气血渐实，其颅自合矣。其髓热者，宜通圣散为丸服，去硝不用；外用封顖法，或用软帛紧束。有作巾遮护，久而自合，亦良法也。　　又有儿生后头渐大，头皮赤，眼光小，此脑疳也。乃受父母热毒之气，藏于肾中，上熏于脑，故头大渐红也。此难养，不出二八之数。其未周岁满头生疮结饼，作痒作痛，儿不能忍，日夜啼哭者，亦难养也。宜服前苦参丸，及松皮散敷之。
　　　　　顖填顖陷

　　顖填顖陷诀云：热甚则肿，虚热则陷。　　顖填者，顖门肿起骨高突也。经云：热甚则肿，由邪火炎上，使清明之气上升而不降。其证有二：以手摸之肿坚实者，此有寒邪在表，腠理闭，寒热不得出，所谓气上冲则坚劲者是也。宜升阳散火汤，此郁则发之也。如摸之其肿虚浮者，此积热在里，熏蒸于上，所谓气上冲则柔软者是也。宜酒制神芎丸，此高则抑之也。一发一下，中病即止。
　　　　　头疮

　　头生胞疮者，勿因皮破成疮，脓水不干，头毛粘结，内生虱，痒则抓之，年久不愈，有成癞头。当先去其虱，用石菖蒲煎汤洗之，其虱尽死；待干，用水银、腻粉二味放碗中，以指研匀，入津调湿，指蘸药搽疮上四畔及发内。虱尽去，方用秋牛皮窑口上烟胶不拘多少，松香研末入轻粉少许、雄黄少许，熬热，热油调涂患处。头生软疖者，年久不愈，用紫金丹涂之，效。
　　　　　发迟

　　头之有发，犹山之有草木也。发者血之余，发之多寡，由于血之盛衰也。坎为血卦，血者肾之液，发者肾之苗也，故其色黑也。儿发久不生，生不黑者，皆肾虚也。宜地黄丸主之。　　大病后其发成穗，或稀少者，乃津液不足，疳劳之外候也，宜集圣散主之。
　　　　幼科发挥 【明　万全】

　　　　　顖陷

　　顖陷者，谓顖门陷下成坑也。其证有二：经云，陷者下气虚也。大病之后，津液不足，真气下陷，成坑窟者，宜大补元气，调元汤加升麻主之。有脾胃虚弱，饮食减少，脾主肌肉，肉去皮薄，顖门露见，非陷也。宜服肥儿丸、参苓白朮散，补脾胃则能饮食，肌肉自平，顖不露矣。
　　　　　枕陷

　　又百后枕陷者，《活幼心书》谓其证尤重于顖陷者，此大虚极，百无一活。殊不知此非病也，乃父母之过也。初生儿头骨未合，当用菉豆作枕枕之，常与移动，勿使只在一边，则头骨必正矣。此后枕骨陷下者，乃儿卧日久之所致也。若难养则头骨四破，高下成缝者，皆非寿子也。
　　　　　颈软

　　头仰者颈软也。颈者头之茎也，一名天柱骨。颈软者，乃天柱骨不能任元而前后左右倾倒也，此恶病也。其证有二：小儿初生便颈软者，皆胎禀不足，肾气虚弱也。肾主骨，肝主筋，筋不束骨，其骨则折，母能令子虚也。此儿难养，纵长不及四旬。肾气虚矣，宜服地黄丸加当归、续断主之。有因大病之后，头骨不能起者，此血气虚弱也，宜十全大补汤炼蜜丸服。经云：头者，清明之府也。头仰斜敧，神将去矣。凡大病人有是证难治。
　　　　　疳眼

　　此证多是饮食炙煿，甘辛积热，以致脾胃成疳上攻，眼目赤濇，乌珠有翳，久渐变白，宜速治疗；若不早除，多成痼疾。初服清热饮，次服五疳丸。
　　　　婴童百问 【明　鲁伯嗣】

　　　　　解颅

　　仲阳谓解颅生下而顖不合，肾气不成也，长必少笑。更有目白睛多，滉白身瘦者，多愁少喜也。余见肾虚证。杨氏曰：小儿年大，头缝开解而不合者，肾主髓，脑为髓海，肾气有亏，脑髓不足，所以头颅开而不能合也。人乏脑髓，如木无根，凡得此者，不远千日。其间亦有数岁，乃成废人。设有此证，不可束手待毙，宜与钱氏地黄丸；仍用南星微炮为末，米醋调敷于绯帛，烘热贴之，亦良法也。柏子仁散、三辛散等剂敷之，尤妙。
　　　　　顖陷顖填

　　顖陷者，始因脏腑有热，渴饮水浆，致成泄利，久则血气虚弱，不能上充脑髓，故顖陷如坑，不能平满。用狗头骨炙黄为末，鸡子清调敷之。顖填者，顖门肿起也。脾主肌肉，乳哺不常，饥饱无度，或寒或热，乘于脾家，致使脏腑不调，其气上冲，为之填胀，顖突而高，如物堆起，毛发短黄自汗是也。若寒气上冲，则牢(革卬) 【音昂，履头也，肿硬如履头突起，】 热气上冲则柔软。寒者温之，热者凉之。剂量轻重，兼与调气。小儿肝盛，风热反攻亦然。此证未易退差。或热证，用大连翘散以消之；有表热证，柴胡散主之；又有封顖散掩之。论曰：小儿胃气冲和，则脑髓充盛，顖顶渐合。若胃热熏蒸脏腑，则渴而引饮，因致泄利，令脏腑壅热，血气虚弱，不能上充脑髓，所以顖陷也。《圣济经》用当归散、地黄丸。
　　　　　目内证

　　目内赤者心热，导赤散主之。淡红者心虚热，生犀散主之。青，肝热，泻青丸主之。浅淡者补之。黄者脾热，泻黄散主之。无精光者肾虚，地黄丸主之。《龙木论》以小儿斗睛候，皆因失误筑打，损着头面额角，兼倒仆，令儿肝受惊风，遂使两眼斗晴，宜服牛黄丸。口议血眼，宜服生熟地黄散，流行血气。热毒服小防风汤，风毒服小流气饮，积毒服小菊花膏主之。斑疮入眼，决明散、密蒙花散主之。又有犀角散、石楠散，通顶为妙。或吐泻后眼如上膜，或痘疹入眼，恨不能开，及诸证眼定无精光，难治。
　　　　　耳病

　　耳者肾之候。小儿肾经气实，其热气上冲于耳，遂使津液壅滞为脓为汁者也。亦有澡浴水入耳中，水湿停留，搏于血气，酝酿成热，亦令耳脓。久而不瘥，变而聋耳。龙骨散主之。又汤氏有五般聤耳候。聤耳者，常有黄脓出是也；脓耳者，常有红脓出是也；缠耳者，常有白脓出是也；底耳者，里面腥臭；囊耳者，里面虚鸣，时出清脓。然五般病源一也，皆由风水入耳，内有积热上壅而成。若不早治，久则成聋。胭脂膏等治之，仍服化痰退热等剂即愈。
　　　　　鼻病

　　凡牙儿三朝、五日、六晨、一腊，忽然鼻塞，吻乳不能，开口呼吸者，多是乳母安睡之时，鼻中出息，吹着儿顖；或以水浴洗，用水温冷，不避风邪，所以致儿鼻塞。宜与通关膏傅之，消风散服之。或有惊悸作热，薄荷散与服，生者亦佳。　　又有鼻衄，是热搏于气而乘于血也。肺主一身之皮毛，口气开窍于鼻，蕴寒先客皮肤，搏于气而成热，热乘于血，血得热而妄行，从鼻中出者，名鼻衄也。或未及发汗而鼻燥喘息，鼻气鸣即衄。治法皆依大方而分剂略轻耳。黄芩汤、犀角地黄汤主之，生地黄、茅根煎服，尤佳。　　鼻衄者，黄芩汤主之。清肺饮子治(上匿下虫)鼻，凉膈。
　　　　保婴撮要 【明　薛铠】

　　　　　解颅顖填顖陷

　　夫肾主骨，肾气实则脑髓充而顖早合，骨脉盛而齿早生；肾气怯则脑髓虚而顖不合。此由父母精血不足，宜地黄丸补之。若在乳下，当兼补其母，调补脾肾为善。亦因所禀肾气不足，及乳哺失宜，脾胃亏损所致，并用补中益气汤。亦有泻痢气血虚，脾胃不能上充者，亦用前法。若手足并冷，前汤加姜桂；未应，虚寒甚也，急加附子。缓则多致不救。
　　　　　耳证

　　耳者，心肾之窍，肝胆之经也。心肾主内证精血不足，肝胆主外证风热有余。或聋聩或虚鸣者，禀赋虚也；或胀痛或脓痒者，邪气客也。禀赋不足，宜用六味地黄丸。肝经风热，宜用柴胡清肝散。若因血燥，用栀子清肝散；未应，佐以六味丸，间服九味芦荟丸。若因肾肝疳热，朝用六味丸，夕用芦荟丸。若因食积内热，用四味肥儿丸。若因乳母膏粱积热而致者，宜加味清胃散。脾经郁结而致者，加味归脾汤。肝经怒火而致者，宜加味逍遥散。皆令乳母服之，兼与其儿少许。不可专于治外，不惟闭塞耳窍，抑亦变生他证，延留日久，遂成终身之聩矣。慎之！
　　　　　目内证

　　经曰：目者五脏六腑之精，荣卫魂魄之所常营也，神气之所常主也。又曰：诸脉者皆属于目，目得血而能视。五脏六腑精气，皆上注于目而为之精。故白睛属肺，黑睛属肝，瞳人属肾，上下胞属脾，两眦属心，而内眦又属膀胱。五脏五色，各有所司。心主赤，赤甚心实热也，用导赤散；赤微者，心虚热也，用生犀角散。肝主青，青甚者肝热也，用泻青丸；淡青者，肝虚也，用地黄丸。脾主黄，黄甚者脾热也，用泻黄散；淡黄者，脾虚也，用异功散。目无精光，及白睛多黑晴少者，肝肾俱不足也，用地黄丸加鹿茸。昼视通明，夜视罔见者，因禀阳气衰弱，遇夜阴盛则阳愈衰，故不能视也，用冲和养胃汤。凡赤脉翳物从上而下者，属足太阳经，用东垣选奇汤；从下而上者，属足阳明经，用局方流气饮。盖翳膜者，风热内蕴也。邪气未定，谓之热翳而浮于外，邪气已定谓之水翳而沉于内，邪气既深，谓之陷翳。宜升发之，退翳之药佐之。若上眼皮下出黑白翳者，属太阳寒水；从外至内者，属少阳风热；从下至上绿色者，属足阳明及肺肾合病也。疳眼者，因肝火湿热上冲，脾气有亏，不能上升清气，故生白翳，睫闭不开，眵泪如糊，久而脓流，遂至损目，用益气聪明汤、茯苓泻湿汤及四味肥儿丸。目闭不开者，因乳食失节，或过服寒凉之药，使阳气下陷，不能升举，故目不开，用柴胡复生汤。若胃气亏损，眼睫无力而不能开者，用补中益气汤。暴赤肿痛者，肝火炽盛也，用龙胆泻肝汤。多泪羞明者，肝心积热也，用生犀散。亦有肝肾虚热者，用地黄丸。风弦烂眼者，膈有积热也，用清胃散。时时作痒者，脓溃生虫也，用点药紫苏膏。眼睫连札者，肝经风热也，用柴胡清肝散。若生下目黄壮热，大小便秘结，乳食不思，面赤眼闭者，皆由在胎时感母热毒所致，儿服泻黄散，母服地黄丸。若乳母膏梁积热，致儿目黄者，令母服清胃散。若肢体面目爪甲皆黄，小便如屋尘色者，难治。又有痘疹后余毒未尽，上侵于目者，属肾肝虚也，用滋阴肾气丸。前证宜审治其母，兼调其儿。
　　　　　鼻塞鼻衄

　　巢氏云：鼻乃肺之窍，皮毛腠理乃肺之主。此因风邪客于肺，而鼻塞不利者，宜用消风散，或用葱白七茎，入油腻粉少许，擂摊绢帛上，掌中护温，贴顖门。因惊仆气散，血无所羁而鼻衄者，用异功散加柴胡、山栀子。左脸青而兼赤者，先用柴胡清肝散，后用地黄丸；右脸赤，乃肺大肠实热也，用泻白散。鼻色赤乃脾胃实热也，用泻黄散；微赤乃脾经虚热也，用异功散加升麻、柴胡；色深黄，用济生犀用地黄汤，后用杨氏地黄丸；淡白色用六君子汤。颏间色赤，用四物汤加山栀；赤甚用五麻散；小便赤色，用六味丸、补中益气汤。唇色白，用六君子汤；久不愈，用麦门冬饮子。若初病元气未亏，乳食如常，发热壮热，二便秘结，作渴饮水，卧不露睛者，悉属形病俱实，当治邪气。若病久元气已亏，食少发热，口干饮汤，呕吐泄泻，肢体畏寒，卧而露睛者，悉属形病俱虚，当补正气为要。
　　　　古今医统 【明　徐春甫】

　　　　　颅顖论

　　《颅顖经》曰：顖门未合，筋骨柔弱。顖门青筋，脉虚不荣。顖门常坑，滑泄便便。顖门突起，风疾不止。顖门久冷，吐利清清。顖门虚软，颠癎不免。顖门扁阙，暴泄易脱。顖门喎长，风作必亡。顖门连额，惊癎易得。顖门未完，怕热怯寒。顖门缓收，胎气不周。顖门动数，神昏气弱。顖门宽大，多疾受害。颅顖者，精神之门户也，关窍之囊钥也。上下相贯，百会相通。七窍应透，五脏所借。泥丸之宫，魂魄之穴。气实则合，气虚则开。良由长大，不可不合。医师见之，当知可否。用药消息之。顖门宽大，受病深重，恐药难疗，不可不慎也。
　　　　证治准绳 【明　王肯堂】

　　　　　解颅

　　父精不足，则解颅，眼白多。
　　解颅者，人之无脑髓，如木无根。古人虽有良方，劳而无功也。亦不可束手待毙，宜依钱氏补肾，万一有可生之理。钱氏补肾地黄丸加鹿茸之类是也。　　曾氏云：凡得此候，不及千日之内，间有数岁者。偶因他疾攻激，遂成废人。若气色清明，能饮食者，多服调元散、补肾地黄丸，旬日内颇见效者。次第调理，或有可治。若投药后如故，亦难疗矣。　　田氏云：解颅治法，宜用生地散。

　　　　　顖陷

　　曾氏云：顖陷者，虚之极也。胃气虚寒则顖陷，慢惊中有之。胃寒脾困吐泻者为虚极，急以金液丹、固真汤及诸救元等药治之，外则贴以乌附膏。　　有后枕陷者，其证尤重。治法与顖陷药同。不效，亦为难疗。此大虚极，百无一活耳。
　　　　　顖填

　　顖填之证，亦有因小儿胁下有积，咳且啼而气上逆，啼甚久其气未定，因而乳之者；肝气盛，风热上冲者，皆能令顖填，当一一审其因而治之。寒者温之，热者凉之。气上逆者，和而降之；肝气盛者，泻青为主。热证里多大连翘汤，表多柴胡散，虚者以补中益气汤送下地黄丸。神而明之，存乎其人，言不尽意。　　曾氏云：世言顖肿皆以为热，殊不知有阴阳二证，切宜详辨。坚硬为阴，红软为阳，故《婴孩宝书》云：寒气上冲则牢(革卬)，热气上冲则柔软。正此之谓。若阴证，以匀气散、理中汤主之；阳证用玉露饮、当归散、防风汤为治。　　《石壁经》歌曰：积聚脾中热不通，致令面赤口唇红。胸高夜嗽多填胀，休使流传肺有风。喉里作声涎上壅，顖门肿起热来冲。但教凉膈安灵腑，能使三朝速有功。　　积有冷热，皆能作肿。冷则粪白，或酸臭气冲人，亦有虫出，其食物皆不能化，腹胀满而多困，喉中亦鸣也。热则使多渴，其粪赤，面色亦黄赤，口内臭气，亦虫出。各看其证候调治，且须分水谷去积并调气。冷则温脾胃，热则去其热，化涎止渴。顖陷则冷也，肿则热也。积热顖虚肿。宜将时气门中三十六种除湿散，浓煎桑白皮汤下。　　《形证论》云：肺热生风涎鸣顖肿，将白丁香膏一二服，或南星丸一二服便退。　　《秘要指迷论方》：凡小儿生下一月日内，或顖门肿，此乃受胎热气，即用黄蘗膏涂于足心涌泉穴，如陷即用半夏膏涂手心。此乃婴儿肾受冷气，邪干心，致令病生。黄蘗、半夏皆为末，皆冷水调贴。
　　　　　天柱倒

　　王先生云：小儿久患疳疾体虚，久不进饮食，患来日久，诸候退，只是天柱骨倒。医者不识，谓之五软候。须进金灵散、生筋散。　　《形证论》歌：天柱才倒道难医，算来此病非心脾。若患先须因吐泻，不曾调气至尩羸。大患伤寒无汗脉，　　《凤髓经》此一句云：却被伤寒无浮脉。　　定应妙药疗他迟。无此卒然生此患，又兼不辨四肢肥。身软难堪头似石，面红唇赤脸如绯。此病多因伤肾热，后来因热病相随。此两句在《凤髓经》即云：此患只应伤胆热，后来伏热又相随。　　肝受热风天柱倒，但将凉药与维持。贴须性热筋方缓，立见温和请勿疑。吐泻项软惟调气，伤寒柱倒不须医。　　此或伤寒，或吐或泻，邪毒乘虚透入肝脉，热邪所侵，是以致令筋软长，或手足软而不解举，或项颈软而不解举。若有前证，即须凉膈；若吐泻则先调胃气，贴项，并服凉肝胆药。不可太热，亦恐过寒。
　　　　　头疮论

　　小儿头疮，是六阳受毒热而攻头成疮也。若头上散成片，常常燥痒，毛发稀少，有类白屑，此因积热上攻，名曰秃疮。疮虽生于头，世人只知以药外敷得愈，不逾旬月，其疮又发。何为而然？盖头者诸阳所会之处。《洪范》五行：火曰炎上。热毒上攻，两阳相灼，故疮生于头。法当解陈莝之积热，导心经之烦躁斯可矣。　　小儿久癞头，以防风通圣散酒制，除大黄另研为末，再用酒拌晒干为末，每用一钱，水煎服。日四五服，至三十贴见效。
　　　　　发迟发黄

　　巢氏云：足少阴为肾之经、其华在发。小儿有禀性少阴之血气不足，即发疏薄不生，亦有因头疮而脱落不生者，皆由伤损其血，血气损少不能荣于发也。足少阴肾经，其血气华于发，血气不足则不能润悦于发，故发黄也。
　　　　　目赤肿痛

　　曾氏云：热极挟风，则目赤肿痛，昼夜不开，惊啼不已。先用九仙散，水姜葱煎服；次三解散，温米泔水调下，及点以黄连膏。　　若夫天行时证，暴赤肿痛，昼夜苦甚，久则昏蒙。治法先以九仙散解表；次以小柴胡汤去半夏，加大黄、薄荷、竹叶、生地黄，水煎服；并投草龙胆散，及点以黄连膏，贴以清凉膏。　　有孩儿胃气素虚，脾气实盛，眼泡赤肿，羞濇不开，遽按苦寒之剂以退赤肿，反伤脾胃，不吐则泻，或四肢微寒；复以温药调治，则目疾转加。宜先用(口父)咀五苓散，水姜灯心煎服，次投泻黄散自愈。　　有心脾蕴热经久，及肝受邪热，致两目羞明，眼泡浮肿，微有紫色，大腑闭或流利，小便濇或通顺。先以百解散发表，次投明目饮，自然平复。仍忌酒荤三五日。　　有小儿薄劣，多致尘埃入目，揩摩成肿，发热作痛，啼哭不已。用辟尘膏治之，立效。　　余平生无眼赤之患，用之如神，大人小儿可通用。凡眼赤濇之初，只用自己小便，张目溺出用一指按抹眼中，便闭目少顷，即效。此以真气逼去邪热也。
　　　　　外障

　　小儿病目生翳，不可轻用点药，只以服药内消为主。看赤脉上下内外，分经处治。
　　　　　痘疮入目

　　痘疮之毒，发于五脏六腑，毒之盛者，眼必受之。古人留护眼之法，其意深矣。凡疮出太甚，两眼常出泪者，肝热也。此时眼中无疮，但内服泻肝火之药。盖眼中之痘，常在收靥不齐之后有之。如疮入目成肤翳者，切不可用点眼药，损睛破瞳，成废人矣。痘疹收后，目不可开者，肝热则目濇不敢开，明暗皆然；心热见明则合，暗处则开，谓之羞明，此有余热在心肝也。如疮未成脓，肿去目开者，疮已过期。收靥不齐，目闭不开者，疮坏欲变。目上窜者，心绝也；直视不转者，肾绝也；非泣而泪自出者，肝绝也；微瞑者，气脱也；血贯瞳子者，火胜水竭。皆死候也。　　痘毒入眼而虚弱者，不宜凉剂，俟靥后治之。虽有目翳，切不可用点药，只宜活血解毒，俟五脏和平，翳当自去。若误用点药，则非徒无益而反害之。　　丹溪云：如痘伤眼，必用山栀、赤芍、决明、归须、连翘、防风、桔梗、升麻，小剂末之，调服。如眼无光，过百日后血气完复，则自明矣。　　张炳云：治疮疹后毒气攻眼，或生翳膜赤黑之类，宜用四物汤加荆芥、防风，煎服；兼用黑豆皮，谷精草、海蛤、甘草等分为末，用熟猪肝切片蘸服，神妙。一方治痘毒目翳，用江西蛤粉、黑豆皮、甘草、密蒙花等分为末，调服。　　丹溪云：痘后生翳，数服效，用威灵仙、仙灵脾等分，洗净，不见火与日，为细末，每服随时。　　钱氏黄蘗膏，痘初出涂面护眼；调肝散治疮疹太盛，服之不入眼。
　　　　　痘疹余毒证

　　痘疹为毒最重，为自禀受以来，蕴积恶毒深久之故。古称曰百岁疮，谓人生百岁之中必不能免。一发则诸经百脉清纯太和之气，皆为其扰乱一番，正气大虚而邪得以乘之，各因所犯而为疾。况目又清纯之最者，通于肝胆。肝胆为清净之府，邪正不并立。今受浊邪熏灼，则目有失发生长养之源，而病亦易侵，皆由人不能救而且害之之故也。或于病中食物太过，怀藏太暖，误投热药，多食甘酸而致病者；或于病后因虚未复，恣食辛辣燥腻，竭视劳瞻，好烘多哭，冲冒风沙烟瘴而致病者；有为昏蒙流泪之内证者；有为赤烂星障之外证者；有余邪蕴积为凝脂黄膜、花翳蟹睛等证之重而目精凸者；有余邪偶流为赤丝羞明微星薄翳等证之轻而病自消者。轻重浅深，亦各随人之犯受，所患不一。当验其证而审其经以治之，不可执一，反有激变之祸。盖痘疹之后，人同再造，比之常人不同。若有所悞，贻害终身。行斯道者，宜加谨焉。大抵治之早，则易退而无变；迟则虽无变，恐血气凝定，即易治之证亦退迟矣。今人但见痘后目疾，便谓不治。不知但瞳神不损者，纵久远亦有可治之理。惟久而血定精凝，障翳沉滑濇损者，则不治耳。　　倪仲贤云：斑疹余毒所害者，与风热不制之病稍同而异，总以羚羊角散主之；便不硬者，减硝黄。未满二十日而病作者，消毒化斑汤主之。
　　　　　眼疳

　　《龙木论》：治小儿疳眼外障，此眼初患时，皆因头脑上有疮，或因经多时泻痢，潜肿疼痛，泪出难开，膈间伏热气，肝风入眼。初患此疳时，痒濇揉眉咬甲，致令翳生，赤肿疼痛，泪出难开，睑硬白睛遮满，怕日，合面卧不喜抬头。此疾不宜烧灸头面，恐损眼也。切忌点药。宜服杀疳散、退翳丸。　　《圣惠》论：夫肝开窍于目，目者肝之候。若小儿内有疳气，肌体瘦羸，而脏腑挟于风热，壅滞不得宣通，因其乳食过多，胸膈痰结，邪热之气上攻于目，则令脑热目痒，或赤烂生疮，或生障翳，渐渐遮睛，久而不瘥，损于眼目，故号眼疳也。　　《玉诀》云：此患先与凉膈，后泻肝，次淋洗之，即无误也。又云：此患小儿肝热，宜泻肝散、蕤仁膏，凉膈退热。又云：小儿疳眼，雀目斑疮入眼者，先与利膈退热凉心经，后与疳药也。
　　　　　鼻病

　　张涣云：按小儿肺气通于鼻，气为阳。若气受风寒，停滞鼻间则成鼻塞，气寒使津液不收则多涕。若冷气久不散，脓涕结聚，使鼻不闻香臭，则成齆鼻。若挟热则鼻干。皆妨害乳食。
　　　　　鼻塞

　　演山云：凡牙儿鼻塞，宜以通关膏敷之，消风散服之。通关膏用白僵蚕、猪牙皂角、荆芥、香附子、川芎、细辛等分为末，葱白同研，敷顖至妙。
　　　　　鼻流清涕

　　《圣惠》云：肺气通于鼻，若其脏为风冷所伤，冷随气乘于鼻，故使液涕不收也。夫津液涕唾，得热则干燥，得冷则流溢也。
　　　　　鼻干无涕

　　《圣惠》云：小儿肺脏壅滞，有积热上攻于脑，则令脑热也。又肺气通于鼻，主于涕。若其脏脊热，则津液干燥，故令无涕也。
　　　　　鼻有息肉

　　《千金翼》论曰：凡人往往有鼻中肉塞，眠食皆不快利。得鼻中出息，而俗方亦众，而用之皆无成效。惟见《本草》云：雄黄主鼻中息肉，此言不虚。但时人不知用雄黄之法，医者生用，故致困毙。曾有一人患鼻不得喘息，余以成炼雄黄，日内一大枣许大，过十日，肉塞自出，当时即得喘息，更不重发。　　其炼雄黄法，在《千金翼》仙丹方中具有之，宜寻求也。
　　　　　耳聋

　　张涣曰：小儿耳中诸病，由风入于脑，停积于手太阳之脉则令耳聋，风与湿相搏则两耳生疮。又儿稍大，见月初生，以手指之，则耳下生疮者，名月蚀疮。又乳母与儿洗浴，悞令水入耳中，水湿停积，搏于血气，蕴结成脓，谓之聤耳。　　《宝鉴》歌云：太阳入耳损听聪，气滞时多耳必聋。鸣是风并气相击，痛应脑户有邪风。肾热郁蒸聤耳患，日深疼痛出稠脓。不有稠脓非此患，只因滴水入其中。
　　　　　耳聋

　　巢氏云：手太阳之经入于耳内，头脑有风，入乘其脉，与气相搏，故令耳聋。
　　　　　耳鸣

　　巢氏云：邪气与正气相搏，故令耳鸣；久即邪气停滞，遂成聋也。
　　　　　聤耳

　　巢氏云：耳宗脉之所聚，肾气之所通。小儿肾脏盛而有热者，热气上冲于耳，津液壅结，即生脓汁；亦有因沐浴水入耳中而不倾沥令尽，水湿停积，搏于血气，蕴结成热，亦令脓汁出，皆谓之聤耳。久不瘥，即变成聋也。
　　　　医学入门 【明　李梴】

　　　　　解颅

　　解颅原是肾家虚。
　　小儿年大，头缝开解而不合，宜肾气丸，或八物畅加酒炒芩、连；外用南星白蔹为末，醋调摊红帛上，烘热贴之。或虎头骨烧灰，油调敷缝中，外作头布遮护。其父母宜服肾气丸、虎潜丸，俾精血充足，后育子女无是患也。
　　　　　顖填顖陷

　　风热顖填脾亏陷。
　　顖填者，肝气盛风热冲上而成此候也。《玉环集》歌曰：顖门肿起定为风，此候应医也不中。若或加坑如盏足，七日之间命必终。
　　　　医学准绳六要 【明　张三锡】
　　　　　斑后翳膜遮睛

　　海藏云：东垣治斑后风热余毒，翳膜气障遮睛，以泻青丸治之，大效。《保命集》云：退翳膜妙，不特斑后减大黄服。余以为肝经久蕴风热，乃生翳膜，泻青丸正所以拔病根也。　　小儿斑疹后毒上攻于目，翳膜肿痛，脉实强壮能食者，羚羊角散加减以解之。气血虚而胃弱者，须以补养为先，而佐以解毒，斯得之矣。丹溪曰：犀角性升散，较诸角尤甚，痘后有余毒者用之。如无余毒，虚虚之祸，如指诸掌，不可不知。
　　　　　雀目

　　小儿雀目，属肝脾二经。脾弱者健脾，肝虚者养血，宜分两途。饮食面色如常，但夜不能见物，还明饮妙。
　　　　小儿卫生总微论方 【宋　撰人未详】
　　　　　解颅

　　肾气盛者，顖小而合早；肾气怯者，解颅而顖不合。颅不瘥而病交攻，极难将护，最为大病。
　　　　　顖门肿陷论

　　小儿初生，皆有顖门者，脏气未充，骨髓未完，滋养未备故也。脏腑皆以脾胃为养，儿自生以后，得五谷所滋，则脏气充而骨髓完，所以儿至能食则顖门合也。顖门者，系于脾胃。《圣济经》言卫顖之天五，五者土也，脾胃属焉。小儿有顖肿者，由脾胃不和，冷热不调，或怒啼饮乳，或喘急咳嗽，致阴阳气逆上冲而顖肿也。热则肿而软，冷则肿而硬。又有顖陷者，或因泻痢，或小便频数，或曾服清药以利小便，或本怯气弱，或别病缠绵，皆使脏虚而不能上荣于顖，故令顖陷也。此皆小儿恶证，得愈者鲜矣。
　　　　　头上诸病论

　　小儿头上生软疖者，由风邪冷热之气客于皮肤，持于血气，壅滞经络，蕴结而生，亦如身上生疖无异，但生在头上。始则赤肿而硬，其邪微者，散则自消；其邪甚者，肿赤内搐，溃脓血作痛。以头上皮紧，至熟多不能去脓根，中有恶汁不尽，因而复发，或在根边别生，连续不瘥，常常拱脓，故名曰软疖。　　小儿头有秃疮者，按九虫论云：是蛲虫动作，与风邪相乘，上于头之皮肤，搏于血气，伤其荣卫而所生也。荣为血，受病则为赤秃；卫为气，受病则为白秃。荣在内，邪稍难干，故患赤秃者少；卫在外，邪易得着，故患白秃者多。其始生如癣之斑点，上有皮屑，渐渐作痂，以成其疮，遂至满头发落殆尽。若刮去其痂，则疮皆是孔眼，大小不等。如虫之窠，有脓汁出，不痛而痒，痒乃不可禁，是知有虫为风也。又一种俗呼为鬼舐头，小儿有头疮，过夜被鬼舐之，则引及满头有赤痂，或云便赤秃也。　　小儿头疮者，由脏腑有热，上冲于头，外被风湿，复相乘之，搏于血气而生其疮，故曰头疮。此候与秃疮特异。且秃疮者，有白有赤，硬痂遍满其头。此头疮者，但一两处生其痂，并不白硬而干，时时常有脓血湿汁，俗呼为长头疮，小儿失于沐发者，便生此疮也。
　　　　　发

　　心气盛者，形神清而多发；心气怯者，发久不生，生则不黑。心主血，发为血之余，怯则久不生也。
　　　　　耳中诸病论

　　小儿有忽患耳聋沉听者，由风邪乘于手太阳之经也。邪随其经，入于耳内，邪正相搏，气停塞滞，则令耳聋不能聪听于音声也。轻者则为沉听，谓耳中沉沉然，轻小之音则不辨，重大之声才闻也。
　　　　　耳中鸣痛

　　小儿有耳中或鸣或痛者，由风邪入耳，与正气相干，搏于血气者即为鸣，搏于经络者即为痛也。
　　　　　耳中肿疮出脓汁

　　小儿有耳中肿或生疮出脓汁者，由风湿相乘入于耳，邪正相干，搏于气血，伤于经络，轻则为肿，重则生疮。若津液结溃，变为脓血汁出。又有因水或眼泪入耳，停搏正气，亦为脓汁，俱名聤耳，又名脓耳也。
　　　　　眼目病论

　　小儿眼目生病者，多因恣食甘酸，脏生邪热，熏炙肝经，冲发于目，或为赤肿痒痛，或眵泪隐濇，或生赤脉，或生翳膜。又痰饮毒气渍肝，致脏气不得宣通者，则精华未得明审；故黑睛虽全而视物(目巟)(目巟)，此名睛盲。若昼日明，至瞑不见物者，此邪干经之阴也，谓之雀目。言如鸟雀之目，瞑时无所见也。又有障眼者，乃气毒障幔其睛也。又有肝疳之气冲于目者，亦能生其翳膜以为遮障也。
　　　　　鼻中病论

　　肺气通于鼻，气不和为风冷所乘，停滞鼻中，搏于津液，使涕凝结壅，气不通快，不闻臭香，谓之鼻塞。若风冷搏于血气，而生息肉塞滞者，谓之齆鼻。若风湿相搏，则鼻内生疮而有脓汁出也，若脑热攻鼻中干燥，或生疮痂，则硬而无脓汁也。
　　　　幼幼近编 【明　陈治】

　　　　　解颅

　　解颅者，肾气有亏，脑髓不足，湿热上熏，故头缝解开不合也。宜地黄丸加鹿茸、酒炒片芩。亦有气虚有热者，宜四君子加酒芩。　　《衍义》治解颅，以蟹螯同白芨捣烂，敷顖上。
　　　　　顖陷

　　顖陷者，气血脾胃俱虚而元气下陷也，宜补中益气汤；手足冷者，加姜、桂，甚至加附子。
　　　　　顖填

　　顖填者，脾胃元气虚而气逆上冲也，亦有脾胃虚热者，有脾胃湿热者，并宜异功散加酒芩、木香、蔓荆子；湿热上熏者加苍朮。
　　　　东医宝鉴 【朝鲜　徐浚】

　　　　　项软

　　项软者，天柱骨倒也，宜用健骨散、生筋散。　　小儿久患疳疾，体虚不食，及诸病后天柱骨倒，医者不识，谓之五软。　　小儿因风颈项软头不得正，或去前，或去后，宜用天柱丸、五加皮散；风热项软，合用凉肝丸方。
　　　　　发不生

　　发不生者，因禀受气血不足，不能荣于发，宜服苁蓉丸。
　　　　　胎患

　　初生观物转睛不快，至四五岁瞳人洁白，昏蒙不见，延至年高无药治，由胎中受热致损也。
　　　　　通睛

　　婴儿双眼睛通者，欲观东边则见西边。苦振掉头脑，则睛方转，此肝受惊风，宜服牛黄丸。
　　　　　眼中生赘

　　眼睑中生赘子，初生如麻子大，日渐如豆，悬垂睑内，此脾经风热所攻，宜服五退散加减。
　　　　　青盲

　　胎中受风，五脏不和，呕吐黄汁，两眼一同，视物不明，无治法。青盲者，瞳子黑白分明，直视物而不见者也。
　　　　　疳眼

　　小儿疳眼雀目，或盲膜不见物，或流脓，宜煮肝丸、龙胆饮子。古今图书集成医部全录卷四百十二

小儿头面耳目鼻病门

　　　　方

　　苦参汤 【《千金方》，下同】 　治小儿头疮。　　苦参　黄芩　黄连　黄蘗　甘草　大黄　芎藭各一两　疾藜子三合　　右八味(口父)咀，以水六升，煮取三升，渍布拓疮上，日数过。
　　藜芦膏　治小儿一切头疮，久即疽，痒不生痂。　　藜芦　黄连　雄黄　黄芩　松脂各二两　猪脂半斤　矾石五两　　右七味为末，煎令调和，先以赤龙皮天麻汤洗讫敷之。赤龙皮，檞木皮是也。
　　六味地黄丸 【《钱氏直诀》，下同】 　治小儿禀赋虚弱，解颅顖填顖陷，发稀短少，焦黄成穗，耳或聋聩，或虚鸣，肝经虚热，目内色淡青。　　熟地八钱，酒洗杵膏　山萸肉　山药各四钱　泽泻　牡丹皮　白茯苓各三钱　　右为末，入地黄膏，量加米糊，丸桐子大，每服数丸，温水空心化下。
　　五味异功散　治小儿顖硬肿陷，及因惊仆气散，血无所羁而鼻衄血。　　人参　茯苓　白朮　甘草炒　陈皮各等分　　右为末，每服二三钱，姜枣水煎。

　　黄连散 【《儒门事亲》】 　治小儿头疮。　　川黄连　黄蘗去粗皮用　草决明　轻粉各等分　　右为细末，用生小麻油调药，于疮上涂之，立愈。
　　补中益气汤 【《薛氏医案》下同】 　治小儿元气上冲顖填，元气下陷顖陷，发稀短少，焦黄成穗，胃气亏损，眼睫无力，闭而不开，鼻衄，小便赤色。　　人参　黄芪蜜炙　白朮土炒　甘草　当归　陈皮各一钱　柴胡　升麻各二分　　右，姜枣水煎，徐徐服。

　　四君子汤　治小儿解颅。
　　人参　白朮　茯苓　甘草各等分
　　右，各等分，每服二钱，姜枣水煎。
　　柏子仁散 【《婴童百问》，下同】 　治小儿顖不合。　　防风　柏子仁
　　右等分为末，乳汁调涂顖门上，十日自合。
　　大连翘饮　治疮疹壮热，小便不通，诸般疮疖，丹毒脐风。　　连翘　瞿麦　荆芥　木通　当归　防风　柴胡　赤芍药　滑石　蝉蜕　甘草炙，各一钱　山栀仁　黄芩各五分　　右銼，每服二钱，紫草煎温服。热甚加大黄五分。
　　柴胡散　治小儿伤寒无汗，有表证壮热，头疼身体痛，口干烦渴，小便赤，大便秘濇，夹惊腮肿。　　石膏　黄芩　甘草　赤芍药　葛根各二钱半　麻黄去节　柴胡半两　　右銼散，三岁儿每服二钱，水一盏，生姜一片，葱白三寸，煎半盏，不拘时服。
　　封顖散张涣方
　　蛇蜕皮一两，烧灰细研　川大黄湿纸裹煨存性　白芨　防风各半两　　右件碾为细末，入青黛半两同研匀，每用半钱，豮猪胆汁调匀，用一纸照顖子大小摊之，四边回合，各留少白纸，用淡生醋面和贴顖上，不住以温水润动，一复时换。
　　调元散 【《证治准绳》，下同】 　主禀受元气不足，颅顖开解，肌肉消瘦，腹大如肿，致语迟行迟，手足如筒，神色昏慢，齿生迟，服之效。　　干山药去黑皮，五钱　人参去芦　白茯苓去皮　茯神去皮木　白朮　白芍药　熟地黄酒洗　当归酒洗　黄芪蜜水炙，各二钱半　川芎　甘草炙，各三钱　石菖蒲二钱　右碎，每服二钱，水一盏，姜二片，枣一枚，煎七分，无时温服。如婴儿幼嗽，与乳母同服。
　　玉乳丹张涣方　治婴儿头骨应合而不合，头缝开解。　　锺丹粉依古法制炼者　熟干地黄依法蒸焙者　柏子仁别研　当归洗焙干，各半两　防风銼　补骨脂拣净微炒，各一分　　右件，除别研者研为细末，次入锺乳粉等拌匀，炼蜜和如黍米大，每服十粒，煎茴香汤下。乳食前服。或加黄芪、茯苓。
　　狗脑丸 【《证治准绳》，下同】 　治小儿脑长，喜摇头解颅。　　狗脑一个　豺漆即五加皮　甘草炙　白朮　防风　锺乳　干地黄各一分　牛黄二分　　右以狗脑丸小豆大，一岁饮下二丸，日再，末知加之。又云：儿顖常令暖，冷即病死。
　　虎骨方　治小儿解颅。
　　虎骨　败龟板　不灰木　乳香各半两　　右为末，用生猪血于手心内，调涂在头缝开处，以旧绵纸包裹七日，第八日以葱汤水洗去前药，再用此药涂之。经年者已减一分，又歇三日，方再用药涂之；又服参苓散。
　　参苓散
　　人参　茯苓　白附炮　羌活　炙草　芍药　白朮以上水煮，各一分　犀角镑屑　京芎　藿香后三味减半　　右为末，每服半钱，水一盏，用少金银同薄荷三叶，煎至三分，温服，通惊气。
　　庄氏家传方　治脑缝不合。
　　山茵陈一两　车前子　百合各半两
　　右为末，用乌牛乳汁调，涂脚及脑缝上，用帛子裹头，三日一换，五上必效。
　　王氏封顖散　治顖开不合，头缝开张，顖开崎陷，咳嗽鼻塞。　　柏子仁　防风　天南星各四两
　　右为细末，每用一钱，以猪胆汁调匀，稀稠得所，摊在绯绢帛上，看顖子大小剪贴，一日一换，不得令干，时时以汤润动。
　　当归散 【《薛氏医案》】 　治小儿脏腑有热，渴饮水浆，致成泻痢，久则血气虚弱，不能上充脑髓，故顖陷。　　当归　白芍药　人参　甘草炙，各二分　桔梗　橘缸去白，各一钱　　右为末，水煎半盏，时时少与服。《百问》去白芍。
　　乌附膏 【《卫生宝鉴》，下同】 　治顖门陷。　　绵川乌生用　绵附子生用，各五钱　雄黄二钱　　右件为末，用生葱和根叶细切杵烂，入前药末同煎，空心，作成膏贴陷处。
　　圣惠生干地黄散　治小儿脏腑壅热，气血不荣，致顖陷不平者。　　生干地黄二两　乌鸡骨一两，酥涂炙令黄　　右捣细罗为末，不计时候，以粥饮调下半钱。
　　金灵散 【《证治准绳》，下同】 　治小儿天柱倒。　　白僵蚕不拘多少，直者，去丝炒
　　右为末，每服半钱、一钱，薄荷酒调下，一日三服；更须用生筋散贴之。
　　生筋散
　　木鳖子三个　蓖麻子三十个
　　右，各取肉同研，每用一钱许，津唾调贴，急抱揩项上，令热贴之。
　　四十八候贴项药方
　　川乌头　白芷　地龙　五灵脂　赤小豆各等分　　右末，生姜自然汁与酒同调，贴在项上；更服竹茹散。
　　竹茹散
　　菊花三钱　黄芩　人参各一钱　大黄半两　甘草二钱　　右为末，竹叶煎汤下。

　　三十六种贴项药方
　　草乌头　赤小豆各等分
　　右为末，姜汁调摊帛子上，贴经宿，项立起。
　　吉氏起头贴项膏　治小儿肝热胆冷，头项软倒。　　川乌　肉桂　芸薹子　南星　蓖麻子各一钱　黄丹炒，一钱匕　　右各为末，用大蒜一头，煨熟去皮，乳钵内研，和药细，每用一钱，入米醋和匀，贴项上一日许。
　　吉氏狼毒丸　治小儿胆热肝风，天柱倒折，宜服此药；更用前起头贴项药。　　狼毒酒浸焙　白附子　大附子尖　天麻　防风　羌活各一分　朱砂　地龙去土，各一钱　麝香半字　　右为细末，法酒煮糊为丸加小豆大，每服七丸至十五丸，用黑豆薄荷汤，入酒一滴吞下。
　　玉露饮　治小儿顖填红软，并治颊赤咽干，身热头痛。　　寒水石中有细纹手可碎者　石膏洁白坚硬而有墙壁者，各一两　甘草三钱晒干，天阴火焙　　右除前二味外，甘草銼晒或焙，同为细末，每服半钱至一钱，温汤无时调服；或麦冬汤。
　　防风汤　治同上。
　　防风　羌活　枳实各半两　川芎　甘草炙　大黄煨，各二钱五分　　右銼末，每服三字，姜枣煎服。

　　金液丹　治小儿胃寒脾困，吐泻虚极，致顖陷如坑。　　舶上硫黄十两，研细，用磁合盛，令八分水和赤石脂封缝，盐泥固济，晒干，地上埋一小罐子，盛水满，安合子在上，又以盐泥固济，以炭火煅三日三夜，候冷取出为末　　右以柳木槌，乳钵研极细，每服二钱，生姜汤下。
　　固真汤　治同上。
　　人参去芦　附子汤泡裂，去皮脐　白茯苓去皮　白朮各二钱五分　山药去黑皮　黄芪蜜水炙　肉桂去粗皮　甘草湿纸裹煨透，各二钱　　右件(口父)咀，每服二钱，水一盏，姜三片，枣一枚，煎七分，空心温服，或无时。
　　大连翘汤　治小儿内多热证，致顖门填起。　　连翘　瞿麦穗　滑石　牛蒡子炒研　车前　赤芍药各一两　木通　山栀子　川当归　防风各半两　黄芩　荆芥穗各一两　柴胡　甘草炙，各二两　蝉脱去足，二钱半　　右銼碎，每服五钱，水一锺，煎至五分，食后服。
　　柴胡散 【《薛氏医案》，下同】 　治小儿外多热证，致顖填肿。　　人参去芦　甘草微炙　麦门冬去心，各二钱　龙胆草酒炒黑　防风各一钱　柴胡五分　　右，每服一钱，水煎。

　　理中汤　治同上。
　　人参去芦　白朮　干姜炮，各等分　甘草炙，减半　　右每服三钱，水煎热服，或研末白汤调下。
　　星附膏　治小儿软项。
　　天南星　附子各等分
　　右为末，用生姜自然汁调敷项间，干即润之。
　　八珍汤　即八物汤，治小儿头缝不合。　　人参　白朮　白茯　甘草　熟地黄　白芍　川芎　当归各等分　　右，三五钱，姜枣水煎服。

　　头癞方 【《证治准绳》，下同】
　　松香一两，干铫熔开，安石上，候冷取起，轻轻研细　黑龙尾即垂挂屋尘　黄丹各三钱　白芷半两　松树皮烧灰存性　水银　雄黄　白矾各二钱　　右为末，以血余入香油煎烂，调敷患处。
　　头疮方
　　猪油一钱，半生半熟　雄黄　水银各二钱半　　右研和匀，敷疮上。

　　癞头方
　　川芎　片芩酒洗　芍药酒洗　陈皮各半两　白朮　当归酒洗，各一两　天麻酒洗，七钱半　苍耳子七钱五分　黄蘗酒洗　粉草酒洗　防风各三钱　　右(口父)咀，煎服，四五次服之，服过睡片时。
　　如圣膏　治小儿头上软疖。
　　菜油一两　黄蜡半两　沥青一钱　黄丹半钱　羊筒骨内髓一个　　右一处熬成膏，于纸上摊贴患处，上用冷铁一片，于疮口压定，四面针破，如脓出不快，以纸捻纴之。熬　　药不得犯铜铁器。

　　仙方活命饮　治小儿头患软疖，寒热作痛。　　金银花　陈皮去白，各三钱　皂角刺炒，二钱　穿山甲蛤粉同炒　防风　没药　白芷　乳香　当归　贝母　天花粉　甘草节各一钱　　右末服五钱，酒煎服。婴儿每服一两，母子同服。为末，酒调服亦可。毒在表者，加麻黄散汗之；毒在内者，加大黄下之。当临时制宜。此解毒回生起死之良剂。
　　苦参丸　治小儿生后，其头渐大，头皮赤光眼小，此脑疳也。　　苦参一两　白蒺藜　胡麻　牛蒡子各半两　甘草二钱五分　　右为末，酒调面为丸，竹叶汤下。

　　调元汤 【万氏方，下同】 　治小儿初生后头骨渐开，此胎气怯弱，肾不足也。　　黄芪蜜炙　人参各等分　炙甘草减半　　右，水煎服，无时。

　　匀气散　治小儿顖填坚硬，属阴证。　　木香　青皮　山楂肉各等分
　　右为末，每服一钱，甘草汤调服。

　　肥儿丸　治小儿脾胃虚弱，饮食减少。脾主肌肉，肉去皮薄，顖门露见，非陷也。　　人参　白朮　白茯苓　山药蒸　白莲肉　当归身酒洗，各五钱　陈皮二钱　青皮　木香　砂仁　使君子　神曲各三钱　炙甘草　桔梗　麦芽各二钱　　右为末，荷叶浸水煮，粳米粉糊丸麻子大，每服十五丸、二十五丸、三十五丸、四十五丸，至五十丸，米饮送下。
　　参苓白朮散 【《薛氏医案》，下同】 　治小儿脾胃虚弱，顖门露见。　　白扁豆二两半，姜汁浸去皮微炒　人参　白茯　白朮　炙草　山药各三两半　莲肉　桔梗炒　薏苡仁　砂仁各二两　　右为末，每服一钱，枣汤调下。

　　十全大补汤　治小儿肾虚颅解，元气不足。　　白茯苓　人参　当归　　白朮　黄芪炒　川芎　白芍炒　肉桂　熟地黄　甘草炒，各等分　　右，三五钱，姜枣水煎服。

　　通圣散 【《证治准绳》】 　治小儿髓热解颅，痘疮入眼，生翳膜。　　白菊花如无甘菊代之，然不如白菊花　菉豆皮　谷精草去根，各一两　　右为细末，每服一大钱，柿干一个，米泔水一盏，同煎，候米泔尽，只将柿干去核食之，不拘时，日日三枚。近者五七日，远者半月取效。
　　封顖法 【万氏方，下同】
　　防风　南星　白蔹　白芨各等分
　　右为末，用猪夹车髓捣和，封顖上，一日三易之。
　　益黄散 【《卫生总微》，下同】 　治小儿顖肿硬及陷，脾经虚热，目内色微黄。　　陈皮一两　青皮　诃子肉　甘草炙，各五钱　丁香二钱　　右为末，每服二钱，水一盏，煎六分，食前温服。万氏补剂，以异功散代之。
　　元精石散　治小儿头疮。
　　太阴元精石煅　寒水石各一分，研　轻粉　麝香各少许　　右为细末，先以淡浆洗去疮痂，拭干，油调药涂之，甚者不过再。
　　瓜蒌散　治证同前。
　　瓜蒌一枚，用盐豉一合入瓜蒌中，合并烧灰研末　灶下黄土一分　腻粉一分　　右为末，入麝香一字拌匀，每用少许，油调涂之，湿者干掺。
　　淡豉散　治证同上。
　　淡豉炒黑焦干　绛矾各一两　腻粉二钱　　右上二味，先研末，入粉和研匀，先以桑柴灰淋汁热洗疮净，用甘草末掺疮上，后以生油调药涂之，湿者干掺。
　　黄连散　治证同上。
　　黄连去须，二两　胡粉一两
　　右为细末，先洗去疮痂，拭干傅之，即瘥。再发再用。
　　胡粉膏 【《千金方》，下同】 　治头疮久不瘥，经隔年岁。　　松脂　苦参　黄连去须，各一两半　生大黄　胡粉　黄芩　水银各一两　白矾枯，半两　蛇床子三分　　右为细末，以腊月猪脂和研，至不见水银星为度，敷之。　　又方　治头疮久不瘥。
　　胡桃和皮灯上烧过存性，用碗盖出火毒，研末　腻粉少许　　右为细末，以生油调涂，仍剃去疮上发涂之，只一二次。
　　苣胜丹张涣方　治发不生。
　　当归　生地　赤芍各一两。已上捣罗为末，次用　苣胜一合，炒　胡粉半两，细研　　右件同研匀，炼蜜和丸如黍米大，每服十粒，煎黑豆汤下，兼化涂搽头上无妨。量儿大小加减。
　　肉苁蓉丸 【《得效方》】 　治发不生。　　当归　生地黄　肉苁蓉　白芍药各一两　胡粉五钱　　右为末，蜜丸黍米大，每十丸黑豆汤吞下，兼磨化二三十丸涂擦头上。
　　故纸丸 【《证治准绳》，下同】 　安师傅治小儿发黄极妙。　　破故纸不计多少，银石器中慢火炒热　　右为细末，用地黄汁煎成膏，和为丸菉豆大，每服十五、二十丸，盐汤送下，食前。
　　集圣丸　治小儿大病后，其发成穗，或稀少者，乃津液不足，疳劳之外候也。　　芦荟　五灵脂　夜明砂　砂仁　陈皮　青皮　莪朮煨　使君子　木香　当归　川芎各二钱　黄连　干蟾炙焦，各三钱　用猪胆一个取汁和药，粟米糊丸黍米大，服三十丸米饮下。
　　癞头方 【《平治会萃》】
　　松树厚皮烧灰　白胶香熬沸倾石上，二两　黄丹研飞　软石膏各一两　黄连　大黄　白矾火飞，各五钱　轻粉四盝　　右极细末，熬熟油调敷疮上，须先洗了疮疕，敷乃佳。
　　圣惠神效生发黑豆膏 【《证治准绳》，下同】 　治小儿脑疳，头发连根作穗子，秃落不生，兼疮白秃；发不生者，并生发。　　黑豆　苣胜各三合　诃黎勒皮一两
　　右件药捣罗为末，以水拌令匀，内于竹筒中，以乱发塞口，用炉灰内煨取油，贮于瓷器中，先以米泔皂荚汤洗头，拭干涂之，日再用，十日发生。　　又方
　　葛根末　猪脂　羊脂各二两
　　右件药入铫子内，以慢火熬成膏，收于瓷合中，每取一钱，涂摩头上，日再用，不过五七度效。
　　香薷煎　治小儿白秃不生发，燥痛。　　陈香薷二两　胡粉一两　猪脂半两
　　右件药，以水一大盏煎香薷，取汁三分，去滓，入胡粉、猪脂相和令匀，涂于头上，日再用之。
　　脑疳方 【《薛氏医案》】 　治头皮光急，发结如穗，满头饼疮，胸热如火。　　川芎　片芩俱酒制　白芍　陈皮去白，各半两　白朮酒制　当归酒制，各一两半　天麻酒制　苍朮　苍耳各七钱　黄蘗酒制　甘草各四钱　防风三钱　　右为末，量儿大小加减调服，日四五次，服后睡片时。乳母宜服溯源解毒汤。
　　溯源解万汤万氏方
　　黄芩　苍朮　蔓荆子　何首乌俱须酒制　白蒺藜酒浸，炒去刺　胡麻炒　升麻酒洗　　右共为末，酒糊丸麻子大，服二五十丸，防风汤下；外用敷药。
　　脑疳敷药
　　松树厚皮烧灰　白胶香各二两　黄丹飞一两　枯白矾五钱　黄芩　黄连　大黄各七钱　蛇床子　寒水石各三钱　无名异少许　木香　轻粉各少许　　右为末，熬熟油调敷疮上，先用椒盐汤洗去疮痂敷之佳。又治白秃。
　　大芜荑汤 【《证治准绳》，下同】 　治小儿脾疳发热，发黄脱落，面黑生疮。　　芜荑　山栀炒黑，各五分　当归　白朮土炒　赤茯苓各四分　柴胡　麻黄　羌活各三分　防风　黄连　黄蘗　炙甘草各二分　　右作二剂，水煎服。

　　四味肥儿丸　治小儿食积五疳，目生云翳，发稀成穗；或白秃疮疥，及食积内热，致耳聋聩虚鸣等证。　　芜荑　神曲　麦芽俱炒　黄连各等分　　右为末，猪胆汁丸黍米大，每服二三十丸，木通煎汤下。
　　七味肥儿丸　治小儿食积五疳，发稀成穗，发热作渴等证。　　黄连　神曲　木香各一两半　槟榔二十个　使君子酒浸　麦芽炒，各四两　肉豆蔻炮，二两　面糊丸麻子大，每服三五十丸，米饮下；良久用五味异功散一服，以助胃气。
　　治面疮出黄水方 【《薛氏医案》，下同】　　豆豉一合，炒焦黑　黄蘗一两，銼
　　右为细末，每用先以热灰汁洗疮净，拭干敷之。亦治身生如此疮。
　　治面疮赤肿焮痛方
　　地榆八两
　　右细銼，水一斗，煮至五升，去滓，通寒温洗之。
　　五福化毒丹　治胎毒及痘后头面生疮，头目肿痛。　　生地杵膏　熟地自制杵膏　天门冬去心杵膏　麦门冬去心杵膏　元参各三两　生甘草　甜硝各二两　青黛一两五钱　　右为末，炼蜜丸如芡实大，每服一丸，白滚汤化下。甜硝即(石卜)硝，以滚汤制过者便是。薛己曰：按前证服此而发搐痰喘者，皆中气受伤而变虚热也，急服五味异功散。若手足并伶者，中气虚寒也，前汤加姜、桂，多有生者。
　　柴胡清肝散　治小儿肝经风热，致耳聋聩或虚鸣，眼睫连札。　　柴胡一钱半　黄芩炒　人参　川芎各一钱　山栀炒黑，一钱五分　连翘　甘草各五分　桔梗八分　　右，水煎服。

　　栀子清肝散　一名柴胡栀子散。治肝经血燥，致耳聋聩虚鸣，目内色黄，发搐眼眨，属风热相搏。　　柴胡　栀子炒　牡丹皮各一钱　茯苓　川芎　芍药　当归　牛蒡子炒，各七分　甘草三分　　右，水煎服。

　　九味芦荟丸　治同上。
　　胡黄连　黄连　白芜荑　芦荟　木香　青皮　白雷丸破开赤者不用　鹤虱微炒，各半两　麝香二钱，另研　　右为末，粟米饭丸菉豆大，每服一二十丸，米饮下。
　　芦荟丸 【《庄氏家传》】 　治小儿自脱胎时两目赤肿，或作痒生翳，及肾肝疳热，致耳聋聩或虚鸣。　　芦荟一钱，别研秤，或只以皂角水磨　草龙胆一两，洗净銼焙干秤　　右件药一处捣罗为末，用不蚛皂角三梃，以水二升挼汁，用生绢滤去滓，入银器内，慢火熬成膏，入前二味调和得所，丸如菉豆大，每服三丸至五丸，薄荷汤下。
　　清上散 【《证治准绳》，下同】 　治上焦风热，耳出脓汁，头面疮疖；亦治胎热眼睛肿赤，粪色稠黄，肚胀啼哭及身上红肿。　　川郁金　甘草　北桔梗　天花粉　干葛　薄荷叶各等分　　右为末，入蜜拌匀，白汤下三五七分或一钱。仍用艾叶煎浓汤，温浸足底，以引其热下行。
　　当归芦荟丸　治肝胆风热，耳中鸣，出青脓，名曰震耳，大便秘，小便黄。常服宣通血气，调顺阴阳。　　当归　龙胆草　柴胡各一两　青黛　胆星　大黄　芦荟各五钱　麝香五分　栀子仁　黄芩　黄连　黄蘗各一两　木香二钱五分　　右为末，炼蜜丸小豆大，每服二十丸，姜汤送下。
　　清黄散　治耳出黄脓，名曰聤耳。内有风热，外为水湿所干，酝久而成。　　防风　滑石飞，各五钱　炙草一钱　藿香叶　酒黄连各二钱　栀子酒炒，三钱　　右为末，白汤调下二钱，食后服。

　　清白散　治肺热痰火上壅，耳出白脓，名曰缠耳。兼治欬嗽。　　桑皮蜜炒　骨皮　寒水石各三钱　甘草一钱　贝母二钱　天花粉　酒芩　天门冬各一钱半　　右为末，以蜜水调，食后服，或通草煎汤下，尤妙。
　　交感丹　治耳中疳臭，名曰伍耳。或怒气上逆，上下不得宣通，遂成聋聩。　　香附子童便浸透炒，三钱　茯神　黄连各二钱　桂心　甘菊花各一钱　　右为末，每服一钱五分，灯心汤下。
　　禹余粮丸　治聤耳出脓水。
　　禹余粮煅醋焠七次　海螵蛸去背骨　百草霜　伏龙肝各二钱五分　大附子去皮脐生用，一枚　　右为末，以绵裹如圆眼核大，安耳内，旦再易之；如不瘥，乃有虫也。
　　龙骨散　治诸脓耳。
　　枯矾　龙骨　胭脂胚各一钱　麝香少许　　右为细末，以绵裹杖子，拭去耳中脓，再吹一字入耳中，日再。加海螵蛸一钱，尤妙。
　　羊角散　治耳内脓汁不干。
　　山羊角烧存性
　　右为末，每吹二三分入内，一日二次，三日全瘳。
　　滋阴地黄丸　治耳虚鸣，脓汁不干，肾阴不足。　　熟地黄一两　白茯苓　牡丹皮　甘菊花　何首乌黑豆拌蒸三次　黄蘗酒炒，各四钱　山茱萸五钱　　右为末，炼蜜丸梧子大，每服三五十丸。
　　白蔹散　治小儿冻耳成疮，或痒或痛。　　黄蘗　白蔹各半两
　　右为末，先以汤洗疮，后用生油调涂。
　　蔓荆子汤　治内热，耳出脓汁。
　　升麻　木通　麦冬　赤芍　生地黄　前胡　甘菊　甘草　桑皮　赤茯　蔓荆子各等分　　右用姜枣水煎，食后服。

　　白龙散　一名香矾散。治小儿肾脏盛而有热，热气上冲于耳，津液结滞则生脓汁；有因沐浴水入耳内，水湿停积，搏于血气，蕴积成热，亦令耳脓汁出，谓之聤耳。久而不愈，则成聋。　　枯白矾　黄丹　龙骨各半两　麝香一钱　　右研极细，先以绵杖子捻尽耳内脓水，用药一字，分掺两耳，日二次，勿令风入。
　　加味逍遥散 【《薛氏医案》，下同】 　治小儿肝经怒火，致耳聋聩。　　当归　甘草炙　芍药酒炒　茯苓　白朮炒　柴胡各一钱　牡丹皮　山栀炒，各七分　　右，水煎服。

　　加味清胃散　治乳母膏梁积热，致儿耳聋聩虚鸣。　　升麻五分　生地黄　牡丹皮　黄连炒　当归　柴胡　山栀各三分　　右，水煎服。

　　加味归脾汤　治脾经郁结，致耳为患。　　人参　黄芪　茯神　甘草　白朮炒　远志　枣仁　龙眼肉　当归　丹皮　山栀炒，各一钱　木香五分　　右，水煎服。

　　乌麝汤 【《卫生总微》，下同】 　治小儿风邪入耳，致令耳聋。　　大川乌头一个，重二钱以上者，以猪脂油煎令燥烈，削了面上块子，只刮皮尽，切碎，杵罗为细末　通草半两，薄切作片子，片片相似，以糯米粉作稀糊，拌匀焙干，杵罗为细末　　右二味，入麝香末少许，研匀，每服一钱，水一小盏，入薄荷二叶，枣一枚，煎数沸，放温服；或只以温酒调服。
　　菖蒲圆　治耳聋。
　　菖蒲一寸　巴豆一粒，去皮心
　　右二物，合杵为剂，分作七丸，用一粒绵裹塞耳中，一日一易。　　又方
　　菖蒲末一分　杏仁半两汤浸，去皮尖双仁者　　右二件，合杵如泥，每服用一麻子许，绵子裹，内耳中，一日一易。
　　萆麻膏　治耳聋。
　　萆麻子十枚去皮　枣肉七枚
　　右同研为膏，每用蕤核许，绵裹内耳，一日一易。
　　龙朱散　治其中肿，及生疮出脓汁，或只痒痛嘘鸣，应耳中一切诸病，悉皆主之。　　龙脑一字　朱砂一钱　竹箭干内蚛虫粪三钱　坯子胭脂半钱　麝香一字　　右各研细末，和匀，以干耳子挑药入病耳中。如有脓水者，先以新绵捻子搌之凈尽，方倾入药。每夜临卧时一次。
　　龙黄散 【《婴童百问》，下同】 　治小儿聤耳，汁出不止。　　枯矾　龙骨煅　黄丹炒，各半两　麝香研，一钱　　右同研细，先以绵杖子，捻却其中脓水，用一字掺入耳内，但用之勿令风入。
　　干胭脂膏　治小儿聤耳，常出脓水不止。　　干胭脂　白龙骨　白矾煅　白石脂研，各等分　　右研如粉，用枣肉和丸枣核大，以绵裹一丸纳耳中，日三换之。
　　金箔散
　　枯矾　胭脂各半两　金箔
　　右同研，令匀为细末，日三四度，掺少许于耳内。
　　龙骨散　治脓耳。
　　明矾煅　龙骨煅，各二钱　黄丹炒，一钱半　胭脂一钱　麝香一分，研　　右为细末，先以绵捻，拭去脓汁，次以鹅毛管吹药入耳。本方加海螵蛸末尤妙。
　　小儿风热两耳聋鸣方 【《圣惠方》】　　远志去心　甘草炙微赤　柴胡　菖蒲各一分　磁石三分，捣碎水淘去赤汁　麦冬去心焙，半两　　右捣细罗为散，每服葱白汤调下半钱，日二服。量儿大小，以意加减。
　　通鸣散张涣方　治耳聋。
　　菖蒲一寸，九节者　远志去心，各一两　柴胡　麦门冬去心　防风各半两　细辛去土净　甜葶苈各一分。已上捣罹并为极细末，次入　磁石一分，如前制　杏仁十四个，汤浸去皮尖研　　右件都研匀，每服半钱，煎葱白汤调下，日二乳后。
　　细辛膏 【《圣惠方》，下同】 　治小儿耳聋，或因脑热，或因水入，或因吹着，并宜用此。　　细辛　防风　川大黄微炒　黄芩各一分　川椒十粒　蜡半两　　右件药细銼，用清麻油三合煎药，紫色滤过，下蜡候消为膏，每日三度，用一大豆大点于耳中。
　　小儿耳聋不瘥方
　　甜葶苈　杏仁汤浸去皮　盐各等分
　　右件药捣研如膏，以少许猪脂和合，煎令稠，以绵裹如蕤核大，塞耳中，日一易之。　　又方
　　松脂　菖蒲末　乌油麻各半两
　　右件药相和，捣熟绵裹。如一红豆大，塞耳，日一。　　又方
　　芥子捣令烂
　　右以人乳和，绵裹少许，塞耳中，日一易之。
　　麝香散 【《证治准绳》，下同】 　治沉耳。　　麝香少许　白矾一钱，火煅　五倍子二钱　　右件为末，纸捻子，点入耳中，少许。
　　菖乌散　治小儿耳自鸣，日夜不止。　　菖浦　乌豆炒，各四分
　　右为末，绵裹内耳中，日再。

　　红玉散田氏方　治小儿聤耳。
　　枯矾　麝香　干胭脂各等分
　　右为末，研匀，先以绵杖子捻脓净，掺入少许。
　　龙黄散汤氏方　治聤耳。
　　枯矾　龙骨　黄丹各半两　麝香　黄蘗各一钱　　右为末，脓净，掺耳内。

　　矾香散 【《卫生总微》，下同】 　治聤耳。　　白矾一两，烧灰　蛇床子一分，为末　　右相和，入麝香末五分，同研细，每用一字，掺入病耳。
　　麝香散　治聤耳。
　　蜘蛛一个　胭脂半钱　麝香半字
　　右件极干，研匀细末，每用半斡耳许，以鹅毛管吹入耳。
　　箭蚛散　治聤耳。
　　凌霄花　海螵蛸　胭脂　箭竹内蛀粪各二钱　麝香一字，研后入　　右为细末，拌匀，每用时，先以绵捻子搌耳中脓尽，乃以纸捻蘸药入耳中，日三。
　　红绵散　治聤耳。
　　坯子胭脂三钱　信砒一钱　麝香一字匕　　右为末，拌勺，以柳絮滚和匀，每用黄米许，掺入耳中。如绕耳生疮脓不差者，依此敷疮上，纸片封之，妙。
　　油引散　治聤耳。
　　石燕雌雄一对，用砖垒一盆，炉炭火煅白色为末　虢丹飞等分　腻粉　麝香各少许量入　　右同研匀，先以绵捻子搌耳中脓汁尽时，侧卧，掺药一字许入耳中，以油一滴引下立效。
　　绵裹散　治聤耳。
　　桂心一分　青羊屎一分，炒令转色
　　右同末，每用一字，绵裹塞其中。

　　红蓝花散张涣方　治聤耳久不瘥。
　　红蓝花洗焙干　黄蘗銼，各一两　乌鱼骨　枯黄芩各半两。已上四味，捣罗共为细末，次用　雄黄水磨细研，半两　麝香一分，研细　　右件都研匀细，以绵缠搵药塞耳中，日再换。
　　治耳疼痛方 【《千金翼》】
　　附子炮去皮　菖蒲
　　右二味等分裹塞之。

　　还明饮 【《袖珍方》】 　治小儿每至夜不见物，名曰雀眼。　　夜明砂　井泉砂　谷精草　蛤粉各等分　　右为末，煎黄蜡丸鸡头肉大。三岁儿一丸，猪肝一片切开，置药于内，麻皮扎定，砂瓶内煮熟，先熏眼，后食之。
　　合明散 【《原机启微》，下同】 　治小儿雀目，至夜不见物。　　楮实　覆盆酒浸　车前酒蒸　石斛各一两　沉香另研　青盐别研，各半两　　右为末，炼蜜为丸如桐子大，每服七十丸，空心盐汤下。
　　养肝丸　治小儿肝血不足，眼目昏花，或生眵泪。　　当归酒浸　车前酒蒸焙　防风　白芍药　蕤仁　熟地黄酒蒸杵膏　川芎　楮实各等分　　右为末，炼蜜为丸如桐子大，每服七十丸，滚汤下，不拘时候。
　　车前子散　治小儿肝经积热，上攻眼目生瞖，血灌瞳人，羞明多眵。　　密蒙花　羌活　菊花　大粉草　白蒺藜　草决明　车前子　黄芩　龙胆草洗净炒，各等分　　右为末，每服二钱，食后饭汤调服。
　　三味芦荟丸　治小儿黑水凝翳内障，不痛不痒，微有头旋胀濇者。　　芦荟　甘草各一钱　羚羊角蜜炙，二两　　右为细末，炼蜜为丸如梧桐子大，空心，茶清下十丸。
　　通顶散　治小儿脑热，脑枕骨疼，闭目不开，或头风痛，攒眉啼哭，并赤目。　　川芎　薄荷各半两　茵陈　甘草各四钱　(石卜)硝三钱，甜硝亦可　　右为末，用少许吹鼻中，即效。如要嚏喷，加踯躅花一钱。只用(石卜)硝吹鼻亦可。一方，用好坯胭脂子，水调涂眼眶。
　　生犀散　治小儿心经虚热，目内淡红。　　犀角二钱　骨皮　赤芍　柴胡　干葛各一两　甘草半两　　右为末，每服二三钱，水煎服，入犀角，食后服。
　　泻黄散　治小儿脾胃实热，眼目作痛，目内色黄，鼻色发赤，衄血。　　藿香七钱　山栀一两　防风四两　石膏半两　甘草七钱五分　　右用蜜酒拌，微炒为末，每服二三钱，水煎服。
　　益气聪明汤 【丹溪】 　治小儿眼目生翳，睫闭不开，眵唳如糊，久而脓流，遂至损目。　　人参　黄芪各一钱　升麻　葛根各六分　白芍药　黄蘗酒炒，各二分　蔓荆子三分　甘草炙，一钱二分　　右，水煎，临睡热服；五更再煎服。
　　导赤散 【《婴童百问》，下同】 　治心驾内虚邪热。　　生地黄　生甘草　木通各等分
　　右銼散，竹叶煎，加黄芩、赤芍药、羌活，灯心煎。
　　泻青丸　治小儿赤眼多泪，睛疼心躁，并消热翳、急惊、发搐等证。　　当归　川芎　防风　胆草　大黄　羌活　山栀仁各等分　　右为末，炼蜜丸如芡实大，每服一丸，沙糖汤下。一方加甘草、赤芍药。
　　草龙胆散 【《幼科全书》，下同】 　治小儿暴赤火眼，昼夜濇痛，作肿泪多。　　草龙胆　木贼　荆芥穗　甘菊花　防风　草决明半生半炒　甘草各等分　每服二钱，煎温服。痛甚，如羌活、、乳香。
　　明目饮　治小儿脾经蕴热，肝受风邪，致两目羞明，经久不愈。　　山栀仁　香附子净，各一两　夏枯草半两　每服二钱，入蜜一匙，水煎服。
　　石楠散 【《普济方》】 　治小儿误跌，或打着头脑受惊，肝系受风，致瞳人不正，观东则见西，观西则见东，宜此吹鼻通顶。　　石楠一两　藜芦三分　瓜蒂五七个
　　右为末，每吹少许入鼻，一日三度，内服牛黄平肝药。
　　五苓散 【《全幼心鉴》】 　治小儿胃气素虚，脾气实甚，眼泡赤肿，羞濇不开。　　泽泻　猪苓去皮　白茯苓　白朮壁土炒　官桂去皮，各等分　　右为末，每服一钱，温汤调，不拘时服。如口渴燥，新水化下。
　　杀疳散 【《龙木论》】 　治小儿疳眼肿痛，泪出难开，睑硬，白睛遮瞒，怕日，合面卧，不喜抬头。　　防风　龙脑　牡蛎煅粉　白芷　细辛去土　五味子各二两　　右为末，每服一钱，食后粥饮调下。
　　泻青散 【《幼科全书》，下同】 　浅淡者补之。黄者脾热。　　藿香七钱　山栀一两　石膏五钱　甘草五钱　防风四两　　右銼散，同蜜酒微炒，每服二钱，水煎服，不拘时。
　　生熟地黄散　治小儿疳蚀眼患，闭合不开，羞明怕日及内障。　　生地黄　熟地黄　麦冬去心，各一两　当归　枳壳麸炒　炙草　防风　杏仁去皮尖炒赤　赤芍各半两　　右剉，每服二钱，黑豆七粒，煎豆熟为度，去滓服。
　　地黄散　治小儿心肝蕴热，目赤肿疼，内生赤脉，或白膜遮睛，四边散漫者，犹易治；若暴遮黑睛，多致失明，宜速用此方。亦治疮疹入眼。　　生地黄　熟地黄　蝉蜕去头足　木贼草　谷精草　生犀末　当归各二钱半　防风　羌活　白蒺藜去刺　生甘草　沙苑蒺藜　木通各一钱半　黄连去须　大黄煨，各一钱　元参半钱　　右为细末，每服一字或半钱，量大小加减。煎羊肝汤，食后调服，日三。忘口将息。亦治大人。
　　小防风汤　治小儿热毒眼患。
　　大黄蒸　山栀子　甘草炙　防风　赤芍药　当归洗　羌活各等分　　右剉，每服二钱，水一盏，煎五分去滓，通口温服。
　　小流气饮　治小儿风毒眼患。
　　蝉蜕去足　炙草　羌活　天麻　当归　防风　赤芍　大黄　薄荷　杏仁各等分　　右銼散，每服二钱，水煎去滓，食后通口服。
　　小菊花膏　治小儿积毒眼患。
　　黄连　黄芩　大黄　菊花　苍朮米泔浸　羌活　荆芥穗　防风各等分　　右为细末，蜜丸芡实大，每服一丸，白滚汤化下。
　　决明散　治小儿痘疹入眼，白睛赤。　　花粉半两　决明子　赤芍　炙草各二钱半　　右为细末，每服半钱，蜜水调下，日三。一方去花粉。
　　蜜蒙花散　治小儿痘疹，并诸毒入眼。　　密蒙花一钱　青葙子　决明子　车前子各五分　　右末，用羊肝一片，破开缝三条，掺药令匀，扎紧，以湿纸七重裹，炭火中煨熟，空心食之，效如神。
　　犀角散　治脾火眼疼。
　　犀角一两　射干　龙胆草　黄芩各半两　钓藤钩七钱半　人参去芦，二两　赤茯苓　甘草各二钱半　　右銼散，每服二钱，水一盏，煎至五分，食后去滓温服。
　　牛黄丸　治肝受惊风，遂使眼目疼痛。　　牛黄　白附子　肉桂　全蝎去毒　川芎　石膏各二钱半　白芷　藿香各半两　辰砂　麝香各少许　　右为细末，炼蜜为丸如梧桐子大，临卧时薄荷汤下三丸。乳母忌食辛辣热物，并湿面等物。
　　导赤散汤氏方　治心热，小便赤，眼目赤肿。　　赤芍　羌活　防风各半两　大黄　甘草各一钱　　右为末，灯心黑豆同煎，食后服。

　　煮肝丸　治疳眼瞖膜羞明，大人雀目甚效。　　夜明砂　青蛤粉　谷精草各一两
　　右为细末，每服一钱，五七岁以上二钱，以(犭屯)猪肝批开，掺药在内，摊匀，麻绵缠定，以米泔水半碗煮肝熟，取出肝汤，倾碗内熏眼，候汤温，分肝作三服嚼讫，就用肝汤下，一日三服。大人雀目，空心服。
　　东垣人华补胃汤　治劳役饮食不节，内障眼痛，神效。　　黄芪根　人参各一两　炙草八钱　蔓荆子炒　白芍炒　黄蘗酒拌炒四次，各三钱　　右，每服二三钱，水煎稍热，临卧服。
　　千金治雀盲方
　　地肤子五两　决明子一升
　　右为末，以米饮和丸，每服二三十丸。
　　泻热黄连汤 【《薛氏医案》，下同】 　治内障，有眵泪昏眊。　　黄芩　黄连　生地黄并酒洗　柴胡各一两　升麻五钱　龙胆草三钱　　右，每服一钱，水煎，午前服。

　　本事方　治小儿赤热肿眼。
　　大黄　白矾各等分
　　右为末，冷水调作饼子，贴眼立效。
　　广大重明汤 【东垣方，下同】 　治两睑或两眦赤烂，热肿疼痛，及眼泡痒极，抓之至破烂赤肿，眼楞生疮痂，目多眵泪，瘾濇难开。　　草龙胆　防风　生甘草根　细辛苗叶各一钱　　右，水一碗半，煎龙胆至七分入余药，再煎至半碗热洗，日五七次，洗毕，合眼须臾瘥。
　　助阳和血补气汤　治发后热壅，白睛红多，眵泪瘾濇，此过服凉药，而真气不能通九窍也。　　防风　升麻各七分　黄芪一钱　蔓荆子　白芷各二分　炙草　柴胡　归身酒洗，各五分　　右，水一锺，煎至半锺，热服。

　　治眼赤暴发肿方洁古方
　　防风　羌活　黄芩炒　黄连炒，各等分　　右，每服一钱，水煎服。如大便秘，加大黄二分。痛甚加川归、地黄各二分。烦躁不得卧，加栀子仁三分。
　　助阳活血汤　治眼病之后，犹有上热，白睛赤色，瘾濇难开，而多眵泪等证。　　蔓荆子二分　白芷三分　柴胡　黄芪　防风　甘草炙　当归酒洗，各五分　升麻七分　　右，水煎服。

　　芍药清肝散　治眵多眊燥紧濇羞明，赤脉贯睛，脏腑秘结者。　　白朮　甘草　川芎　防风　荆芥　桔梗　羌活各三分　芍药　柴胡　前胡　薄荷　黄芩各二分半　山栀仁炒　知母　滑石　石膏各二分　大黄四分　芒硝二分半　　右，水煎服。

　　黄连天花粉丸　治证同上。
　　黄连　菊花　川芎　薄荷各一两　连翘　黄芩　花粉　栀子各四钱　黄蘗六钱　　右为末，蜜丸桐子大，每服量儿大小加减，茶汤下。
　　连翘饮子　治目赤瘾濇紧小，久视昏花，迎风自泪等证。　　蔓荆子　生甘草　连翘　生地黄　当归　红葵花　人参各三分　黄芪　防风　羌活　黄芩各五分　升麻一钱　柴胡二分　　右，水煎服。

古今图书集成医部全录卷四百十三

小儿头面耳目鼻病门

　　　　方

　　保命点眼药 【《薛氏医案》，下同】 　除昏退翳，截赤定痛。　　当归　黄连各二钱　防风二钱半　细辛五分　甘草一钱　　右，水一大碗，文武火熬，滴水中不散为度，入熟蜜少许点用。
　　千金补肝散　治目失明。
　　青羊肝一具，去膜薄切，新瓦炙干　决明子钱半　蓼子一合，熬令香　　右为末，每服方寸匕，日二服，久而有验。
　　本事方　治太阳寒水陷翳膜遮睛。
　　防风　白蒺藜各一两　羌活两半　甘菊三两　　右为末，每服二钱，入盐少许，百沸汤点服。
　　保命羚羊角散　治冰瞖久不去。
　　羚羊角　升麻　细辛各等分　甘草减半　　右为末，一半蜜丸桐子大，每服五七十丸；一半泔水煎，吞送丸子。焮发陷翳，亦羚羊角散之类，用之在人消息。若阴虚有热者，兼服神仙退云丸。
　　东垣补阳汤　治阳不胜其阴，乃阴盛阳虚，则九窍不通，令青白翳见于大眦，乃足太阳少阴经中郁，遏厥阴肝经之阳气，不得上通于目，故青翳内阻也。当于太阳少阴经中，是九泉之下，以益肝中阳气，冲天上行。此乃先补其阳，后于足太阴标中泻足厥阴之火，下伏于阳中。《内经》曰：阴盛阳虚。则当先补其阳，后泻其阴。每日空心服升阳汤，临卧服泻阴丸。须预期调养，体气和平，天气晴明服之，补其阳使上升通于肝经之末，利空窍于目矣。　　羌活　独活　当归身酒洗焙干　甘草梢　熟地黄　人参　黄芪　白朮各一两　泽泻　橘红各半两　生地　白茯　知母炒黄，各三钱　柴胡二两　防风　白芍各五钱　肉桂一钱　　右，每服五钱，水煎空心服。候药力行尽，方可饮食也。
　　束垣羌活退翳汤
　　柴胡　甘草　黄芪各三钱　羌活　黄连　五味子　升麻　当归身各二钱　防风一钱半　黄芩　黄蘗酒浸　芍药　草龙胆酒洗，各五钱　石膏二钱五分　　右，分二服，水煎，入酒少许，临卧热服。忌言语。
　　谦甫五秀重明丸　治眼翳膜遮睛，隐濇昏花。常服清利头目。　　甘菊五百朵　荆芥五百穗　木贼去节，五百根　楮实五百枚　　右为末，蜜丸桐子大，每服五十丸，白汤化下。
　　冲和养胃汤　治内瘴初起，视觉微昏，空中有黑花，神水变淡绿色；次则视岐，睹则成二，神水变淡白色；久则不睹，神水变纯白色。　　柴胡七钱　人参　当归　炙甘草　干生姜　升麻　葛根　白朮　羌活各一两　防风五钱　黄芪一两五钱　白茯苓三钱　白芍药六钱　五味子二钱　　右，每服二钱，水煎服。

　　滋阴肾气丸　治神水宽大，渐散昏如雾露中行，渐睹空中有黑花，视物二体，久则光不收及内障神水淡白色者。　　熟地黄三两　当归尾　牡丹皮　五味子　干山药　柴胡各五钱　茯苓　泽泻各二钱半　生地黄酒炒，四两　　右为末，蜜丸桐子大，辰砂为衣，每服十丸，空心滚汤化下。
　　柴胡复生汤　治红赤羞明，泪多眵少，脑顶沉重，睛珠痛应太阳，眼睫无力，常欲垂闭，久视则酸痛，翳陷下者。　　槁本　蔓荆子　川芎藭　川羌活　川独活　白芷各二分半　白芍药炒　炙甘草　薄荷　桔梗各四分　五味子十二粒，杵　苍朮　茯苓　黄芩炒，各五分　柴胡六分　　右，每服二钱，水煎食后服。

　　黄连羊肝丸　治目中赤，脉洪甚眵。　　黄连为末　白羖羊肝一具　先以羊肝竹刀刮下如糊，除去筋膜，再擂细入黄连，丸桐子大，每服十丸，茶清化下。
　　小柴胡汤　治小儿两目暴赤肿痛，昼夜苦甚。　　柴胡　人参　黄芩　甘草炙　半夏各等分　　右药量儿大小加减，水煎服。久则昏蒙，去半夏，加大黄、竹叶、生地黄。
　　百解散 【《证治准绳》，下同】 　治小儿两目羞明，眼泡浮肿，微有紫色，大腑闭或流利，小便濇或通顺。　　干葛　升麻　赤芍药　黄芩　麻黄酒制　薄桂去粗皮　甘草各等分　　右碎，每服二钱，水一盏，煎七分，无时温服。风热甚，加薄荷同煎。
　　退翳丸　治同上。
　　黑参　防风各一两　北细辛　石决明研　车前各半两　桔梗　黄芩各两半　　右为末，炼蜜为丸梧桐子大，空心茶下十丸。
　　神芎丸　治小儿两目赤肿，发痛不止。　　大黄　黄芩各二两　牵牛一两　滑石四两　黄连　薄荷　川芎各半两　　右为末，水糊丸桐子大，每服三四丸，温水下。
　　凉膈散　治小儿疳，眼濇数日不开。　　大黄　(石卜)硝　甘草炙各一两　连翘二两　栀子　黄芩　薄荷各半两　　右銼散，每服二钱，水一盏，入竹叶七个，蜜少许，煎四分，食后温服，大小加减。
　　清胃散 【《医学入门》】 　治小儿风弦烂眼，膈有积热。　　升麻　生地黄　丹皮　黄连炒　当归各等分　　右，水煎服。加柴胡、山栀，即加味清胃散。
　　泻肝散 【《玉诀》】 　治同上。　　木贼　威灵仙　紫参　菊花　羌活　蝉蜕　生大黄　炙甘草　石决明各等分　脑子少许　　右为末，每用药二钱，豮猪肝一两，批开去膜，掺药在内，线缠，米泔煮熟嚼下。
　　蕤仁膏 【《证治准绳》，下同】
　　蕤仁四十九粒，去皮出油　脑子少许　　右研成膏，用灯心点少许。

　　灵苑羚羊角丸　治小儿肝肺壅热，眼生努肉，赤脉濇痛；及赤眼障翳，睛疼，痒痛羞明；及风疳烁阳眼神效。　　羚羊角屑晒干为末　生甘草　白何首乌　瓦松以纱缉内洗去土，各一两　生干地黄洗　郁金炮过用地上去火气，各二两　　右六味，并细銼曝干，捣罗为细末，炼蜜为丸如菉豆大，每服七丸至十丸。
　　谭氏殊圣退云散　治小儿疳眼，嗞啀饶啼不住。　　草决明　土瓜根　大黄　元参各半两　炙草　宣连　砱砱石即井泉石，各一分　　右，细为散，每服一钱，水一盏，煎至七分。
　　猪胆黄连丸 【《胡氏家传》，下同】 　治小儿疳眼，白膜遮睛，诸药不痊者。　　胡黄连　雄黄细研　夜明砂细研，各等分　猪胆数个　麝香少许，不入胆煮　　右为末，以猪胆汁调药，稀稠得所，却入原胆皮内，以线紧系口，米泔水煮，五七沸，取出放冷。先以麝香于乳钵内研细，却入药一处同研，不用胆皮只取出药研细，用软饭为丸如大麻子大，每服十丸，大者加至十五丸，米饮吞下。如肝气盛，须用陈米饮下。　　又方　治小儿肝脏风热，眼中不见物，及有汗。　　石决明　乳香各一分　龙胆二分　大黄煨，半两　　右为末，每服二钱，用薄荷温水调下。
　　龙胆泻肝汤 【《证治准绳》】 　治小儿肝经湿热，两目肿痛作痒。　　龙胆草酒拌炒黄　泽泻　车前子　木通　生地黄酒拌　当归酒拌　山栀　黄芩炒　甘草各三分　　右水煎，食前服。

　　镇肝散 【《卫生总微》，下同】 　治痰热，眼生翳膜。　　胡黄连　栀子各一两　甘草微炙　马牙硝　青葙子各半两　真珠　牛黄各一分，俱另研　　右为末，拌匀，每服一钱，水八分，入荆芥、薄荷各少许，煎至半盏，去滓温服，食后。
　　洗心散　治心脏邪热，目赤肿痛。
　　麻黄一两，去根　煨大黄　荆芥穗各一两半　生甘草半两　　右为细末，每服半钱或一字，蜜水调下。
　　洗肝散　治三焦壅热，眼目赤肿，隐濇多泪。　　芍药一分　羌活半分　防风并桠枝一分　大黄　甘草各半分　　右为细末，婴儿一字、二三岁半钱、大者一钱，水半盏，入灯心、黑豆各少许，煎数沸，食后放冷服。须银石沙铫中煎，仍与四顺散间服，并用清凉膏贴太阳穴。
　　四顺散　治眼目赤肿。
　　当归去芦酒洗焙　赤芍药　大黄纸裹煨　甘草炙，各等分　　右为末，每服一钱，水一盏，煎至半盏，去滓温服。更量大小加减，无时。
　　清凉膏　治眼赤肿痛，贴太阳穴。
　　芙蓉叶立秋日已后取阴干为末
　　右每一字，或半钱，井花水调，贴太阳穴。
　　元精石散　治眼生赤脉。
　　元精石一两　甘草半两
　　右为细末，每服半钱，竹叶汤调下。
　　羌菊散　治眼生浮瞖障膜。
　　羌活　菊花拣净，半两　防风并桠枝各一分　山栀子去壳，二分，炒　甘草一分半，炒　白蒺藜炒去剌，半两　　右为末，每服半钱，或一钱，蜜汤调，日三，与决明丸间服。
　　决明丸　治同上。
　　决明子拣净　车前子　菊花拣净　川芎　宣连　当归洗净，各一分　大黄　黄芩各半分　　右为细末，炼蜜和丸麻子大，每五岁下三五丸，大者七八丸，煎桑枝汤或麦门冬汤送下。
　　千金仙朮散　治气障眼，又治肝热目赤生病。　　苍朮四两，米泔水浸七日，逐日换泔，至日足取出，刮去黑皮，细切入青盐末一两，同炒黄色去盐　木贼二两，童便浸一宿，水淘净焙干　　右二味，同为细末，每用米饮调下一钱，服之甚效。一方有甘草一两。
　　本事方　治小儿赤热肿眼。
　　大黄　白矾各等分
　　右为末，同冷水调作罨子，贴眼立效。
　　瓜蒂散 【《儒门事亲》，下同】 　治目赤多泪，服此散加郁金，上涌下泻，自愈。　　瓜蒂　赤小豆各七十五个　人参半两，去芦　甘草半两或二钱五分　　右为细末，每服一钱或半钱、或二钱，量儿大小加减用之。空心虀汁调下服之。
　　蒺藜散　治小儿斑疮入眼。
　　麸炒蒺藜　炙甘草　羌活　防风　等分捣。每服二钱浆水下，拨云见日直到老。
　　牛黄丸 【《入门》】 　治小儿通睛。　　犀角屑二钱　牛黄一钱　金箔　银箔各五片　甘草二钱半　　右为末，蜜丸菉豆大，每七丸，薄荷汤吞下。
　　龙脑膏 【《医林》】 　治小儿胎风赤烂。　　龙脑一钱　蕤仁泥二钱半　杏仁七个，为泥　　右入人乳，研为膏点之。

　　五退散 【《入门》】 　治脾受风毒，倒睫拳毛刺痛。　　穿山甲炒　川乌炮　甘草炙，各五钱　蝉退　蚕退　蛇退酢煮　猪蹄退炒　荆芥穗各二钱半　　右为末，每二钱，盐汤调下，食后服。
　　选奇汤 【《回春》】 　治小儿赤脉翳物，从上至下。　　羌活　防风　半夏制，各二钱　酒片芩一钱半　甘草一钱　　右銼，作一贴，水煎服。

　　博金散 【《卫生总微》，下同】 　治眼赤痛，不可忍。　　白药子半两　黄芩钱半
　　右为末，每用一字，沸汤点洗之。

　　洗肝明目散　治痘后目疾。
　　当归　羌活　柴胡　密蒙花　川芎　防风　木贼　山栀　龙胆草各等分　　右为末，每服一钱，淡沙糖水调服。
　　羊肝散　治痘毒入眼，或无辜疳气入眼。　　密蒙花二钱　青葙子　决明子　车前炒，各一钱　　右为末，用羊肝一大叶，薄批掺上，湿纸裹煨熟，空心食之。
　　蝉菊散　治痘疹入目，或病后生翳障。　　蝉退去土净　白菊花各等分　每服一二三钱，水八分，如蜜少许，煎四分，食后温服。
　　秦皮散　治小儿风毒赤眼，痛痒濇皱，眵泪羞明。　　秦皮　滑石　黄连各等分　汤泡热洗，日二三次。
　　黄蘗膏钱氏　用此护眼，可免痘毒入目。　　黄蘗一两　绿豆末二两　生甘草三两　　右为细末，以麻油调成膏，用涂耳前、眼角、目下四五遍。若早涂之，痘出必稀。若既患眼，涂之必减。
　　海藏地黄散 【《准绳》】 　治小儿心肝壅热，目赤肿痛，生赤翳或白膜遮睛，四边散漫者，尤易治。若暴遮黑睛者，多致失明，宜速用此方。亦治疮疹入眼。　　熟地黄　当归　黄连　大黄煨　防风　羌活　生犀末　蝉退　木贼　谷精草　沙苑蒺藜　白蒺藜各一钱　生地　木通　甘草各一钱半　元参五分　　右为细末，每服一字或五分，量儿大小加减，煎羊肝汤食后调下，日三夜一。忌口将息。大人亦治。
　　世传地黄丸 【《薛氏医案》，下同】 　治肾虚目睛多白。　　鹿茸五钱　泽泻　茯苓　山茱萸　熟地黄　牡丹皮　牛膝各一两　　右为末，蜜丸桐子大，每服二十丸，盐汤下。
　　世传苍朮散　治雀目。
　　苍朮四两，米泔浸切片焙
　　右为末，猪肝二两，批开掺药在内，用麻系定，粟米一合，水一碗，砂锅内煮熟熏眼，候温，临卧每服三钱，大效。
　　猪蹄甲散 【《儒门事亲》，下同】 　治小儿斑疮入眼。　　猪悬蹄甲二两，安锅内盐泥固济烧焦为末　蝉壳去土取末　羚羊角镑为细末，各一两　　右二味为末，研入羚羊角细末一分拌匀，每用一字，百日外儿服半钱，三岁已上服三钱，新水或温水调下，日三四服，夜一二服。一年之外则难治。　　又方　透耳药。
　　朱砂一钱　粉霜八分
　　右研为细末，水调少许，用匙杓头倾一两点于耳内，后用：　　白菊花　菉豆皮　谷精草　夜明沙
　　右四味为末，用米泔半碗熬成膏，去滓，入干柿十余个，再同熬，每日吃三两个，仍饮煮干柿汤。　　又方　治小儿斑疮入眼。
　　朱砂　脑子　水银　麝香各等分
　　右四味研为细末，用水调滴入耳中。
　　九味芦荟丸 【《医学准绳六要》，下同】 　治三焦及肝胆经风热，目生云翳；或瘰疬耳内生疮，寒热作痛；或肌烁消瘦，发热作渴，饮食少思，肚腹不调；或肝疳口内生疮，牙龈溃烂；或牙齿蚀落，颊腮腐烂，食少下部生疮。　　芦荟五钱　胡黄连　当归　芍药　川芎　酒炒胆草　芜荑各一两　木香　炙草各五钱　　右为末，茯神打糊丸麻子大，每服五七十丸，滚汤下。
　　蛤粉散　治小儿疮痘入目。
　　谷精草　蛤粉
　　右为末，三岁一钱，猪肝一两，批开，掺药在内，以竹叶包裹，线束定，水一盏煮熟，入罐内熏眼，至温取食之。
　　二粉散　治小儿斑疮入目。
　　轻粉五分　粉霜一钱
　　右研匀，绵裹，如患左睛，塞左耳内，右同之，左右俱患俱塞，眼即开。得疮亦随愈。
　　通顶散 【《证治准绳》，下同】 　治眼疼风热，肿胀作楚。　　瓜蒂　藜芦各一钱　皂角肉半钱　麝香少许，研　　右为细末，研匀，每少许吹入鼻中。
　　九仙散　解诸目疾，不拘岁月远近，并宜先服。　　柴胡　苍朮米泔浸，刮去粗皮，銼炒燥，各二两　赤芍药　荆芥穗　甘草各六钱半　川芎　麻黄銼去节汤泡滤干焙　薄荷　连梗各半两　旋覆花去老梗，三钱　　右碎，每服二钱，水一盏，姜二片，葱一根，煎七分，不拘时温服。
　　三解散　一名宁心汤。主上焦蕴热伤风，面红目赤，狂躁气急，渴欲饮水惊啼烦闷，丹毒口疮，痰嗽搐掣。　　人参去芦　防风去芦　天麻　茯神去皮木　郁金无，以山栀仁代　白附子　大黄各二钱半　赤芍　黄芩　僵蚕各五钱　全蝎十五尾，去毒　枳壳水浸去瓤麸炒，二钱　粉草六钱　　右焙为末，每服半钱至一钱，用薄荷汤，无时调下；或灯心汤。
　　金波散　治时行赤眼肿痛成翳，有热多泪。　　黄连一两　鹏砂　寒水石　大黄各二钱　海螵蛸　铜青各一钱　元明粉二钱五分　全蝎去尖毒，七枚　麝香一字　　右除元明粉、麝香，余七味銼晒为末，仍入元明粉、麝香乳钵内，同前药末杵匀。每用一字至半钱，温汤或凉水调化，澄清去滓，无时频洗。有风夹虫作痒，入轻粉取效。仍忌酒荤三五日。
　　黄连膏　治时行火眼，赤肿濇痛，昼夜烦啼。　　净黄连二钱半
　　右件细銼，用鸡子一枚取清，瓦盏盛，入黄连和匀，酿一时，见黄色，以绢滤过，成膏。患者仰面卧，令人挑一字许，频频点入目内，俟觉口中有苦味，至满舌上，乃药之验也。痘疮余毒攻眼眵，多有热，用之亦验。
　　清凉膏　治暴赤火眼肿痛，及血疖作疼发热。　　大黄　净黄连　黄蘗　赤葛　细辛和叶　薄荷叶　风化(石卜)硝七味，各一两　　右前六味，或晒或焙为末，临时入(石卜)硝，乳钵内同杵匀，每用一钱至二钱，冷水加姜汁调涂太阳，或新汲井水调妙。热疖以凉米汤水调，搽患处。
　　辟尘膏　治小儿尘埃入目，揩成肿热作痛，啼哭不已。　　油烟细墨新汲井水浓磨，入元明粉半钱，和匀为膏　　右用笔点目内，三五次即效。仍忌饮酒一昼宵。
　　速效饮　治长成小儿，因他物或跌着触损，两目血胀肿痛。　　荆芥穗　薄荷叶微炒　草决明微炒，各一两　甘草三钱，生用　　右为粗末，和半生半炒芝麻等分，抄二钱，掌中盛干嚼之，味尽吐去滓，如此法投三五次，即效。
　　菊睛丸 【《局方》】 　治脾肾不足，眼花昏暗。　　枸杞子　苁蓉酒浸炒　巴戟去心，各一两　甘菊花四两　　右为末，蜜丸梧子大，每服十丸，空心白汤化下。
　　复明散 【《证治准绳》，下同】 　治小儿每至日暮即不见物，乃雀目也。　　苍朮米泔浸，刮去皮，銼焙干，二两　谷精草一两　地肤子　决明子　黄芩各半两　　右件捣罗为细末，每服一钱，水八分，入荆芥少许，煎五分，去滓温服，食后。
　　山茱萸丸　治小儿眼白多属虚。
　　山茱萸二两　熟地黄　丹皮　牛膝　茯苓　泽泻各一两　鹿茸半两　　右为末，炼蜜丸如梧子大，食后盐汤下二十丸。
　　龙胆饮子　治疳眼流脓，生疳翳，湿热为病，神效，不治寒热为病者。　　蛤粉　谷精草各半两　羌活　草龙胆各三钱　麻黄二钱半　黄芩炒　升麻各二钱　郁金　蛇蜕皮各五钱　甘草炙，半钱　　右为细末，每服二钱，食后茶清调下。
　　舟车丸 【丹溪】 　治小儿目瞏，目赤多唳，用瓜蒂散加郁金，吐后服此丸。　　生大黄二两　甘遂　大戟　芫花　青皮　陈皮各一两　牵牛头末四两　木香半两　　右为末，水丸如梧子大，每服六七十丸，白汤下，随证加减。
　　井泉石散张涣　治眼疳邪热，攻于眼目，渐生障翳，致损睛瞳。　　井泉石一两　石决明　甘菊花　夜明沙微炒　黄连去须　晚蚕沙微炒，各半两　　右件捣罗为细末，每服一钱，用米泔一盏，入生猪肝少许煎五分，肝烂为度，放温时时服，乳食后。
　　真珠膏 【《证治准绳》，下同】 　专治眼病久不瘥，昏不见物。　　真珠末细研　甘菊花为末　香豉炒黄为末　井泉石细研，各二钱半　　右拌匀，白蜜一合，鲤鱼胆一枚，同药慢火熬成膏，入好龙脑一钱，同拌匀，每用少许，时时点眼中。
　　牛黄膏　治小儿双目通睛。
　　牛黄一钱　犀角末二钱　甘草一分二厘　金银箔各五片　　右为末，炼蜜丸菉豆大，每服七丸，薄荷汤下。
　　贴顖通关膏 【《奇效良方》】 　治小儿被乳母鼻息吹着儿顖，令儿鼻塞，不能吮乳。　　荆芥一两　香附炒　白直僵蚕各七钱半　皂角二钱五分　川芎一两七钱半　细辛五钱　　右为细末，用葱白研烂，入前药末研匀，捻作饼，贴顖门上。
　　黄芩汤 【《婴童百问》，下同】 　治下痢而头痛胸满，口苦咽干，或往来寒热而呕，其脉浮大而弦者。专治协热而利。　　黄芩一两半　芍药一两　甘草炙，半两　　右(口父)咀，每服三钱，枣子一个，水一盏，煎七分，去滓温服。呕者加半夏一两二钱，生姜三片。
　　薄荷汤　治乳下婴儿鼻塞不通，及治夹惊伤寒。　　薄荷叶半两　羌活　全蝎　甘草　麻黄去节　僵蚕炒去丝嘴　天竺黄　白附子各一钱半　　右为末，薄荷汤下。热极生风，加竹沥少许，与服。一方有柴胡、苔芎、桔梗、茯苓，无全蝎、僵蚕、天竺黄、白附子。
　　消风散　治诸风上攻，头目昏痛，项背拘急，肢体烦疼，肌肉蠕动，目眩旋晕，耳作蝉鸣，眼濇好睡，鼻塞多嚏，皮肤顽麻，瘙疮瘾疹，小儿虚风，目濇昏困。　　白茯苓　川芎藭　羌活　荆芥穗　防风　藿香叶　白僵蚕炒　蝉蜕去土　甘草炙　厚朴姜炒　陈皮去白，各一两　　右为细末，每服半钱，茶清调下，薄荷汤亦可。急慢惊风，乳香、荆芥汤调下。或加雄黄，名雄黄散。
　　通关散　治小儿鼻塞，惊风搐搦，关窍不通，皆由痰塞中脘，留滞百节所致。痰之所以潮塞者，气实使之。　　南星炮，一钱　麝香一字　皂角略烧存性，二钱　赤蜈蚣炙，一条　直僵蚕炒去丝嘴，一钱　　右为末，以手点姜汁蘸药少许，擦牙，或用物引滴入药二三点，涎出自开。鼻塞调敷儿顖。
　　辛夷膏张涣　治鼻塞。
　　辛夷叶一两，洗焙干　细幸　木通　香白芷　木香各半两，为细末　杏仁一分，泡去皮尖研　　右件用羊髓猪脂各二两，同诸药相和，于石器中慢熬成膏，赤黄色，放冷入龙脑、麝香各一钱，拌匀，每用少许涂鼻中。若乳下婴儿，乳母吹着儿顖鼻塞者，只涂顖上。
　　葱涎膏吉氏　治儿生三五日，鼻塞气急，饮乳之时，啼叫不止。　　葱什　猪牙皂角为末去皮，各七条
　　右烂研同皂角末成膏，贴顖门上，瘥。
　　犀角地黄汤 【《证治准绳》】 　治鼻衄。　　犀角末　牡丹皮各一两　生干地黄八钱　赤芍药七钱　　右，每服一二钱，水煎服。

　　地黄散杨氏方　治荣中有热，肺壅鼻衄。　　生地黄　赤芍药　当归身　川芎各等分　　右，每服二三钱，水煎熟，入蒲黄少许。春夏衄，入地黄汁、蒲黄各少许。秋冬衄，用车前子汁少许。
　　六君子汤 【《薛氏医案》，下同】 　治小儿鼻衄。　　人参　白朮　茯苓　陈皮　半夏　甘草各等分　　右为末，每服二钱，姜枣水煎。

　　四物汤　治小儿颅解，鼻衄，颏间色赤。　　当归　川芎　芍药　山栀　熟地黄各一钱　　右，水煎服。

　　五淋散　治证同上。
　　赤茯　赤芍药各五分　山栀炒　当归各三分　甘草二分　　右用灯心十根，水煎服。

　　黄芪芍药汤　治衄多岁，面黄眼濇，多眵手麻。　　黄芪三两　甘草炙　升麻　葛根　羌活半两　芍药炒黄，各一两　　右，每三钱，水煎服。薛己曰：按此手足太阴阳明药也，然血虚久则阳亦虚矣，故血不足则麻木。除虚火动，变证百出，实非风也。此升阳滋阴例。
　　麦门冬饮子　治小儿唇色白，鼻衄久不愈。　　五味子十粒　麦门冬去心　黄芪各一钱　当归身　人参　生地黄各五分　　右，水煎服。

　　木通散 【《圣惠方》】 　治小儿脑热无涕，口干心躁，眠卧不安。　　木通銼　麦门冬去心焙　川升麻各半两　知母　杏仁汤浸去皮尖双仁，麸炒微黄　犀角　炙甘草微赤銼，各一分　栀子仁三枚　　右件药捣罗为粗散，每服一钱，以水一小盏，煎至五分，去滓，不计时候，量儿大小加减温服。
　　犀角升麻散张涣方　治脑热，肺壅，鼻干病。　　犀角屑一两　川升麻　马牙硝　川黄连　朱砂研飞，各半两　牛黄　龙脑各一分，细研　　右件捣罗为细末，每服半钱，温蜜汤调下，乳后服。
　　麦门冬丸万全方　治小儿心肺壅热，脑干无涕，时有烦躁。　　麦门冬去心焙，一两　龙脑细研，半分　甘草炙　牛黄研入，各一分　黄连　赤茯苓　犀角屑　粉霜　朱砂　马牙硝以上俱各研　子芩　生干地黄各半两　　右件捣罗为末，研匀，每服半钱，以温汤调下。
　　龙脑散 【《圣惠方》】 　治小儿鼻齆，不闻香臭。　　龙脑半钱，细研　瓜蒂十四枚　赤小豆三十粒　黄连三大茎，去须　　右件药，捣细罗为散，入龙脑研令匀，每夜临卧时，以菉豆许吹入鼻中，每用有少许清水出为效。
　　清肺膏张涣方　治齆鼻病。
　　瓜蒂半两　附子一枚，去皮脐　赤小豆　细辛　甘草各一分　　右药捣罗为细末，入龙脑一钱，研匀，炼蜜和丸，绵裹内鼻中，随鼻之大小。右二方：前一方有热者宜之，后一方有寒者宜之。
　　通辛散千金方　治小儿鼻塞生息肉。　　通草　细辛各一两
　　右二味，捣末取药如豆，着绵缠，内鼻中，日二。　　又方 【《千金翼》，下同】 　治鼻中息肉，鼻中不得喘息。　　取细辛以口湿之，屈头内鼻中，傍内四畔多着，日十易之。满二十日外，以葶苈一两，松罗半两，二味捣筛，以绵薄裹如枣核大，内鼻中，日五六易之。满二十日外，以吴白矾上上者二两，瓦坯里相合，令置窑中烧之，待瓦熟取，捣筛，以面脂和，如枣核大，内鼻中，日五六易，尽更和，不得顿和，二十日外乃瘥。慎行作劳及热食、及蒜面百日。　　又　治齆鼻有息肉，不闻香臭。
　　瓜蒂　细辛各半两
　　右二味为散，絮裹豆大，塞鼻中，须臾即通。
　　雄黄散 【丹溪】 　治小儿赤鼻。　　雄黄　黄丹各等分
　　右用无根水调敷，或用菖蒲半叶，酒蒸为末，调服，解食毒。无根水者，天落雨水，用碗盛之者是也。
　　菊花散张涣方　治鼻塞多涕等病。
　　甘菊　防风　前胡各一两　甘草一分　细辛　桂心各半两　　右捣罗为细末，每服半钱，研入乳香少许，煎荆芥汤调下，乳后。
　　菊花散圣惠方　治小儿脑户伤于风冷，鼻内多涕，精神昏闷。　　甘菊花　白朮　细辛　白茯苓　甘草炙　防风　人参各一分　　右件药捣粗罗为散，每服一钱，以水一小盏，入生姜少许，煎至五分，去滓，不计时候，量儿大小，以意分减温服。
　　芎藭散 【《万全方》】 　治同上。　　芎藭半两　甘菊　白朮　防风　人参　细辛　白茯　甘草炙，各一分　　右件药捣罗为散，每服一钱，以水一盏，生姜少许，煎至五分，去滓温服。古今图书集成医部全录卷四百十四

小儿头面耳目鼻病门

　　　　单方

　　治小儿解颅：熬蛇蜕皮末，和猪颊车中髓，敷顶上，日三四度。 【《千金方》，下同】　　又：用猪牙颊车髓，煎熬敷顖上痊。
　　治小儿脑长解颅不合，羸瘦色黄，至四五岁不能行：用半夏、生姜、芎藭各一升，细辛三两，桂心一尺，乌头十枚(口父)咀，以醇苦酒五升渍之，晬时煮三沸，绞去滓以绵一片浸药中，适寒温以熨顖上，冷更温，复熨如前，朝夕各三四熨乃止，二十日可愈。
　　治小儿解颅，用生蟹足、白蔹各半两，捣末，以乳汁和敷颅上，立愈。
　　治小儿解颅：以细辛、桂心各半两，干姜十八铢为末，以乳汁和敷颅上，干复敷之，儿面赤即愈。一方用姜汁和敷顖上。
　　治小儿顖开不合：用防风一两，柏子仁、白芨各一两，为末，以乳和敷顖上，日一，十日知，二十日愈。
　　小儿解颅，顖开不合鼻塞者：天南星炮去皮为末，淡酢调绯帛上贴顖门，炙手频熨之，立效。【《小儿直诀》】
　　小儿解颅：黄狗头骨炙为末，鸡子白和涂之。 【《杨氏直指》】
　　小儿解颅：以丹雄鸡冠上血滴之，随以赤芍药末粉之，甚良。 【《普济方》】
　　小儿顖肿软：以青黛冷水调敷之，及兼服化毒丹。 【《证治准绳》】
　　小儿顖门生下即肿者：黄蘗末水调贴足心。 【《普济方》】
　　小儿顖陷，因脏腑壅塞，血气不荣：用乌鸡骨一两酥炙黄，生地黄焙二两为末，每服半钱，米饮调下。【《圣惠方》】
　　小儿顖陷乃冷也，水调半夏末涂足心。 【《本草纲目》】
　　小儿顖陷：绵乌头、附子并生去皮脐二钱，雄黄八分为末，葱根捣和作饼，贴陷处。 【《全幼心鉴》】
　　小儿顖陷：以天灵盖炙令黄，捣罗为末，以生油涂之。 【《证治准绳》】
　　小儿顶软，因风虚者：蛇含石一块煅七次，酢淬七次，研郁金等分为末，麝香少许，白米饭丸龙眼大，每服一丸，薄荷汤化服，一日一服。【《活幼全书》】
　　小儿顶软：乃肝肾虚，风邪袭入，用附子去皮脐，天南星各二钱为末，姜汁调摊，贴天柱骨，内服泻青丸。【《全幼心鉴》】
　　治小儿头面疮疥：用麻子五升为末，以水和绞取汁，与蜜和敷之，若有白犬胆敷之，大佳。【《千金方》，下同】
　　治小儿头上恶毒肿痤疖诸疮：用男子屎尖烧灰，和腊月猪脂，先以酢泔洗拭清净，干敷之。
　　治三日小儿头面疮起，身体大热：用升麻、柴胡、石膏各六铢，甘草、当归各十二铢，大黄、黄芩各十八铢，(口父)咀，以水四升煮取二升，分服，日三夜一，量儿大小用之。
　　治小儿身体头面悉生疮：用榆白皮随多少曝令燥，下筛酢和涂绵，以敷疮上，虫自出。亦可以猪脂和涂之。
　　小儿头疮，及浸淫黄烂热疮，疥疽阴蚀：用益母草、天麻草切五升，以水一斗半，煮一斗，分数次洗之以杀痒。
　　治小儿头疮秃疮，经年不瘥：取屋梁上尘土末，和油瓶下滓，以皂荚汤洗敷之。　　又：取大虫脂敷之，亦治白秃。
　　又：发中生疮顶白者，皆以熊白敷之。
　　治小儿头疮：用胡粉一两，黄连二两，二味为末，去痂拭干敷之，即瘥；更发，如前敷之。　　又：取胡粉、连翘各一两，水银半两，以水煎连翘，内胡粉、水银和调敷之。　　又：用白松脂、胡粉各二两，水银一两，猪脂四两，合煎去滓，内水银粉调敷之。大人患同。
　　又头疮流脓：用松香、五倍子、枯矾、府丹各等分为末，洗挣搽之。
　　小儿头疮：杏仁烧研敷之。 【《事林广记》，下同】
　　小儿头疮：熟鸡子黄炒令油出，以麻油腻粉搽之。
　　小儿头疮：兔丝苗煮汤频洗之。 【《子母秘录》】
　　小儿头疮：草鞋鼻子烧灰，香油调敷之。 【《圣济录》，下同】
　　小儿头疮：乌梅烧末，生油调涂之。
　　小儿头疮：以马骨烧灰和酢调敷之。 【《孟诜》】
　　小儿头疮，面疮，月蚀：并用蛇蜕烧灰，腊猪脂和敷之。 【《肘后方》】
　　小儿头疮，因伤湿入水成毒，脓汁不止：用红曲嚼罨之，甚效。 【《百一选方》】
　　小儿头疮：镜面草自干为末，和轻粉麻油敷之，立效。 【《杨氏家藏方》】
　　小儿头疮，粘肥及白秃：用皂角烧黑为末，去痂敷之，不过三次即愈。 【邓笔峰《卫生杂典》】
　　小儿头疮：以葱汁调腻粉涂之。 【《集简方》】
　　小儿头疮：以黄泥裹豉煨熟取研，以纯菜油调敷之。 【《胜金方》】
　　小儿头疮：吴茱萸炒焦为末，入水粉少许，猪脂酢调涂之。 【《圣惠方》，下同】
　　小儿头疮：枳实烧灰猪脂调涂。

　　小儿头疮：龟甲烧灰敷之。

　　小儿头疮：树上干桃烧研，入腻粉麻油调搽。
　　小儿头疮：用皮鞋底洗净煮烂，洗净疮敷之。　　又：用旧皮鞋面烧灰，入轻粉少许，生油调敷。
　　小儿胎癣，及头生疮，手爬即延生，谓之胎癣。先以葱盐汤洗净，用桑树木蛀屑烧存性，入轻粉等分，油和敷之。
　　小儿脑疳，鼻痒，毛发作穗，黄瘦：用鲫鱼胆汁滴鼻中三五日，甚效。
　　小儿头疮，昼开出脓，夜即复合：用鲫鱼长四寸一枚去肠，大附子一枚去皮研末，填入，炙焦研傅，捣蒜封之，效。
　　小儿头疮：田螺壳烧存性，清油调掺之。
　　小儿头疮：蚕蜕纸烧存性，入轻粉少许，麻油调敷。
　　小儿头疮：水磨槟榔晒取粉，和生油涂之。
　　小儿头面诸疮：用芝麻生嚼敷之。 【《普济方》，下同】
　　小儿头疮：糯米饭烧灰，入轻粉清油调敷。
　　小儿头疮：黑豆炒存性研，水调敷之。
　　治小儿癞头并身癞等证：以松皮烧灰、白胶香、枯矾、大黄、黄蘗，油调敷患处。
　　小儿头疮：野外久干牛屎不坏者烧灰，入轻粉麻油调搽。
　　小儿头疮：用羊粪煎汤洗净，仍似羊屎烧灰同屋悬煤，清油调涂。
　　小儿头疮：猪(骨同)骨中髓，和腻粉成剂，火中煨香研末，先温盐水洗净敷之。亦治肥疮出汁。
　　小儿头疮：用猪腰子一个，批开去心膜，入五倍子轻粉末等分在内，以砂糖和面固剂，炭火炙焦为末，清油调涂。【《经验良方》，下同】
　　小儿头疮浸湿，名胎风疮。古松上自有赤厚皮，入豆豉少许，瓦上炒存性，研末，入轻粉香油调涂之。
　　婴儿胎疮满头：用水边乌臼树根晒研，入雄黄末少许，生油调搽。
　　小儿头疮：蓼子为末，蜜和鸡子白同涂之，虫出不作痕。 【《药性论》】
　　小儿头疮出脓水：用鲍鱼以麻油煎熟，取油频涂。 【《本草纲目》】
　　治小儿头疮：以大笋壳烧灰，量疮大小，用灰调生油敷；又加腻粉佳。 【《证治准绳》，下同】
　　治小儿头生诸疮：烧鸡卵壳和猪脂敷之。
　　治鳝攻头：以败龟板酥炙为末，用飞面少许和油涂顶上，留孔出毒，不可调太柔。
　　小儿头疮久不愈：胡桃仁皮灯上烧存性，碗盖出火毒，入轻粉少许，生油调涂一二次，愈。【《卫生总微》，下同】
　　小儿头疮：绛矾一两，淡豉一两，炒黑腻粉二钱研匀，以桑灰汤洗净掺之，良。
　　治小儿秃头疮：取雄鸡屎、陈酱汁，苦酒和，以洗疮了敷之。 【《千金方》，下同】　　又：用芫花，腊月猪脂和如泥，洗去痂敷之，日一度。一方用治白秃。
　　治小儿头秃疮：葶苈子细末先洗敷之。　　又：用不中水芜菁叶烧作灰，和猪脂敷之。
　　治小儿头秃疮：无发苦痒，用野葛末、猪脂、羊脂各一两，三味合煎，令消待冷以敷之，不过三上愈。
　　治少小秃疮头不生发：用楸叶捣取汁，敷头立生。
　　小儿秃疮：烧鲫鱼灰，以酱汁和敷之。
　　小儿头秃：蔓菁子末和酢敷之，一日三上。
　　小儿赤秃：桑堪取汁频服。

　　小儿秃疮：大蜈蚣一条，盐一分，入油内浸七日，取油搽之，极效。 【《海上方》】
　　小儿白秃：黑葚入罂中曝三七日，化为水，洗之三七日，神效。 【《圣济总录》，下同】
　　小儿秃疮：以盐汤洗净，蒲苇灰敷之。
　　小儿秃疮：冷泔洗净，以羊角葱捣如泥，入蜜和涂之，神效。
　　小儿白秃：用瓠藤同裹盐，荷叶浓煎，洗三五次，愈。
　　小儿秃疮：黄蜀葵花、大黄、黄芩等分为末，米泔洗净，香油调搽。 【《普济方》，下同】
　　小儿白秃：用虎骨末油调涂之。

　　小儿白秃：用鼠屎瓦煅存性，同轻粉麻油涂之，即愈。 【《百一方》】
　　小儿秃疮：用黑羊粪为末，猪胆调搽。 【《身经通考方》】
　　小儿秃疮：白头翁根捣敷一宿，已作疮者，半月愈。 【《肘后方》】
　　小儿白秃，马齿苋煎膏涂之，或烧灰猪脂和涂。 【《圣惠方》，下同】
　　治小儿赤秃：以赤马皮，白马蹄烧灰，和腊猪脂敷之，良。一方无赤马皮。
　　小儿白秃：紫草煎汁涂之。

　　小儿秃疮：韶脑一钱，花椒二钱，脂麻二两为末，以退猪汤洗后搽之。 【《简便方》，下同】
　　小儿秃疮：用松香五钱，猪油一两熬搽，一日数次，数日即愈。　　又：用沥青二两，黄蜡一两半，铜绿一钱半，麻油一两半，文武火熬收，每摊贴之，神效。【《卫生宝鉴》】
　　治小儿秃疮：羊粪熬汤，洗去痂，用屋悬煤炒罗为末，以麻油涂疮上。 【《儒门事亲》，下同】
　　小儿白秃疮者，俗呼为鸡粪秃者是也。可用甜瓜蔓龙头，不拘多吵，河水浸之一宿，以沙锅熬极苦汁滤去瓜蔓，以文武慢火熬成，如稀饧状，盛于磁器中。可先剃头，去尽疮痂，死血出尽，河水洗净，却用熬下瓜蔓膏子一小盏，加半夏末二钱，生姜自然汁一二匙，狗胆一枚同调，不过三两上，立可。大忌鸡、猪、鱼、兔、动气发热之物。
　　小儿白秃，头上团团白色：以蒜切口，日日揩之。 【《子母秘录》，下同】
　　小儿白秃：牛屎厚封之。

　　小儿白秃：大豆触髅骨各烧灰等分，以腊猪脂和涂。 【《姚僧坦集验方》】
　　小儿秃疮：酢和榆白皮末涂之，虫当出。 【《产乳方》】
　　小儿白秃：猪蹄甲七个，每个人白矾一块，枣儿一个烧存性研末，入轻粉麻油调搽，不过五上即愈。【《本草纲目》，下同】
　　小儿腊梨头疮：取慈竹内蠹虫捣，和牛溺涂之。　　又：用鲫鱼去肠，入皂矾烧研搽。
　　又：用大鲫去肠，入乱发填满烧研，入雄黄末二钱，先以虀水洗拭，生油调搽。 【危氏方】
　　治小儿白秃干壳不出汁：以鸡子七枚去白皮，铜器中熬，和油涂之。 【《卫生总微》，下同】　　又：以陈香薷煎浓汁少许，同脂和胡粉敷之。　　又：以鸡窠中草，和白头翁花一处烧灰研细，用腊月猪脂和匀，先用酢泔洗疮，后傅之。　　又：以椿、楸、桃三般叶心，取汁傅之，大效。　　又：以人屎烧灰末，用腊月猪脂和傅。　　又：以虎脂消令凝涂之，日三四次。　　又：以酢少许，和净水洗去疮痂，再以温水洗之，挹干，用百草霜入经粉研细，用少许生油调涂。　　又：以兔丝煎汤洗之，以竹叶烧灰研细，猪脂和涂。　　又：以黑豆炒烟尽杵为末，入腻粉研细，生油调涂。
　　治久癞头：以黄连细末傅之。 【《证治准绳》，下同】
　　治久癞头：以苦参丸食后服之，外用苦参末，油傅之，二月愈。　　又：以烧红炭，焠长流水令热洗之，仍用芫荽子煎猪脂去滓，用脂傅患处。　　又：以胡荽子、伏龙肝、悬龙尾、黄连、白矾为末，油调傅之。　　又：以腊月马脂油搽患处，极效。

　　治小儿头上软疖：以青濇柿子连皮薄切，焙干杵为细末，每用时，先以温汤洗，捻去其脓血，用药少许，入轻粉三分之一拌匀，以薄薄牛皮胶水调成膏，摊熟帛子上贴之。【《卫生总微》，下同】　　又：以炒芝麻就铫子中乘热取起，嚼烂敷之。　　又：以生油饼剂子一　，捻薄，留一窍于疖上皱，来日脓自出便效，屡验。　　又：以兔毛皮不拘多少，烧灰研细，入腻粉少许，用油调涂。　　又：用枳壳去穰，周围用糊合于疮上，去脓生肌，屡验极效。
　　治小儿湿癣：用枸杞根捣作末，和腊月猪脂傅之。 【《千金方》，下同】　　又：以桃青皮捣末和酢敷之，日二。　　又：煎马尿以洗之。
　　又：揩破以牛鼻津傅之。
　　又：烧狗屎灰和猪脂涂之。

　　治小儿癣杂疮：白胶香、黄蘗、轻粉为细末，羊骨髓调涂癣上。 【《儒门事亲》】
　　治鬼舐头：以儿粪腊猪脂和傅。 【《证治准绳》，下同】　　又：以腊月猪屎烧灰为末，猪脂和傅。
　　治头皮虚肿，如蒸饼裹水状：以口嚼面傅之。 【《卫生总微》】
　　治小儿头秃不生发，若痒，取蔓菁子捣为末，以猪脂调涂于秃处，佳。 【《圣惠方》】
　　小儿发迟：陈香薷二两，水一盏，煎汁三分，入猪脂半两和匀，日日涂之。 【《永类钤方》】
　　小儿发黄：用腊月猪脂和羊屎灰蒲灰等分傅之，三日一傅，取黑止。 【《千金翼》，下同】
　　治发秃不生：先以酢泔清洗秃处，以生布揩令火热，腊月猪脂并细研生铁，煎三沸涂之，日三遍。　　又：以酢汁煎大豆烂，去豆煎令稠，涂发即生。 【《证治准绳》，下同】　　又：用贯众烧灰细研，油调傅。
　　又：用麻子一升熬黑，压取脂，傅头上良。　　又：用甑气水主长毛发，以物于炊饭时承取沐头，令其发长密黑润，不能多得，朝朝梳小儿头，渐渐觉有益好。【《本草纲目》】　　又：用雁脂涂之。 【《证治准绳》，下同】　　又：以熊白涂之。
　　又：以羊屎烧灰淋汁，用豉汁洗之，三日一次，不过七次即生。 【《卫生总微》，下同】
　　又治血热发薄不生：以桃柳煎汤，入猪胆汁和抹，头发自生。
　　小儿奶疽生面上：用枫香为膏摊贴之。 【《活幼全书》】
　　小儿面疮焮赤肿痛：地榆八两，水一斗煎五升，温洗之。 【《卫生总微》，下同】
　　治小儿面上生疮如火烧：以赤薜荔叶杵末，生油调傅。一名山乔麦。　　又：以黄粱米一升杵末，蜜水和傅，以瘥为度。
　　治面上生疮出脓汁：以蛇蜕皮炙焦为末，和猪脂傅上。
　　治面疮出黄水，以鲫鱼头烧灰研末，和酱清汁傅上，一日易。
　　治面上坐诸般疮，以兔丝汤洗之。
　　又：以大麦烧存性为末，生油腻粉调涂，神效。大麦只炒焦黑亦得。
　　治小儿面湮疮，俗云炼银疮者，是母受胎之日，食酸辣及邪味过度，多生此疮。百药煎五钱，生白矾二钱为细末，小油调，旋搽之，神效。【《外科精义》】
　　小儿诸疳遍身，或面上生疮，烂成孔臼，如大人杨梅疮：用蒸糯米时甑蓬四边滴下气水，以盘承取，扫疮上，不数日即效，神妙。【《集简方》】
　　小儿眉疮：黑驴屎烧灰研，油调涂，立效。 【《圣惠方》】
　　小儿眉疮：猪颈骨髓六七枚，白胶香二钱，同入铜器熬稠，待冷为末，麻油调涂。 【《本草纲目》，下同】
　　小儿眉疮：小麦麸炒黑研末，酒调傅之。
　　小儿眉癣：用旋覆花、天麻苗、防风等分为末，洗净，以油调涂之。 【《卫生总微》】
　　小儿聤耳：以桑木上露，蜂房炙黄杵末，温酒调下半钱。 【《本草纲目》，下同】　　又：以蚯蚓粪研细吹其中，极效。

　　耳上生疮：以鸡子白傅之。

　　小儿耳出脓：用天鹅油调草乌末，入龙脑少许，和傅立效；无则以雁油代之。 【《通元论》】
　　月蚀耳疮：望夜取兔屎纳虾膜腹中，同烧为末傅之。 【《肘后方》】
　　小儿耳疮月蚀：胡粉和土涂之。 【《子母秘录》，下同】
　　小儿月蚀生于耳后，黄连末敷之。

　　小儿耳疳生于耳后，肾疳也。地骨皮一味煎汤洗之，仍似香油调末搽之。 【《蓼川闲录》】
　　小儿月蚀：蔷薇根四两，地榆二钱为末，先以盐汤洗过傅之。 【《全幼心鉴》】
　　小儿耳烂：轻粉枣子灰等分，研油调傅。 【《摘元方》】
　　治小儿聤耳：末石硫黄，以粉吹其中，日一夜一。 【《千金方》，下同】
　　治小儿耳疮：烧马骨灰傅之。
　　又：烧鸡屎白，竹筒吹入耳中。

　　小儿聤耳：硫黄和蜡作挺插之，日二易。
　　小儿耳疮：屠几上垢傅之。

　　小儿聤耳：桃仁炒研绵裹，日日塞之。
　　小儿耳聋：以巴豆一粒蜡裹，针令通透，塞耳中。 【《卫生总微》，下同】　　又：以猫儿捉住老鼠夺之，取其鼠胆汁，灌病耳中。一云只以鼠胆用之亦可。　　又：以地龙一条，盐少许，俱贮葱筒中，时动摇则化为水，用点耳中。　　又：以米酢一碗，同铁一块弹子大，烧赤投酢中，令耳就上，使气熏入耳中，即效，二三日可治。　　又：以葱白于灰火中煨令热，将葱白头内耳中，一日三易。　　又：以芥菜子杵烂，入人乳汁和绵裹，内耳中，一日一易。
　　治沉听新聋：以荆子中蚛虫白粉和油滴耳中。
　　治久聋：以驴脂和生椒杵烂作丸，绵裹塞耳中。　　又：以醇酢微火煎附子至软，削令尖，塞耳中。
　　治耳中鸣痛：以干百合为末，温水调下一钱，乳后服。　　又：以柳树蚛虫粪，水化取汁，调白矾末少许滴耳中，妙。　　又：以盐二三升蒸热包裹，以耳枕之，冷即易。亦治耳洪洪声。
　　治小儿耳鸣如流水，如风声：以生乌头才撅得，乘湿削如枣核，塞耳中，旦用夜易，夜用旦易，不过三日愈。及治耳痒。无即用干者。
　　治耳中常鸣：以生地黄截塞病耳，数数易之，或以纸裹微煨用。
　　治耳中肿或自疮：以白矾烧灰研细，每用少许，以苇筒吹其中，日三四次；或以绵裹塞其中。生疮者用胡桃油调着耳内。
　　治小儿聤耳脓汁出：以硫黄细研，每用少许掺入耳中，日一次，夜一次。　　又：以白矾麝香研匀，少少掺入耳。
　　治小儿疣目：以针及小刀子决目四面，令血出，取患疮人疮中汁黄脓敷之，莫近水，三日即脓溃，根动自脱落。【《千金方》】　　小儿雀盲，至晚忽不见物：用羯羊肝一具，不用水洗，竹刀剖开，入谷精草一撮，瓦罐煮熟，日食之屡效。忌铁器。如不肯食，炙熟捣作丸，菉豆大，每服三十丸，茶下。【《卫生家宝》方】
　　小儿脑热好闭目，或太阳痛，或目赤肿：川芎藭、薄荷、(石卜)硝各二钱为末，以少许吹鼻中。 【《全幼心鉴》，下同】
　　小儿赤眼：水调黄连末贴足心，甚妙。
　　小儿目翳，或来或去，渐大侵睛：雪白盐少许，灯心蘸点日三五次，不痛不碍，屡用有效。【《活幼口议》】
　　小儿麸翳未坚，不可乱药，宜以珊瑚研如粉，日少少点之，三日愈。 【《钱相公箧中方》】
　　小儿脑热，常欲闭目：大黄一分，水三合，浸一夜，一岁儿服半合，余者涂顶上，干即再上。【《姚和众至宝方》】
　　婴儿赤目：茶调胡黄连末，涂手足心即愈。 【《济急仙方》】
　　婴儿赤目在蓐内者：人乳浸黄蘗汁点之。 【《小品方》】
　　小儿疣目：鸡肫黄皮擦之自落。 【《集要方》】
　　婴儿目濇，月内目闭不开，或肿羞明，或出血者，名慢肝风。用甘草一截，以猪胆汁为末，每用米泔调少许灌之。
　　小儿雀目：仙灵脾根、晚蚕蛾各半两，炙甘草、射干各二钱半为末，用羊肝一枚切开，掺药二钱扎定，以黑豆一合，米泔一盏煮熟，分二次食，以汁送之。【《普济方》，下同】
　　小儿雀目：牵牛子末每以一钱用羊肝一片，同面作角子二个炙熟食，米饮下。
　　小儿目翳：嫩楸叶三两捣烂，纸包泥裹，烧干去泥，入水少许，绞汁，铜器慢熬如稀饧，瓷合收之，每旦点小儿赤眼，羊肝切薄片，井水浸贴。
　　治小儿胎赤眼、风赤眼：用小儿吐出蛔虫二条，磁盒盛之，纸封埋湿地，五日取出化为水，磁瓶收，每日以铜箸点之。
　　治小儿雀盲：以苍朮二钱，米泔浸切片，焙为末，猪肝一两批开，掺药在内，用麻系定，粟米一合，水一碗，砂锅内煮熟，熏眼候温，临卧每服三钱，大效。【《世传方》】
　　治雀盲：不计时用苍朮一两，每服一钱效。 【《圣惠方》】
　　小儿雀目：夜明砂炒研，猪胆汁和丸，菉豆大，每米饮下五丸。一方加黄芩等分为末，米泔煮猪肝取汁，调服半钱。【《本草纲目》，下同】
　　小儿雀目：用雀头上血频点之。

　　小儿雀目：取牛肝生食之。

　　一用乌牛胆点之。

　　小儿疳眼：用生鸡肝一具，不拘大小雌雄；二三岁者只用半具，外去衣，内去筋膜，研细如面，入疳积散若干，调极匀，加好熟白酒，厚薄相和，隔汤顿温热，空心通口服，用甜曲酒，少加熟白酒亦佳。服至眼开翳散方止。【《证治准绳》】
　　小儿目睛上生白膜：以白矾一分，水四合，于热铜器中煎取半合，下白蜜调之，用绵滤过，每用芥子许点之，日三。【《卫生总微》，下同】
　　瞖膜厚重：以猪胆白皮曝干，合作小绳，如粗钗股大，烧作灰，放冷研细，点翳上三五度，瘥。
　　治目盲：以猪胆一枚取汁，微火上煎之，可圆如黍米大或芥心大，每用一丸，内眼中，食后。
　　治睛盲神法：于正月八日，二月八日，三月六日，四月四日，五月五日，六月二日，七月七日，八月二十日，九月十二日，十一月二十日，十二月晦日，每遇上件神日，用桑柴灰一合煎汤，于磁器内澄令极清，稍热洗之；如觉冷即重汤煮令得所，不住手沃之。如法用之，视物如鹰鹘，真有神效。
　　治雀目：以黄蜡不拘多少，器内熔成汁，取下，入蛤粉相和得所，团成毯子。每用以刀子切下一二钱许，以猪肝一二两批开，掺药在内，麻缕札，水一碗铫内煮熟，乘热气熏眼，至温时并肝食之，神效，日二服。　　又：以豆豉于新瓦上炒令黄色，入雄黄半两，同研为细末。每用药一钱，豮猪肝一片批开，掺药裹合，陈米饮煮熟与食之。　　又：以石膏为细末，每用一钱，猪肝一片薄批，掺药在中，麻缕缠定，入砂瓶中煮熟，切作块子与食。此方治诸药不效者，服之如神。
　　小儿疳眼：以乌鲗鱼骨、牡蛎各等分，研为细末，糊丸皂子大，每用一丸，用猪肝一叶同药入清米泔，煮至肝熟为度，和肝食汁送下。
　　治悞飞麦芒入目不出者：用新布覆目上，持蛴螬于布上摩之，其芒出着布上，甚良。
　　治诸物入眼，眯之不出者：用好墨清水研汁，铜箸点之即出。
　　治悞被诸物冲触伤目：以牛尿点之，日二，仍避其风，虽黑睛破损亦愈。
　　治眼赤肿痛：取嫩槐芽或嫩叶煎汤，放温洗之，白睛如血泪多者，最宜用。
　　洗赤毒眼：以细(石卜)硝沸汤浸，澄去滓，乘热洗之。
　　小儿初生目闭：熊胆少许，煎洗七八次愈。 【《幼幼近编》】
　　小儿鼻塞，生息肉：用通草、细辛各一两，二味捣末，取药如豆着绵缠头内鼻中，日二。【《千金方》，下同】
　　治小儿鼻塞不通，浊涕流出：杏仁半两，蜀椒、附子、细辛各六铢，四味(口父)咀，以酢五合渍药一宿，明日以猪脂五合，煮令附子色黄，膏成，去滓了，更以涂絮导鼻孔中，日再，兼摩顶。
　　小儿鼻疳赤烂：兰香叶烧灰二钱，铜青五分，轻粉二字，日敷三次。 【钱乙小儿方】
　　小儿鼻蚀：用熊胆半分，汤化抹之。 【《圣惠方》，下同】
　　小儿鼻塞头热：用熏草一两，羊髓三两，铫内慢火熬成膏，去滓，日摩背上三四次。
　　小儿头热，鼻塞不通：取湿地龙粪捻饼，贴顖上，日数易之。
　　小儿鼻干无涕，脑热也。用黄米粉生矾末各一两，每以一钱贴顖上，日二次。 【《普济方》】
　　小儿鼻(上匿下虫)，鼻下两道赤色有疳：以米泔洗净，用黄连末敷之，日三四次。【《子母秘录》】
　　小儿鼻疳蚀烂：胆矾烧烟尽，研末掺之，一二日愈。 【《集简方》】
　　小儿鼻塞不通，不能食乳：用醍醐二合，木香、零陵香各四分，汤煎成膏，涂头上，并塞鼻中。【《久台》方】
　　衄血不止：麦门冬、生地各五钱，水煎服立止。 【《幼幼近编》，下同】　　又：用车前叶捣汁饮之，甚效。

　　小儿鼻塞：以槐叶为末，用乳母唾调，厚涂顖门上。 【《庄氏家传》】
　　鼻塞不通：以天南星大者一枚，微炮为末，以淡酢调涂绯帛上，以贴顖上，炙热手频熨之。【张鸡峰方】
　　鼻塞不闻香臭，水出不止者：用蒺藜子半掬为细末，以水一小盏煎至减半，令患人仰卧，满含饭一口，以药汁灌鼻中，不过再，即嚏病出。儿大者有此病，小者未有。【《卫生总微》，下同】
　　治鼻中生疮有脓：取黑牛耳中垢，先搌鼻中脓尽，敷之。
　　治齆鼻有宿肉，出气不快，不闻香臭：以白矾未和面脂绵裹，塞鼻中数日，宿肉随药自出。
　　　　　针灸

　　《千金方》曰：小儿顖陷，灸脐上下各半寸，及鸠尾骨端；又足太阴各一壮。　　《医学纲目》曰：顖门不合，脐上脐下各五分二穴，灸三壮，灸疮未发先合。　　《古今医统》曰：小儿陷顖，灸水分七壮，禁针。水分在下脘下一寸，脐上一寸，穴当小肠下口，至是泌别清浊，水液入膀胱，渣滓入大肠，故曰水分。或针长强三分，灸则五壮。长强一名气之阴郄，一名撅骨。在脊骶骨端，计三分，伏地取之乃得，足少阴、少阳结会督脉，别走任脉。　　《原机启微》曰：治小儿雀目，夜不见物，灸手大指甲后一寸内廉，横文头白肉际，灸一壮，炷如小麦大。　　《卫生宝鉴》曰：小儿疳眼，灸合谷二穴各一壮、炷如小麦大，在手大指次指两骨间陷者中。　　《医学网目》曰：小儿乳癖目不明者，灸肩中俞二穴各一壮。在肩甲内廉去脊二寸陷中。　　《古今医统》曰：小儿三五岁，两眼每至春秋忽生白翳遮瞳子，疼痛不可忍，灸大椎上一壮。　　小儿斑疮入眼，灸大椎二穴，顶后第一椎下两傍各一寸半。　　小儿目濇怕明，状如青盲，灸中渚二穴各一壮，左手小指次指大节后陷中。　　小儿热毒风盛，眼晴疼痛，灸手中指本节头三壮，名拳尖也。
　　　　　医案

　　万氏《幼科发挥》曰：一儿颈细，其父常问于予，可养何如？予曰：颈者头之柱也，颈细则不能任元，在父母调养之，八岁后再议。至五岁死。
　　一儿解颅，未一岁，认字念书，父母甚爱之。予曰：此儿胎禀不足，肾虚解颅，真阳弱矣；聪慧早发，真阳泄矣。恐贻父母忧。未一岁而发搐死。
　　一儿头缝四破，皮光而急，两眼甚小。予曰：脑者髓之海也。肾主骨，髓中有伏火，故髓热而头破，额颅大而眼楞小也。宜服地黄丸。父母不信，至十四岁而死。
　　一小儿头患疖甚多，寒热作痛，时季夏，乃形病俱实。先用人参败毒散加黄连、香薷一剂，其痛顿止。次用仙方活命饮，未三服，大者出脓，小者自消。后食厚味复发，用清胃散、活命饮各一服而愈。
　　一小儿头面肿痛焮赤，属胃经热毒。先用仙方活命饮，次用清胃散而痊。后口舌生疮。别搽末药，腹痛重坠，作呕不食，手足指冷。余谓脾胃虚寒，用异功散加升麻而痊。
　　一小儿生旬余，头患毒高寸许，有赤晕，势危急。卧镰砭出黑血，儿即安。翌日眉间有患，亦有赤晕。余意宜砭之。众议第二日砭之。果血凝不出，腹胀而殁。
　　一小儿头面患热毒，服清胃之药，肿痛益甚。余谓毒气炽盛而瘀血不散也。用仙方活命饮二剂而愈。后因伤食，朝寒暮热，头面仍患之。服降火之剂，口舌赤肿，手足并冷。余谓胃气腹伤而虚寒也，用五味异功散而愈。
　　薛氏《保婴撮要》曰：一小儿颅解足软，两膝渐大，不能行履。用六味地黄丸加鹿茸治之，三月而起。
　　一小儿十四岁，解颅，自觉头大，视物皆大，畏日羞明，此是禀赋肾气怯弱，用六味丸加五味鹿茸，及补中益气汤加山药、山茱萸，半载渐愈，二载而顖合。既婚之后，仍复顖门开解，足心如炙。喜其断色欲，薄滋味，口服前药二剂，三载而愈。后入房两腿痿软，又教以服前丸，守前戒而愈。
　　一小儿年十四岁而近女色，发热吐痰；至有室两目羞明，头觉胀大；仍不断欲，其头渐大，顖门忽开。用地黄丸益气汤之类，断色欲年余而愈。
　　一小儿年十三岁患前证，内热晡热，形体倦怠，食少作渴，余以为所禀怯弱，用六味丸加鹿茸补之，不越月而痊。
　　一小儿吐泻发热，顖陷作渴，用七味白朮散，母子并服而愈。
　　一小儿久病发热，其顖或陷或填，手足或温或冷，余用补中益气汤加蔓荆子、炮姜治之而安。
　　一小儿顖陷吐泻，手足并冷，用白朮散加木香炮姜治之而愈。后伤食腹痛，手足复冷，用六君子炮姜治之；更加昏愦，口角流涎，此脾胃虚寒之甚也，急加附子遂愈。
　　一小儿病后，其顖或陷或填，此脾胃虚热也。朝用补中益气汤加蔓荆子、炮姜、木香治之而顖平，但作泻口干，用白朮散以生胃气而愈。
　　吴江史万湖子七岁，患吐泻，顖目顿陷，天柱骨倒，兼面赤色。余适在彼，先用补中益气汤加附子一剂，其泻止而诸证愈；又用钱氏地黄丸料煎服顿安。
　　一小儿七岁，夏间过食生冷之物，早间患吐泻，面赤作渴，手足并热，项软顖陷；午后面色顿白，手足并冷，脉微欲绝。急以六君子汤加附子，一剂诸证顿除，顖顶顿起而安。小儿易虚易实，故虽危证，若能速用对证之药，亦可回生。
　　一小儿九岁，因吐泻后项软面白，手足并冷，脉微细，饮食喜热。余先用六君子汤加肉桂，五剂未应；更加炮姜，四剂诸证稍愈，面色未复，尺脉未起；佐以八味丸，月余面色微黄，稍有胃气矣；再用前药，又月余饮食略增，热亦大减。乃朝用补中益气汤，食前用八味丸；又月余元气渐复，饮食举首如常；又月余而肌肉充盛，诸病悉愈。
　　一小儿十二岁，疟疾后项软手足冷，饮食少思。粥汤稍离火食之，即腹中觉冷。用六君子汤加肉桂、干姜，饮食渐加；每饮食中加茴香、胡椒之类，月余粥食稍可离火：又用前药百剂，饮食如常，手足不冷；又月余其首能举。后饮食停滞，患吐泻，项仍痿软。朝用补中益气汤，夕用六君子汤及加减八味丸，两月余而项复举。毕姻后眼目昏花，项骨无力，头自觉大。用八味丸、补中益气汤，三月余元气复而诸证退。后每入房劳役，形气殊倦，盗汗发热，服后二药即愈。
　　一小儿项软，服前二药而愈。毕姻后患解颅，作渴发热。以二药作大剂，煎熟代茶恣饮。两月余而渴热减，年余而颅顖合，又年余而肢体强。若非慎疾，虽药不起。
　　薛氏《外科心法》曰：小儿头患白疮，皮光且急，诸药不应，名曰脑疳疮，乃胎毒挟风热而成也。服以龙胆丸及吹芦荟末于鼻内，兼擦解毒散而愈。若重者发结如穗，脑热如火，遍身出汗，腮肿胸高，尤当服此药。
　　一小儿头面患疮数枚，作痒出水，水到处皆溃成疮，名曰黄水疮也。用菉豆粉、松香为末，香油调敷，饮以荆防败毒散而愈。
　　一小儿头面生疮数枚，作痒，疮痂积累，名曰粘疮。以枯白矾黄丹末等分，麻油调搽，更饮败毒散而愈。
　　薛氏《保婴撮要》曰：一小儿发稀短少，属足三阴虚。用六味地黄丸、补中益气汤年余而效。
　　一小儿三岁发稀短少，体瘦骨立，发热作渴，目黑睛少，服肥儿丸不应。此肾虚疳证也，前丸乃脾胃经之药，久服则肾益虚而疳益甚。用六味丸加鹿茸、五味子半载而愈。
　　一小儿发黄成穗，用地黄丸加鹿茸、五味子为主，佐以补中益气汤，半载而愈。
　　一小儿患疮疥于发际之间，作痒。诊其母，有肝火。用加味逍遥散加漏芦，用牛黄解毒丸、解毒散而愈。
　　一小儿患于左耳发际，渐延上头作痒，此禀肝胆二经热毒，用柴胡清肝散，母子并服而愈。后不戒膏粱，复发，脓水淋漓，右颊赤色，此胃经有热，先用清胃散，仍用柴胡清肝散治肝火，母子俱服；又用立效散、牛黄解毒丸而愈。
　　薛氏《保婴撮要》曰：一小儿腮肿，肉色不变，大便不实，属胃经虚热，用五味异功散加升麻柴胡而愈。又乳母饮酒兼怒，两腮赤肿，憎寒发热，用加味清胃散二剂、加味逍遥散一剂治其母，儿亦饮数滴而愈。
　　一小儿腮颏肿痛，后其内出脓，久而不愈。视其母，两脸青黄，属郁怒所致。朝用加味归脾汤，夕用加味逍遥散，母子皆愈。
　　《儒门事亲》曰：黄氏小儿面赤肿，两目不开。戴人以(金非)针刺轻砭之，除两目尖外，乱刺数十针，出血三次乃愈。此法人多不肯从，必欲治病，不可谨护！
　　一小儿眼发赤，其母买铜绿欲洗儿目，煎成，家悞与儿饮之，须臾大吐，吐讫立开。
　　清州王氏子年十余岁，目赤多泪，众工无效。戴人见之曰：此儿病目　，当得之母腹中被惊。其父曰：妊娠时在临清被围。戴人令服瓜蒂散加郁金，上涌而下泄，各去涎沫数升。人皆笑之。其母亦曰：儿腹中无病，何吐泻如此？至明日，其目耀然爽明。李仲安见而惊曰：奇哉此法救人！其日又与头上出血，及眉上鼻中皆出血。吐时次用通经散二钱、舟车丸七十二粒，自吐却少半；又以通经散一钱投之。明日又以丹车丸三十粒投之，下十八行，病更不作矣。
　　戴人女僮至西华，目忽暴盲，不见物。戴人曰：此相火也，太阳阳明气血俱盛。乃刺其鼻中、攒竹穴与顶前五穴，大出血，目即明。
　　薛氏《保婴撮要》曰：一女子年十四，因恚怒，先月经不行，寒热胸痛；后两目生翳青绿色，从外至内。余谓寒热胁痛，足厥阴之证也；翳从外眦起，足少阳之证也；左关脉弦数，按之而濇，肝惊风热兼血滞也。遂以加味逍遥散加防风、龙胆草，四服而寒热胁痛顿减；用六味丸月余而翳消。
　　一小儿十五岁，两目白翳，腹胀，通身似疥非疥，晡热口干，形体骨立。此肝疳之证也。用六味肥儿丸而痊。后阴茎作痒，小便澄白，疮疥益焮，状如大风。用大芦荟四味肥儿丸，诸证渐愈；又用大芜荑汤而痊。
　　一小儿白睛多，吐痰发搐。先用抑青丸四服而痰搐止，后用地黄丸年许而黑睛多。
　　一小儿白睛多，三岁不能行，语声不畅，两足非热则冷，大便不实。朝用补中益气汤加五味子、干山药以补脾肺，夕用地黄丸加五味子、牛膝、鹿茸补肝肾，不三日而痊。
　　一小儿眼白腿软，两足热，面似愁容。服地黄丸两月余渐健；服年余白睛渐黑，出痘无恙。
　　一小儿雀盲眼札，服煮肝丸而目明，服四味肥儿丸而目不札。
　　一小儿目无光芒，视物不了了，饮食少思，大便不调，服大芜荑汤九味芦荟丸而愈。后饮食停滞，妄用消导克伐之剂，目证仍作，至晚尤甚。用人参补胃汤渐愈，又用五味异功散、四味肥儿丸而痊。
　　一小儿九岁，素有肝火，两目生翳，服芦荟肥儿等丸随愈。至十四岁后，遇用心过度，饮食不节，即夜视不明。用补中益气汤，人参补买汤，四味肥儿丸而愈。
　　一小儿眼泡微肿，咳嗽恶心，小便泔白。余谓脾疳食积。以五味异功散为主，佐以四味肥儿丸而愈。后不节饮食，夜视不明。余曰：此脾胃复伤，须补养为主。不信，乃服峻厉之剂，后变风证，竟不起。
　　一小儿因发热表散出汗，眼赤发搐；审其母，素有肝火发热。以异功散加柴胡、升麻，子母并服稍愈；又用加味逍遥散，其热顿退；继用补中益气汤、六味地黄丸，母子寻痊。
　　一小儿目赤作痛，咬牙寒热。余谓肝经风热。用柴胡饮子一剂而赤痛止，又用四物、参、芪、白朮、柴胡而寒热退，又用补中益气汤而饮食加。
　　一小儿眼素白或青，患眼赤作痛；服降火之剂，眼如血贯；脉洪大或浮缓，按之皆微细。用十全大补汤加柴胡、山栀数剂，外证渐退而脉渐敛，又数剂而愈。
　　一小儿停食腹痛，服巴豆之药，更加目赤作痛，寒热往来，饮食少思，手足并冷，余用六君升麻、炮姜，诸证顿愈，惟寒热未已，用四君、柴胡、升麻而安。
　　一小儿眼赤痛，服大黄之药，更加寒热如疮，余谓脾胃复伤，用四君、升麻、柴胡、炮姜、钓藤钩而寒热愈；又用补中益气汤间服而目疾痊。
　　一小儿因乳母恚怒，患发热等证，儿患目痛，兼作呕吐。先用小柴胡汤，子母俱服，顿安。但儿晡热仍呕，以异功散加升麻、柴胡治之痊。
　　一小儿生下目黄，三日面赤黄；一小儿旬日内目黄而渐至遍身。此二者胎禀胃热，各用泻黄散一服皆愈。
　　一小儿旬日面目青黄，此胃热胎黄也，用泻黄散，以乳调服少许即愈；后复身黄吐舌，仍用前散而安。
　　一小儿患目黄，知其乳母食郁身黄所致，以越鞠丸治母，泻黄散治子，并愈。
　　一小儿面青寒热，形气瘦弱，眼目生翳，用九味芦荟丸、五味异功散，目翳渐退；乃以四味肥儿丸、五味异功散而肌肉生。
　　一小儿眼每生翳，皆因乳母恚怒而作，用九味芦荟丸、柴胡栀子散，母子服之并愈。
　　一小儿乳哺失节，服药过剂，腹胀少食，大便不调，两眼生花。服治眼之药，渐生浮翳。余用异功散加当归、柴胡，饮食渐进，便利渐调；少佐以九味芦荟丸，其眼渐明；乃用人参补胃汤、肥儿丸而痊。
　　一小儿未周岁，目内有翳。余谓此禀母肝火所致。询其母果素多恚怒，见患瘰疬目疾，自乳其子。余用地黄丸治之，其母稍愈；后彼无此药，其子遂瞽。
　　一小儿十二岁伤寒咳嗽发热。服发散之药，目渐不明；服降火等药，饮食日少，目渐生臀。余谓中气虚，用人参补胃汤，饮食渐进；又用千金补肝丸，及熏眼之法而痊。
　　一女子十二岁，目生白翳，面黄浮肿，口干便泄，用四味肥儿丸而痊。
　　一小儿目羞明瘾濇，两足发热，大便不实，食少时咳，仍欲治肝怯风。余曰：两足发热，小便不调，肾肝虚也；大便不实，食少时咳，脾肺虚也。朝用补中益气汤，夕用六味地黄丸，元气渐复；乃佐以四味肥儿丸，又月余而痊。
　　一小儿目痛，恪服泻火治肝之药，反加羞明瘾濇，睡中惊悸，悲啼。此肝经血虚火动伤肺也，用五味异功散加山栀补脾土清肺金，用地黄丸滋肾水生肝血而安；乃兼服四味肥儿丸而痊。
　　一小儿自脱胎，即两目赤肿，或作痒，或作翳，此胎禀肝火耳，用六味芦荟二丸而愈。
　　一小儿目青发搐，直视叫哭。或用牛黄清心丸，加咬牙烦闷，小便自遗。余谓肝经血气虚甚也，用补中益气汤及六味地黄丸而痊。
　　一小儿发搐目札，属肝胆经风热，先用柴胡清肝散治其肝，后用地黄丸补其肾而愈。
　　一小儿目痛兼痒，因膏梁积热，仍口渴饮冷便秘。先用泻青丸疏导肝火；更用清胃散煎熟，磨生犀角服之，以解食毒；又用四味肥儿丸以治肝证而痊。
　　一小儿目疾久不愈，用大芜荑汤五剂，蟾蜍丸数服，又用四味肥儿丸而愈。
　　一小儿十四用功劳苦，半载后自汗盗汗，形体殊倦。朝用补中益气汤加五味子蔓荆子，夕用十全大补汤，寻愈。后毕姻，因吐痰头晕，恪服清痰理气之药，忽目不能开。余用地黄丸、十全大补汤，三月余而痊。
　　吴江史氏孙，自乳儿时患目疾，年二十，目札头摇。用金匮肾气丸，愈而复作，两目生翳；用聪明益气汤并前丸，既愈而复发，形体消瘦，脉数洪大；用补中益气汤及前丸而痊。
　　一小儿因惊眼札或搐，先用加味小柴胡汤加芜荑、黄连以清肝热，又用地黄丸以滋肾生肝而痊。
　　一小儿两目连札，或色赤，或时拭眉，此肝经风热欲作肝疳也，用四味肥儿丸加龙胆草而痊。
　　一小儿白睛多，吐痰发搐，用地黄丸为主，佐以抑青丸而搐止；后用世传地黄丸而黑睛多。
　　一女子十四岁，两目作痛，或发痒，或头运，或头痛，或两胁作痛，或寒或热，内热口渴，少食，经候不调，此肝脾二经气血虚而有热也，用补中益气汤、柴胡清肝散而愈。后左眉上结一核，如豆许，渐大如栗，腐而作痛，此肝经火燥而血病也，用加味逍遥散，月余腐肉脱，乃用八珍汤及前药而愈。
　　一小儿九岁目札畏明，年深不愈。或以为实火，服泻青丸之类益甚。求治于予，仍欲泻肝。余谓肝经虚火，用地黄丸补之而愈。夫肝气为阳为火，肝血为阴为水。肝经之证，若非肝火血燥而生风，必因肝血虚而火动。其初患而病气形气俱实者，宜少与泻青丸泻之；其久患而病气形气俱虚者，当与地黄丸补其肾肝。盖此证原因，肝血少而生风耳，不可辄用泻青峻剂。经云，凡病虚则补其母，实则泻其子。前证果肝经实热，宜用柴胡、黄连之类以治心火。治者审焉。
　　一小儿十三岁，目久痛，渐生青绿翳，后赤烂，左关脉弦数，用九味芦荟丸、加味逍遥散而愈。毕姻后复发，用滋阴肾气丸为主，佐以加味逍遥散而痊。
　　一小儿十五岁因大劳目赤作痛，发热作渴，脉洪大而虚，用八珍汤加炒黑山栀一剂，诸证顿退；又用补中益气汤而痊。后因梦遗，目仍赤痛，用六味地黄丸料加五味子二剂而痛止，又三十余剂而复明。
　　一小儿目内色青发搐，目直上视，叫哭不已，或用牛黄清心丸不愈，反咬牙烦闷，小便自遗。此肝经血气虚甚故耳。余用补中益气汤及六味地黄丸而痊。
　　一小儿发搐目札，属肝胆经风热，先用柴胡清肝散以清其肝，后用六味地黄丸以补其肾而痊。
　　万氏《幼科发挥》曰：王氏一女四岁，耳后侧有结核，问予。予曰：非疬疮，乃痰核也，不必治，亦不为害。他医惑之。作疬而治，用盘蝥内消之药过多，脾胃受伤，致成疳劳而死。哀哉！马刀多生于耳前后，肿硬赤痛，俗名痄腮，用败毒散敷之神效。
　　薛氏《保婴撮要》曰：一小儿耳内出脓，秽不可近，连年不愈，口渴足热，或面色微黑，余谓肾疳证也，用六味地黄，令母服加味逍遥散而愈。后因别服伐肝之药，其证复作，寒热面青，小便频数，此肝火血燥也，用柴胡栀子散以清肝，六味地黄丸以滋肾，遂痊。
　　一小儿耳内出脓，久不愈。视其母两脸青黄，属乳母郁怒致之也。遂朝用加味归脾汤，夕用加味逍遥散，母子皆愈。
　　一小儿十二岁，素虚羸，耳出脓水，或痛或痒。至十四稍加用心，即发热倦怠，两腿乏力，八年矣。用补中益气汤及六味地黄丸稍愈。毕姻后不守禁忌，恶寒发热，头运唾痰。余谓肾虚不能摄水而似痰，清气不能上升而头运，阳气不能护守肌肤而寒热。遂用补中益气汤加蔓荆、附子一钱，四剂不应；遂用人参一两、附子一钱，二剂而应；乃用十全大补汤百余剂而痊。又因大劳入房，喉喑痰涌，两腿不遂，用地黄饮子顿愈，仍用十全大补汤而安。后又起居失宜，朝寒暮热，四肢逆冷，气短痰盛，两寸脉短，用十全大补汤加附子一钱，数剂而愈；乃去附用人参三钱，常服始安。
　　一小儿耳中流脓，项中结核，眼目或札或赤痛，小便或痒或赤濇，皆肝胆经风热之证也，用四味肥儿丸悉愈。
　　一小儿因乳母恚怒，兼经行之后，多食炙煿，儿遂耳内作痛出脓。余先用加味小柴胡汤，次用加味逍遥散，令其母服之，子母并愈。
　　一小儿耳出秽水，属肝肾不足，先用九味芦荟丸而痊。毕姻后，面黄发热多病，又用黄蘗、知母等药，更胸隔痞满，饮食少思，痰涎上壅；又利气化痰，加噫气下气。余用六君子、补中益气二汤，加干姜、木香等味治之，寻愈。
　　一小儿年十余岁，鼻衄，肝脉弦数。肝藏血，此肝火血热而妄行，用小柴胡加山栀、龙胆草四剂而血止；又用四物、芩、连、芦荟、山栀、甘草作丸服；又以地黄丸滋肾水生肝血而愈。
　　一小儿久鼻衄，右腮鼻准微赤，此脾胃传热于肺而不能统也，先用六君、桔梗、当归、山栀而血止，次用人参黄芪散以调补脾肺而愈。
　　一小儿咳嗽恶心，鼻塞流涕，右腮青白，此乃脾肺气虚而外邪所乘也，先用惺惺散，咳嗽顿愈；但饮食不思，手足指冷，用六君子少加升麻一剂而痊。
　　一小儿潮热鼻衄，烦渴便秘，气促咳嗽，右腮色赤，此肺与大肠有热也，用柴胡饮子一服诸证顿愈；后因惊复作，微搐烦闷，此肝脾气血虚也，用四君子加芎、归、钓藤钩而愈。
　　一小儿遍身生疥，穵鼻出血，因肝脾有热，用四味肥儿丸而愈。后食炙煿，鼻血复出，疮疥复发，先用清胃散二剂，又用四味肥儿丸月余而痊。
　　一小儿鼻衄，滞颐，作渴，时汗，乃胃经实热也，先用泻黄散二服而滞颐止，又用四味肥儿丸数服而鼻血愈。后鼻不时作痒，发渴便血，用圣济犀角地黄汤四剂，母子并服；别令儿更服四味肥儿丸，月余而愈。
　　一小儿鼻衄发热作渴，右腮青色，余谓肝火乘脾，先用加味逍遥散，母子并服，热渴渐止；另用五味异功散，少加柴胡、升麻，与子服之而愈。
　　一小儿鼻衄，服止血之剂，反见便血，右腮色黄或赤，此脾气虚热不能统血也，用补中益气汤，又用五味异功散加柴胡、升麻而愈。
　　一小儿鼻衄久不愈，四肢倦怠，饮食少思，恶风寒，此脾肺虚也，先用五味异功散而鼻血止；又用补中益气汤而不畏风寒；继用四君少加柴胡、升麻而愈。
　　一小儿鼻衄，两颏赤，余谓禀赋肾气不足，虚火上炎也。不信，别服清热凉血之药，病益甚。余用地黄丸果效。毕姻后，虚证悉至，用八珍汤、地黄丸料寻愈。
　　一小儿鼻衄作渴，喘嗽面赤，此心火刑肺金也，用人参平肺散及地黄丸料，加五味、麦门冬而痊。
　　一女子七岁，鼻生息肉，搽攻毒之药，成疮肿痛，外以黄连甘草黄蘗末敷之，以解热毒；更以加味逍遥散清肝火；佐以四味肥儿丸而愈。
　　一女子鼻中及下部常出息肉，屡用毒药蚀之，各挺出一条三寸许，先与龙胆草汤为主，以加味逍遥散为佐而愈。
　　一小儿肌体瘦弱，嗜土炭煤灰，后鼻间不利，恪服清热之剂，肌体愈瘦，食少热甚，善惊善怒，小便良久变白，鼻中出息肉二寸许，其下颈间结小核，隐于筋肉之间，余谓肝脾虚羸之变证。不信，乃内清肺火，外用腐蚀，喉间亦腐。余先用五味异功散加升麻、柴胡、芜荑为主，更用四味肥儿丸为佐，脾气渐健；夕用九味芦荟丸为主，以五味异功散为佐而愈。
　　一小儿小便不利，鼻干衄血，鼻间色赤；属脾肺有热。用济生犀角地黄汤，前证已愈。后颏间常赤，作渴，有痰，此禀赋肾气不足。用地黄丸而诸证皆痊。
　　薛氏《外科心法》曰：一小儿鼻外生疮，不时揉擦，延及两耳，诸药不效，以芦荟丸服，及松香、菉豆末搽之而愈。
　　一小儿咳嗽喘逆，壮热恶寒，皮肤如粟，鼻痒流涕，咽喉不利，颐烂吐红，气胀毛焦，作利，名曰肺疳。以地黄清肺饮，及化(上匿下虫丸)治之而愈。
