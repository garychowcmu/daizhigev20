古今图书集成医部全录卷二百八十八

疟门

　　　　黄帝素问

　　　　　疟论

　　黄帝问曰：夫痎疟皆生于风，其蓄作有时者，何也？　　【注　夜病者，谓之痎；昼病者，谓之疟。】　　岐伯对曰：疟之始发也，先起于毫毛，伸欠乃作，寒栗鼓颔，腰脊俱痛，寒去则内外皆热，头痛如破，渴欲冷饮。　　 【注　卫气同邪将入于阴，表气虚，故起于毫毛伸欠。】　　帝曰：何气使然？愿闻其道。岐伯曰：阴阳上下交争，虚实更作，阴阳相移也。　　 【注　邪正阴阳之气，上下出入，交争于上下，并于阴则阴实而阳虚，并于阳则阳实而阴虚。】　　阳并于阴则阴实而阳虚，阳明虚则寒栗鼓颔也，巨阳虚则腰背颈项痛。　　 【注　三阳之气同并于阴，则阴实于内而阳虚于外。阳明之气主肌肉，而经脉交于颔下，是以寒栗鼓颔。太阳之气主表，而上升于头，下循背膂，故腰背头项俱痛。】　　三阳俱虚则阴气胜，阴气胜则骨寒而痛，寒生于内，故中外皆寒。阳盛则外热，阴虚则内热，外内皆热则喘而渴，故欲冷饮也。　　【注　阳虚于外则阴胜于里，是以骨寒而痛而寒生于内也。阴气逆极则复出之阳，并于阳则阴虚而阳盛。阳盛则外热，阴虚则内热，外内皆热，是以喘渴而欲冷饮也。】　　此皆得之夏伤于暑。热气盛，藏于皮肤之内，肠胃之外，此荣气之所舍也。　　 【注　舍即经隧所历之界分。】
　　此令人汗空疏，腠理开，因得秋气，汗出遇风，及得之以浴，水气舍于皮肤之内，与卫气并居。卫气者，昼日行于阳，夜行于阴。此气得阳而外出，得阴而内薄，内外相薄，是以日作。　　 【注　留舍之暑，能令汗空疏，腠理开，风遂乘之以入。或得之沐浴，水气舍于皮肤之间，与卫气并居，得阳随卫而外出，得阴随卫而内薄，是以日作。】　　帝曰：其间日而作者，何也？岐伯曰：其气之舍深，内薄于阴，阳气独发，阴邪内着，阴与阳争不得出，是以间日而作也。　　 【注　邪气舍深，内薄于里阴之分，阳气独发于外，里阴之邪，留着于内，阴邪与阳气交争而不得皆出于外，是以间日而作也。】　　帝曰：善！其作日晏，与其日早者，何气使然？岐伯曰：邪气客于风府，循膂而下，卫气一日一夜，大会于风府，其明日日下一节，故其作也晏，此先客于脊背也。　　 【注　此邪先客于脊背，而与卫气相遇故也。】　　每至于风府，则腠理开，腠理开则邪气入，邪气入则病作，以此日作稍益晏也。其出于风府，日下一节，二十一日，下至骶骨。　　 【注　卫气每至于风府则腠理开，开则客于脊背之邪，还入风府，与卫气相遇则病作。卫气出于风府，日下一节，则上会于风府稍晏，故病作稍晏。二十一日下至骶骨，则上会于风府益晏，故病作益晏也。】　　二十二日入于脊内，注于伏膂之脉，其气上行，九日出于缺盆之中，其气日高，故作日益早也。　　 【注　卫气外循督脉而下，内循冲脉而上行，九日出缺盆，其气日高，则会于风府日早，故作日益早。】　　其间日发者，由邪气内薄于五脏，横连募原也。其道远，其气深，其行迟，不能与卫气俱行，不得皆出，故间日乃作也。　　 【注　不得与卫气皆出，故间日作也。】　　帝曰：夫子言卫气每至于风府，腠理乃发，发则邪气入，入则病作。今卫气日下一节，其气之发也，不当风府，其日作者奈何？　　 【注　邪有不从风府而入，其病亦以日作者，何也？】　　岐伯曰：此邪气客于头项，循膂而下者也，故虚实不同。邪中异所，则不得当其风府也。故邪中于头项者，气至头项而病；中于背者，气至背而病；中于腰脊者，气至腰脊而病；中于手足者，气至手足而病。　　 【注　客于头项者，客于风府也。邪入于风府，循膂而下，留其处者，有虚实之不同。若邪中异所，则无有早晏矣。卫气虚而日下，则其发日晏；卫气实而日上，则其发日早，此邪从风府而留于脊膂之间者也。若邪中异所，则不得当其风府矣。如邪中于头项、腰背、手足之间，卫气亦行至头项、腰背、手足，与所舍之邪相遇而病作。】　　卫气之所在，与邪气相合则病作，故风无常府。卫气之所发，必开其腠理，邪气之所合则其府也。　　 【注　卫气之所在，谓卫气行至邪气所在之处，相合而病作，非定客于风府也。卫气之行，至所在之处而发，必开其腠理，然后邪正相合之处，即其府也。】　　帝曰：善！夫风之与疟也，相似同类，而风独常在，疟得有时而休者，何也？　　 【注　痎疟生于风，然病风者常在其处，病疟者休作有时，故帝有此问。】　　岐伯曰：风气留其处，故常在；疟气随经络沉以内薄，故卫气应乃作。　　 【注　风则伤卫，故病风者留于肌腠筋骨间而不移。疟则舍于荣，故随经络以内薄，与卫气相应乃作】　　帝曰：疟先寒而后热者，何也？岐伯曰：夏伤于大暑，其汗大出，腠理开发，因遇夏气凄沧之水寒，藏于腠理皮肤之中，秋伤于风，则病成矣。　　【注　夏时暑热溽蒸，腠理开发，或汗湿从风，或得之于沐浴，水寒藏于腠理皮肤之中，至秋时复伤于风，风寒两感，是以寒热之病成矣。】　　夫寒者阴气也，风者阳气也。先伤于寒而后伤于风，故先寒而后热也。病以时作，名曰寒疟。　　 【注　先受之寒，先从阴而病寒；后受之风，复从阳而病热。病以时作者，应时而作，无早晏也。】　　帝曰：先热而后寒者，何也？岐伯曰：此先伤于风而后伤于寒，故先热而后寒也。亦以时作，名曰温疟。　　 【注　天之阴阳，病人之阴阳，阴阳两感，故寒热交作。】　　其但热而不寒者，阴气先绝，阳气独发，则少气烦冤，手足热而欲呕，名曰瘅疟。　　 【注　但热不寒者，邪藏于髓，而肾阴之气，先与骨气相绝，是外邪不及于里阴，而独发于阳也。热伤气，故少气。心恶热，故烦冤。手足为诸阳之本，故手足热。瘅，单也，谓单发于阳而病热也。】　　帝曰：夫经言有余者泻之，不足者补之。今热为有余，寒为不足。夫疟者之寒，汤火不能温也；及其热，冰水不能寒也。此皆有余不足之类，当此之时，良工不能止，必须其自衰乃刺之，其故何也？愿闻其说。岐伯曰：经言无刺熇熇之热，无刺浑浑之脉，无刺漉漉之汗，故其为病逆，未可刺也　　 【注　言当此之时，病邪甚而正气逆，故未可刺也。】　　夫疟之始发也，阳气并于阴。当是之时，阳虚而阴盛，外无气，故先寒栗也。阴气逆极，则复出之阳，阳与阴复并于外，则阴虚而阳实，故先热而渴。　　 【注　寒热始盛之时，乃阴阳之气交并，正气错乱未分，故未可刺。】　　夫疟气者，并于阳则阳胜，并于阴则阴胜。阴胜则寒，阳胜则热。　　 【注　阴阳未和而邪气方盛，故未可刺。】　　疟者，风寒之气不常也，病极则复至。　　 【注　如病风而为热极，则阴邪之寒气复至；病寒而为寒极，则风邪之阳热复至。】　　病之发也，如火之热，如风雨不可当也，故经言曰：方其盛时必毁，因其衰也事必大昌，此之谓也。　　 【注　此承上文言邪气方盛，不可刺也。】　　夫疟之未发也，阴未并阳，阳未并阴，因而调之，真气得安，邪气乃亡。故工不能治其已发，为其气逆也。　　 【注　邪气未发，则正气未乱，因而调之，真气得安，邪气乃去，所谓治未病也。若待其已发，虽良工弗能为，为其气逆也。】　　帝曰：善！攻之奈何？早晏何如？
　　 【注　早谓病之未发，晏谓病之已衰。】　　岐伯曰：疟之且发也，阴阳之且移也，必从四末始也。阳已伤，阴从之，故先其时坚束其处，令邪气不得入，阴气不得出。审候见之在孙络盛坚而血者，皆取之，此真往而未得并者也。　　 【注　疟之将发，阴阳之将移，必从四末始。盖三阴三阳之气，从手足之并荣而更移也。如病在阳而阳已伤，则阴经将从而受之。故当先其未发之时，坚束其四末，令邪在此经者不得入于彼经，彼经之气不得出而并于此经。审其证而候其脉，见其经络盛坚而血者，皆取而去之，此阴阳真气往来和平而未得交并者也。】　　帝曰：疟不发，其应何如？
　　 【注　疟病未发之时，其脉候证候何如而应？】　　岐伯曰：疟气者，必更盛更虚。当气之所在也，病在阳则热而脉躁，在阴则寒而脉静。　　 【注　疟有阴阳更并之盛虚，皆当气之所在，如病在阳则热而脉躁，在阴则寒而脉静。欲知脉与病之相应，但审证之寒热，脉之静躁，则知病在阴在阳。】　　极则阴阳俱衰，卫气相离，故病得休。卫气集，则复病也。　　 【注　卫气者，行阴而行阳者也，是以卫气相离，其病得休，卫气集，则复病也。】　　帝曰：时有间二日，或至数日发，或渴或不渴，其故何也？岐伯曰：其间日者，邪气与卫气客于六腑，而有时相失，不能相得，故休数日乃作也。　　【注　相失者，不与卫气相遇也。盖六腑之募原，其道更远，气有所不到，故有时相失，不能相得。其邪故或间二日或数日乃作也。】　　疟者阴阳更胜也，或甚或不甚，故或渴或不渴。　　 【注　阳热甚则渴，不甚则不渴矣。】　　帝曰：论言夏伤于暑，秋必病疟。今疟不必应者，何也？　　 【注　言有不必夏伤于暑而为病疟者也。】　　岐伯曰：此应四时者也。其病异形者，反四时也。其以秋病者寒甚，以冬病者寒不甚，以春病者恶风，以夏病者多汗。　　 【注　应四时者，随四时阴阳之气升降出入而为病也。反四时者，非留畜之邪，乃感四时之气而为病也。秋时阳气下降，天气新凉，故感秋凉之气而为病者，寒甚。冬时阳气伏藏于内，即受时行之寒，得阳气以化热，故寒不甚。春时阳气始出，天气尚寒，故恶风。夏时阳气外泄，腠理空疏，故多汗。】　　帝曰：夫病温疟与寒疟而皆安舍？舍于何脏？岐伯曰：温疟者，得之冬中于风，寒气藏于骨髓之中，至春则阳气大发，邪气不能自出，因遇大暑，脑髓烁，肌肉消，腠理发泄，或有所用力，邪气与汗皆出。此病藏于肾，其气先从内出之于外也。如是者阴虚而阳盛，阳盛则热矣；衰则气复反而入，入入：原缺，据《素问》疟论补。则阳虚，阳虚则寒矣。故先热而后寒，名曰温疟。　　【注　至春阳气大发，而邪不能自出者，邪藏于骨髓之中，而气行骨外故也。脑为精髓之海，脑髓烁者，暑气盛而精髓烁热也。肌肉消者，腠理开而肌肉消疏也。汗乃肾脏精髓之所化，或有所用力，则伤动其肾气，是以所藏之邪得与汗共并而出矣。夫骨气与肾气相合，故病气藏于肾，其气先从内出之外也。从内出外，则阴虚而阳盛，阳盛则热矣。气从内出之外，故病复反入之阴。】　　帝曰：瘅疟何如？岐伯曰：瘅疟者，肺素有热，气盛于身，厥逆上冲，中气实而不外泄，因有所用力，腠理开，风寒舍于皮肤之内、分肉之间而发，发则阳气盛，阳气盛而不衰则病矣。其气不反于阴，故但热而不寒。气内藏于心，而外舍于分肉之间，令人消烁脱肉，故命曰瘅疟。帝曰：善！　　【注　肺主周身之气，肺素有热，故气盛于身。其气厥逆上冲，故不泄于外，而但实于中，此外内皆实矣。气止实于外，则邪不能外侵，故因有所用力，腠理开而后邪舍于皮肤之内。中气实则邪不能内入，故其气单发于阳也。气内藏于心者，谓邪藏于血脉之中，而气内通于心也。内藏于血脉之里，外舍于分肉之间，阳气盛而无阴气以和之，是以阳热不衰而令人消烁脱肉也。若但热不寒者，邪气内藏于心，外舍分肉之间，令人消烁脱肉，是阴气绝而阳气独发者，名曰瘅疟。若但热不寒者，亦名瘅疟，是瘅疟之有二证也。】
　　　　　四时调神大论

　　夏三月，此为蕃秀。天地气交，万物华实，夜卧早起，无厌于日，使志无怒，使华英成秀，使气得泄，若所爱在外，此夏气之应，养长之道也。逆之则伤心，秋为痎疟。奉收者少，冬至重病。　　 【注　夏气浮长，故欲其疏泄，气泄则肤腠宣通，时气疏畅，有若好乐之在外也。春生于上，夏长于外，秋收于内，冬藏于下。今夏逆于上，秋无以收，收机有碍，则冬无所藏，阳不归原，是根气已损，至冬时寒水当令，无阳热温配，故冬时为病，甚危险也。】
　　　　　生气通天论

　　阳气者，精则养神，柔则养筋，魄汗未尽，形弱而气烁，穴俞以闭，发为风疟。　　 【注　魄汗未尽，表邪未去也。形弱，肌腠虚也。腠理空疏，则表阳邪气同陷于其间，寒邪在表，则随阳而化热，故气烁也。邪虽陷于肌腠，而表气不入于经，是以穴俞以闭。风疟，但热不寒之疟也。】　　夏伤于暑，秋为痎疟。
　　 【注　夏伤于暑，暑汗不泄，炎气伏藏，秋时阴气外出，与热相遇，发为痎疟。】
　　　　　金匮真言论

　　秋善病风疟。……长夏不病洞泄寒中，秋不病风疟。　　【注　夏时阳气在外，里气虚寒。长夏湿土主气，风入于经俞，即内薄而为洞泄，风木乘虚而胜土也。脾为阴中之至阴，不能化热而为寒中也。长夏不病洞泄寒中，秋不病风疟者，甚言其阳气之不可伤也。】
　　　　　气交变大论

　　岁火太过，炎暑流行，金肺受邪，民病疟。　　 【注　火胜则克金，故肺受邪。疟，暑热病也。】
　　　　　五常政大论

　　火太过曰赫曦。赫曦之纪，其病疟。
　　　　　六元正纪大论

　　火郁之发，民病温疟。
　　 【注　火热盛也。】

　　　　　至真要大论

　　少阳司天，火淫所胜，民病头痛发热，恶寒而疟。　　 【注　少阳之火，在天为暑，故为此诸证，淫于肺也。】　　阳明司天，燥淫所胜，民病左胠胁痛，寒清于中，感而疟。　　 【注　左胠胁痛者，燥金淫胜于上，肝木乃病也。感寒清而成疟者，秋成痎疟也。】　　太阳之胜，凝栗且至，痔疟发。
　　【注　痔疟发，乃太阳寒热之邪也。】　　帝曰：火热复，恶寒发热，有如疟状，或一日发，或间数日发，其故何也？岐伯曰：胜复之气，会遇之时有多少也。阴气多而阳气少，则其发日远；阳气多而阴气少，则其发日近。此胜复相薄盛衰之节，疟亦同法。　　 【注　火热伤气，此言病在气而不在经也。复恶寒发热，有如疟状者，此阴阳外内之相乘也。夫阳在外，阴往乘之则恶寒；阴在内，阳往乘之则发热也。或一日发，或间数日发者，此阴阳胜复之气会遇之时有多少也。如阴气多而阳气少，则火热留于阴久，故其发日远；如阳气多而阴气少，则热随阳气而常盛于外，故其发日近。此阴阳胜复之作，盛衰之有节耳。】
　　　　灵枢经

　　　　　岁露论

　　黄帝问于岐伯曰：经言夏日伤暑，秋病疟，疟之发以时，其故何也？岐伯对曰：邪客于风府，病循膂而下，卫气一日一夜常大会于风府，其明日日下一节，故其日作晏，此其先客于脊背也。故每至于风府则腠理开，腠理开则邪气入，邪气入则病作，此所以日作尚晏也。卫气之行风府，日下一节，二十一日下至尾骶，二十二日入脊，内注于伏冲之脉，其行九日，出于缺盆之中，其气上行，故其病稍益。至其内搏于五脏，横连募原，其道远，其气深，其行迟，不能日作，故次日乃畜积而作焉。黄帝曰：卫气每至于风府，腠理乃发，发则邪入焉，其卫气日下一节，则不当风府奈何？岐伯曰：风府无常，卫气之所应，必开其腠理，气之所舍，节则其府也。黄帝曰：善！夫风之与疟也，相与同类。而风常在，而疟特以时休，何也？岐伯曰：风气留其处，疟气随经络沉以内搏，故卫气应乃作也。帝曰：善！
　　　　金匮要略 【汉　张机】

　　　　　疟脉证治

　　疟病篇曰：师曰：疟脉自弦，弦数者多热，弦迟者多寒。弦小紧者下之瘥；弦迟者可温之；弦紧者可发汗针灸也；浮大者可吐之；弦数者风发也，以饮食消息止之。　　病疟以月一日发，当以十五日愈。设不差，当月尽解。如其不差，当云何？师曰：此结为症瘕，名曰疟母，急治之，宜鳖甲煎圆。　　师曰：阴气孤绝，阳气独发，则热而少气烦冤，手足热而欲呕，名曰瘅疟。若但热不寒者，邪气内藏于心，外舍分肉之间，令人消烁肌肉。　　温疟者，其脉如平，身无寒，但热，骨节疼烦时呕，白虎加桂枝汤主之。　　疟多寒者，名曰牡疟，蜀漆散主之。
　　　　　食忌

　　十月勿食被霜生菜，令人面无光，目濇，心痛腰疼，或发心疟。疟发时手足十指爪皆青，困痿。
　　　　中藏经 【汉　华佗】

　　　　　寒热论

　　人之寒热往来者，其病何也？此乃阴阳相胜也。阳不足则先寒后热，阴不足则先热后寒。又上盛则发热，下盛则发寒。皮寒而燥者，阳不足；皮热而燥者，阴不足。皮寒而寒者，阴盛也；皮热而热者，阳盛也。热发于下，则阴中之阳邪也；热发于上，则阳中之阳邪也。寒起于上，则阳中之阴邪也；寒起于下，则阴中之阴邪也。寒而颊赤多言者，阳中之阴邪也；热而面青多言者，阴中之阳邪也。寒而面青多言者，阴中之阴邪也，若不言者，不可治也。阴中之阴者，一生九死；阳中之阳者，九生一死。阴病难治，阳病易医。诊其脉候，数在上则阳中之阳也，数在下则阴中之阳也；迟在上则阳中之阴也，迟在下则阴中之阴也；数在中则中热，迟在中则中寒。用热取热以寒攻。逆顺之法，从乎天地，本乎阴阳也。天地者人之父母也，阴阳者人之根本也，未有不从天地阴阳者也。从者生，逆者死。寒之又寒，热之又热者，生。金匮大要论云：夜发寒者从，夜发热者逆；昼发热者从，昼发寒者逆。从逆之兆，亦在乎审明。　　肝之积气在胁，久不去，发咳逆，或为痎疟也。肝虚冷则胁下坚痛，目盲，臂痛，发热如疟，不欲食。
　　　　　上下不宁

　　脾病者，上下不宁，何谓也？脾，上有心母，下有肺子。心者血也，属阴；肺者气也，属阳。脾病则上母不宁，母不宁则为阴不足也，阴不足则发热。又脾病则下子不宁，子不宁则为阳不足也，阳不足则发寒。脾病则血气俱不宁，血气不宁则寒热往来，无有休息，故病如疟。谓脾者土也，心者火也，肺者金也。火生土，土生金，故曰上有心母，下有肺子，脾居其中，病则如斯。
　　　　　死候

　　病疟，腰脊强急瘈瘲者，死。

　　　　千金方 【唐　孙思邈】

　　　　　治法

　　夫疟之且发也，阴阳之且移也，必从四末始也。阳已伤，阴从之，故气未并。先其时一食顷，用细左索紧束其手足十指，令邪气不得入，阴气不得出，过时乃解。疟岁岁发至三岁，或连月发不解者，以胁下有痞也。治之不得攻其痞，但得虚其津液，先其时发其汗，服汤已，先小寒者，引衣自覆，汗出小便利，即愈。疟者病人形瘦，皮上必粟起也。
　　　　　属五脏

　　肝病为疟者，令人色苍苍然太息，其状若死者，乌梅丸主之。　　心病为疟者，令人心烦甚，欲得清水，反寒多不甚热，若其人本来心性和而忽弊急反于常，白朮酒主之。　　脾病为疟者，令人寒，腹中痛，热则肠中鸣，鸣已汗出，恒山丸主之。　　肺病为疟者，令人心寒，寒甚则热，热间善惊，如有所见者，恒山汤主之。　　肾病为疟者，令人凄凄然腰脊痛，宛转大便难，目眴眴然，身掉不定，手足寒，恒山汤主之。
　　　　河间六书 【金　刘完素】

　　　　　总论

　　经曰：夏伤于暑，秋必痎疟。盖伤之浅者近而暴，伤之重者远而缓。痎疟者，久疟也。是知夏伤于暑，湿热闭藏而不能发泄于外，故邪气内行至秋而发为疟也。初不知何经受之，随其动而取之。有中三阳者，有中三阴者。大抵经中邪气，其证各殊，同伤寒论之也。故《内经》曰：五脏皆有疟，其治各别。在太阳经者，谓之风热疟，治多汗之。此三阳经受病，皆谓之暴疟，发在夏至后、处暑前，此乃伤之浅者近而暴也。在阴经则不分三经，总谓之湿疟，当从太阴经，则不分其病发在处暑后、冬至前，此乃伤之重也。远而为痎疟者，老也，故谓之久疟。气居西方，宜毒药疗之。疟之为疾，因内积暑热之气，不能宣泄于外而为疟也。当盛夏之时，能食寒凉之物而助阴气者，纵使有暑热之气，微者自消矣。更时复以药疏利脏腑，使邪气自下。《内经》曰，春食凉、夏食寒、秋食温、冬食热，是谓春夏养阳，秋冬养阴。人能于饮食起居之间，顺四时之气而行之，邪气何由得生也？　　治法
　　疟病处暑前，头痛项强，脉浮恶风，有汗，桂枝羌活汤迎而服之，如吐者加半夏曲等分。　　若头痛项强，脉浮恶风，无汗者，麻黄羌活汤。　　若发疟如前证而夜发者，麻黄黄芩汤。盖桃仁味苦甘辛。肝者血之海，血聚则肝气燥。经所谓肝苦急，急食甘以缓之。故桃仁散血缓肝。谓邪气深远而入血，故夜发乃阴经有邪。此汤发散血中风寒之剂。　　疟病，身热目痛，热多寒少，脉长，睡卧不安，先以大柴胡汤下之，微利为度；如下过外有微邪未尽者，宜服白芷汤以尽其邪。　　疟无他证，隔日发，先寒后热，寒少热多，宜桂枝石膏汤。盖间日者，邪气所舍深也。　　疟寒热大作，不论先后，皆太阳阳明合病也，谓之大争。寒作则必战动。经曰：热胜而动也。发热则必汗泄。经曰：汗出不愈，知为热也。阳盛阴虚之证，当内实外虚，不治必传入阴经也，当用桂枝芍药汤主之。如服药寒热转大者，知太阳阳明少阳三阳合病也，宜桂枝黄芩汤和之。服药已，如外邪已罢，内邪未已，再铨下药：从卯至午时发者，宜以大柴胡承气汤主之；从午至酉发者，知邪在内也，宜大承气汤下之；从酉至子发者，或至寅时发者，知邪在血也，宜桃仁承气汤下之。　　前项大柴胡、承气等下药，微利为度，以小柴胡汤彻其微邪之气。立秋之后及处暑前发疟，渐瘦不能食者，谓之痎疟。此邪深远而中阴经，为久疟也。治久疟，不能饮食，胸中郁郁，欲吐不能者，宜吐则已，当以藜芦散、雄黄散吐之。　　秋深久疟，胃中无物，又无痰癖，腹高而食少，俗谓疟气入腹，宜苍朮汤主之，迎发而服。
　　　　儒门事亲 【元　张从政】

　　　　　疟非脾寒及鬼神辨

　　夫疟犹酷虐之虐也，以夏伤酷暑而成痎疟也。又有痎疟连岁不已，此肝经肥气之积，多在左胁之下，状如覆杯，是为(疒皆)疟，犹痎也，久而不已令人瘦。《内经》既以夏伤于暑而为疟，何后世之医者，皆以脾寒治之？世医既不知邪热畜积之深为寒战，遂为寒战所惑；又不悟邪热入而后出于表，发为躁渴，遂为交争所惑。相传以姜、附、硫黄、平胃、异攻散、交加饮子治之，百千之中，幸其一效，执以为是，至使父子弟兄相传，及其疟之甚者，则归之祟怪，岂不大可笑耶？《内经》拘于鬼神者不可与言至德，何世俗之愚而难化也！又或因夏日饮冷过常，伤食生硬瓜果梨枣之属，指为食疟，此又非也。岂知《内经》之论则不然。夏伤于暑，遇秋之风，因劳而汗，元府受风，复遇凄沧之水，风闭而不出，舍于肠胃之外，与荣卫并行，昼行于阳，夜行于阴，邪热浅则连日而作，邪热深则间日而作，并入于里则热，并入于表则寒，若此而论，了不干于脾，后世论药如此之差互也！以时言之，治平之时常疟病少，扰攘之时常疟病多。治平之时，虽用砒石、辰砂有毒之药治之，亦能取效，缘治平之时，其民夷静，故虽以热攻热，亦少后患。至于扰攘之时，其民劳苦，不可遽用大毒大热之药，若以热攻热，热甚则转为吐血、泄血、痈疽、疮疡、呕吐之疾。盖扰攘之时，政令烦乱，徭役纷冗，朝戈暮戟，略无少暇，内火与外火俱动，在侯伯官吏尤甚，岂可与夷静之人同法而治哉？余亲见泰和六年丙寅，征南师旅大举，至明年军回，是岁瘴疠杀人，莫知其数，昏瞀懊憹，十死八九，皆火之化也。次岁疟病大作，侯王官吏上下皆病，轻者旬月，甚者弥年。夫富贵之人，劳心役智，不可骤用砒石大毒之药，止宜先以白虎汤加人参、小柴胡汤、五苓散之类，顿服立解；或不愈者，可服神佑丸减用神芎等。甚者可大小承气汤下之五七行，或十余行，峻泄夏月积热暑毒之气，此药虽泄而无损于脏腑，乃所以安脏腑也。次以桂苓甘露散、石膏知母汤、大小柴胡汤、人参柴胡饮子，量虚实加减而用之，此药能治寒热往来日晡发作，与治伤寒其法颇同。更不愈者，以常山散吐之，无不愈者。余尝用张长沙汗、下、吐三法，愈疟极多。大忌错作脾寒，用暴热之药治之，纵有愈者，后必发疮疽下血之病，不死亦危。余白先世授以医方，至今五十余年矣，苟不识练，岂敢如是决也！又尝观刺疟论五十九刺，一刺则衰，再刺则去，三刺则已。会陈下有病疟二年不愈者，止服温热之剂，渐至衰羸，命予药之。余见其羸，亦不敢便投寒凉之剂，乃取《内经》刺疟论详之，曰：诸疟不已，刺十指间出血。正当发时，余刺其十指出血，血止而寒热立止，咸骇其神。余非衒术，窃见晚学之人，不考诰典，谬说鬼疾，妄求符箓，祈祷辟匿，法外旁寻，以致病人迁延危殆。疟病除岚瘴一二发必死，其余五脏六腑疟皆不死。如有死者，皆方士误杀之也。或曰：汝言疟因于暑者，春发之疟亦伤暑乎？余曰：此疟最深，何哉？暑伏于秋冬而不发，至春始发，此疟之深者。《内经》气交变大论：岁火太过，炎暑流行，金肺受邪。启元子云：火不以德，邪害于肺金也，故肺金先病，以金气不及故为病。又经曰：岁火太过，大热先发，故民病疟，少气咳喘，血溢血泄，嗌燥耳聋，中热，肩背热，上应荧惑星，见则山泽燔燎，雨乃不降，烁石销金，涸泉焦草，火星大而明见。注曰：火无德令，纵热害金，水复制心，故心火自病。荧惑见则酷法大，故疟常与酷吏之政并行。或酷政行于先而疟气应于后，或疟气行于先而酷政应于后。昔人有诗云：大暑去酷吏。此言虽不为医设，亦于医旨暗相符者也。以前人论疟者未尝及于此，故予发之，乃知圣人立疟之名，必有所谓云。　　治法
　　夫富贵膏粱之人病疟，或间日、或频日发，或作热、或作寒，或多寒少热、或多热少寒，宜以大柴胡汤下之，下过三五行；次服白虎汤、玉露散、桂苓甘露散之类。如不愈者，是积热太甚，宜以神芎丸、藏用丸、三花神佑丸、调胃承气汤等药，大作剂料下之。下讫以长流水煎五苓散服之，或服小柴胡汤数服亦可。如不愈，复以常山散吐之，后服凉膈散、白虎汤之类，必愈矣。大忌热面及羊肉鸡猪鱼兔等物，如食之疟疾复作，以至不救。　　贫贱蒭荛之人病疟，以饮食疏粝，衣服寒薄，劳力动作，不可与膏粱之人同法而治。临发日，可用野夫多效方，温脾散治之；如不愈，用辰砂丹治之则愈矣。如服药讫，宜以长流水煎白虎汤、五苓散服之；不宜食热物及燥热之药，以疟疾是伤暑伏热之故也。《内经》曰：夏伤于暑，秋必痎疟。可不信哉！忌物同前。
　　　　　呪果法

　　夫疟疾连岁不愈者，可用咒果法治之。果者谓桃、杏、枣、梨、栗是也。呪曰：吾从东方来，路逢一池水；水里一条龙，九头十八尾。问伊食甚的？只吃疟病鬼。右，念一遍，吹在果子上；念七遍，吹七遍在上。令病人于五更鸡犬不闻时，面东而立，食讫，于净室中安困。忌食瓜果荤肉热物。此法十治八九，无药处可救人。
　　　　东垣十书 【元　李杲】

　　　　　夏伤于暑秋必痎疟

　　暑者，季夏也。季夏者，湿土也。君火持权不与之子，暑湿之令不行也，湿令不行则土亏矣。所胜妄行，木气太过，少阳王也。所生者受病则肺金不足，所不胜者侮之，故水得以乘之土分。土者坤也，坤土申之分，申为相火，水入于土则水火相干而阴阳交争，故为寒热兼水气。终见三焦，是二少阳相合也。少阳在湿土之分，故为寒热。肺金不足，洒淅寒热，此皆往来未定之气也，故为痎疟，久而不愈。疟不发于夏而发于秋者，以湿热在酉之分，方得其权，故发于大暑已后也。疟之为病，以暑舍于荣卫之间，得秋之风寒所伤而后发；亦有非暑，感冒风寒而得之者。邪并于阳则发热，冰水不能凉；邪并于阴则发寒，汤火不能温。并则病作，离则病止，作止故有时。在气则发早，在血则发晏；浅则日作，深则间日。或在头项，或在背中，或在腰脊。虽上下远近之不同，在太阳一也。或在四肢者，风淫之所及，随所伤而作，不必尽当风府也。先寒而后热者，谓之寒疟；先热而后寒者，谓之温疟。二者不当治水火，当从乎中治，中治者少阳也。渴者燥胜也，不渴者湿胜也。疟虽伤暑，遇秋而发其不应也。秋病寒甚，太阳多也。冬寒不甚，阳不争也。春病则恶风，夏病则多汗。汗者皆少阳虚也。其病随四时而作异形如此。又有得之于冬而发之于暑，邪舍于肾，足少阴也；有藏之于心，内热熏于肺，手太阴也；至于少气烦冤，手足热而呕，但热而不寒，谓之瘅疟，足阳明也。治之奈何？方其盛也，勿取必毁；因其衰也，事必大昌。治法易老疟论备矣。
　　　　　治当顺时

　　夏天气上行，秋天气下行，治者当顺天道。谓如先寒后热，太阳阳明病，白虎加桂也，此天气上行宜用之。若天气下行，则不宜泻肺，宜泻命门相火则可矣。亦有内伤冷物而作者，当先调中，后定疟形，治随应见，乃得康宁。亦有久而不瘥者，当求虚实，以脉为期，虚补实溶，可使却疾，此之谓也。
　　　　　素问五脏疟

　　肝疟令人色苍，苍然太息，其状若死者，四逆汤、通脉四逆汤。胃疟令人且病，善饥而不能食，食而支满腹痛，大理中汤丸。心疟令人烦心，甚欲得清水，寒多不甚热，桂枝黄芩汤。脾疟令人寒腹中痛，热则肠中鸣，鸣已汗出，小建中汤、芍药甘草汤。肺疟令人心寒，寒甚则热，热则善惊，如有见者，桂枝加芍药汤。肾疟令人洒淅，腰脊痛，宛转大便难，目眴眴然，手足寒，桂枝加当归芍药汤。
　　　　　素问六经疟

　　足太阳疟，令人腰痛头重，寒从背起，先寒后热，熇熇暍暍然，热止汗出难已，羌活加生地黄汤、小柴胡加桂汤。足少阳疟，令人身体解(亻亦)，寒不甚，热不甚，恶见人，见人心惕惕然，热多汗出甚，小柴胡汤。足阳明疟，令人先寒洒淅，洒淅寒甚久乃热，热去汗出，喜日月光火气乃快然，桂枝二、白虎、黄芩芍药加桂汤。足太阴疟，令人不乐，好太息，不嗜食，多寒热汗出，病至则善呕，呕已乃衰，小建中汤、异功散。足少阴疟，令人呕吐甚，多寒热，热多寒少，欲闭户牖而处，其病难已，小柴胡半夏汤。足厥阴疟，令人腰痛少腹满，小便不利如癃状，非癃也，数便，意恐惧，气不足，腹中悒悒，四物、元胡苦楝附子汤。
　　　　丹溪心法 【元　朱震亨】

　　　　　疟病证治

　　疟疾有风暑食痰、老疟、疟母。大法风暑当发汗，夏月多在风凉处歇，遂闭其汗而不泄故也。恶饮食者必自饮食上得之。　　无汗者要有汗，散邪为主，带补；有汗者要无汗，养正气为主，带散。　　一日一发者，受病一月；间日一发者，受病半年；三日一发者，受病一年；二日连发住一日者，气血俱病。　　疟病感虚者，须以人参白朮一二贴托住其气，不使下陷，后使他药。内伤挟外邪同发，内必主痰，外以汗解散，二陈汤加柴胡、黄芩、常山、草果煎服。　　久疟不得汗者，二陈汤加槟榔，倍苍朮、白朮；一方加柴胡、葛根、川芎。一补一发，不可直截。　　老疟病，此系风暑干于阴分，用血药引出阳分则散，方宜川芎、抚芎、红花、当归、炒蘗、苍朮、白朮、甘草、白芷，露一宿，次早服。　　治疟一日间一日发者，补药带表药，后以截疟丹截之。若在阴分者，用药掣起阳分方可截，即前药之属。　　程充云：按疟在阴分，须掣起阳分者，即《格致论》中云：脏传出至腑，乱而失期也，又当因其汗之多寡而为补养升发之术。下陷，谓阳气下陷入阴血中。无汗要有汗，多用苍朮、干葛、升麻、柴胡、川芎之属。此丹溪治疟之微旨，学者所当知也。　　世用砒霜等毒，不可轻用。俗谓脾寒，此因名而迷其实也。苟因饮食所伤而得，亦未必全是寒，况其他乎？其在阳分者易治，阴分者难治。疟母必用毒药消之，行气消坚为主。东垣谓寒疟属太阳，热疟属阳明，风疟属少阳；在三阴经则不分，总曰温疟。此言诚是，但三阴经说不明。作于子午卯酉日者，少阴疟也；寅申巳亥日者，厥阴疟也；辰戌丑未日者，太阴疟也。　　疟脉多弦，但热则弦而带数，寒则弦而带迟。亦有病久而脉极虚，微而无力，似乎不弦，然而必于虚微之中见弦，但不搏手耳，细察可见也。　　疟又名痁疾者，其证不一。素问又有五脏疟、六腑疟，详矣。初得病势正炽，一二发间，未宜遽截，不问寒热多少，宜用清脾饮，或草果饮，或二陈汤加草果半钱，或平胃加草果半钱、柴胡半钱，又或养胃汤加川芎、草果各半钱。热少者进取微汗，寒多者宜快脾汤。服后寒仍多者，养胃汤加附子、桂枝各半钱，独寒尤宜。不效则七枣汤。热多者宜驱疟饮，或参苏饮每服加草果半钱。大热不除，宜小柴胡汤。渴甚者则以五苓散入辰砂少许。独热无寒，亦与小柴胡汤。热虽剧不甚渴者，本方加桂四分，或以柴胡桂枝汤。候可截则截之。　　疟母久不愈者，宜四兽饮，间服山甲汤。
　　　　格致余论 【元　朱震亨】

　　　　　痎疟论

　　《内经》谓夏伤于暑，秋伤于风，必有痎疟。痎疟，老疟也，以其隔两日一作，缠绵不休，故有是名。前贤具有治法，然皆峻剂，有非禀受性弱，与居养太厚者所宜用也。惟许学士方有用参芪等补剂，而又不曾深论，后学难于推测。因见近年以来五十岁以下之人，多是怯弱者；况嗜欲纵恣，十倍于前，以弱质而得深病，最难为药。始悟常山、乌梅、砒丹等为劫痰之剂，若误用之，轻病为重，重病必死。何者？夫二日一作，阴受病也。作于子午卯酉日，少阴疟也；作于寅申巳亥日，厥阴疟也；作于辰戌丑未日，太阴疟也。疟得于暑，当以汗解，或凉台水阁，阴木冷地，他人挥扇，泉水澡浴，汗不得泄，郁而成痰。其初感也，胃气尚强，全不自觉，至于再感，懵然无知，又复恣意饮食，过分劳动，竭力房事，胃气大伤，其病乃作，深根固蒂，宜其难愈。病者欲速愈，甘心峻剂；医者欲急利，遽便妄投。殊不知感风感暑，皆外邪也，当以汗解。所感既深，决非微汗可除。亦有胃气少回，已自得汗，不守禁忌，又复触冒，旧邪未去，新邪又感，展转沉滞，其病愈深。况来求治者率皆轻试速效，劫病之药，胃气重伤，吾知其难免于祸矣。由是甘为迟钝，范我驰驱，必先以参、朮、陈皮、芍药等补剂，辅以本经之药，佐其取汗。若得汗而体虚，又须重用补剂以助之，俟汗出通身，下过委中，方是佳兆。仍教以淡饮食，省出入，避风就温，远去帷幕，谨密调养，无有不安。若感病极深，虽有大汗，所感之邪，必自脏传出至腑，其发也必乱而失期，亦岂是佳兆？故治此病，春夏为易，秋冬为难，非有他也，以汗之难易为优劣也。或曰：古方用砒丹、乌梅、常山得效者不为少，子以为不可用乎？予曰：腑受病者浅，一日一作，间一日一作者，是胃气尚强，犹可与也。彼三日一作者，病已在脏矣，在脏者难治。以其外感犹可治也，而可用劫药以求速效乎？宪佥詹公病案可据也。
　　　　证治要诀 【明　戴思恭】

　　　　　疟病证治

　　疟证不一，其名亦殊。初得之病势正炽，一二发间，未宜遽截，不问寒热多少，且用清脾饮、草果饮、或二陈汤加草果半钱，或生料平胃散加草果半钱、前胡半钱。亦有非疟非劳等疾，而自成寒热，乃是痰饮为之，不可不审，去痰行饮则愈。　　初发之际，风寒在表，虽寒热过后而身体常自疼，常自畏风，宜草果饮或养胃汤，每服加川芎、草果各半钱。热少者进取微汗；寒多者宜快脾汤，或养胃汤，每服加草果半钱。服药后寒仍多者，养胃汤，每服加熟附、官桂各半钱，独寒者尤宜。不效则七枣汤。热多者宜驱疟饮或参苏饮，每服加草果半钱。大热不除，宜小柴胡汤；渴甚则佐以五苓散入辰砂少许。独热无寒，宜小柴胡汤；热虽剧不甚渴者，于本方加桂四分。热多而脾气怯者，柴朴汤。寒热俱等者，常服宜如上项二陈汤、平胃散加料之法，发日进柴胡桂姜汤，候可截则截之。有独热用清脾饮效者，内烦加参作一钱重，然恐非特可治独热也。　　食疟是饮食伤脾得之，或疟已成不忌口，或寒热正作时吃食，其人噫气吞酸，胸膈不利，宜生料平胃散，每服加草果、砂仁各半钱，仍佐以红丸子、七香散。　　暑疟，其人面垢口渴，虽热已退，后无事之时亦常有汗，宜养胃汤一贴，香薷饮一贴，和匀作二服。渴甚汗出多者，加味香薷饮，间进辰砂五苓散。不问未发，其人呕吐痰食俱出，宜多进二陈汤，每服草果加之半钱。又恐伏暑蕴结为痰，宜消暑丸，更于暑证中求之。有四五发已后，一应诸证并可截疟丹，未愈再进。　　久疟经年累月，名曰疟母，又名劳疟。不宜十分攻之，所谓久疟不治者是也。进四兽饮，间山甲丸。疟愈后调理，宜生料平胃散，每服加人参、茯苓各半钱，或用四君子汤加陈皮一钱半，即异功散。　　外有伤寒，往来寒热如疟，劳病往来寒热亦如疟。谓之如疟，非真疟也。然伤寒寒热如疟，初必恶风寒，发热头痛，体疼，自太阳经而来；劳病寒热如疟，初必五心发烦热，劳倦，咳嗽，久乃成寒热，与正疟自不同。诸病皆有寒热，如失血、痰饮、症瘕、积聚、小肠(疒颓)气、风寒暑湿、食伤发劳、劳瘵、疮毒、脚气，已各见本证，其余不能尽举。亦有不如发疟之传为寒热者，须问其元有何病而生寒热，则随病施治。寒热发作有期者疟也，无期者诸病也。　　近世因寒热发作，见其指甲青黑，遂名曰沙，或戛、或挑、或灌以油茶，且禁其服药。此病即是南方瘴气，生料平胃散加草果、槟榔正宜所治，岂有病而无药哉？
　　　　明医杂着 【明　王纶】

　　　　　疟病证治

　　疟是风暑之邪，有一日一发，有二日一发，有三日一发，有间一日连二日发，有日与夜各发；有有汗，有无汗；有上半日发，有下半日发，有发于夜者。治法邪从外入，宜发散之。然以扶持胃气为本，又须分别阳分阴分而用药。邪疟及新发者，可散可截；虚疟及久者，宜补气血。若过服截药，致伤脾胃，则必延绵不愈矣。方用柴胡、白朮各一钱半，苍朮泔浸一钱，已上三味，疟疾必用之药；干葛一钱二分，陈皮七分，甘草炙五分。　　【注　按前证若热多寒少，心烦少睡者，属心，名曰温疟，用柴苓汤。但寒少热，腰疼足冷者，属肾，名曰寒疟，用桂附二陈汤。先寒而后大热咳嗽者，属肺，名曰瘅疟，用参苏饮。热长寒短，筋脉揪缩者，属肝，名曰风疟，用小柴胡加乌药、香附。寒热相停，呕吐痰沫者，属脾，名曰食疟，用清脾饮。疟愈之后，阴阳两虚，梦遗咳嗽，不善保养，遂成劳瘵。若能清心养体，节食避风，如此调治，无不愈矣。】　　若一日一发及午前发者，邪在阳分，加枯芩、茯苓、半夏各一钱；热甚头痛，再加川芎、软石膏各一钱；口干加石膏、知母、麦门冬各一钱。　　 【注　按刘宗厚先生云：从卯至午发者，邪在大肠小肠也，宜大柴胡汤下之；从午至酉发者，邪在心与肾也，宜大承气汤下之，此皆邪入于内也。从酉至子发者，邪在心与胆也，或至寅发者，此邪在气在血也，宜用桃仁承气汤微下之，更以小柴胡汤彻其余邪。若身热目痛，热多寒少，其脉实长者，先以大柴胡汤下之；余热不尽，再用白芷汤。若甚寒微热，或但寒不热者，名曰牝疟，用柴胡桂枝汤以解表。】　　若间日或三日发，或午后或夜发者，邪入阴分，加川芎、当归、芍药酒炒、熟地黄、知母酒炒各一钱，红花酒洗、黄蘗酒炒、升麻各四分，提起阳分可截之。　　 【注　按仲景云：疟无他证，但隔日发而先寒后热，寒多热少，用桂枝石膏汤；发于夜，麻黄、黄芩汤。窃谓前证若中气虚而间日发者，用补中益气汤；若气血俱虚而三日一发者，用十全大补汤。】　　若间一日连发二日，或日夜各发者，气血俱病，加人参、黄芪、白茯苓各一钱以补气，川芎、当归、芍药、熟地黄各一钱以补血。　　 【注　按此条治法，当以前后论参看，用药调治。】　　若阳疟多汗，用黄芪、人参、白朮以敛之；无汗，柴胡、苍朮、白朮、黄芩、干葛以发之。　　 【注　按仲景云：处暑以前，疟发而头项痛，脉浮恶风有汗者，桂枝羌活汤；若恶风无汗者，麻黄羌活汤。若久而汗多，腠理开泄，阳不能固，必补敛之；无汗则腠理致密，邪不能解，必发散之。若属饮食所伤，用六君汤为主；劳伤元气，用补中益气汤为主。】　　若阴疟多汗，用当归、白芍药、熟地、黄连、黄蘗、黄芪以敛之；无汗，柴胡、苍朮、川芎、红花、升麻以发之。故曰有汗者要无汗，扶正为主；无汗者要有汗，散邪为主。　　 【注　按前证若寒热大作，不论先后，此太阳阳明合病，寒热作则必战。经曰：热胜而动也，发热则必汗泄。又曰：汗出不愈，知内热也。阳盛阴虚之证，当内实外虚，不治，恐久而传阴经也，宜用桂枝芍药汤。若病久须大补脾胃为主，盖养正邪自除也。】　　若病人胃气弱，饮食少，或服截药，伤脾胃而少食者，加人参一钱五分，芍药酒炒、大麦芽各一钱。　　【注　按前证若用寒凉止截，脾胃伤损，必致连绵不已，若非培养元气，决不能愈。然芍药、麦芽善损脾肾，不宜多用。】　　若伤食痞闷，或有食积者，加神曲、麦芽、枳实炒各一钱，黄连炒五分。　　 【注　按前证若脾胃无亏，饮食过多，或暴怒胸膈痞闷者，宜此方以消导宿滞。若饮食既消，而胸膈痞闷者，宜六君子以调补脾胃。若劳伤元气，兼停饮食，用补中益气加半夏、茯苓以升补脾胃。若感怒兼食，用二陈、参、朮、木香、香附、山栀以补脾平肝。】　　若痰盛，加半夏姜制、南星、枳实各一钱，黄芩炒、黄连各六分。　　 【注　按前方非膏粱积热实火为痰者，不宜用。若中气虚而痰甚，用补中益气汤加茯苓、半夏；如未应，用一味姜汁尤好。】　　若欲截之，加槟榔、黄芩、青皮、常山各一钱，乌梅肉三个。　　 【注　按前证若血气俱虚，用人参、生姜各一两，煎服顿止，不问新久并效。若咽酸口酸，且节饮食，其病潮作，时虽大渴，只与姜汤乘热饮之，此亦截疟之良法。每见饮啖生冷物者，病或少愈，多致脾虚胃损，反为难治。若病势正炽，一二发间，未宜遽截，恐邪气不去，正气反伤耳。此法有益无害。】　　若日久虚疟，寒热不多，或无寒而微热者，邪气已无，用四君子合四物汤，加柴胡、黄芩、陈皮以补气血。　　 【注　按前证若因胃气虚，用四君加升麻、当归；若脾血虚，用四君加川芎、当归；若因中气下陷，用补中益气汤加茯苓、半夏。大凡久疟多属元气虚寒，盖气虚则寒，血虚则热，胃虚则恶寒，脾虚则发热，阴火下流则寒热交作，或吐涎不食，战栗泄泻，手足逆冷，皆脾胃虚弱，但补中益气，其诸证悉愈矣。】　　瘴疟时疟，寒热往来，方用柴胡、知母各一钱五分，炒苍朮泔浸，黄芩酒炒，干葛、陈皮、半夏汤洗、川芎各一钱，甘草七分，炙姜三片，乌梅二个，水煎，侵晨午前服。　　 【注　按前证若因外邪未解而寒热往来者，宜用原方解散之。若因脾气素弱，或服前药，外邪既去而寒热不止，或欲呕少食者，脾气亏损也，宜用补中益气汤加半夏、干葛、茯苓调补之。若午前寒热，属气虚，用四君子加当归、升麻；若午后寒热，属血虚，用八珍汤加柴胡、升麻。大凡病久气虚而血弱者，必发热，须用四君之类调补脾胃，脾胃一健，气血自生。若误认为血虚，而用四物沉阴之剂径生其血，则脾土复伤，诸脏皆病，虚证蜂起，反为难治。】　　疟久者，加人参一钱五分，当归一钱；汗多者，去苍朮，换白朮，加白芍药酒炒一钱五分。　　 【注　按疟久不愈，属中气虚，不能滋养诸脏，但调补脾胃，诸病自退。其汗自出者，乃阳气虚而不能卫固于腠理也，用四君加归、芪、陈皮；未应加姜、桂；手足逆冷急加附子。盗汗者阴虚而腠理不密也，宜用八珍加肉桂、五味子。烦热作渴，暂用当归六黄汤，其中三黄俱炒黑，倍加参芪；汗既止，仍用八珍散之类。若肾气素虚，发热作渴，宜六味丸；手足逆冷，或痰气上攻，宜用八味丸。若邪气既散，而寒热仍作，此真气虚也，即用补中益气汤。若气血虚而寒热者，用八珍汤。若治失其宜，则元气亏损，变证百出，不但久疟而已矣。】　　疟后变成痢疾，宜从虚治，故用补脾胃药，方用黄连炒、木香、缩砂、黄芩炒、橘皮、白朮、当归酒洗各一钱，白芍药二钱炒，甘草炙五分，姜水煎，食前服。　　 【注　按前证乃病气有余，形气不足而变证也，宜用原方，以清解脾胃邪热。若病气形气俱不足而不能愈，宜补中益气汤，滋养诸脏，自愈。】古今图书集成医部全录卷二百八十九

疟门

　　　　医学入门 【明　李梴】

　　　　　分阴阳

　　阳为外感邪气，实为风暑有汗；阴为内伤正气，虚为寒湿无汗。阳为气虚，阴为血虚。阳为升，发在春夏；阴为降，发在秋冬。阳为腑，邪浅，与荣卫同行，一日一发；阴为脏，邪深，横连募原，不能与正气并行，故间日蓄积乃发，或三四日一发，久则必有疟母。阳为日发，邪浅，荣卫昼行背与脊故也；阴为夜发，邪深，荣卫夜行胸与腹故也。又有二日连发住一日者，及日夜各一发者，乃气血俱受病也。阳为子时至巳，阴为午时至亥。如发寅卯而退于未申，或发未申而退于子丑，皆谓之阴阳不分，须随证用药，趱早或移时分定阴阳，然后阳疟截住，阴疟升散。今俗以似疟误治，变成温疟，为分阴阳，谬矣。殊不知疟有凌虐之状，在伤寒久则为坏证，在内伤久则为劳瘵，岂轻疾哉？凡阳疟易治，阴疟难愈。
　　　　　辨寒热

　　阳邪与荣争，而邪火发于外，则为热；阴邪与卫争，而正气退于内，则为寒。卫虚则先寒，荣虚则先热。表邪多则寒多，里邪多则热多，表里相半，寒热相等。诸疟惟食积挟火，寒已复热，热已复寒，谓之寒热相并。又暑疟单热，湿疟单寒。寒疟先寒后热，风疟先热后寒，余皆先寒后热。阴阳寒热明而治疟知本矣。
　　　　　明六经

　　寒疟，腰背头项俱痛，属太阳。寒多热少，汗出难已者，柴胡加桂汤；单寒无汗者，五积散、古果附汤。　　热疟，目痛鼻燥，鼓颔，属阳明。热多寒少，烦渴尿赤者，柴苓汤；暑月，黄连香薷饮；热伤气分，单热而渴者，白虎加人参汤，或黄芩汤加桂少许。　　风疟，口苦呕吐，恶心胁痛，属少阳。寒热相等者，柴胡桂枝汤；风盛筋脉抽著者，乌药顺气散加柴胡、黄芩；身疼者，败毒散；咳嗽，参苏饮。　　已上三阳气分受病，发在处暑之前者，俱谓之暴疟，乃伤之浅者。　　少阴疟，发于子午卯酉四正之日，舌干口燥呕吐，欲闭户牖，轻者小柴胡汤倍半夏，重者合四物汤。　　厥阴疟，发于寅申巳亥四隅日，小腹痛引阴如淋，轻者小建中汤，重者四物汤加延胡索、金铃子、附子。　　太阴疟，腹满自利，善呕，呕已乃衰，轻者异功散，重者理中汤。如湿偏阴分，单寒气虚作泄者，古枣附汤、附子理中汤；身重腹胀者，五苓散、朮附汤、浮肿退黄丸。已上三阴血分受病，发在处暑后者，俱谓之温疟。乃隔冬感温气藏于肾与骨髓，至夏秋重感新邪触发，自脏而达之腑，乃伤之重者。
　　　　　感异气

　　瘴疟，山溪蒸毒，令人迷困发狂或哑，乍寒乍热，乍有乍无者，凉膈散加柴胡、槟榔；不伏水土者，人参养胃汤。　　疫疟，一方长幼相似，须参运气寒热用药，大概不换金正气散、五积交加散、加减如意丹最妙。　　鬼疟，因卒感尸疰客忤，寒热日作，梦寐不祥，多生恐怖，言动异常，宜辟邪丹、雄朱丹，或用烧人场上土为丸，塞男左女右耳中。
　　　　　汗吐下和

　　外感寒多，非草果、厚朴不能温散；热多非柴胡、黄芩不能清解。阳疟无汗，须加柴胡、苍朮、葛根，甚则加麻黄；阴疟无汗，须加柴胡、升麻、川芎。有汗须加白朮、乌梅以和之。　　阳疟初起痰在上者，祛邪丸，然亦三五发后，移时乃可用之，早则延绵。稍久，不敢吐者，胜金丹。　　三阴疟便闭者，宜下以截之。暑疟，黄连香薷散加大黄、乌梅、青皮煎服。寒疟，二陈汤加青皮、良姜，煎吞神保丸五粒。痰热胸满便闭者，大柴胡汤。瘀血发狂好忘者，桃仁承气汤。虚闭，麻子仁丸，俱清晨一服，取下恶水即止。
　　　　　虚劳

　　内伤疟皆不食，惟七情善食多汗。五脏之气不和，略被外邪动痰，宜四兽饮，量体虚实加各经开郁行气之药。　　劳疟，微微恶寒发热，寒中有热，热中有寒，最难调理。或半月十日，小劳复来，经久不瘥者，芎归鳖甲散主之。热多者，生犀散，有痞者，鳖甲丸。　　气虚，汗多无力，饮食不进者，六君子汤。因劳役昏倦少食者，补中益气汤加黄芩、半夏。　　血虚夜发者，小柴胡汤合四物汤，加升麻、红花、知母、黄蘗，水煎露服。趱早不愈，用胜金丹截之。有痞者，阴疟丸。如阴虚火动，午后寒热，至晚微汗乃解，似疟非疟也，宜加味逍遥散加地骨皮。若误用疟药必死。　　气血俱虚，溺频食少，或遗精咳嗽者，人参养荣汤加地骨皮、乌梅、麦门冬。或仆厥不省者，十全大补汤加柴胡、黄芩；阳虚，去柴、芩加附子，吞黑锡丹；有痞者，橘皮煎丸。
　　　　　痰因

　　痰疟，外感内伤，郁聚成痰，热多头痛肉跳，吐食呕沫，甚则昏迷卒倒，宜柴陈汤加草果。呕吐者，二陈汤倍白豆蔻，流行三焦，呕疟自止。气虚呕者，单人参汤，或用常山炒过。久不止者，露姜饮截之。
　　　　　食积

　　食疟，因饮食蕴成痰火，寒已复热，热已复寒，寒热交并，苦饥不食，食则吐痰胸满腹胀者，二陈汤合小柴胡汤，或平胃散，俱加枳实、白朮、山楂、神曲、青皮。热多者清脾饮，寒多者人参养胃汤，腹痛者红丸子。腹胀因湿痰或疟气归腹者，古龙虎丹，用杏仁煎汤，迎发时下。久不愈者用辰砂、阿魏等分，糊丸皂子大，每一丸，人参煎汤下截之。
　　　　　疟母

　　凡疟经年不瘥，谓之老疟，必有痰水瘀血结成痞块，藏于腹胁，作胀且痛，乃疟母也。虽内虚者，非常山、槟榔决不能除，俱须制熟则不损胃，老疟丸是也。血虚者，鳖甲丸。体盛有水癖者，暂用芫花丸，仍须以补脾化痰汤药辅之。老疟饮，宜量气血虚实加减。
　　　　　兼痢

　　或疟后痢，痢后疟，或疟痢并作，俱以柴苓汤、六和汤、清脾饮加减分利。虚者补脾和血，三白汤加黄连、木香、当归、砂仁，或四兽饮、补中益气汤。
　　　　　伤寒变证

　　伤寒汗吐下，余热未尽，重感于寒而变疟，或过经旧热未解，新感六淫之气而变疟，皆曰温疟者，俱先热后寒故也。寒多热少，或单寒者，太阳邪变也，柴胡桂姜汤。热多寒少，或单热骨节烦疼者，阳明邪变也，白虎汤加桂。寒热相等，或先热者，少阳邪变也，小柴胡汤；渴者去半夏，加天花粉、知母。寒热大作，战栗汗出不散者，太阳阳明合病也，桂枝石膏汤。服此后疟愈甚者，三阳合病也，恐传入阴经，须急用桂枝黄芩汤。如传入阴分，从卯至午发而呕吐，大便闭者，大柴胡汤下之；从酉至寅发而欲狂，喜忘便黑者，桃仁承气汤微利之，不敢下者栀子升麻汤。伤寒与杂病疟，不同在此。间有挟痰与食积，呕吐不食者，二陈汤、对金饮子。尿濇烦渴，或因瘴气，不伏水土者，五苓散俱加黄芩、柴胡。此等疟与杂病无大异，见其势发少缓则截之。痰饮在上膈，欲吐不吐者，瓜蒂、赤小豆、雄黄等分为末，水调五分服之，以吐为度；或祛邪丸亦好。久不愈者，胜金丹、老疟丸以消之。
　　　　　似疟

　　似疟非疟，作止有时，或日再发，或二三日一发，非似潮而无寒，亦非若寒热往来之无定也。太阳证二三日似疟，寒多脉浮洪者，桂枝汤或桂枝二麻黄一汤。阳明证似疟汗出，日晡发热，脉浮者桂枝汤，脉实者承气汤。热入血室似疟，小柴胡汤主之。厥阴证似疟，一日二三发，脉浮缓者，为里和自汗而愈。凡感冒之人，或觉毛寒股栗，筋节拘挛，百骸鼓撼，呕不欲食，其寒不可御，未几复转而发热者，皆似疟状，不必脉弦，随所见证与脉，而以小柴胡汤和解，此即温疟也。
　　　　　热多寒少

　　一证脉弱者，亡阳也，不可正汗及吐下，桂枝二越婢一汤以微汗之。一证脉迟者，血少也，先以黄芪建中汤养血，俟脉不迟，乃以小柴胡汤和之。一证脉阴阳同等，微浮微缓，不呕清便自调，此不待药汗而自愈也。若面赤身痒脉濇者，桂麻各半汤，必待微汗而后愈，通用柴陈汤。热多加川芎、前胡，寒多加川芎、草果。若寒多热少，不烦躁而脉浮缓者，乃伤寒见伤风脉也。或面色不泽，两手无脉者，乃麻黄附子细辛汤之证也。
　　　　　往来寒热

　　经曰：阴气上入阳中则恶寒，阳气下陷入阴中则发热，此阴阳相乘之病也。若大下阴微发热，大汗阳微恶寒，乃医之误也。大要：阳不足，则阴邪出于表而与阳争，则阴反胜而为寒；阴不足，则阳邪入于里而与阴争，则阳反胜而为热。若邪入而正气不与之争，则但热而无寒矣。阳不足则先寒，阴不足则先热。表邪多则寒多，里邪多则热多。半表半里，寒热相等，乍往乍来而间作也。若不呕清便脉浮者，犹当解表。口渴尿赤脉实者，大柴胡汤。心烦喜呕，胸胁满而不欲食者，小柴胡汤。热多者加柴胡，寒多者加桂枝。汗下后柴胡证不除者，柴胡桂姜汤。寒热往来，胁满，小便不利，呕渴头汗者，最宜。如寒热势盛，当迟一二日，少定方可图之，所谓盛者可待衰而已。若寒热势定，或早移于晏，晏移于早，邪无可容之地，病将解矣。
　　　　　搏鬬升降

　　夫病机言搏者，旧有痰痞相火之类，偶然新气加之，则搏动而发，此理易明。言争者乃彼此相搏相鬬，久而后可和解之谓。不过邪正气相引结而未遽散，非实有所争竞也。血气盛者，虽风寒之邪乘间而入，终不能动其真气而与之鬬，惟血气弱者，则邪入必鬬，鬬则便有胜负，须正气复而后邪可退也。若邪愈胜而正气愈负，非药饵大扶持之，必不可救。此争与搏之义也。至于头面上病，皆百邪上攻；胸膈间病，皆百邪上冲；肠胃间病，皆百邪下流而传入。不然，则血气失升降之常，或阳当升而不升，阴当降而不降，精宜升而不升，气宜降而不降，血宜顺而不顺，火宜静而不静，识病机括，尽于此矣。
　　　　　治法

　　外感，汗吐下解祛邪为主；内伤，敛补养正为主。内外相兼，又当参酌而论。经曰：夏伤于暑，秋必痎疟。又曰：诸疟皆生于风。《局方》主于伤食，丹溪主于痰。其实因夏伤暑，秋感风湿，遇七情饮食郁痰而后发，虽三因杂至，错乱气血，然始于暑成于痰，故捷径以祛暑消痰为要。　　通用二陈汤。外感无汗，去茯苓加柴胡梢、川芎、葛根、苍朮。太阳加羌活、防风、槁本；阳明加葛根、升麻、白芷；少阳加柴胡、黄芩、青皮；少阴加归芎、黄连、黄蘗；太阴加二朮、柴胡，此三味疟家必用；厥阴加桂枝、姜附。渴加知母、麦门冬，大便闭加大黄、桃仁，小便赤加泽泻、山栀，瘴疟加槟榔，截疟加常山、槟榔、贝母，内伤无汗加柴胡、川芎，气虚合四君子汤，血虚合四物汤，汗多加黄芪，有食加山楂、麦芽。劳疟加地骨皮、鳖甲，七情加紫苏、香附，痰加南星、姜汁，食积加莪朮，久疟倍参朮，寒甚加桂附、草果，夜疟加升麻、柴胡以提之，停水倍半夏，瘀血加桃仁、红花。吐泻不食肿胀者，不治。　　疟无痰不成，内伤脾胃虚寒，宜清利湿痰为主。内伤疟皆汗多，阳疟敛以参、朮、黄芪，阴疟敛以归、地、知、蘗、芍药。大抵有汗要止汗，以补其虚；无汗要发汗，以散其邪。稍久者，一补一发丹。久虚，补中益气汤加山楂、麦芽，扶脾自止，极忌吐截。
　　　　医宗必读 【明　李中梓】

　　　　　总论

　　按经言夏伤于暑秋为痎疟，又言痎疟皆生于风，又言风寒之气不常，又言汗出遇风及得之以浴，此皆以风寒暑湿为言也。语温疟则曰风寒中肾，语瘅疟则曰肺素有热。夫冬寒既可以中肾，则心肝脾肺四脏，独无令气之邪可以入客乎？肺热既可以成疟，则肝脾心肾之气郁而为热者，独不可以成疟乎？然语六气者道其常，语五脏者尽其变也。须知风与暑，阳邪也；寒与水，阴邪也。风者阳中之凉气也，暑者热中之阴邪也，由是则四者皆属于寒。夫夏伤于暑，汗出腠开，当风浴水，凄沧之寒伏于皮肤，及遇秋风，新凉束之，表邪不能外越，阴欲入而阳拒之，阳欲出而阴遏之，阴阳相薄而疟作矣。浅者病在三阳，随卫气以为出入，而一日一作；深者病在三阴，邪气不能与卫气并出，或间日或三四日而作，作愈迟者，病愈深也。经之论疟，无漏义矣。而仁斋、丹溪又分痰与食饮、与血瘴、与劳、与牝，此不过疟之兼证耳，非因而成疟者也。故治疟者，察其邪之浅深，证之阴阳，令其自脏而腑，散而越之，邪去则安。古法有汗欲其无汗，养正为先；无汗欲其有汗，散邪为急。然邪在阳者取汗易，邪在阴者取汗难。必使由阴而阳，由晏而早，乃得之也。又热多者凉药为君，寒多者温药为主。至于痰、食、血、饮、瘴、劳与牝之七证，各随其甚者而兼理之。世俗又有鬼疟之名，此为时行疫气，投平胃散无不截者。总之脉实证实者，攻邪以治标；脉虚证虚者，补正以治本。久疟必虚，惟人参、生姜各一两，连投二服于未发之前，莫不应手取效。贫困者白朮可代，血亏者当归可代。近世不明表里虚实，辄用知母、石膏、芩、连、栀、蘗，若表未解而得此寒凉，而寒邪愈固；或用常山、草果、巴豆、砒、雄，若正已虚而得此克伐，则元气转虚，致夫绵延不已者，皆医之罪耳，岂病之咎耶！
　　　　　证治

　　疟疾多因风寒暑湿，天之邪气所伤，当分经络而发汗。其七情痰食水血，皆兼见之候，随证治之。　　风疟，必恶寒自汗，烦躁头疼，必先热后寒，宜柴胡、苏叶、细辛、白芷、羌活、生姜之类。　　温疟，乃受冬月之寒，复因暑风而发，亦先热后寒，如热多者小柴胡汤，寒多者小柴胡汤加桂。　　寒疟，乃纳凉之风寒，沐浴之水寒，先受于腠中，复因秋风凉肃而发，先寒后热，宜羌活、紫苏、生姜之类散其太阳之邪，次用柴胡汤。近来不问何经，俱用柴胡者，非也。　　瘅疟者，肺素有热，阴气先绝，阳气独发，少气烦冤，手足热而呕，此但热而不寒，盛暑发者人参白虎汤，秋凉发者小柴胡汤。　　湿疟，乃汗出澡浴，或冒雨，或湿袭，其证身体重而痛，呕逆胀满，胃苓汤加羌活、紫苏。　　牝疟者，其人必阳气素虚，当盛暑时乘凉饮冷，阳虚阴盛，故但寒而不热也，柴胡桂姜汤。　　食疟者，必肥甘无度，或生冷受伤，食滞痰生，其证饥而不能食，食则胀满呕吐腹痛，青皮、草果、豆蔻、砂仁、神曲、山楂之类。　　瘴疟，由岭南地方天气炎，山气湿多有岚瘴之毒，发时迷闷，甚则狂妄，亦有不能言者，皆由血瘀于心，涎聚于脾，须疏通六腑，凉膈散或小柴胡加大黄、木香。　　劳疟，必素有弱证，或因疟成劳，十全大补汤，有热者去桂。　　疟母，由治之失宜，荣卫亏损，邪伏肝经，胁下有块，此证当以补虚为主，每见急于攻块者，多致不救，六君子汤加木香、肉桂、蓬朮、鳖甲。　　鬼疟者，俗以夜发者为鬼疟，非也。邪入阴分，发于六阴，宜四物汤加知母、红花、升麻、柴胡，提起阳分，方可截之。惟时行不正之气，真鬼疟也，宜平胃散加雄黄、桃仁。
　　　　　截法

　　疟发四五遍后，曾经发散者，方可截之，何首乌散、常山饮、独蒜丸。久疟大虚者，人参一两、生姜二两，连进三服。若病邪初起，未经发散，遽用酸收劫止之剂，必致绵延难愈，或变成他证，不可不谨也！
　　　　薛氏医案 【明　薛己】

　　　　　治法

　　大凡停食之证，必因于脾弱，宜用六君、枳实、厚朴、山楂、神曲。若食已消而不愈，用六君子汤。若内伤外感，用藿香正气散。若内伤多而外感少，用人参养胃汤。若劳伤元气兼外感，用补中益气加川芎。若劳伤元气兼停食，补中益气加陈皮、神曲，甚者加山楂。若气恼兼食，用六君加香附、山栀。若咽酸，或食后口酸，多是饮食，当节饮食。病作时大热躁渴，以姜汤乘热饮之，此截疟之良法也。每见发时，饮啖生冷物者，病或少愈，多致脾虚胃损，往往不治。大抵内伤饮食者，必恶食；外感风寒者，不恶食。审系劳伤元气，虽有百证，但用补中益气汤，其病自愈。其属外感者，主以补养，佐以解散，其邪自退。若外邪既退，即补中益气以实其表。若邪去而不实其表，或过用发表，亏损脾胃，皆致绵延难治。凡此不问阴阳日夜所发，皆宜补中益气，此不截之截也。夫人以脾胃为主，未有脾胃实而患疟痢者。若专主发表、攻里、降火、导痰，是治其末而忘其本，则轻者变重，而重者变危矣。前所云乃疟之大略，如不应，当分六经表里而治之。　　凡截疟，余常以参、朮各一两，生姜四两煨熟，煎服即止。或以大剂补中益气加煨姜，尤效。生姜一味亦效。
　　　　医贯 【明　赵献可】

　　　　　总论证治

　　或问曰：经云夏伤于暑秋必病疟，前人虽备言之，旨殊未畅，盖明示诸？曰：不发于夏而发于秋，此亢则害承乃制，子来救母之义。盖暑当权，君火用事，肺金必受伤克。火位之下，水气承之，肾水为肺之子，因母受火伤，子来承之，以制火救母，于是水火相战，阴阳交争，大胜则大复，小胜则小复，此阴阳胜复之常理，疟之所由作也。然而有病有不病者，盖邪之所凑其气必虚，故其人元气不固者，暑邪得以承之，所以治疟以扶元气为主。　　凡治疟，必先间其寒热多寡而参之脉证，有寒多热少者，有热多寒少者。大抵寒热往来，皆属少阳经，证治法当以小柴胡为主。若寒多者，小柴胡加桂枝。有但热不寒者，名曰瘅疟。有但寒不热者，名曰牝疟。《金匮》云：阴气孤绝，阳气独发，则热而少气烦冤，手足热而欲呕，名曰瘅疟。邪气内藏于心肺，外舍于分肉之间，令人消烁脱肉。又云：温疟者，其脉如平，身无寒但热，骨节烦疼，时时呕逆，以白虎加桂枝汤主之。但寒者名曰牝疟，蜀漆散主之。此寒热多寡之定法也。然亦有不可执者，当察其脉之虚实何如。若但寒者，其脉或洪实或滑，当作实热治之。若但热者，其脉或空虚或微弱，当作虚寒治之。　　凡疟将发之时与正发之际，慎勿施治，治亦无效。必待阴阳升极而退，过此邪留所客之地，然后治之，且当病未发二三时前，迎而夺之可也。古今治疟，证候有风寒暑湿不同，治疗有汗吐下各异，方术无虑千百，不能尽述。独无痰不成疟，无食不成疟，深得致疟之因。无汗要有汗，散邪为主；有汗要无汗，扶正气为主，深得治疟之法。以青皮饮一方治秋时正疟，随证加减，屡用屡效。若胃中有郁痰伏结者，以草果饮一服即愈。服前方不应，当以补中益气汤倍柴胡加半夏、生姜，养正而邪自除。　　仁斋云：有人脏腑久虚，大便常滑，忽得疟疾，呕吐异常，以二陈加人参、白豆蔻，进一二服，病人自觉气脉顿平，寒热不作。盖白豆蔻流行三焦，元气荣卫一转，寒热自平。继今遇有呕吐发疟之证，或其人素虚者，慎勿用常山等药。以上专论秋时正疟之法也。世间似疟非疟者多，世人一见寒热往来，便以截疟丹施治，一截不止则再截，再截而止，止而复发复截，以致委顿，甚或因而致毙者有之，是不可不辨也。经曰：阳虚则恶寒，阴虚则恶热。阴气上入于阳中则恶寒，阳气下陷于阴中则恶热。凡伤寒后、大病后、产后、劳瘵等证，俱有往来寒热似疟，或一日二三度发，并作虚治，但有阳虚阴虚之别。阳虚者补阳，如理中汤、六君子汤、补中益气汤加姜桂，甚则加附子。诸方中必用升麻、柴胡以提出阴中之阳，水升火降而愈，医书中有论及之者。至于阴虚之寒热，亦与正疟无异。而阴虚中又有真阴真阳之分，人所不知。经曰：昼见夜伏，夜见昼止，按时而发，是无水也；昼见夜伏，夜见昼止，倏忽往来，时作时止，是无火也。无水者，壮水之主以镇阳光，六味汤主之；无火者，益火之原以消阴翳，八味汤主之。世人患久疟而不愈者，非疟不可愈，乃治之不如法也。丹溪云：夜发者，邪入阴分，宜用血药，引出阳分，当归、川芎、红花、生地、黄蘗治之，亦未及真阴真阳之至理。遍考诸书疟论，并未能露其意。且余尝试有神验，故特表而出焉。余见发疟有面赤口渴者，俱作肾中真阴虚治，无不立应。凡见患者寒来如冰，热来如烙，惟面赤如脂，渴欲饮水者，以六味地黄加柴胡、芍药、肉桂、五味，大剂一服，便愈。　　有渴甚者，每发时饮汤不绝，必得五六大壶方可。余以六味丸一料，内肉桂一两，水十碗，作四沙锅，煎五六碗，以水探冷，连进代茶，遂熟睡渴止而热愈。　　又有恶寒恶热，与疟无异，面赤如脂，口渴不甚，吐痰如涌，身以上热如烙，膝以下自觉冷，此真阳泛上肾虚之极，急以附子八味地黄汤，大剂冷饮而热退，继以人参建中汤调理。　　又有一等郁证似疟者，其寒热与正疟无异，但其人口苦，呕吐清水或苦水，面青胁痛，耳鸣脉濇，须以逍遥散加茱、连、贝母倍柴胡，作一服；继以六味地黄加柴胡、芍药，调理而安。　　至于三阴疟者，惟太阴疟当用理中汤，必加肉桂。若少阴厥阴，非八味地黄不效。　　世有疟后痢，痢后疟者。夫既为疟后，发泄已尽，必无暑热之毒。复为痢疾，此是元气下陷，脾气不能升举，似痢非痢也。既为痢后，下多则亡血，气又随痢散，阴阳两虚，阳虚则恶寒，阴虚则恶热，故寒热交战，似疟非疟也。俱作虚论，用补中益气加温补，其病自愈。　　凡秋月患疟，此病原于湿痰，初起即问有汗无汗，无汗者以败毒散发之；若有汗，败毒散加桂枝。待服二三剂后，分辨阴阳二疟：阴疟，柴平汤加山楂肉、升麻，倍下桂枝极妙；阳疟，只以柴苓汤为主，多加知母更妙。　　若发自上昼，是阳疟，初用芎苏五苓散，二用清脾汤，三用加味败毒散、柴苓汤，多加知母；若用截药，用青蒿丸。　　若发自下午，面青寒多吐，是阴疟，初用人参羌活散，二用草果饮，三用加味败毒散；若用截药，用不二丸、断疟如神丹。
　　　　医门法律 【清　喻昌】

　　　　　疟论

　　疟之一病，无如《内经》论之最详最彻，随其病之所形，按法刺之，莫不应手而愈。盖九针之用，通于神明，不可有微芒之差忒，故《内经》论疟，不得不详也。后世恶于针石，不可与言至巧，乃以药剂攻邪存正，调荣卫之偏，和阴阳之逆，于是种种圣法不适于用矣。如张子和见羸人病疟二年，不敢辄投寒凉，取刺疟论之法，刺其十指出血立愈，此正《内经》所谓疟之且发也，阴阳之且移也，必从四末始也，坚束其处，决去其血，则邪往而不得并，故立愈也。以子和之久谙针法，且检《针经》，致其详慎，针其可以渎用哉？舍针而求《内经》用药之捷法，茫然无可下手矣。予之所以心折仲景，称为百世之师者，每遇一证，必出一法以纬《内经》之不逮，一言当千百言而居其要也。夫人四体安然，外邪得以入而疟之，每伏藏于半表半里，入而与阴争则寒，出而与阳争则热。半表半里者少阳也，所以寒热往来，亦少阳所主。谓少阳而兼他经之证则有之，谓他经而全不涉少阳，则不成其为疟矣。所以仲景曰：疟脉多弦，弦数者多热，弦迟者多寒。弦小紧者下之差，弦迟者可温之，弦紧者可发汗针灸也，浮大者可吐之，弦数者风发也，以饮食消息止之。只此七言而少阳一经，汗、吐、下、和、温之法具备。其他瘅疟、温疟、牝疟、疟母四证，要不外少阳求治耳。出《伤寒论》之绪余，以补《内经》下手之法，非圣人而能之乎？谨将《金匮》奥义一一发明于左。
　　　　　论金匮奥义

　　少阳乃东方甲木之象，故其脉主弦。此不但初病之脉乃尔，即久疟正虚，脉不鼓指，而弦象亦隐然在内，所以仲景云疟脉自弦。由首及尾，脉之屡迁，纵有不同，而弦之一字，实贯彻之。疟邪之舍于荣卫，正属少阳半表半里。始之似疟非疟，与后之经年不解，总一少阳主之。盖疟发必有寒有热，其寒热之往来，适在少阳所主之界。偏阴则多寒，偏阳则多热。即其纯热无寒而为瘅疟、温疟，纯寒无热而为牝疟，要皆自少阳而造其极，补偏救敝，亦必返还少阳之界，阴阳两协于和而后愈也。施汗吐下之法以治实热，施和温之法以治虚寒，无非欲致其和平耳。疟邪如傀儡，少阳则提傀儡之线索，操纵进退，一惟少阳主张，宁不恢恢乎游刃空虚也耶？　　弦数者风发也，以饮食消息止之。仲景既云弦数者多热矣，而复申一义云弦数者风发，见多热不已，必至于极热，热极则生风，风生则肝木侮土而传其热于胃，坐耗津液，阳愈偏而不返，此未可徒求之于药也，须以饮食消息而止其炽热，即梨汁、蔗浆生津止渴之属，正《内经》风淫于内治以甘寒之旨也。　　阴气孤绝，阳气独发，则热而少气烦冤，手足热而欲呕，名曰痹疟。若但热不寒者，邪气内藏于心，外舍分肉之间，令人消烁肌肉。《内经》谓其但热而不寒者，阴气先绝，阳气独发，则少气烦冤手足热而欲呕，名曰瘅疟。仲景之重引其文，另有妙义。盖从上条弦数者风发也，以饮食消息止之，抽丝引絮而出其证，谓弦数之脉热盛生风，必侮土而伤其津液，由少阳而入阳明，两经合邪，其热倍炽。倘不能饮食消息，急止其热，则热之移于胃者，必上熏心肺，少气烦冤而心肺病，手心热欲呕而胃自病。所以继之曰：邪气内藏于心，外舍分肉之间，令人消烁肌肉。盖伤寒病三阳合邪，其来如风雨、如霹雳，令人莫当。而疟之在少阳，苟不入于阴而但出于阳，迨至两阳合邪，亦岂能堪之耶？故知消息而止入胃之热邪，真圣法也。然仲景之法，亦从《内经》而得。《内经》谓疟脉缓大虚，便宜用药，不宜用针；又谓虚者不宜用针，以甘药调之。昌知意中在用甘寒也。　　温疟者，其脉如平，身无寒，但热，骨节烦疼时呕，白虎加桂枝汤主之。《内经》言温疟有二，俱先热后寒。仲景所名温疟，则但热不寒，有似瘅疟而实不同也。瘅疟，两阳合邪，上熏心肺，肺主气者，少气烦冤，则心主脉者，阳盛脉促，津亏脉促，从可推矣。温疟脉如平人，则邪未合而津未伤，其所以但热而不寒者，则以其人素有痹气，营卫不通，故疟之发于阳，不入于阴，即入而阴亦不受，所以骨节烦疼时呕，邪气扞格之状有如此者。惟用白虎汤以治阳邪，而加桂枝以通营卫，斯阴阳和血脉通，得汗而愈矣。在伤寒病，卫强荣弱，卫气不共荣气和谐者，用桂枝汤复发其汗立愈。此疟邪偏着于阳，桂枝阳药，即不可用，但用白虎汤大清气分之热，少加桂枝合阴阳而两和之，乃知仲景之法丝丝入扣也。　　其《内经》所称先热后寒之温疟，一者先伤于风，后伤于寒，风为阳邪，寒为阴邪，疟发时先阳后阴，故先热后寒也。此以风寒两伤荣卫之法治之，初无难也。其一为冬感风寒，深藏骨髓，内舍于肾，至春夏时令大热而始发，其发也疟邪从肾出之于外而大热，则其内先已如焚，水中火发，虽非真火，亦可畏也。俟其疟势外衰，复返于肾，而阴精与之相持，乃始为寒。设不知壮水之主以急救其阴，十数发而阴精尽矣。阴精尽则真火自焚，洒洒时惊，目乱无精，顷之死矣。所以伤寒偏死下虚之人，谓邪入少阴，无阴精以御之也。而温疟之惨，宁有异哉！此亦仲景意中之隐，昌特比例陈情，以为来学之助。　　疟多寒者，名牡疟，蜀漆散主之。疟多寒者，寒多于热，如三七、二八之分，非纯寒无热也。纯寒无热，则为阴证而非疟证矣。此条又抽丝引絮，即上条两阳合邪上熏心肺证中，复指出多寒少热一证。盖邪之伏于心下，适在膻中心包之位，心为阳中之阳，阳邪从阳，尤为易入，邪入则心虚。经曰：心虚者热收于内，内收其热，并其邪亦收之，不易外出，此寒多之一因也。邪入心胞，都城震动，周身精液，悉力内援，重重裹撷，胞内之邪为外所拒而不易出，又寒多之一因也。心者牡脏，故即以寒多热少之疟，名曰牝疟。用蜀漆散和浆水，吐其心下结伏之邪，则内陷之邪亦随之俱出，一举而荡逐无余矣，岂不快哉！蜀漆，常山苗也。常山善吐，何以不用常山而用蜀漆？取苗性之轻扬者，入重阳之界，引拔其邪。合之龙骨镇心宁神，蠲除伏气，云母安脏补虚，媚兹君王，仲景补天浴日之方，每多若此。至如温疟亦用此方，更加蜀漆，以吐去其心下结伏之邪，盖一吐则周身之痹者通，而荣卫并可借以无忤，则又以吐法为和法者也。其附《外台秘要》牡蛎汤一方，同治牝疟者，又初感病时，风寒未清，传变为疟，结伏心下，故方中用麻黄以散风寒，并借之以通阳气耳。可见病之途原不一，学者于此一证二方，比而参之，以求生心之变化则几矣。　　论《金匮》柴胡去半夏加(艹舌)蒌汤方。治疟病发渴者，亦治劳疟，此仲景治少阳病全体大用之一方也。仲景谓疟邪盛衰出入，必在少阳表里之间，小柴胡汤乃伤寒少阳经天然不易之法。渴者去半夏加(艹舌)蒌实，亦天然不易之法。而施之于少阳邪传阳明伤耗津液之证，亦为天然不易之法。盖渴虽阳明津竭，而所以致阳明津竭者，全本少阳之邪。观《内经》刺法渴者取之少阳，非以其木火之势劫夺胃津而然耶？故疟邪进退于少阳，即以此方进退而施其巧，柴胡、黄芩对治木火，人参、甘草扶助胃土，(艹舌)蒌生津润燥，姜枣发越荣卫。若夫劳疟之病，其木火盛，荣卫衰，津液竭，亦不待言，故并可施此方以治之也。　　论柴胡姜桂汤，治疟寒多微有热，或但寒不热，服一剂如神。此疟之寒多热少，或但寒不热，非不似于牝疟，而微甚则大不同。仲景不立论，止附一方，且云服一剂如神，其邪之轻而且浅，从可识矣。盖以卫即表也，荣即里也，胸中之阳气，散行于分肉之间，今以邪气痹之，则外卫之阳反郁，伏于内守之阴，而血之痹者愈瘀结而不散，遇卫气行阳二十五度而病发，其邪之入荣者，既无外出之势，而荣之素痹者，亦不出而与阳争，所以多寒少热，或但有寒无热也。小柴胡汤本阴阳两停之方，可随疟邪之进退以为进退者。加桂枝干姜，则进而从阳，痹着之邪，可以开矣；更加牡蛎以软其坚垒，则阴阳豁然贯通，而大汗解矣，所以服一剂如神也。其加芩、连以退阳而从阴，即可类推。
　　　　　论经义

　　病疟以月一日发，当十五日愈。设不差，当月尽解。如其不差，当云何？师曰：此结为症瘕，名曰疟母，急治之，宜鳖甲煎丸。此见疟邪不能久据少阳，即或少阳经气衰弱，不能送邪外出，而天气半月一更，天气更则人身之气亦更，疟邪自无可容矣。否则，天人之气再更，其疟邪纵盛，亦强弩之末不能复振矣。设仍不解，以为元气未生耶，而月已生魄矣，元气何以不生？以为邪气不尽耶，而月已由满而空矣，邪气何以不尽？此必少阳所主之胁肋，外邪盘踞其间，依山傍险，结为窠巢，县官当一指可扑之时，曾不加意，渐至滋蔓难图，兴言及此，不觉涕泗交流，乃知仲景急治之法，真经世宰物之大法也。　　再按谭医者，当以《灵》、《素》为经，《金匮》为纬。读《灵》、《素》而不了了者，求之《金匮》，矩矱森森。但旨深词约，味如嚼蜡，不若《内经》之刍豢悦口。所以古今注《内经》者不下百家，而注《金匮》者率罕其人，即间有之，其胸中浑是疑团，择显明之句，发挥一二，随竟其说，观者曾何赖焉？历代名贤，屈指不过数人，咸以仲景之学为绝学，存而不论，论而不议。其所以卓冠亿兆人千百年者，各从《内经》分头证入。如疟病一门，巢氏《病源》妄分五脏，后人谓其发明《内经》，深信不疑，而不知疟邪不从脏发，《内经》所无之理，巢氏臆言之耳，陈无择三因之说韪矣，乃谓夏伤于暑秋为痎疟者，不可专以此论，何其甘悖圣言耶？至论内因剿袭巢氏心肝脾肺肾五疟立言，仍是巴人下里之音矣！张子和治疟，喜用汗吐下三法，自夸本于长沙。讵知仲景所为汗下者，但从少阳之和法而进退其间，不从伤寒之汗下起见也。其可吐者，或用瓜蒂，或用常山苗，各有深义，亦岂漫然而吐之耶？且子和谓治平之时，其民夷静，虽用砒石、辰砂有毒之药，以热治热，亦能取效。是何言欤？至东垣、丹溪确遵《内经》夏伤于暑秋必痎疟之论，多所发明。而谓吴楚闽广之人患疟至多，阳气素盛之处，其地卑湿，长夏之时，人多患暍疟霍乱泻痢伤湿热也，此语诚为聪明绝世矣。然于《内经》之旨，尚隔一层。《内经》运气暑与湿同推，不分彼此，曾何分南北乎？《内经》本谓夏伤于暑，长夏伤于湿，秋必痎疟。脱落五字，遂谓秋伤于湿，冬生咳嗽。而伤燥一气，古今绝无一人起而扬言。此等大纲不正，亦何贵于识人之贤哉？且丹溪所论十二经皆能为病，固即刺疟篇之旨。曷不遵《金匮》推足少阳一经为主，坐令多岐亡羊耶？方书俱以温疟为伤寒坏病，与风疟大同，此言出于何典？至于牝疟，总无其名，统括于寒疟之内，误指寒疟为脏寒之极，故无热有寒，用姜桂附子温之。又有更其名为牝疟者云，久受寒湿，阴盛阳虚，不能制阴，所以寒多不热，凄怆振振，亦行温热之法，直是杀人不转睫矣。又谓暑疟即瘅疟，呕者用缩脾等药，从无有救少阳木火之邪如救焚者，适燕而南其指，亦何生民之不幸耶！　　逆夏气则太阳不长，心气内洞，又秋为痎疟，此阳气不能条畅而外茂，内薄于心，燠热内消，故心中洞然而空也。心虚内洞，则诸阳之病作矣。心伤则暑气乘之，至秋而金气收敛，暑邪内郁，于是阴欲入而阳拒之，故为寒；火欲出而阴束之，故为热；金火相争，故寒热往来而为痎疟。　　律三条
　　凡治疟不求邪之所在，辄行大汗、大下，伤人正气者，医之罪也。盖疟邪在于半表半里，故有寒有热。若大汗以伤其表，大下以伤其里，是药反增疟矣。倘疟邪伏而未尽，药过再发，更将何法以处之？　　凡用吐法，妄施恶劣之药，并各种丸药，伤人脏腑者，医之罪也。夫吐法止可用清芬之气，透入经络，引出疟邪，如酒浸常山，不用火煎之类。其胆矾、信石等丸，吞入腹中，粘着不行，搅乱肠胃脏腑，究竟无益，戒之！戒之！　　凡用截疟之法，不俟疟势稍衰，辄求速止者，医之罪也。夫截者堵截也，兵精饷足，寇至方可堵截。若兵微城孤，不可截也。在壮盛之体，三四发后，疟势少减，可以截之。其虚弱之人，始终不可截也。误截因致腹胀者，每多坏事。即服药亦有避忌。疟将来，可服药阻其来；将退，可服药追其去。若疟势正盛，服药与之混战，徒自苦耳。但疟之去来既远，药不相及，五不当一，故服药妙在将来将去之时。
　　　　景岳全书 【明　张介宾】

　　　　　论证

　　疟疾本由外感，故《内经》论疟，无非曰风、曰寒，其义甚明。而后世之论，则泛滥不一，总不过约言其末而反失其本。所以议论愈多则病情愈昧矣。有辨在后，所当并察！　　凡疟因于暑，人皆知之。不知夏令炎热，此自正气之宜。然而人有畏热者，每多避暑就阴，贪凉过度，此因暑受寒，所以致疟。经曰：夏暑汗不出者，秋成风疟，义可知也。然又惟禀质薄弱，或劳倦过伤者，尤易感邪，此所以受邪有浅深而为病有轻重也。但以病因暑致，故曰受暑，而不知暑有阴阳，疟惟阴暑为病耳。至其病变则有为寒证者，有为热证者。有宜散者，有宜敛者，有宜温者，有宜清者。其要在标本虚实四字，知此四者而因证制宜，斯尽善矣。其有云伤暑而认暑为火者，有云脾寒而执以为寒者，皆一偏之见，不足凭也。　　凡疟发在夏至后秋分前者，病在阳分，其病浅；发在秋分后，冬至前者，病在阴分，其病深。　　发在子之后午之前者，此阳分病也，易愈；发在午之后子之前者，此阴分病也，难愈。　　病浅者日作，病深者间日作。若三日四日者，以受邪日久，而邪气居于阴分，其病尤深。　　凡疟病自阴而渐阳，自迟而渐早者，由重而轻也；自阳而渐阴，自早而渐迟，由轻而重也。凡感邪极深者，其发必迟，而多致隔日，必使渐早渐近，方是佳兆。故治此疾者，春夏为易，秋冬为难。
　　　　　论治

　　凡疟疾初作，必多寒热，大抵皆属少阳经病，其于初起，当专以散邪为主。果若形气无伤，而脉证别无他故者，但宜正柴胡饮或三柴胡饮主之，少者一二剂，多者三四剂，无有不愈。若气体本弱而感邪为疟，即宜四柴胡饮为最妙，勿以初起而畏之，弗之用也。　　治疟疾当辨寒热，寒胜者即为阴证，热胜者即为阳证。盖有素禀之寒热，有染触之寒热，然必其表里俱有热邪，方是火证。若疟至则热，疟止则退，而内无烦热闭结等证，则不得以火证论治。若内外俱有火证，而邪有不散者，一柴胡饮主之。若邪入阳明内热之甚，而邪有未散者，宜柴胡白虎煎。若邪入肝肾而热极动血者，宜柴芩煎。　　疟有寒证，如无虚邪，而但以寒邪不能做，或多中寒者，宜二柴胡饮。若以寒胜而兼气虚，邪有不解者，宜四柴胡饮，或补中益气汤加干姜、官桂。若寒甚热少脉迟，而兼背恶寒，或多呕恶泄泻者，必用麻桂饮或大温中饮。　　中气虚弱，不能胜邪，而邪不能解者，病在脾肺气分，宜补中益气汤、五柴胡饮。若阴虚血液不充，而邪不能解者，病在肝肾精分，宜补阴益气煎、归柴饮。此证极多，其效尤捷。若发时其寒如冰，其热如烙，而面赤如脂，渴欲饮水，而热退即不渴者，以六味地黄汤加柴胡、芍药、肉桂，大剂一服，即可愈。若元气虚寒之甚，阳不胜阴而邪不能解者，大温中饮。若元气虚甚，衰老积弱者，则不必兼用攻邪，只当以扶正气为主，但使元气不败，则邪气无有不服，宜大补元煎，或十全大补汤之类主之，而又惟休疟饮为最妙。　　疟疾屡散之后，取汗既多，而病不能止者，必以过伤正气而正不胜邪，则虽止微邪犹然不息，但使元气之虚者一振，散者一收，则无不顿然愈矣，宜三阴煎、五福饮，或小营煎、休疟饮主之。若有微寒者，宜大营煎或理中汤。若微有火者，宜一阴煎。若多汗不收者，宜五阴煎之类主之。　　疟疾久不能愈者，必其脾肾俱虚，元气不复而然。但察其脉证尚有微邪不解者，当专以补中益气汤为主。若邪气已尽而疟有不止者，则当专补元气，以八珍汤、十全大补汤、或大补元煎之类主之。若肾阴不足而精不化气者，宜理阴煎最效。若阴邪凝滞而久不愈者，宜于前药加姜、桂、附子。　　疟作而呕吐恶食者，虽曰少阳之邪为呕吐，然实由木邪乘胃所致，但解去外邪，呕当自止，宜柴陈煎或正柴胡饮加半夏主之。若脾胃气虚而寒邪乘之，则最多呕恶之证，宜温胃饮、理中汤、养中煎之类主之。若虚寒连及命门，火不生土而作呕者，宜理阴煎、右归饮之类主之。若兼食滞而作呕者，必多胀满，宜加陈皮、砂仁、山楂、厚朴之类为佐；若兼火邪者，必多热渴躁烦秘结，宜以黄连、黄芩之类为佐；若火在阳明甚者，加石膏；若兼寒者，必胃口怕寒，或吞酸嗳腐，或恶心，得热稍可，宜以姜桂、附子、吴茱萸之类为佐。　　疟疾因劳，辄复连绵不已者，此亦脾肾虚证。盖肾主骨，肝主筋，脾主四肢，气弱不胜劳苦，所以即发，但补肝肾使其气强即愈。如十全大补汤、八珍汤、补中益气汤，皆可酌用。　　疟疾发散已多，每致阴虚水亏，而烦热多渴者，宜以西瓜汁或雪梨浆或冷参汤，俱可滋阴截疟。无热者不可强用。　　疟痢并作，而脏平邪浅者，宜胃苓汤加柴胡一二钱。若寒湿伤脾而疟痢并作者，宜温胃饮加柴胡，或胃关煎加柴胡亦妙。若湿热伤脾，下及肝肾而暴注热渴，或下纯鲜血者，宜柴芩煎。　　疟邪未清而过食伤脾，以致痞满连绵不已者，宜大小和中饮加柴胡。若因食而成疟痞者，宜芍药枳朮丸、及大小和中饮之类调之。　　古云：治疟之法，凡将发之时，与正发之际，慎毋勉强施治，即治亦无效，必待阴阳并极，势平气退之后，然后察而治之，或于未发二三时之先，迎而夺之可也。经曰：夫疟之未发也，阴未并阳，阳未并阴，因而调之，真气得安，邪气乃亡。故工不能治其已发，为其气逆也。按此古法，殊似不然。予近治疟，每迎其锐而击之，最捷最效，是可见古法之有不必泥者。
　　　　　论汗

　　凡古人治疟之法，若其久而汗多，腠理开泄，阳不能固者，必补敛之；无汗则腠理致密，邪不能解，必发散之。故曰：有汗者要无汗，扶正为主；无汗者要有汗，散邪为主。此大法也。盖疟本外邪，非汗不能解。若不知善解其邪而妄用劫剂，多致胃气受伤，邪不能解，必反难愈。此宜以补剂为主，加减取汗，汗后再加补养可也。若邪在阴分则下体最难得汗，补药力到，自然汗出至足，方是佳兆。凡病此而邪有未解者，大忌饱食，亦以汗之难易为优劣也。　　凡寒邪之自外而入者，得汗即解，如伤寒之类皆是也。而惟时瘟时疟之病，则病有浅深不同。即如病瘟者，虽有大汗，而热仍不退；病疟者屡发屡汗，而疟犹不止。此其所感最深，故不能以一二汗而即愈。或通身如洗而犹不能透，若此者，但当察其强弱，仍渐次再汗之，方得邪解，故不可谓汗后必无邪也。此但当以脉之紧与不紧，及头身之痛与不痛，寒热之甚与不甚为辨耳。然又有虽已得汗，邪气将解，而不守禁忌，或因于劳，或因于欲，或受生冷微邪，或胃气未清因而过食，随触随发，此其旧邪未尽，而新邪又至，缠绵深固，因致留连者，亦必宜仍从汗解。但其病固宜散，则犹当以酌虚实为首务。
　　　　　论标本

　　凡治疟当知标本。予尝曰：有标则治标，无标则治本，此最为治疟之肯綮。何以言之？盖标以邪气言，本以正气言也。夫邪正相争，所以病疟。凡疟之初起，本由邪盛，此当治邪固无疑也。若或表散已过，或久而不愈，则于邪正之间有不可不辨矣。盖有邪者证必猖炽，脉必弦紧，或头疼虽减而未除，或汗虽出而未透。凡属形证有余者，即其病虽已久，亦必有表邪之未清也。但觉有微邪，此犹宜兼标为治。若汗出已多，邪解已透，别无实证实脉可据，而犹然不愈者，必由正气全虚，或以质弱，或以年衰，故余气有未能却而真阴有未能静耳。此当专治其本，但使元气既复，则无有不愈。设或不明标本，无论有邪无邪，而但知攻疟则害者多矣。予为此说，虽因疟而发，然诸病皆同此理，明者当心志之。
　　　　　厌疟

　　凡厌疟之法，今世俗相传多用之，但其有效有不效，人每疑之。而其所以然者，自有的确之妙，则从来人所未知也。盖疟以邪正相争，其感之浅者，乃少阳胆经病也。惟其邪本不甚，则邪正互为胜负，当此时也，亦犹楚汉相持之势，但得一助之者，为楚则楚胜，为汉则汉胜。故不论何物，皆可用以为厌，但使由之，勿使知之，其人恃有所助，则胆气略壮而邪即败矣，此即《内经》移精变气之意也。然必势均力敌者，乃可以一助而胜之，正胜则愈也。若果彼强我弱，势不易制者，则厌必无益。故惟邪轻日作者可厌，而邪深间日者则不能厌，此自理势之使然，无庸惑也。
　　　　　截疟

　　凡截疟之法，方固不少，然亦无必效之方。若以愚见并及治验，则未尝借于截也。盖有邪者，去邪则愈。若散邪既透，解表已过，则但收拾元气而气复即愈。惟能于邪正之间，得其攻补之宜，则无不自愈。此截之最善者也。至如截疟诸方，虽不可执，亦不可无。但有效于此而不效于彼者，亦以人之气血阴阳各有不同故耳。故凡用截药者，亦当察人之强弱而酌以用之，庶乎得效。然亦惟轻者易截，而重者不易截也。兹录诸方于后，亦可备于酌用。　　截疟常山饮，气血强壮者可用。截疟饮，气分不足者可用。牛膝煎，血分不足者可用。截疟丹，时气多湿者可用。木贼煎，湿痰邪实者可用。何人饮、休疟饮，血气大虚欲急济者可用。小柴胡汤加常山二钱，截疟如神。追疟饮，凡气血未衰或屡散之后，用之最效。
　　　　　似疟非疟

　　凡似疟非疟之病，虽有往来寒热，而时作时止，本非疟之类也，凡大病后或产后或虚损，俱有此证。经曰：阳虚则外寒，阴虚则内热。阴气上入阳中则恶寒，阳气下入阴中则恶热。故凡无外邪而病为寒热者，必属虚证。但虚有阴阳之异，而阳虚者必多寒，阴虚者必多热。阳虚者宜补其阳，如理中汤、十全大补汤加姜桂附子之类，此皆人所易知也。惟阴虚之证，则最不易辨。盖阴中之水虚者，阴虚也；阴中之火虚者，亦阴虚也。如其津液枯燥，精血耗伤，表里上下俱多烦热等证，此阴中之水虚也。治宜壮水以配阳，如一阴煎、六味地黄汤，或加减一阴煎之类主之。其有倏热往来，或面赤如脂而腹喜热饮，或上热如烙而下冷如冰，或喉口大热而大便不实，此其证虽若热，而脉必细微，或虽洪大而浮空无力者，是皆阳气无根而孤浮于上，此阴中之火虚也，治宜益火之本使之归源，如海藏八味地黄丸或右归饮之类主之。假热退则真寒见，自可因证而治之也。其寒热门论治尤详，所当并察。
　　　　　温疟

　　温疟一证，在《内经》曰：温疟者，得之冬中于风寒，至春夏阳气大发而为病，此即正伤寒之属也。故仲景《伤寒论》有温疟一证，即此是也。此与夏伤暑而秋为疟者，本自不同，当于伤寒门酌而治之。
　　　　　瘅疟

　　瘅疟一证，在《内经》曰肺素有热，气盛于身，发则阳气盛，阳气盛而不衰，故致消烁脱肉者，命曰瘅疟。盖此以阳脏而病阳证也，自与诸疟不同。而治此之法有三：如热邪内畜而表邪未解者，则当散以苦凉；如热因邪致，表虽解而火独盛者，则当清以苦寒，此皆治其有余也。若邪火虽盛，而气血已衰，真阴日耗者，急宜壮水固元。若但知泻火，则阴日以亡，必致不救。
　　　　　瘴疟

　　瘴疟一证，惟岭南烟瘴之地有之。盖南方岚湿不常，人受其邪而致病者，因名瘴疟。然瘴出地气，疟由天气，但使内知调摄而外不受邪，则虽居瘴地，何病之有？是可见瘴以地言，而疟即风寒外感之病也。但其甚者，则或至迷困喑哑，乃与常疟为稍异耳。凡治此者，亦总不离寒热虚实，及有邪无邪，如前治疟诸法而尽之矣。外如大梁李待诏瘴疟等论，既明且确，详列瘴气门，不可不察。
　　　　　辨古

　　陈无择《三因方》云：夫疟备三因，外则感四气，内则动七情、饮食、饥饱、房室、劳逸，皆能致之。经所谓夏伤暑秋痎疟者，此则因时而叙耳，不可专以此论。　　外所因证，有寒疟、有温疟、有瘅疟，并同《素问》也。有湿疟者，寒热身重，骨节烦疼，胀满自汗，善呕，因汗出复浴，湿舍皮肤，及冒雨湿也。有牝疟者，寒多不热，但惨戚振栗，病以时作，此则多感阴湿，阳不能制阴也。此五种疟疾，以外感风寒暑湿，与卫气相并而成。除瘅疟独热、温疟先热、牝疟无热外，诸疟皆先寒后热。　　内所因证，病者以畜怒伤肝，气郁所致，名曰肝疟；以喜伤心，心气耗散所致，名曰心疟；以思伤脾，气郁涎结所致，名曰脾疟；以忧伤肺，肺气凝痰所致，名曰肺疟；以失志伤肾所致，名曰肾疟。所致之证并同《素问》，此五种疟疾，以感气不和，郁结痰饮所致。不内外因，有疫疟者，一岁之间，长幼相似也；有鬼疟者，梦寐不祥，多生恐怖也；有瘴疟者，乍热乍寒，乍有乍无，南方多病也；有胃疟者，饮食饥饱，伤胃而成，世谓食疟也；有劳疟者，经年不瘥，前后复发，微劳不任也。亦有数年不瘥，结成症癖在腹胁，名曰老疟，亦曰母疟。以上诸证，各有方治，宜推而用之。　　愚谓疟疾一证，《内经》言已详尽，无可加矣。而后世议论烦多，反资疑贰。兹举陈氏三因之说，以见其概。如所云湿疟者，因汗出复浴，湿舍皮肤，固一说也。然浴以热汤，避彼风处，则断不致疟。惟冷水相加，疟斯成矣。若然，则仍是寒气，即《内经》所云夏遇凄沧水寒之证也。然此犹近似，但宜辨明寒热耳。至若牝疟无热，则《内经》并无此说，惟《金匮要略》曰：疟多寒者，名曰牡疟，蜀漆散主之。亦非曰无热也。若果全无发热，而止见寒栗，此自真寒阳虚证耳，别有本门，又安得谓之疟耶？再如内因五脏之疟，在《内经》刺疟论所言六经五脏之证，不过为邪在何经之辨，原非谓七情所伤便能成疟，而此云所致之证，并同《素问》，则《素问》无此说也。且既云七情所伤，则其虚实大有不同，又岂皆痰饮所致也耶？再若不内外因，凡鬼疟梦寐之说，此或以疟邪乱神，因致狂言似鬼者有之，岂鬼祟果能为疟乎？至若胃疟，既云饮食，则明是内伤。且凡先因于疟而后滞于食者有之，未有不因外邪而单有食疟者也。夫病情必有标本，标本误认，治岂无差？窃计陈氏之言，既以三因立论，故不得不敷演其说，而焕然若有可观。不知影响之谈，不但无益于病，而且乱人意见，致令临证狐疑，莫知所从，而每至于害者，皆此之类。　　疟疾之作，本由风寒水湿之邪感而致病。亦或有非风非水而衣薄受凉，凡体怯者，皆能为疟。及其病深，则未免因经及脏，因表及里，故有不慎饮食而更甚者，有不慎劳役而增病者。总之无非外邪为之本，岂果因食因痰而能成疟者耶？今观朱丹溪之言，亦以痰食并列，严用和则悉归之痰，盖皆因陈氏之说而殊失《内经》之正意矣。故张子和亦以祟怪为笑，以食疟为非，而云治平扰攘时当分治，是皆有理确见也。独怪其以暑为火，而且谓扰攘之时，其民劳苦，大忌错作脾寒治之，而又用吐汗下三法，恐此言亦属偏见也。但劳苦过伤之人，其虚更甚，又岂无三阳疲损等证，而可俱谓之火，及可尽用三法乎？甚哉！立言之难，于此可见，时中之不易得也如此！
　　　　石室秘箓 【清　陈士铎】

　　　　　疟病治法

　　日治者，病重于日间而发寒发热较夜尤重，此等证必须从天未明而先截之，方用柴胡、当归各三钱，黄芪、白朮各五钱，人参、陈皮、半夏、青皮、枳売、甘草各一钱，干姜五分，水煎服。此方妙在加柴胡于参、芪、归、朮之中。盖邪之感在日间作祟者，欺正气之衰也。今用祛邪之品，同补正之药共相攻邪，则正气有余，邪自退舍。譬如贼人白昼操戈入室，明欺主人软弱，故肆无忌惮。倘主人退缩潜形，则贼势更张，必大恣摽掠席卷资囊而去，正气日消，病安能愈也？妙在全用补正为君，则主人无惧，指挥如意，号召家人，奋勇格鬬，前后左右，无不执耒而来，负锄而至，争先捍御，贼人自然胆落，惟恐去之不速矣。况方中有柴胡、半夏之类，各各消邪。譬如主人既勇，奴仆无非勇士，则贼不奔逃，必被擒获。此方之用于日间实有妙用也。　　一法治日间之证，尤易奏功，方用白朮五钱，柴胡二钱，熟地一两，甘草、陈皮、白芥子、人参各一钱，水煎服。前方乃治阳虚之证，此方乃治阳虚而兼阴虚之证，二方彼此参用，何愁日间之病棘手哉！　　夜治者，病重于夜间而发热者也。或寒少而热多，或热少而寒多。一到天明，便觉精爽；一到黄昏，便觉沉困。此阴气甚虚，故行阳分则病减，行阴分则病重也。方用熟地一两，山茱萸四钱，当归、白芍、柴胡、白芥子、麦冬、生何首乌各三钱。鳖甲、茯苓各五钱，陈皮、北五味各一钱，水煎服。此方妙在鳖甲同柴胡并用，又以诸补阴之药合而攻之也。盖鳖甲乃至阴之物，逢阴则入，遇阳则转，即此二味，原是治阴经之邪热，况又用于纯阴同队之中，有不去阴邪而迅散哉？生何首乌真入阴经，亦能攻邪。加以白芥子去脏膈之滞痰，又不耗其真阴之气，有不奏功如响者乎？譬如人家主妇，一旦被贼人所执，刀火相逼，倘箱柜空虚，则贼人失望，势必因羞变怒，愈将主妇施刑。今用熟地、山茱萸、当归、芍药，纯是补正之品，同群共投，犹贼在房中尽将金玉散倾，则贼喜出望外，必且弃主妇而取资财，饱则扬去。又有鳖甲、何首乌、芥子之类，力能战邪，则堂外声扬，夺门攻击，邪自张皇，更思早遁。倘止用鳖甲、首乌，则又势单力薄，无物饵贼，岂肯甘心反走，必致相争相战，彼此败衄而后去。更有妙论，人多未知。如此等证，必须在黄昏之前，以此药先与之，则阴气固而邪不敢入。又譬如人家门户谨防，锁钥严整，司更值宿之仆，俱各精健绝伦，则贼必望风而退，却又何至越墙上壁，而至主妇知觉，呼召家人，捆缚而献哉？此皆日间不治，而以夜间先治之法也。　　阴邪之盛，必发夜间无疑，然亦有阴邪而兼带阳邪，亦发于夜间，其病亦发寒发热，无异纯阴邪气之证，但少少烦躁耳，不比阴证之常静也。法当于补阴之中，少杂阳药一二味，使阴长阳消，自然奏功如响。方用熟地一两，山茱萸四钱，当归、柴胡、白芥子、生何首乌、麦冬各三钱，鳖甲、茯苓各五钱，陈皮、北五味各一钱，余再加人参二钱，白朮三钱，即可治阴邪而兼治阳邪之证。　　疟疾本是常证，只可以平常消导而发散之。今忽为下利等证，则变轻为重。欲发汗则身已亡阴，欲祛邪则下已便物。顾上则虑下，顾下则碍上。倘仍以常法治之，奏功实少。今用人参、鳖甲、茯苓、当归各一两，白朮、白芍各三两，柴胡、枳壳、槟榔各一钱，水煎服。此方奇在用人参、白朮。盖疟病则亡阳，若不急补其阳气，则下多亡阴，势必立亡。惟急补其阳气之不足，阳生阴长，始有生机。尤妙白芍、当归之多，以滋润其肠中之阴。盖下利多则阴亡亦多，今用补阴之剂，则阴生阳降，自然春意融和，冰泮化水，分消水道，污秽全无。况方中又加枳壳、槟榔，仍然去积。又妙少用柴胡微舒肝气，使木气相安，不来克土，自然土克水之多，水润木之下，内气既生，外邪亦散，此治下利而疟病同除。此种治变之法，何可不知！古今图书集成医部全录卷二百九十

疟门

　　　　方

　　二虎丹 【中藏经】 　治疟。
　　辰砂　硫黄
　　右，热多加辰砂，寒多加硫黄，并研细枣肉为丸如龙眼大，当发日，新水七分一盏化下。
　　柴胡去半夏加(艹舌)蒌汤 【《金匮要略》】　治疟病发渴者；亦治劳疟。　　人参　黄芩　甘草各三两　(艹舌)蒌根四两　柴胡八两　生姜二两　大枣十二枚　　右七味，以水一斗二升，煮取六升，去滓，再煎取三升，温服一升，日二服。
　　清中驱疟饮 【张三锡，下同】 　治疟初起，先寒后热，胸膈饱闷，或战后大渴。　　半夏　橘红　柴胡　黄芩　槟榔　草果　山楂　青皮　厚朴　苍朮　　右，姜枣煎。口干热多加花粉、黄连，泻加五苓。
　　六丁散　治疟，气壮脉有力者，量轻重虚实增减。　　槟榔一钱二分　贝母一钱五分　丁香　草果　知母　常山各一钱　　右，水酒各一碗，煎一碗，露一宿，五更温服。
　　加减调中益气汤　消疟，治导仍不止，体倦脉弱，或脉虚大者。　　人参　白朮　白茯苓　陈皮　槟榔　山楂　青皮　柴胡　苍朮　黄芩　升麻　半夏　久疟在阴分者，加芎归。
　　白朮散　治邪气留于经络，与卫气相并，日发疟疾，寒热交作者。初受风寒者尤宜。　　麻黄　白朮　茯苓　桂心各七分　陈皮　青皮　桔梗　白芷　甘草炙　半夏制　紫苏　乌梅肉各六分　　右作一服，水二盏，姜三片，枣一枚，煎八分，食远服。
　　正气散徐氏　退寒疟，正胃气，进饮食。脾胃虚怯者，用之尤宜。　　藿香　草果各二两　半夏制　陈皮　厚朴　砂仁　甘草炙，各一两　　右为细末，每服三钱匕，生姜枣子煎，俟疟未发前，和渣服。
　　柴葛二陈汤 【《辨疑》】 　治一切疟，伤暑湿劳食等证。　　柴胡　干葛　白朮　半夏制　黄芩阴疟即除之　陈皮　苍朮制　川芎　甘草各五分　　右(口父)咀，作一服，水二盏，生姜三片，煎服。干葛、川芎、苍朮乃发散外邪之药，久疟者及发散过者除之。不思饮食，加山楂、麦芽、枳实各五分。痰盛，加贝母、知母。寒痰停饮，加草果仁。阳分汗多，加人参、黄芪，去葛根。阴分加酒芍药、川当归、川芎、生地黄各八分，或加升麻以提之。久疟微邪，潮热，加四君子汤，去祛邪之药。欲截，加常山、槟榔、青皮、贝母各一钱。
　　二朮柴葛汤　一名驱邪汤。治诸疟必用之剂。　　白朮　苍朮　柴胡　葛根　陈皮各七分　甘草五分　　若一日一发，及午前发者，邪在阳分，加枯芩、茯苓、半夏各一钱；热甚头痛，加川芎、软石膏各一钱；口渴加石膏、知母、麦门冬各一钱。若间日或三日发，午后或夜发者邪在阴分，加川芎、当归、酒炒芍药、熟地黄、酒炒知母各一钱，酒黄芩、酒红花各四分，提在阳分可截之。若间一日，连发二日或日夜各发者，气血俱病，加人参、黄芪、白茯苓各一钱以补气，川芎、地黄、归芍以补血。若阳疟多汗，用黄芪、人参、白朮以敛之，无汗用柴胡、苍朮、白朮、黄芩、葛根以发之。若阴疟多汗，用当归、白芍、熟地、黄芪、黄蘗以敛之，无汗用柴胡、苍朮、川芎、红花、升麻以发之。胃气弱饮食少，或服截药，伤脾胃而食少者，加人参、酒芍药、大麦芽各一钱。伤食痞闷，或有食积者，加神曲、麦芽、枳实各一钱，黄连五分。痰甚，加生姜、半夏、南星、枳实炒各一钱，黄连、黄芩各六分。若欲截之，加槟榔、常山、青皮、黄芩各一钱，乌梅肉三个。日久虚疟，寒热不多，或无寒，但微热者，邪气已无，只八珍汤加柴胡、黄芩、黄芪、陈皮，以滋补气血。
　　香薷饮　治伤暑发疟。
　　香薷二钱　厚朴　扁豆炒，各一钱　右口　父咀，水盏半，乌梅一个，煎八分，临时入姜汁一匙温服。
　　沃雪汤　治山岚瘴疟。
　　苍朮炒　甘草盐浸炙，各三两　防风　白芍药　厚朴　干葛各四两　(石卜)硝两半，研　　右(口父)咀，每服四钱，水二盏，煎一盏，不拘时热服。服毕少时，以姜、葱作羹或作粥吃了，避风坐卧，身体润即愈。两滓又合煎服。
　　香椿散　治瘴疟，恶心，四肢疼痛，口吐酸水，不思饮食，憎寒壮热，发过引饮；并哑疟。　　香椿嫩叶三两，酒浸炒　向日南壁土　甘草炙　陈芽茶各二两　　右为细末，每服四钱，用酒调下。如患久者，更入甘遂、柴胡各半两，空心临卧服。
　　破块丸　治瘴疟，结成气块，腹中不能消散。　　荜茇　大黄各一两，俱生用
　　右为细末，入麝香少许，炼蜜丸如梧桐子大，每服三十丸，空心冷酒下，日三服。
　　桂附二陈汤　治寒疟，但寒少热多，定腰足冷。　　附子炮裂　半夏制　陈皮　白茯苓　肉桂　炙甘草　　右(口父)咀，每服四钱，水一盏，姜三片，枣一枚，煎服。
　　二十四味断疟饮　治久疟。
　　常山酒炒　草果　槟榔　知母酒炒　陈皮　青皮　川芎　枳壳　柴胡　黄芩　荆芥　白芷　人参　紫苏　苍朮　白朮　半夏　良姜　茯苓　桂心　葛根　甘草　杏仁　乌梅各等分　　右(口父)咀，每服一两，水二盏，姜三片，枣一枚，煎八分，发日早服。
　　鳖甲乌梅丸　治久疟不愈。
　　鳖甲酢炙一个　常山酒炒褐色，二两　知母　贝母　槟榔各两半　乌梅肉五钱　人参七钱　青皮去白一两　草果仁八钱　　右为细末，酒糊丸梧桐子大，每服七十丸，酒下。忌猪羊鸡半月。
　　浸酒药　治久疟，服诸药不效者。
　　常山炒　苍朮制，各一两　草果　青皮　陈皮　贝母　甘草各五钱　乌梅肉　人参各四钱　鳖甲炙，一个　　右(口父)咀，用老酒半旋入瓶中浸药，每晨服一二杯。忌怒劳冷食。
　　斩鬼丹 【《发明》】 　截疟。
　　人信五钱，用明矾五钱，盖罐内火煅，微有黑烟出，取起放土地上冷定，入雄黄三钱，明亮者　　右共研匀，极细，五月五日，五家粽角为丸如小豆大，未发前，面东凉水下三丸，嚼破吞之妙。小儿一丸，以吐为度。
　　秘方鬼哭丹　治诸疟疾。
　　菉豆一两　信石明者，三钱
　　右碾极细，以蒸饼为丸如菉豆大，每服三丸，发日早五更，以新汲水朝东吞下。忌湿面生冷荤腥。
　　煮药豆法　治久疟疟母痞块者，不宜用消痞丸散等破气并热药，只宜用制豆法，食尽二升，自然消愈。　　大黑豆二升　常山半斤　血竭五钱，另研　枳实四两　　右用水一斗，先銼常山、枳实，煮十余沸，入豆候熟，去二味，再入血竭末，用文武火熬尽汁，取出晒干，每日食之。一二合后，可灸章门二穴，其痞自消。
　　疟疾方 【《医贯》】 　不论新久，男妇皆可服。　　白朮土炒　白茯苓　川芎各六分　白芍酒炒　陈皮去白　当归　山楂蒸取肉　知母盐水炒　黄蘗盐水炒各八分　甘草　黄连姜汁炒　青皮各三分　软柴胡　半夏姜汁煮透晒干　条芩酒洗，各五分　枳壳麸炒，二分　姜一片　　水煎服。寒热退，去柴胡，加人参三分。孕妇不可用枳壳。
　　桂枝羌活汤 【河间，下同】
　　桂枝　羌活　防风　甘草炙，各半两　　右为粗末，每服半两，水一盏半，煎至一盏，迎发而服之。吐者加半夏曲等分。
　　麻黄羌活汤　治疟病，头痛项强，脉浮恶风无汗者。　　麻黄去节　羌活　防风　甘草炙，各半两　　右为粗末，每服半两，水一盏半，煎至一盏，温服。如吐者，加半夏曲等分。
　　麻黄桂枝汤　治疟如前病证而夜发者。　　麻黄一两，去节　甘草炙，三钱　黄芩五钱　桃仁三十个，去皮尖　桂枝三钱　　右五味，同为细末，依前服。桃仁味苦甘辛，肝者血之海，血聚则肝气燥，经所谓邪气深远而入血，故夜发乃阴经有邪。此汤发散血中风寒之剂。
　　白芷汤　治疟病，先以大柴胡汤下过，外微邪未尽者。　　白芷一两　知母一两七钱　石膏四两　　右为粗末，同前煎服。

　　桂枝芍药汤　治疟发寒热大争。
　　桂枝三钱　黄芪　知母　石膏　芍药各半两　　右为粗末，每服五七钱至一两，水煎，如前药服之。
　　桂枝黄芩汤　服桂枝芍药汤，寒热转大者，以此与服。　　柴胡一两二钱　黄芩　人参　甘草各四钱半　半夏四钱　石膏　知母各五钱　桂枝二钱　　右为粗末，依前服之。

　　麻黄黄芩汤
　　麻黄一两，去节　桃仁三十枚，去皮　黄芩五钱　甘草炙，三钱　桂枝二钱半　　右为细末，同前服法。桃仁味苦甘辛，肝者血之海，血受邪则肝气燥，经所谓肝苦急急食甘以缓之，故桃仁散血缓肝，谓邪气深远而入血，故夜发，乃阴经有邪。此汤发散血中风寒之剂。
　　桂枝石膏汤
　　桂枝五钱　石膏　知母各一两半　黄芩一两　　右为粗末，分作三服，水一盏，同煎服。
　　大柴胡汤
　　柴胡半斤　黄芩　芍药各三两　半夏半升，洗　生姜五两，切　枳实四枚，炙　大枣十二枚，劈　大黄二两　　右七味，以水一斗二升，煮取六升，去渣再煎，温服一升，日三服。
　　柴胡桂姜汤
　　柴胡半斤　桂枝三两，去粗皮　(艹舌)蒌根四两　干姜　黄芩　牡蛎煅，各二两　甘草炙，一两　　右七味，以水一斗二升，煮取六升，去滓再煎，取三升，温服一升，日三服。
　　白虎加桂枝汤 【仲景，下同】 　《脉经》云：朝发暮解，暮发朝解。　　知母六两　甘草炙，二两　桂去粗皮，三两　石膏一斤　粳米二合　　右銼散，每五钱，水一盏半，煎至八分，去滓温服，汗出即愈。
　　蜀漆散
　　蜀漆烧去腥　云母烧三日夜　龙骨等分　　右杵为散，未发前，以浆水服半钱匕。如温疟，加蜀漆一钱，临发时服一钱匕。
　　牡蛎汤　治牡疟。
　　牡蛎四两，熬　麻黄　蜀漆各三两　甘草二两　　以水八升，先煮蜀漆、麻黄，去上沫，得六升，内诸药，煮取二升，温服一升。若吐，则勿更服。
　　人参柴胡饮子子和
　　人参　柴胡　黄芩　甘草　大黄　当归　芍药各等分　　右为粗末，每服三钱，水一盏，姜三片，煎至七分，去滓温服。
　　对金饮子 【《局方》，下同】 　治寒热疟疾愈后，调理脾胃。　　橘红炒赤黄色，半斤　厚朴姜制　苍朮制　甘草炙，各二两　　右(口父)咀，每服四钱，水一盏，姜三片，枣一枚，煎服。一方加草果，倍用苍朮，名草果平胃散。
　　人参养胃汤　加桂，治感寒发疟。
　　草果　茯苓　人参去芦，各半两　甘草炙，七钱　橘红七钱半　厚朴去粗皮姜制　苍朮汤洗炒　半夏汤洗，各一两　藿香洗去土，五钱　　右(口父)咀，每服四钱，水一盏半，姜七片，乌梅一枚，煎至七分，去滓热服。脉弱无力，或寒多者，加干姜、附子。如脉洪有力热多者，加黄芩、黄连、柴胡。朴、苍、藿香发散也；半、果、茯、橘，刦痰也。人参，惟虚人最宜。
　　四兽汤 【《简易方》】 　治食疟诸疟，和胃消痰。　　半夏制　人参　茯苓　白朮　橘红　草果　生姜　乌梅　大枣各等分　甘草炙，减半　　右以盐少许，淹食顷，湿纸厚裹，慢火煨香熟，每服四钱，水一碗，煎半碗，温服。
　　治瘴木香丸 【《直指方》，下同】　　牵牛一斤，淘去浮者焙，捣取末，四两　鸡心槟榔　橘红各二两　青木香　熟附子　厚朴制　人参　官桂　京三棱　羌活　独活　干姜炮　甘草炙　川大黄銼焙　川芎　芍药各半两　肉豆蔻六个　　右为末，瓷器密收。临用秤牵牛末一两、诸药末共一两研和，炼蜜丸桐子大，每服二十丸，橘皮煎汤下，以通利为度。
　　观音丸　取下暑毒瘴毒。
　　半夏生　乌梅肉　母丁香　巴豆不去油，各十枚　　右为末，姜面糊丸麻子大，上下以厚纸盖贴，有油，又再易纸。每服五丸，临卧冷水下。此方，舟人于海角遇一白衣授之。
　　清脾饮 【《济生方》，下同】 　治瘴疟，脉来弦数，但热不寒，或热多寒少，口苦咽干，小便赤濇。　　青皮　厚朴姜制　白朮　草果　柴胡　茯苓　黄芩　半夏汤洗七次　甘草炙，各等分　　每服四钱，水一盏半，生姜三片，枣一枚，未发前服。忌生冷油腻。
　　七枣汤　治五脏气虚，阴阳相胜，痎疟发作无时，或寒多热少，或单寒者。　　附子一枚，炮裂，以盐水浸再炮，如此七次，不浸去皮脐。又方以川乌代附子，以水调陈壁土为糊，浸炮七次　　右，分作二服，每服水一碗，姜七片，枣七枚，煎七分，临发日早温服。
　　驱疟饮 【《局方》，下同】
　　前胡　柴胡各四两　桂心　桔梗　厚朴　半夏各三两　黄芪　干姜炮　甘草各二两　　每服四钱，水一盏半，姜三片，枣四枚，煎七分，不拘时温服。
　　柴朴汤
　　柴胡　独活　前胡　黄芩　白茯苓　半夏曲　苍朮　厚朴　陈皮　藿香各一钱　甘草三分　　水二锺，生姜五片，煎一锺，发日五更服。气弱加人参、白朮。食不克化，加神曲、麦芽、山楂。
　　加味香薷饮
　　香薷二钱　厚朴制　扁豆炒　白朮炒　陈皮　白茯苓　白芍药炒　黄芩各一钱　甘草炙　黄连姜汁炒　猪苓　泽泻各五分　木瓜七分　　右，生姜煎服。口渴，实者加天花粉、葛根、知母，虚者加五味子、麦门冬、人参。
　　交加双解饮子　治疟疾，癖瘴气，神效。　　肉豆蔻　草豆蔻各二枚，一枚面裹煨，一枚生用　厚朴一寸，一半用姜汁浸炙，一半生用　甘草大者二两，一半炙用，一半生用　生姜二块，如枣大，一块湿纸裹煨，一块生用　每服分一半，用水一碗，煎至一大盏，去滓空心服。
　　雄黄散
　　雄黄　瓜蒂　赤小豆各等分
　　右为细末，每服半钱，温水调下，以吐为度。
　　鳖甲煎丸  仲景　治疟母。
　　乌扇烧　黄芩　鼠妇熬　大黄　桂枝　石苇　厚朴　紫葳　阿胶各七钱半　干姜　人参　瞿麦　桃仁各五钱　赤硝　鳖甲炙，各三两　柴胡　蜣螂熬，各一两五钱　蜂窠炙，一两　芍药　丹皮　(上庶下虫)虫炒，各一两二钱半　葶苈炒　半夏各二钱半　　右二十三味为末，取煅灶下灰一斗，清酒一斛五斗浸灰，候酒尽一半，着鳖甲于中，煮令泛烂如胶漆，绞取汁，内诸药煎，为丸如桐子大，空心服七丸，日三服。《千金方》用鳖甲十二片，又有海藻三分，大戟一分，(上庶下虫)虫五分，无鼠妇、赤硝二味，以鳖甲煎和诸药为丸。
　　疟母丸
　　青皮　桃仁　红花　神曲　鳖甲酢煮为君　三棱　蓬朮　海粉　香附俱用酢煮　麦芽　　右为末，神曲糊为丸如桐子大，每服五七十丸，白汤下。
　　鳖甲饮子 【《济生方》】 　治疟疾久不愈，胁下痞满，腹中结块，名曰疟母。　　鳖甲酢炙　白朮　黄芪　草果　槟榔　川芎　橘红　白芍药　甘草炙　厚朴制，各等分　　右(口父)咀四钱，水一盏，姜七片，枣一枚，乌梅少许，煎七分，温服无时。
　　消癖丸　治疟母停水结癖，腹胁坚痛。　　芫花炒　辰砂研细，等分
　　右为细末，蜜丸小豆大，每服十丸，浓枣汤下，下后即服养胃汤。
　　碧霞丹 【《百一选方》】 　治久疟不愈。　　肉桂去粗皮细研，按南方丙丁火　青黛别细研，按北方壬癸水　硫黄去沙石细研，按中央戊己土　白矾别细研，按西方庚辛金　巴豆肉去油别研，按东方甲乙木　　右件等分，五月一日修治，用纸裹，以盘盛，依方位排定。忌猫犬妇人见之。安顿神前，端午日午时，用五家粽尖和药令匀，丸梧子大。令患人以绵裹一丸塞鼻中，男左女右，于未发前一日安之，约度寻常发过少许方除。
　　芎归鳖甲饮　治劳疟，表里俱虚，真元未复，疾虽暂止，少劳复来。　　川芎　当归　鳖甲酢炙　茯苓　青皮　陈皮　半夏　芍药　　右(口父)咀，各等分，每贴二两，用水二锺，生姜五片，枣二枚，乌梅一枚，煎至一锺，食远服。热多加柴胡，热少加草果。
　　四将军饮　治寒热疟疾作而仆厥，手足俱冷，昏不知人，此虽一时至急，用之有验。　　附子炮去皮，二钱　诃子二钱半　陈皮三钱　甘草一钱半　　右作一服，水二锺，生姜七片，枣七枚，煎至一锺，不拘时服。
　　祛疟饮　三发后可用，因其衰而减之，立效。　　知母盐酒炒，五钱　贝母九分　橘红　山楂肉　枳壳各一钱五分　槟榔八分　柴胡七分　紫苏一钱　甘草炙，三分　　用水二锺，煎至一锺，滓亦用水二锺，煎至八分，俱露一宿，临发日天明服头煎，未发前一个时辰服二煎。　　又方　治疟。乃史崇质得之四明胡君，屡试屡验。　　黄芪蜜炙，一钱六分　人参　白朮　白茯苓　砂仁　草果　陈皮去白　五味子各一钱　甘草七分　乌梅三枚，去核　　水二锺，生姜三片，枣二枚，煎一锺，温服。
　　柴胡桂枝汤 【《入门》，下同】 　治少阳疟，寒热乍往乍来。　　柴胡二钱　桂枝　黄芩　人参　白芍药　半夏各一钱　甘草五分　　右銼，一贴，入姜三片，枣二枚，水煎服。
　　柴胡加桂汤　治少阳疟往来寒热，极验。　　柴胡二钱　黄芩　桂枝各二钱　半夏一钱　甘草四分　　右銼，作一贴，入姜三片，枣二枚，水煎服。
　　麻黄白朮汤 【直指方下同】 　治风疟。　　麻黄　桂枝　青皮　陈皮　川芎　白芷　半夏曲　紫苏叶　赤茯苓　白朮　桔梗　细莘　槟榔　甘草各七分　　右剉，作一贴，入姜三片，枣二枚，水煎服。
　　柴胡四物汤　治三阴经温疟，或夜发者。　　柴胡　生干地黄各二钱　人参　半夏　黄芩　甘草　川芎　当归　赤芍药各一钱　　右銼，作一贴，入姜三片，枣二枚，水煎服。
　　柴胡知母汤 【节斋】 　治热疟及瘴疟。　　柴胡　知母各一钱半　苍朮　黄芩　干葛　陈皮　半夏　川芎各一钱　甘草炙，七分　　右銼，作一贴，入姜三片，乌梅二枚，水煎，清晨服，午前又一服。久疟加人参、当归。
　　争功散 【《得效方》】 　治热疟多效。　　知母　贝母　柴胡　常山　栀子　槟榔　地骨皮　甘草各一钱　蝉退二七个　　右剉，作一贴，入桃柳枝各五寸，煎服；未效，加过路葛藤五寸，同煎服。
　　龙虎汤 【《医鉴》】 　治热疟火盛，舌卷唇焦，鼻如烟熏，六脉洪紧。　　石膏二钱半　柴胡　黄连各一钱半　黄芩　知母　黄蘗各一钱　栀子八分　半夏七分　粳米百粒　　右銼，作一贴，入姜三片，枣二枚，水煎服。
　　柴陈汤 【《入门》】 　治痰疟。　　柴胡　半夏各二钱　人参　黄芩　陈皮　赤茯苓各一钱　甘草五分　　右銼，作一贴，姜三片，枣二枚，水煎服。
　　冷附汤 【《得效方》，下同】 　疟疾无过是痰实而脾胃弱，停于胸膈，所以五更冷服，使药下达，壮脾胃，去痰实也。　　大附子一个，炮去皮脐
　　右切片，分二贴，每一贴入姜十片，水煎去滓，露一宿，五更初冷服。
　　露姜饮　治痰疟。
　　生姜四两，连皮捣烂，止取自然汁
　　约明日当发，隔夜安排，将纱片盖，露一宿，五更初与童便合饮之，或有痰吐出，任之即安。
　　平陈汤 【《入门》，下同】 　治食疟。　　苍朮　半夏各二钱　甘草七分　厚朴　陈皮　赤茯苓各一钱二分半　　右銼，一贴，姜三片，枣二枚，水煎服。
　　常山饮　治劳疟。
　　常山　知母　草果各一钱半　良姜一钱　乌梅肉　甘草各五分　　右銼，作一贴，入姜五片，枣二枚，水煎服。
　　五劳丸 【《直指方》】 　治劳疟及瘴疟。　　常山三两半　桃仁一两二钱　辣桂七钱半　淡豉　乌梅肉各二两半　　右日干为末，蜜丸梧子大，空心，温酒下三四十丸。
　　六和汤丹溪　治疟久不愈。
　　常山二钱　知母　贝母　人参　草果　白芷　乌梅　槟榔　柴胡各一钱　　右銼，作一贴，入姜三片，枣二枚，酒水相半同煎，露一宿，临发日服之。
　　乌头七枣汤 【《直指方》】 　治劳疟及寒疟。　　大川乌一个，以盐水浸炮七次，去皮脐　　右銼，分二贴，每贴入姜七片，枣七枚，葱白三茎，水煎，稍冷，先吃枣，乃服药。
　　地龙饮 【《得效方》】 　治瘴疟，大热烦躁　　生地龙大者三条，研细
　　用姜汁、薄荷汁、生蜜各少许，新汲水调下。热炽加龙脑少许。
　　十将军丸丹溪　治久疟及疟母。
　　缩砂　槟榔　常山　草果各二两　三棱　蓬朮　青皮　陈皮　乌梅　半夏各一两　　右，先将常山、草果，酒酢各一碗浸一宿，后入八味同浸，至晚炭火煮干为末，酒酢各半，打糊和丸梧子大，白汤下三四十丸，日二服。服至八两，即除根。本方，常山、草果各二两，余八味各一两，名老疟丸，治同。
　　一补一发丹 【《入门》】 　治久疟，内伤挟外感间发，内治痰，外发汗。　　赤茯苓一两　半夏　陈皮　柴胡　黄芩　苍朮　葛根各七钱　常山三钱　　右为末，面糊和丸梧子大，白汤下七十丸。
　　辰砂丸 【《得效方》】 　治久疟，不损元气。　　辰砂　阿魏真者，各一两
　　右研匀，稀米糊和丸皂角子大，空心以人参汤化下一丸。
　　养胃丹 【《医鉴》】 　治久疟二三年不愈者。　　苍朮　常山酒蒸，各二两　半夏　陈皮去白　厚朴各一两半　赤茯苓　藿香　草果各一两　甘草炙，五钱　乌梅肉四十九个　　右为末，姜汤打糊和丸梧子大，姜汤下五七十丸。
　　老疟饮 【《入门》】 　一名痎疟饮。治老疟结成症癖在腹胁，诸药不愈。　　紫苏叶　川芎各四分　苍朮　草果　桔梗　青皮　陈皮　良姜各七分　白芷　赤茯苓　半夏　枳壳　桂心　干姜　甘草各五分　　右銼，作一贴，入盐少许，水煎，空心服。
　　秘方清脾丸丹溪　治疟三日一发，或十日一发。　　白朮一两半　半夏　青皮　黄芩各一两　人参　槟榔　草果　蓬朮　厚朴各五钱　姜黄　甘草各三钱　　右为末，饭丸梧子大，白汤下六七十丸。
　　黄甲丸 【《医鉴》】 　治疟母成块，久不愈。　　朱砂　阿魏　穿山甲酥炙　槟榔各五钱　雄黄　木香各二钱半　　右为末，泡黑豆去皮捣成泥，和丸梧子大，空心，姜汤服。
　　草果平胃散 【《得效方》】 　治脾虚作疟，不问寒热先后，宜服。　　苍朮二钱　厚朴　陈皮　青皮　大腹皮　槟榔　草果各一钱　甘草五分　　右銼，作一贴，入姜三片，枣二枚，水煎服。
　　截疟常山饮 【《正传》，下同】
　　常山　草果　槟榔　知母　乌梅　穿山甲炮　甘草炙，各一钱　　右銼，作一贴，酒水相半煎，露一宿，临发日早晨温服，得吐为顺。一方加半夏、柴胡，去穿山甲。如吐，加厚朴，又或加青皮、陈皮。
　　截疟七宝饮　一名七宝汤。
　　常山　陈皮　青皮　槟榔　草果　厚朴　甘草各一钱　　右銼作一贴，酒水相半，入姜五片，乌梅二枚，同煎，露一宿，早晨温服，必须吐而愈。
　　截疟饮子　治久疟不愈，一服便差，永不发如神。　　常山一钱半　槟榔一钱　丁香半钱　乌梅一个　　右銼，作一贴，好酒一盏，浸一宿，临发日，清晨温服。
　　人参截疟饮 【《万病回春》】 　虚人截疟宜用，一切疟并可截。　　人参　白朮　白茯苓　当归　青皮　厚朴　柴胡　黄芩　知母　常山酒浸　草果仁　鳖甲酥炙，各八分　桂枝　甘草各三分　　右銼，作一贴，入姜三片，枣二枚，乌梅一枚，桃仁七个，水煎，露一宿，临发日五更空心服；渣再煎，朝时服，糖拌乌梅下药。切忌鸡、鱼、豆腐、面食热物。
　　鬼哭丹丹溪　治痎疟。
　　常山一斤銼，酢浸，春五夏三，秋七冬十日，晒干　槟榔各四两　半夏　贝母各二两　　右为末，鸡子清和面，入药末拌匀，作丸梧子大，每三十丸，隔夜临睡冷酒吞下，次日早再一服。
　　不二饮 【《医鉴》，下同】 　一名止疟散，一名知母散。治诸疟疾，一剂截住，神效。　　鸡心槟榔要一雌一雄，若重二钱，则余药各二钱　常山　知母　贝母各等分　　右銼，作一贴，酒一锺，煎至八分。不可过熟，熟则不效。露一宿，临发日五更面东温服，冷服亦可。直至巳时食干物，若吃水便吐。煎时不得令妇人见。
　　胜金丸　能截一切疟。
　　常山四两，酒浸一宿晒干　苍朮泔浸晒　槟榔　草果各二两　　右为末，将浸常山余酒煮糊和丸梧子大，每服五十丸，前一日临卧时温酒送下便卧，至当发日鸡鸣时服七十丸。忌生冷热物。一方无苍朮、草果，汤下五十丸。
　　玉露散 【子和，下同】 　治疟。　　寒水石　滑石　石膏　花粉各四两　甘草一两　　右为细末，每服五钱，新水调下。

　　温脾散
　　紫河车　菉豆各一两　甘草半两　砒一钱，另研　　右为细末，后入砒研匀，每服半钱，新水调下。如是隔日发，直待临睡服药；如频日发，只夜深服。忌荤酒鱼兔等。
　　万安散 【《济生方》，下同】 　治一切疟疾，得病之初，以其气壮，进此药以取效。气虚胃弱及妊妇，不宜服之。　　苍朮泔水浸去黑皮，銼炒　厚朴姜汁炒　槟榔　陈皮去白　常山酒浸一宿　甘草炙　　右六味，各一钱半重，和匀用水二盏，酒一盏，煎至一盏半，去滓，夜露一宿。当发日分作两服，烫温早晨进一服，俟其发时，再进一服。忌食热物片时。
　　红丸子　专治食疟。
　　蓬朮　京三棱酢煮，各二两　青皮炒香，三两　阿魏一分，酢化　胡椒一两　　右为末，别用陈仓米末同阿魏，酢煮糊为丸如梧桐子大，每服五十丸，加至百丸，用姜汤吞下。或因食生果成疟，用麝香汤吞下。一方有干姜、矾红。
　　狐胆丸 【《圣惠方》】 　治邪疟发作无时。　　狐胆一个　朱砂　砒霜各半两　阿魏　麝香　黄丹　菉豆粉各一分　　右为末，于五月五日午时粽子尖和丸梧子大，空心及发前冷酢汤服二丸。忌热物。
　　果附汤 【《济生方》】 　治脾寒疟疾不愈，振寒少热，面青不食，或大便溏泄，小便反多。　　草果仁　附子炮去皮脐
　　右等分(口父)咀，每服半两，水二盏，生姜七片，枣一枚，煎至七分，去滓，不拘时候温服。
　　截疟方 【丹溪，下同】
　　柴胡　草果　常山　知母　贝母　槟榔　　右用酒水同煎，露一宿，临发前二时服。　　又方　治疟寒热头痛如破，渴饮冰水，外多汗出。　　人参　白朮　黄芪　黄芩　黄连　山栀　川芎　苍朮　半夏　花粉　　右(口父)咀，水二锺，姜三片，煎服。　　又方　治疟病发渴。
　　生地　麦门冬　天花粉　牛膝　知母　葛根　炒蘗　生甘草　　右(口父)咀，水煎。

　　截疟青蒿丸
　　青蒿半斤　冬瓜叶　官桂　马鞭草
　　右焙干为末，水丸胡椒大，每一两分四服，于当发之前一时服尽。一方青蒿一两，冬青叶、马鞭草、桂各二两。未知孰是，姑两存之，以俟知者。　　又方　疟疾后服之。
　　白朮　半夏各一两　黄连　陈皮各半两　白芍三钱　　右为末，粥丸梧子大，每服六十丸，姜汤下。
　　草果饮子
　　草果　川芎　紫苏叶　白芷　良姜　炙甘草　青皮去白，炒　陈皮去白　　右等分为粗末，每服三钱，水一盏，煎至七分，去渣温服。留渣、两服并一服，当发日进三服，不以时。
　　参苏饮
　　橘红　枳壳　桔梗　甘草炙，各半两　半夏　干葛　苏叶　前胡　人参　茯苓各七钱半　　右銼，每服五钱，水盏半，生姜七片，枣一个，煎微热服。一方有木香半两。
　　小柴胡汤
　　柴胡八两　黄芩　人参　甘草炙，各三两　半夏半升　　右銼每五钱，水盏半，生姜五片，枣一枚，煎服，不拘时。
　　小柴胡加桂汤
　　小柴胡汤去人参，加桂一两
　　右，服法与本方同。

　　桂枝加黄芪知母石膏汤
　　桂枝汤加黄芪、知母、石膏各四钱半　　右，服法与本方同。

　　白芷石膏三物汤
　　白芷一两　知母一两七钱　石膏四两　　右为粗末，每半两，水一盏半，煎一盏，温服。
　　趁鬼丹　治一切疟疾神效。
　　砒一钱　大豆七钱　甘草七寸　雄黄　轻粉　荷叶各半钱　　右为末，滴水为丸如小豆大，重午，日未出，不见鸡犬妇人修合，每服一丸，无根水下。平日夜视北斗，来日服。忌热物。
　　苍朮汤　治秋深久疟，胃中无物，又无痰癖，腹高而食少，俗谓疟气入腹。　　苍朮　草乌头各一钱　杏仁三十个
　　右为粗末，都作一服，水三升，煎至一半，均作三服，一日服尽，迎发而服。
　　克效饼子 【《宝鉴》，下同】 　治一切疟疾。　　定粉　龙脑　麝香各半两　朱砂一两一分　荷叶　菉豆粉　炙甘草各五两　信炙，二两半　　右为细末，炼蜜丸，每两作二十丸，捏作饼，金箔二十五张为衣。每服一饼，以新汲水磨化。每日发者，未发前服；间日发者，不发夜服；隔数日发者，一日夜服；连日发者，凌晨服。
　　伏翼丸 【《圣惠方》】 　治久疟不止。　　蝙蝠一枚，炙　蛇蜕皮一条，烧　鳖甲一枚，酢炙　蜘蛛一枚，去足炙　麝香五分　　右为末，五月五日午时研匀，入炼蜜和丸麻子大，每温酒下五丸。
　　瞻仰丸 【《局方》】 　治一切疟。　　常山四两，炒存性　草果二两，炒存性　　右为末，薄糊丸梧子大，每卧时冷酒服五十丸，五更再服。忌鹅羊热物　　三圣丸　治诸疟，不拘远近大小。

　　恒山　槟榔各一两　鲮鲤甲煨焦，一两半　　右为末，糯粉糊丸菉豆大，黄丹为衣，每服三五十丸如上。
　　定斋草果饮子 【《良方》，下同】 　快脾治疟。　　草果　厚朴姜制，各二钱　苍朮米泔水浸，三钱　半夏曲　陈皮各一钱半　甘草半钱　乌梅一个　　右(口父)咀，每服半两，水一盏半，姜五片，枣二枚，煎至七分，不拘时服。寒多者加干姜、附子，热甚者加柴胡，瘴疟加槟榔，所加者各等分。一方加人参。一方热多者加石膏。
　　虎头骨丸　治一切疟疾。
　　虎头骨酥炙，二两　朱砂细研　牡蛎粉　桂心　川大黄銼炒　知母各一两　乳香研　甘草炙　乌梅肉炒　附子炮　枳　麸炒　木香　常山　麝香研，各半两　桃仁三七枚，去皮尖双仁炒　生姜一块，如鸡子大，半煨半生　　右为末，入研药令匀，炼蜜和捣三二百杵，丸如梧桐子大，每服十五丸，食前用桃枝汤下。
　　五行神验丸　治一切疟疾。
　　靛花二两，东方　桂心一两，南方　干姜一两，西方　巴豆一两，北方　硫黄一两，中央　麝香少许　　右将五般药于盘内，据五方安排定，取四月二十八日夜安桌子上，于中庭露，以香一炉，当虔心。如是露七夜，至端午日早修合，将巴豆去壳，汤煮五十沸，捣研，余药为散，入麝香，以薄糊调靛花末为丸如樱桃大。合时忌女子等见。丸子焙干，于盒内盛。发日，净手取，以绵裹香，火炙令热，男左女右，预前带安耳中，便利时除却。净手后再安耳中，不得女子捻触。女子患，男子与安。忌一切荤腥果子。一方无麝香。
　　神圣药师饼　治疟疾等证。
　　砒　雄黄各一钱半　白面七钱半　干胭脂一钱　　右各研极细和匀，滴水和为饼子如棋子大，每服三饼，临卧细嚼，冷水送下。忌湿面荤腥生硬冷物。分作三十服。虚实大小，加减服之。
　　截疟散
　　鸡骨常山　茯神去皮木　肉桂去粗皮，各等分　甘草减半，热多加之　　右，不犯铁器，为粗散，每服半两，用常酒大半碗浸一宿，于当发日早晨，空心去渣冷服。服后，不可吃热汤。渣再浸，或略煎，近发时再服。一方不用肉桂、茯神，却用槟榔、乌梅，要在人增损也。凡疟须是发作三五次后，却用截之为妙。
古今图书集成医部全录卷二百九十一

疟门

　　　　方

　　鳖甲丸 【《良方》，下同】 　治肝疟，色苍苍然，颤掉气喘，久不瘥者；或久热劳微动如疟。　　鳖甲去裙襕，酢浸炙　蜀漆叶　乌梅肉炒　常山　知母各一分　甘草炙　苦参　萎蕤　石膏各半两　香豉一合，微炒　　右为细末，炼蜜为丸如梧桐子大，每服十丸，未发前米饮下，临发再服。
　　知母汤　治肝疟，上焦壅滞，心烦头疼，寒热不止，肌肉消瘦，不下食。　　知母　地骨皮　升麻各一两　犀角镑　人参　鳖甲去裙襕，酢炙黄　麦门冬去心焙　柴胡　石膏各二两　生甘草酒拌　虎头骨酥炙，一两半　　右为粗末，捣筛，每服四钱，水一大盏，入香豉五十粒，煎至六分，去滓，不拘时温服。一方无虎头骨，有赤茯苓一两。
　　木香犀角丸　治肝疟。
　　木香　羚羊角镑　犀角镑，各一两半　升麻　元参　猪苓　槟榔各二两半　鳖甲酥炙　甘草炙，各二两　豉炒，五钱　　右为细末，炼蜜和丸如梧桐子大，每服三十丸，用温酒或米饮送下，月再服，体热即去。一方无甘草、槟榔，加大黄五两。
　　甘草汤　治心热为疟不止，或止后热不渴，乍来乍去，令人烦心，甚欲饮清水，反寒多不甚热者。　　甘草一两　蜀漆三两　常山　鳖甲各四两　石膏五两　香豉一合　栀子　乌梅各十三枚　竹叶切，二升　　右(口父)咀，以水九升，煮取三升，分三服。
　　麝香丸　治心疟。
　　麝香　黄丹炒紫色　砒霜各一分　朱砂一两　金箔三十片　　右细研令匀，用粳米饭和丸如梧桐子大，男左女右中指节上用绯绢裹系一丸，发前以冷酢汤下一丸。忌食热物。
　　朱砂丸　治心疟。
　　杏仁十枚，去皮尖双仁、麸炒微黄　常山一两　光明砂半两，细研　　右为末，研入朱砂令匀，炼蜜和丸如梧桐子大，未发前以粥饮下十五丸，欲发时再服。
　　橘皮甘草汤　治脾脏不和，泻痢，疟疾，腹痛，下部无力，体重足痿，脚下痛，饮食中满，四肢不举等病。陆景渊方，曾以治疟甚效。　　橘皮生用　甘草炙　厚朴去皮姜汁制，各一两　羌活　防风　肉豆蔻　白茯苓各二钱五分　川芎半两　吴茱萸一钱　　右(口父)咀，每服四钱，水一盏半。生姜三片，煎至八分，去滓食前服。
　　人参饮 【《良方》，下同】 　治脾疟。　　人参　甘草炙，各三两　陈橘皮汤浸去白，半两　乌梅三枚，去核焙　草豆蔻十枚，去皮　　右銼为末，每服五钱，用湿纸裹煨熟，用水二盏，生姜一片，枣一枚，劈碎，煎至一盏，未发前温服。
　　独蒜丸　能截脾寒。
　　大蒜不以多少
　　右于五月五日捣烂，次入矾红，拌匀为丸如龙眼大，每服一丸，大蒜汤嚼下。
　　良姜丸　醒脾治疟。
　　良姜二两
　　右为末，猪胆汁和丸如梧桐子大，紫苏汤空心下二十丸。
　　人参丸　洽肺疟心寒热善惊，如有所见。　　人参　鳖甲去裙襕酢炙　常山　甘草炙　桃仁去皮尖双仁炒研　肉苁蓉酒浸切焙　升麻各三分　桂心去粗皮，五钱　乌梅肉炒　龙齿研，各一两　丹砂研　阿魏研，各一分　杏仁去皮尖双仁炒研，半两　　右为末，炼蜜丸如梧桐子大，每服十五丸，空心用米饮下，未发时并二服。
　　杏仁丸　治肺疟。
　　杏仁四十枚，汤泡去皮尖双仁炒　常山三分　丹砂别研，五钱　甘草一分　　右为细末，炼蜜和丸如菉豆大，每服十五丸，未发，米饮下，日再服之。
　　乌梅丸　治肾疟，令人洒洒然，腰脊痛，大便难，目眴，手足寒；及诸疟久不瘥者。　　乌梅肉炒，一两五钱　常山三分　豉一合，炒　麝香别研，一钱　虎头骨酥炙　附子炮去皮脐　肉苁蓉酒浸焙，各五钱　桂心　知母焙，各一分　桃仁汤浸去皮尖双仁炒，别研，一两　　右捣研为末拌匀，炼蜜和丸如梧桐子大，每服二十丸，空腹米饮下，未发服。一方无知母。
　　苁蓉丸　治肾疟。
　　肉苁蓉酒浸切焙　乌梅肉炒　桂心　甘草炙　升麻各五钱　淡豉炒　桃仁汤浸去皮尖炒研　常山各三分　　右捣研为末和匀，炼蜜为丸如梧桐子大，未发日，空腹温酒下二十丸，米饮亦得。至发时，更服二十丸。
　　升麻汤　治足少阳疟，身体解(亻亦)，见人心惕惕然，热多汗出。　　升麻　鳖甲去裙襕酢炙　淡竹叶各一两　常山一两五钱　犀角屑　麦门冬去心焙　知母各三两　甘草炙，五钱　　右(口父)咀如麻豆大，每服五钱，水一盏半，煎至一盏，去滓，空心日午温服。
　　犀角汤　治足少阳疟，解(亻亦)，热多汗出。　　犀角镑　甘草炙，各一两　麦门冬去心　升麻　知母　鳖甲酢炙去裙襕，各一两半　石膏研，二两　　右(口父)咀如麻豆大，每服五钱，水一盏半，煎至一盏，去滓，于未发前温服。
　　柴胡汤　治足太阳疟寒热。
　　柴胡　常山　知母焙　鳖甲去裙襕酢炙黄　青蒿干者　甘草炙　枳壳麸炒　官桂各一两　　右粗捣筛，每服三钱，水一盏，入柳枝心七枚，葱白二寸，细切，同煎至七分，去滓空腹温服，发前再服。
　　顺气汤　治足阳明胃疟，胸胁支满腹大。　　厚朴姜汁制　橘红焙　白朮　半夏制，各一两　干姜炮　柴胡　甘草炙，各五钱　　右粗捣筛，每服三钱，水一盏，姜五片，枣二枚，劈破，煎七分，去滓，不拘时温服。
　　枳壳汤　治胃疟，心腹胀满不食。
　　枳壳去瓤麸炒，三两　厚朴去皮姜制　人参　白朮　白茯苓各二两　　右粗捣筛，每服四钱，水一盏半，入生姜一枣大切，煎至一盏，去滓温服。
　　药馄饨　治证同前。
　　良姜　吴茱萸　胡椒各一分
　　右为细末，猪脾一条銼，作臛，加五味炒之，一半滚药，一半不滚药，并作馄饨，有药者，以墨点之，遇点者吞下，无药者嚼下，一服效。
　　大补元煎 【《景岳全书》，下同】 　治男妇气血大坏，精神失守，危剧等证。　　人参少则用一二钱、多则用一二两　熟地少则用二三钱，多则用二三两　山药炒　杜仲各二钱　枸杞　当归各二三钱，泄泻者去之　炙甘草一二钱　山茱萸一钱，畏酸吞酸者去之　　水二锺，煎七分，食远温服。

　　右归饮　凡命门之阳衰阴胜者宜此。　　熟地二三钱，或加至一二两　山药炒　枸杞　肉桂各一二钱　制附子一二三钱　杜仲姜制各二钱　山茱萸肉一钱　甘草炙　　水二锺，煎七分，食远温服。

　　五福饮　凡五脏气血亏损者，此能兼治之，足称王道之最。　　人参随宜　熟地随宜　白朮炒，一钱五分　当归二三钱　炙甘草一钱　　水二锺，煎七分，食远温服。或加生姜三五片。
　　一阴煎　凡疟疾伤寒屡散之后，取汗既多，脉虚气弱，而烦渴不止，潮热不退者。比亦汗多伤阴，水亏而然也，皆宜用此加减主之。　　熟地黄三五钱　生地黄　白芍药　麦门冬　丹参各二钱　牛膝一钱五分　甘草一钱　　水二锺，煎七分，食远温服。

　　加减一阴煎　治证如前，而火之甚者，宜用此方。　　生地黄　芍药　麦冬各二钱　熟地黄三五钱　炙甘草五七分　知母　地骨皮各一钱　　水二锺，煎服。

　　三阴煎　凡疟疾汗多邪散，而寒热犹不能止，是皆少阳厥阴阴虚血少之病，微有火者，宜一阴煎；无火者，宜此主之。　　当归二三钱　熟地黄三五钱　炙甘草一钱　芍药酒炒　枣仁各二钱　人参随宜　　水二锺，煎七分，食远服。

　　五阴煎　凡真阴亏损，脾虚疟痢等证，忌用润滑，宜此主之。　　熟地五七钱或一两　山药炒　芍药炒，各二钱　白朮炒　炙甘草各一二钱　扁豆炒，二三钱　茯苓一钱五分　人参随宜　五味子二十粒　　水二锺，加莲肉去心二十粒，煎服。
　　大营煎　治真阴精血亏损等证。
　　当归三二钱或五钱　熟地三五七钱　枸杞　杜仲各二钱　炙甘草　肉桂去皮，各一二钱　牛膝一钱五分　　水二锺，煎七分，食远温服。

　　小营煎　治血少阴虚，此性味平和之方也。　　当归　芍药酒炒　山药炒　枸杞各二钱　熟地二三钱　炙甘草一钱　　水二锺，煎七分，食远温服。

　　补阴益气煎　凡属阴气不足，而虚邪外侵者，用此升散，神效。　　人参一二三钱　当归　山药酒炒，各二三钱　熟地三五钱或一二两　陈皮　炙甘草各一钱　升麻三五分，火浮于上者去之　柴胡一二钱，无外邪者去之　　水二锺，加生姜三五七片，煎八片，食远温服。
　　休疟饮　此止疟最妙之剂也。若汗散既多，元气不复，或以衰老，或以弱质，而疟有不能止者，俱宜用此。　　人参　白朮炒　当归各三四钱　炙甘草八分　何首乌制，五钱　　水一锺，煎七分，食远服，渣再煎。或用阴阳水各一锺，煎一锺，渣亦如之，俱露一宿，次早温服一锺，饭后食远再服一锺。
　　大和中饮　治饮食留滞积聚等证。
　　陈皮一二钱　枳实一钱　砂仁五分　山楂　麦芽各二钱　厚朴　泽泻各一钱五分　　水一锺半，煎七八分，食远温服。

　　小和中饮　治疟病胸膈胀闷。
　　白茯苓　陈皮　厚朴各一钱五分　山楂肉　扁豆炒，各二钱　甘草五分　　水一锺半，加生姜三五片，煎服。

　　一柴胡饮　凡感四时不正之气，以致寒热如疟等证，但外有邪而内兼火者，宜此主之。　　柴胡二三钱　芍药二钱　黄芩　生地黄　陈皮各一钱五分　甘草八分　　水一锺半，煎七八分，温服。

　　二柴胡饮　凡遇四时外感无火者，宜此主之。　　陈皮　厚朴　柴胡各一钱五分　半夏二钱　细辛一二钱　生姜三五七片　甘草八分　　水一锺半，煎七八分，温服。

　　三柴胡饮　凡人素禀阴分不足，或有感冒，不得不从解散，而血气虚弱，不能外达者，宜此主之。　　柴胡二三钱　白芍药一钱五分　炙甘草　陈皮各一钱　当归二钱，溏泄者以熟地代之　生姜三五片　　水一锺半，煎七八分，温服。

　　四柴胡饮　凡人元气不足，外感风寒，宜此主之。　　柴胡一二三钱　炙甘草一钱　生姜三五七片　当归二三钱，泄泻者少用　人参二三钱或五七钱　　水二锺，煎七八分，温服。

　　五柴胡饮　凡中气不足，而外邪有不散者，非此不可。　　柴胡一二三钱　芍药炒，一钱五分　当归　白朮各二三钱　熟地三五钱　炙甘草一钱　陈皮酌用或不必用　　水一锺半，煎七分，食远热服。

　　正柴胡饮　治外感风寒，发热恶寒，头痛身痛，痎疟初起等证。　　柴胡一二钱　防风　甘草各一钱　芍药二钱　陈皮一钱五分　生姜三五片　　水一锺半，煎七八分，热服。

　　麻桂饮　治阴暑疟疾，夏月用之，不必厚盖，但取津津微汗。　　官桂一二钱　当归三四钱　炙甘草一钱　陈皮随宜用，或不用亦可　麻黄二三钱　　水一锺半，加生姜五七片，或十片，煎八分，去浮沫，不拘时服。
　　大温中饮　治一切阳虚寒疟阴暑之证。　　当归泄泻者以山药代之　熟地　白朮土炒，各三五钱　甘草炙，一钱　人参二三钱，甚者一两，或不用　柴胡二三四钱　麻黄　肉桂干姜炒，各一二钱，或用煨生姜三五七片　　水二锺，煎七分，去浮沫温服，或略盖取微汗。
　　柴陈煎　治伤风兼寒，多痰疟等证。　　柴胡二三钱　陈皮一钱半　甘草一钱　半夏　茯苓各二钱　生姜三五七片　　水一锺半，煎七分，食远温服。

　　柴芩煎　治伤寒表邪未解，外内俱热，疟痢等证。　　柴胡　黄芩　栀子　泽泻　木通各二钱　枳壳一钱五分　　水二锺，煎八分，温服。

　　柴胡白虎煎　治阳明温疟，表邪不解等证。　　柴胡　黄芩　麦门冬各二钱　石膏三钱　细甘草七分　　水一锺半，加竹叶二十片，煎服。

　　归柴饮　治营虚不能作汗，及真阴不足，外感寒邪难解者。　　当归一两，溏泄代以冬朮　柴胡五钱　炙甘草八分　　水一锺半，煎服。或加生姜三五片，或加陈皮一钱，或加人参
　　雪梨浆　解烦热，退阴火，此生津止渴之妙剂也。　　清香甘美大梨削去皮
　　别用大碗盛清冷甘泉，将梨薄切，浸于水中，少顷水必甘美，但频饮其水，勿食其渣，退阴火极速也。
　　理阴煎　通治真阴虚弱等证。
　　熟地三五七钱或一二两　炙甘草一二钱　当归二三钱或五七钱　干姜炒黄色，一二三钱　或加肉桂一二钱　　水二锺，煎七八分，热服。此方加附子即名附子理阴煎，再加人参即名六味回阳饮，治命门火衰，阴中无阳等证。
　　养中煎　治疟病中气虚寒者。
　　人参一二三钱　山药炒黄　白茯苓各二钱　扁豆炒，二三钱　甘草炙，一钱　干姜炒，一二钱　　水二锺，煎七分，食远服。

　　温胃饮　治中寒疟病。
　　人参一二三钱或一两　白朮炒，一二钱或一两　扁豆炒，二钱　炙甘草　陈皮各一钱，或不用　干姜炒黑，一二三钱　当归一二钱，滑泄者勿用　　水二锺，煎七分，食远温服。

　　胃关煎　治脾肾虚寒疟病。
　　熟地三五钱或一两　山药炒　扁豆炒，各二钱　吴茱萸制，五七分　炙甘草一二钱　焦干姜　白朮炒，各一二三钱　　水二锺，煎七分，食远温服。

　　牛膝煎　截疟大效。凡邪散已透而血气微虚，宜此主之。　　牛膝二钱　当归　陈皮各三钱
　　右用好酒一锺，浸一宿，次早加水一锺，煎至八分，温服。
　　何人饮　凡气血俱虚，久疟不止，宜此截之。　　何首乌三钱至一两，随轻重用之　当归二三钱　人参三五钱或至一两　陈皮二三钱，大虚者不用　煨生姜三片，多寒者用三五钱　　水二锺，煎八分，于发前二三时温服。若善饮者，以酒一锺，浸一宿，次早加水一锺，煎服亦妙。再煎不必用酒。
　　追疟饮　凡血气未衰，屡散之后，而疟有不止者，用此截之。　　何首乌一两制　当归　甘草　半夏　青皮　陈皮　柴胡各三钱　　右用井水河水各一锺，煎一锺，渣亦如之，同露一宿，次早温服一锺，食远再服一锺。
　　木贼煎　凡疟疾形实气强多湿多痰者，宜此截之，大效。　　半夏　青皮各五钱　木贼　厚朴各三钱　白朮　苍朮　槟榔各一钱　　酒二锺，煎八分，露一宿，于未发之先二时温服。
　　　　单方

　　冬霜，以鸡羽扫之瓶中，密封阴处，久亦不坏。凡寒热疟疾，取一钱半，热酒服之。 【《本草》，下同】
　　邪疟：取烧尸场上土同葱捣作丸，塞耳或系膊上即止，男左女右。
　　断绝热疟：五月五日午时，取蚯蚓屎以面和丸梧桐子大，朱砂为衣，每服三丸，无根水下。忌生冷即止。皆效。或加菖蒲末、独头蒜同丸。【《书囊方》】
　　寒热疟疾，体虚汗多者：黄丹、百草霜等分为末，发日空心米饮下三钱，不过二服愈。或糊丸，或蒜丸，皆效。【《肘后方》，下同】　　又方：黄丹飞炒一两，恒山末三两，蜜丸梧子大，每服五十丸，温酒下，平旦及未发将发时，一服即效。
　　端午日，用黄丹炒二两，独蒜一百　，捣丸梧子大，每服九丸，空心长流水面东下，二三发时乃用，神效。亦治痢疾。【《普济方》】　　又方：黄丹炒、建茶等分为末，温酒服二钱。 【《三因方》】　　又方：黄丹飞焙，面糊丸芡子大，每枣子一枚去核，包一丸，纸裹煨熟食之。
　　温疟不止：黄丹炒半两，青蒿童尿浸二两，为末，每服二钱，寒多酒服，热多茶服。 【《存仁堂方》】
　　疟疾寒热一日一发，或二日发，或三日一发：古城石灰二钱，头垢、五灵脂各一钱，研末，饭丸皂子大，每服一丸，五更无根水下即止。【《集元方》】
　　不二散：用砒一钱，面二两和匀，香油一斤煎黄色，以草纸压去油，入茶三两为末，每服一钱，发日早冷茶下。【《本草权度》】
　　瘴疟、鬼疟、食疟：蛇含石末一两，信石末一两，研匀，入水火鼎内，上以盏盖，六一泥固济，煅至药升在盏，刮下为末，米糕糊丸菉豆大，雄黄为衣，每服一丸，黑豆研水，五更送下。【《摘元》，下同】
　　久疟不止：用硫黄、朱砂等分为末，每服二钱，腊茶清下，发日五更服。当日或大作，或不作，皆其效也。寒多倍硫，热多倍砂。　　又方：用硫黄、腊茶等分为末，发日早冷水服二钱，二服效。寒多倍硫，热多倍茶。
　　温疟不止：当归一两，水煎饮，日一服。 【《圣济总录》，下同】
　　诸疟寒热：赤脚马兰掺汁，入水少许，发日早服，或入少糖亦可。
　　疟疾寒热：用青蒿一握，水二升，捣汁，服之。 【《肘后方》】　　又方：用端午日采青蒿叶阴干，桂心等分为末，每服一钱，先寒用热酒，先热用冷酒，发日五更服之。切忌发物。温疟痰甚，但热不寒：用青蒿二两，童子小便浸焙，黄丹半两，为末，每服二钱，白汤调下。【《仁存方》】
　　疟疾寒热：齐头蒿根、滴滴金根各一把，擂生酒一锺，未发前服，以渣敷寸口，男左女右，二日便止。【《海上名方》】
　　久疟不瘥：苍耳子或根茎亦可，焙研末，酒糊丸梧子大，每酒服三十丸，日二服，生者捣汁服亦可。【《集验方》】
　　劳疟积久不止者：长牛膝一握生切，以水六升，煮二升，分三服，清早一服，未发前一服，临发时一服。【《外台秘要》】
　　痎疟邪热：冬葵子阴干为末，酒服二钱。午日取花挼手，亦去疟。 【《圣惠》】
　　疟疾寒热：马鞭草捣汁五合，酒二合，分二服。 【《千金方》】
　　系臂截疟：旱莲草捶烂，男左女右，置寸口上，以古文钱压定，帛系住，良久起小泡，谓之天灸，其疟即止，甚效。【《资生》】
　　疟疾不止：蒴藋一大握，炙令赤色，以水浓煎一盏，欲发前服。 【《斗门方》】
　　疟疾不止：莨菪根烧灰，水服一合，量人强弱用。 【《千金方》】
　　截疟：用常山三两，浆水三升，浸一宿，煎取一升，欲发前顿服，取吐，或浸酒饮之。【《外台秘要》】　　又方：用常山一两，秫米一百粒，水六升，煮三升，分三服，先夜未发，临发时，服尽。【《肘后方》】
　　疟病数年不瘥，两剂瘥，一月以来者一剂瘥，名恒山丸。恒山二两，研末，鸡子白和丸梧子大，瓦器煮熟晒干，收之，每服二十丸，竹叶汤下。五更一服，天明一服，发前一服。或吐或不吐，即止。【《千金》】
　　温疟热多：恒山一钱，小麦三钱，淡竹叶二钱，水煎，五更服甚良。 【《药性论》】
　　痰疟积疟：临发时以酢和附子，涂于背上。 【《肘后》，下同】
　　寒疟积疟：巴豆一枚去心皮，射罔去皮如巴豆大，大枣去皮一枚，捣成丸梧子大，清旦先发时各服一丸，白汤下。脾寒厥疟，先寒后热，名寒疟；但寒不热，面色黑者，名厥疟；寒多热少，面黄腹痛，名脾疟。三者并宜服此。不蛀草乌头削去皮，沸汤泡二七度，以盏盖良久，切焙研，稀糊丸梧子大，每服三十九，姜十片，枣三枚，葱三根煎汤，清早服，以枣压之，如人行十里许，再一服，绝勿饮汤，便不发也。【东坡方】
　　新久疟疾：用葛葎草一握，去两头，秋冬用干者，恒山末等分，以淡浆水二大盏浸药，星月下露一宿，五更煎一盏，分二服，当吐痰愈。
　　脾寒疟疾：石胡荽一把，杵汁半碗，入酒半碗，和服甚效。 【《集简方》】
　　治疟不止：火麻叶不问荣枯，锅内文武火慢炒香，取起以纸盖之，令出汗尽为末，临发前用茶或酒下。移病人原睡处，其状如醉，醒即愈。　　又方：火麻叶如上法为末一两，加缩砂、丁香、陈皮各半两，酒糊丸梧子大，每用酒茶任下五七丸。能治诸疟，壮元气。【《普济》】
　　诸疟久疟：用三姓人家寒食面各一合，五月五日午时采青蒿擂自然汁，和丸菉豆大，临发日早，无根水下一丸。一方加炒黄丹少许。【德生堂】
　　疟疾寒热：煮豉汤饮数升，大吐即愈。 【《肘后方》】
　　虚劳久疟：青蒿捣汁煎过，如常酿酒饮。
　　疟疾寒热：独头蒜炭上烧之，酒服方寸匕。 【《肘后方》】　　又方：用桃仁半片，放内关穴上，将独蒜捣烂罨之，缚住，男左女右，即止，治人屡效。【《简便方》】
　　疟疾寒热：青皮一两烧存性，研末，发前温酒服一钱，临时再服。 【《圣惠》】
　　久疟：用真阿魏、好丹砂各一两，研匀，米糊和丸皂子大，每空心人参汤化服一丸，即愈。【《千金》，下同】
　　痎疟寒热：阿魏、胭脂各一豆大，研匀，以蒜膏和覆虎口上，男左女右。 【《圣济总录》】
　　食疟积疟：巴豆去皮心二钱，皂荚去皮子六钱，捣丸菉豆大，一服一丸，冷汤下。 【《肘后方》】
　　瘴疟寒热：相思子十四枚，水研服，取吐立瘥。 【《千金》】
　　脾胃聚痰，发为疟疾：生姜四两，捣自然汁一酒杯，露一夜，于发日五更面北立，饮即止，未止再服。【《易简方》】
　　瘴疟发热连背项者：茴香子捣汁服之。 【《千金方》】
　　男女疟疾：马齿苋捣扎手寸口，男左女右。
　　疟疾寒热：翻白草根五七个，煎酒服之。
　　热疟不止：翘摇草杵汁服之。 【《广利方》】
　　断截疟疾：紫蕺一握捣烂，于周身摩擦得汗即愈，临发前一时用之。
　　劳疟劣弱：乌梅十四枚，豆豉二合，桃柳枝各一，虎口甘草三寸，生姜一块，以童子小便二升，煎一半，温服即止。【《图经》】
　　鬼疟寒热：树上自干桃子二七枚为末，滴水丸梧子大，朱砂为衣，每服一丸，侵晨面东，井华水下良。【《圣济总录》】
　　五种疟疾：用桃奴十四枚，巴豆七粒，黑豆一两，研匀，以冷水和匀，丸如梧子大，朱砂为衣，发日五更念药王菩萨七遍，井华水下一丸，立瘥。不过三次，妙不可言。【《养生主论》】
　　疟疾不已：桃花为末，酒服方寸匕良。 【梅师方】
　　咒枣治疟：执枣一枚，咒曰：吾有枣一枚，一心归大道，优他或优降，或劈火烧之。念七遍吹枣上，与病人食之即愈。【《岣嵝神书》】
　　疟疾不止：龟壳烧存性，研末，酒服方寸匕。 【《海上名方》】
　　老疟发作无时，名痎疟，俚人呼为妖疟：用疟龟烧灰，顿服二钱，当微利，用头弥佳。或发时煮汤坐于中，或悬于病人卧处。【藏器】
　　老疟劳疟：鳖甲酢炙研末，酒服方寸匕，隔夜、清早、临时各一服，无不断者。入雄黄少许更佳。【《肘后方》】
　　邪疟时作：生虎睛一枚，腊月猪血少许，朱砂、阿魏各一分为末，端午日取粽尖七枚，和丸黍米大，每绵包一丸塞耳中，男左女右。【《圣惠》】
　　疟疾寒热：牡蛎粉、杜仲等分为末，蜜丸梧子大，每服五十丸温水下。 【《普济》】
　　寒热疟疾，猪膏丸，治疟疾发渴往来不定。腊猪膏二两，独角仙一枚，独头蒜一个，楼葱一握，五月五日三家棕尖，于五月五日五更时净处露头出脚，舌拄上腭，回面向北，捣一千，丸皂子大，每以新绵裹一丸系臂上，男左女右。【《圣惠》】
　　佩禳疟疾：五月五日，收大虾蟆晒干，纸封绛囊贮之，男左女右，系臂上，勿令知之。【家藏方】
　　鬼疟经久，或发或止：野猫肝一具，瓶盛热猪血浸之，封口悬干，去血取肝，研末，猢孙头骨、虎头骨、狗头骨各一两，麝香一分，为末，酢糊丸芡子大，发时手把一丸嗅之，仍以绯帛包一丸，系手中指上。【《圣惠》】
　　鬼疟寒热：雄狐屎、蝙蝠屎各一分为末，酢糊丸芡子大，发时男左女右，手把一丸嗅之。
　　虚寒疟疾：黄狗肉煮臛，入五味食之。
　　劳疟瘴疟，久不愈：用白狗屎烧灰，发前冷水服二钱。 【《圣惠方》】
　　疟疾不止：故鞋底去两头烧灰，井华水服之。 【《千金方》】
　　老疟不止：龙骨末方寸匕，先发一时，酒一升半，煮三沸，及热服尽，温覆取汗即效。【《肘后方》】
　　久疟不止：用蝙蝠七个去头翅足，捣千下，丸梧子大，每服一丸，清汤下。鸡鸣时一丸，禺中一丸。【《范汪方》】
　　五疟不止：月夜明砂末，每冷茶服一钱，立效。 【《圣惠》】　　又方：治疟发作无时，经久不瘥。用蝙蝠粪五十粒、朱砂半两、麝香一钱为末，糯米饭丸小豆大，未发时白汤下十丸。疟疾渴甚，童便和蜜，煎沸顿服。【《简便方》】
　　瘴疠诸疟，无问新久：童便一升，入白蜜二匙搅，去白沫顿服，吐出碧绿痰为妙。若不然，终不除也。【《圣惠》，下同】
　　劳疟瘴疟：野狐肝一具阴干，重五日五更初北斗下受气为末，粳米饭丸菉豆大，每以一丸绯帛裹系手中指，男左女右。
　　鬼疟寒热：野狐肝胆一具，新瓶内阴干，阿魏一分为末，酢丸芡子大，发时男左女右，把一丸嗅之，仍以绯帛包一丸系手中指。
　　热疟不寒：穿山甲一两，干枣十个，同烧存性为末，每服二钱，发日五更，井华水服。【《杨氏家藏》】
　　邪疟：用隔年全历端午午时烧灰，糊丸梧子大，发日早用无根水下五十丸。 【《易简方》】
　　鬼疟来去：画钟馗纸烧灰二钱，阿魏、砒霜、丹砂各一皂子大为末，寒食面和丸小豆大，每服一丸，发时冷水下。正月十五日、五月初五日修合。【《圣济总录》】
　　疟疾不止，不拘久近：车轴垢水洗，下面和丸弹子大，作烧饼，未发时，食一枚，发时又食一枚。【《圣惠》，下同】
　　鬼疟进退不定：用猢狲头骨一枚烧研，空心温酒服一钱，临发再服。
　　久疟不止：雄野鸡屎、熊胆、五灵脂、恒山等分为末，酢糊丸黑豆大，正发时冷水下一丸。
　　邪气疟疾：黑牛尾烧灰，酒服方寸匕，日三服。 【《外台秘要》】　　又方：牯牛阴毛七根，黄荆叶七片，缚内关上亦效。
　　厌疟方：燕屎方寸匕，发日平旦和酒一升，令病人两手捧住吸气，慎勿入口，害人。 【藏器】
　　鬼疟不止：用白驴蹄銼炒、砒霜各二分，大黄四两，菉豆三分，雄黄一分，朱砂半分，共研细末，和丸如梧桐子大，未发平旦冷水服二丸，即止。七日忌油。【《肘后方》】
　　止截疟疾：用蜘蛛一枚，同饭捣丸吞之。 【葛洪方 】　　又方：用蜘蛛一枚，着芦管中密塞，绾项上，勿令患人知之。 【《杨氏家藏》】　　又方：用蜘蛛三五枚，绵包系寸口上。 【《海上方》】
　　截疟：五月五日取花蜘蛛，晒干，绛囊盛之，临期男左女右，系臂上，勿令知之。 【《普济》】
　　藜芦散：治痎疟有痰，取吐而愈。大藜芦末五分，温浆水调下，以吐为度。 【《纲目》】
　　截疟：用何首乌，忌铁为末，酒调下三钱，临发先服或煎汤服。 【《医宗必读》，下同】　　又方：桃仁一味，去皮尖烂研，不犯水，加黄丹三钱，丸桐子大，每服三丸，发日面东温酒吞下；如不饮酒，井华水下。五月五日午时合，忌鸡犬妇人见。　　又方：常山末二钱，酒浸炒透，即不发吐，乌梅肉四枚，研烂为丸。此截疟必效之方。世传常山发吐，不知其有神功，但炒透即不吐也。　　又方：生鳖甲不见汤煮者，酢炙黄为末，乌梅肉为丸，每服三钱必效。
　　疟疾寒热：用明矾枯为末，飞罗面酢打糊丸梧子大，每服二三十丸，东南桃心七个煎汤下，名白龙丹。
　　疟疾寒热：半边莲同雄黄各二钱捣泥，碗内覆之，待色青，以饭丸梧子大，每服九丸，空心盐汤下。【《寿域方》】
　　温疟寒热，作止不定，烦渴头痛心躁：杜茎山即土恒，取叶杵烂，新酒浸，绞汁服，吐出恶涎甚效。【《图经》】
　　劳热瘴疟：用土红山即杜茎山之类取根，米泔浸一宿，以清水再浸一宿，炒黄为末，每服一钱，水一盏，生姜一片同煎服，甚效。
　　久疟有母：木鳖子、穿山甲炮等分为末，每服三钱，空心温酒下。 【《摘要》】
　　脾寒疟疾：干姜、高良姜等分为末，每服一钱，水一盏，煎至七分服。　　又方：干姜炒黑为末，临发时，以温酒服三钱匕。
　　羊角菜擂酒饮，止疟。 【《本草》】
　　疟疾：黄牛肝酢煮食之。 【孟诜】
　　多年老疟：用驴脂和乌梅为丸，于未发时服二十丸，驴皮覆疟疾人，良。 【《日华》】
　　久疟无定期者：水洗驴尾、轴垢汁和面，如弹丸二枚，作烧饼，末发前食一枚，发时食一枚效。【苏恭】
　　瘴疟寒热：果然一名仙猴肉，同五味煮臛食之，并坐其皮取效。 【藏器】
　　久疟：鸡子黄和常山末为丸，竹叶汤服。
　　温疟久病欲死者：鹧鸪肉合毛熬酒渍服之，或生捣汁服最良。
　　绿毛龟缚置额端，能禁邪疟。

　　鬼疟日发：鬼箭羽、鲮鲤甲烧灰二钱半，为末，每以一字发时(口畜)鼻。　　又方：鬼箭羽末一分，砒霜一分，五灵脂一两为末，发时冷水服一钱。 【《圣济总录》】
　　疟疾：取两头蛇阴干，佩于项上。 【《本草》，下同】
　　老疟久不愈：取肥大牛膝一握銼，酒水相半煎服，三剂瘥。
　　瘴疟：取茵陈煎汤服之，又煮羹作虀，并可食之。
　　疟疾：取葛根一两，煎汤服之。

　　温疟无汗：麻黄煎汤服，发汗瘥。

　　热疟：知母煎汤服之，良。

　　痰疟：取半夏一两，煎汤和姜汁服之。
　　温疟：松萝煎汤服，可以吐痰。

　　疟：当发日取蛇蜕皮塞两耳，又手持少许，良。　　又方：用蛇蜕一条，或三五条，炭火烧存性，研为细末，每服一字，无根水下，未发前一时服。忌鸡鱼冷物。
　　温疟瘴疟：蜈蚣炙为末，温酒调服半钱。
　　寒热疟：取鼠妇三枚研，和温酒服。小儿尤良。
　　痎疟：取白葵花阴干，捣为末，酒调服一钱。
　　热疟烦渴：乌梅煮汤饮。

　　久疟肉积：阿魏善化肉积，加朱砂等分，糊丸桐子大，每服二十丸，空心白汤下，妙。久病气虚，人参汤下。
　　鬼疟：狸粪烧灰和酒服，又煮肉食之。又头骨亦主疟，用如虎骨。
　　寒热疟：取狐五脏及肠，治如食法，和五味煮食之良。
　　　　针灸

　　《素问》曰：足太阳之疟，令人腰痛头重，寒从背起，先寒后热，熇熇暍暍然，热止汗出难已，刺郄中出血。　　足少阳之疟，令人身体解(亻亦)，寒不甚，热不堪，恶见人，见人心惕惕然，热多汗出甚，刺足少阳。　　足阳明之疟，令人先寒洒淅，洒淅寒甚，久乃热，热去汗出，喜见日月光火气，乃快然，刺足阳明跗上。　　足太阴之疟，令人不乐，好太息，不嗜食，多寒热汗出，病至则善呕，呕已乃衰，即取之。　　足少阴之疟，令人呕吐甚，多寒热，热多寒少，欲闭户牖而处，其病难已。　　足厥阴之疟，令人腰痛少腹满，小便不利，如癃状，非癃也，数便，意恐惧，气不足，腹中悒悒，刺足厥阴。　　肺疟者，令人心寒，寒甚热，热间善惊，如有所见者，刺手太阴阳明。　　心疟者，令人烦心甚，欲得清水，反寒多不甚热，刺手少阴。　　肝疟者，令人色苍苍然，太息，其状若死者，刺足厥阴见血。　　脾疟者，令人寒，腹中痛，热则肠中鸣，鸣已汗出，刺足太阴。　　肾疟者，令人洒洒寒，腰脊痛宛转，大便难，目眴眴然，手足寒，刺足太阳少阴。　　胃疟者，令人且病也，善饥而不能食，食而支满腹大，刺足阳明太阴横脉出血。　　疟发身方热，刺跗上动脉，开其空，出其血，立寒。　　疟方欲寒，刺手阳明太阴，足阳明太阴。　　疟脉满大，急刺背俞，用中针，旁五胠俞各一，适肥瘦，出其血也。　　疟脉小实急，灸胫少阴，刺指井。
　　疟脉满大，急刺背俞。用用：原缺，据《素问》刺疟篇补。五胠俞、背俞各一，适行至于血也。　　疟脉缓大虚，便宜用药，不宜用针。　　诸疟而脉不见，刺十指间出血，血去必已。先视身之赤如小豆者，尽取之。　　十二疟者，其发各不同时，察其病形，以知其何脉之病也。　　先其发时，如食顷而刺之，一刺则衰，二刺则知，三刺则已。不已，刺舌下两脉出血；不已，刺郄中盛经出血，又刺项已下侠脊者，必已。舌下两脉者，廉泉也。　　刺疟者，必先问其病之所先发者，先刺之。　　先头痛及重者，先刺头上及两额两眉间出血。先项背痛者，先刺之。先腰脊痛者，先刺郄中出血。先手臂痛者，先刺手少阴阳明十指间。先足胫酸痛者，先刺足阳明十指间出血。　　风疟，疟发则汗出恶风，刺三阳经背俞之血者。　　胻酸痛甚，按之不可，名曰胕髓病，以镵针针绝骨，出血立已。　　身体小痛，刺至阴。
　　诸阴之井无出血，间日一刺。
　　疟不渴，间日而作，刺足太阳，渴而间日作，刺足少阳。温疟汗不出，为五十九刺。　　《甲乙经》曰：痎疟，上星主之。先取譩嘻，后取天牖、风池、大杼。　　痎疟，取完骨及风池、大杼、心俞、上髎、譩嘻、阴都、太渊、三间、合谷、阳池、少泽、前谷、后溪、腕骨、阳谷、侠溪、至阴、通谷、京骨皆主之。　　疟，振寒热甚，狂言，天枢主之。
　　疟，热盛，列缺主之。
　　疟，寒厥及热厥，烦心善哕，心满而汗出，刺少商出血立已。　　热疟口干，商阳主之。
　　疟，寒甚，阳溪主之。
　　风疟汗不出，偏历主之。
　　疟，面赤肿，温溜主之。
　　痎疟，心下胀满痛，上气，灸手五里，左取右，右取左。　　疟，项痛，因忽暴逆，掖门主之。
　　疟发有四时，面上赤，(目巟)(目巟)无所见，中渚主之。　　疟，食时发心痛，悲伤不乐，天井主之。　　风疟，支正主之。
　　疟，背膂振寒，项痛引肘腋，腰痛引少腹，四肢不举，少海主之。　　疟，不知所苦，大都主之。
　　疟，多寒少热，大锺主之。
　　疟，咳逆，心闷不得卧，呕甚，热多寒少，欲闭户牖而处，寒厥足热，太溪主之。　　疟，热少间寒，不能自温，(月真)胀切痛，引心，复溜主之。　　疟，不嗜食，厉兑主之。
　　疟，瘈瘲惊，股膝重，胻转筋，头眩痛，解溪主之。　　疟，日西发，临泣主之。
　　疟，振寒，腋下肿，丘墟主之。
　　疟，从胻起，束骨主之。
　　疟，多汗，腰痛不能俯仰，目如脱，项如拔，昆仑主之。　　疟，实腰背痛，虚则鼽衄，飞扬主之。　　疟，头重，寒背起，先寒后热，渴不止，汗乃出，委中主之。　　疟，不渴，间日作，昆仑主之。
　　《济生方》曰：疟疾久不愈，不问男女，于大椎中第一骨节尽处，灸三七壮立效；或灸第三骨节亦可。　　《景岳全书》曰：疟病，痞成难消者，须灸章门、水道等穴，炷宜稍大，多灸或连灸二三次，方得全愈。
　　　　导引

　　《保生秘要》曰：疟病导引法，平身坐定，双手擦掌，抚肾囊，两肋靠膝，以声势向前，躬而后仰，如此用力，起五九之数，约汗透身轻爽而自愈。慎风邪。　　运功：定艮起念，运上风门穴，多着功夫，盖风由此入也。渐运入内，又散出外，上泥丸，降心头，推开，或吐而愈，不吐亦愈。　　又法：心头推开至脐，俾脾寒之气，尽吐出来。　　又法：寒时两手跪指按双乳下，用力揉，揉到满身臭汗微出便好，要初寒而作。如单热不寒，散步而呵，向东六次；如燥结，须睡平仰上，定其心志，舌托上腭，咽津液入肺经即愈。
　　　　医案

　　《儒门事亲》曰：故息城一男子病疟，求治于戴人。诊两手脉，皆沉伏而有力，内有积也。此是肥气病者，曰左胁下有肥气，肠中作痛，积亦痛，形如覆杯，间发止，今已三年，祈禳避匿，无所不至，终不能疗。戴人曰：此痎疟也。以三花神佑丸五七十丸，冷水送下，过五六行；次以冷水止之，冷主收敛故也。湿水既尽，一二日煎白虎汤作顿啜之，疟犹不愈；候五六日，吐之以常山散，去冷痰涎水六七次，若翻浆；次以柴胡汤和之，间用妙功丸磨之，疟悉除。
　　一书生病疟，间日一作。及秋试之日，乃疟之期，书生忧甚，误以葱蜜合食，大吐涎数升，瘀血宿食皆尽，同室惊畏。至来日入院，疟亦不发。此偶得吐法耳。
　　《东垣十书》曰：佥宪詹公禀甚壮，形甚强，色甚苍，年近六十矣。二月得痎疟。予诊之，知其饫于醲肥者，告之曰：须远色食淡，调理浃月，得大汗乃安。公不悦。一人从旁曰：此易耳，数日可安。与劫药三五贴，病退；旬日后又作，又与又退，缠绵至冬，病犹未除，又来求治。余知其久得药，痰亦少，惟胃气未完，又天寒汗未透，遂以白朮，粥和丸，与二斤，令其遇饥时且勿饮食，取一二百丸，以热汤下，只与白粥调养，尽此药，当大汗而安。已而果然。
　　予次女形瘦性急，体本有热，怀孕三月，适当夏暑，口渴思水，时发小热，遂教以四物汤加黄芩、陈皮、生甘草、木通，因懒于煎煮，数帖而止。其后此子二岁，疮痍遍身。忽一日，有疮顿愈，数日遂成痎疟。予曰：此胎毒也。疮若再作，病必自安。已而果然。若于孕时确守前方，何病之有？
　　《丹溪心法》曰：一妇病疟，三日一发，食少，经不行已三月，脉无。时冬寒认作虚寒治，疑误。再诊，见其梳洗言动如常，知果误也。经不行非无血，脉为痰所碍故无。非血气虚，乃积痰生热，结伏其脉而不见耳，当作实热治，与三花丸。旬日后食进，脉出带微弦，谓胃气既全，疟当自愈而经行也，令淡滋味，果应。
　　一妇身材小，味厚，痎疟月余，间日发于申酉，头与身痛，寒多，喜极热辣汤，脉伏面惨晦，作实热治之。以十枣汤为末，粥丸黍米大，服十粒，津咽，日三次。令淡饮半月，大汗愈。
　　一妇人久痢，因哭子变疟，一日五六作，汗如雨不止，脉微数疲甚，无邪可治，阴虚阳散，死在旦夕。且服四兽等热剂，遂用参、朮各二两，白芍药一两，黄芪半两，炙甘草二钱，作大剂，四五服而愈。
　　一人因劳役发嗽，得痎疟，又服发散药，变为发热舌短，语言不正，痰吼有声，脉洪实似滑。先用独参汤加竹沥二蛤　，一服后吐胶痰，舌本正；后用黄芪人参汤，服半月而愈。
　　《卫生宝鉴》曰：燕南河北道提刑按察司书吏高士谦，年逾四十，至元戊寅七月间，暑气未退，因官事出外劳役，又因过饮，午后大发热，而渴冰水不能解。其病早晨稍轻减，服药不效，召予治之。诊其脉弦数，《金匮要略》云：疟脉自弦，弦数者多热。疟论曰：瘅疟脉数，肺素有热，气盛于身，厥逆上冲，中气实而不外泄，因有所用力，腠理开，风寒舍于皮肤之内，分肉之间而发，发则阳气盛而不衰，则病矣。其气不及于阴，故但热而不寒者，邪气内藏于里，而外舍于分肉之间，令人消烁脱肉，故名曰瘅疟。《月令》云：孟秋行夏令，民多瘅疟。洁古云：动而得之，名曰中暍，以白虎加栀子汤治之。士谦远行劳役，又暑气有伤，酒热相搏，午后时助，故大热而渴，如在甑中。先以柴胡饮子一两下之，后以白虎加栀子汤，每服一两，数服而愈。
　　《医学正传》曰：予壮年过杭，同舟有二男子，皆年逾四十五，各得痎疟三年矣，俱发于寅申巳亥日，一人昼发于巳而退于申，一人夜发于亥而退于寅。予曰：俱到杭，可买药俱与痊可。昼发者乃阴中之阳病，宜补气解表，与小柴胡汤倍柴胡、人参，加白朮、川芎、葛根、陈皮、青皮、苍朮。夜发者为阴中之阴病，宜补血疏肝，用小柴胡合四物汤加青皮。各与十贴，教其加姜枣煎，于未发前二时服，每日一贴。服至八贴，同日得大汗而愈，永不再举。
　　《医学纲目》曰：二妇人五十余岁，形实，喜作劳，性急味厚，喜火食，夏却患恶寒发热，更作无休时，衣被虽厚尚凛凛然，两手脉皆濇，予作杂合邪治之，遂以四物加陈皮，以人参、白朮为君，生甘草、黄蘗为佐，多入姜汁，吞通神丸三十丸，回金、柳青各二十丸，阿魏十丸。煎三贴而得睡，第五贴而身和，第七贴通身微汗，诸证皆去。
　　《本草纲目》曰：一人作劳发疟，服疟药变为热病，舌短，痰嗽，六脉洪数而滑。此痰蓄胸中，非吐不愈，以参芦汤加竹沥二服，涌出胶痰三块；次与人参、黄芪、当归煎服，半月而安。
　　《医宗必读》曰：太史杨方壶疟发两日，脉见弦紧，两发后，苦不可支，且不能忌口，便恳截之。余曰：邪未尽而强截之，未必获效。即使截住，必变他证。不若治法得所，一二剂间，令其自止。升麻、柴胡各二钱，提阳气上升，使远于阴而寒可止；黄芩、知母各一钱五分，引阴气下降，使远于阳而热自已。以生姜三钱劫邪归正，甘草五分和其阴阳。一剂而减半，再剂而竟止矣。
　　新安程武修患疟，每日一发，自巳午时起，直至次日寅卯而热退，不逾一时则又发矣。已及一月，困顿哀苦，命两郎君叩首无算，以求速愈。余曰：头痛恶寒，脉浮而大，表证方张，此非失汗，必悞截也。武修云：寒家素有截疟丸，百发百中，弟服之病势增剧，何也？余曰：邪未解而遽止之，邪不能伏。请以八剂，四日服尽，决效耳。石膏、黄芩各三钱，抑阳明之热，使其退就太阴；白豆蔻三钱，生姜五钱，救太阴之寒，使其退就阳明，脾胃为夫妻，使之和合，则无阴阳乖乱之愆；半夏、槟榔各一钱五分，去胸中之痰；苏叶二钱，发越太阳之邪；干葛一钱，断入阳明之路。甫三剂而疟止。改用小柴胡倍人参服四剂，补中益气服十剂而痊。
　　相国沈铭缜丙辰秋患疟吐蛔，闷不思食，六脉沉细。余曰：疟伤太阴，中寒蛔动也。用理中汤加乌梅三个，黄连五分，进四剂后，胸中豁然，寒热亦减，蛔亦不吐；去黄连加黄芪二钱，生姜五钱，五剂而疟止。以手书谢曰：早年攻苦，即有寒中之患，医者但明疏气，不解扶阳，积困于今，虽当盛暑，寒冷不敢沾唇，此独不肖自知之耳。疟发蛔动，几为性命之忧，幸老年侄隔垣之视，一匕回春。岂但超迈庸俦，直当上参和扁，嗣此有生，讵非慈造？镌之焦府，与日偕长矣。
　　《薛氏医案》曰：冬官朱省庵停食感寒而患疟，自用清脾截疟二药，食后腹胀，时或作痛；服二陈、黄连、枳实之类，小腹重坠，腿足浮肿；加白朮、山楂，吐食未化。谓余曰：何也？余曰：食后胀痛，乃脾虚不能克化也；小腹重坠，乃脾虚不能升举也；腿足浮肿，乃脾虚不能运行也；吐食不消，乃脾胃虚寒无火也。治以补中益气加吴茱萸、炮姜、木香、肉桂，一剂诸证顿退，饮食顿加，不数剂而痊。
　　大尹曹时用患疟，用止截之剂，反发热恶寒，饮食少思，神思甚倦，其脉浮洪或微细。此阳气虚寒，余用补中益气，内参、芪、归、朮各加三钱，甘草一钱五分，加炮姜、附子各一钱，一剂而寒热止，数剂而元气复。
　　一儒者秋患寒热，至春未愈，胸痞腹胀，余用人参、煨生姜各二两，煎顿服，寒热即止。更以调中益气加半夏、茯苓、炮姜数剂，元气顿复。后任县尹，饮食劳倦疾作，服前药即愈。大凡久疟，乃属元气虚寒，盖气虚则寒，血虚则热，胃虚则恶寒，脾虚则发热，阴火下流则寒热交作，或吐涎不食，泄泻腹痛，手足逆冷，寒战如栗，若误投以清脾截疟二饮，多致不起。
　　一上舍每至夏秋，非停食作泻，必疟痢霍乱，遇劳吐痰，头眩体倦，发热恶寒。用四物、二陈、芩、连、枳实、山栀之类，患疟服止截之药，前证益甚，时或遍身如芒刺然。余以补中益气加茯苓、半夏，内参、芪各用三钱，归、朮各二钱，十余剂少愈。若间断其药，诸病仍至。连服三十余剂全愈。又服还少丹半载，形体充实。
　　一妇人疟久不愈，发后口干倦甚，用七味白朮散加麦门、五味，作大剂，煎与恣饮。再发稍可，乃用补中益气加茯苓、半夏十余剂而愈。
　　东洞庭马志卿疟后，形体骨立，发热恶寒，食少体倦。用补中益气，内参、芪、归、朮各至三钱，甘草一钱五分，炮姜二钱，一剂而寒热止，数剂而元气复。
　　一妇人劳役停食患疟，或用消导止截，饮食少思，体瘦腹胀。余以补中益气，倍用参、芪、归、朮、甘草，加茯苓、半夏各一钱五分，炮姜五钱，一剂顿安。又以前药炮姜用一钱，不数剂，元气复而全愈。
　　外祖母虞太孺人年八十余，夏患疟，诸舅以年高不堪，惧其再发，议欲截之。予曰：欲一剂愈，亦甚易，何必截乎？乃用柴胡、升麻、葛根、羌活、防风之甘辛气清以升阳气，使离于阴而寒自已；以知母、石膏、黄芩之苦甘寒，引阴气下降，使离于阳而热自已；以猪苓之淡渗分利阴阳，使不得交并；以穿山甲引之；以甘草和之。果一剂而止。
　　《证治准绳》曰：予弱冠游乡校时，校师蒋先生之内患牝疟身痛，逾月不瘥，困甚。时予初知医，延予诊治，告以医欲用姜附温之。予曰：溽暑未衰，明系热邪，安得寒而温之？经云：阳并于阴则阴实而阳虚，阳明虚则寒栗鼓颔也。巨阳虚则腰背头项痛，三阳俱虚则阴气胜，阴气胜则骨寒而痛，寒生于内，故中外皆寒。此所云寒，乃阴阳交争互作之寒，非真寒也，岂得用桂附温之？乃处一方，以柴胡、升麻、葛根、羌活、防风补三阳之虚，升之也。何曰补虚？曰，虚非真虚，以陷入阴分，故谓之虚，升之即补矣。以桃仁、红花引入阴分，而取阳以出还于阳分。以猪苓分隔之，使不复下陷。一剂而病良已。
　　《寓意草》曰：袁继明素有房劳内伤，偶因小感，自煎姜葱汤表汗，因而发热三日，变成疟疾。余诊其脉，豁大空虚，且寒不成寒，热不成热，气急神扬，知为元阳衰脱之候。因谓其父曰：令郎光景，窃虑来日疟至，大汗不止，难于效药。倘信吾言，今晚急用人参二两，煎浓汤预服防危。渠父不以为意。次日五鼓时，病者精神便觉恍惚，扣门请救。及觅参至，疟已先发矣。余甚仿徨，恐以人参补住疟邪，虽救急无益也，只得姑俟疟势稍退，方与服之。服时，已汗出沾濡，顷之果然大汗不止，昏不知人，口流白沫，灌药难入，直至日暮，白沫转从大孔遗出。余喜曰：白沫下行，可无恐矣。但内虚肠滑，独参不能胜任，急以附子理中汤，连进四小剂，人事方苏，能言，但对面谭事不清。门外有探病客，渠忽先知，家人惊以为祟。余曰：此正神魂之离舍耳。吾以独参及附子理中驷马之力追之，尚在半返未返之界，以故能知宅外之事。再与前药二剂而安。
　　陆六息先生体伟神健，气旺血充，从来无病。莅任以后适值奇荒巨寇，忧劳百倍，因而病疟，饮食减少，肌肉消瘦，形体困倦，口中时时嗳气。其候一日轻，一日重，缠绵三月，大为所苦。察脉辨证，因知先生之疟，乃饥饱劳佚所感，受伤在阳明胃之一经。夫阳明受病，邪气浅而易愈，乃至为所苦者，缘不识病之所在，药与病邪不相值，反伤其正耳。诚知病邪专专在胃，则胃为水谷之海，多气多血之区，一调其胃，而疟立止矣。故饮食减而大便转觉艰濇者，胃病而运化之机迟也；肌肉消瘦者，胃主肌肉也；形体困倦者，胃病而约束之机关不利也；口中时时暧气者，胃中不和而显晦塞之象也。至于一日轻，一日重者，此人所不经见之证。病机之最当发明者，其候亦阳明胃经之候也。《内经》阳明脉解篇有曰：阳明之病，恶人与火，闻木声则惕然而惊。及刺疟篇又曰：阳明之证喜见火，喜见日月光。何经文之自悖谬耶？不知此正更实更虚之妙义，而与日轻日重之理相通者也。夫阳明得病之始则邪气有余，故恶人、恶火、恶木音者，恶其助邪也。及其病久则邪去而正亦虚，故喜火、喜日月光者，喜其助正也。若是，则时日干支之衰旺，其与人身相关之故，可类推矣。盖甲丙戊庚壬者，天时之阳也；乙丁己辛癸者，天时之阴也。疟久食减，胃中之正已虚而邪去未尽，是以值阳日助正而邪不能胜则轻，值阴日助邪而正不能胜则重也。夫人身之病，至于与天时相召，亦云亟矣。使当日稍知分经用药，何至延绵若是哉？迄今吃紧之处，全以培养中气为主。盖人虽一胃而有三脘之分。上脘象天，清气居多；下脘象地，浊气居多。而其能升清降浊者，全赖中脘为之运用，一如天地定位，不可无人焉参赞之也。先生下脘之浊气，本当下传也，而传入肠中则艰。不当上升也，而升至胸中甚易者，无他，中脘素受饮食之伤，不能阻下脘浊气上干清道耳。试观天地间有时地气上而为云，必得天气下而为雨，则二气和而晴爽立至。若一味地气上升，天气不降，则太空窒塞而成阴曀之象。人之胃中亦犹是也。清浊偶有相干，顷当自定，设有升无降则逼矣。故中脘之气旺，则水谷之气上升于肺而灌输百脉，水谷之浊气下达于大小肠从便溺而消，胸中何窒塞之有哉？此所以培养中气为亟亟也。中气旺则浊气不久停于下脘，而脐下丹田之真气，方能上下无碍，可以呼之于根，吸之于蒂，深深其息矣。所用六味地黄丸，凝滞不行之药，大为胃病所不宜，况于浊气上干，反以阴浊之属扬波助流乎？今订理中汤一方，升清降浊，为合法耳。
