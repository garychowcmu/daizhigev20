古今图书集成医部全录卷二百五十二

泄泻门

　　　　黄帝素问

　　　　　四气调神大论

　　秋三月，此为容平。天气以急，地气以明。早卧早起，与鸡俱兴。使志安宁，以缓秋刑。收敛神气，使秋气平。无外其志，使肺气清。此秋气之应，养收之道也。逆之则伤肺，冬为飧泄，奉藏者少。　　【注　肺属金，王于秋。逆秋收之气则伤肺，肺伤至冬为飧泄之病，因奉藏者少故也。盖秋收而后冬藏，阳藏于阴，而为中焦釜底之然，以腐化水谷。秋失其收，则奉藏者少，至冬寒水用事，阳气下虚，则水谷不化，而为飧泄矣。】
　　　　　生气通天论

　　凡阴阳之要，阳密乃固。两者不和，若春无秋，若冬无夏。因而和之，是为圣度。故阳强不能密，阴气乃绝。阴平阳秘，精神乃治。阴阳离决，精气乃绝。因于露风，乃生寒热。是以春伤于风，邪气留连，乃为洞泄。　　 【注　伤于风者，上先受之。伤于湿者，下先受之。阳病者，上行极而下，是以春伤于风，乃为洞泄。】
　　　　　金匮真言论

　　长夏善病洞泄寒中。
　　【注　夏时阳气在外，里气虚寒。长夏湿土主气，风入于经俞，即内薄而为洞泄，风木乘虚而胜土也。脾为阴中之至阴，不能化热而为寒中也。】　　故冬不按蹺，长夏不病洞泄寒中。飧泄而汗出也飧泄而汗出也　此句《素问》金匮真言论作「冬不病痹厥飧泄而汗出也」。。　　 【注　按蹺者，按摩导引，引阳气之通畅于四肢也。冬时阳气伏藏，若导引其四出，则无以奉春生夏长之气，是以有洞泄寒中之病。人能藏养元真之气，必不使邪伤经脉，病在内而为飧泄也。亦不使邪伤阳气，病在外而汗出也。】
　　　　　阴阳应象大论

　　寒气生浊，热气生清。清气在下则生飧泄，浊气在上则生(月真)胀。此阴阳反作，病之从逆也。　　 【注　寒气下凝，故生浊阴；热气上散，故生清阳。如清气在下，是上而下降，故飧泄。浊气在上，是下而上凝，故(月真)胀。此身中阴阳反作，气之逆从为病也。】　　湿胜则濡泻。
　　 【注　湿淫所胜，则脾土受伤，而为濡泻之病。】　　故重阴必阳，重阳必阴。春伤于风，夏生飧泄。　　 【注　春伤风而夏伤暑，谓之重阳。春伤风而飧泄，乃重阳而变阴病也。】
　　　　　脉要精微论

　　胃脉实则胀，虚则泄。
　　 【注　经曰：脾气实则腹胀，不足则为溏泄。盖脾与胃以膜相连耳。胃为阳，脾为阴。阳病者，上行极而下，是以脉见于胃，而病见于脾也。】　　久风为飧泄。
　　 【注　风乃木邪，久则内干脾土，而成飧泄。故曰春伤于风，邪气留连，乃为洞泄。】
　　　　　平人气象论

　　尺寒脉细，谓之后泄。
　　 【注　夫阳气生于阴中，尺肤寒生阳之气少矣。阳气衰于下，故主虚泄。泄则亡阴，故脉细也。】　　泄而脱血，脉实者，皆难治，命曰反四时也。　　 【注　泄脱之病，气应虚散而脉反实，此脉证之不相应，正气乱也，故难治。】
　　　　　玉机真脏论

　　脉细，皮寒，气少，泄利前后，饮食不入，此谓五虚。浆粥入胃，泄注止，则虚者活。　　 【注　脉细，心气虚也。皮寒，肺气虚也。肝主春生之气，气少，肝气虚也。泄利前后，肾气虚也。饮食不入，脾气虚也。盖邪之所凑，其正必虚。是以邪气盛者死，正气虚者亦死也。五脏之气，皆由胃气之所资生，浆粥入肾，泄注止，肾气复也。】
　　　　　太阴阳明论

　　食饮不节，起居不时，则阴受之。阴受之则入五脏，入五脏则(月真)满闭塞，下为飧泄，久为肠澼。　　 【注　入五脏，谓太阴为之行气于三阴，太阴病则五脏之气皆为之病矣。脾气逆则胀满，太阴为开，开折则仓廪无所输而为飧泄，久则为肠澼矣。】
　　　　　咳论

　　人与天地相参，故五脏各以治。时感于寒则受病，微则为咳，甚则为泄为痛。　　【注　五脏之气，与四时五行之气相合，故五脏各以所主治之。时而感于寒则受病，微则上乘于肺而为咳，甚则上行极而下为泄痛矣。】
　　　　　举痛论

　　寒气客于小肠，小肠不得成聚，故后泄腹痛矣。　　 【注　寒气客于小肠之间，转入于肠内，故不成积聚，而为后泄腹痛也。】　　怒则气逆，甚则呕血及飧泄。
　　 【注　肝主怒而藏血，怒则肝气上逆，故甚则呕血，木气乘脾，故为飧泄。】
　　　　　痹论

　　肠痹者，数饮而出不得，中气喘争，时发飧泄。　　 【注　肠痹者，兼大小肠而言。小肠为心之腑而主小便，邪痹于小肠，则火热郁于上而为数饮，下为小便不得出也。大肠为肺之腑，而主大便，邪痹于大肠，故上则为中气喘争，而下为飧泄也。】
　　　　　标本病传论

　　先病而后泄者，治其本。先泄而后生他病者，治其本。必且调之，乃治其他病。　　 【注　泄乃湿土之病，他病如湿邪所胜，民病心痛耳聋之类，故当先治其虚泄，以调脾土，而后治他病。】
　　　　　脏气法时论

　　脾病者，虚则腹满肠鸣，飧泄食不化。　　【注　脾主通会五脏元真之气，脾气伤则不能化水谷，而有飧泄之病。】
　　　　　宣明五气论

　　五气所病，大肠小肠为泄。
　　 【注　大肠小肠受盛水谷，变化糟粕，病则不能化物而为泄矣。】
　　　　　调经论

　　志有余则腹胀飧泄。
　　 【注　肾者胃之关，关门不利，则聚水而为腹胀飧泄。】
　　　　　阴阳别论

　　一阳发病，少气善咳善泄。
　　 【注　一阳者，少阳之气病也。少阳主初生之气，病则生气少矣。足少阳相火主气，气少则火壮矣。火铄金故善咳，木火之邪贼伤中故土善泄也。】
　　　　　风论

　　久风入中，则为肠风飧泄。
　　 【注　风邪久在肌腠，而入于中，则脾胃之气受伤，而为肠风飧泄。】　　胃风之状，颈多汗，恶风，食饮不下，膈塞不通，腹善满，失衣则(月真)胀，食寒则泄，诊形瘦而腹大。　　 【注　颈有风池、风府，乃经脉之要会，故颈多汗。胃腑受邪，故饮食不下。膈塞不通，腹善满也。胃气不足，则身以前皆寒。　　腹胀满，是以形寒则(月真)胀。饮冷则泄者，胃气虚伤也。胃者肉其应，腹者胃之郛，故主形瘦而腹大。】
　　　　　厥论

　　少阴厥逆，虚满呕变，下泄清，治主病者。　　 【注　少阴之气，上与阳明相合而主化水谷，少阴气厥，以致中焦虚满，而变为呕逆。上下水火之气不交，故下泄清冷也。】
　　　　　刺热论

　　脾热病者，热争则腰痛不可用俯仰，腹满泄。　　 【注　经云：阳病者腰反折不能俯，阴病者不能仰，故腰痛不可用俯仰。腹者脾土之郛郭，故腹满泄。】
　　　　　五常政大论

　　土不及，曰卑监。卑监之纪，是谓减化。其病飧泄，邪伤脾也。　　 【注　土运不及，则化气乃减，木反胜之，是以脾气伤而病飧泄也。】
　　　　　气交变大论

　　岁土太过，脏气伏，化气独治之，病腹满溏泄肠鸣。　　 【注　脏气，水气；化气，土气也。岁土太过则制水，是以脏气伏，腹满溏泄肠鸣，脾土之虚证也。】　　岁水太过，湿气变物，病反腹满肠鸣溏泄，食不化。　　 【注　岁水太过，诸丙岁也。民病腹满肠鸣溏泄食不化者，皆水泛土败之证也。】　　岁木太过，风气流行，脾土受邪，民病飧泄。　　【注　诸壬之岁，木运太过，则制胜其土气，故民应之而为脾病也。飧泄，脾土之病。】　　岁水不及，湿乃大行，民病濡泄。
　　 【注　六癸之岁，水运不及，土乃胜之，故湿气大行。湿土太过，伤及肾阴，故为濡泻之病。】　　岁木不及，燥乃大行，民病中清肠鸣溏泄。　　 【注　肝气虚逆而更兼中清，故肠鸣溏泄也。】　　岁火不及，寒乃大行，病鹜溏寒中，肠鸣泄注。　　 【注　六癸之岁，火运不及，水反胜之，故寒乃大行。鹜溏诸病，皆寒湿之证也。】　　岁土不及，风乃大行，民病飧泄。
　　 【注　六己之岁，土运不及，木反胜之，故风乃大行。风木伤土，民则有飧泄之病。】
　　　　　至真要大论

　　阳明司天，燥淫所胜，寒清于中，腹中鸣，注泄鹜溏。　　 【注　阳明司天，卯酉岁也。腹中鸣。注泄鹜溏，寒清于中也。】　　厥阴司天，风淫所胜，民病冷泄腹胀，溏泄瘕水闭。　　 【注　厥阴司天，己亥岁也。冷泄诸证，皆脾经之病。】　　太阴之胜。湿气内郁，善注泄。太阴之复，则湿变乃举，甚则入肾，窍泻无度。　　 【注　湿气内郁而迫于下，故注泄。复者，谓受所胜之气胜制，郁极而复发，甚则入肾，下乘冬令之寒水也。肾开窍于二阴，故曰窍泻。】　　厥阴之胜，肠鸣飧泄，少腹痛，注下赤白。　　 【注　肠鸣飧泄诸证，风气淫于下也。】　　少阴之胜，腹满痛溏泄，传为赤沃。　　 【注　腹满溏泄，阴寒在下也，传为赤沃，君火下淫也。】　　阳明之胜，清发于中，左胠胁痛溏泄。阳明之复，则清气大举，甚则心痛否满，腹胀而泄。　　 【注　金气寒肃，故清发于中，金胜则木亏，故胁痛下为溏泄也。心痛否满，腹胀而泄者，乘火土也。阳明之复，发于本位主令之时，是以清气大举，心痛否满腹胀而泄，乘火土也。】　　诸厥固泄，皆属于下。
　　 【注　从上而下也。盖在上之阳气，下逆则为厥冷；在上之水液，下行则为固泄。亦犹天地阴阳之气，上下相乘，而水随气之上下也。】　　诸呕吐酸，暴注下迫，皆属于热。
　　 【注　暴注者，泻水，痛一阵，泻一阵。张机谓之协热自利。热者，君火之气也。】　　太阳之胜，凝溧且至，寒入下焦，传为濡泻。　　 【注　太阳寒水气胜，故凝溧且至。寒入下焦者，太阳标阳而本寒，是以阳热上行而阴寒下行也。】　　太阴在泉，客胜则便溲不时，湿客下焦，发而濡泄。　　 【注　便溲不时者，在泉之湿气，客于太阴之经而下及于内也。湿客下焦，发而濡泻，因客淫于下，而太阴之主气自病也。】　　阳明在泉，主胜则下为鹜溏。
　　 【注　下为鹜溏者，水下泄也。】
　　　　　六元正纪大论

　　太阳司天之政，气化运行先天，寒湿之气，持于气交，民病寒湿，发濡泻血溢。　　 【注　寒湿之气，持于气交者，上下交互也。民病濡泻，乃寒湿之气发也。】　　三之气，天政布，寒气行，雨乃降，民病注下。　　 【注　司天寒水之气，加临于三气，故其时天政乃布，而寒气行，雨乃降。注下，火郁病也。】　　少阳司天之政，气化运行先天，民病寒中，外发疮疡，内为泄满。　　 【注　风热之气在外，则寒湿之气在内，是以外发疮疡，内为寒中泄满。】　　少阳所至为暴注，太阳所至为流泄禁止。　　 【注　此冬病之常也。】
　　火郁之发，民病注下。
　　 【注　火热盛而精血伤也。】

　　　　灵枢经

　　　　　邪气脏腑病形篇

　　肺脉小甚为泄。
　　【注　小则气血皆虚而为泄，肺与大肠为表里也。】　　肾脉小甚为洞泄。
　　 【注　肾气虚也。】

　　　　　经脉篇

　　脾足太阴之脉，是主脾所生病者，溏瘕泄。　　 【注　脾家实，则为瘕泄。】
　　肝足厥阴之脉，是主肝所生病者，胸满呕逆飧泄。　　 【注　食气入胃，散精于肝，行气于经，肝所生病，则肝气厥逆，不能行散谷精，故胸满呕逆也。肝主疏泄，肝气虚则飧泄。】
　　　　　师传篇

　　肠中热则出黄如糜，脐以下皮寒；肠中寒则肠鸣飧泄。　　 【注　寒热外内之相应也。】

　　　　　论疾诊尺篇

　　大便赤办，飧泄脉小者，手足寒，难已。飧泄脉小，手足温，泄易已。　　 【注　大便赤办，谓黄赤相间，乃中焦之血与糟粕并下也。飧泄，乃大肠虚而不能济泌。此肠胃虚泄于下，中焦之汁，不能荣于脉中，故脉小。若手足温者，得下焦之生气，故泄易已。】　　尺肤寒，其脉小者，泄，少气。
　　 【注　气者，所以温肤热肉，从阴而生，自内而外，故知其泄于内，而虚于外也。】
　　　　　胀论

　　大肠胀者，肠鸣而痛濯濯，冬日重感于寒，则飧泄不化。　　 【注　此卫气逆于城郭之中，而为病也。】
　　　　　玉版篇

　　腹鸣而满，四肢清泄，其脉大，逆也。　　【注　腹呜而满，四肢清泄，其脉大者，逆伤于肾也。】　　其腹大胀，四末清，形脱，泄甚，逆也。咳呕，腹胀，且飧泄，其脉绝，逆也。如是者，不过一时而死矣。　　 【注　夫皮肤分肉之气血，从胃腑而注于脏腑之大络，从大络而出于孙络，从孙络而外渗于皮肤。如腹大胀，四肢清，形脱，泄甚，是逆于胃之大络，不得出于皮肤，充于四体也。咳呕腹胀且飧泄，其脉绝，逆于肝脾之络也。夫胃者，水谷血气之海也。如逆而不行，则开合已息，是以不过一周而死矣。】　　大泄之后，夺也，不可泻。
　　 【注　形肉血气已虚脱者，虽有实邪，皆不可泻。】　　病泄，脉洪大，逆也。
　　 【注　病泄者，脉宜沉弱，反洪大者，阴泄于下，阳盛于上，阴阳上下之相离也。】
　　　　扁鹊难经

　　　　　五泻

　　泄凡有几，皆有名不？然。泄凡有五，其名不同。有胃泄；有脾泄；有大肠泄；有小肠泄；有大瘕泄，名曰后重。　　 【注　此五泄之目，下文详之。】　　胃泄者，饮食不化，色黄。
　　脾泄者，腹胀满泄注，食即呕吐逆。　　大肠泄者，食已窘迫，大便色白，肠鸣切痛。　　小肠泄者，溲而便脓血，少腹痛。
　　大瘕泄者，里急后重，数至圊而不能，便茎中痛。此五泄之要法也。
　　　　　死候

　　病若腹大而泄者，脉当微细而濇。反紧大而滑者，死。
　　　　金匮要略 【汉　张机】

　　　　　下利病脉证治

　　夫六腑气绝于外者，手足寒，上气脚缩。五脏气绝于内者，利不禁下，甚者手足不仁。　　下利脉沉弦者，下重也。脉大者为未止，脉微弱数者为欲自止，虽发热不死。　　下利手足厥冷无脉者，灸之不温，若脉不还反，微喘者，死。少阴负趺阳者为顺也。　　下利有微热而渴脉弱者，今自愈。
　　下利脉数有微热汗出，今自愈。设脉紧为未解。　　下利脉数而渴者，今自愈。设不差，必清脓血，以有热故也。　　下利脉反弦，发热身汗者，自愈。
　　下利气者，当利其小便。
　　下利，寸脉反浮数，尺中自濇者，必清脓血。　　下利清谷，不可攻其表，汗出必胀满。　　下利脉沉而迟，其人面少赤，身有微热。下利清谷者，必郁冒，汗出而解，病人必微厥。所以然者，其面戴阳，下虚故也。　　下利后脉绝，手足厥冷，晬时脉还，手足温者生，脉不还者死。　　下利腹胀满，身体疼痛者，先温其里，乃攻其表。温里宜四逆汤，攻表宜桂枝汤。　　下利三部脉皆平，按之心下坚者，急下之，宜大承气汤。　　下利脉迟而滑者，实也，利未欲止，急下之，宜大承气汤。　　下利脉反滑者，当有所去，下乃愈，宜大承气汤。　　下利已差，至其年月日时复发者，以病不尽故也。当下之，宜大承气汤。　　下利讝语者，有燥屎也，小承气汤主之。　　下利便脓血者，桃花汤主之。
　　热利下重者，白头翁汤主之。
　　下利后更烦，按之心下濡者，为虚烦也，栀子豉汤主之。　　下利清谷，里寒外热，汗出而厥者，通脉四逆汤主之。　　下利肺痛，紫参汤主之。
　　气利，诃黎勒散主之。
　　病者痿黄，躁而不渴，胸中寒实而利不止者，死。　　中寒，其人下利，以里虚也，欲嚏不能，此人肚中寒 【一云痛。】
　　　　　因食致泻

　　疫死牛肉食之，令人洞下，亦致坚积，宜利药下之。
　　　　　鹜溏

　　脉沉小迟，名脱气，其人疾行则喘喝，手足逆寒，腹满甚则溏泄，食不消化也。　　热在上焦者，因咳为肺痿。热在中焦者，则为坚。热在下焦者，则尿血，亦令淋秘不通。大肠有寒者，多鹜溏；有热者，便肠垢。小肠有寒者，其人下重便血，有热者必痔。　　肺水者，其身肿，小便难，时时鸭溏。　　师曰：寸口脉沉而迟，沉则为水，迟则为寒。寒水相搏，趺阳脉伏，水谷不化，脾气衰则鹜溏，胃气衰则身肿。少阳脉卑，少阴脉细，男子则小便不利，妇人则经水不通。经为血，血不利则为水，名曰血分。　　黄家，日晡所发热，而反恶寒，此为女劳得之。膀胱急，少腹满，身尽黄，额上黑，足下热，因作黑疸，其腹胀如水状，大便必黑，时溏。此女劳之病，非水也。腹满者难治。消石矾石散主之。
　　　　中藏经 【汉　华佗】

　　　　　利属脏腑虚实寒热

　　病热人四肢厥，脉弱，不欲见人，食不入，利下不止者，死。食入，四肢温，脉大，语狂无睡者，生。　　小肠实则伤热，热则口疮，虚则伤寒，寒则泄脓血，或泄黑水，其根在小肠。虚则左寸口脉浮而微软，弱不禁按，病惊狂无所守下，空空然不能语者，是也。　　脾脉不及，则令人中满不食，乏力，手足缓弱不遂，涎引口中，四肢肿胀，溏泄不时，梦中饮食，寒则吐涎沫而不食，四肢痛，滑泄不已，手足厥，甚则颤栗如疟也。胃者，腑也，虚则肠鸣胀满，引出滑泄；胃中风则溏泄不已。　　肺绝则十三日死，其病足满，泻利不觉出也。面白目青，此谓经乱也。此虽天命，亦不足治。　　肺病久则传入大肠，手阳明是其经也。寒则泄，热则结，绝则利下不止而死。虚寒则滑泄不定。又积冷，脾痛不能久立，痛已则泄。　　肾脉缓甚则折脊，微缓则洞泄，食不化，入咽还出。小甚则洞泄，微小则消瘅。脉来沉而大，坚浮而紧，手足肿，厥阴痿，腰背疼。小肠心下有水气，时胀满洞泄。　　膀胱者，津液之腑也。寒则精神不守，泄利不止，语声不出也。中焦寒则下利不止，食饮不消中满。
　　　　　死候

　　病嗽而呕，便滑不禁，脉弦，弦欲绝者，死。　　病洞泄，不下食，脉急者，死。
　　病泄注，脉浮大而滑者，死。
　　脾绝，口冷，足肿胀，泄不觉者，十二日死。
　　　　脉经 【晋　王叔和】

　　　　　泄利之脉

　　左手寸口人迎以前脉，阴阳俱虚者，手少阴与太阳经俱虚也。病苦洞泄，苦寒少气，四肢寒，肠澼。　　右手关上脉阴虚者，足太阴经也。病苦泄注，腹满气逆，霍乱呕吐，黄疸，心烦不得卧，肠鸣。　　右手关上脉阴阳俱实者，足太阴与阳明经俱实也。病苦脾胀，腹坚，抢胁下痛，胃气不转，大便难，时反泄利，腹中痛，上冲肺肝，动五脏，立喘鸣，多惊身热，汗不出，喉痹精少。　　右手关上脉阴阳俱虚者，足太阴与阳明经俱虚也。病苦胃中如空状，少气不足以息，四逆寒，泄注不已。　　右手尺中神门以后脉阴阳俱虚者，足少阴与太阳经俱虚也。病苦心痛，若下重不自收，篡反出，时时苦洞泄，寒中泄，肾心俱痛。　　关脉伏，中焦有水气，溏泄，宜服水银圆，针关元，利小便，溏泄便止。　　关上脉滑而大小不匀，是为病方欲进。不出一二日复欲发动，其人欲多饮，饮即注利。如利止者，生；不止者，死。　　尺脉细微，溏泄，下冷利。
　　脉实紧，胃中有寒，苦不能食，时时利者，难治。　　病人大肠绝，不治。何以知之？泄利无度，利绝则死。　　温病八九日，头不疼，身不痛，目不赤，色不变而反利，脉来牒牒，按之不弹手，时大，心下坚，十七日死。　　洞泄，食不化，不得留，下脓血，脉微小迟者生，紧急者死。　　泄注脉缓，时小结者生，浮大数者死。　　中央直前者，手少阴也。动苦心痛微坚，腹胁急。实坚者为感忤，纯虚者为下利肠鸣。　　关上伏，有水气泄溏。
　　尺中滑，下利少气。

　　　　脉诀 【晋　王叔和】

　　　　　泻利之脉

　　诊脉入式歌曰：阳数即吐兼头痛，阴微即泻脐中吼。阳微浮弱定心寒，阴滑食注脾家咎。　　脾脏歌曰：湿多成五泄，肠走若雷奔。　　杂病生死歌曰：下利微小却为生，脉大浮洪无瘥日。外实内热吐相连，下清注谷转难安。忽然诊得脉洪大，莫费神功定不痊。　　脏察色歌曰：脐趺肿满面浮黄，泄利不觉污衣裳。肌肉粗濇兼唇反，一日十二内灾殃。
　　　　活人书 【宋　朱肱】

　　　　　伤寒下利

　　伤寒下利多种，须辨识阴阳，勿令差互。三阳下利则身热，太阴下利手足温，少阴厥阴下利身不热，以此别之。大抵下利挟太阳脉证，便不得用温药。俗医但见下利，便作阴证用温热药，鲜不发黄生斑而死也。太阳阳明合病，必下利，葛根汤主之。下利而头疼腰痛，肌热目疼，鼻干，其脉浮大而长者，是其证也。太阳少阳合病，自下利，黄芩汤主之；若呕者，黄芩汤加半夏生姜也。下利而头疼胸满，或口苦咽干，或往来寒热而呕其脉浮大而弦者，是其证也。阳明少阳合病必下利，其脉不负者顺也，负者失也。互相克贼，名为负也。下利而身热胸胁痛满，干呕，或往来寒热，其脉长大而弦者，是其证也。盖阳明者土，其脉长大；少阳者木，其脉弦。若合病，土被木贼，更下利，为胃已困。若脉不弦者，顺也。为土不负，负者死。自利不渴属太阴，四逆汤、理中汤主之。自利而渴属少阴，白通汤、白通加猪胆汤、通脉四逆汤、猪苓汤、真武汤、四逆加人参汤，可检证而用之。其余下利，皆因汗下后证也。大抵伤寒下利，须看脉与外证。下利而脉大者，虚也；脉微弱者为自止；下利日十余行，脉反实者逆。下利脉数而滑者，有宿食也，下之愈；脉迟而滑者实也。其利未得便止，更宜下之。下利三部脉皆平，按其心下硬者，急下之。协热利者，脐下必热，大便赤黄色，及肠间津汁垢腻，谓之肠垢。寒毒入胃，则脐下必寒，腹胀满，大便或黄白，或青黑，或下利清谷，湿毒气盛则下利腹痛，大便如脓血或如烂肉汁也。下利欲饮水者，以有热也。下利讝语者，有燥屎也。寒毒入胃者，四逆汤、理中汤、白通汤加附子、四逆散加薤白主之。协热利者，黄芩汤、白头翁汤、三黄熟艾汤、薤白汤、赤石脂圆。湿毒下脓血者，桃花汤、地榆散、黄连阿胶散。虽然自利而渴属少阴，然三阳下利，亦有饮水者，乃有热也。三阴下利宜温之，然少阴自利清水，心下痛，口干燥者，却宜下之，此又不可不知也。少阴泄利下重，不可投热药，先浓煎薤白汤，内四逆散。缘四逆散用枳实、芍药之类。又寻常胃中不和，腹中肠鸣下利，生姜泻心汤最妙。此二法不特伤寒证也。
　　　　河间六书 【金　刘完素】

　　　　　泄泻

　　太阴脾经受湿，水泄注下，体微重微满，困弱无力，不欲饮食，暴泄无数，水谷不化，先宜白朮芍药汤和之。身重暴下，是大势来，亦宜和之。　　厥阴动为泻利者，寸脉沉而迟，手足厥，下部脉不至，咽喉不利，或涕唾脓血，泻利不止者，为难治。宜升麻汤或小续命汤以发之。法曰：谓表邪缩于内，故下利不止，当散表邪于四肢，布于脉络，外无其邪，则脏腑自安矣。　　太阳为协热利，凉膈散主之。
　　阳明为痼瘕，进退大承气汤主之。
　　少阳风气自动，其脉弦大，柴胡汤主之。　　太阴湿胜濡泻，不可利而可温，四逆汤主之。　　少阴蛰封不动，禁固可濇，赤石脂丸、干姜汤主之。　　厥阴风泄，以风治风，小续命汤、消风散主之。　　四时以胃气为本，久下血痢，则脾虚损而血不流于四肢，入于胃中为血，宜滋养脾胃则愈。　　夫五泻之病，其治法各不同者，外证各异也。　　胃泄者，饮食不化，多黄，承气汤下。　　脾泄者，腹胀满注，下食即呕吐逆，建中及理中汤。　　大肠泄者，食已窘迫，大便色白，肠鸣切痛，干姜及附子汤。　　小肠泄者，溲便脓血，少腹痛，承气汤。　　大瘕泄者，里急后重，数至圊而不能便，足少阴也。茎中痛，急利小便。此五泄之病也。　　伤寒表热，未入于里，悞以寒药下之太早，其表热卒未入，因而里寒下利不止，或表热里寒自利不止者，急以四逆汤温里。脉浮不渴，小便清白不温，完谷不化是也。或辨便溺之色者，须更审其饮食之色。或下后协热利不止者，则喉干烦渴，此又不宜温，宜五苓散之类，散其湿热也。惟里寒者，可以温之。止其寒，泻利止。里和表邪尚在者，急以桂枝汤解其表。　　清气在下，则生飧泄。清浊交错，食不化而清谷出矣。白朮汤主之。　　肠痹证，虽多饮不得溲，不成大便，使糟粕不化，故气喘急而飧泄，木香丸主之。　　胃寒主收，水谷不化泄泻。寒之气在上，热之气在下，故胀而泄，妙应丸主之。　　《内经》云：湿胜则濡。《甲乙经》云：寒客生濡。胃泻，如随气而下利，豆蔻散主之。　　脾虚，风冷阴盛，糟粕不化，大便黄黑如鹜溏，此大肠有寒也。吴茱萸丸主之。
　　　　　寒热水泄例

　　泄者，一也。总包五法，谓之六义，曰六解。《难经》有伤寒五泄。叔和云：湿多成五泄。仲景解四经泄利，有不可汗、不可下者，有可吐可灸者。仲景随经自言之。假令渴引饮者，是热在膈上，水多，入则下膈入胃中。胃经本无热，不胜其水，名曰水恣。故使水谷一时下，此证当灸大椎三五壮，立已。乃泻督脉也。如用药，乃使车前子、擂丸、白朮、茯苓之类，可选用之；五苓散亦可。　　又有寒泄者，大腹满而泄；又有鹜溏者，是寒泄也；鸭溏者，大便如水，少结粪者是也。如此者，当用天麻、附子、干姜之类是也。　　泄有虚实寒热。虚则无力粘衣，不便已泄出，谓不能禁固也。实则数至圊而不能便，俗云，虚坐努责是也。里急后重，皆依前法进退，大承气汤主之。《素问》云春伤于风夏必飧泄，又云久风为飧泄者，乃水谷不化而完出尔，非水入胃而成此证，非前水恣也。此一证不饮水而谷完出，名曰飧泄，治法于后。先以宣风散导之，出钱氏方中四味者是也；后服苍朮防风汤。　　五泄，伤寒乃分三节，初说暴，次说中，后说久。此说在《难经》二十二难，是三节内包十五法。初以暴药；中以的对证药，候疾得中也；末治久泄法，仲景论厥阴经治法是也。　　治久泄法，先进缩脾煎、小续命汤，是发其汗，使邪气不能以外侵于内，然后治其利。秋冬间下利风吐，论中加减厚朴丸大效。
　　　　　自利并误下

　　自利者，不经下药攻里而自利也。脉浮表不解，自利或小便不利者，五苓散。一切泻利间作，桂苓甘露饮。温湿内甚而作利者，黄连解毒汤。或自利清水，色纯青，心下痞痛口燥者，皆湿热相搏于肠胃之内，而成下利者，三一承气汤。当汗而反下，及不成结胸而但下利，清谷不化，表证在，表热里寒也。急以四逆汤温里，利止里和，急以桂枝解表。或用巴豆热药下之。而协热利不止，皆宜五苓散，止利兼解表。　　暴注者，注泄也，乃肠胃热而传化失常。经所谓清气在下则生飧泄。下迫者，后重里急，窘迫急痛也。火性急速而能造物，俗云虚坐努责而痛。　　泻白为寒，青、黄、红、赤、黑皆为热也。盖泻白者，肺之色。由寒水甚而制火，不能平金，则金肺自甚，故色白如浊水，凝冰则自然清莹而白也。青者肝木之色，由火甚制金，不能平木，则肝木自甚，故色青。或言利色青为寒者，误也。仲景法曰：少阴病下利清水，色纯青者，热在里也，大承气汤下之。及夫小儿热甚急惊，利色多青，为热明矣。利色黄者，由火甚则水必衰而脾土自旺，故色黄也。利色红为热者，心火之色；或赤者，热深甚也。至若利色黑，亦言为热者，由火热过极，则反兼水化制之，故色黑。如伤寒阳明病，热极则日晡潮热，甚则不识人，循衣摸床，独语如见鬼状，法当大承气汤下之。大便不黑者易治，黑者难治，诸利同法。然辨色以明寒热者，更当审其饮食、药物之色。如小儿病热，吐利霍乱，其乳未及消化而利尚白者，不可便言为寒，当以脉证别之。大法泻利，小便清白不濇为寒，赤色者为热。又完谷不化而色不变，吐利腥秽，澄澈清冷，小便清白不濇，身凉不渴，脉迟细而微者，寒证也。谷虽不化而色变非白，烦渴，小便赤黄而或濇者，热证也。凡谷消化者，无问色及他证，便为热也。未有寒泄而谷消化者，由寒则不能消化谷也。或火主疾速而热甚，则传化失常，谷不能化而飧泄者，亦有之。仲景曰：邪热不杀谷，然热得湿则飧泄。或言下利白为寒，误也。若果为寒，则不能消谷，何由反化为脓也？所谓下利，谷反为脓血，如世之谷肉果菜，湿热甚则自然腐烂溃发，化为浊水。故食于腹中，感人湿热邪气，则自然溃发，化为脓血也。其热为赤属心火，其湿为黄属脾土，燥郁为白属肺金也。经曰：诸气膹郁皆属于肺，谓燥金之化。王冰曰：郁而奔迫，金气之为用也。然诸泻利皆兼于湿，今反言气燥者，谓湿热甚于肠胃之内，而肠胃怫热郁结，而又湿主乎痞，以致气液不得宣通，因以成肠胃之燥，使烦渴不止也。假如下利赤白，俗言寒热相兼，其说尤误。岂知水火阴阳寒热者，犹权衡也。一高则必一下，一盛则必一衰。岂能寒热俱甚于肠胃，而同为利乎？如热生疮疡，而出白脓者，岂可以白为寒与？由其在皮肤之分属肺金，故色白；在血脉之分属心火，故为血。疖在肌肉属脾土，故作黄脓；在筋部属肝木，故其脓色带苍；深至骨属肾水，故紫黑血出。各随五脏之部而见五色，是谓标也。其本则一出于热，但分浅深而已。大法下迫窘痛，后重里急，小便赤濇，皆属燥热。而下利白者，必多有之，然则为热明矣。或曰：白利既为热病，何故服辛热之药，亦有愈者耶。盖辛热之药，能开发肠胃郁结，使气液宣通，流湿润燥，气和而已。然病微者可愈，甚者郁结不开，其病转加而死。凡治热甚吐泻亦然。夫治诸利者，莫若以辛苦寒药治之，或微加辛热佐之则可。盖辛热能发散，开通郁结，苦能燥湿，寒能胜热，使气宣平而已，如钱氏香连丸之类是也。故治诸利者，黄连、黄蘗为君，以至苦大寒，正主湿热之病。乃若世传辛热金石毒药，治诸吐泻下利，或有愈者，以其善开郁结故也。然虽亦有验者，或不中效，反更加害。凡用大毒之药，必是善药不能取效，不得已而用之可也。幸有善药，虽不能取效，但有益而无损者，何必用大毒之药而谩劳巇崄也。经曰：宁小与其大，宁善与其毒。此之谓也。
　　　　明理论 【金　成无己】

　　　　　自利

　　伤寒自利，何以明之？自利者，有不经攻下，自然溏泄者，谓之自利也。伤寒自利多种，须知冷热虚实消息，投汤无致失差。杂病自利，多责为寒。伤寒下利，多由协热。其与杂病，有以异也。表邪传里，里虚协热则利，不应下而便攻之，内虚协热遂利，是皆协热也。又合病家皆作自利。太阳与阳明合病，必自下利，葛根汤主之；太阳与少阳合病，必自下利，黄芩汤主之；阳明与少阳合病必自下利，大承气汤主之。三者皆合病下利，一者发表，一者攻里，一者和解。所以不同者，盖六经以太阳、阳明为表，少阳、太阴为在半表半里，少阴、厥阴为在里。太阳、阳明合病为在表者也，虽曰下利，必发散经中邪气而后已，故与葛根汤以汗之。太阳与少阳合病为在半表半里者也，虽曰下利，必和解表里之邪而后已，故与黄芩汤以散之。阳明、少阴合病为少阳邪气入腑者也，虽曰下利，必逐去胃中之实而后已，故与承气汤以下之。是三者所以有异也。下利家何以明其寒热耶？且自利不渴，属太阴，以其脏寒故也；下利欲饮水者，以有热也。故大便溏，小便自可者，此为有热；自利小便色白者，少阴病形悉具，此为有寒。恶寒脉微，自利清谷，此为有寒；发热后重，泄色黄赤，此为有热。皆可理其寒热也。凡腹中痛，转气下趋少腹者，此欲自利也。自利家身凉脉小为顺，身热脉大为逆。少阴病脉紧，下利脉暴微，手足反温，脉紧反去者，此为欲解。下利脉大者为未止，脉微弱数者，为欲自止，虽发热不死。是知下利脉大为逆，而脉小为顺也。自利，宜若可温，理中、白通诸四逆辈，皆温脏止利之剂。又有肠胃有积结，与下焦客邪，投温剂不能止之，必也或攻泄之、或分利之而后已。经曰：理中者，理中焦。此利在下焦，宜赤石脂禹余粮汤。复不止，当利其小便，是泄在下焦，渗泄而聚利者也。少阴病自利清水，色纯青，心下必痛。口干燥，或下利，三部脉皆平，按之心下鞕，或脉沉而滑，或不欲食而讝语，或差后至年月日复发，此数者，皆肠胃有积结而须攻泄者也。《内经》有曰：大热内结，注泄不止。热宜寒疗，结伏须除。以寒下之，结散利止。大寒凝内，久利泄溏，愈而复发，绵历岁年，以热下之，寒去利止，谓之通因通用。下利虽有表证，又不可发汗，以下利为邪气内攻，走津液而胃虚也。故经曰：下利不可攻其表，汗出必胀满者是已。大抵下利脱气至急，五夺之中，此为甚者，其或邪盛正虚，邪拥正气下脱，多下利而死。何以言之？经曰：下利日十余行，脉反实者，死；发热下利，至甚厥不止者，死；直视讝语，下利者，死；下利手足厥冷无脉者，灸之不温，脉不还者，死；少阴病自利，复烦躁不得卧寐者，死。此数者皆邪拥正气下脱而死者也。《金匮要略》曰：六腑气绝于外者，手足寒；五脏气绝于内者，利下不禁。呜呼！疾成而后药，虽神医不可为也。气既脱矣，孰能治之！
　　　　活法机要 【元　张洁古】

　　　　　治法

　　五泄之病，胃小肠大瘕三证，皆以清凉饮子主之，其泄自止。厥阴证加甘草以缓之；少阴证里急后重，故加大黄。又有太阴、阳明二证，当进退大承气汤主之。少阴证不能食也，当先补而后泄之，乃进药法也。先煎厚朴半两制，水煎二三服；后未已，谓有宿食不消，又加枳实二钱，同煎二三服；泄又未已，如稍进饮食，尚有热毒，又加大黄三钱推过，泄止住药；如泄未止，为肠胃有久尘垢滑粘，加芒硝半合，宿垢去尽则愈也。阳明证能食是也，当先泄而后补，谓退药法也。先用大承气汤五钱，水煎服；如利过泄未止，去芒硝；后稍热退，减大黄一半，再煎两服；如热气虽已，其人必腹满，又减去大黄，与枳实厚朴汤，又煎三两服；如腹满退，泄亦自愈，后服厚朴汤数服则已。
　　　　儒门事亲 【元　张从政】

　　　　　论五泄所宜气味

　　胃泄者，饮食不化，完谷出，色黄，风乘胃也，宜辛剂之类。　　脾泄者，腹胀满注，食则生呕逆，三证宜和剂、淡剂、甘剂、清剂之类。　　大肠泄者，肠鸣切痛，先宜寒剂夺之，次甘剂分其阴阳。　　小肠泄者，溲而便脓血，小腹痛，宜寒剂夺之，淡剂、甘剂分之。　　大瘕泄者，里急后重，数至圊而不能便，先宜清剂、寒剂夺之，后以淡剂、甘剂分之。或茎中痛亦然。
　　　　　金匮十全之法

　　飧泄：春伤于风，夏必飧泄。暮食不化，亦成飧泄。风而飧泄者，先宜发剂，次宜淡剂、甘剂、分剂之类。　　洞泄：春伤于风，邪气留连，乃为洞泄。泻下褐色，治法同上。又宜灸水分穴。湿气在下，又宜以苦剂越之。　　洞泄寒中，俗呼曰休息利。洞泄属甲乙风木，可灸气海、水分、三里，慎勿服峻热之药。小便濇则生。足肿腹胀满者，死于庚辛之日。如尸臭者，不治。　　注下：火气太过，宜凉剂，又宜淡剂调冰水，令顿服之则愈。此为暴下不止也。　　支满鹜溏，上满而后泄，下泄而后复上满，可服木香槟榔丸，青皮、陈皮。久则反寒，治法同寒中。如鹜溏而肠寒者，亦斯义。风湿亦有支满者。
　　　　　金匮十全五泄法后论

　　天之气，一也。一之为用，风火燥湿寒暑。故湿，六气之一也。相乘而为五变，其化在天为雨，在地为泥，在人为脾，甚则为泄。故风而湿，其泄也胃；暑而湿，其泄也脾；燥而湿，其泄也大肠；热而湿，其泄也小肠；寒而湿，其泄也大瘕。若胃泄不已，变而为飧泄；飧泄不已，变而为洞泄；洞泄不已，变而为脾泄寒中，此风乘湿之变也。若脾泄不已，变而为霍乱；霍乱不已，变而为注下；注下不已，变而为肿蛊，此暑乘湿之变也。若大肠泄不已，变而为(月真)胀；(月真)胀不已，变而为肠鸣；肠鸣不已，变而为支满鹜溏，此燥乘湿之变也。若小肠泄不已，变而为肠澼；肠澼不已，变而为脏毒；脏毒不已，变而为前后便血，此热乘湿之变也。若大瘕泄不已，变而为脱肛；脱肛不已，变而为广肠痛；广肠痛不已，变而为乳痔肠风，此寒乘湿之变也。凡此二十五变，若无湿则终不成疾。况脾胃二土，共管中州，胃好饮，脾恶湿，此泄之所由生也。凡下利之脉，微且小者生，浮大者死。水肿反是，脉浮大者生，沉细者死。夫病在里脉沉，在表脉浮。里当下之，表当汗之。下利而脉浮滑，水肿者，脉沉细，表里俱受病，故不治也。凡脏血便血，两手脉俱弦者死绝，俱滑大者生，血温身热者死。王太仆则曰：若下血而身热血温，是血去而外逸也，血属火故也。七日而死者，火之成数也。夫飧泄得之于风，亦汗可愈。或伏惊怖则胆木受邪，暴下绿水，盖谓戊己见伐于甲木也。婴儿泄绿水，《素问》有婴儿风，理亦如之。洞泄者，飧泄之甚，但飧泄近于洞泄。洞泄久则寒中，温之可也。治法曰：和之则可，汗之则不可。盖在腑则易治，入脏则难攻。洞泄寒中，自腑而入脏，宜和解而勿争。水肿之作，未遽然也。由湿遍于大肠，小溲自濇，水湿既潴，肿满日倍，面黄腹大，肢体如泥，湿气周身，难专一法，越其高而夺其下，发其表而渗其中，酸收而辛散，淡渗而苦坚，用攻剂以救其甚，缓剂以平其余，如是则孤精得气，独魄反阳，亦可保形，陈莝去而净腑洁矣。彼豆蔻、乌梅、罂粟囊，勿骤用也。设病形一变，必致大悞，或通而塞，或塞而通，塞塞通通，岂限一法？世俗止知塞剂之能塞，而不知通剂之能塞者，拘于方也。凡治湿皆可以利小溲为主。诸泄不已，宜灸水分穴，谓水谷之所别也。脐之上一寸半，灸五七壮。腹鸣如雷，水道行之候也。凡湿勿针，《内经》虽云缪刺其处，莫若以张长沙治伤寒法治之。盖泄者，亦四时伤寒之一也。仲景曰：上涌而下泄，表汗而里攻。半在表半在里则宜和解之。表里俱见，随证渗泄。此虽以治伤寒，其于治湿也同。仍察脉以视深浅，问年壮以视虚实，所投必如意矣。诸厥固泄，皆属于下。下谓下焦肝肾气也。夫守司于下，肾之气也。门户束要，肝之气也。故诸厥固泄，皆属下也。厥谓气逆，固谓禁固。气逆上行，反固而不禁，出入无度，燥湿不恒，皆由下焦失其主守也。
　　　　　治法

　　夫大人小儿暴注泻水不已，乃火运太过之病，火主暴逆之故也。急宜用水调桂苓甘露散、五苓散、益元散，或以长流水煎过，放冷服则愈。慎不可骤用罂粟壳、干姜、豆蔻、圣散子之类，纵泻止，则肠胃不通，转生他疾，止可以分阴阳利水道而已。　　凡泄泻米谷不化，日夜无度，腹中雷鸣，下利完谷，可用导水丸、禹功散泄之。或病人老弱气虚，可用无忧散泄之。再观病势强弱，候一二日，可服胃风汤以治其风。如不愈者，更服桂枝麻黄汤汗之则愈。《内经》曰：夫风之中为肠风飧泄。启元子云：风入胃中，上熏于胃，故食不化，而下泄：又云：暮食不化为飧泄。又经云：春伤于风，夏为飧泄。故风宜出汗。肠中鸣者，风以动之，动而有声，慎不可用罂粟、豆蔻、干姜大燥之药。病微者燥之，去其湿则愈。病甚者攻之不动，反能为害。经曰：其减则渐，其加则甚。可用五苓散去猪苓加人参散服之。　　夫男子妇人，病水湿泻注不止，因服豆蔻、乌梅、姜、附峻热之剂，遂令三焦闭溢，水道不行，水满皮肤，身体否肿，面黄腹大，小便赤濇，两足按之，陷而复起。《内经》曰：诸湿肿满，皆属脾土。可用独圣散吐之。如时月寒凉，宜于暖室不透风处，用火一盆以借火力出汗；次以导水禹功散，量虚实，泻十余行，湿去肿减则愈矣。是汗下吐三法齐行，既汗下吐讫，腑脏空虚，宜以淡粥调养肠胃二三日；次服五苓散、益元散同煎，灯心汤调下。如势未尽更宜服神助散，旧名葶苈散，可以流湿润燥，分阴阳，利小便。不利小便，非其法也。既平之后，宜大将息，忌鱼、盐、酒、肉、瓜果、房室等事，如此三年则可矣。如或不然，决死而不救也。　　泻利之疾，岁岁有之，医者不察，便用圣散子之属，干姜、赤石脂、乌梅、罂粟壳、官桂、石榴皮、龙骨、牡蛎之属，变生小便癃闭，甚者为胀，又甚者，水肿之疾。间有愈者，病有微者也，甚则必不愈矣。　　大暑未上，四之气，为病多发暑气，头痛身热发渴，不宜作热病治，宜以白虎汤。得此病不传染。次发脾泄、胃泄、大肠泄、小肠泄、大瘕泄、霍乱吐泻下利，及赤白相杂，水谷不分消，肠鸣切痛，面浮足肿，目黄口干，胀满气痞，手足无力。小儿亦如此。四之气，病宜渗泄，五苓散之类。古今图书集成医部全录卷二百五十三

泄泻门

　　　　东垣十书 【元　李杲】

　　　　　春伤于风夏为飧泄论

　　《素问》生气通天论曰：春伤于风，邪气留连，乃为洞泄。阴阳应象论曰：春伤于风，夏生飧泄。王冰注曰：风中于表，则内应于肝，肝气乘脾，故洞泄或飧泄。成无己注云：当春之时，风气大行。春伤于风，风气通于肝，肝以春适旺，风虽入之，不能即发，至夏肝衰，然后始动。风淫末疾，则当发于四肢。夏以阳气外盛，风不能外发，故攻内而为飧泄。王海藏曰：木在时为春，在人为肝，在天为风，当春之时，发为温令，反为寒折，是三春之月，行三冬之令，以是知水太过矣。水既太过，金肃愈严，是所胜者乘之而妄行也。所胜者乘之，则木虚明矣。木气既虚，火令不及，是所生者受病，故所不胜者侮之。是以土来木之分，变而为飧泄也。所以病发于夏者，以木绝于夏，而土旺于夏，湿本有下行之体故也。不病于春者，以春时风虽有伤，木实当权故也。或谓春伤于风，是人为风所伤，非也。若是则止当头痛恶风自汗，何以言夏为飧泄哉？今言春伤于风，即是时伤令也明矣。诸家注释，皆不得经旨者，盖由推求太过故耳。夫风，天地之气也。其伤于人，人岂能于未发病之前，预知其客于何经络、何脏腑、何部分而成何病？及其既发病，然后可以诊候，始知其客于某经络、某脏腑、某部分，成某病耳。注释者，苟悟因病始知病原之理，则于此伤不劳余力，自迎刃而解矣。夫洞泄是因其发动之时，形诊昭著，乃逆推之而知其昔日致病之原为伤风耳。非是初受伤之时，能预定其今日必为此病也。且夫伤于风也。有当时发病者，有过时发病者，有久而后发病者，有过时之久自消散而不成病者。何哉？盖由邪气之传变，聚散不常，及正气之虚实不等故也。且以伤风言之：其当时而发，则为恶风发热，头疼自汗，咳嗽喘促等病；其过时与久而发，则为疠风、热中、寒中、偏枯五脏之风等病。是则洞泄、飧泄者，乃过时而发之中之一病耳。因洞泄、飧泄之病生，以形诊推之，则知其为春伤于风，藏蓄不散而致。苟洞泄、飧泄之病未生，孰能知其已伤风于前，将发病于后邪？假如过时之久自消散，而不成病者，人亦能知乎？夫风者，春之令也。春感之不即发，而至夏邪既不散，则必为疾。其所以为洞泄者，以风乃天地浩荡之气，飞扬鼓舞，神速不恒，人身有此，肠胃之职，其能从容传化泌别而得其常乎？故水谷不及分别，而并趋下。其为飧泄，亦类此义。夫王冰之注，虽未免泥于必字及未得经旨，然却不至太远也。若成无己之说则似太远矣，然犹未至于甚也。至王海藏立论，则推求过极，欲异于人，殊不知反穿凿缀缉，乖悖经旨，有不可胜言者。此先儒所谓如大军游骑，出远而无所归矣。姑摭成无己、王海藏之说，辨其甚者一二。夫无己谓：风淫末疾则当发于四肢，雨淫腹疾则当发为下利。窃谓则当二字，决然之辞也。春伤风，遇夏之阳气外盛而不能外发，故攻内为飧泄，此或若可通矣。经曰：木发无时。倘风不伤于春而伤于他时，不遇夏之阳气外盛，将外发乎？将内攻乎？况风属阳，与夏同气，果欲外出，则当随其散越之势而出，安有不能之理乎？且风善行数变，其为病非一，岂独能为四肢之疾乎？所谓雨淫腹疾之义，其不通亦如此乎？乃若海藏则又以春伤风为时伤令，故于春伤风，谓春行冬令而温为寒折，又谓母亢而害所承之子。吁！何支离破碎，徒费辞如此乎？经曰：亢则害，承乃制。其义谓己亢极，则胜己者来制。如火亢极，则水来制之。经所谓相火之下水气承之、水位之下土气承之之类，皆是胜己者为承。今以亢为母，承为子，将求胜于经欤？抑未达欤？又如以制物者为所胜，受制者为所不胜，与经所谓气有余，则制己所胜，而侮所不胜；及传之于其所胜，死于其所不胜之旨全反矣。
　　　　　春伤于风夏生飧泄 【与前论异】
　　木在时为春，在人为肝，在天为风。风者，无形之清气也。当春之时，发为温令，反为寒折，是三春之月，行三冬之令也，以是知水为太过矣。水既太过，金肃愈严，是所胜者乘之而妄行也。所胜者乘之，则木虚明矣。故经曰：从后来者为虚邪。木气既虚，火令不及，是所生者受病也。故所不胜者侮之。是以土来木之分，变而为飧泄也。故经曰：清气在下则生飧泄，以其湿令当权，故飧泄之候发之于夏也。若当春之时，木不发生，温令未显，止行冬令，是谓伤卫。以其阳气不出地上，当以麻黄汤发之。麻黄味苦，味之薄者，乃阴中之阳，故从水中补木而泻水，发出津液为汗。若春木已生，温令已显，阳气出于地上，寒再至而复折之，当以轻发之，谓已得少阳之气，不必用麻黄也。春伤于风，夏生飧泄，所以病发于夏者，以其木绝于夏，而土王于长夏，湿本有下行之体，故飧泄于夏。不病于春者，以其春时风虽有伤，木实当权，故飧泄不病于木之时，而发于湿之分也。经曰：至而不至，是为不及。所胜妄行，所不胜者薄之，所生者受病。此之谓也。　　六脉沉紧，按之不鼓，膀胱小肠也。或泻利不止而腹胀，或纯便血赤血，或杂脓血，便虽多而不渴，精神短少。或面白脱色，此失血之故。或面黄而气短，此元气损少之故。且小肠者，手太阳经丙火也；膀胱者，足太阳经壬水也。是壬水来丙小肠之位，小肠为壬所克而外走也。诸手经短而足经长，兼以五行相克论之，俱是足经。此火投于水，大寒之证，宜温之则愈。其与《难经》一证，寒热相反，亦名曰小肠。泻亦作泄。海藏云：此杂病火投于水，变为寒证。又外伤足太阳膀胱经，左脉俱浮，为表阳之候也。忽变为内寒，亦旺火投盛水，而屈丙就壬化，脉反不浮而微沉。此内病与外病，俱有此火投水例，非精于诊脉者，孰能知之？宜姜、附、赤石脂、朱砂丹。　　如飧泄不禁，以升阳除湿防风汤导其湿。如飧泄及泄不止，以风药升阳，苍朮益胃去湿。脉实(月真)胀，闭塞不通，从权以苦多甘少药泄之。如得通，复以升阳汤助其阳，或便以升阳汤中加下泄药。　　肠中寒，则食已窘迫，肠鸣切痛，大便色白。肠中寒，胃中热，则疾饥小腹痛胀。肠中热，胃中寒，则胀而且泄。非独肠中热则泄，胃中寒，传化亦泄。
　　　　丹溪心法 【元　朱震亨】

　　　　　泄泻

　　泄泻有湿火气虚痰积。湿用四苓散加苍朮，甚者苍白二朮同炒用，燥湿兼渗泄。火用四苓散加木通、黄芩，伐火利小水。痰积宜豁之，用海粉、青黛、黄芩、神曲糊丸服之。在上者，用吐；在下陷者，宜升提之，用升麻、防风。气虚用人参、白朮、炒芍药、升麻。食积，二陈汤和泽泻、苍朮、白朮、山楂、神曲、川芎，或吞保和丸。　　泻水多者，用五苓散。久病大肠气泄，用熟地半两炒，白芍、知母各三钱，升麻、干姜各二钱，炙甘草一钱为末，粥丸服之，仍用艾炷如麦粒，于百会穴灸三壮。　　脾泻当补脾气，健运复常，用炒白朮四两，炒神曲三两，炒芍药三两半，冬月及春初，用肉蔻代之。或散或汤，作饼子尤佳。　　食积作泻，宜再下之，神曲、大黄作丸子服。　　脾泻已久，大肠不禁，此脾气已脱，宜急濇之，以赤石脂、肉豆蔻、干姜之类。　　寒泄，寒气在腹，攻刺作痛，洞下清水，腹内雷鸣，米饮不化者，理中汤，或吞大已寒丸、附子桂香丸；畏食者，八味汤。　　热泻，粪色赤黄，肛门焦痛，粪出谷道，犹如汤浇，烦渴，小便不利，宜五苓散吞香连丸。　　湿泻，由坐卧湿处，以致湿气伤脾，土不克水，梅雨久阴，多有此病。宜除湿汤吞戊己丸，佐以胃苓汤；重者朮附汤。　　伤食泻，因饮食过多，有伤脾气，遂成泄泻，必噫气如败卵臭，宜治中汤加砂仁半钱；或吞感应丸，尤当。　　有脾气久虚，不受饮食者，食毕即肠鸣腹急，尽下所食物，方才宽快，不食则无事，俗名录食泻，经年不愈，宜快脾丸三五粒。　　因伤于酒，每晨起必泻者，宜理中汤加干葛，或吞酒煮黄连丸。　　因伤面而泻者，养胃汤加萝卜子炒研破一钱。痛者更加木香半钱；泻甚者去藿香加炮姜半钱。　　有每日五更初洞泻，服止泻药并无效，米饮下五味丸，或专以五味子煎饮，亦治脾肾泻。惟省节饮食，忌口。但得日间上半夜无事，近五更其泻复作，此病在肾，俗呼为脾肾泻。分水饮下二神丸及椒朴丸，或平胃散下小茴香丸。病久则重，其人虚甚，宜椒附汤。　　暑泻因中暑热者，宜胃苓汤，或五苓散加车前子末少许，甚效。　　世俗类用濇药治利与泻，若积久而虚者，或可行之。初得之者，必变他疾，为祸不少。殊不知多因于湿，惟分利小水，最为上策。
　　　　早治会粹 【元　朱震亨】

　　　　　泄泻从湿治有多少

　　泄泻者，水湿所为也。由湿本土，土乃脾胃之气也。得此证者，或因于内伤，或感于外邪，皆能动乎脾湿。脾病则升举之气下陷，湿变下注，并出大肠之道，以胃与大肠同乎阳明一经也。云湿可成泄，垂教治湿大意而言。后世方论泥云：治湿不利小便，非其治也。故凡泄泻之药，多用淡渗之剂利之。下久不止，不分所得之因，遽以为寒，而用紧濇热药兜之。夫泄有五：飧泄者，水谷不化而完出，湿兼风也；溏泄者，渐下汗积粘垢，湿兼热也；鹜泄者，所下澄澈清冷，小便清白，湿兼寒也；濡泄者，体重软弱，泄下多水，湿自甚也；滑泄者，久下不能禁固，湿胜气脱也。若此有寒热虚实之不同，举治不可执一而言，谨书数法于后。夫泄有宜汗解者。经言：春伤于风，夏必飧泄。又云：久风为飧泄。若《保命集》云：用苍朮、麻黄、防风之属是也。有宜下而保安者。若长沙言下利脉滑而数者，有宿食也，当下之。下利已差，至其时复发者，此为下未尽，更下之，安。悉用大承气汤加减之剂。有宜化而得安者。《格致余论》：夏月患泄，百方不效，视之久病而神亦瘁，小便少而赤，脉滑而颇弦，膈闷食减，因悟此久积所为，积湿成痰，留于肺中，宜大肠之不固也。清其源则流自清，以茱萸等作汤，温服一碗许，探喉中一吐痰半升；如利减一半，次早晨饮，吐半升而利止。有以补养而愈者。若《脾胃论》言：脉弦气弱自汗，四肢发热，大便泄泻，从黄芪建中汤。有宜调和脾湿而得止者。若洁古言曰：四肢懒倦，小便不利，大便走泄，沉困，饮食减少，以白朮、芍药、茯苓加减治之。有宜升举而安者。若《试效方》言：胃中湿，脾弱不能运行，食下则为泄，助甲胆风胜以克之，以升阳之药羌活、独活、升麻、防风、炙甘草之属。有宜燥湿而后除者。若《脾胃论》言：土湿有余，脉缓，怠惰嗜卧，四肢不收，大便泄泻，从平胃散。有宜寒凉而愈者。若长沙言：协热自利者，黄芩汤主之。举其湿热之相宜者，若长沙言：下利脉迟紧痛，未欲止，当温之。下利心痛，急当救里。下利清白，水液澄澈，可与理中四逆汤辈。究其利小便之相宜者，河间言湿胜则濡泄，小便不利者，可与五苓散、益元散分导之。以其收敛之相宜者，东垣言：寒滑气泄不固，制诃子散濇之。以上诸法，各有所主，宜独利小便而湿动也。岂独病因寒，必待龙骨、石脂紧重燥毒之属濇之？治者又当审择其说，一途取利。约而不博，可乎？
　　　　局方发挥 【元　朱震亨】

　　　　　泄利滞下治法不同

　　泄利一门，其用锺乳健脾丸、朝真丸、驻车丸、诃黎勒丸、大温脾丸、黄连阿胶丸、胡粉丸、桃花丸、诃黎勒散、木香散、七枣汤、赤石脂散、养脏汤、御米汤、金粟汤、狗头骨丸、豆蔻丸、肉豆蔻散、三神丸、丁香豆蔻散、止泻丸，皆用热药为主治，以濇药为佐使，当为肠虚感寒而成滑利者设也。彼泻利者，将无热证耶？将无积滞耶？《内经》曰：春伤于风，夏为飧泄，多属滞下。夫泻利证其类尤多，先贤曰湿多成五泻，此确论也。曰风曰湿，固不可得而通治矣。况风与湿之外，又有杂合受邪，似难例用濇热之剂。今方中书证，有兼治里急者，有兼治后重者，有兼治里急后重者，此岂非滞下之病乎？今泻利与滞下衮同论治，实实虚虚之患，将不俟终日矣。　　或曰：然则泻利与滞下，为病不同，治法亦别，吾子其能通之乎？予曰：经云，暴注下迫，皆属于热；又曰，暴注属于火；又，下利清白属于寒也。热者君火之气，火者相火之气，寒者寒水之气。属火热者二，属水寒者一。泻利一证，似乎属热者多，属寒者少。详玩《局方》，专以热濇为用，若用之于下利清白而属于寒者斯可矣。经所谓下迫者，即里急后重之谓也。其病属火，相火所为，其毒甚于热也，投以濇热，非杀之而何？谨按仲景之法，谓下利脉滑而数者，有宿食，当下之。下利脉迟而滑者，实也，利为未止，急下之。下利脉反滑，当有所去，下之安。下利不欲食，有宿食者，当下之。下利腹满痛，为寒为实，当下之。下利腹坚实，当下之。下利谵语，有燥矢，当下之。下利三部脉皆平，按之心下坚，急下之。下利已差，至其时复发者，此为下未尽，更下之，安。下利脉大浮弦，下之当自愈。风寒在者，不可下。下后，心下坚痛，脉迟，此为寒，宜温之。脉浮大，此为虚，强下之故也。设脉浮革者，因而肠鸣，当温之。下利脉迟紧痛，未欲止，当温之。下利心痛，急当救里，可与理中、四逆、附子辈。下利大孔痛，宜温之。观仲景可下者十法，可温者五法。谓之下者，率用承气加减，何尝以砒丹、巴硇决烈燥热重毒之剂？谓之温者，率用姜、附为主，何尝用锺乳、龙骨、石脂、粟壳紧濇燥毒之剂？　　或曰：可下者，岂非肠胃有积滞乎？不用砒丹、巴硇，恐积滞未易行也。吾子以为未然，幸发明承气之意可乎？予曰：大黄之寒，其性善走，佐以厚朴之温，善行滞气，缓以甘草之甘，饮以汤液，灌涤肠胃，滋润轻快，无所留滞，积行即止。砒丹、巴硇毒热类聚，剂成丸药，其气凶暴，其体重滞，积垢虽行，毒气所过，譬如强暴贪贼，手持兵刃，其可使之徘徊顾瞻于堂奥间乎？借使有愈病之功，其肠胃清淳之气，能免旁损暗伤之患乎？仲景治利可温者温，可下者下，或解表，或利小便，或待其自已。区别易治、难治、不治之证，至为详密，然犹与滞下衮同立方命论。其后刘河间分别在表在里，挟风、挟湿、挟热、挟寒、挟虚，明着经络，堤防传变，大概发明滞下证治，尤为切要。和血则便脓自愈，调气则后重自除，此实盲者之日月，聋者之雷霆也。　　或曰：《局方》治法，将终不能仿佛仲景之方耶？予曰：圆机活法，《内经》具举，与经意合者，仲景之书也。仲景因病以冶方，《局方》制药以俟病，若之何其能仿佛也？宋命近臣雠校方书，近臣者，术业素异，居养不同，焉知医之事哉？虽知尊仲景矣，亦未尝不欲效之也，徒以捧心效西施尔。观桃花丸一方可见矣，即《要略》桃花汤也。仲景以治便脓血，用赤石脂丸者，干姜、粳米同煮作汤，一饮病安，便止后药。意谓病属下焦，血虚且寒，非干姜之温，石脂之濇且重，不能止血，粳米味甘，引入肠胃，不使重濇之体，少有凝滞，故煮成汤液，药行易散，余毒亦无。《局方》不知深意，不造妙理，但取易于应用，喜其性味温补，借为止泻良方，改为丸药剂以面糊，日与三服，其果能与仲景之意合否乎？
　　　　卫山宝鉴 【元　罗天益】

　　　　　濡泄

　　《内经》云：湿胜则濡泄。《甲乙经》云：寒气客于下焦，传为濡泄。夫脾为五脏之至阴，其性恶寒湿。今寒湿之气，内客于脾，故不能培助胃气，腐熟水谷。致清浊不分，水入肠间，虚莫能制，故洞泄如水，随气而下，为之濡泄。法当除湿利小便也。
　　　　　飧泄

　　《内经》云：清气在下，则生飧泄。又曰：久风入胃中，则为肠风飧泄。夫脾胃土也，其气冲和，以化为事。今清气下降而不升，则风邪久而干胃，是木贼土也。故冲和之气不能化而令物完出，谓之飧泄。或饮食太过，肠胃所伤，亦致米谷不化，此俗呼水谷利也。法当下者举之而消克之也。以加减木香散主之。　　下多者，还用白朮。气泄而不收则下多，白朮甘壅补，使正气收而不下泄也。或曰：湿胜则濡泄。朮专除湿，于是下多者加之。
　　　　证治要诀 【明　戴思恭】

　　　　　泄泻

　　冷泄，不言而喻。热亦能泻者，盖冷泻譬之盐，见火热则凝，冷则复消；热泻譬之水，寒则凝结，热则复化为水。此外证状不一，疑似之间，并用先见分水丸一二服。惟伤热泻不可用。　　五虚者，死。脉细，皮寒，少气，前后泄痢，饮食不入，元是冷泻。因泻而烦躁饮水，转饮转泻者，参附汤，理中汤加茯苓、黄连名连理汤。用之多有奇功。且如今当暑月，若的知暑泻，自合用暑药；的知冷泻，自合用热药。中间有一等感暑，又复内伤生冷，非连理汤不可。下泄无度，泄后却弹过响，肛门热，小便赤濇，心下烦渴，且又喜冷，此药为宜。若元是暑泻，经久下元虚甚，日夜频并，暑毒之势已然，而泻不已，若用暑药，则决不能取效。便用姜附辈，又似难施，疑似之间，尤宜用此。余生治伤寒，协热自利，有用白姜黄对半名金银汤者，即此意也。然不若连理汤为稳。如寒泻服上药未效，宜木香汤，或姜附汤、六柱汤吞震灵丹、养气丹。手足厥逆者，兼进朱砂丹。药食方入口而即下者，名曰直肠，难治。如泻已愈而精神未复旧者，宜十补汤。寒泻腹中大痛，于服前药外，间进乳豆丸。服诸热药以温中，并不见效，登圊不迭，秽物即出，此属下焦，宜桃花丸二五粒，诃黎勒丸以濇之。　　暑泻由冒感暑气，或饮啖日中之所晒物，坐日中热处，证状与热泻略同，宜胃苓饮，或五苓散加车前子少许，兼进来复丹。凡泻，津液既去，口必渴，小便多是赤濇，未可便作热论。的知热泻，方用冷剂，不然，勿妄投以致增剧。泻止，渴自止，小便亦能如常。　　气泻肠鸣，气走胸膈，痞闷腹急而痛，泻则稍可，须臾又急；亦有腹急气塞而不通者，此由中脘停滞，气不流转，水谷不分所致。宜大七香丸，入米煎服。久而不愈者，宽中散吞震灵丹，仍佐以米饮调香附末。　　湿泻，如其人本不甚泻，每日二三次鸭溏，此脾家不燥，常服平胃散自愈。缘内有苍朮，可以燥脾。　　伤食泻，因饮食过多，有伤脾气，遂成泄泻，俗呼为伤败腹，其人必噫气如败卵臭，宜治中汤加砂仁半钱，或七香丸、红丸子杂服。　　食积腹疼而泻，不可遽用治中兜住，先用调脾饮吞感应丸。或因食一物过伤而泻，后复食之即泻者，以脾为其所伤未后而然，宜健脾汤。因食冷物停滞伤脾，脾气不暖，所食之物不能消化，泻出而食物如故，宜治中汤加干姜，吞酒煮黄连丸。　　或重而泻泄频数者，宜冲和汤。
　　泻已愈隔年，及后期复泻，古论云：病有期年而发者，有积故也，宜感应丸。　　风寒泄利下重，其人四逆，先以水盏半，葱白二根，煎一盏，去葱煎四逆散至七分。咳加北五味子、干姜各半钱；悸加桂枝一钱；小便不利加茯苓一钱；腹痛加熟附子半钱。　　若审是不利[不利　当作「下利」。]清谷，手足四逆，其人面带赤，或腹痛，或干呕，或咽痛，四逆汤倍干姜。面赤者加葱一根；腹痛加芍药一钱半；呕加生姜；咽痛加桔梗一钱。　　若口中和而背恶寒，宜正方四逆汤，不必加减。四逆散，四逆汤俱治少阴下利。四肢逆冷，泄利下重者，与下利清谷者，一凉一温，又自有阴阳之别。盖四逆散是治四逆阳证，四逆汤是治四逆阴证。　　若初得病便是少阴证，其人发热恶寒，身疼，头不痛，宜麻黄附子细辛汤微汗之，或五积散加熟附半钱，或五积散加顺元散。若烦闷厥逆，或舌卷囊缩，或下利清谷，里寒外热，此属厥阴经，阴中之阴，宜进通脉四逆汤，或当归四逆汤加生姜、茱萸。舌卷囊缩，不特阴中之阴有之，阳明之热陷入厥阴亦有之。盖阳明主宗筋，宗筋为热毒风所致，故弗荣而急引舌与卵，是以舌卷囊缩，当泻阳以救阴，宜大承气汤。　　要知均自为利，身不热手足自温者，太阴；身体四逆者，少阴、厥阴。其余身热下利，皆属阳经。然阴利有反发热，或初病无热，利后却热，或初得病即身热，继而自利，此阴利非阳传阴经之利。　　若下利清谷，身热躁扰，里寒外热，仲景谓之反发热，此乃阴盛格阳，宜四逆汤、附子理中汤。盖阳气传阴经而下利者，乃是热利，阳陷入里，外所以无热。阴气入阴经而下利者，乃是里寒自利，寒既在里为主，则阳必客于外，所以外反热。要知阴阳二证，发热自是不同，发于阳而发热者，头必疼；发于阴而发热者，头不痛，此为验。　　有元是阳证，因冷剂太骤，遂见下利不止，而诸阳证仍在，略不少衰。此当以暖药固其下，洞泄稍定，又宜随证治之，不可用热。初病是阳经见头疼，以次阳传入阴，头略不疼，不可便谓不疼为阴证，须问其得病之初，头疼与否。　　泻而腹痛有积者，生料五苓散、藿香正气散，均各半贴。若泻虽无积，其腹痛甚，生料五苓散加木香七分，或六和汤加木香半钱；或不加木香，止与二药煎熟去滓，调下苏合香丸。　　泻而发热者，胃苓饮。泻而发渴者，胃苓饮兼缩脾饮。余泻渴兼作未透者，汤化苏合香丸吞来复丹，或研来复丹作末，白汤调下；已透者香薷饮。　　伤湿，小便秘，大便溏者，五苓散吞戊己丸。戊己属土，土能克水，因以得名。五苓乃湿家之要药。经云：治湿不利小便，非其治也。意盖取此。　　伤食泻，伤于生冷油腻，停滞膈间，脾气不温，食难消化。或多餐糯食及一切难化之物，并宜红丸子、金上牢内消丸。
　　　　医学纲目 【明　楼英】

　　　　　泄泻

　　五虚之证，予尝治数人，在下则泄泻不止，在上则吐痰不已者，皆死。盖气脱无所管摄故也。若用参朮膏救之于早者，十活二三。　　泄泻身热，小便不利口渴者，益元、五苓。若火多，四苓加木通、黄芩。泄而困倦不便，及脉数虚热者，宜参、朮、滑石、苓。通泄而脉滑坚者，实热，宜大承气汤。　　运气泄泻有六：一曰，土助脾湿盛而泄泻。经云：岁土太过，雨湿流行，民病溏泄肠鸣。又曰：岁水不及，湿乃下行，民病身重濡泄。又云：岁火不及，寒乃大行，复则病鹜溏，腹痛肠鸣泄注。又云：土郁之发，民病饮发注下。又云：湿胜则濡泄。治以苦温是也。　　二曰，风木攻脾，虚而泄泻。经云：厥阴司天，风淫所胜，民病冷泄溏泄。又云：春伤于风，邪气留连，乃为洞泄。治以辛凉是也。　　三曰，热泻。经云：少阳所至为暴泄。又云：少阴之胜，腹满溏泄。又云：火郁之发，民病注下。治以寒剂是也。　　四曰，寒泄。经云：岁水太过，寒气流行，民病肠鸣溏泄。又云：太阳所至为流泄禁止。又云：太阳之胜，寒入下焦，传为濡泄。治以热剂是也。　　五曰，热中寒中泄。经云：太阳司天之政，三之气，寒气行，民病寒，反热中注下者，是外寒内热泄也。又云：长夏善病洞泄寒中者，是外热内寒泄也。治以寒热兼施是也。　　六曰，燥泄。经云：岁木不及，燥乃大行，民病肠鸣溏泄。又云：阳明司天，燥淫所胜，民病腹中鸣注泄鹜溏。又云：阳明之胜，清发于中溏泄。又云：阳明之复，腹胀而泄。治以温剂是也。
　　　　　飧泻

　　久风入中为飧泄。经云：虚邪之中人也，始于皮毛，留而不去，传舍于络脉；留而不去，传舍于经；留而不去，传舍于腧；留而不去，传舍于伏冲之脉；留而不去，传舍于肠胃。在肠胃之时，贲响腹胀。多寒则肠鸣飧泄，食不化。此久风入中为飧泄之义同也。　　运气飧泄，皆属风木攻脾。经云：岁木太过，风气流行，脾土受邪，民病飧泄食减。又云：岁土不及，风乃大行，民病飧泄，体重腹痛。又云：土不及曰卑监，卑监之纪，上角与正角同，其病飧泄。治以凉剂是也。
　　　　明医杂着 【明　王纶】

　　　　　证治

　　泄本属湿，然多因饮食不节，致伤脾胃而作，须看时令，分寒热新入而施治。治法补脾消食，利小便。亦有升提下陷之气，用风药以胜湿；亦有久泄肠胃虚滑不禁者，宜濇之。用白朮二钱，茯苓、芍药炒各一钱五分。已上三味，乃泄泻必用者；陈皮一钱，甘草炙五分。若伤食泻黄或食积，加神曲、麦芽、山楂各一钱，黄连炒七分。若腹中窄狭，再加厚朴、枳实，以消停滞。　　【注　按前证若饮食已消，而泄泻未止，此脾胃之气伤也，宜五味异功散。若泄泻而腹中重坠，此脾胃之气下陷也，宜补中益气汤。若服克滞之剂，而腹中窄狭，此脾气虚痞也，宜六君子汤。若胁胀少食，善怒泻青，此脾虚为肝所乘，宜六君子加柴胡、升麻、木香。若少食体倦，善噫泄黄，此脾虚下陷也，宜六君子加升麻、柴胡。大凡诸证若脾脉弦长者，肝木乘脾土也，当补脾平肝。若脾脉沉弦者，寒水侮脾土也，当温中补肾。夫黄连、枳实，虽消停滞，开痞闷，若脾胃充实，暴患实痞，宜暂用；若屡患屡服，或脾胃虚痞者用之，则脾胃反伤，而诸证蜂起。故东垣云：脾胃实者，用黄连、枳实泻之。虚者，用白朮、陈皮补之。须分病之虚实、人之南北而治之。】　　若小便赤濇短少，加猪苓、泽泻各一钱，以分利之。夏月加茵陈七分，山栀仁炒四分。　　 【注　按前证若津液偏渗于大肠，大便泻而小便少者，宜用此药分利。若阴阳已分而小便短少者，此脾肺气虚而不能生水，宜补中益气汤加麦门、五味。阴火上炎，而小便赤少者，此肺气受伤，而不能生水，六味地黄丸加麦门、五味。若肾经阴虚，阳无所生，而小便短少者，滋肾丸。若肾经阳虚，阴无所化，而小便短少者，益气汤、六味丸。若误用渗泄分利，复伤阳气，阴无所生，而小便不利，或目睛凸出，腹胀如鼓，或腿膝肿硬，或皮肤断裂者，先用滋肾丸、益气汤。每见元气虚而复用泽泻、猪苓，因损真阴，以致前证益盛者，急投金匮加减肾气丸，多有复生者。若反服牵牛、大黄峻剂通之，是速其危也。】　　若口渴引饮，加干姜一钱五分，人参、麦冬各一钱，升麻四分，乌梅肉五个。　　 【注　按前证若胃气伤而内亡津液者，用七味白朮散。胃气弱而津液少者，用补中益气汤。气血俱虚而津液少者，用十全大补汤。肾虚津液少者，用六味地黄丸。肾水不足而虚火上炎者，用加减八味丸。若肾水不足之人患泄泻，或服分利之剂过多，而患口渴者，若不用前药以固其本源，则肺肾复伤，多变小便不利肚腹水肿等危证矣。】　　若夏秋之间，湿热大行，暴注水泻，加黄连、苍朮、泽泻各一钱，升麻、木通各五分。发热作渴，加干姜、石膏各一钱。黄疸，小便赤，加茵陈一钱，山栀、木通各五分。　　 【注　按东垣云：若值秋燥令行，湿热少退，体重节痛，口舌干燥，饮食无味，二便不调，不欲饮食，或食不化，兼洒淅恶寒，凄惨面恶，此肺与脾胃虚而阳气不伸也，用升阳益胃汤治之。前证若湿热内作，脾胃不能通调而致者，宜用此药分利之。湿热已去，脾胃虚弱而致者，宜用六君子、当归调补之。湿热已去，脾气下陷而致者，宜用补中益气汤升举之。其黄疸，若小便不利，四肢沉重，渴不欲饮，此湿胜于热，用大茵陈汤；大便自利，茵陈栀子黄连汤。若往来寒热身黄者，宜用小柴胡加栀子。若因劳伤形体，饮食失节而身黄者，用小半夏汤。盖黄疸为内伤不足之证，宜调补脾胃元气为主，若妄用驱逐，复伤元气，多致不起。】　　若久泻脾胃虚弱，饮食难化，加黄芪炙、人参各一钱，神曲、麦芽各一钱二分，木香煨、干姜炙各五分。　　【注　按前证或作呕，或饮食少思，属脾胃虚弱，用四君子加半夏、木香。或兼作呕或腹作痛，属脾胃虚寒，用六君子加炮姜、木香。若麦芽善损肾，神曲善化胎损神，不宜轻用。大抵此证多由泛用消食利水之剂，损其真阴，元气不能自主持，遂成久泄，若非补中益气汤、四神丸滋其本源，后必胸痞腹胀，小便淋沥，多致不起。】　　若久泻，肠胃虚滑不禁，加肉豆蔻、诃子皮、赤石脂各一钱，木香煨、干姜炙各五分。　　 【注　按东垣云：中焦气弱，脾胃受寒冷，大便滑泻，腹中雷鸣。或因误下末传寒中，复遇时寒，四肢厥逆，心胃绞痛，冷汗不止，此肾与脾胃虚也，用沉香温胃丸治之。窃谓前证，若脾胃虚寒下陷者，用补中益气汤加木香、肉豆蔻、补骨脂。若脾气虚寒不禁者，用六君子汤加炮姜、肉桂。若命门火衰，而脾土虚寒者，用八味丸。若脾肾气血俱虚者，用十全大补汤送四神丸。若大便滑利，小便闭塞，或肢体渐肿，喘嗽唾痰，为脾肾气血俱虚，宜用十全大补汤送四神丸。若大便滑利，小便闭濇，或肢体渐肿，喘嗽唾痰，为脾肾亏损，宜用金匮加减肾气丸。】　　若饮酒便泄，此酒积热泻也，加黄连炒、茵陈、干姜各一钱，木香五分。　　 【注　按前证若酒湿未散，脾气未虚，宜用此药分利湿热。若湿热已去，中气被伤，宜六君子调补中气。若误服克伐分利之剂，胸膈渐满，小便短少，或腿足与腹渐肿者，急用加减金匮肾气丸，调补脾胃，多有生者。夫酒性大热，乃无形之物，无形元气受伤，当用葛花解酲汤，分消其湿。往往反服大热酒症丸，重泻有形阴血，使阳毒大旺，元气消亡，折人长命。《金匮要略》云：酒疸下之，久久为黑疸。每见善饮，服酒症丸者，多患疸证。不悟其因，反服分利化痰，以致变证而殁者多矣。】　　若寒月溏泄，清冷腹痛，伤生冷饮食，加神曲、麦芽炒、干姜炙各一钱，缩砂、益智、木香各七分。　　 【注　按前证若脾肾虚寒，宜用四神丸。若脾肾虚脱，用六君姜桂。如不应，急补命门火以生脾土。】　　凡泄泻病，误服参、芪等甘温之药，则病不能愈，而或变为黄疸。盖泄属湿，甘温之药，能生湿热，故反助病邪，久则湿热甚而为疸矣。惟用苦寒泻湿热，苦温除湿寒，则愈。泄止后，脾胃虚弱，方可用参、芪等药以补之。　　若元气素弱，饮食难化，食多即腹内不和，疼痛泄泻，此虚寒也。枳朮丸加人参、白芍药酒炒、神曲炒、大麦芽炒杵去皮各一两。　　 【注　按前方乃饮食所伤之治法也。东垣云：亦有六淫而致泻者，又有饮食所伤而致泻者，有因胃气下流而致泄者，有因风而成飧泄者，有因痰积于上焦以致大肠不固而泄者，有因脾胃气虚而泄者。治法：外淫所伤，当调六气；七情所伤，当平五脏；饮食所伤，当消停滞。胃气下流，当升举之；因风者，解散之；痰积于上焦，去其痰；脾胃气虚者，补益之。丹溪谓：饮食毕而肠鸣腹痛，泻尽食物者，脾虚食泄，用理中汤加炮姜。攻刺腹痛，洞下水谷，名寒泻，用理中汤送大戊己丸。寒甚者，附子桂香丸。恶食者，八物汤。粪色青黄，肛门痛，烦躁作渴，小便不利者，名热泻，用五苓散、香连丸。泻而恶食，气噫腐臭，名食泻，治中汤加砂仁，或送感应丸】。　　若伤冷，食不消，腹痛溏泄，枳朮丸加半夏姜制一两，缩砂、干姜、神曲各炒、大麦芽各五钱。　　 【注　按前证若伤性热之物者，二陈加黄连、山楂。伤湿面之物者，二陈加神曲、麦芽。伤米食者，六君加谷糵。伤面食者，六君加麦糵。伤肉食者，六君加山渣。伤鱼腥者，六君倍加陈皮。伤角黍炊饭者，六君倍加酒曲。若物已消而泻未愈者，此脾胃受伤也，宜六君子汤。若饮食减少，或食而难化者，属脾胃虚寒，加炮姜、木香、肉果；不应加五味、吴茱萸、补骨脂。脾肾虚寒者，须服八味丸，否则多患脾虚中满之证。其神曲、麦芽，虽助戊土以腐熟水谷，麦芽一味，余尝以治妇人丧子，乳房胀痛欲成痈者，用一二两炒熟煎服即消，其破血散气可知矣。丹溪云：麦芽消肾。《妇人良方》云：神曲善下胎，皆克伐之功多，而补益之功少，亦不宜轻用。】
　　　　医学入门 【明　李梴】

　　　　　寒热表里证治

　　伤寒无汗，寒热相搏而有汗不能周身，惟在头也。背强者，表不利也。证与风湿相似，渗湿汤主之。带表，五积交加散。里寒，理中汤加附子。寒多浮肿，朮附汤妙。阳证自利，溏泄身热，脐下亦热，作渴尿赤，后重，泄下黄赤，故曰肠垢。阴证自利，太阴手足温，少阴、厥阴手足厥冷，脐下亦冷，不渴利下清白，故曰鸭溏。热因表邪入里，挟风则所下必暴寒，乃直中阴经。大法热宜和解，或攻泄，或利小便；寒宜温中，或固下焦。俱不宜发汗，令胃气虚而胀满作。但自利旧分阳证阴证，又分协热协寒，而治法相同。然阳证自利，亦必里气虚而表热乘之，乃能自利，虽太阳初证下利亦然，与表邪传里，协热下利无异。至于阴证协寒，其证尤显，所以云，阳证下利，误温则发黄斑出而死。此等支离去处，每为合一，庶不惑人。大概里气协热，下利黄赤者，黄芩汤最妙；带表，口渴下利者，柴苓汤。少阴热证，渴而下利者，白虎汤。少阴热证，咳而呕渴心烦，不得眠而下利者，猪苓汤。热甚口燥，心烦，下利纯清水者，大承气汤。潮热谵语，脉滑有宿食者，大柴胡汤，或陶氏黄龙汤。下利脉和者，内实；下利脉滑或浮大，按之反濇，不饮食者有宿食，并宜下之。又太阳初伤风，下利，不恶寒，头痛干呕，心痞腹痛者，桂枝汤加芫花，或十枣汤。胃不和，肠鸣下利者，生姜泻心汤。小便濇大便利者，赤石脂丸。下利频而溺如常者，自止，橘皮竹茹汤调之。合病自利及心痞下利见各条。　　里气协寒，下利清白，太阴不渴者，理中汤、四逆汤。寒毒入胃者，四逆汤加韭白。少阴自利，虚渴脉微者，白通汤。厥逆无脉者，白通加猪胆汁汤、通脉四逆汤。少阴下利咽痛者，甘桔汤。厥阴下利，先厥而后发热者，下利必自止，若再厥者，必复利也，小建中汤、当归四逆汤；利不止者，赤石脂禹余粮汤。又下利身痛者，先以四逆汤救里，利止但身痛者，急服桂枝汤救表。凡下利谵语直视，及厥躁不得眠，汗不止，无脉及自利不禁，身热脉实者，皆死。　　少壮人实热下利，不宜止濇，止之则加热闷而死，名曰壮热断下。　　邪在表则能食，邪在里则不能食，表里之间者欲食而不能食。今伤寒厥深，下利脉迟，当不能食而反能食者，名曰除中。中之胃气既除，岂可再复？
　　　　　泄泻证治

　　濡泻即湿泻，肠垢即热泻，鸭溏即寒泻、虚泻、滑泻。大要：热者，小便赤濇，烦渴，腹中热，谷或不化，而色变青黄，或黄赤黑，身能动作，声响亮，手足温。寒者，小便清白，不渴，腹中冷，完谷，色亦不变，变亦白色，身懒动作，目睛不了了，饮食不下。《机要》云：暴泻非阳，久泻非阴。正如伤寒，始寒而终热也。　　湿泻，如水倾下，肠鸣身重，腹不疼。外湿者，胃苓汤、除湿汤、朮附汤加茯苓。内湿者，白朮芍药汤、白朮茯苓汤、二白丸。风湿相搏者，曲芎丸。痛甚者，治痛泻方。　　风湿，恶风自汗，或带清血，即太阴飧泻，反其所食原物。由春伤风寒，夏感冷湿发动，故其泻暴，一方长幼相似。不可温濇，以致变为痢胀。要知四季脾受风湿，亦名飧泻。春宜古苍防汤、苍芍汤；夏宜二香散；秋宜神朮散；冬宜不换金正气散微汗之。稍久者，三白汤、曲芎丸。带血虚者，胃风汤。　　寒泻恶寒，身痛腹胀，切痛雷鸣，鸭溏清冷，完谷不化，甚则脾败肢冷。理中倍加茯苓、厚朴、治中汤加砂仁或大已寒丸。又有一种脏冷，以热手按之则缓者，四柱散、古姜附汤。　　暑泻如水，烦渴尿赤，暴泻。实者，藿苓汤加黄连、车前子，或桂苓甘露饮。虚者，六和汤、清暑益气汤。有潮热者，柴苓汤、升麻葛根汤。日久，香连丸、黄连阿胶丸、来复丹。　　食泻食积痛甚，泻后痛减，臭如抱坏鸡子，噫气作酸，须先消克所伤之物。伤冷食者，感应丸、平胃散加香附、砂仁、草果、山楂、麦芽。伤热食及酒者，二黄丸加神曲。伤酒晨泻者，理中加生姜、干葛，或香茸丸。热者，酒蒸黄连丸。伤面者，人参养胃汤加萝卜子。伤水饮者，五苓散、温六丸。　　七情泻，腹常虚痞，欲去不去，去不通泰，藿香正气散加丁香、砂仁、良姜，或木香匀气散、七气汤、古萸连丸，调其气而泻自止。　　痰泻，或泻、不泻，或多或少，此因痰流肺中，以致大肠不固。二陈汤加白朮、神曲。实者，海青丸；虚者，六君子汤。　　火泻，实火，口渴喜冷，痛一阵，泻一阵，肛门焦痛，其来暴速，稠粘，五苓散去桂加黄连、芍药，或黄芩汤加木通、六一散。兼呕者加姜汁。火性急，米谷不化者，姜汁炒黄连为丸服。虚火，气虚不能泌别水谷者，卫生汤。阴虚火动不能凝聚者，三白汤敛之；久者，升阴丸。　　虚泻，困倦无力。脾虚，饮食所伤。有遇饮食即泻者，四君子汤加木香、砂仁、莲肉、陈糯米为末，砂糖汤调服。久者，只加升麻、白芍，或平胃蒜肚丸。有停蓄，饮食数日乃泻腹胀者，名瀼泻，枳朮丸、没石子丸。烦渴或兼呕者，钱氏白朮散、参苓白朮散。食少肠鸣，四肢困倦者，升阳除湿汤。日止夜泻者，启脾丸。又脾泻久，传肾为肠癖，经年不愈者，调中健脾丸。又有人脾肾虚泻者，用吴茱萸盐水浸透，以豮猪脏头一截洗去脂膜，将茱萸入内扎两头，蒸烂捣丸菉豆大，每五十丸米饮下。暖膀胱，清水道，固大肠，进饮食。　　肾虚色欲所伤，泻多足冷，久则肉消，五鼓脐下绞痛，或只微响，溏泻一次者，古味萸散、二神丸、四神丸。阳虚者，三味安肾丸、金锁正元丹、养气丹。阴虚者，肾气丸。　　肝虚忿怒所伤，木克脾土，门户不束，厥而面青，当归厚朴汤，或熟料五积散去麻黄。汗多者，黄芪建中汤。凡泻脉细，皮寒，前后泻利，饮食不入，是谓五虚，不治。滑泻久不止，大孔如竹筒，直出无禁，气陷者，升阳补胃汤、补中益气汤加白芍。有风者，小白朮汤。挟热者诃子散、没石子丸；或古萸连丸，罂粟壳煎汤下。气欲脱者，真人养脏汤加附子，或四柱散、大断下丸、古蔻附丸、香茸丸。妇人，四制香附丸。又有大肠滑泻，小便精出者，万全丸。　　交肠泻者，大小便易位而出，此因气不循故道，清浊混淆所致，当分利阴阳，使气顺各安其位，胃苓汤、木香匀气散、肾气丸。
　　　　　总论治法

　　凡泻皆兼湿，初宜分理中焦，渗利下焦，久则升提。必滑脱不禁，然后用药濇之。其间有风胜兼以解表，寒胜兼以温中；滑脱濇住，虚弱补益，食积消导；湿则淡渗，陷则升举。随证变用，而不拘于次序，与痢大同。且补虚不可纯用甘温，太甘则生湿。清热亦不可太苦，太苦则伤脾。每兼淡剂利窍为妙。　　抑考《难经》云：胃泄，饮食不化，色黄；脾泄，腹胀呕逆。言泻也。大肠泄，食已窘迫，色白肠鸣切痛；小肠泄，搜而便脓血，小腹痛；大瘕泄，里急后重，数至圊而不能便，茎中痛而溺濇。言痢也。观此泻与痢，亦惟脓血与粪之异。除伤寒三阳三阴传变自利，杂病湿热食积之根，皆责肠胃。盖泄泻疟痢，同由暑月饮食所致，轻者便作泄泻，重者停为疟痢。痰冲胸胁则为疟，积滞肠胃则为痢。《局方》分《难经》五泻者，不免失之牵强。
　　　　医宗必读 【明　李中梓】

　　　　　治法有九

　　愚按《内经》之论泄泻，或言风、或言湿、或言热、或言寒，此明四气皆能为泄也。又言清气在下则生飧泄，此明脾虚下陷之泄也。统而论之：脾土强者，自能胜湿，无湿则不泄，故曰湿多成五泄。若土虚不能制湿，则风寒与热皆得干之而为病。治法有九：　　一曰淡渗。使湿从小便而去，如农人治涝，导其下流，虽处卑监，不忧巨浸。经曰：治湿不利小便，非其治也。又云：在下者引而竭之。是也。　　一曰升提。气属于阳，性本上升，胃气注迫，辄尔下陷，升、柴、羌、葛之类，鼓舞胃气上腾，则注下自止。又如地上淖泽，风之即干。故风药多燥。且湿为土病，风为木药，木可胜土，风亦胜湿。所谓下者举之是也。　　一曰清凉。热淫所注，暴注下迫，苦寒之剂，用涤燔蒸，犹当溽暑伊郁之时，而商飙飒然倏动，则炎歊如失矣。所谓热者清之是也。　　一曰疏利。痰凝气滞，食积水停，皆令人泻，随证祛逐，勿使稽留。经曰：实者泻之。又云：通因通用。是也。　　一曰甘缓。泻利不已，急而下趋，愈趋愈下，泄何由止？甘能缓中，善禁急速，且稼穑作甘，甘为土味，所谓急者缓之是也。　　一曰酸收。泻下日久，则气散而不收，无能统摄，注泄何时而已？酸之一味，能助收肃之权。经云：散者收之。是也。　　一曰燥脾。土德无惭，水邪不滥，故泻皆成于土湿，湿皆本于脾虚，仓廪得职，水谷善分，虚而不培，湿淫转甚。经云：虚者补之是也。　　一曰温肾。肾主二便，封藏之本，然虽属水，真阳寓焉。少火生气，火为土母，此火一衰，何以运行三焦，熟腐五谷乎？故积虚者必挟寒，脾虚者必补母。经云：寒者温之是也。　　一曰固濇。注泄日久，幽门道滑，虽投温补，未克奏功，须行濇剂则变化不愆，揆度合节。所谓滑者濇之是也。　　夫是九者治泻之大法，业无遗蕴，至于先后缓急之权，岂能豫设？须临证之顷，圆机灵变，可以胥天下于寿域矣。
　　　　　难经五泄

　　胃泄，饮食不化，色黄，承气汤。脾泄；腹胀满泄注，食即呕吐，建中汤、理中汤。大肠泄，食已窘迫，大便色白，肠鸣切痛，干姜附子汤。小肠泄，溲而便脓血，少腹痛，承气汤。大瘕泄，里急后重，数至圊而不能便，茎中痛，承气汤。
　　　　　泄证有七

　　肾泄者，五更溏泄，久而不愈，是肾虚失闭藏之职也，五味子散。亦有食积者，香砂枳朮丸；寒积，理中汤，宜夜饭前进；酒积，葛花解酲汤。　　鹜泄者，中寒，糟粕不化，色如鸭粪，澄澈清冷，小便清白，附子理中汤。　　飧泄者，水谷不化而完出也。《史记》名迵风。风邪干胃，木来贼土，清气在下，升阳除湿汤。　　洞泄，一名濡泄，泻下多水也，胃苓汤。水液去多，甚而转筋，血伤故筋急也，升阳除湿汤。　　痰泄者，痰留于肺，大肠不固，脉必弦滑，以药探吐，其人神必不瘁，色必不衰；或二陈汤加苍朮、木香。　　火泄者，腹痛泻水，肠鸣，痛一阵，泻一阵，火也。黄芩芍药汤。张长沙谓之协热自利。　　直肠泄者，食方入口而即下，极为难治。大断下丸。
　　　　　脉候

　　胃脉虚则泄。脉滑，按之虚者，必下利。肾脉小甚为洞泄。肺脉小甚为泄泄。脉洪大者逆。下利日十余行，脉反实者死。腹鸣而满，四肢清泄，其脉大者，十五日死。腹大胀，四末清脱形泄甚，不及一时死。下则泄泻，上则吐痰，皆不已，为上下俱脱，死。
古今图书集成医部全录卷二百五十四

泄泻门

　　　　医学准绳六要 【明　张三锡】
　　　　　论泄泻

　　脾虚不能分别清浊则泻，或食物过度，饮酒无节，运化不及而然。河间悉指为湿热，恐未为至论也。夏月人多泻者，湿热太盛，泉水泛溢，脾土受亏，又餐瓜果肉面，清浊混淆，甚则为霍乱也。老年病后，泻久必足趺、眼胞及手作肿，脾败之象。　　河间辨别寒热，黑白分明，可谓确论矣。大都以脉之迟数、口之渴否定寒热，日之新久、腹中痛否定虚实，犹为切当。　　谨按泄泻之病，湿火痰虚暑积风冷八者之殊，必以渗湿燥脾为主，而随证加减。湿则导之，火则清之，寒则温之，虚则补之，痰则豁之，暑则驱之，积则消之，风则解之，是其大法也。虽然，八证之明，三虚宜辨。三虚者何？脾虚、肝虚、肾虚是也。脾虚者，饮食所伤也。肝虚者，忿怒所伤也。肾虚者，色欲所伤也。饮食伤脾，不能运化；色欲伤肾，不能闭藏；忿怒伤肝，木邪克土，皆令泄泻。然肾泻肝泻，间或有之，惟脾泻恒多耳。盖人终日饮食，一或有伤，便致泄泻。又常论之，泄泻疟痢，同乎一源，多由暑月伤脾所致。饮食才伤，便作泄泻为轻。停滞既久，则疟痢为重。而疟与痢又有分别，饮食为痰，充乎胸臆则为疟；饮食为积，胶乎肠胃则为痢。古云：无痰不成疟，无积不成痢。良有以也。王节斋曰：泻本属湿，多因饮食不节，致伤脾胃而作，须看时令寒热新久而治。大法渗湿补脾，消导分利为主。有宜升提下陷之气者，有用风药以胜其湿者，又有肠胃虚滑不禁，宜收濇者，不可不知。久泻不止，加破故纸、肉豆蔻、山药佳。
　　　　医贯 【明　赵献可】

　　　　　论泄泻

　　秦越人《难经》有五泄之分：曰胃泄，曰脾泄，曰大肠泄，曰小肠泄，曰大瘕泄。夫所谓大瘕泄者，即肾泄也。注云：里急后重，数至圊而不能便，茎中痛。世人不知此证，误为滞下治之，祸不旋踵。即今所谓痢疾也。此是肾虚之证，欲去不去，似痢非痢，似虚努而非虚努。盖痢疾后重，为因邪压大肠坠下，故大肠不能升举而重，治以大黄、槟榔辈，泻其所压之邪而愈。又有久泻，大肠虚滑，元气下陷，不能自收而重，乃用粟壳等濇剂，以固其脱、升其坠而愈。其虚坐努责，此痢后积已去尽，无便而但虚坐耳，此为亡血过多，倍用归、芎以和之而愈。惟肾虚后重者，亦数至圊而不能便，必茎中痛，或大便不能得，而小便先行而濇，或欲小便而大便反欲去而痛。独褚氏《精血论》中云：精已耗而复竭之，则大小便道牵痛，愈痛则愈便，愈便则愈痛，须以补中益气汤倍升麻，送四神丸；又以八味地黄丸料加五味、吴茱萸、补骨脂、肉豆蔻，多服乃效。此等证候以痢药致损元气，肢体肿胀而毙者，不可枚举。肾既主大小便而司开阖，放大小便失职者责之肾。　　腑脏泻利，其证多端，大抵皆因脾胃而作。东垣先生制《脾胃论》一篇，专以补中益气汤升提清气为主。其间治脾泻之证，庶无余蕴矣，特未及乎肾泻也。是故以其湿也，利水以分之；以其风也，助风以平之。以其实也，下之；以其虚也，补之。寒则温之，热则清之。有食者化之，有积者祛之。凡五行之相胜，与六气之加临，莫不以生克制化之法治之。然而经年经月，不得一效者，何邪？仲景云：下利不止，医以理中汤与之，利益甚。理中者，理中焦。此利在下焦，当治以理下焦法则愈矣。昔赵以德有云：予闻先师言泄泻之病，其类多端，得于六淫五邪饮食所伤之外，复有杂合之邪，似难执法而治。乃见先师治气暴脱而虚，顿泻不知人，口眼俱闭，呼吸甚微，几欲绝者，急灸气海，饮人参膏十余斤而愈。治积痰在肺，致其所合大肠之气不固者，涌出上焦之痰，则肺气下降，而大肠之虚自复矣。治忧思太过，脾气结而不能升举，陷入下焦而成泄泻者，开其郁结，补其脾胃，使谷气升发也。治阴虚而肾不能司禁固之权者，峻补其肾而愈也。凡此之类甚多。因问先生治病何神也？先生无他，圆机活法，《内经》熟之自得矣。　　经曰：肾主大小便。又曰：肾司开阖。又曰：肾开窍于二阴。可见肾不但主小便，而大便之能开能闭者，肾操权也。今肾既虚衰，则命门之火熄，火熄则水独治，故令人多水泻不止。其泻每在五更天将明时，必洞泻二三次，何也？盖肾属水，其位在北，于时为亥子，五更之时，正亥子水旺之秋，故特甚也。惟八味丸以补真阴，则肾中之水火既济，而开阖之权得宜。况命门之火旺，火能生土而脾亦强，故古方有椒附丸、五味子散，皆治肾泻之神方也。考之《薛按》云：脾胃虚寒下陷者，用补中益气汤加木香、肉果、补骨脂。若脾气虚寒不禁者，用六君子汤加炮姜、肉桂。若命门火衰，脾土虚寒者，用八味丸。若脾肾气血俱虚者，用十全大补汤吞四神丸。若大便滑利，小便闭塞，或肢体渐肿，喘嗽唾痰，为脾肾亏损，宜金匮加减肾气丸。
　　　　医门法律 【清　喻昌】

　　　　　论飧泄

　　问：逆秋气则伤肺，冬为飧泄，与春伤于风，夏生飧泄有别否？曰：伤风而飧泄，以风为主。风者，东方木也。伤肺而飧泄，以肺为主。肺者，西方金也。其候各异，安得比而同之？风邪伤人，必入空窍，而空窍惟肠胃为最。风既居于肠胃，其导引之机，如顺风扬帆，不俟脾之运化，食入即出，以故飧已即泄也。不知者以为脾虚，完谷不化。如长夏洞泄寒中，及冬月飧泄之泄，反以补脾刚燥之药，助风性之劲，有泄无已，每至束手无策。傥知从春令治之，用桂枝领风从肌表而出，一二剂而可愈也。而秋月之伤肺，伤于肺之燥也。与秋伤于燥，冬生咳嗽，同是一病。但在肺则为咳嗽，在大肠则为飧泄。所谓肺移热于大肠，久为肠澼者，即此病也。但使肺热不传于大肠，则飧泄自止。不知者，惟务止泄，以燥益燥，吾目中所见诸大老之误，历历可指也。冤哉！　　逆秋气则太阴不收，肺气焦满，冬为飧泄，盖肺热叶焦为胀满也。肺伤则肾水失其所生，故当冬令而为肾虚飧泄。飧泄者，水谷不分而寒泄也。
　　　　景岳全书 【明　张介宾】

　　　　　论证

　　凡《内经》有言飧泄者，有言濡泄者，皆泄泻也。有言肠澼者，即下痢也。然痢之初作，必由于泻，此泻之于痢，本为同类。但泻浅而痢深，泻轻而痢重。泻由水谷不分，出于中焦。痢以脂血伤败，病在下焦。在中焦者，湿由脾胃而分于小肠，故可澄其源，所以治宜分利。在下焦者，病在肝肾大肠，分利已无所及，故宜调理真阴，并助小肠之主，以益气化之源。此泻痢之证治有不同，而门类亦当有辨，然病实相关，不可不兼察以为治也。　　泄泻之本，无不由于脾胃。盖胃为水谷之海，而脾主运化，使脾健胃和，则水谷腐熟，而化气化血，以行营卫。若饮食失节，起居不时，以致脾胃受伤，则水反为湿，谷反为滞，精华之气不能输，乃致合污下降，而泻痢作矣。脾强者，滞去即愈，此强者之宜清宜利、可逐可攻也。脾弱者，因虚所以易泻，因泻所以愈虚。盖关门不固则气随泻去，气去则阳衰，阳衰则寒从中生，固不必外受风寒，始谓之寒也。且阴寒性降，下必及肾，故泻多必亡阴，谓亡其阴中之阳，所以泄泻不愈，必自太阴传于少阴而为肠澼者，岂非降泻之甚而阳气不升，脏气不固之病乎？凡脾胃气虚，而有不升不固者，若复寒之逐之，则无有不致败者。此强弱之治大有不同。故凡治此者，有不可概言清利也。　　泄泻之因，惟水火土三气为最。夫水者寒气也，火者热气也，土者湿气也，此泄痢之本也。虽曰木亦能泻，实以土之受伤也。金亦能泻，实亦金水同气，因其清而失其燥也。知斯三者，若乎尽矣。然而三者之中，则又惟水火二气足以尽之。盖五行之性，不病于寒，则病于热。大都热者多实，虚者多寒。凡实热之证，必其脉盛形强，声音壮亮，食饮裕如，举动轻捷者，此多阳也。虚寒之证，必其脉息无力，形气少神，言语轻微，举动疲倦者，此多阴也。故必察其因，而于初泻之时，即当辨其有余不足，则治无不愈，而亦不致有误矣。
　　　　　分利治法

　　凡泄泻之病，多由水谷不分，故以利水为上策。然利水之法不同，如湿胜无寒而泻者，宜四苓散、小分清饮之类主之，但欲分其清浊也。如湿挟微寒而泻者，宜五苓散、胃苓汤之类主之，此以微温而利之也。如湿热在脾，热渴喜冷而泻者，宜大分清饮、茵陈饮、益元散之类主之，此去其湿热而利之也。　　泄泻之病，多见小水不利，水谷分则泻自止，故曰治泻不利小水，非其治也。然小水不利，其因非一，而有可利者，有不可利者，宜详辨之。如湿胜作泻，而小水不利者，以一时水土相乱，并归大肠而然。有热胜作泻，而小水不利者，以火乘阴分，水道闭濇而然。有寒泻而小水不利者，以小肠之火受伤，气化无权而然。有脾虚作泻，而小水不利者，以土不制水，清浊不分而然。有命门火衰作泻，而小水不利者，以真阴亏损，元精枯涸而然。凡此皆小水不利之候。然惟暴注新病者可利，形气强壮者可利，酒湿过度口腹不慎者可利，实热闭塞者可利，小腹胀满水道痛急者可利。又若病久者不可利，阴不足者不可利，脉证多寒者不可利，形虚气弱者不可利，口干非渴而不喜冷者不可利。盖虚寒之泻，本非水有余，实因火不足；本非水不利，实因气不行。夫病不因水而利则亡阴，泻以火虚而利复伤气。倘不察其所病之本，则未有不愈利愈虚而速其危者矣。
　　　　　诸泻论治

　　泄泻之暴病者，或为饮食所伤，或为时气所犯，不由于口腹，必各有所因，宜察其所因而治之。如因食生冷寒滞者，宜抑扶煎、和胃饮之属以温之。因湿滞者，宜平胃散、胃苓汤，或白朮芍药散以燥之利之。因食滞而胀痛有余者，宜大小和中饮之属以平之。因气滞而痛泻之甚者，宜排气饮或平胃散之属以调之。因食滞而固结不散，或胃气之强实者，宜神佑丸、赤金豆、百顺丸之属以行之。　　凡初感者，病气未深，脏气未败，但略去其所病之滞，则胃气自安，不难愈也。　　凡脾气稍弱，阳气素不强者，一有所伤，未免即致泄泻。此虽为初病，便当调理元气，非强盛偶伤者之比。如因泻而神气困倦者，宜养中煎，或温胃饮，或圣朮煎，或四君子汤，或五君子汤。如微寒兼滞而不虚者，宜佐关煎。若脾虚而胃滞者，宜五味异功散。若脾虚而微寒微滞，宜六味异功煎，或温胃饮。若因饮食不调，忽而溏泻，以渐而甚，或见微痛，但所下酸臭而颜色淡黄，便是脾虚胃寒不化之证，即宜用五德丸；再甚者，即宜用胃关煎，切勿疑也。　　凡兼真阴不足而为泄泻者，则或多脐下之痛，或于寅卯时为甚，或食入已久，反多不化而为呕恶溏泻，或泻不甚臭而多见完谷等证。盖因丹田不暖，所以尾闾不固；阴中少火，所以中焦易寒。此其咎在下焦，故曰真阴不足也。本与中焦无涉，故非分利所及，惟胃关煎为最上一乘。且人之患此者最多，勿谓其为新病而不可用也，勿谓其为年少而未宜用也。觉有是证，即宜是药。剂少功多，攸利非小。但知者见其先，昧者见其后。见之后，恐见之迟矣，所以贵先见也。　　肾泄者，即前所谓真阴不足证也。每于五更初，或天将明时，即洞泄数次。有经月连年弗止者，或暂愈而复作者，或有痛有不痛者，何也？盖肾为胃关，开窍于二阴，所以二便之开阖皆肾脏之所主。今肾中阳气不足，则命门火衰而阴寒独盛，故于子丑五更之后，当阳气未复，阴气盛极之时，即洞泄不止也。古方有椒附丸，五味子散，皆治此之良方。若必欲阳生于阴，而肾气充固，则又惟八味地黄丸为宜。然余尝用此，则似犹未尽善，故特制胃关煎，一气丹、九气丹、复阳丹之属，斯得其济者多也。或五味子丸亦佳。其有未甚者，则如五德丸、四神丸皆其最宜者。　　凡脾泄久泄证，大都与前治脾弱之法不相远。但新泻者可治标，久泄者不可治标。且久泻无火，多因脾肾之虚寒也。若止因脾虚者，惟四君子汤、参朮汤、参苓白朮散之属为宜。若脾胃兼寒者，宜五君子煎、黄芽丸、五德丸。若脾气虚寒兼滞闷者，宜六味异功煎、温胃饮、圣朮煎。若脾气虚寒之甚而饮食减少，神疲气倦，宜参附汤、朮附汤、十全大补汤。若病在下焦，肾气虚而微热者，宜六味地黄丸。微寒者，宜八味地黄汤，或胃关煎。若脾虚溏泄，久不能愈，或小儿脾泄不止者，止用敦阜糕、粘米固肠糕，亦易见效。若脾胃寒湿，而溏泻不止者，苍朮丸亦佳。若久泻元气下陷，大肠虚滑不收者，须于补剂中加乌梅、五味子、粟壳之属以固之。　　大泻如倾，元气渐脱者，宜速用四味回阳饮，或六味回阳饮主之。凡暴泻用此，无不即效。若久泻者，犹恐无及。盖五夺之中，惟泻最急，是不可见之不早也。倘药未及效，仍宜速灸气海，以挽回下焦之阳气，仍须多服人参膏。　　酒泄证，饮酒之人多有之。但酒有阴阳二性，人有阴阳二脏，而人多不能辨。夫酒性本热，酒质则寒，人但知酒有湿热，而不知酒有寒湿也。故凡饮酒而生湿热者，因其性也。以糵汁不滋阴，而悍气生热也。因酒而生寒湿者，因其质也。以性去质不去，而水留为寒。何以辨之？常见人有阳强气充而善饮者，每多泄泻。若一日不泻，反云热闷。盖其随饮随泻，则虽泻不致伤气，而得泻反以去湿，此其先天禀厚胃气过人者也，最不易得，亦不多见。此而病者，是为阳证，不过宜清宜利，如四苓散、大分清饮或酒蒸黄连丸之类，去其湿热而病可愈也。若阳虚之人，则与此大异。盖脾虚不能胜湿，而湿胜即能生寒。阳气因寒，所以日败；胃气因湿，所以日虚。其证则形容渐羸，饮食渐减，或脉见弦细，或口体常见寒，或脐腹常有隐疼，或眩运常多困倦，或不安于五鼓，或加甚于秋冬，但无热证可据，而常多飧泄者，则总属虚寒也。凡若此者，若不速培阳气，必致渐衰而日以危矣。余于四旬之外，亦尝病此数年，其势已窘，因遍求治法，见朱丹溪曰：因伤于酒，每晨起必泻者，宜理中汤加葛根，或吞酒蒸黄连丸。王节斋曰：饮酒便泄者，此酒积热泻也，宜加黄连、茵陈、干姜、木香之属。薛立斋曰：若酒湿未散，脾气未虚，宜用此药，分利湿热。若湿热已去，中气被伤，宜用六君调补中气。又曰：酒性大热，乃无形之物，无形则元气受伤，当用葛花解酲汤，分消其湿。凡此诸论，若已尽之。然朱王二家之说，则不分寒热，皆用黄连，是但知酒之有热，而不知酒之有寒，乌足凭也！惟薛氏之说，虽亦云酒性大热，而所重在脾，诚若善矣。余因效之，初服葛花解酲汤，不效；继服六君子、补中益气汤，又不效；再服理中、八味俱不效。斯时也，计穷力竭，若无再生之望矣。因潜思熟计，料非峻补命门，终无益也。乃服自制胃关煎、右归丸、一气丹等方，仍绝口不饮，以杜其源，调理年余，竟得全愈。自后始明性质之理，多得济人。向使己无确见，执湿热之说而妄用黄连、干葛清凉分利之剂，焉望其有今日？即或自用稍迟，则既甚亦难挽矣。矧今人之病此者最多，而是阴是阳，不可不辨。凡阳盛者，脾强胃健而气不易夺者，故治本无难，而泄亦无虑。阳衰者，脾肾既伤，则脱气最易，故宜防其无及，不可不为深虑也。若必以酒为热，则其为古法所误者，诚不少矣。　　气泄证，凡遇怒气便作泄泻者，必先以怒时挟食，致伤脾胃，故但有所犯，即随触而发，此肝脾二脏之病也。盖以肝木克土，脾气受伤而然。使脾气本强，即有肝邪，未必能入。今既易伤，则脾气非强可知矣。故治此者，当补脾之虚而顺肝之气，此固大法也。但虚实有微甚，则治疗宜分轻重也。如禀壮气实年少，而因气泄泻者，可先用平胃散或胃苓汤。若肝气未平而作胀满者，宜解肝煎，先顺其气。若脾气稍弱者，宜二朮煎，或粘米固肠糕，或消食导气饮。若脾稍寒者，宜抑扶煎、吴茱萸散，或苍朮丸。若脾弱居多者，宜温胃饮、圣朮煎，或六味异功煎。此证必须切戒怒气。　　风泄证，亦当辨其风寒风热而治之。热者，如伤寒外感热利之属是也，宜以伤寒门自利条诸法治之。寒者，以风寒在胃而脾土受伤，如《内经》所云春伤于风夏为飧泄之属是也，宜以前温胃、理中之法治之。
　　　　石室秘箓 【清　陈士铎】

　　　　　泄泻治法

　　脾经之病，如水泻乃脾气不温，用白朮一两，车前五钱，二味煎汤，服之立效。盖水泻者，乃一时水气侵脾，故倾腹而出，用白朮以利腰脐之气血，用车前以分消其水势，白朮、车前利腰脐而消水势是矣。然而白朮亦能健脾，脾健水湿自然分原，不必借重车前。车前能通窍而安脏气，亦不止分消已也。脏安则湿气自消，各有专能，又能分助，所以奏效如神耳。　　泻证，乃水泻也。寒泻易治，火泻难医。往往有一日一夜泻至数百遍者，倾肠而出，完谷不化，粪门肿痛，泻下如火之热，此亦百千中之一见也。然无方救之，必致立亡。我今酌定一方，名截泻方，薏仁、白芍各二两，黄连、人参各三钱，茯苓五钱，甘草二钱，山药、车前子各一两，肉桂三分，水煎服，一剂而泻减半，再剂而泻止，愈后用六君子汤调治。此等证因火盛之极，挟水谷之味，一直下行，不及传道，所以完谷而出也。若认作脾气之虚以止塞之，则脾益旺而势益急矣。我乘其势而利导之，则水气分消，火势自散，所以奏功能神。　　大泻之证，往往用止泻之药至数两者，亦一时权宜之计，而不可执之为经久之法。　　大泻濇之，始能止泻。若过于酸收，则大肠细小矣。下不能出，又返而上，故止泻之药，止可一时用之，而不可经久用之也。　　大泻方：用白朮、茯苓各一两，肉桂五分，泽泻、猪苓各三钱，一剂即止泻。更有肾经作泻，五更时痛下七八次者，亦用八味地黄汤一料，煎汤二碗与服，当日即减大半。二服愈，四服全愈。大泻之后，必多亡阴，亡阴既多则元阳亦脱，若不急为收止，则阴绝阳亡，可立而待，法当用止塞之品。或疑邪未去尽，如何止住其水？万一邪居中州，则腹心之患，不可不虑。其言则是，其理则非。吾言大泻者，乃是纯下清水，非言下痢也。痢无止法，岂泻水亦无止法乎？故人患水泻者，急宜止遏。方用白朮五钱，茯苓二钱，车前子、北五味、酸枣仁各一钱，吴茱萸五分，水煎服。此方止药少于补药，健脾去湿，水性分消，不收而自收也。若纯以粟壳之类以濇止之，而不分消其滔天之势，则阻滞一时，势必溃决，反生大害矣。　　水泻者，人见其如潮而来，如瀑而下，皆曰宜急止之，以免亡阴之证，用粟壳、乌梅之类止之，其论则是，其治则非也。水泻虽不比痢疾之断不可止，然而水泻之中，亦有不可遽止之病。如腹疼肛重，皆是有火，不比虚寒之泻也。当用通因通用之法治之。方用人参、白芍各三钱，槟榔、车前、甘草各一钱治之。此方之妙，在车前以滑之，而佐以槟榔之去积，自然有滞皆行。况车前性虽滑，而能分消水谷，则水气自然分开；第大泻之后，自然亡阴，又用人参以补气，则气足而阴自生；又虑久泻，自然亏中，又加甘草以和之。虽是通因通用之法，实乃扶正之方也。　　大泻之后虽是火泻，毕竟宜温补之，以生其阴。泻一止，即宜用四物汤加人参、炮姜以温补，而不可谓水泻忌滑，而禁用归、熟也。　　阳证之火泻也，完谷不化，饮食下喉即出，一日或泻十余次，或数十次，或昼夜数百次，人以为热也，然而热之生，生于肾中之水衰不能制火，使胃土关门不守于上下也。论其势之急迫奔腾，似乎宜治其标，然治其标，不能使火之骤降，必须急补肾中之水，使火有可居之地，而后不致于上腾。方用熟地、白芍各三两，山萸、车前、甘草、茯苓各一两，肉桂三分，水煎服。此方乃补肾之汤，非止泻之药也。然而止泻之妙，捷如桴鼓。盖肾水一生，肾火即降，顷刻应验，非好为奇谈而不据实理也。若止作胃虚有火治之，未尝无功，终不若此之捷。脾约丸亦佳，安能及此方之神哉？　　凡人大便溏泄，小便艰濇，乃由气虚身子羸弱，饮食不进。方用人参一两，茯苓三钱，白朮五钱，陈皮、甘草、泽泻、车前子各一钱，水煎服。此乃病欲下行，随其性而下补之也。方用人参为君者，开其胃气。胃为肾之关，关门不开，则上之饮食不能入，下之糟粕不能出，妙在用人参以生胃土，而茯苓、车前，能分消水谷也。且胃之性最喜温和，不喜过湿，湿则必上壅而呕，下积而泻矣。今顺土之性而温补之，则饮食自进，而大小便各安其位矣。此方生胃土以消水谷，谁曰不然？然而不止生胃土也，且能健脾，脾健则胃气益开，而脾气益壮。方中最妙，用白朮也。白朮上利胃而下健脾，且能祛湿以生肾，有此大功，则大小便得脾肾之气，而能开能阖，下既通达，又何患饮食之不进乎？吾见其饱餐而无碍也。若服前方而不愈者，兼服八味丸以补土母，盖八味丸最能实大肠利膀胱也。　　大泻之后，自多亡阴，宜以补阴药治之。然而以补阴之药治之，反足增其水势，法当以温药补之。用熟地、白朮、人参、薏仁各五两，山药、山茱萸各四两，肉桂、肉果、北五味、吴茱萸各一两，各为末，蜜丸如梧子大，每日晚饭前吞五钱，旬日即健矣。此方之妙，不用茯苓、泽泻、猪苓之类，去分消水气，而水气自然分消，盖补肾正所以补脾，而缓治胜于急治也。　　火泻者，乃火挟邪势，将膀胱脾中水谷尽驱而出，必欲无留一丝而后快，腹必大痛，手不可按，完谷不化，饮食下喉即出，捷如奔马，若稍稍迟延，必死亡顷刻。盖其病得之下秋之暑热，一遇凉风，便起波涛，乘风拍浪，薄日掀天，直趋海口而下。若不急用大剂治之，而尚王道之迟迟，鲜不败乃事矣。方当用大黄一两，人参二两，黄连、车前子各五钱，甘草一钱，水煎服。此方之奇，全在用大黄。既已火泻，何反助其威？不知火泻之证，乃火留于肠胃之间，若不因势利导，则火不去而水不流，故必用大黄以利之也。然徒用大黄而不多用人参，有攻无补，反致损伤真气矣。至方中又加甘草者，恐大黄过于猛迅，用此缓之也。更用车前者，分消其水势也。水不入于膀胱，则大肠增势而添流，今得车前，自然引水归于故道，又何至陆地为水乡哉？此又霸治之妙法也。
　　　　方

　　香茸丸 【《普济方》】 　治饮酒成泄，骨立不能食，但饮酒即泄。　　嫩鹿茸酥炙　肉苁蓉煨，各一两　麝香五分，另研　　右为末，陈白米饭丸梧子大，每米饮下五十丸。
　　大承气汤 【仲景，下同】 　治下利，心下坚而脉实者。　　大黄四两，酒洗　厚朴半斤，炙去皮　芒硝三合　枳实五枚，炙　　右四味，以水一斗，先煮二物，取五升，去滓，内大黄，煮取二升，去滓，内芒硝，更上火微煎一二沸，分温再服，得下止服。
　　小承气汤　治下利讝语，此有燥屎也。　　大黄四两　厚朴三两，炙　枳实大者，三枚炙　　右三味，以水四升，煮取一升二合，去滓，分温二服，得利则止。
　　栀子豉汤　治下利后更烦，按之心下濡者，为虚烦也。　　栀子十四枚　香豉四合，绵裹
　　右二味，以水四升，先煮栀子得二升半，内豉，煮取一升半，去滓，分二服，温进一服，得吐则止。
　　通脉四逆汤　治下利清谷，里寒外热，汗出而厥者。　　附子大者一枚，生用　干姜三两，强人可四两　甘草二两，炙　　右三味，以水三升，煮取一升二合，去滓，分温再服。
　　黄芩汤　治干呕下利。
　　黄芩　人参　干姜各三两　大枣十二枚　桂枝一两　半夏半升　　右六味，以水七升，煮取三升，分温三服。
　　养胃丹 【《中藏经》，下同】 　治脾胃不和，全不思食，中脘停寒，呕逆恶心，脏寒泄痢，腹痛肠鸣。常服温中养胃，散饮思食。　　人参三分　丁香一两半　甘草炙　白豆蔻仁　半夏曲各半两　干姜三两，炮。用干生姜尤佳　　右同为细末，炼蜜为丸，每两作十丸。每服一丸，温汤化下，空心食前服之，或细嚼汤下亦可。
　　炙肝散　逐胃中风邪，益脾进食。凡人虚弱，用补药日久，渐至瘦损，食少倦怠，大便频数，泄漏，服此无不取效。　　白朮　白芍药　白芷　桔梗各四两
　　右各生为细末，用不入水豮猪肝五两，作小片子或块子，拌药十五钱，细切，葱白二寸，盐一钱，同拌肝令匀，以竹签子作串，慢火炙香熟啖之，米饮送下，空心食前各一服。渴，勿吃冷水，半月必安。
　　黄连丸 【《千金方》，下同】 　治上焦冷，下痢，腹内不安，食好注下。　　黄连　乌梅肉各八两　桂心二两　干姜　附子　阿胶各四两　榉皮　芎藭　黄蘗各三两　　右九味，各为末，蜜丸如梧子大。饮下二十丸，加至三十丸。
　　黄连煎　治中焦寒，洞泄下利，或因霍乱后，泻黄白无度，腹中虚痛。　　黄连　酸石榴皮　地榆　阿胶各四两　黄蘗　当归　厚朴　干姜各二两　　右八味(口父)咀，以水九升，煮取三升，去滓　下阿胶，更煎取烊，分三服。
　　紫参汤 【仲景，下同】 　治下利肺痛。　　紫参半斤　甘草三两
　　右二味，以水五升，先煮紫参，取二升，内甘草，煮取一升半，分温三服。
　　诃黎勒散　治气利。
　　诃黎勒十枚，煨
　　右一味为散，粥饮和顿服。

　　黄蘗止泄汤 【《千金方》】 　治下焦虚冷，大小便洞泄不止。　　黄蘗　人参　地榆　阿胶各三两　黄连五两　茯苓　榉皮各四两　艾叶一斤　　右八味(口父)咀，以水一斗，煮取三升，去滓，下胶消，分三服。
　　调中益气汤 【《东垣十书》，下同】 　治夏月飧泄，米谷不化。　　黄芪一钱　人参　甘草　苍朮各五分　柴胡　橘皮　升麻各二分　木香一分或二分　　右件銼麻豆大，都作一服，水二大盏，煎至一盏，去柤带热，宿食消尽服之，宁心绝思，药必神效。盖病在四肢血脉，空腹在旦是也。嗽者，减人参。
　　升阳除湿防风汤　治前证。
　　苍朮泔浸去皮净，四两　防风二钱　白茯苓　白朮　白芍药各一钱　　右件(口父)咀，除苍朮另作片子，水一碗半，煮至二大盏，内诸药同煎至一大盏，去柤稍热服，空心食前。　　又方　治大人小儿，风冷乘虚，入客肠胃，水谷不化，泄泻注下，腹胁虚满，肠鸣(疒丂)痛，及肠胃湿毒，下如豆汁，或下瘀血，日夜无度，并宜服之。　　人参　白茯苓　芎藭　当归　桂　白芍药　白朮各等分　　右为粗散，每二钱，水一大盏，入粟米数百粒，同煎至七分，去柤稍热服，空心食前。小儿量力减之。
　　扶脾丸　治脾胃虚寒，腹中痛，溏泻无度，饮食不化。　　大麦糵炒　神曲炒，各四钱　干姜　藿香　红豆各一钱　白朮　茯苓　橘皮　半夏　诃子皮　炙甘草　乌梅肉各二钱　干生姜　肉桂各五分　　右为细末，荷叶烧饭为丸如梧子大。每服五十丸，白汤送下，食前。
　　黄芪补胃汤　治一日大便三四次，溏而不多，有时作泄，腹中鸣，小便黄。　　黄芪　柴胡　当归身　益智　橘皮各三分　升麻六分　炙甘草二钱　红花少许　　右(口父)咀，都作一服，水二盏，煎至一盏，去柤稍热，食前服之。
　　升阳除湿汤　治自下而上者，引而去之。　　苍朮一钱　柴胡　羌活　防风　升麻　神曲　泽泻　猪苓各五分　炙甘草　陈皮留白　麦糵曲各三分　　右作一服，水二盏，煎至一盏，去柤，空心服之。
　　沉香温胃丸　治中焦气弱，脾胃受寒，饮食不美，气不调和，脏腑积冷，心腹疼痛，大便滑泄，腹中雷鸣，霍乱吐泻，手足厥逆，便利无度。　　附子炮去皮脐　巴戟酒浸去心　干姜炮　茴香各一两　官桂七钱沉香　甘草炙　当归　吴茱萸洗炒去苦　人参　白朮　良姜　白芍药　白茯苓　木香各五钱　丁香三钱　　右为细末，用好酢打面糊丸如梧子大。每服五七十丸，饮下，空心食前，日进三服。忌一切生冷物。
　　姜附赤石脂朱砂丹　治虚寒泄利。
　　生附子　生干姜各半两　朱砂一两，另研　赤石脂一两半，水飞。　　右为细末，酒糊丸如黑豆大。每服十五丸，至二三十丸，米饮汤下，茯苓煎汤下，尤妙。
　　胃风汤　治肠胃不足，风冷乘之，水谷不化，泄泻注下，腹中虚满，及肠胃受湿，下如豆汁，或下瘀血，日夜无度，并宜服之。　　人参　白茯苓　芎藭　桂心不见火　当归　白芍药　白朮　甘草炙　　右等分(口父)咀，每服四钱，水一盏半，入粟米百余粒，煎至七分，去滓，空心稍热服。
　　加味五苓汤 【《济生方》，下同】 　治伏暑热二气，及胃湿泄泻注下，或烦或渴，或小便不利。　　赤茯苓　泽泻　猪苓去皮　肉桂不见火　白朮各一两　车前子半两　　右(口父)咀，每服四钱，水一盏半，生姜五片，煎至八分，去滓温服，不拘时候。或进来复丹亦可。
　　火轮丸　治肠胃虚寒，心腹疼痛，泄泻不止。　　干姜炮　附子炮去皮脐　肉豆蔻面裹煨　　右等分为细末，米糊为丸如梧桐子大。每服五十丸，空心米饮送下。
　　白朮附子汤　治肠胃虚湿，肠鸣泄泻，或多自汗。　　白朮一两　附子炮　茯苓各一两
　　右(口父)咀，每服四钱，水一盏半，生姜七片，枣子一枚，煎至七分，去滓温服，不拘时候。
　　禹余粮丸　治肠胃虚寒，滑泄不禁。　　禹余粮石煅　赤石脂煅　龙骨　诃子面裹煨　荜茇　干姜炮　肉豆蔻面裹煨　附子炮去皮脐　　右等分为细末，酢糊为丸如梧桐子大。每服七十丸，米饮送下，食前。
　　加味治中汤　治脾胃不足，饮食不节，过食生冷，肠鸣腹胀，泄泻注下。　　干姜炮　白朮　青皮　橘红　缩砂仁各一两　人参　甘草炙，各半两　　右(口父)咀，每服四钱，水一盏半，生姜五片，枣子一枚，煎至七分，去滓温服，不拘时候。或兼进感应丸。
　　姜曲丸 【丹溪，下同】 　止泻。　　隔年陈麦面作曲，二两炒，二两生　茴香五钱　生姜二两煨，一两生　　右为末，用前生曲打糊为丸。每服五七钱，白汤下。　　又方　治前证。
　　滑石水飞，夏二两半，秋二两，春冬一两二钱半　肉豆蔻五两　　右为末，饭丸或水调服。

　　清六丸　去三焦湿热，治泄泻，多与清化丸同用，并不单用。兼治产后腹痛或自利者，能补脾补血，亦治血痢。　　六一散一料　红曲炒，半两
　　右为末，饭丸梧子大，每五七十丸白汤下。一方红曲二两半。
　　大已寒丸　治脾胃虚寒泄泻。
　　荜茇　肉桂各四两　干姜炮　高良姜各六两　　右为末，水煮面糊丸梧子大。每三十丸，空心米饮吞下。
　　八味汤　治命门阳虚泄泻。
　　吴茱萸汤洗七次　干姜炮，各二两　陈皮　木香　肉桂　丁香　人参　当归洗焙，各一两　　右銼，每四钱，水一盏，煎七分，温服。
　　朮附汤　治脾胃虚寒泄泻。
　　甘草二两，炙　白朮四两　附子炮，一两半　　右銼，每服三钱，姜五片，枣一枚，煎，空心服。
　　感应丸　治前证。
　　巴豆七十个，去皮心膜出油　干姜炮，一两　杏仁百四十个，汤浸去皮尖，研　木香　肉豆蔻　丁香各一两半　　右前四味为末，外入百草霜二两，研，与巴豆、杏仁七味同和匀，用好蜡六两，镕化成汁，以重绢滤去柤，更以好酒一升，于银石器内煮蜡数沸，倾出待酒冷，其蜡自浮于上，取蜡称用。春夏修合，用清油一两，铫内熬，令沫散香熟，次下酒煮蜡四两，同化成汗，就铫内乘热拌和前项药末。秋冬修合，用清油一两半，同煎煮熟成汁，和匀药未成剂，分作小铤子油纸裹，旋丸服之，每三十丸，空心姜汤下。
　　椒附丸　治命门火衰泄泻。
　　椒红炒　桑螵蛸炙　龙骨　山萸肉　附子炮　鹿茸酒蒸焙　　右为末，酒糊丸，每六十丸，空心盐汤下。
　　二神丸　治前证。
　　破故纸炒，四两　肉豆蔻二两，生
　　右为末，以大肥枣四十九个，生姜四两切，同煮枣烂，去姜，取枣肉研膏，入药和丸。每五十丸，盐汤下。
　　参苓白朮散　治脾胃虚弱，饮食不进，或致呕吐泄泻，及大病后调助脾胃。　　白茯苓　山药　人参　白朮各二斤　扁豆炒　莲子　砂仁　薏苡仁　桔梗炒黄色，各一斤　甘草炙，三斤　　右为末，每服二钱，煎枣汤调下。

　　对金饮子 【《宝鉴》，下同】 　治泻利。　　草豆蔻面裹煨　平胃散各五钱　五苓散二钱半　　右相合，作四服，水一盏半，姜三片，枣二个，煎一盏，去柤，温服，食前。
　　加减木香散　治泻利。
　　木香　高良姜　升麻　人参　槟榔各二钱半　神曲炒，二钱　吴茱萸炮　肉果煨　缩砂仁　干姜炮　陈皮各五分　　右十一味为粗末，每服四钱，水一盏半，煎至一盏，去柤，温服，食前。宜加白朮。
　　南白胶香散　治脾胃虚寒，滑肠久泻，脐腹疼痛，无休止。　　米壳四两，酢炒　龙骨　南白胶香各三两　甘草七钱，炙　干姜半两，炮　　右五味为粗末，每服五钱，水一盏半，煎至一盏，去柤温服，食前。忌冷物伤胃。
　　玉粉散　治冷极，泄泻久作，滑肠不禁，不思饮食，宜服神效。　　红豆拣净　大附子炮去皮脐　干姜炮，各半两　舶上硫黄另研，二钱半　　右四味为末，入药研匀，每服二钱，空心，半稀半稠粟米饮下。至晚又一服。重者十服必效，轻者三五服安。
　　附子温中汤　治中寒腹痛自利，水谷不化，脾胃虚弱，不喜饮食，懒言语，困倦嗜卧。　　干姜炮　黑附子炮去皮脐，各七钱　人参去芦　炙甘草　白芍药　白茯苓去皮　白朮各五钱　草豆蔻面裹煨去皮　厚朴姜制　陈皮各三钱　　右十味(口父)咀，每服五钱或一两，水二盏半，生姜五片，煎至一盏三分，去柤温服，食前。
　　坚中丸　治脾胃受湿，滑泄注下。
　　黄连　黄蘗　赤茯苓　泽泻　白朮各一两　陈皮留白　肉豆蔻　人参　半夏曲　官桂　白芍药各半两　　右十一味为末，汤浸，蒸饼，丸如桐子大。每服五七十丸，温米饮送下，食前。
　　启脾丸 【《入门》，下同】 　治大人小儿脾积，五更泻，消疳黄，胀定腹痛。常服生肌健脾益肾。　　人参　白朮　茯苓　山药　莲肉各一两　陈皮　泽泻　山楂　甘草各五钱　　右为末，蜜丸弹子大。每一丸，空心米饮化下，或为散服亦好。
　　平胃蒜肚丸　治脾泻水泻，便红下血等证。久痢先行，后以此补之，神效。　　獖猪肚一具，去脂膜，以大蒜装满，线缝，用冷水热水各七碗，先将水烧滚，入肚煮至水干为度，取捣烂　苍朮　陈皮　厚朴各五两　川椒少许　　右四味，同肚再捣，至肚无丝方可，为丸梧子大。每服二钱，白汤下。
　　调中健脾丸　治脾肾气虚，早晚溏泻，及脏寒久泻亦宜。　　白朮　破故纸　诃子　肉果各一两　白茯苓　陈皮各八钱　黄连吴萸炒，七钱　木香　厚朴　小茴　砂仁　山药　莲子各五钱　神曲六钱　　右为末，粥丸梧子大。每七十丸，莲子煎汤下。
　　大断下丸　治脾胃虚耗，及脏腑停寒，脐腹(疒丂)痛，下利滑数，肌肉消瘦，饮食不入，气弱，时发虚热。　　龙骨　附子　肉豆蔻　枯矾　牡蛎　诃子　酸石榴皮各二两　细辛七钱半　高良姜　干姜　赤石脂各一两半　　右为末，酢糊丸梧子大，每服三十丸，粟米饮下。
　　诃子散　治泻利久不止者。
　　诃子肉一两，半生半熟　木香五钱　甘草　黄连各三钱　　右为末。每二钱，白朮、芍药煎汤下。
　　古蔻附丸　治脏寒脾泻，及老人中气不足，久泻不止。　　肉豆蔻二两　附子一两半
　　右为末，粥丸梧子大。每八十丸，莲子煎汤下。
　　卫生汤　治脾胃虚泻。
　　人参　白朮　茯苓　陈皮　甘草　山药　泽泻　薏苡仁　黄连各等分　　右，水煎服。

　　理中汤 【《良方》，下同】 　治肠胃虚弱，沥沥有声，泄泻频并。　　人参　白朮　干姜炒　甘草炒，各二钱半　加茯苓　厚朴姜制，各一钱　　右作一服，水二锺，生姜三片，枣一枚，煎至一锺，不拘时服。
　　调中汤　治肠虚泄泻，止呕进食。
　　藿香叶　缩砂仁　蓬朮炮　干姜炮　肉桂　茴香炒　草果各一钱　苍朮　橘红　麦芽炒　益智仁　神曲炒　桔梗　甘草炙，各半钱　　右作一服，水二锺，生姜三片，红枣二个，盐少许，煎至一锺，不拘时服。
　　肉豆蔻散　治脾虚肠鸣，泄泻不食。　　肉豆蔻七枚，每一枚剜一窍，纳丁香一粒在内，以面裹煨熟，去面不用　　右碾为末，分作二服，不拘时，用米饮汤调下。
　　平胃散　治寒湿泄泻。
　　苍朮三钱炒　厚朴姜汁制　橘红各三钱　甘草炙，一钱　　右作一服，水二锺，生姜三片，红枣二枚，煎一锺，不拘时服。
　　厚朴丸　治泄泻不止。
　　白龙骨　干姜炮　附子炮去皮脐　厚朴姜制　诃子炮去核　肉豆蔻面裹煨　陈皮各一两　　右为细末，酒煮糊为丸如梧桐子大。每服五七十丸，空心米饮下。
　　补脾丸　治滑泄不禁。
　　肉豆蔻面裹煨　厚朴姜制　白姜炮　赤石脂　白朮黄土炒，各一两　神曲炒　附子炮去皮脐　麦糵炒　荜茇各五钱　　右为细末，酢煮糊为丸如梧桐子大。每服五十丸，空心用米饮送下。
　　大藿香散　治一切脾胃虚寒，心腹撮痛，如泄泻不已，最效。　　藿香一两　陈皮　厚朴姜制　木香　良姜炒　青皮麸炒　肉豆蔻面裹煨　麦糵炒　神曲炒　诃子肉煨　白豆蔻仁　人参　甘草炙，各半两　白干姜炮，三钱    右为细末，每服三钱，空心米饮调服。
　　四圣丸　治脾泄肾泄。
　　肉豆蔻生，二两　破故纸炒，四两　木香不见火　茴香炒，各一两　　右为细末，生姜煮枣肉为丸如梧桐子大。每八九十丸，空心用盐汤送下。一方去茴香、木香，用神曲、麦糵各炒一两为丸。
　　豆附丸　治肠胃虚弱，内受风寒，水谷不化，泄泻注下。　　肉豆蔻面煨　附子炮去皮脐　白茯苓各四两　肉桂　木香　干姜炮，各二两　丁香一两　　右为细末，姜汁煮面糊为丸如梧桐子大。每服五七十丸，或至一百丸，用生姜汤送下，粥饮亦可。
古今图书集成医部全录卷二百五十五

泄泻门

　　　　方

　　肉豆蔻散　治脾胃虚弱，腹胁胀满，水谷不消，脏腑滑泄。　　肉豆蔻面裹煨　干姜炮　厚朴去皮姜制　橘红　甘草炙，各二两　茴香　肉桂　诃子皮　川乌炮去皮脐，各一两　苍朮米泔浸炒，四两　　右为细末，每二钱用生姜红枣煎汤，不拘时调服。
　　金锁正元丹　治肾虚泄泻，小便频数，盗汗遗精，一切虚冷之证，并皆治之。　　五倍子　茯苓各四两　补骨脂酒浸炒，五两　龙骨煅　朱砂另研，各一两半　肉苁蓉洗焙　紫巴戟去心　胡芦巴炒，各八两　　右为细末和匀，酒煮糊为丸如梧桐子大。每服五七十丸，空心用温盐酒送下。
　　豆附丸　治脏腑久虚，下寒泄泻不止，肠滑不禁，日夜无度，全不进食，一切虚寒泄泻困乏。　　肉豆蔻面裹煨　附子炮去皮脐　诃子面裹煨　良姜炒　干姜炮　赤石脂煅　阳起石煅　白矾枯　龙骨生用，各二两　白茯苓去皮　桂心不见火　细辛洗，各一两　　右为细末，酒煮面糊为丸如梧桐子大。每服七十丸，空心，用米饮送下。
　　烧胃丸　治脾胃虚冷，疼痛泄泻。
　　干姜　厚朴二味同捣炒　附子炮去皮脐　茯苓去皮　陈皮　桂心不见火　诃子皮　甘草炙，各等分　　右为细末，酢煮糊为丸如梧桐子大。每服三十丸，食前用米饮汤送下。
　　诃黎勒丸　治大肠虚冷，泄泻不止，腹胁引痛，饮食不化。　　诃黎勒面裹煨　青皮　陈皮　吴萸　龙骨生　白茯苓　细辛洗　桂心不见火　荜茇各一两　　右为细末，生姜汁煮面糊为丸如梧桐子大。每服八九十丸，空心用米汤送下。
　　九宝饮子　分利水谷，止泄泻。
　　罂粟壳蜜炙　赤茯苓　陈皮　木通各二钱　黄芪炙　厚朴姜制　青皮各一钱半　甘草炙　车前子微炒，各一钱　　右作一服，水二锺，煎至一锺，食前服。
　　实肠散　治泄泻不止。
　　苍朮二钱，炒　诃子炮　缩砂　肉豆蔻　陈皮　茯苓各一钱半　木香不见火　甘草炙，各半钱　厚朴姜汁制，一钱　　右作一服，水二锺，生姜五片，红枣三个，煎一锺，不拘时服。
　　益胃汤　治头闷，劳动则微痛，不喜饮食，四肢怠惰，燥热短气，口干不知味，肠鸣，大便微溏，黄色，身体昏闷，并皆治之。　　当归梢　陈皮　升麻各一钱　益智仁　白朮　人参　柴胡　黄芩各九分　半夏　黄芪　甘草各六分　苍朮二钱　　右作一服，水二锺，生姜三片，煎至一锺，去滓，食前，通口服
　　升阳汤　治一日大便三四次，溏而不多，有时泄泻，腹中鸣，小便黄。　　黄芪三钱　甘草二钱　橘皮一钱　升麻七分　柴胡　当归身　益智各五分　红花少许　　右作一服，水二锺，煎至一锺，食前温服。
　　止泻秘方
　　人参　白朮　干姜炮　诃子肉　茯苓　木香　藿香去土　甘草炙　肉豆蔻面裹煨，各一钱半　　右作一服，水二锺，煎至一锺，去滓，食前通口服。
　　木香　丁香　附子炮去皮脐　砂仁　诃子皮　罂粟壳去瓤顶，炒　川姜炮　 没石子　白龙骨　肉豆蔻面裹煨　赤石脂煅　厚朴姜汁制　禹余粮酢淬七次，各一两　　右为细末，面糊为丸如梧桐子大。每服七十丸，食前用米饮汤送下。
　　诃子四柱散　治脏腑虚怯，元气弱，脾胃不快，不进饮食，时加泄利，昼夜不息。　　附子炮裂去皮脐　白茯苓　人参各一两　木香湿纸裹煨　诃子湿纸裹煨取皮，各半两　　右件(口父)咀，每服三钱，水一盏，生姜三片，枣一枚，煎至六分，食前服。一方加肉豆蔻，一方有白朮。真阳耗散，两耳常鸣，脐腹冷痛，头旋目运，四肢怠倦，脾胃不和，日夜泄利，小便滑数，并宜服之。
　　荜茇丸　治滑泄甚妙。
　　附子炮去皮脐　荜茇　川姜炮　丁香不见火　吴茱萸炒　高良姜　胡椒各一两　山茱萸肉　草豆蔻去皮，各半两　　右为细末，枣肉为丸如梧桐子大。每服五十丸，食前陈米饮下。
　　缩砂丸　治大便泄泻，水谷不化，腹中疼痛，不思饮食。　　缩砂仁　黄连微炒　附子炮去皮脐　诃子皮　吴茱萸汤洗七次，焙　肉豆蔻各二两　干姜炮　木香各半两　　右为细末，水煮面糊为丸如梧桐子大。每服五七十丸，食前，用米饮送下。
　　羊肉扶羸丸　治脾胃不和，不进饮食，脏腑虚滑，老人虚人皆可服之。　　肉豆蔻煨　白姜炮　川椒去目并合口，炒出汗　神曲炒　附子炮去皮脐，各半两　木香一分　精羊肉一斤半，微断血脉，焙干取末，四两　　右为细末，煮粟米饭为丸如梧桐子大。每服五十丸，食前用米饮送下。
　　百粒丸　治远近泄泻，大肠滑，神效。　　红椒　胡椒　附子炮　丁香　干姜炮　麦糵各等分　　右为细末，酢煮大蒜为丸如梧桐子大。每服百粒，食前，用米饮送下。
　　曲藭丸　治脾胃中风湿，脏腑滑泄不止。　　神曲　芎藭　白朮　附子炮去皮脐，各等分　　右为细末，面糊为丸如梧桐子大。每服三五十丸，空心用米饮送下。予常加朮、附以制方，治脾湿而泄者，万无不中。亦治飧泄。
　　枣肉丸　治脾肾虚寒，或肠鸣泄泻，腹胁虚胀，或胸膈不快，食不消化。　　肉豆蔻二两，面裹煨香，去面不用　木香一两　破故纸四两，炒　　右为细末，灯心煮枣肉为丸如梧桐子大。每服七十丸，空心用生姜汤送下。
　　香茸丸　治饮酒多，遂成酒泄，骨立不能食，但再饮一二盏，泄作不止。　　麝香别研，一钱　嫩鹿茸草火燎去毛，酥炙黄　肉豆蔻各一两　　右为细末，用白陈米饭为丸如梧桐子大。每服五十丸，空心用米饮下。热者服酒蒸黄连丸。
　　胃苓散　治伤暑泄泻，烦渴引饮，所下如水。　　平胃散　五苓散各二钱
　　右，用水一盏，枣二枚，生姜三片，同煎至七分，嚼姜枣和滓咽。服少刻，又服辰砂五苓散亦可，用来复丹亦可。或寒湿水泄，正胃散、理中汤，苏梅米汤下。一方入盐煎。
　　枣附丸　治脏腑寒滑泄。
　　端正大附子一个　干枣半斤
　　右同于银石器中，用水于慢火煮，上留水二指许，水干旋添汤，煮两三时取出，切作半个，再煮，候至晚枣烂坏，将附子温水洗，剥去皮脐，切作薄片，焙干捣为末，别煮枣肉和丸如梧桐子大。每服三四十丸，空心用米饮下。患滑泄垂死者，服之皆愈。
　　实肠丸　治肠胃虚弱，腹胀泄泻，时时刺痛。　　黄连一两　肉豆蔻面裹煨　干姜炮　白茯苓　当归焙　诃子煨去核　丁香各半两　木香一分　　右为细末，用猪胆汁并面糊和丸如梧桐子大。每服五十丸，空心用米饮下。
　　养脏丸　治肠胃虚寒，泄泻无度，不进饮食。　　生硫黄四两，研粉　干姜炮　附子炮去皮脐　鹿角霜　肉豆蔻面裹煨山药各三两　　右为细末，面糊为丸如梧桐子大。每服三十丸，渐加至五十丸，用温米饮下，空心食前服。
　　黄连乌梅丸　治饮食不节，荣卫不和，风邪侵袭脏腑之间，致肠胃虚弱，泄泻肠鸣，腹胁膨胀，里急后重，日夜频并，不思饮食。　　黄连　阿胶蛤粉炒成珠　当归洗净，各二两　人参　龙骨煅　赤石脂　干姜炮　白茯苓　乌梅肉焙干　陈皮去白　诃子去核　木香　肉豆蔻面裹煨　罂粟壳蜜炙，各一两　　右为细末，酢煮面糊为丸如梧桐子大。每服五十丸，食前米饮送下。如腹痛，当归煎汤下；下血，地榆煎汤下。
　　煨肝散　治脏腑久虚，挟寒滑泄，全不入食，口生白疮。　　川椒去目，炒出汗　茴香炒　肉豆蔻面裹煨　砂仁　丁香　木香各半两　附子炮去皮脐　白朮各一两，入生姜四两，用酢煮十数沸，焙干　　右为细末，每用二钱，用豮猪肝或羊肝二两，切作片子批开，掺药末在内，更用好纸三两重裹，于慢火煨，候肝熟取出细嚼，用温酒送下，不拘时候。
　　换肠丸　治泄泻不止，及诸下痢之疾。　　木香　诃子皮　白芍药　当归去芦炒　人参　白茯苓去皮　白朮土炒　甘草炒，各一两半　御米壳去隔蒂，槌碎微炒，净秤二两　　右为细末，炼蜜和丸如梧桐子大。每服七十丸，用生白姜丝盐各少许拌匀，用纸裹水湿，文武火煨熟，却用生姜煮粥送下，食前。日进二服。　　又方　疗二十种下利。江夏太守用此法疗尽愈。　　黄连　黄蘗　熟艾　附手炮　甘草炙，各一两　乌梅二十枚，取肉煮　干姜二两　　右七味捣末，蜜丸如大豆。服十丸，渐至二十丸，日三。忌肥肉生冷。一方无附子、甘草、黄蘗。一方除甘草、附子。
　　猪脏丸　治元脏久冷，滑泄不止，饮食不进，渐至危困。　　硫黄研　吴茱萸炒，各二两　厚朴一斤　干姜炒　　用猪脏一段，洗净，入硫黄末在内，线缚两头，用米酢五升，同入磁瓶内，盐泥固济，用炭火一秤煅，候酢干为度，先研脏令细，次入药末一处同研匀，丸如梧子大。每服十丸，空心盐酒盐汤送下。
　　诃子皮散　治肠胃虚寒泄泻，水谷不化，肠腹痛，脱肛，或作脓血，日夜无度。　　诃子煨七分　干姜炮六分　粟壳去蒂隔，蜜炙　橘皮各半钱　　右为细末，分作二服，水二盏，煎至一盏，和滓热服，空心再服，全愈。
　　龙骨散　治水泻腹痛，不纳饮食。
　　龙骨　当归炒　肉豆蔻面裹煨　木香各半两　厚朴二两，去粗皮，姜汁炙　　右为细末，每服一钱，食前，用粥饮调下。
　　代赭丸　治水泻肠鸣，脐腹撮痛。
　　附子炮去皮脐，三分　代赭石煅　干姜炮　龙骨各一两　　右为细末，研软饭和丸如梧桐子大。每服三十丸，空心用米饮汤送下，日午再服。
　　如圣丸　治水泻，并赤白痢。
　　菉豆　乌头端正大者，炮裂去皮脐，各等分　　右为细末，新水和丸如菉豆大，丹砂为衣。每服五丸，不拘时。白痢干姜汤下，赤痢甘草汤下，赤白痢干姜甘草汤下，水泻新汲水下。小儿服一二丸。
　　梅枣汤　治水泻不止。
　　乌梅　枣子各十个，并去核　罂粟壳一个，去蒂隔　　右銼细末，每服二钱，水一盏，煎七分，去滓，不拘时温服。
　　红豆丸　治脏腑泄泻，名为飧泄。
　　红豆　藿香　糖球　蓬朮煨　郁金　橘红　半夏汤洗七次　缩砂仁各一两半　高良姜　荜茇各二两　丁香不见火，半两　硇砂三钱，酢化　　右为细末，水煮面糊为丸，如梧桐子大。每服一百丸，用米饮或随物空心送下。病甚者，日进三服。
　　高良姜汤　治肠胃受风，久为飧泄，下利呕逆，腹内(疒丂)痛。　　高良姜　木香　槟榔　赤茯苓　人参各三分　肉豆蔻去壳　吴茱萸汤洗焙炒　陈皮去白焙　缩砂去皮，各半两　干姜一分，炮　　右(口父)咀，每服四钱，水一盏半，煎至八分，不拘时，日三服。
　　干姜丸　治肠胃风冷，飧泄注下，腹痛不止。　　干姜炮　厚朴去粗皮，姜汁炙　当归焙，各三分　阿胶炙燥　龙骨煅，各一两　　右为细末，炼蜜为丸如梧桐子大。每服三十丸，空心用枣汤下，日午再服。
　　加减木香散　《内经》曰：清气在下，则生飧泄。又曰：久风入中，则为肠风飧泄。夫脾胃，土也，其气冲和，以化为事。今清气下而不升，则风邪久而干胃，是木贼土也。故中和之气不能化，而令物完出，谓之飧泄。或饮食太过，肠胃所伤，亦致水谷不化，此俗呼水谷痢也。法当下者举之而兼消克，此方主之。　　木香　良姜　升麻　槟榔　人参各七钱半　肉豆蔻煨　吴茱萸汤洗　陈皮留白　砂仁　干姜炮，各半钱　神曲二钱，炒　　右为细末，每服四钱，水一盏半，煎至一盏，去滓，食前温服。
　　肉豆蔻散　治肠胃受湿，濡泄不止。　　肉豆蔻去壳煨　诃黎勒煨去核　黄连各三分　炙甘草　赤茯苓去皮　干姜炮　白朮各半两　厚朴去粗皮，姜汁炙，一两　　右为细末，每服二钱，空心米饮调下，日三。
　　炙肝散　治饮食生冷，内受风寒，泄泻无度。　　川椒四两　干姜炮　附子炮　缩砂仁各半两　肉豆蔻二两　小茴香四钱，炒　　右为细末，用白羊肝二三两、或豮猪肝或猪羊腰子批开，放药末三四钱在内，盐一钱，葱白二茎，同放肝内一处，用湿纸裹烧香熟，空心食前细嚼，用生姜汤或米汤或酒送下。
　　龙骨黄连汤　治大便滑泄，色如鹜溏。　　龙骨　黄连炒，各三分　当归切焙　干姜炮　甘草炙，各半两　　右(口父)咀，每服五钱，水一盏半，煎八分，去滓，食前温服，日再。
　　木香诃黎勒丸　治洞泄，大肠切痛，肠鸣，食不化。　　木香半生半炒　高良姜炒　肉豆蔻去壳　白朮各一两　官桂去粗皮　芜荑炒，各一两半　附子炮去皮脐　厚朴去粗皮，姜汁炙焦，各二两　甘草炙，半两　干姜炮一分　诃黎勒煨去核，三分　　右为细末，用陈曲末煮糊为丸如梧桐子大。每服三十丸，食前生姜盐汤送下。
　　茱萸断下丸　治脏腑寒，腹痛泄泻不止，甚效。　　吴茱萸二两半，炒　赤石脂　川干姜各半两　艾叶炒　砂仁　肉豆蔻　附子炮去皮脐，各一分　　右为细末，面糊为丸如梧桐子大。每服五七十丸，食前，用米饮送下。
　　豆蔻附子散　治脾胃久寒大肠虚滑洞泄。　　木香半分　肉豆蔻面裹煨　附子去皮脐盐炒　缩砂去皮，半两　　右为细末，每服一钱，食前用米饮调下。
　　固肠散　治脾胃虚弱，内受寒气，泄泻注下，水谷不分，冷热不调，下痢脓血，赤少白多，或如鱼脑，肠滑，腹痛，遍数频并，心腹胀满，食减乏力，并宜服此。　　肉豆蔻生　粟壳去蒂盖蜜炙，各二两　干姜炮　甘草炙，各二两半　陈米炒，十二两　木香一两　　右为细末，每服二钱，酒一盏，生姜二片，枣一枚，煎至七分，不拘时温服。如不饮酒，水煎亦得。忌酒面鱼腥等物。
　　加味三建汤　治洞泄不止。
　　大川乌　附子　天雄三味并炮，盐水浸去皮脐　木香　肉豆蔻煨　诃子面裹煨去核，各一两　　右銼散，每服三钱，水一盏，生姜十片，红枣二枚，盐梅一个，陈米一撮，煎六分，空心热服。
　　张氏建中汤　治脾胃虚弱，冒犯风冷，腹痛肠鸣，泄泻。经云：食毕而下，谓之洞泄。手足厥冷，面色青白，下部虚寒，中满气短。常服宽中健脾，养胃育真。　　附子　川乌并炮，去皮脐　胡椒　艾酢淬炮　桂心　干姜炮　良姜炒　荜茇各等分　　右为细末，酢煮糊和丸如梧桐子大。每服五十丸，渐加至一百丸，空心食前，用米饮吞下。
　　猪脏丸　治脏寒泄泻饮食不进，气体倦怠。　　吴茱萸拣去枝梗，不拘多少，水浸透　　右用豮猪脏头一截，去脂膜净洗，将茱萸入脏内，两头用线扎定，慢火煮令极烂，用甑蒸熟尤好。二味于臼内捣千下，令极细，丸如梧桐子大。每服五十丸，食前米汤下。
　　大腹木香汤　治胃寒肠热，腹胀泄泻。　　大腹子　制半夏焙　木香各二两　枳壳麸炒　前胡　白芷　白朮　肉桂　橘红焙，各一两　延胡索　当归焙　旋覆花　柴胡　白芍药　甘草炙，各半两　干姜炮　人参各三分　　右(口父)咀，每服三钱，水一盏，生姜三片，红枣三枚，煎至六分，去滓，食前，稍热服。
　　大橘皮汤 【河间，下同】 　治湿热内甚，心腹胀满，水肿，小便不利，大便滑泄。　　橘皮　茯苓各一两　木香一分　滑石六两　槟榔三钱　猪苓　泽泻　白朮　官桂各半两　甘草二钱　　右为末，每五钱，水一盏，生姜五片，煎至六分，去滓温服。小便秘，先服十枣汤，二三日后，再服此药。
　　桂苓白朮丸　治水肿腹胀，泄泻不能止者，服之利止为度，随证调之。　　肉桂　干生姜各一分　茯苓　半夏各一两　白朮　橘红去白　泽泻各半两　　右为末，面糊为丸如小豆大，生姜汤下二三十丸，日三服。病在膈上，食后；在下，食前；在中，不计时候。一法更加黄连半两，黄蘗二两，水丸，取效愈妙。
　　防风芍药汤　治泄利飧泄，身热脉弦，腹痛而渴，及头痛微汗。　　防风　芍药　黄芩各半两
　　右(口父)咀，每半两或一两，水三盏，煎一盏，滤清温服。
　　白朮芍药汤　治泄泻腹痛甚者。
　　白朮　芍药各一两　甘草五钱
　　右銼，每一两，水二盏，煎至一盏，滤清温服。
　　苍朮芍药汤　治泄泻脉弦，头微痛者。　　苍朮二两　芍药一两　黄芩半两
　　右銼，每服一两，加淡味桂半钱，水一盏半，煎至一盏，温服。
　　诃子散　治虚滑泄泻。
　　诃子去核，一两，半生半熟　木香半两　黄连　甘草各三钱　　右为细末，每服二钱，以白朮芍药汤调下。如止之不已，宜诃子散加厚朴一两以竭其邪气。虚滑久不愈者，多传变为痢疾。太阴传少阴是为鬼邪，先以厚朴枳实汤，防其传变。
　　浆水散　治暴泻如水，周身汗出，一身尽冷，脉微而弱，气少而不能语，其甚者加吐，此谓急病，治之宜此。　　半夏二两，汤洗七次　附子炮　干姜　桂枝　甘草炙，各五钱　高良姜二钱半　　右为细末，每三五钱，浆水二盏，煎至一盏，和滓热服。甚者三四服，微者三服。太阳经动，下利为鹜溏，大肠不能禁固，卒然而下，成小泊光色，其中或有鞕物，欲起而又下，欲了而不了，小便多清，此寒也，宜温之。春夏枝桂汤，秋冬白朮汤。
　　白朮汤　冶厥阴动为泻利者，寸脉沉而迟，手足厥逆，下部脉不至，咽喉不利，或涕唾脓血，泻利不止者为难治。宜升麻汤，或小续命汤以发之。法曰：谓表邪缩于内，故下利不止，当散表邪于四肢，布于络脉，外无其邪，则脏腑自安矣。　　白朮　芍药各三钱　干姜半两，炮　甘草二钱，炙　　右銼为粗末，如前服之，甚则去干姜，加附子三钱，辛能发也。
　　茯苓汤　治湿泻。
　　白朮一两　茯苓去皮，七钱半
　　右(口父)咀，水煎一两，食前服。食入而泻，胃中有宿谷也，当加枳实五钱。酒入而泻，湿热也，加黄芩五钱。
　　苍朮汤　冶泻利久不止，虚滑，谷不化，用此汤调桃花丸。　　苍朮二两　防风一两
　　右銼为细末，用水一碗，煎至一大盏，绞清汁，下桃花丸八十丸，立愈。如小便濇少，以五苓散下桃花丸，或赤白石脂丸，小便利则愈矣。
　　苍朮防风汤　治风湿泄泻。
　　苍朮　麻黄去根节，各四两　防风五钱　　右为粗末，每服一两，生姜七片，水二盏，煎至一盏，去滓温服。泄止后，服椒朮丸。
　　椒朮丸
　　苍朮二两　川椒一两，去目炒
　　右为极细末，酢糊为丸如桐子大。每服二十丸或三十丸，食前温水下。一法恶痢久不愈者，加桂。如小儿病，丸如粟米大。
　　木香丸　治肠痹腹(疒丂)痛，时发飧泄，气不消化，小便秘濇。　　干姜三分　木香　白朮　官桂　芜荑　良姜　诃子皮各一两　附子炮去皮　厚朴生姜制　肉豆蔻各二两　甘草半两　　右为末，神曲糊为丸如桐子大。每服二十丸，姜汤下，空心。
　　豆蔻散　治寒客于脾胃，伤湿而腹痛，滑利不止。　　肉豆蔻五个　甘草炙　厚朴各等分
　　右为末，每服二钱，米饮一盏，调下，食前。白汤亦得。
　　妙应丸　治胃寒肠热，水谷不化，腹胀痞满，泄利不已。　　川乌头去尖，半两　栀子仁　干生姜各一分　　右为末，生姜汁面糊为丸如桐子大。每服五丸，温酒下，食前，日进二服。
　　白头翁汤 【仲景】 　治挟热下利，后重而渴。　　白头翁　黄蘗　秦皮　黄连各一钱
　　右，水煎温服。

　　陶氏黄龙汤　治结热利，心下鞕满，下利纯清水，谵语，发渴身热。　　大黄二钱　芒硝一钱半　枳实　厚朴各一钱　甘草　人参　当归各五分　　年老气血虚者，去芒硝。姜三片，枣二枚，桔梗二分，水煎一沸，热服。
　　桃花散　治少阴下利，脓血腹痛，小便不利，脉沉。　　赤石脂五钱，半生半炒　干姜二钱　糯米一合　　水煎去渣，入生石脂末一半，调服。
　　赤石脂丸　治下利小便濇者。
　　赤石脂　干姜各一两　黄连　当归各二两　　右为末，蜜丸梧子大。每服三十丸，米饮下。
　　右归饮 【《景岳全书》，下同】 　此益火之剂也。凡命门之阳衰阴胜，而泄泻者，宜用此方加减主之。　　熟地二三钱或一二两　山茱萸一钱　山药炒　枸杞子　杜仲姜制去丝，各二钱　甘草炙　肉桂各一二钱　制附子一二三钱　　水二锺，煎七分，食远温服。

　　左归丸　治真阳肾水不足，不能滋养荣卫，渐至衰弱，宜壮水之主，以培左肾之元阴，而精血自充矣，宜此方主之。　　大熟地八两　牛膝酒蒸，三两，精滑者不用　山药炒　枸杞子　山萸肉　菟丝子制　鹿胶敲碎炒珠　龟胶切碎炒珠，各四两，无火者不用　　右，先将熟地蒸拦，杵膏，加炼蜜丸桐子大。每食前用滚汤或淡盐汤送下百余丸。
　　排气饮　治气逆食滞，胀痛呕吐等证。　　陈皮　藿香　枳壳各一钱五分　香附　泽泻　乌药各二钱　厚朴一钱　木香七分或一钱　　水一锺半，煎七分，热服。

　　大和中饮　治饮食留滞，泄泻等证。　　陈皮一二钱　枳实一钱　砂仁五分　山楂　麦芽各二钱　厚朴　泽泻各一钱半　　水一锺半，煎七八分，食远温服。

　　小和中饮　治胸膈胀闷，泄泻呕吐，或妇人胎气滞满等证。　　陈皮　茯苓　厚朴各一钱五分　山楂肉　扁豆炒，各二钱　甘草五分　　水一锺半，加生姜三五片，煎服。

　　小分清饮　治小水不利，湿滞呕吐，肿胀，不能受补等证。　　茯苓　泽泻　猪苓各二三钱　薏苡仁二钱　厚朴　枳壳各一钱　　水一锺半，煎七分，食前服。

　　解肝煎　治暴怒伤肝，气逆胀满，阴滞泄泻等证。如兼肝火者，宜用化肝煎。　　陈皮　半夏　厚朴　茯苓各一钱半　紫苏叶　芍药各一钱　砂仁七分　　水一锺半，加生姜三五片，煎服。

　　二朮煎　治肝强脾弱，气泄湿泄等证。　　白朮炒，二钱或三钱　苍朮米泔浸炒，一二钱　芍药炒黄，二钱　陈皮炒　泽泻炒，各一钱五分　茯苓　干姜炒黄，各一二钱　厚朴姜汁浸炒　炙甘草各一钱　木香六七分　　水一锺半，煎七分，食远服。

　　苍朮丸　治寒湿在脾，泄泻久不能愈者。　　茯苓　白芍炒，各四两　川椒去闭口者，炒出汗　炙甘草　小茴香炒，各一两　厚朴姜汁炒，三两　破故纸酒浸二日，晒干炒香，四两　茅山苍朮八两，米泔浸一宿切炒，如无即以白朮代之　　右为末，糯米糊为丸梧子大。每食远，清汤送下七八十丸。
　　赤金豆　冶诸积泄泻。
　　巴霜去皮膜，略去油，一钱半　生附子切炒，二钱　轻粉一钱　皂角炒微焦，二钱　丁香　木香　天竺黄各三钱　朱砂二钱为衣　　右为末，酢浸蒸饼为丸萝卜子大，朱砂为衣。欲渐去者，每服五七丸；欲骤行者，每服一二十丸，用滚水或煎药，或姜酢茶蜜茴香史君煎汤为引送下。若利多不止，可饮冷水一二口即止。盖此药得热则行，得冷则止也。
　　百顺丸　治一切阳邪积滞泄泻。
　　大黄锦纹者，一斤　牙皂角炒微黄，一两六钱　　右为末，用汤浸蒸饼，捣丸菉豆大。每用五分或一钱或二三钱，酌宜用引送下。或用蜜为丸亦可。
　　大分清饮　治湿热下利，黄疸溺血，邪热畜血，腹痛淋闭等证。　　茯苓　泽泻　木通各二钱　猪苓　栀子或倍之　枳壳　车前子各一钱　　水一锺半，煎八分，食远温服。

　　茵陈饮　治挟热泄泻，热痢口渴，喜冷，小水不利，黄疸，湿热闭濇等证。　　茵陈　焦栀　泽泻　青皮各三钱　甘草一钱　甘菊花二钱　　用水三四锺，煎两锺，不时陆续饮之。治热泻者，一服可愈。
　　四味回阳饮　治泄泻元阳虚脱，危在顷刻者。　　人参一二两　制附子　炮干姜各二三钱　炙甘草一二钱　　水二锺，武火煎七八分，温服，徐徐饮之。
　　六味回阳饮　治泄泻阴阳将脱等证。　　人参一二两或数钱　制附子　炮姜各二三钱　炙甘草一钱　熟地五钱或一两　冬朮三钱　　水二锺，乌梅二枚或五味二十粒，武火煎七八分，温服。
　　养中煎　治中气虚寒，为呕为泄者。　　人参一二三钱　山药炒　白茯苓各二钱　炙甘草一钱　扁豆炒，二三钱　干姜炒黄，一二钱　　水二锺，煎七分，食远温服。

　　温胃饮　治中寒泄泻，不思饮食等证。　　人参一二三钱或一两　白朮炒，一二钱或一两　陈皮留白，一钱或不用　干姜炒焦，一二三钱　炙甘草一钱　扁豆炒，二钱　　水二锺，煎七分，食远温服。

　　五君子煎　治脾胃虚寒泄泻而兼湿者。　　人参二三钱　炙甘草一钱　干姜炒黄，一二钱　白朮　茯苓各二钱　　水一锺半，煎服。加陈皮一钱，名六味异功煎，治同。
　　胃关煎　治脾肾虚寒作泄，甚至久泻，腹痛不止，冷痢等证。　　熟地三五钱或一两　山药炒　扁豆炒，各二钱　炙甘草一二钱　焦干姜　白朮炒，各一二三钱　吴茱萸制，五七分　　水二锺，煎七分，食远温服。泻甚者，加肉豆蔻一二钱，面煨用，或破故纸亦可。滑脱不禁者，加乌梅二个，或北五味子二十粒。
　　左关煎　治生冷伤脾，泻利未久，肾气未损者，宜用此汤以去寒湿，安脾胃，此胃关煎之佐者也。　　厚朴炒　陈皮炒，各一钱　山药炒　扁豆炒　猪苓　泽泻各二钱　炙甘草七分　干姜炒　肉桂各一二钱　　水一锺半，煎服。如泻甚不止者，加破故纸或肉豆蔻皆可。
　　抑扶煎　治气冷阴寒，或暴伤生冷，致成泻利。凡初起血气未衰，脾肾未败，或胀痛，或呕恶，皆宜先用此汤。此胃关煎表里药也，宜察虚实用之。其有寒湿伤脏，霍乱邪实者，最宜用此。　　炙甘草一钱　厚朴　陈皮　乌药各一钱五分　猪苓　泽泻各二钱　吴茱萸汤泡炒，五七分　干姜炮，一二钱　　水一锺半，煎七分，食远温服。寒湿甚者，加苍朮。
　　五德丸　治脾肾虚寒，飧泄鹜溏等证；或暴伤生冷，或受时气寒湿，或酒湿伤脾，腹痛作泄，或饮食失宜，呕恶痛泄无火等证。　　干姜炒　补骨脂酒炒，各四两　吴茱萸制　木香各二两　北五味二两，或以肉豆蔻面煨代之，乌药亦可　　汤浸蒸饼丸桐子大。每服六七十丸，甚者百余丸，滚白汤或人参汤或米汤俱可下。腹痛多呕者，加胡椒二两，更妙。
　　复阳丹　治阴寒呕吐，泄泻腹痛寒疝等证。　　附子制　干姜炮　炙甘草　北五味子炒　胡椒各一两　白面二两，炒熟　　右为末，和匀入温汤，捣丸桐子大。每服一钱，随证用药引送下。
　　黄芽丸　治脾胃虚寒，或饮食不化，或时多胀满泄泻，吞酸呕吐等证。此药随身常用甚妙。　　人参二两　焦干姜三两
　　炼白蜜为丸芡实大，常嚼服之。

　　一气丹　治脾肾虚寒，不时易泻，腹痛阳痿，怯寒等证。　　人参　附子制各等分
　　炼白蜜丸如菉豆大。每用滚白汤送下三五分或一钱。凡药饵不便之处，或在途次，随带此丹最妙。
　　九气丹　治脾肾虚寒，如五德丸之甚者。　　熟地黄八两　制附子四两　肉豆蔻面煨　吴茱萸　荜茇炒　补骨脂酒炒　焦干姜　五味子炒，各二两　粉甘草炒一两　　炼白蜜为丸、或山药糊丸如桐子大。每服六七十丸或百丸，滚白汤下。如气虚者，加人参或二两或四两，尤妙甚。
　　圣朮煎　治饮食偶伤，或吐或泻，胸膈痞闷。或胁肋疼痛，或过用克伐等药，致伤脏气，有同前证而脉息无力，气怯神倦者，速宜用此。不得因其虚痞虚胀，而畏用白朮。此中虚实之机，贵乎神悟也。若痛胀觉甚者，即以此煎送神香散最妙。若用治寒湿泻利呕吐，尤为圣药。　　冬朮五六七八钱，炒，或至一二两　干姜炒　肉桂各一二钱　陈皮酌用或不用　　水一锺半，煎七分，温热服。若治虚寒泻利，量加人参、炙甘草之类。
　　粘米固肠糕　治脾胃虚寒，泄泻久不止者，多服自效。　　白糯米滚汤淘洗，炒香熟为粉，一两　白糖二钱　炒熟干姜末二分半　　右拌匀，于饥时用滚水调服一二两。如有微滞者，加陈皮炒末二分，或砂仁末一分，俱妙。一法用陈老米粉亦妙。
　　敦阜糕　治日久泻利肠滑不固妙方。及妇人带浊最佳。　　白面炒黄，二两　白朮炒黄，一两　破故纸炒，五钱　　右共为末，临服时加白糖，随宜用清滚汤，食前调服如糕法。如胃寒者，每一两加干姜炒末五分或一钱。如滑泄不禁者，每两加粟壳末炒黄一钱。若以作丸，则宜三味等分用，即名敦阜丸。古今图书集成医部全录卷二百五十六

泄泻门

　　　　单方

　　泄利，冷热赤白，腹内热毒，绞结痛，下血：取干黄土水煮三五沸，绞去滓，暖服一二升。【《本草》】
　　暴作泻利：百草霜末，米饮调下二钱。 【《续千金方》】
　　泄泻无度，诸药不效：用针砂酢煮炒干，猪苓、生地龙各三钱为末，葱涎研和，傅脐上，约一寸厚，缚之，待小便多为度，日二易之。【《医学正传》】
　　水泻，腹鸣如雷，有火者：石膏火煅，仓米饭和丸梧子大，黄丹为衣。米饮下二十丸，不二服效。【《李楼奇方》】
　　久泻：白石脂、干姜等分研，白沸汤和面为稀糊，丸梧子大。每米饮下三十丸。 【《斗门方》】
　　大肠寒滑，小便精出：赤石脂、干姜各一两，胡椒半两为末，酢糊丸梧子大，每空心米饮下五七十九。有人病此，热药服至一斗二升不效，或教服此，终四剂而愈。【《寇氏衍义》】
　　大肠滑冷不止：锺乳粉一两，肉豆寇煨半两为末，煮枣肉丸梧子大。每服七十丸，空心米饮下。【《济生方》】
　　冷劳肠泄不止：禹余粮四两，火煅酢淬，乌头一个，冷水浸一夜，去皮脐焙为末，酢糊丸梧子大。每食前温水下五丸。【《圣惠方》】
　　元脏冷泄，腹痛虚极：硫黄一两，黄蜡化丸梧子大。每五丸新汲水下。一加青盐二钱，蒸饼和丸酒下。【《普济方》】
　　气虚暴泄，日夜三四十行，腹痛不止：硫黄二两，枯矾半两，研细水浸蒸饼丸梧子大。每服十五丸至二十丸，温水盐汤任下。夏月路行备急，最妙。【《秘宝方》】
　　下利虚寒：硫黄半两，蓖麻仁七个为末，填脐中，以衣隔热汤熨之，利止乃已。 【《仁存方》】
　　老人冷泻，须暖元脏，除积冷温脾胃，进饮食。硫黄柳木槌研细，半夏汤泡七次，焙研等分，生姜自然汁调，蒸饼和杵百下，丸梧子大。每服十五丸至二十丸，空心温酒或姜汤下，妇人酢汤下。【《和剂局方》】
　　老人泄泻不止：枯白矾一两，诃藜勒煨七钱半为末，米饮服，二钱取愈。
　　冷劳泄利，食少，诸药不效：白矾三两，烧羊肝一具，去脂讝酢三升，煮烂擂泥，和丸梧子大。每服二十丸，米饮下，早夜各一服。【《普济方》】
　　冷利厥逆，六脉沉细：人参、大附子各一两半，每服半两，生姜十片，丁香十五粒，粳米一撮，水二盏，煎七分，空心温服。【《经验方》】
　　脾虚泄泻：白朮、车前子等分炒为末，白汤下二三钱。 【《简便方》】
　　久泻滑肠：白朮炒、茯苓各一两，糯米炒二两为末，枣肉拌食，或丸服之。
　　老人常泻：白朮二两，黄土拌蒸，焙干去土，苍朮五钱，泔浸炒，茯苓一两，为末，米糊丸梧子大。每米汤下七八十丸。【《简便方》】
　　脾湿水泻注下，困弱无力，水谷不化，腹痛甚者：苍朮、芍药各一两，黄芩半两，淡桂二钱，每一两水一盏半，煎一盏，温服。脉弦，头微痛，去芍药，加防风二两。【《保命集》】
　　脾积食泄：用黄连二两为末，大蒜捣和丸梧子大。每服五十丸，白汤下。
　　暴泻引饮：秦艽二两，甘草炙半两，每服三钱，水煎服。 【《圣惠方》】
　　冷滑下利，不禁虚羸：用缩砂仁为末，以羊子肝薄切掺之，瓦上焙干为末，入干姜末等分，饭丸梧子大。每服四十丸，白汤下，日二服。　　又方：缩砂仁、炮附子、干姜、厚朴、陈橘皮等分为末，饭丸梧子大。每服四十丸，米饮下，日二服。【《药性论》】
　　腹胀忽泄，日夜不止，诸药不效，此气脱也。用益智子仁二两，浓煎饮之，立愈。 【《得效方》】
　　久泻不止：肉豆蔻煨一两，木香二钱半为末，枣肉和丸。米饮服四五十丸。　　又方：肉豆蔻煨一两，熟附子七钱，为末，糊丸，米饮服四五十丸。　　又方：肉豆蔻煨、粟壳炙等分为末，酢糊丸，米饮服四五十丸。 【《百一选方》】
　　老人虚泻：肉豆蔻三钱，面裹煨熟，去面炒研，乳香一两为末，陈米粉糊丸梧子大。每服五七十丸，米饮下。此乃常州侯教授所传方。【《瑞竹堂方》】
　　水泻久利：破故纸炒一两，粟壳炙四两为末，炼蜜丸弹子大。每服一丸，姜枣同煎服。【《百一选方》】
　　暴泻不止：陈艾一把，生姜一块，水煎服。 【《生生编》】
　　冷劳泄利：漏芦一两，艾叶炒四两为末，米酢三升，入药末一半，同熬成膏，入后末，和丸梧子大，每温水下三十丸。【《圣济总录》，下同】
　　骤然水泻，日夜不止，或冷利白冻欲死，不拘男妇，用五月五日采麻叶阴干为末。每服二钱，冷水调下，勿吃热物，今人闷倒，只吃冷物。小儿半钱。
　　风寒泄泻，治风气行于肠胃泄泻：大杴草为末，酢糊丸梧子大。每服三十丸，白汤下。
　　水泻日久，青州干枣十个，去核，入莨菪子填满，扎定，烧存性，每粟米饮服一钱。 【《圣惠方》】
　　老人虚泄不禁：熟附子一两，赤石脂一两为末，酢糊丸梧子大，米饮下五十丸。 【《杨氏家藏》】
　　冷气洞泄：生川乌头一两，木香半两为末，酢糊丸梧子大，每陈皮汤下二十丸。 【《本事方》】。
　　脏寒脾泄，及老人中不足，久泄不止：肉豆蔻二两煨熟，大附子去皮脐一两五钱，为末，粥丸梧子大。每服八十丸，莲肉煎汤下。
　　水泄久利：川乌头二枚，一生用，一以黑豆半合同煮熟，研，丸菉豆大。每服五丸，黄连汤下。【《普济方》】
　　水泄寒利，大草乌一两，以一半生研，一半烧灰，酢糊丸菉豆大。每服五丸，井华水下。忌生冷鱼肉。【《十便良方》】
　　凡人每五更即溏泄一二次，经年不止者，名曰肾泄。五味去梗二两，茱萸汤泡七次五钱，同炒香为末，每旦，陈米饮服二钱。【《本事方》】
　　水泻不止，木鳖仁五个，母丁香五个，麝香一分，研末，米汤调作膏，纳脐中贴之，外以膏药护住。【《扶寿精方》】
　　肾虚久泄：骨碎补末入猪肾中，煨熟食之，效。
　　泄利不固：白面一斤，炒焦黄，每日空心，温水服一二匙。 【《正要》】
　　久泄食减：糯米一升，水浸一宿，沥干，慢火炒熟，磨筛，入怀庆山药一两，每日清晨用半盏，入砂糖二匙，胡椒末少许，以极滚汤调食，其味极佳，大有滋补，久服令人精暖有子，秘方也。【《经验方》】
　　脾虚泄利：青粱米半升，神曲一合，日日煮粥食即愈。 【《养老书》】
　　胃弱久泄：黄米炒为粉，每用数匙砂糖拌食。 【《简便方》】
　　久利不止：罂粟壳酢炙为末，蜜丸弹子大。每服一丸，水一盏，姜三片，煎八分，温服。　　又方：粟壳十两去膜，分作三分，一分酢炒，一分蜜炒，一分生用，并为末，蜜丸芡子大。每服三十丸，米汤下。　　又方：用粟壳蜜炙、厚朴姜制各四两为细末。每服一钱，米饮下。忌生冷。
　　水泄不止：罂粟壳一枚去蒂膜，乌梅肉、大枣肉各十枚，水一盏，煎七分，温服。
　　水利不止，大豆一升炒，白朮半两为末。每服三钱，米饮下。 【《指南方》】
　　一切泄利：白扁豆花正开者，择净勿洗，以滚汤瀹过，和小猪脊(月吕)肉一条，葱一根，胡椒七粒，酱汁拌匀，就以瀹豆花汁，和面包作小馄饨炙熟食之，愈。
　　伤寒暴利：以豉一升，薤白一握，水三升，煮薤熟，纳豉，更煮色黑，去豉，分为二服。【《药性论》】
　　寒湿泄泻，小便清者：以头烧酒饮之，即愈。
　　泄泻暴利：大蒜捣贴两足心，亦可贴脐中。 【《千金方》】
　　湿热虚泻：山药、苍朮等分，饭丸米饮服。大人小儿皆宜。 【《经验方》】
　　积热泻利：冬瓜叶嫩心，拖面煎饼食之。 【《海上名方》】
　　新久泻俐：干木耳一两炒，鹿角胶二钱半炒，为末，每服三钱，温酒调下，日二服。 【《御药院方》】
　　泄利口渴：乌梅煎汤，日饮代茶。 【《扶寿精方》】
　　水利不止：林檎半熟者十枚，水二升，煎一升，并林檎食之。 【《食医心镜》】
　　久泄不止：用酸石榴一个，煅烟尽，出火毒一夜，研末，仍以酸石榴一块煎汤服，神效无比。
　　久泻：陈石榴皮酸者，焙研细末，每二钱米饮下。患二三年或二三月，百方不效者，用之便止，不可轻忽。
　　夏月湿泻：川椒炒，取红肉豆蔻煨各一两为末，粳米饭丸梧子大。每米饮服百丸，多寡量人。
　　飧泻不化及久利：小椒一两炒，苍朮二两土炒，碾末，酢糊丸梧子大，每米饮服五十丸。【《普济方》】
　　老小泄泻：用椒二两，酢二升，煮酢尽，慢火焙干碾末，磁器贮之。每服二钱匕，酒及米饮下。
　　夏月冷泻及霍乱：胡椒碾末，饭丸梧子大，每米饮下四十丸。 【《易简方》】
　　多年脾泻，老年多此，谓之水土同化。吴茱萸三钱炮过，入水煎汁，入盐少许，通口服。
　　脏寒泄泻，倦怠减食：吴茱萸汤泡过，炒猪脏半条，去脂洗净，装满扎定，文火煮熟，捣丸梧子大。每服五十丸，米饮下，日二服。【《普济方》】
　　久泻，虚利腹痛者：欓子、肉豆蔻各一两，陈米一两半，以米一分，同二味炒黄为末，一分生碾为末，粟米粥丸梧子大。每陈米饮下五十丸，日三服。
　　中满洞泻：厚朴、干姜等分为末，蜜丸梧子大。每服五十丸，米饮下。 【《鲍氏方》】
　　下利水谷久不瘥者：厚朴二两，黄连三两，水三升，煎一升，空心细服。 【《梅师方》】
　　水泻下利：诃藜勒炮二分，肉豆蔻一分为末，米饮，每服二钱。 【《圣惠方》】
　　水谷利下，棕榈皮烧研，水服方寸匕。 【《近效方》】
　　积滞泄利，腹痛里急：杏仁去皮尖，巴豆去皮心，各四十九个，同烧存性，研泥镕蜡和丸菉豆大。每服二三丸，煎大黄汤下。间日一服。一加百草霜三钱。【《宣明方》，下同】
　　一切泻利，脉浮洪者，多日难已：巴豆皮、楮叶同烧存性，研化蜡丸菉豆大，每甘草汤下五丸。
　　水泄多时，羖羊角一枚，白矾末填满，烧存性为末，每新汲水服二钱。 【《圣惠方》】
　　泄泻不止：白龙骨、白石脂等分为末，水丸梧子大，紫苏木瓜汤下。量大人小儿用。 【《心鉴方》】
　　脾泄久痢：五倍子炒半斤，仓米炒一升，白丁香、细辛、木香各三钱，花椒五钱为末，每服一钱，蜜汤下，日二服。忌生冷鱼肉。【《集灵方》】
　　脾虚滑泄：乌骨母鸡一只，治净，用豆蔻一两，草果二枚，烧存性，掺入鸡腹内，扎定煮熟，空心食之。
　　水泄不化，日夜不止：白垩煅、干姜炮各一两，楮叶生研二两为末，糊丸菉豆大，每米饮下二十丸。【《普济方》】
　　泄泻下痢赤白：用枣肉捣烂，入黄丹、白矾各皂子大，粳米饭一团，和丸弹子大。铁线穿于灯上，烧过为末，米饮服之。【《摘元方》】
　　暑毒泄利：用雄黄水飞九度，竹筒盛蒸七次，研末蒸饼，和丸梧子大。每甘草汤下七丸，日三服，即愈。
　　水泄不止：风化石灰一两，白茯苓三两为末，糊丸梧子大。每服二三十丸，空心米饮下，绝妙。【《集元方》】
　　脾虚泄泻，白朮五钱，白芍药一两，冬月用肉豆蔻煨为末，米饮丸梧子大。每米饮下五十丸，日二服。【丹溪】
　　湿泻暑泻：白朮、车前子等分炒为末，白汤下二三钱。 【《简便方》】
　　老小滑泻：白朮半斤黄土炒过，山药四两炒为末，饭丸，量人大小，米汤服。或加人参三钱。【《濒湖集简方》】
　　老人泄泻：干糕一两，姜汤泡化代饮。 【《简便方》】
　　中寒水泻：干姜炮研末，粥饮服二钱，即效。 【《千金方》】
　　寒利青色：干姜切大豆大，每米饮服六七枚，日三夜一，累用得效。 【《肘后方》】
　　暑月水泻：五倍子末，饭丸黄豆大，每服二十丸，荷叶煎水下，即时见效。 【《选奇方》】
　　热泻：五倍子一两，枯矾五钱为末，糊丸梧子大，每服五十丸，米汤送下。 【《杂兴方》】
　　治泄：车前子不拘多少为细末，每服二钱，米饮汤调下服之。水谷分，吐泻止。 【子和】
　　脾泄：多年老人肾虚，谓之水土同化，用吴茱萸拣净，不拘多少，白水煮，去滓，盏内入盐少许，通口服，盖吴茱萸能暖膀胱，水道既清，大肠自固，余药皆热，不能分解清浊也。
　　泻久不效者，老人尤宜服。一名护命，方用大附子一个，炮去皮脐，以韭菜根研烂，绞取汁和丸如梧子大，晒干。每服三十丸，米饮汤下。不干，恐麻人。一方治一切冷泻，出后频并，面无颜色，不思饮食，杵为末，以一钱煮粥一碗，空心服。
　　久患脾泻，脏腑虚滑，不进饮食：用青州大枣擘破去核，以木香如枣核大，置枣中十数枚，以水一盏煮，候枣熟，食前温嚼吃，就以煮枣汤送下，甚者不过二剂。
　　　　针灸

　　《素问》曰：脾热病者，热争则腰痛不可用俯仰，腹满泄，两颔痛。甲乙甚，戊己大汗。气逆则甲乙死。刺足太阴阳明。　　《灵枢经》曰：胀取三阳，飧泄取三阴。　　大肠病者，肠中切痛而鸣濯濯，冬日重感于寒，即泄，当脐而痛，不能久立，与胃同候。取巨虚上廉。　　飧泄取三阴之上，补阴陵泉，皆久留之，热行乃止。　　《甲乙经》曰：溢饮水道不通，溺黄，小腹痛，里急，肿，洞泄，体痛引骨，京门主之。　　痿厥癫疾，洞泄，然谷主之。
　　奔豚，寒气入小腹，时欲呕，伤中溺血，小便数，背脐痛，引阴，腹中窘急欲凑，后泄不止，关元主之。　　头痛，食不下，肠鸣胪胀，欲呕时泄，三焦俞主之。　　腹满胪胀，大便泄，意舍主之。
　　腹胀肠鸣，气上冲胸，不能久立，腹中痛濯濯，冬日重感于寒则泄，当脐而痛，肠胃间游气切痛，食不化，不嗜食，身肿侠脐急，天枢主之。　　肠中寒，胀满善噫，闻食臭，胃气不足，肠鸣腹痛，泄，食不化，心下胀，三里主之。　　腰痛，大便难，飧泄，腰尻中寒，中髎主之。　　《千金方》曰：治四肢不可举动，多汗，洞利，灸大横，随年壮。穴在侠脐两边各二寸五分。　　腹疾腰痛，膀胱寒澼，饮注下，灸下极腧，随年壮。　　大都、太白，主暴泄，心痛腹胀，心痛尤甚。　　阳纲，主大便不节，小便赤黄，肠鸣泄注。　　屈骨端主小便不利，大便泄数；并灸天枢。　　京门、然谷、阴陵泉，主洞泄不化。　　长强，主头重洞泄。
　　阴陵泉、隐白，主胸中热，暴泄。
　　肾腧、章门，主寒中洞泄不化。
　　会阳，主腹中有寒，泄注，肠澼，便血。　　三焦腧、小肠腧、下髎、意舍、章门，主肠鸣胪胀泄注。　　中髎，主腹胀飧泄。
　　大肠腧主肠鸣，腹(月真)肿，暴泄。　　《古今医统》曰：百会一穴，在前顶心中央旋毛中，治久泄下陷脱滑者，灸三壮。　　脾腧二穴，在十二椎下两旁，各开寸半，治泄泻，灸三壮。　　关元一穴，在脐下三寸，治泻不止，可灸七壮。　　肾腧二穴，在十四椎下两旁各开一寸半，与脐平，可灸五壮，治洞泄不止。　　大肠俞二穴，在十六椎两旁各寸半，可灸三壮，治肠鸣腹胀暴泻。　　天枢二穴，在侠脐中两旁各二寸陷中；气海一穴，在脐下，可灸三壮，治泻。　　《医学纲目》曰：治久泄泻，取天枢二寸半， 【《摘英》五分】 。留十呼，灸百壮。　　自利不止，取天枢、中枢。
　　又法：取合谷、三里、阴陵泉，不应，取中脘、关元、天枢、神阙。　　泄利不止，小腹绞痛，灸丹田百壮，三报穴。　　渴饮水多，水谷一时下者，灸大椎三五壮，立已。　　泄利不嗜食，灸长谷五十壮，三报，穴在胁脐旁相去五寸，一名循元穴。　　刺灸飧泄有三法：其一取脾。经云：脾虚则腹满肠鸣，泄食不化，取其经足太阴、阳明。又云：飧泄取三阴之上，补阴陵泉，皆久留之，热行乃止。又云：飧泄取三阴者是也。三阴者，太阴也。　　其二取肾。经云：肾藏志，志有余，腹胀飧泄，泻然筋血者是也。然筋谓然骨，视血络盛则泻之。　　其三取肝。经云：肝足厥阴之脉，所生病者，胸满呕逆飧泄是也。视盛虚寒热陷下施法也。
　　　　导引

　　《保生秘要》曰：水泻导引法，撮紧谷道，交双足而立，并目存神，垂两拳而直，缩腹耸肩，用意上提，力吸三五，少间督气上升，泻利止矣。　　运功，先用归元聚气，次推大肠曲行，泻火收回，复顾念脐取静，候泻定，服气补之。　　止泻法，先念脐，或以两手心复之脐上，甚者将两眼之神，藏之脐中。　　归元聚气诀：归元者，父母生人受气之初，剪断脐带一点落根元也。有生之后，情欲雕琢，未免情耗气散，不能返本，须求安土敦仁之法。盖土者，圭元也。仁者，人也。以一点仁心，敦养于土，六根皆归于元，心有所注，久久凝定，便觉真种常在，方可用意运行。行之之法，提气出上，斡旋造化，从左而右，先运脐轮，收而放，放而复收，以还本位，不离这个，念自归真矣。
　　　　医案

　　《史记》仓公传曰：阳虚候相赵章病，召臣意。众医皆以为寒中。臣意诊其脉曰：迵风。迵风者，饮食下嗌，而辄出不留。法曰：五日死。而后十日乃死。病得之酒，所以知赵章之病者，臣意切其脉，脉来滑，是内风气也。饮食下嗌而辄出不留者，法五日死，皆为前分界法。后十日乃死，所以过期者，其人嗜粥故中藏实，中藏实故过期。师言曰：安谷者过期，不安谷者不及期。
　　齐淳于司马病，臣意切其脉，告曰：当病迵风。迵风之状，饮食下嗌，辄后之。病得之饱食而疾走。淳于司马曰：我之王家，食马肝，食饱甚，见酒来，即走去，驱疾至舍，即泄数十出。臣意告曰：为火齐米汁饮之，七八日而当愈。时医秦信在旁，臣意去。信谓左右阁都尉曰：意以淳于司马病为何？曰：以为迵风，可治。信即笑曰：是不知也。淳于司马病，法当后九日死。即后九日不死，其家复召臣意。臣意往问之，尽如意诊。臣即为三火齐米汁使服之，七八日病已。所以知之者，诊其脉时，切之尽如法，其病顺，故不死。
　　《儒门事亲》曰：赵明之水谷不消，腹作雷鸣，自五月至六月不愈。诸医以为脾受大寒，故并与圣散子、豆蔻丸，虽止一二日，药力尽而复作。诸医不知药之非，反责明之不忌口。戴人至而笑曰：春伤于风，夏必飧泄。飧泄者，水谷不化而直过下出也。又曰：水谷不化，热气在下，久风入中。中者，脾胃也。风属甲乙，脾胃为戊己，甲乙能克戊己。肠中有风，故鸣。经曰：岁木太过，风气流行，脾土受邪，民病飧泄。诊其两手，脉皆浮数，为病在表也，可汗之。直断曰：风随汗出。以火二盆，暗置床之下，不令病人见火，恐增其热，绐之入室，使服涌剂，以麻黄投之，乃闭其户，从外锁之，汗出如洗，待一时许，开户减火一半，须臾汗止，泄亦止。
　　一讲僧显德明，初闻家遭兵革，心气不足，又为寇贼所惊，得脏腑不调。后入京不伏水土，又得心气，以至危笃，前后三年。八仙丸、鹿茸丸、烧肝散皆服之不效。乃求药于戴人。戴人曰：此洞泄也，以谋虑久不决而成。肝主谋虑，甚则乘脾，久思则脾湿下流，乃上涌痰半盆，末后有血数点，肝藏血故也。又以舟车丸、浚川散下数行，仍使澡浴出汗。自尔日胜一日，常以胃风汤、白朮散调养之，一月而强食复故矣。
　　李德卿妻因产后病泄一年余，四肢瘦乏，诸医皆断为死证。戴人曰：两手脉皆微小，乃利病之生脉。况洞泄属肝经，肝木克土而成此疾，亦是肠澼。澼者，肠中有积水也。先以舟车丸四五十粒，又以无忧散三四钱，下四五行。人皆骇之，病羸如此尚可通耶？然亦未敢诮，且更看之。复与导饮丸以通之，渴则调以五苓散。向晚，使人伺之，已起而据床，前后约三四十行。以胃风汤调之，半月而能行，一月而安健，由此皆服。德卿昆仲，亦咸异之。
　　刘德源病洞泄逾年，食不化，肌瘦力乏，行步倾欹，面色黧黑，举世治利之药，皆用无效。适戴人至(氵隐)阳，往问之。戴人乃出示《内经》洞泄之说，虽不见疑，然畏其攻剂。夜焚香祷神曰：某以病久不瘥，欲求冶于戴人，戴人以为宜下之。欲不从，戴人名医也。欲从之，形羸如此，恐不任药。母已老矣，无人侍养，来日不得已，须服药，神其相之！戴人先以舟车丸、无忧散下十余行，殊不困，颇喜。食后以槟榔丸，磨化其滞，待数日病已大减。戴人以为去未尽，当再服前药，德源亦欣然，又下五行。后数日更以苦剂越之。往问其家，彼云已下村中收索去也。忽一日入城，面色极佳，语言壮健，但怪其跛足而立，问何故如此？曰：足上患一疖。戴人曰：此里邪出而干外。病痊之后，凡病皆如此也。
　　一妇年三十余，病滑泄经年，皆云虚中有积，以无忧散五七日一服，至二十服不效；又服缠积丹、软金丸诸药，皆不效。其人服药愈速，病势愈甚，食饮日减。人咸谓曰：此休息痢也，宜灸中脘及左右穴，脐下气海及膀胱穴，以三里引之。每年当冬至日、夏至日灸之，前后至万余壮。或者曰：此病我屡识，盖大伤饮之故，即目桃花正开，俟其落时，以长棘针刺之，得数十萼，勿犯人手，以白面和作饼子，文武火烧令熟，嚼烂，以米饮汤下之。病人如其言，服之不一二时泻如倾，前后泻六七日，至数百行，昏困无所知觉，惟索冷水，徐徐而饮，至六七日少省。尔后食日进，神日昌，气血日和。不数年，生二子。此人本不知桃花萼有取积之神效，亦偶得泻法耳。
　　昔有人病飧泄不止，腹中雷鸣泄注，水谷不分，小便濇滞。皆曰：脾胃虚寒故耳，豆蔻、乌梅、罂粟壳、干姜、附子，曾无一效。中脘脐下灸已数十，躁热转甚，小溲涸竭，瘦而无力，饮食减少，命予视之。余谓应象论曰：热气在下，水谷不分，化生飧泄。寒气在上，则生(月真)胀，而气不散。何也？阴静而阳动故也。诊其两手，脉息俱浮大而长，身表微热，而用桂枝麻黄汤，以姜枣煎大剂，连进三服，汗出终日，至旦而愈。次以胃风汤和平脏腑，调养阴阳，食进病愈。
　　相台监酒岳成之病虚滑泄，日夜不止，肠鸣而口疮，俗呼为心劳。口疮三年不愈。余以长流水同姜枣煎五苓散五七钱，空心使服之，以治其下。以宣黄连与白茯苓去皮，二味各等分为末，以白面糊为丸，食后温水下三五十丸，以治其上，百日而愈。
　　尝过鸣鹿邸中，闻有人呻吟，声息瘦削，痿然无力，余视之，乃五虚也。余急以圣散子二服作一服，此证非三钱二钱可塞也。续以胃风汤、五苓散等药，各作大剂，使顿服，注泻方止，而浆粥入胃，不数日而其人起矣。
　　山东杨先生治府主洞泄不已，杨初未对病人，与众人谈日月星辰躔度，及风云雷雨之变，自辰至未，病者听之而忘其圊。杨尝曰：治洞泄不已之人，先问其所好之事，好棋者与之棋，好乐者与之笙笛勿辍。
　　太康刘仓使病大便少而频，日七八十次，常于两股间悬半枚壶卢，如此十余年。戴人见而笑曰：大便频而少，欲通而不得通也，何不大下之？此通因通用，一服药之力也。乃与药大下三十余行，顿止。
　　一男子病泄十余年，豆蔻、阿胶、诃子、龙骨、乌梅、枯矾皆用之矣。中脘脐下三里，岁岁灸之，皮内皴槁，神昏足肿，泄如泔水，日夜无度。戴人诊其两手，脉沉且微。曰：生也。病人忽曰：羊肝生可食乎？戴人应声曰：羊肝止泄，尤宜服。病人悦而食一小盏许，以浆粥送之。又食羊肝生一盏许。次日泄几七分，如此月余而安。此皆忌口太过之罪也。戴人尝曰：胃为水谷之海，不可虚怯，虚怯则百邪皆入矣。或思荤茹，虽与病相反，亦令少食，图引浆粥，此权变之道也。若专以淡粥责之，则病人不悦而食减，久则病增损命，世俗误人也。
　　维扬府判赵显之病虚羸泄泻褐色，乃洞泄寒中证也。每闻大黄气味，即注泄。余诊之，两手脉沉而软，令灸水分穴一百余壮。次服桂苓甘露散、胃风汤、白朮丸等药，不数月而愈。
　　麻先生妻当七月间病脏腑滑泄，以去湿降火之药，治之少愈。后腹胀及乳痛，状如吹乳，头重壮热，面如渥丹，寒热往来，嗌干呕逆，胸胁痛不能转侧，耳鸣，食不可下，又复泻，欲泻其火，脏腑已滑数日矣。欲以温剂止利，又禁上焦已热实，不得其法。使人就诸葛寺礼请戴人。戴人未至，因检刘河间方，惟益元散正对此证，能降火解表止渴，利小溲定利安神，以青黛、薄荷末调二升，置之枕右，使作数次服之。夜半，遍身出冷汗如洗，元觉足冷如冰，至此足大暖，头顿轻，肌凉痛减，呕定利止。及戴人至，余告之已解。戴人曰：益元固宜，此是少阳证也。能使人寒热遍剧，他经纵有寒热，亦不至甚，既热而有利，不欲再下，何不以黄连解毒汤服之？乃令诊脉。戴人曰：娘子病来心常欲痛哭为快否？妇曰：欲如此，余亦不知所谓。戴人曰：少阳相火，凌烁肺金，金受屈制，无所投告，肺主悲但欲痛哭而为快也。麻先生曰：余家诸亲，无不敬服。脉初洪数有力，自服益元散后已平。又闻戴人之言，便以当归、芍药加入解毒汤中服之，大瘥矣。
　　东门一男子病泻利不止，腹鸣如雷，不敢令坐，坐则下注如倾。诸医例断为寒证，干姜、官桂、丁香、豆蔻之属，枯矾、龙骨，皆服之矣。何针不燔？何艾不炷？迁延将二十载矣。一日，问于戴人，戴人曰：两手寸脉皆滑，非寒也。其所以寒者，水也。以茶调散涌寒水五七升，无忧散泄积水数十行，乃通因通用之法也。次以五苓散淡剂渗泄利之，又以甘露散止渴，不数日而冷食寒饮皆如故。此法王启元稔言之矣，奈无人用之。
　　古郾一讲僧病泄泻数年，丁香、豆蔻、干姜、附子、官桂、乌梅等燥药，燔针烧脐焫灸无有阙者。一日，发昏不省，檀那赠纸者盈门。戴人诊两手，脉沉而有力。《脉诀》云：下利脉微小者生，脉洪浮大者无瘥。以瓜蒂散涌之，出寒痰数升。又以无忧散，泄其虚中之积，及燥粪盈斗。次以白朮调中汤、五苓散、益元散，调理数日，僧已起矣。
　　殷辅之父年六十余，暑月痛泄泻，日五六十行，自建雄镇来请戴人于陈州。其父喜饮，二家人辈争止之。戴人曰：夫暑月，年老津液衰少，岂可禁水？但劝之少饮。比及用药，先令速归，以菉豆、鸡卵十余枚同煮，卵熟取出，令豆软，下陈粳米作稀粥，搅令寒，食鸡卵以下之，一二顿病减大半。盖粳米、鸡卵，皆能断利。然后制抑火流湿之药，调顺而愈。
　　《格致余论》曰：病之有本，犹草之有根也。去叶不去根，草犹在也。治病犹去草，病在脏而治腑，病在表而攻里，非惟戕贼胃气，抑且资助病邪，医云乎哉！族叔祖年七十，禀甚壮，形甚瘦，夏末患泄利，至深秋百方不应。余视之曰：病虽久而神不瘁，小便濇少而不赤，两手脉俱濇而颇弦，自言膈微闷，食亦减。因悟曰：此必多年沉积，僻在肠胃。询其平生喜食何物？曰：我喜物鲤鱼，三年无一日缺。余曰：积痰在肺，肺为大肠之脏，宜大肠之本不固也。当与澄其源而流自清，以茱萸、陈皮、青葱、蔍苜根、生姜煎浓汤，和以沙糖，饮一碗许，自以指探喉中，至半时辰吐痰半升许如胶，是夜减半；次日又饮，又吐半升而利止；又与平胃散加白尤、黄连，旬日而安。
　　《丹溪心法》曰：朱仲符年近七十，右手风挛多年，七月患泄泻，百药不愈，诊其脉，右手浮滑而洪数。余曰：此必太阴分有积痰，肺气壅郁，不能下降，大肠虚而作泄，当治上焦。遂用萝卜子加浆水蜜探之而吐得痰一块，大如碗，色如琥珀，稠粘如胶泄利遂止，不服他药。
　　《卫生宝鉴》曰：中书左丞相史公，年六旬有七，至元丁卯九月间，因内伤自利数行，觉肢体沉重，不思饮食，嗜卧，懒言语，舌不知味，腹中疼痛，头亦痛而恶心，医以通圣散作大剂料服之，覆以厚衣，遂大汗出，前证不除，而反增剧。易数医，四月余不愈。余被召至燕，命余治之。余诊视，得六脉沉细而微弦，不欲食，食即呕吐，中气不调，滞于升降，口舌干燥，头目昏眩，肢体倦怠，足胻冷，卧不欲起。丞相素不饮酒，肢体本瘦，又因内伤自利，又复获汗，是重竭津液，脾胃愈虚，不能滋荣周身百脉，故使然也，非甘辛大温之剂，则不能温养其气。经云：脾欲缓，急食甘以缓之。又：脾不足者，以甘补之。黄芪、人参之甘，补脾缓中，故以为君。形不足者，温之以辛。当归辛温和血润燥，木香辛温升降滞气，生姜、益智、草豆蔻仁辛甘大热以荡中寒、理其正气，白朮、炙甘草、橘皮甘苦温乃厚肠胃，麦糵面宽肠胃而和中，神曲辛温导滞消食而为佐使也。右件(口父)咀一两，水煎服之，呕吐止，饮食进。越三日，前证悉去。左右侍者曰：前证虽去，九日不大便如何？余曰：丞相年高气弱，既利且汗，脾胃不足，阳气亏损，津液不润也，岂敢以寒凉有毒之剂下之？仲景曰：大发汗后，小便数，大便坚，不可用承气汤。如此虽内结，宜以蜜煎导之，须臾去燥粪二十余块，遂觉腹中空快，上下气调。又以前药服之，喜饮食。但有所伤，则以橘皮枳朮丸消导之，至月余，其病乃得平复。丞相曰：病既去矣，当服何药以防其复来？余曰：不然，但慎言语、节饮食，不可服药。夫用药如用刑，民有罪则刑之，身有疾则药之。无罪妄刑，是谓虐民；无病妄药，反伤正气。军志有曰，允当则归服而舍之可也。丞相悦而然之。
　　丁已，予从军至开州，夏月有千户高国用谓予曰：父亲年七十有三，于去岁七月间，因内伤饮食，又值霖雨，泻利暴下数行，医以药止之，不数日，又伤又泻，止而复伤，伤而复泻，至十月间，肢体瘦弱，四肢倦怠，饮食减少，腹痛肠鸣。又以李医治之，处以养脏汤治之，数日泻止，后添呕吐。又易以王医，用丁香、藿香、人参，去白橘皮、甘草同为细末，加生姜煎，数服而呕吐止。延至今正月间，饮食不进，扶而后起，又数日，不见大便。乃问医曰：父亲数日不见大便，何以治之？医曰：老官人年过七旬，气血衰弱，又况泻利半载，脾胃又虚，津液耗少，以麻仁丸润之可也。众亲商议。一亲知曰：牛山人见证不疑，有果决，遂请治之。诊其脉，问其病证，曰：此是风结也。以搜风丸百余丸服之，利下数行而死。予悔恨不已。敢以为问，予曰：未尝亲见，将何以言？高千户退而去。或者曰：予亲见之。细说其证。予曰：人以水谷为本。今年高老人久泻，胃中津液耗少，又重泻之，神将何依？《灵枢经》云：形气不足，病气不足，此阴阳俱不足也，不可泻之。泻之则重不足，重不足则阴阳俱竭，血气皆尽，五脏空虚，筋骨髓枯，老者绝灭，少者不复矣。又曰：上工平气，中工乱脉，下工绝气危生。绝气危生，其牛山人之谓欤！
　　真定钞库官李提举年逾四旬，体干魁梧，肌肉丰盛。其僚友师君告之曰：肥人多风证，君今如此，恐后致中风。搜风丸推陈致新化痰，宜服之。李从其言，遂合一料，每日服之。至夜下五行，如是半月，觉气短而促，至一月余，添怠惰嗜卧，便白脓，小便不禁，足至膝冷，腰背沉痛，饮食无味，仍不欲食，心胸痞满，时有躁热，健忘，恍惚不安。凡三易医，皆无效，请余治之。余曰：孙真人曰，药势有所偏助，令人脏气不平。药本攻疾，无病不可饵。平人谷入于胃，脉道乃行；水入于经，其血乃成。水去则荣散，谷消则卫亡，荣散卫亡，神无所依。君本身体康强，五脏安泰，妄以小毒之剂，日下数行。初服一日，且推陈下行，宿积已去，又何推焉？今饮食不生肌肤，水谷不能运化精微，灌溉五脏六腑周身百脉，神将何依？故气短而促者，真气损也；怠惰嗜卧者，脾气衰也；小便不禁者，膀胱不藏也；便下脓血者，胃气下脱也；足胻寒而逆者，阳气微也；时有躁热，心下虚痞者，胃气不能上荣也；恍惚健忘者，神明乱也。《金匮要略》云：不当下而强下之，令人开肠洞泄，便溺不禁而死。前证之来非天也，君自取之。治虽粗安，促君命期矣。李闻之，惊恐汗浃于背，起谓余曰：妄下之过，悔将何及！虽然，君当尽心救其失。余以为病势过半，命将难全，固辞而退。至秋疾甚作，医以夺命散下之，躁热喘满而死。《内经》曰：诛罚无过，是谓大惑。如李君者，盖《内经》所谓大惑之人也。卫生君子，可不戒哉！
　　至元己巳六月，余住夏于上都，佥院董彦诚年逾四旬，因劳役过甚，烦渴不止，极饮湩乳，又伤冷物，遂自利，肠鸣腹痛，四肢逆冷，冷汗自出，口鼻气亦冷，六脉如蛛丝，时发昏愦，众太医议之。余以葱熨脐下，又以四逆汤五两，生姜二十片，连须葱白九茎，水三升，煮至一升，去滓凉服；至夜半，气温身热，思粥饮，至天明而愈。玉机真脏论云：脉细，皮寒，气少，泄利，饮食不入，此谓五虚。浆粥入胃，则虚者活。信哉！鲁斋许先生闻之，叹曰：病有轻重，方有大小，治有缓急，佥院之证，非大方从权急治，则不能愈也。至真要大论云：补下治下制以急，急则气味厚。此之谓也。
　　真定总管史侯男十哥，年四十有二，肢体本瘦弱。于至元辛巳，因收秋租，佃人致酒，味酸不欲饮，勉饮三两杯，少时腹痛，次传泄泻无度，日十余行。越十日，便后见红紫之类，肠鸣腹痛，求医治之。曰诸见血皆以为热，用芍药蘗皮丸治之，不愈；仍不欲食，食则呕酸，形体愈瘦，面色青黄不泽，心下痞，恶冷物，口干，时有烦躁，不得安卧。请予治之，具说其由。诊得脉弦细而微迟，手足稍冷。《内经》云：结阴者便血一升，再结二升，三结三升。经云：邪在五脏则阴脉不和，阴脉不和则血留之。结阴之病，阴气内结，不得外行，无所禀，渗入肠间，故便血也。宜以平胃地榆汤治之。此药温中散寒，除湿和胃，服数服，病减大半。仍灸中脘三七壮，及胃募穴引胃气上升滋荣百脉；复灸气海百余壮，生发元气，灸后则进食生肉。又以还少丹服之，则喜饮食，添肌肉。至春，再灸三里二七壮，壮脾温胃，生发元气，此穴乃胃之合穴也。改服芳香之剂，戒以慎言语，节饮食，良愈。
　　征南元帅不邻吉歹，年七旬，丙辰春东征，南回至楚丘，诸路迎迓，多献酒醴，因而过饮，遂腹痛肠鸣自利，日夜约五十余行，咽嗌肿痛，耳前后赤肿，舌本强，涎稠粘，欲吐不能出，以手曳之方出，言语艰难，反侧闷乱，夜不得卧。诊得脉浮数，按之沉细而弦。即谓中书粘公曰：仲景言下利清谷，身体疼痛，急当救里。后身疼痛，清便自调，急当救表。救里四逆汤，救表桂枝汤。总帅今胃气不守，下利清谷，腹中疼痛，宜急治之，犹可少待。公曰：何谓也？答曰：《内经》云：疮发于咽嗌，名曰猛疽。此疾治迟则塞咽，塞咽则气不通，气不通则半日死，故宜急治。于是遂砭刺肿上，紫黑血出，顿时肿势大消，遂用桔梗、甘草、连翘、鼠粘，酒制黄芩、升麻、防风等分，(口父)咀，每服约五钱，水煮滤清，令热漱；冷，吐去之。咽之恐伤脾胃，自利转甚。再服涎清肿散，语言声出。后以神应丸辛热之剂，以散中寒，解化宿食，而燥脾湿。丸者，取其不即施化，则不犯其上热，至其病所而后化，乃治主以缓也。不数服，利止痛定。后胸中闭塞，作阵而痛。予思《灵枢》有云：上焦如雾，宣五谷味，熏肤充身泽毛，若雾露之溉，是为气也。今相公年高气弱，自利无度，致胃中生发之气，不能滋养于心肺，故闭塞而痛。经云：上气不足，推而扬之。脾不足者，以甘补之。再以异功散甘辛微温之剂，温养脾胃，加升麻、人参上升以顺正气，不数服，而胸中快利而痛止。《内经》云：调气之方，必别阴阳。内者内治，外者外治。微者调之，其次平之，胜者夺之。随其攸利，万举万全。又曰：病有远近，治有缓急，无越其制度。又曰：急则治其标，缓则治其本。此之谓也。
　　征南副元帅大忒木儿年六旬有八，戊午秋征南，予从之。过扬州十里，时仲冬，病自利，完谷不化，脐腹冷疼，足胻寒，以手搔之，不知痛痒，尝烧石以温之，亦不得暖。予诊之，脉沉细而微。予思之，年高气弱，深入敌境，军事烦冗，朝暮形寒，饮食失节，多饮乳酪，履于卑湿，阳不能外固，由是清湿袭虚，病起于下，故胻寒而逆。《内经》云：感于寒而受病，微则为咳，盛则为泄为痛。此寒湿相合而为病也。法当急退寒湿之邪，峻补其阳，非灸病必不已。先以大艾炷于气海灸百壮，补下焦虚阳；次灸三里穴各三七壮，治胻寒而逆，且援引阳气下行；又灸三阴交二穴，以散足受寒湿之邪。遂处方云：寒淫所胜，治以辛温。湿淫于外，平以苦热，以苦发之。以附子大辛热以助阳退阴，温经散寒，故以为君。干姜、官桂大热辛甘以除寒湿，白朮、半夏苦辛温而燥脾湿，故以为臣。人参、草豆蔻、炙甘草甘辛大温，温中益气，生姜大辛温能散清湿之邪，葱白辛温以通上焦阳气，故以为佐。又云：补下治下制以急，急则气味厚，故大作剂服之。不数服，泻止痛减，足胻渐温，调其饮食，逾十日平复。明年秋，过襄阳，值霖雨阅旬余，前证复作，再依前灸，添阳辅各三七壮，再以药投之，数服良愈。
　　真定路总管刘仲美年逾六旬，素有脾胃虚寒之证，至元辛巳闰八月初，天气阴寒，因官事劳役，渴而饮冷，夜半自利两行，平旦召予诊视。其脉弦细而微，四肢冷，手心寒，唇舌皆有褐色，腹中微痛气短，而不思饮食。予思《内经》云：色青者肝也，肝属木；唇者脾也，脾属土。木来克土，故青色见于唇也。舌者心之官，水挟木势，制火凌脾，故色青见于舌也。《难经》有云：见肝之病，则知肝当传之脾，故先实其脾气。今脾已受肝之邪矣。洁古先师云：假令五脏胜，各刑己之不胜，当重实其不胜，微泻其胜。而以黄芪建中汤加芍药、附子主之。且芍药味酸，泻其肝木，是微泻其胜，黄芪、甘草甘温补其脾土，是重实其不胜。桂、附辛热，泻其寒水，助阳退阴。饴糖甘温，补脾之不足。肝苦急，急食甘以缓之，生姜、大枣辛甘大温，生发脾胃升腾之气，行其荣卫而缓其急，每一两依法水煎，再服而愈。
　　参政商公时年六旬有二，元有胃气之证。至元己巳夏，上都住时，值六月霖雨大作，连日不止，因公务劳役过度，致饮食失节，每日则脐腹作痛，肠鸣自利，须去一二行，乃少定，不喜饮食，懒于言语，身体困倦，召予治之。予诊其脉沉缓而弦，参政以年高气弱，脾胃素有虚寒之证，加之霖雨及劳役，饮食失节，重虚中气。《难经》云：饮食劳倦则伤脾，不足而往，有余随之。若岁火不及，寒乃大行，民病鹜溏。今脾胃正气不足，肾水必挟水势，反来侮土，乃薄所不胜，乘所胜也。此疾非甘辛大热之剂，则不能泻水补土，虽夏暑之时，有用热远热之戒，又云有假者反之，是从权而治其急也。《内经》云：寒淫于内，治以辛热。干姜、附子辛甘大热以泻寒水，用以为君。脾不足者，以甘补之。人参、白朮、甘草、陈皮，苦甘温以补脾土。胃寒则不欲食，以生姜、草豆蔻辛温治客寒犯胃，厚朴辛温厚肠胃。白茯苓、甘草助姜、附以导寒湿。白芍药酸微寒补金泻木，以防热伤肺气为佐也。不数服愈。
　　《医宗必读》曰：大宗伯董元宰，夏初水泄，完谷不化，曾服胃苓汤及四君子汤不效。予曰：经云，春伤于风，夏生飧泄。谓完谷也。用升阳除湿汤加人参二钱，三剂顿止。
　　大司寇姚岱芝，吐痰泄泻，见食则恶，面色痿黄，神情困倦，自秋及春，无剂弗投，经久不愈。比予诊之，口不能言，亟以补中益气去当归，加肉果、半夏各二钱，熟附、炮姜各一钱，人参四钱，日进二剂，四日而泻止，但痰不减耳。余曰：肾虚水泛为痰，非八味丸不可，应与补中汤并进。凡四十日，服人参一斤，饮食大进，痰亦不吐，又半月而酬对如常矣。
　　《奇效良方》曰：赵从简通判，甲辰年丁母忧，食素之久，苦泻不止，日七八行，首尾岁年。每服他药，不过一二日复作，服茱萸断下丸而愈。后数年问遇泻，服之又效。
　　《医学正传》曰：一人泄泻，日夜无度，诸药不效，偶得一方，用针砂、地龙、猪苓三味共为细末，生葱捣汁，调方寸匕贴脐上，小便长而泻止。
　　《薛己医案》曰：光禄柴黼庵善饮，泄泻腹胀，吐痰作呕，口干，此脾胃之气虚。先用六君加神曲，痰呕已止。再用补中益气加茯苓、半夏，泻胀亦愈。此证若湿热壅滞者，加葛花解酲汤，分消其湿。湿既去，而泻未已，须用六君加神曲，实脾土，化酒积。然虽为酒而作，实因脾土虚弱，不可专主湿热。
　　一羽士停食泄泻，自用四苓、黄连、枳实、曲糵，益甚。予曰：此脾肾虚也，当用六君加姜、桂送四神丸。不信，又用沉香化气丸一服，卧床不食，咳则粪出，几至危殆，终践予言而愈。盖化气之剂，峻厉猛烈，无经不伤，无脏不损，岂宜轻服？
　　秀才卜封君善饮，腹痛便泄，服分利化痰等剂，不应，其脉滑数，皮肤甲错。余谓此酒毒致肠痈而溃败也，辞不治。不信，仍服前剂，果便脓而殁。
　　一儒者小腹急痛，溏泻清冷，大便欲去不去，予谓此命门火衰而脾土虚寒也，用八味丸月余而愈。向后饮食失宜，前证仍作，小腹肿坠，此脾气下陷也，用补中益气汤而痊。
　　李蒲汀庚寅冬湿热泄泻，因未生子，惑于人言淡渗之剂能泻肾，而服参、芪等药，后变黄疸，小便不利，腹胀胸痞。予日：有是病必用是药，须以淡渗疏导其湿热。遂用茵陈五苓散，诸证顿退。至辛卯冬生子。
　　沈大尹每五更即泄，予以为肾泄，用五味子散数服而愈。后不慎起居，不节饮食，其泄复作，日夜无度，畏寒，饮食且难消化，肌体日瘦。予曰：乃变火衰之证也。遂与八味丸，泻止食进。
　　佥宪高如斋饮食难化，腹痛泄泻，用六君子加砂仁、木香治之而痊。后复作，完谷不化，腹痛头疼，体重困倦，予以为脾受湿，用芍药防风汤而愈。
　　光禄杨立之元气素弱，饮食难化，泄泻不已，小便短少，酒淅恶寒，体重节痛，余以为脾肺虚，用升阳益胃汤而痊。大凡泄泻，服分利调补等剂不应者，此肝木郁于脾土，必用升阳益胃之剂，庶能保生。
　　太守朱阳山因怒腹痛作泄，或两胁作胀，或胸乳作痛，或寒热往来，或小便不利，或饮食不入，呕吐痰涎，神思不清。此肝木乘脾土，用小柴胡加山栀、炮姜、茯苓、陈皮、制黄连，一剂即愈。
　　一儒者季夏患泄泻，腹中作痛，饮食无味，肢体倦怠，余用补中益气汤、八味地黄丸月余而痊。后彼云：每秋间必患痢，今则无恙何也？余曰：此闭藏之月，不远帏幕，妄泄真阳而然。前药善能补真火，火能生土，脾气生旺而免患也。
　　《古今医统》曰：沧洲翁治一人病下利完谷，众以洞泄中寒，服理中四逆辈，转剧。脉两尺寸俱弦长，右关浮于左关一倍，目外眦如草滋，知肝风传脾，因成飧泄，非脏寒也。以小续命汤损麻黄加白朮，服三五升利止。续命非止利之药，饮不终剂而利止者，以从本治故也。
　　一夫人病飧泄弥年，医以休息利治之，以苦坚辛燥之剂，弗效。时秋半，脉弦而浮，曰：夫人之病，盖病惊风，非饮食劳倦所致也。肝主惊，故虚风自甚，因乘脾而成泄。今金风正隆，至明春则病将益加，法当平木之太过，扶土之不及，而泻自止。夫人曰：侬寓南闽时，平章燕公以铜符密授，因失心惧，由是疾作，公言信然。以黄犉牛肝，和以攻风健脾之药愈。
　　《医门法律》曰：吉长乃室新秋病洒淅恶寒，寒已发热，渐至咳嗽，然病未甚也。服表散药不愈，体日尩羸。延至初冬，饮以参、朮补剂，转觉恹恹欲绝，食饮不思，有咳无声，泻利不止，危在旦暮。医者议以人参五钱，附子三钱，加入姜、桂、白朮之属，作一剂服，以止泻补虚，而收背水之捷。吉长仿徨无措，延仆诊毕，未及交语，前医自外亟至，见仆在坐，即令疏方。仆飘然而出，盖以渠见既讹，难与语至理耳。吉长辞去前医，坚请用药。仆因谓曰：是病总由悞药所致，始先皮毛间洒淅恶寒发热，肺金为时令之燥所伤也。用表散已为非法，至参朮补之，则肺气闭锢，而咳嗽之声不扬，胸腹饱胀，不思饮食，肺中之热，无处可宣，急奔大肠，食入则不待运化而直出，食不入则肠中之垢污，亦随气奔而出，是以泻利无休也。今以润肺之药，兼润其肠，则源流俱清，寒热咳嗽泄泻，一齐俱止矣。但取药四剂，服之必安，不足虑也。方用黄芩、地骨皮、甘草、杏仁、阿胶，初进一剂，泻即少止，四剂毕而寒热俱除，再数剂而咳嗽全愈矣。设当日与时辈商之，彼方执参、附为是，能从我乎？
　　沈若兹乃郎，因痘后食物不节病泻，泻久脾虚病疟，遂尔腹痛胀大，三年来服消导药无　　具，腹胀及泻利总不愈。去岁迎医，服参、苓、白朮稍效，医去仍复如故。病本腹胀，更兼肠澼者，大肠之气，空洞易走，胃中传下之物总不停畜，澼出无度，腥水不臭，十中五死五生之证。今则病势转深，又加四逆矣。暮热朝凉，一逆也；大渴引汤救急，二逆也；气喘不能仰睡，三逆也；多汗烦躁不宁，四逆也。无病人腹中之气，运转收摄，是以身体轻快，大便省约。今为久泻，遂至气散不收，腹之胀、肠之鸣，便出之不自知，皆此故也。气既散而不收，又服行气利水之药，不愈增其散乎？无病人身中荣卫，两无偏胜，故阳胜则发热，阴胜则恶寒，病疟之时，寒热交作，犹是阴阳互战，迨泻久亡阴，整夜发热，一线之阴为阳所乘，求其相战，不可得矣。内水亏竭，燎原之火自焚，不得不引外水以济急。然有形之水，不足以制无形之火，徒增胀泻，而重伤其阴气耳。医不清其源，以香燥之药助火劫阴，如官桂、肉豆蔻等类用之悞矣。夫男子气海在于脐下，乃元气之舍，性命之根也。久泻则真气亦散，势必上干清道，而不下行，鼻中鼾鼾有声，不能仰卧，是其征也。夫此已散之气，必不能复归其处，但冀未散之气，不致尽散则可耳。屡服木香、槟榔、苏子、腹皮、厚朴等降气之药，尤误之悞矣。至于汗出烦躁，则阴气虚尽，孤阳亦不能久留之兆也。总如岁运有温热无寒凉，有生长无收藏，人物其免夭札疵疠乎？于此而图旋转之功，亦难之难矣。若兹见案，转托戚友强恳用药，因以清燥润肺为主，阿胶、地黄、门冬等类同蜜熬膏三斤，渠男三年为药所苦，得此甘味，称为糖也。日争十余次，服之半月，药尽遂大效。身凉气平，不渴，不烦，不泻，诸证俱退，另制理脾药末善后，全愈。
