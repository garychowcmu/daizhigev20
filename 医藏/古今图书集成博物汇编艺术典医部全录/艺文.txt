古今图书集成医部全录卷五百十八

艺文

　　　　扁鹊仓公传赞 【汉　司马迁】
　　太史公曰：女无美恶，居宫见妒；士无贤不肖，入朝见疑。故扁鹊以其伎见殃，仓公乃匿迹自隐而当刑，缇萦通尺牍，父得以复宁。故老子曰：美好者不祥之器，岂谓扁鹊等邪？若仓公者，可谓近之矣。
　　　　汉书艺文志序 【汉　斑固】

　　医经者，原人血脉经络骨髓，阴阳表里，以起百病之本，死生之分，而用度针石汤火所施，调百药齐和之所宜。至齐之得，犹慈石取铁，以物相使。拙者失理，以愈为剧，以生为死。经方者，本草石之寒温，量疾病之浅深，假药味之滋，因气感之宜，辨五苦六辛，致水火之齐，以通闭解结，反之于平。及失其宜者，以热益热，以寒增寒，精气内伤，不见于外，是所独失也。故谚曰：有病不治，常得中医。　　又 【汉　斑固】
　　方技者，皆生生之具，王官之一守也。太古有岐伯、俞跗，中世有扁鹊、秦和。盖论病以及国，原诊以知政。汉兴有仓公，今其技术暗昧，故论其书以序方技。
　　　　劝医论 【梁　简文帝】

　　劝医曰：天地之中，惟人最灵。人之所重，莫过于命。虽修短有分，夭寿悬天，然而寒暑反常，嗜欲乖节，故疟寒痟暑，致毙不同；伐性烂肠，摧年匪一。拯斯之要，实在良方。故只域医王明于释典，如大师乃以医王为号，以如来能烦恼病，只能治四大乖为故。亦有骚人之咏彭城，秦国之称和缓，季梁之遇卢氏，虢子之值越人。爰至久视飞仙，长生妙道，犹变六一于金液，改三七于银丸。蓄玉匣之秘，研紫书之奥。桃胶何是，北斗靡遁其形。金浆非远，明珠还耻其价。能使业门之下，鼓响独传；雍祀之傍，萧声犹在。周礼疾医掌万民之疾，凡民之有病者，分而治之。岁终则各书其所治，而入于医师，知其愈与不愈，以为后之法戒也。至如研精元理，考核儒宗，尽日清谈，终夜讲习。始学则负墟尚谀，积功则为师乃着。日就月将，方称硕学；专经之后，犹须剧谈。网罗愈广，钩深理见；厌饫不寤，惟日不足。又若为诗，则多须见意，或古或今，或雅或俗，皆须寓目，详其去取，然后丽辞方吐，逸韵乃生。岂有秉笔不讯而能善诗，塞兑不谈而能善易？扬子云言：读赋千首，则能为赋。况医之为道，九部之诊甚精，百药之品难究。察色辨声，其功甚秘；秋辛夏苦，几微难识。而比之术者，未尝稽合，曾无讨论，多以少壮之时，涉猎方疏，略知甘草为甜，桂心为辣，便是宴驭自足；经方眠弃，同庚(岂戈)之读《庄子》，异孔丘之好《周易》。然而疾者求我，又不能尽意攻治，假使不能为地，自可即为己益。所以然者，若无隔贵贱，精加消息，以前验后，自可解之。日知所亡，坐成妙术，而又告以不能也。治疾者众，必以孟浪酬塞，悞人者多，爱人者鲜。是则日处百方，月为千轴，未尝不轻其药性，任其死生，浮华之功，于何而得？及其爱深亲属，情切支肌，患起膏肓，疴兴府俞，虽欲尽其治功，思无所出。何以故然？本不素习，卒难改变故也。胡麻鹿藿，才救头痛之疴；麦曲芎藭，反止河鱼之疾。思不出位，事局辕下，欲求反死者于元都，扬己名于绿帙，其可得乎？术道困穷，于斯实至。诚当善思此意，更兴其美，非直传名于后，亦是功德甚深，比夫脱一鸽于权衡，活万鱼于池水，不可同日而论焉。
　　　　言医 【唐　李华】

　　晋侯方图秦，既而有疾，秦伯使医和视之，将行，戒之曰：邻国相病，大夫何以为行？对曰：臣不发药石，请以词痊晋侯而国无害。秦伯悦，以卿礼遣之。和至于晋，晋君幄铜鞮之宫，凭丰肥，倚柔容，更衣被珠玉者百许人，膳夫列鼎于庭而后延客。客辞曰：始受命于寡君，以除君疾为役。今大国反以色与食病臣，非臣所及也。中军师对曰：此寡君待先生之礼也，不意为过，敬惟所择。客曰：臣辔而驰千里，形甚劳而气不足，所欲者，酒一盛，果一器，腒鱐佐饭而已，其余不敢烦大国。再拜受赐而诊之，曰：君声流而阳，气浊而浮，色寒而容壮，与楚王相若，亦可为也，亦不可为也。晋侯曰：楚子何如而方寡人？客曰：臣尝聘楚，楚境大而富，山川林薮之盛，逾淮而竟南海，晋与齐秦不敌也。晋侯曰：寡人未尝涉楚，且置楚王，愿闻其国之说。客曰：君不念，臣亦未究楚封疆之事，直以所见言之。楚也，近郊去郢，尚三百里。引车登冈，平视诸宫；丹素烛天，仰不见空。如水漂浮，半在其中；沧波动摇，低昂随风。蔼蔼南极，山松不尽；乍伏乍起，参差高卑。流云重轻，或灭或明；道路绵绵，萦山绕川。车盖如轩，稍觉登原；赤霄冒顶，举手摩天。向之高者，乃在车下；阴壑冥冥，投石无声。状其乳苑之内，则连山黯以当户，容杳杳而嶪嶪，若坚刃与幔涂，呀将拆而复合。露封隙之嵌空，声小往而大答。耸崖岘以日爌，穿偃仆而云罯。滨江皋衍，百里芳草，往往白沙，日炙皛溔；绿野芊绵，走举苍连；箘簵楩梓，橘柚之林；密孕元气，寒暑若一；翳不流风，幽不漏日；猿狙飞走，经息百态；啾啾互号，终昕竟晦；坠英纷目，如雪蔽路；四望无人，移足没履；黄鸟时鸣，白鹇飞度；临险瞯江，江隈为潭；庱庱不动，常有神怪，龟鱼涵泳，露鳞出介；纤草以飖，风飐波起；崩涛迸沫，势不得止。精怖魂怕，毛骨洗然；攀木瞑眸，犹惧踣泉；颓麓疏冗，繁源鼻歕；支流潆潆，合注汤汤；昼夜有声，当暑清凉；透崖扑湍，跃而后逝；初疑可及，忽似无际；旋眩回滑，淜泊兑宕；辊石敌寨，火发川上；才夷又亚，倾沙委浪；白烟微苍，通波满望；淡淡艳艳，久而生垠；淅淅飞雨，冥冥起云；沅湘春生，苍梧日晚；声与听尽，色随望远；苹荇荷华，组绣一川。愕羽族之多名，纷合散于水间；泛随流而将下，时逆浪而复还。喧呼雷骇，沉起云翻；两不相伤，貌豫礼闲；缘涯迭观，照江成霞；碧水涟漪，深浅见沙；旁经闱闼，溢浸栏槛；上有嫔嫱，绵音入云。侵杳眇而将绝，随隤风而复闻。齐宋郑卫之乐，张于宫中；撞金击石，草木竞发；坚城雉坼，崇山峰坠；鸟兽狂悸，淮湖皆沸。首饰戴千金，一膳倾千家。耻不相及，人以粒计；仓禄之众，半于平人；秣马之费，倍于租入。其余绮丽之富，奉养之侈，率与是侔。楚王甚泰而楚人甚病，申叔请老而不与政。言未毕，晋侯舒气而伸干，曰：向先生吉亦可为也，何哉？客曰：此未足累楚，故曰可为也。若张而无厌，则不可为也。晋侯色生力起，斥御者撤膳羞而请曰：先生终说寡人病，幸闻矣。客乘时而动之曰：楚使令尹司马理兵于北疆，以临敝邑。敞邑大夫，少者则请开关以战，老者则曰君务息人。楚恃其富强，因侈生欲，未足畏也。寡君乃发府，将赒而四境，寡小君以四时之用为请，寡君曰：是出于人而归于人，无人则无是矣，夫何爱焉！申命上大夫布币于人而谢之，曰：孤不德，使尔父子兄弟，不自保于楚师，故罄以相劳。秦人感君皆泣，妇人处子亦请执报楚，楚朝闻而夕卷师。君臣震伏而受职于秦，此先王不战之术也。晋侯恍以楚事而照于晋，遂辍谋秦。由是大国修好，小国来朝，天下皆服。客果以词痊晋，故曰言医。
　　　　迷医 【宋　龚鼎臣】

　　《周官》载医掌养万民之疾病。盖凡受疾者，举可治也。唯久之不治，遂革以死。未见其有治疾而不可治者也。巴楚之地，俗言巫鬼，实自古而然。当五气相沴，或致厉疫之苦，率以谓天时被是疾，非医药所能攻，故请祷鬼神无少暇，鸡豚鸭羊之荐，唯恐不丰。迨其不能，则莫不自咎事鬼神之未至；或幸而愈，乃曰：由祷之勤也，荐之数也。不然，乌能与天时抗乎？又有治之不早，其疾之毒日相熏灼，一家之人皆至乎病。故虽亲友之厚，百步之外，不敢望其门庐，以至得病之家，惧相迁染，子畏其父，妇避其夫。若富财之人，尚得一巫觋守之；其穷匮者，独僵卧呻吟一室而已。如是则不特绝医药之馈，其饮食之给亦绝矣。如是以死者，未尝不十八九，而民终不悟。余尝访于人，其患非他，繇觋师之胜医师耳。呜呼！觋者其能必胜诸医哉！其所胜之者，盖世俗之人易以邪惑也。夫疾病干诸内，鬼神冥诸外。良药，所以治内也。今不务除疾于内，而专求外福之来，及其甚也，其存恤讯问之宜，不复相通，不其谬欤？夫稼茂田畴为螟蜮所害，唯能悉除螟蜮，则稼之秀可实也。家蓄高货而盗入其门，主人操刃持梃，或杀或捕，则赀之厚可全也。人之身亦然。冒阴阳之气，辄遇疠疫，当得医者察声视色，按脉授药，使离诸腹心肝膈，然后其体可平。若不医之用，易异不除螟蜮而望稼穑之实，不驱盗贼而求家赀之全，决不可得。矧惟国家重医药之书，最为事要。元朝编辑名方，颁布天下郡国，其间述时疫之状，实为纤悉。及庆历中范文正公建言，俾自京师以逮四方学医之人，皆聚而讲习，以精其术，其黜庸谬，救生灵，倬然为治道之助。而世俗罔识朝廷仁爱之意如此，而徒惑邪诞而夭性命，愚实悯之。今已戒医博士日与医之徒，考神农子仪扁鹊秦和之术，一会于岐伯俞柎之道，以正黜邪，以诚消妄，使可治之疾，不终害人，亦济民之一事也。而虑巴賨之俗，尚安故态，不知医效之神，倍祷淫祀之鬼，故刻词以告。
　　　　医铭 【宋　吕诲】

　　晋人武泰，通医术，守臣献状，补太医正，还乡里，创起应圣侯庙。艺既成，归善于师，又将广懋来学，其志有足称者。予谪官于是，迁守蒲中，既行，丐文以显于庙，因作医铭，嘉乃意勤，遂成其志。知予言有以滋其善也。铭曰：　　六气五行，人禀而生，三部九候，纳诸和平。昔称绝技，湔肠涤胃，辅以砭石，因之决溃。察脉之原，当于未然，不攻而胜，庶几十全。愈世之病，如持国柄，常使众邪，不得干正。能尽己意，膏肓必起，苟利于艺，毫厘千里。泰也有为，心不忘师，义利之重，慎乎所治。
　　　　翰林医官尚药奉御王永可依前尚药奉御直翰林医官 【宋　李清臣】
　　凡方技有益于人者，皆以备王官之一守，而尔原诊察色，称为明习，稽勤序课，迁尔之秩，其益勉哉！
　　　　盖公堂记 【宋　苏轼】

　　始吾居乡，有病寒而咳者问诸医，医以为蛊，不治且杀人，取其百金而治之。饮以蛊药，攻伐其胃肠，烧灼其体肤，禁切其饮食之美者，期月而百疾作，内热恶寒而咳不已，累然真蛊者也。又求于医，医以为热，授之以寒药，旦朝吐之，暮夜下之，于是始不能食；惧而反之，则锺乳乌喙，杂然并进，而漂疽痈疥眩瞀之状，无所不至，三易医而疾愈甚。里老父教之曰：是医之罪，药之过也！子何疾之有？人之生也，以气为主，食为辅。今子终日药不释口，臭味乱于外，而百毒战于内，劳其主，隔其辅，是以病也。子退而休之，谢医却药而进所嗜，气完而食美矣！则夫药之良者，可以一饮而效。从之，期月而病良已。
　　　　药诵 【前人】

　　嵇中散作幽愤诗，知不免矣，而卒章乃曰：采薇山阿，散发岩岫，永啸长吟，颐性养寿者，悼此志之不遂也。司马景王既杀中散而悔，使悔于未杀之前，中散得免于死者，吾知其扫迹灭景于人间，如脱兔之投林也。采薇散发，岂其所难哉？孙真人着大风恶疾论曰：神仙传数十人，皆因恶疾而得仙道。何者？割弃尘累，怀颍阳之风，所以因祸而取福也。吾始得罪迁岭表，不自意全，既逾年无后命，知不死矣。然旧苦痔，至是大作，呻呼几百日。地无医药，有亦不效。道士教吾去滋味，绝熏血，以清净胜之。痔有虫，馆于吾后，滋味熏血，既以自养，亦以养虫。自今日以往，旦夕食淡面四两，犹复念食则以胡麻、茯苓麨足之，饮食之外，不啖一吻。主人枯槁则客自弃去。尚恐习性易流，故取中散真人之言，对病为药，使人诵之日三，曰：东坡居士！汝忘逾年之忧，百日之苦乎？使汝不幸而有中散之祸，伯牛之疾，虽欲采薇散发，岂可得哉？今食麻麦、茯苓多矣。居士则歌以答之曰：事无事之事，百事治兮；味无味之味，五味备兮。茯苓麻麦，有时而匮兮，有则食，无则已者，与我无既兮。呜呼噫嘻！馆客不终，以是为愧兮。
　　　　送夏医序 【宋　朱熹】

　　予尝病世之为论者，皆以为天下之事，宜于今者不必根于古，谐于俗者不必本于经。及观夏君之医，而又有以知其决不然也。盖夏君之医，处方用药，奇怪绝出，有若不近人情者，而其卒多验。及问其所以然者，则皆据经考古，而未尝无所自也。予于是窃有感焉。因书遗之，以信其术于当世，又以风吾党之不师古而自用者云。
　　　　与杨元甫论梁宽甫病证书 【元　许衡】
　　梁宽甫候：右胁，肺部也；嗽而唾血，举动喘促者，肺脉也；发热脉数不能食者，火来刑金，肺与脾俱虚也。肺与脾俱虚而火乘之，其病为逆如此者，例不可补泻。盖补金则虑金与火持，而喘咳益增；泻火则虑火不退位，而痃癖反盛。正宜补中益气汤先扶元气，少以活病药加之。闻已用此药而不获效，意必病势苦逆而药力未到也。当与宽甫熟论，远期秋凉，庶就平复。盖脉病恶春夏火气，至秋冬则退也。止宜于益气汤中，随四时阴阳，升降浮沉，温凉寒热，及见有证增损服之。升降浮沉则顺之，温凉寒热则反之。顺其顺，和其和，为治之大方也。或觉气壅，间服加减枳朮丸；或有饮食，间服局方枳朮汤。数月后，庶逆气少回，逆气回则治法可施。但恐今日以至色青色赤，及脉弦脉洪，则无及矣。近世论医，有主河间刘氏者，有主易州张氏者。张氏用药，依准四时阴阳而增损之，正《内经》四气调神之义。医而不知此，妄行也。刘氏用药，务在推陈致新，不使少有怫郁，正造化新新不伤之义。医而不知此，无术也。然而主张氏者，或未尽张氏之奥，则瞑眩之剂，终莫敢投，至失机后时而不救者多矣。主刘氏者，或未悉刘氏之蕴，则劫效目前，阴损正气，遗祸于后日者多矣。能用二家之长，而无二家之弊，则治庶几乎！宽甫病候，初感必深，所伤物当时消导不尽，停滞淹延，变生他证，以至于今。恐亦宜仿刘氏推陈致新之意，少加消导药于益气汤中，庶有渐缓之期也。鄙见如此，未敢以为必然，惟吾才卿元甫子益共商论之。
　　　　读药书漫记 【元　刘因】

　　人秉是气，以为五脏百骸之身者，形实相孚而气亦流通。其声色气味之接乎人之口鼻耳目者，虽若泛然，然其在我而同其类者，固已月　曶然而相合，异其类者，固已怫然而相戾，虽其人之身，亦不得而自知也。如饮药者，以枯木腐骨荡为虀粉，相错合以饮之，而亦各随其气类而之焉，盖其原一也。故先儒谓：木味酸，木之根立地中似骨，故骨以酸养之。金味辛，金之缠合异物似筋，故筋以辛养之。咸，水也，似脉；苦，火也，似气；甘，士也，似肉。其形固已与类矣，而其气安得不与之流通也！推而言之，其吉凶之于善恶亦类也。　　又 【元　刘因】
　　天生此一世人，而一世事固能办也，盖亦足乎已而无待于外也。岭南多毒，而有金蛇白药以治毒；湖南多气，而有姜橘茱萸以治气。鱼鳖螺蚬，治湿气而生于水；麝香羚羊，冶石毒而生于山。盖不能有以胜彼之气，则不能生于其气之中。而物之与是气俱生者，夫固必使有用于是气也。犹朱子谓天将降乱，必生弭乱之人以拟其后。以此观之，世固无无用之人，人固无不可处之世也。
　　　　丹溪翁传赞 【元　戴良】

　　论曰：昔汉严君平博学无不通，卖卜成都，人有邪恶非正之问，则依蓍龟为陈其利害，与人子言依于孝，与人弟言依于顺，与人臣言依于忠。史称其风声气节，足以激贪而厉俗。翁在婺得道学之源委，而混迹于医，或以医来见者，未尝不以葆精毓神开其心。至于一语一默，一出一处，凡有关于伦理者，尤谆谆训诲，使人奋迅感慨激厉之不暇。左丘明有云：仁人之言，其利溥哉！信矣！若翁者，殆古所谓直谅多闻之益友，又可以医师少之哉。
　　　　赠贾思诚序 【明　宋濂】

　　同里张君，以书来谓濂曰：壬辰之秋，兵发中原，大江之南，所在皆绎骚。时惟伯嘉纳公持部使者节来莅浙东，慎简群材，官而任之，以保障乎一方。余虽不敏，公不以为无似，俾摄录事判官。判官职在抚治一城生聚，凡其捍御绥辑之策，不惮昼夜而勤行之，以酬公知遇之万一。然节宣之功不加，日积月深，以劳而致疾。疾之初作，大热发四体中，继之以昏仆；迨其苏也，双目运眩，耳中作秋蝉鸣，神思恍惚，若孑孑然离群而独立，若御惊飙而游行太空，若乘不系之舟以簸荡于三峡四溟之间，殊不能自禁。闻丹溪朱先生彦修者，名传四方，亟延治之。先生至，既脉曰：内摇其真，外劳其形，以亏其阴，以耗其生，宜收视返听于太虚之庭，不可专借药而已之也。因属其高弟子贾君思诚，留以护治之。贾君即视余如手足之亲，无所不至其意。虑余怒之过也，则治之以悲；悲之过也，则治之以喜；喜之过也，则治之以恐；恐之过也，则治之以思；思之过也，则治之以怒。左之右之，扶之掖之，又从而调柔之。不特此也，其逆厥也，则药其涌泉以寤之；其怔忡也，则按其心俞而定之。如是者数年，不可一朝夕离去。宁食不鲜羞，衣不裼裘，何可一日以无贾君？宁士不鲁邹，客不公侯，何可一日以无贾君？余疾于是乎告瘳，而贾君有功于余者甚大矣。子幸赐之一言，多贾君之善，而昭余之不敢忘德于贾君，不识可不可乎？余发张君之书，重有感焉。世之为民宰者，恒饱食以嬉。其视吾民之颠连漠然，若秦越肥瘠之不相维系；非惟不相维系，又盬其髓，刳其膏而不知止。孰有如张君勤民之疾者乎？世之医者，酬接之繁，不暇雍容，未信宿辄谢去；至有视不暇脉，脉不暇方，而不可挽留者。孰有如贾君调护数年之久而不生厌者乎？是皆可书。余方执笔以从文章家之后，此而不书，乌乎书！虽然，今之官政苟虐，敲扑椎击，惟日不足，我民病此久矣！我瞻四方，何林林乎？州邑之间，其有贤牧宰能施刀圭之剂，以振起之者乎？设有是，余虽不敏，犹能研墨濡毫，大书而不一书。是为序。
　　　　赠医师葛某序 【前人】

　　古之医师必通于三世之书。所谓三世者，一曰《针灸》，二曰《神农本草》，三曰《太素脉诀》。脉诀所以察证，本草所以辨药，针灸所以去疾。非是三者，不可以言医。故记礼者有云：医不三世，不服其药也。传经者，明载其说，复斥其非，而以父子相承三世为言，何其惑欤？夫医之为道，必志虑渊微，机颖明发，然后可与于斯，虽其父不能传其子也。吾乡有严生者，三世业医矣。其为医，专事乎大观之方，他皆愦愦，绝弗之省。又有朱聘君，家世习儒，至聘君始以医鸣，医家诸书，则无不精览。一少年病肺气上，喀喀鸣喉中，急则唾，唾血成缕。严曰：此瘵也，后三月死。聘君曰：非也。气升而腴，中失其枢，火官司令，烁金于炉，是之谓肺痿，治之坐。已而果生。一六十翁患寒热，初毛洒淅，齿击下上，热继之，盛如蒸甑。严曰：此痰也，不治将差。聘君曰：非也。脉淫以芤，数复乱息，外强中干，祸作福极，是之谓解(亻亦)。药之则瘳，不药则剧。已而果剧，治乃愈。一妇女有哕疾，每吐涎数升，腥触人，人近亦哕。严曰：此寒哕也，法宜温。聘君曰：非也。阴阳未平，气苞血聚，其势方格，靡有攸处，是之谓恶阻。在法不当治，久则自宁，且生男。言后辄验。夫严生之医三世矣，聘君则始习为之，而优劣若是者，医其可以世论否耶？嗟夫！昔之名医众矣，未暇多论。若华元化，若张嗣伯，若许智藏，其治证皆入神，初不闻其父子相传也。自传经惑于是非，使《礼经》之意，晦而不白三千年矣。世之索医者，不问其通书与否，见久于其业者，则瞀瞀焉从之。人问其故，则曰是记礼者云尔也，其可乎哉？葛生某，淮之巨族也，明于医，三世之书，皆尝习而通之，出而治疾，决死生，验差剧，若独照而龟卜无爽也者。士或不能具药，辄注之不索其偿，士君子翕然称誉之，名上丞相府，赐七品服，俾提举诸医官，有疾者，遂倚之以为命。呜呼！若葛生者，其无愧古之医师者欤！
　　　　赠医师贾某序 【前人】

　　医之为道，难言久矣。然必审诊以起度量，立规矩，称权衡，合色脉，表里有余不足顺逆之法，复参其人之动静，与其息之相应，然后从而治之，则其事为甚不轻矣。非洞明应世群书之得失，尚可与于斯乎？《黄帝内经》，虽疑先秦之士依仿而托之，其言深，其旨邃以宏，其考辨信而有征，是当为医家之宗。下此则秦越人和缓，无书可传。越人所著《八十一难经》，则皆举《内经》之要而推言者也。又下此则淳于意、华佗之熊经鸱顾，固亦导引家之一术，至于刳腹背湔肠胃而去疾，则涉于神怪矣。意之医状，司马迁备志之。其所谓迥风杳风者，今人绝不知为何证，况复求于治疗之深旨乎？又下则张机。机之《金匮玉函经》及伤寒诸论，诚千古不刊之典。第详于六气所伤，而情欲食饮罢劳之所致者，略而弗议，兼之文字错简，亦未易以序次求之也。又下此则王叔和。叔和纂岐伯、华佗等书为《脉经》，叙阴阳内外，辨三部九候，分人迎气口，条陈十二经络，洎夫三焦五脏六腑之病，最为着明。惜乎为妄男子括以肤陋之脉歌，遂使其本书不盛布于世也。又下此则巢元方。其《病源候论》似不为无所见者，但言风寒二湿，而不着湿热之文，乃其失也。又下此则王冰。冰推五运六气之变，撰为《天元玉策》，周详切密，亦人之所难，苟泥之则局滞而不通矣。又下此则王焘、孙思邈。思邈以绝人之识，操慈仁恻厚之心，其列《千金方》、《翼》及工害人之祸，至为愤切，后人稍闯其藩垣，亦足以其术鸣，但不知伤寒之数，或弗能无遗憾也。焘虽暗劣，《外台秘要》所言方证符禁灼灸之详，颇有所袓述，然谓针能杀生人而不能起死人者，则一偏之见也。又下此则钱乙、庞安时、许叔微。叔微在准绳尺寸之中而无所发明，安时虽能出奇应变而终未离于范围，二人皆得机之粗者也。惟乙深造机之阃奥，而撷其精华，建为五脏之方，各随所宜。肝有相火则有泻而无补，肾为真水则有补而无泻，皆启《内经》之秘，尤知者之所取法。世概以婴孺医目之，何其知乙之浅哉？其遗书散亡，出于阎孝忠所集者，多孝忠之意，初非乙之本真也。又下此则上谷张元素、河间刘完素、睢水张从正。元素之与完素，虽设为奇梦异人以神其授受，实闻乙之风而兴起然者。若从正则又宗夫完素者也。元素以古方新病，决不能相值，治疾一切不以方，故其书亦不传。其存于今者，皆后来之所傅会。其学则东垣、李杲深得之。杲推明内外二伤，而多注意于补脾土之说。盖以土为一身之主，土平则诸脏平矣。从正以吐汗下三法，风寒暑湿火燥六门，为医之关键，其治多攻，其剂多峻厉，不善学者杀人。完素论风火之病，以《内经》病机气宜十九条，若为《原病式》，简奥粹微，有非大观局诸医所可仿佛。究其设施，则亦不越补攻二者之间也。嗟乎！自有《内经》以来，医书之藏有司者，凡一百七十九家，二百九部，二千二百五十九卷，亦不为不多也。他未遑深论，即今所论者言之，世之医师，果能尽心于斯否乎？脱或未尽心于斯，则夫起度量、立规矩、称权衡、合色脉之属，焉能察而行之？不至以人命为戏也几希矣。虽然，亦有要焉，逆与顺之谓也。曰升降、曰浮沉，吾则顺之；曰温凉、曰寒热，吾则逆之。果能此道矣，则去夫先医之所治，虽不中，不远矣。然又未易以一蹴至也。非求之极博而观其会通，安可遽反于至约之域乎？医之道所以难言者，盖若此而已。乌伤？贾思诚，濂外弟也，性醇介，有君子之行，尝同濂师事城南闻先生，学治经。久之，思诚复去受医说于彦修朱先生之门。诸儒家所著，无所不窥，出而治疾，往往有奇验。荐绅间多为赋诗，而属濂以序。濂非知医者，将何以为思诚告哉？而思诚请之不倦，因为直疏历世群书之得失，而勖思诚以学者如此。初不暇，如他日作者簸弄笔舌，交错以成文也。
　　　　论医 【明　王袆】

　　予观近时言医者，莫盛于吴中。而吴中世业医者，莫盛于葛氏。葛氏之医，其术善于推五运六气之盛衰，以审病证而定治法。此仲正之术，所以异于人人也。盖仲正之诸父曰恒斋者，尝自著书，其说以谓医当视时之盛衰而为损益。刘守真、张子和辈，值金人强盛，民悍气刚，故多用宣泄之法。及其衰也，兵革之余，饥馑相仍，民劳志困，故张洁古、李明之辈，多加补益之功。至宋之纪年，医者大抵务守护气元而不知攻伐之机，能养病而不能治病，失在不知通其变也。其说如此，可谓能明夫气运之变，而通于阴阳之化者矣。
　　　　明医箴 【明　龚信】

　　今之明医，心存仁义。博览群书，精通道艺。洞晓阴阳，明知运气。药辨温凉，脉分表里。治用补泻，病审虚实。因病制方，对证投剂。妙法在心，活变不滞。不衒虚名，惟期博济。不计其功，不谋其利。不论贫富，药施一例。起死回生，恩同天地。如此明医，芳垂万世。
　　　　庸医箴 【前人】

　　今之庸医，衒奇立异。不学经书，不通字义。妄自矜夸，以欺当世。争趋人门，不速自至。时献苞苴，问病为意。自逞以能，百般贡谀。病家不审，模糊处治。不察病源，不分虚实。不畏生死，孟浪一时。忽然病变，急自散去。悞人性命，希图微利。如此庸医，可耻可忌。
　　　　病家箴 【前人】

　　今之病家，多惜所费。不肯急医，待至自愈。不求高明，希图容易。不察病情，轻投妄试。或祷鬼神，诸般不啻。履霜不谨，坚冰即至。及请明医，病已将剧。纵有灵丹，难以救治。懵然不悟，迟悞所致。惟说命尽，作福未至。这般糊涂，良可叹息。如此病家，当革斯弊。
　　　　警医箴 【前人】

　　至重惟人命，最难却是医。病源须洞察，药饵要详施。当奏万全效，莫趁十年时。死生关系大，惟有上天知。叮宁同志者，济世务加思。
　　　　原道统说 【明　李梴】

　　大哉医乎！其来远矣！粤自混沌既判，洪荒始分。阳之轻清者，以气而上浮为天；阴之重浊者，以形而下凝为地。天隆然而位乎上，地隤然而位乎下。于是阳之精者为日，东升而西坠；阴之精者为月，夜见而昼隐。两仪立矣，二曜行焉。于是元气凝空，水始生也；赤气炫空，火始生也；苍气浮空，木始生也；素气横空，金始生也；黅气际空，士始生也。五行备，万物生，三才之道着矣。是以惟人之生，得天地之正气。头圆象天，足方象地。天有阴阳，人有气血。天有五行，人有五脏。葛天氏之民，巢居穴处，茹毛饮血。动作以避其寒，阴居以避其暑。大朴未开，何病之有？迨夫伏羲氏占天望气而画卦，后世有《天元玉册》，目为伏羲之书者，乃鬼臾区十世口诵而传之也。神农氏尝百草，一日而七十毒，厥后本草兴焉。黄帝垂衣裳而天下治，与岐伯天师更相问难，上推天文，下穷地理，中拯民瘼，《内经》自此而作矣。此经既作，民之有疾，必假砭针以治其外，汤液以疗其内。厥后大朴散而风化开，民务繁而欲心纵，灾沴多端，非大毒、小毒、常毒、无毒之药，弗能蠲矣。医之大原，《素问》一书而已矣。二十四卷，八十一篇，其间推原运气之加临，阐明经络之标本，论病必归其要，处治各得其宜，井然而有条，灿然而不紊。若天元纪大论、六元正纪大论、五常政大论、气交变大论、至真要大论数篇，乃至精至微之妙道，诚万世释缚脱难，全真导气，拯黎元于仁寿，济羸劣以获安者之大典也。轩岐以下，代不乏人。扁鹊得其一二，演而述《难经》；皇甫士安次而为《甲乙》；杨上善纂而为《太素》。如金元起之解，启元子之注，所谓源洁则流清，表端则影正，历代之明医也。独有汉长沙太守张仲景者，揣本求源，采微索隐，取其大小奇偶之制，定君臣佐使之法，而作医方，表里虚实，真千载不传之秘，乃大贤亚圣之资，有继往开来之功也。汉唐以下，学者岂不欲涉其渊微之旨？矧《内经》之理深幽，无径可入。如巢元方之作《病源》书，孙思邈之作《千金方》，辞益繁而理愈昧，方弥广而法失真。《内经》之书，施用者鲜矣。及朱奉议宗长沙太守之论，编南阳活人之书，仲景训阴阳为表里，奉议解阴阳为寒热，差之毫厘，谬以千里，其活人也固多，其死人也不寡矣。幸而守真刘子《要旨论》、《原病式》二书既作，则《内经》之理，昭如日月之明；《直格书》、《宣明论》二书既作，则长沙之法，约如枢机之要。如改桂枝麻黄各半汤为双解散，变十枣汤为三花神佑丸，其有功于圣门也不浅矣。同时有张子和者，出明《内经》之大道，续河间之正源，与麻知几讲学，而作《儒门事亲》之书，乃曰：吐中有汗，泻中有补，圣人止有三法，无第四法，乃不易之确论，至精之格言。于是有刘张之泒矣。若东垣老人，明《素问》之理，宗仲景之法，作《济生拔萃十书》以传于世，明脉取权衡规矩，用药体升降浮沉，是以有王道霸道譬焉。至于丹溪朱氏，伤寒内伤杂病无不精研，痰火奥义，尤其独得。宋太史濂谓其集医家之大成，诚哉是言也。迨及我朝，修《大观本草》，制《铜人俞穴针灸经》、《御赐医方》等书，设太医以辅圣躬，立良医以佐王府，惠民药局以济民间夭札，其仁天下之心，宛如轩岐一揆而远迈汉唐，是以明医迭出。如陶节庵之伤寒，发仲景之所未发；薛己之外科，补东垣之未备；葛可久之内伤，钱瑛之小儿，亦无忝于丹溪。昭代作人之功，其盛矣乎！后学知道统之自，则门径不差，而医道亦可近矣。故曰：知其要者，一言而终。
古今图书集成医部全录卷五百十九

艺文 【诗】

　　　　旋风吟 【宋　邵雍】

　　近日衰躯有病侵，如何医药不求寻？轩前密叶自成幄，砌下黄花空散金。闲看蜜蜂收蜜意，静观巢燕垒巢心。非关天下知音少，自是尧夫不善琴。　　自是尧夫不善琴，非关天下少知音。老年难做少年事，年少不知年老心。将养精神便静坐，调停意思喜清吟。如何医药不寻访？近日衰躯有病侵。
　　　　臂痛吟 【前人】

　　先苦头风已病躯，新添臂痛又何如？无妨把盏只妨拜，虽废梳头未废书。不向医方求效验，唯将谈笑且消除。大凡物老须生病，人老何由不病乎？
　　　　有病吟 【前人】

　　身之有病，当求药医；药之非良，其身必亏。国之有病，当求人医；人之非良，其国必危。事之未急，当速改为；事之既急，虽悔难追。
　　　　又 【前人】

　　一身如一国，有病当求医。病愈药便止，节宣良得宜。
　　　　伤杜婴 【宋　王安石】

　　萧瑟野衣巾，能忘至老贫。避嚣依市井，蒙垢出埃尘。接物躬。齐物，劳身耻为身。伤心宿昔地，不复见斯人。
　　　　其二 【前人】

　　叔度医家子，君平卜市翁。萧条昨日事，仿髴古人风。旧宅雨生菌，新迁寒转蓬。存亡谁一问，嗟我亦穷空。
　　　　赠医者邓献匡 【宋　杨时】

　　天地一气犹冶甄，埏埴万汇随方圆。神形九藏通九野、八风中物如戈鋋。天元宝册有遗义，采索始自三皇前。桑君越人不世出，镵石针灸谁能传？贱工增余损不足，往往横夭残天年。羡君妙龄踵其学，至理隐赜常精研。闻阴得阳以神遇，反视方术犹蹄筌。道隅蓱虀即为饵，车上已有长蛇悬。嗟予羸苶苦多病，维摩丈室方萧然。愿君速已天下疾，为予一洗沉疴痊。
　　　　和朱松坡 【宋　文天祥】

　　学医未至大医王，笑杀年年折臂伤。屏里江山如出色，亭皋松菊已成行。细参不语襌三昧，静对无弦琴一张。多谢岭头诗寄我，满园梅意弄春光。
　　　　赠蜀医锺正甫 【前人】

　　炎皇览众草，异种多西州。为君望峨岷，使我泪双流。向来秦越人，朝洛夕邯郸。子持鹊经来，自西亦徂南。江南有羁羽，岂不怀故营？何当同皇风，六气和且平。
　　　　彭通伯卫和堂 【前人】

　　理身如理国，用药如用兵。人能保天和，于身为太平。外邪奸其间，甚于寇抢攘。守护一不谨，乘间敌益勍。古有黄帝书，犹今六韬经。悍夫命雄喙，仁将资参苓。羽衣为其徒，识破阴阳争。指授别生死，铮然震能名。道家摄铅汞，肤腠如重扃。到头关键密，六气无敢撄。君方建旗鼓，不敢走且惊。他时櫜吾弓，闭门读黄庭。
　　　　赠撄宁生 【明　宋禧】

　　滑公江海客，频到贺家溪。采药行云际，吟诗过水西。
　　　　赠杨医官 【明　陈琛】

　　春风挟暖到桐城，习习令人病体轻。笑我生平空有志，如君可使不知名。炎回大暑鲈专美，冷入新秋雁寄声。附子大黄斟酌用，险中始信药通灵。
　　　　赠殷矩 【明　赵鹤】

　　銮江医客飘长髯，人人呼是殷神仙。囊贫每怯卖药钱，阴功香案家家悬。
　　　　题萱寿太医邢生母 【明　王世贞】
　　橘井汲后绿，杏林种时红。此萱复何忧？年年领春风。珊瑚作枝叶作玉，海人添筹出海屋。八十遐算应已知，生儿自是耶和璞。
　　　　将赴青州道别医友王昌年 【前人】
　　荒城不忍别，浊酒暂相亲。病骨真须汝，离颜转向人。虽无郭太楫，尚有吕安轮。寄语云门胜，应催发兴新。
　　　　即事呈邢邵二医 【前人】

　　春朝视膳罢，次第检方书。薄宦人皆有，穷愁老自如。枕移啼鸟后，杯到落花初。况是谈诗懒，无劳客起予。
　　　　其二 【前人】

　　麦雨冷将热，庭花朝自昏。渔樵初入耳，鸟雀已窥门。不论宦情薄，只言医道尊。年来秫田歉，为尔罄芳樽。
　　　　济川篇为太医邢先生题 【前人】
　　在佛说法时，药王为导师。太乙操莲叶，下救人阽危。儒用久寂寞，其功或明医。邢子利涉才，托迹在黄岐。朝饮苏橘井，夕饮长桑池。江阴十万家，家家春风吹。余波来惠吴，起我北堂慈。傅楫吾所难，清泌可乐饥。彼哉问津人，愧汝济川辞。
　　　　赠义兴宣疡医 【明　张羽】

　　长桥下压蛟龙宫，岸上人家如镜中。道人卖药临溪水，医得青蛇是龙子。报恩不受千金珠，龙伯亲传海藏书。门前扶杖人如市，妙术何愁三折臂？燕支山前白草秋，冷入金疮泪欲流。安得金丹从尔乞，提携玉龙还向敌。
　　　　送名医凌汉章还苕三首 【明　秦康王】
