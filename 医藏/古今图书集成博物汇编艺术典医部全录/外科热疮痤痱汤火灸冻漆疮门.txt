古今图书集成医部全录卷三百七十六

外科热疮痤痱汤火灸冻漆疮门

　　　　黄帝素问

　　　　　生气通天论

　　汗出偏沮，使人偏枯。汗出见湿，乃生痤痹。膏粱之变，足生大疔。受如持虚，劳汗当风，寒薄为皶，郁乃痤。　　【注　夫皶与痤痱，乃血滞于肤表之轻证，盖言阳气外卫于皮肤之间，为邪所薄，则淡渗于皮毛之血而为病矣。故曰汗出偏沮，使人偏枯者，言阳气之若天与日，宜普遍于九州也。乃生痤痱，寒薄为皶者，言阳气之外卫而在于皮毛之间也。膏粱之变，足生大疔者，言阳气之通会于腠理也。】
　　　　　气交变大论
　　岁木不及，复则炎暑流火，湿性燥，病寒热疮疡，痹疹痈痤。　　 【注　皆暑热为病也。】

　　　　千金方 【唐　孙思邈】

　　　　　热疮痱子

　　凡热疮起，便生白脓，即今俗名脓窠疮是也。其初起即浅，但出黄汁，名肥疮，又名黄烂疮。初作亦如肥疮，喜着手足，常相对生，随月生死，痛痒坼裂，春夏秋冬，随瘥剧者，名瘑疮。
　　　　证治要诀 【明　戴思恭】

　　　　　疿子

　　痱，《素问》谓之痱痤，香扑粉入(石卜)硝末，如常扑使，更入少许枯白矾末。
　　　　医学入门 【明　李梴】

　　　　　疿痤

　　夏暑心神郁燥，热逼汗渍，成疮遍身，或出脓血，赤烂如火，用南星、半夏、黄连、黄蘗各一钱，五倍子、黄丹各五分为末，干掺。如痒加枯矾、雄黄，常服黄连阿胶丸以清火。　　热汗浸渍成疮，痒痛不止，用黄芪、当归、防风、荆芥穗、地骨皮、木通各二钱，白矾一两为末，每药一两，水三大碗，煎五六沸，泸去滓，稍热，淋洗患处，拭干避风，少时立效；轻者只用腊雪水和蛤粉敷之。　　痱痤疮，因汗出多湿而生，轻者状如撒粟，用青蒿煎汤洗之，或枣叶亦好。重者热汗浸渍，匝匝成疮，用菉豆、滑石末各五钱，绵蘸扑之，磨破成疮，加黄蘗、枣叶各五钱，片脑少许。
　　　　证治准绳 【明　王肯堂】

　　　　　痤

　　痤即小疖，世谓之热疖是也。王注云：大如酸枣，或如豆，色赤而内有脓血也。　　海藏云：汗出见湿，乃生痤痱，为疮疖也。　　痤色赤肿，内有脓血。

　　　　外科正宗 【明　陈实功】

　　　　　痤疿

　　痤痱者，密如撒粟，尖如芒刺，痒痛非常，浑身草刺，此因热体见风，毛窍所闭，宜服消风散，洗用苦参汤。甚者皮损，匝匝成疮，以鹅黄散软绢帛蘸药扑之。
　　　　石室秘箓 【清　陈士铎】

　　　　　皮毛治法

　　痱疮，以暑气伤热而生也，有雪水洗之更佳，随洗随灭。如不能得，有一方最妙，用黄瓜切成片擦之即愈，此从皮毛治之之法也。
　　　　方

　　旋覆花丸
　　旋覆花三两　防风　白芷　甘菊花　南星　半夏　石膏　川芎　陈皮　白附子各半两　蝎梢　僵蚕炒，各三钱　　右为细末，姜汁糊丸梧桐子大，姜汤下三五十丸，食后服。
　　脓胞疮方　治热为主。
　　黄芩　黄连　大黄各三钱　蛇床子　寒水石各二钱　黄丹五分　白矾一钱　轻粉　白芷　无名异各少许　木香少许痛者加　　右为细末，麻油调涂。
　　又方
　　荞麦面一两　硫黄八钱，研　水银制铅一钱，研　或油或猪胆汁调搽。
　　白蒺藜散　治热毒疮瘙痒，心神壅躁。　　白蒺藜炒去刺　白藓皮　防风　大黄銼炒　赤芍药　栀子仁　子芩　麦门冬去心焙　元参　桔梗　甘草炙赤銼　前胡去芦，各一两　　右为细末，每服二钱，食后用薄荷汤调服。
　　密陀僧散　治热毒恶疮臭烂，久不生肌。　　密陀僧　雄黄　雌黄　定粉各半两　腻粉三钱　　右研为细末，先用柳枝一握、生甘草一两捶碎，以浆二升，煎六七沸，去滓，稍热，淋洗疮净，拭干敷之。
　　白金散　治风毒攻注遍身，及手足生热疮，疼痛出黄水。　　桂府滑石不拘多少　为细末，先用虎杖、甘草、豌豆各等分，约半两许，水二碗，煎上项药至一碗，去滓微热，淋洗疮，水冷拭干，上掺滑石末，令通身，便睡，至明决愈。
　　玉粉散　治热汗浸渍成疮，肿痒焮痛。　　寒水石煅出火毒　定粉各一两　蛤粉九两半　白石脂　白龙骨　石膏各半两　滑石八两半　粟米粉二两　　右为细末研匀，每用些少干擦患处。
　　七宝散　治热汗浸渍成疮，痒痛不止。　　白矾一两　黄芪　当归　防风　荆芥穗　地骨皮　木通各二两　　右为粗末，每用药一两，水三大碗，煎六七沸，滤去滓，稍热，淋渫患处，避风少时。
　　赤石脂散　治痱子磨破成疮，用此止痛生肌。　　赤石脂细研　黄蘗去粗皮銼　蜡茶末各半两　白面二两　龙脑半钱另研　　右为细末研匀，每用时，绵搵扑之。
　　苦参汤　治痤痱疮作痒，抓之又疼，生如糠秕，难以安睡。　　苦参四两　大菖蒲二两
　　右用河水五瓢，同煎数滚，添水二瓢，盖片时，临洗和入公猪胆汁四五枚，淋洗患上，不二三次，全愈。愈后避风，忌食发物。
　　鹅黄散　治痤痱疮作痒，抓之皮损，随后又疼，用此扑之。　　菉豆粉一两　滑石五钱　黄蘗三钱　轻粉二钱　　右为细末，以软绢帛蘸药，扑于患上，止痛收干。
　　消风散　治风湿浸淫血脉，致生疮疥，搔痒不绝；及大人小儿风热瘾疹，遍身云片斑点，乍有乍无，并效。　　当归　生地　防风　蝉蜕　知母　牛蒡子　胡麻　荆芥　苍朮　苦参　石膏各一钱　甘草　木通各五分　水二锺，煎八分，食远服。
　　　　单方

　　痱疮痒痛：龙脑一钱研、粟米粉五两研匀，先用枣叶汤洗，后用绵搵扑之。
　　治痤疮痒痛，名玉女英：滑石半两细研，菉豆粉四两微炒研匀，以绵搵扑之。一方有枣叶一两。
　　楝花粉：敷痱子搔痒，用苦楝花，不拘多少，焙干为末，入蚌粉、滑石末各少许，研匀，日频敷之。
　　暑月汗渍，腋下赤肿及痱疮：取腊雪水和蛤粉敷之。痱子用香扑粉入(石卜)硝末，如常扑使；更入少许枯矾末。
　　热痱疮，遍身如蚕子：用不灰木、枣叶为末，疮上搽之即止　　又方：用慈姑叶阴干，为末敷之。
　　又方：用腊雪以瓶收贮，遇生痱时，以所化水涂敷。　　又方：用黄瓜切断，擦痱子上，即安。　　又方：用枣叶煎汤浴之。
　　又方：用蚌粉四两，菉豆粉二两，滑石一两为末，干擦之。
　　冬霜和蚌粉，敷暑月痱疮，及腋下赤肿，立瘥。凡收霜以鸡羽扫之瓶中，密封阴处，久亦不坏。
　　痱子搔痒：取东壁干土末敷之，随手愈。 【《普济方》】
　　痤痱瘙痒：井泉石生三两，寒水石煅四两，脑子半钱，为末扑之。 【《总录》】
　　脑上痈疖：石灰入饭内捣烂合之。 【《李楼奇方》】
　　夏月疿疱：石灰煅、甘草各一两，蛤粉二两，研扑之。 【《集元方》】
　　软疖不愈：烂船底油石灰研末，油调敷之。 【胡氏方】
　　一切疮疖：土朱虢丹、牛皮胶等分为末，好酒一碗冲之，澄清服；以渣敷之，干再上。【《集验方》】
　　热痱搔痒：升麻煎汤饮并洗之。 【《千金》】
　　冬瓜切片摩疿子甚良。

　　痱子搔痒：旧屋梁上刮赤白垩末敷之。 【《普济方》】
　　疖毒已破：益母草捣敷甚妙。 【《斗门方》】
　　疖子肿毒：鼠粘子叶贴之。 【《千金》，下同。】
　　些小痈疖，发热：粉草节晒干为末，热酒服一二钱，连进数服，痛热皆止。 【《精要》】
　　痈疽已溃：牛膝根略刮去皮，插入疮口中，留半寸在外，以嫩橘叶、地锦草各一握，捣敷其上。牛膝能去恶血，二草温凉止痛。随干随换，有十全之功也。【《经验方》】
　　痈疖恶肉：地黄三斤，水一斗，煮取三升，去滓煎稠，涂纸上贴之，日三易。 【《鬼遗方》】
　　疖毒肿毒：鹿角尖磨浓汁涂之，甚妙。 【濒湖方】
　　鬓边热疖：猫头上毛、猪颈上毛各一把，鼠屎一粒，烧研，油调敷之。 【《寿域方》】
　　疖毒：狗头骨烧烟，日熏之。 【《圣惠》】
　　软疖频作：露蜂房二枚，烧存性，以巴豆二十一粒，煎清油二三沸，去豆，用油调敷，甚效。【《得效方》】
　　癞头软疖，及诸热疮：用五倍子七个研末，香油四两，熬至一半，布绞去滓搽之，三四遍即可，勿以水洗之。【《普济方》】
　　乳疖初发：黄明水胶，以浓酢化涂之，立消。 【《简便方》】
　　小儿头上生软疖，三四年不愈者：老松香二钱，蓖麻子肉四十九粒，二味共研末，用茶油少许，同熬成膏，只作一个，用布摊开贴疖子上，要过七日，揭开即愈。
　　黑末子：治疖毒。用羊角连肉骨烧存性为末，酒调三钱，分上下服之，疮可散。按此方未尝用服，盖秘方也。常治面上，或身卒得赤斑，或痒或瘭毒，不治杀人。以羖羊角烧存性，研令极细末，以鸡子清调涂之，甚效。《本草》亦云然。
　　软疖频发：翠玉膏。通明沥青八两，铜绿二两，麻油三两，雄猪胆三个，先镕沥青，乃下油胆，倾入水中扯拔，器盛，每用绯绢摊贴，不须再换。
　　头上软疖：虾蟆剥皮贴之，收毒即愈。 【《活幼全书》】
　　预免疮疖：凡小儿每年六月六日，照年数吞皂荚子，可免疮疖之患。大人亦可吞七枚或二十一枚。【《扶寿方》】
　　痈疖已溃：芫花根皮搓作捻插入，则不生合，令脓易竭也。 【《集简方》】
　　疖子初起：葛蔓烧灰，水调敷之，即消。 【《千金》】
　　　　医案

　　《儒门事亲》曰：一省掾背项常有痤疖，愈而复生。戴人曰：太阳血有余也。先令涌泄之，次于委中以(金非)针出紫血，病更不复作也。
　　《寓意草》曰：黄鸿轩手臂忽生痈疖，漫肿无头，痛极莫耐，外科医者咸谓热毒所致。揆之平素，淡泊明志，宁静居心，绝无生热致毒之因，究莫识其所起也。尊公我兼谓昌善议病，盍舍樽俎而一代庖人乎？昌曰：吾议此证，请先为致贺，后乃言之。疮疡之起，莫不有因。外因者，天行不正之时毒也，起居传染之秽毒也；内因者，醇酒厚味之热毒也，郁怒横决之火毒也。治火毒与治诸毒，原自天渊，盖火与元气势不两立，以寒凉折之，则元气转漓矣。鸿轩于此总无其因，不问知为胎毒之余也。凡人禀受天地之气，有清浊之不同，惟纯粹以精之体，其福泽寿算，俱不可限量。然从父母构精而有身，未免夹杂欲火于形骸，所赖者惟在痘疮一举，暗将所藏欲火，运出躯外，复其粹精之恒体，如矿金相似，必经炉火煅炼，而渣滓与精莹始分之为两。吾尝以此法观出痘者之眸子，七八日后开眼之时，黑白分明者精金也，赤筋红膜包裹者混金也。至于瞳人模糊，神光不现，则全非金矣。鸿轩幼时出痘太多，元气不能充灌，又为杂证所妨，脏腑中之火毒虽尽，而躯壳之留滞犹存，所以痘痈之发，必于手足之委中、曲池者，则以零星小毒无处可容，而潜避于呼吸难到之处耳。今之痈疽，正当委中之穴，其为痘毒何疑？毒伏肘腋之下，原无所害，但粹精之体，微有夹杂，是亦宝鉴之微尘，白璧之微瑕也。日者太和元气，充满周身，将十五年前之余滓，尽欲化为脓血而出，他人见之为毒，吾已卜其为兴者机矣。岂有畅于四肢，而不发于事业者哉？治法外用马齿苋熬膏攻之速破，内用保元汤托之尽出，仍以痘门药为治，即日自当痊愈，必不似疮毒之旷日持久。但不识证，而以治疮毒寒凉泻火诸药投之，适以增楚贻患耳。孰谓外科小恙，可无樽俎折冲之人耶？如法治之，溃出脓水甚多，果不用生肌长肉而自愈。　　　　千金方 【唐　孙思邈】

　　　　　火疮等病

　　凡火烧损，慎勿以冷水洗之。火疮得冷，热气更深转入骨，坏人筋骨难瘥。初被火烧，急向火更炙，虽大痛强忍之，一食久即不痛，神验。治火烧闷绝不识人，以新尿冷饮之，及冷水和蜜饮之。口噤拨开与之，然后以诸方治之。
　　　　儒门事亲 【元　张从政】

　　　　　冻疮

　　经曰：寒疮流水，俗呼为冻疮。或经年不愈者，用野中净土晒干，以大蒜研如泥，捏作饼子，如大观钱厚薄，量疮口大小贴之，以艾火加于饼上灸之，不计壮数，以泥干为度；去干饼子，再换湿饼子灸，不问多少，直至疮痂觉痛痒，是疮可治也。然后口含浆水洗渍，用鸡翎二十茎，缚作刷子，于疮上刷洗净。以此洗刷，不致肌肉损伤也。以软帛拭干，用木香槟榔散敷之。如夏月医之更妙。
　　　　薛氏医案 【明　薛己】

　　　　　论汤火疮

　　汤火疮证，若发热作渴，小便赤濇，用四物、山栀、连翘、甘草养阴血以消毒。若患处肉未死而作痛，用四君、芎、归、山栀、连翘、甘草健脾胃以消毒。若患处肉已死而不溃，用八珍、白芷、甘草补气血以排脓；如未应，加肉桂。若患处死肉已溃而不收敛，用四君、芎、归、黄芪健脾胃以生肌；如未应，加炮姜。若小儿患之，或目札头摇等证，用四君加芎、归、山栀健脾胃以清肝木。若食后即有此患，或腹胀作痛，用四君、山栀山楂神曲壮脾气以消导。大凡初患此证，用神效当归膏敷之，轻者自愈，重者自腐，良肉易生。其色赤者，乃火毒未尽，必搽至色白为度。倘患于肢节伸屈之处，若敷此，且免生痂伤碍新肉复溃难痊。倘回禄烟熏致死者，以萝卜捣汁灌之即苏，以其辛能散气也。
　　　　医学入门 【明　李梴】

　　　　　汤火疮

　　汤泡火烧疮，初时宜强忍痛，急向火炙，慎勿以冷物熨之，使热不能出，烂入筋骨。后用寒水石七两，黄蘗、黄连、黄芩、山栀、大黄、赤石脂各一两，甚者加冰片少许为末，酒调或鸭子清调敷；或阵玉丹亦好。
　　　　　冻裂

　　冬月下虚身触寒冷，血濇生疮，顽滞不知痛痒，内服升麻和气饮去大黄，外用木香、槟榔、硫黄、吴萸、姜黄、麝香为末，麻油调搽。
　　　　证治准绳 【明　王肯堂】

　　　　　汤火疮

　　凡汤火伤，急向火炙，虽极痛，强忍一时即不痛，慎勿以冷物塌之，及井底泥敷之，使热气不出，烂入肌肉。
　　　　　手足皱裂

　　夫秋冬风寒燥烈，人手足为之皲瘃者，血少肌肤虚，故易伤也。外润以膏泽，内服益气和血之药可也。
　　　　外科正宗 【明　陈实功】

　　　　　汤火

　　汤泼火烧，此患原无内证，皆从外来也。有汤火热极，逼毒内攻；又有外伤寒凉，逼毒入里。外皮损烂者，以清凉膏、粟壳膏涂之。毒气入里，烦躁口干，二便秘濇者，四顺清凉饮下之。泡破，珍珠散掺之自愈。
　　　　　冻风

　　冻风者，肌肉寒极，气血不行，谓肌死患也。初起紫斑，久则变黑腐烂作脓者，以碧玉膏主之，生肌敛口。
　　　　　漆疮

　　漆疮，由来自异，有感而生也。俗称木生人感之，非也。但漆乃辛热有毒之物，人之皮毛腠理不密，故感其毒先发而痒，抓之渐似瘾疹，出现皮肤，传遍肢体，皮破烂斑，流水作痛，甚者寒热交作，宜韭菜汁调三白散涂之，服化斑解毒汤。忌浴热水，兼戒口味。不然，变顽风癣癞，愈而又发者多矣。
　　　　石室秘箓 【清　陈士铎】

　　　　　汤火伤

　　人有无意之中，忽为汤火所伤，遍身溃烂，与死为邻。我有内治妙法，可以变死而生。方名逐火丹，用大黄、生甘草各五钱，当归四两，荆芥炒黑、黄芩、防风各三钱，黄芪、茯苓各三两，水煎服，一剂痛减半，二剂全减，三剂疮口全愈，真至圣至神之方也。此方妙在重用大黄于黄芪、当归之内，既补气血，又逐火邪。尤妙用荆芥、防风引黄芪、当归之补气血生新以逐瘀。更妙用茯苓三两，使火气尽从膀胱下泻，而皮肤之痛自除。至于甘草、黄芩，不过调和而清凉之已耳。
　　　　　冻疮

　　冻疮乃人不能耐寒而肌肤冻死，忽遇火气，乃成冻疮。耳上冻疮，必人用手去温之，反成疮也。方用黄犬屎，露天久者变成白色，用炭火煅过为末，再用石灰陈年者妙，各等分，以麻油调之敷上，虽成疮而烂，敷之即止痛生肌，神方也。若耳上面上过冻而不成用疮者，不必者此药，止消荆芥煎汤洗之，三日愈。坐板疮亦是肌肤之病，止消轻粉一钱、萝卜子三钱、冰片半分、杏仁去皮尖十四粒研为末，以手擦之疮口上，一日即愈。神效奇绝，无以过也。
　　　　方

　　麻子膏　治火烧皮肉烂坏。
　　麻子仁一合，碎　柏白皮　柳白皮　山栀子碎　白芷　甘草各二两　　右銼细，以猪脂一斤，煎三上三下，去滓，以涂疮上，日三。
　　黄蘗散　治汤火伤。
　　黄蘗　大黄　(石卜)硝　鸡子壳　寒水石各等分　　右为细末，用水调涂，极效。

　　柏叶散　治汤火伤。
　　柏叶　栀子仁各一两　铅粉研，半两　　右为细末，以羊髓五大合，镕化和药，以木椎研三五百遍，一日三次涂之，瘥。
　　汤火伤方
　　大黄　黄芩　黄连　山栀子　黄蘗　知母　川贝母　密陀僧　乳香　没药　真轻粉　甘草各等分　　右为细末，用鸡子清加蜜调，不住手，时时扫之。
　　清凉膏　治汤泼火烧。此药止痛解毒，润肌生肉。　　栀子仁　黄连　白芷各二钱半　生地黄二两　葱白十茎擘　黄蜡半两　清麻油四两　　右细銼，于油铛中煎地黄焦枯色，绵滤去滓澄清，却于铛内入蜡，慢火熬，候蜡消，倾于磁盒中。用时以鸡羽搵少许涂疮上，以瘥为度。
　　水霜散　治火烧皮烂大痛。
　　寒水石生　牡蛎煅　(石卜)硝　青黛　轻粉各等分　　右为细末，新水或小油调涂立止。

　　止痛膏　治灸疮及汤火伤，日夜啼呼，此药止痛灭瘢　　松脂　羊脂　猪膏　黄蜡各一分
　　右取松脂破铫中切脂嚼蜡着松明上，少顷铫内烧诸物皆消，以杯盛汁敷之。松明，是肥松节也。
　　神效当归膏　治汤火疮初起瘭浆，热毒侵展，焮赤疼痛，毒气壅盛，腐化成脓。此药敛口生肌，拔热毒，止疼痛。　　当归　黄蜡各一两　麻油四两
　　右将当归入油煎令焦黑，去滓，次入黄蜡急搅化，放冷，以磁盒盛，用时以故帛子摊贴。一方用白蜡。
　　止痛生肌散　治灸疮。
　　牡蛎半两，煅研　寒水石煅研　滑石研，各一分　　右为细末。凡用之时，切护爪甲，勿令中风，仍须洗疮令净，然后掺药，薄薄令遍，以软绵帛系之，候肌生，渐用柏皮膏。
　　柏皮膏　治灸疮久不瘥。
　　柏树白皮　伏龙肝各四两　猪脂半斤，炼为油　　右同熬成膏，滤去滓，入磁器中，每用时薄薄涂之，上以油纸隔软帛裹。
　　绿云散　治灸疮止痛。
　　柏叶　芙蓉叶并端午日午时采，不拘多少阴干　　右为细末，每遇灸疮黑盖子脱了，即用水调少许，如膏药摊楮纸上贴之养脓，更无痛楚。
　　四时贴护方　治灸疮未着痂，及出脓久不合者。春以柳絮，夏以竹膜，秋以新绵，冬以兔毛　　右各随时贴疮上。

　　内补黄芪丸　治针灸伤经络，流脓不止。　　黄芪八两　当归洗，三两　肉桂去皮　木香　乳香另研　沉香各一两　菉豆粉四两　　右为细末，生姜汁煮糊为丸如梧桐子大，每服五十丸，不拘时白汤送下
　　东垣润肌膏　治手足皱濇，皮肤裂开，疼痛不能见风。　　珠子沥青四两　白黄蜡八钱　乳香二钱　　右三味，于铁器内用文武火熬下沥青在铛内，随手便下黄蜡、乳香，次入清芝麻油一二匙，候沥青尽镕开，微微熬动，放净水一大盆于旁，以搅药用匙取一二滴滴于水中试之，如硬再入油，如软硬合宜，用新绵滤净，入水中折迭扯之，以白为度。油当旋旋入，勿令软了。以磁器盛，或油纸裹亦得。每用不拘多少，先于火上炙裂子口，却捻合裂子药，亦火上炙软，涂于裂子上，用纸少许贴之，自然合矣。
　　初虞世方　治手足皱裂，春夏不愈者。　　生姜汁　红槽　白盐　腊月猪膏
　　右研烂炒热，擦入皴内，一时虽痛，少顷便皮软皴合，再用即安。
　　雉脑膏　治冻疮久不瘥，年年发歇，先痒后痛，然后肿破出黄水，及血出不止。　　雄雉脑一枚，研烂　黄蜡各等分　清油减半　　右同于慢火上熬成膏，去滓入磁器中盛，每用涂疮上。
　　柏叶膏　治冻疮手足指欲堕，及耳欲落。　　柏叶炙干为末，四两　杏仁去皮研四十个　头发一拳大　食盐半两，研　乳香二钱半，研　黄蜡一两　油一斤　　右先煎油沸，次下前五味药，待发尽再下黄蜡搅匀，磁盒收。先以热小便洗疮，以绵拭干，后以药涂，即以软帛裹，勿令寒气侵入，每日一换。如疮渐瘥，三四日一换。
　　四顺清凉饮　治汤泼火烧，热极逼毒入里，或外被凉水所激，火毒内攻，致生烦躁内热，口干，大便秘实者，服此。　　连翘　赤芍　羌活　防风　当归　山栀　甘草各一钱　大黄炒，二钱　　右，水二锺，灯心二十根，煎八分，食远服。
　　珍珠散　治汤泼火烧，腐皮已尽，疼痛已止，用此掺即愈。　　珍珠一钱，新白者入豆腐内，煮数沸，研至无声　青缸花五分　真轻粉一两　　右三味，共研千转，细如飞面，方入罐收。凡下疳初起皮损，搽之即愈。腐烂疼痛者，甘草汤洗净，猪脊髓调搽。如诸疮不生皮者，用此干掺即可生皮。又妇人阴蚀疮或新嫁内伤痛甚者，亦用此搽极效。汤泼火烧痛甚者，用玉红膏调搽之。
　　三白散　治漆疮。
　　杭粉一两　石膏三钱　轻粉五钱
　　右为末，韭菜汁调敷，纸盖。如无韭菜汁，凉水调敷。
　　化斑解毒汤　治漆疮遍身痒痛者。
　　元参　知母　石膏　人中黄　黄连　升麻　连翘　牛蒡子各一钱　甘草五分　水二锺，淡竹叶二十片，煎八分，不拘时服。
　　碧玉膏　治冻风，皮肉损烂，脓水淋漓，痒痛不止者。　　轻粉　杭粉各一两　白蜡五钱　乳香　没药各三钱　冰片二钱　用公猪净熟油五两，同白蜡熬化，倾入碗内，入上药和匀，水内顿一时取起，临用抿脚挑膏手心中捺化，摊油纸上，用葱头洗净疮，对患贴之。
　　　　单方

　　汤火灼烂：白蔹末敷之。 【《外台》】
　　汤火伤灼：酢调黄土涂之。 【《谈野翁方》】　　又方：用炭末香油调涂之。 【《济急方》】
　　灸疮肿痛：灶中黄土末煮汁淋之。 【《千金》】
　　汤火伤灼：用青瓷碗片为末，水飞过，和桐油敷数次，瘥。 【《多能鄙事》】　　又方：取多年屋上吻兽为末，油和涂之，立效。 【《事亲》】　　又方：胡粉羊髓和涂之。 【《千金》】　　又方：青竹烧油，同铁锈搽之。 【《积德堂方》】
　　火疮败坏：云母粉和生羊髓敷之。 【《圣惠》】
　　汤火灼伤：银朱研细，菜油调敷二次，愈。 【《多能鄙事》】
　　油伤火灼，痛不可忍：石膏末敷之，良。 【《梅师方》】
　　汤火伤灼：年久石灰敷之，或加油调。 【《肘后方》】　　又方：皂矾和凉水浇之，其疼即止，肿亦消。 【《经验方》】
　　热油火灼，除痛生肌：丹参八两銼，以水微调，取羊脂二斤，煎三上三下，以涂疮上。【《肘后方》】
　　汤火伤灼：白芨末油调敷之。 【《赵真人方》】　　又方：瓶炉中灰，麻油调敷，不得着水，仍避风。 【《衍义》】　　又方：苦参末油调敷之。 【《宝鉴》】　　又方：石苔焙研敷之。 【《海上方》】　　又方：虎骨炙焦研敷，神效。 【《外台》】　　又方：白胶水煎令稠，待冷涂之。 【《斗门方》】
　　汤火伤灼：刘寄奴捣末，先以糯米浆鸡翎扫上，后乃掺末，并不痛，亦无痕，大验之方。凡汤火伤，先以盐末掺之，护肉不坏，后乃掺药为妙。【《本事方》】
　　汤火伤疮：葵菜为末敷之。
　　又方：瓶盛麻油，以筋就树夹取黄葵花，收入瓶内，勿犯人手，密封收之。遇有伤者，以油涂之甚妙。【《经验方》】　　又方：大黄生研，蜜调涂之，不唯止痛，又且灭瘢。此乃金山寺神人所授方也。 【《夷坚志》】　　又方：蓖麻子仁、蛤粉等分研膏，汤伤以油调，火灼以水调，涂之。 【《录验》】
　　火疮灭瘢：赤地利末油调涂。 【《圣惠方》】　　又方：瓦松、生柏叶同捣敷，干者为末。 【《摘要》】
　　灸疮不敛：瓦松阴干为末，先以槐枝葱白汤洗，后掺之立效。
　　汤火伤灼：胡麻生研如泥，涂之。 【《外台》】
　　汤火伤灼未成疮者：用小麦炒黑，研入腻粉，油调涂之。若犯冷水，必令烂。 【《袖珍方》】
　　火燎成疮：炒面，入栀子仁末，和油敷之。 【《千金》】
　　汤火伤灼：大麦炒黑研末，油调搽之。　　又方：用稻草灰冷水淘七遍，带湿摊上，干即易。若疮湿者，焙干，油敷二三次，可愈。【《易简方》】
　　汤火伤灼：粟米炒黑，投水澄取汁，煎稠如糖敷之，能止痛灭瘢痕。　一方半生半炒研末，酒调敷之。【《纂要》】
　　汤火灼疮：大豆煮汁，饮之易愈，无斑。
　　火烧成疮：白糖烧灰，粉之即燥，易瘥。 【《小品方》】　　又方：以酸酢淋洗，并以酢泥涂之甚妙；亦无瘢痕。　　又方：菜子油调蚯蚓屎涂之。 【《简便方》】　　又方：生萝卜捣涂之，子亦可。 【《总录》】　　又方：苦壶卢瓢烧灰敷之。 【《集简方》】　　又方：五月五日掐黄瓜入瓶内，封挂檐下，取水刷之，良。 【《摘要》】　　又方：丝瓜叶焙研，入辰粉一钱，蜜调搽之，生者捣敷，一日即好。 【《海上方》】
　　火烧成疮：胡桃仁烧黑研敷。

　　热油烧痛：以白蜜涂之。 【《济急仙方》】
　　火毒生疮：凡人冬月向火，火气入内，两股生疮，其汁淋漓，用黄蘗末掺之立愈。 【《医说》】
　　火灼烂疮：榆白皮嚼涂之。 【《千金髓》】
　　汤火灼疮：柳皮烧灰涂之，亦可以根白皮煎猪脂频敷之。 【《肘后方》】　　又方：经霜桑叶烧存性为末，油和敷之，三日愈。 【《正传》】　　又方：油调芙蓉末敷之。 【《奇效方》】　　又方：猪胆调黄蘗涂之。 【《外台》】　　又方：狗毛细剪，以烊胶和毛敷之，痂落即瘥。 【《梅师方》】　　又方：湿牛屎捣涂之。 【姚和众】　　又方：甘草煎蜜涂之。 【《李楼奇方》】　　又方：竹蠹蛀末敷之。 【《外台》】
　　火烧：以好酒洗之，又以盐敷其上；如皮塌者，以酒熬牛皮胶敷之。
　　汤伤：以淋过第二次灰滓敷之，立安。
　　热酒伤：糯米粉炒黑为末，酒调敷之。
　　汤火灼未成疮者：用艾白根烧灰，鸡子黄和敷之。如成疮，用白蜜封之，以竹中膜贴上，日三。
　　治汤火疮：麸皮炒黑灰为末，敷上神妙。此方有补性，始终皆可用。
　　汤火疮：取旧烹银炉中烧过焦黄土，研细如粉，以生姜调于帛上贴之，痛止。　　又方：用镕银罐子细末，油调敷，佳。
　　治火疮未起：栀子仁烧灰，麻油和封之，厚乃佳。已成疮，烧白糖灰粉敷之，燥即瘥。一方用鸡子清调涂。
　　治汤火烧：方用荞麦面炒黄色，蜜水调敷，如神。 【《奇效方》】
　　保生救苦散：治火烧热油所损，或至肌肉亦脱，一切犬啮损伤，并刀斧所伤。用生寒水石，不计多少，为极细末，油调涂之或干上，然不如油调，其痛立止，并不作脓，无分毫苦楚，日近完复，永无破伤风证。
　　汤火所伤，赤烂热痛：赤石脂、寒水石、大黄各等分为末，以新汲水调涂伤处。
　　火烧：用桐油、水银各等分，二件以柳条不住手搅成膏，再入大黄末、石膏末，和以牛皮胶，入少水镕开，外用猫儿肚底毛细剪，掺上贴之。
　　绿白散：治汤熨火烧疼痛。用苦参不拘多少为细末，再以小油调搽，凡被烧油伤，痛不可忍，取厕下黑淤泥，量伤大小，斟酌多少，次以老姜汁、麻油十分之一，共研令匀，搽伤处立愈。以青黛敷之亦妙。
　　汤火伤：蛤粉散，以蛤蜊壳不拘多少，炙焦黄为细末，用生油调如膏，敷之如冰，仍无痕。　一方以蜜水调敷之，疼立止，不脓不瑕。吴内翰居乡中，邻家釜翻，一小儿自头至踵皆伤，急以敷之，啼立止，遂无恙。唯才伤随手用即效，少缓即不及。当须先合以备用。
　　汤火烧疮：以侧柏叶入臼中，湿捣令极烂如泥，冷水调作膏，敷伤处，以帛子系定，三二日疮当敛，仍灭瘢。　　又方：柏叶烧灰存性为末，以鸡子清调敷，如干再上；或蜜调亦可；或捣末，以脂调涂疮上，干即易。
　　人向火，生火斑成疮有汁，及治火气入疮：用黄蘗、薄荷为末，干掺之即愈。一方用黄蘗皮为末，掺之立愈。薄荷煎涂亦可。
　　汤火疮：先以酒洗，次以杨梅树皮为末，香油调敷。　　又方：发一束，香油煎，以发尽为度，放冷，搽患处，验。
　　紫雪：治汤荡火烧，疼不可忍，或溃烂成恶疮。用松树皮烧灰二钱，沥青一分，研为细末，清油调敷，湿则干掺。忌冷水洗。日三。　一方不用沥青，以松树皮阴干为细末，入轻粉少许，生油调敷。如敷不住，绢帛缚定，即生痂。
　　鸡黄油：治汤火伤。用鸡子煮熟去白用黄，于银石锅内炒干再炒，直待都化作油，去火毒，毛翎扫下，入韶粉、夜明沙为末，香油调敷；湿则干掺之。
　　治汤烧火烧疮，止痛生肌：大黄末一两微炒，当归末一两，用烛油调搽，或芝麻油调搽，干掺亦可。
　　罂粟膏：治汤泼火烧，皮肉损烂，疼苦焮热，起泡流水者。麻油四两，罂粟花十五朵，无花以壳代之，浸油煎枯滤清，将油再入杓内，下白蜡三钱熬化，倾入罐内，待四边将凝时，下真轻粉细末二钱搅匀，水内顿冷取起，临用将泡挑破，用抿脚挑膏手心中捺化，搽患上，软绵纸盖扎，日换二次，其疼即止。次日，将软帛挹净腐皮、再搽之，自愈。【《正宗》】
　　汤火伤疮：小老鼠泥包烧研，菜油调搽涂之。 【《谈野翁方》】　　又方：死老鼠以腊月猪油煎令消尽敷之，则不作瘢，神效。 【《千金》，下同。】
　　火烧闷绝不省人事者：新尿顿服二三升，良。
　　汤火伤灼，令不痛易愈无痕：用人精、鹰屎白涂之；或女人精汁频涂亦妙。
　　汤火伤疮多年：干白螺蛳壳煅研，油调敷。 【《澹寮》】　　又方：鸡子清酒调勤洗，即易生肌。忌发物。或生敷之亦可。 【《经验秘方》】
　　灸疮肿痛：薤白一升，猪脂一斤切，以苦酒浸一宿，微火煎，三上三下，去渣涂之。 【《梅师方》】
　　灸火火毒入内，两股生疮，汁水淋漓：用薄荷煎汁频涂，立愈。 【《医说》】
　　灸疮不瘥：车缸脂涂之。 【《千金》，下同。】　　又方：鰞鲗骨、白矾等分为末，日日涂之。
　　灸疮痒痛不瘥：楸叶头及根皮为末敷之。 【《圣惠》】
　　灸疮血出不止：用死蜣螂烧研，猪脂和涂。 【《千金》】
　　灸疮不愈：芙蓉花研末敷之。 【《良方》】
　　冻疮破烂：大黄末水调涂之。 【《宝鉴》】
　　手足皲裂：白芨末水调塞之，勿犯水。 【《济急方》】　　又方：附子去皮为末，面调涂之，良。 【《试验方》】
　　手足冻疮：山药一截，磨泥敷之。 【《儒门事亲》】　　又方：老丝瓜烧存性，和腊猪脂涂之。 【《海上方》】
　　耳足冻疮：橄榄核烧研，油调涂之。 【《乾坤生意》】
　　手足皴裂：川椒四合，以水煮之，去滓渍之，半食顷出，令燥，须臾再浸，候干涂，猪羊脑髓，极妙。【《胜金方》】　　又方：生白果嚼烂，夜夜涂之。

　　冻脚裂坼：蒸热藕捣涂之。

　　冻疮裂痛：乳汁调黄蘗末涂之。 【《事亲》】　　又方：大枫子捣泥涂之。 【《寿域》】
　　脚跟皴裂：用头发一大握，桐油一碗，瓦器内熬，候油沸发镕，出火摊冷，以瓦器收贮，不令灰入，每用百沸汤泡洗皴裂令软，敷其上即安。一方加水粉。
　　脚指缝皴裂或烂疮：鹅掌黄皮焙干，烧存性为末，干则桐油调涂，湿则掺之。　　又方：以酒酵猪(月臣)洗，并敷之。 【《肘后方》】　　又方：牛鼻绳末和五倍子末顿入，薄纸贴之。 【《救急方》】　　又方：牛髓敷之。
　　又方：五倍子末，同牛骨髓填纳缝中，即安也。 【《医方大成》】
　　冻指欲堕：马屎煮水渍半日，即愈。 【《千金》】
　　冻耳成疮：白蔹、黄蘗等分为末，生油调搽。 【《谈野翁方》】　　又方：生姜自然汁熬膏涂。 【《暇日记》】
　　脚上冻疮：浓煎黄蜡涂之。 【姚和众】　　又方：兔脑髓生涂之。 【《圣惠》】　　又方：以酢洗足，研藕敷之。

　　冬月手足坼裂：黄蜡膏。用清油半两，盏内慢火煎沸，入黄蜡一块同煎镕，入光粉、五倍子末少许，熬令稠紫色为度。先以热汤洗，火上烘干，即用药敷，以纸贴之，其痛立止。入水亦不落。若入粉多则硬，可以火灸软敷之。一方无五倍子。
　　冻疮：用茄根烧灰，洗了，用雀儿脑髓涂之。　　又方：桐油煎热，调密陀僧末敷之。 【丹溪】　　又方：五倍子煎汤洗之。

　　漆疮搔痒：谷精草煎汤洗，甚速效。　　又方：莽草叶煎汤洗之。
　　又方：无名异末，以水调敷。
　　又方：以磨刀石下滓泥涂之，取瘥止，大验。 【《千金》，下同。】　　又方：烂捣七姑草封之。
　　又方：铁浆频洗之愈。
　　又方：芒硝汤洗之。
　　又方：白矾汤拭之。
　　又方：油调贯众末涂之。
　　又方：韭叶杵敷。 【《斗门方》】　　又方：按慎火草涂之。 【《外台》】　　又方：鸡肠草捣涂之。 【《肘后方》】　　又方：白菘菜捣烂涂之。
　　又方：苋菜煎汤洗之。
　　又方：用川椒煎汤洗之。凡至漆所，嚼川椒，涂鼻上，不生漆疮。　　又方：干荷叶煎汤洗之，良。 【《集验方》】　　又方：宜啖猪肉嚼穄谷涂之。 【《千金》，下同。】　　又方：猪膏频涂之。
　　又方：芥菜煎汤洗之。
　　又方：生柳叶三斤，冬用皮煎汤，适寒温洗之。　　又方：生螃蟹一味，取黄涂敷，日三五次。　　又方：羊乳敷之。 【《千金翼》】　　又方：鸡子黄涂疮上，干则易之，不过三次。　　又方：黄栌木煎汤频洗之。

　　漆疮久不瘥：用漆草捣烂，敷患处立效。
　　　　　针灸

　　《卫生宝鉴》曰：寒疮流水，俗呼为冻疮。或经年不愈者，用野田中净土晒干，以大蒜研如泥，捏作饼子如大观钱厚薄，量疮口大小贴之，以艾火加于饼上灸之，不计壮数，以泥干为度。去干饼子，再换湿饼子灸，不问多少，直至疮痂觉痛痒，是疮可治也。然后口含浆水洗净，用鸡翎二十茎，缚作刷子，于疮上刷洗净。以此洗刷，不致肌肉损伤也。以软帛拭干，用木香槟榔散敷之。如夏月医之更妙。　　《证治准绳》曰：足跟红肿冻疮，取左足指面后跟赤白肉际骨下，刺入三分，弹针出血，可灸三七壮。　　足跟冻疮溃破，用葱椒汤洗，刮去腐，用三棱针出血，将马屁勃入生牛骨髓调和敷之，效。
　　　　　医案

　　《元史》郝经传曰：经字伯常，其先潞州人，徙泽州之陵川，家世业儒，祖天挺元裕尝从之学。金末，父思温避地河南之鲁山，河南乱，居民匿窖中，乱兵以火熏灼之，民多死。经母许亦死，经以蜜和寒葅汁决母齿饮之，即苏。时经九岁，人皆异之。
　　《儒门事亲》曰：戴人女僮，足有寒疡，俗云冻疮，戴人令服舟车丸、浚川散大下之，其疮遂愈。人或疑之，戴人曰：心火降则寒消，何疑之有！
　　《李杲十书》曰：老人路次方城北独树店之客舍，有推小车者，皮肤皴裂甚痛，两手不能执辕，足不能履地，而车上宿制润肌膏敷之即效，明日遂行。自后屡用屡效。
　　《薛己医案》曰：一男子孟冬火伤臂作痛，喘嗽发热，此火毒刑肺金之证，用人参平肺散治之，喘嗽乃止。因劳又恶寒发热，此气血虚也，以八珍汤加桔梗、白芷治之而退；再加薄桂三分，以助药势，温气血，坏肉溃之而愈。
　　冯氏子患火疮，骤用凉药敷贴，更加腹胀不食，予以人参败毒散加木通、山栀治之，外以柏叶炒为末，麻油调搽，渐愈。尝用煮柏汁上浮脂，调银朱涂之，更效。若用凉药，逼火毒入内，多致不救。
　　一男子因醉被汤伤腿，溃烂发热，作渴饮水，脉洪数而有力，此火毒为患，用生地、当归、芩、连、木通、葛根、甘草十余剂，诸证渐退，却用参、芪、白朮、芎、归、炙草、芍药、白芷、木瓜，新肉将完。因劳，忽寒热，此气血虚而然也，仍用参、芪之药加五味子、酸枣仁而安；又月余而疮痊。
　　一男子火伤两臂焮痛，大小便不利，此火毒传于下焦，用生地黄、当归、芍药、黄连、木通、山栀、赤茯苓、甘草一剂，二便清利，其痛亦止；乃以四物、参、芪、甘草、白芷而坏肉去，又数剂而新肉生。
　　一妇人汤伤胸大溃，两月不敛，脉洪大而无力，烦躁发热，日晡益甚，此阴血虚火毒乘之而为患耳，用四物汤加柴胡、丹皮，热退自凉，更用逍遥散加陈皮以养阴血壮脾胃，腐肉去而新肉生。
