古今图书集成医部全录卷五百四

医术名流列传

　　　　上古

　　　　　僦贷季

　　按《素问》：岐伯曰：色脉者，上帝之所贵也，先师之所传也。上古使僦贷季理色脉而通神明，合之金木水火土，四时八风六合，不离其常，变化相移，以观其妙，以知其要。欲知其要，则色脉是矣。色以应日，脉以应月，常求其要，则其要也。夫色之变化，以应四时之脉，此上帝之所贵以合于神明也。所以远死而近生，生道以长，命曰圣王。　　按《路史》：神农命僦贷季理色脉，对察和齐摩踵，訰告以利天下而人得以缮其生。【注僦贷季，岐伯袓之师也。天师岐伯对黄帝云：我于僦贷季理色脉，已二世矣。】　　按《古今医统》：僦贷季，黄帝时人，岐伯师也。岐伯相为问答，着为《内经》云。
　　　　　岐伯

　　按古《三坟》：皇曰：岐伯天师，尔司日月星辰，阴阳历数，尔正尔考，无有差贷【疑作忒，】 先时者杀，不及时者杀，尔惟戒哉！　　按《灵枢经》：黄帝问于岐伯曰：余子万民，养百姓而收其租税，余哀其不给而属有疾病，余欲勿使被毒药，无用砭石，欲以微针通其经脉，调其血气，荣其逆顺出入之会，令可传于后世，必明为之法，令终而不灭，久而不绝，易用难忘，为之经纪，异其章，别其表里，为之终始，令各有形，先立《针经》。愿闻其情？岐伯答曰：臣请推而次之，令有纲纪，始于一终于九焉。　　按皇甫谧《甲乙经》序：黄帝咨访岐伯、伯高、少俞之徒，内考五脏六腑，外综经络，血气色候，参之天地，验之人物，本之性命，穷神极变而针道生焉。　　按《帝王世纪》：岐伯，黄帝臣也。帝使伯尝味草木，典主医病经方，《本草》、《素问》之书咸出焉。　　按《通志》三皇纪：帝察五运六气，乃着岐伯之问，是为《内经》。或言《内经》后人所作，而本于黄帝。　　按《外纪》：帝以人之生也，负阴而抱阳，食味而被色，寒暑荡之于外，喜怒攻之于内，夭昏凶札，君民代有，乃上穷下际，察五气，立五运，洞性命，纪阴阳，咨于岐伯而作《内经》，复命俞跗、岐伯、雷公察明堂，究息脉，巫彭、桐君处方饵，而人得以尽年。【释义】 五气，谓五行之气，即所谓湿凉寒燥温也。五运，谓甲己土、乙庚金、丙辛水、丁壬木、戊癸火也。　　按《路史》：黄帝极咨于岐、雷而《内经》作，谨候其时，着之玉版，以藏灵兰之室。演仓谷，推贼曹，命俞跗、岐伯、雷公察明堂，究息脉，谨候其时，则可万全。【注《道基经》云：仓谷者，名之谷仙，行之不休可长久。王莽篡位，种五粱禾于殿中，各顺色置其方面，云此黄帝谷仙之术。《黄帝元辰经》云：血忌阴阳精气之辰，天上中节之位，亦名天之贼曹，尤忌针灸。《素问》云：谨侯其时，气乃与期，能合色脉，可以万全矣。帝使岐伯尝味百药，主典医病。故《家语》云：黄帝尝味草木。】　　按《内经》序：岐伯为黄帝之臣，帝师之问医，若为《素问》、《灵枢》，总为《内经》十八卷，唐太仆王冰次注，为医之袓书。脉理病机治法针经运气，靡不详尽，真天生圣人以赞化育之书也。今行世。
　　　　　雷公

　　按《素问》：黄帝坐明堂，召雷公而问之曰：子知医之道乎？雷公对曰：诵而颇能解，解而未能别，别而未能明，明而未能彰，足以治群僚，不足以至侯王。愿得受树天之度，四时阴阳合之，别星辰与日月光，以彰经术，后世益明，上通神农，着至教，疑于二皇。帝曰：善！无失之。此皆阴阳表里，上下雌雄，相输应也。而道上知天文，下知地理，中知人事，可以常久，以教众庶，亦不疑殆。医道论篇，可传后世，可以为宝。雷公曰：请受道讽诵用解。帝曰：汝受术诵书，若能览观杂学，及于比类，通合道理，子务明之，可以十全。即不能知，为世所怨。雷公曰：臣请诵《脉经》上下篇甚众多矣。别异比类，犹未能以十全，又安足以明之？黄帝曰：呜呼远哉！闵闵乎若视深渊，若迎浮云。视深渊尚可测，迎浮云莫知其际。圣人之术，为万民式。论裁志意，必有法则，循经守数，按循医事，为万民副。故事有五过四德，汝知之乎？雷公避席再拜曰：臣年幼小，蒙愚以惑，不闻五过与四德，比类形名，虚引其经，心无所对。黄帝在明堂，雷公请曰：臣授业传之行，教以经论从容，形法阴阳，刺灸汤药，所滋行治，有贤不肖，未必能十全。若先言悲哀喜怒，燥湿寒暑，阴阳妇女，请问其所以然者？卑贱富贵，人之形体，所从群下，通使临事，以适道术，谨闻命矣。请问有毚愚仆漏之问，不在经者，欲闻其状。帝曰：大矣。　　按《灵枢经》：雷公问于黄帝曰：细子得受业，通于九针六十篇，日暮勤服之，近者编绝，久者简垢，然尚讽诵弗置，未尽解于意矣。外揣言浑束为一，未知所谓也。夫大则无外，小则无内。大小无极，高下无度，束之奈何？士之才力，或有厚薄，智虑褊浅，不能博大深奥，自强于学若细子。细子恐其散于后世，绝于子孙，敢问约之奈何？黄帝曰：善乎哉问也！此先师之所禁坐，私传之也，割臂歃血之盟也。子若欲得之，何不斋乎？雷公再拜而起曰：请闻命于是矣！乃斋宿三日而请曰：敢问今日正阳，细子愿以受盟。黄帝乃与俱入斋堂，割臂歃血。黄帝亲祝曰：今日正阳，歃血传方，敢有背此言者，反受其殃！雷公再拜曰：细子受之。黄帝乃左握其手，右授之书：曰：慎之慎之！吾为子言之！凡刺之理，经脉为始，营其所行，知其度量，内刺五脏，外刺六腑，审察卫气，为百病母，调其虚实，虚实乃止，泻其血络，血尽不殆矣。雷公曰：此皆细子之所以通，未知其所约也。黄帝曰：夫约方者，犹约囊也。囊满而弗约则输泄，方成弗约则神与弗俱。雷公曰：愿为下材者，弗满而约之。黄帝曰：未满而知约之以为工，不可以为天下师。　　按《古今医统》：雷公为黄帝臣，姓雷名斅，善医，有《至教论》、《药性炮制》二册行世。
　　　　　俞跗

　　按《史记》扁鹊传：上古之时，医有俞跗，治病不以汤液醴洒，镵石挢引，案杭毒熨，一拨见病之应，因五脏之输，及割皮解肌，诀脉结筋，搦髓脑，揲荒爪幕，湔浣肠胃，漱涤五脏，练精易形。　　按《说苑》：中古之为医者曰俞柎。俞柎之为医也，搦脑髓，束肓莫，炊灼九窍而定经络，死人复为生人，故曰俞柎。　　按《韩诗外传》：逾跗之为医也，(木弱)木为脑，芷草为躯，吹窍定脑，死者复生。
　　　　　少俞

　　按《古今医统》：少俞，黄帝臣，俞跗弟也。医术多与其兄同。
　　　　　巫彭

　　按《路史》：黄帝命巫彭桐君处方，盄饵湔澣刺治，而人得以尽年。
　　　　　桐君

　　按陶宏景《本草》序：桐君有《采药录》，说其花叶形色；《药性》四卷，论其佐使相须。　　按《古今医统》少师桐君，为黄帝臣，识草木金石性味，定三品药物，以为君臣佐使；撰《药性》四卷，及《采药录》，纪其花叶形色，论其相须相反，及立方处治寒热之宜、至今传之不泯。　　按《历代医方考》：《采药对》、《采药别录》，桐君所著。
　　　　　伯高氏[氏　原本脱，据人民卫生出版社排印本补。]
　　按《古今医统》：伯高氏，黄帝臣，未详其姓。佐帝论脉经，穷究义理，附《素问》中。
　　　　　马师皇

　　按《古今医统》：马师皇，黄帝时医也，善识马形气生死，治之即愈。有龙下向之，垂耳张口，师皇曰：此龙有病，我能医之。乃针其唇及口中，以甘草汤饮之而愈。又数有龙出其陂，师造而治之。一日为龙负之而去，莫知所之。
　　　　　鬼臾区

　　按王冰《素问》注：鬼臾区十世袓，当神农之世，说《太始天元玉册》，今按文有十二篇。　　按《古今医统》：鬼臾区，黄帝臣，未详其姓，佐帝发明五行，详论脉经，有问对《难经》，究尽义理，以为经论，民到于今赖之。
　　　　　苗父

　　按《说苑》：上古之为医者曰苗父。苗父之为医也，以管为席，以刍为狗，北面而祝，发十言耳，诸扶而来者，舆而来者，皆平复如故。【按《韩诗外传》：苗父作弟父。】　　按《古今医统》：苗父上古神医，古祝由科，此其由也。
　　　　　巫妨

　　按《千金方》：中古有巫妨者，立《小儿颅顖经》，以占夭寿，判疾病死生，世相传授，始有小儿方焉。 【按巢氏：巫妨作巫方。】
　　　　陶唐氏

　　　　　巫咸

　　按《世本》：巫咸，尧帝时臣，以鸿术为尧之医，能祝延人之福，愈人之病。祝树树枯，祝鸟鸟坠。
　　　　商

　　　　　伊尹

　　按皇甫谧《甲乙经》序：伊尹，亚圣之才，撰用《神农本草》以为汤液。　　按《通鉴》：伊尹佐汤伐桀，放太甲于桐宫，闵生民之疾苦，作《汤液本草》，明寒热温凉之性，酸苦辛甘咸淡之味，轻清重浊，阴阳升降，走十二经络表里之宜。今医言药性，皆袓伊尹。着有《汤液本草》，今行世。
　　　　周

　　　　　巫彭

　　按《古今医统》：巫彭初作周医官，谓人惟五谷五药养其病，五声五色视其生，观之以九窍之变，参之以五脏之动，遂用五毒攻之，以药疗之。
　　　　　医缓

　　按《左传》：晋侯梦大厉被发及地，搏膺而踊曰：杀余孙不义，余得请于帝矣：坏大门及寝门而入，公惧，入于室，又坏户。公觉召桑田巫，巫言如梦。公曰：何如？曰：不食新矣。公疾病，求医于秦。秦伯使医缓为之，未至，公梦疾为二竖子，曰：彼良医也：惧伤我，焉逃之？其一曰：居肓之上，膏之下：若我何？医至，曰：疾不可为也，在肓之上，膏之下，攻之不可，达之不及，药不至焉，不可为也。公曰：良医也！厚为之礼而归之。六月丙午，晋侯欲麦，使甸人献麦，馈人为之，召桑田巫示而杀之。将食，张如厕，陷而卒。小臣有晨梦负公以登天，及日中，负晋侯出诸厕，遂以为殉。　　按《搜神记》：昔晋侯有疾渐重，无能治者。晋与秦国亲姻之故，闻秦有良医，发使往请。秦王乃命缓速赴晋。医缓将至晋国，晋君夜梦二鬼相谓曰：秦使医缓来，我等何逃？若往必当有杀，若去亦获其死，二途何适？一鬼答曰：此事何忧乎！我等二人，但居膏之上，肓之下，若我何？一鬼又问：何者为膏肓而免此难？答曰：心上为膏，心下为肓，此处针灸不能及，汤药不能至。二鬼相喜，各居其处。旬日医至，察其容，候其脉，良久叹曰：此病不可疗也！其疾在膏肓，药饵不可及，针灸不能至。晋侯闻之，嗟曰：此良医也！今古罕有。遂与百金令还本国。晋侯不逾十日而薨矣。
　　　　　医和

　　按《左传》：晋侯有疾，求医于秦。秦伯使医和视之，曰：疾不可为也，是谓近女室。疾如蛊，非鬼非食，惑以丧志，良臣将死，天命不佑。公曰：女人可近乎？对曰：节之。先王之乐，所以节百事也。故有五节，迟速本末以相及，中声以降，五降之后，不容弹矣。于是有烦手淫声，慆堙心耳，乃忘平和，君子弗听也。物亦如之。至于烦，乃舍也已，无以生疾。君子之近琴瑟以仪节也，非以慆心也。天有六气，降生五味，发为五色，征为五声，淫生六疾。六气曰阴阳风雨晦明也。分为四时，序为五节，过则为灾。阴淫寒疾，阳淫热疾，风淫末疾，雨淫腹疾，晦淫惑疾，明淫心疾。女阳物而晦时，淫则生内热惑蛊之疾。今君不节不时，能无及此乎？出告赵孟，赵孟曰：谁当良臣？对曰：主是谓矣。主相晋国，于今八年，晋国无乱，诸侯无阙，可谓良矣。和闻之，国之大臣，荣其宠禄，任其大节，有灾祸兴而无改焉，必受其咎。今君至于淫以生疾，将不能图恤社稷，祸孰大焉？主不能御，是吾以云也。赵孟曰：何谓蛊？对曰：淫溺惑乱之所生也。于文，皿虫为蛊。谷之飞亦为蛊。在《周易》，女惑男风落山谓之蛊。皆同物也。赵孟曰，良医也！厚其礼而归之。　　按《国语》：平公有疾，秦景公使医和视之，出曰：疾不可为也，是谓远男而近女，惑以生蛊，非鬼非食。惑以丧志，良臣不生，天命不佑。若君不死，必失诸侯。赵文子闻之曰：武从二三子以佐君，为诸侯盟主，于今八年矣。内无苛慝，诸侯不二，子胡曰良臣不生，天命不佑？对曰：自今之谓，和闻之曰：直不辅曲，明不规暗，榣木不生危，松柏不生埤。吾子不能谏惑，使至于生疾，又不自退而宠其政，八年之谓多矣，何以能久？文子曰：医及国家乎？对曰：上医医国，其次医人，固医官也。文子曰：子称蛊，何实生之？对曰：蛊之慝，谷之飞，实生之。物莫伏于蛊，莫嘉于谷，谷兴蛊伏而章明者也。故食谷者，昼选男德，以象谷明；宵静女德，以伏蛊慝。今君一之，是不飨谷而食蛊也，是不昭谷明而皿蛊也。夫文，虫皿为蛊，吾是以云。文子曰：君其几何？对曰：若诸侯服不过三年，不服不过十年，过是晋之殃也。是岁，赵文子卒，诸侯叛晋；十年，平公薨。　　按《通志》列传：或曰：缓即和也，音讹耳。
　　　　　医竘

　　按《尸子》：医竘，未详其姓，春秋时人，秦良医。有张子求疗背疾，谓之曰：非吾背，任君治之。竘医之即愈。必有所委，然后能有所任也。
　　　　　范蠡

　　按《古今医统》：范蠡，春秋时越王勾践之臣，佐越王灭吴，遂退身遨游五湖。有服饵之法，可以度世，并授孔安国等皆成地仙，数百岁面如童颜。医药济人不取利，所居处不二年致富，弃其所积，迁徙别居，逾年而富，人咸称为陶朱公。问聚财之法，惟曰：种五谷，蓄五牸而已。
　　　　　卢氏 【矫氏　俞氏】

　　按《列子》力命篇：杨朱之友曰季梁，季梁得疾，七日大渐，其子环而泣之，请医。季梁谓杨朱曰：吾子不肖如此之甚，汝奚不为我歌以晓之？杨朱歌曰：天其勿识，人胡能觉。匪佑自天，弗孽由人。我乎汝乎！其弗知乎？医乎巫乎！其和之乎？其子弗晓，终谒三医，一曰矫氏，二曰俞氏，三曰卢氏。诊其所疾，矫氏谓季梁曰：汝寒温不节，虚实失度，病由饿饱色欲，精虑烦散，非天非鬼，虽渐可攻也。季梁曰：众医也，亟屏之！俞氏曰：女始则胎气不足，乳湩有余，病非一朝一夕之故，其所由来渐矣，勿可已也。季梁曰：良医也！且食之。卢氏曰：汝疾不由天，亦不由人，亦不由鬼，禀生受形，既有制之者矣，亦有知之者矣，药石其如汝何？季梁曰：神医也！重贶遣之。俄而季梁之疾自瘳。
　　　　　长桑君

　　按《史记》扁鹊传：扁鹊少时为人舍长，舍客长桑君过，扁鹊独奇之，常谨遇之。长桑君亦知扁鹊非常人也，出入十余年，乃呼扁鹊私坐，间与语曰：我有禁方，年老欲传与公，公毋泄！扁鹊曰：敬诺。乃出其怀中药予扁鹊，饮是以上池之水，三十日当知物矣。乃悉取其禁方书，尽与扁鹊，忽然不见，殆非人也。扁鹊以其言饮药三十日；视见垣一方人，以此视病，尽见五脏症结，特以诊脉为名耳。
　　　　　扁鹊

　　按《战国策》：医扁鹊见秦武王，武王示之病，扁鹊请除左右曰：君之病在耳之前，目之下，除之未必已也，将使耳不听，目不明。君以告左右，扁鹊怒而投其石曰：君与知之者谋之，而与不知者败之，使此知秦国之政也，则君一举而亡国矣。　　按《史记》本传：扁鹊者，勃海郡鄚人也，姓秦氏，名越人。少时为人舍长，舍客长桑君过。扁鹊独奇之，常谨遇之。长桑君亦知扁鹊非常人也，出入十余年，乃呼扁鹊私坐，间与语日：我有禁方，年老欲传与公，公毋泄！扁鹊曰：敬诺。乃出其怀中药予扁鹊，饮是以上池之水，三十日当知物矣。乃悉取其禁方书，尽与扁鹊，忽然不见，殆非人也。扁鹊以其言饮药三十日，视见垣一方人，以此视病，尽见五脏症结，特以诊脉为名耳。为医或在齐，或在赵。在赵者名扁鹊。当晋昭公时，诸大夫强而公族弱。赵简子为大夫，专国事。简子疾，五日不知人，大夫皆惧，于是召扁鹊。扁鹊入视病出，董安于问扁鹊，扁鹊曰：血脉治也，而何怪。昔秦穆公尝如此，七日而寤，寤之日，告公孙支与子舆曰：我之帝所甚乐。吾所以久者，适有所学也。帝告我晋国且大乱，五世不安，其后将霸，未老而死。霸者之子，且令两国男女无别。公孙支书而藏之，秦策于是出。夫献公之乱，文公之霸，而襄公败秦师于殽而归纵淫，此子之所闻。今主君之病与之同，不出三日必间，间必有言也。居二日半，简子寤，语诸大夫曰：我之帝所甚乐，与百神游于钧天，广乐九奏万舞，不类三代之乐，其声动心。有一熊欲援我，帝命我射之，中熊，熊死；有罴来，我又射之，中罴，罴死。帝甚喜，赐我二笥，皆有副。吾见儿在帝侧，帝属我一翟犬，曰：及而子之壮也以赐之。帝告我晋国且世衰，七世而亡。嬴姓将大，败周人于范魁之西，而亦不能有也。董安于受言，书而藏之，以扁鹊言告简子。简子赐扁鹊田四万亩。其后扁鹊过虢，虢太子死，扁鹊至虢宫门下，问中庶子喜方者曰：太子何病？国中治穰过于众事。中庶子曰：太子病血气不时，交错而不得泄，暴发于外，则为中害，精神不能止邪气，邪气畜积而不得泄，是以阳缓而阴急，故暴蹶而死。扁鹊曰：其死何如时？曰：鸡鸣至今。曰：收乎？曰：未也。其死未能平日也。言：臣齐勃海秦越人也，家在于鄚，未尝得望精光，侍谒于前也。闻太子不幸而死，臣能生之。中庶子曰：先生得无诞之乎？何以言太子可生也？臣闻上古之时，医有俞跗，治病不以汤液醴酒，镵石挢引，案杭毒熨，一拨见病之应，因五脏之输，乃割皮解肌，诀脉结筋，搦髓脑，揲荒爪幕，湔浣肠胃，漱涤五脏，练精易形。先生之方能若是，则太子可生也。不能若是而欲生之，曾不可以告孩婴之儿。终日，扁鹊仰天叹曰：夫子之为方也，若以管窥天，以郄视文。越人之为方也，不待切脉望色听声写形，言病之所在，闻病之阳，论得其阴，闻病之阴，论得其阳，病应见于大表，不出千里，决者至众，不可曲止也。子以吾言为不诚，试入诊太子，当闻其耳鸣而鼻张，循其两股以至于阴，当尚温也。中庶子闻扁鹊言，目眩然而不瞚，舌挢然而不下，乃以扁鹊言入报虢君。虢君闻之大惊，出见扁鹊于中阙曰：窃闻高义之日久矣，然未尝得拜谒于前也。先生过小国，幸而举之，偏国寡臣幸甚！有先生则活，无先生则弃捐填沟壑，长终而不得反。言未卒，因嘘唏服臆，魂精泄横，流涕长潸，忽忽承(目夹)，悲不能自止，容貌变更。扁鹊曰：若太子病，所谓尸蹶者也。夫以阳入阴，中动胃繵，缘中经维络，别下于三焦膀胱，是以阳脉下遂，阴脉上争，会气闭而不通，阴上而阳内行，下内鼓而不起，上外绝而不为使，上有绝阳之络，下有破阴之纽，破阴绝阳之色已废，脉乱故形静如死状，太子未死也。夫以阳入阴支兰藏者生，以阴入阳支兰藏者死。凡此数事，皆五脏蹶中之时暴作也。良工取之，拙者疑殆。扁鹊乃使弟子子阳厉针砥石，以取外三阳五会。有间，太子苏。乃使子豹为五方之熨，以八减之齐和煮之，以更熨两胁下，太子起坐。更适阴阳，但服汤二旬而复故。故天下尽以扁鹊为能生死人。扁鹊曰：越人非能生死人也。此自当生者，越人能使之起耳。扁鹊过齐，齐桓侯客之，入朝见曰：君有疾在腠理，不治将深。桓侯曰：寡人无疾。扁鹊出，桓侯谓左右曰：医之好利也，欲以不疾者为功。后五日，扁鹊复见曰：君有疾在血脉，不治恐深。桓侯曰：寡人无疾。扁鹊出，桓侯不悦。后五日，扁鹊复见曰：君有疾在肠胃间，不治将深。桓侯不应。扁鹊出，桓侯不悦。后五日，扁鹊复见，望见桓侯而退走。桓侯使人问其故，扁鹊曰：疾之居腠理也，汤熨之所及也；在血脉，针石之所及也；其在肠胃，酒醪之所及也；其在骨髓，虽司命无奈之何。今在骨髓，臣是以无请也。后五日，桓侯体病，使人召扁鹊，扁鹊已逃去，桓侯遂死。使圣人预知微，能使良医得早从事，则疾可已，身可活也。人之所病病疾多，而医之所病病道少。故病有六不治：骄恣不论于理，一不治也；轻身重财，二不治也；衣食不能适，三不治也；阴阳并藏气不定，四不治也；形羸不能服药，五不治也；信巫不信医，六不治也。有此一者，则重难治也。扁鹊名闻天下，过邯郸，闻贵妇人即为带下医；过雒阳，闻周人爱老人，即为耳目痹医；来入咸阳，闻秦人爱小儿，即为小儿医，随俗为变。奏太医令李(醢去右改兮)自知伎不如扁鹊也，使人刺杀之。至今天下言脉者，由扁鹊也。　　按《列子》汤问篇：鲁公扈、赵齐婴二人有疾，同请扁鹊求治。扁鹊治之，既同愈。谓公扈、齐婴曰：汝曩之所疾，自外而干腑脏者，固药石之所已。今有偕生之疾，与体偕长，今为汝攻之何如？二人曰：愿先闻其验。扁鹊谓公扈曰：汝志强而气弱，故足于谋而寡于断；齐婴志弱而气强，故少于虑而伤于专。若换汝之心，则均于善矣。扁鹊遂饮二人毒酒，迷死三日，剖胸探心，易而置之，投以神药，既悟如初，二人辞归。于是公扈反齐婴之室而有其妻子，妻子弗识；齐婴亦反公扈之室有其妻子，妻子亦弗识。二室因相与讼，求辨于扁鹊。扁鹊辨其所由，讼乃已。　　按《说苑》：扁鹊过赵，赵太子暴疾而死，鹊造宫门曰：吾闻国中卒有壤土之事，得无有急乎？中庶子之好方者，应之曰，然。王太子暴疾而死。扁鹊曰：入言郑医秦越人能活太子。中庶子难之曰：吾闻上古之为医者曰苗父。苗父之为医也，以管为席，以刍为狗，北面而祝，发十言耳，诸扶而来者，舆而来者，皆平复如故。子之方能如此乎？扁鹊曰：不能。又曰：吾闻中古之为医者曰俞拊，俞拊之为医也，搦脑髓，束肓莫，炊灼九窍而定经络，死人复为生人，故曰俞拊。子之方能若是乎？扁鹊曰：不能。中庶子曰：子之方如此，譬若以管窥天，以锥刺地，所窥者甚大，所见者甚少。钧若子之方，竟足以变骇童子哉？扁鹊曰：不然。物故有昧揥而中蛟头，掩目而别白黑者。太子之疾，所谓尸蹶者也。以为不然，入诊之，太子股阴当温，耳中焦焦如有啸者声然者，皆可治也。中庶子入报赵王，赵王跣而趋出门曰：先生远辱，幸临寡人！先生幸而有之，则粪土之息，得蒙天履地，而长为人矣。先生不有之，则先犬马填沟壑矣。言末已，涕泣沾襟。扁鹊遂为诊之。先造轩光之灶，八成之汤，砥针砺石，取三阳五输。子容捣药，子明吹耳，阳仪反神，子越扶形，子游矫摩，太子遂得复生。天下闻之，皆曰：扁鹊能生死人。鹊辞曰：予非能生死人也，特使夫当生者活耳。夫死者犹不可药而生也，悲夫乱君之治不可药而息也。诗曰：多将熇熇，不可救药。甚之之辞也。
　　　　　子阳

　　按《古今医统》：子阳，扁鹊弟子。虢太子死，扁鹊使子阳用厉针砭石，以取三阳五会，有间，太子遂苏。
　　　　　子豹

　　按《古今医统》：子豹，扁鹊弟子。虢太子疾死，鹊使子豹为五分之熨，八减之剂和煮之，以熨两胁下，遂能起坐。
　　　　　子容 【子明　阳仪　子越　子游】
　　按《说苑》：赵太子暴病而死，扁鹊为诊，先造轩光之灶，八成之汤，砥针砺石，取三阳五输，子容捣药，子明吹耳，阳仪反神，子越反形，子游矫摩，太子遂得复生。　　按《韩诗外传》：扁鹊过虢，侯世子暴病而死，扁鹊入，砥针砺石，取三阳五输，为光轩之灶，八拭之汤，子容药，子明灸，子游按摩，子仪反神，子越扶形，于是世子复生。
　　　　　凤纲

　　按《神仙传》：凤纲者，战国时渔阳人。常采百草花，水渍之，瓮盛泥封，自正月始迄九月末；又取瓮埋之百日，煎九火。卒死者，以药纳口中，皆立活。纲常服此药，至数百岁不老，后入地肺山中仙去。
　　　　　文挚

　　按《吕氏春秋》：齐闵王疾，使人之宋迎文挚。文挚诊王疾，谓太子曰：非怒则王疾不可治，怒王则文挚死。太子曰：苟已王疾，臣与母以死争之，愿先生勿患也！文挚曰：诺。与太子期而往。不当者三，齐王固已怒矣。文挚至，不解履，登床履王衣问疾。王怒不与言，文挚因出陋辞以重怒王，王吐而起，遂乃疾已。王不悦，果以鼎生烹文挚，太子与母合争之不得。夫忠于平世易，忠于浊世难也。　　按《古今医统》：文挚，战国时宋之良臣，洞明医道，兼能异术。龙叔子有疾，文挚令背明而立，从后视之曰：吾见子之心，方寸之地虚矣。治之遂愈。
　　　　　沈羲

　　按《神仙传》：沈羲者，吴郡人，学道于蜀中，能消灾治病，救济百姓，功德感天，天神识之。一日，羲与妻贾共载，逢白鹿车、青龙车、白虎车各一乘，从者皆数十骑。朱衣伏剑问羲曰：君是沈羲否？羲愕然。骑人曰：君有功于民，心不忘道，自少小以来，履行无过，寿命不长，年寿将尽，黄老今遣仙官来迎。侍郎薄延之，乘白鹿车是也；度世君司马生，乘青龙车是也；迎使者徐福，乘白虎车是也。须臾，三仙以白玉简、青玉介、丹玉字授羲，遂载羲升天。道间人皆见。斯须大雾，雾解失其所在，但见羲车牛在田食苗。羲家恐是邪鬼，将藏山谷间，乃分求，不得。后四百余年，忽还乡里，推求得数世孙怀喜曰：闻先人说，家有先人，仙去久不归也。留数十日，说上天时事。老君令玉女持金案玉杯来赐曰：此是神丹，饮者不死。夫妻各一杯，寿万岁。后将枣二枚，大如鸡子，脯五寸，遗羲曰：可暂还人间，治百姓疾病。如欲上来，书此符悬之竿杪，吾当迎汝。乃以一符及仙方一首赐羲。羲奄忽如寐，已在地上也。
　　　　秦

　　　　　安期生

　　按《列仙传》：安期生，琅邪人，尝卖药东海，海滨人皆言千岁。秦始皇东游请见，与居凡三日夜，赐金璧万数，出阜乡亭，皆置而去，乃留书与玉舄一双为报，曰：后千岁求我于蓬莱山下。始皇遣使入海求仙药，未至蓬莱山，风阻而还。　　按《高士传》：安期生，受学河上丈人，老而不仕，时人谓之千岁公。及秦败，安期生与其友蒯通交往，项羽欲封之，卒不肯受。
　　　　　崔文子

　　按《列仙传》：崔文子，泰山人，世好黄老，自言三百岁。卖药都市，后作黄散赤丸。民间疫气死者万计，凡经文子与散，饮之即活。后至蜀中卖药，蜀人望之如神仙云。
　　　　汉

　　　　　公孙光 【杨中倩】

　　按《史记》淳于意传：灾川唐里公孙光，善为古传方。意往谒之，得见事之，受方化阴阳及传语法，意悉受书之。意欲尽受他精方，公孙光曰：吾方尽矣，不为爱公所，吾身已衰，无所复事之，是吾年少所受妙方也，悉与公，毋以教人！意曰：得见事侍公前，悉得禁方，幸甚！意死不敢妄传人。居有闲，公孙光闲处，意深论方，见言百世为之精也。光喜曰：公必为国工！吾有所善者皆疏，同产处临灾，善为方，吾不若。其方甚奇，非世之所闻也。吾年中时，尝欲受其方，杨中倩不肯，曰：若非其人。胥与公往见之，当知公喜方也。其人亦老矣，其家给富。时者未往，会庆子男殷来献马，因光奏马王所，意以故得与殷善。光又属意于殷曰：意好数，公必谨遇之。其人圣儒，即为书以意属阳庆，以故知庆。意事庆谨，以故爱意。
　　　　　阳庆

　　按《史记》淳于意传：意喜医，师临灾元里公乘阳庆，庆年七十余，意得见事之，谓意曰：尽去而方书，非是也。庆有古先道遗传黄帝扁鹊之脉书，五色诊病，知人生死，决嫌疑，定可治，及药论书甚精。我家给富，心爱公，欲尽以我禁方书悉教公。意即曰：幸甚！非意之所敢望也。意即避席再拜谒，受其脉书上下经、五色诊奇咳术、揆度阴阳外变、药论石神、接阴阳禁书，受读解验之。庆家富善医，不肯为人治病，以故不闻。庆告意曰：慎毋令我子孙知若学我方也！庆子男殷，意与善。
　　　　　淳于意

　　按《史记》本传：太仓公者，齐太仓长，临灾人也，姓淳于氏，名意。少而喜医方术，高后八年，更受师同郡元里公乘阳庆。庆年七十余，无子，使意尽去其故方，更悉以禁方予之，传黄帝扁鹊之脉书，五色诊病，知人死生，决嫌疑，定可治，及药论甚精。受之三年，为人治病，决死生，多验。然左右行游诸侯，不以家为家，或不为人治病，病家多怨之者。文帝四年，中人上书言意以刑罪，当传西之长安。意有五女随而泣，意怒骂曰：生子不生男，缓急无可使者！于是少女缇萦伤父之言，乃随父西上书曰：妾父为吏，齐中称其廉平。今坐法当刑，妾切痛死者不可复生，而刑者不可复续，虽欲改过自新，其道莫由，终不可得。妾愿入身为官婢，以赎父刑罪，使得改行自新也。书闻，上悲其意，此岁中亦除肉刑法。意家居，诏召问所为治病死生验者几何人？主名为谁？诏问故太仓长臣意方伎所长，及所能治病者，有其书无有？皆安受学，受学几何岁？尝有所验，何县里人也？何病？医药已其病之状皆何如？俱悉而对。臣意对曰：自意少时喜医药，医药方，试之多不验者。至高后八年，得见师临灾元里公乘阳庆，庆年七十余，意得见事之，谓意曰：尽去而方书，非是也。庆有古先道遗传黄帝扁鹊之脉书，五色诊病，知人生死，决嫌疑，定可治，及药论书甚精。我家给富，心爱公，欲尽以我禁方书悉教公。臣意即曰：幸甚！非意之所敢望也。臣意即避席再拜谒，受其脉书上下经、五色诊奇咳术、揆度阴阳外变、药论石神、接阴阳禁书，受读解验之。可一年所，明岁即验之，有验，然尚未精也。要事之三年所，即尝已为人治诊病，决死生，有验精良。今庆已死十年所，臣意年尽三年，年三十九岁也。齐侍御史成，自言病头痛，臣意诊其脉，告曰：君之病恶，不可言也。即出，独告成弟昌曰：此病疽也，内发于肠胃之间，后五日当痈肿，后八日呕脓死。成之病得之饮酒且内。成即如期死。所以知成之病者，臣意切其脉得肝气，肝气浊而静，此内关之病也。脉法曰：脉长而弦，不得代四时者，其病主在于肝。和即经主病也，代则络脉有过。经主病和者，其病得之筋髓里；其代绝而脉贲者，病得之酒且内。所以知其后五日而痈肿，八日呕脓死者，切其脉时少阳初代，代者经病，病去过人，人则去。络脉主病，当其时少阳初关一分，故中热而脓未发也；及五分，则至少阳之界；及八日，则呕脓死。故上二分而脓发，至界而痈肿尽泄而死。热上则熏阳明，烂流络；流络动则脉结发，脉结发则烂解，故络交；热气已上行至头而动，故头痛。齐王中子诸婴儿小子病，召臣意，诊切其脉，告曰：气鬲病，病使人烦懑，食不下，时呕沫，病得之少忧数忔食饮。臣意即为之作下气汤以饮之，一日气下，二日能食，三日即病愈。所以知小子之病者，诊其脉，心气也；浊躁而经也，此络阳病也。脉法曰：脉来数，病去难而不一者，病主在心。周身热，脉盛者为重阳，重阳者逿心主，故烦懑食不下，则络脉有过，络脉有过则血上出，血上出者死，此悲心所生也，病得之忧也。齐郎中令循病，众医皆以为蹶，人中而刺之。臣意诊之曰：涌疝也，令人不得前后溲。循曰：不得前后溲三日矣。臣意饮以火齐汤，一饮得前溲，再饮大溲，三饮而疾愈。病得之内。所以知循病者，切其脉时，左口气急，脉无五脏气；右口脉大而数，数者中下热而涌。左为下，右为上，皆无五脏应，故曰涌疝。中热，故溺赤也。齐中御府长信病，臣意入诊其脉，告曰：热病气也。然暑汗脉少衰不死。曰：此病得之当浴流水而寒甚，已则热。信曰：唯然。往冬时为王使于楚，至莒县阳周水，而莒桥梁颇坏，信则擥车辕，未欲渡也，马惊即堕，信身入水中，几死。吏即来，救信出之水中，衣尽濡，有间而身寒，已热如火，至今不可以见寒。臣意即为之液汤火齐逐热，一饮汗尽，再饮热去，三饮病已。即使服药，出入二十日身无病者。所以知信之病者，切其脉时并阴。脉法曰：热病阴阳交者死。切之不交，并阴。并阴者，脉顺清而愈。其热虽未尽，犹活也。肾气有时间浊。在大阴脉口而希，是水气也。肾固主水，故以此知之。失治一时，即转为寒热。齐王太后病，召臣意入诊脉，曰：风瘅客脬，难于大小溲溺赤。臣意饮以火齐汤，一饮即前后溲，再饮病已，溺如故。病得之流汗出滫，滫者去衣而汗晞也。所以知齐王太后病者，臣意诊其脉，切其太阴之口，湿热，风气也。脉法曰：沉之而大坚，浮之而大紧者，病主在肾，肾切之而相反也。脉大而躁，大者膀胱气也。躁者呻有热而溺赤。齐章武里曹山跗病，臣意诊其脉，曰：肺消瘅也。加以寒热，跗病得之盛怒而以接内。所以知山跗之病者，臣意切其脉，肺气热也。脉法曰：不平不鼓形弊，此五脏高之远即告其人曰：死不治。适其共养，此不当医。治法曰：后三日而当狂，妄起行欲走，后五日死。即如期死。山数以经病也，故切之时不平而代。不平者血不居其处；代者时参击并至，乍躁乍大也。此两络脉绝，故死不治。所以加寒热者，言其人尸夺。尸夺者形弊，形弊者不当关灸镵石，及饮毒药也。臣意未往诊时，齐太医先诊山跗病，灸其足少阳脉口，而饮之半夏丸，病者即泄注，腹中虚，又灸其少阴脉，是坏肝刚绝深。如是重损病者气，以故加寒热。所以后三日而当狂者，肝一络连属，结绝乳下阳明，故络绝，开阳明脉，阳明脉伤即当狂走。后五日死者，肝与心相去五分，故曰五日尽，尽即死矣。齐中尉潘满如病少腹痛，臣意诊其脉，曰：遗积瘕也。臣意即谓齐太仆臣饶、内史臣繇曰：中尉不复自止于内，则三十日死。后二十余日溲血死。病得之酒且内。所以知潘满如病者，臣意切其脉深小弱，其卒然合合也，是脾气也。右脉口气至紧小，见瘕气也。以次相乘，故三十日死。三阴俱搏者如法，不俱搏者决在急期，一搏一代者近也。故其三阴搏溲血如前止。阳虚侯相赵章病，召臣意。众医皆以为寒中，臣意诊其脉，曰：迵风。迵风者，饮食下嗌而辄出不留。法曰：五日死，而后十日乃死，病得之酒。所以知赵章之病者，臣意切其脉，脉来滑，是内风气也。饮食下嗌而辄出不留者，法五日死。皆为前分界法。后十日乃死，所以过期者，其人嗜粥，故中藏实，中藏实故过期。师言曰：安谷者过期，不安谷者不及期。济北王病，召臣意诊其脉，曰：风蹶胸满，即为药酒，尽三石，病已。得之汗出伏地。所以知济北王病者，臣意切其脉时，风气也。心脉浊病，法过入其阳，阳气尽而阴气入，阴气入张，则寒气上而热气下，故胸满。汗出伏地者，切其脉气阴，阴气者，病必入中出，及瀺水也。齐北宫司空命妇出于病，众医皆以为风入中，病主在肺，刺其足少阴脉。臣意诊其脉，曰：病气疝客于膀胱，难于前后溲而溺赤，病见寒气则遗溺，使人腹肿，出于病。得之欲溺不得，因以接内。所以知出于病者，切其脉大而实，其来难，是蹶阴之动也。脉来难者，疝气之客于膀胱也。腹之所以肿者，言蹶阴之络结小腹也。蹶阴有过则脉结动，动则腹肿。臣意即灸其足蹶阴之脉，左右各一所，即不遗溺而溲清，小腹痛止；即更为火齐汤以饮之，三日而疝气散，即愈。故济北王阿母自言足热而懑，臣意告曰：热蹶也。则刺其足心各三所，案之无出血，病旋已。病得之饮酒大醉。济北王召意诊脉诸女子侍者，至女子竖，竖无病。臣意告永巷长曰：竖伤脾，不可劳，法当春呕血死。臣意言王曰：才人女子竖何能？王曰：是好为方，多伎能。为所是案法新，往年市之民所，四百七十万，曹偶四人。王曰：得毋有病乎？臣意对曰：竖病重，在死法中。王召视之，其颜色不变，以为不然，不卖诸侯所。至春，竖奉剑从王之厕，王去竖后，王令人召之，即仆于厕，呕血死。病得之流汗。流汗者同法，病内重，毛发而色泽，脉不衰，此亦内关之病也。齐中大夫病龋齿，臣意灸其左太阳明脉，即为苦参汤，日嗽三升，出入五六日，病已。得之风，及卧开口食而不嗽。灾川王美人怀子而不乳，来召臣意。臣意往，饮以莨砀药一撮，以酒饮之，旋乳。臣意复诊其脉而脉躁，躁者有余病，即饮以消石一剂，出血，血如豆比五六枚。齐丞相舍人奴从朝入宫，臣意见之食闺门外，望其色，有病气。臣意即告宦者平。平好为脉，学臣意所。臣意即示之舍人奴病，告之曰：此伤脾气也。当至春，鬲塞不通，不能食饮，法至夏泄血死。宦者平，即往告相曰：君之舍人奴有病，病重，死期有日。相君曰：卿何以知之？曰：君朝时入宫，君之舍人奴尽食闺门外，平与仓公立，即示平曰：病如是者死。相即召舍人奴而谓之曰：公奴有病不？舍人曰：奴无病，身无痛者。至春果病，至四月泄血死。所以知奴病者，脾气周乘五脏，伤部而交，故伤脾之色也，望之杀然黄，察之如死青之兹。众医不知，以为大虫，不知伤脾，所以至春死。病者胃气黄，黄者土气也，土不胜木，故至春死。所以至夏死者，脉法曰：病重而脉顺清者曰内关。内关之病，人不知其所痛，心急然无苦，若加以一病，死中春，一愈顺，及一时。其所以四月死者，诊其人时愈顺，愈顺者，人尚肥也。奴之病，得之流汗数出，灸于火而以出见大风也。灾川王病，召臣意诊脉，曰：蹶上为重头痛，身热，使人烦懑。臣意即以寒水拊其头，刺足阳明脉左右各三所，病旋已。病得之沐发未干而卧。诊如前，所以蹶，头热至肩。齐王黄姬兄黄长卿家，有酒召客，召臣意。请客坐，未上食，臣意望见王后弟宋达，告曰：君有病，往四五日，君要胁痛，不可俯仰，又不得小溲。不亟治，病即入濡肾。及其未舍五脏，急治之。病方今客肾濡，此所谓肾痹也。宋建曰：然。建故有腰脊痛。往四五日，天雨，黄氏诸倩见建家京下方石即弄之，建亦欲效之，效之不能起，即复置之。暮，腰脊痛，不得溺，至今不愈。建病得之好持重。所以知建病者，臣意见其色，太阳色干，肾部上及界腰以下者，枯四分所，故以往四五日，知其发也。臣意即为柔汤，使服之，十八日所而病愈。济北王侍者韩女病腰背痛寒热，众医皆以为寒热也，臣意诊脉曰：内寒，月事不下也。即窜以药，旋下病已。病得之欲男子而不可得也。所以知韩女之病者，诊其脉时，切之肾脉也，啬而不属。啬而不属者，其来难坚，故曰月事不下。肝脉弦出左口，故曰欲男子不可得也。临灾泛里女子薄吾病甚，众医皆以为寒热笃，当死不治。臣意诊其脉曰：蛲瘕。蛲瘕为病，腹大，上肤黄粗，循之戚戚然。臣意饮以芫华一撮，即出蛲可数升，病已，三十日如故。病蛲得之于寒湿。寒湿气宛，笃不发，化为虫。臣意所以知薄吾病者，切其脉，循其尺，其尺索刺粗而毛美奉发，是虫气也。其色泽者，中藏无邪气及重病。齐淳于司马病，臣意切其脉，告曰：当病迵风。迵风之状，饮食下嗌辄后之。病得之饱食而疾走。淳于司马曰：我之王家食马肝，食饱甚，见酒来即走去，驱疾至舍，即泄数十出。臣意告曰：为火剂米汁饮之，七八日而当愈。时医秦信在旁，臣意去，信谓左右阁都尉曰：意以淳于司马病为何？曰：以为迵风，可治。信即笑曰：是不知也。淳于司马病，法当后九日死。即后九日不死，其家复召臣意，臣意往问之，尽如意诊。臣即为三火剂米汁使服之，七八日病已。所以知之者，诊其脉时，切之尽如法，其病顺，故不死。齐中郎破石病，臣意诊其脉，告曰：肺伤不治，当后十日丁亥溲血死。即后十一日溲血而死。破石之病，得之堕马僵石上。所以知破石之病者，切其脉，得肺阴气，其来散，数道至而不一也，色又乘之。所以知其堕马者，切之得番阴脉，番阴脉入虚里，乘肺脉，肺脉散者，固色变也。乘之所以不中期死者，师言曰：病者安谷即过期，不安谷则不及期。其人嗜黍，黍主肺，故过期。所以溲血者，诊脉法曰：病喜养阴处者顺死，喜养阳处者逆死。其人喜自静不躁，又久安坐，伏几而寐，故血下泄。齐王侍医遂病，自练五石服之。臣意往过之，遂谓意曰：不肖有病，幸诊遂也。臣意即诊之，告曰：公病中热。论曰，中热不溲者，不可服五石。石之为药精悍，公服之不得数溲，亟勿服，色将发痈。遂曰：扁鹊曰：阴石以治阴病，阳石以治阳病。夫药石者，有阴阳水火之齐，故中热即为阴石柔剂治之，中寒即为阳石刚齐治之。臣意曰：公所论远矣。扁鹊虽言若是，然必审诊，起度量，立规矩，称权衡，合色脉，表里有余不足顺逆之法，参其人动静与息相应，乃可以论。论曰：阳疾处内，阴形应外者，不加悍药及镵石。夫悍药入中则邪气辟矣，而宛气愈深。诊法曰：二阴应外，一阳接内者，不可以刚药，刚药入则动阳，阴病益衰，阳病益着，邪气流行，为重困于俞，忿发为疽。意告之后，百余日果为疽，发乳上，入缺盆死。此谓论之大体也，必有经记，拙工有一不习，文理阴阳失矣。齐王故为阳虚侯时，病甚，众医皆以为蹶。臣意诊脉以为痹，根在右胁下，大如覆杯，令人喘，逆气，不能食。臣意即以火剂粥且饮，六日气下；即令更服丸药，出入六日病已。病得之内。诊之时不能识其经解，大识其病所在。臣意常诊安阳武都里成开方，开方自言以为不病，臣意谓之病苦沓风，三岁，四肢不能自用，使人喑，喑即死。今闻其四肢不能用，喑而未死也，病得之数饮酒以见大风气。所以知成开方病者，诊之其脉法奇咳，言曰：藏气相反者死，切之得肾反肺，法曰：三岁死也。安陵阪里公乘项处病，臣意诊脉曰：牡疝。牡疝在膈下，上连肺，病得之内。臣意谓之慎毋为劳力事，为劳力事则必呕血死。处后蹴鞠，要蹶寒，汗出多，即呕血。臣意复诊之曰：当旦日日夕死。即死。病得之内。所以知项处病者，切其脉得番阳，番阳入虚里处，旦日死。一番一络者，牡疝也。臣意曰：他所诊期决死生，及所治已病众多，久颇忘之，不能尽识，不敢以对。问臣意所诊治病，病名多同而诊异，或死或不死，何也？对曰：病名多相类，不可知，故古圣人为之脉怯，以起度量，立规矩，县权衡，案绳墨，调阴阳，别人之脉各名之，与天地相应，参合于人，故乃别百病以异之。有数者皆异之，无数者同之。然脉法不可胜验，诊疾人以度异之，乃可别同名，命病，主在所居。今臣意所诊者，皆有诊籍。所以别之者，臣意所受师方适成，师死以故表籍所诊，期决死生，观所失所得者，合脉法，以故至今知之。问臣意曰：所期病，决死生，或不应期，何故？对曰：此皆饮食喜怒不节，或不当饮药，或不当针灸，以故不中期死也。问臣意，意方能知病死生，论药用所宜。诸侯王大臣有尝问意者，不及。文王病时，不求意诊治，何故？对曰：赵王、胶西王、济南王、吴王，皆使人来召臣意，臣意不敢往。文王病时，臣意家贫，欲为人治病，诚恐吏以除拘臣意也，故移名数左右，不修家生，出行游国中。问善为方数者，事之久矣。见事数师，悉受其要事，尽其方书意，及解论之。身居阳虚侯国，因事侯，侯入朝，臣意从之长安，以故得诊安陵项处等病也。问臣意知文王所以得病不起之状。臣意对曰：不见文王病，然窃闻文王病喘，头痛，目不明。臣意心论之，以为非病也，以为肥而蓄精，身体不得摇，骨肉不相任，故喘，不当医治。脉法曰：年二十脉气当趋，年三十当疾步，年四十当安坐，年五十当安卧，年六十以上气当大董。文王年未满二十，方脉气之趋也，而徐之。不应天道四时，后闻医灸之即笃，此论病之过也。臣意论之，以为神气争而邪气入，非年少所能复之也，以故死。所谓气者，当调饮食，择晏日，车步广志，以适筋骨肉血脉，以泻气。故年二十，是谓易(上夗下贝)，法不当砭灸，砭灸至气逐。问臣意师庆安受之？闻于齐诸侯不？对曰：不知庆所师受。庆家富，善为医，不肯为人治病，当以此故不闻。庆又告臣意曰：慎毋令我子孙知若学我方也！问臣意师庆何见于意而爱意，欲悉教意方？对曰：臣意不闻师庆为方善也。意所以知庆者，意少时好诸方事，臣意试其方，皆多验，精良。臣意闻灾川唐里公孙光善为古传方，臣意即往谒之，得见事之，受方化阴阳及传语法，臣意悉受书之。臣意欲尽受他精方，公孙光曰：吾方尽矣。不为爱公所，吾身已衰，无所复事之，是吾年少所受妙方也，悉与公，毋以教人！臣意曰：得见事侍公前，悉得禁方，幸甚！意死不敢妄传人。居有闲，公孙光闲处，臣意深论方，见言百世为之精也。师光喜曰：公必为国工！吾有所善者皆疏，同产处临灾，善为方，吾不若。其方甚奇，非世之所闻也。吾年中时，尝欲受其方，杨中倩不肯，曰：若非其人也。胥与公往见之，当知公喜方也。其人亦老矣，其家给富。时者未往，会庆子男殷来献马，因师光奏马王所，意以故得与殷善。光又属意于殷曰：意好数，公必谨遇之。其人圣儒，即为书，以意属阳庆，以故知庆。臣意事庆谨，以故爱意也。问臣意曰：吏民尝有事学意方，及毕，尽得意方不？何县里人？对曰：临灾人宋邑，邑学，臣意教以五诊。岁余，济北王遣太医高期、王禹学，臣意教以经脉高下，及奇络结，当论俞所居，及气当上下出入邪正逆顺，以宜镵石，定砭灸处。岁余，灾川王时遣太仓马长冯信学方，臣意教以案法逆顺，论药法，定五味，及和齐汤法。高永侯家杜信喜脉来学，臣意教以上下经脉五诊。二岁余，临灾召里唐安来学，臣意教以五诊上下经脉，奇咳四时，应阴阳重，未成，除为齐王侍医。问臣意：诊病决死生，能全无失乎？臣意对曰：意治病人，必先切其脉，乃治之，败逆者不可治，其顺者乃治之。心不精脉，所期死生，视可治，时时失之，臣意不能全也。　　按《琅嬛记》：仓公梦游蓬莱山，见宫室崔嵬，金碧璀璨，光辉射目。忽一童子以杯水进，仓公饮毕，五内寒彻，仰首见殿榜曰：上池仙馆，始知所饮乃上池水也。由是神于诊脉。
　　　　　秦信

　　按《古今医统》：秦信，不知何郡人，少敏，有量，好经方本草及黄帝扁鹊之书，为当代良医令。
　　　　　宋邑

　　按《古今医统》：宋邑，临淄人，至性爱人，酷尚医术，就齐太仓公淳于意学五诊脉论之术，为当世良医。
　　　　　高期 【王禹】
　　按《太平御览》：高期、王禹仕济北王为太医，王遣就仓公淳于意学经脉高下及奇络结当论俞所居，及气当上下出入邪正逆顺，以宜镵石，定砭灸之法。岁余，亦颇通之。　　按《古今医统》：高期、王禹仕济北王太医令，王以期、禹术未精，令就淳于意学经脉及奇络结俞穴所在，定镵石刺灸之法。岁余尽通，以此知名。
　　　　　冯信

　　按《太平御览》：冯信，临淄人，为淄川王太仓马长，好医。淄川王令就淳于意学方，意教以案法逆顺，论药法，定五味，及和剂汤法。信受之，擅名汉世。
　　　　　杜信

　　按《太平御览》：杜信，高永侯家丞，自知身病，乃专治学医。仓公甚怜之，教以上下经脉五诊之法。
　　　　　唐安

　　按《太平御览》：唐安，临淄召里人也。性好医，学于仓公淳于意。意教以五诊上下经脉奇咳四时应阴阳之法，除为齐王侍医。
　　　　　苏耽

　　按《列仙传》：苏耽，桂阳人也，汉文帝时得道，人称苏仙。公早丧所怙，乡里以仁孝着闻。宅在郡城东北，距县治百余里。公与母共食，母曰：无鲊。公即辍箸起身取钱而去，须臾以鲊至。母曰：何所得来？公曰：县市。母曰：去县道往返百余里，顷刻而至，汝欺我也。公曰：买鲊时，见舅氏，约明日至。次日，舅果至。一日，云间仪卫降宅，公语母曰：某受命仙箓，当违色养。母曰：我何存活？公以两盘留。母需饮食扣小盘，需钱帛扣大盘，所需皆立至。又语母曰：明年天下疾疫，庭中井水橘树，患疫者，与井水一升，橘叶一枚，饮之立愈。后果然。求水叶者，远至千里，应手而愈。
　　　　　刘安

　　按《汉书》本传：准南王安为人好书鼓琴，招致宾客方术之士数千人，作为《内书》二十一篇，《外书》甚众；又有《中篇》八卷，言神仙黄白之术，亦二十余万言。安入朝献所作《内篇》，每宴见谈说方技赋颂，昏暮然后罢。　　按《古今医统》：淮南子刘安资性天成，穷格事物之极，博览群书，善医药，谓神农尝百草，日遇七十毒。王安道谓：淮南子多寓言，夫岂不信？
　　　　　王遂

　　按《古今医统》：王遂，不知何郡人，习经方，工于治疗，学业精博，为齐王侍御医。
　　　　　楼护

　　按《汉书》本传：楼护，字君卿，齐人，父世医也。护少随父为医长安，出入贵戚家。护诵医经本草方术数十万言，长者咸爱重之，共谓曰：以君卿之材，何不宜学乎？由是辞其父，学经传，以荐为广汉太守。
　　　　　元俗

　　按《古今医统》：元俗，河间人，饵巴豆卖药都市。河间王病瘕，服元俗药，下蛇数十余头而愈。王见元俗于日中无影，以女配之，元俗夜逃去，隐于常山下。
　　　　　李少君

　　按《神仙传》：李少君与议郎董仲舒相亲，见仲舒宿有痼疾，体枯气少，少君乃与以成药二剂，并有用戊己之草后土胎黄良兽沉肪先义之根，百草华酿，亥月上旬，合煎铜鼎中，童男沐浴洁净，调其汤火，合成如鸡子三剂，齿落更生；服尽五剂，命不复倾。
　　　　　安丘望之

　　按《高士传》：安丘望之者，京兆长陵人也。少治老子经，恬静不求进宦，号曰安丘丈人。成帝闻欲见之，望之辞不肯见。上以其道德深重，常宗师焉。望之不以见敬为高，愈日损退，为巫医于民间，着《老子章句》，故老氏有安丘之学。扶风耿况、王汲等皆师事之，从受老子，终身不仕，道家宗焉。
　　　　　涪翁 【程高】

　　按《太平御览》：广汉人郭玉，见有老父，不知何出，常渔钓于涪水，因号涪翁，乞食人间，见有疾者，时下针石，辄应时而见效，乃着《针经诊脉法》传于代。弟子程高，寻求积年，翁乃授之。高亦隐迹不仕。玉少师事高，学方诊六征之技，阴阳不测之术。古今图书集成医部全录卷五百五

医术名流列传

　　　　后汉

　　　　　郭玉 【程高】

　　按《后汉书》方术传：郭玉者，广汉雒人也。初有老父，不知何出，常渔钓于涪水，因号涪翁，乞食人间，见有疾者，时下针石，辄应时而效。乃着《针经诊脉法》传于世。弟子程高寻求积年，翁乃授之。高亦隐迹不仕。玉少师事高，学方诊六征之技，阴阳不测之术，和帝时为太医丞，多有效应。帝奇之，仍试令嬖臣美手腕者，与女子杂处帷中，使玉各诊一手，问所疾苦。玉曰：左阴右阳，脉有男女，状若异人，臣疑其故。帝叹息称善。玉仁爱不矜，虽贫贱厮养，必尽其心力，而医疗贵人，时或不愈。帝乃令贵人羸服变处，一针即差。召玉诘问其状，对曰：医之为言意也。腠理至微，随气用巧，针石之间，毫芒即乖，神存于心手之际，可得解而不可得言也。夫贵者处尊高以临臣，臣怀怖慑以承之，其为疗也，有四难焉：自用意而不任臣，一难也；将身不谨，二难也；骨节不强，不能使药，三难也；好逸恶劳，四难也。针有分寸，时有破漏，重以恐惧之心，加以裁慎之志，臣意且犹不尽，何有于病哉？此其所为不愈也。帝善其对，年老卒官。
　　　　　李助

　　按《梓潼士女志》：李助，字翁君，涪人也。通名方，校医术，作《经方颂说》，名齐郭玉。
　　　　　韩康

　　按《后汉书》本传：韩康，字伯休，京兆霸陵人也。常采药名山，卖于长安市，口不二价，三十余年。时有女子从康买药，康守价不移，女子怒曰：公是韩伯休耶？乃不二价乎？康叹曰：我本欲避名，今小女子皆知有我焉，何用药为？乃遯入霸陵山中。博士公车，连征不至，桓帝乃备元纁之礼，以安车聘之，康因道逃遁，以寿终。
　　　　　张伯袓

　　按《古今医统》：张伯袓，南阳人，性志沉简，笃好方书，精明脉证，疗病十全，当时所重，张仲景从而师之。
　　　　　张仲景

　　按《何颙别传》：同郡张仲景总角造颙，谓曰：君用思精而韵不高，后将为名医。卒如其言。颙先识独觉，言无虚发。仲景之方术，今传于世。　　按皇甫谧《甲乙经》序：汉有张仲景，奇方异治，施世者多不能尽记其本末。见侍中王仲宣，时年二十余，谓曰：君有病，四十当眉落，眉落半年而死。令服五石汤可免。仲宣嫌其言忤，受汤勿服。居三日，见仲宣谓曰：服汤否？仲宣曰：已服。仲景曰，色候固非服汤之诊，君何轻命也？仲宣犹不言。后二十年果眉落，后一百八十七日而死，终如其言。仲景论广伊尹为数十卷，用之多验。　　按《襄阳府志》：张机，字仲景，南阳棘阳人，学医于同郡张伯袓，尽得其传。灵帝时，举孝廉，官至长沙太守。少时与同郡何颙，客游洛阳。颙谓人曰：仲景之术，精于伯袓。仲景宗族二百余口，自建安以来，未及十稔，死者三之二，而伤寒居其七，乃着《伤寒论》十卷行于世。华佗读而喜曰：此真活人书也。又着《金匮玉函要略》三卷。汉魏迄今，家肄户习，论者推为医中亚圣，而范蔚宗《后汉书》不为仲景立传，君子有遗憾焉。
　　　　　杜度

　　按《古今医统》：杜度，不知何郡人，仲景弟子。识见宏敏，器宇冲深，淡于矫矜，尚于救济，得仲景禁方，名著当时。
　　　　　卫沈 【一作泛[一作泛　原本脱，据人民卫生出版社排印本补。]】
　　按《古今医统》：卫沈，仲景弟子，好医术，有才识，疏撰《四逆三部厥经》、《妇人胎藏经》、《小儿颅顖经》行世。名著当时。
　　　　　李常在

　　按《神仙传》：李常在者，蜀郡人也。少治道术，百姓累世奉事，计其年已四五百岁而不老，常如五十许人。治病困者三日，微者一日愈，人世世见之如故，故号曰常在。
　　　　　葛越

　　按《神仙传》：黄卢子，姓葛，名越，甚能治病，千里寄姓名与治之皆愈，不必见病人身也。善气禁之道，年二百八十岁。一旦与亲故别，乘龙而去，遂不复还。
　　　　　王遥

　　按《神仙传》：王遥者，字伯辽，鄱阳人也。颇能治病，病无不愈者。亦不祭祀，不用符水针药，其治病，但以八尺布帊，敷坐于地，不饮不食，须臾病愈，便起去。其有邪魅作祸者，遥画地作狱，因召呼之，皆见其形入在狱中，或狐狸鼍蛇之类，乃斩而燔烧之，病者即愈。
　　　　　沈建

　　按《神仙传》：沈建，丹阳人也。父为长史。建独好道，不肯仕宦，学导引服食之术，还年却老之法。又能治病，病无轻重，治之即愈。奉事之者数百家，如此三百余年，后不知所之。
　　　　　壶翁 【费长房】

　　按《后汉书》本传：费长房者，汝南人也，曾为市掾。市中有老翁卖药，悬一壶于肆头，及市罢辄跳入壶中，市人莫之见。惟长房于楼上睹之，异焉，因往再拜，奉酒脯。翁知长房之意其神也，谓之曰：子明日可更来。长房旦日复诣翁，翁乃与俱入壶中，惟见玉堂严丽，旨酒甘殽，盈衍某中，共饮毕而出。后长房欲求道，随从入山，翁抚之曰：子可教也。遂能医疗众病，鞭笞百鬼，乃驱使社公。后失其符，为众鬼所杀。　　按《神仙传》：壶公者，不知其姓名也，今世所有《召军符》、《召鬼神治病玉府符》，凡二十余卷，皆出自公，故总名壶公符。时费长房见公从远方来，入市卖药，人莫之识，贾药口不二价，治病皆愈。每语人曰：服此药必吐某物，某日当愈。言无不效。常悬一空壶于屋上。日入跳入壶中。长房知非常人，乃日扫公座前地，及供馔物，公受不辞。积久，长房不少懈，亦不敢有求。公知长房笃信，谓曰：暮更来。长房如其言，公为传封符一卷，付之曰：带此可主诸鬼神常称使者，可以治病消灾。长房乃行符收鬼，治病无不愈者。
　　　　　华佗

　　按《后汉书》方术传：华佗，字元化，沛国谯人也。一名(上甫下方)。游学徐土，兼通数经，晓养性之术，年且百岁而犹有壮容，时人以为仙。沛相陈珪举孝廉，太尉黄琬辟皆不就。精于方药，处齐不过数种，心识分铢，不假秤量，针灸不过数处。若疾发结于内，针药所不能及者，乃令先以酒服麻沸散，既醉无所觉，因刳破腹背，抽割聚积；若在肠胃，则断截湔洗，除去疾秽，既而缝合，敷以神膏，四五日创愈，一月之间皆平复。佗尝行道，见有病咽塞者，因语之曰：向来道隅有卖饼人，萍虀甚酸，可取三升饮之，病自当去。即如佗言，立吐一蛇，乃悬于车而候佗。时佗小儿戏于门中，逆见自相谓曰：客车边有物，必是逢我翁也。及客进，顾视壁北悬蛇以十数，乃知其奇。又有一郡守笃病久，佗以为盛怒则差，乃多受其货而不加功。无何弃去，又留书骂之。太守果大怒，令人追杀佗不及，因瞋恚，吐黑血数升而愈。又有疾者诣佗求疗，佗曰：君病根深，应当剖破腹，然君寿亦不过十年，病不能相杀也。病者不堪其苦，必欲除之。佗遂下疗，应时愈。十年竟死。广陵太守陈登忽患胸中烦懑，面赤不食，佗脉之曰：府君胃中有虫，欲成内疽，腥物所为也。即作汤二升再服，须臾吐出三升许虫。头赤而动，半身犹是生鱼脍，所苦便愈。佗曰：此病后三期当发，遇良医可救。登至期疾动，时佗不在，遂死。曹操闻而召佗，常在左右。操积苦头风眩，佗针随手而差。有李将军者，妻病呼佗视脉。佗曰：伤身而胎不去。将军言：间实伤身胎已去矣。佗曰：案脉胎未去也。将军以为不然。妻稍差，百余日复动，更呼佗。佗曰：脉理如前，是两胎，先生者去血多，故后儿不得出也。胎既已死，血脉不复归，必燥着母脊。乃为下针，并令进汤。妇因欲产而不通，佗曰：死胎枯燥，势不自生。使人探之，果得死胎，人形可识，但其色已黑。佗之绝技，皆此类也。为人性恶难得意，且耻以医见业。又去家思归，乃就操求还取方，因托事疾，数期不反。操累书呼之，又勑郡县发遣。佗恃能厌事，犹不肯至。操大怒，使人廉之，知妻诈疾，乃收付狱讯考验，首服。荀彧请曰：佗方术实工，人命所悬，宜加全宥。操不从，竟杀之。佗临死，出一卷书与狱吏曰：此可以活人。吏畏法不敢受，佗亦不强，索火烧之。初军吏李成苦咳，昼夜不寐，佗以为肠痈，与散两钱，服之即吐二升脓血，自此渐愈。乃戒之曰：后十八岁当疾发动，若不得此药，不可差也。复分散与之。后五六岁，有里人如成先病，请药甚急，成愍而与之，乃故往谯，更从佗求，适值见收，意不忍言。后十八年，成病发，无药而死。广陵吴普、彭城樊阿，皆从佗学。普依凖佗疗，多所全济。佗语普曰：人体欲得劳动，但不当使极耳。动摇则谷气得销，血脉流通，病不得生，譬如户枢，终不朽也。是以古之仙者，为导引之事，熊经鸱顾，引挽腰体，动诸关节，以求难老。我有一术，名五禽之戏，一曰虎，二曰鹿，三曰熊，四曰猿，五曰鸟，亦以除疾，兼利蹄足，以当导引。体有不快，起作一禽之戏，怡而汗出，因以着粉，身体轻便而欲食。普施行之，年九十余，耳目聪明，齿牙完坚。阿善针术。凡医咸言背及胸脏之间，不可妄针，针之不可过四分。而阿针背入一二寸，巨阙胸脏乃五六寸，而病皆瘳。阿从佗求方，可服食益于人者。佗授以漆叶青粘散，漆叶屑一斗，青粘十四两，以是为率，言久服去三虫，利五脏，轻体，使人头不白。阿从其言，寿百余岁。漆叶处所而有，青粘生于丰沛彭城及朝歌间。汉世异术之士甚众，虽云不经，而亦有不可诬，故简其美者，列于传末。冷寿光、唐虞、鲁女生三人者，皆与华佗同时。寿光年可百五六十岁，行容成公御妇人法，常屈颈鷮息，须发尽白，而色理如三四十时，死于江陵。唐虞道赤眉张步家居里落，若与相及，死于乡里不其县。鲁女生数说显宗时事甚明了，议者疑其时人也。董卓乱后，莫知所在。　　按《三国志》本传：盐渎严昕与数人共候佗，适至，佗谓昕曰：君身中佳否？昕曰：眉如常。佗曰：君有急疾见于面，莫多饮酒。坐毕归，行数里，昕卒头眩堕车，人扶将还，载归家中，宿死。故督邮顿子献得病已差，诣佗视脉曰：尚虚未得复，勿为劳事，御内即死。临死当吐舌数寸。其妻闻其病除，从百余里来省之，止宿交接。中间三日，发病一如佗言。督邮徐毅得病，佗往省之，毅谓佗曰：昨使医曹吏刘租针胃管讫，便苦咳嗽，欲卧不安。佗曰：刺不得胃管，误中肝也。食当日减，五日不救。遂如佗言。东阳陈叔山小男二岁得疾，下利常先啼，日以羸困。问佗，佗曰：其母怀躯，阳气内养，乳中虚冷，儿得母寒，故令不时愈。佗与四物女宛丸，十日即除。彭城夫人夜之厕，虿螫其手，呻呼无赖。佗令温汤近热，渍手其中，卒可得寐。但旁人数为易汤，汤令暖之，其旦即愈。军吏梅平得病，除名还家，家居广陵，未至二百里，止亲人舍。有顷，佗偶至主人许，主人令佗视平，佗谓平曰：君早见我，可不至此。今疾已结，促去，可得与家相见。五日卒。应时归，如佗所刻。佗本作士人，以医见业，意常自悔。后太袓亲理，得病笃重，使佗专视。佗曰：此近难济，恒事攻治，可延岁月。佗久远家思归，因曰：当得家书，方欲暂还耳。到家辞以妻病。数乞期不反。太袓累书呼，又勑郡县发遣，佗恃能厌食事，犹不上道。太袓大怒，使人往检：若妻信病，赐小豆四十斛，宽假限日；若其虚诈，便收送之。于是传付许狱，考验首服。荀彧谓曰：佗术实工，人命所县，宜含宥之。太祖曰：不忧，天下当无此鼠辈邪？遂考究佗。佗死后，太袓头风未除，太袓曰：佗能愈些小人养吾病，欲以自重，然吾不杀此子，终当不为吾断此根原耳。及后，爱子仓舒病困，太袓叹曰：吾悔杀华佗，令此儿强死也。　　按《佗别传》：人有见山阳太守广陵刘景宗说，数见华佗，见其疗病平脉之候，其验□神。琅邪刘勋为河内太守，有女年几二十，左脚膝里上有疮，痒而不痛，疮发数十日愈。愈已复发，如此七八年，迎佗使视。佗曰：易疗之。当得稻糠色犬一头，好马三匹，以绳系犬颈，使走马牵犬，马极辄易，计马走犬三十余里；犬不能行，复令步人拖曳，计向五十余里。乃以药饮女，女即安卧不知人，因取犬断腹，近后脚之前，所断之处，向疮口令去三二寸停之。须臾，有若蛇者从疮中出，便以铁锥贯蛇头，蛇在皮中摇动良久，须臾不动，牵出长三尺许，纯是蛇，但有眼处而无瞳子，又逆鳞耳。以膏散着疮中，七日愈。又有人苦头眩，头不得举，目不得视。积年，佗使悉解衣倒悬，令头去地一二寸，濡布拭身体，令周匝，候视诸脉尽出五色。佗令弟子数人，以铍刀决脉，五色血尽，视赤血出乃下，以膏摩被覆，汗出周匝，饮以葶苈犬血散，立愈。又有妇人长病经年，世谓寒热注病者也。冬十一月中，佗令坐石槽中，且用寒水汲灌，云当满百。始七八灌，战欲死，灌者惧，欲止。佗令满数。至将八十灌，热气乃蒸出，嚣嚣高二三尺。满百灌，佗乃燃火温床，厚覆，良久汗洽出，着粉汗糁便愈。又有人病复中半切痛，十余日中，须眉堕落。佗曰：是脾半腐，可刳腹养疗也。佗便饮药令卧，破腹视脾半腐坏，刮去恶肉，以膏敷创，饮之药，百日平复也。又有人病脚躄不能行，佗切脉便使解衣，点背数十处，相去一寸或五寸，从邪不相当，言灸此各七壮，灸创愈即行也。后灸愈。灸处夹脊一寸上下行，端直均调如引绳也。吴普从佗学，微得其方，魏明帝呼之，使为禽戏。普以年老手足不能相及，粗以其法语诸医。普今年将九十，耳不聋，目不冥，牙齿完坚，饮食无损。青粘者，一名地节，一名黄芝，主理五脏，益精气，本出于迷入山者，见仙人服之以告佗。佗以为佳，语阿，阿又秘之。近者人见阿之寿而气力强盛，怪之，遂责所服食。因醉乱误道之。法一施，人多服者，皆有大验。本字书无粘字，相传音女廉反。然今人无识此者，甚可恨惜。　　按《魏志》：故甘陵相夫人，有身六月，腹痛不安。佗视脉曰：胎已死。使人手摸知所在，在左则男，在右则女。人云在左，于是为汤下之，果下男形，即愈。县吏尹世苦四肢烦，口中干，不欲闻人声，小便不利。佗曰：试作热食，得汗即愈；不汗，后三日死。即作热食而汗不出。佗曰：脏气已绝于内，当啼泣而绝。果如佗言。府吏倪寻、李延俱头痛身热，所苦正同。佗曰：寻当下之，延当发汗。或难其异，佗曰：寻外实，延内实，故疗之宜殊。即各与药，明旦并起。　　按邓处中《中藏经》序：华先生讳佗，字元化。性好恬淡，喜味方书，多游名山幽洞，往往有所遇。一日，因酒息于公宜山古洞前，忽闻人论疗病之法。先生讶其异，潜逼洞窃听。须臾，有人云：华生在迩，术可付焉。复有一人曰：此生性贪，不悯生灵，安得付也？先生不觉愈骇，跃入洞，见二老人，衣木皮，顶草冠。先生躬趋左右而拜曰：适闻贤者论方术，遂乃忘归。况济人之道，素所好为，所恨者，未遇一法可以施验，徒自不足耳。愿贤者少察愚诚，乞与开悟，终身不负恩。首坐先生云：术亦不惜，恐异日与子为累。若无高下，无贫富，无贵贱，不务财贿，不惮劳苦，矜老恤幼为急，然后可脱子祸。先生再拜谢曰：贤圣之语，一一不敢忘，俱能从之。二老笑指东洞云：石床上有书一函，子自取之，速出吾居！勿示俗流！宜秘密之。先生时得书，回首已不见老人。先生慑怯离洞，忽然不见，云奔雨泻，石洞摧塌。既览其方，论多奇怪，从兹施试，无不神效。先生未六旬，果为魏所戮，老人之言，预有斯验。余乃先生外孙也，因吊先生寝室，梦先生引余坐，语：《中藏经》，真活人法也，子可取之，勿传非人！余觉惊怖不定，遂讨先生旧物，获石函一具，开之得书一帙，乃《中藏经》也。予性拙于用，复授次子思，因以志其实。甲寅秋九月序。　　按皇甫谧《甲乙经》序：汉有华佗，奇方异治，施世者多不能尽记其本末。若知直祭酒刘季琰病发于畏恶，治之而瘥，云：后九年季琰病应发，发当有感，仍本于畏恶，病动必死。终如其言。佗性恶矜技，终以戮死。　　按《独异志》：魏华佗善医。尝有郡守病甚，佗过之，郡守令佗诊候，佗退，谓其子曰：使君病有异于常，积瘀血在腹中，当极怒呕血，即能去疾，不尔无生矣。子宜尽言使君之[亻(替去日改心)]，我疏而责之。其子曰：若获愈，何谓不言！于是其以父从来所为乖误误者，尽示佗，佗留书责骂之。父大怒，发吏捕佗，佗不至，遂呕黑血升余，其疾乃平。又有女子极美丽，过时不嫁，以右膝常患一疮，脓水不绝，华佗过其父，问之，佗曰：使人乘马牵一栗色狗走三十里，归而热截右足，拄疮上，俄有一赤蛇从疮出而入犬足中，其疾逐平。　　按《志怪》：后汉末，有得心腹瘕病，昼夜切痛，临终，勑其子曰：我气绝后，可剖视之。其子不忍违言，剖之得一铜槍，容数合许。后华佗闻其病而解之，因出巾箱中药以投槍，槍即成酒焉。　　按《襄阳府志》：华佗洞晓医方，年百余岁，貌有壮容。关羽镇襄阳，与曹仁相拒，中流矢，矢镞入骨，佗为之刮骨去毒。后为曹操所杀。
　　　　　李当之

　　按《古今医统》：李当之，华佗弟子，少通医经，得佗之传，尤为精工。
　　　　　吴普

　　按《后汉书》华佗传：广陵吴普从佗学，依凖佗疗，多所全济。佗语普曰：人体欲得劳动，但不当使极耳。动摇则谷气得消，血脉流通，病不得生，譬如户枢，终不朽也。是以古之仙者，为导引之事，熊经鸱顾，引挽腰体，动诸关节，以求难老。吾有一术，名五禽之戏，一曰虎，二曰鹿，三曰熊，四曰猿，五曰鸟，亦以除疾，兼利蹄足以当引导。体有不快，起作一禽之戏，怡而汗出，因以着粉，身体轻便而欲食。普施行之，年九十余，耳目聪明，齿牙完坚。　　按《佗别传》：吴普从佗学，微得其方。魏明帝呼之使为禽戏，普以年老，手足不能相及，粗以其法语诸医。普年将九十，耳不聋，目不冥，牙齿完坚，饮食无损。
　　　　　樊阿

　　按《后汉书》华佗传：彭城樊阿从佗学，善针术。凡医咸言背及胸脏之间，不可妄针，针之不可过四分。而阿针背入一二寸，巨阙胸脏乃五六寸，而病皆瘳。阿从佗求方，可服食益于人者，佗授以漆叶青(麦占)散，漆叶屑一斗，青(麦占)十四两，以是为率。言久服去三虫，利五脏，轻体，使人头不白。阿从其言，寿百余岁。漆叶处所而有，青(麦占)生于丰沛彭城及朝歌间。
　　　　魏

　　　　　句骊客

　　按《酉阳杂俎》：魏时有句骊客善用针，取寸发斩为十余段，以针贯取之，言发中虚也。其妙如此。
　　　　　封君达

　　按《神仙传》：封君达，年百余岁，往来乡里，视之年三十许人，常骑青牛行。闻有疾病死者，识与不识，遇便以药治之，应手皆愈。不以姓字语人，能乘青牛，故号青牛道士。　　按《古今医统》：封君达，陇西人，号青牛道士。服黄连五十余年，又入鸟鼠山服汞，百岁如童。常骑青牛，有病殆死者，药之即活。以卫矛之术授魏武，入阵不伤。后入丘山仙去云。
　　　　吴

　　　　　董奉

　　按《三国志》士燮传注：燮尝病死已三日，仙人董奉以丸药与服，以水含之，捧其颐摇消之，食顷，即开目动手，颜色渐复，半日能起坐，四日复能语，遂复常。奉字君异，候官人也。　　按《神仙传》：董奉者，字君异，候官人也。吴先主时，有少年为奉本县长，见奉年四十余，不知其道，罢官去。后五十余年，复为他职行经候官，诸故吏人皆老，而奉颜貌一如往日，问言：君得道邪？吾昔见君如此，吾今已皓首，而君转少何也？奉曰：偶然耳。又士燮为交州刺史，得毒病死，死已三日。奉时在彼，乃往与药三丸，内在口中，以水灌之，使人捧举其头，摇而消之。须臾手足似动，颜色渐还，半日乃能起坐，后四日乃能语，云：死时奄忽如梦，见有十数乌衣人，来收燮上车去，入大赤门，径以付狱，狱各一户，户纔容一人，以燮内一户中，乃以士从外封塞之，不复见外光，恍忽闻户外人言云，太乙遣使来召士燮，又闻除其户土，良久引出，见有车马赤盖，三人共坐车上，二人持节呼燮上车，将还至门而觉。燮遂活。因起谢曰：某蒙大恩，何以报效？乃为奉起楼于庭中。奉不食他物，唯啖脯枣，饮少酒，燮一日三度设之。奉每来饮食，或如飞鸟腾空来坐，食了飞去，人每不觉。如是一年余，辞燮去。燮涕泣留之不住。燮问：欲何所之？莫要大船否？奉曰：不用船，唯要一棺器耳。燮即为具之。至明日日中时，奉死，燮以其棺殡埋之。七日后，有人从容昌来奉见嘱云：为谢燮加自爱理。燮闻之，乃起殡，发棺视之，唯存一帛，一面画作人形，一面丹书作符。后还豫章，庐山下居，有一人中有疠疾垂死，载以诣奉，叩头求哀之。奉使病人坐一房中，以五重布巾盖之，使勿动。病者云：初闻一物来舐身，痛不可忍，无处不咂，量此舌广一尺许，气息如牛，不知何物也。良久物去，奉乃使往池中，以水浴之，遣去，告云：不久当愈，勿当风！十数日，病者身赤无皮，甚痛，得水浴，痛即止；二十日皮生即愈，身如凝脂。后忽大旱，县令丁士彦议曰：闻董君有道，当能致雨。乃自赍酒脯见奉，陈大旱之意，奉曰：雨易得耳。因视屋曰：贫道屋皆见天，恐雨至何堪？令解其意，曰：先生但致雨，当为立架好屋。明日，士彦自将人吏百余辈，运竹木起屋立成，方聚土作泥，拟数里取水，奉曰：不须尔，暮当大雨。乃止。至暮即大雨，高下皆平，方民大悦。奉居山不种田，日为人治病，亦不取钱。重病愈者，使栽杏五株，轻者一株，如此数年，得十万余株，郁然成林。乃使山中百禽群兽游戏其下，卒不生草，常如芸治也。后杏子大熟，于林中作一草仓，示时人曰：欲买杏者，不须报奉，但将谷一器置仓中，即自往取一器杏去。常有人置谷来少而取杏去多者，林中群虎出吼逐之，大怖，急挈杏走路傍，倾覆，至家量杏，一如谷多少。或有人偷杏者，虎逐之到家，啮至死。家人知其偷杏，乃送还奉，叩头谢过，乃却使活。奉每年货杏得谷，旋以账救贫乏，供给行旅不逮者，岁二万余人。解县令有女为精邪所魅，医疗不效，乃投奉治之，若得女愈，当以侍巾栉。奉然之，即召得一白鼍，长数丈，陆行诣病者门，奉使侍者斩之，女病即愈。奉遂纳女为妻。久无儿息，奉每出行，妻不能独住，乃乞一女养之，年十余岁。奉一日耸身入云中去，妻与女犹存其宅，卖杏取给，有欺之者，虎还逐之。奉在人间三百余年乃去，颜状易觉也。又有《明堂孔穴针灸治要》，皆黄帝岐伯选事也。　　按《南康府志》：董奉，字君异，候官人。有道术，隐庐山为人治病，不受谢，惟令种杏一株，数年成林。杏熟易谷，以济贫民。永嘉中仙去。今庐山杏林，乃其遗迹。
　　　　　负局先生

　　按《列仙传》：负局先生者，莫知姓名，负磨镜局。循吴中磨镜，遇人辄问得无有疾苦乎？有，即出紫丸赤丸与之，病无不差。如此数年后，吴有大疫，先生家至户到与药，活数万人。后上吴山绝顶，与人语曰：吾还蓬莱山，为汝曹下神水愈病。既去，一日，崖头有水，色白，从石间流下，病者服之，果验。
　　　　　吕博 【按《撄宁集》又名广，未知孰是，故并录俟考按《撄宁集》……故并录俟考　原本脱，据光绪本补。】
　　按《玉匮经》序：吕博少以医术知名，善诊脉论疾，多所著述。吴赤乌二年，为太医令。撰《玉匮针经》及注《八十一难经》，大行于代。　　按《撄宁集》：吕广，吴太医令，着《难经注解》。
　　　　　葛仙公 【郑隐　鲍元】

　　按《晋书》葛洪传：洪从袓元吴时学道得仙，号曰葛仙公。以其炼丹秘术，授弟子郑隐。洪就隐学，悉得其法焉。后以师事南海太守上党鲍元，元亦内学，逆占将来。见洪深重之。洪传元业，兼综练医术。
　　　　晋

　　　　　王叔和

　　按皇甫谧《甲乙经》序：汉张仲景论广伊尹汤液为数十卷，用之多验。近代太医令王叔和撰次仲景选论甚精，指事施用。按《七略》艺文志：《黄帝内经》十八卷。今有《针经》九卷，《素问》九卷，二九十八卷，即《内经》也。亦有所亡失，其论遐远，然称述多而切事少，有不编次。比按仓公传其学皆出于《素问》，论病精微。九卷是原本经脉，其义深奥，不易觉也。又有《朋堂孔穴针灸治要》，皆黄帝岐伯选事也。　　按高湛《养生论》：王叔和，性沉静，好著述，考核遗文，采摭群论，撰成《脉经》十卷；编次张仲景方论，编为三十六卷，大行于世。　　按甘伯宗《名医传》：晋王叔和，高平人，为太医令。性度沉静，通经史，穷研方脉，精意诊切，洞识修养之道，撰《脉经》十卷，《脉诀》四卷，《脉赋》一卷。仲景作《伤寒论》错简，迨叔和撰次成序，得成全书。
　　　　　皇甫谧

　　按《晋书》本传：皇甫谧，字士安，幼名静，安定朝那人。居贫，躬自稼穑，带经而农，遂博综典籍百家之言。沉静寡欲，始有高尚之志，以著述为务，自号元晏先生，着礼乐圣真之论。后得风痹疾，犹手不辍卷，究宾主之论，以解难者，名曰释劝。曰：若黄帝创制于九经，岐伯剖腹以蠲肠，扁鹊造虢而尸起，文挚徇命于齐王，医和显术于秦晋，仓公发秘于汉皇，华佗存精于独识，仲景垂妙于定方，徒恨生不逢乎若人，故乞命诉乎明王。武帝频下诏，敦逼不已，并不应。太康三年卒，时年六十八。所著诗赋诔颂论难甚多。又撰《帝王世纪》、《年历》、《高士》、《逸士》、《列女》等传，元晏春秋，并重于世。　　按谧自序《甲乙经》：按《黄帝内经》十八卷，今《针经》九卷，《素问》九卷，其义深奥；又有《明堂孔穴针灸治要》，三部同归，文多重复，错互非一。甘露中，吾病风加苦聋百日，方治要皆浅近，乃撰三部，使事类相从，删其浮辞，去其重复，论其精要，至为十二卷。《易》曰：观其所聚，而天地之情事见矣。况物理乎！事类相从，聚之义也。夫受先人之体，有八尺之躯，而不知医事，此所谓游魂耳。若不精通于医道，虽有忠孝之心，仁慈之性，君父危困，赤子涂地，无以济之。此固圣贤所以精思极论尽其理也。由此言之，焉可忽乎？其本论其文有理，虽不切于近事，不甚删也。若必精要，俟某闲暇，当撰核以为教经云尔。　　按《古今医统》：皇甫谧得风痹疾，因而学医，集览经方，手不释卷，遂尽其妙。所著《甲乙经》及《针经》行世。
　　　　　李子豫

　　按《搜神记》：李子豫，不知何许人，少善医方，当代称其通神。时许永为豫州刺史，其弟患心腹痛十余年，殆死。忽一日夜间，自屏风后有鬼谓腹中鬼曰，何不速杀之？明日，李子豫从此过，以赤丸杀汝，汝其死矣！腹中鬼对曰：我不畏之。于是使人候子豫。子豫至，未入门，患者自闻腹中有呻吟声。及子豫入视，曰：鬼病也。遂出八毒赤丸与服。须臾，腹中雷鸣疏转，大利数行，遂愈。今八毒赤丸是也。
　　　　　程据

　　按《古今医统》：程据，不知何郡人，志性沉毅，雅有度量，少以医术知名，为太医令。
　　　　　张华

　　按《古今医统》：张华，字茂先，范阳方城人。学业优博，辞藻温丽，精于经方本草诊论，工奇理疗多效。
　　　　　裴頠

　　按《晋书》裴秀传：秀子頠，字逸民，宏雅有远识，博学稽古，兼明医术。荀勖之修律度也，检得古尺，短世所用四分有余。頠上言宜改诸度量，若未能悉革，可先改太医权衡，此若差违，遂失神农岐伯之正，药物轻重，分两乖互，所可伤夭，为害尤深。古寿考而今短折者，未必不由此也。卒不能用。　　按《古今医统》：裴頠，河东人，多学术，善医经诊处，通明方药，精富于时，名臣硕学，咸敬服之。官至尚书仆射。
　　　　　支法存 [支法存　查《千金》序言中无支法存之记载。按《千金》卷七风毒脚气论风毒状云：考诸经方往往有脚弱之论，而古人少有此疾。自永嘉南度，衣缨士人多有遭者。岭表江东有支法存、仰道人等，并留忘经方，俾善斯术，晋朝仕望，多获全济，莫不由此二公。]
　　按《千金方》序：支法存，岭表僧人，少以聪慧入道，长以医术擅名。自永嘉南渡，晋朝士夫，不习水土，所患皆软脚之疾，染者无不毙踣，惟法存能拯济之，天下知名。
　　　　　阮偘

　　按《古今医统》：阮侃，字德如，陈留尉氏人，以秀才为郎，博学方技，无不通会，于本草经方治疗之法，尤所耽尚。官至河内太守。
　　　　　张苗

　　按《古今医统》：张苗，不知何郡人，雅好医术，善消息诊脉，为时所重。陈廪丘得疾，连服药，特发汗不出。或曰汗不出者死。苗教以烧地加桃叶于上蒸之，即得大汗而愈。
　　　　　于法开

　　按《绍兴府志》：于法开，好仙释，从支遁避居剡，更学医，医术明解。尝旅行，暮投主人，其家妻临产而儿积且不堕。法开曰：此易治耳。杀一肥羊，食十余脔而针之，须臾儿下，羊膋裹兄出。
　　　　　蔡谟

　　按《古今医统》：蔡谟，字道明，陈留考城人也。以儒道自达，吏治知名，有道风。性尚医学，常览本草方书，手不释卷。授扬州刺史。
　　　　　殷浩

　　按《医学入门》：殷浩，妙解经脉，着方书。
　　　　　范汪

　　按《古今医统》：范汪，字元平，颍阳人。少孤，依外家新野庾氏，庐于园中，布衣蔬食，燃薪写书，写毕，诵读亦遍，遂博通百家之言。性仁爱，善医术，尝以诊恤为事，凡有疾，不以贵贱皆治之，所活十愈八九。撰方书百余卷。
　　　　　官泰

　　按《古今医统》：宫泰，不知何郡人，好医术，有一艺长于己者，必千里求之。善诊诸病，疗上气尤奇异。制三物散方，治喘咳气逆最效，世所贵云。
　　　　　刘德

　　按《古今医统》：刘德，彭城人，少以医方自达，长以才术知名，切治众疾，随手而愈。官至太医院校尉。
　　　　　史脱

　　按《古今医统》：史脱，不知何郡人，气性沉毅，志行敦简，善诊候，明消息，多辨论，治疸证为最高。官拜太医院校尉。
　　　　　鄞邵

　　按《古今医统》：鄞邵，不知何郡人，性聪明，有才术，本草经方，诵览无不通究，裁方治疗，有出众见。制五百散、举石散等方，晋朝士大夫，无不敬服。
　　　　　殷仲堪

　　按《晋书》本传：殷仲堪，陈郡人也。父师骠骑谘议参军晋陵太守沙阳男。仲堪能清言，善属文，每云：三日不读道德经，便觉舌本间强。其谈理与韩伯康齐名，士咸爱慕之。父病积年，仲堪衣不解带，躬学医术，究其精妙，执药挥泪，遂眇一目，居丧哀毁，以孝闻。服阕，孝武帝召为太子中庶子，甚相亲爱。仲堪父尝患耳聪，闻床下蚁动，谓之牛斗，帝素闻之，而不知其人，至是从容问仲堪曰：患此者为谁？仲堪流涕而起曰：臣进退维谷。帝有愧焉，授仲堪都督荆益宁三州军事，振威将军荆州刺史假节镇江陵，后为桓元兵所逼，令自杀。仲堪少奉天师道，又精心事神，不吝财贿，而怠行仁义，啬于周急，及元来攻，犹勤请祷，然善取人情，病者自为诊脉分药，而用计倚伏烦密，少于鉴略，以至于败。
　　　　　葛洪

　　按《晋书》本传：葛洪，字稚川，丹阳句容人也。好神仙导养之法，从袓元吴时学道得仙，号曰葛仙公，以其炼丹秘术，授弟子郑隐。洪就隐学，悉得其法焉。后以师事南海太守上党鲍元，元亦内学，逆占将来，见洪深重之。洪传元业，兼综练医术。凡所著撰，皆精核是非，而才章富赡。洪见天下已乱，礼辟皆不赴，以年老欲炼丹以祈遐寿，闻交址出丹，求为句漏令。帝以洪资高不许，洪曰：非欲为荣，以有丹耳。帝从之，洪遂将子侄俱行，乃止罗浮山炼丹。着《金匮药方》一百卷，《肘后备急方》四卷。　　按《古今医统》：葛洪，字稚川，丹阳人，自号抱朴子。广览群书诸子百家之言，下至杂文，诵记万卷。好神仙导引之法，炼丹以期遐年。所著有《神仙传》，史集五经诸史百家之言，《金匮方》、《肘后方》百卷。年八十余，人言尸解仙去。
　　　　　许逊

　　按《古今医统》：许逊，字敬之，为旌阳县令。时郡民患疫，十死八九，敬之以神方拯济，符咒所及，皆登时愈。至于沉疴，亦无不愈者。传闻于他郡，有疾者连路而求疗，日以千计。敬之于是标竹于郭外十里之江，置符于中，令饮皆愈。老稚羸惫之不能至者，汲水归以饮之，皆获痊愈。积功成道，白日飞升。
　　　　宋

　　　　　徐熙

　　按《南史》张邵传：东海徐熙，濮阳太守，好黄老，隐于秦望山。有道士过求饮，留一瓠(卢瓜)与之曰：君子孙宜以道术救世，当得二千石。熙开之，乃《扁鹊镜经》一卷，因精心学之，遂名震海内。
　　　　　苏家

　　按《千金方》：中古巫妨《小儿颅顖经》。小儿方逮于晋宋江左，推诸苏家，传习有验，流于人间。
　　　　　徐秋夫

　　按《南史》张邵传：徐熙生子秋夫，弥工其术，仕至射阳令。尝夜有鬼呻声，其凄怆，秋夫问何须？答言：姓某，家在东阳，患腰痛死，虽为鬼，痛犹难忍，请疗之。秋夫曰：云何厝法？鬼请为刍人，按孔穴针之。秋夫如言，为灸四处，又针肩井三处，设祭埋之。明日，见一人谢恩，忽然不见。当世服其通灵。　　按《江南通志》：徐秋夫工医善针，盐城人，为射阳令。夜闻鬼声，呻吟甚苦，叱问之曰：身是斛律斯，虽死患腰痛，闻君善医，求拯拔。徐曰：汝鬼也，术何从施？曰：以草束形，呼我名治之。如其言，下二针。里人夜闻鬼来谢云：疾已愈。时谓其术能通神。
　　　　　徐道度 【徐叔向】

　　按《南史》张邵传：徐秋夫生道度、叔向，皆能精其业。道度有脚疾不能行，宋文帝令乘小舆入殿，为诸皇子疗疾，无不绝验。位兰陵太守。宋文帝云：天下有五绝而皆出钱唐，谓杜道鞠弹棋，范悦诗，褚欣远模书，褚引围棋，徐道度疗疾也。
　　　　　羊欣

　　按《宋书》本传：羊欣，字敬元，素好黄老，尝自书章，有病不服药，饮符水而已。兼善医术，撰《药方》十卷。　　按《古今医统》：羊昕，字敬元，好文艺，敦方药，莅事详审，治疾尤精，能以拯济奇功。累迁中散大夫义兴太守。
　　　　　薛伯宗

　　按《南史》张邵传：时薛伯宗善徙痈疽。公孙泰患背，伯宗为气封之，徙置斋前柳树上，明旦痈消，树边便起一瘤如拳大，稍稍长二十余日，瘤大脓烂，出黄赤汁斗余，树为之痿损。
　　　　　僧深 [僧深　查《千金》序言中无僧深之记载。按《千金》卷七风毒脚气论风毒状云：又宋齐之间有释门深师，师道人述法存等诸家旧方为三十卷，其脚弱一方，近百余首。]
　　按《千金方》序：僧深，宋齐间人，少以医术鸣，善疗脚软之疾，当时所服。撰录支法存等书诸家旧方三十余卷，经用多效，时人号曰深公方云。
　　　　　秦承袓

　　按《古今医统》：秦承袓，不知何郡人，性耿介而精于方药，不分贵贱，咸治疗之如一。
　　　　　刘涓子

　　按《古今医统》：刘涓子，不知何郡人。晋末于丹阳郊外射猎，忽有物高二丈许，因射而中之，走如电激，声如风雨，夜不敢追。明日，率弟子数十人寻其踪迹。至山下，见一小儿云：主人昨夜为刘涓子所射，取水以洗疮。因问小儿主人为谁？答曰：是黄老鬼。乃窥小儿还。将至，闻捣药声，遥见三人，一人卧，一人阅书，一人捣药。即齐声呼突而前，三人并走，止遗一帙痈疽方，并一臼药，涓子得之。从宋武帝北征，有被金疮者，以药涂之，随手而愈。论者谓圣人作事，天必助之，天以此方授武帝也。演为十卷，号曰《鬼遗方》云。
　　　　南齐

　　　　　褚澄

　　按《南齐书》褚渊传：渊弟澄，字彦道。初湛之尚始安公主，薨，纳侧室郭氏，生渊；后尚吴郡公主，生澄。渊事主孝谨，主爱之。湛之亡，主表渊为嫡。澄尚宋文帝女庐江公主，拜驸马都尉，历官清显，善医术，建元中为吴郡太守。豫章王感疾，太袓召澄为治，立愈，寻迁左民尚书。渊薨，澄以钱万一千，就招提寺，赎太袓所赐渊白貂坐褥，坏作裘及缨；又赎渊介帻犀带，及渊常所乘黄牛。永明元年，为御史中丞袁彖所奏，免官禁锢，见原迁侍中，领右军将军，以勤谨见知，其年卒。澄女为东昏皇后。永元元年，追赠金紫光禄大夫。　　按《南史》本传：褚澄为吴郡太守，百姓李道念以公事到，澄见谓曰：汝有重疾。答曰：旧有冷疾，至今五年，众医不差。澄为诊脉，谓曰：汝病非冷非热，当是食白(氵蘥)鸡子过多所致。令取苏一升煮服之。始一服，乃吐得一物如升，涎裹之动，开看是鸡雏，羽翅爪距具足，能行走。澄曰：此未尽。更服所余药，又吐得如向者鸡十三头而病都差，当时称妙。　　按《河南通志》：褚澄，阳翟人，所著医论十篇，世称《褚氏遗书》。　　按《古今医统》：《褚氏遗书》，谓女人脉反男子，以心肺候两尺。此其妄谬，疑后人托名以欺人，学者审之！
　　　　　徐文伯

　　按《南史》张邵传：徐道度生文伯，叔向生嗣伯。文伯亦精其业，兼有学行，倜傥不屈意于公卿，不以医自业。融谓文伯、嗣伯曰：昔王微嵇叔夜并学而不能，殷仲堪之徒，故所不论，得之者由神明洞彻，然后可至，故非吾徒所及。且褚侍中澄当贵，亦能救人疾，卿此更成不达。答曰：惟达者知此可崇，不达者多以为深累。既鄙之，何能不耻之！文伯为效，与嗣伯相埒。宋孝武路太后病，众医不识。文伯诊之曰：此石搏小肠耳。乃为水剂消石汤，病即愈。除鄱阳王常侍，遗以千金，旬日恩意隆重。宋明帝宫人患腰痛牵心，每至辄气欲绝，众医以为肉症。文伯曰：此发症。以油投之，即吐得物如发，稍引之长三尺，头已成蛇，能动，挂门上，适尽，一发而已。病都差。宋后废帝出乐游苑门，逢一妇人有娠，帝亦善诊之，曰：此腹是女也。问文伯，曰；腹有两子，一男一女。男左边青黑，形小于女。帝性急，便欲使剖。文伯恻然曰：若刀斧恐其变异，请针之，立落。便泻足太阴，补手阳明，胎便应针而落，两儿相续出，如其言。
　　　　　徐嗣伯

　　按《南齐书》褚渊传：时东阳徐嗣妙医术，有一伧父冷病积年，重茵累褥，床下设炉火犹不差。嗣为作治，盛冬月令伧父髁身坐石上，以百瓶水从头自灌，初与数十瓶，寒战垂死，其子弟相守垂泣；嗣令满数，得七八十瓶后，举体出气如云蒸；嗣令彻床去被，明日立能起行。云，此大热病也。又春月出南篱门戏，闻笪屋中有呻吟声，嗣曰：此病甚重，更二日不治必死。乃往视，一姥称举体痛，而处处有(黑敢)黑无数。嗣还煮升余汤，送令服之。姥服竟，痛愈甚，跳投床者无数。须臾，所(黑敢)处皆拔出长寸许，乃以膏涂诸疮口，三日而复。云此名钉疽也。事验甚多，过于澄矣。　　按《南史》张邵传：徐嗣伯，字叔绍，有孝行，善清言，位正员郎诸府佐，弥为临川王映所重。时直合将军房伯玉服五百散十许剂无益，更患冷，夏日常覆衣，嗣伯为诊之曰：卿伏热，应须以水发之，非冬月不可。至十一月，冰雪大盛，令二人夹捉伯玉，解衣坐石，取冷水从头浇之，尽二十斛。伯玉口噤气绝，家人啼哭请止。嗣伯遣人执杖防闲，敢有谏者挝之。又尽水百斛，伯玉始能动，而见背上彭彭有气，俄而起坐曰：热不可忍，乞冷饮。嗣伯以水与之，一饮一升，病都差。自尔恒发热，冬月犹单裈衫、体更肥壮。常有妪人患滞冷，积年不差，嗣伯为诊之曰：此尸注也，当取死人枕煮服之乃愈。于是往古冢中取枕，枕已一边腐缺，服之即差。后秣陵人张景年十五，腹胀面黄，众医不能疗，以问嗣伯。嗣伯曰：此石蛔耳，极难疗，当死人枕煮服之。依语煮枕，以汤投之，得大利，并蛔虫头坚如石五升，病即差。后沈僧翼患眼痛，又多见鬼物，以问嗣伯。嗣伯曰：邪气入肝，可觅死人枕，煮服之竟，可埋枕于故处。如其言又愈。王晏问之曰：三病不同，而皆用死人枕而俱差，何也？答曰：尸注者，鬼气伏而未起，故令人沉滞，得死人枕投之，魂气飞越，不得附体，故尸注可差。石蛔者，久蛔也，医疗既僻，蛔中转坚，世间药不能遣，所以须鬼物驱之，然后可散，故令煮死人枕也。夫邪气入肝，故使眼痛而见魍魉，须邪物以钩之，故用死人枕也；气因枕去，故令埋于冢间也。又春月，出南篱间戏，闻笪屋中有呻声，嗣伯曰：此病甚重，更二日不疗必死。乃往视，见一老姥称体痛而处处有(黑敢)黑无数。嗣伯还煮斗余汤，送令服之。服干，痛势愈甚，跳投床者无数，须臾，所(黑敢)处皆拔出钉长寸许，以膏涂诸疮口，三日而复。云此名钉疽也。
　　　　　徐雄

　　按《南史》张邵传：徐文伯，子雄，亦传家业，尤工诊察，位奉朝请，能清言，多为贵游所善。事母孝谨，母终，毁瘠几至自灭。俄而兄亡，扶杖临丧，抚膺一恸，遂以哀卒。
　　　　　顾欢

　　按《吴均齐春秋》：顾欢，字元平，吴都人也。隐于会稽山阴白石村。欢宿性仁爱，素有道风。其济人也，或以禳厌而多全护。有病者造之，欢问君家有书乎？答曰：惟有《孝经》三篇。欢曰：取置病人枕边，恭敬之当自瘥。如言果愈。后问其故，欢曰：善禳祸，正胜邪故尔。
　　　　　脚肿医

　　按《齐谐录》：有范光禄者，得病，两脚并肿，不能饮食。忽有一人，不自通名，径入斋中，坐于光禄之侧。光禄谓曰：先不识君，那得见诣？答云：佛使我来理君病也。光禄遂发衣示之，因以刀针肿上，倏忽之间，顿针两脚及膀胱百余下，出黄脓水三升许而去。至明日，并无针伤而患渐愈。
　　　　　徐玉

　　按《千金方》：齐有徐玉者，有《小儿方》三卷，故今之学者，颇得传授。然徐氏位望隆重，详其方意，不甚深细。
　　　　梁

　　　　　许道幼

　　按《隋书》许智藏传：智藏袓道幼，尝以母疾，遂览医方，因而究极，世号名医。戒其诸子曰：为人子者，尝膳视药，不知方术，岂谓孝乎？由是世相传授。仕梁官至散骑员外侍郎。古今图书集成医部全录卷五百六

医术名流列传

　　　　北魏

　　　　　徐謇

　　按《魏书》本传：徐謇，字成伯，丹阳人。家本东莞，与兄文伯等皆善医药。謇因至青州，慕容白曜平东阳获之，表送京师。显袓欲验其所能，乃置诸病人于幕中，使謇隔而脉之，深得病形，兼知色候，遂被宠遇，为中散，稍迁内侍长。文明太后时问治方，而不及李修之见任用也。謇合和药剂，攻救之验。精妙于修，而性甚秘忌，承奉不得其意者，虽贵为王公，不为措疗也。高袓后知其能，及迁洛，稍加眷幸，体小不平，及所宠冯昭仪有疾，皆令处治。又除中散大夫，转右军将军侍御师。謇欲为高袓合金丹，致延年之法，乃入居崧高，采营其物，历岁无所成，遂罢。二十二年，高袓幸悬瓠，其疾大渐，乃驰驿召謇，令水路赴行所，一日一夜行数百里。至诊省下治，果有大验。高袓体少瘳，内外称庆。九月，车驾发豫州，次于汝滨，乃大为謇设大官珍膳，因集百官，特坐謇于上席，遍陈肴觞于前，命左右宣謇救摄危笃振济之功，宜加酬赉。乃下诏曰：夫神出无方，形禀有碍，忧喜乖适，理必伤生。朕览万机，长锺革运，思芒芒而无怠，身忽忽以兴劳。仲秋动疴，心容顿竭，气体羸瘠，玉几在虑。侍御师右军将军徐成伯，驰轮太室，进疗汝蕃，方穷丹英，药尽芝石，诚术两输，忠妙俱至，乃令沉痨胜愈，笃瘵克痊，论勤语效，实宜褒录。昔晋武暴疾，程知应增封，辛疚数朝，钱爵大坠。况疾深于曩辰，业难于畴日，得不重加陟赏乎？宜顺群望，锡以山河。且其旧径高秩，中暂解退，比虽铨用，犹未【阙二字】 准旧量今，事合显进，可鸿胪卿金乡县开国伯，食邑五百户，赐钱一万贯。又诏曰：钱府未充，须以杂物绢二千匹，杂物一百匹，四十匹出御府，谷二十斛，奴婢十口，马十匹，一匹出骅骝，牛十头。所赐杂物奴婢牛马，皆经内呈。诸亲王咸阳王禧等各有别赉，并至千匹。从行至邺，高袓犹自发动，謇日夕左右。明年，从诣马圈，高袓疾势遂甚，戚戚不怡。每加切诮，又欲加之鞭捶，幸而获免。高袓崩，謇随梓宫还洛。謇常有药饵，及香服道符，年垂八十，鬓发不白，力未多衰。正始元年，以老为光禄大夫，加平北将军，卒延昌。初赠安东将军齐州刺史，谥曰靖。
　　　　　王显

　　按《魏书》本传：王显，字世荣，阳平乐平人。自言本东海郯人，王朗之后也。袓父延和中南奔，居于鲁郊，又居彭城。伯父安上，刘义隆时板行馆陶县。世袓南讨，安上弃县归，命与父母俱徙平城，例叙阳都子，除广宁太守。显父安道，少与李亮同师，俱学医业，粗究其术而不及亮也。安上还家乐平，颇参士流。显少历本州从事，虽以医术自通，而明敏有决断才用。初，文昭太后之怀世宗也，梦为日所逐，化而为龙而绕后。后寤而惊悸，遂成心疾。文明太后敕召徐謇及显等为后诊脉。謇云：是微风入脏，宜进汤加针。显云：按三部脉非有心疾，将是怀孕生男之象。果如显言。久之，召补侍御师尚书仪曹郎，号称干事。世宗自幼有微疾，久未差愈，显摄疗有效，因是稍蒙盼识。又罢六辅之初，显为领军千烈，间通规策，颇有密功，累迁游击将军，拜廷尉少卿，仍在侍御营进御药，出入禁内。乞临本州，世宗曾许之，积年未授，因是声闻传于远近。显每与人言，时旨已决，必为刺史，遂除平北将军相州刺史。寻诏驰驿还京，复掌药，又遣还州。元愉作逆，显讨之不利，入除太府卿御史中尉。显前后历职，所在著称，纠折庶狱，究其奸回，出内惜慎，忧国如家，及领宪台，多所弹劾，百寮肃然。又以中尉属官，不悉称职，讽求更换，诏委改选，务尽才能。而显所举或有请属，未皆得人，于是众口喧哗，声望致损。后世宗诏显撰药方三十五卷，颁布天下，以疗诸疾。东宫既建，以为太子詹事，委任甚厚。世宗每幸东宫，显常近侍，出入禁中，仍奉医药，赏赐累加，为立馆宇，宠振当时。延昌二年秋，以营疗之功，封卫南伯。四年正且世宗夜崩，肃宗践阼，显参奉玺策，随从临哭，微为忧惧。显既蒙任遇，兼为法官，恃势使威，为时所疾。朝宰托以侍疗无效，执之禁中，诏削爵位。临执呼冤，直合以刀镮撞其腋下，伤中吐血，至右卫府一宿死。始显布衣为诸生，有沙门相显后当富贵，诫其勿为吏官，吏官必败，由是世宗时或欲令其遂摄吏部，每殷勤避之。及世宗崩，肃宗夜即位，受玺册，于仪须兼太尉及吏部，仓卒百官不具，以显兼吏部行事矣。
　　　　　周澹

　　按《魏书》本传：周澹，京兆鄠人也。为人多方术，尤善医药，为太医令。太宗尝苦风头眩，淡治得愈，由此见宠，位至特进，赐爵成德侯。神瑞二年，京师饥，朝议将迁都于邺，淡与博士祭酒崔浩进计，论不可之意，太宗大然之曰：惟此二人，与朕意同也。诏赐淡、浩妾各一人，御衣一袭，绢五十匹，绵五十斤。泰常四年卒，谥曰恭。时有河南人阴贞家世为医，与淡同受封爵。清河李潭，亦以善针见知。子驴驹袭传术，延兴中，位至散令。
　　　　　李亮 【李元孙　李修】

　　按《魏书》本传：李修，字思袓，本阳平馆陶人。父亮，少学医术，未能精究。世袓时，奔刘义隆于彭城，又就沙门僧坦研习众方，略尽其术，针灸授药，莫不有效。除兖之间，多所救恤。四方疾苦，不远千里，竟往从之。亮大为厅事，以舍病人，停车舆于下。时有死者，则就而棺殡，亲往吊视，其仁厚若此。累迁府参军督护。本郡士门宿官，咸相交昵，车马金帛，酬赉无赀。修兄元孙，随毕众敬赴平城，亦遵父业而不及，以功赐爵义平子，拜奉朝请。修略与兄同，晚入代京，历位中散令，以功赐爵下蔡子，迁给事中。太和中，常在禁内，高袓文明太后时有不豫，修侍针药，治多有效，赏赐累加，车服第宅号为鲜丽，集诸学士及工书者百余人，在东宫撰诸药方百余卷，皆行于世。先是咸阳公高允，虽年且百岁，而气力尚康，高袓文明太后，时令修诊视之，一旦奏言，允脉竭气微，大命无远，未几果亡。迁洛为前军将军，领太医令。后数年卒。赠威远将军青州刺史。子天授袭汶阳令，医术又不逮父。
　　　　　崔彧 【崔景哲】

　　按《魏书》本传：崔彧，字文若，清河东武城人。父勋之，字宁国，位大司马外兵郎，赠通直郎。彧与兄相如俱自南入国。相如以才学知名，早卒。彧少尝诣青州，逢隐逸沙门，教以《素问》九卷及《甲乙》，遂善医术。中山王英子略曾病，王显等不能疗，彧针之，抽针即愈。后位冀州别驾，累迁宁远将军。性仁恕，见疾苦，好与治之。广教门生，令多救疗。其弟子清河赵约、渤海郝文法之徒，咸亦有名。彧子景哲豪率，亦以医术知名，为大中大夫，司徒长史。
　　　　　张远游

　　按《古今医统》：张远游，齐人，以医道知名。寻有诏征，令与术士同合九转金丹，丹成，显袓置之玉匣曰：贪人间之乐，不能上天，待我临死方可服。
　　　　北齐

　　　　　崔季舒

　　按《北齐书》本传：崔季舒，字叔正，博陵安平人。少孤，性明敏，涉猎经史，长于尺牍。武成居藩曾病，文宣令季舒疗病，备尽心力。季舒大好医术，天保中于徙所无事，更锐意研精，遂为名手，多所全济，虽位望转高，未曾懈怠，纵贫贱厮养，亦为之疗。
　　　　　袓珽

　　按《古今医统》：袓珽，字孝征，范阳人。博学善文，尤长于医，当时称良。
　　　　　邓宣文

　　按《古今医统》：邓宣文，不知何郡人。少以医术名，性方直。除太医尚药典御。
　　　　　马嗣明

　　按《北齐书》本传：马嗣明，河内人。少明医术，博综经方，《甲乙》、《素问》、《明堂》、《本草》，莫不咸诵。为人诊候，一年前知其生死。邢邵子大宝患伤寒，嗣明为之诊，候脉，退告杨愔云：邢公子伤寒不治自差。然脉候不出一年便死，觉之晚，不可治。后数日，杨邢并侍燕内殿，显袓云：子才儿，我欲乞其随近一郡，勿以卿子年少未合剖符。燕罢，奏云：马嗣明称大宝脉恶，一年内恐死，若其出郡，医药难求。逐寝。大宝未期而卒。杨令患背肿，嗣明以炼石涂之便差。作炼石法：以粗黄色石鹅鸭卵大，猛火烧令赤，内淳醋中自屑，频烧至石尽，取石屑曝干，捣下簁和醋，以涂肿上无不愈。后迁通直散骑常侍。针灸孔穴，往往与《明堂》不同。从驾往晋阳，至辽阳山中数处，见榜云：有人家女病，若有能治差者，购钱十万。诸名医多寻榜至，问病状，不敢下手，惟嗣明独治之。其病由云：曾以手将一麦穗，即见一赤物长三寸，似蛇，入其手指中，因惊怖倒地，即觉手臂疼肿，渐及半身俱肿，痛不可忍，呻吟昼夜不绝。嗣明为处方服汤，比嗣明从驾还，女平复。嗣明隋初卒。　　按《北史》本传：尝有一家二奴，俱患身体遍青，渐虚羸不能食，访诸医无识者。嗣明为灸两足趺上各三七壮便愈。嗣明艺术精妙，然性自矜大，轻诸医人，自徐之才、崔叔鸾以还，俱为其所经。
　　　　　张子信

　　按《北齐书》本传：张子信，河内人也。性清净，颇涉文学。少以医术知名，恒隐于白鹿山。时游京邑，甚为魏收崔季舒等所礼，有赠答子信诗数篇。后魏以大中大夫征之，听其时还山，不常在邺。又善易卜风角。武卫奚永洛与子信对坐，有鹊鸣于庭树，鬬而堕焉。子信曰：鹊言不善。向夕若有风从西南来，历此树拂堂角，则有口舌事。今后有人唤，必不得往，虽勑亦以病辞。子信去后，果有风如其言。是夜，琅琊王五使切召永洛，且云：勑唤永洛欲起，其妻苦留之，称坠马腰折，诘朝而难作。子信卒，齐亡。　　按《北史》本传：张子信，大宁中征为尚药典御。
　　　　　李元忠 【李密】

　　按《北齐书》本传：李元忠，赵郡柏人人也。以母老多患，乃专心医药，研习积年，遂善于方技。性仁恕，见有疾者，不问贵贱，皆为救疗。元忠族弟密，字希，邕平棘人也。性方直，有行检。因母患积年，得名医治疗不愈，乃精习经方，洞晓针药，母疾得除。当世皆服其明解，由是亦以医术知名。
　　　　　徐之才

　　按《北齐书》本传：徐之才，丹阳人也。父雄，事南齐，位兰陵太守，以医术为江左所称。之才幼而隽发，五岁诵《孝经》，八岁略通义旨。曾与从兄康造梁太子詹，事汝南周舍宅听老子，舍为设食，乃戏之曰：徐郎不用心思义而但事食乎？之才答曰：盖闻圣人虚其心而实其腹。舍嗟赏之。年十三，召为太学生，粗通《礼》、《易》。彭城刘孝绰、河东裴子野、吴郡张嵊等，每共论《周易》及丧服仪，酬应如向。咸共叹曰：此神童也！孝绰又云：徐郎燕颔，有斑定远之相。陈郡袁昂领丹阳尹，辟为主簿，人务事宜皆被顾访。郡廨遭火，之才起望，夜中不着在，披红服帕出户，映光为昂所见，功曹白请免职，昂重其才术，仍特原之。豫章王综出镇江都，复除豫章王国右常侍，又转综镇北主簿。及综入魏，三军散走，之才退至吕梁，桥断路绝，遂为魏统军石茂孙所止。综入魏旬月，位至司空。魏听综收敛寮属，乃访知之才在彭泗，启魏帝云：之才大善医术，兼有机辩。诏征之才。孝昌二年至洛，勑居南馆，礼遇甚优。从袓謇子践启求之才还宅，之才药石多效。又窥涉经史，发言辩捷，朝贤竞相要引为之延誉。武帝时，封昌安县侯。天平中，齐神武征赴晋阳，常在内馆礼遇颇厚。武定四年，自散骑常侍转秘书监。文宣作相，普加黜陟。杨愔以其南土之人，不堪典秘书，转按金紫光禄大夫，以魏收代领之，之才甚怏怏不平。之才少解天文兼图谶之学，共馆宗景业参校吉凶，知午年必有革易，因高德政启之，文宣闻而大悦。时自娄太后及勋贵臣咸云：关西既是勍敌，恐其有挟天子令诸侯之辞，不可先行襌代事。之才独云：千人逐兔，一人得之，诸人咸息。须定大业，何容翻欲学人？又援引证据，备有条目。帝从之，登祚后弥见亲密。之才非惟医术自进，亦为首唱襌代，又戏谑滑稽，言无不至，于是大被狎昵，寻除侍中，封池阳县伯。见文宣政令转严，求出除赵州刺史，竟不获述职，犹为弄臣。皇建二年，除西兖州刺史，未之官。武明皇太后不豫，之才疗之，应手便愈，孝昭赐彩帛千段，锦四百匹。之才既善医术，虽有外授，顷即征还。既博识多闻，由是于方术尤妙。大宁二年春，武明太后又病，之才弟之范为尚药典御，敕令诊候。内史皆令呼太后为石婆，盖有俗忌，故改名以厌制之。之范出，告之才曰：童谣云，周里跂求伽，豹祠嫁石婆，斩冢作媒人，惟得一量紫綖靴。今太后忽改名，私所致怪。之才曰：跂求伽，胡言去已；豹祠嫁石婆，岂有好事？斩冢作媒人，但令合葬自斩冢。惟得紫綖靴者，得至四月。何者？紫之为字，此下系；綖者熟，当在四月之中。之范问：靴是何义？之才曰：靴者革旁化，宁是久物。至四月一日，后果崩。有人患脚跟肿痛，诸医莫能识。之才曰：蛤精疾也。由乘船入海，垂脚水中。疾者曰：实曾如此。之才为剖得蛤子二，大如榆荚。又有以骨为刀子靶者，五色斑烂，之才曰：此人瘤也。问得处，云：于古冢见触髅额骨长数寸，试削视有文理，故用之。其明悟多通如此。天统四年，累迁尚书左仆射，俄除兖州刺史，特给铙吹一部。之才医术最高，偏被命召。武成酒色过度，恍惚不恒，曾病发，自云：初见空中有五色物，稍近变成一美妇人，去地数丈，亭亭而立，食顷，变为观世音。之才云：此色欲多，大虚所致。即处汤方，服一剂便觉稍远；又服，还变成五色物；数剂汤，疾竟愈。帝每发动，蹔遣骑追之，针药所加，应时必效，故频有端执之举。入秋，武成小定，更不发动。和士开欲依次转进，以之才附籍兖州，即是本属，遂奏附除刺史，以胡长仁为右仆射。及十月，帝又病动，语士开云：恨用之才外任，使我辛苦。其月八日，勑驿追之才。帝以十日崩，之才十一日方到。既无所及，复还赴州，在职无所侵暴，但不甚闲法理，颇亦疏慢，用舍自由。五年冬，后主征之才，寻左仆射阙，之才曰：自可复禹之绩。武平九年，重除尚书左仆射。之才于和士开、陆令萱母子，曲尽卑狎，二家苦疾，救护百端，由是迁尚书令，封西阳郡王。袓珽执政，除之才待中太子太师。之才恨曰：子野沙汰我！珽目疾，故以师旷比之。之才聪辩强识，有兼人之敏，尤好剧谈谑语，公私言聚，多相嘲戏。郑道育常戏之才为师公，之才曰：既为汝师，又为汝公，在三之义，顿居其两。又嘲王昕姓云：有言则诳，近犬便狂，加颈足而为马，施角尾而为羊。卢元明因戏之才云：卿姓是未入人，名是字之误。即答云：卿姓在亡为虐，在丘为虚，生男则为虏，配马则为驴。又尝与朝士出游，遥望群犬竞走，诸人试令目之，之才即应声云：为是宋鹊，为是韩卢，为逐李斯东走，为负帝女南徂。李谐于广坐，因称其父名曰：卿嗜熊白生否？之才曰：平平耳。又曰：卿此言于理平否？谐遽出避之，道逢其甥高德正。德正曰：舅颜色何不悦？谐告之故。德正径造坐席，连索熊白。之才谓坐者曰：个人讳底群莫知。之才曰：生不为人所知，死不为人所讳，此何足问！唐邕白建方贵，时人言云：并州赫赫唐与白。之才蔑之。元日，对邕为诸令史祝曰：见卿等位当作唐白。又以小史好嚼笔，故尝执管就元文遥口曰：借君齿。其不逊如此。历事诸帝，以戏狎得宠。武成生齻牙，问诸医，尚药典御邓宣文以实对，武成怒而挞之。后以问之才，拜贺曰：此是智牙。生智牙者，聪明长寿。武成悦而赏之。为仆射时，语人曰：我在江东见徐勉作仆射，朝士莫不侫之。今我亦是徐仆射，无一人侫我，何由可活！之才妻，魏广阳王妹，之才从文襄求得为妻，和士开知之，乃淫其妻。之才遇见而避之，退曰：妨少年戏笑。其宽纵如此。年八十卒，赠司徒公，录尚书事，谥曰文明。长子林，字少卿，太尉司马。次子同卿，太子庶子。之才以其无学术，每叹云：终恐同广陵散矣。弟之范，亦医术见知，位太常卿，特听袭之才爵。西阳王入周，授仪同大将军。开皇中卒。
　　　　　徐之范

　　按《古今医统》：徐之范，之才之弟，仪同大将军，亦以医名，至袭兄爵为西阳王。齐灭，入周。
　　　　　徐敏齐

　　按《古今医统》：徐敏齐，太常卿，之范之子，工医，博览多艺。开皇中，赠朝散大夫。
　　　　北周

　　　　　姚僧垣

　　按《周书》本传：姚僧垣，字法卫，吴兴武康人，吴太常信之八世孙也。曾袓郢，宋员外散骑常侍、五城侯。父菩提，梁高平令，尝婴疾历年，乃留心医药。梁武帝性又好之，每召菩提，讨论方术，言多会意，由是颇礼之。僧垣幼通洽，居丧尽礼，年二十四，即传家业。梁武帝召入禁中，面加讨试，僧垣酬对无滞，梁武帝甚奇之。大通六年解褐，临川嗣王国左常侍。大同五年，除骠骑庐陵王府田曹参军；九年还领殿中医师。时武陵王所生葛修华宿患积，时方术莫效，梁武帝乃令僧垣视之，还俱说其状，并记增损时候。梁武帝叹曰：卿用意绵密，乃至于此，以此候疾，何疾可逃！朕常以前代名人，多好此术，是以每恒留情，颇识治体，今闻卿说，益开人意。十一年，转领大医正，加文德主帅直合将军。梁武帝尝因发热，欲服大黄，僧垣曰：大黄乃是快药，然至尊年高，不宜轻用。帝弗从，遂至危笃。梁简文帝在东宫甚礼之，四时伏腊，每有赏赐。太清元年，转镇西湘东王府中记室参军。僧垣少好文史，不留意于章句，时商略今古，则为学者所称。及侯景围建业，僧垣乃弃妻子赴难，梁武帝嘉之，授戎昭将军、湘东王府记室参军。及宫城陷，百官逃散。僧垣假道归至吴兴，谒郡守张嵘，嵘见僧垣流涕曰：吾过荷朝恩，今报之以死。君是此邦大族，又朝廷旧臣，今日得君，吾事办矣。俄而景兵大至，攻战累日，郡城遂陷，僧垣窜避久之，乃被拘执。景将侯子鉴素闻其名，深相器遇，因此获免。及梁简文嗣位，僧垣还建业，以本官兼中书舍人。子鉴寻镇广陵，僧垣又随至江北。梁元帝平侯景，召僧垣赴荆州，改授晋安王府谘议，其时虽克平大乱，而任用非才，朝政混淆，无复纲纪，僧垣每深忧之，谓故人曰：吾观此形势，祸败不久。今时上策，莫若近关。闻者皆掩口窃笑。梁元帝尝有心腹疾，乃召诸医议治疗之方，咸谓：至尊至贵，不可经脱，宜用平药，可渐宣通。僧垣曰：脉洪而实，此有宿食，非用大黄，必无差理。梁元帝从之，进汤讫，果下宿食，因而疾愈。梁元帝大喜，时初铸钱一当十，乃赐十万，实百万也。及大军克荆州，僧垣犹侍梁元帝不离左右，为军人所止，方泣涕而去。寻而中山公护使人求僧垣，僧垣至其营。复为燕公于谨所召，大相礼接。太袓又遣使驰驿征僧垣，谨故留不遣，谓使人曰：吾年时衰暮，疹疾婴沉，今得此人，望与之偕老。太袓以谨勋德隆重，乃止焉。明年，随谨至长安。武成元年，授小畿伯下大夫。金州刺史伊娄穆以疾还京，请僧垣省疾，乃云：自腰至脐，似有三缚，两脚缓纵，不复自持。僧垣为诊脉，处汤三剂。穆初服一剂，上缚即解；次服一剂，中缚复解；又服一剂，下缚悉除。而两脚疼痹，犹自挛弱，更为合散一剂，稍得屈伸。僧垣曰：终待霜降，此患当愈。及至九月，遂能起行。大将军襄乐公贺兰隆先有气疾，加以水肿，喘息奔急，坐卧不安。或有劝其服决命大散者，其家疑未能决，乃问僧垣。僧垣曰：意谓此患，不与大散相当。若欲自服，不烦赐问。因而委去。其子殷勤拜请曰：多时抑屈，今日始来，竟不可治，意实未尽。僧垣知其可差，即为处方，劝使急服，便即气通，更服一剂，诸患悉愈。天和元年，加授车骑大将军仪同三司。大将军乐平公窦集暴感风疾，精神瞀乱，无所觉知，诸医先视者，皆云已不可救。僧垣后至曰：困则困矣，终当不死。若专以见付，相为治之。其家欣然，请受方术。僧垣为合汤散，所患即瘳。大将军永世公叱伏列椿苦利，积时而不废，朝谒燕公谨，尝问僧垣曰：乐平永世，俱有痼疾，若如仆意，永世差轻。对曰：夫患有深浅，时有克杀。乐平虽困，终当保全。永世虽轻，必不免死。谨曰：君言必死，当在何时？对曰：不出四月。果如其言，谨叹异之。六年，迁遂伯中大夫。建德三年，文宣太后寝疾，医巫杂说，各有异同。高袓御内殿，引僧垣同坐曰：太后患势不轻，诸医并云无虑。朕人子之情，可以意得，若臣之义，言在无隐，公为何如？对曰：臣无听声视色之妙，特以经事已多，凖之常人，窃以忧惧。帝泣曰：公既决之矣，知复何言。寻而太后崩。其后复因召见，帝问僧垣曰：姚公为仪同几年？对曰：臣忝朝恩，于兹九载。帝曰：勤劳有日，朝命宜隆。乃授骠骑大将军，开府仪同三司。又勑曰：公年过县车，可停朝谒，若非别勑，不劳入见。四年，高袓亲戎，东讨至河阴，遇疾，口不能言，睑垂复目，不复瞻视，一足短缩，又不得行。僧垣以为诸藏俱病，不可并治，军中之要，莫先于语，乃处方进药，帝遂得言。次又治目，目疾便愈。末乃治足，足疾亦瘳。比至华州，帝已痊复，即除华州刺史，仍诏随入京，不令在镇。宣政元年，表请致仕，优诏许之。是岁，高袓行幸云阳，遂寝疾，乃召僧垣赴行在所内。史柳升私问曰：至尊贬膳日久，脉候何如？对曰：天子上应天心，或当非愚所及，若凡庶如此，万无一全。寻而帝崩。宣帝初在东宫，常苦心痛，乃令僧垣治之，其疾即愈。帝甚悦，及即位，恩礼弥隆。常从容谓僧垣曰：常闻先帝呼公为姚公有之乎？对曰：臣曲荷殊私，实如圣旨。帝曰：此是尚齿之辞，非为贵爵之号，朕当为公建国开家，为子孙永业，乃封长寿县公，邑一千户。册命之日，又赐以金带及衣服等。大象二年，除太医下大夫。帝寻有疾，至于大渐，僧垣宿直侍，帝谓隋公曰：今日性命，惟委此人。僧垣知帝证候危殆，必不全济，乃对曰：臣荷恩既重，思在效力，但恐庸短不逮，敢不尽心。帝颔之。及静帝嗣位，迁上开府仪同大将军。隋开皇初，进爵北绛郡公。三年卒，时年八十五。遗诫衣白帢入棺，朝服勿敛，灵上惟置香奁，每日设清水而已。赠本官，加荆湖二州刺史。僧垣医术高妙，为当世所推，前后效验，不可胜记，声誉既盛，远闻边服。至于诸蕃外域，咸请托之。僧垣乃搜采奇异，参校征效者，为《集验方》十二卷，又撰《行记》三卷行于世。长子察在江南。
　　　　　褚该

　　按《周书》列传：褚该，字孝通，河南阳翟人也。晋末，迁居江左。袓长乐，齐竟陵王录事参军。父义昌，梁鄱阳王中记室。该幼而谨厚，有誉乡曲，尤善医术，见称于时。仕梁，历武陵王府参军，随府西上。后与萧撝同归国，授平东将军左银青光禄大夫，转骠骑将军右光禄大夫。武成元年，除医正上士。自许奭死后，该稍为时人所重，宾客迎候，亚于姚僧垣。天和初，迁县伯下大夫。五年，进授车骑大将军仪同三司。该性淹和，不自矜尚，但有请之者，皆为尽其艺术，时论称其长者焉。后以疾卒。子士则亦传其家业。
　　　　隋

　　　　　许智藏 【许奭　许澄】

　　按《隋书》本传：许智藏，高阳人也。袓道幼尝，以母疾，遂览医方，因而究极，世号名医。诫其诸子曰：为人子者，尝膳视药，不知方术，岂谓孝乎？由是世相传授。仕梁，官至员外散骑侍郎。父景，武陵王谘议参军。智藏少以医术自达，仕陈为散骑侍郎。及陈灭，高袓以为员外散骑侍郎，使诣扬州。会秦孝王俊有疾，上驰召之，俊夜中梦其亡妃崔氏泣曰：本来相迎，比闻许智藏将至，其人若到，当必相苦，为之奈何？明夜，俊又梦崔氏曰：妾得计矣，当入灵府中以避之。及智藏至，为俊诊脉曰：疾已入心，即当发癎，不可救也。果如言，俊数日而薨。上奇其妙，赉物百段。炀帝即位，智藏时致仕于家，帝每有所苦，辄令中使就询访，或以舆迎入殿，扶登御床，智藏为方奏之，用无不效。年八十，卒于家。宗人许澄，亦以医术显。父奭，仕梁太常丞中军长史，随柳仲礼入长安，与姚僧垣齐名，拜上仪同三司。澄有学识，传父业尤尽其妙，历尚药典御谏议大夫，封贺川县伯。父子俱以艺术名重于周隋二代。史失事，故附见云。
　　　　　莫君锡

　　按《古今医统》：莫君锡，不知何郡人，大业中为太医。炀帝晚年，尤迷于色，方士进大丹，帝服之而阳过盛，日饮水百杯而渴不止，君锡奏为置冰于帝前，日夕望之而渴遂止。
　　　　　巢元方

　　按《古今医统》：巢元方，不知何郡人，大业中为太医博士，奉诏撰《诸病源候论》五十卷，罔不该集。今行世为《巢氏病源》。
　　　　　杨上善

　　按《古今医统》：杨上善，不知何郡人。大业中为太医侍御，名著当代，称神，诊疗出奇，能起沉疴笃疾，不拘局方，述《内经》为《太素》，知休咎，今世之云太素脉皆宗之，鲜有得其妙者。
　　　　　全元起

　　按《古今医统》：全元起，以医鸣隋，其实不在巢、杨之下，一时缙绅慕之如神，患者仰之，得则生，舍则死。其医悉袓《内经》，所著《内经训解》行世。
　　　　　北山黄公

　　按《中说》：北山黄公善医，先寝食而后针药。
　　　　唐

　　　　　许引宗

　　按《旧唐书》本传：许引宗，常州义兴人也。初事陈，为新蔡王外兵参军。时柳太后病风不言，名医治皆不愈，脉益沉而噤，引宗曰：口不可下药，宜以汤气熏之，令药入腠理周理即差。乃造黄耆防风汤数十斛，置于床下，气如烟雾，其夜便得语，由是超拜义兴太守。陈亡，入隋，历尚药奉御。武德初，累授散骑侍郎。时关中多骨蒸病，得之必死，递相连染，诸医无能疗者，引宗每疗无不愈。或谓曰：公医术若神，何不著书以贻将来？引宗曰：医者意也，在人思虑。又脉候幽微，苦其难别，意之所解，口莫能宣。且古之名手，唯是别脉、脉既精别，然后识病。夫病之于药，有正相当者，唯须单用一味，直攻彼病，药力既纯，病即立愈。今人不能别脉，莫识病源，以情臆度，多安药味，譬之于猎，未知兔所，多发人马，空地遮围，或冀一人偶然逢也。如此疗疾，不亦疏乎？假令一药偶然当病，复共他味相和，君臣相制，其势不行，所以难差，谅由于此。脉之深趣，既不可言，虚设经方，岂加于旧？我思之久矣，故不能著述耳。年九十余卒。
　　　　　宋侠者

　　按《旧唐书》本传：宋侠者，洺州清漳人，北齐东平王文学孝王之子也，亦以医术著名。官至朝散大夫药藏监，撰《经心录》十卷行于代。
　　　　　李洞元

　　按《齐东野语》：唐长孙后怀高宗，数日不能分娩，诏医博士李洞元候脉，奏云：缘子以手执母心，所以不产。太宗问曰：当何如？洞元曰：留子母不全，母全子必死。后曰：留子，帝业永昌。遂隔腹针之，透心至手。后崩，太子即诞。后至天阴，手中有瘢。
　　　　　李世绩

　　按《古今医统》：李世绩，以医鸣唐，注《本草药性》，为有功。
　　　　　于志宁

　　按《医学入门》：于志宁，字仲谧，唐太傅。与李世绩修本草并图，合五十四篇，其书大行。
　　　　　甘伯宗

　　按《医学入门》：甘伯宗，撰历代名医姓氏，自伏羲至唐，凡一百二十人。
　　　　　甄权

　　按《旧唐书》本传：甄权，许州扶沟人也。尝以母病，与弟立言专医方，得其旨趣。隋开皇初为秘书省正字，后称疾免。隋鲁州刺史库狄嵚苦风患，手不得引弓，诸医莫能疗，权谓曰：但将弓箭向垛，一针可以射矣。针其肩隅一穴，应时即射。权之疗疾，多此类也。贞观十七年，权年一百三岁。太宗幸其家，视其饮食，访以药性，因授朝散大夫，赐几杖衣服。其年卒。撰《脉经》、《针方》、《明堂人形图》各一卷。
　　　　　甄立言

　　按《旧唐书》甄权传：权弟立言，武德中累迁太常丞御史大夫。杜淹患风毒发肿，太宗令立言视之，既而奏曰：从今更十一日午时必死。果如其言。时有尼明律年六十余，患心腹鼓胀，身体羸瘦，已经二年，立言诊脉曰：其腹内有虫，当是误食发为之耳。因令服雄黄，须臾吐出一蛇，如人手小指，唯无眼，烧之犹有发气，其疾乃愈。立言寻卒。撰《本草音义》七卷，《古今录验方》五十卷。
　　　　　张宝藏

　　按《续前定录》：贞观中，张宝藏为金吾长，尝因下直归栎阳，路逢少年畋猎，割鲜野食。倚树叹曰：张宝藏身年七十，未尝得一食酒肉，如此者可悲哉。傍一僧指曰：张宝藏六十日内，官登三品，何足叹也？言讫不见。宝藏异之，即时还京师。太宗苦于气痢，众医不效，即下诏问殿庭左右，有能治此疾者，当重赏之。宝藏尝困是疾，即具疏以乳煎荜拨方进，上服立差，宣下宰臣与五品官。魏征难之，逾月不进拟。上疾复，问左右曰：吾前饮乳煎荜拨有效。复命进之，一啜又平复。因思曰：尝令与进方人五品官，不见除授，何也？征惧曰：奉诏之际，未知文武二吏。上怒曰：治得宰相，不妨已授三品官，我天子也，岂不及汝耶？乃厉声曰：与三品文官，授鸿胪卿。时已六十日矣。
　　　　　孙回璞

　　按《曹州志》：孙回璞，济阴人，殿中侍御医。贞观十三年，从驾幸九成宫三善谷，与魏太师征邻。夜二鼓，璞闻唤孙侍御，心疑太师命，出视，见二人曰：官唤。璞曰：我不能行。即取马乘之以随，光明如昼，璞怪讶而不敢言。行六七里，至苜蓿谷，见两人持韩凤方以行，语引璞二人曰：我所得是，汝错也，宜放之！二人即放璞。璞循路而还，了了不异平日行处。既至门，系马，见婢当户眠，唤之不应；入户，见身与妇并眠，欲就之不得，但见屋内甚明，壁角蜘蛛网二绳及架上所著药物。不得就床，自知是死，倚壁久之，忽惊觉，身已卧床上，而屋内黑暗无所见。唤妇起燃灯，而璞方大汗，视蜘蛛网等处，历然不殊。马亦大汗，急遣人觇凤方，果是夜暴死。至十七年，璞奉敕往疗齐王佑疾，还至洛州孝义驿，忽然见一人问曰：君是孙回璞否？我鬼也。魏太师有文书追君。璞视之，则郑公征署也。璞惊曰：郑公未死。何有此？鬼曰：已死矣。今为太阳都录太监，故令召君耳。璞引坐共食甚欢，请曰：待还京奏事毕，然后应命可也。鬼许之。于是昼夜相随，至阌乡，鬼辞曰：吾度关待君。及璞度关，而鬼已先至，复同行至滋水，又与璞别曰：待君奏事讫相见也，可弗食荤辛。既奏事毕，出访郑公已薨，校其薨日，则孝义驿之前日也。璞自拟必死，与家人诀别。可六七日，夜梦前鬼来召，引璞上高山，山巅有大宫殿，入见众君子迎谓曰：此人有修福，不可留也。即推璞堕山，乃惊悟。
　　　　　孙思邈

　　按《唐书》本传；孙思邈，京兆华原人，通百家说，善言老子庄周。周洛州总管独孤信，见其少，异之曰：圣童也，顾器大难为用耳。及长，居太白山，随文帝辅政，以国子博士召，不拜，密语人曰：后五十年有圣人出，吾且助之。太宗初，召诣京师，年已老而听聪视了。帝叹曰：有道者！欲官之，不受。显庆中，复召见拜谏议大夫，固辞。上元元年，称疾还山，高宗赐良马，假鄱阳公主邑可以居之。思邈于阴阳推步医药无不善，孟诜、卢照邻等师事之。照邻有恶疾，不可为，感而问曰：高医愈疾奈何？答曰：天有四时五行，寒暑迭居，和为雨，怒为风，凝为雪霜，张为虹霓，天常数也。人之四肢五脏，一觉一寐，吐纳往来，流为荣卫，章为气色，发为音声，人常数也。阳用其形，阴用其精，天人所同也。失则蒸生热，否生寒，结为瘤赘，陷为痈疽，奔则喘乏，竭则燋槁，发乎面，动乎形，天地亦然。五纬缩赢，孛彗飞流，其危诊也。寒暑不时，其蒸否也。石立土踊，是其瘤赘。山崩土陷，是其痈疽。奔风暴雨，其喘乏。川渎竭涸，其燋槁。高医导以药石，救以砭剂。圣人和以至德，辅以人事。故体有可愈之疾，天有可振之灾。照邻曰：人事奈何？曰：心为之君，君尚恭，故欲小。《诗曰》：如临深渊，如履薄冰。小之谓也。胆为之将，以果决为务，故欲大。《诗》曰：赳赳武夫，公侯干城。大之谓也。仁者静，地之象，故欲方。传曰：不为利回，不为义疚。方之谓也。智者动，天之象，故欲圆。《易》曰：见机而作，不俟终日。圆之谓也。复问养性之要，答曰：天有盈虚，人有屯危，不自慎，不能济也，故养性必先知自慎也。慎以畏为本，故士无畏则简仁义，农无畏则惰稼穑，工无畏则慢规矩，商无畏则货不殖，子无畏则忘孝，父无畏则废慈，臣无畏则勋不立，若无畏则乱不治。是以太上畏道，其次畏物，其次畏人，其次畏身。忧于身者，不拘于人；畏于己者，不制于彼；慎于小者，不惧于大；戒于近者，不侮于远。如此则人事毕矣。初，魏征等修齐、梁、陈、周、隋等五家史，屡咨所遗，其传最详。永淳初卒，年百余岁，遗令薄葬，不藏明器，祭去牲牢。孙处约常以诸子见，思邈曰：俊先显，侑晚贵，佺祸在执兵，后皆验。太子詹事卢齐卿之少也，思邈曰：后五十年位方伯，吾孙为之吏，愿自爱。时思邈之孙溥尚未生，及溥为萧丞，而齐卿徐州刺史。　　按《旧唐书》本传：孙思邈，京兆华原人也。七岁就学，日诵千余言；弱冠善谈庄老及百家之说，兼好释典。洛州总管独孤信，见而叹曰：此圣童也！但恨其器大而难为用也。周宣帝时，思邈以王室多故，乃隐居太白山。隋文帝辅政，征为国子博士，称疾不起。常谓所亲曰：过五十年，当有圣人出，吾方助之以济人。及太宗即位，召诣京师，嗟其容色甚少，谓曰：故知有道者，诚可尊重，羡门广成，岂虚言哉！将授以爵位，固辞不受。显庆四年，高宗召见，拜谏议大大，又固辞不受。上元元年，辞疾请归，特赐良马及鄱阳公主邑司以居焉。当时知名之士，宋令文、孟诜、卢照邻等执师资之礼以事焉。思邈尝从幸九成宫，照邻留在其宅，时庭前有病梨树，照邻为赋，其序曰：癸酉之岁，余卧疾长安光德坊之官舍，父老云是鄱阳公主邑司，昔公主未嫁而卒，故其邑废。时有孙思邈处士居之，邈道合古今，学殚数术，高谈正一则古之蒙庄子，深入不二则今之维摩诘，及其推步甲乙，度量乾坤，则洛下闳安期先生之俦也。照邻有恶疾，医所不能愈，乃问思邈：名医愈疾，其道何如？思邈曰：我闻善言天者必质之于人，善言人者亦本之于天。天有四时五行，寒暑迭代。其转运也，和而为雨，怒而为风，凝而为霜雪，张而为虹霓，此天地之常数也。人有四肢五脏，一觉一寝，呼吸吐纳，精气往来，流而为荣卫，彰而为气色，发而为音声，此人之常数也。阳用其形，阴用其精，天人之所同也。及其失也，蒸则生热，否则生寒，结而为瘤赘，陷而为痈疽，奔而为喘乏，竭而为燋枯。诊发乎面，变动乎形，推此以及天地亦知之。故五纬盈缩，星辰错行，日月薄蚀，孛彗飞流，天地之危诊也。寒暑不时，天地之蒸否也。石立土踊，天地之瘤赘也。山崩土陷，天地之痈疽也。奔风暴雨，天地之喘乏也。川渎竭涸，天地之燋枯也。良医导之以药石，救之以针剂，圣人和之以至德，辅之以人事，故形体有可愈之疾，天地有可消之灾。又曰：胆欲大而心欲小，智欲圆而行欲方。诗曰：如临深渊，如履薄冰，谓心小也；赳赳武夫，公侯干城，谓胆大也；不为利回，不为义疚，行之方也；见机而作，不俟终日，智之圆也。思邈自云：开皇辛酉岁生，至今午九十三矣。询之乡里，咸云数百岁人，话周齐间事，历历如眼见，以此参之，不啻百岁人矣。然犹视听不衰，神彩甚茂，可谓古之聪明博达不死者也。初，魏征等受诏，修齐梁陈周隋五代史，恐有遗漏，屡访之，思邈口以传授，有如目观。东台侍郎孙处约将其五子侹、儆、俊、佑、佺以谒思邈，思邈曰：俊当先贵，佑当晚达，佺最名重，祸在执兵。后皆如其言。太子詹事卢齐卿童幼时，请问人伦之事，思邈曰：汝后五十年，位登方伯，吾孙当为属吏，可自保也。后齐卿为徐州刺史，思邈孙溥果为徐州萧县丞。思邈初谓齐卿之时，溥犹未生，而预知其事。凡诸异迹，多此类也。永淳元年卒。遗令薄葬，不藏冥器，祭祀无牲牢。经月余，颜貌不改，举尸就木，犹若空衣，时人异之。自注《老子》、《庄子》，撰《千金方》三十卷行于代。又撰《福禄论》三卷，《摄生真录》及《枕中素书》、《会三教论》各一卷。子行，天授中为凤阁侍郎。　　按《独异志》：唐天后朝，处士孙思邈居于嵩山修道。时大旱，有敕选洛阳德行僧徒数千百人于天宫寺，讲人王经以祈雨泽。有二人在众中，须眉皓白，讲僧昙林遣人谓二老人曰：罢后可过小院。既至，问其所来，二老人曰：某伊洛二水龙也，闻至言，当得改化。林曰：讲经祈雨，二圣知之乎？答曰：安得不知？然雨者须天符乃能致之，居常何敢自施也？林曰：为之奈何？二老曰：有修道人以章疏闻天，因而滂沱，某可力为之。林乃入启，则天发使嵩阳召思邈，内殿飞章，其夕天雨大降。思邈亦不自明，退诣讲席，语林曰：吾修心五十年，不为天知，何也？因请问二老。二老答曰：非利济生人，岂得升仙？于是思邈归蜀青城山，撰《千金方》三十卷，既成而白日冲天。　　按《酉阳杂俎》：孙思邈尝隐终南山，与宣律和尚相接，每来往互参宗旨。时大旱，西域僧请于昆明池结坛祈雨，诏有司备香灯凡七日，缩水数尺。忽有老人夜诣宣律和尚求救曰：弟子昆明池龙也，无雨久，非由弟子，胡僧利弟子脑将为药，欺天子言祈雨，命在旦夕，乞和尚法力加护！宣公辞曰：贫道持律而已，可求孙先生。老人因至思邈石室求救，孙谓曰：我知昆明龙宫，有仙方三千首，尔传与予，予将救汝。老人曰：此方上帝不许妄传，今急矣，因无所恡。有顷，捧方而至。孙曰：尔特还，无虑胡僧也。自是池水忽涨，数日溢岸。胡僧羞恚而死。孙复着《千金方》三十卷，每卷入一方，人不得晓。　　按《谭宾录》：唐邓王元裕，高袓第十八子也。好学，善谈名理，与典签卢照邻为布衣之交，常称曰：寡人之相如也。照邻，范阳人，为新都尉，因染恶疾，居于阳翟之具茨山，着《释疾文》及五悲雅有骚人之风，竟自沉于颍水而死。照邻寓居于京城鄱阳公主之废府。显庆三年，诏征太白山隐士孙思邈，亦居此府。思邈，华原人，年九十余而视听不衰。照邻自伤年纔强仕，沉疾困惫，乃作蒺藜树赋，以伤其禀受之不同，词甚美丽。思邈既有推步导养之术，照邻与当时知名之士，宋令文、孟诜皆执师资之礼。照邻问养性之道，其要何也？思邈曰：天道有盈缺，人事多屯厄，苟不自慎而能济于厄者，未之有也。故养性之士，先知自慎。自慎者，恒以忧畏为本。经曰：人不畏威，天威至矣。忧畏者，死生之门，存亡之由，祸福之本，吉凶之源。故士无忧畏则仁义不立，农无忧畏则稼穑不滋，工无忧畏则规矩不设，商无忧畏则货殖不盈，子无忧畏则孝敬不笃，父无忧畏则慈爱不着，臣无忧畏则勋庸不建，若无忧畏则社稷不安。故养性者失其忧畏，则心乱而不理，形躁而不宁，神散而气越，志荡而意昏，应生者死，应存者亡，应成者败，应吉者凶。夫忧畏者，其犹水火不可暂忘也。人无忧畏，子弟为勍敌，妻妾为寇雠。是故太上畏道，其次畏天，其次畏物，其次畏人，其次畏身。忧于身者，不拘于人；畏于己者，不制于彼；慎于小者，不惧于大；戒于近者，不惧于远。能知此者，水行蛟龙不能害，陆行虎兕不能伤，五兵不能及，疫疠不能染，谗贼不能谤，毒螫不加害，知此则人事毕矣。思邈寻授承务郎，直尚药局。以永淳初卒。遗令薄葬，不设冥器，祭祀无牲牢。死经月余，颜色不变，举尸就木，如空衣焉。撰《千金方》三十卷行于代。
　　　　　秦鸣鹤

　　按《谭宾录》：唐高宗苦风眩头，目不能视，召侍医秦鸣鹤诊之，秦曰：风毒上攻，若刺头出少血愈矣。天后自帘中怒曰：此可斩也！天子头上，岂是出血处邪？鸣鹤叩头请命。上曰：医人议病，理不加罪。且我头重闷，殆不能忍，出血未必不佳，朕意决矣。命刺之。鸣鹤刺百会及脑户出血。上曰：我眼明矣。言未毕，后自帘中顶礼以谢之曰：此天赐我师也！躬负缯宝以遗之。
　　　　　曹元 【王勃】

　　按《唐书》王勃传：勃尝谓人子不可不知医。时长安曹元有秘术，勃从之游，尽得其要。　　按王勃《黄帝八十一难经》序：《黄帝八十一难经》，是医经之秘录也。昔者岐伯以授黄帝，黄帝历九师以授伊尹，伊尹以授汤，汤历六师以授太公，太公授文王，文王历九师以授医和，医和历六师以授秦越人，秦越人始定立章句，历九师以授华佗，华佗历六师以授黄公，黄公以授曹夫子。夫子讳元，字真道，自云京兆人也。盖受黄公之术，洞明医道，至能遥望气色，彻视腑脏，流肠刳胸之术，往往行焉。浮沉人间，莫有知者。勃养于慈父之手，每承过庭之训，曰：人子不知医，古人以为不孝。因窃求良师，阴访其道。以大唐龙朔元年岁次庚申冬至后甲子，予遇夫子于长安，抚勃曰：无欲也。勃再拜稽首，遂归心焉。虽伯父伯兄，不能知也。盖授《周易》章句及黄帝《素问》、《难经》，乃知三才六甲之事，明堂玉匮之数。十五月而毕，将别，谓勃曰：阴阳之道，不可妄宣也。针石之道，不可妄传也。无猖狂以自彰，当阴沉以自深也。勃受命伏习，五年于兹矣，有升堂睹奥之心焉。近复钻仰太虚，导引元气，觉滓秽都绝，精明相保，方欲坐守神仙，弃置流俗。噫！苍生可以救耶？斯文可以存耶？昔太上有立德，其次有立功，其次有立言，非以徇名也，将以济人也。谨录师训，编附圣经，庶将来君子，有以得其用心也。
　　　　　王焘

　　按《撄宁集》：唐有王焘，精医，着《外台秘要》。　　按《比事摘录》：唐有王焘，因母病学医，因以所学作书行世。古今图书集成医部全录卷五百七

医术名流列传

　　　　唐

　　　　　张文仲 【李虔纵】

　　按《旧唐书》本传：张文仲，洛州洛阳人也，少与乡人李虔纵、京兆人韦慈藏，并以医术知名。则天初为侍御医。时特进苏良嗣于殿庭，因拜跪便绝倒，则天令文仲、慈藏随至宅候之。文仲曰：此因忧愤，邪气激也。若痛冲胁则剧，难救。自朝候未及食时，即苦冲胁绞痛。文仲曰：若入心即不可疗。俄顷，心痛不复下药，日旴而卒。文仲尤善疗风疾。其后则天令文仲集当时各医，共撰疗风气诸方，仍令麟台监王方庆监其修撰。文仲奏曰：风有一百二十四种，气有八十种，大体医药虽同，人性各异，庸医不达药之性，使冬夏失节，因此杀人。唯脚气头风上气，尝须服药不绝，自余则随其发动，临时消息之。但有风气之人，春末夏初及秋暮，要得通泄即不困剧。于是撰四时常服及轻重大小诸方十八首，表上之。文仲久视年终于尚药奉御，撰《随身备急方》三卷行于代。虔纵官至侍御医，慈藏景龙中光禄卿。自则天中宗已后，诸医咸推文仲等三人为首。　　按《朝野佥载》，洛州有士人患应病，语即喉中应之，以问善医张文仲。张经夜思之，乃得一法，即取《本草》令读之，皆应，至其所畏者，即不言。文仲乃录取药，合和为丸服之，应时而止。一云问医苏澄云。
　　　　　韦慈藏

　　按《旧唐书》张文仲传：韦慈藏，京兆人，以医术知名，则天初为侍御医，景龙中光禄卿。　　按《古今医统》：韦讯，道号慈藏，善医术，常带黑犬随行，施药济人。元宗重之，擢官不受。世仰为药王，医家多祀之。
　　　　　郝公景

　　按《朝野佥载》：郝公景，于泰山采药，经市过，有患见鬼者，怪群鬼见全景皆走避之，遂向公景取药。为和杀鬼丸，患者服之差。
　　　　　狄仁杰

　　按《集异记》：狄梁公性闲医药，尤妙针术。显庆中应制入关，路由华州阛阓之北，稠人广众，聚观如堵。狄梁公引辔遥望，有巨牌大字云：能疗此儿，酬绢千匹。即就观之，有富室儿年可十四五，卧牌下，鼻端生赘，大如拳石，根蒂缀鼻，纔如食箸，或触之，酸痛刻骨，于是两眼为赘所绳，目睛翻白，痛楚危极，顷刻将绝。恻然久之，乃曰：吾能为也。其父母洎亲属叩颡祈请，即辇千绢置于坐侧。公因令扶起，即于脑后下针寸许，仍询病者曰：针气已达病处乎？病人颔之。公遽抽针，而疣赘应手而落，双目登亦如初，曾无病痛。其父母亲眷且泣且拜，则以缣物奉焉。公笑曰：吾哀尔命之危逼，吾盖急病行志耳，吾非鬻伎者也。不顾而去焉。
　　　　　则天时医人

　　按《朝野佥载》：则天时，凤阁侍郎周允元，朝罢入阁。太平公主唤一医人自光政门入，见一鬼捉允元头，二鬼持棒随其后，直出景运门。医白公主，公主奏之，上令给使觇问。在阁无事，食讫还房，午如厕，长参典怪其久，往候之，见允元踣面于厕上，目直视不语，口中涎落。给使奏之，上问医曰：此可得几时？对曰：缓者三日，急者一日。上与锦被覆之，并床舁送宅，至夜半而卒。
　　　　　李听

　　按《唐书》本传：李听为河中晋绛慈隰节度使，好方书，择其验者题于帷(灓去水改巾)，墙屋皆满。
　　　　　孟诜

　　按《旧唐书》本传：孟诜，汝州梁人也，举进士；垂拱初，累迁凤阁舍人。诜少好方术，尝于凤阁侍郎刘袆之家，见其敕赐金，谓袆之曰：此药金也，若烧火其上，当有五色气。试之果然。则天闻而不悦，因事出为台州司马，后累迁春官侍郎。睿宗在藩，召充侍读，长安中为同州刺史，加银青光禄大夫。神龙初，致仕归伊阳之山，第以药饵为事。诜年虽晚暮，志力如壮。尝谓所亲曰：若能保身养性者，常须善言莫离口，良药莫离手。睿宗即位，召赴京师，将加任用，固辞衰老。景云二年，优诏赐物一百段；又令每岁春秋二时，特给羊酒糜粥。开元初，河南尹毕构，以诜有古人之风，改其所居为子平里。寻卒，年九十三。诜所居官，好勾剥为政，虽繁而理。撰《家祭礼》各一卷，《丧服要》二卷，《补养方》、《必效方》各三卷。
　　　　　王方庆

　　按《古今医统》：王方庆，太原人，博学多文，雅有才度，笃好经方，精于医药。
　　　　　纪朋

　　按《古今医统》：纪朋，唐元宗时人，能观颜色笑谈，便知人病深浅。
　　　　　周广

　　按《明皇杂录》：开元中有名医纪明者，吴人也，尝授秘诀于隐士周广，观人颜色谈笑，便知疾深浅，言之精详，不待诊侯。上闻其名，征至京师，令于掖庭中召有疾者，俾周验焉。有宫人每日昃则笑歌啼号，若中狂疾，而有足不能及地。周视之曰：此必因食且饱，而大促力倦，复仆于地而然也。周乃饮以云母汤，既已，令熟寐，寐觉乃失所苦。问之，乃言：尝因太华公主诞日，宫中大陈歌吹，某乃主讴者，惧其声不能清，饮剂且尝食(犭屯)蹄美，遂饱而当筵歌数曲，曲罢，觉胸中甚热，戏于砌台，乘高而下，未及其半，复为后来者所激，因仆于地，久而方苏，而病狂，因兹足不能及地也。上大异之。有黄门奉使自交广而至，拜舞于殿下。周顾谓曰：此人腹中有蛟龙，明日当产一子，则不可活也。上惊问黄门曰：卿有疾否？乃曰：臣驰马大庾岭，时当大热，既困且渴，因于路傍饮野水，遂腹中坚痞如石。周即以硝石、雄黄煮而饮之，立吐一吻，不数寸，其大如指，细视之，鳞甲备具，投之以火，俄顷长数尺。周遽以苦酒沃之，复如故形，以器覆之。明日，器中已生一龙矣。上深加礼焉，欲授以官爵，周固请还吴中，上不违其意，遂令还乡。水部员外刘复为周作传，叙述甚详。
　　　　　陈藏器

　　按《医学入门》：陈藏器，唐三原尹，撰《神农本草经》，曰《本草拾遗》。　　按《鄞县志》，陈藏器与日华子二人，皆开元时人。藏器为京兆府三原县尉，以《神农本草》遗逸尚多，因别为《本草》十卷中言人肉可疗羸疾，故后之孝子多行之。
　　　　　日华子

　　按《古今医统》：日华子，北齐雁门人，深察药性，极辨其微，本草经方，多由注疏，至今赖之。　　按《鄞县志》：日华子，姓大，名明，集诸家本草近世所用药，各以寒温、性味、华实、虫兽为类，其言近，其功用甚悉，凡二十卷。明正统间，三山郑珞守宁，见《延佑志》，因标云：陈藏器与日华子俱四明人，志逸其名，今补之。
　　　　　元珠先生

　　按《古今医统》：元珠先生不知何郡人，洞明《素问》，极究微奥。时太仆令王冰识其为异人，乃师事之，遂以妙旨授冰，冰由是大注《素问》，今行世。
　　　　　王冰

　　按《古今医统》：王冰，宝应中为太仆令，号启元子，笃好医方，得先师所藏《太素》，及全元起书，大为编次，注《素问》答八十一篇，二十四卷；又着《元珠》十卷，《昭明隐旨》三卷。
　　　　　刘大师

　　按《江南通志》：刘大师，宪宗时骑白马行村落中，不知其所从来，人有病，与药辄愈。一日，从乡人郑氏乞地为室，未许，俄入林中，趺足而逝。人异之，即其地为寺，今枣香院是也。
　　　　　李佑

　　按《独异志》：李佑为淮西将，元和十三年，送款归国。裴度破吴元济，入其城，官军有剥妇人衣至裸体者。佑有新妇姜氏，怀孕五月矣，为乱卒所劫，以刀划其腹，姜氏气绝踣地。佑归见之，腹开尺余，因脱衣襦裹之，一夕复苏，敷以神药而平满，十月产一子。朝廷以佑归国功，授一子官。子曰行修，年三十余，为南海节度。罢归，卒于道。
　　　　　宋清

　　按《国史补》：宋清卖药于长安西市，朝官出入移贬，清辄卖药送迎之。贫土请药，常多折券。人有急难，倾财救之。岁计所入，利亦百倍。长安言：人有义声，卖药宋清。　　按《柳宗元集》：宋清，长安西部药市人也。居善药，有自山泽来者，必归宋清氏，清优主之。长安医工得清药，辅其方，辄易售，咸誉清。疾病疕疡者，亦皆乐就清求药，冀速已。清皆乐然响应。虽不持钱者，皆与善药。积券如山，未尝诣取直。或不识，遥与券，清不为辞。岁终度不能报，辄焚券，终不复言。市人以其异，皆笑之曰：清蚩妄人也。或者曰：清其有道者欤！清闻之曰：清逐利以活妻子耳，非有道也。然谓我蚩妄者亦谬。清居药四十年，所焚券者百数十人；或至大官，或连数州受俸博，其馈遗清者，相属于户，虽不能立报，而以赊死者千百，不害清之为富也。清之取利远，远故大，岂若小市人哉？一不得直则怫然怒，再则骂而仇耳。彼之为利，不亦剪剪乎？吾见蚩之有在也，清诚以是得大利；又不为妄，执其道不废，卒以富。求者益众，其应益广。或斥弃沉废，亲与交，视之落然者，清不以怠遇其人，必与善药如故，一旦复柄，用益厚报清。其远取利皆类此。吾观今之交乎人者，炎而附，寒而弃，鲜有能类清之为者。世之言徒曰市道交。呜呼！清，市人也。今之交者，有能望报如清之远者乎？幸而庶几，则天下之穷困废辱，得不死亡者众矣。市道交岂可少耶？或曰：清非市道人也。柳先生曰：清居市不为市之道，然而居朝廷，居官府，居庠塾乡党，以士大夫自名者，反争为之不已，悲夫！然则清非独异于市人也。
　　　　　刘禹锡

　　按《古今医统》：刘禹锡，字梦得，彭城人，唐贞元间举进士，笃好医方，济人甚众。诏修《本草经方集》，有《传信方》行世。
　　　　　梁革

　　按《续异录》：金吾骑曹梁革，得和扁之术，太和中为宛陵巡官，按察使于敖有青衣曰莲子，念之甚厚，一旦以笑语获罪，斥出货焉。市吏定直曰七百缗。从事御史崔某者，闻而召焉，请革评其脉。革诊其臂曰：二十春，无疾之人也。崔喜留之，送其直与敖。敖以常深念，一怒而逐之，售于不识者斯已矣，闻崔宠之，不悦，形于颜色，然已去之，难复召矣，常贮于怀。未一年，莲子暴死。革方有外邮之事，回至城门，逢柩车，崔人有执绋者，问其所葬，曰莲子也。呼载归，而奔告崔曰：莲子非死，盖尸蹶耳。向者，革入郭遇其柩，载归而请苏之。崔怒革之初言，悲莲子之遽夭，勃然曰：匹夫也！妄惑诸侯，遂齿簪裾之列。汝谓二十春无疾者，一年而死。今既葬矣，召其柩而归，脱不能生，何以相见？革曰：此固非死，盖尸蹶耳。苟不能生之，是革术不神于天下，何如就死以谢过！崔乃令破棺出之，遂刺其心及脐下各数处，凿去一齿，以药一刀圭于口中，衣以单衣，卧空床上，以素练缚其手足，安微火于床下，曰：此火衰，莲子生矣！且戒其徒煮葱粥伺焉。其气通若狂者，慎勿令起，逡巡自定，定而困，困即解其缚，以葱粥灌之，遂活矣。正狂令起，非吾之所知也。言竟复入府，谓崔曰：莲子即生矣。崔大释其怒，留坐厅事。俄而莲子起坐言笑。候吏报敖，敖飞牍于崔曰：莲子复生矣。仍与革偕归，入门则莲子来迎矣。敖大奇之：且云：莲子事崔，已非素意，因劝以与革。崔亦恶其无齿，又重敖言，遂与革。革得之，以神药敷齿，未逾月而齿生如故。太和壬子岁，调金吾骑曹，与莲子偕在辇下。其年秋高损之。以其元舅为天官，即日与相闻，故熟其事而言之。
　　　　　梁新 【赵鄂】

　　按《北梦琐言》：唐崔铉镇渚宫，有富商船居，中夜暴亡，待晓气犹未绝。邻房有武陵医工梁新闻之，乃与诊视曰：此乃食毒也。三两日，非外食耶？仆夫曰：主翁少出船，亦不食于他人。梁新曰：寻常嗜食何物？仆夫曰：好食竹鸡，每年不下数百只。近买竹鸡，并将充馔。梁新曰：竹鸡吃半夏，必是半夏毒也。命捣姜捩汁，抉齿而灌，由是方苏。崔闻而异之，召至安慰称奖，资以仆马钱帛，入京致书于朝士，声名大振，仕至尚药奉御。有一朝士诣之，梁曰：何不早见示？风疾已深矣！请速归，处置家事，委顺而已。朝士闻而惶遽告退，策马而归。时有鄜州马医赵鄂者，新到京都，于通衢自榜姓名，云攻医术。此朝士下马告之，赵鄂亦言疾危，与梁生之说同，谓曰：只有一法，请官人尽吃消梨，不限多少，时咀龁不及，捩汁而饮，或希万一。此朝士又策马而归，以书筒质消梨，马上旋龁，行到家，旬日唯吃消梨，顿觉爽朗，其恙不作。却访赵生感谢，又访梁奉御，具言得赵生所教。梁公惊异，且曰：大国必有一人相继者。遂召赵生，资以仆马钱帛，广为延誉，官至太仆卿。　　按《闻奇录》：省郎张廷之有疾，诣赵鄂，才诊脉，说某疾宜服生姜酒一盏，地黄酒一杯。仍诣梁新，所说并同，皆言过此即卒。自饮此酒后，所疾寻平。他日为时相，坚虐一杯，訴之不及，其夕乃卒。时论谓之二妙。
　　　　　王超

　　按《景陵县志》：王超，复州医人，善用针，病无不差。文宗太和五年，于日午，忽无病死，经宿而苏。言梦至一处，城壁台殿如王者居，见一人卧，召前，袒视左髆，有肿大如杯，令超治之，即为针，出脓升余。顾黄衣吏曰：可领毕也。超随入一门，门署曰毕院，庭中有人眼数千，聚成山，视肉迭瞬明灭。黄衣曰：此即毕也。俄有二人，形甚奇伟，分虚左右，鼓巨箑吹激，眼聚扇而起，或飞或走，或为人者，顷刻而尽。超访英故，黄衣吏曰：有生之类，先死而毕。言次忽活。
　　　　　张仕政

　　按《湖广通志》：张仕政，荆州外科，善治伤折。唐王潜在荆州，有军人损胫，求张治之。张饮以药酒，破肉取碎骨一片，大如两指，涂膏封之，数日如旧。二年余，胫忽痛，问张。张曰：前日所出骨寒则痛，可遽往觅也。果获于床下，以汤洗贮于絮中，其痛即止。
　　　　　陈仕良

　　按《钱塘县志》：唐干宁时，有陈仕良者，以医名于时，诏修《圣惠方》，官药局奉御。
　　　　　京城医者

　　按《北梦琐言》：唐时京城有医者，忘其姓，名元颃。中表间有一妇从夫南中，曾误食一虫，常疑之，由是成疾，频疗不损，请看之。医者知其所患，乃请主人姨你中谨密者一人，预戒之曰：今以药吐泻，但以盘盂盛之，当吐之时，但言有一小虾(虫麻)走去，然切不得令病者知，是诳绐也。其你仆遵之，此疾永除。
　　　　　赵卿

　　按《北梦琐言》：有一少年，眼中常见一小镜子，俾医工赵卿诊之，与少年期，来晨以鱼脍奉候。少年及期赴之。延于合内，且令从容，候客退后，方得攀接。俄而设台子，止施一瓯芥醋，更无他味，卿亦未出。迨日中久候不至，少年饥甚，且闻酢香，不免轻啜之，巡逡又啜之，觉胸中豁然，眼花不见，因竭瓯啜之。赵卿知之，方出。少年以啜酢惭谢。卿曰：郎君先因吃脍太多，酱酢不快，又有鱼鳞在胸中，所以眼花。适来所备酱酢，只欲郎君因饥以啜之，果愈此疾，烹鲜之会，乃权诳也。请退谋朝餐。他妙多斯类，非庸医所及。
　　　　　沈应善

　　按《南昌府志》：沈应善，字嘉言，梁休文后裔，其六世袓仕豫章，因家焉。事亲至孝，亲殁，庐墓三年，闾里称之。屡试，不售于有司。一夕，梦神人示曰：上帝命汝活千万人，岂可守一编以自负乎？既寤，遂决志学医，遇蜀之韩隐庵，师事焉。初授《素问》、《内经》诸书，研究不辍；徐进以导引之术，及秘藏诸方。三年，韩别去曰：九九之际迟我于峨眉之麓。自是名益振。凡士大夫无不与之游，投以剂，罔弗验者。岁厉则损赀贮药，济人靡倦。居旁构一舍曰来安堂，诸药饵饮食，无不具备。年八十一，忽语家人曰：韩先生招以缄，我将逝矣。寻沐浴而卒。着《素问笺释》二卷行世。子长庚，以经业补邑博士弟子员，能世其学。
　　　　　紫极宫道士

　　按《稽神录》：广陵有木工，因病手足皆拳缩，不能复执斧斤，匍匐行乞，至后土庙前，遇一道士，长而黑色，神彩甚异，呼问其疾，因与药数丸曰：饵此当愈。旦日平明，复会于此。木工辞曰：某不能行，家去此远，明日虽晚，尚未能至也。道士曰：尔无忧，但早至此。遂别去。木工既归，饵其药，顷之手足痛甚，中夜乃止，因即得寐，五更而寤，觉手足甚轻，因下床，趋走如故。即驰诣后土庙前，久之，乃见道士倚杖而立，再拜陈谢。道士曰：我授尔方，救人疾苦，无为木匠耳。逐再拜受之。因问其名曰：吾在紫极宫，有事可访我也。遂去。木匠得方用以冶疾，无不愈者。至紫极宫访之，竟不复见。后有妇人久疾，亦遇一道士与药而差，言其容貌，亦木工所见也。广陵寻乱，木工，竟不知所之。
　　　　　陈寨

　　按《稽神录》；陈寨，泉州晋江巫也，善禁祝之术，为人治疾多愈者。有漳州逆旅苏猛，其子病狂，人莫能疗，乃往请陈。陈至，苏氏子见之，戟手大骂。寨曰：此疾入心矣。乃立坛于堂中，戒人无得窃视。至夜，乃取苏氏子劈为两片，悬堂之东壁，其心悬北檐下。寨方在堂中作法，所悬之心，遂为犬食。寨求之不得，惊惧，乃持刀宛转于地，出门而去。主人弗知，谓其作法耳。食顷，乃持心而入，纳于病者之腹，被发连叱，其腹遂合。苏氏子既悟，但连呼递铺递铺，家人莫之测。乃其日去家数里，有驿吏手持官文书，死于道傍。初，南中驿路，二十里置一递铺，驿吏持符牒，以次传授，欲近前铺，辄连呼以警之。乃寨取骅吏之心而活苏氏，苏遂愈如故。
　　　　　拂菻医

　　按《唐书》西域传：拂菻有善医，能开脑出虫，以愈目眚。
　　　　　谭简

　　按《因话录》：相国崔公慎，由廉察浙西，左目眦生赘如息肉，欲蔽瞳人，视物极碍，诸医方无验。一日，淮南判官杨员外牧，自吴中越职，馔召于中堂，因话扬州有穆中善医眼，来请遗书崔相国铉，令致之。崔公许诺，后数日得书云：穆生性粗疏，恐不可信。有谭简者，用心精审，胜穆远甚，遂致以来。既见，白崔公曰：此立可去，但能安神不挠，独断于中，则必效矣。崔公曰：如约，虽妻子必不使知。谭简又曰：须用九日晴明亭午于静处疗之，若其日果能遂，心更无忧矣。是时月初也，至六七日间，忽阴雨甚，谭生极有忧色。至八日，大开霁。问崔公饮酒多少，崔公曰：量虽至小，亦可引满。谭生大喜。初公将决意用谭之医，惟语大将中善医者沈师象，师象赞成其事。是日引谭生于北楼，惟师象与一小竖随行左右，更无人知者。谭生请公饮酒数杯，端坐无思，俄而谭生以手微扪所患曰：殊小事耳。初觉似拔之，虽痛亦忍。又闻动剪刀声。白公曰：此地稍暗，请移往中庭。师象与小竖扶公至于庭，坐既定，闻栉焉有声。先是谭生请好绵数两，染绛，至是以绛绵拭病处，兼敷以药，遂不甚痛。谭生请公开眼，看所赘肉，大如小指，竖如干箸，遂命投之江中，方遣报夫人及子弟。谭生立以状报淮南崔相国，复书云：自发医后，忧疑颇甚，及闻痊愈，神思方安。后数日而征诏至。嗟夫！向日若杨君不遇，谭生不至，公心不断，九日不晴，征诏遽来，归期是切，碍其目疾，位当废矣，安得秉钧入辅，为帝股肱？此数事足验元助。而公作相之后，谭生已逝，又何命之太薄也！
　　　　　钉铰匠

　　按《玉堂闲话》：近朝中书舍人于遘，尝中蛊毒，医治无门，遂长告，欲远适寻医。一日，策杖坐于中门之外，忽有钉铰匠见之，问曰：何苦而羸苶如是？于即为陈之。匠曰：某亦曾中此，遇良工为某钤出一蛇而愈，其亦传得其术。遘欣然，且祈之。彼曰：此细事耳。来早请勿食，某当至矣。翊日果至，请遘于舍檐下，向明张口，执钤俟之。及欲夹之，差跌而失，则又约以来日。经宿复至，定意伺之，一夹而中。其蛇已及二寸许，赤色，粗如钗股矣。遽命火焚之。遘遂愈，得累除官至紫微而卒。其匠亦不受赠遗，但云某有誓救人，唯引数觞而别。
　　　　　市医

　　按《玉堂闲话》：京城及诸州郡阛阓中，有医人能出蛊毒者，目前之验甚多，人皆惑之，以为一时幻术，膏肓之患即不可去。郎中颜燧者，家有一女使抱此疾，常觉心肝有物唼食，痛苦不可忍，累年后瘦瘁，皮骨相连，胫如枯木。偶闻有善医者，于市中聚众甚多，看疗此病，颜试召之。医生见曰：此是蛇蛊也，立可出之。于是先令炽炭一二十斤，然后以药饵之。良久，医工秉小钤子于傍，于是觉咽喉间有物动者，死而复苏。少顷，令开口，钤出一蛇子长五七寸，急投于炽炭中燔之，其蛇屈曲，移时而成烬，其臭气彻于亲邻，自是疾平，永无啮心之苦耳。则知越人起虢子之死，老聃肉徐甲之骨，信不虚矣。
　　　　　张万福

　　按《西阳杂俎》：柳芳为郎中，子登疾重。时名医张万福初除泗州，与芳故旧，芳贺之，具言子病，惟恃故人一顾也。张诘旦候芳，若遽引视登，遥见登顶曰：有此顶骨何忧也？因诊脉五六息，复曰：不错，寿且逾八十。乃留方数十字，谓登曰：不服此，亦得。登后为庶子，年至九十而卒。
　　　　　王彦伯

　　按《酉阳杂俎》：荆州道士王彦伯，天性善医，尤精别脉，断人生死寿夭，百不差一。裴冑尚书有子忽暴中病，众医拱手，或说彦伯，遽迎使视。脉之良久，曰：都无疾。乃煮散数味，入口而愈。裴问其状，彦伯曰：中无腮鲤鱼毒也。其子实因脍得病，裴初不信，乃脍鲤鱼无腮者，令左右食之，其疾悉同，始大惊异焉。　　按《国史补》：王彦伯自言医道将盛行，乃列三四灶，煮药于庭，老幼塞门而请。彦伯指曰：热者饮此，寒者饮此，风者饮此，气者饮此。皆饮之而去。翊日，各负钱帛来酬，无不效者。
　　　　　申光逊

　　按《玉堂闲话》：近代曹州观察判官申光逊，言本家桂林。有官人孙仲敖，寓居于桂，交广人也。申往谒之，延于卧内，冠簪相见曰：非慵于巾栉也，盖患脑痛尔。申即命醇酒升余，以辛辣物洎胡椒、干姜等屑仅半杯以温酒调，又于枕函中取一黑漆筒，如今之笙项，安于鼻窍，吸之至尽，方就枕，有汗出表，其疾立愈。盖鼻饮之类也。
　　　　　扬州医生

　　按《玉堂闲话》：江淮州郡，火令最严，犯者无赦。盖多竹屋，或不慎之，动则千百间立成煨烬。高骈镇维扬之岁，有术士之家，延火烧数千户，主者录之，即付于法，临刃谓监刑者曰：某之愆尤，一死何以塞责？然某有薄技，可以传授一人，俾其救济后人，死无所恨矣。时骈延待方术之士，恒如饥渴，监刑者即缓之，驰白于骈。骈召入，亲问之，曰：某无他术，惟善医大风。骈曰：何以核之？对曰：但于福田院选一最剧者可以试之。遂如言，乃置患者于隙室中，饮以乳香酒数升，则懵然无知，以利刀开其脑缝，挑出虫可盈掬，长仅二寸，然后以膏药封其疮，别与药服之，而更节其饮食动息之候，旬余疮尽愈，才一月眉须已生，肌肉光净，如不患者。骈遂礼术士为上客。
　　　　五代

　　　　　唐慎微

　　按《古今医统》：唐慎微，字审元，成都华阳人，好医，求治者不论贵贱必往。每于经史中得一方一论，必录之。时尚书左丞蒲公执政，擢与一官，不受。着有《经史类证备用本草》数十卷。
　　　　　孟昶

　　按《古今医统》：蜀主孟昶，心性慈孝，好方药，母后病，屡更太医不效，自制方饵进之，遂愈。群臣有疾，亲召诊视，医官服其神。宋太袓伐蜀，孟不忍生民就戮，遂走汴，降阙下，太袓厚封之。
　　　　　韩保升

　　按《古今医统》：韩保升，蜀人，精医，不拘局方，详察药品，释本草甚明切，所以深知药性，施药辄神效。
　　　　　李譔

　　按《古今医统》：李撰，字钦仲，梓潼涪人，通五经诸子，博学，笃好医方，官仆射中散大夫。
　　　　　萧炳

　　按《峄县志》：萧炳，兰陵人，精岐黄，于书无所不读。取本草药名，每以上一字定《四声本草》五卷，以便讨阅，盖前人所未有者。终身隐居不仕。
　　　　　李云卿

　　按《古今医统》：李云卿，不知何郡人，博通经史，善医，隐庐山，以济人为心，千里之外，来求疗病者如市。后唐同光二年八月，白日飞升。
　　　　　显德中道士

　　按《洞微志》：显德中，齐州有人病狂，每唱歌曰：踏阳春，人间二月雨和尘，阳春踏尽秋风起，肠断人间白发人。又歌曰：五云华盖晓玲珑，天府由来汝腑中，惆怅此情古不尽，一丸萝卜火吾宫。后遇一道士欲治，病者云：每梦一红衣女子，引入宫殿，有小姑歌云云。道士曰：此正犯大麦毒，女子心神，小姑脾神也。按医经萝卜治面毒，故曰火吾宫。则以药兼萝卜食之，疾遂愈。
　　　　　吴廷绍

　　按《南唐书》本传：吴廷绍为太医令，不甚知名。烈袓喉中痒濇，进药无验，廷绍进楮实汤，服之顿愈。宰相冯延巳尝病脑痛，医工旁午累日不痊。绍至，先诘其家人曰：相公酷嗜何物？对曰：每食山鸡、鹧鸪。廷绍进姜豆汤，一服立差。群医默志其方，他日以楮实治喉痒，以姜豆治脑痛，皆无效。或问其故？廷绍曰：烈袓常服饵金石，吾故以木之阳实胜之，木王则金绝矣。冯公嗜山鸡、鹧鸪，二鸟皆食鸟头、半夏，姜豆乃解其毒尔。群医大服。【按姜豆汤，查《江南通志》、《江宁府志》、《上元县志》，俱作甘豆汤，未知孰是】
　　　　　虞洮

　　按宋何光远《鉴戒录》：虞少卿洮，蜀之医也。长兴袓初佐蜀，董太尉璋久患渴疾，遣押衙李彦求医孟蜀，袓遣虞少卿往。虞少卿既至，董公曰：璋之所患，经百名医而无微瘥者，何也？虞少卿对曰：君之疾，非唯渴浆，而似渴士，得其多士，不劳药石而自愈矣。董公大悦。时董公有南面之志，虞少卿故以此言讥之。又曰：洮闻天有六气，降为六淫，淫生六疾。害于六腑者，阴阳风雨晦明也，是以六淫随焉。六疾者，寒热入腹感心也，是以六腑病焉。故心为离宫，肾为水脏，晦明劳役，百疾生焉。大凡视听至烦，皆有所损。心烦则乱，事烦则变，机烦则失，兵烦则反，五音烦而损耳，五色烦而损目，滋味烦而生疾，男女烦而减寿，古者男子莫不戒之。君今日有万思，时有万机，乐淫于外，女淫于内，渴之难疗，其由此乎？
　　　　辽

　　　　　直鲁古

　　按《辽史》本传：直鲁古，吐谷浑人。初太袓破吐谷浑，一骑士弃橐反射，不中而去。及追兵开橐视之，中得一婴儿，即直鲁古也。因所俘者，问其故，乃知射橐者，婴之父也。世善医，虽马上视疾，亦知标本，意不欲子为人所得，欲杀之耳。由是进于太袓淳钦皇后收养之。长亦能医，专事针灸。大宗时以太医给侍，尝撰脉诸针灸书行于世，年九十卒。
　　　　　耶律敌鲁

　　按《辽史》本传：耶律敌鲁，字撒不碗，其先本五院之族，始置官分　焉。敌鲁精于医，察形色即知病源，虽不诊候，有十全功。统和初为大丞相韩德让所荐，官至节度使。初枢密使耶律斜轸妻有沉疴，易数医不能治，敌鲁视之曰：心有蓄热，非药石所及，当以煮疗。因其聩聒之使狂，用泄其毒则可。乃令大击钲鼓于前。翌日，果狂叫呼怒骂，力极而止，遂愈。治法多此类，人莫能测。年八十卒。
　　　　　迭里特

　　按《辽史》本传：迭里特，字海邻，有膂力，善驰射，马踬不仆，尤精于医，视人疾苦，隔纱睹物，莫不悉见。太袓在潜，已加眷遇，及即位，拜迭刺部夷离堇。会帝患心痛，召迭里特视之，迭里特曰：膏肓有瘀血如弹丸，然药不能及，必针而后愈。帝从之，呕出瘀血，痛止。帝以其亲，每加赐赉，然知其为人，未尝任以职。后从刺葛乱，与其父辖底，俱缢杀之。
　　　　　耶律庶成

　　按《辽史》本传：初契丹医人，鲜知切脉审药，上命耶律庶成译方脉书行之，自是人皆通习，虽诸部族，亦知医事。
　　　　宋

　　　　　刘翰

　　按《古今医统》：刘翰，沧州临津人，世习医业，初摄护国军节度巡官，后周显德初诣阙，献经用方书三十卷，体集治世论二十卷，世宗嘉之。宋太宗诏详定本草，翰与道士马志，医官翟煦、张景、吴复珪、王光佑、陈昭遇等同修集上之。
　　　　　陈昭遇

　　按《广东通志》：陈昭遇，南海人，世为名医。开宝初，至京师，为所知者荐为医官，遂留家开封。初为医官，领温水主簿，后加光禄寺丞赐金紫。初，太宗在藩邸，暇日多留意医术，藏名方千余首，皆有验。及即位，召翰林医官，各具家传验方以献，又万余首。命昭遇与王怀隐等参对编类，成一百卷，御制序，名曰《太平圣惠方》，镂板颁行天下。又尝被召，与医官刘翰、道士马志等详定本草，既成书，新旧药凡九百八十三种，并目录二十一卷上之。昭遇于药术无所不究，著述精博可传。往来公卿家，诊脉对证，多奇验。性谦慎，以此被宠眷不衰。　　按《古今医统》：陈昭遇，岭南人，善医，太宗时为翰林医官，治疗多效。
　　　　　王怀隐

　　按《河南通志》：王怀隐，睢阳人，初为道士，居汴之建隆观，善医诊。太平兴国初，诏归俗，命为尚药奉御，三迁至翰林医官使。初，太宗在藩邸时，暇日多留意医术，藏名方千余首，皆尝有验者。至是诏翰林医官，各具家传经验方以献，又万余首。命怀隐与副使王佑、郑奇等编类，每证以隋太医令巢元方《病源候论》冠其首，而方药次之，成百卷，太宗御制序，名曰《太平圣惠方》。
　　　　　王光佑

　　按《古今医统》：王光佑，太平兴国间为太医，奉诏同修本草，裒集方书，广心医学。
　　　　　僧道广

　　按《古今医统》：僧道广，西蜀人，好医，得不传之秘。干德中，有人病肌瘦如劳，唯好食米，阙之则口吐清水，食米则快，诸医不辨。道广以鸡屎及白米各半合炒未，以水调顿服，良久吐出如米形，遂愈。《病源》谓米瘕者是也。
　　　　　吴复珪

　　按《古今医统》：吴复珪，淳化间为太宗侍御医，与刘翰齐鸣。太宗召修本草及《太平圣惠方》行世，书中多其所集。
　　　　　马志

　　按《古今医统》：马志，初为道士，得海上方，深察药性，治疗辄效。太宗时奉诏同修本草，为御医，名著当代。
　　　　　释洪蕴 【按《江西通志》法坚传中载有法蕴。疑洪当作法，蕴当作薀，未知是否，今姑合之以俟参考】 按《江西通志》……今姑合之以俟参考　原本脱，据光绪本补。
　　按《古今医统》：释洪蕴，潭州人，初出家，集方技之书，游京师以医鸣。太袓召见，赐紫袍，号广利大师。后太宗召讲医方，蕴录秘方以献。　　按《江西通志》：释法薀，以善医，工诊切，每先岁时，言人生死多中。赐紫方袍，号广济大师，一时称药王再现云。
　　　　　赵自化

　　按《古今医统》：赵自化，德州人，徙洛阳，业医。淳化中，从兄自正游京师，以医鸣，俱授医官，累迁翰林医副。　　按《济南府志》：赵自化，武定人，高袓时以医鸣世，诊治有奇效，累迁至正使，所著有《四时养颐录》，及《汉沔诸集》五卷。
　　　　　冯文智

　　按《古今医统》：冯文智，并州人，以方技为业，太宗召为医官。咸平三年，太后不豫，文智侍药，既愈，迁尚药御医，赐金紫衣，迁翰林医正。
　　　　　苏澄

　　按《古今医统》：苏澄，宋良医。人病应声者求疗，澄云古无此方，惟以本草药名尽呼之，每呼一声，腹中辄应，惟一药即不应，再三呼之无声，即以此药为主治之，愈。
　　　　　刘难经

　　按《王氏谈录》：昔东郡有一医者姓刘，其术甚异，通《黄帝八十一难经》，病注者失其旨，乃自为解，献于阙下，仍为人讲说，自号曰刘难经。其治疾察脉，无隐不知。肘后有二药奁，止药末数品而已。每视人病，旋取诸末，合和加减，分为剂料。日服不尽其数，病未愈，他日再至，曰：此药服不如数耳，所余当有几？人不能欺。后以老终。
　　　　　李宁

　　按《宋史》柴通元传：敷水处士李宁，精于药术，老而不衰，常以药施人，人以金帛为报，辄拒之。景德中，万安太后不豫，驿召宁赴阙，未至而后崩。大中祥符四年，赐号正晦先生，上作诗为赐，加以药茶缯帛。
　　　　　史载之

　　按《括异志》：朱师，古眉州人，年三十时，得疾不能食，闻荤腥即呕，用火铛旋煮汤，沃淡饭，数数食之，医莫能治。史载之曰：俗辈不读医经而妄欲疗人，可叹也！君之疾，正在《素问》经中，名食挂。凡人肺六叶，舒张如盖，下覆于脾，子母气和则进食，一或有戾，则肺不能舒，脾为之蔽，故不嗜食。《素问》曰：肺叶焦热挂。遂授一方，买药服之。三日，闻人食肉甚香，取而啖之，遂愈。　　按《古今医统》：史载之着有《指南方》三卷，分为三十二门。
　　　　　张炳

　　按《建宁府志》：张炳，字明叔，浦城人。少有奇疾，在太学师事蜀士史载之，极医之妙。及归，推心究物，无问贵贱，有谒必往视之，全活甚多。嗜学能文，老而不倦。同郡魏掞之称为太古遗民。历任蕲州簿丰州录事参军，卒年九十一。
　　　　　刘元宾

　　按《安福县志》：刘元宾，连魁于乡，历任潭州司理，通阴阳医药术数，真宗试之验，赐名通真子。所著有《集正历》、《横天卦图》、《神巧万全方》，注解叔和《脉诀》、《伤寒论》、《洞天针灸经》。
　　　　　释法坚

　　按《江西通志》：释法坚，庐山僧，以医名。宋太袓召见，赐紫方袍，号广济大师。景德二年，雍王元份久被疾，召赴阙，至则元份已薨。法坚还山，卒。　　按《避暑漫抄》：临安僧法坚，书有歙客经于潜山中，见一蛇，其腹胀甚，蜿蜒草中，徐遇一草，便啮破，以腹就磨，顷之，胀消如故。蛇去，客念此草必消胀毒之药，取置箧中。夜宿旅邸，邻房有过客呻吟床第间，客就询之，云为腹胀所苦，即取药就釜煎一杯汤饮之。顷不复闻声，意谓良已。将晓，但闻邻房滴水声，呼其人不复应，即起烛灯视之，则其人血肉俱化为水，独遗骸卧床，急挈装而逃。至明，主人视之，乃不测其何为至此。乃洁釜炊饭，则釜通体成金，乃密瘗其骸，既久经赦。客至邸，语其事，方传外人也。
　　　　　甄栖真

　　按《宋史》本传：甄栖真，字道渊，单州单父人，博涉经典，长于诗赋。一应进士举，不中第，叹曰：劳神敝精以追虚名，无益也。遂弃其业，读道家书以自乐。初访道于牢山华盖先生，久之出游京师，因入建隆观为道士。周历四方，以药术济人，不取其报。祥符中，寓居晋州，性和静，无所好恶，晋人爱之，以为紫极宫主。年七十有五，遇人或以为许元阳，语之曰：汝风神秀异，有如李筌，虽老矣，尚可仙也。因授炼形养元之诀，且曰：得道如反掌，第行之维艰，汝勉之！栖真行之二三年，渐反童颜，攀高蹑危，轻若飞举。干兴元年，谓其徒曰：此岁之暮，吾当逝矣。即宫西北隅，自甃殡室，室成，不食一月，与平居所知叙别，以十二月二日，衣纸衣，卧砖榻卒，人未之奇也。及岁久，形如生，众始惊，传以为尸解。栖真自号神光子，与隐人海蟾子者，以诗往还，论养生秘术，目曰《还金篇》，凡两卷。
　　　　　高若讷

　　按《宋史》本传：高若讷，字敏之，本并州榆次人，徙家卫州，进士及第。皇佑五年，为观文殿学士。若讷强学善记，自秦汉以来，诸传记无不该通，尤喜申韩管子之书，颇明历学。因母病，遂兼通医书，虽国医皆屈伏。张仲景《伤寒论》诀、孙思邈方及《外台秘要》久不传，悉考校讹谬行之，世始知有是书。名医多出卫州，皆本高氏学焉。
　　　　　谭仁显

　　按《茅亭客话》：谭居士，名仁显，成都人也。以医为事，居郡城东南隅，所居庭庑篱落间，遍植草药。年高而精神愈壮，无喜怒，故毁誉不动其心。手持数珠，常诵佛经于闾巷聚落中。治病所得钱帛，随即分授于贫者，竟以不言，但行阴施默益之道。每行药，至午方归，则闭户靠壁，瞑目而坐。大中祥符乙卯冬，无疾端坐而逝。时齿一百。未化前，人问居士有长生法，对曰：至于导养得理，以尽性命，百年犹厌其多，况久生之苦乎？
　　　　　许希

　　按《宋史》本传：许希，开封人，以医为业，补翰林医学。景佑元年，仁宗不豫，侍医数进药不效，人心忧恐。冀国大长公主荐希，希诊曰：针心下包络之间可亟愈。左右争以为不可。诸黄门祈以身试，试之无所害，遂以针进而帝疾愈。命为翰林属官，赐绯衣银鱼及器币。希拜谢已，又西向拜。帝问其故，对曰：扁鹊，臣师也。今者非臣之功，殆臣师之赐，安敢忘师乎？乃请以所得金，兴扁鹊庙。帝为筑庙于城西隅，封灵应侯。其后庙益完，学医者归趋之，因立太医局于其旁。希至殿中省尚药奉御，卒。着《神应针经要诀》行于世。录其子宗道为内殿崇班。
　　　　　嘉佑时针医

　　按《画墁录》：嘉佑初，仁宗寝疾，药未验，下召草泽，始用针自脑后刺入，针方出，开眼曰：好惺惺。翼日，圣体良已。自尔以其穴目为惺惺穴。针经初无此名，或曰即风府也。
　　　　　王纂

　　按《古今医统》：王纂，海陵人，习览经方，尤工针石，远近知其名，所疗多效。初，嘉佑中有女人被妖惑，纂为针，妖狐即从女衾中逃窜，女病遂愈。
　　　　　阎士安

　　按《开封府志》：阎士安，陈州人，以医术为助教，工画墨竹，笔力老劲，名著当时。每为大卷，高壁为不尽景，或为风势，甚有意趣。复爱作墨蟹蒲藻等，咸为人所重。
　　　　　李明甫

　　按《嘉兴府志》：李明甫，东阳人，善医，尤精针法。义乌令病心痛垂死，明甫视之曰：有虫在肺下，药所不及，惟砭方可，然非易也。绐谓于背上点穴，密取水以噀之，令方惊而针已入，曰：虫已死矣。既而腹大痛，下黑水数升，虫亦去，遂愈。
　　　　　曾若虚

　　按《西斋话记》：龙图阁待制李行简，言陇州道士曾若虚者，善医，尤得针砭之妙术。里有寡妇再通人，遘疾且卒，经日而心间尚暖，家人因奔诣若虚，哀祈一往，庶几可救。若虚既至，熟视之，且止其家哭泣，引针针之，即时而苏。良久，乃能语，曰：始者若梦，遇故夫相随出郭外，远历郊野桥梁，复入丛林草莽，展转不相舍，俄而故夫为一物刺中其足，不能履步，由是独步，忽若梦觉耳。郡人竟诣若虚询之，若虚曰：向之所针，乃黄帝针八邪穴也。若虚即今奉尚御药姚可久之师耳。
　　　　　曹居白

　　按《齐东野语》：李行简外甥女，适葛氏而寡，次嫁朱训，忽得疾如中风状，山人曹居白视之曰：此邪疾也。乃出针刺其足外踝上二寸许，至一茶久，妇人醒曰：疾平矣。始言每疾作时，梦故夫引行山林中，今早如前，而故夫为棘刺刺足胫间，不可脱，惶惧宛转，乘间乃得归。曹笑曰：适所刺者，八邪穴也。此事虽涉神怪，余按《千金翼》有刺百邪所病十三穴，一曰鬼宫，二曰鬼信，三曰鬼垒，四曰鬼心，五曰鬼路，六曰鬼枕，七曰鬼床，八曰鬼市，九曰鬼病，十曰鬼堂，十一曰鬼藏，十二曰鬼臣，十三曰鬼封。然则居白所施正此耳。今世针法不传，庸医野老，道听涂说，勇于尝试，非惟无益也。【按此条与前曾若虚本一事，但姓名不同，详略有异，故并存备考】
　　　　　屠光远

　　按《齐东野语》：屠光远，治番禺酒官之妻将产，数日不能分娩。屠云：缘子以手挂母肠，所以不产。乃隔腹针之，遂产。古者针砭之妙，真有起死之功。盖脉络之会，汤所不及者，中其俞穴，其效如神。方书传记，所载不一。若唐李洞元，本朝庞安时，近复有屠光远。医者，意也，一时从权，有出于六百四十九穴之外者，其妙如此。
　　　　　僧智缘

　　按《古今医统》：僧智缘，徐州人。嘉佑中召至京师，诊父母脉，能知子之吉凶。时王安石、王珪俱在翰林，珪疑古无此，安石曰：昔医和诊晋侯而知其良臣将死，视父知子，又何足怪哉？
　　　　　郝允 【申受　郝怀质　赵宗古】
　　按《闻见前录》：康节先公曰，昔居卫之共城，有赵及谏议者，自三司副使以疾乞，知卫州多名医故也。有申受者，善医，自言得术于高若讷参政，得脉于郝氏老。其说谓参政医学甚高，既贵，诊脉少，故不及郝老，非郝老不可治。赵如其言，郝氏至，诊其脉曰：有沉积当下。赵服其药，暴下不止，已垂殆。郝老乃坐赵于大盆中，用碗覆其头项，以汤沃之，遂苏。赵呼申受，罪之曰：君谬举郝老者！申受曰：某之术不及郝老远甚。公病当下，但气虚，药剂苦，大不能禁，然宿疾良已，可贺。又曰：郝老之脉通神，公举家之人在帐中，俾遍诊脉，其老少男女，已未嫁娶，无不知者。赵试其说，信然，始加礼之。自此疾平复，入为三司副使。申受朝廷用为太医丞。郝老本河朔人，既死，张峋子坚志其墓，载其平生所冶甚异。曰：士人之妻孕，诊其脉曰，六脉皆绝，反用子气资养，故未死，子生母即死矣。已而果然。郝老平时不合药末，诸药遇病品量增减之，服者无不验。人从其学者皆名医云。　　按《闻见后录》：郝翁者，名允，博陵人，少代其兄长征河朔，不堪其役，遁去，月夜行山间，惫甚，憩一树下，忽若大羽禽飞止其上，熟视之，一黄衣道士也。允拜手乞怜，道士曰：汝郝允乎？因授以医术。晚迁郑圃，世以神医名之。远近之人，赖以活者，四十余年，非病者能尽可活也。盖其术精良可信，不幸而不治，必先语之，虽死亦无恨于脉。非独知已病，能前知未病与死。近者顷刻，远者累年，至其日时，皆无失。岁常候测天地六元五运，考四方之病，前以告人亦无失。皇佑年，翁死，张峋子坚志其墓云：夏英公病泄，太医皆谓中虚。翁曰：风客于胃则泄，殆槁本汤证也。英公骇曰：吾服金石等物无数，泄不止，其敢饮槁本乎？翁强进之，泄止。太常博士杨日宣病寒，翁曰：君脉首震而尾息，尾震而首息，在法为鱼游虾戏，不可治。不数日死。州监军病悲思，翁告其子曰：法当甚悸即愈。时通守李宋卿御史严甚，监军内所惮也。翁与其子请于宋卿一道问，因责其过失，监军皇怖汗出，病乃已。殿中承姚程腰脊痛不可俯仰，翁曰：谷，浊气也。当食发怒，四肢受病传于大小络中，痛而无伤，法不当用药，以药攻之则益痛。须一年能偃仰，二年能坐，三年则愈矣。后三年而愈。里妇二：一夜中口噤如死状，翁曰：血脉滞也，不用药，闻鸡声自愈。一行踸踔辄踣，翁曰：脉厥也，当治筋，以药熨之自快。皆验。士陈尧遵妻病，众医以为劳伤，翁曰：亟屏药，是为娠证，且贺君得男子矣。已而果然。又二妇人娠：一咽嘿不能言，翁曰：儿胞大经壅，儿生经行则言矣，不可毒以药。既免，母子俱全。一极壮健，翁偶诊其脉曰：母气已死，所以生者，反恃儿气耳。如期子生母死。翁所治病半天下，神异不可胜记。如上所记，特郑圃之人共知者也。翁有子名怀质，能尽传其学。怀质尝自诊其脉，语人曰：我当暴死。不数年，果暴死。翁读《黄帝内经》，患王冰之传多失义指，间以朱墨笺其下，世尚未见。怀质死，其书亦亡。独太医赵宗古得六元五运之法于翁，尝图以上朝廷，今行于世云。
　　　　　虞鹿

　　按《撄宁集》：虞鹿，宋治平间陵阳人，着《难经注》。
　　　　　孙用和

　　按《古今医统》：孙用和，不知何郡人，性识明敏，通经学，精医方，得歧黄之秘，治平间为奉御太医令。
　　　　　高保衡

　　按《古今医统》：高保衡，熙宁间为国子博士，校正医书，深明方药病机。神宗诏修《内经》有功，赐绯鱼加上骑都尉。
　　　　　林亿

　　按《古今医统》：林亿，熙宁间为光禄卿直秘合，同高保衡校正《内经》，医名大着。
　　　　　钱乙

　　按《宋史》本传：钱乙，字仲阳，本吴越王俶支属，袓从北迁，遂为郓州人。父颖善医，然嗜酒喜游，一旦东之海上不反，乙方三岁，母前死，姑嫁吕氏，哀而收养之。长诲之医，乃告以家世，即泣请往迹寻，凡八九反，积数岁，遂迎父以归，时已三十年矣。乡人感慨，赋诗咏之。其事吕如事父，吕没无嗣，为收葬行服。乙始以《颅顖方》著名，至京师，视长公主女疾，授翰林医学。皇子病瘈瘲，乙进黄土汤而愈。神宗召问黄土所以愈疾状，对曰：以土胜水，水得其平，则风自止。帝悦，擢太医丞，赐金紫，由是公卿宗戚家，延致无虚日。广亲宗子病，诊之曰：此可毋药而愈。其幼在傍，指之曰：是且暴疾惊人，后三日过午可无恙。其家恚不答。明日，幼果发癎，甚急，召乙治之，三日愈。问其故？曰：火色直视，心与肝俱受邪。过午者，所用时当更也。王子病呕泄，他医与刚剂，加喘焉。乙曰：是本中热，脾且伤，奈何复燥之？将不得前后溲，与之石膏汤。王不信，谢去。信宿寖剧，竟如言而效。士病欬，面青而光，气硬。乙曰：肝乘肺，此逆候也。若秋得之可治，今春不可治。其人哀祈，强予药。明日曰：吾药再泻肝而不少却，三补肺而益虚，又加唇白，法当三日死，今尚能粥，当过期。居五日而绝。孕妇病，医言胎且堕。乙曰：娠者五脏传养，率六旬乃更，诚能候其月，偏补之，何必堕！已而母子皆得全。又乳妇因悸而病，既愈，目张不得瞑。乙曰：煮郁李酒饮之使醉，即愈。所以然者，目系内连肝胆，恐则气结，胆衡不下，郁李能去结，随酒入胆，结去胆下，则目能瞑矣。饮之果验。乙本有羸疾，每自以意治之而后甚，叹曰：此所谓周痹也。入脏者死，吾其已夫。既而曰：吾能移之使在末。因自制药，日夜饮之，左手足忽挛不能用，喜曰：可矣。所亲登东山，得茯苓大逾斗，以法啖之尽，由是虽偏废而风骨悍坚如全人，以病免归，不复出。乙为方不名一师，于书无不窥，不靳靳守古法，时度越纵舍，卒与法会，尤邃本草诸书，辨正阙误，或得异药，问之必为言生出本末物色名貌差别之详，退而考之皆合。末年，挛痹寖剧，知不可为，召亲戚诀别，易衣待尽，遂卒。年八十二。　　按《古今医统》：钱乙着有《伤寒指微》、《婴孩论》若干卷。　　按《医学入门》：乙建为五脏之方，各随所宜。谓肝有相火，有泻而无补；肾有真水，有补而无泻，皆启《内经》之秘。厥后张元素、刘守真、张从政尽皆取法。
　　　　　僧奉真 【元觉　法琮　了初】
　　按《梦溪笔谈》：四明僧奉真善医，熙宁中名闻东都，其诊视妙，不差铢分。天章阁待制许元为江淮发运使，奏课京师，时欲入对，而其子疾亟，瞑而不食，惙惙欲死逾宿矣。使奉真视之，曰：脾已绝，不可治，死在明日。元曰：固然。今方有事，须陛对，能延数日否？奉真曰：此可为也。诸脏已衰，唯肝脏独过，脾为肝胜，其气先绝，绝则死。若急泻肝气令衰，则脾少缓，可延三日，过此无术也。乃投之药，至晚遂能张目，稍稍啜粥，明日渐苏能食。元极喜，奉真笑曰：此不足喜，肝气暂舒耳，无能为也。越三日果卒。　　按《鄞县志》：僧奉真传之元觉，元觉传之法琮及了初，皆能续其术焉。
　　　　　黄冠道人

　　按《曹州志》：黄冠道人，姓名不传。熙宁间，曾见于楚丘枣垌村，黄冠青衣。以医名，一方有疾者往求，一与之语，不药而愈。居数月，忽不见，人皆神之，疑为扁鹊，立祠祀焉。
　　　　　杜婴

　　按《仪真县志》：杜婴，字大醇，性能读书，其言近庄，为人旷达而廉清。自托于医，无贫富贵贱，请之辄往，与之财，非义辄谢而不受，时时穷空，几不能自存，而未尝有不足之色。善言性命之理，其心廓然无累于物，故多为贤士夫所知。王安石谓予尝与之语，久而不厌。
　　　　　张骙

　　按《襄垣县志》：张骙，字公度，潞州人。家世业医，而骙尤精方脉，意在活人，不责其报。翰林院学士黄鲁直母安康郡君太夫人病秘结，诸医不能治，骙投饵即愈，鲁直感谢，厚赠之，却不受，飘然而去。
　　　　　郑荣

　　按《宋史》赵自然传：大中祥符中有郑荣者，本禁军，戌壁州还，夜遇神人谓：汝有道气，勿火食。因授以医术，救人。七年，赐名自清，度为道士，居上清宫。所传药能愈大风疾，民多求之，皆刺臂血和饼给焉。
　　　　　庞安时

　　按《宋史》本传：庞安时，字安常，蕲州蕲水人。儿时能读书，过目辄记。父世医也，授以脉诀，安时曰：是不足为也。独取黄帝、扁鹊之脉书治之。未久，已能通其说，时出新意，辨诘不可屈，父大惊。时年犹未冠，已而病聩，乃益读《灵枢》、《太素》、《甲乙》诸秘书。凡经传百家之涉其道者，靡不通贯。尝曰：世所谓医书，予皆见之，惟扁鹊之言深矣。盖所谓《难经》者，扁鹊寓术于其书，而言之不详，意者使后人自求之欤？予之术盖出于此，以之视浅深，决死生，若合符节。且察脉之要，莫急于人迎寸口，是二脉阴阳相应，如两引绳，阴阳均，则绳之大小等，故定阴阳于喉手，配覆溢于尺寸，寓九候于浮沉，分四温于伤寒。此皆扁鹊略开其端，而予参以《内经》诸书，考究而得其说，审而用之，顺而治之，病不得逃矣。又欲以术告后世，故着《难经辨》数万言；观草木之性，与五脏之宜，秩其职任，官其寒热，班其奇偶，以疗百疾，着《主对集》一卷；古今异宜，方术脱遗，备阴阳之变，补仲景论；药有后出，古所未知，今不能辨，尝试有功，不可遗也，作《本草补遗》。为人治病，率十愈八九。踵门求诊者，为辟邸舍居之，亲视飦粥药物，必愈而后遣；其不可为者，必实告之，不复为治。活人无数。病家持金帛来谢，不尽取也。尝诣舒之桐城，有民家妇孕将产七日而子不下，百术无所效。安时之弟子李百全适在旁舍，邀安时往视之，才见即连呼不死，令其家人以汤温其腰腹，自为上下拊摩，孕者觉肠胃微痛，呻吟间生一男子，其家惊喜而不知所以然。安时曰：儿已出胞，而一手误执母肠，不复能脱，故非符药所能为。吾隔腹扪儿手所在，针其虎口，既痛即缩手，所以遽生，无他术也。取儿视之，右手虎口针痕存焉。其妙如此。有问以华佗之事者，曰：术若是，非人所能为也，其史之妄乎？年五十八而疾作，门人请自视脉，笑曰：吾察之审矣，且出入息亦脉也，今胃气已绝，死矣！遂屏却药饵，后数日，与客坐语而卒。　　按《续明道杂志》：蕲水县，有高医庞安时者，治疾无不愈，其处方用意，几似古人，自言心解，初不从人授也。蕲有富家子窃出游，偶邻人有鬬者，排动屋壁，富人子方惊惧，疾走出，惶惑突入市，市方陈刑尸，富人子走仆尸上，因大惊，到家发狂，性理遂错，医巫百方不能已。庞为剂药，求得绞囚绳，烧为灰以调药，一剂而愈。庞得他人药，尝之入口，即知此何物及其多少，不差也。　　按《东坡杂记》：蕲州庞安常，善医而聩，与人语，书在纸，始能答。东坡笑曰：吾与君皆异人也，吾以手为口，君以眼为耳，非异人而何？　　按《书蕉》：庞安常，名安时，蕲水人，宋神哲间名医也。于书无所不读，而尤精于伤寒，妙得长沙遗旨。性豪侈，每应人延请，必驾四巨舟，一声伎，一厨传，一宾客，一杂色工艺之人，日费不赀。　　按《仇池笔记》：庞安常为医，不忠于利，得善书古画，喜辄不自胜。九江胡道士颇得其术，与予用药，无以酬之，为作行草数纸而已，且告之曰：此安常故事，不可废也。参寥子病，求医于胡，自度无钱，且不善书画，求予甚急，予戏之曰：子粲可皎彻之徒，何不下转语作两首诗乎？庞胡二君与吾辈游，不日索我于枯鱼之肆矣。　　按《淡山杂识》：庞安时，蕲州蕲水人也。隐于医，四方之请者，日满其门。安时亦饶于田产，不汲汲于利，故其声益高。余尝见其还自金陵，过池阳，先君命余往谒之，随行四五大官舟，行李之盛，侔部使者。一舟所载声乐也，一舟辎重也，一舟厨传也，一舟诸色技艺人，无不有也。然其人自适，不肯入京。医之妙，亦近世所无也。
　　　　　单骧

　　按《仇池笔记》：蜀人单骧者，举进士不第，顾以医闻。其术虽本于《难经》、《素问》，而别出新意，往往巧发奇中，然未能十全也。仁宗皇帝不豫，诏孙兆与骧入侍，有间，赏赉不赀。已而大渐，二子皆坐诛，赖皇太后仁圣，察其非罪，坐废数年，今骧为朝官而兆已死矣。予来黄州，邻邑人庞安常者，亦以医闻，其术大类骧，而加之以针术绝妙，然患聋，自不能愈，而愈人之病如神。骧、安常皆不以贿谢为急，又颇博通古今，此所以过人也。元丰五年三月，予偶患左手肿，安常一针而愈，聊为记之。
　　　　　孙兆

　　按《医学入门》：孙兆，宋尚药奉御丞。有显官耳鸣，公诊之曰：心脉大盛，肾脉不能归耳。以药凉心，肾脉复归，耳鸣立愈。
　　　　　张立德子

　　按《东坡杂记》：眉山有颖臣者，长七尺，健饮啖，倜傥人也。忽得消渴疾，日饮水数斗，食倍常而数溺，服消渴药而逾年疾日甚，自度必死，治棺衾，嘱其子于人。蜀有良医张立德之子，不记其名，为诊脉，笑曰：君几误死矣！取麝香当门子以酒濡之，作十许丸，取枳枸子为汤饮之，遂愈。问其故。张生言消渴、消中皆脾衰而肾败，土不能胜水，肾液不上溯，乃成此疾。今诊颖臣脉热而肾且衰，当由果酒食过度，虚热在脾，故饮食兼人而多饮水，水既多不得不多溺也，非消渴也。麝香能败酒，瓜果近辄不实。而枳枸亦能胜酒，屋外有此木，屋中酿酒不熟；以其木为屋，其下亦不可酿酒。故以此二物为药，以去酒果之毒也。
　　　　　仇鼎 【张君宜】

　　按《东坡志林》：近世医官仇鼎，疗痈肿为当时第一，鼎死未有继者。今张君宜所能，殆不减鼎，然鼎性行不甚纯淑，世或畏之。今张君用心平和，专以救人为事，殆过于鼎远矣。元丰七年四月七日。
　　　　　黄州僧

　　按《谈圃》：子瞻在黄州，术士多从之游。有僧相见数日，不交一言，将去，怀中取药两贴，如莲蕊而黑色，曰：此烧炼药也，有缓急服之。子瞻在京师为公言，至今收之，后谪海岛无恙，疑得此药之力。
　　　　　萧氏

　　按《杭州府志》：萧氏，失其名，钱塘人，好施予。尝有一僧来谒，萧待之良厚，久而不衰。僧一日拈笔画牡丹遗之。萧初不甚珍重，藏既久，发视之，花瓣中皆有字，隐隐可见，盖古方，大异之。令婿郭某，按方试之，疗人皆奇效。后又令聚药炼为丹，俄见炉上有花，绚灿若牡丹状，丹成如黍珠，用以活人，虽濒死皆苏。自是萧、郭之医，倾动一时。
　　　　　郭照干 【冯氏　郭敬仲】

　　按《钱塘县志》：郭照干，字汝端，汾阳王裔。袓远授宋建隆二年节斡，世称大人节斡。照干自祥符初，由汴徙杭州，多隐德，施予未尝生倦容。有异人乞斋，郭膳之，潜遗牡丹花三朵，覆几上而去。追询之，曰：若累世阴德，全活人，故来相报。花上书妇人证十三方，君子孙世世用之，当无穷乏。如法试之，无不奇验，遂为妇人医。郭氏之以医名，自照干始。　　按《海宁县志》：郭昭干，号文胜。元符三年，由汴南渡，放情山水间，遇道人授以钵，黄封其固，覆几上，且戒曰：公家累世积德，以此报，必一月后乃开。道人去十三日，公弟比部郎昭度，以道人之绐之也，为开视，则钵中有牡丹花一朵，见花瓣中有字皆医方，一瓣俱一方，凡十三瓣，其余瓣字迹，隐隐难明，亟录方罢而花亦随落，大异之。遂按方疗疾，无不奇验。后又炼药为丹，见炉上有花若牡丹状，丹成如黍珠，用以活人，濒死者皆起。传三世有敬仲者，建炎中孟太后遘疾不起，高宗性至孝，下令遍征起太后疾者，敬仲因母冯氏参究诊法，引入宫进药物，食顷而苏，三服乃起。高宗封冯氏为安国夫人，敬仲为光禄大夫；兼赐父杰西山葬地，赐姓赵，故所居里有赵郭之号。
　　　　　张扩

　　按《歙县志》：张扩，宇子充，少好医。从蕲水庞安时游，同学六十人，安时独喜扩。后闻蜀有王朴，善脉，又能以太素知人贵贱祸福，从之期年，得衣领中所藏素书，尽其诀，乃辞去。南陵有富人子伤寒不知人，气息仅存，扩视之曰：此嗜卧证也。后三日当苏，苏则欲饮，欲饮与此药，必熟睡，觉当得汗。已而果然。当涂郭详正子，患嗽，肌骨如削，医多以为劳。扩曰：是不足忧。就坐饮以药，忽大吐，使视涎沫中得鱼骨，宿疾皆愈。在建业，有妇人叩门求医者，扩不在，其弟挥为诊之。及归，挥俱言其状。扩曰：弟与药如是且瘳矣。此其脉当嫠居三年，左乳下有痣也。验之信然。尝有调官都下者，扩诊之谓曰：鰕游脉见，不出七日当死。后五日，得通判齐州，喜曰：张扩妄言耳。我适得官何谓死哉！又二日，晨起进盥，卧地即死。建中靖国初，范纯仁方召而疾作，问曰：吾此去几何？扩曰：公脉气不出半年。范曰：使某得生至京师，则子之赐也。遂与偕行至京师，奏补扩假承务郎。未几，公以不起。闻祟宁中黄诰待淮西提刑，扩谓曰：大夫食禄不在淮西，行且还朝矣。然非今日宰相，所谓宰相者，尤未起，起则有召命，不满岁当三迁。又曰：大夫不病而细君病忧在九月。及蔡京当国，诰被召还，岁中自户部吏部迁左司郎中而妻刘亦适以九月卒。尚书蹇序辰知应天府，扩谓曰：尚书无官脉，旦夕当有谪。俄被旨放归田里。复见之曰：当得州。果得杭州。汪丞相微时，祁门宰陈孺使遍视在学诸生，次至公曰：君位至宰相，然南人得北脉，名宦当由北方起。未几登第，调北京大名主簿，不出北京，积官至中奉大夫，中兴遂为上相。扩后以罪谪永州，至洪州，晨起见帅曰：扩今日时加午当死，后事以累公。帅曰：何至是？扩曰：吾察之，血已入心矣。退使人伺之，及期卒。
　　　　　章迪

　　按《无为州志》：米芾章吉老墓表云：神农有熊氏咸以救民为道。上圣神灵，生而知之，简易无为。后世圣贤相师，或口授若心得，其至也，虽千年若合符契。故孔氏谓安知来者之不如今，又曰圣人有所不能知。夫阴阳储精，神而明之，可不妙哉？无为章氏迪，字吉老，洞精医书，而得针刺之术于《素问》、《内经》之间，以其道救人，寿至七十九。莫不刺肤透胆，随针病已，华佗氏不能过也。又以其道授子济，济誓救三千人，因不复针。又以父道付子权。吾闻士大夫多道济、权，起病如神，逮得守符，亲所尝试。会济请言吾友周元章撰理志，不复多得，愿表墓道，遂直书其事。吾不及识君，观其子孙廉介自守，不以艺取人，知君隐施。夫行符药，除病救人，除害物者，上清有箓，许氏旌阳，鸡犬亦仙去。后之人勿替其志，来于墓下，读吾文者勉之。大观元年，岁在丁亥丙午朔丙戌日，男济立石。
　　　　　章济

　　按《无为州志》：章济，吉老子也，传父业，尤精九针之法，得书之所不传者，洞视五脏，不失毫发，立仆起僵，效难殚述。详见周绅墓志。子权亦与父齐名。
古今图书集成医部全录卷五百八

医术名流列传

　　　　宋

　　　　　宋道方

　　按《挥尘余话》：宋道方毅叔，以医名天下，居南京，然不肯赴请，病者扶携以就求脉。政和初，田登守郡，母病危甚，呼之不至。登怒曰：使吾母死，亦以忧去，杀此人不过斥责。即遣人禽至廷下，呵之云：三日之内不痊，则吾当诛汝以徇众。毅叔曰：容为诊之。既而曰：尚可活。处以丹剂遂愈。田喜甚，云：吾一时相困辱，然岂可不刷前耻乎？用太守之车从妓乐，酬以千缗，俾群卒负于前，增以彩酿，导引还其家。旬日后，田母病复作，呼之则全家遁去，田母遂殂。盖其疾先已在膏肓，宋姑以良药迟其死耳。
　　　　　陈言

　　按《处州府志》：陈言，字无择，青田人，敏悟绝人，长于方脉，治病立效。有不可救者，则预告以期，晷刻无爽。作《三因方论》，研穷受病之源，用药之等，医者宗之。其徒王硕为《简易方》并三论行于世。
　　　　　都向

　　按《陵川县志》：都向进士，博学通医。徽宗时，官修议郎，掌太医院事。远迩求诊，应手而愈，能以其术呜。
　　　　　裴宗元

　　按《古今医统》：裴宗元以医名越，专用成方。及丹溪出而悟曰：操古方以治今病，其势不能以尽合。故其方书遂不盛行也。
　　　　　陈师文

　　按《古今医统》：陈师文，为越名医，与裴宗元一时齐着，其用方亦大同，所定《大观二百九十七方》。
　　　　　靳豪 【靳从谦　靳起蛟】

　　按《杭州府志》：靳豪，其先本三晋人。唐时有靳恒者，知开封府，居官有能名，民爱之，因家焉。后世有豪者，北宋时居东京之显仁坊，隐居市药，每日设浆于肆，以济行者。宣和间，有二道者，日饮于靳氏，靳氏事之，岁余不懈，因曰：吾试若耳。若长者，子孙当有厚报。因书数语授之，言讫不见。视其所授，则秘方也。试之小儿，奇验。高宗南渡，扈跸至武林，遂世为太医。数传至从谦，为御直翰林医官，赐敕特晋三阶，出内府百子图赐之，命以所居巷为百子图巷。靳氏之有百子图，自南宋绍兴三年始也。靳之后有起蛟字霖六者，着有《本草会编》。起蛟之子鸿绪，字若霖，若有《内经纂要》，其业尤精。子咸字以虚，吉字允庵，谦字仁若，皆诸生，而吉尤知名当世。
　　　　　杨大均

　　按《避暑录话》：道士杨大均，蔡州人，善医，能默诵《素问》、《本草》及两部《千金方》，四书不遗一字。与人治病，诊脉不出药，但云此病若何，皆服何药，是在《千金》某部第几卷，即取纸书授之，分两不少差。余在蔡州亲见其事，类若此。余尝问：《素问》，有记性者或能诵，《本草》则固难矣；若《千金》俱药名与分两剂料，此有何义而可记乎？大均言：古之处方，皆因病用药，精深微妙，苟通其意，其文理有甚于章句偶俪，一见何可忘也！大均本染家子，事父孝，医不受赇谢，积其斋施之余，葬内外亲三十八丧。方宣和间道教盛行，自匿名迹，惟恐人知。蔡鲁公闻之，亲手书以延致，使者数十返，不得已一往，留数日即归，不受一钱。余在南京，尝许余避难来山中，未及行而鲁陷蔡州。后闻鲁知其名，厚礼之，与之俱去，今不知存亡。使其果来，虽未可遽为司马子微，此亦一胜士也。因论余庆事，怅然怀之。
　　　　　何澄

　　按《医说》：宣和间有一士人，抱病缠年，百治不瘥。有何澄者善医，其妻请到，引入密室，告之曰：妾以良人抱病日久，典卖殆尽，无以供医药，愿以身酬。澄正色曰：娘子何为出此言？但放心，当为调治取效，切毋以此相污，不有人诛，必有鬼神谴责。未几，士人病愈。何澄一夕梦入神祠，判官语之曰：汝医药有功，不于艰急之际，以色欲为贪，上帝令赐钱五万贯，官一员。未几月，东宫疾，国医不能治，有诏召草泽医，澄应诏进剂而愈。朝廷赐官赐钱，一如其梦。
　　　　　臧中立

　　按《宁波府志》：臧中立，字定民，毘陵人。元丰间客鄞湖南，时抱病求疗者，日数十人，诊治如神。崇宁中，徽宗后病甚，诏求良医，中立应诏，以布衣麻履见。上命之入诊，出问何证。中立对曰：脾脉极虚，殆呕泄之疾作楚，和药以进；且曰：服此得睡为效。至夜半，果思粥食，不一月获安。赐归，诏出官帑，市地筑室湖南以居焉，因名迎凤坊。
　　　　　王况

　　按《挥尘余话》：王况，字子亨，本士人，为南京宋毅叔壻。毅叔既以医名擅南北，况初传其学未精，薄游京师，甚凄然。会盐法忽变，有大贾睹揭示，失惊吐舌，遂不能复入，经旬食不下咽，尩羸日甚。国医不能疗，其家忧惧，榜于市曰：有治之者，当以千万为谢。况利其所售之厚，姑往应其求。既见贾之状，忽发笑不能制，心以谓未易措手也。其家人怪而诘之，况谬为大言答之曰：所笑者，辇毂之大如此，乃无人治此小疾耳。语主人家曰：试取《针经》来！况谩检之，偶有穴与其疾似是者，况曰：尔家当勒状与我，万一不能活，则勿尤，我当为若针之，可立效。主病者，不得已亦从之。急针舌之底，抽针之际，其人若委顿状，顷刻舌遂伸缩如平时矣。其家大喜。谢之如约，又为之延誉，自是翕然名动京师。既小康，始得尽心肘后之书，卒有闻于世。事之偶然有如此者。况后以医得幸，宣和中为朝请大夫，若《全生指迷论》一书，医者多用之。
　　　　　杨介

　　按《古今医统》：杨介，号吉老，泗州人，世医，名闻四方。有郡守病喉痈成流注，久不愈，召介治。知其嗜食所致，惟与生姜一味啖之，食至一斤，始知辛辣而痈愈。守异而问之，答曰：公好食鹪鹩，鹪鹩好食半夏，遗毒于喉间，非姜无以释半夏之毒，用之遂愈。宋徽宗尝苦脾疾，诸医用理中汤不效，介以冰煎服而愈。着《伤寒论脉诀》。　　按《春渚纪闻》：有名士为泗倅者，卧病既久，其子不慧。郡有太医生杨介，名医也，适自都下还，众令其子谒之，且约介就居第诊视。介亦谦退，谓之曰：闻尊君服药，且更数医矣，岂小人能尽其艺耶？其子曰：大人疾势虽淹久，幸左右一顾，且作死马医也。闻者无不绝倒。
　　　　　邓仲霄

　　按《永丰县志》：邓仲霄，西门葛溪桥人，原系河南开封祥符籍。宋宣和年间及第，授翰林，升太子赞善，通医术，冶太子宫妃疾，皆有效验。敕授太医院使，俾统天下郡州县市村镇之医。文天祥赞曰：董氏业医一偏，邓氏儒医两全。本来仁心一点，便是太极一丸。噫！肇统先哲，垂范后贤。种德皆春意，休说杏林仙。后从隆佑孟后，由赣过永丰，始居此焉。
　　　　　金汤二婴女

　　按《永丰县志》：宋宣和二年正月甲子，长安金汤二姓，皆产一婴女，五日能言，七日能书，手录《女科医方》一卷，时以为异。闻于朝，钦宗皇帝召至宫中，问其故，婴女对曰：世人之疾，莫甚于妇人；妇人之疾，莫甚于产厄。上帝不忍，命我救之，故编医方，以传于世。帝叹悦，录其方授孟太后，厚赐而遣之。逾七月，二女俱亡，事闻复厚恤其家。及靖康改元，钦宗北狩，孟太后间关避难，出其方以济人，无不效验。时汤执中、金吉甫皆以医官扈驾，遂家永丰。今丰邑金汤二姓女科，盖本于此。周必大虞集皆有题跋其卷。
　　　　　张明德

　　按《山西通志》：张明德，字显道，襄陵道者，性不喜华丽，精于医，常施于人，而尤急穷困，故远迩求者无虚。太原提刑种师道来求医，随诊授药即愈。师道悦，遂以朝廷所降妙应大师敕旨与之，以酬其劳。
　　　　　朱肱

　　按《古今医统》：朱肱，号无求子，吴兴人，善医，尤邃于伤寒，潜心数十年，穷经义之要，成《活人书》奏进道君，朝授奉议郎医学博士。　　按《医学入门》：无求子，官奉议，深于伤寒，着《活人书》。治南阳太守疾，时医用小柴胡散，连进三服，胸满。公曰：宜煎汁，乃能入经络，攻病取快。今为散，滞膈上，宜乎作满。因煮二剂与之，顿安。
　　　　　任元受

　　按《老学庵笔记》：任尽言，字元受，事母尽孝。母老多疾病，未尝离左右。元受自言：老母有疾之忧，或以饮食，或以燥湿，或以语话稍多，或以忧喜稍过，尽言皆朝暮候之，无毫发之差，五脏六腑中，尽皆洞见曲折，不待切脉而知，故用药必效，虽名医不逮。张魏公作都督，欲辟之入幕，元受力辞曰：尽言方养亲，使得一神丹，可以长年。必持以遗老母不以献公也，况能舍母而与公军事耶？魏公太息而许之。
　　　　　李惟熙

　　按《东坡志林》：舒州有医人李惟熙者，为人清妙，善论物理，云：菱芡皆水物，菱寒而芡暖者，菱开花背日，芡开花向日故也。又云：桃杏花双仁辄杀人者，其花本五出，六出必双仁。旧说草木花皆五出，惟栀子与雪花六出，此殆阴阳之理。今桃杏六出双仁皆杀人者，失常故也。木果之蠹者必不沙烂，沙烂者必不蠹而能浮，不浮者亦杀人。余尝考其理，既沙烂矣，则不能蕴蓄而生虫；瓜至甘而不蠹者，以其沙烂也。此虽末事，亦理有不可欺者。
　　　　　陆曮

　　按《船窻夜话》：陆曮，奉化人，以医术行于时。新昌徐氏妇病产，不远二百里舆致之，及门，妇已死，但胸堂间犹微热，陆入视之曰：此血闷也，能捐红花数十斤，则可以活。主人亟购如数，乃为大锅以煮，候汤沸，遂以三木桶盛汤于中，取窗格籍妇人寝其上，汤气微又进之，有顷，妇人指动，半日遂苏。盖以红花能活血故也。
　　　　　李生

　　按《挥尘余话》，杨介吉老者，泗州人，以医术闻四方。有儒生李氏子，弃业，愿娶其女以受其学，执子婿礼甚恭，吉老尽以精微告之。一日，有灵壁县富家妇有疾，遣人邀李生以往。李初视脉云：肠胃间有所苦邪？妇曰：肠中痛不可忍，而大便从小便中出，医者皆以为无此证，不可治，故欲屈君子。李曰：试为筹之。若姑服我之药，三日当有瘳，不然非某所知也。下小丸子数十粒，煎黄芪汤下之。富家依其言，下脓血数升而愈。富家大喜，赠钱五十万，置酒以问之，曰：始切脉时，觉芤脉现于肠部，王叔和《脉诀》云：寸芤积血在胸中，关内逢芤肠里痈。此痈生肠内所致。然所服者，乃云母膏为丸耳。切脉至此，可以言医矣。李后以医科及第至博士，李植元秀即其从子也。
　　　　　医偏肠毒道人

　　按《船窻夜话》：四明延寿寺一僧，自首至踵，平分寒热，莫晓所以，遍问医者皆不知也。街有道人囊药就市，人皆忽之，既出，不得已召而问之曰：此何疾也？道人曰：此生偏肠毒也。药之而愈。
　　　　　王克明

　　按《宋史》本传：王克明，字彦昭，其始饶州乐平人，后徙湖州乌程县，绍兴干道间名医也。初生时，每乏乳，饵以粥，遂得脾胃疾，长益甚，医以为不可治。克明自读《难经》、《素问》以求其法，刻意处药，其病乃愈。始以术行江淮，入苏湖，针灸尤精。诊脉有难疗者，必沉思得其要，然后与之药。病虽数证，或用一药以除其本，本除而余疾自去。亦有不予药者，期以某日自安。有以为非药之过，过在某事，当随其事治之，言无不验。士大夫皆自屈与游。魏安行妻病风痿，十年不起，克明施针而步履如初。胡秉妻病气秘，腹胀号呼逾旬，克明视之，时秉家方会食，克明谓秉曰：吾愈恭人病，使预会可乎？以半硫丸，碾生姜调乳香下之，俄起对食如平常。庐洲守王安道风噤不语旬日，他医莫知所为。克明令炽炭烧地洒药，置安道于上，须臾而苏。金使黑鹿谷过姑苏，病伤寒垂死，克明治之，明日愈。及从徐度聘金。黑鹿谷适为先排使，待克明厚甚，克明讶之，谷乃道其故，由是名闻北方。后再从吕正己使金，金接伴使忽被危疾，克明立起之，却其谢。张子盖救海州，战士大疫，克明时在军中，全活者几万人。子盖上其功，克明力辞之。克明颇知书，好侠尚义，常数千里赴人之急。初试礼部中选，累任医官。王炎宣抚四川，辟克明不就。炎怒，劾克明避事，坐贬秩，后迁至额内翰林医痊局，赐金紫。绍兴五年卒，年六十七。
　　　　　皇甫坦

　　按《宋史》本传：皇甫坦，蜀之夹江人，善医术。显仁大后苦目疾，国医不能疗，诏募他医。临安守臣张偁以坦闻，高宗召见，问何以治身？坦曰：心无为则身安，人主无为则天下治。引至慈宁殿治太后目疾，至愈。帝喜，厚赐之，一无所受，令持香祷青城山，还复召问以长生久视之术。坦曰：先禁诸欲，勿令放逸，丹经万卷，不如守一。帝叹服，书清静二字以名其庵，且绘其像。禁中荆南帅李道雅敬坦，坦岁谒道。隆兴初，道入朝，高宗孝宗问之，皆称皇甫先生而不名。坦又善相人，尝相道中女，必为天下母，果为光宗后。　　按《九江通志》：皇甫坦，字履道，临淄人，避地入蜀，居峨眉山。尝暮行风雪中，闻人有呼之者，顾一道人卧小庵中，因留与抵足睡，坦自觉热气自两足入，蒸蒸浃体，甚和适。比晓，道人告曰：他日可访我于灵泉观。坦后往灵泉访之，始知所遇者，妙通真人朱桃椎也。其后复与妙通会酒肆中，尽得坎离虚实之旨，内外二丹之秘，常宴坐不寐，其两足外踝皆平偃，顶有珠光。绍兴中，显仁太后患目，国医不能瘳。大后梦黄衣道士，髯面长耳，自言能治目，高宗诏有司物色之。临安守廉得以闻，诏入见慈宁殿，坦为嘘呵布气，目即愈，臀脱了然矣。又诏疗仙韶甄娘躄，亦即愈。辞还山，两宫赐赉甚厚，皆不受。坦既还山，赐诏存问，诏筑室庐阜，以便往召，两宫赐金为筑室费，不受。赐御书清静庵额，诏绘坦像御赞之。
　　　　　范防御 【范思贤　范思明】
　　按《杭州府志》：范防御以颅顖医名五界，有孙思贤、思明，并敦尚孝谊。思贤疗徐一夔子不能乳，思明疗岳冲伯子疹，皆冲雨带笠奔赴之，立愈，人皆比之入井往救云。
　　　　　张永

　　按《绍兴府志》：张永，洛阳人，以医术为翰林医学，与太医令李会通同时。先时会通治宫中疾，用煎剂弗效。永议为散，进之即愈。诏擢会通为驻泊郎。会通奏功由于永，因同授驻泊郎。行八，人呼为八伯驻泊。扈从高宗南渡、因家余姚。后登进士，积劳至礼部尚书学士。所著有《卫生家宝》及《小儿方》传于世。子孙精医者甚多，皆以驻泊为名。然驻泊不知何义，俗传医术精，舟车集焉，因得名。按称授驻泊郎，似是官名。考《宋史》职官志无驻泊郎，第医官内有保安郎，榷易副使，岂即此官而人称之曰驻泊耶？
　　　　　张信

　　按《西安县志》：张信，高宗时扈驾南迁，为国医院使，着劳绩，进秩三品大夫，赐第于衢，遂家西安。
　　　　　李信

　　按《杭州府志》：李信，汴人，小儿医也。官院判。从高宗南渡，遂家于杭之羲和坊。高宗危疾，诏信入侍，因年耄，赐安军入禁中，时号李车儿。
　　　　　张总管

　　按《齐东野语》：赵信公在维扬制阃日，有老张总管者，北人也，精于用针，其徒其得其粗焉。一日信公侍姬苦脾血疾垂殆，时张老留旁郡，亟呼其徒治之。某曰：此疾已殆，仅有一穴或可疗。于是刺足外踝二寸余，而针为血气所吸留，竟不可出。某仓惶请罪曰：穴虽中而针不出，此非吾师不可，请急召之。于是命流星马宵征，凡一昼夜而老张至，笑曰：穴良是，但未得吾出针法耳。遂别于手腕之交刺之，针甫入，而外踝之针跃而出焉，即日疾愈，亦可谓奇矣。然古者针以石为之。昔全元起欲注《素问》，访王孺以砭石，答曰：古人以石为针，不必用铁。《说文》有此砭字。许慎云：以石刺病也。《东山经》云：高氏之山多针石。郭璞云：可以为砭针，《春秋》：美疢不如恶石服。子慎注云：石，砭石也。季世无复佳石，故以针代之耳。又尝闻舅氏章叔恭云：昔倅襄州日，尝获铜针人，全像以精铜为之，腑脏无一不具，其外俞穴则错金书穴名于旁，凡背面二器相合，则浑然全身，盖旧都用此以试医者。其法外涂黄蜡，中实以水，俾医工以分折寸按穴，试针中穴，则针入而水出，稍差则针不可入矣。亦奇巧之器也。后赵南仲归之内府，叔恭尝写二图刻梓以传焉。因并附见于此。
　　　　　严防御

　　按《船窻夜话》：孝宗尝患痢疾，众医不效，德寿忧之。过宫，偶见小药铺，遣中使询之曰：汝能治痢否？曰：专科。遂宣之。因问得病之由，语以食湖蟹多，故致此疾，遂令诊脉。医曰：此冷痢也。其法用新米、藕节细研，以热酒调服。如其法，数服而愈。德寿乃大喜，以金杵臼赐之，乃命以官，至今呼为金杵臼严防御家，可谓不世之遇。
　　　　　陈沂

　　按《杭州府志》：陈沂，其先汴人。当唐干宁时，有名仕良者，以医名于时，奉敕修《圣惠方》，仕至药局奉御，子孙遂世其业。数传至沂，益能阐先世之秘。建炎中，扈跸而南，遂为钱塘人。沂尝治康王妃危疾，有奇效，赐御前罗扇。凡宫中有疾，欲不时召之者，听持扇入禁中，金吾阍侍，皆不得沮止。仕至翰林金紫良医。子孙标木扇象之，至今称陈木扇。
　　　　　陈谏

　　按《浙江通志》：陈谏者，沂之后，尤精先业，治人所不能治之疾，决男女生死，保卫胚胎，往往多奇中。所著有《荩斋医要》。
　　　　　李立之

　　按《杭州府志》：李立之，临安人，在宋以小儿医擅名一时。有婴儿忽患喑，立之令以衾裹小儿，乘高投之地，小儿不觉大惊，遂发声能言。问之曰：此乳搐心也，非药石所能疗。其术之高如此。
　　　　　严三点

　　按《齐东野语》：近世江西有善医，号严三点者，以三点指间知六脉之受病，世以为奇，以此得名。余按诊脉之法，必均调自己之息而后可以候他人之息。凡四至五动为一息，或过或不及，皆为病脉。故有二败、三迟、四平、六数、七极、八脱、九死之法。然则察脉，固不可以仓卒得之，而况三点指之间哉？此余未敢以为然者也。或谓其别有观形察色之术，姑假此以神其术，初不在脉也。
　　　　　王继先

　　按《齐东野语》：绍兴间，王继先号王医师，驰名一时。继而得罪，押往福州居住。族叔袓宫教时赴长沙倅，素识其人，适邂逅旅舍，小酌以慰借之。因求察脉，王忽愀然曰：某受知既久，不敢不告，脉证颇异，所谓脉病人不病者，其应当在十日之内，宜亟反辕，尚可及也。因泣以别。时宫教康强无疾，疑其为妄，然素信其术，于是即日回辕，仅至家数日而殂，亦可谓异矣。
　　　　　许叔微

　　按《武进县志》：许叔微，字知可，毗陵人。尝举乡荐，省闱不第，归舟次吴江平望，夜梦白衣人曰：汝无阴德，所以不第。叔微曰：某家贫无资，何以与人？白衣人曰：何不学医？吾助汝智慧。叔微归，践其言，果得卢扁之妙。凡有病者，无问贵贱，诊候与药不受其直，所活不可胜计。赴春官，舣舟平望，复梦白衣人相见，以诗赠之曰：施药功大，陈楼间处。殿上呼胪，唤六作五。叔微不悟其意。绍兴壬子，叔微以第六人登科，因第二名不录，遂升第五，其上则陈袓言，其下则楼材，方省前梦也。晚岁，取平生已试之方，并记其事实以为《本事方》；又撰《伤寒歌》三卷，凡百篇，皆本仲景法。又有《治法》八十一篇，及《仲景脉法》三十六图，《翼伤寒论》二卷，《辨类》五卷。　　按《檐曝偶谈》：许叔微精于医，云五脏虫皆上行，唯有肺虫下行，最难治。当用獭爪为末，调药于初四初六日治之，此二曰，肺虫上行也。
　　　　　钱闻礼

　　按《古今医统》：钱闻礼，不知何郡人，宋绍兴中为建宁府判，好医方，尤精于伤寒，作《伤寒百问歌》行世。
　　　　　僧慈济 【神济】

　　按《镇江府志》：僧慈济、神济，并丹阳普宁寺僧，遇神仙桑君，授墨锡丹方，洞明医道，察脉如神，遂以医名天下。宣政炎绍间，名公以诗文褒美者甚众。其徒道渊传其术，活人亦多。嘉定中，志恭、永全尚世其业。
　　　　　段康年

　　按《镇江府志》：段康年，父伯，从高宗南迁，后属康年曰：宋室日促，非可仕时也，惟医可托迹耳。康年遂业医而晦其名。人有疾，辄以药济之，弗责报。与漫塘刘文清公相友善，实斋王正肃公屡荐于朝，劝令仕，坚辞弗起。
　　　　　张元珪

　　按《镇江府志》：张元珪，丹徒人，建炎间任太医院御监。高宗太子有疳疾，元珪药之愈，敕赐金虾蟆一，并金帛酒果。敕曰：朕置太医院，储奇艺以寿国脉，蓄药饵以拯疾厄，其任匪轻，非知运变权宜之士，其奚以堪？尔元珪业由世授，术贯天人，神功圣巧，悉皆备焉，可宜旌嘉，用彰不朽。太子久患疳疾，诸医不瘥，未究其源，卿不雷同，深识标本，一药而愈，安不移时，朕甚异之，对以虾蟆疳也，特赐金虾蟆及金帛酒果，以赉不次之功。钦哉！非怪证无以显奇效，非奇效无以着神功。加秩褒宠，无待费辞！敕书刊石以传，迄今六百载，后裔世以医著名。
　　　　　沈良惠

　　按《吴县志》：沈良惠，忘其名，以医仕宋，由汴徙吴，高宗赐书良惠二字，吴人遂以良惠称之。
　　　　　朱杰 【朱鼎】

　　按《江宁府志》：朱杰，生而异相，有隐德，治人目如神，针甫下而翳旋彻。其裔名鼎者，召用有效，锡赉甚厚。
　　　　　杨文修

　　按《古今医统》：杨文修，字仲理，诸暨人。幼以孝闻，因母疾究医，深造其妙。朱晦翁闻其名，就见，与谈通夕。所著有《医术地理拨沙图》。
　　　　　吴源

　　按《休宁县志》：吴源，字德信。上世尝遇异人，授以秘书，传至源，遂以神医称。枢密汪勃保奏引试，医生凡数百人，独冠其曹，授入内府，稍迁至翰林医官。疗劳瘵疾奇中。晚弃官归隐，号南熏老人。干道己巳冬，忽自云：吾无春脉。至期，果摄衣而逝。　　按《古今医统》：吴源，字德信，新安海阳人。宋孝宗时以诗文医学著名，遇道人传以金匮王函之秘，尤能起死回生，人称其神。后征为翰林医官。
　　　　　嵇清 【嵇胜】

　　按《仁和县志》：嵇清，字仁伯，世传秘术，善疗金疮骨损。父初由汴扈跸南渡，时方戎马蹂躏，全活甚众。及北兵入寇，帅臣请俱，值兵溃，因失所在，事闻命清摄职，年未冠早谙先业。已而宫中有患折肱者，他医莫措，清为整治，完好如昔。禁掖诧曰：小小嵇真能接骨耶？寿皇躬亲骑射，时有悞损，应期而瘳，中外益重之。先是大江以南，良医固鲜，正骨一科，尤所罕睹。清既著名，日有扶疾就视者，续断起废，辄见奇效。其后嵇胜者，侍明武庙，以杂科显，掌院事，卒于官，至今称嵇接骨焉。
　　　　　邢氏

　　按《齐东野语》：尝闻陈体仁端明云，绍熙间有医邢氏，精艺绝异。时韩平原知合门事，将出使，俾之诊脉，曰：和平无可言，所可忧者夫人耳。知合回轺日，恐未必可相见也。韩妻本无疾，怪其妄诞不伦，然私忧之。洎出疆甫数月，而其妻果殂。又朱丞相胜非子妇偶小疾，命视之，邢曰：小疾耳，不药亦愈。然自是不宜孕，孕必死。其家以为狂言。后一岁朱妇得男，其家方有抱孙之喜，未弥月而妇疾作，急遣召之，坚不肯来，曰：去岁已尝言之，势无可疗之理。越宿而妇果殂。余谓古今名医多矣，未有察夫脉而知妻死，未孕而知产亡者。呜呼，神矣哉！
　　　　　郭时芳

　　按《兰溪县志》：郭时芳，名桂。其先有汪夫人者，以善医妇人显于宋，掌内府药院事，以功封温国太夫人，子孙世承其业。厥后随宋南迁，散居于浙之东西，杭、绍、金华皆其族也。而金华之族有名化龙字叔大者，又迁于兰溪，实生时芳。时芳于医道甚明，回生起死，百不失一，乡邦倚之为司命，子孙世其业。
　　　　　僧文宥

　　按《悦生随抄》：温陵医僧圆通大智襌师文宥，善脉，晚年不按脉，望而知之。又临终五七年，隔垣而知之。凡病人骨肉往问，视之而知病者之候。予问其故，又曰：以气色知之。苟其气血同者，忧喜皆先见。古有察色，然而未有隔垣而知，亦甚异也。
　　　　　孙琳

　　按《爱竹谈薮》：宋宁宗为郡王时病淋，日夜凡三百起，国医罔措，或举孙琳治之。琳用蒸饼、大蒜、淡豆豉三物捣丸，令以温水下三十丸。曰：今日进三服，病当减三之一，明日亦然，三日病除。已而果然。赐以千缗。或问其说，曰：小儿何缘有淋？只有水道不利，三物能通利故尔。若琳者，其可与语医矣。
　　　　　陈自明

　　按《抚州府志》：陈自明，字良甫，临川人，精于医。以李师圣、郭稽中所著《产论》、《宝庆》诸集，纲领散漫而无统，节目简略而未备，医者不能深求遍览，乃采摭诸家之书，附以家传验方，编葺成书，凡八门，门数十余体，总二百六十余论，论后列方，是为《大全良方》。金坛王肯堂为《证治准绳》，女科一部，全用其书。
　　　　　滕伯祥

　　按《苏州府志》：滕伯祥，吴县庆元间人，乐善好义，遇孤贫不能婚嫁与丧葬者，多为代举，乡党称为滕佛子。尝出郭遇至人，得小儿疳方，因以为业，今其子孙不替所传。
　　　　　钱原浚

　　按《镇江府志》：钱原浚，字彦深，号愈庵。集书数千卷，手录其精要，点校而读之，有得则标题于上旁。通医术，着《集善方》三十六卷。
　　　　　江嚞

　　按《婺源县志》：江嚞，字明远，以医名家，远近病者群集，一剂辄差。邑尝大疫，煮散遍饮之。邑宰季子志梦神告曰：吾谨避江君，病者愈矣。既而果然。理宗久不豫，前郡守范钟当国荐之，召至，一再进药，上遂安，欲官不愿。先是城东有古水，鹳巢其颠，嚞见人缘木得所伏二卵而下，就买之，复归于巢，微伤矣，越月而雏生。忽二鹳俱飞至药局，遗一草而去。嚞取视之，有红藤缠繞，根叶犹润，嚞乃栽于花盆，及宝佑间公主得漏胎疾，嚞以藤和剂果验。先是鹳盖远取藤以缠破卵也。居京师十年，称疾丐归，赐宅一区。
　　　　　陈文中

　　按《医学入门》：陈文中，字文秀，宋宿州人，为安和郎判太医局，兼翰林良医。明大小方脉，于小儿痘疹，尤精其妙。淳佑中，与保安。翰林医正郑惠卿同编《幼幼新书》，又着《小儿病方论》一卷。
　　　　　戴煟

　　按《温州府志》：戴煟，号复庵，永嘉人。文端公溪之后，为临安府知录。咸淳间，谢后得异疾，舌出不能收，煟应召，敷以消风散立愈。后大喜，询知文端孙，妻以侄女。后元兵至，弃官学道，遇异人授以赤天之秘，能飞谒帝。后游龙虎山，又至衢州，有吏抱文书卷其右，俾署左判官御下，署毕索视，则瓯郡回禄文也。未几，郡果大火，惟煟家得免。
　　　　　吴观善

　　按《仁和县志》：吴观善，字思贤。其先汴人，南渡时，曾袓崇明，徙杭为小儿医，其业出外家范防御氏；范又出外家徐防御氏，号有源流。三传至观善，名益起，人皆奔走之。
　　　　　钱宝

　　按《镇江府志》：钱宝，字文善，原浚曾孙，号复斋，诗多藻思，工小楷行书，精于医，拯危济困，恒孜孜焉。所著有《医案》、《运气说》、《复斋集》。
　　　　　张济

　　按《闻见后录》：无为军医张济，善用针，得诀于异人，云能解人而视其经络，则无不精。因岁饥疫，人相食，凡视一百七十人，以行针无不立验。如孕妇因仆地而腹偏左，针右手指而正；久患脱肛，针顶心而愈；伤寒翻胃，呕逆累日，食不下，针眼眦立能食。皆古今方书不着。陈莹中为作传云。
　　　　　初虞世

　　按《老学庵笔记》：初虞世，字和甫，以医名天下。元符中，皇子邓王生月余，得癎疾，危甚，群医束手。虞世独以为必无可虑，不三日王薨。信乎医之难也。　　按《古今医统》，初虞世为宋朝医，有超见，论源皆深究《素》、《难》之理。所著有《养生必用》。
　　　　　张锐

　　按《古今医统》：张锐，字子刚，郑州人，官为团练使。笃好医方，遂得精妙，声名远着。凡有求疗，虽及细民，皆用意为治。一妇产后患大泄喉痹，诸医谓两证不能并治，以为必死。公视之，与药十余粒，使吞之，咽通而泻止。人异之，公曰：理中丸裹紫雪耳。喉痹非寒药不可，泄泻非理中不止。紫雪下咽则消释无余，得至腹中则附子药也。夫何异！　　按《撄宁集》：张锐治伤寒已死一昼夜面赤者，即用药灌之，次早遗屎尿而苏，更进平胃散而安。
　　　　　杨士瀛

　　按《福建通志》：杨士瀛，字登父，怀安人，精医学，若《活人总括医学真经》行于世。　　按《古今医统》，杨士瀛，名登父，号仁斋。世业医学，至登父尤精，每以活人为心，集有《直指方论》二十八卷行世。
　　　　　郑桨

　　按《福建通志》：郑桨，字孔济，长乐人，工医术，诊脉能豫知年数生死，亦能诗。
　　　　　怀居士

　　按《陈州志》：怀居士，名敏，字仲讷，宛丘人也。少喜医方，自《神农本草》、《黄帝内外经》、《扁鹊仓公传》，无所不观，遂以其方名，为医博士。为人治疾，数有功。居数年厌之，以其方授子孙，并致家政，筑室独居，聚浮屠书，阖门读之。江湖淮浙之滨，浮屠氏之达者，无不来款，王公大人多与之游。年七十岁，举累世不葬丧二十余，曰：是责在我，不当以累子孙。子和孙遘皆守其方。古者贵三世医，于怀氏益信已。
　　　　　吴镕

　　按《宁国县志》：吴镕，字国器，业儒，隐于医，全活者众，略不计利。年几百岁，视明听聪，发黑如漆，面奕奕有光，东庄诸老，目之为不老仙。以孙应昂领乡荐，沾锡类恩授迪功郎，卒。
　　　　　谢复古

　　按《古今医统》：谢复古，为宋翰林学士，习医药，尤工于伤寒，发仲景之奥旨。
　　　　　林颐寿

　　按《福建通志》：林颐寿，字褒世，晋江人。父附贡辟雍，袓母杨氏尝苦背疡，溃烂径数寸，颐寿曰：败脓在中，侵食旁肉，若抆拭则不堪痛楚。乃俟其熟寐，潜舐去，敷药而愈。庐父墓，有芝产之瑞。事继母弥谨，继母卒，庐墓有白鹊数十，往来庐上，人以为孝感。颐寿博览经史，尤工大字，精医业，所活甚众，切脉言生死迟速无差。里人为着孝友传。年六十八，一夕谈笑而卒。号华阳处士。
　　　　　刘伯桓

　　按《福建通志》：刘伯桓，崇安人，天资淳朴，尝遇异人授以岐黄之术，自是求治者，无不全活。
　　　　　张季明

　　按《古今医统》：张季明，名杲，新安人，世业医术有名，至杲尤诚确精粹，博该诸书，所得辄采录，成《医说》十卷。
　　　　　范九思

　　按《古今医统》：范九思，不知何郡人，善医善针，沉疴悉能起之。一人患喉内生蛾，诸医不能愈，且畏针，范与末药，计以笔搽之，遂暗藏针于内，刺之即愈矣。
　　　　　周与权

　　按《撄宁集》：周与权，字仲立，宋临潼人，着《难经辨正释疑》。
　　　　　任度

　　按《医学入门》：有患者尝饥，吞食下至胸，便即吐出，医作噎疾膈气治之，无验。任度视之曰：此疾盖因蛇肉不消所致，但揣心腹上有蛇形也。病者曰：素有大风，常求蛇肉食之。遂合硝、黄以治，微利而愈。
　　　　　程约

　　按《古今医统》：程约，字孟博，新安婺源人。世业医，至约尤着，而更得针砭之妙，若有《医方图说》行世。　　按《婺源县志》：程约，字孟博，世工医。其先有号种德居士者，邑宰许应龙因改所居之坊为种德坊。精针法，同邑马荀仲自许齐名，约不然也。太守韩瑗尝有疾，马为右胁针之，半入而针折。马失色曰：非程孟博不可。约至，乃为左胁下一针，须臾而折针出，疾亦即愈，由是优劣始定。
　　　　　唐与正

　　按《古今医统》：唐与正，不知何郡人，善医，凡人有奇疾，以意疗之，无不效。一小女患风痹赤肿，诸医以风热治之不效。唐诊视云：肝肺之风热故，治之遂愈。惟顶上高肿寸许，询其乳母好饮热酒，唐遂悟，以前剂倍加葛根，数服而消。　　按《医学入门》：唐与正治饮热酒，顶高数寸，用葛花倍服而愈。治因服黑铅丹，卧则小便微通，立即不能涓滴，服诸通利药不效。公曰：乃结砂时铅不死，硫黄飞去，铅入膀胱，故卧则偏重犹可溲，立则正塞水道，自不能通。用金液丹三百丸，分为十服，煎瞿麦汤下。盖膀胱得硫黄，积铅成灰，从水道下，累累如细砂，其病遂愈。
　　　　　王朝弼 【王渊　王槐】

　　按文天祥《金匮歌》序：《金匮歌》者，乡前辈王君良叔之秘医方也。初，良叔以儒者涉猎医书，不欲以一家名。一日，遇病数十辈同一证，医者曰：此证阴也，其用某药无疑。数人者骈死，医者犹不变。良叔曰：是证其必有他合，少更之，遂服阳证药，自是皆更生焉。良叔冤前者之死也，遂发念取诸医书，研精探索，如其为学，然久之无不通贯，察证辨脉，造神入妙，如庖丁解牛，伛偻承蜩。因自撰为方剂，括为歌诗，草纸蝇字，连帙累牍，以遗其后人曰：吾生平精神，尽在此矣。其子季浩，以是为名医。其子庭举，早刻志文学，中年始取其所藏读之，今医遂多奇中。一日，出是编，予然后知庭举父子之有名于人，其源委盖有所自来矣，天下岂有无本之学哉？世道不淑，清淳之时少，乖戾之时多，人有形气之私，不能免于疾，世无和扁，寄命于尝试之医，斯人无辜，同于岩墙桂桎之归者，何可胜数？齐高强曰：三折肱如为良医。《楚辞》曰：九折臂而成医。言屡尝而后知也。《曲礼》曰：医不三世，不服其药。言尝之久而后可信也。人命非细事，言医者类致谨如此。然则良叔，齐楚人所云医也。若庭举承三世之泽，其得不谓之善医已乎？予因谓庭举曰：凡物之精，造物者秘之，幸而得之者，不敢轻，然其久未有不发。周公金縢之匮，兄弟之秘倩也，至成王时而发。艺袓金匮之誓，母子之秘言也，至太宗时而发。君所谓《金匮歌》者，虽一家小道，然袓宗之藏本，以为家传世守之宝，其为秘一也。子之发之也，以其时考之，则可矣。庭举曰：大哉斯言！予袓之泽，百世可以及人。予为子孙，不能彰悼先志，恐久遂沉泯，上遗先人羞，敢不承教，以广之于人。予嘉庭举之用心，因为序其本末如此。良叔讳朝弼，季浩讳渊，庭举名槐云。
　　　　　宋彦举

　　按《癸辛杂识》：赵子昂云，北方有宋彦举者，针法通神，又能运气。谓初用针，即时觉热，自此流入经络，顷刻至患处，用补泻之法治之，则病愈而气血流行矣。
　　　　　丘经历

　　按《癸辛杂识》：刘汉卿郎中患牙槽风，久之颔穿，脓血淋漓，医皆不效。在维扬有丘经历，益都人，妙针法，与针委中及女膝穴，是夕脓血即止，旬日后颔骨蜕去，别生新者。其后张师道亦患此证，亦用此法针之而愈，殊不可晓也。丘常治消渴者，遂以酒酵作汤饮之而愈，皆出于意料之外。委中穴在腿(月秋)中。女膝穴在足后跟。俗言丈母腹痛，灸女婿脚后跟。乃舛而至此，亦女膝是也。然灸经无此穴。又云女须穴。
　　　　　郎简

　　按《宋史》本传：郎简，以工部侍郎致仕，好医术，人有疾，多自处方以疗之。有《集验方》数十行于世。
　　　　　周洪
　　按《宋史》本传：周洪，字文渊，邓州穰人，进士甲科，为开州推官，中身言书判，改秘书省著作佐郎，通判戎州。俗不知医，病者以祈禳巫祝为事。洪取古方书，刻石教之，禁为巫者，自是人始用医药。
　　　　　崔世明

　　按《宋史》崔与之传：崔与之，字正子，广州人。父世明，试有司连黜。每曰：不为宰相，则为良医。遂究心岐黄之书，贫者疗之，不受值。古今图书集成医部全录卷五百九

医术名流列传

　　　　金

　　　　　李庆嗣

　　按《金史》本传：李庆嗣，洛人。少举进士不第，弃而学医，读《素问》诸书，洞晓其义。天德间，岁大疫，广平尤甚，贫者往往阖门卧病，庆嗣携药与米分遗之，全活者众。庆嗣年八十余，无疾而终。所著《伤寒纂类》四卷，考证《活人书》二卷、《伤寒论》三卷、《针经》一卷，传于世。
　　　　　纪天锡

　　按《金史》本传：纪天锡，字齐卿，泰安人。早弃进士业，学医，精于其技，遂以医名世。集注《难经》五卷，大定十五年，上其书，授医学博士。
　　　　　张元素 【张璧】

　　按《金史》本传：张元素，字洁古，易州人。八岁试童子举，二十七试经义进士，犯庙讳下第，乃去学医，无所知名。夜梦有人用大斧长凿，凿心开窍，纳书数卷于其中，自是洞彻其术。河间刘完素病伤寒八日，头痛脉紧，呕逆不食，不知所为。元素往候，完素面壁不顾。元素曰：何见待之卑如此哉！既为诊脉，谓之曰：脉病云云。曰：然。初服某药用某味乎？曰：然。元素曰：子误矣！某味性寒下降，走太阴，阳亡汗不能出。今脉如此，当服某药则效矣。完素大服，如其言遂愈。元素自此显名。元素治病，不用古方，其说曰：运气不齐，古今异轨，古方新病，不相能也。自为家法云。　　按《古今医统》：张元素善知药性气味阴阳厚薄升沉之微，李时珍称其《灵》、《素》而后一人，着《珍珠囊》引经佐使。李杲师事之，尽得其学。子璧得父业，名著当时，号云岐子，有《脉诀》行世。
　　　　　刘完素

　　按《金史》本传：刘完素，字守真，何间人。尝遇异人陈先生，以酒饮守真，大醉，及寤，洞达医术，若有授之者。乃撰《运气要旨论》、《精要宣明论》。虑庸医或出妄说，又着《素问元机原病式》，特举二百八十八字，注二万余言。然好用凉剂，以降心火益肾水为主，自号通元处士云。【按陈先生，查《畿辅通志》，称陈希夷，未知是否】
　　　　　张从正

　　按《金史》本传，张从正，字子和，睢州考城人。精于医，贯穿《素》、《难》之学，其法宗刘守真，用药多寒凉，然起疾救死多取效。古医书有汗下吐法，亦有不当汗者汗之则死，不当下者下之则死，不当吐者吐之则死，各有经络脉理，世传黄帝岐伯所为书也。从正用之最精，号张子和汗下吐。妄庸浅术，习其方剂，不知察脉原病，往往杀人。此庸医所以失其传之过也。其所著有六门二法之目，存于世云。　　按《河南通志》：张从正，兴定中召补太医，居无何辞去，乃与麻知几辈，日游(氵隐)水之上，讲明奥义，辨析元理，遂以平日闻见及尝试效者，辑为一书，凡十四卷，名曰《儒门事亲》。
　　　　　窦汉卿

　　按《古今医统》：窦汉卿为金太师，善医，妙于针。有死去经日者，若胸前稍温，针之立起。着有《针经指南》、《标幽赋》，诚为古今之轨范。
　　　　　成无己

　　按《古今医统》：成无己，世习儒医，无己尤该博群书，有敏质，袓述仲景伤寒，辨析表里虚实，极其旨趣，着有《伤寒论明理论》凡数十卷行世。
　　　　　王博 【韩荧】

　　按《凤阳府志》：王博、韩荧，皆医道通神。宿州卫有百户李昶者，方十五六岁时，以弱疾几不起，延二公视之。韩曰：此儿病即愈，寿且至八十余。王再视之亦曰：寿八十四岁而终，病不日当愈。人皆笑其迂。后竟病痊，至八十四岁而终。
　　　　　丘处机

　　按《西轩客谈》：历代方士皆谓有不死药以惑时君，既而炼药不成，或劝服药，反速其至死者多矣。金末，道士丘处机应蒙古国主聘，问：有好长生之药么？对曰：有卫生之道，无长生之药。可谓杰然不群者矣。
　　　　元

　　　　　李元

　　按《兖州府志》：李元，字善长，滕人，以医侍世祖，奏对称旨。从比安王那木罕西征，行万余里，为叛主海都所得，幽之六年，乃得脱归，觐世袓于行在，上问其来状，顾左右曰：是人万里来归，尽忠孝于我，虽蒙古弗逮也，厚劳赐之。逾年，迁大中大夫都总管府达鲁花赤，清而有惠，恺悌宜民，以年老致仕，退处滕阳，年八十四而卒。
　　　　　麻九畴

　　按《古今医统》：麻九畴，字知几，莫州人。三岁识字，七岁能书，长通经史。因疾从子和学医，遂尽得其妙，济活甚多。
　　　　　王仲明

　　按《江南通志》：王仲明，江都人，善医。平章廉希宪疾，世袓召仲明治之，未即行，人强之曰：君能起廉相，是惠及天下也。仲明遄往，投以一匕，立愈。世袓欲官之，辞不就。
　　　　　王宏毅

　　按《陕西通志》：王宏毅，字子远，唐王珪之裔。初习举子业。宋末，诣京试赋，会元兵克汴，家族离散，乃避难习医，管太医院事，治疾如神。
　　　　　王镜泽

　　按《金华府志》：王镜泽，名开，宇启元，兰溪人。家贫，好读书，不遇于时，遂肆力医道，游大都窦太师汉卿之门二十余年，悉传其术以归。窦公嘱之曰：传吾术以济人，使人无病，即君之报我也。遇人有疾，辄施针砭，无不立愈。至元初，领扬州教授，以母老辞。所著有《重注标幽赋》传于世。子国瑞，孙廷玉，曾孙宗泽，皆克世其业云。
　　　　　刘资深

　　按《永嘉县志》：刘资深，世传医学，元初郡中大疫，郡守肩舆迎之，投剂皆愈。
　　　　　许国祯

　　按《山西通志》：许国祯，曲沃人，博通经史，尤精医术。金末避兵嵩州永宁县，河南平，归寓太原。元世袓在潜邸，以医征至瀚海，留守掌医药。庄太后有疾，国祯刻期而愈。世袓即位，授荣禄大夫，提点太医院事，赐金符；至元三年改授金虎符；十二年，迁礼部尚书。尝上疏言节财赋，禁服色，明怯律，严武备，设谏官，均卫兵，建学校，立朝仪，事多施行。凡所荐引，皆知名士，世袓嘉之，遂拜集贤大学士，进阶光禄大夫。卒年七十六，特赠金紫光禄大夫，谥忠宪，后追封蓟国公。　　按《古今医统》：许国祯，字进之，为元世袓掌医药，有奇效。世袓患痰，进药味苦不饮。祯曰：良药苦口利于病，忠言逆耳利于行。世袓然之，遂饮药而愈。
　　　　　李浩

　　按《滕县志》：李浩，其先曲阜人，五世袓官于滕，因家焉。大父义，父玉，皆以儒显。而浩喜医方术，慕仓公之为人也。元初常往来东平间，为人治病，决死生，其验如神。所著有《素问钩元》、《仲景或问》、《诸药论》甚精。窦文正默幼从其子元学，荐之元世袓，两老不可征，诏有司岁给衣米终其身。
　　　　　李杲

　　按《元史》本传：李杲，字明之，镇人也。世以赀雄乡里。杲幼岁好医药，时易人张元素以医名燕赵间，杲捐千金从之学，不数年尽传其业。家既富厚，无事于技，操有余以自重，人不敢以医名之。土大夫或病其资性高謇，少所降屈，非危急之疾，不敢谒也。其学于伤寒、痈疽、眼目病为尤长。北京人王善甫为京兆酒官，病小便不利，目睛凸出，腹胀如鼓，膝以上坚硬欲裂，饮食且不下，甘淡渗泄之药皆不效。杲谓众医曰：疾深矣！《内经》有之：膀胱者津液之府，必气化乃出焉。今用渗泄之剂，而病益甚者，是气不化也。启元子云：无阳者阴无以生，无阴者阳无以化。甘淡渗泄皆阳药，独阳无阴，其欲化得乎？明日以群阴之剂投，不再服而愈。西台掾萧君瑞二月中，病伤寒发热，医以白虎汤投之，病者面黑如墨，本证不复见，脉沉细，小便不禁。杲初不知用何药，及诊之曰：此立夏前误用白虎汤之过。白虎汤大寒，非行经之药，止能寒腑脏，不善用之，则伤寒本病隐曲于经络之闸。或更以大热之药救之，以苦阴邪，则他证必起，非所以救白虎也。有温药之升阳行经者，吾用之。有难者曰：白虎大寒，非大热何以救？君之治奈何？杲曰：病隐于经络间，阳不升则经不行，经行而本证见矣。本证又何难焉？果如其言而愈。魏邦彦之妻目翳暴生，从下而上，其色绿，肿痛不可忍。杲云：翳从下而上，病从阳明来也，绿非五色之正，殆肺与肾合而为病邪？乃泻肺肾之邪，而以入阳明之药为之使。既效矣，而他日病复作者三，其所从来之经与翳色各异。乃曰：诸脉皆属于目，脉病则目从之。此必经络不调，经络不调则目病未已。问之果然。因如所论而治之，疾遂不作。冯叔献之侄栎，年十五六，病伤寒，目赤而烦渴，脉七八至。医欲以承气汤下之，已煮药而杲适从外来。冯告之故，杲切脉大骇曰：几杀此儿！《内经》有言：在脉诸数为热，诸迟为寒。今脉八九至，是热极也。而会要大论云：病有脉从而病反者，何也？脉之而从，按之不鼓，诸阳皆然，此传而为阴证矣。令持姜、附来，我当以热因寒用法处之。药未就而病者爪甲变，顿服者八两，汗寻出而愈。陕帅郭巨济病偏枯，二指着足底不能伸。杲以长针刺骩中，深至骨而不知痛，出血一二升，其色如墨，又且缪刺之，如此者六七，服药三月，病良已。裴择之妻病寒热，月事不至者数年，已喘嗽矣，医者率以蛤蚧、桂、附之药投之。杲曰：不然。夫病阴为阳所搏，温剂太过，故无益而反害，投以寒血之药则经行矣。已而果然。杲之设施，多类此。当时之人，皆以神医目之。所著书今多传于世云。　　按《嘉莲燕语》：李杲，字明之。其袓贫时，夜坐读书，有一女子从室西地中出，与杲袓坐谈甚美。少顷，渐以身亲杲袓，杲袓屹然不动。将告去，杲袓问曰：汝是何神何鬼耶？女子取笔书于几上曰：许身愧比双南。遂复入地下。已而阅子美诗，始悟其为金也。掘之得金一笥，笥上压一石，石面刻云：金一笥畀李氏，孙以医名后世。后杲果从张元素学医术，尽得其业，号东垣先生。
　　　　　曾世荣

　　按《衡州府志》：曾世荣，号育溪，精于方脉，着《活幼心书》行于世。大德丙午，衡民不戒于火，延及二千余家，火迫世荣宅，四顾无以为计，忽颷尘中但闻人声喧呼：此曾世荣宅！并力进水百余器，烟止风收，而宅与书板俱得不焚。谈者皆云世荣用心仁恕，故造物默佑之也。
　　　　　陆怡

　　按《松江府志》：陆怡，字悦道，华亭人。常在杭州，得遗珠值千缗，候求者还之。尤善医。汴人段氏客比邻，一夕溘死，怡取马枥去底，置大釜上，舁死者内之，蒸以葱药；及旦，皮腐而气复。大德间，召至京师，右丞相答剌罕哈剌哈孙使切脉，竟曰：丞相无疾，惟左足大拇指一脉不到。时哈孙欲试其艺，先以物约之也。称为神人，欲官之，力辞归，赐号悦道处士。
　　　　　释普映

　　按《德兴县志》：释普映，长居院僧，通究释典，尤精岐黄术。元武宗取为太医，除授僧录司，在朝十二乍。
　　　　　释拳衡

　　按《德兴县志》：释拳衡，烧香院僧，通释典，善医，投剂无不效。至治三年，皇后疾。拳衡献药有功，赐号忠顺药师，领五省采药使。
　　　　　杨元直

　　按《祥符县志》：杨元直，字大方，泽之仲子。继父医业，以著书历仕世袓成英泰定数朝，官至文明馆大学士，兼太医院掌医卿。卒赠光禄大夫，河南北行中书省平章柱国，追封梁国，谥忠穆。
　　　　　葛应雷

　　按《苏州府志》：葛应雷，郡人，字震父。袓思恭，宋宣义郎。父从豫，进义校尉，皆攻医。应雷幼习举子业，学日进。宋亡，遂以家藏方书，研精覃思，其处方制剂，率与他医异。时浙西提刑李判官，中州名医也，尝因父疾自诊之，复咨于应雷。闻其言论，父子相顾骇愕曰：南方亦有此人耶？尽出所藏刘守真、张洁古诸书，与之讨论，无不吻合，而刘张之学行于江南者自此始。扁其斋曰：恒。谓医不可无恒也。由平江医学教授升江浙医官提举。　　按《吴县志》：葛应雷，字震父，攻于医，着《医学会同》二十卷，推五运六气之标本，察阴阳升降之左右，以定五脏六腑之虚实，合经络气血之注，而知疾病之候，死生之期。其处方制剂砭焫，率与他医异。
　　　　　葛应泽

　　按《苏州府志》：葛应泽，应雷弟，仕平江路官医提领。子正蒙，字仲正，世其业。居杉渎桥故第，所扁医室曰复生堂。其座右铭曰：济世之道莫大乎医，去疼之功莫先乎药。乃周丞相书，篆刻犹存。
　　　　　罗知悌

　　按《古今医统》：罗知悌，字敬夫，世称太无先生，精于医术，得金刘完素之传，旁通张从正、李杲二家之书，有异见，惟好静僻，厌与人接。惟丹溪为得意弟子，遂尽教以所学云。　　按《杭州府志》：罗知悌，字子敬，号太无，钱塘人，以医侍穆陵，甚见宠厚。丹溪朱彦修志医，遍历江湖，不遇明者，还至武陵，遇知悌，俟门下三载，始得见。知悌爱其诚，尽以其术授之。彦修遂以医名东南。知悌能词章，善挥翰，贫病无告，予之药，无不愈者，仍瞻以调理之资。
　　　　　朱震亨

　　按戴良《丹溪翁传》：丹溪翁者，婺之义乌人也。姓朱氏，讳震亨，字彦修，学者尊之曰丹溪翁。翁自幼好学，日记千言。稍长，从乡先生治经，为举子业。后闻许文懿公得朱子四传之学，讲道八华山，复往拜焉，益闻道德性命之说，宏深粹密，遂为专门。一日，文懿谓曰：吾卧病久，非精于医者，不能以起之。子聪明异常人，其肯游艺于医乎？翁以母病脾，于医亦粗习，及闻文懿之言，即慨然曰：士苟精一艺，以推及物之仁，虽不仕于时，犹仕也。乃悉焚弃向所习举子业，一于医致力焉。时方盛行陈师文、裴宗元所定《大观二百九十七方》，翁穷昼夜是习，既而悟曰：操古方以治今病，其势不能以尽合，苟将起度量，立规矩，称权衡，必也《素》、《难》诸经乎？然吾乡诸医，鲜克知之者。遂治装出游，求他师而叩之。乃渡浙江，走吴中，出宛陵，抵南徐，达建业，皆无所遇。及还武林，忽有以其郡罗氏告者。罗名知悌，字子敬，世称太无先生，宋理宗朝寺人，学精于医，得金刘完素之真传，而旁通张从正、李杲二家之说。然性褊甚，恃能厌事，难得意。翁往谒焉，凡数往返，不与接，已而求见愈笃。罗乃进之曰：子非朱彦修乎？时翁已有医名，罗故知之。翁既得见，遂北面再拜以谒，受其所教。罗遇翁亦甚欢，即授以刘、张、李诸书，为之敷扬三家之旨，而一断于经。且曰：尽去而旧学，非是也。翁闻其言，涣焉无少凝滞于胸臆。居无何，尽得其学以归。乡之诸医，泥陈、裴之学者，闻翁言，即大惊而笑且排，独文懿喜曰：吾疾其遂瘳矣乎？文懿得末疾，医不能疗者十余年，翁以其法治之，良验。于是诸医之笑且排者，始皆心服口誉。数年之间，声闻顿着。翁不自满足，益以三家之说推广之，谓刘、张之学，其论脏腑气化有六，而于湿热相火三气致病为最多，遂以推陈致新泻火之法疗之，此固高出前代矣。然有阴虚火动，或阴阳两虚，湿热自盛者，又当消息而用之。谓李之论饮食劳倦内伤脾胃，则胃脘之阳不能以升举，并及心肺之气，陷入中焦，而用补中益气之剂治之，此亦前人之所无也。然天不足于西北，地不满于东南。天阳也，地阴也。西北之人，阳气易于降；东南之人，阴火易于升。苟不知此，而徒守其法，则气之降者固可愈，而于其升者亦从而用之，吾恐反增其病矣。乃以三家之论，去其短而用其长，又复参之以太极之理，易《礼记》、《通书》、《正蒙》诸书之义，贯穿《内经》之言，以寻其指归。而谓《内经》之言火，盖与太极动而生阳，五性感动之说有合；其言阴道虚，则又与《礼记》之养阴意同。因作相火及阳有余阴不足二论以发挥之。其论相火有曰：阳动而变，阴静而合，而生水火木金土。然火有二焉，曰君火，日相火。君火者，人火也；相火者，天火也。火内阴而外阳，主乎动者也，故凡动皆属火。以名而言，形质相生，配于五行，故谓之君；以位而言，生于虚无，守位禀命，故谓之相。天生物恒于动，人有此生亦恒于动，然其所以恒于动者，皆相火助之也。见于天者，出于龙雷则木之气，出于海则水之气也。具于人者，寄于肝肾二部，肝属木而肾属水也。胆者肝之腑，膀胱者肾之腑，心胞络者肾之配，三焦以焦言，而下焦司肝肾之分，皆阴而下也。天非此火不能生，人非此火不能以有生。天之火虽出于木而皆本乎地，故雷非伏、龙非蛰、海非附于地，则不能鸣、不能飞、不能波也。鸣也，飞也，波也，动而为相火者也。肝肾之阴，悉具相火，人而同乎天也。或曰：相火，天人所同，东垣何以指为元气之贼？又谓：火与元气不两立，一胜则一负。然则如之何而可使之无胜负乎？曰：周子曰，神发知矣，五性感动而万事出。五者之性，为物所感，不能不动。谓之动者，即《内经》五火也。相火易动，五性厥阳之火，又从而扇之，则妄动矣。火既妄动则煎熬真阴，阴虚则病，阴绝则死。君火之气，经以暑与热言之，而相火之气则以火言，盖表其暴悍酷烈，有甚于君火也。故曰，相火，元气之贼。周子曰：圣人定之以中正仁义而主静。朱子亦曰：必使道心常为之主，而人心每听命焉，此善处乎火者也。人心听命于道心，而又能主之以静，彼五火将寂然不动。而相火者，惟有扶助造化，而为生生不息之运用尔！夫何元气之贼哉？或曰：《内经》相火，注言少阴少阳矣，未尝言及厥阴太阳，而吾子言之何也？曰：足太阳少阴，东垣尝言之。治以炒蘗，取其味辛，能泻水中之火。戴人亦言胆与三焦、肝与胞络，皆从火治，此历指龙雷之火也。余以天人之火，皆生于地，如上文所云者，实广二公之意耳。或曰：《内经》言火者非一，往往于六气中见之，而言脏腑者，未之有也。二公岂他有所据耶？曰：经以百病皆生于风寒暑湿燥火之动而为变者，岐伯历指病机一十九条，而属火者五，此非相火为病之出于脏腑者乎？考之《内经》诸热瞀瘈则属之火，诸狂躁越则属之火，诸病腑肿痛酸惊骇则属之火；又《原病式》曰：诸风掉眩，属于肝火之动也；诸气膹郁病痿，属于肺火之升也；诸湿肿满属于脾火之胜也；诸痛痒疮疡，属于心火之用也。是皆火之为病，出于脏腑者然也。噫！以陈无择之通达，犹以暖热论君火，日用之火论相火，是宜后人之聋瞽哉！其论阳有余阴不足，有曰：人受天地之气以生，天之阳气为气，地之阴气为血，然气常有余而血常不定，何为其然也？天大也，为阳而运于地之外；地居天之中为阴，而天之大气举之。日实也，属阳而运于月之外；月缺也，属阴而禀日之光以为明者也。则是地之阴已不胜夫天之阳，月之阴亦不敌于日之阳。天地日月尚然，而况于人乎。故人之生，男子十六岁而精通，女子十四岁而经行。是有形之后，犹有待于乳哺水谷之养，而后阴可与阳配，成乎人而为人之父母，古人必近三十二十而后嫁娶者，可见阴气之难于成，而古人之善于保养也。钱仲阳于肾有补而无泻，其知此意者乎？又按《礼记》注曰：人惟五十，然后养阴。又《内经》有云：年至四十，阴气自半而起居衰者，盖男子六十四岁而精绝，女子四十九岁而经断。夫以阴气之成，止为三十年之运用，而竟已先亏，可不知所保养也。经曰：阳者天也，主外；阴者地也，主内。故阳道实，阴道虚。斯言岂欺我哉？或曰：远取诸天地日月，近取诸男子之身，曰有余，曰不足，吾已知之矣。人在气交之中，今欲顺阴阳之理，而为摄养之法，如之何则可？曰：主闭藏者，肾也；司疏泄者，肝也。二脏皆有相火，而其系上属于心。心，君火也，为物所感则易于动，心动则相火翕然而随。圣贤教人收心养心，其旨深矣。天地以五行更迭衰旺而成四时，人之五脏六腑亦应之而衰旺。四月属已，五月属午，为火大旺，火为肺金之夫，火旺则金衰。六月属未，为土大旺，土为水之夫，士旺则水衰。况肾水尝借肺金为母，以补助其不足，古人于夏月必独宿而淡味，兢兢业业，保养金水二脏，正嫌火土之旺尔。《内经》又曰：冬藏精者，春不病温。十月属亥，十一月属子，正元气潜伏闭藏以养其本然之真，而为来春升动发生之本，若于此时不恣欲以自戕，至春升之际，根本壮实，气不轻浮，尚何病之可言哉？于是翁之医益闻四方，以病来迎者，遂辐辏于道，翁咸往赴之。其所治病凡几，病之状何如，施何良方，饮何药而愈，自前至今，验者何人，何县里主名，得诸见闻，班班可纪。浦江郑义士病滞下，一夕忽昏仆，目上视，溲注而汗泻。翁诊之，脉大无伦，即告曰：此阴虚阳暴绝也，盖得之病后酒且内，然吾能愈之。急命治人参膏，而且促灸其气海。顷之手动，又顷而唇动。及参膏成，三饮之，苏矣。其后服参膏尽数斤，病已。天台周进士病恶寒，虽暑亦必以绵蒙其首，服附子数百，增剧。翁诊之，脉滑而数，即告曰：此热甚而反寒也。乃以辛凉之剂，吐痰一升许，而蒙首之绵减半；仍用防风通圣饮之愈。周固喜甚。翁曰：病愈后须淡食以养胃，内观以养神，则水可生火可降，否则附毒必发，殆不可救。彼不能然，后竟疽发背死。浙省平章南征闽粤还，病反胃，医以为可治，翁诊其脉告曰：公之病不可言也。即出。独告左右曰：此病得之惊后，而使内火木之邪相挟，气伤液亡，肠胃枯损，食虽入而不化，食既不化，五脏皆无所禀，去此十日死。果如言。郑义士家一少年，秋初病热，口渴而妄语，两颧火赤，医作大热治。翁诊之，脉弱而迟，告曰：此作劳后病温，惟当服补剂自已。今六脉皆搏手，必凉药所致，竟以附子汤啜之，应手而瘥。浙东宪幕傅氏子病妄语，时若有所见，其家妖之。翁切其脉，告曰：此病痰也。然脉虚弦而沉数，盖得之当暑饮酸又大惊。傅曰：然。尝夏因劳而其渴，恣饮梅水一二升，又连得惊数次遂病。翁以治痰补虚之剂处之，浃旬愈。里人陈时叔病胀，腹如斗，医用利药转加。翁诊之，脉数而濇，皆曰：此得之嗜酒，嗜酒则血伤，血伤则脾土之阴亦伤，胃虽受谷，不能以转输，故阳升阴降而否矣。陈曰：某以嗜酒，前后溲见血者有年。翁用补血之剂投之，验。权贵人以微疾来召，见翁至，坐中堂自如。翁诊其脉，不与言而出。使诘之，则曰：公病在死法中，不出三月。且入鬼录，顾犹有骄气耶？后果如期死。一老人病目无见，使来求治。翁诊其脉微甚，为制人参膏饮之，目明如常时。后数日，翁复至，忽见一医在庭炼礞石，问之，则已服之矣。翁愕然曰：此病得之气大虚，今不救其虚，而反用礞石，不出此夜必死。至夜参半，气奄奄不相属而死。一男子病小便不通，医治以利药，益甚。翁诊之，右寸颇弦滑，曰：此积痰病也。积痰在肺，肺为上焦，而膀胱为下焦，上焦闭则下焦塞，譬如滴水之器，必上窍通而后下窍之水出焉。乃以法大吐之，吐已病如失。一妇人病不知，稍苏，即号叫数四而复昏。翁诊之，肝脉弦数而且滑，曰：此怒心所为，盖得之怒而强酒也。诘之则不得于夫，每遇夜，引满自酌解其怀。翁治以流痰降火之剂而加香附以散肝分之郁，立愈。一女子病不食，面北卧者且半载，医告术穷。翁诊之，肝脉弦出寸口，曰：此思男子不得，气结于脾故耳。叩之则许嫁丈夫入广且五年。翁谓其父曰：是病惟怒可解，盖怒之气击而属木，故能冲其土之结，今宜触之使怒耳。父以为不然。翁入而掌其面者三，责以不当有外思。女子号泣大怒，怒已进食。翁复潜谓其父曰：思气虽解，然必得喜，则庶不再结。乃诈以其夫有书，旦夕且归。后三月。夫果归而病不作。一妇人产后有物不上如衣裙，医不能喻。翁曰：此子宫也。气血虚，故随子而下。即与黄芪、当归之剂而加升麻举之；仍用皮工之法，以五倍子作汤洗濯，皱其皮，少选，子宫上。翁慰之曰：三年后可再生儿，无忧也。如之。一贫妇寡居病癞，翁见之恻然，乃曰：是疾世号难治者，不守禁忌耳。是妇贫而无厚味，寡而无欲，庶可疗也。即自具药疗之，病愈；后复投四物汤数百，遂不发动。翁之为医，皆此类也。盖其遇病施治，不胶于古方，而所疗皆中。然于诸家方论，则靡所不通。他人靳靳守古，翁则操纵取舍，而卒与古合。一时学者，咸声随影附，翁教之，亹亹忘倦。一日，门人赵良仁问太极之旨，翁以阴阳造化之精微，与医道相出入者论之。且曰：吾于诸生中，未尝论至于此，今以吾子所问，故偶及之。是盖以道相告，非徒以医言也。赵出语人曰：翁之医，其始橐钥于此乎？罗成之自金陵来见，自以为精仲景学。翁曰：仲景之书，收拾于残篇断简之余，然其间或文有不备，或意有未尽，或编次之脱落，或义例之乖舛，吾每观之，不能以无疑，因略摘疑义数条以示。罗尚未晤及。遇治一疾，翁以阴虚发热，而用益阴补血之剂疗之，不三日而愈。罗乃叹曰：以某之所见，未免作伤寒治。今翁治此，犹以芎、归之性辛温，而非阴虚者所宜服，又况汗下之悞乎？翁春秋既高，乃徇张翼等所请，而着《格致余论》、《局力发挥》、《伤寒辨疑》、《本草衍义补遗》、《外科精要新论》诸书，学者多诵习而取则焉。翁简悫贞良，刚严介特，执心以正，立身以诚，而孝友之行，实本乎天质。奉时祀也，订其礼文而敬莅之；事母夫人也，时其节宣以忠养之。宁歉于己而必致丰于兄弟，宁薄于己子而必施厚于兄弟之子。非其友不友，非其道不道。好论古今得失，慨然有天下之忧，世之名公卿多折节下之。翁每直陈治道，无所顾忌，然但语及荣利事，则拂衣而起。与人交，一以三纲五纪为去就。尝曰：天下有道，则行有枝叶；天下无道，则辞有枝叶。夫行本也，辞从而生者也。苟见枝叶之辞，去本而末是务，辄怒溢颜面，若将浼焉。翁之卓卓如是，则医又特一事而已。然翁讲学行事之大方，已具吾友宋太史濂所为翁墓志，兹故不录，而窃录其医之可传者，庶使后之君子得以互考焉。　　按《宋濂集》：丹溪先生既卒，宗属失其所倚借，井邑失其所凭依，嗜学之士失其所承事，莫不仿徨遥慕，至于洒涕。濂闻之，中心尤摧，咽不自胜。盖自加布于首，辄相亲于几杖间，订义贫疑，而求古人精神心术之所寓，先生不以濂为不肖，以忘年友遇之，必极言而无所隐，故知先生之深者，无逾于濂也。方欲聚厥事行，为书以传来世，而先生之子玉汝，从子嗣泛，忽踵濂门，以先生从弟无忌所为状，请为表以勒诸墓上。濂何敢辞！先生讳震亨，字彦修，姓朱氏。其先出于汉槐里令云之后，居平陵。至晋永兴中，临海太守泛始迁今婺之义乌，子孙蝉联，多发闻于世，郡志家乘载之为详。当宋之季，有东堂府君者，讳良佑，懿然君子人也。盖以六经为教，以宏其宗。府君生某，某生迪功郎桂，迪功生乡贡进士环，先生之大父也。父讳元，母某氏。先生受资爽朗，读书即了大义，为声律之赋，刻烛而成，长老咸器之。已而弃去，尚侠气，不肯出人下，乡之右族或陵之，必风怒电激，求直于有司，上下摇手相戒，莫或轻犯。时乡先生文懿许公，讲道东阳八华山中，公上承考亭朱子四传之学，授受分明，契证真切，担簦而从之者，亡虑数百人。先生叹曰：丈夫所学，不务闻道，而唯侠是尚，不亦惑乎？乃抠衣往事焉。先生之年，盖已三十六矣。公为开明天命人心之秘，内圣外王之微。先生闻之，自悔昔之沉冥颠隮，汗下如雨。由是日有所悟，心扃融廓，体肤如觉增长，每宵挟册，坐至四鼓，潜验默察，必欲见诸实践，抑其疏豪，归于粹夷，理欲之关，诚伪之限，严辨确守，不以一毫苟且自恕，如是者数年，而其学坚定矣。岁当宾兴，先生应书秋闱，幸沾一命以验其所施，再往再不利，复叹曰：不仕固无义，然得失则有命焉。苟推一家之政，以达于乡党州闾，宁非仕乎？先是府君置祭田三十余亩，合为一区，嗣人递司穑事，以陈时荐，然有恒祭而无恒所。先生乃即适意亭遗址，建祠堂若干楹，以奉先世神主，岁时行事。复考朱子家礼而损益其仪文，少长咸在，执事有恪，深衣大带，以序就列，宴私洽比，不愆于礼。适意亭者，府君所造，以延徐文清公之地，先生弗忍其废，改创祠堂之南，俾诸子侄肆习其中。包银之令下，州县承之，急如星火，一里之间，不下数十姓，民莫敢与辨。先生所居里，仅上富氓二人。郡守召先生，自临之曰：此非常法，若不受头乎？先生笑曰：守为官，头固当惜，民不爱也。此害将毒子孙，必欲多及，民愿倍输吾产当之。守虽怒，竟不能屈。县有暴丞好谄渎鬼神，欲修岱宗祠以僥福，惧先生莫己与，以言尝之曰：人之生死，岳神实司之，欲治其宫，孰敢干令？先生曰：我受命于天，何庸媚土偶为生死计耶？且岳神无知则已，使其有知，当此俭岁，民食糠核不饱，能振吾民者，然后降之福耳。卒罢其事。赋役无艺，胥吏高下其手，以为民奸，先生集同里之人，谓曰：有田则科徭随之，君等入胥吏饵而互相倾，非策之上也。宜相率以义，絜其力之朒赢而敷之。众翕然从。每官书下，相依如父子，议事必先集。若苛敛之至，先生即以身前，辞气恳款，上官多听，为之裁损。县大夫劝耕于乡，将有要于民，先生惧其临境，邪幅屝屦，往迎于道左，大夫惊曰：先生何事乃尔耶？先生曰：民有役于官，礼固应尔。大夫曰：劝耕善乎？先生曰：私田不烦宫劝，第公田生青刍耳。是时圭田赋重，种户多逃亡，故先生以此为风。大夫一笑而去。乡有蜀墅塘，周围凡三千六百步，溉田至六十亩，而堤多缺坏，水竭，数以旱告。先生倡民兴筑，置坊墉，凿为三窦，时其浅深而舒泄之，民食其利。后十年，山水暴至，堤又坏，先生命再从子漳力任其事，以嗣其成。县令长或问决狱得失，先生必尽心为之开导。东杨郭氏父子三人，虐殴小民几毙，又贯针鳅腹，逼使吞之。事移义乌鞫问，当其父子皆死。先生曰：原其故杀之情，亦一人可偿尔。二子从父之命，宜从末减，若皆杀之，无乃已重乎！事上，从先生议。张甲行小径中，适李乙荷任器来，几中甲目，甲怒，拳其耳而死。甲乙皆贫人，甲又有九十之亲。先生曰：贳甲罪则废法，徇法，甲必瘐死，亲无以养亦死。乙尸暴于道，孰为藏之？不若使竟其葬埋，且慰其亲，徐来归狱，服中刑耳。或曰：甲或逃奈何？先生曰：若以诚待之，必不尔也。县如先生言，后会赦免。细民有斩先生丘木者，先生讯之，民弗服。先生闻于县，将逮之，人交让民曰：汝奈何犯仁人耶？民曰：计将安出？人曰：先生长者也，急舁木还之，当尔贷。民从之，先生果真而不问。先生客吴，妙湛院尼刻木作人形，以为厌蛊。馆客陈庚得之，欲发其事。尼惧甚。先生知之，以计绐陈出，碎其木刻。陈归怒且詈。先生徐曰：君乃士人，获此声于吴楚间，甚非君利。傥乏金，我财可通用，勿忧也。尼后辇金帛为谢，先生叱而去。方岳重臣及廉访使者，闻先生名，无不愿见，既见无不欲交章荐之。先生皆力辞。唯民瘼吏弊，必再三蹙頞告之，不啻亲受其病者。覃怀郑公持节浙东，尤敬先生，以尊客礼礼之。众或不乐，竞短其行于公。公笑曰：朱聘君盛举诸公之长，而诸公顾反短之，何其量之悬隔耶？皆惭不能退。初，先生壮龄时，以母夫人病脾，颇习医。后益研(石靡)之，且曰：吾既穷而在下，泽不能至远，其可远者，非医将安务乎？时方盛行陈师文、裴宗元所定《大观二百九十七方》，先生独疑之，曰：用药如持衡，随物重轻，而为前人古方，新证安能相值乎？于是寻师而订其说，渡浙江，走吴，又走宛陵、走建业，皆不能得。复回武林，有以罗司徒知悌为告者。知悌字子敬，宋宝佑中寺人，精于医，得金士刘完素之学而旁参于李杲、张从正二家。然性倨甚，先生谒焉，十往返不能通。先生志益坚，日拱立于其门，大风雨不易。或告罗曰：此朱彦修也。君居江南而失此士，人将议君后矣。罗遽修容见之，一见如故交。为言学医之要，必本于《素问》、《难经》，而湿热相火，为病最多，人罕有知其秘者。兼之长沙之书详于外感，东垣之书详于内伤，必两尽之，治疾方无所憾，区区陈裴之学泥之且杀人。先生闻之，夙疑为之释然。学成而归，乡之诸医，始皆大惊，中而笑且排，卒乃大服，相推尊愿为弟子。四方以疾迎候者，无虚日，先生无不即往，虽雨雪载途，亦不为止。仆夫告痡，先生谕之曰：病者度刻如岁，而欲自逸耶？窭人求药无不与，不求其偿；其困厄无告者，不待其招，注药往起之，虽百里之远弗惮也。江浙省臣往讨闽寇，深入瘴地，遂以病还钱塘。将北归，先生脉之曰：二十日死。使道经三衢时召吾，可使还燕，然亦不能生之也。如期卒于姑苏驿。权贵人以微疾来召，危坐中庭，列三品仪卫于左右。先生脉已，不言而出。或追问之，先生曰：三月后当为鬼，犹有骄气耶？及死，其家神先生之医，载粟为寿，先生辞之。一少年病热，两颧火赤不能自禁，躁走于庭，将蹈河。先生曰：此阴证也，制附子汤饮之。众为之吐舌，饮已其疾如失。先生治疗，其神中若此甚多。门人类证有书，兹不详载。先生孤高如鹤，挺然不群，双目有小大轮，炯光如日，毅然之色，不可陵犯。而清明坦夷，不事表襮，精神充满，接物和粹，人皆乐亲炙之。语言有精魄，金锵铁铿，使人侧耳耸听，有蹶然兴起之意。而于天人感应殃庆类至之说，尤竭力戒厉，反复不厌。故其教人也，人既易知，昏明强弱，皆获其心。老者则爱慈祥，幼者则乐恭顺，莫不皆知忠信之为美，固未能一变至道，去泰去甚，有足观者。或有小过，深掩密覆，唯恐先生之知。凡先生杖履所临，人随而化。浦汤郑太和十世同居，先生为之喜动颜面，其家所讲冠婚丧祭之礼，每咨于先生而后定。盖先生之学，稽诸载籍，一以躬行为本。以一心同天地之大，以耳目为礼乐之原，积养之久，内外一致，夜寐即平昼之为，暗室即康衢之见，汲汲孜孜，耄而弥笃。每见夸多鬬靡之士，辄语之曰：圣贤一言，终身行之弗尽，奚以多为？至于拈英摘艳之辞，尤不乐顾，且以吾道蟊贼目之。及自为文，率以理为宗，非有关于纲常治化，不轻论也。居室垣墉，敦尚俭朴；服御唯大布宽衣，仅取蔽体；藜羹糗饭，安之如八珍。或在豪家大姓，当其肆筵设席，水陆之羞，交错于前，先生正襟默坐，未尝下箸。其清修苦节，能为人之所不能为，而于世上所悦者，淡然无所嗜，惟欲闻人之善，如恐失之，随闻随录，用为世劝。遇有不顺轨则者，必诲其改；事有难处者，又导之以其方。晚年识见尤卓，尝自括苍还，道过永康，谓人曰：青田之民器悍，值此法弛令乖之时，必依险阻啸聚为乱。已而果然。又尝告亲友曰：吾足迹所及广矣！风俗浇漓日甚，垂髫之童，亦能操狡谋冈，上天怒已极，必假手歼之，盍力善以延其嗣乎？时方承平，闻者咸笑先生之迂。言未几，天下大乱，空村无烟火，动百余里。先生所著书，有《宋论》一卷，《格致余论》若干卷，《局方发挥》若干卷，《伤寒论辨》若干卷，《外科精要发挥》若干卷，《本草衍义补遗》若干卷，《风水问答》若干卷，凡七种，微文奥义，多发前人之所未发。先生尝曰：义理精微，礼乐制度，吾门师友，论著已悉，吾可以无言矣。故其所述，独志于医为多。先生生于至元辛巳十一月二十八日，卒于至正戊戌六月二十四日。濒卒，无他言，独呼嗣泛谓曰：医学亦难矣，汝谨识之！言讫，端坐而逝。享年七十有八。娶戚氏，道一书院山长象袓之女，先三十五年卒。子男二，嗣衍玉汝，嗣衍亦先三年卒。女四，适傅似翁、蒋长源、吕文忠、张思忠。孙男一，文椐；女二，一适丁榆，一尚幼。其年十一月日始葬先生于某山之原，卒后之五月也。先生所居曰丹溪，学者尊之而不敢字，故因其地称之曰丹溪先生云。夫自学术不明于天下，凡圣贤防范人心，维持世道之书，往往割裂摭拾，组织成章，流为哗世取宠之具。间有注意遗经，似若可尚，又胶于训诂之间，异同纷拿，有如聚讼。其视身心皆藐然若不相关，此其知识，反出于不学庸人之下。于戏！秦汉以来则或然矣，然而灵荐不鸣，孽狐之妖弗息；黄钟不奏，瓦缶之音日甚。天开文运，濂洛奋兴，远明先圣之绪，流者遏而止之，胶者释而通之，一期闿廓其昏翳，挽回其精明而后已。至其相传，唯考亭集厥大成，而考亭之传，又唯金华之四贤，续其世嗣之正，如印印泥，不差毫末，此所以辉连景接而芳猷允着也。先生少负任侠之气，不少屈挠及闻道德性命之说，遽变之而为刚毅，所以局量宏而任载重，寤寐先哲，唯日不足，民吾同胞之念，须臾莫忘。虽其力或弗支，苟遇惠利，少足以濡物，必委蛇周旋，求尽其心。应接之际，又因人心感发之机，而施仁义之训，触类而长，开物成化，所谓风雨霜露，无非君子之教者，要亦不可诬也。致思于医，亦能搜隐抉秘，倡明南方之绝学，婴疢之家，倚以为命。先生一布衣耳，其泽物有如此者。使其得位于朝以行其道，则夫明效大验，又将何如哉？呜呼！先生已矣，其山峙渊澄之色，井洁石贞之操，与其不可传者，弗能即矣。徒因其遗行而诵言之，见闻不博，恶能得十一于千百之间哉？虽然，舍是又无足以求先生者。敢摭状之概，叙而为之铭曰：濂洛有作，性学复明。考亭承之，集厥大成。化覃荆扬，以及闽粤。时雨方行，区萌毕达。世嗣之正，实归金华。绵延四叶，益煜其葩。辟诸上尊，置彼逵路。随其志分，不爽其度。有美君子，欲振其奇。血气方刚，畴能侮予。七尺之躯，忍令颠越。壮龄已逾，亟更其辙。更之伊何？我笈有书。负而东游，以袪所疑。非刻非厉，曷图曷究。岂止惜阴？夜亦为昼。昔离其罿，今廓其蒙。始知人心，与宇宙同。出将用世，时有不利。孚惠家邦，庶亨厥志。勤我祠事，以帅其宗。况有诗书，以陶以砻。以畅其施，期寿夫物。苟躬可捐，我岂遑恤。仁义之言，绳绳弗休。昭朗道真，释除欲雠。上帝有赫，日注吾目。天人之交，间不容粟。听者耸然，如闻巨镛。有声铿鍧，无耳不聪。旁溢于医，亦绍绝躅。开阐元微，功利尤溥。敛其豪英，变为毅宏。所以百为，度越于人。呫呫世儒，出入口耳。竞藻鬬华，析门殊轨。以经为戏，此孰甚焉。不有躬行，其失曷镌。世途方冥，正资扬燎。梦梦者天，使埋其耀。精神上征，定为长庚。与造化游，白光焞焞。表德幽墟，遵古之义。佥曰允哉！是词无愧。
　　　　　王珪

　　按《古今医统》：王珪，字均章，号中阳老人，吴郡人。志行高洁，见道真明，尤邃于医学，屏世虑，隐居吴之虞山，人称隐君。所著方书，超出群表。自幼及壮至老，调摄有序，论证有旨，至于诸痰诸饮挟火为患，悉究精详。制有滚痰丸，最神效，名《泰定养生主论》。
　　　　　潘璟

　　按《古今医统》，潘璟，不知何郡人，善医，诊视有异见。一妇怀孕二岁，一妇孕十四月，俱不产。璟诊视曰：非孕也，疾也。作剂饮之。孕二岁者下肉块百余，孕十四月者下大蛇，二妇俱得活。
　　　　　危亦林

　　按《撄宁集》：危亦林，号达斋，元时人。高袓云仙，游学东京，遇董奉二十五世方脉，至公五叶而学益备，技益工，所活者益众。官本州医学教授，刻苦凡十稔，编成《世医得效方》十有九卷。
　　　　　余士冕

　　按《歙县志》：余士冕，字子敬。父幼白，精岐黄理，辑有《苍生司命》。冕尤能世其家学，沉疴立起，试多奇中。补益前书未备者，曰：《诸证析疑》。子之俊医验，一如其父。
　　　　　张谨

　　按《太仓州志》：张谨，字敬民，双凤里人。业医，以荐仕至医师。谨所治，能起垂死，竟不责报。寿七十二。
　　　　　刘亩

　　按《甄宁县志》：刘亩，字扣中，韐九世孙，自号和斋。业医而精，性乐施与，病者与之药，贫者施之棺，人感其德。卒之日，无不泣下者。
　　　　　叶汝楠

　　按《瓯宁县志》：叶汝楠，字子林，精岐黄术痘疹一科，全活甚众。
　　　　　沈好问

　　按《浙江通志》：沈好问，字裕生，钱塘人。世业小儿医，至好问益精。视小儿病，洞见脏腑，尤善治痘证。所著有《素问集解》、《痘疹启微》、《本草类证》诸书。子允振，字慎伯，亦良医，有父风。　　按《仁和县志》：沈好问，字裕生，别号启明。先世以针灸　籍太医院，扈宋南渡，徙居杭，杭人传为沈铁针云。好问颕慧绝人，取袓医秘笈，昼夜研究者数年。其视人疾病，必见脏腑中所滞之物，然后以药疗之，故病者无不愈。侍御郭太薇邀之闽，大中丞喻醒哲邀之蜀，督师王总戎邀之大同，而好问皆以一匕立起。题授太医院院判，请告归卒。
　　　　　叶如庵

　　按《湖广通志》：叶如庵，黄冈儒医，诊视有方，撰《伤寒大易览》一编，为时所宗。
　　　　　樊子晋

　　按《湖广通志》：樊子晋，麻城人，读书明理，审病察脉，预知人十年生死，医学宗之。
　　　　　赵良

　　按《古今医统》：赵良，字以德，号云居，江浦人，丹溪弟子，有高致，精医术。张士诚据吴，召不往，挈家隐华亭乡中。以活人为心，医造阃奥，沉疴悉能起。着有《医学宗旨》、《金匮衍义》等书行世。
　　　　　吴绶

　　按《浙江通志》：吴绶，钱塘人。着《伤寒蕴要全书》，发明五运六气，画图立说，究极元微。以名医征至京师，仕至太医院院判。北归时，湖墅有冯英者，病伤寒，一时诸医议用承气汤，邀绶视之，曰：将战汗矣，非下证也，当俟之。顷刻，果得战汗而解。
　　　　　徐存诚

　　按《江南通志》：徐存诚，祁门人，善医，蓄药救人。
　　　　　陈白云

　　按《绍兴府志》：陈白云，绍兴人，不知何名，项昕传其医术。
　　　　　吴恕

　　按《杭州府志》：吴恕，字如心，钱塘人。少贫，货乌蛇丸以治风疾。时采风使适有患此疾者，召恕与谈，惊服其论议，遂委治之，疾果愈，其名遂震。后征至京师，投太医院御医。恕念伤寒为病传变不常，张仲景《伤寒论》旨意幽深，非穷理之至者，莫窥其要，乃潜心研究，本《伤寒论》、朱奉议《活人书》约为赋，以发其隐，复纂《指掌图》以开示初学。仲景奥旨，囊括殆尽，世之业医者，往往宗之。
　　　　　唐永卿

　　按《嘉定县志》：唐永卿，其先以御医从高宗南渡，永卿精习其术，仕元，为平江路医学教授。
　　　　　陆文圭

　　按《元史》陆文圭传：文圭，字子方，江阴人。幼颕悟，读书过目不忘，博通经史百家，及天文、地理、律历、医药、算数之学。宋咸淳初中乡选，宋亡隐居城东，学者称墙东先生。朝廷数遣使驰币聘之，以老疾不果行，卒。
　　　　　赵才鲁

　　按《上虞县志》：赵才鲁，宋宗室裔也，业儒安贫，常遇异人得禁方，医有奇验。
　　　　　梁周泰

　　按《稷山县志》：梁周泰，字百亨，由儒医元至正间授平阳路医教授。子权，孙叔东，皆能世其业，邑人称其有活人之功。子孙世跻科目，为邑望族。
　　　　　王东野 【旷世儦】

　　按《吉安府志》：王东野，永新人，精方脉，尝着《本草经》，当时知名，任太医院御医。虞文靖、揭文安、陈雪楼、刘申斋、赵子昂，咸与之交而尤厚。赵魏公以老致仕归，邑人旷处良传其学，卒为名医。处良曾孙世儦精医术，士大夫重之，至为之语曰：命非景儒不谈，药非世儦不服。景儒精星术。今旷氏医学世其家。
　　　　　陆仲远

　　按《江南通志》：陆仲远，青阳人，医不嗜利，有逸士风，能察腧穴经脉，审荣卫顺逆。轩履到门，日数百，而园池竹石，觥筹铿铿然乐也。年老思九子芙蓉不能去，日着《千金圣惠方》，子孙守之，遂家于此。
　　　　　廖文彬

　　按《延平府志》：廖文彬，将乐人，质酷钝，日夜读医书，废寝食，以求通晓，用药如神。尤好施，人称仁医。有司荐太医，辞。举医官又辞。曰：吾性愚鲁，愿为散人。
　　　　　王翼

　　按《阳城县志》：王翼，幼颕悟，七岁闻人诵唐诗一过，能历历诵之；八岁善属文；既长，日记千言。应进士举，因染疾弃业，遂精医术，疗疾多奇验。旁通律历，尤工于诗。所著有《素问注疑难》、《伤寒歌括》、《算术》若干卷，诗五百余篇。
　　　　　李诇

　　按《钱塘县志》：李诇，字孟言，号樗散生。负气节，善诗，卖药金陵，病者无不与，与者无不瘳，盖贤而隐者也。
　　　　　宋会之

　　按《钱塘县志》：宋会之，名医也。治水蛊，碎干丝瓜，入巴豆十四粒同炒，独用瓜炒陈仓米而去之，研成丸，服百粒。其言曰：巴豆逐水，瓜象人络，仅借为引，而以米投胃气。是深知医者。
　　　　　徐复

　　按《松江府志》：徐复，宇可豫，号神翁，华亭南桥人，海盐州医学教授。其先宋濮阳太守熙，通异人授以《扁鹊神镜经》，顿有所悟，遂以医名世。复尤精《灵枢》、《素问》诸书，其治病常审南北，察强弱缓急而投之，故百不失一。会稽杨维桢病久痢，不食饮，众医皆曰：元气脱，不可治矣。复诊之曰：顷于西门视一剧证，其脉与公等，然公七日起，彼不出三日当殂。遂投剂，至期愈，而阅三日者殂矣。维桢有歌纪其事。
　　　　　刘开

　　按《南康府志》：刘开，字立之，习释老学，常游庐山，遇异人授以太素脉行世。元帝召赴阙，赐号复真先生，卒葬于西古山。着有《方脉举要》。
　　　　　王公显

　　按《绍兴府志》：王公显，新昌人，字达卿，性聪敏。方元盛时，人习科举业，其父乃使学医，私语之曰：不久将有干戈之难，汝勿求仕，业医则可矣。由是公显遂精于医。未几，南北兵起，父言果验。邑中大疫，公显与其子宗兴沿门疗治，所活甚众。孙性同，明洪武中举医学训科。
　　　　　周真

　　按《医学入门》：周真治一妇，因产子舌出不能收，公以珠砂敷其舌，仍令作产子状，以两女扶腋，乃于壁外投大瓦盆作声砰訇，闻之舌收矣。治一女子嗜食泥，日食河中污泥三碗许，公取壁间败土调饮之，遂不食。
　　　　　黄子厚

　　按《医学入门》：黄子厚，江西人，与滑寿同时。治富家子年十八，病遍身肌肉坼裂。公乃屏人诘问，曾近女色否？曰：十二三岁曾近之矣。公曰：古云精未通而近女色，则四体有不满之处，后日当有难收之疾，在法不治。后果恶汁淋沥，痛绝而死。治一富翁病泄弥年，公治浃旬不愈。忽读《易》：天行健运转不息，气举之也。富翁之泄，乃气不能举，所以脱下。即灸百会穴三十四壮，而泄止矣。
　　　　　刘埙

　　按《衢州府志》：刘埙，精通方脉，施药济民，寿九十五。
　　　　　徐豳

　　按《衢州府志》：徐豳，号凤石，岁贡教谕，东山医薮，豳更有神，时称为凤石医仙。
　　　　　杨用安

　　按《崇仁县志》：杨用安，字存心，武昌路医学教授，治病多神效，尤善诊太素脉，预定前程休咎，年数修短。草庐公赠诗有：期君还旧里，共启《内经》元之句。
　　　　　袁坤厚

　　按《医学入门》：袁坤厚，字淳古，元古益人，精医，为成都医学正，着《难经注》。
　　　　　谢缙孙

　　按《医学入门》：谢缙孙，字坚白，元统间庐陵人，精于医，为辽阳路医官提举，着《难经解》。
　　　　　陈瑞孙

　　按《医学入门》：陈瑞孙，字廷芝，元庆元人，温州路医学正，与其子宅之，同着《难经辨疑》。
　　　　　熊景先

　　按《崇仁县志》：熊景先，字仲光，北耆人，世业儒医，尝着《伤寒生意》，草庐与程雪楼皆称其善。
　　　　　伍子安

　　按《衢州府志》：伍子安，通经史，邃于医，请者如市，不责报。学士宋公濂志其墓，孙敬中世其业。
　　　　　莫仲仁

　　按《松江府志》：莫仲仁，华亭人，病聋，以医鸣。邑人某病蛊，众医莫疗，仲仁以峻剂吐虫数升，立愈。某病寒逾七日，发强且缩，法死，仲仁徐以常药理之而平。某病痢，噤不食者七曰，气殆绝，仲仁投以汤，即纳食饮而起。有大官病瘵，众医争进，仲仁望而走曰：虽扁鹊不可为已。出门而殂。其神验若此。
　　　　　沈光明

　　按《松江府志》：沈光明，华亭人，以治目鸣。先世常受术于龙树师，内外障七十二证，悉能治而去之。光明克世其学，士大夫咸称重焉。
　　　　　刘仲宣

　　按《安福县志》：刘仲宣，精医学，待诏尚方，出入贵近间，未少贬屈，归隐东阳山下。刘太史闻赠诗云：东阳山色好，此去想夷犹。草树春长绿，田园遂有秋。穿云砍灵药，带月上渔舟。何日京华客，归来访旧游。
　　　　　潘涛

　　按《江西通志》：潘涛，上高人，累世以业医名，至涛益显，全活者甚众。尝着《医学绳墨》一书，其目有十：一切脉，二问证，三断病名，四辨逆顺，五明标本，六立治，七审轻重，八处方，九用药，十调理，行于世。
　　　　　刘光大

　　按《浙江通志》：刘光大，字宏甫，西安人。至元二十三年，任衢州路医学提领，后升本学教授。创三皇庙，绘塑圣像。实四斋，左曰调神、全生，右曰精微、虚静。子咸，字泽山，建济民药局。孙全备，曾孙仕聪，世传医术，家于西安。
　　　　　王君迪

　　按《仪真县志》：王君迪，由江南迁仪真。以医着所述古今方论，无一不详，持别脉二十四状，参之以外候偏邪，如烛照鉴别。吴草庐澄为作可山记以赠。
　　　　　徐文中

　　按《古今医统》：徐文中，宣州人，工医药，有符咒，治疗捷效，人称神医。　　按《宣城县志》：徐文中，字用和，善针术，为吴掾。镇南王妃苦风患秃，鲁御史以文中闻，文中丐诊候，按手合谷、曲池而针潜入焉，妃殊不省也。移晷，手足并举，次日起坐。王喜劳之。大旱请致雨，王以雨而雷卜为法，文中振袂一挥，云冉冉北方，大雨如注，迅雷震，天且霁矣。从吴迁武陵守，吴秉彝病，召之立愈。尝语人云：吾弟子群然亟于利，故其术不神。文中今兹游四十祀，所奏绩罔算，顾自未敢核报尔。
　　　　　史可苏

　　按《鄱阳县志》：史可苏，生而笃学，晚托医隐。旧传载元人曾辟为郡学录，屡征弗就，以先世有显者，义不忘宋，有渊明遗风。居余干棠棣桥，晚年，迁寓鄱城之西。博涉群书，无所不贯，因旁通于医。邑人德其起死之功，榜其堂曰更生，用是隐其真名，因合更生字以可苏称。章起凤赞曰：术能托乎精微，志不厌乎淡泊，其抱道自晦，寓意于术，以神其用，易称潜德，非其选欤！
　　　　　程深甫

　　按《休宁县志》：程深甫，汊口人，业儒，神于医，擢浙江省太医提举。上召治疾立愈，声满南北，一时有好人程太医之语。
　　　　　范天锡

　　按《休宁县志》：范天锡，字寿朋，汊川人，府教一呙之子。邃轩岐之术，诊脉能决人生死，用药不滞古方，随手而应，无不效者。尝为郡医学提领。
　　　　　徐道聪

　　按《休宁县志》：徐道聪，字士明，南街人。生元末，遇异人传幼科，时兵燹流离，婴孩多惊死，聪每授一匕辄苏，全活者千计。其子杜真，骈胁犀顶负殊相，复精大人科，着有方书。
　　　　　萨守坚

　　按《医学入门》：萨守坚，元末蜀西河人，尝咒枣以治病，无不愈者。
　　　　　何顺中

　　按《昆山县志》：何顺中，自曾袓子云以下，世业医，至顺中益着工巧。居太医院四十年，王公贵人有招延之者，视义不视物，必专敬乃往，往则疾家有所恃，或以势位临之，弗能致也。家固贫，极谨义利之辨云。
　　　　　项昕

　　按《医学入门》：项昕，号抱一，翁源人。治一病胁痛，众以为痈，投诸香姜桂之类益甚，阳脉弦，阴脉微濇。公曰：弦者痛也，濇者肾邪有余也。肾上薄于胁不能下，且肾恶燥，今服燥药过多，非得利不愈。先用神保丸，下黑溲痛止；更服神芎丸。或疑其太过，公曰：向用神保丸者，以肾邪透膜，非全蝎不能引导，然巴豆性热，非得硝黄荡涤后，通热必再作。乃大泄数次，病愈。经曰：痛随利减是也。治一妇腹胀如鼓，四体骨立，医以为孕、为蛊、为瘵，公诊曰：此气搏血室耳，服血药多而失于顺气。经曰：气血同出而异名，故治血必先顺气，俾经隧得通而后血可行。乃以苏合丸投之三日而腰痛，曰：血欲行矣。急以硝黄峻逐之，下瘀血如瓜者十余枚而愈。所以知其病者，以其六脉弦滑而数，弦者气结，滑者血聚，实邪也，故气行而大下之。又一妇病同而诊异，公曰：不治，法当数月死。同者女子脉滑而实邪，今脉虚为元气夺矣。又一女子病亦同，而六脉独弦，公曰：真脏脉见，法当逾月死。后皆如其言。治一人夏月病甚，众以为瘵，公诊其脉细数而实，细数者暑也，暑伤气宜虚，今不虚而反实，乃热伤血，药为之也，与白虎汤饮之，立瘥。治一人胸膈壅满甚笃，昏不知人，公诊其脉，阳脉浮滑，阴脉不足，浮为风，滑为血聚，始为风伤肺，阴脉不足乃过于宣逐也。诸气夺肺，肺气治则出入易，菀陈除，故行其肺气，病当自已。初以杏仁薏苡之剂灌之，立苏；继以升麻、黄芪、桔梗消其脓，服之逾月而愈。　　按《余姚县志》：项昕，字彦章，自永嘉来徙。幼好方数，外大父杜晓村，世业医，受其书读之。稍长学易于赵穆仲、叶见山。后以母病，医误投药死，痛之，乃愿志医术。闻越大儒韩明善名，往拜之，得所藏方论甚富。后诣陈白云，受五诊奇咳奇咳：原作奇眩，据《史记》淳于意传改。，历试其说，皆精良。会金华朱彦修来越，出金元刘河间金元刘河间　原作「金源流河间」，据文义改。、张戴人、李东垣诸书示之。昕独疑古方不宜治今病之论，亟往钱塘，见陆简静，始悟古今方同一矩度也。又往浙右，见葛可久，论刘、张之学；往建业，见戴同父，撰《五运六气撰要》若干篇授之。太医院使张廷玉善挢引按抗甚奇，昕亦事之，尽其技。于是为人诊疾病决死生，无不立验。诸贵人辟为掾吏，非所尚也。门人力请著书，作《脾胃后论》，补东垣之未备。昕喜辞章，善音律，工绘画，而独以医显。
　　　　　王好古

　　按《古今医统》，王好古，字从之，号海藏，古赵人。性明敏，通经史，好医方，师李明之。所著《医垒元戌》十二卷，《医家大法》三卷、《仲景详辨》、《活人节要歌》、《汤液本草》、《此事难知》、《斑疹论》、《光明论》、《标本论》、《伤寒辨惑论》等书行世。
　　　　　戴同父

　　按《古今医统》：戴同父，名起宗，建业人，任儒学教授。其学以作圣为己功，谓医为性命之学，遂潜心以究《内经》之秘，撰五通六气之旨，刊脉诀之误，辟邪说，正本源，诚有功于医者也。
　　　　　朱肯堂 【朱彦实　朱莹　秦子通】
　　按《怀远县志》：朱肯堂，荆山医士也，与朱彦实、朱莹、秦子通等，皆五世知名，各悬一壶于市，慕壶公之为人，唯子通仕至太医院提举，归老，朝廷给复其家。
　　　　　罗天益

　　按《古今医统》：罗天益，字谦甫，真定人，东垣弟子。潜心苦学，真积力久，居东垣门下十余年，尽得其妙。着有《卫生宝鉴》二十四卷行世。　　按刘因《内经类编》序：近世医有易州张氏学，其于书虽无所不考，然自汉而下，则惟以张机、王叔和、孙思邈、钱乙为得其传。其用药则本七方十剂而操纵之，其为法自非暴卒，必先以养胃气为本而不治病也。识者以为近古，而东垣李明之则得张氏之学者，而其论著治验，略见《遗山集》中。镇人罗谦甫尝从之学，一日遇予，言先师尝教予曰：夫古虽有方，而方则有所自出也。钧脚气也，而有南北之异。南方多下湿，而其病则经之，所谓水清湿而湿从下受者也。孙氏知其然，故其方施之南人则多愈。若夫北地高寒，而人亦病是，则经所谓饮发于中，跗肿于下，与谷入多而气少，湿居下者也。我知其然，故我方之施于北，犹孙氏之施于南也。子为我分经病证而类之，则庶知方之所自出矣。予自承命，凡三脱稿而先师三毁之，研磨订定三年而后成，名曰《内经类编》，敢望吾子序之。夫《内经》十六卷，《素问》外九卷不经见且勿论，姑以《素问》言之，则程、邵两夫子，皆以为战国书矣。然自《甲乙》以来，则又非战国之旧矣；自朱、墨以来，则又非《甲乙》之旧矣；而今之所传，则又非朱墨之旧矣。苟不于其所谓全书者，观其文而察其理焉，则未有识其真是而贯通之者。今先生之为不然，则不若戒学者之从事于古方；而学者苟不能然，则不若从事古方者之为愈也。罗亦以为然。予闻李死今三十年，罗祠而事之如平生，薄俗中而能若是，是可序。
　　　　　严子成

　　按《嘉兴府志》：严子成，字伯玉。其先汴人，宋咸淳间，始袓名秋蟾来秀州卖药，子孙遂家于禾。大德间，京师开御药局，征子成不就。时霅川赵文敏公遘疾，医不能治，邀子成诊之，翼日即瘳。文敏喜，为杏林图，并孙思邈像赠之，自是称药师。性好施予，笥不留赀。年八十九，忽语人曰：我将往五岳游仙府也。无疾而逝。
古今图书集成医部全录卷五百十

医术名流列传

　　　　明

　　　　　葛干孙

　　按《明外史》本传：葛干孙，字可久，长洲人。父应雷，以医名。时北方刘守真、张洁古之学，未行于南。有李姓者，中州名医，官吴下，与应雷谈论，大骇叹，因出张、刘书与相讨究，自是二家之学，盛行于南。应雷着《医家会同》《医家会同》　本书医术名流列传卷五百九葛应雷传内作《医学会同》。二卷，官浙江医学提举。干孙体貌魁硕，膂力绝人，好击刺战阵之法，后折节读书，兼通阴阳律历星命，为文章有名，屡试不偶，乃传父业。然不肯为人治疾，或施之，辄着奇效，名与金华朱丹溪埒。一书生伤寒不汗，发狂循河走，干孙捽置水中，良久出之，裹以重棉，乃汗而解。富家女病四肢痿痹，目瞪不能食，众医治不效，干孙命悉去房中香奁流苏之属，掘地坎，置女其中，令家人俟女手足动有声则告。久之，女果举手足而呼，投药一丸，明日，女自坎中出矣。盖此女平日嗜香，而脾为香气所蚀，故得是证。其疗病不用方药如此。至正时，天下大乱，干孙推己禄命不利，慨然谓其友曰：闻中原豪杰并起，而我不得与，命也。今六气淫厉，吾犯咸池，殆将死矣。一日，见武士引弓，取挽之及彀，归即下血，命子煮大黄四两饮之。子密减其半，血不下，诘知其故，语之曰：无伤！我命尽来年，今则未也。再服二两而愈。明年果卒。　　按《异林》：葛可久，吴人也，性豪爽，好博，少遇异人授以医术，不事方书，中辄神异。道有狂犬，可久谓人曰：谁当擒之，即可疗。恶少果环执之，可久砭其肾，犬卧良久，差。有群少戏里中，望见可久，一少年从牖跃入室，曰：召可久诊视之，不验则群噪之。强可久。可久诊之曰：肠已断矣，当立死耳。有顷，少年果死。朱彦修尝治浙中一女子，瘵且愈，颊上两丹点不灭。彦修技穷，谓主人曰：须吴中葛公耳。然其人雄迈不羁，非子所致也，吾遣书往，彼必来。主人悦，俱供帐舟楫以迎。使至，葛公方与众博大叫，使者俟立中庭，葛公瞠目视之曰：尔何为者？使者奉牍跪上之，葛公省书，不谢客行，亦不返舍，遂登舟。比至，彦修语其故，出女子视之，可久曰：法当刺两乳。主人难之。可久曰：请覆以衣。援针刺之，应手而灭。主人赠遗甚丰，可久笑曰：我为朱先生来，岂责尔报耶？悉置不受。江浙行省左丞某者，患瘫疾，彦修曰：按法不治。可久曰：尚可刺。彦修曰：虽可刺，仅举半体耳，亦无济也。家人固请，遂刺之，卒如彦修言。彦修且计日促之行，曰：当及家而绝矣。已而果然。三子治验并显。　　按《霏雪录》：葛可久，姑苏人，治方脉术，与丹溪朱彦修齐名。尝炒大黄过焦，悉弃去不用，其谨如此。人来迎致，不问贫富皆往。贫人以楮镪来贸药，准病轻重，注善药，缄以畀之而归其直。或楮镪有不佳者，易佳者使供饘粥。盖仁人之用心也。　　按《古今医统》：葛可久，名干孙，震父之子，医实跨灶。性甚仁厚，求疗不分贵贱，辄尽心药之，无有不效。着有《医学启蒙论》、《十二经络》、《十药神书》行世。
　　　　　贝元瓒

　　按《上虞县志》：贝元瓒，字彦中，宋佥判钦世之七世孙，元医学教谕良友之子。世家北城，以医活人，咸呼为存仁先生。
　　　　　范益

　　按《古今医统》：范益，燕京人，医甚精，尤神于脉。年七十时，有老妪居西山，请诊其女，益以倦骑乘为辞。妪出，顷之携二少女至，益诊而诘之曰：此非人脉，乃妖质耳。妪跪告曰：妾本狐类，久住世间，得日月之精气，故能变幻人形。二女偶患疾苦，知君仁厚，存活为心，故敢求药。君既洞察，讵敢欺乎？益遂与药，随叩其所以往来禁城，如入无人之境，何也？妪曰：此时真主已在濠梁，京城诸神，俱已往彼，是故得以出入也。逾年，太袓果克燕京。若益者，真神医也。
　　　　　胡重礼

　　按《仪真县志》：胡重礼，明初以医名，尤妙太素脉。有久疟不止者，求视其脉，曰：此疟母也，须百剂方愈。病者服至半中止，而病未瘳。他日，就孙医脉之，曰：此须五十剂乃可。如言而病已。盖孙即重礼婿，传业于重礼者。聊举一端，以见其艺精如此。
　　　　　祝定

　　按《处州府志》：祝定，子伯静，丽水人，以医术鸣。洪武初，授本府医学提领，转正科。注窦太师《标幽赋》，医学咸宗之。
　　　　　李恒

　　按《合肥县志》：李恒，字伯常，合肥人，洪武初以医名，选入太医院，擢周府良医。常奉令旨，类集《袖珍方》诸书。后以老致仕，王亲赋诗以饯，命长史钱塘婴佑序其事。
　　　　　吴伯参

　　按《处州府志》：吴伯参，颖慧缜密，信实不欺，尤精太素脉，指晰人祸福修短，无弗验。有脉宜死者，为定其时，至期无爽。
　　　　　王道中 【王大坤】

　　按《无为州志》：王道中，洪武间太医院选医。曾孙大坤，太医院医官。万历十年，夏大旱，掌州事查志文檄大坤施药，全活无算。
　　　　　韩(上矛下心)

　　按《医学入门》：韩(上矛下心)，号飞霞道人，明初蜀之泸州人。少为诸生，因不第，褫缝掖，往峨嵋山访医。杨升庵太史称之曰：真隐世传道人也。着《医通》二卷。
　　　　　沙金

　　按《医学入门》：沙金，字廷玺，号杏轩，明初仪真人。以医济人，不责其报，贫甚者，或反给资。其子稷登第，赠工部主事。
　　　　　沈贞

　　按《昆山县志》：沈贞，字士怡，业精于医，志在济人，未尝嗜利。患伤寒难治，因以仲景论为主，取李浩《或问》，郭雍《补亡》，由汉迄今，凡论伤寒者，集而为专书，名曰《伤寒会通》。吴下诸医，谓其补仲景之未备。
　　　　　许律

　　按《昆山县志》：许律，宇用韶，元医学教授矩之长子，得世传之秘，凡人疾所不能疗者，必之用韶求治，一经诊视，其死生如决蓍龟。弟度量俱世其业。
　　　　　董伯儒

　　按《昆山县志》：董伯儒，与许用韶，为内外兄弟，而医之学，同出一门。伯儒淳质无伪，脉药甚精，授医学训科。子士源克造其奥，能声着于远近。士源之孙愚，字汝颜，尤深于脉理，投剂无弗效者，乡人呼为董一贴。
　　　　　倪维德

　　按《明外史》本传：倪维德，字仲贤，吴县人，袓父以医显。维德幼嗜学，已乃业医，以《内经》为宗，病大观以来，医率用裴宗元、陈师文《和剂局方》，故方新病，多不相合，乃求金人刘完素、张从正、李杲三家书读之，出而治疾，无不立效。周万户子八岁，昏眊至不识饥饱寒暑，时以土炭自塞其口。维德诊之曰：此慢脾风也。脾藏智，脾慢则智短，急以疏风助脾剂投之，即愈。顾显卿右耳下生瘿，大与首同，痛不可忍，更数十医莫能治。维德曰：此手足少阳经受邪也。煮药饮之，逾月而愈。刘子正妻病气厥，或哭或笑，人以为祟所凭。维德曰：两手脉俱沉，胃脘必有所积，积则痛。问之果然。以生熟水导之，吐痰涎数升而愈。盛架阁妻左右肩臂奇痒，延及头面不可禁，灼之以艾，则暂止。维德诊其左脉沉，右脉浮且盛，曰：此滋味过厚所致也，投以剂旋已。林仲实以劳得热疾，热随日出入为进退，暄盛则增剧，夜凉及雨则否，如是者二年。维德曰：此七情内伤，阳气不升，阴火渐炽，故温则进，凉则退。投以东垣内伤之剂，其疾立止。他所疗治多类此。常言刘张二氏多主攻，李氏惟调护中气主补，盖随时推移，不得不然。故其处方不执一说。常患眼科杂出方论，无全书，着《原机启微》，又校订《东垣试效方》，并刊行于世。洪武十年卒，年七十五。　　按《古今医统》：倪维德，究轩岐之旨，活人甚多。乃订新安张季明《医说》，演《灵枢》、《素问》、《原机启微》等论行世。　　按《苏州府志》：倪维德，字仲贤，先为大梁人，徙居吴，世以医鸣。维德少受尚书于汤碧山，奇其才，劝之仕，曰：爵禄以济物，然有命焉，不可幸致，不若绍承医学以济吾事。于是取《内经》，研其奥旨，欣然曰：医之道尽是矣！操心仁厚，来谒即赴，窭人抱疾求治，维德授药兼畀烹器。客问曰：药可宿备，瓦缶亦素具乎？维德指室北隅，盖积数百枚。晚建别墅敕山，自号敕山老人。
　　　　　赵良仁

　　按《苏州府志》：赵良仁，字以德。少试吏宪司，即弃去，从丹溪朱彦修学医，治疗多有奇效，名动浙西东。所著《医学宗旨》、《金匮方衍义》并《丹溪药要》等书。张氏据吴，良仁挈家去浙，后复来吴，占籍长州，以高寿终。
　　　　　潘仁仲

　　按《无锡县志》：潘仁仲，袓传之，在元为常州路医学学录；父进德，本州医学提举。仁仲，杨铁崖门人，本州医学教授，居营桥作容膝轩，与倪云林、张居贞辈游，晚以高年应诏。子克诚，永乐中召为太医院医士，与王达、钱仲益友善。克诚子韫辉，尤妙针灸，官训科。
　　　　　雷伯宗

　　按《建安县志》：雷伯宗，名勋，以字行，幼读书明医，尤精于小儿科。洪武间，授医学正科，卒年八十四。着有《千金宝鉴》，得其旨者，用之辄效。子野僧，亦明医，为郑府良医。
　　　　　滑寿

　　按《明外史》本传：滑寿，字伯仁。先世襄城人，徙仪真后，又徙余姚。幼警敏，好学能诗。京口王居中，名医也，客仪真，寿从之学，授以《素问》、《难经》，寿卒业，乃请益曰：《素问》详矣，独书多错简，愚将分藏象经度等为十二类，抄而读之。《难经》又本《素问》、《灵枢》，其间荣卫脏腑，与夫经络腧穴，辨之博矣，而缺误或多，愚将本其义旨，注而读之何如？居中跃然曰：甚矣，子之善学也，速为之。寿晨夕研究，参会张仲景、刘守真、李明之三家，既学针法于东平高洞阳，尽得其术。尝言人身六脉，虽皆有系属，惟督任二经，则包乎腹背而有专穴，诸经满而溢者，此则受之，宜与十二经并论。乃取《内经》骨空诸论，及《灵枢篇》所述经脉，着《十四经发挥》三卷，通考隧穴六百四十有七。他如《读伤寒论抄》、《诊家枢要》、《痔瘘篇》及采诸书本草为《医韵》，皆有功于世。故所至人争迎致，以得其一言定死生为无憾。晚自号撄宁生，江南北、浙东西，无不知撄宁生者。年七十余，容色如童孺，行步蹺捷，饮酒无算。既殁，天台朱某摭其治疾神效者数十事作传，故其所著述益有称于后。　　按《仪真县志》：滑寿，世为许襄城人，当元时，父袓官江南，自许徙仪真。寿性警敏，习儒书，日记千余言，操笔为文词，有思致，尤长于乐府。京口名医王居中，客仪，寿数往叩。居中曰：医袓黄帝岐伯，其言佚不传，世传者，惟《素问》、《难经》，子其习之！寿受读终卷，乃请于王，分藏象、经度、脉候、病能、摄生、论治、色脉、针刺、阴阳、标本、运气、汇萃，凡十二类，抄而读之。自是寿学日益进，所向莫不奇中。又究夫十二经走会属络流输交别之要，至若阴阳维蹺冲带六脉，虽皆有系属，而惟督任二经，宜与十二经并论，乃着《十四经发挥》，皆有功医学。多治验，所至人争延致，以得撄宁生一决生死为无憾。生无问贫富，皆往治不责报，遂知名吴楚间，在淮南曰滑寿，在吴曰伯仁氏，在鄞越曰撄宁生。　　按《浙江通志》：滑寿，医通神，所疗无不奇效。寿与宋僖为友，其诗雅健，元时曾乡举。按滑氏家谱，则刘基之兄弟也。基尝访之于余姚，留数月而去。其子孙散居余姚、武林，而武林为最盛。　　按《绍兴府志》：滑寿，医能决生死。一妇孕，患腹痛呻吟，隔垣闻其声。曰：此蛇妖也。砭之，产数蛇，得不死。又一妇临产而死，视之曰：此小儿手捉其心耳。砭之即苏，少顷儿下，大指有砭迹。姚人所传如此。寿与朱丹溪彦修齐名，所著有《难经本义》等书。今子孙为余姚人，知府浩是其孙。叶知府逢春云：寿盖刘文成基之兄，易姓名为医。文成既贵，尝来劝之仕，不应，留月余乃去。　　按《医学入门》：滑寿尝治妇人病小便濇，中满喘渴，脉三部皆弦而濇，医皆以瞿麦、栀、苓，滑利药而秘益甚。寿曰：水出高源，膻中之气不化则水液不行，病因于气，徒行水无益，法当治上焦。乃与朱雀汤倍枳、梗，长流水煎，一服而溲，再服气平而愈。治一妇人年六十余，亦病小便秘若淋状，小腹胀，口吻渴，脉沉且濇。寿曰：此病在下焦，阴火盛而水不足，乃以滋肾丸遂愈。治一妇人有孕九月，病滞下，日五七十起，后重下迫。寿以消滞顺气丸药下之愈，而孕不动。《素问》曰：有故无殒也。治一妇人经水将来三五日前，脐下痛如刀刺，寒热交作，下如黑豆汁，既而水行，因而无孕，两尺沉濇欲绝，余部皆弦急。寿曰：此下部寒湿邪气搏于冲任，冲主血海，任主胞胎，为妇人血室，故经事将来，邪与血争如此，宜治下焦。遂以辛散苦温理血之药，令先经期日日服之，凡三次愈。治一人因心高志大，所谋不遂，怔忡善忘，口淡舌燥，多汗，四肢疲软发热，小便白浊。诸医以内伤不足，进鹿茸、附子。公视其脉虚大而散，此思虑过度，少阴君火为患耳。夫君火以名，相火以位，相火代君火行事，相火一扰，能为百病，况少阴乎？用补中益气、朱砂安神丸，空心则进坎离丸，月余而愈。治一孕妇病咳痰气逆，恶寒，咽膈不利，不嗜食浃旬，脉浮紧，形体瘦。寿曰：此上受风寒也。投以辛温，生津液，开腠理，散风寒，而嗽自止。治一妇人暑月身冷自汗，口干烦躁，欲卧泥水中，脉浮而数，沉之豁然虚散。寿曰：脉至而从，按之不鼓，为阴盛格阳证，得之饮食生冷，坐卧风露。乃与元武汤冷饮，三服而愈。治一妇人病寒疝，自脐下上至心，皆胀满攻痛，而胁痛尤甚，呕吐烦满，不进饮食，两手沉结不调。寿曰：此由寒在下焦，宜急攻其下，无攻其上。为灸章门、气海、中脘，内服元胡索、官桂、胡椒，佐以茴木诸香、茯苓、青皮等而愈。
　　　　　吕复

　　按《明外史》本传：吕复，字元膺，鄞人。少孤贫，从师受经，习词赋。后以母病求医，遇名医衢人郑礼之于逆旅，遂谨事之，因得其古先禁方，及色脉药论诸书，讨求一年，试辄有验。自以为未精，尽购古今医书，晓夜研究，务穷其阃奥，自是出而行世，取效若神。其于医门群经，如《内经》、《素问》、《灵枢》、《本草》、《难经》、《伤寒论》、《脉经》、《脉诀》、《病原论》、《太始天元玉册》、《元诰》、《六微旨》、《五常政》、《元珠密语》、《中藏经》、《圣济经》等书，皆有辨论。前代名医，如扁鹊仓公、华佗、张仲景、孙思邈、庞安常、钱仲阳、陈无择、许叔微、张易水、刘河间、张子和、李东垣、严子礼、王德肤、张公度诸家，皆有评骘。所著有《内经或问》、《灵枢经脉笺》、《五色诊奇胲》《五色诊奇胲》　原作《五色诊奇眩》，按《史记》淳于意传有五色诊奇咳术之语，据《说文》：奇侅，非常也。段注：侅为正字，咳、胲、賌乃假借字也。眩当为胲之误。、《切脉枢要》、《运气图说》、《养生杂言》、《脉绪》、《脉系图》、《难经附说》、《四时燮理方》、《长沙伤寒十释》、《松风斋杂着》诸书。浦江戴良采其治效最著者数十事为医案。晚年自号沧洲翁，历举仙居临海教谕、台州教授，皆不就。　　按《古今医统》：吕复，四明人，博学精医，有异见，凡有奇病，辄以奇方治之无不愈。时一人两目视物皆倒植，求疗于复。询其由，大醉后得大吐，须臾而目视则倒。复诊其脉，左关浮促，知其饮酒大吐，上焦反复，以致胆腑颠倒，视物则然。法当吐以正其气，遂用藜芦瓜蒂散以涌之，后则复吐而愈。　　按《医学入门》：吕复为吕东莱之后，以母病，攻岐扁术。治一女孩，病嗜卧，面颇赤而身不热，医以慢惊治之，兼旬不愈。复诊其脉，右关独滑而数，他部大小等而和，曰：此女无病，关滑为有积食，意乳母嗜酒，酒后辄乳，故令女醉，非风也。及诘之，果然。遂以枳壳、葛花，日二三服而愈。治一伤寒，人静脉伏，又无舌胎，而两颧赤如火，语言不乱。复曰：此血为热搏，气无所依，必大发斑而后脉出。及揭其襟，赤斑烂然。即用化毒汤，继投承气汤下之，顿愈。发斑无脉，长沙未论，复以意消息耳。治一妇人病喘不得卧，气口盛人迎一倍，厥阴弦动而疾，两尺俱短而离。复曰：得之毒药动血，以致胎死不下，奔迫而上冲，非风寒作喘也。乃用催生汤倍芎、归，煮二三盏服之，夜半果下死胎，喘止而愈。治一人下利完谷，脉两尺俱弦长，右关浮于左关一倍，目外眦如草滋。盖肝风传脾，因成飧泄，非脏寒所致。以小续命汤损麻黄加朮，三五服而愈。治一室女经闭五月，腹大如有孕。复诊之，面色乍白乍赤者鬼也，非有异梦则鬼灵所凭耳。乃以桃仁煎下五七枚而愈。治一人偶搔腘中疥，出血如泉不止，复视时已困极，无气可言，脉惟尺部如丝，他部皆无，乃以四逆汤加荆芥、防风，其脉渐出；更服十全大补一剂遂痊。治一见杀人惊风入心，疾作奔走，不避水火，或哭或歌，脉上部皆弦滑，左部劲于右。复曰：乃痰溢膻中，灌于心包，因惊而风缠五脏耳。即为吐痰一斗许，徐以惊气丸服之而愈。治一人嗜酒善食，忽溲如脂，脉两手三部皆洪数，而左寸尤躁。复曰：此三阳病，由一水不胜五火，乃移热于小肠，不癃则淋。乃以琥珀、滑石、石膏、黄柏清之；继以龙胆，辰砂末拌，柿蘸食方寸匕，即愈。治一人因惊恐飧泄弥年，众皆谓休息痢，治以苦坚辛燥弗效。复诊其脉，双弦而浮，非饮食劳倦所致，乃惊风也。肝主风，故虚风日甚，困肝而成泄。当平肝太过，扶土不及，其泄自止。乃用黄牸、牛肝，和以攻风健脾之剂，服之逾月而愈。治一妇癃病小腹痛，众以为瘕聚。复循其少阴脉，如刀刃之切手，胞门芤而数，知其阴中痛，痈结小肠，脓已成，肿迫于玉泉，当不得前后溲，溲则痛甚，遂用国老膏如将军、血竭、琥珀之类攻之，脓自小便出而愈。治一贵客患三阳合病，脉皆弦长，以方涉海为风涛所惊，遂吐血一升许，且胁痛烦渴谵语，适是年岁运左尺当不应，诸医以为肾绝。复曰：此天和脉，无忧也。遂投小柴胡减参加生地半剂；后俟其胃实，以承气汤下之，得利而愈。治一人伤寒逾月，既下而热不已，胁及小腹偏左肿满，肌肉色不变。俚医以为风经四旬，其毒循宗筋，入睪丸，赤肿若匏子。疡医刺溃之，而胁肿痛如故。复诊尺中皆数滑而芤，脉数不时则生恶疮，关内逢芤则内痈作，其胁之肿，乃痈作肿。经曰：痈疽不得违时，亟下之，慎勿晚。乃与云母膏作丸，衣以乳香，而用硝黄煎汤送下之，下脓五升，明日下余脓而愈。　　按《宁波府志》：吕复之先，河东人，徙鄞，因家焉。幼孤贫，依母氏读易书，习词赋。后以母病攻岐黄术，历试有验。浙省平章左答纳失里在帅阃，病无寐，心悸神慑，如处孤垒而四面受敌，虽坚卧密室，睫未尝交也。召复诊，云：左关之阳浮而虚，察其色，少阳之支外溢于目，胆虚而风乘以入，故无寐。因投禁方乌梅汤、抱胆丸，日再服，遂熟睡，比寤，病如脱。其神效类如此。
　　　　　刘勉

　　按《苏州府志》：刘勉，字仲勉，世为疡医。至元间，以大臣荐，召为尚医，食太医禄，入侍帷幄，出随扈从，被遇特加；寻省台交举，授保冲大夫，江浙官医提举。洪武中，以名医召至京，以老病放归，终于家。生平视病者，平等如一。遇颠连无告者，且赈给之。尝曰：富者我不利其所有，贫者我不倦其所求。时以为进乎道者。
　　　　　王德文

　　按《旌德县志》，王德文，精通方脉，本县以明医荐送部，考试中式，授医学官。
　　　　　廖寿山

　　按《福建通志》：廖寿山，建宁人，业轩岐术，以活人为心，而不利其直，远近德之。
　　　　　王履

　　按《明外史》本传：王履，字安道，昆山人。学医于金华朱彦修，尽得其术。尝谓张仲景《伤寒论》为诸家袓，后人不能出其范围。且《素问》云伤寒为病热，言常而不言变，至仲景始分寒热立辨，然义犹未尽，乃备常与变，作《伤寒立法考》。又谓阳明篇无目痛，少阴篇言胸背满不言痛，太阴篇无嗌干，厥阴篇无囊缩，必有脱简，乃取三百九十七法，去其重复者，得二百三十八条，复增益之，仍为三百九十七法。极论内外伤经旨异同，并中风中暑辨，名曰《溯洄集》，凡二十一篇。又着《百病钩元》二十卷，《医韵统》一百卷，学医者宗之。履工诗文，兼善绘事。尝游华山绝顶，作图四十幅，记四篇，诗一百五十首，为时所称。自滑寿、葛干孙、吕复、周汉卿辈，及履，皆元末人，至明初始卒。　　按《古今医统》：王履，昆山人，字安道。学究天人，文章冠世。极探医源，直穷奥妙，推演东垣之旨，着内伤余义，名曰《[氵(广屰)]洄集》；又备常与变，作《伤寒立法考》；又有《医史补传》、《百病钩元》、《医韵统》。书所存者，惟《伤寒》、《[氵(广屰)]洄》而已，《钩元》、《韵统》，则未之见也。使二书俱存，其有补于医道，又岂小哉？顾其真书沦没，而《脉诀钤法》等伪书行世，岂大不欲后世斯民跻于寿域也耶？　　按《苏州府志》：王履尝作《标题原病式》一卷，洪武初为秦府良医正，卒祀乡贤。　　　　　石逵

　　按《绍兴府志》：石逵，字良仁，诸暨人。洪武中以辟荐至京师，会诸王有疾，近臣或言逵善医，诏视之，有效，自是遂以医显。后为御医院使，戴元礼甚推重之。
　　　　　韩昌

　　按《平阳府志》：韩昌，洪洞人，世以医相传，德厚心慈，医不计赀，人多重之。时且推车者卧道，怜之，诊脉知寒，移暖屋药之，汗愈。及行，资以粥米，其人叩谢曰：愿公多寿生贵子。洪武初，避兵岳阳山中，异人授秘术，医病不诊视，一见即知生死。远方至者，知为某来，药之辄效。有不可者，教以预后事，其言悉应，时称神医。孙肃七成误吞铁钉，举家皆忧，昌曰：无妨！三年后钉当出，他日且生贵子，大吾门。后钉果从胁下出，固无恙，已而生忠定公，文官至户部尚书加太傅，谥忠定，赠昌如其官，其言果验。且曾孙三世甲第，亦天之报厚德云。
　　　　　吴宏道

　　按《嘉兴府志》：吴宏道，义士森之曾孙，业医显名，每疗疾辄愈，愈则令种竹一竿，寻至巨万，遂号其地曰竹所。洪武初，尝召至京师，擢御医。子继善，仕至黄门给事。
　　　　　唐协极 【唐归极　唐遵极】
　　按《太平府志》：唐协极，字纯谷，贵卿后裔也。世业医，至协极术愈精，求诊切者日以百计，贫不受药值，遇笃疾，活以参、附，人不知也。弟归极、遵极益著名。明初，直指毛九华镇将张天禄，每感重疾，归极应手而瘥。后张移镇吴淞，疾复作，舟迎，病者裹粮从之。至今大江南北称名医者，惟知太平唐氏云。归极、遵极乡饮宾。
　　　　　濮镛

　　按《江南通志》：濮镛，字景鸣，太平府人。世以眼科名，着《杏庄集》。授良医副，进修职郎。子琰领顺天乡荐。孙韶庶常。
　　　　　周汉卿

　　按《宋濂集》：予闻松阳周君汉卿，以医名者久矣。一日，予婿郑叔韡复来青萝山中，述其详曰：周君之医精甚，他固不能知，姑即士君子所常道者言之。括苍蒋仲良，左目为马所踢，其睛突出，悬如桃。群工相顾曰：是系络既损，法当瞽。周君笑而不答，以神膏封之，越三日，目如初。华川陈明远患瞽者十龄，百药屡尝而不见效，自分为残人。周君视之曰：是翳虽在内，尚可治。用针从眦入睛背，掩其翳下之，目歘然辨五色，陈以为神。武城男子病胃痛，当痛不可忍，嚼齿刺刺作声，或奋掷乞死，弗之得。他医用大攻汤治，皆不愈。周君以药纳鼻窍中，俄大吐，吐出赤虫尺余，口眼咸具，痛即止。东白马氏妇有孕，历十四月不产，形瘠尩且黑。周君脉之曰：非孕也，乃为妖气之所乘耳。以药下之，一物如金鱼，疾旋已。永康应童婴腹疾，恒痀瘘行，久不伸。周君解裳视之，气冲起腹间者二，其大如臂。周君刺其一，魄然鸣；又刺其一，亦如之。稍按摩之，气尽解，平趋无瘘行。长山徐妪遘惊疾，初发手足颤掉，褫去裳衣，裸而奔，或歌或哭，牵拽如舞木偶。粗工见之吐舌走，以为鬼魅所惑。周君独刺其十指端出血，已而安。虎林黄氏女生瘰疬，环颈及腋凡十九窍，窍破白渖出，右手拘挛不可动，体火热。家人咸忧，趣匠制棺衾。同君为剔窍母，深二寸，其余以火次第烙，数日成痂，痂脱如恒人。于越杨翁，项有疣，其巨类瓜，因醉仆阶下，疣溃，血源源流。凡疣破，血出弗休，必杀人。他医辞不进。周君用剂掺其穴，血即止。义乌陈氏子，腹有　隐起，扪之如罂，或以为奔豚，或以为症瘕。周君曰：脉洪且芤，痈发于肠也。即用燔针如策者，刺入三寸余，脓随针射出，其流有声，愈。诸暨黄生背弮曲，杖而行，人以风治之。周君曰：非风也，血濇不通也。为刺两足昆仑穴，顷之投杖而去。其医之甚精如此。缙绅先生，宜有以扬之褒之，敢以序文为请。余惟古之神医，一拨见病之应，因五脏之输，乃割皮解肌，决脉结筋，搦髓揲荒，爪幕以为治，所谓炼精易形者也，今则人谁知之？其次则汤液醴酾，镵石挢引，按抚毒熨之法耳。是法亦绝不传，其仅存于世者，往往不能用，用或乖戾，以致夭札而伤生者多矣。夫医者民命所系，一投丸之间，一授针之际，则安危由此而分，何可不致谨于斯耶？昔司马迁立仓公列传，其所治自齐侍御史而下，凡十有余人，皆历疏其病状，辞虽繁而不杀者，其意盖有见于此也。余敢窃取斯义，备以叔韡所述，序次成文，以遗周君，又安知他日修史传者，无采余之言哉？余耄矣，且有脾祸，日吐涎二三升，蔓延将四稔，叔韡尚邀周君以起余之疾者乎？
　　　　　许谌

　　按《苏州府志》：许谌，字元孚。其先銮江人，南渡来居娄东。少从王履游，深造医道，自号娄愚。婿陶浩，字巨源，传其业，亦有名。
　　　　　郝志才

　　按《凤阳府志》：郝志才，凤阳县人。深明医理，明初召为太医院判。高皇帝诏云：前郝志才医行濠梁，时朕病笃，志才针以调其气，药以理其中，以当时言，不过回一微命耳，今则君命也，故职医官终年。今寿高，特敕子代，令致仕。
　　　　　陶浩

　　按《太仓州志》：陶浩，字巨源，世居太仓。少攻学，馆于许氏，传元孚业，能数起奇疾，远近闻其名，求疗者日至。素清俭有士行，乡人至今称名医必曰巨源。按《涌幢小品》云：陶浩明于医，年中丞客之，一夕，持溺器闪挫，明日告归，泣曰：肾系绝，不出七日矣。归及门而死。
　　　　　王立

　　按《金华府志》：王立，字与权，性至孝，亲有疾，衣不解带，汤药必亲尝。曰：人子不可以不知医，惟理学既讲之素，则取术于医，自无所难。故其医鲜有及之者，活人甚众。明袓初入金华，即召儒医而得与权，与之语，大喜。问及家事，即对曰：臣人口未知存亡，何敢及家事？惟愿号令军不扰攘，市不易肆。上闻其言，亟遣使特给号令，赴与权家，时家人男女二十余口，俱提挈所有，抱婴儿投溺本家井中。冬月井涸，使臣乃仓皇于井中取出，俱将不死，咸以为孝亲济物所致。
　　　　　周观道

　　按《金华府志》：周观道，字景暹，精于医术，与浦江戴原礼同时著名。事父母尽孝，人咸称为全孝先生。洪武辛已，以医荐授鲁府良医正。年八十六，乞归省墓，王甚敬爱之，亲制诗文及书全孝一二大字以赐之。
　　　　　俞用古

　　按《浙江通志》：俞用古，新昌人。有病人危笃，延用古治。一人无病，欲试其术，亦入帐中，俟病者诊毕而后求诊。用古曰：初诊者可治，次诊者必死。主人大笑之。已而果然。王氏数口忽哑，用古问其所嗜，曰雉。用古曰：我知之矣，以姜汁饮之，立愈。盖雉多啄半夏，其毒在内故也。一女子欠伸，两手直不能下。用古曰：须灸丹田，因灼艾诈解其裙带，女子惊护之，两手遂下。
　　　　　刘琮玉

　　按《鄱阳县志》：刘琮玉，字润芳。貌修颀，涉猎书史，能诗，以医隐，其术多奇，往往起人于死，不责报。事母孝，交友重然诺，襟度高旷，所与游皆一时名士。郡守陶安雅重之，每谓其懿才洁行，几为医所掩，为赋积善堂长歌。润芳所著有《清华集》。其后五叶科第，而参政烈都御史城显著。
　　　　　刘浩

　　按《畿辅通志》：刘浩，仪封人。从太袓取张士诚有功，授都指挥，不受，愿就医。随徐武宁调理军士，遂家山海。为医审慎，不轻试药饵。
　　　　　孙理

　　按《桐庐县志》：孙理，坊郭人，洪武间以医术授御医。
　　　　　沈绎

　　按《医学入门》：洪武中，肃王嗜乳酥获痰疾，沈绎乃与饮浓茶数碗，荡涤膈中而愈。
　　　　　徐富

　　按《凤阳府志》：徐富，善乡人，通医理。元末避乱，采药金刚台山中。明洪武间，起大医院，指到生春，识者谓前身卢扁，当世岐黄也。
　　　　　刘纯

　　按《陕西通志》：刘纯，字景厚。洪武中，居咸宁，博学，工文辞，喜吟咏，深明医道。作《医经小学》、《寿亲养老补遗》、《伤寒治例》、《玉机微义》等书。
　　　　　倪居敬 【徐镇　蒋正斋】

　　按《杭州府志》：倪居敬，父垕，疡医巨擘，敬承家学，及诸家方论，除教授至保冲大夫，命同知江浙财赋，以非其职不受也。民避兵露宿，而疫者借借，全活无算。治他奇疾，尤立效。开平王迎至厚酬之。后游湖山以终。时有中和堂潘氏，滋德堂徐氏。除之子镇，少年活人独多；而镇之友蒋正斋知病虚实，亦有名于时。
　　　　　余廷瑞

　　按《福建通志》：余廷瑞，晋江人。世业医，至廷瑞而医学愈精，得张长沙五运六气之妙，用药鲜不效者。洪武中，荐授郡医学正科。闽郡郑定、庐陵胡广尝为赋橘井秋香诗，以美其术。
　　　　　杨文德

　　按《饶州府志》：杨文德，乐平万全乡人。攻医，精《内经》太素脉。明初征诣太医院，洪武戊寅乞归田里，明袓御书种德二字赐之。舟抵饶城，医者刘宗玉延之，文德为讲岐黄心法，以太素授之。紫极宫道士朱姓者疾，文德诊之曰：不数剂愈。朱以银饮器谢之，文德却不受，中途长啸。时宗玉子烈，因问其啸之故，文德曰：明年春肝木旺，脾土受克，至期果死。黄复昌疾，文德诊之曰：一剂即瘥。官贵脉旺，秋当入仕，寻以荐授丹阳令。余皆类此。所著有《太素脉诀》一卷。
　　　　　高道者

　　按《饶州府志》：高道者，不知何许人，得长桑君禁方，当明初挟技游银阳。一日，值柩于途，谘之乃孕妇丧也。道者验其遗衣血，曰：此犹未死。启棺视之，一针遂苏。俗惊传以为道者能起死人也，以比秦越人。今传其小儿方术，无不验者。
　　　　　殳珪 【钱萼】

　　按《嘉兴府志》：殳珪，字廷肃，魏塘人。精于医，治疾有奇验。一妇妊及月，卧不语，众医敛手。珪曰：此《内经》所谓喑者，不药当自愈。又有男子请诊，曰：此疾不致死，然脉无生理，过三日当投剂。期内忽溺死，人咸异之。珪赘袁祥为婿，祥博洽高旷，不屑为医，珪以秘经授之曰：此不可无传也。祥曰：建文御极四年，不修实录，忠臣死事，泯没抚传，医经特琐琐耳。时祥生女十余岁，遂择钱萼为婿，使受灸术。而己薄游南都，遍寻博采，作《革除私记》四卷、《建文编年》四卷以归。萼遂精医，有声吴越，尝手辑《医林验海》一编，凡四十卷。子昞与晓，孙贽，能世其业，晓兼工诗。
古今图书集成医部全录卷五百十一

医术名流列传

　　　　明

　　　　　戴思恭

　　按《明外史》本传：戴思恭，字原礼，浦江人，以字行，受学于义乌朱震亨。震亨师金华许谦，以上接朱子之传；又学医于宋内侍钱塘罗知悌，知悌得之荆山浮屠，浮屠则河间刘守真门人也。震亨医学大行，时称为丹溪先生。一见思恭，爱其才敏，尽以医术传之，思恭遂以医鸣。洪武时征为御医，有所疗治，立效，太袓爱重之。燕王患瘕，韩奭治不效，太袓遣思恭往治。问所用药，良是。思恭念何以不效，乃问王何嗜？曰：嗜庄芹。思恭曰：得之矣。投一剂，夜暴下，视之，乃细蝗也。晋王末疾，思恭疗之，愈已再发，即卒。太袓怒，逮治王府诸医，思恭从容进曰：臣尝奉命视王疾，启王曰：疾今即愈，但毒在膏肓，即复作，不可疗也，今果然矣。诸医由是免死。一妃嗜烧酒致腹痛，治之而瘥。思恭曰：十年必复发，发则难救。后果验。思恭时已老，风雨辄免朝。太袓得疾，少间出御右顺门，召诸医侍疾，无状者悉付狱，独慰思恭曰：汝仁义人也，事无预汝，毋恐！已而驾崩。太孙嗣位，罪诸医，独擢思恭太医院使。辽简王闻太袓语，大书仁义二字赐之。肃庄王、庆靖王咸为赞味以赐。永乐初，以年老乞骸骨，奏四上，乃许。三年夏，遣使者征入，免其拜，特召乃进见。其冬复告归，遣官护送，赉金币，逾月而卒，年八十三岁，遣行人致祭。所著有《证治要诀》、《证治类元》、《类证用药》总若干卷，皆隐括丹溪之书为之。又订正丹溪《金匮钩元》三卷，间附以己意，人谓无愧其师云。　　按《宋濂集》：医之为道至矣，故周官有疾医视万民四时之病，春之痟首，夏之痒疥，秋之疟寒，冬之咳嗽上气，皆分而治之，验其状而制其禄，甚为不轻也。后世官寖失职，故于其术，每择之不精。有人于此，能合于古者之道，岂不犹空谷足音之可喜者乎？如吾同县戴原礼氏是已。原礼生儒家，习闻诗礼之训，惓惓有志于泽物，乃徒步至乌阳，从朱先生彦修学医。先生见其颖悟倍常，倾心授之。原礼自是识日广，学日笃，出而治疾，往往多奇验。予请得而详道之。原礼从叔仲章，六月患大热，面赤口谵语，身发红斑，他医投以大承气汤而热愈极。原礼脉之，曰：左右手皆浮虚无力，非真热也。张子和云：当解表而勿攻里。此证似之，法当汗。遂月附子、干姜、人参、白朮为剂，烹液冷饮之，大汗而愈。诸暨方氏子妇，疟后多汗，呼媵人易衣不至，怒形于色，遂昏厥若死状，灌以苏合香丸而苏。自后闻人步之重，鸡犬之声，辄厥逆如初。原礼曰：脉虚甚，重取则散，是谓汗多亡阳，正合经意。以黄芪、人参日补之，其惊渐减，至浃旬而安。松江朱仲文，长夏畏寒，身常挟重纩，食饮必热如火方下咽，微温则呕，他医授以胡椒煮伏雌之法，日啖鸡者三，病愈亟。原礼曰：脉数而大，且不弱。刘守真云火极似水，此之谓矣。椒发阴经之火，鸡能助痰，只以益其病尔。以大承气汤下之，昼夜行二十余，顿减纩之半；复以黄连导痰汤益竹沥饮之，竟瘳。姑苏朱子明之妇，病长号数十声，暂止复如前，人以为厉所凭，莫能疗。原礼曰：此郁病也。痰闭于上，火郁于下，故长号则气少舒。经云火郁则发之是已。遂用重剂涌之，吐痰如胶者无算，乃复初。乐原忠妻亦苏人，因免乳后病惊，身翩翩然如升浮云之上，举目则室庐旋运，持身弗定，他医饮以补虚治惊皆不验。原礼曰：左脉虽芤且濇，神色不动，是因惊致心包络积污血耳，法宜下之。下积血如漆者一斗，即愈。留守卫吏陆仲容之内子病热，妄见神鬼，手足瞤动，他医用黄连清心汤不中。原礼视之曰：形瘦而色不泽，乃虚热耳。法当以李杲甘温除大热之法为治，即经所谓损者温之者也。服参、芪而安。他若此者甚众。予备闻贤士大夫恒言之，今不能悉数也。呜呼！有人于此，可不谓之合于古道者乎？夫医之为道，本于《素问》、《内经》。其学一坏于开元，再坏于大观，习俗相仍，绝不知究甚微指，惟执一定之方，类刻舟而求剑者，人訾之，则曰：我之用此，不翅足矣，又何事《内经》为？宋之钱仲阳独得其秘，于遗经而扩充之；金之张、刘、李诸家，又从而衍绎之，于是《内经》之学大明。刘之学，朱先生得之最深，大江以南，医之道本于《内经》，实自先生发之。原礼乃其高弟，其用心也笃，故造理为特精。其传授有要，故察证无不中，亦可谓贤也已矣。近来京师缙绅家，无不敬爱之，服其剂者，沉疴豁然如洗。或欲荐为医官，辞不就，遂赋诗以饯其东还，且请余为序。昔者司马迁作仓公传，载其应诏所对，自齐御史成至公乘项处，凡二十有三，书治病之状甚具。予仿此义，稍陈原礼疗疾奇中者系之首简，并告周官疾医四时治证之概，世之知言君子必有所择焉。原礼之从父能轩翁，予之同志友也，幸以予言质之。　　按《震泽纪闻》：戴元礼，浙之金华人，为医得丹溪之传，洪武中官太医院。尚书严震直病，上语元礼，曰：好。治之不愈且抵罪。应手而愈。　　按《金台纪闻》：金华戴元礼，国初名医。常被召至南京，见一医家迎求溢户，酬应不闲，元礼意必深于术者，因注目焉。按方发剂，皆无他异，退而怪之，日往观焉。偶一人求药者，既去，追而告之曰：临煎时，下锡一块。麾之去。元礼始大异之。念无以锡入煎剂法，叩之，答曰：是古方耳。元礼求得其书，乃饧字耳。元礼急为正之。呜乎！不辨饧锡而医者，世胡可以弗谨哉？　　按《金华府志》：戴思恭受业丹溪，丹溪一见奇之，悉语以濂洛授受之懿，及医药诸家要旨，遂以医道鸣于时。洪武中征入朝，将属以太医院事，原礼以老病辞，授除迪功郎，职御医。永乐初超升太医院使，既就职，以耄不任事，屡请乞骸骨，许之。濒行，谕原礼曰：朕复召汝，汝其来也。既归家，甫旬余，以疾卒。谕祭于家，制文褒奖备至。
　　　　　王仲光

　　按《苏谈》：今吴中医称天下，盖有自矣。初金华戴原礼学于朱彦修，既尽其术，来吴为木客。吴人以病谒者，每制一方，率银五两。王仲光为儒，未知医也，慕而谒焉，因咨学医之道。原礼曰：熟读《素问》耳。仲光归而习之三年，原礼复来见仲光，谈论大骇，以为不如，恐坏其技，于是登堂拜母以定交。时仲光虽得纸上语，未能用药。原礼有《彦修医案》十卷，秘不肯授仲光。仲光私窥之，知其藏处，俟其出也，径取之归。原礼还而失医案，悔甚，叹曰：惜哉！吾不能终为此惠也。于是仲光之医名吴下，吴下之医由是盛矣。
　　　　　王潮

　　按《旌德县志》：王潮，德文长子，性敏明医，能文善书。县以明医举，永乐九年，授训科之职。
　　　　　施存善

　　按《无锡县志》：施存善，字昌宗。永乐初诏征除韩王府良医副。宣宗檄召拜御医，赐诗，宴文华殿，以子安累进奉政大夫。安字元济，历官太医院使，卒赐祭，归葬锡山。父子历仕七朝，数蒙褒宠，当世荣之。
　　　　　韩凝 【韩冲】

　　按《吴县志》：韩凝，字复阳，宋魏国忠献王琦后，其先安阳人，徙居吴之乐桥，与弟冲俱精于医。张士诚入吴，收引士类，凝隐不仕，号吴中卢扁。凝子二，奕、夷。奕为隐士。夷少失母，凝命奕育为后，因名贻孙，字子翼，洪武闲为府医学正科。冲子奭，字公茂，禀学于奕，永乐初为燕藩良医正，从成袓靖难，擢院判。
　　　　　刘观

　　按《苏州府志》：刘观，字士宾，长洲人，世以医显。父毅为燕府良医，后坐事谪戍没。永乐初，追念邸臣，召观还，擢御医，赐居第。凡中外贵戚近臣有疾，多命往治。升院判，掌院事，扈从北征，归卒。子溥自有传。孙伦，成化中为御医。
　　　　　徐孟容妻陆氏

　　按《无锡县志》：陆氏，医士徐孟容妻，善医，名闻于朝。永乐间，中宫遣内待至锡，召入宫，既老遣归，赐赉甚厚，仍复其家。
　　　　　安凤

　　按《新泰县志》：安凤精外内科，永乐中掌惠民局，赖以全活者甚众。
　　　　　严景

　　按《上元县志》：严景，字克企。其先姑苏人，袓道通，以医业起家，徙居金陵。景幼好学，通《易》，尤精于家学。永乐中，诏太医院送名医子弟读书备用，命赵友同吴敏德教之。景方弱冠，在选中，益探阃奥，其师赵友、吴敏德尝曰：是子不群，他日必以医名。后果名噪都下，求治疗者无虚日。子弟来从学者，无间远近。景气岸甚高，动必以礼，而勇于行义，尤善吟咏。学士周叙结诗社于金陵，景与焉。倪文僖亦称其行谊志节，有古逸之风。
　　　　　严乐善

　　按《嘉兴府志》：严乐善，业医有名。永乐癸巳，理药星湖市南，突有一男子造其室，出金饰一器，跪而进之曰：先生请受而后敢言。因附耳语，未竟，乐善掷金大诟，且胁之曰：我今且不发汝隐，汝若更求他医杀，汝同气，我必讼汝于官。逾年，男子感悟来谢。是夜，灯花光彩倍常，发莲花一朵，有人形类菩萨，趺坐莲中，长二寸许，邻里竞观如堵，旦始灭。太史王震泽为作《灯花记》。乐善能运气凝神，及子午按摩法，年七十五卒。殓后五日，邻人有遇之于西湖者。其后有引芳、世美，皆精医。
　　　　　王彦昭

　　按《武进县志》：王彦昭，字文仲。父思明，以荐侍文皇于潜邸。时彦昭犹未冠，尝被召，应对如老成人，上奇之。命从金华戴元礼学医，得其禁方脉书，以精慎称。每制上所用药必与焉。上欲验其精良，凡藩府旧臣病疾，必遣诊视。时太子少师姚广孝病头风，他医莫疗，饮彦昭药辄愈。或问之，曰：病得之当风而坐，清其头目可也。陈都督病伤寒，表未解，法当汗，彦昭汗之愈。王郎中弟亦患伤寒，脉沉而实。彦昭曰：法当下。他医汗之而死。张主事之子得痫病，治之莫愈。彦昭切其脉沉、手足冷，曰：阴痫也。作汤投之愈。刘佥宪自湘湖来，有疾，彦昭诊之，私语其兄：病在死法中，不出月矣。治疗莫愈，果如其言。尝从太监朱兴尚宝朱珍分领铜符，司城门启闭，间从上出入军中，克着功绩。事定欲官之，辞以母老，乞终养归。
　　　　　王哲

　　按《太平府志》：王哲，永乐间以良医副进修职郎，多禁方。
　　　　　李肃

　　按《松江府志》：李肃，号杏林。大父晋卿，元江浙西湖书院山长。十岁丧父，初习岐黄，从金华赵云居游。赵为朱丹溪门人，及李肃游松江，遂占籍焉，医名日振。永乐初，膺荐拜松江府医学正科。年几七旬，复被召，拜命即行，奏对称旨，赐金织段服二袭，日食大官。未几扈驾北征，给以从人名马及诸御寒之具。或惜其年老，不胜跋涉，肃正色曰：恭逢万乘，为天下苍生而行，吾何敢以老身为惜，不思报上恩哉！子敬举，永乐丁酉乡科，念肃年老，上疏乞就禄养，特授上海儒学训导。遇假必放舟溯潮，夕发晓至，上堂拜寿，信宿而返，如是者十载。孙祥，天顺丁丑进士。
　　　　　韩彝 【韩奭】

　　按《苏州府志》：韩彝，凝次子，少失母，育于兄奕为后，因名诒孙，字子翼，洪武间为府医学正科。从兄奭，字公茂，少禀学于奕，永乐初为燕府良医正，从成袓靖难，擢院判。上问其有弟否？答以弟诒孙，尝师事臣，召授御医，改今名，字公达，赐第致和街。寻升院判。奭肩随彝，上命并行，超升奭为院使，扈驾北巡。九年归京，卒，三品钦葬。而阴阳家相穴，乃瘗水中，远托梦于上，谢曰：臣虽荷赐，荣终骨肉，今鱼而灌润之，害莫可任。上即命官徙葬。上患腹痛，彝奏曰：圣体所患，须用雷丸、大黄、木香等剂，服之，下虫六十二条。盖彝知上嗜水芹，善生虫，积久成此病。愈，赐裘马，复赐第大明门内。上欲隆赏，彝奏奭子传南儋卫军，上命右府除戍，又授传官御医。奕卒，彝陈情，得假归葬，仍给葬费。十一年，彝随驾北巡归，病不能朝，上命中贵视疾，遣人龟卜，既没，悼叹赐葬，祭视三品。奕子有，字伯承；从子襄，字克缵。有子充，字克美。皆守世业。
　　　　　赵道震

　　按《定远县志》：赵道震，字处仁，金华人，精于医，凡轩岐以下诸书，靡不精究，受学丹溪，所造益深。洪武己巳，徙籍定远，活人颇多，未尝言利。永乐丙戌，上命行人召修大典运气书，震董其事，归而课子医，业暇则歌楚辞以自适。卒年八十四。所著有《伤寒类证》传于世。
　　　　　陈以诚

　　按《嘉兴府志》：陈以诚，号处梦，枫泾人，善诗画，尤精于医。永乐间，应选隶太医院，累从中使郑和往西洋诸国，擢院判归。临终作诗，有九重每进千金剂，四海曾乘万斛船之句。
　　　　　许景芳 【许敬】

　　按《嘉兴府志》：许敬，字孟寅，世为感化乡人。袓文达，父景芳，皆以医鸣。江南治齿痛者，许为之最。永乐间，景芳以院使戴原礼荐召至京，受知仁宗，锡赉洊加，改梁府良医正，引年还乡卒。子敬世其业，有声宣德间，院使蒋主善荐入内院。英宗患喉风，更数医弗效，敬进绛雪噙之，遂愈。上喜甚，赐以羊酒，拜太医院御医，赐勑奖谕。年七十致仕。有《经验》三卷藏于家。
　　　　　王伯承 【沈仲实　沈承先】
　　按《昆山县志》：王履子伯承，能继其武，永乐中，以医鸣于两京，后卒无嗣，尽以其秘传之婿沈仲实云。仲实号松岩，有士行。仲实之孙承先，亦善医，不嗜利。县令方豪以其能愈母疾，大书助孝二字以赠之。
　　　　　陆昂

　　按《鄞县志》：陆昂，字季高。始居会稽，迁于鄞。自幼习举进士业，凡经史百家翰墨，无不旁搜博览。性刚方，与人寡合。已而父病，遂弃其业，攻岐黄书以医自给，周旋调护，亲获耆年，声名大着，叩者如市。永乐初，辟至京师，预修《兰台金匮》、《元机素要》等书。
　　　　　彭正

　　按《江南通志》：彭正，字思直，太平府人，永乐以良医再使西洋。子宾世其业。
　　　　　陈贵

　　按《德清县志》：陈贵，黄安村人。明永乐中，领本县医学训科。文皇患背痈，诏征天下名医，邑以贵应，上召赴京，进秘方服之，立愈。命加一品服，陛辞南归，号为南金先生。及卒，遣华亭翰林张益撰文祭之。
　　　　　陆完

　　按《德清县志》：陆完，字用全，号橘庵，世医颐之子，授指挥，剂有独得之妙。凡病有甚危者，诸医缩手，完至诊视，或许以不死，则竟以无恙。
　　　　　韩履祥

　　按《浙江通志》：韩履祥，海盐澉浦人，读书能诗，尤精于医，切脉断人生死，隔岁辄中。洪武中选为御医，成袓尤加恩遇，遍游公卿间。四世孙本，亦精其业。
　　　　　骆善由

　　按《舒城县志》：骆善由，名医，永乐间任太医院判。
　　　　　金子性

　　按《永嘉县志》：金子性，其先世得异传，故世业医。永乐六年制丸以进，授太医院，后赐钞归田养老。
　　　　　倪让

　　按《高淳县志》：倪让，精通医理，遇奇病，勿事刀圭，悉取效。洪武二年点入医版，永乐元年授医官，命有司给奖。其十余世孙泰昌应别有传。
　　　　　蒋武生

　　按《仪真县志》：蒋武生，字用文，少读书过目成诵，六岁，有赠里师万年松者，赋诗曰：使者来西岳，采松云万年。佳名虽自好，何不长参天？师惊喜曰：是儿已见不凡。随父任，公暇必质所业，闻说无疑问。父奇之曰：吾有嗣矣。父殁，乃习医，会同黜异，得其要而综之。决死生，定缓急，治效无一弗中。当路荐入太医院。时戴原礼为院使，擅其业，人靡有当意者，及见用文，喜曰：君儒而为医，吾道昌矣。遂言于上，授御医。太宗御极，用文屡承眷顾。会车驾北巡，仁宗以东宫监国，用文侍上前随事献规。上尝问保和之要，用文对曰：在养正气。正气完则邪气无自而入。又问：御医效率缓何也？用文对曰：善治者必固本，急之恐伤其原。上皆称善。永乐间，迁承直郎太医院判。丙申，考绩最，升承德郎。上尝命工部为营第室，用文叩头谢曰：臣荷恩遇莫能报，又敢糜公费，不益愧悚乎？再辞乃止。甲辰，谢病上疏乞归，词意恳切，末有清心寡欲，慎加调保，以绵圣治，以慰万方等语。上览疏惊叹，明日，遣中贵赉敕慰谕，用文力疾读之，顾谓其子敬忠曰：荷国洪休，万弗酬一。归语诸兄弟，宜竭忠孝以继吾志。遂终，年七十有四。仁宗即位，遣中官陈义乘传护丧，归建祠墓。用文生平嗜学颜，私室曰静学。有《诗治效方论》行世。洪熙元年，官其子主善为院判，亦能共职。笃学好古，取商书克一语名斋，中丞吴纳记之。　　按《上元县志》：蒋用文，其先魏人，洪武初徙句容，遂入都城。精于医，永乐中为大医院判，日侍文华殿。其医主李明之、朱彦修，不执古方，而究病所本自为方，故所治恒十全。王公大人，下逮氓隶，有疾众所难愈者，谒用文治即愈。谓不可愈，无复愈者。
　　　　　祝仲宁

　　按《医学入门》：祝仲宁，永乐时人。治小儿八岁哮喘不得卧，喉中声如拽锯，用泻火清气之剂而愈。或曰：小儿无火。公曰：人有老稚，诸气贲郁，肺火之发则同。治坠马不醒人事，他医用理伤续断之药不效。公曰：以降火消痰立愈。治周身百节痛，及胸腹胀满，目闭肢厥，爪甲青黑，医以伤寒治之，七日昏沉弗效。公曰：此得怒火与痰相搏。与四逆散加黄芩、黄连，泻三焦火而愈。
　　　　　张年

　　按《松江府志》：张年，字公寿，华亭人，慷慨高简，善为文。永乐中再征不起，隐于医，治疗若神。所著有《杏园稿》，时称为杏园先生。
　　　　　刘彦清

　　按《鄱阳县志》：刘彦清，名曾，以字行，耕耘六世孙。读书敦义，以医世其家。母魏疾，药石不效，露香告天，刲股和粥以饲，疾遂愈。会征广，以医选从行，中途渡江堕水，适有牛渡，攀其尾得济。既归，过彭蠡，风浪覆舟，人尽溺，独赖舟板以全。两免大难，人以为孝感。子孟启，永乐间荐入太医院。
　　　　　虞君平

　　按《乐清县志》：虞君平，字时宁，其先永嘉人，仕太医院。永乐初，乐清大疫，君平药之，悉愈。邑人德之，遂留居焉。子孙世其业。
　　　　　李瑢 【李炅】

　　按《浙江通志》：李信，汴人，小儿医也。宋高宗危疾，诏信入侍，因年耄，赐安车至禁中，时号李车儿。信八代孙瑢，于明永乐时，亦召入京，官御医，始移居北郭，植槐于门，子孙因字槐。又有李炅字三英，性慷慨立然诺，常破家以济友人之难，人咸称之，于医为小儿国工。
　　　　　徐孟会

　　按《江南通志》：徐孟会，武进人，善诗，以医世其家，治病多验。永乐间，召至京，赐袭衣以归。弟孟恂，砭法尤妙，时称二仙。
　　　　　陈君佐

　　按《扬州府志》：陈君佐，江都人。善方脉，洪武初为御医。永乐间弃官，着黄冠，市药武当山中。以《易》卜人吉凶，多奇中。卒葬山中石穴。
　　　　　楼宗望

　　按《绍兴府志》：楼宗望，萧山人，以医名。永乐间召至京师，赐予甚厚。
　　　　　韩左

　　按《苏州府志》：韩左，字伯尚，资伟才敏，于学淹通，兼善医，周急济贫，恒若弗及。父卒京师，兄伯济早世，伯尚与仲伯广奉母还吴，能尽色养。伯广卒，伯尚抚其孤。伯济妻张守志，伯尚使妻事之如姑，年逾七十而卒。
　　　　　翁晋

　　按《嘉定县志》：翁晋，字自昭。其先自浙之慈溪，流寓嘉定，遂家焉。晋品行端方，兼善岐黄术，精抉脉理，一时罕出其右。崇祯时，授太苔医判，有《医宗摘要》行世。兄文九亦善医，与晋齐名。
　　　　　万全

　　按《罗田县志》：万全，字密斋，精医，治病全活甚多。着有《保命歌括》、《养生四要》、《育婴家秘》、《广嗣精要》、《痘疹启微》行世。　　按《湖广通志》：万全，字密斋，罗田诸生，隐于医，所著书甚多，而于痘疹尤精。一日在乡先生家，有两新妇进，欲避全，乡先生曰：万先生老，无妨也。两妇年俱二十余。全曰：此皆未痘，痘将作矣。一可救，一不可救。越一月，两妇布痘，果如其言。游郡城，有布痘者，死已半日矣，全过其门，视之曰：可活。置污泥中三日，痘复发，进数匕而苏。有豪家少年闻其名，不为心服，一日，佯为大病，重帏密室，呼全诊脉。全诊之曰：越十五日当死，不可救，何须药！少年叱之曰：我何病！聊试汝耳。全曰：诊视如此，不知病也。果至十四日病死。
　　　　　吴诚 【施宗文　盛文继】

　　按《苏州府志》：吴诚，字纯伯，武进人。高袓栎堂，宋名儒。父可大，徙吴，以医行，诚世其业，尤著名伤寒。后有施宗文、盛文继者，亦治伤寒奇验。
　　　　　沈以潜

　　按《苏州府志》：沈元，字以潜，以字行，其先由汴徙吴，高宗书良惠二字以赐。潜少孤刻励，宣德初以医征。会院判蒋用文病，上遣中使问曰：卿若死，谁可代用？文以潜名进，即擢御医，进对称旨。潜为人平易质重，工诗好琴，有集行世。子寅、孙熙，能继其学。
　　　　　葛哲 【葛睿】

　　按《苏州府志》：葛哲，字明仲，昆山人，世业儒，尤精医，以荐授荆府良医。所著有《保婴集》，进宣宗亲览，赐宴奖劳，授迪功郎。弟睿亦善医，时称二葛。
　　　　　徐枢

　　按《松江府志》：徐枢，字叔拱，华亭人，元医学教授复子也。枢少传父术，兼学诗于会稽杨维桢。会天下乱，晦迹田里。洪武二十八年，年四十余，始以荐为秦府良医正，出丞枣强，召为太医院御医，累奏奇绩，历迁院使，告归展墓，宣宗亲赋诗送之。遣中官二，宫人一，护还。年八十致仕，赐金带。又七年卒。有《足庵集》行世。子彪。
　　　　　孙希礼

　　按《禹州志》：孙相，世为阳翟人，元末，仕山西平阳府医学教授。相生思忠，思忠为明初名医。思忠生奉源、典科。奉源生希礼，太医院博士。宣德中，学正朱仲坚有疾，梦天神示以丹篆曰：希礼神医。迎而医之，疾果愈。希礼生让，让生镐，镐生钊，钊生清，世传袓父秘诀，医尤精妙。临颍大学士贾某重其术，为诗以赠之。嘉靖中，知州莫某扁其门曰：世医孙氏。
　　　　　姚旸 【姚蒙　沈元吉】

　　按《松江府志》：姚旸，字启明，华亭人。父润袓，元医学教授，好古博雅，著称吴越。旸少孤，事母孝，世其家学。洪武中，以人材试行人，宣德间，除莆田知县，有声。未几辞归，号柳隐。孙蒙，字以正，沉静博学，善医，尤精太素脉，定人休咎若符契。巡抚邹来学常使视脉，蒙既叙病源，因曰：公根器别有一窍出污水。来学大惊曰：此隐疾何由知？蒙曰：以脉得之。左关滑而缓，肝第四叶有漏洞下，相通既久。来学改容谢。请药弗予，屈指计曰：但还留台，五日可到。来学解其意，即治行，果抵会同馆而卒。蒙屡征不起，临终作谢世辞，惊悟超脱，盖有所见云。同时有沈元吉者，切脉不逮蒙，而明断善用药，屡起危疾，与蒙并称。
　　　　　陈常

　　按《松江府志》：陈常，字用恒，上海人，世业儒。常传外氏邵艾庵医，即有名。永乐十五年，遣使下西洋，常以医氏从，历洪熙宣德间，凡三往返，恭勤愿悫，上官皆器重之。常言：海中行以六十里为二更，往返一千六百更，为九万余里。行皆候风占星，以针取路，以干支取某山某屿，进某澳转某门，以至开洋避嶕避浅，皆以针定。计所涉历，自占城至忽鲁谟斯，凡三十国。平生足履人所不到，目见人所不知，未尝自多，临终但曰：今不葬鱼腹矣。子经，字宗理，世其医，教授里中，循循有矩度。
　　　　　王兴宗

　　按《旌德县志》：王兴宗，德文孙，精明轩岐，洞达寿夭。宣德元年，知县田谷，以明医荐送赴部，历任十余年，存心济人。景泰元年，以年老致仕，寿八十五卒。
　　　　　姚良

　　按《吴县志》：姚良，字晋卿，宋谥文康爽之七世孙，明医。所著《尚书孔氏传》、《律吕会元溯源》、《指治方论》、《考古针灸图经》。
　　　　　钱瑛

　　按《苏州府志》：钱瑛，字良玉，宗道子，世传颅顖医。宣德中，入太医院。宁阳侯孙，生九月，惊悸数啼而汗，百方莫效。瑛后至，命坐儿于地，使掬水为戏，惊啼顿止。人问之，曰：时当季春，儿丰衣帷处，不离怀抱，热郁难泄，使近水则火邪杀，得土气则脏气平，不药自愈。子恒、恺、悌、愃，皆世其业。恒字伯常，成化间，召授御医，进院判，每退内直，士大夫迎治孺子疾者，户外仆马不绝。恺字伯康，与兄齐名，以济生为念，酬以金币，一无所取。恒子钝，字汝砺，能事其业。亦化为院判。
　　　　　摸先生

　　按《香案牍》：摸先生，束双髻于顶，携小竹笥卖药，有疾者，手摸之辄愈，人呼为摸先生。
　　　　　杨云

　　按《浙江通志》：杨云，家世业医，名动一时。宣德乙卯，召至京师，入对称旨，超授御医。适睿宗弗怡，进药有效，特升太医院使，赏赉甚厚，宠遇与杨少师士奇等，名动朝野。旧名荣，睿宗以其与杨尚书荣同，不便宣召，赐更名云。
　　　　　王尚

　　按《杭州府志》：王尚，休宁人，居仪凤场口，少习外科，事母以孝闻。母病，往浦江求医，风雨寒甚，遇虎，徘徊号泣，忽遇异人曰：我能为子医。延至家，备极恭敬。异人曰：子能孝母，又天真不凿，可以传道。因过山中，指道旁一草示之曰：以此治人伤，可死中回生。如言治之，凡跌压折伤者，即气绝三日，以箸启齿灌药，无不立生。或脑裂额破，则搏脑敷药，越百日无所损。间有腹剖肠出，则浣肠纳腹中，用桑皮线缝合，迄无恙。造门乞药者，率以先后为序，不问贫富人，咸感悦。居恒患痚疾，邑中称为王痚。
　　　　　盛寅 【草泽医人　盛宏　盛僎　盛伦　盛恺　刘敏　李思勉】
　　按《明外史》本传：盛寅，字启东，吴江人，受业于郡人王宾。初，金华戴原礼客吴下，宾与之游，翼得其医术。原礼笑曰：吾固无所吝，君独不能少屈乎？宾谢曰：吾老矣，不能复居弟子列。他日，伺原礼出，窃发其书以去，医遂有名。将死，无子以授寅，寅既得原礼学，复讨究《内经》以下诸方书，医道大行。永乐初为医学正科，坐累逮入南京，至则驾已北幸，输作天寿山列侯。监工者见而奇之，令主书算。先是有中使督花鸟于江南，主寅舍，病胀，寅愈之，通遇诸途，惊曰：盛先生固无恙耶？予所事太监，正苦胀，曷与我视之？既视，投以药即愈。适成袓西苑较射，太监往视，成袓遥望见，愕然曰：谓汝死矣，安得生？太监具以告，因盛称寅，即召入便殿，令诊脉。寅奏上脉有风湿病，帝大然之，曰：吾逐寇出塞，动至经年，为风寒所侵，吾谓是湿，而诸医不知，几误我。进药果效，遂授御医。一日雪霁召见，帝语白沟河战胜状，气色甚厉。寅曰：是殆有天命耳！帝不怿，起而视雪。寅后咏唐人诗：长安有贫者，宜瑞不宜多句，闻者咋舌。他日，与同官对奕御药房，帝猝至，两人敛枰伏地谢死罪，帝命终之，且坐以观。寅三胜，帝喜，命赋诗立就，帝益喜，赐象牙棋枰，并词一阕。帝晚年犹欲出塞，寅以帝春秋高，劝毋行，不纳，果有榆木川之变。仁宗在东宫时，妃张氏经期不至者十月，众医以妊身贺，寅独谓不然，出言病状。妃遥闻之曰：医之言甚当，有此人，奈何不令早视我？及疏方，乃破血剂，东宫怒不用。数日胀益甚，命寅再视，疏方如前。妃令进药，而东宫虑堕胎，械寅以待。已而血大下，病旋愈。当寅之被系也，阖门惶怖，曰是殆磔死，或曰且籍没。既三日，红仗前呼还邸舍，赏赐殊腆。寅与袁忠彻素为东宫所恶，既愈妃疾，度怒稍解，然意犹甚惧。忠彻晓相术，知仁宗寿不永，密言于寅，寅犹畏祸。及仁宗嗣位，求出为南京太医院。宣宗立召还，以正统六年卒。初，寅晨直御药房，忽昏眩欲死，募人疗寅，莫能应，一草泽医人应之，一服而愈。问状，其人曰：寅空心入药房，卒中药毒，能和解诸药者，甘草也。帝问寅果空腹入，乃厚赐草泽医人而遣之。　　按《吴江县志》：盛寅，字启东，以字行，逮之子，工诗善医。永乐中，治内侍蛊奇验，闻于上，召对称旨，投太医院御医。太子妃孕而疾动，命寅诊之，曰：此血疾也，当用利药。诸医皆骇，沮。妃令言利药者进治，明日，疾大已，乃锡金币直钱千缗。寅在上前，持论梗梗，上甚重之。扈从北征，寻掌太医院事。宣德元年，赐勑褒嘉，日侍上，命视亲王疾，有效，特赐白金良马。尝应制赋瑞雪诗。又尝与同官韩叔旸奕于御药房，驾卒至，不及屏，二人叩头待罪，上命终局，因御制醉太平词一阕以赐，仍命作诗，其宠遇如此。正统元年，丁父艰归。周文襄公忱，素善寅，饷米百石，寅却之。贻以诗，有：鱼龙江海梦，雀鼠稻梁谋。忱叹服焉。服阕将赴都，忽遘疾，自诊脉曰：吾不起矣。临终作诗三首，年六十七。弟宏、子僎、从子伦、孙恺，俱以医世其家。僎性耿介，尝使家童输粮于官，多取一筹以归，僎怒，置米屋后，以饷鸟雀。初，寅医得之王高士宾，宾得之戴原礼，原礼得之丹溪朱彦修，故其术特精。时又有刘敏、李思勉者，俱传寅术。寅所著有《流光集》。
　　　　　张存

　　按《炖煌新录》：张存，善针。存有奴，好逃亡。存宿行针缩奴脚，欲使则针解之。
　　　　　刘冠

　　按《畿辅通志》：刘冠，仪封人。袓浩，从太袓取张士诚有功，授都指挥，不受，愿就医。随徐武宁调理军士，遂家山海为医，不轻试药饵。时邬主政艰嗣，宠姬多人，内有娠者，尝以疾求诊脉。冠曰：请以面盘印手。讫，出盘，冠曰：此非疾，乃吉兆也。主生男。后果验。
　　　　　周振誉

　　按《昆山县志》：周振誉，字彦声。世业医，至振誉益精。正统初，征入太医院，擢楚府良医，老于乡。治危疾多取奇效，名满吴中。
　　　　　钦谦

　　按《苏州府志》：钦谦，吴县人，由都督府经历，改太医院判，加一级。宣宗数召见，索秘药，三问皆以不知对，最后切谕之，谦叩头曰：臣以医受陛下官禄，先圣传医道者，无此等术，亦无此等书。升下承袓宗洪业，宜兢兢保爱圣躬，臣死不敢奉诏。上愧怒，命力士以旃席裹头，亟持付狱。谦入朝不归，家人莫知其由，遍访不得。有锦衣卒知状，言械系卫狱，后幽室中。久之，上悟释出，复其官。正统末，随驾出土木殉难。天顺初，赠奉政大夫太医院使，荫其后。
　　　　　何全

　　按《松江府志》：何全，字廷用，华亭人，自宋元来，世以医名。全生而颖慧，游郡庠有声。正统十二年，领乡荐不欲徙故业，益精岐黄术，每以匕剂起沉疴，无责报意。同郡张弼盛称之。曾孙十翼仕为景楚二府良医，能世其业。今郡中治伤寒，犹首推何氏。
　　　　　蒋博

　　按《青浦县志》：蒋博，字原博，号静庵。正统辛酉发解南畿，乙丑进士，授南京刑部主事。狱疫，博素知医。手治善药疗之。累官至四川按察使，卒赐葬畲山。
　　　　　徐沛

　　按《青浦县志》：徐沛，字泽卿，少从周莱峰游，以文章行谊相切，读古书，工诗，涉猎《内经》，用以诊疾，危者辄起，然不售术也。以子三重贵受封，布袍角巾，阖门吟咏。
　　　　　胡俊

　　按《滁州志》：胡俊，字士英，号两庵，舒城人。明正统末寓椒，行岐黄术，多奇验。一日，过白汪桥，见一妇伏男子尸，哭甚哀，将入殓。两庵入视之曰：莫哭！缓须臾不殓，服吾药，可不死。即解囊取药少许，使尸口中，顷之，辄伸久，良久竟苏，由是椒人以为神，称名医，而商南冏台及六曹长皆来聘。莆阳进士郑克昭述其行为最详。年七十有八，因家于椒，为巨族。文学胡庭桂其裔也。今诸子孙，亦表表有文声。
　　　　　徐彪

　　按《松江府志》：徐彪，字文蔚，太医院使枢子也。正统十年，以能医荐入太医院。时代王久病瘇，又昌平侯杨洪在边疾笃，受诏往视，皆不旬日而瘳，遂留御药房。十三年，擢御医。景泰二年，迁院判，常侍禁中，每以医谏。景帝问药性迟速，对曰：药性犹人性也，善者千日而不足，恶者一日而有余。问摄生，以固元气对。其因事纳忠类此。六年，预修中秘书录。子墱为国子生，彪质直洞达，善谈议，少从父入秦，其邸舍，元许文正衡遗址也。秦王以鲁庵题之，秦中称为鲁庵。及归老，以诗画适情，自号希古。所著《本草证治》、《辨明论》、《咳嗽条》、《伤寒纂例》各一卷。
　　　　　王思忠

　　按《介休县志》：王思忠，太医院吏目，陕西渭南人。父当夏月，忽目不见物。思忠药之，三日而愈。其神速皆类此。
　　　　　方政

　　按《望江县志》：方政，本县人。景泰间以医名，召入太医院。
　　　　　陆惟恭

　　按《太平府志》：陆惟恭，精于医，诊视高帝有功，除太医院判。子才修父业，景泰间亦任太医院判，京师称陆一贴，谓愈不再赎也。生三子，长豫，字克贤；次道常，字克容，任芜湖训科；又次道源，字克贞，任太医院御医。豫子敏，字懋学，以太医院医生，中景泰元年顺天乡试。敏弟敔，字懋韶，任本府正科。陆氏代以善疗伤寒，敔尤收速效，观形色即知病源，一时重之。
　　　　　武瓛

　　按《介休县志》：武瓛，字大器，景泰时人，籍石涧里，性聪敏，母久病，时无能疗者，叹曰：为人子不知医，不孝也。乃之县南抱腹岩，研究《内》、《难》诸书，三年，人谤为读妖书，县系鞫之，知为母攻医，乃释。久之，以脉诀未真，远游参证，得异人传授，治病按脉，决生死若神。有欲试瓛术者，版筑崇堵，上望瓛过，跃下索诊，瓛曰：汝速归，死在目下。人以为戏，其人赴家，果即死，盖饱食致肠断也。名遂大着。每治危疑难办诸证，不循常法，沉疴立起，人以是益奇之。瓛既精于医，益知医学之难，作论遗子孙，非甚明理有救人之心者，戒勿轻学。
　　　　　张源

　　按《松江府志》：张源，字复本，华亭人，少业婴医。永乐中，征入太医院，供奉禁廷，侍从北巡，常受金缯之赐。洪熙初，赐第于皇华坊。宣德中，授御医。正统间迁院判，丁母忧，赐乘传奔丧，即还职。景泰中，乞骸骨，置第城西南隅，有园池花竹之胜，特出赐金以会宾客，赡贫乏。年八十有八卒。
　　　　　蒋主善

　　按《上元县志》：蒋主善，用文长子，能世其传。仁庙尝谕用文曰：卿有子矣。用文卒，召赴京，谕慰再四，赐织金衣，即日授御医，寻升院使，出宫媛三人李、庄、徐以为继室，恩赉甚厚。景泰间卒。次主敬、主孝、主忠皆以医名，而主孝喜为诗，主忠尤嗜儒术，为古文辞。
　　　　　徐述 【徐迪】

　　按《武进县志》：徐述，毘陵人。毗陵旧以医着姓者称徐、蒋、汤、丁云。徐之先世居毗陵，元兵屠城获脱，复被掳至燕，居久之，得常州织染局官以归。生二子，长曰养浩，博通儒书，始业医，为无锡州学教授。子仲清继，其业尤精，为湖州路儒学教授。子矩用荐两任襄县黄县教谕。生三子：长曰述，字孟鲁；次曰迪，字孟恂；又次曰选，字孟伦。述善诊，迪善意。述诊决人生死旦夕岁月若神。迪所治不尽责效于汤液醪醴，率以意为之。述常过市，市人跃而逾柜请诊。迪曰：子肠已断，法当死。市人曰：吾方食饱而出，本无疾也，乌得死！至暮果死。其他病甚且暝，述许其生，血肉华色，动履如常，述谓其死，而验者尤众。一女伤于怒，内向卧不得转，迪诊之，因索花作妇人妆，且歌且笑，患者闻之，不觉回顾大笑而愈。一孕妇仰而探物，遂不能俯。迪令之衣以裙数十层，掖之众中，以渐而解，每解一裙，辄掷妇前，解至中牏，其妇不觉用手力护，因得俯。一人病俯而不能仰，迪令之坐，因以大铍针，徐拟之，其人渐避渐仰。其用意皆此类。至其用针，尤多神效，俗呼曰：徐神仙。然三人者，皆负意气，好施与，博物洽闻，于诸家多所究心。述尤工天文，选更以孝友称。岁且除，从宜兴载米百斛还，未至家，遍索故人与之，家人方洁鬵待炊弗恤也。吴人周克恭者，尝有所托于选，家人弗知也。克恭殁，选急走其家，悉还之。道遇一贫人，寒甚，急解襦与之。述尝夜读《岳武穆传》，怒甚，持梃起，无所泄忿，碎其盎于爨下。邻人惊问之，曰：吾方切齿于桧贼也。洪武中，述、迪皆以他医累，当远戍，选赘得免。迪将奉母行，选不忍也，遂同行，艰苦备嗜者廿年，不以为劳。正统初，述语族子曰：天象如此。不越三年，万乘其蒙尘乎？既而曰：其在己巳也。是年果有土木之变。景皇帝尝召见述，欲官之，不果，厚赐金帛以归。述所著有《难经补注》。
　　　　　陆麟 【陆朝　严汉】

　　按《嘉兴府志》：陆朝，嘉之世医也。其先有名麟者，景泰间，卫军征沙寇，以医术疗从行将士有功，授医官，子孙遂世善其业。朝尤深于《内经》、《本草》，切脉洞见病源，决死生，一一不爽；治伤寒更随手而瘥。然朝治病，不欲人迟于见功。每治女子及痨瘵不即起者，辄推引严汉，汉用药以和缓取效，不效，不峻为攻补，名亚于朝。称良医者，必曰陆绍泉、严陵坡，盖两人别号也。
　　　　　钱时用

　　按《江阴县志》：钱时用，善度金针，残废立起，素为兵宪胡亶礼重。子鼎铉克绍父术，各宪及帅府匾奖盈庭。
　　　　　刘国符

　　按《江阴县志》：刘国符，医术工巧，且素性义侠，五控各宪碑禁关蠹，越诈乡镇，造福地方，不仅三指寿民。
　　　　　邹兆麟

　　按《西安县志》：邹兆麟，精岐黄术，素行醇谨，性好施予。凡饥民疫疠，兆麟皆捐施赠药，全活甚众。
　　　　　虞抟

　　按《金华府志》：虞抟，字天民，义乌人。幼习举子业，博览群书，能诗章。因母病攻医，医道大行，求疗者不责报。尤精于脉理，数年前诊之，生死无不验。韩方伯闻其名来聘，驰驿往见，雅敬重焉。治病余，扣问医道，抟以节嗜欲、戒性气、慎言语、谨服食，乃摄养之要，益加礼敬。义乌以医名者，代不乏人，丹溪之后。惟抟为最。所著有《医学正传》、《方脉发蒙》、《百字吟》、《半斋稿》行于世。
　　　　　程朋

　　按《青州府志》：程朋，乐安人，饶资善医。天顺间，发粟济荒，一方赖之。
　　　　　徐嘉嗣

　　按《青州府志》：徐嘉嗣，临淄人，善医术，活人甚多。
　　　　　彭宾

　　按《太平府志》：彭宾，正之子。天顺壬午，乘传诊疗诸王，获重赏。子辅亦典供御药，授王府医正。
　　　　　王容

　　按《太平府志》：王容，字志宏。天顺间，疗边关战士多愈，授王府良医副。
　　　　　蒋宗武

　　按《武进县志》：蒋宗武，字季文。曾袓达善，以医名吴越间，所著有《医镜》三十卷。宗武益精其业。明天顺间以明医征入供奉，授太医院御医，升院判院使，进通政使左通政，官至礼部左侍郎。宗武所治，能取捷效。周太后不豫，宗武投药一剂，辄愈。初，上在干清宫病目，亦以宗武药愈。至是召至便殿，将骤迁以酬之。宗武固辞，乃命兵部免其戍籍，籍太医院。一日进药，上问以保身养气之道，宗武对曰：保身莫若寡欲，养气莫若省心。上嘉纳之。宗武谨厚寡言，数荷优异，绝无矜色。出入禁掖数十年，人问以宫中事不答也。既归，虽袯襫褴褛之夫，以病叩无不为尽心者。后子孙业儒。孙亨自有传。
　　　　　周溥

　　按《河南通志》：周溥，字文渊。其先浙江会稽人，国初徙居汴城。溥颖敏嗜学，及长患羸，自度弗起，遇南郡高子明疗之而愈。溥遂从子明，传黄帝扁鹊之脉书，及诸秘方。溥受之，且录且读三年。为人诊视疗治多验，于是四方迎谒者，络绎不绝。其赠贻粟帛之外，奇物异玩，悉谢不受。溥病时俗多守《局方》，乃发明《素》、《难》及东垣、丹溪之义，为书一编，名曰《方法考源》。又谓先哲词义微奥，初学之士，莫能尽解，复着《用药歌括》若干首，至今汴之工医者皆宗之。成化中，以耆宿诏赐冠带，年八十七而卒。
　　　　　陈公贤

　　按《吴县志》：陈公贤，字公尚，元季良炳之后也。良炳孙道，为孟景旸馆甥，得传其业，公贤因以颅囟　页鸣。成化中征为医士，一诣都，念母老即归。已复召入御药房，旋授御医，累奏奇效。进院判。孝宗即位，授迪功郎，上章乞归。帝曰：如公贤何可使去左右？而请益坚，遂得致仕。卒，诏葬祭。子宪、宠，皆能世其业。宠，宏治间召入禁典药，历官院使，加秩右通政。
　　　　　武鸣冈

　　按《介休县志》：武鸣冈，瓛孙。赵郡伯召视妇疾，帷数妇试之，至后一人曰：余都无病，惟此一人始受胎耳。其夫未知也，曰：以药验之必动。然须小损，更一剂疗之，亦不至后患。已而果然。郡人何三泉亦业医，患怔忡头晕，四肢无力，久不愈。鸣冈诊曰：汝躬炮炙，坐卧药室中乎？脏腑弱，毒气所侵也。饮甘草汤数碗而止。着效甚多，不具述。其父武惟真亦能医，疗疾不计利，鸣冈实家传也。
　　　　　刘琮

　　按《六合县志》：刘琮，应明医荐，待宪庙，并疗郑世子，授太医院御医，勑进迪功郎。
　　　　　黄(王扁)

　　按《仪真县志》：黄(王扁)，字楚祥。少孤，母教之业儒，刻苦问学。既而曰：医，仁术也，苟精之，亦足以济人，岂必官可行志乎？于是从事《素》、《难》诸家，遂精其业，有名淮扬间。正统初，征为太医。景泰间选入朝，日侍禁近。院使董肃荐于上，召见便殿，上问(王扁)邑里年数及所业药性寒温诸类，(王扁)敷奏详明，数荷宠遇焉。自是掖庭有疾，率召王　扁治辄效，数赐白金文绮。英宗复辟，益承眷顾，迁御医，寻奉诏采药，勑阶修职郎，益感激，务以保和圣躬为己任。上益嘉之，赉以珍膳金帛。是时招集名医阙下，咸命统之。成化中，迁南京院判，至则兴滞警贪，僚属敬惮。三载抗疏乞引年，诏可。既归，日与士友昆季为真率会，事母抚弟，笃恩谊，赒族睦邻，乡人善之。后以子用贵，赠奉训大夫，南京兵部职方员外郎。卒年七十九。后孙应夏绍其业，亦以医名世。
　　　　　何钦

　　按《怀远县志》：何钦，字大敬，先世濮人，元季迁居怀远。世业医，邃其术，凡经诊视，生死不爽。学者请究其术，钦曰：李明之、朱彦修，皆通经学古士也。汝必欲究其术，盍先读《易》以察时变，读《禹贡》以识九州山川风景，博极方书，归约于《内经》，庶可与汝言耳。闻者知其术之有自也。王文庄公鸿儒使凤阳，采辑宪宗实录，疾作，更数医不愈，闻钦名延之，试脉知其病源，遂一剂而愈。文庄喜甚，因为文纪之。钦从孙推官森，载之家乘。
　　　　　任滐

　　按《旌德县志》：任滐，十八都人，本县以明医举，成化年任太医院。
　　　　　叶伯清

　　按《天台县志》：叶伯清，太坊人，号橘泉。永乐进士颖孙，习儒未就，业精岐黄，时有半仙之谣。延今五代，其后万春制行淳庞，医学愈神。
　　　　　张福兴 【张荣】

　　按《建昌府志》：张荣，号继川，新城人。四世袓福兴，成化中，以幼科荐，医孝宗，获殊宠，官太医院使。致政之日，大学士刘诩等赋诗以赠。荣能世其业。崇祯丙子壬午，复出米赈饥，邓澄作仁寿扁赠之。
　　　　　方叔和

　　按《严州府志》：方叔和，建德人，精通医术，兼读儒书。成化间，礼部列名，钦取赴京，授御医。适岐阳构疾，叔和诊疗有效，累受白金文绮之赐。八年，陈乞归田，赐之勑命：有曰：御医方叔和早有医名，旋登仕籍，岁年滋久，劳效良多，用进尔阶，锡之勑命，益精乃术，毋旷攸司。后卒于家。子百寿，国子生，早卒。侄孙应元承继，领嘉靖乙卯浙江乡荐。
　　　　　王观

　　按《苏州府志》：王观，字惟颙。初金华朱彦修既得河间真传，以授戴原礼，原礼授王仲光，观曾袓也。观为人高简自爱，其医操远识，集奇效，先后不可胜算。自成化以来，江之南北，达乎京师，称上医者，观为之冠。
　　　　　周济广

　　按《无锡县志》：周济广，名纮，以字行。读书于外家金氏，攻医，遂精其术，疡疹妇人诸科，无不通晓，名满吴中。成化中，以明医征至京师，引疾还。每诊人脉，豫知人生死之期。子敷牧，孙萃，皆世其学。
　　　　　刘毓

　　按《苏州府志》：刘毓，字德美，其先南都人，高袓季德徙吴。毓少孤，鞠于外家徐氏，徐故医药为业，遣学于盛寅，得其源委。成化间，征为御医，蒙眷久之乞归，上犹问前日白须老人安在？其赏识如此。
　　　　　李懋

　　按《苏州府志》：李懋，字思勉，与刘毓同受学于盛寅，得其传。成化间亦征为御医。
　　　　　刘川

　　按《安福县志》：刘川，成化间以医闻，尤善疗奇疾，笃尚谊行。其先冒凤林罗姓，凡九世。川感罗一峰言，物无二本，遂复姓，士论韪之。子述文益深《素问》、《难经》，起诸疴废，罗太史念庵，赠之叙。
　　　　　陈光远

　　按《苏州府志》：陈光远，不知何许人。成化中侨居安亭望仙墩，医术神异。所善客子死痘，携槥将之野，道遇光远，视之曰：而子不死，吾当活之。取沙遍壅其体，命众罗击钲铙之属，观者如堵，以为诞也。有顷，儿忽动，旋活矣。客问所以，曰：儿所苦水痘，无力自达，得土气，乃疏金为水，母鸣则应而出矣。御史行部而病，召视，长揖不拜，且索坐，既诊脉，曰：大人无疾。往时病中服补中汤二十剂，灸膻中二十壮，乃瘥，皆中半而止，所以复发，满之自愈。御史惊以为神，改容礼之。他日就访其庐，茅舍三楹，不蔽风雨，欲为缮修，固辞不受。鹿城富人某，父病且死，延致之。方为疗治，闻鼓吹声，问知纳妾。语其子：吾意不在金帛，脱幸活君父，愿以新姬相赠。子唯唯，夕即出令侍寝。光远笑举所佩金牌示之，有不近女色四字，文且漫灭，不知年所。曰：吾以试子，父与妾孰重，子无吝情，可谓孝矣。卒活之。所至有奇效，遗以金辄不受，后去不知所终。
　　　　　郑谊

　　按《开封府志》：郑谊，字尚宜，业医，疗病多神异。年逾七十，著述不辍。有《续医说》、《医书百朋》、《杏花春晓堂方》、《方法考》诸书行于世。子名河，号星源，亦以国手名。
　　　　　郑疆

　　按《开封府志》：郑疆，字无疆，祥符人，侍御公之弟也。幼聪颖，弱冠入庠，孝父恭兄，族党无间言。汴城水淹，后寓居淮阴，及归里，以善医闻公卿间。不计利，以济人为心，人比之范文正公云。
　　　　　李信

　　按《祥符县志》：李信，字用诚。其先世业小儿医，赵宋时有医皇子胫疡者，予之官不受，赐以金钟，悬诸门，故号金钟李氏。　　按《开封府志》，李信，字用诚，祥符人。坦易忱悫，孚于乡里。世居汴城，精医术，专疗治婴孩。每有请治者，无远近晦明风雨，信皆身亲历之，一视则生死立决。当正统、景泰、天顺、成化间，缙绅先生迎致无虚日，其所报贻，腆薄不较也。郡守括苍金文雅重之，尝赋安幼堂诗以赠。门悬金钟为号，至今汴人犹称为金钟李氏云。子敬世其业，亦精于医。
　　　　　胡廷寅

　　按《会稽县志》：胡廷寅，名諲，以字行，幼业儒，长遇异人，遂精医术。宪宗朝征至京师，授御医，加左通政，出入禁闼，恩宠罕俪。
　　　　　黄武

　　按《山阴县志》：黄武，字惟周，少颖敏，有志康济，尤善古诗文。事举子业不就，遂精岐黄术。先是越人疗伤寒，辄用麻黄耗剂，武独曰：南人质本弱，且风气渐漓，情欲日溢，本实已拨，而攻其表，杀人多矣。乃投以参、芪，辄取奇效。自是越之医，咸袓述之。一时名医，如陈淮、何鉴，咸出其门。所著有《医学纲目》数百卷、《脉诀》若干篇行于世。
　　　　　葛林

　　按《杭州府志》：葛林，字茂林，钱塘人，攻小儿科，名闻京师。成化年，命内臣徐来杭驿致之，充太医院官。时武庙方在婴稚，皇太后保护甚周，每召供御。一夕，武庙癎疾作，中外惶怖，夜分召林，一匕而安。明日使与宴，有白金彩币之赐。汪比部有子年二十五矣，忽患痘，而汪知医，以为无恙也。林视之，怫然。迨五日而足，七日而靥，至十四日而痂落。林曰：灾其在弥月乎！至期而其子晏然，汪置酒高会，若以诮林者。林视其子之足底有泡，结瘢肤内，曰：吁！其百日哉！迨是日而暴殁。汪以为神，问其故。林曰：痘者，构形之余秽也。苟有纤芒未尽，亦无生理。是疾初发自肾而不能畅，是以必死，既而流着于足底焉，以故发之缓也。汪叹服。少师杨公子当暑而惊眩，已绝，且移之木矣。林趋入曰：无伤也，亟出之！公曰：儿已噤矣，奈何剂也？林曰：予无剂也，所恃者天上云耳。云生而凄凄欲雨，阴气舒而阳郁消。吾以清利物煮水，而蒸于其下，其可瘳乎！如其法而疾愈，迨暮而儿戏于庭矣。林貌清癯骨削，而目睛烱然，其视疾得其声色，洞若烛照，既而切脉以决死生，莫一遁也。善制方剂，其应若响。累官太医院判。寿八十八。所著有《杏坞秘诀》一卷。
　　　　　费杰

　　按《山阴县志》：费杰，字世彦。曾大父子明为元世医宗，杰故以医承其家。性古悫淳笃，邑人患剧疾，虽百里外必迎候，杰至，投一二剂辄效。尝设药饵以周邑之茕独，葬疏远无归者数十人，嫁外姓之孤者五人。郡守戴琥尤重其雅谊，加宾礼焉。所著有《畏斋诗稿》、《名医抄》、《经验良方》，为世所宗。杰子愚，登进士，官大理评事，历守名郡，秉节不阿。孝宗朝以贞谅闻，司空刘麟尝为愚着传，称愚刚方清介云。　　按《绍兴府志》：费杰，字世彦，山阴人。时刘宪使患热证，或误投以桂、附，濒死，杰亟疏治之，乃苏，竟不居其功，宪使甚贤之。
　　　　　胡新

　　按《舒城县志》：胡新，字日新，宏治间任太医院医官，能诗，士林重之。
　　　　　孙复吉

　　按《嘉善县志》：孙复吉，字见心，世习岐黄，精《内经》、《素问》、《脉诀》诸书，与薛立斋、王肯堂往复参究，互相赞叹。复吉古貌古心，乡士大夫订为素心交。求疗者虽极贫，寒暑昼晦无倦，郡邑慕之，登堂旌奖，寿八十余。次子文锋，岁贡昌化教谕。
　　　　　薛铠

　　按《吴县志》：薛铠，字良武，府学诸生，精医理，疗病必本五行生克，不按方施治。著述甚多，《保婴撮要》，尤足为后世法程。宏治间，征为太医院，屡着奇验。以子己，赠院使。己字新甫，尤殚精医学，正德时选为御医，擢院判；嘉靖间进院使。所著有《家居医录》十六种。
　　　　　陈宪

　　按《苏州府志》：陈宪，字文中，公贤子，治痘多效。有徐氏子患痘，脾泄，众谓不治。宪曰：非附子不疗。投一剂，少间，再投而愈。人云钱主用寒而陈用热。弟宠，字希承，宏治间召入禁典药，上喜其恭谨，用药神效，简二奇方，识御宝以赐之。历迁院使，加秩至右通政。
　　　　　施仲谟 【施廉】

　　按《无锡县志》：施仲谟，世业幼科。子中立为太医院医士。孙泽民、润民、济民，始兼通朱、李之学术，遂盛行。济民官训科。子廉，宇彦清，精脉理，每危疾，诸医敛手，廉至辄起之。读书能诗。宏治中以明医征至京师？不受职而还，为碧山吟社十老之一。族子言谏，并以医名，族孙教尤着。
　　　　　任荣

　　按《山西通志》：任荣，云中世医，有阴德，活人甚多。宏治间，年六十，无疾而终。后一年，乡人陈守至河南，于陈州市见之。其曾孙服远，幼绍袓父业。庚辰岁瘟疫大行，得疾者，亲友不相访问，染之即不起。服远轸念之，梦袓谓曰：何不取松黄冈普济消毒饮服之？醒觉，即检阅，果得是方，依方投剂，身亲诊视，痊活人数千。人咸以神医诵之，远近礼迎。子孙济济，皆列庠序，其世德之验云。
　　　　　李先春

　　按《山西通志》：李先春，云中世医，资性聪颖，博通经书，精研脉理，药饵不拘古方，随投辄效。常怀济人利物之心，无论远近贫富，凡有求者，莫不应赴，全活甚众。当路诸缙绅，延请无虚日。先春处之无德色，人呼为李仙。
古今图书集成医部全录卷五百十二

医术名流列传

　　　　明

　　　　　凌云

　　按《明外史》本传：凌云，字汉章，归安人。为诸生，弃去，北游泰山古庙前，有病人气息垂绝，云嗟叹久之。一道人忽问曰：汝欲生之乎？曰：然。道人针其左股，立苏。语云曰：此人毒气内侵，非死也，毒散自生耳。因授以针，云拜受之。为人治疾无不效。里人嗽不止，绝食五日，众医以为虚，投补剂愈甚。云曰：此寒湿积也，穴在顶，针之必晕绝，逾时始苏。命四人分牵其发，使勿倾倒，乃针，果晕绝，家人皆哭，云言笑自如。顷之，气渐舒，复加补，始出针，呕积痰斗许，病即除。有男子病后舌吐。云兄亦知医，谓云曰：此病后近女色太早也。舌者心之苗，肾水竭不能制心火，病在阴虚。云曰：然。兄曰：其穴在左股太阳，是当以阳攻阴。云曰：然。如其穴针之，舌吐如故。兄茫然自失。云曰：此知泻而不知补也。补数剂，舌渐复。故淮阳王病风三载，请于朝，召四方名医治，不效。云投以针，不三日行步如故。金华富家妇，少寡，欲火炽，失心，始见屋柱，走抱之；久之，见帚杖诸物，即以两手爬之；甚至裸形野立。云视之曰：是谓丧心。吾针后须蔽以帐，其心正，当知耻。乃令二人坚持之，用凉水喷面，针其心，次补泄并施，不逾时，狂疾顿除。属其家人，慰以好言，释其愧耻，病遂不发。吴江贵家妇临产，胎不下者三日，呼号求死。云针刺其心，针出，儿应手下。主人喜问故？曰：此抱心生也。针出则手舒，手舒则胎下。取儿掌视之，有针痕。孝宗闻云名，召至京，命太医官出铜人，蔽以衣而试之，所刺无不中，乃授御医。年七十七，卒于家。子孙传其术。海内称针法者，曰归安凌氏。　　按《浙江通志》：凌汉章，名云，号卧岩，归安文学，以孝感遇泰山异人，授明堂针术，治秦藩疾得瘳，孝宗闻之，延见圣跻殿，赐太医院御医。年七十有七，无疾而终。生平轻财好义，死之日家无余资。
　　　　　聂莹

　　按《浙江通志》：聂莹，得湖州凌汉章针法，针至病起，虽厚衣可按穴而定，不以钱帛介意，人称神医，争迎之。
　　　　　袁仁

　　按《嘉兴府志》：袁仁，字良贵。父祥，袓灏，皆有经济实学，至仁愈邃，谓医贱业可以藏身济人，遂隐于医。昆山魏校疾，召仁，使者三至弗往，谢曰：君以心疾苦，当咀仁义，炮礼乐，以畅君之精神，不然，虽十至无益也。卒之日，沐浴更衣，呼笔题诗，有附赘乾坤七十年，飘然今喜谢尘缘之句，投笔而逝。
　　　　　高昶

　　按《青州府志》：高昶，益都金岭镇人，性醇厚正直，以济利存心。宏治间，传异人医术，精诊视察，故辨证出奇，天下让能，群医莫及，时号为卢扁。尤专伤寒，钤法定脉，不差时刻，所全活者不可胜计，抱疾求疗者踵门无虚日。尤注念贫困家，务与善药，未尝有责报心。行年七十余卒，逮属纩，问药者犹在门也。所著有《钤法书》一卷。
　　　　　赵镗

　　按《青州府志》：越镗，益都人，精眼科，人以赵光明称之。少问其父曰：开光砭翳，孰愈起死回生？治疗一端，孰愈保安全体？父大异之，令穷研医典。遂潜心体验，已而洞豁至理，至对脉察疾，应验如神。尤矢心施药，所全活者甚众。一日，梦神人告之，曰：扶危济颠，阴功阳报，金紫之贵也。未几，朝命册封长女为衡藩新乐王妃，恩授西城兵马指挥，始征前梦。
　　　　　李玉

　　按《明外史》凌云传：有李玉者，官六安卫千户，善针灸。或病头痛不可忍，虽震雷不闻。玉诊之曰：此虫啖脑也。合杀虫诸药为末，吹鼻中，虫悉从眼耳口鼻出，即愈。有跛人扶双杖至，玉针之，立去其杖。两京号神针。李玉兼善方剂。或病痿，玉察诸医之方，与治法合而不效，疑之，忽悟曰：药有新陈则效有迟速，此病在表而深，非小剂能愈。乃熬药二锅，倾缸内稍冷，令病者坐其中，以药浇之，逾时汗大出立愈。　　按《六安州志》：李玉，字成章，本卫千户，善骑射，尤精于医，针灸所施，应手而愈。一妇有孕而呕血数升，几死。玉诊其脉曰：此子癎也。依方治之，加竹沥而愈，两都号曰神针李。
　　　　　吴杰

　　按《明外史》本传：吴杰，武进人。宏治中，以善医征至京师，下礼部试，故事高等，入御药房，次入太医院，下者遣还。时杰在高等，而当遣者甚众。杰言于尚书曰：国家三四十载纔一征医，若等幸被征，又待次都下十余载，一旦遣还，诚流落可悯，杰愿辞御药房，与诸人同入院。尚书义而许之。正德中，武宗得疾，杰一药而愈。帝喜甚，即擢御医。一日，帝射猎，还惫甚，感血疾，服杰药即愈。进一官，赐彪虎衣。尝幸虎圈，虎腾而惊，杰疗之，立愈。再进一官，赉金币。顷之，试马腹痛，又以杰药而愈，赉绣春刀及银币。帝每行幸，必以杰从。积至太医院使。帝欲南巡，杰谏曰：圣躬未安，不宜远涉。帝怒，叱左右掖出。及驾还，渔于清江浦，溺而得疾。至临清，急遣使召杰。及至，疾已深，遂扈归通州。时江彬握兵居左右，虑帝晏驾，己得祸，力请幸宣府。杰忧之，语近侍曰：痰亟矣，仅再还大内，倘至宣府，有不讳，吾辈宁有死所乎？近侍惧，百方劝帝，始还京。甫还而帝崩。彬伏诛，中外晏然。不然，变且不测。未几，杰致仕。子希周进士，户科给事中。希曾举人。　　按《武进县志》：吴杰，字士奇，宏治间以名医征至京师，一时所征诸医。无不望风下之。都御史王钺方镇大同，闻杰名，以调治边军请，台省争言医如杰当在供奉，不宜出之外地。下礼部试之，果无逾杰者，宜入御药房。以同征者多遣还，愿贬己秩留之。久之，掌院者竟荐入御药房。上病喉甚危，按名召杰，进上清丸一服而愈，自是得幸。一日，上射猎还，口出血，杰进犀角汤，愈。后以幸虎圈，虎惊伤，又试马御马监腹卒痛，杰疗之无不立愈者。每愈，辄进一官，且有殊锡。上所游幸，必以杰从，时侍上卧起，左右抚摩，有不以属之近幸，而属之杰者。至欲以禁卫衔授杰，杰固辞乃止。上南巡，独不以随，则以杰力谏，失上意也。既而驾还清源，病甚，梦杰，亟召之。因扈从还通州时，江彬语无不入，则力促大阉请还，上得崩于大内，彬得就擒，杰有力焉。杰善诊脉，用药以脉，不主古方，甚有若与证相盩，而卒无不效。及其进御，则不得不用古方，亦无不效者。年七十八卒。卒时了了，疑有道术云。
　　　　　楼英

　　按《绍兴府志》：楼英，萧山人，字全善，精于医，居元度岩，有《仙岩文集》二卷，又着《气运类注》四卷、《医学纲目》四十卷。
　　　　　林彦圭

　　按《福宁州志》：林彦圭，杯溪人，工岐黄之术，以活人为心，不计利。其子思齐，孙璧，皆得禁方，称世医云。
　　　　　丁杞

　　按《福宁州志》：丁杞，号种松子，世业医，诊脉能决生死。知州李时子病剧，医者皆袖手，得杞剂良已。正德六年，州大疫，知州万廷彩命施药于申明亭，存活甚众。
　　　　　张世华

　　按《苏州府志》：张世华，字君美，其先汴人。宋南渡时，有彦者以防御使拥兵卫吴，遂家焉。三传至端礼，始以医名。逮元善进为保冲大夫。曾大父缙尤著名，尝为周文襄所礼重。父颐，字养正，能豫刻年月，决人生死。世华尝就征，从使西南诸国，军士行道病者，多赖全活。正德间，吴大疫，世华携药囊于通衢，随请而应。有酬之金帛，笑而谢之。子承宗，孙学礼，并以保御劳擢官。
　　　　　汪宦

　　按《祁门县志》：汪宦，居三迁堂，精通医理，善著书，有《医学质疑》若干卷。
　　　　　赵铨

　　按《庐陵县志》：赵铨，字仲衡，与罗文庄善，赠以古风，称为石亭子是也。高唐里人。精岐黄家言，虽为制举业不废，以诸生入监贡。仕灵寿、霍山两邑夏贵溪，大拜入京，取道吴城，夜泊，更阑人静，忽拥驺传呼，声出空中，杂以丝竹金革，满驿交喧，俱以为宰相天人当有异，乃明下隐隐有宣言药王爷爷到。闻于贵溪，使人询：药王何人？曰：姓赵者，已而寂然。乃铨舟至，贵溪有心物色之，问来舟为谁？曰：秀才姓赵者。相国即月下索赵生见，倒屣与语，大加赏异，即携与入京。会世庙不豫，大医束手，贵溪及大臣公卿咸举铨入诊视，不终剂而龙体大安。上既龙性，加不豫，益稍不受婴拂，太医待诏者入，未诊视，而得罪杖杀者再三。铨入见，龙袍垂地，跽不得前。上曰：可前？铨曰：龙袍在地上。上乃喜笑曰：会讲话，便知医。乃手举起龙袍以前。乃知前待诏对以龙袍在地下，是以触上忌耳。铨既称旨，朝廷官之而就令焉。铨意不欲久仕，解组归，惟著书修真而已。有乞医者即赴之，不责人金帛，而施药不怠。铨诊太素有神。清江萧公须山病笃，铨往，适病者假寐，铨先诊其长子，诊毕，取酒相欢曰：子脉无忧，何妨乎父寿？投一剂而愈。方出都门时，见一死者，已含敛，方入棺，铨下马启其衣衾，令取沸水下刀圭灌之，死者立苏。或以问铨，铨曰：吾过其旁，知其无死气。若有死气，十丈内可决，忍妄启其衣衾耶？其神类若此。铨临终无病，腹中阁阁作声，笑曰：龙吟虎啸，风云庆会，吾当赴之。有顷，异香满室，见顶上一道光彩，冉冉而上，而铨坐逝矣。经日如生，举棺时，舁者觉轻虚若无七尺身者，或传以为尸解云。铨所著有《春风堂集》、《石亭医案》、《岐黄奥旨》、《诸家医断》、《太素脉诀》、《体仁汇编》。
　　　　　吉兆来

　　按《江宁县志》：吉兆来，字逢生，为疡医，有神效。诚朴无伪，随疾轻重，为人施治，绝不计利。尤善用针，相其形色，针到而害患随除。父秋宇，有诗名，兆来乞陈仲醇序其遗稿而刊行之，钱御冷相国、李晓湘太仆皆重之。三子皆能世其术。
　　　　　司马隆

　　按《江宁县志》：司马隆，字季平。先世陕之咸宁人。父元亨，家金陵，儒而能医。隆少勤学，尝从林龙溪受《尚书》，后继父业，遂擅医名。读《内经》、丹、垣诸书，手不释卷。每至病者家，或群医俱集，辨论纷然，隆徐以一言定之，人皆悦服。遇人危疾，端居静绎，或通夕不寐，必得其病之源治之而后已。有贫士病疫，亲族畏避，隆诊视不辍。尝曰：人皆有死，岂独疫疾能死人哉？子泰中，嘉靖癸未进士。
　　　　　郑元厚

　　按《江宁县志》：郑元厚，字载之。父宗化，以明经教谕滁阳，延集多士，置讲席，四时不辍，有郑夫子之号。性至孝，居异母丧，总制未尝见齿，都人士称述之。元厚有父风，曾遇异人授以道术，由是精于导引内视之学，病者求其搬运抚摩，法简功倍，医药可省，立愈，人益神之。其言人身脏腑关会之处，皆可指而数也。审察病源，举其窍要，施功肤胳之间，透切膏肓之隐。其秘多不传，惟僧常然得其要领云。
　　　　　诸余龄

　　按《浙江通志》：诸余龄，字云泉，仁和人。卜居如松里，善书奕，博通医家言，而多新得，四方争迎致之。晚隐灵鹫山，善李元昭，预知死期俱不爽。每语客曰：我巾车驰城中起死人，何得身为死人驰丧车出城乎？当终于此。与徐镗辈诸名医为天医社云。子梦环成隆庆辛未进士。
　　　　　卢复 【卢之颐】

　　按《浙江通志》：卢复，皆岐黄，兼通大乘，剖疑晰理，解悟不滞。子之颐，资性开明，而学有根柢，阴纽阳络，证辨入微，善疗奇疾。凡尸蹶迵风，投剂无不中。然负气陵物，议论踔厉，毁誉殆半焉。所著《仲景论》、《本草乘》、《金匮要略论疏》诸书行于世。
　　　　　孙卓三

　　按《饶州府志》：孙卓三，浮梁北乡人，精岐黄。正德间，故藩觅医于县，王严里人欲倾卓三，举以应，迫而行药，辄应手得大效，获宠受厚糈，声名大起。其思理多在意表。邑令以宸濠之变，先舆送其夫人避山中，病前秘五日，腹膨如鼓，仰面张目，息已微，急召卓三。卓三曰：此盛暑急驱，饮水过度，羞溺而胞转也。法以猪尿胞吹气贯满，令女婢投入冲之，而溺淋淋下，遂起。新安富室有男子淋溺不止者，渐痿黄，诸医束手。卓三医之，亦弗效。偶隐几坐，以手戏弄水罐，后孔塞则前窍止，开则通。为脑后一穴，灸火三壮，立愈。
　　　　　王纶

　　按《明外史》吴杰传：士大夫以医名者，有王纶、王肯堂。纶字汝言，慈溪人，举进士，迁礼部郎中，历广东参政，湖广广西布政使。正德中，以副都御史巡抚湖广。纶精于医，所在为人治疾，无不立效。有《本草集要》、《明医杂着》行于世。　　按《医学入门》：王纶，字汝言，号节斋，浙江慈溪人。宏治时，官至广东布政。因父病精医，着《明医杂着》，发丹溪所未发，世多尊信之。并着《本草集要》行世。兄经，举进士，亦知医。
　　　　　袁廷用

　　按《桐庐县志》：袁廷用，坊郭人。正德间，由医士授太医院吏目。
　　　　　袁(王相)

　　按《桐庐县志》：袁(王相)，坊郭人，由医士任岷府良医正。
　　　　　戴廷贽

　　按《桐庐县志》：戴廷贽，坊郭人。正德间，任太医院冠带医士。
　　　　　袁(王堂)

　　按《桐庐县志》：袁(王堂)，坊郭人，由医士任北京太医院御医，进阶院判。
　　　　　胡尚礼

　　按《仪真县志》：胡尚礼，字景初，世医也。其父伦，命读岐黄诸书，曰：吾家传，通医必先通儒为本，理不明，安悟诊视之奥？礼遂能识奇病，活人甚众。
　　　　　许绅

　　按《明外史》吴杰传：有许绅者，京师人。初供事御药房；嘉靖改元，授御医，屡迁太医院使。受知于世宗，连加通政使礼部侍郎工部尚书，并领院事。二十年，官婢杨金英等谋逆，以帛缢帝，气已绝，绅急调峻剂下之，辰刻下药，未时忽作声，去紫血数升，遂能言，又数剂而愈。帝德绅，加太子太保礼部尚书，赐赉甚厚。未几，绅得疾，或问之，绅曰：吾不起矣。曩者宫变，吾自分不效，必杀身，因此惊悸，非药石所络疗。已而果卒。赐谥恭僖，官其一子，恤典有加。明世医者官最显，止绅一人。
　　　　　谢儒 【谢世泰】

　　按《江宁府志》：谢世泰，字约斋。曾袓儒，郡廪生，兼通医，每逢奇证，他医或不能辨，儒必识之，识即疗之。售为徐文敏季子治腮疡，奇效。文衡山为文以赠儒。传子日升，升传世泰，皆有名。泰存心济物，不责报，人多称之。
　　　　　林(忄胥)

　　按《江阴县志》：林(忄胥)，少业医，治法主丹溪，邑中子弟学医者，多出其门，人称中庵先生，再致宾筵。
　　　　　吕夔 【吕应钟】

　　按《江阴县志》：吕夔，字大章。本姓承，因依舅氏吕，遂仍其姓。易儒而医，精研博访，其术遂神，人以吕仙呼之。吴中大疫，裹药囊，日治百家，全活无算。抚按给章服不受。嘉靖时，隶籍太医院，着《运气发挥》、《经络详据》、《脉理明辨》、《治法捷要》等书十卷，邑侯刘守泰序行之。子讲，字明学；读，字明经，医名俱如其父。读子应钟，字元声，太医吏目，传禁方而变化之，能望气决人死生，或谈笑间疗人痼疡，着《葆元行览》、《世效单方》两书，邑令湖士鳌为序；又有《长春堂诗稿》。弟应阳，字元复，医名亦如其兄。子梦征，字孟盛，亦世其传。
　　　　　袁东

　　按《金坛县志》：袁东，字春庵，善医。为人治病，十常疗九，病家欢悦。饮之酒，辄陶然醉，无复计谢，人咸高之，又奇其术。东尝云：医胡可易？予视人病患，在人痛楚，若在吾身，返观五内，洞然有见，而后治人五内，即弗效，病亦弗剧。其畏慎如此。嘉靖辛酉岁涝饥，至明年疫大行，巡按陈某令坛选良医，开局施药。病者之他医，弗效，之东即效，御史嘉之，荐授太医院医士，翰林院编修曹大章有赠序。
　　　　　焦蕴稳

　　按《海州志》：焦蕴稳，海州生员，深得针灸之法。嘉靖癸亥年间，漕抚吴夫人临产而心痛，将危，众医茫然。独稳诊其脉曰：此胎手抓母之心也。一针而胎下。观其胎手大指，尚有针痕出血。母子双全。
　　　　　王金

　　按《开封府志》：王金，字芝山，陕西西安人。年十七，遇道人堕水，救归，敬事之。已，道人携入终南，授以秘术，试辄验。时属世庙好方伎，金以白衣召见，为言三元大丹，称旨，与陶仲文、邵元节并膺荣宠，历官太常，出入禁闼二十年。世庙宾天，廷议金等进药不谨，论刑，新郑高文襄公再疏申雪，得减戍闽海。后数年归，依文襄以居，遂为郑人。李空同与交厚，赠以芝山子词云。其子继怀亦精医药。
　　　　　沈惠

　　按《松江府志》：沈惠，字民济，华亭人。幼得异传，为小儿医，能起死者。尝从浦南归，闻岸上哭声甚悲，问知某氏盛仅一子，自塾中归，暴绝。惠走视，其胸次尚温，作汤剂灌之，遂苏。有富家子患痘危剧，已治木矣，药之而愈，取其棺以施贫儿。惠以小儿医多秘其书不传，乃覃思博考，著书九种行世，详见《艺文志》，学者以为津梁。有老媪善治疳，惠拜受其方，媪亡，为治后事。惠为人谨厚谦下，无贵贱贫富，必尽其心力，立身有绳检。郡守子疾，惠入视，夫人从屏后告以病所由，惠若不闻，守讶之，对曰：夫人自向明府言耳。其以礼自处如此。晚自号虚明山人，徐文贞阶有诗赠之。临终赋诗而逝。同时有王节之，与惠并称，两人相得甚欢，遇有疑疾，必相质正。节之子一凤、二鹏，皆名医。一鹏自有传。
　　　　　张鹤溪

　　按《松江府志》：张鹤溪，忘其名，嘉靖中以医名，善疗奇疾。御史包节母，年六十七，暴中气绝，积日不苏，群医毕集，皆曰：风中脏腑不可治。鹤溪独曰，此气虚挟痰，可下人参剂，七日当苏，苏能言鬼神事。众皆笑之。既而和剂以进，如期乃寤，道鬼神事甚详。众医始口噤走。
　　　　　龚信 【龚廷贤】

　　按《金溪县志》，龚信，十一都下澌里人，任太医院，着《古今医鉴》，并《云林医彀》。子廷贤，着《万病回春》。
　　　　　王溥

　　按《观城县志》：王溥，邑之名医，伟貌修髯，望之若仙，通异人授脉诀，用药随证辄效，不取酬，救济甚众。嘉靖间，御史熊按东郡有疾，召问，对曰：安神定志，不药而愈。熊深器重焉。年逾八十，健行如飞，至九十七而卒。
　　　　　李秋

　　按《南昌府志》：李秋，字思杏，南昌人，精岐黄之术。时宁献王有《庚辛玉册》，宗人李时珍有《本草纲目》，皆镂板江右，秋购得其书，晨夕研究，用药恒出意表，遂以医名当代。为人坦直乐易，艺愈高而接物愈谦，卑以自牧，两与乡饮，知府给以笃行善士之扁，年九十卒。亲朋至今诵说不替。
　　　　　李守钦

　　按《泛水县志》：李守钦，号肃庵。聪明善悟，读书损神，病将危，得蜀医医而愈之，即北面受其业。走峨眉，邂逅异人，授岐伯要旨。归从黄冠游，尤精太素脉理，又能预知人事远近，活者不可胜数。诸王台省，咸敬礼之。徙居荣泽观中，有客自河北来，星冠羽扇，守钦识其非常人，即谨遇之。数日谈论，皆世外事。守钦善对，客甚敬之，曰：先生我师也。又曰：三日后，罗主事过此，我当去也。因题诗于壁而别。越三日，果罗主事自南而北，经于荣泽，为黄河泛涨所阻，栖迟观中，偶见所题，惊曰：此吾世父之笔，缘何题此哉？始知客为罗念庵也。人由是谓守钦能识仙客，号为洞元真人。寿九十有八。所著有《方书一得》、《太素精要》诸书行于世。
　　　　　郑文贤

　　按《云梦县志》：郑文贤，不知何许人，第从李于鳞游。于鳞有送文贤游大梁序，称许文贤。于鳞不轻许可，其言必信。其序云：郑生者，名文贤，楚之云梦人也。少慕伯阳之术，往往谈长生。自云梦来关中三千里，持一囊药耳。所至逆旅，医小儿即食其妪，医老即食其子弟，医女即食其夫，度三千里如在里巷中矣。然不为糈也，其来关中，庶几望见能为长生者焉。余盖苦病三十年于兹，言医也，即未尝见医视脉如生者焉，岂其诊书异，有他禁方耶？生又自言医且五十年于此，手指之附人脉，多于握匕箸，咀片如丘陵，即未尝不精神与病者通，长桑君岂实视见垣一方人哉？不察见脉而治病，其碍岂啻垣一方？关中故多贤豪人，即如大中丞何某博物君子，亦言生矣。余又言秦越人来长安游时事，生未尝不辄苦其术而隐之不得。属余在告将归，生亦欲游大梁，关中自大中丞许大司徒刘以下，皆赋诗赠之，而余序其右方云。
　　　　　麻东辉

　　按《东昌府志》：麻东辉，高唐人。嘉靖间以医游郡城，洞究古方书，善脉，士大夫争迎致为上客。堂邑李通政久病，众医以为不治。东辉诊曰：病得之心火郁积，勿药，第屏念三十日而愈。后如所言。临清副使某病，召东辉诊脉曰：大人无恙，将惟其子之忧。是时子在里中，急遣人归视，危就床褥数日矣，竟不起。郡有贵介公子壮而负气，以无病，故试东辉，呼曰：而善脉，其脉我！东辉诊而惊曰：子病矣，奈何不治？公手嘻曰：甚矣，医之利于以不疾为功也。我日兼数人之食而病乎？笑而挥之。后月余，竟以痰卒。高唐诸生某，试于提学，偕侪辈数人谐东辉问脉，东辉次第诊已，徐曰：生且食廪，无奈剥肤之灾，以忧目前。生喜而惧。甫出门，会所雠掷瓦击之中眉额几死，试果第一。东辉好饮，不治生产，所得金帛，辄给酒家，老而弥甚。里人有奇证，趋请东辉，虽在酪酊中，所医无不立愈者，里人以为神。
　　　　　李中梓

　　按《江南通志》：李中梓，字士材，华亭人。少博学，习岐黄术，凡奇证遇无不立愈。所著有《士材三书》、《颐生微论》、《医统》若干卷。
　　　　　李瞻

　　按《仪真县志》：李瞻，号小塘，以眼科著名。有七十二问，按七十二候，以明内外障之得失。尝一人目肿火炎，而性最卞，愈躁而疾愈炽，非药可下。瞻谓曰：子目易愈，此客火将流毒于股，不十日，必暴发。其人习瞻名，遂日以股为忧。至三日，以一药而愈，股亦无恙。又一人目以气虚暗，如行雾中，受苓、朮即眩。瞻不药，但曰子以沸水浴两足，亦三日，一药而瘳。或问其故，瞻曰：性暴人患疾，每欲急愈，火上攻于目，移其意以忧下，即易疗。气虚人荣卫不和，涌泉穴位足底，热之则上可达于泥丸，必血活而药始效。有节钺李公妾病目。瞻曰：二目须脓出方愈。李虑损貌。瞻曰：以虎睛调药，则脓偕液鼻下，无伤也。李果捕虎取睛治之，如所言。王荆石两瞳反背，瞻令端坐，置书于几，用金针从脑颊刺之。初拨，曰见黑影矣；次拨，曰见行款矣；三拨则笔画朗然。曰：君果神授耶？将千金谢。瞻却不受，惟取园中一绿磁瓶盖。王曰：贱物何贵？瞻曰：余久得瓶失盖，此其匹也。王以为诞，使人验之，果然。大抵以学济其术多若此。更着有《育神夜光丸方》、《莲子金针鼠尾金针说》，言目内障必药病者满百日，医者斋戒亦满百日，正心诚意而后可施。非天霁日朗，绝无云翳，及时日游神合吉，卒不轻用。今其书盛传。
　　　　　宋铨

　　按《潞安府志》：宋铨，潞州人，尝遇异人传秘方。嘉靖八年，郡判傅必用与寮友夜宴德风亭，醉堕台，折左股，众医不能治，谓必殒。铨出药如白扁豆三粒，啖之，骨续有声，更以手熨，遂应手愈，起行如常，且无痕，真仙饵也。
　　　　　尤仲仁

　　按《无锡县志》：尤仲仁，字依之，以喉科名。初御史周清白一中官于大狱，得秘方十有七。周死而甥得其方，即仲仁之袓也。尝起严文靖于属纩，活范屏麓、孙雪窻于危剧，三人共出赀为仲仁补授太医院吏目，遂世其家。
　　　　　缪坤

　　按《江阴县志》：缪坤，字子厚。七世以医传，坤名更着。性行淳笃，自审脉辨方之外，端居读书，不交尘事。嘉靖间，帅府檄至行间疗疫，全活甚多，荣以冠带，非其好也。着《方脉统宗》行世。乡饮十七次，寿九十，自为文志其墓。
　　　　　丁瓒

　　按《休宁县志》：丁瓒，字汝器，西门人。丁氏自宋世业医。嘉靖初，丁绳以医名。子畜瓒，授其业，已藉数百缗，欲与子，瓒谢归。医则奇中，人以仙目之。性好客，客尝满。尝出五十缗，脱人于厄。书画有米倪风。年六十卒。
　　　　　薛己

　　按《苏州府志》：薛己，字新甫，号立斋。性颖异，过目辄成诵，尤殚精方书。于医术无所不通。正德时，选为御医，擢南京院判。嘉靖间进院使，所著有《家居医录》十六种，医家多遵守之。
　　　　　王沐

　　按《苏州府志》：王沐，号春泉，常熟人。天性孝友，壮年妻死不再娶。精于医术，相国严文靖公幼时，病痢垂危，沐诊视良久，叹曰：是当籍玉堂，宁籍鬼录也。投剂立起。嘉靖间，兵荒疾疫，捐赀施药，全活甚众。部使者上其事，投太医院吏目，旌其门曰义医。
　　　　　申相

　　按《潞安府志》：申相，长治人。通方脉研究，脉理尤精，伤寒一科，着《诊家秘要》、《伤寒捷法歌》、《治人多应》。
　　　　　陈景魁

　　按《句容县志》：陈景魁，字叔旦，别号斗岩。世居句容。宋端拱间，其高祖公理以医任玉台秘书，明洪武初，有从善者任元戎幕，嗣后以儒医显魁。幼敏慧善记诵，既长，从乡先生樊懿斋习举子业，又授易于毗陵陆秋崖。闻湛甘泉讲道南畿，魁往谒学日充裕。因父梦椿病疫，诸医罔效。魁精诚祷天，一夕，梦老人书授蚖蟺水可愈汝父。既觉不辨其物，博访之，始知为蚯蚓捣水饮，父疾立愈。人咸以为孝感云。后精心医学，投剂辄愈。着有《医案》皆奇疾奇方也。按《医学入门》陈景魁因父病习医，精针灸。着《五诊集》治素无病，忽吐血半斗，脉弦急薄，厥证也。得于大怒气逆阴阳奔，并服六郁汤而愈。治通体生疣，久罔效，乃太阴风邪化为虫也。以百部蛇床子草乌楝树叶煎汤浴洗，越月遍身如白癜风状而愈。始孕妇堕下逾旬，腹腥发热，气喘脉促，面赤舌青，口臭。公曰：胎未堕也，面赤心盛而血干也，舌青口臭肝气竭胎已死矣。用蛇退煎汤调平胃散加归尾芒硝一倍服之，须臾胎下，痛亦复安。
　　　　　汪机

　　按《祁门县志》：汪机幼尝为邑诸生，母病呕，遂究心医学。凡岐黄仓扁诸遗旨靡，不探其肯綮，殊证奇疾，发无不中，名高难致，病者有聆謦咳顿喜，遂瘳。所全活甚众。着有《石山医案》、《医学原理》、《本草会编》、《素问》、《抄脉诀刊误》、《外科理例》、《痘治理辨》、《针灸问对》、《伤寒选录》、《运气易览》等书。
　　　　　李可大

　　按《杞县志》：李可大，字汝，化邑人。业儒为诸生，因母病，逐遍览医书，久之大悟，遂为医，无不奏效。可大用药多奇胜，会新郑相公家居，聘可大至，诊其脉曰：公心脉如蝶鼓翼，越五月当大拜。抵期果应。于是可大名振两河矣。因劝可大入太医院授修职郎，时朱锦衣子甫一岁，昼夜啼不止，请可大医之，戒勿见儿，恐成客忤。可大曰：但隔壁闻声足矣。朱许之，可大曰：啼而不哭为痛，用桔梗汤调乳香灌之即愈。有族母七十余，中酒昏迷无气，诸儿以为已死，将入殓。可大至，见目未陷心尚温，曰：此母不死，吾能起之。诸儿涕泣求，可大取井底泥涂母心上，用黄连葛根汤灌之，已而果苏。于是邑中相传可大能起死回生。李进士病虚损痢疾，腹痛异常，用人参五灵脂治之。众医皆讶曰：二物相畏，奈何同用？可大曰：不闻相畏而后能相使乎？药下果愈。鄢陵陈令病伤寒，昏沉将属纩。可大诊视曰：此可救也。用竹茹犀角灌之而愈。寜县尉亦病伤寒，身皆冷，口出清水。可大诊之曰：阴毒已极。用附子一味，医之亦愈。邑诸生董养性发热，口干久而咳嗽吐血，医皆谓虚证。可大诊之曰：汝脉结，结为郁证，非虚也。用苏子香附益智等药数服而愈。董大奇之，因乞为弟子，以学医焉。一梓人母年四十余，手大指忽肿，因偃仆不知人事，可大诊之曰：此必月信至而适为冷水所伤也。问之信然，用当归甘荽汤而愈。一妇人产后大喘，医戒用参，可大诊之曰：此孤阳绝阴也，正宜用参。遂加苏木为汤，饮之喘立止。
　　　　　李时珍

　　按《明外史 · 本传》：李时珍，字东璧，蕲州人。读书不治经生业，独好医书。医家本草自神农所传止三百六十五种，梁陶弘景所增数亦如之，唐苏恭增一百一十四种，宋刘翰又增一百二十种，至掌禹锡唐慎微辈先后增补合一千五百五十八种，时称大备然，品数既烦，名称多杂，或一物而析为二三或二物而混为一品，时珍病之，乃穷搜搏采芟烦补，阙历时三十年，阅书八百余家，槁三易而成《本草纲目》一书。增药三百七十四种，厘为一十六部，合成五十二卷，首标正名为纲，余各附释，为目正始也。次以集解辨疑正误，详其出产形色也。又次以气味主治附方，着其体用也。书成将上之朝，而时珍遽卒。未几，神宗诏修国史，购四方文籍，其子建元以父遗表及是书来献。天子嘉之，命刊行天下，自是士大夫家有其书。本草之学始称集大成。时珍官楚王府奉祠正子建中四川蓬溪知县，又吴县张颐，祁门汪机，杞县李可大，常熟缪希雍皆通，医术治病多奇中，而希雍常谓上古医经朱遭秦火，独内经本草耳。本草出于神农，朱字譬之五经后又增补别录，譬之注疏，未免朱墨错互，乃沈研剖析本经，以经之别录，以纬之着，本草单方一书盛传于世。
　　　　　缪希雍

　　按《金坛县志》：缪希雍，字仲淳，由常熟迁居金坛。与东林诸先达相友善，工岐黄术，有殊解，一折衷于理推本神农图经辨其性味之所以然，屡有奇验。着《广笔记》、《本草单方》、《江阴司训》，庄继光刻之以行。卒时翰林学士。钱谦益经纪其家。　　按《苏州府志》：缪希雍，字仲醇，常熟人。精医术医经方书，靡不讨论，尤精本草之学。谓古三坟之书未经秦火者独此而已，《神农本经》朱字譬之六经也，名医增删别录，朱墨错互譬之注疏也。本经以经之别录，以纬之作《本草经疏》，《本草单方》等书。抉摘轩岐未发之秘，为人电目戟髯。如遇羽人剑客，好谈今古事成败，诚奇士也。
　　　　　庞鹿门

　　按《湖广通志》：庞鹿门，幼从李平湖作《本草纲目》，视神农多三千品，视唐本草多一千五百品，视陈希彝着多五百品，凡虫鱼、鸟兽、草木、天地、内外无所不包。又复考核详究尽生生变变之妙。鹿门得平湖之学，不肯轻出以试人，至老乃出。有客寓者，耳聋数十日，以补药投之，不效。就鹿门理脉曰：此胃家火也。客曰：耳属肾与胃何涉？鹿门曰：公未知《素问灵枢》耳胃经络起某处，过于耳旁，或于食时则聋。更甚一刀匕而愈。州守夫人病疟，诊之曰：此疟勿药，有喜，但过十日当下血。夫人不悦，遂不请其方，越十日而夫人血下，邀鹿门，亦一匕而愈好。说《素问灵枢》医家罕有知者。
　　　　　杨守吉

　　按《江宁府志》：南都正嘉间，医多名家，乃各颛一门无相夺者。如杨守吉之为伤寒医；李氏姚氏之为产医；周氏之为妇人医；曾氏之为杂证医；白骡李氏刁氏范氏之为疡医；孟氏之为小儿医；樊氏之为接骨医；锺氏之为口齿医；袁氏之为眼医，自名其家，其人多笃实纯谨。有士君子之行，而守吉医尤着。有谢五老者，夫妇病感冒月余矣，饮食纔属口辄呕哕，众医皆以不治弃去。一日，守吉过其门，邀入诊之曰：无伤也，病久已去，但小进食，蛔虫争上啖，胸次搅扰作恶耳。试顿食之，当勿药而愈。家人群骇其说，度无可奈何姑从之。遂以冷茶投粥中顿人与二大盂，初尚作呕已，渐喜食，食已沉睡，觉而霍然。又一人病羸，瘦委顿甚，百方不效，求杨诊之，杨曰：若病非药所能愈，第于五更向煮牛肉肆中，候其初启釜时，以口鼻向锅旁吸取其气，然后取汁一碗饮之，数日可愈矣。从之，果然。他治多类此。
　　　　　陆厚

　　按《青浦县志》：陆厚，自号东园散人。博洽经史，精于孙吴兵书，尝遇异人，授子午按摩法，疗人疾不施针焫而愈。有诗集曰《古渔唱》。
　　　　　高武

　　按《鄞县志》：高武，号梅孤。负奇好读书，凡天文律吕兵法骑射无不闲习。嘉靖时，中武举北上，因历览塞垣以策干，当路不用，遂弃归。所言干象无不验，晚乃专精于医，治人无不立起，尝慨近时针灸多误，手铸铜人三，男妇童子各一，以试其穴，推之人身所验，不爽毫发。所著《射学指南》、《律吕辨痘疹》、《正宗针灸》、《聚英发挥直指》各三十卷行于世。
　　　　　赵献可

　　按《鄞县志》：赵献可，字养葵，自号医巫。闾子好学淹贯，尤善于易，而精于医，其医以养火为主，尝论命门乃人身之君，养身者既不知撙节，致戕此火，以至于病，治病者复不知培养此火，反用寒凉以贼之安望。其生着《医贯》一书，论议甚精，俱前人未发，为医家指南，盛行于世。后游秦晋，著述甚多，有《内经抄素问注》及《经络考正脉论》二本，一例诸书。子贞观字如葵，亦精于医，敦厚有古风，治病不论贵贱，未尝计利。尝治人病，夜半自往叩门，候其脉证，以用药，其笃厚如此，亦有《绛雪丹书》、《痘疹论》行世。
　　　　　锺大延

　　按《鄞县志》：锺大延，字恒国，本江右仕族，后为鄞人。精于医，聪颖绝人，治病不执恒方，尝言今人但知医，岂知医人，病固有浅深，人自有强弱，岂得因病执方？有二人同时病痢，其一用补剂，一用攻剂，或问之曰：此禀弱须补其正气，而后攻之，彼强须攻，故用攻耳。徐廷尉病，小便秘，肿胀，面赤发喘，众医皆以为热证治之，病愈甚。大延视之曰：是无火也，急煮附子汤，一服而愈。后有一贵家孕妇病亦如之，众医莫效，大延视之曰：是可弗药也，乃胎压膀胱耳。令其周身转运而瘳。一僧嗜盐，每食必斤许，众医虽知其为虫，然服药辄痛闷欲绝，大延曰：是虫不受药也，当有以饵之。以盐笋用药煮之，仍加以盐，令服。越数日，果呕虫数升许而愈。又一人酷暑历万山中，或时饮溪水，至秋患泄痢，诸药不效，但思食西瓜，而医家戒不使进。大延曰：但食无妨。稍进觉安，加进益快爽，遂用药数剂而愈。盖前因山中暑热所中也，其能自出新意多奇效，皆如此。
　　　　　严仁泉 【严苏泉　吴少垣　吴继轩　僧心斋　周僧　李僧　李氏　杨氏　冯遁斋　张东　何心仁】
　　按《金溪县志》：金溪先时名医不可考，世庙时有严氏兄弟，兄号仁泉，弟号苏泉者，真诚静重，脉理精彻，百无一失，若小儿以吴氏家传为主代有精者，今少垣继轩兄弟皆有声，足继祖父之业焉。苦竹入外科，有龙兴寺老僧心斋者，宿瘤如杯，毒痈满背皆能疗治。古今图书集成医部全录卷五百十三

医术名流列传

　　　　明

　　　　　李奎 【李兰泉 】

　　按《鄞县志》：李奎，字石梁，少负气尚侠避雠，亡匿湖海间，十余年始归，更折节读书，精于医，洞究内外经，心揣手追尽得其妙，善起人痼疾，他手所不治者，常得生有误吞指爪，喉哽几殆奎，令剪人指爪烧灰，服之立愈。疑其故方，奎曰：不然，此内经所谓衰之以属者也。闻者叹服。好古金石及名人墨迹，植花草满其所居，年八十三卒。先是尝有李兰泉者，以医名世奎之术盖得之于兰泉云。兰泉所著《医说》未及刊布，其后学徐国麟至今宝藏之。
　　　　　张晖 【张翰 】

　　按《海盐县志》：张晖，中所人。能医治伤寒，有起死回生之功。子翰继其业，感寒疾者药一服而愈，时称为张一帖云。
　　　　　贺岳

　　按《海盐县志》：贺岳，字汝瞻。初因母病，尽购岐黄书诵之，且从四方国手讲究，遂精其术，病者圭勺沾口即奏功。郡邑藩臬皆延致之，加以实礼。所著《明医会要《医经大旨》、《诊脉家宝》、《药性准绳》诸书，业医者宗之。
　　　　　张霆  【谈宠 】

　　按《海盐县志》：张霆，号芝田；谈宠，号元谷。并精小儿医，先后著名嘉隆间，子孙并嗣其业。
　　　　　钱同文

　　按《海盐县志》：钱同文，字养真，精岐黄术，遇危笃疾投剂立愈。乞疗者以先后为序，不论富贵也，贫者不能具参附，每出笥中蓄入咀(口父)不以告。有荷担盐者，家无斗粟。盐为捕所夺，呕血数升，匍匐求治，同文潜以白金半锭杂药中，其人启函得金，以为误也。同文曰：我安得有金？即遗汝必明告汝矣。其人得金喜，饮药立愈。其阴行善多类此。敝衣徒步，不惮数十里所至。惟食菜羹，恐以口腹残物命也。寿七十余乃终。
　　　　　鲍大才

　　按《海盐县志》：鲍大才，父南湖精医，自兰溪来廛西关外。大才世其业，事母孝。母病，日跪榻前，饮食居恒，曲意承欢。所施圭勺神效，不期报，郡邑大夫俱异数待之举饮宾，年六十九卒。以从子遇明启明为子，皆无子。遇妻项氏，启妻陆氏并年少守节终身。
　　　　　韩德基

　　按《海盐县志》：韩德基，字卓甫，永乐间御医，履祥裔孙也。世为澉人，少孤读书，解大意，长精于医，决人生死多奇验，见贫者与其贵药，不求酬。出有所得必献之于母，或分与亲，知举祖母之丧，营办皆竭己力不以责，诸父诸弟孝友好义，其天性也。卒年仅三十九，无子以弟之子为后。
　　　　　石涵玉

　　按《海盐县志》：石涵玉，字启泰，治痘疹奇效。刘氏庄患痘者二十人，涵玉视之曰：某弗药愈；某某日死，以笔记之，一一不爽。丰山兄弟三人共一子痘不起，面青腹痛，涵玉忧之，夜梦大士曰：何不用白芍？涵玉跃然，盖白芍能于土中泻木，面青腹痛木乘土也。如法治之，立效。西郊沈氏子方见痘延视辞曰：此终不能有功，他医疗之。过其门，闻张乐，则以痘愈，酬医也。固邀入席，呼子出，揖以愧之，涵玉曰：明年今日，必患痢终，难救。众不悦，如期果亡。一女患痘，眼白色，面红如洒脂，涵玉曰：内溃证也。取纸炮一，令其父然女耳畔如雷，大惊，面部痘尽起，数剂差。众奇问之，曰：内溃以通窍为主，惊则心窍开，痘不内伏，何足异？其治法多类此，中岁长斋放生，建灵瑞禅院以安僧众，买地施棺以瘗无力葬殓者。凡三区名广孝阡盖，乐道好善，不第以艺术传者，子楷邑诸生益精先业，北游都下，名动公卿所。着有《伤寒五法》、《证治百问》、《新方八法》行于世。
　　　　　盛赐禄

　　按《海盐县志》：盛赐禄，幼游兰溪，遇方士授岐黄术，卖药城市，贫者施不责偿，捐赀助修玙城桥，佐沈龙宇完婚娶，人多义之。年八十五尽以家财分散亲族而卒。
　　　　　吴中允

　　按《石门县志》：吴中允，字养素，幼失母，砥砺志操，敦笃友谊，兄弟中有欲分财析产者，辄推与之。家徒壁立，奉养未尝少缺，精医术，济人凡贫富咸亲视诊，病痊不责其酬，乡党以此推重。
　　　　　祝文琳

　　按《石门县志》：祝文琳，字长声，庠生，精岐黄家言见地高，颇能洞垣决，隐时游骋文墨。着有《黑将军传》、《芋艿先生记》诙谲可喜，亦善作诗，子翼皇年少蜚英庠序，早卒，因惘惘以没。
　　　　　孙钝 【皇甫泰】
　　按《钱塘县志》：孙钝，字公锐，遇异人授却老方，九十童颜，医倾海内，所著有《试效集》成书，按脉用药，足齐古人。又有皇甫泰者，与之齐名人，称孙皇云。
　　　　　钱寰

　　按《钱塘县志》：钱寰，以小儿医，嘉靖初，征授御医侍，太子疾有效，升右通政。
　　　　　俞桥

　　按《海宁县志》：俞桥，少业儒，究心理学，兼精岐黄术。嘉靖中，以名医被征，累官太医院判桥于方书，无所不晰，更博询诸名家，得河间洁古东垣未刻诸稿，及古今秘方斟酌损益之，以治病无不奇验。居京师，耻事权贵，而贫家延之，必尽心疗治。以故名愈藉藉而家日窘，士大夫雅重之着医学大原一书，搜辑《枢素》以下诸家有关证脉者，次以赋括，令业医之士诊脉制方有所考证焉。
　　　　　严元

　　按《杭州府志》：严元，字宗仁，少业儒不售，从父耔谒选京师属有诏选医士，元故精岐黄家言就试礼部，隶籍太医院。嘉靖中，预修袖珍诸方录，赐银币，甚渥上幸，承天有旨，命元扈从尝宣召诊视，及视东宫后宫疾，辄效赐金绮至撤御前酒馔，以优宠之。秩满授御医，会司药署员缺，旨特用。元为人所忌，中蜚语落职。元事亲以孝，称其为医，熟察标本。阴阳脉络皆极洞畅，以子大纪贵封部郎赠方伯。
　　　　　过龙

　　按《苏州府志》：过龙，字云从，吴县人。丰神超逸，隐于医。着《针灸要览》、《十四经》、《发挥茶经》各一卷，时与祝京兆文待诏游，生平不灾不畬，所需自足，自号十足道人，年九十三卒，文征明有《十足道人传》。
　　　　　金绶

　　按《怀远县志》：金绶，幼业儒兼习养生之术，尤精于医。濠寿之间待之全活者甚众。本府饶都伯得奇疾，遍求医治不效，张黄门翼翔荐绶于饶延，见诊视，三投汤剂而沉疴豁然。饶喜，荣以冠带，隆庆初年与乡饮。卒年八十七。
　　　　　叶文龄

　　按《仁和县志》：叶文龄，字德征，幼业儒不遂，去学医。礼部屡试优等，例授冠带供职，于圣济殿升太医院吏目，甲午召诊，保和有功，升御医。忽被宣召，御书忠爱额于堂。庚子再召，升院判后，因母老乞终养，遂致仕。所著有《医药统旨》行于世。
　　　　　张荣

　　按《如皋县志》：张荣，字伯仁，常山人。移家如皋少精诊家学，人以疾请，无早夜寒暑雨雪无不赴者，投匕剂，辄奇效至，报有无不问也。嘉靖己未邑有倭寇，崇阳刘景韶以兵使者提兵境上，挟以自从，会军中大疫，荣起者千余人，隆庆末下邳有治河之役，大兴卒徒皋人负锺者千二百，而疫死者过半，荣自请往治焉。至则夫役俱就茅蓬下卧一一疗之，皆得生还，不费县官一钱也。好施予窭人有谒者，无不应，往往折券弃责，卒之日，家无余赀。子孙今为皋人。
　　　　　曹察斋

　　按《如皋县志》：曹察斋，精岐黄之术。一日行途中，闻有妇临蓐者，作楚特甚，曹拾地上败叶，命煎汤服之，即下人叩其故，曹曰：医者，意也。我取其败叶落耳。众服其神。
　　　　　卖药人

　　按《如皋县志》：明万历甲寅夏，有卖药人挑药笼至市中，俄有两人肩一病者求医，病者遍身皆刀斧痕，头项尤甚，取其头置膝上，以药涂之，安上视听如故，两人复肩而去，酬之以钱，不受。观者如堵，未几远逝不知所之，惜未叩其姓氏。
　　　　　沈道辉

　　按《泰州志》：沈道辉，泰州人，善岐黄之业。如皋县江宁乡有石氏女子梦与神接，神黑而髯。腹渐膨脝，家人咸共惊怪，往谒道辉。道辉诊之曰：此鬼胎也。以药下之，得二肉块，剖视外黑而中白如脂。
　　　　　沈汝孝 【钱惟邦　卢似立】
　　按《杭州府志》：沈汝孝，字太国，父文奎习岐黄，居富阳之坊郭里术不甚售，及汝孝童年知医所投，辄效。万历中，周孝廉羔计偕遇关阂疾，众医不能愈，太国独以三棱莪朮等药投三十剂而愈。羔仲子兆斗以劳郁致病，几不救，杭医钱惟邦曰：周郎病劳惫，郁极而尸蹶也，下之则生矣。会医士卢似立过寓，切其脉，抚掌笑曰：正所为阳脉下逐，阴脉上争，胃气闭而不通，故脉乱形蹶，以阳入阴支兰藏者，生是也，不可骤攻，须七日。少间，三七日而愈。太国闻之，跃酾以汤液煮以齐和病瘥，一如二君言。盖武林医者，钱能攻，卢善守，而太国则非攻非守，适于二君之中者，三人遂称鼎足焉。年八十卒，子孙能世其业。
　　　　　唐继山

　　按《会稽县志》：唐继山，以字行，万历年间，人住安宁坊。少喜读书，长而习医，以温补为事，多奇效，尤能以脉理决生死于数年前。人至今称之，有《脉诀》行世。
　　　　　李尚元

　　按《江宁府志》：李尚元，字仰春，以治伤寒名家。焦太史尝赠以文略云：自古论病，惟伤寒最为难疗，表里虚实，稍不审，辄不可救。尚元有三胜焉，每用药言，某时当得睡；某时当得下；时刻皆应，一也。有一儿病，误服补剂，几殆。尚元所用独异，群咻之，不为动，卒以奏功。尝曰：仓公言吾以脉法治而愈，二也。庞安常治伤寒有名，传称其乐义耐事如慈母而有恒。尚元为人似之，三也。其为名公推服，如此子言，曾孙锺懋时遇，皆世其业有声。
　　　　　王有礼

　　按《嘉兴府志》：王有礼，休宁人，嘉兴邑庠生，本姓沈，字三五，居鸳鸯湖上。精轩岐术善治伤寒。有《尊生内编》十卷叶向高序，《尊生外编》八卷岳元声序，皆行世。
　　　　　瞿介福

　　按《靖江县志》：瞿介福，其初常熟人，后徙靖以医名。万历时，邑中瘟疫大作，介福施济，所活甚众。
　　　　　邹志夔

　　按《靖江县志》：邹志夔，字鸣韶，其先丹阳人。少业儒，一再试不售，辄弃去，怡情坟典于书，无所不窥。为人朴雅则古称先严于取予一介不苟，中年精医术，尝罗远古仓扁以及近代刘李诸家之言，着《脉辨正义》五卷、《言言理要》与《素问灵难相发明》，邑人朱家栻为之传。
　　　　　张文远

　　按《金坛县志》：张文远，字振凡，善医，尤工于胎产。着《保生集要》一卷，提学副使冯序之以行。万历四十年，授太医院官。子祥元字元如，亦以工轩岐术，称授太医院吏目。
　　　　　汤文

　　按《金坛县志》：汤文，字涵春，生嘉靖中。家贫，昼耕夜读，手不释卷，行田时倦，则卧畦畔苦吟，或负担展书，担头诵之。时以儒业见，一不售，即从学医道，殚究原本，辨阴阳，应象六节，藏象之秘，投剂无不效者。常曰：士遇则为良相，不遇则为良医，皆以燮理阴阳为道耳。若使诊视诸证，莫辨二气互胜之理，疾何由愈？王肯堂以为名言，盛行于世，以不受谢，仅有田四十余亩，分其半与弟，丰膳奉父，不以烦其弟也。万历初，授太医院吏目，子宗元别有传。仲子宗禹字养原，亦以医名，切脉对药有别见，能起危证而生之，时获丰资，遇人有所急，悉为施予散去。万历壬子授太医院吏目，举乡饮宾。年八十四卒。
　　　　　徐春甫

　　按《祁门县志》：徐春甫，字汝元，汪宦门人。医家书无所不窥，着有《古今医统》、《医学捷经》，居京邸，求医甚众，即贵显者不能旦夕。致授太医院官。
　　　　　施梦旸

　　按《吴县志》：施梦旸，字应章，其先自浙徙吴。嘉靖丁巳补吴庠生，屡试不售，遂习岐黄术，洞悉秘奥，得注籍医院。万历七年，奉召入部，承事十五年，吴中岁凶捐药资，设局海红坊巷赈济，自丁亥至壬辰六月间，水旱频祲，全活无筭。今海弘禅寺，即济贫故址也。
　　　　　左维垣

　　按《泾县志》：左维垣，训科震道之后，家传医学，尤精伤寒治法，常以济世为念，往往有破棺而出者，酬金不拜也。万历间，授太医院医官。
　　　　　释普照

　　按《镇江府志》：释普照，万历末至金坛，不知其所自来。精于医，多秘方，治疮疡汤火诸患，立有神效，不责报于人。年八十余卒。
　　　　　王肯堂

　　按《明外史》：吴杰传士大夫以医名者，有王肯堂，字宇泰，金坛人。万历中举进士，选庶吉士授检讨，以京察贬官终。福建参政肯堂博极群书，兼通医学。所著《证治准绳》为医家所宗。　　按《野史王樵传》：樵子肯堂，字宇泰，举万历十七年进士，选庶吉士授检讨，博览群籍，声着馆阁倭寇朝鲜疏，陈十议，愿假御史衘练兵海上，疏留中因引疾归，旋遇京察，以浮躁论调家居久之，吏部侍郎杨时乔荐补南京行人司副，终福建参政。肯堂平生无他嗜，独好著书，尤精于医，所著《证治准绳》，该博精粹，世竞传之。
　　　　　陶华

　　按《浙江通志》：陶华，字尚文，余杭人。治病有奇效，一人患病，因食羊肉涉水，结于胸中，其门人请曰：此病下之不能，吐之不出，当用何法？陶曰：宜石砒一钱。门人未之信也，乃以他药试之，不效。卒依华言，一服而吐，遂愈。门人问之曰：砒性杀人，何能治病？陶曰：羊血大能解砒毒，羊肉得砒而吐，而砒得羊肉则不能杀人，是以知其可愈。后来省郡治伤寒，一服即愈，神效莫测，名动一时，然非重赂莫能致论者，以是少之。所著《六书》，曰琐言、曰家秘、曰杀车槌法、曰截江网、曰一提金、曰明理续论，仲景以后一人而已。
　　　　　秦昌遇

　　按《松江府志》：秦昌遇，字景明，上海人。天资警敏，少善病，因遂学医，治婴儿疾称神已而，遍通方脉，不由师授，妙悟入微。常行村落，见妇人淅米，使从者挑怒之，妇人忿诟，昌遇语其家人曰：若妇痘且发，当不治，吾激其盛气，使毒发肝部耳目下，春时应见于某处，吾且止为汝活之。及暮如其言，乞药而愈。青浦林氏子年方壮，昌遇视之曰：明年必病瘵，三岁死。明年疾作，逾两春竟死。昌遇所克时日皆不爽，其或病至沈笃时，张口瞑目，昌遇投剂，能立起，名动四方，往来无宁晷然，未尝自多，尝谓法当死者，虽卢扁不能为，苟有生理，勿自我死之可矣。为人潇洒自适，预知死期，年六十余卒。所著《大方幼科痘疹折衷》行于世。
　　　　　徐延赏

　　按《松江府志》：徐延赏，字元识，上海人。好养生家言，因精岐黄术，屡起沈疴。常熟令杨鼎熙病月余，遍求医，弗效。延赏决为痰疾，以三剂起之。吴淞朱总戎文达素无恙，一日忽觉神思有异，晚而歌，哭不节，飞骑邀视，延赏曰：此阴火乘肝晚动也，予平剂遂复。悬壶沪渎间，争礼致之，延赏以供具过设，多奉清斋，又作戒杀文以劝。常授太医院御医董文敏其昌雅重之，赠以诗曰：药倩韩康卖，门容尚子过，五茸安豹隐，万里弄鸥波。有子沾恩能世其业。
　　　　　华摛藻

　　按《无锡县志》：华摛藻，字丽涵，以诸生去。为医得传于云间李中梓，遂以世其业。
　　　　　郁光始【张逸】

　　按《嘉善县志》：郁光始，字涵春，从兄涵真调元称：吾家华佗也，善医不计药费，贫则施之。万历末，婴孩险证，投剂立愈。痘疹察色尤精，一见而决。子国英亦以痘疹名，疾有疑难，必延诊饮剂如神授焉。张逸，字泰庵，通《素问》、《脉诀》、《纲目》，初行痘疹，继精大方，三吴巨室拿舟相迎，善抚琴，工画，药饵之外，能养人性情，称医家逸品。
　　　　　刘览【金元德】

　　按《嘉善县志》：刘览，字月梧，父性良，号仰松，精医术外科授太医院吏目，览事亲孝，益精其业，云间孝廉陆庆绍母奇疾，治之神效，馈五百金，却之。董其昌、陈继儒延誉授太医院御医。金元德，字锺梧，亦善医，授太医院吏目。
　　　　　张万春【丁凤梧】

　　按《嘉善县志》：张万春，字复泉，治婴孩神效。里中有孺子啼，张入室灌药数匙即欢笑矣。寿九十六，授冠带医官。丁凤梧，字敬山，精外科，无名肿毒，十八种咽喉疑难，立解。其先世受异人方，绝非人间伎俩。寿七十二授太医院吏目。张、丁子孙林立，皆能得其传，人称为五世医云。
　　　　　潘师正

　　按《嘉善县志》：潘师正，字斐伯，与君永同术。少从刘念台、黄石斋游，博通阴阳，燥湿之学，医学济人，多奇中。性耿介，与魏庶常交最深。子遵武，庠生亦善医，能世其业。
　　　　　吴中秀

　　按《松江府志》：吴中秀，字端所，工岐黄之学。高仲阳三年不寐，诸医以为虚，中秀按其脉皆洪，曰：此膈上顽痰也。以瓜蔕散吐之而愈。李某素无疾，偶过中秀家为诊视之，遽问：君有子乎？对曰：有子十岁。中秀曰：幸矣，君明年某时患疡，非汤石所疗。至期果验。其名与秦昌遇、景明相伯仲，六十年间所全活人不可胜纪、少有至性侍母疾，衣不解带，躬亲浣濯、其兄尝从索十金，中秀检橐中得数十金，尽与之、其子女六人，悉为之婚嫁，有姊年八十，中秀亦笃老矣，犹谨视起居，故世尤称其孝友。生平好聚，书有数万卷，构天香阁藏之。董文敏、陈征君时过从焉，有子懋谦能读父书，中秀所著有《医林统宗》、《伤寒备览》云。
　　　　　周子干

　　按《太平县志》：周子干，号慎斋西隅人。少时行履轻跚，闻长老言，以为非寿征，乃对斜拗直行，步遂端。其为医务究五行阴阳道理，意在扶阳抑阴，体验身心，通己之脉，理以喻人之脉理，全活甚众。有艳妇以活夫恩，贫无所报，愿荐枕席，正色拒绝。尝经柏叶山神祠傍，见巨石斜绾路口，担负往来苦不便，谋捐资凿石，居人谢，弗敢。乃向神呪云：神必福民，吾体神意去石，若殃当殃我。夜，神像仆地，石裂为三。享年七十有九。着《医案》数十卷存于家。
　　　　　焦耿芳

　　按《太平县志》：焦耿芳，号坦宁，西乡人。易直真率，精岐黄术。游京师，公卿争延致之，大司成汤宾尹、中丞周汝砺辈皆折节为友，重其有方，辄效云。
　　　　　孙广

　　按《太平县志》：孙广，字又黄，北二人。少习制举试，屡蹇。遂弃去，取方书遍习之，尔时，歙医程敬通名布徽宁，裹粮往从，反复辨难，大精其业归，而诊候投匕，无不立起，富不受谢，贫者施药。
　　　　　余淳

　　按《休宁县志》：余淳，字敦父，综经史，工吟咏，尤精岐黄家言，古黟望族父时启以经术，下帷海阳因家焉。值万历戊子岁大疫，出秘方，全活不可胜计。
　　　　　刘承宗

　　按《苏州府志》：刘承宗，字继仁，别号培橘，吴县南濠人。年十五从其祖授医方，祖所诊疗窃识之。有大驵祝某得奇疾，医弗能治，适祖他往，乃迎承，宗承宗曰：易治耳，用某药可愈。诸医以年少，诋之然，竟愈。于是承宗名大着。嘉靖甲寅，倭变檄客兵来援，远骑而驰多病疫，承宗以釜鬲煮药饮之，僵踣立起，日应四方延请，风雨不辞。万历初。子弘道登第人，以子既贵，不敢以疾求诊，承宗辄赴之。晚颇好声技，年六十五卒。
　　　　　殷榘

　　按《仪真县志》：殷矩，字度卿，号方山。美姿髯貌，老犹若童子，家世十全上医也。至矩独精于诊视投剂，无不奇中。俗呼为殷神仙云。然手目不去书卷，所至辄效，不受人金帛，以救人命为志。万历癸未岁大疫闾巷传染，至阖门不火，矩部勒甲乙诸户昼夜奔问，所活数千百人，皆不受馈遗。歙人吴铣病七日，不食以饮，常医补剂而死。矩亟谕其人曰：若舌黑不挺，颊肿不裂，犹可活。按如言，三逐其热而愈。邻人臧娶新妇，半月而腹大，众以为胎。矩谓：新妇因空腹受漆毒。命取蟹汁和甘草饮之而愈。四川高命妇患内逼，众以为痢。矩以为月闭。郭指挥患厥逆，众以为阴，矩以为暑。瓜洲赵臬司患胀遗血不，食不寐，众以为热，矩以为劳。许进士崇志患吃逆，众以为痰，矩以为怒。文学张征伯跞躁，众以为疫，矩以为热，皆手到即愈。万历庚寅，吉水罗从先假归，一舟遍疫莫治，矩馆从先痊之，罗以为再造，拜矩为父。诸如已刘进士昱胃痛；已黄十六寒狂；已汤总岳夫人胞胎而痢；已陕人高文痫所指切难更仆数。有轶事三尤奇，一人疾病甚就矩诊，一亡命无恙，方醉饱，随病夫欲试矩，矩出，亡命卧椟上候之，见矩归，意欲急试，骤下椟，矩先诊病者曰：汝无甚疾，一服可愈。诊亡命曰：汝病甚，速归，夜分当绝。亡命大笑，及陵晨，问之果然。村女戏作反身筋斗，忽视人，足上首下，视屋，砌上瓦下，众莫解，矩曰：此勿药可愈，命取碎针数千，使女低头拾，竣方许起，亡何果愈。见舁槥者淋血，血色尚新，矩曰：棺中人未死，奈何舁之？询之舁者曰：此欲娩，身而不得者也。榘曰：可立活。以针刺心侧，呱呱下一子，妇亦徐活。或问之，矩曰：亡命方醉饱，卧椟上，以骤下而脏离。村女以用力作反身筋斗而肺反，蔽心窍，使兜其体可立正。妇娩身时，儿手握母心，痛至死，子又不下，至淋血色鲜，针之儿，手痛必缩，得儿下，而母活。后视儿掌背果有针痕。人神其事，呼为仙。
　　　　　胡任

　　按《瑞州府志》：胡任，高安人。医术最精，奇效非一，所济利甚广，筠人至今称之。着有《医方》诸集。
　　　　　贺良爵

　　按《平阳府志》：贺良爵，隰州人。初为郡庠生，烺烺有声，后慕道归隐，与物无竞，人咸重之。其于星历医卜之术，无所不晓，尤精于易，凡人之吉凶，得失争往，卜之尤着灵验。明万历丁巳春夏亢旸，爵登东山祈祷，食不下咽，衣不解带，约七日而大雨滂沱，二禾成熟。常施药饵符水救人，赖以全活者甚众。
　　　　　姜扆

　　按《瑞州府志》：姜扆，南昌进贤人。以医久寓高安，颇有儒行。万历戊子己丑间连荒，家户病疫，扆施药济困，所活良多，贫者尤德之。
　　　　　松阳道人

　　按《湖广通志》：松阳道人，不知何许人。万历初云游至桂阳州，与樵牧杂处。一日遇雨，衣服沾湿，樵者爇火燎之，道人趺坐，气蒸如炊，不移刻而衣燥。众异而问之，道人曰：吾体有真火，非薪火可及也。问：能疗疾乎？曰；吾疗人疾。即取药于脏腑，非金石草木之比也。会有咯血者，延之往视，道人命以舌餂红纸，视之曰：脾未绝，可疗也。扶起坐，以己华池水日饮之，病者起，神气渐复。一日闻邻有哭声，问之则某已属纩，道人至榻前，以手按摩其支体曰：可活。以汤灌之，稍苏，再按之。旬日渐能步武，后竟愈。授徒数人，皆为名医。
　　　　　郑之彦

　　按《江宁府志》：郑之彦，字兰岩，江宁人。父道光精六书，善琴并画梅，与盛云浦、方樵城辈相唱酬。之彦少为诸生，屡试不售，辄弃去，好神仙吐纳之术，体羸多病，遇异人授以刀圭，遂精于医。有名僧古昙者，设坛普德，之彦过游其地，诊视之，语其徒曰：尔师六脉沉溺，殆不起。众不以为然。明日哄传古昙坐化矣。神验如此，年八十卒。长子笏有文名，少子簠亦以医名，而篆隶冠一时。
　　　　　孟继孔

　　按《江宁府志》：孟继孔，字春沂，亚圣公裔。宋南渡以医名，世居吴门。洪武初隶太医院，继孔幼颖慧，习举子业，游焦淡园先生之门，父垂殁命，习世业，道术日进，声满都邑。生平存活婴稚未可数计，每痘疹流行间，从群儿游嬉中，预决生死，无不奇中。性通脱不羁，所得金钱，悉推予贫乏，随手辄尽。殁之日，囊无余物。所著有《幼幼集》。子三人皆能世其业，仲子景沂，尤以大方脉着。
　　　　　朱儒

　　按《嘉兴府志》：朱儒，由吴江徙居秀水，昆弟四人，儒析产让弟，以医显入都，会大疫所起亡算，选授太医吏目，后积赀为院使，尝侍疾禁中。一日，神宗御文华殿暖阁召儒切脉，儒奏圣体病在肝肾，宜宽平以养气，安静以益精。神宗首肯之。自两宫太后及后妃、公主有疾，率令中涓言状从，儒授方多效。缙绅争为倒屣，所得俸入，多以济困厄，若贫而就医者，不责其报，且潜置金药帖中，周其急。每里中人入都，儒恋恋桑梓，又客死者，倡义经纪其丧。年七十七卒。以子国祚贵赠太子太保大学士。
　　　　　卫周佐

　　按《江南通志》：卫周佐，字辅臣，淮安籍高邮人。精医术，应手而愈，施不责报，尝救贫人，施济丸散，淮人全活者无数。
　　　　　项森

　　按《处州府志》：项森，字子秀，遂昌人。祖泗父孔贤皆世以积善称。至森益弘其烈，尝业儒，弗售，弃去。精岐黄术，每以施药济人，为事虽倾橐勿恤也。万历初，邑旱饥，乃鬻田赈粥，多所全活，其轻财重义，类如此。幼时祖所置四茶亭田若干，岁久为豪强侵没，及长悉赎之。尝以己赀买山一所，堪舆家曰：是善地也，宜冢。盍自营之，则以葬其父母，不从弟取均直焉。课二子，咸以经学。显邑有相构争者，得其言，即立解。其为众所推服，可比之王彦方云。
　　　　　叶以然

　　按《处州府志》：叶以然，字懋春，遂昌人。读书善记，以母病久，遍请诸名医，因尽得其术。兄弟五人，不异爨者五十余年。家始清素，晚以医致充裕，仍以均诸同产者，有余则以周贫乏，婚葬及修理桥梁道路之费。生平用药所活者多而不责其报，且赈其不能具药者，乡人咸敬信之。
　　　　　苏廷荣

　　按《处州府志》：苏廷荣，遂昌人。家世业医，至荣益精其技。岁大疫，遍行诊治，其贫不能具药者，则施之。龙泉陈令得疾，请疗，道拾囊金七十两，坐候失主半日不至，前行十里许有赴水几危者，拯起饮以药，俟少苏，诘之云是徽州木商汪荣，即失金之人也。问其故，则曰：金既失矣，奚以生为？及验其帐数皆合，遂全畀之，至龙泉投以剂，令亦愈。闻兹事加敬，因赠以诗，有常施箧里君臣药，笑掷人遗子母钱之句。寿八十终，与乡饮一十三次。
　　　　　宋金镛

　　按《无为州志》：宋金镛，精于痘疹，子春从，孙一秀与祖父齐名，尤乐施急难，之圣之美皆其后也。
　　　　　何宜健

　　按《河南通志》：何宜健，洛阳人。举人，阜城知县以病归，遂究心岐黄之术，其效如神，凡诊视，无不立判死生。
　　　　　刘一鹏

　　按《扶沟县志》：刘一鹏，少落魄，游燕蓟间，为寇所得，既逸归，遂遍走僥塞，寓都门，逢海内异能士，辄师事之，立谭间即能悉其蕴奥。久之博通诸家天文、太乙、奇门遁甲、选择六壬、地理、宅法之属，医术、五运六气之理，济以辩博人无穷其说者，尝以策干元戎为幕宾，去游河朔濮上与诸缙绅谈医，间以诗相咏和，其诗亦逸旷有侠气。
　　　　　王朝宪

　　按《无为州志》：王朝宪，字叔安，精医治，伤寒尤神，能疗奇疾。州人有病，久不起者，请芜湖名医殷某治之，殷曰：奈何舍叔安而求我也？凡朝宪所不治者，殷亦不复予药。
　　　　　管泽

　　按《陕西通志》：管泽，字子民，咸宁学生父中丞楫以疾在告，日躬侍汤药，因究心医脉，远近求医者甚众，由是名闻关辅。
　　　　　王尚德

　　按《陕西通志》：王尚德，西安右卫人。幼敏慧，博览经史，过目不忘，善诗赋，尤精医术。秦肃王疾，诸药弗瘳，征德至，一匕而愈。王曰：神医也。遂奏请授迪功郎秦藩医正，兼宜川合阳两王府教授事教。子孙七人入庠，以寿终。
　　　　　崔瑞生

　　按《太平县志》：崔瑞生，字衷白，东乡人。幼业儒，克敦孝友，改习岐黄之术，专以济世活人为念，诊脉施药，绝不较利，贫病者甚德之。得养身妙诀，葆摄天真，年逾九旬，容颜如童，灯下犹能摸黄庭小楷，不用拄杖，疾行如飞，人称异云。
　　　　　黄用卿

　　按《凤阳府志》：黄用卿，凤阳县人。通五运六气，精脉理，诊人疾，生死数年前多验。
　　　　　程国令

　　按《太平县志》：程国令，字允瞻，幼习举子业，读书数十行辄下，诗歌字画横绝一时。后改事岐黄，博览群方，独抉其要，故所见殊出人意表。有头眩喉隔腰裂者，百疗不治，令诊之，曰：是疾有三，一剂去其一，三剂当立愈矣。从之，果然。又患腹痛者奄奄待毙，众谢去，令闻之，不待召而踵其门，投一方，俄顷痊，人皆以为神。他如此类者，不可悉计也。谢二峰尝记其事为传。
　　　　　余中瑞

　　按《贵州通志》：余中瑞，安化人，字静斋。博学能诗，尤精干医，能起沉疴，年八十有五，尚矍铄行城市中，不以鸠杖，人称为半仙。
　　　　　龙希达

　　按《望江县志》：龙希达，字云江，少业儒，精于医。南郡曾可前病疥久不愈，希达治之，立痊。
　　　　　张玠

　　按《凤阳府志》：张玠，字秀甫。诊问奇，中监司徐五桥病块，先投大黄数两，后用独参两余下，痰若败卵数升，遂愈。陆某心痛，玠投以苦楝，下虫无数而愈。钱某周某东崖姻属未病，玠决其晕厥数日，果暴仆。徐某病革，玠曰：是脉必生，时其父尚履健善饭也，是大可虑。旬日父果死，而徐更生。其奇中多类此。
　　　　　谢武

　　按《贵州通志》：谢武，永宁人，少业医，游青城山，遇异人授以秘诀，活人甚多。年七十四无疾卒，自号忙庵居士，颇有著作。
　　　　　曹鹤征

　　按《平阳府志》：曹鹤征，绛县人。素性耿介，取与不苟家饶，偶遇异人授以针法，每日门聚百余人，病愈毫不索谢，远来者或赠以酒食，贵介屡以金帛致谢，坚弗受。年九十八岁，面红须白鹤发童颜，里中呼为曹神仙。
　　　　　郭邦信

　　按《永宁州志》：郭邦信，晋藩府医官，名震一时，陜宦薛仲明夫人伤寒后昏迷欲绝，诸医不识，公诊之曰：六脉浮而无力，此发散太过，元气耗绝也。以大剂人参汤灌之，遂苏。又贡生崔泰峰夫人经断，日渐黄瘦，诸医作痨治，弗效。公诊其脉，两尺洪滑不止，曰：此胎也，然血虚不能荣养，将来子母俱亡。乃先堕其胎，后服十全大补汤而愈，其治病类如此。
　　　　　陈时荣

　　按《松江府志》：陈时荣，字颐春，华亭人。精于医理，江南张植之客游患羸疾，时荣视之曰：肺为虫蚀。药之，下虫二十余，形如蜂蛾，羽翼皆具。复下恶血，悉有虫蠕动，百日而瘥。有老媪往视女疾，途遇时荣船，亟呼求渡，因请偕往至，则女已绝，乃覆其身以布沾井水渍委中穴，刺血如泉涌，遂苏。上海乔时敏患寒疾，毒留两胫痛如锥，法当截足，时荣作大剂炊熟，盛布袋囊中，纳足于内，冷则易之，五日起行如常矣。时荣好行其德，每施药以活人，遇有危疾，辄终夕沉思，必求愈之乃巳。年八十四卒。第二子自道字太古，从子明善字抱元，并为明医。明善三岁而孤，时荣所抚立也。
　　　　　苏世

　　按《建宁府志》：苏世，字公载，建阳人。读书好礼，不干仕进，精医施药，岁歉周急，乡里称焉。
　　　　　黄至

　　按《建宁府志》：黄至，字诚甫，浦城人。性孝友，尤乐施予，少治儒，已弃去，精医。岁大疫，死者载道，捐赀施药藉以全活者千百计。仲子秉键传其术，摘平日奇中者为医案。享年六十，忽进诸朋辈于前，作偈曰：浩气无亏缺，幻躯有生灭，乘化还太虚，皎皎秋空月。飘然长逝。
　　　　　阴有澜

　　按《太平县志》：阴有澜，字九峰，太医院吏目。通览群籍，尤精性理其治疾也，根极五行生克而神明出之，远近求药者，日千计，澜悉洞彻膏肓，计日报可暇，即延请师儒讲究理学，年八十八岁，往来台使者皆望风式庐，以为人瑞，没祀阳明书院名纪旌善亭。子德显任蔚州守。
　　　　　贾汝栋

　　按《隰州志》：贾汝栋，字梁宇，精工文艺，旁通岐黄，以明经授襄，垣学训转，静乐教谕，所至立法课士，施药济人，及升陜西灵台令，清心寡欲，簿书之余，惟检药料，每日升堂时，先发药剂，徐理县务，人呼为慈母。
　　　　　焦桂芳

　　按《保德州志》：焦桂芳，父尝博访道术，于医尤得其宗，口授桂芳，桂芳卒其业，据脉悬谈无弗，中者一丸半匕，疾辄已，延者日远，日众功满，秦晋承委，施药有功。子调鼎、调鼐俱庠生。
　　　　　崔真人

　　按《襄陵县志》：崔真人，名孟传，北水关人。幼丧亲，并无婚娶，黄冠野服只身云游，有五岳为庐，十洲为胸之意。从族兄授医，学扫云留月，直得壶公妙术。万历朝，太后病笃，真人应召诏，自帘孔引线候脉，投剂，立愈。上赐官，赐金皆不受，遂赐以真人号，后于武当羽化，自号朴庵。
　　　　　何銮【何如曾】

　　按《松江府志》：何銮，字廷音，华亭人。宋何沧十二世孙也，四世祖将仕郎侃善医，銮习其业，精太素脉。龙华张宪副以雏僧，腕带金钏试之诊，銮曰：此脉清如入水珠，乃方外孤孑，不应在公府中。宪副叹为神人。又常视督学冯侍御疾，知其父以暮年举子，及病所由起皆隐中云。其四世从孙如曾，字希鲁，亦善察脉，与孝廉张省廉交厚，计偕走别，如曾知其病已深，谓曰：礼闱尚远，缓行若何？省廉不悟，行次毗陵，疾作还，不旬日而殂。常游苏州某太夫人有危疾，六脉俱沉，群医束手。如曾往视曰：此经所谓双伏，乃阳回吉兆也。以一剂投之，得汗而愈。
　　　　乔迨【乔士琰　乔在修】

　　按《松江府志》：乔迨，上海人，家世业医，迨益精其术。岁疫，梦神人指示水中草，云以是资尔活此方人，旦物色得之，以治疫，无不立起。由是显名，技亦愈进。第二子士琰字仲余，少好读书，有介操名，似其父，常出游，遇富家子死一日矣，士琰以一匕投之，遂苏，其家奉百金为寿，不受。晚年预营葬地，作方冢，自为铭，曰：黔娄之死，正而不足，千载以下，踵其芳躅，不能为圆，不能为曲，规兹方冢，不知其人，而知其行。独士琰有五子，第四子在修字三余，笃行长者，其治病善用古方，察脉精审，所活人众，年八十余，无疾而卒。
　　　　　王綎

　　按《太平府志》：王綎，字大仪，别号开塘。幼颖而嗜学，有大志，稍长善病，乃发其先世所藏诸方书，潜心探究，越数年成名医，能隔垣察病，虚实目手所及，生死判然。为医主理中气不袭，陈言时或遇奇疾，置刀圭苓朮不用，而以盐泥簪珥投之，辄神效。綎天性孝友，颇能诗，人谓得盛唐体。著书数十卷，为劫火所焚。卒年八十九，乡闾至今惜之。
　　　　　程应宠

　　按《泽州志》：程应宠，少聪颖，好岐黄术，历代医书无不浏览，善切脉，刻期断生死辄中。有奇疾人，不知何证者，注药立起。可谓三折肱矣，且不择人而疗，即窭丐弗弃也，手录有《医案》。官太医院吏目。
　　　　　刘继芳

　　按《太平府志》：刘继芳，字养元。精治外证，得华佗肘后之传，四方造请者屦尝满。着有《发挥十二动脉图解》，并《怪证表里因》等集。长子翱鲤绳家学亦负重名，考授太医院吏目。三子腾鲤拔贡任灵宝令。
　　　　　李玘

　　按《高明县志》：李玘，少以医，着《后善图纬》，且能炼形服气。晚年汇释，老而一之。
　　　　　林森

　　按《广信府志》：林森，上饶人。家世业医，资性灵朗，博究群书，于医尤妙，郡举任医学正科，活人之功最博。
　　　　　曾梯

　　按《吉水县志》：曾梯，字尔升，号方塘。精岐黄家，时大荒疫，治糜与药以起诸饿病者甚众。
　　　　　周文翰

　　按《玉山县志》：周文翰，字宗儒。其父茂盛授以轩岐之术，精通《内经》《素问》诸书，治病能明标本，审运化辩，风气不拘，拘古法时，以为得刘河间张长沙正传，尤长小儿诸证。郡邑踵门求医者无虚日，赖全活甚众，间有奇疾方书无载者，翰率以意见，立方投之辄效，几于神巧。惜其书不传，荐绅之家多礼重之，司府廉其有利，济给文牒冠带以奖之云。
　　　　　叶嘉糓

　　按《玉山县志》：叶嘉糓，字太仓，博闻强记，厄于遇常应郑昌图新昌幕，豁无辜大狱三十五人，又全岁荐德儒一人，乡饮逸耆一人，民戴郑刻像以祠，皆公隐德也。究精医脉，活人犹多，邑令司道咸给文牒冠带。
　　　　　尹时辂

　　按《玉山县志》：尹时辂，字质卿。家世业，小儿医术至，辂为诸生，贯通方技，人有祈即往，不责赀，不辞远难。性嗜八股，业年九十犹作蝇头细字，与诸生斗场屋，兴至洒墨为红梅小幅，持赠人，言笑健步过于壮夫，亦人瑞也。知县唐世征赠诗二首有云：九十老人能画梅，兴来与我扫枯煤，正当东阁题诗候，不问南枝开不开。嫩着胭脂老点苔，月光花雾两徘徊，若教此幅呈天府，诏赐高年帛酒来。
　　　　　陈淑茂

　　按《玉山县志》：陈淑茂，字五莲。业医率，平缓而治多奇验，人或讶之。会有病求列方攻，诸家同异，玉医多用补剂攻治，茂独酌病初中末，与患者强弱施剂，往投辄效。
　　　　　周文铨

　　按《江宁县志》：周文铨，字汝衡，苏州人也。徙家金陵，学儒不成，去而学医。视世医所为，诧曰：医道止此耶？复弃去，独取《内经》《本草》《难经》等书彻昼夜读，务穷精奥，诊病立方，多与众殊。及病者辄愈，乃大服知此道深永，重于用药有故，辄不赴召，及赴召或见病疑，辄不投药。人不测所操，负其才气，达官显人非与抗礼，卒不赴。常与顾东桥先生曰：医者圣人之学也，非盛德莫能操其虑，非明哲莫能通其说，是故，士有能知草木金石昆虫之药，辨类审性，析经致能，弗乖其宜，弗乱其忌，是谓知物。知物者巧士，有能知人之疾病，淫于四气，薄于五脏，动于七情，见外知内，按微知巨，占始知终，执生知死。由是以审施汤液，醪醴针砭，按摩之治是谓知证。知证者工士，有能知脏腑之所表里，经络之所离会，荣卫之所弼胜，命脉之所消息。选物设方，制于未形，体微发虑，决于众惑，是谓知生。知生者圣士，有能知天地之情，阴阳之本，变化之因，死生之故，立教布法使人专气含精，以握枢机，汰秽真葆，以固根柢，疾疢不作，神乃自生是谓知化。知化者神夫，神圣者上智之能事，未易企及工巧之道，术学之所造也。医不臻此，不足以名，业其持论，精微如此，平生不以授人，人亦无能受之者。　　按《上元县志》：周文铨，少业儒不成，弃去学医，视俗工所为，诧曰：医道止是邪？复弃去。闭门取《素难》《本草》诸书反复研究，探厥元渺，始出应人之求，切脉制药一主朱李迥出流辈，众大骇然，病者辄愈，乃大服。由此名动京国，公卿恒折节礼下之负其才艺，达官显人非与抗礼卒不赴，又健谈，值主人会心纵谈或至移时竟忘他请，以是多失豪贵人意，乃之他医，他医庸妄者，或致产千金衡，卒以穷死医效籍甚。平生不以授人，人亦无能受之者，今不传。
　　　　　王一鹏

　　按《松江府志》：王一鹏，字启云。性拓落不羁，多与酒人游，父节之督过之，沈虚明独曰：我视此子目力不群，当悉授我术。宋侍御定宇孙少慧，一鹏谓宋所亲曰：此子来岁三月当发疹，若将发时有倾跌，必且无幸。明春，果疹前三日失足仆，亟延一鹏至，不投剂而去。杨孝廉回山子甫朞，暑月旦暮啼不辍声，一鹏曰：能授我百金则生。杨唯唯，乃于堂中以灰画地，置儿寝其中，戒乳媪勿得近，少间儿就寝，觉以香薷饮少许下之，一服而痊。或问之，曰：此中暑气，乳媪体肥儿愈哭，抱愈不释辄哭，辄不乳，卧之冷块，暑气自消，画以灰者，愚彼不得迫视耳。青浦诸氏素封止一子，一鹏至，抚弄辄云：公家艰嗣，愿再诞一二乃佳。又指其两婢曰：痘将发矣，皆不治。二婢果死，儿亦寻夭。众称为神人云。云间以小儿医，独夸江南者，盖自一鹏始。
　　　　　杨炳

　　按《平阳府志》：杨炳，字文彪，蒲州治城人。精于医，决人生死不爽。常以事赴安邑，途中向逆旅主人求宿，旁有一少年识之，谓人曰：此所谓神医杨某也，吾姑试之。时少年方中食，即从窻中跃入僵卧床上，呻吟求炳救，炳诊视大惊曰：郎君殆，将不起。左右皆窃笑之。是夕少年果死。或问其故，曰：肠已裂，不复可治也。其奇中多如此。又其妻尝有娠，炳诊毕喜曰：吾活人多矣，是子必以科名显。后子世增登辛丑进士，历官御史。其后世率多习医者，故州人称为药丸杨氏。炳又曾治某藩，既愈，赐金一笏，亦称杨一笏焉。崇祯间侍郎李为立祠州城东门。
　　　　　薛仁附

　　按《平阳府志》：薛仁附，字清槐，曲沃人。性敏，有博物之称，稍长治岐黄业，多奇验。
　　　　　张祉

　　按《铅山县志》：张祉，字天与。幼习举子业，为翰林濮公高弟，因继母疾不愈，遂弃所学，遍访名医传针灸之法，后益究心诗律字法。为人尚义，人病多赖以生，更不责报，及卒，邑侯秦礼为诗哭之。所著有《筠石集》。
　　　　　张谟

　　按《铅山县志》：张谟，字廷策，汭川人，号虚斋》通医活人，为人端慎，涉书史，冲淡自如，不求仕进，凡冠婚丧祭，一循古礼，乡国重之。所著有《东园集》。张东白赞云：翛翛乎，此身之外无一物焉可累；荡荡乎，此身之中无一尘焉可容。野云流水等踪迹于太虚，凉飔皓月丰受用于无穷，此翁此翁林下罕逢，此翁此翁眼中罕同。罗一峰诗云：铅山张处士，劳尔问东家。秋月开明镜，春风载小车。平章回草木，契合动烟霞。归去依韩斗，清光浸皓华。费健斋诗曰：蜗角功名未息争，丈夫何事力逃名。白沙日与群鸥坐，清露时闻独鹤鸣。元亮酒深邀客醉，尧夫句好共谁赓。五更风雨长安道，却羡山中宰相荣。观此可想见其为人矣。
　　　　　赵瑄

　　按《建昌府志》：赵瑄，字文英，南城人。官至太医院御医，其察脉断证，皆应手发药无少疑滞，而多奇中，负疴求疗者无虚日，不问富贵贫贱，皆竭力应之，报不报不计也。
　　　　　樊胡

　　按《建昌府志》：樊胡，字鹤龄，官益府良医正，日读神农黄岐书方脉神异，四方竞迎。能急人之急，不避昏暮，盖儒医也。
　　　　　谢承文

　　按《太平府志》：谢承文，字郁宇，幼敏悟，洞医理，诊视决生死无爽。有欲试之，见承文至，跨高而堕仆地佯死，令家人扳舆求救，承文诊毕，谓曰：急治终具，无生理矣。群以为失言，顷之，其人果逝。盖堕地断肠也。一夕与所交饮，醉后握手别，阴察其脉，知受病，急合药付家童曰：某来取药，即付之。语毕，果踉跄至，与之服，一饮而苏。有以幼子病质承文者，承文诊之笑而不言，谢父去私语子曰：就塾宁苦至是而诈病耶？以果饵啖之，谕勿再。其应验类此。取诸家医论，研究入微，编次行世。东垣河间而下，盖亦仅见矣。
　　　　　于濂

　　按《新城县志》：于濂，字文河，诸生。留意《素难》之书，若有夙悟，不待循习，卒成名医。年七十九卒。
　　　　　刘文开

　　按《新城县志》：刘文开，字际明，专门外科治，罔弗效品行，尤为医家所少。益都孙文定公重其医，尤重其人，城东北文昌阁其创建也。
　　　　　曲伸

　　按《新城县志》：曲伸，字仁宇，性温和孝友，生平以济人利物为事，工岐黄术，活人甚多，子彦贞世其业。
　　　　　朱包蒙

　　按《莱芜县志》：朱包蒙，庠生。以兄中丞功，授肥城所镇抚迁守备。儿时嬉戏取泥丸为药，以饲禽兽。稍长读《内经》《素问》，一过不忘，视病立决生死。臬司毕某无疾，公诊其脉曰：患怔忡，五日后两臂当不能曲伸。果然。刘某久痢，便口生毛如豕鬣，触之痛彻骨髓，赤痢多服涩滞之药，瘀血所成也。投以行血败毒之剂愈。冯某迂腐善疑，患疯痛，自谓广毒积忧成疾。公曰：然！投药发泡十余，其疾顿痊。或询之，曰：是本非疮，既疑是疮，不令实见疮形，疑不释也。周某举子周岁病淋闭，公令去襁褓，立风中，以雪沃其足，立下。诸如此类不可更。仆年八十余时，跳掷为戏，忽语家人曰：余将逝矣。岂若他人，必待病死耶？皆不信，诘朝饮啖如初，入夕卒。
　　　　　霍恺

　　按《禹城县志》：霍恺，号心田。儿时能读书，过目辄记，既攻举子业，补邑庠，弟子员尝有病，恨时无明医，遂取黄帝扁鹊之脉书治之，未久已能通其说，时出新意，初自治疗每药辄愈久之，亲识辈求治者莫能止。乃又益读《灵枢》、《太素》、《甲乙》诸秘书，凡经传百家之涉其道者靡不通贯尝曰：世之论医者，俱称东垣、罗谦甫、朱丹溪三人，三人固皆圣于医若丹溪者，尤集医之大成者也。予之论病投剂，俱取以为准，故能往往收厥效。临邑有管方伯讳怀理任湖广时，监大辟刑，因悸而病，既愈，目张不得瞑，恺煮郁李仁，酒饮之使醉，即愈。人问其故，恺曰：目丝内连肝胆，恐则气结，胆衡不下，郁李仁能去结，随酒入，胆结下，胆下则目能瞑矣。又有季邑陈姓人病霍乱，他医以热剂加喘，恺曰：是木中热，脾且伤，奈何复燥之将不得前后溲与之地浆饮石膏汤。陈不信，谢去，病益剧，竟如其说而获安。各邻邑俱闻其名，凡有奇证怪病，他医所不能治者，胥来求疗，无不取效去。后传其业于婿杨汝卿，今杨却砚其所自出云。
　　　　　司马大复

　　按《无锡县志》：司马大复，字铭鞠，为诸生。游于高攀龙之门，其医得传于虞山缪希雍，缪所著《广笔记》往往载大，复语言饬，行驯无间，贫富人以此益重之，署太医，举乡饮宾。
　　　　　戴思谦

　　按《无锡县志》：戴思谦，号云洲，初凤阳人。居无锡，早岁卖卜于市，寻去之京师，又自齐鲁，历燕代登医巫闾，慨然慕安期羡门，庶几遇之。尝在广宁雪夜遇一道人，授以五运六气十二经络之秘，及证治诸方。既而栖小五湖之石塘山间，出为人治病，沉痼者立起，遂名。于时当事者多延致之，或以事请思谦，辄为掩耳，一时有巢父之号焉。
　　　　　邓彦仁

　　按《福建通志》：邓彦仁，福安人。精医术，急于救人而不责其报，人多德之。
　　　　　是巨渊

　　按《江阴县志》：是巨渊，家黄桥。得异人方，号神医。一男子吻舌流血不止，巨渊望见，急趋数里向东壁拾螺壳一枚，指患处投之，即愈。苏州富家子病大热，群医不效，巨渊凿地为坎，令病者卧其上，泥水沃之，须臾愈。或问故，曰：多宠妾，中麝香毒也。他治效类是。朝命征取，意不乐，采药草涂身成癞，使臣以恶疾闻，遣回。仍以药傅身而愈。古今图书集成医部全录卷五百十四

医术名流列传

　　　　明

　　　　　郭福顺

　　按《福建通志》：郭福顺，大田人。世名医，少贫贱，挟艺糊口汀邵间，应手皆愈，切脉多，精《太素》。为人言数年后事皆验，人皆异之。
　　　　　林道飞

　　按《福建通志》：林道飞，以名医。着有《济世良方》。病者投剂立效，尤好施不倦。年八十三，子孙世其业。
　　　　　黄升

　　按《安陆府志》：黄升，字启东，京山名医也，善察脉。有分巡戚某晨兴忽疾作，不语，呼升视之，升曰：脉与证不应。乃询其左右，云：夜食烹鸡。升曰：此必食后就寝，有蜈蚣过其口鼻中毒耳。投之以剂，立苏，戚犹未信，乃更烹鸡置寝处，果有蜈蚣三枚自塌顶下。又有王氏二子母病请升治之，升诊其脉，微恙耳，寻愈已。而二子并以脉示升，升惊曰：二君脉俱不佳，明年相继殁。又廪生张才仕病，升诊之曰：无恙，但试事当防耳。明年督使学者至，果停其廪。其他奇中皆类此。
　　　　　陈所蓄

　　按《福建通志》：陈所蓄，邵武人。专以医救人，不择贫富，医所不能治者寻愈。
　　　　　何爌

　　按《镇江府志》：何爌，字仁源，丹徒人。以医名，遇人病虽贫且贱务尽心诊视，不屑屑计财利。何氏自宋防御使曰公务者，谢官隐镇江市药，孝宗乃官其子曰：柱太医院使历六世，生元洛阳尹曰：水复谢官隐镇江市药。水有孙曰渊字彦澄，诏征入京师，以医事三朝，咸膺殊眷，爌其六世孙也。绍述家学着《伤寒全生集》行世。年将八十，无疾卒。
　　　　　王仍奕

　　按《浙江通志》：王仍奕，字钥泉，仁和人。志在济世，与其兄修德字弘泉同习于祖少泉之术。少泉得异人授，治痘疹，所活赤子甚多，弘泉继之，未久即殁。至钥泉而术益精，名益震，所活者益多。有子凤翼字来阿，丁酉举孝廉。
　　　　　何应璧

　　按《镇江府志》：何应璧，字继充，渊七世孙，性颖悟，医学书千卷，任取一叩之，无不穿贯本末。贫者病，济之药，更助以资。是时镇江医甚盛，何氏为最。病者服诸医药，弗愈，持质应璧少损益，辄立愈。人未病，早决其生死。生平孝友，与兄应奎无异产，视兄子如子。
　　　　　郑熙

　　按《苏州府志》：郑熙，字明甫，长洲人。世业带下医，熙术益精，求治者日益众，治无不愈，不问酬报，母袁氏孀居四十余年，熙事之以孝。闻犹子婚嫁，无异己出，人尤多其友爱。
　　　　　宗文魁

　　按《江南通志》：宗文魁徐州人医外科多奇效喜施舍于婚丧多所助事母以孝取与不苟盖朴素人也子孙世守其业
　　　　　张康忠

　　按《苏州府志》：张康忠，字孝资，号别廉。专精脉理，时以切脉决人休咎，或悬断数年后事，皆不爽。吴兴一贵人病，致聘百金，康忠方服亲丧，强之行，至则要以更衣，康忠愠曰：此岂可易哉？汝金具在。遽取还之，趣棹归，贵人不得已，听其麻衣入视。时贵人不寐已四十日，康忠投一剂即安寝，更数剂而愈。嘉兴大家妇病腹痛，康忠治之，下一蛇。其奇效多类此，性不治生，有所得，即以施道观，或济贫者，及卒，家无余财。子允积亦能医。
　　　　　姚浚

　　按《江南通志》：姚浚，字哲人，和州人。前太医院九鼎字新阳之子，业儒，能以医学世。其家所著有《脉法正宗》、《难经考误》、《风疾必读》及《药品征要》等书行世。
　　　　　黄庭森 【黄国熙】

　　按《苏州府志》：黄庭森，字芝石，精于痘科，有回生之术，时称神医。子国熙绍其业，疗病多奇验。俞氏子六岁痘甚稀，国熙曰：法在不治。他医治之愈。主家张乐设席并邀国熙以致诮，国熙至，请儿视之曰：演剧时宜避锣声。言讫辞去，主家置若罔闻。有顷，儿闻锣声，发惊暴死。张氏子痘繁密，乳妪抱儿出视，国熙熟视妪，谓其主曰：令子无恙，乳妪当死。数日后，儿愈妪果死。人皆惊叹。
　　　　　李旸

　　按《福建通志》：李旸，晋江人。以儒得异授，精岐黄术，有疾者赖以全活甚多。年八十四，无病而逝。
　　　　　连希谷

　　按《福建通志》：连希谷，其先江右人，徙入泉得异授丹方，医有奇效，子孙传其术，皆以善医名。
　　　　　吴容

　　按《福建通志》：吴容，同安人。少游吴，祝发为僧，习岐黄术，还温陵，遂以方药济世，廉，恕不苟取，省元李光缙为作传。子显能世其业。
　　　　　蔡璇

　　按《福建通志》：蔡璇，南安人。喜岐黄术，有秘方。求药者无不予，亦不受直，人皆德之。
　　　　　白鸥

　　按《江南通志》：白鸥，颍川卫人。质直有古侠士风，精数学，能断人生死时刻不爽。会疫起行，道死者相枕藉，遂弃所学，曰：数知人，能救人乎？因潜心医理，卖田贮药，施不取偿。
　　　　　林文友

　　按《苏州府志》：林文友，字会之。先世自闽来吴，祖茂芝在宋，以占筮隐廛市间。文友早岁留意医学，心存利济，尝名其室曰生意堂，晚得摄生之术，以高寿终，子以义授御医。
　　　　　陈道

　　按《苏州府志》：陈道，字本道。祖良炳元季以医着，颇得家传，道为孟景旸馆甥于幼科，亦探要领。子彦斌孙仲和，皆精儿医，世其业。
　　　　　钱宗道

　　按《苏州府志》：钱宗道，宋国医，仲阳之后，父元善世传小方脉最精，宗道官晋府良医正，为恭王所眷。家有生幼堂，相传三百余年，家虽屡徙，而堂名不易。
　　　　　顾颙

　　按《苏州府志》：顾颙，字昂夫，常熟人。尝征入太医院供事，寻乞归。颙通儒书，有士望纶巾羽服出，必以篮舆挟书，卧观贮药，遇有求者，辄予之。有遗集，诸孙朴昱翱恩并精其术。
　　　　　胡田

　　按《江南通志》：胡田，祁门人，善针灸，为太医院御医。
　　　　　陈嘉谟

　　按《江南通志》：陈嘉谟，祁门人，善医。着《本草蒙筌》盛行于世。
　　　　　陈鹤

　　按《广东通志》：陈鹤，号海樵山人，南海卫人。年十余岁已知买奇帙名画，穷昼夜流览。十七得奇疾，百疗莫验，自学为医，久之洞其旨，自为方脉，凡七年而病愈。
　　　　　游延受

　　按《婺源县志》：游延受，字汝承，济溪人。业儒不售，精岐黄术。刘少卿患闭，诸医技穷，族中丞让溪引受视之，投剂立愈。刘谢曰：游公生我。诸疗异证，不可殚述。族子希太得受真传，治伤寒病，呼为游一剂。有子守正，孙公庆、公甫并以医名。
　　　　　唐祖官

　　按《酃县志》：唐祖官，幼工岐黄之术，及长而业益精，延请者日踵趾相错。性朴实醇厚，无贫富一以至诚予之，而于财利有无弗计也，尤悯恤贫困，辄自袖方药周旋之始，终无倦容，尝立起沉疴，未尝沾沾作德色。人有言感恩者，辄逡巡退让，如有歉然。于族党乡里婣睦敦笃，拯厄解争，尤汲汲焉。品行端正，一时罕出其右者。
　　　　　江时途

　　按《婺源县志》：江时途，字正甫，江湾人。幼善病，遍阅方书，精研奥旨，异人谈方术，了了顿悟。嗣是投剂，辄效。有少年病悸，亲戚咸惴惴危之，一剂霍然有起色。名著郡邑，户外之履常满，前后邑令咸见推重，举乡宾者再。着有《医学原理》三十卷，《丹溪发明》五卷，医家争传诵焉。
　　　　　黄良佑

　　按《休宁县志》：黄良佑，字履祥，五城人。资明敏，有隐德，弃儒业医，以针石疗人，多奇中，擅名于吴，会京都游，其门者甚众。所著有《本草类方》、《淋痘秘法》诸书。
　　　　　程霁春

　　按《休宁县志》：程霁春，寓屯溪，以医擅名数十载。
　　　　　蔡孟熙

　　按《桐乡县志》：蔡孟熙，知药性，善方脉，以医举授越府良医，公卿多爱重之。
　　　　　朱之光

　　按《休宁县志》：朱之光，字尔韬，鹤山里人。精针灸，疗人喉项间疾，无不痊，有相酬，辄遗之。
　　　　　陈翔梧

　　按《江南通志》：陈翔梧，名一纶，上元人。精医，视疾多奇中，性乐施，予贫者济以药饵，不计值，人多德之。寿至九十卒，子天玉能世其业。
　　　　　徐光瑞

　　按《绍兴府志》：徐光瑞，字乐庵。少攻制举义，精于易，性孝友，同里司成沈懋孝器重之，累试不售，乃发其先人所集《东垣》、《丹溪》诸书精研，医术有闻于时。
　　　　　罗炼

　　按《湖广通志》：罗炼，江夏人。故儒家，深于医学，诊脉断人生死不爽。御史李某吐黑痰，诊之曰：是殆有所思不遂耳。李起拜曰：神医也！吾少贫，纳婚某氏为妇，翁所嫌，离去，妇为我死，吾不忍婚耳。服药立愈。楚王妃周氏微恙，诊之曰：是殆不起，即在今午。时妃犹饮食言笑，王不信。未几中风逝。一佣人自言：某无病。第觉首在下，足在上，罗俯首良久，见地下铁杵重六十斤，曰：汝试捧而上，捧而下，如是者三曰，愈乎？曰：愈矣。首在上足在下矣。问故，曰：汝以用力伤经络，心逆转，特为反正之耳。诸如此类甚多。着医书授其子。一日，其子乘醉为人视疾，炼怒曰：奈何以性命为戏！焚其书，无传者。
　　　　　喻守淳

　　按《江南通志》：喻守淳，字养真，太平府人。以良医名一时，手活数千辈。风雅敦厚，人称长者。
　　　　　毛梓孙

　　按《处州府志》：毛梓孙，松阳人。好轩岐术，受业于顾希武，时御史吴叔润病瘠，环医无措，梓孙以数剂瘥之。程恩与病恶寒已易箦，梓孙曰：可生。使掘阱置火，设纩令卧其上，覆以重衾，周釜煮药蒸之，即起。其神异多类此，人以神医目之，邑令洪臧序其事云。
　　　　　赵梦弻

　　按《湖广通志》：赵梦弻，字肖野，居江夏。年八十，因呼肖翁。家世受医，精脉法，凡诊诸病者，形神俱往，徐以一二语，发其隐结，投药立效。胡方伯且死，构木以待，邀翁至，发两匕而痊。赴人之急，百里外中夜叩门，无不应者，既老犹杖以往。岁大祲，煮药如池，全活甚众。年八十八，一日，遍辞所识而卒。
　　　　　张大纲

　　按《宁波府志》：张大纲，字玉田，性谦和温厚，自幼精轩岐家言，然于群书，靡不博览，叩以医学洞悉其源流即推，而星卜堪舆诸家，亦皆通晓。以故公卿大夫以及布衣山野之士咸乐与之交，聆其言论，津津忘倦。大纲医术既工而又有心利济，不问贵贱贫富疏戚远迩，有邀必赴，人以此益亲厚之。丁酉岁巡按王元曦特旌其善行，邑令屡肃宾筵，其品行非徒以艺术著者。
　　　　　张鸣凤

　　按《温州府志》：张鸣凤，永嘉人，字仲喈。少随父谒选京邸，遇一异人与语，奇之，授以养生导气之术，遂尽得其传，临别出袖中禁方与之，曰：习此可以长年，可以寿世。鸣凤即屏公车业弗事，遍游方外，每遇危疴投剂，无不立愈。
　　　　　艾弘

　　按《湖广通志》：艾弘，监利人，善针灸，诊脉知人生死岁月，多所全活，不责其报。用荐入为太医院官。督学使病，召弘往视，望见辄曰：公之金木俱病，岂饮后常露坐耶？督学使起谢，一药而愈。
　　　　　翁朝缙

　　按《温州府志》：翁朝缙，永嘉人。精岐黄业，于《金匮》、《灵枢》、《洁古》、《海藏》诸书探微抉奥，而以意上下之，所存活不可亿计。仁厚嗜义，殖德于里，屡举宾筵。同时有张源、蔡伟节俱以精医名。
　　　　　李恒

　　按《荆州府志》：李恒，江陵人。从父官粤，喜施予，遂弃儒业医，父止之，恒曰：家世以来，冠进贤者不下十余人，何爱一第？恒自料为官亦无补，且财力俱不足，济人不如学医。遂以医擅，一时里中病疫者，恒携仆挈药囊偕行，遍诊其脉药之，或举家不起，则留一仆以伺，日馈薪米，愈乃已。
　　　　　徐待征

　　按《嘉兴府志》：徐待征，字邃云。幼遇异人，得青囊秘术，尤精于外科荐。授太医院吏目，举乡饮宾。
　　　　　王锡

　　按《衡州府志》：王锡，号露山桂阳人。遇异人得医术，郡中大疫，以药施之全活者众。后仙去。
　　　　　锁万言

　　按《浙江通志》：锁万言，字盛松，始祖飞扈跸南渡，遂居武林，代有隐德。万言生而嗜学，不得志，于有司去而业医，尝游天目山中，遇异人，尽得其术。归而济世，活人甚多。子文良，孙干世守其业，不坠厥绪。今称良医者，人必推锁氏云。
　　　　　朱绩

　　按《嘉兴府志》：朱绩，字君用，精于医，决生死百不失一，遇证有疑难，虽名医林立，必待绩，一言而决，前后郡县屡旌其门。
　　　　　葛天爵

　　按《湖广通志》：葛天爵，监利人，少治医术，见同列无愈己者，遂遍访湖山，与一道士遇于江上，与之语辄解，登舟语数月，遂精脉理，用药每奇中。
　　　　　万拱

　　按《湖广通志》：万拱，监利人，能诗，神明于医术。着《医学大成》、《伤寒指南》若干卷，惜多散亡。《病源》一书，尤前此所未有。然性颇矜直懒晋接，有召者，辄以病辞，而馈以方焉。
　　　　　杨载

　　按《无为州志》：杨载，字博庵，医精伤寒有奇效，活人甚众。时称为杨家伤寒。
　　　　　喻化鹏

　　按《宝庆府志》：喻化鹏，字图，南丰城人。以精医游邵阳，其于切脉望色听声察形之妙终夜研究，若经生家治病，如临大敌，稍不中肯，忧形于色，静夕深思，辰起即赴病家。调剂不论贫富，不惜重值之料，人予之金，即以市奇方秘论。雅尚气节，能文词，尝构一楼藏古书史，好与诸名士游。所著《医经》翼端愚禅师序之，《医余诗草》车子仁方伯序之。其卒也，友人刘默庵经理，葬于东郭五里碑之右，厚恤其子以归。
　　　　　夏阁

　　按《无为州志》：夏阁，施药济人，拾金还主，两举乡饮。
　　　　　宋子京

　　按《湖广通志》：宋子京，黄冈人。学举子业不售，去而习医，久之悟《素问》、《灵枢》、《六腑内外》、《穴穴相应》，又心智洞朗，一望而知人病之所以。有巡道无他病，但不能食，郡守以子京进，子京曰：且无往，当先观之。巡道出，子京从，舆上一观，乃敝衣冠垢污而进，巡道不悦，出而语人曰：病瘳矣。次日，呼子京入，则美其衣冠。巡道曰：昨日不如此，大致余怒。子京曰：昨日垢敝，乃医公者也。公生平常得喜病，一怒而喜消病愈，便能食矣。游会城中，见舁棺者漏血一滴，子京曰：此可生也。问之，则妇以难娩死，呼夫至，开棺一针其穴，娩一男，母子俱全。前郡守在黄，子京视脉曰：十年后当领西城节钺，然当坠下颏。至十年后，抚蜀果病，且两月，急走人邀子京治，子京至，入署交拜，以手掖抚军起，而下颏已上矣。
　　　　　骆骧

　　按《嘉兴府志》：骆骧，字子龙，长子乡人。事后母孝，雅爱吟咏，时与缙绅金丰村灿范菁山言项少岳元淇游，尤究心岐黄之术，察脉检方，侔于神巧，兼擅水墨，白描黄痴倪迂间。有《言志集》行世。
　　　　　刘从周

　　按《医学入门》：刘从周，医有自得之见，著书十篇论痢疾以手足和暖为热，厥冷为寒，如盛夏发热有进退者为冒暑，热不止者为伤寒，至当之言也。
　　　　　王中立

　　按《乌程县志》：王中立，世居小湖织里，精婴儿方脉，求治如市。孙以勤为安吉训术，曾孙元吉为德清训术，应召入觐，留太医院。有《幼科类萃》行世，后裔时锺世其业。
　　　　　常效先

　　按《嘉兴府志》：常效先，号瀛泉。少补博士，后弃去，攻岐黄家言，尤精痘疹，其门如市。性简僻，赋诗娱老，自号无系居士。临终赋诗辞世，所著有《心镜篇》、《衍庆录》藏于家。
　　　　　吕恺阳

　　按《仁和县志》：吕恺阳，立志济人。偶得异人授，专治折伤，每于武闱骑射有堕马箭伤，即傅以药，立苏，并不问其姓名，历十余年。亦近世之韩伯休也。
　　　　　徐仲宇

　　按《湖广通志》：徐仲宇，不知何许人，善岐黄术，惯用针，凡奇疾滨死者，一针即活，人号太素先生。
　　　　　伍凤

　　按《湖广通志》：伍凤，知医。人有疾，请之诣宅，病去七分，人称卢医。
　　　　　林元真

　　按《福建通志》：林元真，将乐人。善医，药施不望报，名医多出其门下。
　　　　　魏直

　　按《萧山县志》：魏直，字廷豹。能诗，以医闻。吴越间治痘疹奇验。着《博爱心鉴》行于世。
　　　　　王应华

　　按《萧山县志》：王应华，字武桥，父仁游学遇高士，授以医术，尤精幼科。至应华名大着，治多奇验，为人恂恂仁爱，有古长者风。所著《医案》子孙秘之，以世其业。
　　　　　徐纯卿

　　按《延平府志》：徐纯卿，将乐诸生。读书学易，穷医得秘方，施药活人。年八十手不释卷，着有《纫元医案》。
　　　　　丁焕

　　按《武进县志》：丁焕，字伯文。世为小儿医，至焕而其术精，然性好饮，痘疹时行，无富贵贫贱争致之。一日诊视常至百余，家家饮之，焕不辞也。多至沉醉，握小儿手辄睡去，主人觉之醒，辄曰：我知之矣。归至室则填街满户悉取药者，焕一一付去，虽甚危证，悉取效，人谓其有神云。其人短小而谦下，视之不知其有异术也。人或馈之，不问多寡。亦不能为生计，以故卒之日，家无余蓄，竟无子。
　　　　　邓文伸

　　按《延平府志》：邓文伸，永安贡川人。祖传医蛊方毒方术秘异，凡中毒者，例以雄鸡一，银十分，戒其家勿语，密携至邓之堂祖庙炉下，邓亦不言而谕能知其中某方毒，即付药服之，无不立愈。尤异者邓氏子弟皆通晓，惟应役里排者付药则验，谓其祖临卒时，嘱以药资随里排当役云。
　　　　　汤玉 【汤玠】

　　按《武进县志》：汤玉、汤玠皆世业妇人医，有奇效。时有他医视为虚羸，不敢轻药者，往往投以大黄而愈，岁用至数百斤。无锡有施教者剂必用，人参亦岁至数百斤。识者比之李广程，不识之用兵。玠尝行野，见林有缢者，释之，知其贸易伪金也，以药资赠之，空囊返。子文佐、兄子文英亦以医着。
　　　　　赵峦

　　按《古今医统》：赵峦，晋阳人。善医术，精诊候。一人病胁有声如蛙，以手按之即止，否则连声不绝，诸医不能辩，峦诊之曰：右关脉伏结，因惊气入脏腑而成此疾。患人告：因野行，忽有虾蟆高跃，叫声被惊，便觉胁痛，作声如蛙。峦与六神丹泻之，立愈。
　　　　　戴聪

　　按《处州府志》：戴聪，字德卿，处州卫人。幼习儒，长精方脉，妙匕起疴，不计功利。时值疫灾，连活数百人。按院府邑迭表厥，闾训二子，皆入胶序。
　　　　　程明佑

　　按《医学入门》：程明佑，善医。尝曰：人皆知补之为补，而不知泻之为补，补之为泻，阴阳迭用，刚柔互体，故补血以益荣，非顺气则血凝，补气以助卫，非活血则气滞。盖脾为中州，水火交济而后能生万物。真妙论也。
　　　　　周应化

　　按《处州府志》：周应化，青田人。性慈祥，好行其德。遇异人授以医诀方书，施药济贫，尤精治痘。恩施于人所不及，知己亦不望其报，一经训子，克有成立，人共称之。
　　　　　张机

　　按《医学入门》：张机，明人。治一妇人忍饥劳倦发狂，机曰：二阳之病发心脾。二阳者，胃与大肠也，忍饥过劳，胃伤火动，延及心神，脾意扰乱，安得不狂？独参汤加竹沥饮之，愈。
　　　　　王赐爵

　　按《杭州府志》：王赐爵，字丹宇。先世为宋御医，高宗时以方术奏绩授官，世以医显，赐爵。性至孝，尝为父祈祷。白岳时严寒行至河西桥，有老人坐桥下，衣褴褛，方啸歌独酌，呼爵共饮，盘餐略尽，惟余青荷如初出水。爵心异之，老人曰：余与子有夙因，故得遇，此期三年重来，可一晤语。爵如期往，老人出方书命曰：以此救世可也。归为人治疾，惟望色听声或以病状相语，药至病痊。年七十余，匡坐而逝。
　　　　　钱宝

　　按《镇江府志》：钱宝，字文善，原浚曾孙，号复斋。诗多藻思，工小楷行书，精于医，拯危济困恒孜孜焉。所著有《医案》、《运气说》、《复斋集》。
　　　　　石藏用

　　按《医学入门》：石藏用，治一大人，因承檐溜水，洗手觉为物触入指爪中，初若丝发，至数日稍长如线，伸缩不能如常。公诊之曰：此为龙藏也，方书所不载，当以意去之。乃用蜣螂涂指，庶不深入胸膈也，他日免震厄之患。后因迅雷，见火光遍身，士人怕惧，急以针穴其指，果见一物自针穴跃出而愈。
　　　　　何允恭

　　按《处州府志》：何允恭，字克让，丽水人。醇朴寡言笑，乡人无贵贱老稚严事之，事父母以孝闻，厚恤甥孤，克敦友爱。尤好善喜施，家世以医名，允恭益张其业，每晨兴袖药饵，视疾以次遍及，不责其报。狱中苦疫，辄施药疗之。平生所全活不可以数计，乡邦诵其德者，至今不泯，崇祀乡贤。子珙孙镗别有传。
　　　　　僧坦然

　　按《太平县志》：僧坦然，善针砭，针细如毛，长不过寸许，一投辄效。长林高令内患瘫贴蓐两朞，僧一再投，不效，怪之。静想良久，跃曰：是也，此人皮肉肥厚，短针不足用也。乃更置金针，长可五寸，一针而愈。邑人胡振声中疯僵卧两日，家人皇遽治后事，僧过其门，延视之，针其手，手动，再针，泻痰斗余，即崛然起坐。次日午刻，能往五里外赴席。奇验甚多，不具载住，箬岭横培，施粥开路，煮茶接众。
　　　　　郑文诰

　　按《处州府志》：郑文诰，字天章，遂昌人。幼读《素问》、《灵枢》诸书，忻然有得，遂精医术，不责报，尤急贫窭人疾苦。晚授太医院吏目，尝置定溪义渡，以济病涉，建洞峰岭茶亭，往来德之。
　　　　　徐应显

　　按《金华府志》：徐应显，字子佑，永康人。业儒，精医术，多所全活。晚年益精，历游名公卿间，贫寒以疾请，匍匐救之。所著有《医方积验》。岁大祲，倡行糜粥，有以负赋告者，为贷钱焚券，人德之。牟御史廉其行，表其庐曰：儒修相业。年八十余卒。
　　　　　刘辉

　　按《开封府志》：刘辉，字文华，祥符人。幼喜医，受学于同郡李宽久之尽其术，乃叹曰：神圣工巧，非可以言辞求天运，物理必待夫体察着。于是益博极《素》《难》诸书，无寒暑晨夜之限，遂以医鸣于汴中，而时王公贵人下逮闾巷士庶愈其疾而着奇验者，岁不可胜纪。其贫者报之，辄谢曰：非吾愿也。辉又善交友，始终不渝，宗戚尤洽恩义。年七十，有司推为乡社师。
　　　　　傅子凤

　　按《金华府志》：傅子凤，字岐山，浦江人。性至孝，因母疾，延医罔效，乃自取仲景叔和诸书夙夜精思，调剂四年，母获寿考。自此凡有诊视，如见肺肝，远近宗之。一日，忽自诊曰：天之限也。遂辞亲友，越二日卒。
　　　　　田伟

　　按《处州府志》：田伟，字伯逊，缙云人。其父锡以医鸣，伟克绍其业，病者授药，无不立效。其徒俱有高名。
　　　　　刘售

　　按《滁州志》：刘售，字守道，号恒心。家世业儒，以医鸣于时。人有急病，不远数百里往救之。后以子恺贵赠监察御史，人以为种德所致。
　　　　　纪能

　　按《滁州志》：纪能，字伯通。性纯笃，不习时态，蚤失怙恃，养祖母克孝，事兄长克敬，厚族周贫。尤精医道，郡人赖以活者甚众。晚年植花草于园中，日游赏自娱，钱宪副题其园曰：最乐。因以为号。
　　　　　彭璨

　　按《滁州志》：彭璨，字玉莹，号海渔，彭二守仲子也。少躭举子业以羸，弃之。精岐黄术，能起人危疴，不取利。复工书，大类颜鲁公。
　　　　　金顺

　　按《全椒县志》：金顺，龙江卫人。幼笃学并善医，施药仁而好礼，年八十四给寿官。
　　　　　胡梦祖

　　按《全椒县志》：胡梦祖，字又岐。性端谨，精岐黄，授礼部医官。施药全活甚众，饮大宾，寿八十七，预知其期，无疾顶带端坐而逝。子以智蜚声庠序。
　　　　　王守诚

　　按《全椒县志》：王守诚，字心堂，新安人。精医术，仁而有品，自鸠兹移寓椒，与椒人善，遂家之。与人恂恂修好，遇危疴一匕辄起，不责报并不言功。杨司马于庭赠有序。
　　　　　袁木

　　按《丹徒县志》：袁木，字济川。精于医，远近抱沉疴不起者，日叩扉求治，户外屦常满，活人以千万计。子一凤字绍川，诸子一魁字继川并继其业。一凤官太医院，其后玉成字如春，鉴字万春，世以医名。
　　　　　祁嗣箓

　　按《丹徒县志》：祁嗣箓，字肖虚，崇福观道士。精医学针砭，羽士韩平叔来京，口主于观。嗣箓尊礼之，授以烧炼神术，却不受。因授以秘方，治痈疽诸毒立效，决死生百罔失一。以荐举官太医院院判。
　　　　　蔡永烈

　　按《丹徒县志》：蔡永烈，字君扬。幼习儒不得志，遂弃去习岐黄学，学成乃矢愿济世。凡奇疴危病，经疗治无不顿起。其于伤寒一证，尤得秘传。六十余载所生活者无算，初不计药值之有无。年八十一无疾而终。子嘉士字伯遴承父业，远近称之。
　　　　　殷传

　　按《医学入门》：殷传，治一伤寒，悞服热药将死，舌黑不硬，两颊肿而咽尚通，公曰：舌不硬咽尚通，太阴少阴经尚未绝。乃与大剂，一饮汗出，二饮热退，三饮病已治。淋沥、口噤、厥逆他医以为风，公诊尺脉沉大，知病属下焦，投以八正散而愈。
　　　　　聂宠

　　按《六安州志》：聂宠，六安人。自少习医，得太素真诀。父卒事叔如其父，叔病刺股，血和药进之而愈。乐施与重，然诺有乡人遗孤女，宠收养之，及长为治譒奁以嫁。贫者有丧，则施之棺。或病不能就医，辄往治之，不责其报。世称高义。
　　　　　饶进

　　按《祁门县志》：饶进，性醇笃，学医休宁丁氏。丁有异术且秘于其子，进从之，日为种园，夜读书，三年不倦，丁乃口授之。数日遣归，诊人生死无不应。尝道值庄人戏之诊进曰：若明日当死。及午，庄人无恙，面数进，还未及家，食于虎。
　　　　　陈崇仁

　　按《六安州志》：陈崇仁，号守恒，六安卫千户、好读书，医学尤精，诊脉辄见病源，投以剂，无不立起，所活无算、曾举乡饮介宾。
　　　　　张允通

　　按《会稽县志》：张允通，号瑞阳，以医名家，生二子，长时鼎号元素，仲时位号行素，俱业儒有文誉。未几，仍绍父业，专意救世，病者一闻药气，颠危立起。贫乏者毫不受值，活人以亿万计，遐迩受惠，声驰两浙。太史倪元璐、宗伯姜逢元、知府施肇元、司李刘光斗、知县孙辚后先额表其庐，至今被活之家，子孙颂祝不置。
　　　　　何瑞玉

　　按《锺祥县志》：何瑞玉，京山人，家于郢。性磊落尚义气，精于外科，治异疮入手便愈。一镇兵伤有颈断稍连者，能复为生续。董思白赠有不二华佗之额。
　　　　　伍药樵

　　按《锺祥县志》：伍药樵，卖药郢中，不二价。若韩伯休喜济人，若孙思邈志在安全，活人常多。
　　　　　王爱溪

　　按《锺祥县志》：王爱溪，精内外医术，大有时名。尝考医录丹方，谓神仙可学，乃药饵服食，清凈寡欲。年八十五犹轻健如常。
　　　　　杨太和

　　按《沔阳州志》：杨太和，长于治寒疾，盛暑时浸青蒿水与人服之，人称其杨一贴。
　　　　　张子儿

　　按《沔阳州志》：张子儿，人传其乳名。善治发背，每以掌挞之，发则劝人食羊肉，以草药数服愈。其方竟不传。
　　　　　黄昶

　　按《沔阳州志》：黄昶，善小儿医。中年丧明，采牵牛子制一块气，称黄氏仙方，子孙世传其业。
　　　　　张栋

　　按《沔阳州志》：张栋，字隆吉，性谦谨，善医小儿，精于眼科。
　　　　　韩医妇

　　按《山西通志》：韩医妇，介休人。以医术游四方，孝义知县周佑感其治太夫人之噎食也，刻石以识，内云：余母夫人患噎病，七日汤勺不入口，气奄奄垂尽，闻韩妇治噎有奇效，仆马迎之来，以花椒煮水，令屡漱之。出一白石，长可三寸许，为棱六，一末锐，隐红纹如线，纳之口中，令咽其液数，以指摩掐喉咽外，用箸探吻中，喀喀出一肉片，卷之状若蛇，能蜿蜒动。妇言：噎人者其物二，一居喉；一居心坎上。仍治如前法，复出一物。随呼为面茶食之，三日而起。赠以绢钱，及所乘马。妇取钱，余谢不受。嗟！嗟！昔秦越人治虢太子，太史公奇其事，今世病噎者百无一生，妇能举奄奄垂尽之气，三日而起之，其功岂在越人下也。吁！韩妇有奇术，而能不贪，亦异人哉。
　　　　　张太极

　　按《龙泉县志》：张太极，号莘野，医官医理明澈，贫者不与计财，抚院道府交奖之，号为神医。
　　　　　徐升泰

　　按《会稽县志》：徐升泰，字世平，理卿初之四世孙也。学醇数奇，屡困棘闱，一旦兴范公不能作相，愿为良医之志，由是博究《金匮》、《兰室之秘》及《百家》、《活人》诸书，而于马莳《素问》、《发微》尤相深契，刀圭绪泽，起人所不能起，全越方赖，视垣有年，升泰乃自谓手拯之，及无几，曷若辑书，寿世施济，大且远也。遂托言衰迈，坚辞诊视之召，梓逊言遍告，惟一意著述，作不朽业，今正式补遗一书，补《纲目》《本草》所未备，其久大之学术，虽列方技，不愧儒林。
　　　　　郁震

　　按《太仓州志》：郁震，字鼎文。世业医，有名。震读书尚节义，初应明医召至北京，复以才武三从偏帅经略西域诸国，以功授苏州府医学正科，赐三品服致仕。年八十一终，弟性字鼎志，亦精医事，与兄齐名。
　　　　　翁应祥

　　按《乐清县志》：翁应祥，西乡人。本以儒者教，授雅知医，精于脉理，笃信古方书，所治多验。性甚介，人遗之，辄辞，缙绅多重之。一日，自松江驰归，而病仅数日，沐浴更衣，揖其妻曰：善自爱，吾去汝矣。遂端坐而逝。所著有《内经直指》。
　　　　　应胜

　　按《永康县志》：应胜，号行素。精医术，百试百效，人颜其堂曰济生。
　　　　　应昌魁

　　按《永康县志》：应昌魁，字叔梧。医本世业，至魁益精，人有请者，不辞寒暑，不责酬报，或病家贫甚，更给善药薪米，虽再三往应之如故。全活甚众，人多德之，颜其堂曰种德。
　　　　　胡墀

　　按《永康县志》：胡墀，号松云。治病多奇验，尝受知于张邑令，由是名重燕赵间。至九十六岁卒，孙文震及煜皆善医，又得异传，治疾能预决寿夭，多奇中。
　　　　　倪朱谟

　　按《浙江通志》：倪朱谟，字纯字。少沉默好古，治桐君岐伯家言得其阃奥，治疾奇效，多奔走而延致之不得，则怨。朱谟乃集历代本草书，穷搜博询，辨疑证误，考订极其详，核名之曰《本草汇言》。子洙龙刻之行于世，世谓李之《本草纲目》得其详，此得其要，可并埒云。洙龙仍以医名家，纂《伤寒汇言》与《本草》并行，既竭蹶以刻父遗书，而立请于有司表扬母节，至涕泣哀恳得允，人称孝焉。
　　　　　马更生

　　按《浙江通志》：马更生，字瑞云，钱塘人。少学医于妇翁周某，业已成，未敢试。周素好奕，一日，延诸国手在堂试奕，正从壁上观，而有贵人疾，革请周，周令婿往，一剂疾立愈，于是名即大起。求诊者反欲更生来，不愿周来。尝过旧府，见暴死人，曰：此可活。人多不信，启齿灌药入，其人渐苏。或望色听声，前一二年预决人死，至期果验。拥盛名者五十余年。古今图书集成医部全录卷五百十五

医术名流列传

　　　　明

　　　　　王培元

　　按《会稽县志》：王培元，以字行，幼聪颖，通诸子百家言，长而有济人志，因潜心医学越人遘疾，虽良医所望而惊心者，辄使之立愈。子仁龙号霖汝，慷慨有大志，壮游京国，人咸慕其豪风，且亦以医驰名畿省。
　　　　　姚能

　　按《浙江通志》：姚能，字懋良，号静山，海盐人。善谈论，好吟诗，精于医理，着《伤寒家秘》、《心法》、《小儿正蒙》、《药性辨疑》诸书。
　　　　　丁毅

　　按《江宁府志》：丁毅，字德刚，江浦人。路逢殡者棺下流血，毅熟视之，曰：此生人血也。止舁者，欲启之，丧家不之信。毅随至墓所，强使启棺，乃孕妇也。诊之，以针刺其胸，俄而产一儿，妇亦旋苏。盖儿手执母心，气闷身僵耳。针贯儿掌，儿惊痛，开拳始娩。通邑称神。着有《医方集》、《宜玉函集》、《兰阁秘方》，人争传之，崇祀乡贤。
　　　　　周从鲁

　　按《高邮州志》：周从鲁，字思贤，漷县知县俭之子，邮之良医也。诊脉能知人寿夭，其治病以他巧法，多不药而愈，四方就医痊活者甚众，人皆以为神。性疏财，不计利，萧如也。邮地卑下，居人多湿病，从鲁以己意按图经教人治五加皮酒，其法用籼米粉和五加皮末，于伏日为曲，至冬日酿酒饮者，病辄愈。
　　　　　袁班

　　按《高邮州志》：袁班，字体庵。自二十岁闭户，十年岐黄家书无所不读，按脉极捷如神，称为江北名医。州人王曰籓寒疾死，已小殓，班过视之，以一剂灌入口中，曰：右手动则死，左手动则生。已而果动左手，遂活。铨部孙虞侨夫人王氏得疾，遍身俱紫，人事已绝。时孙欲携弟就试期，迫不能待，延班视之，曰：但去无妨，此证五日后必活，但三年后必成虚证，乃不可治耳。已而果然，其神如此。
　　　　　严观 【严泰 】

　　按《浙江通志》：严观，仁和人。不拘古方，颇有胆略，用姜汁制附子或难之曰：附子性热，当以童便制，奈何复益以姜？严曰：附子性大热而有毒，用之取其性悍，而行药甚速，若制以童便，则缓矣。缓则非其治也，今佐以生姜之辛，而去其毒，不尤见其妙乎！是以用，获奇效。人称之曰严附子。其用药有法有方，行于世。弟泰继兄而出，精于方脉，治伤寒如决川，为时所推。
　　　　　姜居安

　　按《丰县志》：姜居安，常居沛之沙河镇，以医鸣。时有达官携家过沛，抵沙河而稚子病几殆，延居安视之，居安一见曰：请毋恐，但得沙一斗即愈。官如其指，布沙舟中，令儿卧其上。久之，儿病遂霍然。已而达官问其故，姜曰：小儿纯阳当春月，而衣皆湖绵，过于热，故得凉气而解。
　　　　　彭浩

　　按《浙江通志》：彭浩，字养浩，仁和人。素性简亢，不为杭人所礼。钱塘张尹，昆山人，延请至京，医名大振。所著有《伤寒秘用》、《杂病正传》、《医性》等书，发明性理，所在传诵。
　　　　　无名道人

　　按《嵊县志》：道人无名氏，不知何来。戴华阳巾，披鹤氅衣，自言精方药凡针药所不到者，能刳割湔洗，若华陀然。人不信。过长乐乡，有钱遵道者病噎不治，自念刳割不验死，不刳割亦死，均死请以医试。道人用麻沸散抺其胸，刲之开七八寸许，取痰涎数碗，遵道晕死，无所知，顷之苏，以膏摩割处，四五日差，噎亦愈。道人不受，谢去。人言遵道素谨实，其父有芝饶隐行，乃所遇，不常有以哉。
　　　　　余世规

　　按《龙游县志》：余世规，端礼七世孙，善轩岐术，凡经其药石者，罔不获效，求者环门，无贫富咸济之。
　　　　　钱德富

　　按《嵊县志》：钱德富，顺义乡人。业儒究医，以养母。遂著名医术。
　　　　　裘世满

　　按《嵊县志》：裘世满，崇仁乡人。精医术擅，名有隐德。
　　　　　张轸

　　按《浙江通志》：张轸，号汉聚，秀水人。精痘疹率，以意为治，多奇验。所至婴童竹马迎之，性好施，亲旧赖其赀助。
　　　　　吕秉常

　　按《嵊县志》：吕秉常，贵门里人。善医治伤寒，有殊效。许时用赠吕孟伦有松云丘壑诗：太白山前习隐者，清晓开轩炷香灺。当轩长松碧连云，一丘一壑正潇洒。燕坐时签岐伯书，茯苓熟煮供晨厨。我哀世人痌瘝如，请子尽发囊中储。三虫不怕二竖驱，吾庐洵美宁潜居。
　　　　　李应日

　　按《嵊县志》：李应日，东隅人，习儒而目眇，精医多效。
　　　　　郭琬

　　按《浙江通志》：郭琬，字宜生。宋时其始祖昭干好施，遇仙授牡丹十三方，专治妇人胎产诸证，奇验。父绍渠亦以医知名当世。琬继世业，既精其理，而又以诚心应物，举辄愈。故妇人闻郭宜生来，自喜得生，疾已减十四矣。性坦豁无城府，湖山樽酒，淡乎无欲。年七十一预刻死期而卒，母吴氏、妇毛氏亦皆能诊脉授药。三子桢、杞、枚传世业焉。
　　　　　权盛

　　按《凤阳府志》：权盛，淮阴乡人。以善医名，活人颇多，年九十不疾而卒。
　　　　　俞涛

　　按《奉化县志》：俞应，子涛号惠泉山人。明于医理，精于切脉，存心救人，所活甚众，不矜其功，人咸德之。子德扬承父绪有声，孙惟圣能世其业，县令赖与夏及邑丞孙皆额扁旌门。
　　　　　谢表

　　按《上虞县志》：谢表，少习举业，既而业医，于脉理有独解，且能望而决人生死。邑人刘姓者，患痘不起，势垂绝，父母置棺将殓之。谢往视，惊诧曰：此火证也。急以水浇其面，作咿唔声，仍取水灌之，痘即分串累累起矣。有妇难产，诸药靡效，谢以升麻、人参、前胡各五钱投之，即下。众问其故，谢曰：此胎走岐路而气下陷也，故用升麻以提之；而参则佐其气；前胡则活其痰耳。尝家居见媳从前过，谓其子曰：汝妇神理已绝，明年此时当不复有矣。竟如其言。久客广德，广德人咸称谢一贴，又曰谢半仙。得所酬，即贷人。一日，置酒集诸交游曰：吾化期已逼，与诸君话别。众以为痴，谢曰：吾欲决人生死，而不能自决耶？取诸所贷券火之。抵家其叔偶值问之曰：奈何以此时还对如前言？叔曰：试为我一诊。谢曰：同行自见。不数武，谓叔曰：当先侄十日。叔讶未之信，后刻期无爽，人以为秦越人复出焉。
　　　　　周一龙

　　按《上虞县志》：周一龙，字五云，邑庠生。幼精举子业，一夕梦神授以秘术，遂习岐黄，望闻问切多所救济，善知人生死。性好施与，赈施贫乏，服剂不取其酬，邑中称良医云。后李茂兰得一龙传，尽习其术，亦以善医闻。
　　　　　范应春

　　按《上虞县志》：范应春，少负奇气，尝自计曰：匹夫而欲济人利物无它术，惟医药乎！乃遍读岐黄家言，遂以医鸣世，尤神于脉理。一日，途遇姻亲薛文龙，惊愕曰：公病剧，奈何？薛曰：固无恙也。应春就其家诊之，阳为好语，密嘱其子曰：而翁脏脉已绝，特浮，阳在外，不见剧耳。夜半当疾作，及晡而逝矣，可亟治后事已而。时刻不爽。有按院行部至虞，称病不言，所以遍召诸医，莫晓。乃召应春，诊之曰：无它病，祇患夜遗耳，安神保元自已。院冁然曰：胡神哉！又问曰：富贵中人，豢养安逸，然多疾病，时服药饵。窭人日劳筋骨，奔走衣食而鲜病，何也？应春对曰：户枢不纒，流水不腐。院大奇之，曰：此非方术中人。命其子荩臣例入太学。应春诊脉医治类有神验，即二事依稀扁鹊之视桓侯焉。然随所求治酌方与之不计其酬，因取神仙家董奉种杏故事，自号杏庄。有《杏庄集》十卷藏于家。
　　　　　莫士英

　　按《浙江通志》：莫士英，字士颕，太学生也。少年多病，喜方书，能出奇验，治决生死。会岁大疫甚至灭门，士英俱得全活，感德者至，置生位于家拜之。有二女求其诊，一女命将绝，自以为瘵，士英曰：非瘵也，可愈。一女无大病，士英曰：脉不祥，至秋当死。果然。次子成艺得士英传，为善乐施，宗党咸敬之。曾孙瑕仍世医业，著书满家。语云：三世为将，道家所忌，又云：三世为医，其后必兴。盖以生杀之事殊也，故人皆云：莫氏昌矣。
　　　　　吴世缨

　　按《乌程县志》：吴世缨，字养虚，善治痘疹，时称保婴国手。
　　　　　翁禹训

　　按《浙江通志》：翁禹训，字汝守，号云麓，钱塘人。颖异，授之书，一览而尽。其父念训尪弱，乃令治医家言，取《灵》《素》以下诸书及禁方读之，务研其奥，有奇验。寒暑不乘舆，盖获医赀，随以济人，及抵家而待，以举火者又满座，终不吝施予也。丰颐广额，美须髯，衣冠甚伟，年四十失明，仰天喟曰：吾岂庄生所谓不祥人也？耶日，蛰处一室，弹琴歌咏以自适，事益简气益王。长子立言，孙常豫、常益、思真，曾孙鸿业、鸿声，元孙世庸云介眉，今皆贵显。
　　　　　邹观

　　按《临安县志》：邹观，邑人，号介庵。精医术，尝有凤亭贫民患疔毒，疗之即愈，其人以牛谢，辞弗受。越二年，观道经凤亭，夜遇虎，忽有牛自莽中逸出扺虎，遂得免，牧者至，询之，即前疗病人所却牛也。闻者皆以为阴德所致。
　　　　　董和

　　按《合肥县志》：董和，合肥人。其先为名医，至和九世能疗异疾，贫不能具药饵者与之。
　　　　　刘大成

　　按《池北偶谈》：刘大成，山东文登县诸生，以儒医耆德为乡党所推重。修学宫凿泮池得一石函，有女胳钗钏，为徙瘗北城隍上。次日，复得一瓶，中贮竹浆，外勒数语云：浜人花母，刘支竹浆。一匕济人，广嗣功长。自后以竹浆活人甚多。年八十余，生六子，诸孙登第甚众。
　　　　　凌瑄

　　按《归安县志》：凌云孙，庠生瑄，号双湖。奉慈寿太后诏，施针浙闽，全活万计。晋登仕郎。
　　　　　周济

　　按《归安县志》：周济，归安人。精于医，有起死回生之术。
　　　　　郭钦诰

　　按《杭州府志》：郭钦诰，字庆云，昭干后裔也。少丧父，事母以孝，闻有嫂早寡无依，养之终身。习世业，凡危锢之疾，诊视立起，远近皆知其名曰郭医。庆云氏云：长子泷字瑞云郡庠生，明医理；次子(氵凤)字汝霖，亦佳士也。　　按《浙江通志》：郭钦诰，字庆云，钱塘人。唐忠武王之后裔，浙名医也。其先得之异人授牡丹十三方，治南宋孟太后疾有功，赐姓赵，至今称为赵郭云。钦诰气宇冲粹，人乐与之游，生平乐善好施不倦。
　　　　　吴毓昌

　　按《杭州府志》：吴毓昌，字玉涵。以太学为内阁中书重然，诺急友人难，兼善岐黄术。子克善有文行，秉铎青田；次光旭授詹事府录事，皆早世，里人惜之。
　　　　　张大经

　　按《余杭县志》：张大经，字景和。居心纯厚，博览医宗，尝按脉视色，有遇微疾而直曰必死，有患重病而决曰必生。用药平，而每于平中见奇。有可活而不能药者，忻然捐赀调治，存活无筭。谚曰：但愿世间无疾病，不患架上药生尘。可为大经写照云。
　　　　　孙橹

　　按《浙江通志》：孙橹，号南屏，东阳人。性颖异，精岐黄。五都有单姓，妻产死三日，心尚温。橹适过之，一剂而苏，竟产一男。又有人头生瘤，痒甚。橹曰：此五瘤之外，名为虱瘤。决破之，果取虱碗许，遂全。其效多类此。着有《医学大成》、《活命秘诀》、《脉经采要》等书。
　　　　　罗世颂

　　按《江南通志》：罗世颂，青阳人。性孝友，亲殁庐墓后弃儒为医，常入山采药，遇异人授以秘术。所济为多，子尚复世其业。
　　　　　张文启

　　按《浙江通志》：张文启，字开之，仁和人。游于张遂辰潘楫之门，尽得其传，于古医书无所不读，又与同志设惠民药局，所全活甚众。尝曰：天本好生，人皆同体，使有所拣，择天罚至矣。又请于当途建靖浪亭，渡浙江者得免风涛之厄，其他若创育婴堂，天医院诸善事，皆力为之。卒年六十八，子二，璟、琏为诸生，有声亦能世其家学也。
　　　　　陈时宠

　　按《青田县志》：陈时宠，世业医。邻家疫，倒数人，举家惊惶，远避时宠，扶持起之。
　　　　　吴嗣昌

　　按《浙江通志》：吴嗣昌，字懋先，仁和人。世为医宗，昌更别有会悟。浙督赵尝遘危疾，昌独排众论，投冰水立苏之。赵尊礼若神，曰：术如君，有得传者否？答曰：有宋尔珏、潘锡祉者追随独久。赵曰：君其不朽矣！后以事烦，目瞽居河渚。着《伤寒正宗》、《医学慧业》等书行世。
　　　　　吴奂

　　按《金华府志》：吴奂，字德章，兰溪人。刻志好学，博通书史，善书札，而尤精于医，得何文定公曾孙仲畏之传，功力兼人，益造其微，其医最于一。邑人多称之，着有《古简方》十二卷、《诸集方》四十余卷，其诗号《兰渚渔歌》。
　　　　　沈士逸

　　按《浙江通志》：沈士逸，字逸真，仁和人。善医知名，少时尝献书经略，邢公奇之，置为裨将，令督兵海上，以功为游洋将军。已父祖相继没，母孀弟幼，遂绝意疆埸，奉母滫瀡而产，日落乃发箧读禁方，尽得要秘，数年名大起，日造请者数十百家，全活不可胜数。既老构园池，多树竹木，种菱芡，日抱琴书坐卧其中，贤士大夫轩车到门，多不时出，而以疾来者，则率尔命驾，无问近远。年六十有六病疟卒。所著《海外纪闻》、《翌世元机》、《清乘简园集》若干卷。
　　　　　夏以时

　　按《吉安府志》：夏以时，字凤亭。生而奇侠，学书未售，学医日习李奉祠《本草》。丙戍岁凶，散家赀，赈饥民，得活数百人。既又疾疫，死者僵道，时叹曰：义不可独全也。复倾其赀货药给贫者，不取直。生全甚众。术至精，治病多奇验，求疗者日夕盈门，得一剂遂瘳。时有夏一剂之名云。
　　　　　僧海淳

　　按《处州府志》：僧海淳，处州卫人，姓吴氏，父松左所百户。淳自幼茹素，稍长从师习梵呗，不肯还家。父母双殂，杖笠入终南山，遇异僧授以医目方剂，且谕以遇洪则止。用其方疗人有效，至南昌相国张洪阳建广福堂以居之，戒行精洁，徒众日聚，为江右士大夫所雅重。尝一再至栝，栝人欲留之，不可得，亦近代高僧也。
　　　　　潘楫

　　按《浙江通志》：潘楫，号邓林。精《灵》、《素》之学，卖药都市中，人以韩伯休目之。受业者数百辈，观其器宇即识为潘门弟子。始，楫以兄善病，特往师王绍隆。终，日夕视脉和药，洞极深隐，通于神明，着《医灯续焰》，人奉为要秘焉。
　　　　　熊宗立

　　按《福建通志》：熊宗立，建阳人。从刘剡学医卜之术，注《解天》、《元雪》心二赋，《难经》、《脉诀》诸书，撰《药性》、《赋补遗》及《妇人良方》行世。
　　　　　程伯昌

　　按《福建通志》：程伯昌，建阳人。善医，授雷霆秘诀，祈祷大验，尤妙催生法，好象棋，终日不释。有急叩之者，随以一棋子，令持去，胎即下。一日，遇乞者，貌甚恶，伯昌教市童呼为千年不死鬼，乞者骂曰：饶舌贼，盖雷部判官精降世云。
　　　　　李慎齐

　　按《太平县志》：李慎齐，下村人。善岐黄术，授太医院吏目。每日求医者，堂哄如市，李兼听之，各随证候缓急，道里远近，先后付方，无不见效，人咸称其神云。
　　　　　王朝请

　　按《太平县志》：王朝请，字畴九，十七都双瑞人。世习岐黄业，尤攻于痘疹。至朝请以儒习医，其术益神，论生死无逾时日，授太医院吏目。每出随而延者塞途，无贵贱悉为之诊，人以是益颂其德。郡伯傅因医女验其神，令同时医者群拜师之。子允昌能世其术，亦为远迩推服。
　　　　　陈錞

　　按《慈溪县志》：陈錞，字子平。丰神秀颖，望之似神仙中人，素负奇气，疏节不肯随时俯仰。幼随父镠任铜鼓，遇异人授岐黄术，能以灵心运古法，不必拘拘刀圭，当其意到，眼前一草一木拈用，往往沉疴立起。贫而修谢者辄却之，少卿夏时正尝谓子平晦道以医，行医利人，不以利己，称杏林先生。
　　　　　俞承春

　　按《奉化县志》：俞承春，号桃源，北山人。攻小儿科，凡小儿危急证，悉能调治。更攻跌打损伤，伤重垂绝，药能下咽，率得不死。贫无药资，不计其直。弟承历，号凤山，承历子应震能世其业，远近就问者如市，多所全活焉。
　　　　　张恺

　　按《鄱阳县志》：张恺，良医。季民孙善疗奇疾。有女子呵欠，两臂直上不能下，诸医莫治。恺令其母解女子裙襦坐寝室，乃扬言医入，女忽执手下掩体，举动遂如故。又小儿坐高处悬跌于地，瞳人倒视，见房舍皆翻覆，恺令有力者将小儿颠倒数次，其视则顺。凡疾非药石可疗者，恺不执方脉，以意治之，无不立愈。
　　　　　程世光

　　按《鄱阳县志》：程世光，淮藩良医，专小儿科。宪王诞长子，初出胎不知吮乳。曰：以难产伤气。持人参煎汤灌半匕，即吮。又舟工生子，胞而无皮，取土数升，糁其体即成肌。有胎妇，儿腹啼，皆不能治，乃倾豆子于地，令妇低首拾之，儿啼止。其医多以意出，弗拘方书，神效如此。
　　　　　杨贲亨

　　按《鄱阳县志》：杨贲亨，博览群书，精脉理，每心计造方。有患饥者，诸医以火证治，亨久思之，未得顷，见堂上木凳自仆，乃为湿气所蒸致朽，忽悟，水能消物，不独属火，此湿消尔，投热剂而愈。又有显者目障性躁，日忧切益不瘳。亨绐曰：目可计日，即痊。第惧毒发于股，又日抚其股忧之，后目忽瘳而股亦无恙。盖诱其心火下降尔，名遂大震。
　　　　　盛宗祯

　　按《宝应县志》：盛宗祯，字心国。其先高邮人，世工医术。父济寰居宝应之黎城，因家焉。宗祯于医无所不通，幼科尤神异。儿之未患痘也，宗祯视耳纹，辨黄紫、曲直，验迟速、轻重，可治、不可治，百不失一。尝过某家，有儿戏阶下，语其媪曰：可教嬉戏丰食饮，但三月活耳。后果如其言。又某氏患痘最轻，自谓可勿药，宗祯曰：勿药十二日死矣。不听，十二日果死。奇验多此类。宗祯治痘大旨辨虚寒实热，虚寒者人参主之；实热者紫草主之，服至数斤者，证愈险，收功愈奇。他医窃其方试之，亦有效。宗祯术虽工而为人计利，贱而贫、富而吝者延之，多不往，往亦不肯尽出技能，以故数与邑人忤。乔御史尝曰：苏秦、张仪取其术，不取其心，彼太丘彦方之行，与病何益哉？宗祯术本家传，然嗜学博涉，古今医方、医案手不释卷，以故术益工。
　　　　　姚英焕

　　按《宝应县志》：姚英焕，字伯章，工医术。为人谦和，不论贵贱富贫皆竭力调治。以故，城市村落远近之人就而治证者，户外踵相接也。纵寡效，终无怨言。
　　　　　姚德征  【姚惧 】
　　按《宝应县志》：姚德征，字允符，工医术。子惧业儒，初不名。惧尝梦提学使者案发第四，姚惧也，因名。惧是年果充附学生，名在第四。后邑罹水患，家贫以医术游京师，御史谢兆昌者，患寒证，汗后发斑，诸医投犀角、黄连，久之绝食饮，士大夫皆必兆昌不起。惧进理，中汤数剂而愈。以此名重京师，诸贵人争延致之。德征妻颜氏贤淑，德征与邑人丁翁善丁无子家贫，不能置妾，颜出白金二十两，劝德征代置妾，丁之妻感泣，因不妒。后生子四，邑人传为美谭云。
　　　　　金璇

　　按《江宁府志》：金璇，字元善，精于医，旁及绘事。璇治病不计利，常责人礼貌。户部尚书延之医夫人痰火，两服而愈。尚书写数百言叙病源、索丸、药方，因圈其句，读以与之。璇援笔答一书，亦圈其句读。尚书见其文法、古字、画工，乃愧曰：吾之过也。命驾访之，遂为知己。每云金陵医中有人。
　　　　　盛跃龙

　　按《高邮州志》：盛跃龙，号济寰，觉仙十九世孙，习祖传医业，济人疏财，盱眙马坝。有妇怀孕出痘九朝，死。往视曰：此人非死，乃毒盛发晕。即用数剂，妇遂生。过六合冢傍，有李老名从先哭曰：此是我子，昨晚已死，求看之可复活否？用数剂而苏。
　　　　　吴彦德

　　按《德安府志》：吴彦德，随州人。少业儒，不售，弃就医。凡人疾病不瘳者，大小咸诣其家欣然疗之。遇穷困者冻与衣，饥与粮，乡人称为笃行君子。子旻举于乡。
　　　　　葛方覃

　　按《高邮州志》：葛方覃，字寅谷，御史萱七世孙也。事继母晏以孝，闻晏病，方覃亲尝汤药，衣不解带者月余。因叹曰：为人子者不可以不知医。遂学医。尝书一诚字于座右曰：凡人立身制行在于诚，况医死生大事哉！里中岁数祲，人多疫，方覃尽心医疗。遇贫不能具药饵者，辄解橐中金与之，多所存活，里人德之。如皋一孀妇病邪疟数年不愈，方覃至，妇闻鬼语曰：此正人也，吾当避之。服药寻愈。邮人朱某病伤寒笃甚，方覃与药治之，众医不可，家人弃药神龛下。朱病且死，药忽移动，众异之，乃以药疗之，朱因复生。其神异类如此。方覃医不拘古法，往往以意为变通，诊视时问病者所疾苦，辄以手向己身揣度其处，如与同患。年七十四卒于家，后数降乩广陵人，传其仙去云。
　　　　　李法谦

　　按《池州府志》：李法谦，以字行山东，乐安人。本姓宋，其父以武官因随之，家于石埭之七里，隐于医，术甚精，心甚正，不甚责人酬，以故药每效而家长贫。既死，人思其德，周其家。
　　　　　林存祥

　　按《福建通志》：林存祥，龙溪人。善医，用药详性味而变通之，不拘类方，治疗多愈。年七十卒。
　　　　　许宏

　　按《建安通志》：许宏，字宗道。幼业儒而隐于医，奇证异疾医之辄效。又工诗文、写山水花卉皆臻其妙。卒年八十一。所著有《通元录》行世。
　　　　　邹福

　　按《瓯宁县志》：邹福，字鲁济。业医，善察脉，决人生死于数载前，奇证人不治者，福投剂辄愈。尝曰：病知其源则治，证不泛药，剂不多品，举其要斯效速矣。尝集《经验》、《良方》十卷。仲子逊克世其业，季子员领乡荐任连山知县。
　　　　　黄世德 【黄锦 】

　　按《瓯宁县志》：黄锦，字子絅。祖世德太医院判授秘术，锦学而精之，治伤寒、痘疹尤有奇功。
　　　　　潘承秀

　　按《瓯宁县志》：潘承秀，字君实。七岁孤，产业让叔，叔死，仍抚其子治。医药极精，多起死功。
　　　　　吴敬泉

　　按《兰溪县志》：吴敬泉，博通内典，精于医理。凡延请诊视或贫富齐至，必先其贫者，且赠以药而不取其资。若贫而居远乡不能再请者，察其病之浅深，自初疾至疾愈，按日立方，不爽毫末。
　　　　　包元第

　　按《兰溪县志》：包元第，号敬字。天性孝友，术擅岐黄。祖父伯兄俱以儒医济世。
　　　　　江文照

　　按《兰溪县志》：江文照，字绍源，太平乡人。父故遗腹子也，幼习举子业，后其母欲其改业习医救人，由是精于岐黄，名闻两浙。远方之人凡有疑难危证，接踵就医，靡不立效。又恪遵母命，救人不取财利，诚杏林中之翘楚也。明兵部尚书王家彦暨诸当道名公俱有传赞。
　　　　　郭居易

　　按《兰溪县志》：郭居易，字惟恒。以医为业，时芳之裔孙也。凡病无论深山、穷谷、童子、村媪必曰：请郭先生来则生矣。为人平易，以济人为念，贫家延之诊视，不受其谢，更赠以药。其子庠生德昌字日生，医理甚明，克承父业，人多称之。
　　　　　倪一位

　　按《兰溪县志》：倪一位，字光远。世本业儒兼精医术，更慷慨好施，赈药疗世，当道咸旌扁额。
　　　　　童尚友

　　按《兰溪县志》：童尚友，字以贤，香溪人。精于岐黄之术，端以济人为心，举世皆称名医。
　　　　　吴淇

　　按《兰溪县志》：吴淇，太平乡人，号悠斋。世习小儿科，传授口诀，淇恺悌柔和，视小儿风寒淋痘等证，诊脉察色不厌再三，有如己子，然故内外心感之，用药慎确，加减轻重必重思之，不悞伤人，不概受人谢，盖医而有儒风者，君子取之。
　　　　　张柏

　　按《兰溪县志》：张柏，字世茂，原歙人。祖迁于兰，少习博士业，已而以父病痞久，遂弃而读内经本草群书，从事于医，延治多验，大概主参朮补法而随时定方。父病得延朞年而医道着行矣。为人长者不厚责报，人以病请，即夜十数起，弗辞。事亲有礼，抚弟侄友爱，分给田宅，有古人风，诊脉断疾生死深浅辄有奇验。平生所著有《医案》。
　　　　　邵明彝

　　按《兰溪县志》：邵明彝，字锡九，椒石人，庠生。中年以母疾习医，博极方外，秘书能明其意，而用之不泥成说，遂为岐黄之最，远近倚之。
　　　　　王子英

　　按《兰溪县志》：王子英，号石舟。着有《医案》，系御医开之裔孙也。子师文，号敬舟，着《医学新传》；次子师武，号侍舟；孙章祖，字叔贞，纂有《橘井元珠》；曾孙兆熊继传世医。
　　　　　陈宗文

　　按《吉安府志》：陈宗文，泰和人。幼随任浙中，遇异人授以医术，凡诊人脉或无病而言死，或易箦而言生，或在童时而言终，身贵贱寿夭，无不奇中。嗜酒豪放，视利如土苴，盛气势，贵游子弟必折节礼之。
　　　　　僧希遁

　　按《浙江通志》：僧希遁，嘉兴僧，深于缮生之术，有所疗治，择用日辰不必药饵。尝过海州司马韦敷，见敷镊白，曰：贫道为公择日更之。越五六日，僧请镊其半及生色若黧矣。凡三镊之，鬓不复变，坐客有祈镊者强之，僧言惜取时差爽耳，后些色果微绿意，其术出遁甲。故自称希遁道人云。
　　　　　李立之

　　按《浙江通志》：李立之，临安人。以小儿医擅名一时。有婴儿忽患喑求治，立之令以衾裹小儿，乘高投之地，儿不觉大惊，遂发声能言。问之，曰：此乳搐心也，非药石所疗。其术之高，大率类此。
　　　　　欧阳植

　　按《景陵县志》：欧阳植，字叔坚，邑庠生。治举业旁精医，着《有灵台秘要》。邑进士胡懋忠刻于固始有《易简奇方》。邑进士熊寅刻于婺源有《全生四要》。邑知府王曰然刻于临洮。
　　　　　王应运

　　按《云梦县志》：王应运，本儒术，精通脉理，医辄有效，尤能存心济贫，药不索价。
　　　　　邹立坤

　　按《云梦县志》：邹立坤，世传医业秘方难悉。
　　　　　李明远

　　按《济南府志》：李明远，其先扬州人，寄籍新泰。精岐黄之术，求济者不计利，贫富感之。
　　　　　孔贞大

　　按《寿光县志》：孔贞大，邑之西北隅人。精医术，善脉诀。尝与群友饮城楼上，为孝廉杜学诗诊脉毕，叹曰：尔寿可四年耳，宜速仕。杜不悦，后竟如言。
　　　　　李杜

　　按《仪真县志》：李杜，字思齐。传父伯楼业，以医名世。邑令嘉其行，谊两举乡饮，寿至八十四。
　　　　　张达泉

　　按《安庆府志》：张达泉，怀宁人。幼落魄不羁，遇异人授以脉诀，遂殚精于医。其治病视十剂为变通，不拘成方，颜铨部浑为儿时，中痘已死，达泉视之，曰：未死也。急掘地作坑，置儿其中，取新水数桶用纸蘸之，重贴身上，少顷，有细烟起，儿手中微动。达泉喜曰：生矣。复以水沃之，气蓬蓬上蒸，大啼数声，乃取起，再进以药，不数日愈。吴幼安妇孕偶触欲坠，达泉诊其脉，食以烹鲤而安。且曰：当生缺唇儿，不能育。后皆验。生平嗜酒，病者为邀其所，厚治具相待即欣焉往；投以金，则拂衣去。每谓人曰：吾年有六十四，因嗜酒减四筭。果以六十终。
　　　　　成医官

　　按《青州府志》：成医官，失名，莒州人。善医。青州知府倪某疾诊之，曰：思太府。曰：何思？曰：虽朋友亦思也。太府曰：是也。有一窻友甚思之，不意成疾。命往淮安市药，见城门大书：某家病剧，能愈者厚赠。至其家见群医环视诊之，曰：诸公识此病乎？此中满证，白糖和水灌之立愈。尝与一友携手行，诊之惊曰：子幸遇我，速市百梨尽啖之，贮其核煮水饮之。其人背出一肿，曰：此肉痈也，不可活。得百梨表之易。治其术神奇类如此。
　　　　　林芝

　　按《灊山县志》：林芝，字友兰。读书不甚深而于医若天亶，性成不假学问而成。里中幼恃以壮，弱恃以健，风寒暑湿恃以无恐，市不计值，施不望报。穷老孤独之人若饮水于河而取火于燧也。年七十得子而夭，人共叹天道之无知云。
　　　　　王兆年

　　按《灊山县志》：王兆年，字理和。少得火证，遂弃儒而以岐黄名世。若富贵人虽赍多金以酬，亦不轻受。遇贫贱人有急，即应分文不取。手活人命者五十年。子维新郡庠生，孙铎，曾孙谟。
　　　　　赵璧

　　按《常熟县志》：赵璧，字彦美。读岐黄之书，以医术鸣，取药者恒施之，不求其报。卒年八十。
　　　　　陈善道

　　按《延平府志》：陈善道，建昌人。卜居将乐，幼业儒，世精医，挟术养亲。性敦孝，义母死，扶榇归里，合葬父墓，会大雨雪，墓若氤氲袭人，人以为异。族苦漕运，毅然鬻产代赔，毫不责报，往返京师七载，贫无怨言。
　　　　　倪守泰

　　按《高淳县志》：倪守泰，号德斋。世业医，尝自言曰：为良相易，为良医难。予业斯医，惟区区阿堵物是求，殆鄙甚耳。所以活人者众，而余赀无有焉。其子昌应敬承其道，绰有乃父风。
　　　　　李源

　　按《寿州志》：李源，字承源。医术精巧，每以生死断人，辄验。乡人钦服。
　　　　　赖汤铭

　　按《延平府志》：赖汤铭，永安庠生。痛母殁于庸医，一旦弃举子业，精医以赎己罪而未能也。于是无贫富，病者虽百里必视之，投剂辄验。郡守郑祖几法不起，汤铭既治有效，且曰：调养元气上策也，参朮草根斯下耳。郑闻言益加礼焉。有《四科治要》闽医多祖述之。
　　　　　袁忱

　　按《汝宁府志》：袁忱，字诚甫，上蔡人。幼习儒业，家贫废学，治岐黄术，尤精于痘疹。自发热即逆断，后日论证，若目睹汝蔡，数百里内外所全活小儿甚多。不受谢仪，周急济物，广行阴德，故人钦其术，且重其廉。
　　　　　盛旷  【一作盛恺 】
　　按《吴江县志》：盛旷，字用敬，僎之子。颖悟绝人，尽传家学，来求必应，未尝索贿。其治痼疾甚有奇验。西门金棠妻小产，病数月，日厥去者数四，见鬼自顶而出，自口而入。旷曰：脉濇而弦，血少有痰，鬼自顶门出，此元神出也。出而不进者死，出而复入可活也。药之，去痰碗许，寻愈。有陈杰者，妻有胎而患痢数月，昏厥六日矣。所下若屋漏水，棺敛已具。旷诊之，曰：无虑。药之，痢止而胎动。越数日，生子。有妇病卒厥，昏昏若醉梦，手足筋挛。旷诊之，六脉俱脱，忽有麻衣者在侧，问其人，则病者之婿也。问其服妻之服，也问其妻之死仅半月，死以产后证。旷忽悟曰：此病必忧郁所致。以木香流气饮，投之一服而瘥。文学姚汝明内伤新愈，又病食伤。他医皆用下药，病益甚，小便闭，中满腹坚如石。旷诊之，曰：此不可用分理药也，宜以参耆运其气，升麻提其气，气升则水自下矣。加以益肾之剂，数服霍然。道士顾本初病失音，他医皆以厥阴伤寒治之。旷至曰：内伤外感无可为者，某日当汗，某日死。既而果然。人问其故，曰：肺属金，主声。肺败则失音，且面黧黑，肾气竭矣。某日属火，火乘金位，真阳既夺，不死何待。又尝过一僧无病也，时方春，初诊其脉曰：至秋八月不起矣。僧愕然。至期果病，膈气而死。其他治效甚多，不可殚述。旷孝友仗义，好施尝，有遭丧不能举者，竭所有周其急。毗陵画士马某以贫来谒，馆之数年，马愿以女充侧室，旷恻然变色拒之。年五十五卒。
　　　　　蓝玉仲 【刘奎　刘仲】

　　按《吉安府志》：蓝玉仲，永新人。精方脉，预言人利钝、祸福、寿夭奇中。体丰庞善饭。士大夫家争舆致之，其起人痼瘵或以一剂，或因前医所服方增减一二，或亦无所增减第稍差其等分，无不立效。或曰其术多得之蓝元初云，元初玉仲族叔父也。同县复有刘奎、刘仲者，攻幼科亦擅名于时。
　　　　　章一第

　　按《贵池县志》：章一第，元四保人，号涵虚。世有隐德，治小儿痘如神，尤善为妇人医。其子章大寰，字宇小，世其业。
　　　　　僧晓云

　　按《贵池县志》：僧晓云，以字行，上云寺僧也。善治痘，最眼胜，次汤胜。他医以为可药者，晓云独不可；他医以为不可药者；晓云独可。计日断生死无一差，不甚责人报，人之迎之者，每扄闭一室，惟恐应他请焉。后以授其徒通和，和之术复过于师，以拳勇从义死，遂失传。
　　　　　刘懒窝

　　按《吉安府志》：刘懒窝，安福人。少卓荦里晏氏子病危，忽一道人款门，曰：与钱千贯吾当治之。晏委钱恣所取，道人日携百钱饮酒家，暮醉则归。忽早作，呼晏办一犬，置病子前，令健夫夹持之，道人坐其后，默攻之，病子苦甚，欲起，戒夹者坚勿动，夕乃罢。明日又如之，病脱然矣。其犬一息垂绝，懒窝视而叹曰：术则奇矣，如犬何？道人喜曰：仁言也。复命取一新砖置犬前，如前攻之犬，亦摇尾去。砖则坟矣。更不受谢，复取书数卷授懒窝去。懒窝遂以医名世。
　　　　　郑耀

　　按《开封府志》：郑耀，字继源。家世以儒学显，蚤习黄鲁直笔法，家藏岐黄之书，尤多钓元阐微多所自得，治疗诸病，往往有奇效。其术盛行于梁宋间。
　　　　　姚迪昌

　　按《旌德县志》：姚迪昌，招坊人。性颖睿，察方脉，以医名世。施药脤贫，建佛施田于华阳寺，人咸谓有医德焉。卢兵宪给冠带。
　　　　　喜良臣

　　按《金坛县志》：喜良臣，字养心。父由镇江迁金坛，良臣以幼科擅重名，年八十余卒。子颖，字存养，多读书诊候诸证，刻日知愈期。与其传经变候，能世其术。
　　　　　陈嘉诏

　　按《无为州志》：陈嘉诏，字忆庵。精医。值疫施药活人甚多，事闻直指使额旌之。性至孝，母病，腊月思蟹，遍觅不得，诏泣祷于神，忽于阶下获一蟹，母食之，遂愈。时以为孝感所致。子万镒，字含珍，世其业，名重于时。
　　　　　张名藩

　　按《无为州志》：张名藩，字镇寰。精通幼科，求治者填门，至老不懈。子自修，世其业。
　　　　　赵玉璧

　　按《河南府志》：赵玉璧，洛阳人。精幼科，诊视婴儿，弹指决生死皆中。郡邑车马伺其门者，络绎不绝，尤乐善好施，远近知名，年八旬卒。
　　　　　刘顺

　　按《泗州志》：刘顺，署户人。精医术。一贵官患口疮久不愈，召顺往，疗之。顺削桂一片，令衔之，贵官难之。顺曰：口疾久不愈，以服清凉之药过多也，非此不痊。如言，即瘥。
　　　　　姚侃

　　按《上元县志》：姚侃，字文刚。其先吴人，祖父始徙金陵，占籍锦衣卫。少从吴中李医学带下医，尽得其妙。人有疾弗能愈者，治之立效。性好义，邻里亲交之贫不给，与丧不能举者，恒出其余以周之，后以子贵赠礼部郎中。子昺，字懋明，由乙未进士授工部主事，历升永州知府，有惠政。卒于官。
　　　　　冯国镇

　　按《河南府志》：冯国镇，洛阳人。通幼科，年九十余尚健步，强壮者追之弗及，人称为地仙云。其子三锡庠生，孙松相世其业，所著有《痘疹规要》、《幼幼大全》五卷。
　　　　　周宗岳

　　按《滨州志》：周宗岳，字凤山。素业儒，后端治医道，受学于国医尹林庵，宗岳性潜静，尽得其秘，诊治辄效。所著有《脉学讲义》行世。
　　　　　郭桂

　　按《金华府志》：郭桂，字时芳。其先有汪夫人者，以善医妇人显于宋，掌内府药院事，以功封温国太夫人。子孙世承其业，随宋南迁，散居于浙之东西、杭绍金华者皆其族也。而金华之族有名化龙者，又迁于兰溪后生时芳，芳医道甚明，回生起死，百不失一，乡邦倚之为司命云。
　　　　　周春谷

　　按《福建通志》：周春谷，莆田人。幼有异质，年十五走江口，遍询方脉之秘。凡诊脉，断其生死无不验者。一夕梦人语之曰：闻君医国手，请上玉华楼。既觉，即戒家人治丧，具示以死月日。及期果卒。弟善卿医与春谷齐名，善卿子用文精疡医；用中善疗猝中之证。用文子弼，号谷城子，亦善医。
　　　　　方烱

　　按《福建通志》：方烱，字用晦，莆田人。尝与方时举诸人为壶山文会，精医术。时有一僧暴死，口已噤矣。烱独以为可治，乃以管吹药纳鼻中，良久吐痰数升而愈。前后活人甚多，有酬以赀者，贫则却之，富则受之，以济穷乏。自号杏翁。着《杏村肘后方》、《伤寒书》、《脉理精微》等书传世。其徒郑德孚初从吴司业源，读书颖悟绝人，已弃去，从烱学医，遂精其术。
　　　　　方士

　　按《福建通志》：方士，字邦彦，莆田人。精医术，以济人、利物为分内事。侄文谟传其学，时推精诣，医人一剂辄愈。人称方一剂云。
　　　　　刘菽

　　按《福建通志》：刘菽者，邑诸生也。因善病学医，医多奇中。尝自言负病时，独居一室，设木案置瓦瓶食器，鸡飞其上，器展转欲坠地，不为动色。于是疗者曰：病可治。故其为医也。亦以此法愈人，于《本草》、《丹溪》、《肘后》诸方多所发明，于贫者不受，谢人以此，益归之也。
　　　　　张汝霖

　　按《平阳府志》：张汝霖，号济川，猗氏杜村人。初业儒，后谢帖括，专心岐黄之术，为名医。僧冥渊尝患暑，汲井水沃顖，济川见之，曰：一月之后将患头痛，不可忍，当亟服药。僧不听，月余果头痛，坐卧无措，乃求方于济川。济川曰：今始求药，迟矣。头痛及年，当自止，但虑汝牙早落矣。逾年齿陨而头痛愈。又邑绅陈起登为诸生时，患疾经年，延济川诊视，曰：若得变证，伤寒则大愈。无几陈果变证，患热疾增剧，家人惶遽，求济川。济川备问寝息唾嗽状，曰：可勿药，有喜也。家人以不下药为疑，济川乃出一方示之曰：但令发汗，疾即愈矣。家人持归，人争谓自济川所得奇方，阅视之，止数味无异寻常，疑信者半。及服之汗出，遂痊。济川尤精太素脉，每决人死生寿夭无不中。然不肯轻言，有求疗治者，必尽心调理之，卒不计利，人以此益重之。年九十三尝隔岁预知死期，谓其子孙曰：吾于某年月必死。凡吾书未就者，当速为补辑之。于是口诵若干卷，令其子日录之。至藏书盈箱，凡有残缺者，悉语其子曰：某卷某叶失几字，讹几字，校订殆无遗漏。其学之邃博如此，亲友闻而骇之，争来观。济川曰：某年某月吾必死，亲友爱我者，当期前一日共至，剧饮以尽平生欢。及期，亲友果聚，济川黄发童颜，扶杖徐步无恙也。相与笑语竟夕。至次日，令其子视棺衾设丧次，因正衣冠瞑目而逝，卒年九十有四。人争异之，相传为仙去。
　　　　　药三德

　　按《平阳府志》：药三德，永和人，苗之子也。针灸神效，忘雠活人。
　　　　　潘文源

　　按《婺源县志》：潘文源，字本初，桃溪人。宽和仁厚，言笑不苟，望而知为长者。少业儒，不售，去而学医，即精工。所投剂辄效，每日求诊视者盈门塞巷。文源意在施予，所药治者概不责酬。遇贫士且加惠予焉，以故悬壶三十余载，人人称神，而家无数亩之蓄。没之日，里巷多流涕者。所著有《方脉纂要》二十卷行于世。
　　　　　林时

　　按《合肥县志》：林时，字惟中，合肥人。精太素脉，活人甚众。有方氏妇求治疾，诊其脉，不药，语其家人曰：速为治殓具，夏得秋脉，必死。死在庚申辛酉日。后果于庚申日死。他类此。
古今图书集成医部全录卷五百十六

医术名流列传

　　　　明

　　　　　程国辅

　　按《休宁县志》：程国辅，字廷辅，榆村人，通儒术，尤长于医。驸马王克恭镇新安，每延访之。守闽，值公主疾，遣使迎至，一剂奏效，自为文以赠。
　　　　　汪副护

　　按《休宁县志》：汪副护，字天相，城西人。少通儒术，改业医，师祁门汪机。寻历姑苏京口访明师，遂精医学。袓东垣老人，专以扶元气为主，因号培元。医行四十余年，全活甚众。生平乐善好施，四城通道，并建亭憩行者，兼修远近庙宇，悉出卖药金。着有《试效集成》暨诸医书行世。
　　　　　刘松泉

　　按《仪真县志》：刘松泉，世医也。道经坐草妇未娩而死，诊曰：此可活，一药立苏，并全其子。邑人求视疾，无贫富悉奔其急，每夜归，释所受药资，不篝灯，人诘其故？答曰：恐有丰啬好恶，不如不分别为愈也。夜见偷儿洞璧入，即以养所得金与之。诫之曰：度此足汝生计。此何事？今勿为也！后有及时鲜品，每日必获自药台，莫知其自，如是者数年。一日，欲新含桃以荐，忽见一人置一笼，疾趋而出，挽讯其故，即当年暮夜受金者也。刘复诫之，馈始绝。有弟啖鱼羹而咽，与人言则通，下勺水便塞。松泉诊之，命取象牙镑屑，以沸酒和饮之，立下饮食。弟亦知医，请故，答曰：此非骨鲠，乃鱼鳞横气门也。鳞性轻，语出则肺气外冲而开，外物入则掩而闭。象故龙种，性能化诸骨，以热酒下之，未有不融者。晚年失偶，其子买婢以进，乃顾谓其子曰：吾今老矣，奈何误人少女？制装嫁之，其德厚如此。寿至七十余。一日，语其子曰：三日后，予当逝，上帝命我承乏泰兴城隍。越三日遂终。
　　　　　吴士龙

　　按《休宁县志》：吴士龙，号渤海，临溪人。颖敏任侠，初业儒不售，博通韬钤击刺，琴箫诗画，而尤精于医，岐黄以下书悉精勘，切脉针灸，投多奇中，群医莫识，考之皆古方书所载也。起病不责糈橐，有蓄辄散之挤乏。子文衮夭，未婚妻死烈，士龙倾橐为上请旌表。贫老怡然，自题其小斋有句云：一钱罄矣还栽菊，四壁萧然不卖琴。可想其概。年踰七十卒。
　　　　　宋武

　　按《凤阳府志》：宋武，字汝南。家世业医，武尤精其学，有治辄奏效。总兵周仕凤遘急疾，在弥留间，武命銼葱一束置脐上，以火熨之，须臾目开，乃启其口，一药而愈。设局施药数载，全活者千余人。又好贤敦谊，能诗文，所著有《青溪草堂集》。
　　　　　王贯

　　按《苏州府志》：王贯，幼读书，家贫，乃攻医。知府曹凤偶得疾，遍求医不愈，有荐贯者，曹阅其用药与诸医同，而贯独效，问之，对曰：医者意也。公体魁梧，使与常人等，则一身之间，药力岂能周到？今以一人而兼两人之剂，用药同而成功异，非有他也。后曹有恙，通贯即瘳，医名大播。
　　　　　施文彬

　　按《苏州府志》：施文彬，字宗文。父惟德，膺荐入太医。至文彬，学益明习，定方审药，无出其右。绝不矜能责报，遇贫者，急往治之。尝曰：贫人自忽其疾，而我亦忽之，不急往，恐缓不可为矣。有亡赖尝侵以非礼，弗较。既病困，昏夜往救，投剂立愈。人咸道其心术之良。年六十，事母依依有孺慕情。弟文惠早世，抚其遗孤，为之婚嫁焉。
　　　　　王敏

　　按《苏州府志》：王敏，字时勉。少孤贫，从韩有盛学医，名日起。一妇人病血蛊，众治之不愈，敏曰：娠耳，当得男。投之安胎剂，果得男。海道总帅燕客饰伶人为女子佐酒，无疾也，敏视其颊，頳面青羸而气微促，语帅曰：火克金之兆也，火令司天其殆矣。明年六月呕血死。千户申志年近二十，忽瞑眩谵语，体热而咳，众以伤寒治。敏曰：痘也。与升均汤而疮出。一人疽发背不起，疡医言起则治矣。敏曰：是击指脉，即起亦不治。众劫以艾，疽起如栗。众曰：无伤矣！三日死。敏与张颐同时，敏年差少，颐瞽敏聩，而皆有名吴下。
　　　　　李守道

　　按《建宁府志》：李守道，字存吾，浦城人。少治壁经，读元化传，抚案太息曰：狱吏畏法，不敢受遗书，曷不授吴普、樊阿，仅为五禽之戏耶？日仰卧帐中，绎《素问》、《灵枢》之旨，久之悟，诊疗不出阴阳，试辄验。有中痰痫证者，殊怪，诸医环视，技皆穷。道手扪其腕曰：疾易耳。令俯首，砌艾灸颅后，口(口衔)刀圭少许，随补以糜，病寻愈。尤善疗贫儿，谓若辈何从得(口父)咀。每出门，舆前拥乞，罄笼不取值。贫者借全活，多诣门，加额颂祝而去。
　　　　　曹德

　　按《苏州府志》：曹德，字子新，无锡人。幼读《孟子》，至术不可不慎，叹曰：吾其业医乎？来师钱氏为儿医，尽得其传，术加神焉。徙居胥江，诊视投药，计日可愈。一达官家以孙病迎德，子告曰：老父病疟，请诸医疗。德曰：先愈袓而及孙可乎？两日间，袓孙并霍然起，人始知德非专幼科也。年逾九十，无疾而终。
　　　　　郑钦谕

　　按《苏州府志》：郑钦谕，字三山，吴县人。性孝友，冲和乐易，与之处者，如坐春风中。先代习带下医，因世其业。四方造请，馈遗所入，辄以济人。凡饲饥絮寒，埋胔掩胳，不可胜数。家有杏圃，花竹交错，日与高人逸士往来。年七十六卒。
　　　　　沈与龄

　　按《苏州府志》：沈与龄，号竹亭，吴江人。工医，能决生死。着《医便》行世。
　　　　　沈颋

　　按《苏州府志》：沈颋，字朗仲，颢弟，以医擅名，品行高雅，士论重之。　　按《吴县志》：颋究心岐黄术，得东垣派，为吴名医。
　　　　　汪梧

　　按《婺源县志》：汪梧，字济凤，大畈人。闻衢之开化有林氏，善岐黄术，往从学焉。尽得其传以归，治疾投剂即效，四方求疗者，车马填门。尤精于太素脉，断人终身休咎，无爽。
　　　　　张冲虚

　　按《苏州府志》：张冲虚，善医，多奇效。有道人就灶吹火，一蜈蚣伏火筒，误吸入，腹痛不可忍。冲虚视之，命碎鸡子数枚，倾白碗中，令啜之，良久痛少定；索生油与咽，须臾大吐，则鸡子与蜈蚣缠束而下。盖二物气类相制，入腹则合为一。人服其得医意云。
　　　　　沈真

　　按《苏州府志》：沈真，字士怡，别号绝听老人。精于医。患伤寒难治，因以仲景论为主，取李浩《或问》、郭雍《补亡》，由汉迄今，凡论伤寒者，集而为传，诸名家称之。
　　　　　张温

　　按《婺源县志》：张温，甲道人。少习儒，以亲老业医，妙得其解。尤精仲景方书，凡伤寒诸证，半剂即起，人号为张半贴。太平进士李元调父患手麻木，不能屈伸，累医不效，温投数剂即愈。其人善书，挥翰以赠。
　　　　　苏浚

　　按《福建通志》：苏浚，南安人，善岐黄术，有秘方，求药者无不予，亦不受直，人皆德之。
　　　　　江一道

　　按《婺源县志》：江一道，字养初，江湾人。少负侠气，遇异人授以轩岐奇术。兄都御史一麟，督漕淮上河，工人以疫死者相枕籍。麟言道善医状于河道，尚书潘以礼召致之，道按证疗治，所活甚众。特荐于朝，授太医院吏目。
　　　　　蒋晓

　　按《镇江府志》：蒋晓，字东明，丹阳人，世业医。偶见黄冠卖卜于市者，自称味元子，从之游，得其《保幼一绵》以治疾，皆奇验。有王生者，子方周，忽不乳食，肌肉尽削，医以为疳，晓曰：此相思证也。众皆嗤笑之。晓令取平时玩弄之物，悉陈于前，有小木鱼，儿一见喜笑，疾遂已。诸攻病皆此类。孙乘龙世其术。
　　　　　魏思敬

　　按《无锡县志》：魏思敬，袓叔皋元，本州医学学录，业妇人科。思敬及子公哲，公哲子宗美，并世其业。宗美官医学训科，子朝器、孙镛亦工医。
　　　　　汪显高

　　按《婺源县志》：汪显高，大畈人，字道斋，以儒医游乡绅间，多奇中，活人甚多。尝从游中丞座上，得接黄冠，授性命秘旨，且属广称，高术益神。先艰嗣，后梦神人云：汝德厚，当畀尔子。果得三子。次子守斋，三子接斋，俱世其业。
　　　　　施教

　　按《无锡县志》：施教，字子承，号心菊。五岁丧父，有志为儒者，读书研精深造，历年不遇，求其旧业，已失所传，不可考据，乃尽取《素问》、《难经》、刘、张诸家之书，互为参证。读书既久，乃易通晓，至于诊切，若有神遇，因洞知百病之所由，投之无不立效。不问贫富贵贱，报与不报，皆济之。好施予，乐周人之急，其后遂大昌焉。
　　　　　江德泮

　　按《婺源县志》：江德泮，字文育，旃坑人。读书屏风山中，适有异僧在山襌定，谓曰：子道味潇清，功名分薄，因以外科秘术授之。戒曰：以此济人，无罔利也！自是内外针灸诸科，洞灼玄微，怪证应手而苏，全活甚众。遵僧训，施药济贫。其子天元、孙震亨、曾孙原岷，医治世人，迄今杏成林焉。
　　　　　庄履严

　　按《江阴县志》：庄履严，字若旸，工医能诗，诊治有奇验，活人不可胜纪。着《医理发微》，习医者多宗尚之。
　　　　　顾儒

　　按《江阴县志》：顾儒，字成宪，少业儒，因侍父疾久，遂通医，投剂无不立效。病家尝梦其袓先，告以疾非顾翁弗疗，远近争延致。贫者往往予之药，复佐之薪米。着《简明医要》五卷。年八十终。
　　　　　高叔宗

　　按《江阴县志》：高叔宗，字子正，别号石山。能诗善书，通和扁术。着《资珍方》，高宾为序。尝有盗入其室，比晓不能去，捕人适至，叔宗护而遣之。
　　　　　江碧云

　　按《婺源县志》：江碧云，字抱日，精岐黄术。时有患背疽者，诸术家欲与云争效，云以墨画疽，各分治其半，云所治随墨迹立愈。由是诸术家敛手，云名益重。
　　　　　邢增捷

　　按《新昌县志》：邢增捷，少习儒不就，遂精《素问》、《内经》、丹溪、东垣诸书，治剂无不立活者。其于证之险，方奇之左验。着《医案心法》数卷，又着《本草辑要》、《伤寒指掌详解》、《脉诀删补》，为岐黄家指南。性冲和，不计赠遗。尤善导引，盖养生以生人，有仁人之术者也。
　　　　　吴文献

　　按《婺源县志》：吴文献，字三石，花桥人。幼好岐黄术，既补邑诸生，犹不废方书。久而曰：古人不为良相，则为良医。竟辞博士籍，殚精百家医及《素问》等书。所著有《三石医教》四十卷，《药性标本》十卷，洪侍御觉山余司徒中宇序之。从孙情性，克绍其艺。
　　　　　朱习存

　　按《庐陵县志》：朱习存，家世业儒，少颖捷仁厚，乐岐黄之术，潜心脉理，博究群书，每以已意，参用古人，故治病多臻奇效。凡医所不能着手者，存应剂而愈。尝制药以给贫者，萧太史敬服之。萧司马赠以诗，有碧海难逢不死药，锦囊多是活人篇。其子伯舒，术亦精奇，一时称为神医云。
　　　　　胡文彩

　　按《庐陵县志》：胡文彩，少勤学，善草书，尤精于医，复以才能任温县知县，后援例复任医官。
　　　　　吴庆龙

　　按《婺源县志》：吴庆龙，字潜初，玉川人。业儒工诗，后习医，于《内经》、《素问》诸书，尽抉其秘。尤精于色脉，卜人休咎，往往妙中。每遇危证，诸医敛手不能起者，龙辄起之。性颇介，人遗之，却不受。尝慕董奉种杏庐山，因结舍屏山之阴，植梅满谷，吟啸其间。汪大参尚谊，雅重其人，书其楣曰罗浮清隐。北游辽蓟，适朝鲜，随征将士，屡赖奏效，总督尚书邢授以把总职衔，宠异之。后游南粤，益以医鸣。博罗韩太史日缵海南兵备姚履素暨诸缙绅，各有题赠，诗卷成帙云。
　　　　　刘圣与
　　按《庐陵县志》：刘圣与，城西人也，为名医，旁通儒学，工诗。尝遴集诸医家说行世，医术家守循之。以其心于济物，有造物之仁，咸称与春先生。
　　　　　朱日辉

　　按《婺源县志》：朱日辉，字充美，东源人。天性温粹，笃志嗜学，于书无不读，长于强记。后弃举子业，专治岐黄家言，按脉审方，一以儒理为权衡，所值多全活。邑令周天建重其名，时加币聘。辉屡晋谒，无私请，周益礼之。尤勇于义，保先茔，继绝祀，殡遗骸，置祭田，毅然举行，堪为末流针砭，不独以刀圭擅誉也。与中翰余垣称莫逆，垣尝为文美之。尤眠方中发亦赋诗贻赠，一时知名士群和焉。所集有《医学元要》、《加减十三方》、《试奇方闻见录》、《大家文翰》等书。授子莹，莹得其学，亦以医名世。
　　　　　释湛池

　　按《济宁州志》：释湛池，字还无，戒律精严，功行最高。尤精医术，证治不执古方。别有刀圭，于针灸疽疡，取效神速。人或谢遗，一无所受，济人至今称之。
　　　　　江志洪

　　按《婺源县志》：江志洪，字禹襟，旃坑人。幼孤，克自卓立，事嫡母尽孝。初攻举子业，凡天文地理诸子百家之言，无不洞悉。有志未遂，因弃儒就医，深得岐黄秘旨。尝设药局，活人甚众，沉疴痼疾，投剂立瘳，前后邑侯咸绰楔旌之。尝以济世为心，因自号存济云。
　　　　　刘登洲

　　按《邹县志》：刘登洲，尝为县吏，因侍母，遂弃去。母病目不能视，洲旦夕祷天，延访医药。因梦得奇方服之，病渐愈，遂以所梦方制药济人。及母卒，哀毁逾礼。
　　　　　窦良茂

　　按《无锡县志》：窦良茂，以疡医为邑训科。孙时用、时望，子楠并得名。
　　　　　彭用光

　　按《江西通志》：彭用光，庐陵人。善太素脉，言多奇验。所著有《体仁汇编》，医术家多循守之。
　　　　　于应震

　　按《平阴县志》：于应震，号旸东，岁贡，博学能文，教授生徒甚众，兼精医理。东阿乔贡生绪启，患伤寒证，以肩舆迎之至，则闻哭声大作，云已逝矣。于进而吊之曰：试抚胸前若何？家人候之曰：犹有微息。乃调药徐灌之，入数匕而苏。数日后，辄起饮食。其伎之精妙如此。
　　　　　王昂

　　按《吉安府志》：王昂，庐陵人。通古今医书，人有危疾，集郡中诸医无能疗者，昂投剂立应，其不可者，纵郡医出计施巧不活也。于是郡中言名医，率归王氏。久之，上自台省大府而下，莫不走迎，往往着奇验，多与为忘形交，称松峰先生。尝语人曰：予每遇疾艰危，未尝不退而深思，求为必活之计也。又曰：医以辅养元气，非与疾求胜也。夫与疾求胜者，非味杂辛烈，性极毒猛，则得效不速，务速效者隐祸亦深，吾宁持久缓而待其自复也。人有疾，辄往视之，不责其报。阛阓之间，门至户及，所活人殆以千计。其他奇效，在念庵墓志中。
　　　　　汪继昌

　　按《婺源县志》：汪继昌，字伯期，大畈人。先世多业岐黄，昌始奋学能文，试不遇，寻复专医术，挂瓢黄山白岳，精阴阳司天之说，调五行生克，黜奇霸不用，活人无算，时称国手。尤于治痘有异传，常语人曰：痘科无死证，其不治者，医之咎也。所著有《痘科秘诀》行世。性谦让，喜施予，济人缓急，无德色，有长厚风。二子法参、求参，世其学不替。
　　　　　项世贤

　　按《江西通志》：项世贤，乐平人，名嗣宗，以字行。幼警悟，师事德兴彭宗伯，洞明岐黄《内经》之说，遇异人授以子午八法用针之旨，不资丸散，沉疴宿疾，应针而起，人以为神。邑有舁旧床过其门者，贤止之，遂命针于朵，针中出一瘵虫杀之。又之广信，有患籧篨不伸者，贤针之获平。施惠于人，至老不衰。
　　　　　余元懋

　　按《婺源县志》：余元懋，沱川人。精于诊脉术，每奇中。为人质朴无华，即起危证，未尝较计谢糈，乡邑以此称为长者。
　　　　　靳尚才

　　按《平阴县志》：靳尚才，贡生，精医术。有巡按使者过邑，偶延诊视，靳曰：虽无病，会当失血，宜先防之。按君不听，至长清，忽晕眩呕血数升，不能起，遂檄县令恳请至长清，授药二剂而愈。传者以为神异。
　　　　　何可量

　　按《平阴县志》：何可量，号玉溪，邳州州判，精医术，凡有求者，虽昏夜亦起应之，施不责报。善奕工书，不拘拘摹帖，而自成一家。至水墨丹青，尤笃好之，在云林石田之间。
　　　　　潘大槐

　　按《婺源县志》：潘大槐，字公植，桃溪人。幼嗜学，博极群书，率能得其要领。尤善岐黄术，遇笃疾，投之以剂，多奇效，人惊为神。门士从游者，宝其传书，皆有名于当世。性孝友，家庭大事，直以一身膺之，绝不弛担于二弟。弟方孤弱，赖槐抚育教诲，迄于有成。季弟殁，槐倾己赀，理丧具，复抚恤其孤，人咸义之。
　　　　　朱良翰

　　按《贵池县志》：朱良翰，在城人。其先系出金华朱氏，世以医着。良翰号文泉，深明脉诀，投剂如神。少子世宁，祟祯时继其业，有名于时。
　　　　　潘大桂

　　按《婺源县志》：潘大桂，字汝闻，桃溪潘文源子也。幼读书，强记，绍父业，益精其传，全活甚多，而所投剂，多不责其值。性孝友，兄大槐卒后，抚侄如子。复好延纳，文人逸客，多乐与之游。其父子兄弟，俱以医学名世。
　　　　　郭东

　　按《峄县志》：郭东，本单县人，世为名医，及东始徙峄，精诊视，明运气，所投剂无不立效。晚号元同子，避城市，居邑北九阳洞山下，种杏千余株，余田种胡麻，隐然若仙家。性敦朴简静，乡党雅重之。年踰八十，精神不衰。家在邑东郊关外，人亦私称为东郭先生云。
　　　　　杨量

　　按《建安县志》：杨量，字子充，少为诸生。婴疾卧榻三年，遂攻医，精熟方脉，确有奇见。卒年八十五。
　　　　　雷时中

　　按《建安县志》：雷时中，伯宗裔孙，善易学及岐黄诸书，医能奇中。贫者暮夜叩之，必摄衣往，酬以钱则辞，盖医隐者也。
　　　　　史宝

　　按《嘉定县志》：史宝，字国信，萧山人。通阴阳虚实之变，闻有禁方，必重购之。近世惟推东垣李氏，丹溪诸人不论也。一人冬月鼻血不已，宝教之服胡椒汤，其人以为戏也，固问其说。时方收豆，置数粒斗中而急荡之，宛转上下如意，稍缓遂跃出，乃谓曰：此则君之病矣。人之荣卫调和则气血流通，若脑中受寒，故血行濇，濇则不得归经，故溢出耳，非热疾也。竟服胡椒而愈。所著《伤寒要约》、《伤寒要格》，皆昔人所不及也。
　　　　　傅璪

　　按《嘉定县志》：傅璪，字汝文，世业医。璪幼时，袓父授以方书，多不省视，然视病决生死，无不验者。乡人黄氏家疫，延璪且至，闻有鬼相与语曰：傅某来奈何？一曰：我复其药耳。已而药辄复。黄且语璪，璪亲持与饮，遂起。太学沈生之室，死而未收，璪视，以为尸厥耳，不死也，急治汤液灌之，应手而苏。陆詹事夫人病蛊甚笃，投以匕剂，得前后溲即愈。常与里中乡进士沈积同舟卧，夜诊其足脉，谓积父曰：郎君殆有疾征，不宜令与计偕。父不为意，卒中道疾死。其神异若有所授者。然其处方制剂，不以语人，人莫测所自也。尝授医学训科，人称为颐善先生。
　　　　　郁士魁

　　按《嘉定县志》：郁士魁，字橘泉，外冈人，精疮疡之术。每日午前应接就医者，午后则袖药以往，孤寡之家，不待再请。名噪苏松两郡。有子履恒，克绍其业。
　　　　　唐朴

　　按《嘉定县志》：唐朴，字尚质；弟椿，字尚龄，兄弟皆博闻高行，而并以医名。一病者更数医不效，延朴诊之。因出前医诸方，朴指之曰：某某皆不应经；某某法是矣，而不效者，病人躯体大，乃以常剂投之，犹以一杯沃烈焰也。即其方加数倍饮之立愈。常过张秋，大疫，朴为药贮大盎饮之，所活数千人。年八十余，晨起，见青衣童子自外至，曰：请归。朴叹曰：上帝岂以张秋之故耶？无疾而卒。
　　　　　唐椿

　　按《嘉定县志》：唐椿，字尚龄。参考诸家方论，至老不倦，起卧饮食，未尝去书。所著《原病集》，论七情六淫之伤，饥饱劳逸之过，为钤法钤方，医之指要，无所不具，今方术家多宗之。从子杲最着。
　　　　　唐杲

　　按《嘉定县志》：唐杲，字德明，未冠已名闻四方。陈进士父病热而狂，逾垣越屋，壮夫不能遏，杲令贮水浴器中，令有力者捉而投之。方没股，不复跳跃，因遍沃其身，遂倦惫归卧，汗出而解。太仓武指挥妻，起立如常，卧则气绝欲死。杲言是为悬饮，饮在喉间，坐之则坠，故无害；卧则壅塞诸窍，不得出入而欲死也。投以十枣汤而平。从孙钦训受其业。
　　　　　袁峕

　　按《江西通志》：袁峕，字仰夏，雩都人。弃儒明医，濒死者辄能起之。乡人召请，即地险僻，天大寒暑，走应之无倦色。子淳，进士，官御史。
　　　　　上官榜

　　按《新城县志》：上官榜，字念川，灌湖人，亦幼科之巨擘也。榜幼出游远方，学医术，有异人授以秘方，归而医道大行。每岁遇疹痘大作，榜足不停踵，自发苗以及灌浆收靥，榜相视之，无论昼夜，人称上官念川之眼色为不爽，与百岁里之张继川齐名。年七十余。子上官顺，亦能世其业。
　　　　　司轲

　　按《阳信县志》：司轲，精医术，按脉察疾，疗病如神，自山以东，共倚赖之。
　　　　　刘梦松

　　按《阳信县志》：刘梦松，字昆石，岁进士，冲和乐易，气宇迎人。先是济南医士尹林庵，登长白山，得异人秘授，名驰天下。松往就学，执弟子礼，尽得其传。沉疴锢疾，应手而效，为德藩名医。抚军辖臬诸上官，皆敬礼之。子新国，字师文，陕西镇安县令。孙泗澜，字文水，岁进士，能世其学，全活甚众。方壶氏题画像赞曰：大哉硕儒！笃行道济。维孝与仁，保和消沴。功翊炎轩，泽流后裔。庶茂棘槐，以酬薜荔。遗像式俨，永瞻弗替。
　　　　　毛[晇去大改上曰下(巫去人改爻)]　　
　　按《阳信县志》：毛[晇去大改上曰下(巫去人改爻)]，元大中丞思义曾孙也。为邑诸生，精痘疹，医应手辄效，全活甚众。从子如琚，邑增广生，能世其学。
　　　　　王曰谨

　　按《陵县志》：王曰谨，邑庠生，忠厚谦恭，亲睦族党，尤以孝着。父卒，有庶母弟名曰访，与子启疆同庚，然必教其敬叔父犹子至礼。兄弟相接，则笃爱尤甚。深明医理，只以活人不计利，凡有求者，无论贫富远近，寒暑必至，至则应手痊。又习堪舆术，言多奇验。年六十四卒。
　　　　　马一阳

　　按《新泰县志》：马一阳，原系庠生，尤精明内外诸科，以王道济世，一邑之人，咸沾其惠。
　　　　　邵显士

　　按《新泰县志》：邵显士，其先濮州人，自幼居于此，熟谙方脉，所施多效。
　　　　　柴时宁

　　按《新泰县志》：柴时宁，其先江山人，幼而聪慧，酷嗜上池秘术，方脉精明，门庭若市。
　　　　　陈得祥

　　按《章丘县志》：陈得祥，东锦之普济人。少好元学，尝遇一黄冠双鬟方瞳，倾盖语合，得祥邀至家，因尽授《太素脉诀》，复语之曰：世所传《脉经》、《脉诀》大谬，汝持此游人世，可无两手，后数十年当遇我。而里中人沿习高阳生说，不肯信，乃北走燕，始落落难合，后其医益奇验，名暴起，遂倾诸国手，缙绅迎之无虚日。后归里董复亨试其脉应如响，恨相遇之晚，颜其门曰长桑真脉。
　　　　　胡锐

　　按《淄川县志》：胡锐，雅性恬旷，居恒恂恂若愚人，而胸次轩昂，弃名求闲，筑圃丰水之阳，长溪静碧，远野凝青，垣深一水，屋背万竿，日徙倚其中，萧然世外。时续黄老耕樵，客至钓鲜烹葵，陶陶乐也。尤精岐黄术，药臼自随，诸以沉疴至者，辄以一匕起之。盖四十余稔，迹不至篱以外。九十八龄，无疾而卒。
　　　　　钱安

　　按《嘉善县志》：钱安，字以宁，居西塘。世业医，至安尤精，深究脉理，治病如脱，一时无出其右，举任医学正科。子云，字时望，能传其业，精于伤寒，御史春之父也。后有冯哲、潘元，亦与云齐名。
　　　　　冯哲

　　按《嘉善县志》：冯哲，字克顺，质直嗜义，精于医，病人遇之即愈，呼为多吉先生。子恺，孙科，俱博览医籍，名与钱萼并驰。
　　　　　袁泽 【马菊南】

　　按《嘉善县志》：袁泽，字世沾，祥侄孙，精痘疹。当痘时，每至一家或一村，集群童阅之，与之期日，某当生，某当死，及出痘，靡一不验，求者阗门。同时有马菊南精痘疹，与泽齐名。马氏子孙能传其术。
　　　　　蔡天奇

　　按《饶州府志》：蔡天奇，浮梁诸生，工医，医从《素问》、《本草》，而精以深思胜，亦不屑屑赴人之召。人有危病问天奇，天奇辄问他医诊状，或取其方，增减一二而奇中。尝示诸医曰：人有重病，则我亦病病，穷日夜之思，仅可得起一人，汝辈慎之！天奇不受谢，其行谊又足多云。
　　　　　洪魁八

　　按《饶州府志》：洪魁八，乐平人。世业岐黄，初得异授，精于太素脉，八法神针。邑人黎澄叶瑞，当未遇时，以疾延其诊视，辄预定其科第，与历任地方，卒之时日。断休咎死生，百不失一。年八十余，无疾而坐化，盖神于医者，时莫得而匹云。
　　　　　徐启元

　　按《高唐州志》：徐启元，精于方脉。州当大乱之后，人多疠疫，用药立效，救人无算而不索谢，有司扁曰善回疫运。
　　　　　孙之普

　　按《高唐州志》：孙之普，用药详慎，能活人，州守扁其门曰一匕神楼。
　　　　　高隐 【卞模】

　　按《嘉善县志》：高隐，字果斋。少攻经史，金沙王肯堂自史馆归，精医理，隐从游，数年得其秘奥。《肯堂医书六种》，皆参酌采辑。后与缪仲淳交善，疗疾多奇效，一时推为卢扁。年九十余，如少壮云。同时卞模，字仪皇，亦工医，能起危疾。
　　　　　吴嘉言

　　按《严州府志》：吴嘉言，分水人，世以医名，尽得《素》、《难》等书元妙，当道重之，授太医院吏目，有当世名医之誉。礼部尚书潘晟，祭酒余有丁，皆有赞赠。所著有《医学统宗》、《针灸原枢》等书行于世。子学易，亦以医知名，后任雷州吏目。
　　　　　王禹道

　　按《分水县志》：王禹道，字冰岩。事继母以孝闻，幼好学，弱冠精举子业，以及经史子集，无不通贯，都人士咸以大器期之。中年遘疾，遂究心岐黄家言，着《惠济仙方》诸书，远迩称述，不啻沛相长桑也。训乡勇以拒矿贼，让功高尉，邑侯李深重之。都谏何春泉，欲以人才荐，会疾不果。前蔡邑侯集《分水先贤传》，首称焉。
　　　　　张用谦 【徐吾元】

　　按《无锡县志》：张用谦，深究朱、李，若有《医方摘元》。同时有徐吾元，论运气甚精博，着有《医经原旨》。
　　　　　刘嘉谟

　　按《新城县志》：刘嘉谟，号南川。十余岁，方就塾读书，不解；旋从事于岐黄，搜古今医书寻绎之，终不解。一日遇雨，投古剎少休，出行笈内叔和《脉诀》朗诵之。忽一人衣冠甚伟，冒雨至，问所读何书？答曰：《脉诀》。问：解否？曰：不解。曰：我正喜汝，不以不解为解也。开陈指示，当下了然。雨止，其人亦不见。自是投剂，无弗愈者。
　　　　　侯邦宁

　　按《禹州志》：侯邦宁，善医，往往奏效，上台奖扁盈门。太和君有疾，一药而愈，君喜曰：急为赠扁。左右请书何字？君寡学，曰：一服就效。或曰：弗文，易以一剂回生。且其人高雅，不治生产，但市园亭一区，种药栽花，与相知围棋饮酒，或焚香鼓琴。所得名人墨迹，什袭珍藏，卷轴满箧。
　　　　　郑镒

　　按《祥符县志》：郑镒，字尚宜，业医，疗病多神异，问奇采秘。年逾七十，著述不辍。有《续医说》，《杏花春晓堂方》，《方法考》诸书行于世。子名河，号星源，亦以国手名。嵩渚、献吉、川甫、中川诸人，悉传赞之。
　　　　　史仕

　　按《祥符县志》：史仕，字君显，周府良医正。九世袓全，业幼科，居洛中。永乐初，任周府良医，因徙汴。自全至仕凡十代，皆以医显名。仕精于《素问》、《难经》诸昼，治病能察虚实，依病制方，无弗取验。德清蔡中丞抚河南时，子方二岁，病痹发热，诸医皆用芩连，热愈甚。或荐仕往。仕诊脉法应补，蔡初难之。仕力主其方，阴用附子佐参、芪，一服即安寝思食，热减大半；又数服而愈。蔡神其术，携至京，捐赀为授周府良医正。其他疗病，全活者不能具悉。寿至八十七乃终。
　　　　　李可全

　　按《祥符县志》：李可全，精医，能研素书，不计利，全活甚多，时号神医。
　　　　　李宏要

　　按《洛阳县志》：李宏要，精通医理，常以活人为心，施药五年，一文不取。年逾九十，无疾而逝。子汉能世其业。
　　　　　颜守正

　　按《襄城县志》：颜守正，邑人，儒医，于小儿尤精。不甚计利，且善书，颇知吟咏。
　　　　　郑富

　　按《鄢陵县志》：郑富，字景丰，少攻岐黄业，精于诊视，迎者无虚日。子诏评亦皆以医名。
　　　　　张琦

　　按《朔方志》：张琦，精太素脉，断病，逾二十年，生死卒如所许。
　　　　　董教清

　　按《河间府志》：董教清，号中壶，羽士也。初修炼于太和山之五龙宫；久之，欲游览诸名胜，遂涉荆襄，历秦蜀晋赵间，得异人传，以医药济世。南皮有安姓者，助赀施药，乃留居之。脉理通微，药本王道，远近咸称国手。年九十余终。
　　　　　宁守道

　　按《扶沟县志》：宁守道，明初人，精针灸法，应诏入京，针铜人中选，授太医院大使。
　　　　　黄朴庵

　　按《无锡县志》：黄朴庵，失其名，外科得异人秘方，其后叔洪师善者，兼通大方脉。师善子禄，工医而能诗。
　　　　　王德孚

　　按《邵武府志》：王德孚，字致和，邑人，最工于医。每阅脉书，辄至丙夜，至其用药，则胸中自有欛柄，不斤斤执古法。凡他人谢不能医者，得致和立愈。所活常百十人。有如贫窘细民，绝不与较谢礼。
　　　　　丘珏

　　按《邵武府志》：丘珏，字廷美，原习儒业，颖悟绝伦，而未用于世。旋业医，精脉理，以济人利物为分内事。郡守吴南岳遘疾，群医罔效，召珏，珏诊曰：是易疗耳！乃进药。公服毕，私语其仆曰：漏下二鼓，公渴，宜备汤；三鼓，公饥，宜备粥。吴如期索之，俱如意也。曰：尔何慧若是？仆曰：丘医所谕耳。吴骇然，以为秦越人隔垣之见症瘕不啻也。进与语，谈吐皆儒生，乃悦曰：非儒也，医何能良？遂颜其庐曰儒医云。郡有人中头风，口已噤，将就木矣。珏适至，视之曰：是可治。治之以针，不逾刻，吐痰数升而愈。凡若此类，更仆未易数也。侄名希彭，字商臣，传其术，医多奇中，人称其青出于蓝云。凡《本草》、丹溪、叔和、伤寒诸书，多所发明，然于贫者不受值，人以此益德之。其后弟暄，子希颐，孙九凤，世习其业。
　　　　　陈人

　　按《邵武府志》：陈人，号东野，邑人。精岐黄之术，善治疫痢，尤长内伤。视脉升叔和之堂，制方入仲景之室。且旷怀高谊，动足千秋，年九十余，风流文雅，亦复不减，其殆医而儒者。
　　　　　饶士守

　　按《进贤县志》：饶士字，字述泉，三十八都人。精于医术，大行于南丰者四十年。六十后归里，远近赖以全活者无算。为人孝友勤慎，乡闾称之。年八十八卒。
　　　　　余国用

　　按《弋阳县志》：余国用，号怀泉，四十七都人。力田养亲，家稍赡，即从名医习岐黄术，精其业者三十年，所救危疾，饶信之间，不下百余人。寿九十。两子皆七旬。孙埙璋、元孙大年，俱著名黉序。
　　　　　黄旻曙 【徐成吉】

　　按《弋阳县志》：黄旻曙，五十三都人；徐成吉，五十五都人，得十全之神痘法，以棉絮取痘浆之佳者，送入鼻内，及愈，有瘢如真，往往灵验，远近皆闻其风焉。
　　　　　孙子奕

　　按《松江府志》：孙子奕，博学能诗，尤善脉药，常举为本府医学正科。
　　　　　奚凤鸣

　　按《松江府志》：奚凤鸣，上海人。少业疡医，尤善治痈疽，能察人气色，预卜病日。川沙帅蒋其仁，先尝患背疽，至是复发，使凤鸣视之，曰：此昔年蕴毒，故肌理墨腊也。治之月余而瘳，肤加泽焉。一日，其仁弟在坐，凤鸣谓曰：君不出三月，疽发背矣。及期果然。凤鸣常言痈疽中溃，积腐四周，非吮之不得尽，故治病必募人以苦酒噀口而吮之。其贫者，凤鸣即亲为吮痈。其治他疡，亦多精思。有张姓者，左足拇指瘇，三年不能行，凤鸣以刀破其患处，抉出一蜂，遽起徐步。其神异类此。
　　　　　程式

　　按《建昌府志》：程式，字心源，南城人，名医，着有《程氏医彀》，研究《素问》，次及《难经》、《脉诀》，洎张、刘、李、朱四氏之书，故诊治适宜。又搜其吃紧者，着之编帙，俾学者识经络，明病机，若登轩岐之堂，入卢王之室，踵张刘李朱之门，而相质证焉。
　　　　　朱廷臣

　　按《乐平县志》：朱廷臣，字懋佐，坊人，性孝友，善岐黄。父柩在堂，适邻火，廷臣他无所顾，仓皇扶柩出，仍负母逃，两为庐墓。知县金忠士给扁旌之。
　　　　　陶钦臣

　　按《彭泽县志》：陶钦臣，天性孝友，综极百家，尤精于医，善八法针。四方高士，多游其门。
　　　　　宋光绅

　　按《彭泽县志》：宋光绅，号横秋，业儒不遇。先世曰杏庄，善小儿痘证，游四方，遇异人授以秘书，医由是显，其书具在，光绅习焉，亦擅长一时。人延之，风雨弗避，诊视发药，不计利也。一日暮归，道拾遗金，启视之，则某甲输粮者。晨起诣故处，望其人踉跄来，告曰：我拾得以候君耳。其人口：我鬻业以偿逋，微君长者，敲扑毙杖下矣。愿分半为长者寿！光绅笑而去之。
　　　　　李生 【王生】

　　按《抚州府志》：李生、王生，忘其名、并抚人，医道并行，王亚于李。崇仁有大室邀李治病，约愈谢五百缗，李疗之旬，不差，谕以更用王医，乃留数药而别。道遇王医告之故，王曰：吾技出兄下，今往无益，不如俱归。李曰：不然，吾得脉甚精，处药甚惬，其不愈者，不当得谢耳，故辞。公往，以吾药治之，必愈。王如其言，悉用李药，微易汤使进，越三日疾瘳。富室如元约酬之。王归，以半遗李，曰：公冶疾，吾何功？必不可家，颐山曰：二人取予之义明矣，其精于艺也固宜。
　　　　　王大国

　　按《江西通志》：王大国，字邑郊，南昌人。尝患痰疾，得异人而愈，遂师事焉。授《素问》、《内经》等书，及秘藏诸方，无不殚心研究。一日，异人叩其所学，无不切中肯綮。异人惊之，会别而去，曰：勉之！不日当以医圣名世。吾经行天下，未见有如子之警异绝人者。同里杜氏有子年幼，久患瘰疬，服药无效。国至，投以二丸，即日平复，见者惊以为神。南昌司理胡慎三左足患痈，直穿脚底，医已数易，日甚一日，痛楚几绝。国至，命急去敷药，止服汤剂。司理曰：汤剂岂能生肌耶？国曰：愿限半月全愈。服至三四日，疮口渐合，司理大喜；才二十日，肌肉已满，如其所言，给技超方外四字匾旌之。国仁心神术，一以济人利物为念，手中所活，何啻万人。子开能世其学。
　　　　　阚仁

　　按《云南通志》：阚仁，字静斋，通海人，幼业儒，旁通医理。邑中有少年，持茶花行秀山中，本无他恙，仁遇之，令其速归，归果不起。彼父兄请其故？答曰：耳色青，小肠已断。其奇验类如此。
　　　　　李德麟

　　按《云南通志》：李德麟，鹤庆府人，精方脉，能治奇疾，远近就医者，屐满户外。尝洱河东有窭人求治，愈。一日，麟以他事过洱东，见渡口船将发，趋欲同舟，有妇倾水湿其衣，方怪之，夫出则前窭人也，惊曰：此再生我者也！叩首留宿。未几前舟覆，麟获免，人谓阴德所致。
　　　　　邹士锜

　　按《德兴县志》：邹士锜，八都人，业儒不就，因习医。精于方脉，兼施药饵，多所全活。贫无所酬者，但以口谢。时称为春宇先生。
　　　　　徐文相

　　按《弋阳县志》：徐文相，东隅人，操履醇笃，乐善好施，尤精医理。炮制催生丸及治痢之剂，所活不下百人。子步云，孙卜历，曾孙有度，相继游泮，至今族盛而殷，盖有自云。
　　　　　冯时近

　　按《弋阳县志》：冯时近，三十六都人，急公守义，取与不苟，人有瑕慝，必面折之。少习医及青鸟之术，而延师教子，曲尽其礼。邑令王扁之曰善盖一乡。孙绍京，童年入泮，不愧家声。
　　　　　洪涛

　　按《弋阳县志》：洪涛，少业儒，改学医，每施药济人如神。投太医院副。从征交趾，军中大疫，涛以苍朮、黄柏锅煮之，遍饮皆愈。都宪毛公亲书存仁堂旌之。改荣藩良医正。王缺唇，涛捣药补之如天成，奉旨褒赏，赐建国医坊，号为补唇先生。年九十致仕。
　　　　　吴文朗

　　按《高安县志》：吴文朗，字介夫，城南人。性孝友，少习儒业，屡试不售，绍父岐黄术，凡五经诸史、《性理大全》、《素问》、《灵枢》等书，无不淹贯博洽，遂以医显。常以济人为心，而道德渊懿，坐人于春风和气中，一时诸当事，忘分折节，争相敬礼，赐匾优异，曰理学名医。然性介欲淡，游贵人之幕，不为干谒，终年坐一室，手不释卷，交游多名彦，称为观澜先生。年八十一终。
　　　　　丘可封

　　按《贵溪县志》：丘可封，字汝礼，由岁贡历官国子监典簿，博览群书，通天文，尤精《黄帝素问》，与人切太素脉，谈休咎，终身不爽。着有医书及经验奇方，多出自创。可封，三仕学官，皆砥节立名，有贤声，迁国学，三疏致仕，以故未究其用。
　　　　　车国瑞

　　按《进贤县志》：车国瑞，字玉衡，以医术选太医院吏目。
　　　　　李应龙

　　按《进贤县志》：李应龙，字熙寰，太医院吏目，以医术驰名舒庐之间，为人洒脱，肝胆真切。
　　　　　支乔望

　　按《进贤县志》：支乔望，字兰嵎，以医术著名，县举乡饮。
　　　　　章益振

　　按《进贤县志》：章益振，字九河，以医术驰名皖桐间，卿大夫士悉敬礼之。
　　　　　唐贵卿

　　按《太平府志》：唐贵卿，以妇人科名，官王府医副。
　　　　　唐正卿

　　按《太平府志》：唐正卿，贵卿弟也，亦善医，有奇效。环郡数百里宿舂就诊，不计有无，人服其德。
　　　　　周簠

　　按《聊城县志》：周簠，儒医，顺天人，居郡城，投太医院御医，所注有《素问》诸书。
　　　　　王光隆

　　按《观城县志》：王光隆，乡党以仁厚称。少业儒，见时证，邑无良医，遂弃儒习医，精究岐黄，救活甚众，且不较酬，贫人感其施济。
　　　　　胡忠

　　按《金华府志》：胡忠，字彦信，汤溪人。淹贯群籍手史，尤精医术，活人甚众。尝却馈谢，出粟济贫。晚号琳湖。
　　　　　孙世赞

　　按《莘县志》：孙世赞，字鬯环，庠生。七岁事孀母，晨昏定省，四十余年无少懈。与兄同居，克尽友让，庭训子侄，日以天理二字，为读书根本，援古证今，语意悚切。生平气度冲和，喜施予，周贫乏。辛巳瘟疫大行，倾囊施药，全活不计其数。济世之愿，期终其身，邑里爱慕。年七旬余，公举乡饮介宾。
　　　　　杨名远 【杨淑桢】

　　按《巢县志》：杨名远，号万里，昭勇将军义之后。相传义晚年告老家居，留心仁术，有名医以女科医术谒，义因命其次子师之，遂精其术，大显于时。由是传其子孙，沿及名远，为第八代，专精致神，益光袓烈。凡杨氏之习医者，以名远为重望。传其子英山，籍廪生。淑桢为第九代，幼年随其从袓衡州避南岳山，又遇高僧，为广其医理，授以内外名方，杨氏之传，更增式廓焉。
　　　　　王衎之

　　按《嘉兴府志》：王衎之，字宁野。少失恃，事继母至孝。居父丧，哀毁尽礼。博洽群书，宏通仙释。中岁精岐黄术，治人疾有奇效。尤善书法，凡名院扁，皆多手笔。天启间，神解于武康山中。
　　　　　姚美

　　按《桐庐县志》：姚美，坊郭人，天启间，授太医院吏目。
　　　　　支乔楚

　　按《进贤县志》：支乔楚，字寰冲，医名甚着，天启间授太医院吏目。
　　　　　熊元会

　　按《进贤县志》：熊元会，字运隆，以医术行邑里，聂尹赠篇回春妙手四字。
　　　　　罗宪顺

　　按《新城县志》：罗宪顺，字文溪，宜黄棠阴里人，以医来新城，治病无不立效，新人士德之，不听去，因留家焉。居东坊菜园巷，与涂冢宰国鼎家邻，顺与为布衣交，既登第，为投太医院吏目。天启丙寅冬，吴邑侯、之屏，以乡大宾礼之。顺相貌魁伟，美须髯，与人交，温蔼可掬。常游湖广，遇异人授以神仙之术，每对人言，确称有接命法。晚尝制药施人。年八十二，寝疾三日而卒。
　　　　　王思中

　　按《吴江县志》：王思中，字建甫。少攻医，精于切脉，洞见病源，恒出新意，制方投之辄效。海盐彭氏，巨室也，其媳方婚而病烦懑欲绝，诸医莫知所为。思中诊视，令尽去帷幔窗棂并房中什器，密求蟹脐炙脆，研入药中服之，顿痊。询其故？曰：此乃中漆气毒耳。邑周氏患发热咳嗽，以阴虚内伤治之，愈剧，经月不得眠。思中诊之曰：此谓悬饮，乃郁气所致，气不升降，则汤液停积，渐成饮囊，法当开郁行气以消之。每剂，用荷叶蒂七枚，一服而鼾睡，数日平复。盐院某行部，至常州，病膈证不起，诸太医麏集，皆技穷。思中至，曰：此是关而非膈，可治也。乃以半夏曲一两为君，制剂与服，不半月，动履如常。又有人患疮疹，阴囊肿胀如升，不能跬步。思中曰：此疮蛊也。就外利剂中，加麦秆四十九茎，遂消。其奇验皆此类。一时推为和缓，三吴冠盖，叩其门者，无虚日。诸名公多作医效记赠之。万历中，授南京太医院吏目。天启中卒，年七十三。
　　　　　程公礼 【程邦贤　蒋氏　程相　方氏】
　　按《幼幼全书》：程公礼，字耆祥，休宁丰大基人。幼有至性，事父云端，母吴孝谨，晨昏不离。长娶吴氏，相敬如宾。恒念贫无以济人，乃夙夜研究方书，遂博通《素》、《难》百家言，所经诊治诸验，详医学传。着有《医家正统》、《行仁辑要》、《保赤方略》藏于家。子邦贤，字君敬，少业儒，克禀庭训，不苟訾笑，与人言，必慷慨语曰：为臣必忠，为子必孝。甲申乙酉间，遭父公礼丧，哀毁逾礼，几于灭性。会闻京息，投缳赴溺者再，妻蒋氏救免，日夜哭泣不绝声，七日勺饮不入口，项下顿发大瘿，自是甘废弃，变服为道士，专心内典，课三子业，父所遗方书，皆于幼科独神。有溪南吴翁子七岁，病危时，季冬邦贤诊之，亟命掘坑埋儿，使露头面，以凉水周身浇灌。其家素知其奇，从之，儿顿苏。其他神效多类此。撰有《医集大成》，未竣而卒。人因其项有大瘿，皆称为程大瘿先生。蒋，歙邑皇墩女也，深得壶中秘妙。一日，邦贤他出，有村妪抱初生七日儿至，粪门无孔，腹胀垂绝。蒋询其出胎能饮，知非脏俯有隔，特谷道未分耳。暗袖刃，酌分毫刺之，胎矢随出；仍用绵捻蘸蜜，令时通润，以防复闭，儿得无恙。次子相，字子位，天性孝友，事父母先意承志，待昆弟推产让财，医术之精，诊验不可胜举，其详俱载家乘。为人倜傥好义，稍有赢余，即储仓谷，以备族里缓急。他如修桥路，施棺笠，放生埋死，一切济人利物事，每倾囊不惜。有族仆叶及胡姓仆俞，粪金跳梁，相以公愤，前后力陈于郡守朱，两奴卒服其辜。慨乡俗不古，设立条教，勤勤恳恳，一时乡子弟咸知礼义。年五十九卒。里人赴吊者多行哭失声。相妻方氏，明识人也，亦精幼科。相既让财产于昆弟，孑居城南方，乃内操井臼，外诊婴儿，求治者日盈，坐计所全活，岁不下千人，逐致道路啧啧，有女先生胜男先生之称。门以内，事无大小皆方独任，以故相四十余年，毫无内顾，得毕展其生平见义必为之素志。性尤贞淑，视妾子与侄，一如己子，衣服饮食，无纤芥私。每朔望，戒诸子曰：汝父尝憾命蹇，寡兄弟而分处。今汝等多人，若少怀贰，非父志也。子十人，孙二十余，咸奉命唯谨，今有克家者。
　　　　　鲁烈

　　按《平湖县志》：鲁烈，字怀阳，好读太元，遂悟医理，浮沉诸生间，后以贡授澧州学正。每于讲业外，剧谈长桑君术，起人膏肓，多奇中。百余岁卒。
　　　　　姚井

　　按《平湖县志》：姚井，精于医，尤工针灸，活人甚众。所得金，辄捐助戚里之不能婚葬者。
　　　　　冯煦

　　按《平湖县志》：冯煦，号畅谷，少为诸生，兼精上池术。邑宰顾廷对擢御史，出按江右，患蛊疾，诸医罔效。廷对叹曰：必冯生到，吾方有命耳。渖臬星夜檄迎，比至，不数剂而愈。一日，与里中张方伯宴，忽目一优曰：此不久活矣。越宿，呕血死。以贡授罗山知县。
　　　　　陆金

　　按《平湖县志》：陆金，号云峰，自华亭徙湖。每旦启户，病者鳞集，以入门先后为切脉叙。二子：道光，号明旸；道充，号宾旸。道光精幼科。一儿多食果腹胀，医罔效。光取桂、麝、瑞香三味为丸，服之立愈。一儿染奇证，四肢坚不可屈。光曰：此非药可疗。举伞覆之，繞床焚安息、沉、檀，儿即平复；少间，又发屑沉香饮之，遂瘳。道充，诸生，亦精医，人称二难。有《陆氏金镜录》。光子从谕，进士。充子从诰，举人。
　　　　　唐守元

　　按《平湖县志》：唐守元，号吾春，璜溪人，赘于陆，因传其业。一妇人偶食羊，闻呼未及吞而应，逾月病发，淹及两年。守元曰：此必胷有宿物。家人曰：两年不食矣。曰：试以我药投之。既而大吐，痰块中裹羊肉一峦，遂愈。又祝氏儿患痘，遍身血迸无罅，守元捣药涂其身，掺药铺裀褥上，卷起倒竖床前。合家骇啼，叱曰：若辈勿啼，此名蛇壳痘，气必用逆乃得脱。已而皮肤解裂如蛇脱然，遂愈。新带顾氏男，痘后目瞽。守元曰：惜我见之晚，当先开一目，三年俱复明。果验。《医鉴》、《医林绳墨》、《后金镜录》，皆其手辑。
　　　　　吴悦

　　按《平湖县志》：吴悦，号三峰，少读书明敏，遘危疾，遂精岐黄术，征为太医院使，熹宗三赐金币。
　　　　　徐桂庵 【徐光瑞】

　　按《平湖县志》：徐桂庵，以字行，华亭人，善养生，侨居当湖，以刀圭活人。子光瑞，号乐庵，以攻制艺，精易理，累试不售，乃出桂庵遗书读之，所治多神验。与沈司业懋孝为世交。子孙皆能世其业。
　　　　　张培

　　按《平湖县志》：张培，字抱一，诸生，有文誉，性淡泊，中年无子，遂以医自显。精痘疹，虽贫苦者，不避风雨趋视也。善写山水，时携好友往来天目笠泽间，自号曰画襌。疾革，悉取平生名画书籍古玩器，名诸好友分赠之。又罄橐中金，散诸兰若，翛然而逝。
古今图书集成医部全录卷五百十七

医术名流列传

　　　　明

　　　　　吴元溟

　　按《杭州府志》：吴元溟，字澄甫，自歙徙钱塘，先世精于医。万历间，浙大疫，从父道川治疗，日活数十百人。晚年述父意著书，曰《痘科切要》、《儿科方要》。事继母以孝闻。女弟少寡，无所依，迎养于家，终身无间言。故人程生负课千金，久系，元溟代偿之。崇祯庚辰，岁大饥，元溟出橐金于江右，籴米五百斛，悉散与亲故。年八十二而卒。子孙至八十余人。
　　　　　刘贵柄

　　按《旌德县志》：刘贵柄，十二都人。资性明敏，得异人传授，精岐黄之术，遵古方而不执，每治奇证辄效。崇祯六年，疫甚，施药疗病，施粥赈饥，活人无数。
　　　　　查万合

　　按《江南通志》：查万合，号了吾，宁国府人。针术最精，人称半仙。有陈贞一者，久以医自负，及遇万合，深悔所学，执弟子礼惟谨。或问万合所活几何？应曰：我非能生人，但不杀人耳。
　　　　　邝贤贞

　　按《临武县志》：邝贤贞，字文宁。少嗜学，数奇不售，七困棘闱。崇祯戊辰，应贡选，入北雍，授江西定南令，居官四载，以治行卓异，晋云南维摩知州。未几，以母老乞终，遂绝意仕进。性嗜古，博览群书，尤精岐黄术，《脉诀》、《难经》，躬自缮写，全活不可胜计。
　　　　　陶养恒

　　按《天台县志》：陶养恒，讳茂术，精岐黄。崇祯间，时疾遍行，县令设局施药，命恒调剂，获全万余人。各当道给扁旌奖，冠带荣身。子端雍，号君巍，夙性至孝，年十三，即能刲股起母氏疴。业儒未就，亦踵其业，举为医学训科。
　　　　　郭民安 【郭民康】

　　按《巢县志》：郭民安，字华台，训导藩之子，望云先生之后，为邑庠生。精于医学大小方脉，倾邻邑就医者填门，仍轻财好施，遇病者如痌瘝在己。崇祯八年，寇陷城，民安时同邑令及诸生巡城协守，被贼执，皆不屈，贼次第杀之。将及公，忽一贼奔救，曰：八十老翁，降之何用？杀之何为？得不杀。后忆之，乃是上年过路病夫施药愈之者也。弟民康，号平海，以医声闻远迩，其为人雅怀旷致，更出群流，先民安卒。
　　　　　徐宗彝

　　按《休宁县志》：徐宗彝，字孝威，南街人，由国学授太医院吏目归，活人无算，不受资。从弟妻殉烈，以次子后之。
　　　　　金有奇

　　按《休宁县志》：金有奇，字养纯，上溪口人，精岐黄术，投太医院吏目。崇祯辛巳，山寇披猖，官兵驻剿，多婴疠疫濒危者，悉赖以生，裹粮踵谢，却弗受。家虽贫，事老母必供甘旨。凡所入，皆与弟共之。着有《杏春斋诗》、《孝悌歌》行世。
　　　　　李光武

　　按《休宁县志》：李光武，字袓岩，中市人。世习轩岐业，活人殊多。兄艰子，为之买妾育后；及兄嫂殁，竭力殡葬，人称其友。
　　　　　鲍宗益

　　按《巢县志》：鲍宗益，字若虞，为邑廪生，聪敏绝伦，举业之外，博通曲艺，凡星相卜筮之类，无不臻妙，而尤精于医，虽专门名手，莫能过。晚年，颇归宗门，学出世法，遂弃举子业。以贫故，稍稍为人理病，手辄奏效，大为时推。素滑稽，善调笑。时辽左吴某求医，疾愈，赠以匾，额曰超然古处。不得已往谢，途中口占诗二首，自嘲曰：超然何事见超然？赢得高题匾额悬。草屋兽头无处放，虎皮羊质有何妍。岂知畏事偏多事，不道安襌转累襌。美誉不虞殊自愧，老年无计闭门坚。古处宁轻谈古处？枵肠空腹何须数。岂真有学下徐榻，只令非公入偃俯。热面不禁风雪寒，闲身无异利名苦。何如十五年前事，国手儒林犹小补。盖前邑令，曾赠以儒林国手匾额也。公幼多病，以病精医，由医更进于坐功学道，大有造谐。年几八十，无疾而终。
　　　　　方鼎

　　按《合肥县志》：方鼎，歙人，家于庐，工医，能治异疾，屡试多效。公卿咸延致之。有贫不能具药值者，施与无倦。庐称名医，必曰：前有李恒，后有方鼎。
　　　　　蔚之瑚

　　按《合肥县志》：蔚之瑚，合肥人，精岐黄。崇祯辛巳大疫，普施药饵，全活甚多。
　　　　　方超

　　按《合肥县志》：方超，歙县人，游于庐，以善医名。子仁，庠生，亦精其术。
　　　　　李潭

　　按《武城县志》：李潭，善岐黄之学，晚年益精诊视，定病者凶吉。崇祯十四年，瘟疫流行，潭施药救贫，病者大半生，全县申请给冠带表闾。年八十，犹善饮，行步如飞。八十四，无疾而终。子八人，孙四十余人。今其子廷机八十四，亦壮捷无比。
　　　　　吴邦宁

　　按《休宁县志》：吴邦宁，字惟和，黎阳人。本姓施，因绍吴云川医业，遂姓吴。性刚直豪爽，每与人论说，善解人颐，士大夫无不羡其有仙风道骨。以医济世五十年，临危救活者甚众。尤精幼科，有《痘疹心法》一书。教子以圣贤之学，尝曰：世事变幻如浮云，惟读书明理，修身克己为究竟。令长子璜复姓，故璜勉承父志，以学见重于有道先生云。
　　　　　汪汝桂

　　按《休宁县志》：汪汝桂，字景南，渠口人。幼体羸，学医，游姑熟，得名师传，兼综东垣、丹溪诸法，远至黟、祁，所在奏奇功。为人言不妄发，浑涵长厚，群以有道归之。
　　　　　毕荩臣

　　按《新城县志》：毕荩臣，字致吾，赠副都御史理五世孙，霍州知州成元孙也。浑厚有古君子风，少喜读书，家贫不能俱脡脯，乃去而学岐黄，从游名医刘南川之门。久之，名噪远近，授太医院吏目冠带。其于病也，辨南北，审强弱，察四时阴阳气候，投一二剂无不霍然。其最精者，尤在伤寒痘疹，诊视立辨生死，百不爽一，全活无算。晨起，虽车骑盈门，必次第而至，不先富贵，不遗贫贱，时时悬药施人，不索其直。益都王太仆潆性严重，荩臣至，躬自执爨进食，俨如大宾。青城令某病胀，绝粒数日，荩臣至，一匕而愈。邑王大司马建牙宣大，每病数千里迎迓，非荩臣不他任也。一日远出，父病亟，家人环泣。荩臣急诊脉曰：无虑也。才一剂，血出数升，病良已。其术奇妙类如此。崇祯壬午，城陷殉难，年四十八。荩臣殁，灵爽如在。子元宰及其妻女病痢疟，或病痈痿，或痘疔，屡梦荩臣投以药，且示以某日当痊，皆如言向应，异哉！知府李鸿霔撰传。
　　　　　侯周臣

　　按《苏州府志》：侯周臣，字昆璧，先世嘉定人，性孝友，笃学好修。因读《素问》、《灵枢》诸篇，谓《内经》一书，与《周易》相表里，天人性命之理，尽在是矣。遂弃帖括，专精医术。后徙居长洲，投药辄效，赖以全活者无算。凡有所得，悉以赈贫。崇祯癸酉，巡按祁彪佳亲访耆硕，首举周臣，辑其善事，嘉奖德行，有逸民古君子之称。卒年七十九。子秉忠，字受璧，克绳其业，尤敦节义。孙曰钦，字心翼，幼颖敏，读书数行俱下，为举子业，稍暇即习岐黄诸书，窥其堂奥，督学奇其文，拔置第二，有声黉序。后以诖误，仍理旧业，竟成名医，更字心璧。士大夫咸礼重之。
　　　　　吴羲坤

　　按《苏州府志》：吴羲坤，字太元，吴县人，精于治疫。崇祯末，多所全活。
　　　　　雷时震

　　按《进贤县志》：雷时震，字普春，以医名，选为太医院吏目，升御医光禄寺丞。厥子应运世其官。震尤善外科。为人缜密谦谨，历事神光熹愍四庙，不分外干泽。
　　　　　赵律

　　按《畿辅通志》：赵律，雄县人。性恬静慈爱，居家孝友，幼嗜问学，长厌举子业，遂精诗学，前后有司校，咸以隐君子礼遇之。后感母疾，乃学医术，洞究轩岐之秘，以济人为念，略不责报。尤精太素脉，易州守某诖误失官，属诊其脉，律曰：来春可辨明。后如其言得白，除上蔡令。过雄，复请诊之，律惊惶不敢对，阴谓其子曰：此斩首分骸脉也，凶莫甚焉！后遭流贼之变，夫与妇俱死节。
　　　　　姜(上山下成)

　　按《仪真县志》：姜(上山下成)，字如冈，太医院判端九世孙。幼治举子业弗就，改习家藏《素问》、《灵枢》诸书，考究精博，得源汇流，于伤寒尤工。万历甲辰癸卯间，疫气传染，人多不保其生，(上山下成)以家学治之，皆触手验。遇贫乏一无所取，间出所有赠之，以资调摄。生平不多言笑，而性尤谦和。崇祯间，三举宾筵，一奖善人。巡按御皮暨郡县给有旌匾。子振齐，邑庠生，今世其业。
　　　　　来师会

　　按《桐庐县志》：来师会，字成溪，崇祯年间，授太医院吏目。
　　　　　林时

　　按《合肥县志》：林时，字惟中，精太素脉，活人甚众。有方氏妇求治疾，诊其脉，不药，语其家人曰：速为治殓具！夏得秋脉必死，死在庚申辛西日。后果于庚申日死。他皆类此。
　　　　　刘一诚

　　按《济南府志》：刘一诚，江西南昌人，明末寄籍沾化。精医术，审脉理，洞人生死，方药多所全活。
　　　　　周理卿

　　按《鄞县志》：周理卿，字玉芝。继父母以攻儒不售，责其改业，因刻志岐黄。时巡海使者向鼎有奇疾，一匕辄瘥，遂以此驰名。每当春夏时，凡闽瓯之渔捕者，皆踵其门，随证用药，无不见验。遇贫者不取一文。崇祯末年，立局散药，全活者多。生平闻人为不善，辄愀然不乐，洵有德而隐于医者也。
　　　　　朱天璧 【酆氏】

　　按《海宁县志》：朱天璧，字蘧庵，仁和人，明崇祯壬午孝廉也。谢公车贫无旧业，以素工青囊术，因卖药海上，时兵荒荐瘥，璧行药济之，全活者万人，不计值，人到于今称之。馆于乌鹊桥酆氏，亦长者，所著《医准》数十卷，传新安程氏、吴氏云。
　　　　　谢以闻

　　按《于潜县志》：谢以闻，字克庵，邑庠生，安贫笃学，守志不阿，尤精于医。崇祯乙亥年，八十余，犹手不释卷。所著有《医学要义》，未行世。
　　　　　方模

　　按《新城县志》：方模，字廷瑞，幼失慈母，能自振植，弱冠即力任家事，赡二兄，俾专志于学。父卒于官，讣至即徒跣奔赴。事继母克孝，养性高朗好义，乐于施与。袓传医术，攻治尤精，以疾赴者，一一诊视，不以贵贱分详略，不计利之有无，惟心于济人而已。乡人名其堂曰存仁，又着其名于旌善亭，使邑里式之。卒以子贵，赠左副都御史。
　　　　　姚应凤

　　按《钱塘县志》：姚应凤，字继元，钱塘籍。少孤，随姑适姚，遂氏姚。以疡医知名，能隔垣见肺腑，其法不尽本方书类，有异授，割皮刮骨，一见洞然知表里。疲癃委顿，呼号欲绝，旁观股栗者，应凤入视，病即已，人皆以为神。　　按《杭州府志》：姚应凤，仁和人。年十三，入山采药，遇老妪，指青精子谓之曰：此可食也，服之精神倍焉。未几诣齐云山，有老人卧大雪中，气嶐嶐如蒸釜状，应凤再拜求教。老人曰：若有缘，当授尔丹药之秘。应凤由是术大进，以疡医显。崇祯时，抚军喻思恂驻温州，拒海贼刘香，毒发背间，剧甚，召应凤至，刲腐肉二大器，敷以丹药，越二日，痈平，开辕门坐受香降，抚军深德之。严州施盛宇头痛不可忍，应凤乃割额探首骨，出瘀血数升，顿除。郑孝廉尚友痛流注，应凤视之曰：气从下泄。乃取药作糜，周身封以败楮，隙肩井穴治之，遂愈。某叟患胀满，诸医多云膈证，应凤曰：此肺痈耳。取一大盂水，向病者顶上倾之，病者陡惊，急举刀直刺心，泻脓出数碗而愈。人问之，应凤曰：人心下垂，水泼而惊，惊则心系提，我刀可入也。沈氏嗽不休，应凤曰：肺溃至第二叶，然尚可生。先投洗肺汤已，令食猪肺数十片，遂愈。尝有人患发背，视之曰：可无恙矣。旁有人左唇有红痣，其人无他病苦，谓之曰：此齿荩也，三年必死。其人怒，不应。三年齿溃，诣求救，谢曰：君，天谴也，不能过期矣。有人身患痛，左臂似有系之者，应凤曰：君食肉中鼠毒，左臂生鼠，悬刀拟之，有鼠坠地而逸。又一人项生疮求应凤治，应凤曰：是天斫头疮也。三年，头当自落而毙。竟如其言。一人年六十许，遍体发小疥如粟，应凤曰：是名净海疮，甲子将周，海上神仙考核，实生此疮，不治则生，治则死。其人未之信也，治疮，疮愈而死。应凤疗毒奇中多类此。一日，忽端坐召子孙环列，谓曰：我后当再来。言毕，趺跏而逝。鼻柱下坠二尺余。时年七十有七。官太医院院判，崇祀乡贤。
　　　　　任二琦

　　按《浙江通志》：任二琦，字瑞庵，宋韩忠献公之裔也。扈高宗跸来杭州。先世受儿医于任氏，遂为任姓。至二琦业益精。儿科世号哑科，而二琦臆度之巧发中微，观其啼呼，即知其痛苦之何在，投剂辄效，名遂大振。或怜求药者，贫则却其金钱，予儿药。常有富家请二琦视病，一人仿徨立其侧，二琦察之，问所欲，曰：某家在邻近，儿患痘，欲邀公一视，以不能具酬，故不敢启齿耳。二琦即往视，儿痘甚险，视毕与药，加参不吝。后过其门，仍入视儿，儿差乃已。以故人饮食必祝，至绘像于家拜之。二琦早失母，事后母谨，婚嫁弟妹，皆如父母意所欲行。城中火两近其庐，俱返风扑灭，比邻赖之，咸以为孝友及济施之报也。长子允谦，字谷庵，为诸生有名。次子懋谦，字汝和，贡生，皆善医，亦承父志笃于行谊云。　　按《杭州府志》：任二琦医婴儿，药濡口即瘥，名振郡中。二琦早失恃，事后母张惟谨，嫁三妹，婚一弟，皆成礼。
　　　　　江道源

　　按《宝庆府志》：江道源，字仲长，金溪人，授武冈岷府良医。着有《尊生世业》一书。工诗词，爱威溪山水，遂高尚卜隐焉。诗酒自怡，好行其德。子文燝，中湖广乡试。
　　　　　费启泰

　　按《乌程县志》：曹启泰，字建中，博通经史，尤精岐黄术，志活万人。着《救偏琐言》、《一见能医》二书行世。年八十有七。
　　　　　陈治

　　按《乌程县志》：陈治，字以求。精岐黄术，能救莫挽奇证，倾囊济贫。更得炼神养气之法，童颜不老。
　　　　　李台春

　　按《宝庆府志》：李台春，字怀川，邵阳人。世精医理，中无城府，与人药，不问其值，穷民日填户无倦容。途远莫继者，即斟酌其时日，增减予以方药，无不验。与人交，倾诚无所忌讳。赴人之急，不计利害。至于缓急，阿堵无所计。尤极孝友，延师训其仲弟藻春，饩于庠，悉以父产让之诸弟，而弟凡有所须，尚取给焉。岁给棺木若干。贤士大夫乐与之深交，中丞张舆载以从。寿八十余卒。以乐施鲜积，遗其子以贫云。
　　　　　康瀜

　　按《济南府志》：康瀜，字孔昭，陵县人。自幼聪颖，十二补博士弟子员，试辄前列。因明末大乱，日赋考盘，于天文地理阴阳术数诸书，无不通晓，医卜尤精。一日，决王生于七月七日应卒，至期无恙，王生曰：先生得无遗算乎？及暮，生与弟果俱毙于贼。又素善张季相病，辄求治随痊。后病甚，遣迎，季相见有二竖语之曰：寄语康某，尔魂魄已散，彼至岂能治我乎？徒犯造物之忌耳。后遂不事医卜，杜门训子。而寿七十二，无疾而终。
　　　　　闵自成

　　按《钱塘县志》：闵自成，字思楼，丰宁坊人。性孝友，幼失所恃，父丧明，出入扶掖，举步不离，抚孤侄二人如己子。精内外医，名播郡城，求治者日不暇给。遇贫乏，概不受值，直指使杨旬瑛闻而旌之。后年七十，以无病终。　　按《浙江通志》：闵自成，钱塘人，善内外科。初术精内外科者，推姚应凤；自成后起，遂与相埒。仁而好施，见贫乏者不受直，且诊视必先之曰：倘后彼，恐其惭愠，不亟来必殆矣。丐者盈门，一一应之不厌，故远近翕然称长者。年七十一，梦吏持牒迎主老盐仓社，至期坐逝。其里人与祠僧亦同梦，于是改塑其像焉。
　　　　　张介宾

　　按《会稽县志》：张介宾，号景岳，素性端静，易事难悦。年十三，随父至京，学医于全英，尽得其传。暇即研穷书史，医法东垣、立斋，喜用熟地黄，人呼为张熟地。越人柔脆而幼即戕削，熟地专补肾，辄效。病未极，人多不敢邀，危甚乃始求救，已无及矣。然亦有死中得活者。着有《类经》一书，为叶寅阳叹赏。卒年七十八。医术中杰士也。　　按《浙江通志》：张介宾，字景岳，山阴人。从父之京师，金梦石授以医术，以扶元气为主，谓河间、丹溪立论稍偏，后世寒凉之弊，多减元气，故其注本草独详参、附之用。所著《类经》，综核百家，剖悉微义，凡数十万言，历四十年而成，西安叶秉敬谓之海内奇书。又作《古方八阵》、《新方八阵》，医学至介宾而无余蕴。
　　　　　吴嘉善

　　按《合肥县志》：吴嘉善，号恒春。事母以孝闻，通岐黄术。崇祯十三四年大疫，及他疾，饮善方药辄愈。有司礼请乡饮。年九十三始卒。
　　　　　胡启宗

　　按《池州府志》：胡启宗，号明旸，本棠溪柯氏子，以医名于时。尤精长桑君小儿术，五色诊视多奇验，户外屦为常满。子必元世其业。
　　　　　马莳

　　按《浙江通志》：马莳，字元台，会稽人，注《灵枢》、《素问》，为医家之津梁。
　　　　　许学文

　　按《合肥县志》：许学文，少习儒，长精于医，尤善痘科，多所全活。所著有《痘科约言》、《保赤正脉》二书，刻孙真人宝训以劝医者。
　　　　　王元标

　　按《江宁府志》：王元标，字赤霞，上元人，宋文安公尧臣后。少业儒，兼精《素》、《难》诸书，遂以医名。崇祯己卯大疫，标携药囊，过贫乏家，诊视周给，全活多人。甲申之季，大宗伯荐为太医丞，标不应，逃于赤山，寻葛稚川旧居卜筑焉。着有《紫虚脉诀启微》，又着《医药正言》，未及就而卒。子诸生辂及次子稚续成之。稚字东皋，尤精世业，群重推焉。
　　　　　翟良

　　按《益都县志》：翟良，字玉华，弱冠聪悟，有思理。从父宦游武昌，婴弱疾剧甚，会遇明医，数月得差。从此刻意方书，穷治冥邈，如是七年，转得统绪，既尽发古人之奥府，又能以意参互用之。及归为诸生，其好方书日益甚。凡有病者，一投药饵，小试小效，大试大效。轮蹄童叟，日集门庭，所活不可量数，声蜚海岱间。自抚军下，罔不钦奉，名日益彰，遂数被召。年八十四岁，著书数编，曰《脉诀汇编》、《经络汇编》、《药性对答》、《本草古方讲意》、《痘科类编》刊行于世。　　按《山东通志》：翟良，益都人，精于医，所著有《医学启蒙》、《痘疹全书》、《药性对答》、《古方讲意》，皆为世所珍。
　　　　　韩应魁

　　按《山东通志》：韩应魁，益都人，精医术，宗《东垣十书》，得其肯窾，所至奏效。
　　　　　石震

　　按《武进县志》：石震，字瑞章，得名医周慎斋之传，尝云：治病必先固其元气，而后伐其病根，不可以欲速计功利。刻有《慎柔五书》、《慎斋三书》、《脉学正传》、《运气化机》及《医案》诸书行世。
　　　　　童鍪

　　按《金华府志》：童鍪，字原武，号介庵，香溪人。读书好学，而尤精于医，擅名一时，活人甚多，绝不计人之酬德也。所交多贤大夫，喜成人之美，有何遁山风。族子知赵州俊，状其善行甚悉。
　　　　　汤启旸

　　按《武进县志》：汤启旸，字及泉，世为妇人医。性和易，与物无忤，里中耆英，共为方外之社，逍遥自适。寿九十七，举乡饮宾。
　　　　　许成仁

　　按《处州府志》：许成仁，丽水人，字子美。业儒不就，因精岐黄术以济世救人，不计利，其贫而疾者，即自賷药炭，亲为煎服。凡经调治，无不愈。郡县皆给匾奖。家无余蓄。子二：长王聘，次登瀛，俱列庠序有声。孙超越，咸补弟子员，人以为积德所致云。
　　　　　黄俊

　　按《朔方志》：黄俊治病以脉，不执方书，尤精药性，世称良医，今绝其传。
　　　　　张景皋

　　按《朔方志》：张景皋，精太素脉，可生则药，不可生断以日时，百无一失。穷通寿夭，以脉推之，亦无不验。所著有《难经直解》。
　　　　　方焌 【方策】

　　按《朔方志》：方焌，精医道，尤善于伤寒，所著有《疮疡论》。策，焌之子，传父业，求治者其门如市。卒赠指挥。
　　　　　吴通

　　按《朔方志》：吴通，精《脉经》、《本草》、《素问》三世之书，尤妙针法，治病克效，时称儒医。
　　　　　徐恭

　　按《朔方志》：徐恭，精小儿科，药效如神。
　　　　　胡杰 【胡瑾】

　　按《朔方志》：胡杰，精外科，善识疮善恶之形，尤能治疗无名毒，其瘥立效。瑾，杰之子，而业益精于父。
　　　　　徐英

　　按《朔方志》：徐英，中屯卫指挥佥事，历官清慎，制行端洁。以家传医术，能起死回生，不择贫薄，深夜风雨必往，人甚德之，迄今犹然称颂。
　　　　　芮经

　　按《朔方志》：芮经，通脉理，修治丸散尤精，往往有奇效，一时重之。
　　　　　宣士能

　　按《朔方志》：宣士能，以疡医称良于时。
　　　　　濮恩

　　按《朔方志》：濮恩，识方书，疗疾不择贫富，尤精伤寒。
　　　　　苏庶

　　按《朔方志》：苏庶，精外科，常治人所不敢治者，累有奇效。
　　　　　姜调鼎

　　按《仪真县志》：姜调鼎，字玉铉，太医院判端之六世孙也。刻苦问学，又性嗜岐黄，精于《素》、《难》诸书。因读书未遂，遂托于医。凡一切疑难之证，人不克治者，能一匕立起，其全活者甚众。且贫不受礼，闻请，虽食不待毕，寝必亟起，恒以济世为心，名传远近。子以宁亦以医着。
　　　　　许梦熊

　　按《仪真县志》：许梦熊，号环山。其先金陵人，袓父官太医院。熊徙居于真，以方脉著名，而诊视之法，迥与人异。尝曰：药有味有性，调味辨性，须按治五行而相证投之。一日，有病者患火证，诸医误饮以凉药，狂躁异常。熊过诊曰：当急以参、附、姜、桂投服。或曰：狂躁若此，再用热剂，喷血奈何？熊曰：不难，药用井水浸冷服之，当立效。如法治之，一服躁稍定，再服而病者帖然卧矣。未数日，病果愈。于是有诘之者曰：子何见及此？熊曰：此证阴虚阳浮，寒凉激之，故发狂。我以暖补，使其水生，而火方不上炎，水火既挤，心神自宁。其用药入神，大类如此。其医业传侄嘉庆，号春环。
　　　　　王佑贤

　　按《钱塘县志》：王佑贤，字圣翼，孝友天性。甫九龄，七日中父母相继殁，哀毁逾成人礼。孤贫励学，旁通医术，急人病，不以门第为等差，所全活人无算。家居力行，皆盛德事，尤好刊格言，以训后学。
　　　　　应克信

　　按《永康县志》：应克信，精于医，扣门者无虚日，未尝责报。
　　　　　贾以德

　　按《永康县志》：贾以德，精岐黄，乡邑之贫而疾者，咸倚之。
　　　　　徐应显

　　按《永康县志》：徐应显，精医术，多所全活，御史牟公表其庐曰儒修相业。八十余卒。
　　　　　卢君镕

　　按《永康县志》：卢君镕，贯彻《内经》，所活多人。子源，潜心穷理，善承父业。
　　　　　卢潜

　　按《永康县志》：卢潜，字奂若，邑庠生，精医理，手到病除，无德色，无倦容，道气盈襟。
　　　　　曹秉铉

　　按《武进县志》：曹秉弦，字公辅。喜读书，有济世之志。因父病，遂学医，曰：我姑寿此一方民，以延亲寿。庚申、辛酉两年大疫，秉铉不避危险治之，不取其值，所到处赖全活。着《杏园医案》行世。
　　　　　靳鸿绪

　　按《仁和县志》：靳鸿绪，字若霖。读书工文章，内行尤挚，笃于孝友。先世以儿医显，而鸿绪术尤精，着《内经纂要》，阐发精微。其次子吉，字允庵，复得其传。
　　　　　吴邦宪

　　按《仁和县志》：吴邦宪，字君佐，天医吴真人四十一世孙，得乃袓遗方，尽究其术，时以济人利物为心，治疾多奇验，人称长眉老人。今其子绍裕，字益之，世其业。
　　　　　张遂辰

　　按《仁和县志》：张遂辰，字卿子。少羸弱，医不获治，乃自检方书，上自岐鹊，下至近代刘、张、朱、李诸大家，皆务穷其旨，病遂已。世延之治，辄愈。塘栖妇人伤寒，十日热不得汗，或欲以锦黄下之，主人惧，延遂辰脉之，曰：脉强舌黑而有光，投锦黄为宜。此人舌黑而润不渴，此附子证也。不汗者气弱耳，非参、芪助之不可。一剂而汗。月塘沈文学咯血，遂辰处一方，退谓其友曰：当小愈，再发则不可治矣。易他医果愈，阅数月死。友骇之，请其故，曰：一日咯血，遂卧床蓐，此不独心肺伤，五脏皆损矣。得稍延者，年壮参力胜也。其弟子张开之、沈亮辰最着。遂辰善诗古文，诗有《湖上白下集》，学者多称道之。
　　　　　陈应熊

　　按《金华县志》：陈应熊，号明川，深通义理，精明方脉，救人不计利。
　　　　　邵达

　　按《江南通志》：邵达，苏州人，北虞之后人也。喜读司马迁书，手不释卷，精于伤寒，手到病立起。有邻人以乏食病，濒死，达于药囊中裹金饷之，遂霍然，人号为仁山先生。
　　　　　马兆圣

　　按《江南通志》：马兆圣，字无竞，常熟人，初以诗名。兆圣善病，遇异人授方药，得不死，遂通医，活人无算。以子梦桂、应桂贵受封。
　　　　　张涵高 【黄五芝　伍承橘】
　　按《江南通志》：张涵高，名靖，横渠后裔。治痘童子病，一望即知其生死。同时黄五芝、伍承橘者，与之齐名，神异闻于海内。
　　　　　朱正谊

　　按《济南府志》：朱正谊，为诸生，兼治岐黄，诊治多奇效，人咸德之。
　　　　　刘默

　　按《苏州府志》：刘默，字默生，钱塘人。侨居郡城之专诸里，以医名。遇危证能取奇效。所著有《证治石镜录》、《本草发明纂要》。
　　　　　李维麟

　　按《苏州府志》：李维麟，字石浮，常熟人。精于察脉，决人生死，多奇中。所著有《内经摘粹补注》、《医宗要略》等书。
　　　　　戚秉恒 【沈绶　黄五辰　陈明祈　陈应埙　戚宗扬】
　　按《江阴县志》：戚秉恒、沈绶、黄五辰、陈明祈俱能医。沈着《山林相业》十卷藏于家，黄有《医家正旨》六卷行世。陈应埙亦以医名。戚宗扬，宏治朝名医。秉恒等子孙克缵、袓绪，咸称世医云。
　　　　　沈时誉

　　按《苏州府志》：沈时誉，字时生，华亭人，工医徙吴，居桃花坞唐寅别业。切脉若神，投剂辄起。晚年，筑室山中，着《医衡》、《病议治验》诸书。
　　　　　陈骥

　　按《苏州府志》：陈骥，字千里，常熟人，治病多奇验。先世居于慈溪，骥以怀越名其堂。好藏法书名画，莳花种竹。花时置酒召客，皆一时名流，人尤钦其风度云。
　　　　　胡相明

　　按《太平府志》：胡相明，字调宇，溧水县人。家世医，日诊数百，皆奇效。年八十，数县之内病者，望其一诊而甘心焉，其门如市。所著《医案》，皆有神悟。得金尽以济人，博学能诗，殁无余赀。
　　　　　陈鸣佐

　　按《鱼台县志》：陈鸣佐，性至孝，因早失怙，母刘氏寡育之，供事菽水，其竭子力。年既壮，思有益于世，乃潜心医理，垂四十余年，术甚精，活人甚众，亦不计利，贫者以药济之，人称德焉。
　　　　　吴吕渭

　　按《吴县志》：吴吕渭，字雨公，幼得三山郑钦谕之传，凡有剧证，投剂辄愈，全活甚众。子钱枚，字曰调，克绍前业，起沉疴，遐迩赖之，称为后先济美焉。
　　　　　芮养仁

　　按《太平府志》：芮养仁，字六吉，医有别解。为人悃愊，广闻见，士大夫多与之游。着《医经原始》、《五方宜范》等书十余卷，行于世。
　　　　　陈于玉

　　按《戈阳县志》：陈于玉，北隅人，鲁国后裔。少习举业，不售，徙术刀圭，精专脉理，用药如神，日以救人为事，贫者不受一钱，人赖之以活者无算。邑令刘表其堂曰饮取上池，陶扁之曰隔垣神识。有子三皆能世其袓业，孙十余人。
　　　　　周之藩

　　按《扬州府志》：周之藩，字介卿，江都人，精于医。父病剧，药剂罔效，藩刲股救之，立愈。之藩慈和长厚，以救人为急，贫窭就医，悉为诊治，不以贫贱富贵二视之。年六十卒。
　　　　　刘邦永

　　按《广东通志》：刘邦永，从化水东人，宋翰林权直刘裒然之后。生有异质，少孤贫，樵于山中，遇异人呼与俱去，授以岐黄之术，及上池刀圭之法，久之尽其秘，归遂以医行世，一时号称国手。视病多望形察色，或以一指按脉即知吉凶，可治者辄喜用药，不问资财；不治者不与药，泣问之，则以指数示曰某日去矣，无不如言。其用药不拘古方，率以己意变通，人多莫测。尤精太素脉，以断修短，无不中者，人皆以为神。迎治殆无虚日。尝为一陈妪治病，妪请其数，永以竹为筹，封置缶中，与之曰：岁取一筹，尽之年某月某日，是其数也。已而果然。又为当道某愈危疾，谢以百金，辞不受，因问之，永曰：予未有子，见公侍女，意欲得之。公笑曰：君何不早言？即与二婢。后邑令王嘉猷得痰证，永诊脉视色，危之，欲就医于广，永劝弗行，令怒，囚之，曰：返时治汝罪。既而卒于舟中。乃遗命释永。永哭曰：我固忧其不返也。永虽以术名，然为人狂脱，恒垢衣敝履，笑谑自喜，或侧弁蓬首，袒裼扪虱，见尊贵人弗恤。尤好谈仙家上升事，人以为颠废，因自号废翁。卒着药方甚富，人得其方者辄取效。今所传《惠济方》四卷。
　　　　　洗嘉征

　　按《广东通志》：洗嘉征，南海人。少事帖括，教授童蒙，遇异人授以岐黄之术，诊脉若神，用药百发百应。晨起，堂以内户以外，履常满，日发百剂，不问药金之多寡，一以利济为心。间有不治之证，一诊视之，即知必死。一时酬扁褒赠，盈于闾左。有王将军得奇疾，延治，一剂立愈。将渡岭，恐岚瘴疾作，携嘉征偕行，至凌江，厚赠而还。既归，隐于襌山，杜门谢客。攻举子业，藏匿赠匾以自韬晦。奈延请者，就医者，充塞里门不已，复出应，世人以为华扁复生。后补弟子员。五十未嗣，一夕，梦上帝曰：汝活人甚众，赐汝令子。晚年连产宁馨，人皆以为积德之报云。
　　　　　马应勋

　　按《广东通志》：马应勋，字启明，原女直人。袓某，后总督韩雍征九藤峡有功，安插广州后卫，遂入籍焉。勋少颖悟，承袓岐黄之术，后遇高僧秘授方书，居城北，以医道济人，大有奇验，延之者日百余人，多不暇就。重建育婴所，存活婴儿无数。御史柳寅东屡入荐剡，后由廪生拔贡。寿八十三，无病卒。
　　　　　尚絅

　　按《仁和县志》：尚絅，字御公，补郡庠生。妇翁吴毓昌中书舍人，以医显，絅得其传，故其疗人也，几于洞垣，随手辄效。性又好义，健行无宿留者。闽疆之变，妇女多被难，入营伍，絅心伤之。谋于素交郭宗臣者，亦倜傥好义人也，千金之家，倾橐为之。不足，两人造请诸公，不避风雨寒暑，远至他郡募金，思赎之。妇女粗恶者，赎以金；其稍有姿色者，率闭留不所赎。两人夜篝灯，相对太息，或躇阶走，谋得数奇士，分行方略，其设心甚苦，履危蹈险，若用兵然。及其人先后出营，母以授子，妇以授夫，姐以授弟；至于道远者，夫与弟皆未至，则延于家，布帷藜榻，空两楹，横门楯，甚至移寝室以处之。其救全者不下千人，而两人之经营亦瘁矣。己未，絅卒；后三年，宗臣亦殁。
　　　　　程元煜

　　按《仪真县志》：程元煜，字丹衷，性聪敏，能日记万言。袓念初以地理名世，煜幼时，袓深奇之，曰：吾孙有经世才，但恐气弱不能胜剧任，遂命改儒习医。黄帝、岐伯诸书无所不读，遇艰难之病，人不能医者，经手辄效。未几，袓父母继逝，煜竭赀尽丧祭礼，卜地殡葬，身任其事，不诿伯叔昆弟，其孝友如此。后复修儒业，由太学生考授州同，世之延请活命，日夜无宁晷。遇贫乏，即施济医治，一时倾动名公大人，币聘旌奖。前任两淮盐漕左副都御史郝浴以扁旌曰：以慎以诚。监院舒书旌曰：寿世鸿儒。陶式玉旌曰：仁心儒术。县令马章玉旌曰：济世鸿才。藩臬道府县学，俱各有旌奖。
　　　　　姚起凤

　　按《仪真县志》：姚起凤，真之世医也。父芳林，以医名振江淮。好善乐施，济人利物。起凤幼攻举子业，未售，家中落，遂启先人之秘书，伏而诵之。凡《素》、《难》以及张、刘、朱、李之学，莫不详究。其治病处方，不邀召，不计利，不妒人长，不以驾驭为术，不以贫富异怀，一时名公巨卿，多有旌赞。举子二，长骅次骝，皆攻父业。
　　　　　陈凤典

　　按《云南通志》：陈凤典，河南新野人，受异人传，有接骨神术，流寇携入滇，呼为老神仙。几肠出骨折，苟存余息，皆能医治。甚至易骨缝肠，割肌取镞，皆人所惊见者。后卒于腾越。
　　　　　祝尧民

　　按《虞初新志》：薛衣道人祝巢夫尧民，洛阳诸生也，少以文名。崇祯甲申，遂弃制艺为医，自号薛衣道人。得仙传疡医，凡诸恶疮，敷其药少许即愈。人或有断胫折臂者，请治之，无不完。若刳腹洗肠，破脑濯髓，则如华佗之神。里有被贼断头者，头已殊，其子知其神，谓家人曰：祝巢夫，仙人也，速为我请来！家人曰：郎君何妄也？颈不连项矣，彼即有返魂丹，乌能合既离之形骸哉？其子固强之而后行。既至，尧民抚其胸曰：头　断，身尚有暖气，暖气者生气也，有生气则尚可以治。急以银针纫其头于项，既合，涂以末药一刀圭，熨以炭火；少顷，煎人参汤，杂他药，启其齿灌之，须臾则鼻微有息矣；复以热酒灌之，逾一昼夜则出声矣；又一昼夜，则呼其子而语矣，乃进以糜粥；又一昼夜，则可举手足矣。七日而创合，半月而如故。举家拜谢，愿以产之半酬之，尧民不受。后入终南山修道，不知所终。无子，其术不传。外史氏曰：世称华佗为神医，能破脑剜臂，然未闻其能活既杀之人也，乃尧民能之，不几远过于佗耶？孰谓后世无奇人哉？
　　　　　江承儁

　　按《瓯宁县志》：江承俊，字怀玉，精岐黄术。丙戌丁亥间，尝以药侍总督李率泰营。戊子克城，承俊为兵俘，李熟俊面，曰：汝江大夫耶？儁曰：然。公怜之，解其缚，并活其家，命给事营中，屡疗奇疾，李旌之曰国手。
　　　　　张惟一 【王名高】

　　按《高苑县志》：张惟一，字贯之。学道劳山，遇异人，遂得丹书，精于医，能疗奇疾。同时王名高亦隐于方术，与惟一相埒云。
　　　　　张约

　　按《句容县志》：张约，字孟节，坊郭人，精通医术，存心济世。袓在中，父与敬，子世累，世业医。约享寿八十，荣膺冠带。
　　　　　张鸾

　　按《六合县志》：张鸾，善外科，所投辄效，不以歉丰易情，鲍韬孟梓之心，汤有德之术，盖仿佛乎鸾者。
　　　　　冯缵圣

　　按《定远县志》：冯缵圣，字述岐。精医理，济物为心，尤加意贫乏，多书方与人，病无大小，应手而除，不受谢也。性至孝，有仆盗父金，恐父懊恼致疾，即私补之，谓已取原金归也。己巳年，疫疠盛行，敦请如流，不避风雨，反以劳苦染疾而卒，邑人深惜之。生有遗腹子，佥谓其能济物顺亲之报云。
　　　　　田养德

　　按《桃源县志》：田养德，号仁济，读书于大圣桥，除夕遇异人，授以修炼之法，并海外奇方，因精于医，起死回生，大江南北所活几万人。
　　　　　刘孔熠

　　按《栖霞县志》：刘孔熠，字春域，邑良医也。早孤，事母克孝，养生送终，尽心尽礼。师事医人林东冈，大阐岐黄之奥，决生死，起沉疴。行医六十年，多所拯济，求者踵至，称曰神医。其师老，迎养于家，及卒，与营葬事不吝财资。养兄抚侄，克敦友爱。年登八十余，称耆寿焉。
　　　　　霍应兆

　　按《武进县志》：霍应兆，字汉明，丹徒人，寓居武进。精岐黄术，天性孝友，事八十岁老母，受敬不衰。为人正直，与人论古今节义事，辄慷慨奋发。阴行善，不求人知。业其道四十年，所著有《伤寒要诀》、《杂证全书》。
　　　　　郑汝炜

　　按《武进县志》：郑汝炜，字明甫，宛陵世冑，徙居武进。精岐黄，尤以刀圭擅长，每遇危险诸证，汝炜至立起，有华元化之风。前授太医院官，后隐迹悬壶，垂六十年，全活甚众，人皆德之。年八十卒。所著有《外科宗要》，授子文起续纂行世。
　　　　　祝道行

　　按《江阴县志》：祝道行，精习岐黄，康熙二十年大疫，奉文施药，加意问切，对证投剂，存活疫民无算。
　　　　　刘新国

　　按《济南府志》：刘新国，字师文，阳信人。父梦松，为德府良医生。新国于稷下尽得所学，而不以医名。博极群书，由贡授陕西镇安县令，侨寓三水，数载归里，求医者接踵户外，应手辄效。间有所酬，正色谢之，盖其志在活人，非以医为市也。安贫乐道二十余年。自识长逝月日于壁后，果不爽。时年八十二岁。病者梦之辄愈。
　　　　　凌凤仪

　　按《吴县志》：凌凤仪，字学川，原籍虞山。攻医，尤善针灸。丁卯岁病疫，江苏藩司刘鼎设局延凤仪疗治，民多全活。刘因给匾奖之曰儒望医宗。子佩，字玉声，习父业，为时所重。
　　　　　张璐

　　按《吴县志》：张璐，字路玉，吴之明医也。能审虚实，决死生。又所著《伤寒大成》、《诊宗三昧》、《医通》、《衍义》诸书，梓行于世。
　　　　　王宏翰

　　按《吴县志》：王宏翰，字惠源，原籍华亭，徙吴西城。博通儒理性学天文。因母病，精医，救沉疴，善著述，有《医学原始》、《四诊脉鉴》、《性原广嗣》、《古今医史》、《古今医籍志》、《伤寒纂读》、《病机洞垣》、《女科机要》、《幼科机要》、《本草性能》、《纲目刊补》、《明医指掌》诸书。
　　　　　俞同琇

　　按《吴县志》：俞同琇，字绅公，太保士悦裔孙。博通古今，通《灵》、《素》，治病辄痊，称儒医焉。
　　　　　汪光爵

　　按《吴县志》：汪光爵，字缵功，精于别脉，不拘古方，得以意为医之术。
　　　　　潘时

　　按《吴县志》：潘时，宇尔因，嗜古学，精医理，诊治辄效。《至讲司天伤寒》等书，皆有补于学者。
　　　　　陆承宣

　　按《吴县志》：陆承宣，字凤山，嘉兴人，陆忠宣贽后裔，有才力，居武职，后隐吴，精刀圭术，着《济人说》行世。子拱台，字明三，继业焉。
　　　　　刘维祥

　　按《吴县志》：刘维祥，字麟仪，庠生，居吴，精于幼科。识见卓越，投剂辄效，保婴甚众，民赖以多。嗣子嘉孙，字应泉，道亦大行。
　　　　　吴天爵

　　按《吴县志》：吴天爵，字修能，潜心医理，以实学济世，人咸赖以生全焉。
　　　　　余正宗

　　按《休宁县志》：余正宗，字秉赤，西门人。隐于医，殚精天人性命之旨，尝贮参附金石之饵，以杂药与人，不令知，以是活人者无算。又输田以助讲院，咸高其德。
　　　　　周英

　　按《休宁县志》：周英，字育之，临溪人。世业医，英尤专精，每诊视辄洞病源，投剂立效，多所全活。故虽寒家子，缙绅咸重之。
　　　　　程伯益

　　按《休宁县志》：程伯益，字长裕，北村人。精幼科，小儿就视填门，一涕目，即决受病浅深，一匕奏功，以神医著者七十年。
　　　　　余绍宁

　　按《新城县志》：余绍宁，字义周，袓籍南城，移居新城南机坳。幼读书，二十学医术，遍访明师，得异授，精通唐宋朱刘各家及《素问》、《针经》诸书，能预决人生死，往往奇中。其用药不循旧方，但对证发单，邑绅士咸服其小心精笃。又赋性慈爱，尤肯赈恤贫民，常制万病无忧丸施布，赖全活者甚众。各上台嘉其精笃，给送官带。巡道莫可期，服药得效，亦赐旌表。着医书二十卷，名《元宗司命》。其伤寒男妇内外针灸及小儿诸方，皆精备无遗。又着《道书全集》、《金丹秘旨》、《天时运气》诸书。及门二十余人。男景汤、景立俱能世其业。
　　　　　何明鼎

　　按《处州府志》：何明鼎，丽水人，字丹泉。居心慈祥，秉性狷介。业医，精方脉，尝备药济世，不分贫富，遇孤苦，自携炉炭煎煮活人。居常尤勤课子读书。长子远，饩邑庠；季子达，邑庠生，并着声名。仲子逵，复克接武世业。牟巡按给匾禔躬启后。
　　　　　燕士俊

　　按《仁和县志》：燕士俊，家贫力学。乙酉，江南兵败入浙，俊奉母避梁渚，母惊忧成疾，祷天剪股肉，母病得痊。后出寇肆掠，母病不起，哀毁几于灭性，终身布衣蔬食，其至孝性成如此。袓志学向以医名世，俊发其秘笈，潜心默识，治病每多奇效，所得即周贫乏。着有《保婴集》，未成而卒。其子喜时、来时，皆善成父志。
　　　　　罗慕庵

　　按《江南通志》：罗慕庵，徽籍，移家泰州。医不取利，其持论先调理而后汤药，灾疫流行，施药救人，全活无算。所著有《医宗粹言》四十卷行世。
　　　　　李熙春

　　按《苏州府志》：李熙春，字含章，郡人。精于治痘，有贵戚出镇浙江，舟至金昌，通诸公子痘发，敕府召医，知府武宏袓亲诣其居，延往镇所，调治月余，奏功告归。贵介出兼金以赠，命将领出郭送行。抵家，知府复踵门慰劳。先是巡抚周国佐诸孙病痘甚剧，熙春疗治之，巡抚给额奖曰一经独圣。
　　　　　黄铉

　　按《休宁县志》：黄铉，字公鼎。倜傥有气节，居乡党，纷难片言立解。曾登壬午武榜。其先世历以医博显，至铉而声望尤为所邑推重。
　　　　　徐成章

　　按《休宁县志》：徐成章，字绍云，屯溪人。幼颖悟，潜心《内经》、《素问》，精于医，而疡医尤称最，所全活者甚众。
　　　　　张靖

　　按《苏州府志》：张靖，字涵高，横渠后。少习举子业，既而弃去，谓人当以利济为事，然穷达有命，必俟显达而后云利济，徒虚语耳。因究心岐黄家言，尤精痧痘，视有神识。亲故贫交馈遗必却，即富室所赠，仍以饲饥絮寒。晚年，修辑谱牒，自宋迄今凡十八世，尤见敦本睦族之意云。
　　　　　王一凤

　　按《休宁县志》：王一凤，号绎州，白观人，太医院吏目。袓阳明，眼科独步，所济甚众。凤传其业，所疗立效。
　　　　　黄嘉章

　　按《休宁县志》：黄嘉章，号景文，居安人。自宋祥符间，御赐医博，世传医学，章精其术，着效驰名。
　　　　　曹建

　　按《江阴县志》：曹建，字心起，博学鸿儒，鼎革后业医，盛德慈和，人称国手。着刻医书行世，两举饮宾。抚外孙曹璋为嗣。
