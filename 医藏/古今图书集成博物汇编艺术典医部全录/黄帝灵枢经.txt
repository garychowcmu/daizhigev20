古今图书集成医部全录卷四十七

黄帝灵枢经

　　【马莳曰：灵枢者，《内经》篇名。盖《内经》为总名，中有《素问》八十一篇，《灵枢》八十一篇。《素问》曾经唐宝应年间启元子王冰有注，其《灵枢》自古迄今，并无注释，晋　皇甫士安以《针经》名之。按本经首篇九针十二原中，有先立《针经》一语，又《素问》八正神明论，亦岐伯云：法往古者，先知《针经》也。是《素问》之言，亦出自《灵枢》首篇耳。后世王冰释《素问》，以《灵枢》、《针经》杂名，宋　成无己释《伤寒论》及各医籍，凡引《灵枢》者，皆不曰《灵枢》而曰《针经》，其端皆始于皇甫士安也。但针经二字，止见于本经首篇，其余所论营卫输穴关格脉体经络病证，三才万象，靡不森具，虽每篇各病，必有其针，自后世易《灵枢》以《针经》之名，遂使后之学者，视此书止为用针，弃而不习，以故医无入门，术难精诣，无以疗疾起危，深可痛惜。岂知《素问》诸篇，随问而答，头绪颇多，大径殊少。《灵枢》大体浑全，细目毕具，犹儒书之有大学，三纲八目，总言互发，真医家之指南，其功当先于《素问》也。今愚析为九卷者，按班固《汉书》艺文志曰：《黄帝内经》十八卷，《素问》九卷，《灵枢》九卷，乃其数焉。又按《素问》离合真邪论，黄帝曰：夫九针九篇，夫子乃因而九之，九九八十一篇，以起黄钟数焉。大都神圣经典，以九为数，而九九重之，各有八十一篇。王冰分《灵枢》为十二卷，宋　史崧分为二十四卷者，皆非也。愚今分为九卷，一本之神圣遗意耳。后世《道德经》、《难经》俱八十一篇，其义仿此。然谓之曰《灵枢》者，正以枢为门户，阖辟所系，而灵乃至神至元之称，此书之功，何以异是！且愚注释此书，并以本经为照应，而《素问》有相同者，则援引之。至于后世医籍有讹者，则以经旨正之于分注之下。然后之学者，当明病在何经，用针合行补泻，则引而伸之，用药亦犹是矣。切勿泥为用针之书，而与彼《素问》有所轩轾于其中也。】
　　　　九针十二原篇第一
　　【马莳曰：内有九针之名、十二原穴，故名篇。自篇内小针之要以下，岐伯尽解于第三篇小针解内，故愚释此篇，即以小针解之义入之，不敢妄用臆说也。然《素问》有针解篇，亦与此二篇小同，当合三篇而观之，其义无余蕴矣。又旧本以第一篇为法天，第二篇为法地，三篇法人，四篇法时，五篇法音，六篇法律，七篇法星，八篇法风，九篇法野，乃后人袭本经七十八篇用针之意而分注之，殊不知彼乃论针而非论篇目也，甚为无理，故愚削之。】
　　黄帝问于岐伯曰：余子万民，养百姓，而收其租税。余哀其不给，而属有疾病。余欲勿使被毒药，无用砭石，欲以微针通其经脉，调其血气，营其逆顺出入之会。令可传于后世，必明为之法。令终而不灭，久而不绝，易用难忘，为之经纪；异其章，别其表里，为其终始。令各有形，先立《针经》。愿闻其情。岐伯答曰：臣请推而次之，令有纲纪，始于一，终于九焉。　　【马莳曰：此帝欲立《针经》，而伯遂推而次之也。】　　【张志聪曰：按帝经土设井，立步制亩，艺五谷，养万民，而收其租税，设有疾病，则不能力田以供余食矣。故帝立九针微针之法，传于后世，令终而不灭焉。毒药，所以攻疾也，砭石，所以泄邪也，二者皆攻泻之法。微针，能通调血气者也。逆顺出入者，皮肤经脉之血气，有逆顺之行，有出入之会。盖人秉天地之气所生，阴阳血气，参合天地之道，运行无息，少有留滞，则为疾病。故帝以天地人之道而立九针，用九针之法，以顺人之阴阳血气，而合于天道焉。明其理则易用，持于心则难忘。按篇名九针，而帝曰微针，伯曰小针，是九针之外，又立小针也。九针者，圣人起天地之数，始于一而终于九，九而九之，九九八十一，以起黄钟之数。用九针而合小针者，以阳数五，阴数五，五位相得，而各有合，以应河图之数也。帝继伏羲神农氏而作，即以两仪四象河图奇偶之数，用法于针，所以修身治国平天下，盖国以民为本也。】
　　请言其道。小针之要，易陈而难入。粗守形，上守神。神乎神，客在门。未睹其疾，恶知其原？刺之微，在速迟。粗守关，上守机。机之动，不离其空。空中之机，清静而微。其来不可逢，其往不可追。知机之道者，不可挂以发。不知机道，叩之不发。知其往来，要与之期。粗之闇乎。妙哉，工独有之。往者为逆，来者为顺。明知逆顺，正行无问。迎而夺之，恶得无虚？追而济之，恶得无实？迎之随之，以意和之，针道毕矣。 【恶，音乌，下同。空，上声。】　　【马莳曰：此详言小针之要，而针道之所以毕也。小针者，即上节微针也。小针之要，虽曰易陈而人实难入。粗工者，下工也。下工泥于形迹，徒守刺法，上工则守人之神。凡人之血气虚实，可补可泻，一以其神为主，不但用此针法而已也。所谓神者，人之正气也，神乎哉，此正气不可不守也。邪气之所感，有时如客之往来有期，名之曰客。客在门者，邪客于各经之门户也。若未能先睹何经之疾，则恶知其病源所在，自有所治之处哉？然既知病源，可行刺法，但刺之微妙，在于速迟，速迟者，即用针有疾徐之意也。粗工则徒守四肢之关节，而不知血气正邪之往来，上工则能守其机，即知此气之往来也。然此机之动，不离于骨空之中，骨空为各经之穴，其间气有虚实，而用针有疾徐，故空中之机，至清至静至微。针下既已得气，当密意守之勿失也。如气盛则不可补，故其来不可逢也。如气虚则不可泻，故其往不可追也。知机之道者，唯此一气而已，犹不可挂一发以间之。故守此气而勿失也。不知机之道者，虽叩之亦不能发，以其不知虚实，不能补泻，则血气已尽，而气故不下耳。由此观之，必能知其往来有逆顺盛虚之机，然后要与之期，乘气有可取之时。彼粗工冥冥，不知气之微密，其诚暗乎。妙哉，工独有之，真上工尽知针意也。所谓往来逆顺者，何哉？往者，其气虚小即为逆，故追而济之，以行补法，恶得无实？来者，形气将平即为顺，故迎而夺之，以行泻法，恶得无虚？此所以明知逆顺乃正行之道，而不必复问于人，惟以追之随之，而以吾意和之，此针道之所以毕也。按《素问》至真要大论，亦有明知逆顺正行无问二语。但彼论标本，而此论针法，辞同而义异也。】　　【张志聪曰：易陈难入者，易言而难着于人也。粗守形者，守皮脉肉筋骨之刺。上守神者，守血气之虚实而行补泻也。神乎神，甚赞其得神之妙。门者，正气出入之门。客在门者，邪循正气出入之所也。未睹其何经之疾，恶知其受病之原？言当先察其邪之所在而取之也。迟速，用针出入之疾徐也。粗守关者，守四肢之关节。上守机者，守其空而当刺之时，如发弩机之速也。不离其空者，乘空而发也。夫邪正之气，各有盛衰之时，宜补宜泻，当静守其空中之微，不可差之毫发。如其气方来，乃邪气正盛，邪气盛则正气大虚，不可乘其气来即迎而补之，当避其邪气之来锐。其气已往，则邪气已衰，而正气将复，不可乘其气往，追而泻之，恐伤其正气，在于方来方去之微，而发其机也。离合真邪论曰：俟邪不审，大气已过，泻之则真气脱，脱则不复，邪气复至而病益蓄，故曰，其往不可追，此之谓也。是以其来不可逢，其往不可追，静守于来往之间而补泻之，少差毫发之间则失矣。粗工不知机道，叩之不发，补泻失时，则血气尽伤，而邪气不下。知其往来者，知邪正之盛衰，要与之可取之期而取之也。粗工之暗，而良工独知之，是故工之所以异也。若气往则邪正之气虚小，而补泻之为逆。气来则形气邪气相平，而行补泻为顺。是以明知顺逆正行无间，知往来所处之时而取之也。迎而夺之者，泻也，故恶得无虚？追而济之者，补也，故恶得无实？迎之随之，以意和之，针道毕矣。】
　　凡用针者，虚则实之，满则泄之，宛陈则除之，邪胜则虚之。《大要》曰，徐而疾则实，疾而徐则虚。言实与虚，若有若无。察后与先，若存若亡。为虚为实，若得若失。虚实之要，九针最妙。补泻之时，以针为之。泻曰，必持内之，放而出之，排阳得针，邪气得泄。按而引针，是谓内温，血不得散，气不得出也。补曰，随之随之，意若妄之。若行若按，如蚊虻止，如留而逞，去如弦绝，令左属右，其气故止。外门已闭，中气乃实，必无留血，急取诛之。 【内同纳。】　　【马莳曰：此承上文而言用针之要，全凭虚实以为补泻也。凡用针者，其气口虚则当补之，故曰虚则实之也。其气口盛则当泻之，故曰满则泄之也。气口为百脉所朝，故候此以知盛虚。《素问》阴阳别论云：气口成寸，以决死生。血脉相结，则当去之，故曰宛陈则除之也。诸经邪盛，则当泻之，故曰邪胜则虚之也。《大要》有曰，凡欲补者，徐纳其针而疾出之则为补，故曰徐而疾则实也。凡欲泻者，疾纳其针而徐出之则为泻，故曰疾而徐则虚也。然言实与虚，真若有而若无者，盖实者止于有气，虚者止于无气，气本无形，似在有无之间耳。察后与先，真若存而若亡者，盖实者先虚而后实，若亡而又若存也。虚者先实而后虚，若存而又若亡也。亦以虚实本于一气，似在存亡之间耳。为虚为实，真若得而若失者，盖泻之而虚，恍然若有所失，补之而实，怭然若有所得，亦以虚实本于一气，似在得失之间耳。由此观之，则虚实二字，实为用针之要，其九针之最妙者乎！因虚而补之以时，因实而泻之以时，不过以针为之而已。其泻者，始必持针以纳之，终必放针以出之，排阳气以得针，则邪气自得泄矣。其补者按而引针以入之，是谓内温，使血不得散，气不得出，此则所以补之也。补之者，随之也。随之之意，若人之意，妄有所之，若人之出妄有所行，若人之指妄有所按，如蚊虻止于其中，如有所留而复有所还，及针将去时，如弦之绝，即始徐而终疾者也。右手出针而左手闭其外门，乃令左属右之法，其正气已止于其中，门户已闭于其外，中气乃实，必无留血，如有留血，当急取以责之。但此补法，必无留血者也。按此节明解于小针解篇，彼《素问》针解篇，所解与此稍异。】　　【张志聪曰：所谓虚则实之者，气口虚而当补之也。满则泄之者，气口盛而当泻之也。宛陈则除之者，去脉中之蓄血也。邪胜则虚之者，言诸经有盛者皆泻其邪也。徐而疾则实者，徐内而疾出也。疾而徐则虚者，疾内而徐出也。言实与虚若有若无者，实者有气虚者无气也。察后与先若亡若存者，言气之虚实补泻之先后也。察其气之以下与常存也。为虚为实若得若失者，言补者怭然若有得也，泻则恍然若有失也。此以上论小针之法，后此则论九针之法也。盖首篇统论小针及九针之道，是以前后论小针，而详释于小针解中，此节论九针，故详释于九针论内，而小针解中不与也。虚实之要，九针最妙，为其各有所宜也。补泻之时，以针为之者，与气开阖相得也。排阳得针者，排针而得阳气也。得其正气则邪气去矣。内温者，针下热也，谓邪气去而正气不出也。此论泻邪而养其正也。随之者，追而济之也。之，往也。若妄之者，虽追之而若无有所往。若行若按，如蚊虻止如留而还也。去如弦绝者，疾出其针也。令左手按痏，右手出针，其正气故得止于内，而外门已闭，中气乃实矣。此补正运邪之法，故必无留血。设有留血，急取而诛之，庶无后患也。】
　　持针之道，坚者为宝。正指直刺，无针左右。神在秋毫，属意病者，审视血脉，刺之无殆。方刺之时，必在悬阳，及与两卫。神属勿去，知病存亡。血脉者在腧横居，视之独澄，切之独坚。　　【马莳曰：此言持针之道，在守医者之神气，以视病者之血脉也。持针之道，贵于至坚，故坚者为宝。既以坚持其针，乃正指而直刺之，无得轻针左右，当自守神气，不可眩惑，其妙在于秋毫之间而已。上文言上守神者，病者之神气，而此曰神在秋毫，神属勿去，乃医工之神气也。所谓神在秋毫者，何哉？须知属意于病者，审视其血脉之虚实而刺之，则无危殆矣。方刺之时，又在扬吾之卫气为阳气者，精爽不昧。而病人之卫气亦阳气也，当彼此皆扬，使吾之神气，属意于病者而勿去，则病之存亡可得而知也。然血脉何以验之？在于各经腧穴而横居其中者是也。视之独澄，切之独坚，此其为血脉耳。然必先自守其神，而后可以视病人之血脉，其乃要之要乎？】　　【张志聪曰：坚者，手如握虎也。正指直刺者，义无邪下，欲端以正也。神在秋毫，审视病者，静志观病，人无左右视也。悬阳，心也。心藏神，方刺之时，得之于心，则神属于病者，而知病之存亡矣。经云：取血于荣，取气于卫。卫气行阳行阴者也，故于两卫间以取阴阳之气。卫气行篇曰：是故谨候气之所在而刺之，是谓逢时。病在于三阳必候其气在阳分而刺之，病在于三阴，必候其气在阴分而刺之。腧，经腧也。刺节真邪篇曰：六经调者，谓之不病。一经上实下虚而不通者，此必有横络，盛加于大经，令之不通，视而泻之此所谓解结也。故有血络横在于经腧者，当视之独清，切之独确而去之也。】
　　九针之名，各不同形。一曰镵针，长一寸六分；二曰员针，长一寸六分；三曰鍉针，长三寸半；四曰锋针，长一寸六分；五曰铍针，长四寸广二分半；六曰员利针，长一寸六分；七曰毫针，长三寸六分；八曰长针，长七寸；九曰大针，长四寸。镵针者，头大末锐，去泻阳气。员针者，针如卵形，揩摩分间，不得伤肌肉，以泻分气。鍉针者，锋如黍粟之锐，主按脉勿陷，以致其气。锋针者，刃三隅以发痼疾。铍针者，末如剑锋，以取大脓。员利针者，大如牦，且员且锐，中身微大，以取暴气。毫针者，尖如蚊虻喙，静以徐往，微以久留之而养，以取痛痹。长针者，锋利身薄，可以取远痹。大针者，尖如挺，其锋微员，以泻机关之水也。九针毕矣。【镵，鉏衔切。鍉，音低。铍，篇宜切。喙，呼对切。牦，音离。】　　【马莳曰：此言九针之体而及其所以为用也。大义见于本经九针篇第七十八论，故此不详解之。】　　【张志聪曰：九针者，有九者之名，有九者之形，各随其所宜而用之，九针之论毕矣。】
　　夫气之在脉也，邪气在上，浊气在中，清气在下。故针陷脉则邪气出，针中脉则浊气出，针太深则邪气反沉病益。故曰，皮肉筋脉，各有所处。病各有所宜，各不同形，各以任其所宜，无实无虚。损不足而益有余，是谓甚病，病益甚。取五脉者死，取三脉者恇；夺阴者死，夺阳者狂。针害毕矣。　　【马莳曰：此言三气之当刺，而又举针害以为戒也。邪气之中人也高，凡风寒暑雨之邪，由风府风门而入，故曰邪气在上也。水谷皆入于胃，其精微之气，上注于肺，而寒温不适，饮食不节，则浊气留独于肠胃而病生，故曰浊气在中也。清湿之地气中人也，必从足始，故曰清气在下也。治之者必针于上，以攻其陷脉，则上之邪气可出。针其中脉，以取足阳明胃经之合，即三里穴，则中之浊气可出。然针之勿宜太深。正以浅浮之病，不欲深刺，若刺之深，则邪气从之反沉而病益也。故曰，皮肉筋脉经络，各有所处，九针各不同形，各当任其所宜，无实其实而益其有余，无虚其虚而损其不足。若实实虚虚，是谓甚人之病，彼病反益甚也。凡病在中气不足，用针以大泻其诸经之脉，则五脏皆虚，故曰取五脉者死。手足各有三阳，若尽泻三阳之气，则病人恇然而形体难复，故曰取三脉者恇。本经玉版篇云：追之五里，中道而止，五至而已，五往而脏之气尽。言五里系手阳明大肠经穴，乃禁刺者也。追之五里以泻之，中道以出针，又复刺之者五，则五次泻之，而脏之气已尽。所谓脏者，手太阴肺经也。肺为百脉之宗，故曰夺阴者死也。取三阳之脉而夺之已尽，故曰夺阳者狂也。】　　【张志聪曰：此复论小针刺邪之法，而并论其要害焉。风雨寒暑之中人也高，故邪气在上也。水谷人胃，其精气上注于肺，浊留于肠胃，寒温不适，饮食不节，病生于肠胃，故浊气在中也。清湿地气之中人也，必从足始，故清气在下也。陷脉，额颅之脉，显陷于骨中，故针陷脉则阳之表邪去矣。中脉，足阳明之合三里穴也，针太深则邪气反沉者，言浮浅之病，不欲深刺也，深则邪气从之人，故曰反沉也。皮肉筋骨，各有所处者，言经络各有所主也。故病各有浅深之所宜，形有皮肉筋脉之不同，各随任其宜而刺之，无实实，无虚虚。若损不足而益有余，则病益甚矣。五脉，五脏诸阴之脉也。如中气不足，则血脉之生原已虚，再大泻其诸阴之脉，是虚于中而脱于外也。三脉，三阳之脉。恇，怯也。言尽泻三阳之气，令病人怯然不复也。夺阴者死，言取人之五里五往者也。玉版篇曰：迎之五里，中道而止，五至而已，五往而脏之气尽矣。夺阳者狂，正言取之五里而或夺其阳也。此论针之为害毕矣。　张开之曰：取尺之五里，取皮肤阳分之气血也。而曰夺阴者，谓阳分之气血，生于五脏之阴也。病在中气不足，而大泻诸阴之脉者死，谓诸阴之脉，生于中焦之阳明，阳生于阴而阴生于阳也。】
　　刺之而气不至，无问其数。刺之而气至，乃去之，勿复针。针各有所宜，各不同形，各任其所为。刺之要，气至而有效。效之信，若风之吹云，明乎若见苍天。刺之道毕矣。　　【马莳曰：此又言刺道之要，以气之至与不至为度也。凡刺之而气尚未至，当无问其数以守之，所谓如待贵人不知日暮者是也。若刺之而气已至，则乃去其针耳。上文曰，皮肉筋脉，各有所处，病各有所宜，各不同形，各以任其所宜，而此又重言针各有所宜，各不同形，各任其所为者，叮咛之意也。所谓刺之而气至，乃去之勿复针者，何也？正以刺之为要，既以气至而有效，则信哉有效之时，若风吹云，明乎若见苍天，此为有效之验也。】　　【张志聪曰：此言刺之效，以得气为要也。上文言病各有所宜，此言针各有所宜，而有大小长短之形不同，各任其所宜而用之也。若风之吹云，明乎若见青天，邪散而正气光明也。】
　　黄帝曰：愿闻五脏六腑所出之处。岐伯曰：五脏五腧，五五二十五腧。六腑六腧，六六三十六腧。经脉十二，络脉十五，凡二十七气。以上下所出为井，所溜为荣，所注为输，所行为经，所入为合，二十七气所行，皆在五腧也。【溜、流同。】　　【马莳曰：此言脏腑有井荣腧原经合之穴，皆经络之脉所由行也。五脏者，心肝脾肺肾也。每脏有井荥输经合之五腧，则五五二十五腧也。六腑者，胆胃大肠小肠三焦膀胱也。每腑有井荥腧原经合之六腧，则六六三十六腧也。夫脏有五，腑有六，而又加心包络一经，则经脉计有十二。十二经有十二络穴，而又加以督之长强、任之尾翳及脾又有大包，则络脉计有十五。以十二而加十五，凡有二十七气也。以此井荣腧原经合之腧，而行上行下。其始所出之穴，名为井穴，如水之所出，从山下之井始也，如肺经少商之类。水从此而流，则为荥穴，荥者，释文为小水也，如肺经鱼际之类。又从此而注，则为腧穴，输者，注此而输运之也，如肺经太渊之类。又从而经过之，则为经穴，如肺经经渠之类。又从而水有所会则为合穴，如肺经尺泽之类。是二十七气所行，皆在此井荥腧经合之五腧耳。言五腧而不言原穴者，以阴经有腧而无原，而阳经之原以腧并之也。此十五络穴，据本经经脉篇而言。《难经》不言长强、尾翳，而言阳蹺、阴蹺者，非经旨也。又据《素问》平人气象论则胃有二络，乃丰隆、虚里。观脾有二络，公孙、大包，则胃宜有二络也。】　　【张志聪曰：此言用针者，当知脏腑经脉之血气生始出入。夫荣卫气血，皆生于胃腑水谷之精。荣行脉中，卫行脉外。血行脉中，气行脉外。然脉内之血气，从络脉而渗灌于脉外，脉外之气血，从络脉而溜注于脉中，外内出入之相通也。五脏内合五行，故其腧五。六腑外合六气，故其腧六。盖六气生于五行，而有二火也。经脉十二，六脏六腑之经脉也。络脉十五，脏腑之十二大络，及督脉之长强，任脉之尾翳，脾之大包。凡二十七脉之血气，出入于上下手足之间，所出为井，所溜为荥，所注为输，所行为经，所入为合。此二十七气之所行，皆在于五腧。盖十二经脉之血气，本于五脏五行之所生，而脉外皮肤之气血，出于五脏之大络，溜注于荥输，而与脉内之血气，相合于肘膝之间。此论脏腑经脉之血气出入。】
　　节之交，三百六十五会。知其要者，一言而终，不知其要，流散无穷。所言节者，神气之所游行出入也，非皮肉筋骨也。　　【马莳曰：此言节之所交，正神之所出入，此其为要之当知也。凡节之所交，计三百六十五会，实经络渗灌诸节者也。此节者，乃要之所在，故能知其要，可一言而终，不知其要，则流散无穷矣。且节者，即神气之所游行出入也，非皮肉筋骨之谓也。由此观之，则欲行针者，当守其神，而欲守神者，当知其节，学者可不于三百六十五会而求之哉？】　　【张志聪曰：此言刺节者，当知神气之所出入也。神气者，真气也，所受于天，与谷气并而充身者也。故知其要，一言而终，不知其要，流散无穷。此络脉之渗灌诸节，非皮肉筋骨也。】
　　观其色，察其目，知其散复。一其形，听其动静，知其邪正。右主推之，左持而御之，气至而去之。　　【马莳曰：此又言用针之法，察色辨形，以详审之，然后可以行针也。人之五色，皆见于目，故上工睹其色，必察其目，知其正气之散复。又必一其形，听其动静。凡尺之小大缓急滑濇，无不知之，遂以言其所病，然后能知虚邪正邪之风。由是右手主于推之，所以入此针也。左手则持针而御之，然后可以出此针也。正以候其补泻已调，气之已至，始去其针也。】　　【张志聪曰：此言上工观五色于目，知色之散复，即知病之散复矣。知其邪正者，知论虚邪与正邪之风也。右主推之，右持而御之者，言持针而出入也。气至而去之者，言补泻气调而去之也。】
　　凡将用针，必先诊脉，视气之剧易，乃可以治也。五脏之气，已绝于内，而用针者反实其外，是谓重竭。重竭必死，其死也静。治之者辄反其气，取腋与膺。五脏之气，已绝于外，而用针者反实其内，是谓逆厥。逆厥则必死，其死也躁。治之者反取四末。　　【马莳曰：此又言用针之要，必先诊脉，而误治者所以害人也。凡将用针，必先诊脉，视脉气之剧易，乃可以治之。五脏之气，已绝于内，则脉口气内绝不至。内绝不至，谓重按之而脉不至，当实其内焉可也。而用针者，反取其外之病处，与阳经之合穴，有留针以致阳气，阳气至则内重竭，重竭则死。其死也，无气以动，故静。所谓反实其外者，即辄反其气，取腋与膺。腋与膺者，诸脏穴之标也，外也。五脏之脉，已绝于外，则脉口之气，外绝不至。外绝不至，谓轻举之而脉不至，当实其外焉可也。而用针者，反实其内，取其四末之穴，即井荥腧经合诸脏穴之本也，内也。乃留针以致其阴气，则阳气入，阳气入则厥逆，厥逆则必死。其死也，阴气为阳搏而有余，故躁。夫阳气内入，而阴气有余，故阳入则躁也。按此节以脉口气内绝不至为阴虚，理当补阴，即补脏。脉口气外绝不至，理当补阳，即补腑。《难经》以寸口之心肺为外为阳，尺之肾肝为内为阴，臆说也。】　　【张志聪曰：此言用针者，必先诊脉，视五脏之气剧易，乃可以洽也。所谓五脏之气，已绝于内者，脉口气内绝不至，反取其外之病处，与阳经之合，有留针以致阳气，阳气至则内重竭，重竭则死矣。无气以动，故静。此言五脏之阴，生于中焦之阳，故外致其阳则内重竭矣。五脏之气，已绝于外者，脉口气外绝不至，反取其四末之输，有留针以致其阴气，阴气至则阳气反入，入则逆，逆则死矣。其死也，阴气有余，故躁。此言阴内而阳外，阳气内入则为逆矣。】
　　刺之害中而不去，则精泄；害中而去，则致气。精泄则病益甚而恇，致气则生为痈疡。【中，去声。】　　【马莳曰：此承上文而言行针之误也。凡刺者泻实，既中其害，则当去其针，而久之不去，则精气反泄，所以病益甚而恇也。凡刺者补虚，既中其害，则当留针，而遂乃去之，则邪气仍致，所以生为痈疡也。彼寒热病篇乃曰，不中而去则致气，是亦本泻实者而言也。盖言不中其害，而疾去其针，则邪气仍在，所以生为痈疽也。痈疽与痈疡无异。】　　【张志聪曰：此言取气之太过不及，而皆能为害也。夫气生于精，故刺之害中病而不去其针，则过伤其气，而致泄其生原，故病益甚而恇。刺之害中而即去其针，邪未尽而正气未复，则致气留聚而为痈疡。痈疽篇曰：经脉流行不止，与天同度，与地合纪。天宿失度，日月薄蚀；地经失纪，水道流溢。血脉荣卫，周流不休，气血不通，故为痈肿。盖荣卫气血运行于外内上下之不息也。是以首篇与第八十一篇，始终论精气之生始出入。若阴阳不调，血气留滞，则为痈疡矣。】
　　五脏有六腑，六腑有十二原，十二原出于四关，四关主治五脏。五脏有疾，当取之十二原。十二原者，五脏之所以禀三百六十五节气味也。五脏有疾也，应出十二原。十二原各有所出。明知其原，睹其应，而知五脏之害矣。阳中之少阴，肺也，其原出于太渊，太渊二。阳中之太阳，心也，其原出于大陵，大陵二。阴中之少阳，肝也，其原出于太冲，太冲二。阴中之至阴，脾也，其原出于太白，太白二。阴中之太阴，肾也，其原出于太溪，太溪二。膏之原，出于鸠尾，鸠尾一。肓之原，出于脖胦，脖胦一。凡此十二原者，主治五脏六腑之有疾者也。【脖，蒲没切。胦，乌朗切。】　　【马莳曰：此言五脏六腑之有疾者，当取之十二原穴也。内有五脏，外有六腑，以为之表裹。脏腑有十二原穴，十二原穴出于四关。四关者，即手肘足膝之所，乃关节之所系也。故凡井荥俞经合之穴，皆手不过肘而足不过膝也。此四关者，主治五脏。凡五脏有疾，当取之十二原，正以十二原者，五脏之所以禀三百六十五节之气味也。故五脏有疾，应出于十二原。十二原各有所出，必明知其原，睹其应，而知五脏之为害矣。故心肺居于膈上，皆为阳。阳中之少阴，肺也，其原出于太渊，左右各一，在掌后陷中，肺脉所注为俞土，针二分，留二呼，灸三壮。阴经无原，俞穴代之，余仿此。阳中之太阳，心也，其原出于大陵，左右各一，系手厥阴心包络经所注为俞土。此经代心经以行事，故不曰本经之神门，而曰包络经之大陵。在掌后骨下两筋间，针六分，留七呼，灸三壮。肾肝居于膈下，而脾居中州，皆为阴。阴中之少阳，肝也，其原出于太冲，左右各一，在足大指本节后二寸动脉应手陷中，肝脉所注为俞土，针三分，留七呼，灸三壮。阴中之至阴，脾也，其原出于太白，左右各一，在足大指内侧内踝前核骨下陷中，脾脉所注为俞土，针三分，留七呼，灸三壮。阴中之太阴，肾也，其原出于太溪，左右各一，在足内踝后跟骨上，动脉陷中，男子妇人病，有此脉则生，无则死，肾脉所注为俞土，针三分，留七呼，灸三壮。膏之原，出于鸠尾，其穴一，一名尾翳，一名(骨曷)骭，在臆前蔽骨下五分，人无蔽骨者，从岐骨下一寸即是，曰鸠尾者，言其骨垂下如鸠尾形也，禁灸，大妙手方可针之也。肓之原出于脖胦，其穴一，一名下气海，一名下肓，在脐下一寸半宛宛中，男子生气之海，针八分，得气泻后宜补之，灸七壮。按本篇止言五脏之原，而不言六腑，乃以鸠尾、脖胦足之。《难经》六十六难，则五脏之外，言少阴之原出于兑骨，胆之原出于丘墟，胃之原出于冲阳，三焦之原出于阳池，膀胱之原出于京骨，大肠之原出于合谷，小肠之原出于腕骨，则始于十二原为悉耳。】　　【张志聪曰：此论气味所生之津液，从脏腑之膏肓，外渗于皮肤络脉，化赤为血，荣于经俞，注于脏腑，外内出入之相应也。津液者，水谷气味之所生也。中焦之气，蒸津液，化其精微，发泄于腠理，淖泽注于骨，补益脑髓，润泽皮肤，是津液注于三百六十五节，而渗灌于皮肤肌腠者也。溢于外，则皮肉膏肥；余于内，则膏肓丰满。盖膏者脏腑之膏膜，肓者肠胃之募原也。气味所生之津液，从内之膏肓，而淖泽于外，是以膏肥之人，其肉淖而皮纵缓，故能纵腹垂腴，外内之相应也。痈疽章曰：中焦出气如露，上注溪谷而渗孙脉，津液和调，变化而赤为血。血和则孙脉先满溢，乃注于络脉；皆盈，乃注于经脉。阴阳已张，因息乃行，行有经纪，周有道理，与天合同，不得休止。夫溪谷者，皮肤之分肉，是津液外注于皮肤，从孙络化赤，而注于脏腑之原经，故曰，十二原者，五脏之所以禀三百六十五节气味也。四关者，两肘、两腋、两髀、两腘，皆机关之室，真气之所过，血络之所游行者也。十二原出于四关，四关主治五脏者，谓脏合腑而腑有原，原有关而关应脏，脏腑阴阳相合，外内出入之相通也。故曰，明知其原，睹其应，而知五脏之害矣。肝心脾肺肾，内之五脏也。阳中之少阴，阴中之少阳，五脏之气也。故脏腑有病取之经脉之原也。】
　　胀取三阳，飧泄取三阴。
　　【马莳曰：此言胀与飧泄，各有所取之经也。凡病胀者，当取足三阳经，即胃胆膀胱也。凡飧泄者，当取足三阴经，即脾肝肾也。】　　【张志聪曰：胀取三阳，飧泄取三阴，此病在三阴三阳之气而取之气也。此论血气生始出入之原，故篇名九针十二原，谓九针之道与阴阳血气之相合也。】
　　今夫五脏之有疾也，譬犹刺也，犹污也，犹结也，犹闭也。刺虽久，犹可拔也；污虽久，犹可雪也；结虽久，犹可解也；闭虽久，犹可决也。或言久疾之不可取者，非其说也。夫善用针者，取其疾也，犹拔刺也，犹雪污也，犹解结也，犹决闭也。疾虽久，犹可毕也。言不可治者，未得其术也。　　【马莳曰：此详喻久疾，犹可治也。】　　【张开之曰：百病之始生也，皆生于风雨寒暑，阴阳喜怒，饮食居处，大惊卒恐，则血气分离，阴阳破散，经络厥绝，脉道不通。夫风雨寒暑，大惊卒恐，犹刺犹污，病从外入；阴阳喜怒，饮食居处，犹结犹闭，病由内生者也。千般疢难，不出外内二因。是以拔之雪之，仍从外解；解之决之，从内解也。知斯二者，病虽久犹可毕也。言不可治者，不得其因也。　张玉师曰：污在皮毛，刺在肤肉，结在血脉，闭在筋骨。】
　　刺诸热者，如以手探汤；刺寒清者，如人不欲行。阴有阳病者，取之下陵三里，正往无殆，气下乃止，不下复始也。疾高而内者，取之阴之陵泉；疾高而外者，取之阳之陵泉也。　　【马莳曰：此言诸病各有当治之穴也。凡刺诸热者，如以手探汤，其热可畏也；刺寒冷者，如人不欲行，其寒可畏也。阴经有阳病者，当取之下陵三里，系足阳明胃经穴。用针以正往者则无殆，候其气至乃止，针如不下，当复始也。疾高而在内者，当取之下，故阴陵泉在膝下内廉，系足太阴脾经穴，必取此而刺之，所以应其上之内也。疾高而在外者，亦当取之下，故阳陵泉在膝下外廉，系足少阳胆经穴，必取此而刺之，所以应其上之外也。下陵三里，即三里穴，义见下本输篇。】　　【张志聪曰：寒热风雨，寒暑之外袭也。故刺诸热者，如以手探汤，谓热在皮肤，所当浅取之也。寒清者，内因之虚寒，宜深取之，静以守气，故如人不欲行也。阴有阳疾者，阳邪而入于内也。下陵三里，在膝下三寸，足阳明之经，阳明之宅阖也。正往无殆，气下乃止，使即从下解也。疾高而内者，里阴之病见于上也。阴陵泉乃太阴之经，太阴之主开也。使在内之病，从开而上出也。盖言阳病之入于内者，即从下解，阴病之出于上者，即从外解也。疾高而外者，外邪高而病在外之下也。阳陵泉，乃少阳之经，少阳之主枢也。盖邪在高而欲下入于内，故使从枢外出，勿使之内入也。　张玉师曰：疾高而取阴之陵泉、阳之陵泉，应司天在泉，上下相通，从气而上出也。】
　　　　本输篇第二
　　【输俞腧三者，古通用。输者，以其脉气之转输也。俞者从省，腧从肉。本篇输字，是言推本谷经之有腧穴也，故名篇。】
　　黄帝问于岐伯曰：凡刺之道，必通十二经络之所终始，络脉之所别处，五输之所留，六腑之所与合，四时之所出入，五脏之所溜处，阔数之度，浅深之状，高下所至。愿闻其解。岐伯曰：请言其次也。肺出于少商，少商者，手大指端内侧也，为井木；溜于鱼际，鱼际者，手鱼也，为荥；注于太渊，太渊，鱼后一寸陷者中也，为腧；行于经渠，经渠，寸口中也，动而不居为经；入于尺泽，尺泽，肘中之动脉也，为合。手太阴经也。　　【马莳曰：此言肺经井荥俞经合之穴也。十二经者，手足经各有三阴三阳也。十二络者，十二经各有一络穴，惟脾有公孙、大包二络，其督脉经之长强，任脉经之尾翳，共有十五络穴也。五输者，即每经之井荥输经合也。六腑者，胆胃大小肠膀胱三焦也。凡经脉之所出者为井，所流者为荥，所注者为俞，所行者为经，所入者为合，如水之出于谷井，而流之注之经之，始有所合也。阳经则有原穴，遇俞穴并过之，故治原即所以治俞也。阴经止有俞穴，遇俞穴即代之，故治俞即所以治原也。阳经之井属庚金，以阴经之井乙木为之合。阴经之井属乙木，以阳经之井庚金为之合。阳井金生阳荥水，阳荥水生阳俞木，阳俞木生阳经火，阳经火生阳合土。阴井木生阴荥火，阴荥火生阴俞土，阴俞土生阴经金，阴经金生阴合水。此五行相生之次也。试以肺经言之：肺出于少商，手大指端内侧也，为井木，去爪甲如韭叶，针一分，留三呼，泻五吸，不宜灸。溜者，流也，流于鱼际，即手之鱼肉也，为荥火，在大指本指后内侧陷中，针一分，留三呼，灸三壮。注于太渊，鱼后一寸陷者中也，为俞土，在掌后陷中，针一分，留二呼，灸三壮。行于经渠，寸口中也，动而不居，为经金，在寸口陷中，针一分，留三呼，禁灸。入于尺泽，肘中约纹之动脉也，为合水，针三分，留三呼，灸三壮。此皆手太阴肺经之穴也。】　　【张志聪曰：按经络之终始，手之三阳从手走头，足之三阳从头走足，足之三阴从足走腹，手之三阴从腹走手，始于肺而终于肝，常荣无已，终而复始，此血气循行之终始也。本篇论五脏六腑之脉，皆出于指井，溜于荥，注于输，行于经，入于合，从四肢而通于脏腑，此经脉之终始也。络脉之所别处者，脏腑之经别大络与经脉缪处，通血脉于孙络，渗出于皮肤者也。五脏之所留，六腑之所与合，谓五脏之五俞，六腑之六俞也。四时之所出入，血气随四时之气而生长收藏也。五脏之所溜处，谓五脏之血气溜于脉中，变见于气口，五脏之气血，溜于脉外，从五里而变见于尺肤，此五脏之血气，溜于皮肤经脉之外内者也。阔数，宽窄也。夫经脉有三百六十五穴会，络脉有三百六十五穴会，孙络亦有三百六十五穴会，经脉宽大，孙络窄小，故有阔数之度也。浅深者，络浅而经深也。高下所至者，血气之上下循行也。次，序也。井者，木上有水，乃淡渗皮肤之血，从井木而溜于脉，中注于腧，行于经，动而不居，行至于肘膝，而与经脉中之血气相合者也。肺心肝脾肾，内之五脏也。胆胃大肠小肠三焦膀胱，内之六腑也。手足太阴少阴太阳少阳，外之经气也。肺出于少商者，谓脏腑之血气，从大络而注于孙络皮肤之间，肺脏所出之血气，从少商而合于手太阴之经也。少商在手大指内侧，去爪甲如韭叶许，为井木。鱼际在大指下高起之白肉际，为荥火，有如鱼腹，因以名之。太渊在鱼后陷中，为腧土。经渠寸口中动脉，为经金。尺泽在肘中，为合水。】
　　心出于中冲，中冲，手中指之端也，为井木；溜于劳宫，劳宫，掌中中指本节之内间也，为荥；注于大陵，大陵，掌后两骨之间方下者也，为腧；行于间使，间使之道，两筋之间三寸之中也，有过则至，无过则止，为经；入于曲泽，曲泽，肘内廉下陷者之中也，屈而得之，为合。手少阴也。【间使之间，去声。】　　【马莳曰：又以手厥阴心包络经言之。出于中冲，在手中指之端，为井木，去爪甲如韭叶陷中，针一分，留三呼，灸一壮。溜于劳宫，在掌中，即中指本节后之内间也，为荥火，针三分，留六呼，禁灸。注于大陵，在掌后两骨之间方下者也，为俞土，针五分，留七呼，灸三壮。行于间使，间使脉行两筋之间，三寸之中，有过者，有病也，有病则其脉至，无病则其脉止，所行为经金，针三分，留三呼，灸三壮。入于曲泽，即肘内廉下陷者之中也，屈肘而得之，所入为合水，针三分，留七呼，灸三壮。此皆手少阴心经之穴也。盖心为五脏六腑之大主，不可受病，而心包络与心经相通，代君主以行事者也。凡刺穴者，刺心包络而已。故此诸穴，本系心包络经，而遂以手少阴心经名之也。大义见后邪客篇六、七、八节。】　　【张志聪曰：手少阴，心脉也；中冲，包络之经也。心主血而胞络主脉，君相之相合也。心出于中冲者，心脏所出之血气，渗于皮肤之间，从中冲之井，而行于手厥阴之经也。间使者，君相间行之使道，如心脏之血气，有过于包络之中则至，无过于包络之脉中则止，谓止于经处，而不行过于肘中，与包络之血脉相合，乃自入于手少阴经也。故始曰心，末日手少阴也。然其中皆手厥阴心主包络之五腧，盖血者，心神之化，心与包络血脉相通，心脏所出之血气，间行于手少阴之经、手厥阴之经也。】
　　肝出于大敦，大敦者，足大指之端，及三毛之中也，为井木；溜于行间，行间，足大指间也，为荥；注于太冲，太冲，行间上二寸陷者之中也，为腧；行于中封，中封，内踝之前一寸半陷者之中，使逆则宛，使和则通，摇足而得之，为经；入于曲泉，曲泉，辅骨之下，大筋之上也，屈膝而得之，为合。足厥阴也。　　【马莳曰：此言肝经井荥俞经合之穴也。肝出于大敦，在足大指之端，三毛之中也，为井木，去爪甲如韭叶。一云内侧为隐白，外侧为大敦。针三分，留十呼，灸三壮。流于行间，在足大指缝间，动脉应手之陷中，为荥火，针三分，留三呼，灸三壮。注于太冲，在行间上二寸陷者之中，动脉应手，为俞土。《素问》上古天真论：女子二七太冲脉盛，月事以时下，故能有子。又诊病人太冲脉有无，可以决死生。针三分，留十呼，灸三壮。行于中封，在内踝之前一寸半筋裹宛宛陷中，使针而逆其气，是谓迎之也，迎而泻之，则宛宛中之穴，可得使其气既和，则其气自通，摇其足而得之，为经金，针四分，留七呼，灸三壮。入于曲泉，在膝辅骨之下，大筋之上，屈膝横纹头取之，为合水，针六分，留十呼，灸三壮。此皆足厥阴肝经之穴也。】　　【张志聪曰：宛，郁也。所行为经者，如经行之道路，所以通往来之行使，故所行之血气，厥逆则郁滞其间而不行，如往来之血气相和，则通行于经脉中矣。】　　【张玉师曰：此二句证明脉内之气血，从井而行于合。】
　　脾出于隐白，隐白者，足大指之端内侧也，为井木；溜于大都，大都，本节之后下陷者之中也，为荥；注于太白，太白，腕骨之下也，为俞；行于商丘，商丘，内踝之下陷者之中也，为经；入于阴之陵泉，阴之陵泉，辅骨之下陷者之中也，伸而得之，为合。足太阴也。　　【马莳曰：此言脾经井荥俞经合之穴也。脾出于隐白，在足大指之端内侧，为井木，去爪甲如韭叶，针一分，留三呼，灸三壮。流于大都，在本节之后内侧陷者之中，赤白肉之际，为荥火，针三分，灸三壮。注于太白，在内踝前核骨下陷中，为俞土，针三分，灸三壮。行于商丘，在内踝之下陷者之中，为经金，针三分，灸三壮。人于阴陵泉，在膝内廉辅骨之下陷者之中，伸足而得之，为合水。取曲泉当屈膝，取阴陵泉当伸足，与外廉阳陵泉相对，针五分。此皆足太阴脾经之穴也。】　　【张志聪曰：夫天气在上，水泉在下，地居于中，脾为阴中之至阴，而主坤土。不曰阴陵泉，而曰阴之陵泉，谓地下之泉水也。】
　　肾出于涌泉，涌泉者，足心也，为井木；溜于然谷，然谷，然骨之下者也，为荥；注于太溪，太溪，内踝之后跟骨之上陷者中也，为腧；行于复溜，复溜，上内踝二寸，动而不休，为经；入于阴谷，阴谷，辅骨之后，大筋之下，小筋之上也，按之应手，屈膝而得之，为合。足少阴经也。　　【马莳曰：此言肾经井荥俞经合之穴也。肾出于涌泉，在足心，为井木，屈足蜷指，足心宛宛陷中，跪取之，针三分，留三呼，无令出血，灸三壮，灸不及针。流于然谷，在然骨之下，为荥火，一名龙渊，足内踝起大骨一寸下陷中，针三分，留三呼，不宜见血，令人立饥，灸三壮。注于太溪，在内踝之后，跟骨之上，动脉应手，为俞土。男女有此脉则生，无此则死。针三分，留七呼，灸三壮。行于复溜，在足内踝上二寸筋骨陷中，其脉动而不休，为经金，前旁骨是复溜，后旁筋是交信，三穴止隔一条筋，针三分，留七呼，灸五壮。入于阴谷，在辅骨之后，大筋之下，小筋之上，按之应手，屈膝乃得之，为合水。此皆足少阴肾经之穴也。】　　【张志聪曰：地下之泉水，天一之所生也，故少阴之始出，名日涌泉。复溜者，复溜于地中，故合穴曰阴谷。愚错综释穴名者，以明人合天地阴阳，五运六气之道，如经穴之部位分寸，须详考铜人图像，即顺文添注，无补于事，反为赘瘤。至于刺之留呼，灸之壮数，更不可执一者也。】
　　膀胱出于至阴，至阴者，足小指之端也，为井金；溜于通谷，通谷，本节之前外侧也，为荥；注于束骨，束骨，本节之后陷者中也，为腧；过于京骨，京骨，足外侧大骨之下，为原；行于昆仑，昆仑，在外踝之后，跟骨之上，为经；入于委中，委中，腘中央，为合，委而取之。足太阳也。　　【马莳曰：此言膀胱经井荥俞原经合之穴也。膀胱出于至阴，在足小指外侧端，为井金，去爪甲如韭叶，针一分，留五呼，灸三壮。流于通谷，在本节前外侧陷中，为荥水，针三分，留五呼，灸三壮。注于束骨，在本节之后赤白肉际陷者中，为俞木，针三分，留七呼，灸三壮。过于京骨，在外侧大骨之下赤白肉际陷中，为原木，针三分，留七呼，灸三壮。行于昆仑，在外踝之后，跟骨之上，细脉应手，为经火，针五分，留十呼，妊妇刺之落胎，灸三壮。入于委中，膝后腘中约纹中动脉，为合土，一名郄血郄血　据《针灸聚英》，委中穴一名血郄，后世多从之。，令人面挺伏地，卧取之，针五分，留七呼，灸三壮。此皆足太阳膀胱经之穴也。】　　【张志聪曰：太阳之上，寒水主之，故所出为至阴。至阴者，盛水也。肺者天也，水中之生阳，上合于天，水随气而运行于肤表，是以首论肺与膀胱，应司天在泉之气，运行之无息也。通谷，通于肾之然谷；昆仑，水之发源，星宿海也。】
　　胆出于窍阴，窍阴者，足小指次指之端也，为井金；溜于侠溪，侠溪，足小指次指之间也，为荥；注于临泣，临泣，上行一寸半陷者中也，为腧；过于丘墟，丘墟，外踝之前下陷者中也，为原；行于阳辅，阳辅，外踝之上辅骨之前及绝骨之端也，为经，入于阳之陵泉，阳之陵泉，在膝外陷者中也，为合，伸而得之。足少阳也。　　【马莳曰：此言胆经井荥俞原经合之穴也。胆出于窍阴，在足小指之次指，即第四指之端，为井金，去爪甲如韭叶，针一分，留三呼，灸三壮。流于侠溪，在足小指次指岐骨间本节前，为荥水，针三分，留三呼，灸三壮。注于临泣，去侠溪上行一寸半，即本节后陷者中，为俞木，针二分，留五呼，灸三壮。过于丘墟，在足外踝之前陷中，去临泣三寸，为原木，针五分，留七呼，灸三壮。行于阳辅，在外踝之上四寸，辅骨之前绝骨之端三分，去丘墟七寸，为经火，针五分，留七呼，灸三壮。入于阳陵泉，在膝外廉下一寸陷者中，伸足而得之，为合土，针六分，留十呼，灸七壮。此皆足少阳胆经之穴也。】　　【张志聪曰：五脏合五行，六腑应六气，六气之中有二火，故多火之原，而原附于经也。五脏之俞，出于井木者，五脏合地之五行，以应生长化收藏之气，故从木火土金水而顺行。六腑之俞，出于井金者，六腑应天之六气，六气生于阴而初于地，故从秋冬而春夏。此阴阳逆顺之气也。按本经八十一篇，凡论阴阳血气，上下表裹，左右前后，皆逆顺而行，若顺则反逆矣。秦越人曰：阴井乙木，阳井庚金。阳井庚者，乙之刚也；阴井乙者，庚之柔也。乙为木，故言阴井木也；庚为金，故言阳井金也。余皆仿此。】
　　胃出于厉兑，厉兑者，足大指内次指之端也，为井金。溜于内庭，内庭，次指外间也，为荥；注于陷谷，陷谷者，上中指内间上行二寸陷者中也，为腧；过于冲阳，冲阳，足跗上五寸陷者中也，为原，摇足而得之；行于解溪，解溪，上冲阳一寸半陷者中也，为经；入于下陵，下陵，膝下三寸胻骨外三里也，为合。复下三里三寸，为巨虚上廉；复下上廉三寸，为巨虚下廉也。大肠属上，小肠属下。足阳明胃脉也。大肠小肠，皆属于胃，是足阳明也。　　【马莳曰：此言胃经井荥俞原经合之穴也。胃出于厉兑，在足大指之次指端，为井金，去爪甲如韭叶，针一分，灸一壮。流于内庭，在次指外间陷中，为荥水，针三分，留十呼，灸三壮。注于陷谷，在次指之外间上，中指之内间上，行去内庭二寸陷者中，为俞木，针五分，留七呼，灸三壮。过于冲阳，在足跗上五寸，去陷谷三寸陷者中，摇足而得之，为原木，针三分，留十呼，灸三壮。行于解溪，上冲阳一寸半陷者中，为经火，针五分，留三呼，灸三壮。入于下陵，即膝下三寸胻骨外廉大筋宛宛中之三里穴也，为合土，针五分，留五呼，多可日灸七壮，加至百壮。又三里下三寸为巨虚上廉，一名上巨虚，复下上廉三寸为巨虚下廉，一名下巨虚。大肠经属于上巨虚，小肠经属于下巨虚，正以胃为五脏六腑之海，而大小肠二经又属之胃穴耳。此皆足阳明胃经之穴也。】　　【张志聪曰：阴阳离合论曰，未出地者，命曰阴中之阴；已出地者，命曰阴中之阳。太阳根起于至阴，名曰阴中之阳；阳明根起于厉兑，名曰阴中之阳；少阳根起于窍阴，名曰阴中之少阳。是三阳之气，皆生于阴而出于地，自下而升，从足而上，无分手与足也。以手足之六经，合三阳之气，而后有手足之分焉。然论手足之六经，非三阳之气也，故曰，六腑皆出足之三阳，上合于手者也。　黄载华曰：大肠小肠，受盛胃腑水谷之余，济泌别汁而生津液，故皆属于胃。是以大肠受胃腑之经气而属于巨虚上廉，小肠属巨虚下廉。】
　　三焦者，上合手少阳，出于关冲，关冲者，手小指次指之端也，为井金；溜于液门，液门，小指次指之间也，为荥；注于中渚，中渚，本节之后陷者中也，为腧；过于阳池，阳池，在腕上陷者之中也，为原；行于支沟，支沟，上腕三寸两骨之间陷者中也，为经；入于天井，天井，在肘外大骨之上陷者中也，为合，屈肘乃得之。三焦下俞在于足大指之前，少阳之后，出于腘中外廉，名曰委阳，是太阳络也。手少阳经也。三焦者，足少阳太阴之所将，太阳之别也，上踝五寸，别入贯腨肠，出于委阳，并太阳之正，入络膀胱，约下焦，实则闭癃，虚则遗溺。遗溺则补之，闭癃则泻之。【腨，音善。】　　【马莳曰：此言三焦经井荥俞原经合之穴也。本经本脏篇言：肾合三焦膀胱，则是左肾合膀胱，而右肾合三焦也。然三焦下与右肾相合，而其脉上行于手之第四指，故曰上合于手之少阳也。出于关冲，在手小指之次指，即手第四指之端也，为井金，针一分，留三呼，灸三壮。流于液门，在小指之次指间陷中，握拳取之，为荥水，针二分，留二呼，灸三壮。注于中渚，在手小指之次指本节后陷中，为俞木，液门下一寸，针二分，留三呼，灸三壮。过于阳池，在手腕上陷中，为原木，针二分，留六呼，禁灸。行于支沟，上手腕后臂外二寸两骨间陷中，为经火，一名飞虎，针二分，留七呼，灸三壮。入于天井，在肘外大骨之上陷中，屈肘拱胸得之，为合土，针三分，留七呼，灸五壮。此手少阳三焦经穴也。然三焦之经脉，虽行于手，而其腑则附于右肾而生，故其所附之下腧，又在于足，其穴在足小指之前，即足太阳膀胱经脉气所行，及足少阳胆经脉气所行之后，出于腘中外廉，名曰委阳，是足太阳膀胱经之络脉所别，正手少阳三焦经之下腧也。太阴当是太阳。此三焦者，乃足少阳胆经足太阳膀胱经之所相将而行也。此委阳者，正足太阳膀胱经脉别行之穴也。其上外踝计五寸名光明穴，又足少阳胆经之络穴。别行者，三焦与之别入贯腨肠，腨肠者即足腹也，共出于委阳穴，乃并足太阳膀胱经之正脉，入内络于膀胱，同约束下焦。实则闭癃，闭癃者，水道不利也，当泻之。虚则遗溺，当补之。按《素问》灵兰秘典论曰：三焦者，决渎之官，水道出焉。本篇后云：三焦者，中渎之腑也，水道出焉。与膀胱义同。】　　【黄载华曰：三焦为决渎之腑，故下俞出于太阳之络，入络膀胱，约下焦，气闭则癃，气虚则遗溺，三焦之主气也。三焦之气出于肾，游行于上中下，而各归其部，出于手少阳之经，故曰，三焦者，上合手少阳。夫直行者为经，斜络者为络，此太阳之别络间于足少阳太阴之间，故曰少阳太阴之所将，太阳之别也。】
　　手太阳小肠者，上合手太阳，出于少泽，少泽，小指之端也，为井金；溜于前谷，前谷在手外廉本节前陷者中也，为荥，注于后溪，后溪者在手外侧本节之后也，为腧；过于腕骨，腕骨在手外侧腕骨之前，为原；行于阳谷，阳谷在锐骨之下陷者中也，为经；入于小海，小海在肘内大骨之外去端半寸陷者中也，伸臂而得之，为合。手太阳经也。　　【马莳曰：此言小肠经井荥俞原经合之穴也。手太阳小肠经，而其腑在于腹，而经脉所行在于手，故曰上合手太阳俞。出于少泽，在手小指之端外侧，为井金，去爪甲如韭叶，针一分，留二呼，灸三壮。流于前谷，在手小指外侧本节前陷中，为荥水，针二分，留三呼，灸三壮。注于后溪，在手小指外侧本节后，捏拳得之，为俞木，针一分，留二呼，灸三壮。过于腕骨，在手外侧腕骨之前陷中为原木，针二分，留三呼，灸三壮。行于阳谷，在手外侧腕中锐骨下陷中，为经火，针二分，留三呼，灸三壮。入于小海，在肘内大骨外，去肘端半寸陷者中，屈手向头取之，为合土，针二分，留七呼，灸五壮。此皆手太阳小肠经之穴也。】　　【黄载华曰：大肠小肠，皆属于胃，出于阳明之巨虚上下廉，故曰，手太阳小肠者，上合手太阳。】
　　大肠上合手阳明，出于商阳，商阳，大指次指之端也，为井金；溜于本节之前二间，为荥；注于本节之后三间，为腧；过于合谷，合谷在大指岐骨之间，为原；行于阳溪，阳溪在两筋间陷者中也，为经；入于曲池，在肘外辅骨陷者中，屈臂而得之，为合。手阳明也。　　【马莳曰：此言大肠经井荥俞原经合之穴也。大肠之为腑在下，而其经脉则行于手，故曰上合手阳明也。出于商阳，在手大指之次指端，为井金，去爪甲如韭叶，针一分，留一呼，灸三壮。流于二间，在次指本节前内侧陷中，为荥水，针三分，留六呼，灸三壮。注于三间，在本节后内侧陷中，为俞木，针三分，留三呼，灸三壮。过于合谷，在大指次指岐骨间陷中，为原木，针三分，留六呼，灸三壮。行于阳溪，在腕中上侧两筋间陷中，为经火，针三分，留七呼，灸三壮。入于曲池，在肘外辅骨屈肘两骨中，以手拱胸取之，为合土，针五分，留七呼，灸七壮。此皆手阳明大肠经之穴也。】　　【张开之曰：大小肠皆属胃，三焦出于足太阳络，而上合于手少阳经，故六腑皆出足三阳，上合于手。】
　　是谓五脏六腑之腧，五五二十五腧，六六三十六腧也。六腑皆出足之三阳，上合于手者也。　　【马莳曰：此承上文之论诸穴者，而结言其数也。夫五脏各有井荥俞经合五穴，是谓五五二十五腧也。六腑各有井荥俞原经合六穴，是谓六六三十六腧也。六腑足有太阳膀胱经，而手则有太阳小肠经；足有阳明胃经，而手则有阳明大肠经；足有少阳胆经，而手则有少阳三焦经。是足经上合于手经者也。然谓之曰足者。正以其井荥俞原经合等穴，自足而行；谓之曰手者，正以其井荥俞原经合等穴，自手而行，此曰手曰足之辨也。】　　【张开之曰：身半以上为天，身半以下为地。六腑出于足之三阳者，本于足而出于地也。】
　　五脏六腑井荥俞原经合总图
　　肺
　　心
　　肝
　　脾
　　肾
　　心包络
　　井　木　少商
　　少冲
　　大敦
　　隐白
　　涌泉
　　中冲所出
　　荥　火　鱼际
　　少府
　　行间
　　大都
　　然谷
　　劳宫所流
　　俞　土　太渊
　　神门
　　太冲
　　太白
　　太溪
　　太陵所注
　　经　金经渠
　　灵道
　　中封
　　商丘
　　复溜
　　间使所过
　　合　水　尺泽
　　少海
　　曲泉
　　阴陵泉
　　阴谷
　　曲泽所入
　　大肠
　　小肠
　　胆
　　胃
　　膀胱
　　三焦
　　井　金　商阳
　　少泽
　　窍阴
　　厉兑
　　至阴
　　关冲所出
　　荥　水　二间
　　前谷
　　侠溪
　　内庭
　　通谷
　　液门所流
　　俞　木　三间
　　后溪
　　临泣
　　陷谷
　　束骨
　　中渚所注
　　原　合谷
　　腕骨
　　丘墟
　　冲阳
　　京骨
　　阳池所过
　　经　火　阳溪
　　阳谷
　　阳辅
　　解溪
　　昆仑
　　支沟
　　合　土　曲池
　　小海
　　阳陵泉
　　三里
　　委中
　　天井所入


　　缺盆之中，任脉也，名曰天突。一次，任脉侧之动脉，足阳明也，名曰人迎。二次脉，手阳明也，名曰扶突。三次脉，手太阳也，名曰天窗。四次脉，足少阳也，名曰天容。五次脉，手少阳也，名曰天牖。六次脉，足太阳也，名曰天柱。七次脉，颈中央之脉，督脉也，名曰风府。腋内动脉，手太阴也，名曰天府。腋下三寸，手心主也，名曰天池。　　【马莳曰：此举诸经之穴，有列其行次者，有指其穴所者，皆示人觅穴之法也。一次下当有脉字，犹言脉之一行也。腹部中行，系任脉经，在缺盆之中间，是为任脉，其穴天突，在颈前结喉下四寸宛宛中，乃腹中央第一行次之脉也。缺盆系足阳明胃经穴，在肩下横骨陷中，去中行二寸，故任脉当为缺盆之中间。任脉之侧开二寸，即足阳明胃经也，其在颈之穴，名曰人迎，夹结喉两旁一寸半，乃腹部第二行次之脉也。又手阳明大肠经，名曰扶突，乃腹部第三行次之脉也，在颈，当曲颊下一寸，人迎后一寸半。又手太阳小肠经，名曰天窗，乃前部第四行次之脉也，在颈大筋外前，曲颊下，扶突后，动脉应手陷中。又足少阳胆经，名曰天容，乃侧部第五行次之脉也，耳后发际二寸，耳上如前三寸。然天容系手太阳经，疑是天冲。又手少阳三焦经，名曰天牖，乃侧部第六行次之脉也，在颈大筋外，缺盆上，天容后，天柱前，完骨下，发际上。又足太阳膀胱经，名曰天柱，乃背后第七行次之脉也，盖自在前任脉为第一行，次自前而侧而后，则以此为第七行也宜矣。天柱，侠项后发际大筋外廉陷中。又颈之中央，即后项也，后项之下，乃督脉一经，其在项后入发际一寸，大筋内宛宛中，名曰风府，一名舌本，疾言其肉立起，言休立下，禁灸，灸则令人失音。由此而一直下行，以至长强，皆督脉经穴也。又腋内动脉，即腋下三寸，臂臑内廉动脉陷中，以鼻取之，系手太阴肺经也，其穴名曰天府。自此而下行肘臂，以至大指之端少商，皆肺经穴也。腋下三寸，即乳后一寸，着胁直腋撅肋间，系手心主，即手厥阴心包络经也，其穴名曰天池。自此而上行于腋，以至下于肘臂之天泉、曲泽，至于中指之中冲，皆手厥阴心包络经穴也。夫自督脉至此三经，盖各指在项在臂在腋之首穴，无非示人以觅穴之法耳。】　　【张志聪曰：手足十二经脉，合于三阴三阳。三阴三阳，天之六气也，运行于地之外；脏腑雌雄相合，地之五行也，内居于天之中。本篇论三阴三阳之经气，从四旁而内荣于脏腑，应天气之贯乎地中；此复论三阳之脉，循序而上于颈项，应阳气之出于地外。任督二脉，并出于肾，主通先天之阴阳；手太阴心主，并出于中焦，主行后天之气血。阴阳血气，又从下而上、中而外也。张玉师曰：经脉应地之经水，上通于天，故有天突、天窗、天容、天牖、天柱、天府、天池及风府之名。】
　　刺上关者，呿不能欠；刺下关者，欠不能呿。刺犊鼻者，屈不能伸；刺两关者，伸不能屈。【呿，音区。】　　【马莳曰：此言取穴之法也。上关，即客主人穴，系足少阳胆经。呿，大张口貌。欠，撮口出气也。刺上关者，必开口有空，故张口乃得之，所以呿而不能欠也，在耳后起骨上廉，针一分，灸七壮。下关，系足阳明胃经穴，刺下关者，必合口乃得之，故能欠而不能呿也，在客主人下耳前动脉下廉，开口无穴，闭口有穴，针三分，留七呼，灸三壮。犊鼻，系足阳明胃经穴，膝膑下，胻骨上，侠解大筋陷中，形如牛鼻，故名，针三分，灸七壮。刺犊鼻者，必屈足以取之，故屈而不能伸也。两关者，内关系手厥阴心包络经，手掌腕后二寸两筋间，与外关相抵，针五分，灸三壮；外关系手少阳三焦经，手背腕后二寸两筋间，阳池上一寸，针三分，留七呼，灸三壮。刺两关者，必伸手以取之，故伸而不能屈也。】　　【张志聪曰：夫口者，元气出入之门户；手足者，阴阳之上下也。呿欠者，应开阖之变。屈伸者，应往来之不穷。】
　　足阳明，侠喉之动脉也，其腧在膺中。手阳明，次在其腧外，不至曲颊一寸。手太阳当曲颊。足少阳在耳下曲颊之后。手少阳出耳后上加完骨之上。足太阳侠项大筋之中，发际阴。　　【马莳曰：此历承上文缺盆之中任脉也一节而申言之，皆以穴之在行次者有各所也。缺盆之中为任脉，自天突以下而为一行，固为至明而不必言矣。其曰任脉侧之动脉，乃足阳明经名人迎者，为二行，正以人迎为足阳明侠喉之动脉。自此而下，凡水突、气舍、缺盆，以至气户、库房、屋翳之类，无非膺中之穴也，故曰其腧在膺中。何也？胸之两旁，谓之膺也。其曰手阳明大肠经名扶突者，为三行，然行次又在足阳明之腧外，不至曲颊一寸，盖在曲颊下一寸，正扶突穴也。其曰手太阳经名天窗者，为四行，然穴正当曲颊之下，扶突之上陷中也。其曰足少阳经名天冲者，为五行，然穴在耳下曲颊之后，正耳后发际二寸耳上如前三寸也。其曰手少阳经名天牖者，为六行，然穴在耳后上加完骨之上，正以完骨在上，而天牖在下，则完骨加其上也。其曰足太阳经名天柱者，为七行，然穴侠项后大筋之中，发际之阴也。】　　【张志聪曰：前节论三阳之经气，从下而上，此复论从上而下，所谓阳气者，上行极而下也。动输篇曰：足之阳明胃气上注于肺，其悍气上冲头者，循咽上走空窍，循眼系入络脑，出顑，下客主人，循牙车，合阳明，并下人迎。此阳明之气，从下而上至于脑，复从上而下合阳明之经，从人迎而下于膺胃之腧，而三阳之气，亦复循次而在其腧外，此阳气之上下以应天气之升降也。】
　　尺动脉在五里，五腧之禁也。
　　【马莳曰：此举大肠经有五里之穴，乃五脏之所禁刺者也。言肘中约纹上有尺泽穴，乃手太阴肺经之动脉也。尺泽之上三寸有动脉，即肘上三寸向里大脉之中央，名五里穴，属手阳明大肠经，此穴禁刺，乃五脏之腧所同禁者也。按本经玉版论黄帝曰：能杀生人，不能起死者，子能反之乎？岐伯曰：经隧者，五脏六腑之大络也，迎而夺之而已矣。迎之五里，中道而止，五至而已，而脏之气尽也，故五五二十五而竭其俞矣。此所谓夺其天气者也。又曰：窥门而刺之者，死于家中；入门而刺之者，死于堂上。又九针十二原有云：夺阴者死。小针解释云：夺阴者死，言取尺之五里五往者也。由此观之，则五里穴乃最禁刺者，不可不慎也。】　　【张志聪曰：此论脏腑之阴阳血气，循手太阴阳明之经，从内而外，外而内，往来逆顺之不息也。尺动脉，手太阴之两脉口。五里，手阳明之经穴，在肘上三寸。五腧，五脏之井荥腧经合也。夫五脏之血气，行于脉中者，变见于手太阴之两脉口。五脏之气血，从经别而行于脉外者，循手阳明变见于尺肤。手太阴脉中之血气，从指腕而行于肘臂；手阳明脉外之气血，从臂肘而行于尺肤，往来逆顺于皮肤经脉之外内。盖手太阴主周身之气而朝百脉，手阳明乃其腑也。腑为阳，故行气血于脉外；脏为阴，主行血气于脉中。充于周身皮肤经脉之血气，往来逆顺之不息者，从手太阴阳明始也。是以迎之五里，中道而止，若五往而取之，则五腧之血气皆绝。故曰尺动脉在五里，五腧之禁也。谓尺中所动之气血，从五里之脉外而来者也。上节论阳气之上下，以应天气之升降，此论血气之出入，以应天地之精水，布云气于天下，复通贯于地中也。按皮肤之气血，从手足之指井，溜注于脉中，而合于肘膝间。故曰尺动脉在五里，五俞之禁也。】
　　肺合大肠，大肠者，传道之腑。心合小肠，小肠者，受盛之腑。肝合胆，胆者，中精之腑。脾合胃，胃者，五谷之腑。肾合膀胱，膀胱者，津液之腑也。少阳属肾，肾上连肺，故将两脏。三焦者，中渎之腑也，水道出焉，属膀胱，是孤之腑也。是六腑之所与合者。【传道之道，导同。音成。】　　【马莳曰：此言六腑之所合者在五脏也。肺与大肠为表里，故肺合大肠经。然大肠经者，为传道之腑，凡小肠已化之物，从此传道而下也。肝与胆为表里，故肝合胆经。然胆者为中精之腑，盖他腑之所受者，皆至浊之物，而唯胆则受五脏之精汁也。脾与胃为表里，故脾与胃合。然胃者为五谷之腑，盖五谷入胃，而胃则纳受之也。肾与膀胱为表里，故肾与膀胱合。然膀胱者为精液之腑，盖饮入于胃，游溢精气，上归于肺，而通调水道，下输膀胱，故膀胱为津液之腑也。手少阳三焦者，属于右肾，而肾又上连于肺，本经经脉篇谓：肾脉从肾上贯肝隔，入肺中，正肾之上连于肺也。故左肾合膀胱，右肾合三焦，而将此两脏，必皆以肾为主耳。然此三焦者，为中渎之腑，乃水道之所由出也。《素问》灵兰秘典论曰：三焦者，决渎之官，水道出焉。正以下焦如渎，而此有以聚之决之，故曰决渎之官，又曰中渎之腑也。彼膀胱合于左肾，即此三焦合于右肾，然三焦虽与膀胱为类，其实膀胱与肾为表里，而三焦不与肾为表里，乃与手厥阴心包络经为表里，非腑之孤者而何？由前观之，凡六腑之所与合者盖如此。】　　【张志聪曰：此论六脏六腑，阴阳相合。藏货物曰府，六腑受盛水谷，传化糟粕，受藏精汁，故名曰腑。大肠者，传道之官，变化出焉，故为传道之腑。小肠者，受盛之官，化物出焉，故为受盛之腑。胆主藏精汁，故为中精之腑。胃为仓廪之官，主受纳水谷，故为五谷之腑。膀胱者，州都之官，津液藏焉，故为津液之腑。少阳，三焦也。水热穴论曰：肾者，至阴也，至阴者，盛水也。肺者，太阴也。少阴者，冬脉也。故其本在肾，其末在肺，皆积水也。是一肾配少阳而主火，一肾上连肺而主水，故肾将两脏也。三焦之脉，出于中胃，入络膀胱，约下焦而主决渎，故为中渎之腑，水道出焉，而下属膀胱。夫三焦者，少阳之气，水中之生阳也。手厥阴包络之相火，出于右肾，归于心下之包络而为一脏，三焦为之腑，是两肾以膀胱为腑，三焦归于中胃，为包络之腑，故为孤之腑也。夫两肾者，主天一之水，地二之火，分而论之，犹两仪也，故少阳属肾，肾上连肺而为两脏。合而论之，阴阳相贯，水火互交，并主藏精而为生气之原，故皆以膀胱为腑。三焦上合包络，故乃为孤之腑也。再按三焦乃少阳之气，发于肾脏，游行于上下，通会于腠理，乃无形之气也。上焦出胃上口，中焦亦并胃中，下焦者别回肠，此三焦所归之部署也。故平脉篇曰：三焦不归其部，上焦不归者噫而酢吞，中焦不归者不能消谷引食，下焦不归者则遗溲。是三焦之气，生于肾脏，而归于中胃之间。本经论三焦所出之处，即平脉篇所归之部署也。本无形之气，故能游行出入；归于有形之部，故为一腑而有经穴也。手厥阴包络之气，地二之阴火也，发原于肾脏，而归于包络，包络正在心下，包裹心主所生之血，为君主之相，代君行血于脉中，其气本于肾，心下有形之包络，亦所归之部署也。故以先天之气论之，则少阳属肾，肾将两脏，以后天有形之脏腑论之，包络正在心下，三焦居中胃之间，而为一脏一腑也。】
　　春取络脉诸荥大经分肉之间，甚者深取之，间者浅取之；夏取诸腧孙络肌肉皮肤之上；秋取诸合，余如春法；冬取诸井、诸腧之分，欲深而留之。此四时之序，气之所处，病之所舍，脏之所宜。转筋者，立而取之，可令遂已。痿厥者，张而刺之，可令立快也。【间，去声。】　　【马莳曰：此言四时各有所刺，而善刺者其病立已也。络脉者，十二经皆有络穴，如手太阴肺经列缺、手阳明大肠经偏历之类。诸荥者，十二经皆有荥穴，如肺经鱼际、大肠经二间之类。大经者，十二经皆有经穴，如肺经经渠、大肠经阳溪之类。春则取此络脉诸荥大经之分肉间，且以病之间甚，而为刺之浅深也。诸腧者，十二经皆有俞穴，如肺经太渊、大肠经三间之类。孙络者，大络之小络也，夏则取此诸俞孙络于肌肉皮肤之上。诸合者，十二经皆有合穴，如肺经尺泽、大肠经曲池之类。秋则取此诸合穴及络穴诸荥大经等穴之分肉，如春时之所刺也。诸井者，十二经皆有井穴，如肺经少商、大肠经商阳之类。诸俞者，即前太渊、三间之类。冬则取此诸井、诸俞之分，但比他时所刺，则深而留之，以冬气入藏也。此乃四时之序，脉气之所处，各病之所舍，各脏之所宜刺也。故有转筋病者，当立而取此各穴，可令病之遂已也。有痿病厥病者，当张而取此各穴，可令病之即快也。张者，提其手足而取之也，此当与《素问》水热穴论第三节参看。】　　【张志聪曰：此论阴阳气血，又随四时之生长收藏，而浅深出入者也。春时天气始开，人气在脉，故宜取络脉。夏气在孙络，长夏气在肌肉，故宜取孙络肌肉皮肤之上。此春夏之气，从内而外也。秋气降收，故如春法，盖复从孙络而入于络脉也。冬气收藏，故欲深而留之。此四时出入之序，人气之所处，病之所舍，五脏应五时之所宜也。春取荥，夏取腧，秋取合，冬取井，皆从子以行母气也。转筋者，病在筋。痿者，两臂不举。厥者，两足厥逆也。张者，仰卧而张大其四肢。立之张之，应天地之上下四旁，四时之气，得以往来流行而无阻滞矣。故伸舒其四体，则筋脉血气之厥逆者，可令立快也。此言人之气血，随四时之气流行，阻则为挛厥之病，故当伸舒四体，以顺四时之气焉。】古今图书集成医部全录卷四十八

　　　小针解篇第三
　　【马莳曰：此篇解首篇之义，故名之曰小针。】
　　所谓易陈者，易言也。难入者，难着于人也。粗守形者，守刺法也。上守神者，守人之血气有余不足，可补泻也。神客者，正邪共会也。神者，正气也。客者，邪气也。在门者，邪循正气之所出入也。未睹其疾者，先知邪正何经之疾也。恶知其原者，先知何经之病所取之处也。刺之微在数迟者，徐疾之意也。粗守关者，守四肢而不知血气正邪之往来也，上守机者，知守气也。机之动不离其空中者，知气之虚实，用针之徐疾也。空中之机，清静以微者，针以得气，密意守气勿失也。其来不可逢者，气盛不可补也。其往不可追者，气虚不可泻也。不可挂以发者，言气易失也。扣之不发者，言不知补泻之意也，血气已尽而气不下也。知其往来者，知气之逆顺盛虚也。要与之期者，知气之可取之时也。粗之暗者，冥冥不知气之微密也。妙哉工独有之者，尽知针意也。往者为逆者，言气之虚而小，小者逆也。来者为顺者，言形气之平，平者顺也。明知逆顺正行无间者，言知所取之处也。迎而夺之者，泻也。追而济之者，补也。所谓虚则实之者，气口虚而当补之也。满则泄之者，气口盛而当泻之也。宛陈则除之者，去血脉也。邪胜则虚之者，言诸经有盛者皆泻其邪也。徐而疾则实者，言徐内而疾出也。疾而徐则虚者，言疾内而徐出也。言实与虚若有若无者，言实者有气、虚者无气也。察后与先若存若亡者，言气之虚实补泻之先后也，察其气之已下与常存也。为虚与实若得若失者，言补者佖然若有得也，泻则恍然若有失也。夫气之在脉也，邪气在上者，言邪气之中人也高，故邪气在上也。浊气在中者，言水谷皆入于胃，其精气上注于肺，浊溜于肠胃，言寒温不适，饮食不节，而病生于肠胃，故命曰浊气在中也。清气在下者，言清湿地气之中人也，必从足始，故曰清气在下也。针陷脉则邪气出者，取之上。针中脉则邪气出者，取之阳明合也。针太深则邪气反沉者，言浅浮之病，不欲深刺也。深则邪气从之入，故曰反沉也。皮肉筋脉各有所处者，言经络各有所主也。取五脉者死，言病在中气不足，但用针尽大泻其诸阴之脉也。取三阳之脉者，唯言尽泻三阳之气，令病人恇然不复也。夺阴者死，言取尺之五里五往者也。夺阳者狂，正言也。睹其色，察其目，知其散复，一其形，听其动静者，言上工知相五色于目，有知调尺寸小大缓急滑濇以言所病也。知其邪正者，知论虚邪与正邪之风也。右主推之，左持而御之者，言持针而出入也。气至而去之者，言补泻气调而去之也。调气在于终始一者，持心也。节之交三百六十五会者，络脉之渗灌诸节者也。所谓五脏之气，已绝于内者，脉口气内绝不至，反取其外之病处，与阳经之合，有留针以致阳气，阳气至则内重竭，重竭则死矣。其死也，无气以动，故静。所谓五脏之气，已绝于外者，脉口气外绝不至，反取其四末之输，有留针以致其阴气，阴气至则阳气反入，入则逆，逆则死矣。其死也，阴气有余，故躁。所以察其目者，五脏使五色循明，循明则声章，声章者，则言声与平生异也。【内、纳同。佖，音必。恍，荒上声。中，俱去声。循明，当作修明。】　　【张开之曰：此解小针之义，而九针之论不与焉。佖，满也。怳，惚也。所以察其目者，承上文而言也。目色者，五脏之血色；声章者，五脏之气也。五色循明，则声章者血气之相应也。言声与平生异者，散败之声也。盖言五脏之气，已绝于内，不宜重取之阳；五脏之气，已绝于外，不宜再取之阴。阴阳外内相资，宜藏而不宜尽章着于外也。】
　　　邪气脏腑病形篇第四
　　【马莳曰：篇内首三节论邪气入于脏腑，第四节论病形，故名篇。】
　　黄帝问于岐伯曰：邪气之中人也奈何？岐伯答曰：邪气之中人，高也。黄帝曰：高下有度乎？岐伯曰：身半己上者，邪中之也；身半已下者，湿中之也。故曰，邪之中人也无有常，中于阴则溜于腑，中于阳则溜于经。黄帝曰：阴之与阳也，异名同类，上下相会，经络之相贯，如环无端。邪之中人，或中于阴，或中于阳，上下左右，无有恒常，其故何也？岐伯曰：诸阳之会，皆在于面。中人也，方乘虚时，及新用力，若饮食汗出，腠理开而中于邪，中于面则下阳明，中于项则下太阳，中于颊则下少阳，其中于膺背两胁，亦中其经。黄帝曰：其中于阴奈何？岐伯答曰：中于阴者，常从臂胻始。夫臂与胻，其阴皮薄，其肉淖泽，故俱受于风，独伤其阴。黄帝曰：此故伤其脏乎？岐伯答曰：身之中于风也，不必动脏。故邪入于阴经，则其脏气实，邪气入而不能客，故还之于腑。故中阳则溜于经，中阴则溜于腑。【中，去声。】　　【马莳曰：此详言邪中阴经者，其脏气尚实，故流之于腑，而邪中阳经者，则止流于本经也。帝以邪气之中人为问，盖恶之亦叹之也。伯言邪气之中人甚高也，故身半已上，而风寒暑皆能中之，故中人高也；身半已下，而湿能中人，则下亦能中于邪，此高下之所以有度也。且邪之中人无常，中于阴经者，则流于阳经之为腑，而中于阳经者，则止流于本经而已。何以见中于阳经者之流于本经也？彼诸阳之会，皆在于面，凡邪之中人，方乘其虚，或新用力，或用饮食，致汗自出，腠理开，故邪遂中之。若中于面，则面部乃手足阳明经，如手阳明迎香、足阳明承泣之类，故邪遂下于阳明经也。若中于项，则项属手足太阳经，如手太阳天窻、足太阳天柱之类，故邪遂下于太阳经也。若中于曲颊，则曲颊属手足少阳经，如手少阳天牖、足少阳风池之类，故邪遂下于少阳经也。其有中于肩背两胁者，皆三阳经之分肉，亦中其经而下之耳。故曰，中于阳者，必流于本经也。何以见中阴经者之流于腑也？凡中于阴经者，其手经必始于臂，足经必始于胻，正以其阴经之皮薄而肉淖泽，故俱受于风，则独伤此阴经之经脉，而内脏未必伤。盖身中于风，未必动脏，故邪虽入于阴经，而脏气尚实，所以邪不能客之，而遂还之于腑耳。故曰，中于阴者则流于腑也。】　　【张志聪曰：首论脏腑阴阳色脉气血皮肤经脉，无不外内相应，后论皮肤之气血与经络相通，而内连脏腑，若能参合而行之，可为上工也。邪气者，风雨寒暑，天之邪也，故中人也高。湿乃水土之气，故中于身半以下，此天地之邪中于人身，而有上下之分。然邪之中人，又无有恒常，或中于阴，或中于阳，或溜于经，或溜于腑，或入于脏。阴之与阳者，谓脏腑之血气，虽有阴阳之分，然总属一气血耳，故异名而同类。上下相会者，标本之出入也。经络之相贯，谓荣血之循行，从手太阴出注手阳明，始于肺而终于肝，从肝复上注于肺，环转之无端也。上下左右头面手足也，或在于头面而中于阳，或在臂胻而中于阴，故无有恒常也。诸阳之会，皆在于面者，精阳之气，皆上于面而走空窍也。中于面则下阳明，中于项则下太阳，中于颊则下少阳，此手足三阳之络，皆循项颈而上于头面膺背两胁者，复循头项而下于胸胁肩背也。此三阳络脉所循之处。外之皮肤，即三阳之分部。邪之客于人也，必先舍于皮毛，留而不去，入舍于络。脉下者，谓三阳皮部之邪，下入于三阳之经，故曰中于阳则溜于经。臂胻者，手臂足胻之内侧，乃三阳络脉所循之处。外侧为阳，内侧为阴，其阴皮薄，其肉淖泽，故中于阴者，常从臂胻始。始者，始于三阴之皮部，而入于三阴之络脉也。缪刺篇曰：邪之客于形也，必先舍于皮毛，留而不去，入舍于孙脉；留而不去，入舍于络脉；留而不去，入舍于经脉，内连五脏，散于肠胃。盖五脏之脉，属脏络腑；六腑之脉，属腑络脏，脏腑经脉之相通也。夫血脉为阴，五脏之所主也，故邪入于经，其脏气实，邪气入而不能客，故还之于腑，散于肠胃。阳明居中土，为万物之所归，邪归于阳明之肠胃，而无所复传矣。】
　　黄帝曰：邪之中人脏奈何？岐伯曰：愁忧恐惧则伤心。形寒饮冷则伤肺，以其两寒相感，中外皆伤，故气逆而上行。有所堕坠，恶血留内，若有所大怒，气上而不下，积于胁下，则伤肝。有所击仆，若醉入房，汗出当风，则伤脾。有所用力举重，若入房过度，汗出浴水，则伤肾。黄帝曰：五脏之中风奈何？岐伯曰：阴阳俱感，邪乃得往。黄帝曰：善哉！　　【马莳曰：此言五脏之邪，有内伤者，有外感者，必其阴阳俱感，而后外邪得以入脏也。帝承上文而言邪不入脏，固以其脏之实也，然岂无人脏之时乎？伯言邪有不同，有所谓内伤者，故愁忧恐惧则心神伤矣。形寒饮冷，而肺本畏寒，而肺斯伤矣。正以两寒相感，中外皆伤，故气逆而上行也。有所堕坠，恶血在内，及有所大怒，气积胁下，则肝斯伤矣。有所击仆，醉以入房，汗出当风，则脾斯伤矣。有所用力举重，入房过度，汗出浴水，则肾斯伤矣。此内伤之邪中于人脏者如此。虽曰当风浴水，而亦由内伤始也。彼五脏之中风者，亦以阴经阳经俱感于邪，则脏腑俱伤，邪乃入脏。若止感阴经，则脏气尚实，其邪岂能遽入哉？】　　【张志聪曰：此论脏气伤而邪中于脏也。夫邪中于阴而溜腑者，脏气实也。脏气者，神气也。神气内藏，则血脉充盛。若脏气内伤，则邪乘虚而入矣。风为百病之长，善行而数变，阴阳俱感，外内皆伤也。本经云：八风从其虚之乡来，乃能病人，三虚相搏，则为暴病卒死。此又不因内伤五脏而邪中于脏也，故圣人避风如避矢石焉。上节论内养神志，下节论外避风邪。】
　　黄帝问于岐伯曰：首面与身形也，属骨连筋，同血合于气耳。天寒则裂地凌冰，其卒寒，或手足懈惰，然而其面不衣，何也？岐伯答曰：十二经脉，三百六十五络，其血气皆上于面而走空窍，其精阳气上走于目而为睛，其别气走于耳而为听，其宗气上出于鼻而为臭，其浊气出于胃走唇舌而为味。其气之津液，皆上熏于面，而皮又厚，其肉坚，故天热甚寒，不能胜之也。【卒，音猝。】　　【马莳曰：此言人面之耐寒，以气之津液，皆上熏于面也。夫首面之与身皆形也，无不连属筋骨，合同气血，宜乎寒则俱寒，热则俱热也。故天有裂地凌冰之寒，而人之手足，皆畏猝寒而懈惰。然而其面不衣，而独无所畏者，何哉？伯言十二经三百六十五络，凡曰空窍，曰睛，曰听，曰闻臭，曰辨味，皆在人身之首面者，正以气之津液，皆七熏于面，而皮厚肉坚，故甚寒甚热，皆不能胜面耳。】　　【张志聪曰：此论脏腑经络之气血，渗于脉外，而上注于空窍也。属骨连筋者，谓首面与形身之筋骨，血气相同也。夫太阴为阴中之至阴，在地主土，在人属于四肢，天寒则裂地凌冰，其卒寒或手足懈惰，此脾土之应地也。其血气皆上于面，天热甚寒，不能胜之，谓阴阳寒暑之气，皆从下而上，身半以上之应天也。夫十二经脉三百六十五络之血气，始于足少阴肾，生于足阳明胃，主于手少阴心，朝于手太阴肺。精阳气者，心肾神精之气，上走于目而为睛。别气者，心肾之气，别走于耳而为听也。宗气者，胃腑所生之大气，积于胸中，上出于肺以司呼吸，故出于鼻而为臭。浊气者，水谷之精气，故出于胃，走唇舌而为味。气之津液上熏于面者，津液随气上行，熏肤泽毛而注于空窍也。夫肺主皮而属天，脾主肉而应地，皮厚肉坚，天之寒热，不能胜之，人气之胜天也。此章论头面为诸阳之会，是以三阳之脉上循于头。然阴阳寒热之气，皆从下而升于上，故复论诸脉之精气焉。】
　　黄帝曰：邪之中人，其病形何如？岐伯曰：虚邪之中身也，洒淅动形。正邪之中人也微，先见于色，不知于身，若有若无，若亡若存，有形无形，莫知其情。黄帝曰：善哉！　　【马莳曰：此言邪中人身之形，虚邪则易见，而正邪则难知也。八正神明论曰：虚邪者，八正之虚邪风也。正邪者，身形若用力汗出，腠理开，逢虚风，其中人也微，故莫知其情，莫见其形者是也。】　　【张志聪曰：此论人气与天气之相合也。风寒暑湿燥火，天之六气也，而人亦有此六气。是以正邪之中人也，微见于色。色，气色也。中于气，故微见于色，不知于身，若有若无，若亡若存。夫天之六气，有正有邪，如虚邪之中于身也，洒淅动形。虚者八正之虚邪，气形者皮肉筋脉之有形。此节论天地之气中于人也，有病在气而见于色者，有病在形而见于脉者，有病在气而见于尺肤者，有病在形而见于尺脉者，有病在气而应于形者，有病在形而应于气者，邪之变化无有恒常，而此身之有形无形，亦莫知其情，能参合而行之，斯可为上工也。】　　【张玉师曰：天之正气而偏寒偏热、偏湿偏燥，故曰正邪。】
　　黄帝问于岐伯曰：余闻之，见其色，知其病，名曰明；按其脉，知其病，命曰神。问其病，知其处，命曰工。余愿闻见而知之，按而得之，问而极之，为之奈何？岐伯答曰：夫色脉与尺之相应也，如桴鼓影响之相应也，不得相失也。此亦本末根叶之出候也，故根死则叶枯矣。色脉形肉不得相失也，故知一则为工，知二则为神，知三则神且明矣。黄帝曰：愿卒闻之。岐伯答曰：色青者，其脉弦也；赤者，其脉钩也；黄者，其脉代也；白者，其脉毛；黑者，其脉石。见其色而不得其脉，反得其相胜之脉，则死矣；得其相生之脉，其病已矣。黄帝问于岐伯曰：五脏之所生，变化之病形何如？岐伯答曰：先定其五色五脉之应，其病乃可别也。黄帝曰：色脉已定，别之奈何？岐伯曰：调其脉之缓急小大滑濇，而病变定矣。黄帝曰：调之奈何？岐伯答曰：脉急者，尺之皮肤亦急；脉缓者，尺之皮肤亦缓；脉小者，尺之皮肤亦减而少气；脉大者，尺之皮肤亦贲而起；脉滑者，尺之皮肤亦滑；脉濇者，尺之皮肤亦濇。凡此变者，有微有甚，故善调尺者不待于寸，善调脉者不待于色。能参合而行之者，可以为上工，上工十全九；行二者为中工，中工十全七；行一者为下工，下工十全六。【贲同奔。】　　【马莳曰：此详言色脉病之相应，而全此三法者之难也。夫见色知病为明，按脉知病为神，问病知处为工。处者，各经也，正以色脉与尺相应，如桴鼓影响，如本末根叶，故知一为工，知二为神，知三为神且明。何也？肝主木，其色青，脉当弦。心主火，其色赤，脉当钩。脾主土，其色黄，脉当代。肺主金，其色白，脉当毛。肾主水，其色黑，脉当石。见其色而其脉未合，反得其相胜之脉，如色本青而脉来浮濇而短，是金来克木也，此病之所以死也。如色本青而脉来沉石而滑，是水来生木也，此病之所以已也。故五脏变化之病形虽异，而色脉已定，乃可别之。别之者，调其脉之缓急大小滑濇也。调之者，调其尺之皮肤缓急大小滑濇与脉同也。凡此之病变，虽有微甚，而知病本无难易，自然调尺而可知夫寸，调脉而可知夫色。所谓见色而知其病，按脉而知其病，问病而知其处者，此之谓也。人能行此三者为上工，行二者为中工，行一者为下工。以其所全，有九分、七分、六分之异，故其人有上工、中工、下工之分耳。】　　【张志聪曰：前论色脉与尺之相应，如桴鼓影响，不得相失；后论五脏所生之病，别其变化，先当调其五色五脉，色脉已定，而后调其尺肤与尺寸之脉也。夫精明五色者，气之华也，乃五脏五行之神气而见于色也。脉者，荣血之所循行也。尺者，谓脉外之气血，循手阳明之络，而变见于尺肤，脉内之血气，从手太阴之经，而变见于尺寸，此皆胃腑五脏所生之气血，本末根叶之出候也。形肉，谓尺肤也。知色脉与尺之三者，则神且明矣。青黄赤白黑，五脏五行之气色也；弦钩代毛石，五脏五行之脉象也，如影响之相应者也。故色青者其脉弦，色赤者其脉钩，见其色而得脉之相应，犹坤道之顺承天也。如色青而反见毛脉，色赤而反见石脉，此阴阳五行之反胜，故死。如色青而得石脉，色赤而得代脉，此色生于脉，阳生于阴，得阳生阴长之道，故其病已矣。夫尺肤之气血，出于胃腑水谷之精，注于脏腑之经隧，而外布干皮肤寸口。尺脉之血气，出于胃腑水谷之精，荣行于脏腑经脉之中，变见于手太阴之两脉口，皆五脏之血气所注，故脉急者尺之皮肤亦急，脉缓者尺之皮肤亦缓，如桴鼓之相应也。故善调尺者不待于寸口之脉，善调脉者不待于五者之色，能参合而行之，斯可为上工矣。夫数始于一奇二偶，合而为三，三而两之成六，三而三之成九，此三才三极之道也。生于一而成于十，阴阳相得而各有合，此河图之数也。知者，知天地阴阳始终变化之道，故能全九十之大数。水数成于六，火数成于七，水即是精血，火即是神气。中工仅知血气之诊，故能全水火之成；下工血气之诊，亦不能全知矣。故曰能参合而行之者，可以为上工。行者，谓色脉应天地阴阳之理数，贤者则而行之。】
　　黄帝曰：请问脉之缓急大小滑濇之病形何如？岐伯曰：臣请言五脏之病变也。心脉急甚者为瘛瘲；微急为心痛引背，食不下。缓甚为狂笑；微缓为伏梁在心下，上下行时，唾血。大甚为喉吤；微大为心痹引背，善泪出。小甚为善哕；微小为消瘅。滑甚为善渴；微滑为心疝引齐，小腹鸣。濇甚为喑；微濇为血溢，维厥耳鸣，颠疾。【瘛，音炽。瘲，音纵。吤，音介。】　　【马莳曰：此详言五脏之病异脉变，而先以心言之也。脉有缓急大小滑濇，则病必随脉而变也。故急脉属肝，心得急脉而甚，当为风邪入心，病成瘛瘲。瘛为筋脉蜷急，而瘲为筋脉弛纵，即今所谓急慢惊风之意耳。若脉急而微，则其病为心痛引背，食亦不下。正以急甚病亦甚，病于内而又病于外，故日瘛瘲；急微则病微，病止在于中也。又缓脉属脾，心得缓脉而甚，当为土邪相并，病成狂笑。心在声为笑，狂则失神矣。若脉缓而微，其病有伏梁之积，在于心下，或升或降，而行时或唾中有血。正以甚则病成于骤，故曰狂笑；微则病成于素，故曰伏梁也。又大脉属心，故心得大脉而甚，当为心火，充溢喉中，吤然有声。若脉大而微，其病为心痹引背，时善泪出。正以心脉系于喉咙，附于背，通于目，故甚则病势有余而为喉吤；微则病势渐成而为痛引于背及出泪也。又小脉者，大脉之反也。心脉既小，而又小之甚，则心气不足，无以资土，其病当为哕；心脉而为小之微，则血液枯燥，病为消瘅也。又滑脉者，濇脉之反也。心脉既滑，而又滑之甚，则心火有余，病为善渴；若滑而微，则病为心疝引齐，小腹必鸣也。又濇为肺脉，心得濇脉而甚，金火相烁，病成为喑。若脉濇而微，其血当损而溢，其阴维阳维之脉必厥，其耳必鸣，其疾在巅，正以心火不足，金反乘之，故甚则中外皆不足，微则内证杂见也。】　　【张志聪曰：此论五脏各有六者之变，病本于寒热血气之不和，与外受邪气内伤忧恐之不同也。缓急大小滑濇，阴阳寒热血气之纲领也。下章曰：诸急多寒，缓者多热；大者多气少血，小者血气皆少；滑者阳气盛，微有热；濇者多血少气，微有寒。心为火脏，故寒甚则为瘛瘲。盖手足诸节，神气之所游行出入，寒伤神气，故瘛瘲也。微急为心痛引背，盖甚则心脏之神气受伤，微则薄于宫城之分也。食气入胃，浊气归心，心气逆，故食不下。缓甚则心气有余，心藏神，神有余则笑不休。伏梁，乃心下有余之积，故微主邪薄于心下也。心主血，热则上溢而时唾血也。喉吤者，喉中吤然有声，宗气积于胸中，上出喉咙，以贯心脉而行呼吸，心气盛，故喉中有声也。心气微盛，则逆于心下，而为心痹引背；行于上则心精随气，卜凑于目而泪出矣。心脏虚，则火土之气弱，故为善哕。哕，呃逆也。夫五脏，宅藏精者也，五脏之血气皆少，则津液枯竭，而为消瘅。消瘅者，三消之证，心肺主上消，脾胃主中消，肝肾主下消也。滑则阳气盛而有热盛于上则善渴，微在下则少腹当有形也。心主言，心气少，故为喑。血多，故溢于卜也。维，四维也。心为阳中之太阳，阳气少，故手足厥冷也。南方赤色，入通于心，开窍于耳，心气虚，故耳鸣颠疾。按《金匮要略》曰：五脏病各有十八，合为九十病，盖一脏有六变，三六而变为十八病也。　张玉师曰：缓急大小滑濇，五脏之六变也。五六而变为三十，三而三之合为九十，惟智者明之，故曰上工十全九。】
　　肺脉急甚为癫疾；微急为肺寒热，怠惰，咳唾血，引腰背胸，若鼻息肉不通。缓甚为多汗；微缓为痿瘘，偏风，头以下汗出不可止。大甚为胫肿；微大为肺痹，引胸背起，恶日光。小甚为泄；微小为消瘅。滑甚为息贲上气；微滑为上下出血。濇甚为呕血；微濇为鼠瘘在颈肢腋之间，下不胜其上，其应善酸矣。　　【马莳曰：此言肺经之脉异病变也。急为肝脉，肺得急脉而甚，则木邪反乘所不胜，故为癫疾。若得急脉而微，则肺为寒热，为怠惰，为咳，为唾血，其咳引腰背与胸，又鼻中有息肉不通，皆肺气不足，风邪有余所致也。但甚则邪发于骤而为咳，微则邪积于素而为诸病耳。又缓为脾脉，肺得缓脉而甚，则血不养脾，脾虚不能生金，当为虚汗甚多也。若得缓脉而微，则为痿证，为鼠瘘，为偏风，为头以下汗出不可止，盖其则病发于骤，虚汗其多，而微则病成有日，故诸证悉见也。又大为心脉，肺得大脉而甚，则金为火烁，肾水随涸，胫发为肿。若得脉大而微，则肺痹引于胸背，见火知畏，虽日光亦所恶也。盖甚则心肺肾之交病，病为胫肿，内外俱形也。微则肺经之为病成于内也。又小脉为大之反，肺得小脉而甚，则中气大衰，病当为泄。若得小脉而微，则为消瘅也。正以甚则虚甚，上金皆衰而成泄，小则病微，其消瘅之病，止在于肺也。又滑为濇脉之反，肺得滑脉而甚，则火盛病炽，当为息贲之积，而其气上逆也。若得滑脉而微，则火逼肺与大肠，当为上下出血也。盖滑主气为病，气上而不下，微则主血为病，血乃上下俱行也。又濇为肺脉，肺得濇脉而甚，则肺邪有余，血溢而呕。若得濇脉而微，则为鼠瘘在颈舆肢腋之间。身为上，足为下，下体不胜其上，故足软无力，其应善酸矣。正以甚则血为有伤，微则病积于素，所以有不同耳。】　　【张志聪曰：肺主清金而畏寒，寒甚则为癫疾，所谓重阴则癫也。肺寒热者，皮寒热也。寒在皮毛，故微急也。肺主气，怠惰咳唾血引腰背胸，鼻若有息肉而气不通，皆肺气虚寒之所致。缓则热甚，故多汗。肺热叶焦，则为痿也。鼠瘘，寒热病也，其本在脏，其末在脉。肺主百脉，是以微缓之有热，微濇之有寒，皆为鼠瘘在颈腋之间。本经曰：偏枯，身偏不用，病在分腠之间。盖病在皮肤为肺寒热，病在血脉为寒热鼠瘘，在分腠则为偏风。肺主周身之气而朝百脉也，腠理开，故头以下汗出不可止。头以下者，颈项胸背之间，肺之外部也。大主多气少血，气盛于下，则为胫肿。微盛于上，则为肺痹引胸背，盖气从下而上也。日光，太阳之火，阴血少，故恶日光，金畏火也。小则气血皆虚而为泄，肺与大肠为表里也。微小则为消瘴，肺主津水之生原也。滑主阳气盛，故为息贲上气，微则上下出血，血随气行者也。濇主多血少气，血多气少，则血留不行，故为呕血。酸者，阴寒而酸削不能行，肺主气而发原在下，少气有寒，则下不胜其上矣。】
　　肝脉急甚者为恶言；微急为肥气在胁下若覆杯。缓甚为善呕；微缓为水瘕痹也。大甚为内痈，善呕衂；微大为肝痹，阴缩，咳引小腹。小甚为多饮；微小为消瘅。滑甚为(疒贵)疝；微滑为遗溺。濇甚为溢饮；微濇为瘛挛筋痹。 【瘕，音贾。(疒贵)，徒回切。】　　【马莳曰：此言肝经之脉异病变也。急为肝脉，肝脉急甚为恶言，盖肝主怒，肝气有余，则听言而恶也。微急为肥气在胁下若覆杯，盖肝素有积，其脉虽急而渐微也。又缓为脾脉，肝脉缓甚，则木土相克，病为善呕。肝脉微缓，则土不胜水，当成水瘕而为痹也。水瘕者，水积也。又大为心脉，肝得大脉而甚，则火气炎木，内当为痈，及善呕血，与鼻中出血为衂也。若脉得微大，则为肝痹，为阴缩，为咳引小腹，火自阴经而上，而为诸病，较之甚者，仅血不上溢耳。又小为大脉之反，肝得小脉而甚，则血甚不足，当为多饮。若得小脉而微，则为消瘅，其病相类而成耳。又滑为濇脉之反，肝得滑脉而甚，则睾丸属于肝经，(疒贵)疝已成也。若得滑脉而微，则疏泄无束，当为遣溺也。又濇为肺脉，肝得肺脉而甚，则木为金胜，邪反干脾，土不胜水，饮溢四肢也。若得濇脉而微，则血不养筋，当为瘛、为挛、为筋痹也。】　　【张志聪曰：肝主语，在志为怒，肝苦急，故急甚为恶言。微急为肥气在胁下，若覆杯，皆有余之气也。食气入胃，散精于肝。缓主多热，热则肝气逆，故善呕。水瘕痹者，亦饮食之所积也。本经曰：喜怒不测，饮食不节，阴气不足，阳气有余，荣气不行，乃发为痈。大主肝气盛，盛则郁怒而不得疏达，故为内痈。呕衂，肝气逆于上也。阴缩，肝气逆于下也。肝脉抵少腹，上注肺，咳引小腹者，经气逆于上下也。小者血气皆少，少则木火盛，故多饮及为消瘅也。滑主气盛而热，故为(疒贵)疝。肝主疏泄，肝气盛而热，故遗溺也。溢饮者，饮留于四肢，则经脉阻滞，故脉濇。肝气虚而有寒，故为瘛挛筋痹，肝主筋也。】
　　脾脉急甚为瘛瘲；微急为膈中，食饮入而还出后沃沫。缓甚为痿厥；微缓为风痿，四肢不用，心慧然若无病。大甚为击仆；微大为疝气，腹里大脓血在肠胃之外。小甚为寒热；微小为消瘅。滑甚为(疒贵)癃；微滑为虫毒蛔蝎腹热。濇甚为肠(疒贵)；微濇为内(疒贵)，多下脓血。 【蛕，胡恢切。】　　【马莳曰：此言脾经之脉异病变也。急为肝脉，脾得急脉而甚，则风邪克土，病成瘛瘲也。若得急脉而微，则木邪侮土，其在上为膈中，食饮入而还出，脾气不上通也。本经上隔篇云：气为上膈，食饮入而复出是也。在下为去后沃沫，脾气不下疏也。又缓为脾脉，脾得缓脉而甚，则土气大弱，为痿为厥，若得缓脉而微，则为风为痿，四肢不用，心则慧然若无病也。又大为心脉，脾得大脉而甚，病为击仆，若击之而仆地也。若得大脉而微，则脾经成疝，腹中必大脓血在于肠胃之外。按腹中论黄帝曰：病有少腹盛，上下左右皆有根，可治否？岐伯曰：名为伏梁，裹大脓血居肠胃之外，不可治，治每切按之至死。此下则因阴必下脓血，上则迫于胃，生隔夹胃脘内痈，此久病也难治。居齐上为逆，齐下为从，勿动亟夺。盖甚则病形于外，微则病积于中也。又小为大脉之反，脾得小脉而甚，则为寒热往来，以脾血不足也。若得小脉而微，则为消瘅之证，以血枯津竭也。又滑为濇脉之反，脾得滑脉而甚，则为(疒贵)疝，为癃溺。盖土不胜木则为(疒贵)，土不运水则为癃也。若得滑脉而微，则有虫毒如蛔蝎之类，其腹内当为热，盖以滑为阳脉，其形如珠，则必有虫物毒气为热也。又濇为肺脉，脾得濇脉而甚，则肺与大肠为表里，今濇脉见于脾土，而又至于甚，则土不能生金，金邪又为有余，其大肠当为内(疒贵)也。若得濇脉而微，则内(疒贵)多下脓血，盖(疒贵)在内者为甚，而脓血之下者，为气当疏通，反由于微也。】　　【张志聪曰：瘛者急而收引，瘲者纵而懈弛，脾主四肢，故急甚为瘛瘲。脾有寒不能运化饮食，故为膈中，食饮入而还出，后沃沫。盖不能游溢津液，上归于肺，四布于皮毛，故涎沫之从口出也。痿厥风痿，皆四肢瘫痪，而不为所用，甚则从中而病见于外，微则病在外而不及于中，故心慧然若无病也。大乃太过之脉，脾为孤脏，中央土以灌四旁，太过则令人四肢不举，故为击仆，若击之而仆地也。疝气，腹里大脓血在肠胃之外，皆有余之积聚也。寒热者，血气虚也。脾虚而不能为胃行其津液，故为消瘅。脾为阴湿之土，湿热则为疝(疒贵)，为小便闭癃，湿热则生虫也。脾气虚而有寒，则为肠(疒贵)，多血少气，故下脓血也。】
　　肾脉急甚为骨癫疾；微急为沉厥奔豚，足不收，不得前后。缓甚为折脊；微缓为洞，洞者食不化，下嗌还出。大甚为阴痿；微大为石水，起齐已下，至小腹腄腄然，上至胃脘，死不治。小甚为洞泄；微小为消瘅。滑甚为癃(疒贵)；微滑为骨痿，坐不能起，起则目无所见。濇甚为大痈；微濇为不月，沉痔。 【腄，竹垂切。】　　【马莳曰：此言肾经之脉异病变也。急为肝脉，肾得急脉而甚，则肾主骨，风邪入骨，当为骨癫疾，义见本经癫狂篇。若得急脉而微，则为沉厥。盖风邪入肾则为厥，而肾气不足，则当沉滞而无知也。及为奔豚，以肾邪渐积而成也。为足不收，以肾脉行于足也。为不得前后，以肾通窍于二便也。正以甚则骨癫，自里达表也。微则病徐，在里病多也。又脾为缓脉，肾得缓脉而甚，则肾与膀胱为表里，膀胱之脉行于脊，为上邪乘水，肾气不足，当折脊而不能举也。若得缓脉而微，则肾气无束，当为洞泄不止，其脾气亦不运行，而所下之食宜不化，或至食饮下嗌而还出也。又大为心脉，肾得大脉而甚，则火盛水衰，当为阴痿也。若得大脉而微，则齐下当有石水，起齐以下至少腹，觉腄腄然而下垂，及上至胃脘，此证当至死不治耳。按《素问》阴阳别论云：阴阳结邪，多阴少阳为石水。又大奇论有肾肝并沉为石水，本经水胀篇有石水之问，而伯无所答。今以本节考之，则石水多生于肾经，而居下部者。又小为大脉之反，肾得小脉而甚，则肾气甚衰，无以主下焦而为洞泄。若得小脉而微，亦水不配火，当为消瘅之证也。又滑为肾脉，肾得滑脉而甚，则肾邪有余，当病膀胱闭癃及成(疒贵)疝也。若得肾脉而微，则肾气亦衰，当为骨痿而不能起床，起则昏晕目盲矣。又濇为肺脉，肾得濇脉而甚，则精血俱衰，内为大痈。若得濇脉而微，则精血亦衰，当为经闭与痔下也。】　　【张志聪曰：肾为阴脏而主骨，阴寒太甚，故为骨癫疾。肾为生气之原，正气虚寒，则为沉厥。虚气反逆，故为奔豚。阴寒在下，故足不收。肾开窍于二阴，气虚不化，故不得前后也。督脉属肾贯脊，缓则督脉懈弛，故脊折也。戊癸合而化生火土，以消入胃之食饮，肾气缓，故食不化而还出也。阴痿者，阴器痿而不举。石水，肾水也，上至胃脘，水泛而土败也。肾气虚则为洞泄，精血不足则为消瘅。肾有热则为小便闭癃，为睾丸肿(疒贵)，骨痿，坐不能起，热伤肾气也，目无所见，热伤骨精也。血气皆始于肾，濇则血气阻滞，故为大痈。气血不行，故为女子不月，为沉痔。】
　　黄帝曰：病之六变者，刺之奈何？岐伯答曰：诸急者多寒，缓者多热；大者多气少血，小者血气皆少；滑者阳气盛，微有热；濇者多血少气，微有寒。是故刺急者，深内而久留之；刺缓者，浅内而疾发针以去其热。刺大者，微泻其气，无出其血。刺滑者，疾发针而浅内之，以泻其阳气而去其热；刺濇者，必中其脉，随其逆顺而久留之，必先按而循之，已发针，疾按其痏，无令其出血，以和其脉。诸小者，阴阳形气俱不足，勿取以针，而调以甘药也。【内，同纳。痏，音委。】　　【马莳曰：此言刺上六脉之有法，而唯小脉则用药也。六变者，以病因脉而变也。故诸部急者必多寒，凡刺急脉者，必深纳其针而久留之，则寒自热也。其诸部脉缓者，必多热，凡刺缓脉者，必浅纳其针而疾发之，则热可去也。盖寒必入内，故其针深；热必达外，故其针浅也。其诸部脉大者，多气少血，凡刺大脉者，微泻其气，无出其血可也。其诸部脉小者，血气皆少，其阴阳形气俱不足，勿取以针，而当调以甘和之药可也。其诸部皆滑者，阳气必盛，且微有热，凡刺滑脉者，必疾发其针而浅纳之，以泻其阳气而去其热可也。其诸部脉濇者，多血少气，且微有寒，凡刺濇脉者，必中其脉，随其逆顺而久留之，必先按而循之，及已发针，当速按其痏，无令其血出，以和其脉可也。】　　【张志聪曰：六变者，五脏之所生，变化之病形，有缓急大小滑濇之六脉，此缘阴阳血气寒热之不和，而变见于脉也。夫针者，所以调阴阳血气之不和，若血气皆少者，必须调以甘药，非针之可能资生也。按刺濇者日必中其脉，要知刺急刺缓，取脉外之气也。刺大刺滑，泻脉外之阳，以和脉内之血也。刺濇者，必中其血，随其逆顺，必先按而循之，调脉内之血，以致脉外之气也。勿取以针，调以甘药者，血气之生于阳明也。当知血气乃胃腑水谷之精，有行于皮肤之外者，有行于经脉之内者，外内贯通，环转不息，故善调尺者不待于寸，善调脉者不待于色，能参合而行之，可为上工。上工者，知阴阳血气之终始出入者也。】
　　黄帝曰：余闻五脏六腑之气，荥输所入为合，令何道从入，入安连过，愿闻其故。岐伯答曰：此阳脉之别入于内，属于腑者也。黄帝曰：荥输与合，各有名乎？岐伯答曰：荥输治外经，合治内腑。黄帝曰：治内腑奈何？岐伯曰：取之于合。黄帝曰：合各有名乎？岐伯答曰：胃合于三里，大肠合入于巨虚上廉，小肠合入于巨虚下廉，三焦合入于委阳，膀胱合入于委中央，胆合入于阳陵泉。黄帝曰：取之奈何？岐伯答曰：取之三里者，低跗取之。巨虚者，举足取之。委阳者，屈伸而索之。委中者，屈而取之。阳陵泉者，正竖膝予之齐下，至委阳之阳取之。取诸外经者，揄申而从之。【输、腧同。竖，上声。予、与同。齐，脐同。揄，音于。】　　【马莳曰：此言荥输治外病，合治内腑，遂举治内腑之合穴以明之也。夫五脏六腑之气脉，虽始于井，而井之所注为荥，所行为俞，所经为经，所入为合，是果何道而入？入何连过？伯乃不言五脏之阴脉，止言六腑之阳脉，谓此荥俞与合，即阳脉之入于内而属于腑也。盖荥俞与合，皆各有名，然荥俞之穴，气脉尚在于外，所以治病之在外经脉也；合之穴，气脉则入于内，所以治病之在内腑也。是以内焉之腑曰胃，外焉之合曰三里，故胃与三里而相合也。内焉之腑曰大肠，外焉之合曰巨虚上廉，故大肠与巨虚上廉而相合也。内焉之腑曰小肠，外焉之合曰巨虚下廉，故小肠与巨虚下廉而相合也。内焉之腑曰三焦，外焉之合曰委阳，故三焦与委阳而相合也。内焉之腑曰膀胱，外焉之合曰委中，故膀胱与委中而相合也。内焉之腑曰胆，外焉之合曰阳陵泉，故胆与阳陵泉而相合也。此所以刺此诸合，则内腑之病治矣。然取穴各有其法，取三里者，将足之跗面低下着地而取之，不使之举足。取上、下巨虚者，则举足而取之。取委阳者，屈其体以觅承扶之阴纹、伸其体以度委阳之分寸，故曰屈伸而索之。委阳在承扶下六寸，承扶在尻臀下阴股上纹中。取委中者，则屈其足而不伸也，在腘中央约纹陷中，必屈足而取之。取阳陵泉者，则正竖其膝，以与其穴在膝下一寸胻骨外陷中也。然委阳在委中之上，承扶之下，而委阳之外廉，即委阳之阳也。彼阳陵泉者，正在委阳之外也。一齐下至此处，以觅至膝下，而取阳陵泉耳。夫取合之法如此。若荥俞治外经，则取外病之经脉，当觅荥穴俞穴以治之，亦必揄扬，以申其手足而善取之耳。上文有荥腧治外经之答，而帝未之问，故伯不明言荥俞之名，而告以取穴之法也。按此节经字，乃经脉之经，非井荥俞经合之经也。】　　【张志聪曰：按脏腑之十二经脉出于指井者，受皮肤之气血，溜于荥，注于输，入于肘膝而为合。故帝问五脏六腑之气，荥输所入为合，令何道从入？入安连过？谓从荥输所入为合之气血，从何道而入，入安所连而为合，安所行过而相连？帝总问五脏六腑者，盖欲访明脏之五俞，腑之六俞，所出所入之原流，然已论于本输篇内，故伯止答六腑之合，皆在于足之原。按脉外之卫气，与手足诸阳之气血，皆从上而下，复从足而交于手，故曰六腑之经脉，皆出于足之三阳，上合于手也。此阳气之出于地中，运行于天表，复从下而贯于地脉经水之中。至于三阳之气，外合于三阳之经，三阳之经，内合于六腑，如太阳少阳阳明者，三阳之气也，运行于脉外，与六腑之经脉相合，脉外之气，与经脉合于荥输之间，是以荥输治外经，治在外之经脉也。脉内之血气，与三阳之气，合于肘膝之间，是以合治内腑。盖脉中之血气，六腑之所出也。三里、巨虚，皆足阳明之经。巨虚上、下廉，乃手太阳、阳明之合。故取三里者，低跗取之，以足经之在下也。巨虚者，举足取之，欲其伸舒于上也。委阳者，足太阳之经，三焦之合，屈伸而索之者，索三焦之气往来于上下也。膀胱主水，故屈而取之。少阳属木，故竖膝予之，使木气之条达也。齐下至委阳之阳取之者，谓胆与三焦，总属少阳之气也。盖言在经脉，则有手足之分，合于三阴三阳之气，又无分手与足也。取诸外经者，取五脏六腑之荥输也。揄申而取之者，伸舒其四体，使经脉之流通也。帝始问五脏六腑之荥输，伯止答六腑之合，而末言取诸外经，君臣反复问答，盖以详明阴阳血气之出入，经脉外内之贯通也。】
　　黄帝曰：愿闻六腑之病。岐伯答曰：面热者足阳明病，鱼络血者手阳明病，两跗之上脉竖陷者足阳明病，此胃脉也。大肠病者，肠中切痛而鸣濯濯，冬日重感于寒即泄，当齐而痛，不能久立，与胃同候，取巨虚上廉。胃病者，腹(月真)胀，胃脘当心而痛，上肢两胁，膈咽不通，食饮不下，取之三里也。　　【马莳曰：此言手足阳明经之病，而有刺之之穴也。足阳明者，胃也。胃脉上于面，故面热者足阳明病。又手阳明者，大肠也，鱼络在鱼际之下，阳溪、列缺之间，大肠之脉行于此，故鱼络有血者，手阳明病。又足面为跗，两跗之上，其脉或竖或陷者，乃冲阳、解溪等穴也，故知其为足阳明胃经之有病耳。且大肠经有病者，肠中切痛而鸣濯濯。切痛者，痛之紧也。濯濯者，肠中有水，而往来气冲则有声也。若冬日重感于寒，则即泄矣。其当齐而痛，不能久立，以大肠正在齐也。彼胃经有巨虚上廉，为大肠之合，故曰与胃同候，取之巨虚上廉也。又胃经有病者，腹必(月真)胀，其胃脘当心而痛，上肢两胁膈咽等处，气不能通，饮食不下，当取本经三里穴也。】　　【张志聪曰：此复申明脉外之气血，从手足阳明之所出也。卫气者，乃阳明之悍气，上冲于头，循目眦耳前，散行于三阳，复循牙车合阳明，并下人迎，合于颔脉，注足阳明以下，行至跗上。故曰，面热者足阳明病，盖以征卫气之悍热太过，而上行于面也。两跗之上，其脉或竖或陷者，足阳明病，盖以征阳明之气，合于颔脉以下，行至跗上也。阳明之气，下合于胃脉，故曰，此胃脉也。夫五脏六腑之经脉，外合于六气，则为阳明，为太阳，为太阴，内合于脏腑，则为胃脉，为心脉、肾脉。盖脏腑之气，内合五行，外合六气者也。胃腑所出之血气，别走于脉外者，注脏腑之大络，从大络而外渗孙络皮肤，循手阳明之经，大会于尺肤以上鱼，犹脉内之血气，大会于手太阴之尺寸也。故曰，鱼络血者，手阳明病，盖以征脉外之气血，大会于手阳明也。此帝问六腑之病，而伯先答手足阳明，后及六腑，盖明气血出于手足之阳明，本经多因病假针，以明阴阳血气之生始出入，脏腑经脉之外内贯通也。大肠者，传道之官，故病则肠中切痛而鸣濯濯。阳明秉清金之气，故冬日重感于寒即泻，当齐而痛。大肠主津液，津液者淖泽注于骨，故病而不能久立也。大肠属胃，故与胃同候，取胃经之巨虚上廉。夫腹者，肠胃之郛郭，胃脘在鸠尾内，正当心处，故胃病则腹(月真)胀，胃脘当心而痛。上肢，心肺之分；两胁，肝之分也。食饮入胃，散精于肝，浊气归心，输布于肺，胃病则气逆而不能转输，是以上肢两胁，膈咽不通，食饮不下，当取之三里也。】
　　小肠病者，小腹痛，腰脊控睾而痛，时窘之后，当耳前热，若寒甚，若独肩上热甚，及手小指次指之间热，若脉陷者，此其候也，手太阳病也，取之巨虚下廉。【睾，音皋。】　　【马莳曰：此言小肠经之病，而有刺之之穴也。小肠近小腹之内，后附腰脊，下连睾丸，故小腹痛，腰脊控引睾丸而痛，痛时窘甚而欲去后也。小肠脉自手外侧出踝中，上臂出肘后端，出肩解，绕肩胛，交肩上，故耳前热，或耳前寒甚，或肩上热甚，又手小指连及次指之间热，若由小指而上，至前腕处，脉有下陷，皆本经有病之候也。彼胃经有巨虚下廉穴，为小肠经之合，故当取此以刺之。】　　【张志聪曰：小肠病者，谓病小肠之腑气也。小肠名赤肠，为受盛之腑，上接于胃，下通大肠，从阑门济泌别汁，而渗入膀胱，其气与膀胱相通，是以小腹痛，腰脊控睾而痛。时窘之后，当耳前热者，病腑气而痛窘之后，则入于手之经脉矣。手太阳之脉，起于小指之端，循臂出肩解，上颊，入耳中，至目眦。脉陷者，此太阳之经脉病也。故首提曰小肠病，末结曰手太阳病，是腑气之从下而上合于手太阳之经，故当取之巨虚下廉。】
　　三焦病者，腹气满，小腹尤坚，不得小便，窘急，溢则水留即为胀，候在足太阳之外大络，大络在太阳少阳之间，亦见于脉，取委阳。　　【马莳曰：此言三焦之病，而有刺之之穴也。手少阳三焦经之脉，入缺盆，布膻中，络心包，下膈，循属三焦，故腹气满，小腹尤坚也。三焦为决渎之官，故病则不得小便而窘急也，甚则水溢留内而为胀。彼委阳穴者，足太阳膀胱经之大络也，其穴在足太阳经之外，足少阳经之前，出于委中外廉两筋间，为三焦之合，故三焦有病，则脉必下陷，当取此穴以刺之。按此三焦，是后三焦，非前三焦也。】　　【张志聪曰：三焦者，下约膀胱，为决渎之腑，病则气不输化，是以腹气满而不得小便也。不得小便则窘急而水溢于上，留于腹中而为胀，候在足太阳经外之大络。大络在太阳少阳经脉之间，其脉亦见于皮部，当取之委阳。此言六腑之气，皆从足三阳之别络，而通于经脉者也。】
　　膀胱病者，小腹偏肿而痛，以手按之，即欲小便而不得，肩上热，若脉陷，及足小指外廉及胫踝后皆热，若脉陷，取委中央。　　【马莳曰：此言膀胱经之病，而有刺之之穴也。膀胱有病，则欲小便时，奈小腹中偏肿而痛，以手按痛处，即欲小便而不可得。其肩上热，脉或陷，以膀胱之脉，凡大杼等穴，皆在肩背也。足小指外廉及胫踝后皆热，脉亦若陷，以其脉自至阴、通谷、束骨、金门、申脉、仆参、昆仑、附阳、飞阳等穴，皆在足小指外廉与胫踝等处也。委中者，乃本经之合穴，故当取此穴以刺之。】　　【张志聪曰：膀胱者，津液之腑，气化则出，腑气病，故小腹肿痛而不得小便也。肩上足小指外廉及胫踝后，乃足太阳经脉之所循，若热而脉陷，此病腑而及于经矣，故当取委中之中央。】
　　胆病者善太息，口苦，呕宿汁，心下淡淡，恐人将捕之，嗌中吤吤然数唾，在足少阳之本末，亦视其脉之陷下者灸之，其寒热者，取阳陵泉。　　【马莳曰：此言胆经之病而有刺之之穴也。胆病者，善太息，口苦呕宿胆汁，心下淡淡然，如人将捕之，盖以胆气之虚也。嗌中吤吤然有声，且数多唾，以胆之有邪也，在取足少阳经之本末而视之。盖以经穴之始为本，经穴之终为末也。其本末脉有陷下者，当灸之。若有寒热往来，则取阳陵泉之合穴而刺之。】　　【张志聪曰：胆病则胆气不升，故太息以伸出之。足少阳经脉之本在下，其末在颈嗌之间，宜灸之以起陷下之脉气。其寒热者，少阳之枢证也，当以经取之，少阳之经气外内出入者也。】
　　黄帝曰：刺之有道乎？岐伯答曰：刺此者必中气穴，无中肉节。中气穴则针游于巷，中肉节即皮肤痛，补泻反则病益笃，中筋则筋缓，邪气不出，与其真相搏，乱而不去，反还内着，用针不审，以顺为逆也。【中，俱去声。针游，一作针染。】　　【马莳曰：此言刺穴有道，而反之者有害也。凡刺上节等穴者，必中其经气所会之正穴，无中气穴之肉节相连处也。盖中气穴，则针游于巷，而气脉相通，即《素问》气穴论游针之居也。中肉节，则皮肤徒痛。若中于筋，则筋缓无束。若当补而泻，当泻而补，补泻相反，病当益笃，是以邪气不出，与真气相搏而乱，邪反内着，此皆用针不审，以顺为逆之故，殊非刺穴之道也。】　　【张志聪曰：气穴者，腑气所注之经穴，故中气穴则针游于巷，即气穴论之所谓游针之居，言针入有间，恢恢乎有余地矣。此言腑邪之从经脉，而出于气穴，即上章面热者足阳明病，鱼络血者手阳明病，谓腑气之从经脉而出于皮肤也。皮肉筋骨，脉外之气分也，若中肉节，即皮肤痛，中筋则筋缓。邪气不出，与其真气相乱而不去，反还内着，言刺皮肉筋骨，使腑邪不能从气穴而出，元真之气，反内着而与邪相乱也。】
古今图书集成医部全录卷四十九

　　　根结篇第五
　　【马莳曰：内有阴阳诸经根结于某穴，故名篇。】
　　岐伯曰：天地相感，寒暖相移，阴阳之道，孰少孰多？阴道偶，阳道奇。发于春夏，阴气少，阳气多，阴阳不调，何补何泻？发于秋冬，阳气少，阴气多，阴气盛而阳气衰，故茎叶枯槁，湿雨下归，阴阳相移，何泻何补？奇邪离经，不可胜数，不知根结，五脏六腑，折关败枢，开阖而走，阴阳大失，不可复取。九针之元，要在终始。故能知终始，一言而毕；不知终始，针道咸绝。【奇，音箕。】　　【马莳曰：此言九针之元，要在于终始篇也。天地相感而寒暑生，其阴阳之道，有多有少，阴道为偶，阳道为奇，故人身与天地相参。凡病发于春夏者，则阴气少而阳气多，是谓阴阳不调也，当于何经而补之泻之？凡病发于秋冬者，则阳气少而阴气多，是谓阴阳相移也，当于何经而补之泻之？奇邪，不正之邪也，感此入彼，谓之离经。脉气所起为根，所归为结。《素问》离合真邪论曰：太阳为开，阳明为阖，少阳为枢。太阴为开，厥阴为阖，少阴为枢。正与下文相同。今曰关者，是有关乃所以开阖也。终始，本经第九篇名。言不正之邪，至变难纪，用针者，若不知穴之根结，则五脏六腑，关折枢败，开阖误走其气，阴阳大失，气难复取。是故九针元妙之法，其要在终始篇中，人有知否，乃针道之所以明暗也。按终始篇全以人迎知六阳经之病，气口知六阴经之病，阳盛阴虚则泻阳补阴，阴盛阳虚则泻阴补阳，真针道元妙之法也。】　　【张志聪曰：此章论三阴三阳之气，主开主阖主枢，乃无形之气，出入于外内，而合于有形之经也。夫人之阴阳，应天之六气；天之六气，合于四时。春夏主阳，故发于春夏，阴气少，阳气多。秋冬主阴，故发于秋冬，阳气少，阴气多。发者，谓人之阴阳开阖，应天地之四时，是以春夏人迎微大，秋冬气口微大，如是者是为平人。奇邪离经者，邪不入于经，流于大络而生奇病，言邪之变易，不可胜数也。根结者，六气合六经之本标也。开阖枢者，脏腑阴阳之六气也。终始者，经脉血气之始终也。】
　　太阳根于至阴，结于命门，命门者，目也。阳明根于厉兑，结于颡大，颡大者，钳耳也。少阳根于窍阴，结于窻笼，窻笼者，耳中也。太阳为开，阳明为阖，少阳为枢。故开折则肉节渎而暴病起矣，故暴病者，取之太阳，视有余不足。渎者，皮肉宛焦而弱也。阖折则气无所止息而痿疾起矣，故痿疾者，取之阳明，视有余不足。无所止息者，真气稽留，邪气居之也。枢折即骨繇而不安于地，故骨繇者，取之少阳，视有余不足。骨繇者，节缓而不收也。所谓骨繇者，摇故也，当穷其本也。【宛，音郁。繇，音摇。】　　【马莳曰：此言足三阳经之有根结，而成病有由，治病有法也。足太阳膀胱经，其根起于至阴，在足小指外侧，去爪甲如韭叶，针一分，留五呼，灸三壮。结于命门，命门者，目也，谓睛明穴也，在目内眦头一分宛宛中，针一分，留六呼，禁灸。又足阳明胃经，根于厉兑，在足大指次指之端，去爪甲如韭叶，针一分，灸三壮。结于颡大，颡大者，钳耳也，谓头维穴也，在额角入发际，本神旁一寸半，神庭旁四寸半，针三分，禁灸。又足少阳胆经，根于窍阴，在足小指四指之端，去爪甲如韭叶，针一分，留一呼，灸三壮。结于窻笼，窻笼者，耳中也，谓听宫穴也，在耳微前陷中，上关上一寸动脉宛宛中，张口得之，针三分。按手太阳小肠经有天窻穴，一名窻笼，去颈大筋前曲颊下扶突后动脉应手陷中，观下文肾经结于任脉经之廉泉，肝经结于任脉经之玉英，则本经有结之他经者，疑天窻为足少阳经之所结欤？太阳为三阳，最在表，故为关之开。阳明为二阳，居阳之中，故为关之阖。少阳为一阳，最在里，故为关之枢。故关之开折，则肉节渎而暴病起。是以有暴病者，当取足之太阳，视其有余不足而补泻之。所谓肉节渎者，其皮肉宛焦而弱也。若关之阖折，则气无所止息而痿疾起。是以有痿疾者，当取足之阳明，视其有余不足而补泻之。所谓气无止息者，正气稽留，而邪气反居之也。若关之枢折，则骨繇而不安于地。是以有骨繇病者，当取足之少阳，视其有余不足而补泻之。所谓骨繇者，正以其节缓而不能收，即骨之摇动故也。夫曰渎，曰气无所止息，曰骨摇，皆折关败枢，开阖而走使然也，皆当穷其本以治其病者。】　　【张志聪曰：太阳太阴为开，阳明厥阴为阖，少阳少阴为枢者，三阴三阳之气也。太者气之盛，故主开。阳明者两阳合明，厥阴者两阴交尽，故主阖。少者初生之气，故主枢。此阴阳之六气，内合脏腑，外合六经，应司天在泉之气，运行环转之不息，而复通贯于地道经水之中外内出入者也。夫外合于六经，有循经而合者，如伤寒之病，在六气相传，虽见六经之证，而气不入于经也。有入于经而合者，根结是也。根者，经气相合而始生。结者，经气相将而归结于命门窻笼之间，复从此而出于气街，走空窍，而仍行于脉外也。命门者，太阳为水火生命之原。目窍，乃经气所出之门也。颡大者，颃颡也，在上腭之中，两耳之间，故曰钳耳。窻笼者，耳中也，如窻之通气于上也。此三阳之气，随经而归结于此，复出于气街也。行于气分，故能为开为阖为枢，出入于形身脏腑之外内。开阖如户扉，枢犹转牡，舍枢则不能开阖，舍开阖则无从运枢，此三阳之气，互相出入于经脉皮肤形身脏腑之外内者也，太阳之气主皮肤，故开折则肉节渎而暴病起矣。宗气者，阳明之所生，上出于喉以司呼吸，而行于四肢，故阖折则气无所止息而痿疾起矣。少阳主骨，故枢折则骨节缓而不收也。阴阳离合论曰：太阳根起于至阴，名曰阴中之阳；阳明根起于厉兑，名曰阴中之阳；少阳根起于窍阴，名曰阴中之少阳。三阴三阳之气，皆从阴而生，自下而上，故当穷其本也。　张玉师曰：三阳之气，循经而出于气街，上于面而走空窍。太阳精阳之气，上走于目而为睛；少阳之别气，走于耳而为听；阳明之宗气，上出于鼻而为臭。目之开阖，耳之听闻，鼻之呼吸，是三阳之气，上走于空窍，而为开阖枢也，宗气者，阳明之所生，上出于肺，以司呼吸。颃颡者，鼻之内窍，通于喉咙，故颃颡不开，则洞涕不收，是阳明之气，上出于鼻而为臭。】
　　太阴根于隐白，结于太仓。少阴根于涌泉，结于廉泉。厥阴根于大敦，结于玉英，络于膻中。太阴为开，厥阴为阖，少阴为枢。故开折则仓廪无所输膈洞，膈洞者，取之太阴，视有余不足。故开折者，气不足而生病也。阖折即气绝而喜悲，喜悲者，取之厥阴，视有余不足。枢折则脉有所结而不通，不通者，取之少阴，视有余不足。有结者，皆取之不足。　　【马莳曰：此言足三阴经之有根结，而成病有由，治病有法也。足太阴脾经，其根起于隐白，在大指端内侧，去爪甲如韭叶，针一分，留三呼，灸三壮。结于太仓，以胃与脾相为表里也。太仓即中脘穴，系任脉经，齐上四寸，针八分，灸七壮。又足少阴肾经，根于涌泉，在足心陷中，针三分，留三呼，灸三壮。结于廉泉，一名舌本，在颔下结喉上四寸中央，针二分，留七呼，灸三壮。又足厥阴肝经，其根起于大敦，在足大指端，去爪甲如韭叶三毛中。一云内侧为隐白，外侧为大敦，针三分，留十呼，灸三壮。结于玉英，即玉堂穴，系任脉经，在紫宫下一寸六分，针三分，灸五壮。络于膻中，在玉堂下一寸六分两乳间陷中，禁针，灸五壮。夫太阴为三阴，为阴之表，故为关之开。厥阴为一阴，居阴之里，故为关之阖。少阴为二阴，居阴之中，故为关之枢。故关之开折，则脾不运化，仓廪无所转输，其病为膈证，为洞泄。是以有膈洞病者，当取足之太阴，视其有余不足而补泻之。正以开折者，其脾气不足，而病生膈洞也。关之阖折，则肝气绝而喜悲，是以气绝喜悲者，当取足之厥阴，视其有余不足而补泻之。开关之枢折，则肾脉有所结，而下焦不通。是以下焦不通者，当取足之少阴，视其有余不足而补泻之。然此有结者，不可以有余视之，仍以不足取之也。】　　【张志聪曰：太仓者，舌本也。脾为仓廪之官，其脉连舌本，散舌下，使之迎粮，故结于舌本，名曰太仓。廉泉，任脉穴，在喉上四寸中央。任脉发原于肾，故结于肾之廉泉。卫气篇曰：厥阴标在背腧，是玉英当在背腧之间。络于膻中者，肝脉贯膈也。脾为仓廪之官，故开折则气不足而为膈洞。膈者，上不开而不受纳；洞者，下关折而飧泄也。厥阴为两阴交尽，阴尽而一阳始生，故阖折则生气绝而喜悲。一阳之气，发于肾脏，志不舒，故喜悲也。少阴主脉，故枢折则脉有所结而不通。不通者，取之少阴，视有余不足。有结者皆取之不足，盖有余者邪结之有余，不足者正气之不足，通其正气，则结自解矣。按九针篇：缺盆之中，任脉也；颈中央之脉，督脉也；腋内动脉，手太阴也，腋下三寸，手心主也。盖手太阴、心主，出于胸气之街；少阴、厥阴，从任督二脉，出于头气之街也。　张玉师曰：廉泉、玉英，上液之道也。玉英谓唇内之龂交。盖肾脏之精液，一从任脉而出于舌下之廉泉，一从脊骨髓空而上通于脑。脑空在脑后三分颅际锐骨之下，一在龂基下，一在项后复骨下，一在脊骨上空，在风府上，是骨之精髓，从脊骨上空，上通于脑，而下渗于龂基。督脉循于脊骨，厥阴肝脉与督脉上会于巅，而下玉英。英，饰也，谓齿白如玉饰也。】
　　足太阳根于至阴，溜于京骨，注于昆仑，入于天柱、飞扬也。足少阳根于窍阴，溜于丘墟，注于阳辅，入于天容、光明也。足阳明根于厉兑，溜于冲阳，注于下陵，入于人迎、丰隆也。手太阳根于少泽，溜于阳谷，注于少海，入于天窗、支正也。手少阳根于关冲，溜于阳池，注于支沟，入于天牖、外关也。手阳明根于商阳，溜于合谷，注于阳溪，入于扶突、偏历也。此所谓十二经者，盛络皆当取之。【天容，当作天冲。下陵，当作解溪。】　　【马莳曰：此言手足六阳之经，皆自井而入于络也。足太阳膀胱经，根于至阴之井，流于京骨之原，注于昆仑之经，入于天柱之在头者，络于飞扬之在足者。又足少阳胆经，根于窍阴之井，流于丘墟之原，注于阳辅之经，入于天冲之在头者，络于光明之在足者。又足阳明胃经，根于厉兑之井，流于冲阳之原，注于解溪之经，入于人迎之在头者，络于丰隆之在足者。又手太阳小肠经，根于少泽之井，流于阳溪之经，注于少海之合，入于天窻之在头者，络于支正之在手者。又手少阳三焦经，根于关冲之井，流于阳池之原，注于支沟之经，入于天牖之在头者，络于外关之在手者。又手阳明大肠经，根于商阳之井，流于合谷之原，注于阳溪之经，入于扶突之在头者，络于偏历之在手者。此所谓十二经之盛络也，皆当取之。】　　【张志聪曰：上篇统论三阴三阳之气，合于六经，根于下而结于上。此复分论三阳之气，入于手足之经，皆循颈项而上出。故曰，此十二经者，盛络皆当取之。盖气留于脉络，则络盛取而泻之，使三阳之气，仍上出于脉外也。飞扬、光明、丰隆、支正、外关、偏历，在经穴合穴两者之间。夫曰所入为合者，谓脉外之气血，从井而溜于脉中，至肘膝而与脉内之血气相合，故曰所入为合。此论三阳之气，从井而入于脉中，上入于颈项之天柱、天容、人迎、天窻、天牖、扶突，而上出于头面，与血气之溜于荥、注于腧、行于经、入于合者之不同，故另提曰：飞扬、光明、丰隆、支正，盖以分别阳气与荣血，出入于经脉外内之不同也。是以所论一次脉、二次脉者，谓手足之十二经脉，皆从四肢之五俞而归于中，复从中而上出颈项。此章论三阴三阳之气，合于六经，而复出于脉外。五十二篇论荣气，七十一篇论宗气，盖三阴三阳，荣气宗气相将而行于经脉皮肤形身脏腑，外内出入，环转无端，是以数篇辞句相同，而所论者各别。学者分而论之，合而参之，人之阴阳血气，有形无形，应天地之五运六气，寒暑往来，如桴鼓影响之相合也。】
　　一日一夜五十营，以营五脏之精，不应数者名曰狂生。所谓五十营者，五脏皆受气，持其脉口，数其至也。五十动而不一代者，五脏皆受气。四十动一代者，一脏无气。三十动一代者，二脏无气。二十动一代者，三脏无气。十动一代者，四脏无气。不满十动一代者，五脏无气。予之短期，要在终始。所谓五十动而不一代者，以为常也，以知五脏之期。予之短期者，乍数乍疏也。【第一数去声，第二数上声，末数入声。】　　【马莳曰：此言脉口之脉五十动者为常脉，而其数减者其脏危也。五十营者，脉运五十度也。本经有五十营篇，正此义耳。凡人周身之脉，计一十六丈二尺，自夫宗气积于胸中，由呼吸而行脉隧，一呼脉行三寸，一吸脉行三寸，呼吸总为一息，则脉行六寸，由一息六寸推之，则一日一夜，即一十六丈二尺之脉，积至五十次，周于身，通计一万三千五百息，则脉行八百一十丈，以运五脏之精，如不应此数者，名曰狂生，犹云侥幸而生也。正以五十营者，五脏皆受气，持其脉口之脉，数其来至之数，五十动而不一代者，乃五脏皆受气也。《素问》脉要精微论曰：代则气衰，盖代脉中止不能自还，如有求代之义，故名。今五十动而不见止脉，所以五脏皆受气也。下此而四十动一代者，是五脏中一脏无气也。三十动一代者，是五脏中二脏无气也。二十动一代者，是五脏中三脏无气也。十动一代者，是五脏中四脏无气也。不满十动一代者，是五脏皆无气也。即此可以短期与之，其要法在本经之终始篇中。正以五十动而不一代者，乃平人之常脉，故可以知五脏之期。兹乃以短期与之者，即乍数乍疏之脉，非脉之代者而何？按脉口以脉会于此，故曰脉口。又以脉气会于此，故曰气口。又以太渊去鱼际一寸，故曰寸口。】　　【张志聪曰：此言三阴三阳之气，外循于经脉，内荣于五脏，五脏主藏精者也。气营五脏之精，五脏皆以受气，精气之相合也。夫五脏生于五行，五行之气，本于十干合化，是以五脏五十动而不一代者、以为常也。代者，止而不还也。乍数乍疏者，死脉见也。要在终始者，大要在终始篇之生于六气，而死于六经也。】
　　黄帝曰：逆顺五体者，言人骨节之小大，肉之坚脆，皮之厚薄，血之清浊，气之滑濇，脉之长短，血之多少，经络之数，余已知之矣，此皆布衣匹夫之士也。夫王公大人，血食之君，身体柔脆，肌肉软弱，血气慓悍滑利，其刺之徐疾浅深多少，可得同之乎？岐伯答曰：膏粱菽藿之味，何可同也？气滑即出疾，其气濇则出迟。气悍则针小而入浅，气濇则针大而入深。深则欲留，浅则欲疾。以此观之：刺布衣者，深以留之；刺大人者，微以徐之。此皆因气慓悍滑利也。【慓，音飘。悍，候岸切。】　　【马莳曰：此言人有贵贱，而刺法因以异也。五体者，即阴阳二十五人篇有五形之人也。布衣匹夫之士，其骨节有小大，肉有坚脆，皮有厚薄，血有清浊，气有滑濇，脉有长短，血有多少，此皆经络之数，大抵相类。至于王公大人，血食之君，身体肌肉软弱，血气慓悍滑利，必非贱者之可同也，其用针之徐疾浅深多少，可以同否？伯言贵者之用膏粱，贱者之用菽藿，难以同也。然当分而论之：凡气滑者，则疾出其针；气濇者，则迟出其针。气悍者，则针小而所入又浅；气濇者，则针大而所入又深。入针深者，则欲久留其针；入针浅者，则欲疾去其针。以此观之：则刺布衣者，气之濇者也，可以针大而深入，又当以久留其针也；刺大人者，气之滑且悍者也，可以针小而入浅，又当徐以纳之也。此皆因其气之慓悍滑利，异于布衣之士耳。】　　【张志聪曰：此言三阴三阳，本于五谷、五畜、五菜、五味之所生也。逆顺五体者，谓三阴三阳之气出入于皮肤经脉之外内，交相逆顺，而行有疾有徐也。夫行于脉外之皮薄肉脆者则行疾，皮厚肉坚者则行迟；行于脉中之血清脉短者则出疾，血浊脉长者则出迟。此因有形之皮肉血脉而疾迟也。然又有因于无形而为之疾迟者，气之滑濇也。膏，谓膏肥之厚味。粱，稻也。王公贵人，美其食，厚其味，则肌肉柔弱，血气滑利而行疾；山野之人，啜菽茹藿，则其气濇而行迟。此贵贱所秉之气不同，而气生于味也。】　　【黄载华曰：皮厚肉坚，血气和缓者，多寿。皮薄肉弱，血气慓悍者，少寿。王公大人，膏粱厚味，则身体柔脆，肌肉软弱，血气慓悍滑利，不若田野之人，饮食淡薄之多寿也。此勉富贵之人，当节饮食，不宜过于厚味。】
　　黄帝曰：形气之逆顺奈何？岐伯曰：形气不足，病气有余，是邪胜也，急泻之。形气有余，病气不足，急补之。形气不足，病气不足，此阴阳气俱不足也，不可刺之。刺之则重不足，重不足则阴阳俱竭，血气皆尽，五脏空虚，筋骨髓枯，老者绝灭，壮者不复矣。形气有余，病气有余，此谓阴阳俱有余也，当泻其邪，调其虚实。故曰，有余者泻之，不足者补之，此之谓也。故曰，刺不知逆顺，真邪相搏，满而补之，则阴阳四溢，肠胃充郭，肝肺内(月真)，阴阳相错；虚而泻之，则经脉空虚，血气竭枯，肠胃(亻聂)辟，皮肤薄着，毛腠夭膲，予之死期。故曰，用针之要，在于知调阴与阳，调阴与阳，精气乃光，合形与气，使神内藏。故曰，上工平气，中工乱脉，下工绝气危生。故曰，下工不可不慎也。必审五脏变化之病，五脉之应，经络之实虚，皮之柔脆而后取之也。【(月真)，音嗔。(亻聂)，音摄。辟，同僻。膲同焦。】　　【马莳曰：此详言补泻当知逆顺，而反此者有害，所以当明用针之要也。人之形气本不足，病气反有余，是邪胜也，急泻之。人之形气本有余，病气则衰弱，是正衰也，急补之。若形气病气皆不足，此阴阳诸经之气皆不足也，不可刺之。刺之则重不足，而阴阳俱竭，血气皆尽，五脏空虚，筋骨髓枯，年老者必至绝灭其气，壮者其气终不能复矣。形气病气皆有余，此谓阴阳诸经之气皆有余也，急泻其邪而后调其正气之虚实，此正有余则泻，不足则补，其理为顺。若有余则补，不足则泻，其理为逆。故所刺不知逆顺，则真邪相搏，满者当泻而反补之，所以邪气有余，当有阴阳四溢，肠胃充郭，肝肺内(月真)，阴阳相错之害，虚者当补而反泻之，所以正气不足，当有经脉空虚，血气枯竭，肠胃(亻聂)辟，皮肤薄着，毛腠夭膲之害，皆当与之以死期也。故用针之要，在于知调阴阳，自然精气生光，形气相合，而神气内藏，此乃上工平气之法。彼中工下工，则乱脉与绝气耳。凡若此者，必审五脏有变化之病，五脉之异，经络之有虚实，皮肤之有柔脆，而后可以用针取气也。】　　【张志聪曰：形气，谓皮肉筋骨之形气。病气，谓三阴三阳之经气，为邪所病也。病气之有余不足者，阴阳血气之虚实也。邪气胜者急泻之，血气虚者急补之。刺者，所以取气也，故阴阳气俱不足者，不可刺之。血气皆尽，五脏空虚者，血气之内荣于五脏也。筋骨髓枯者，血气之外濡于筋骨也。阴阳俱有余者，当泻其邪，调其虚实。盖邪之所凑，其正必虚，故当泻其邪而兼调正气之虚实也。满而补之，则阴阳四溢于外也。肠胃充郭，肝肺内(月真)，溢于内也。外内皆溢，则阴阳相错矣。(亻聂)，虚怯也。辟，僻积也。血气盛则充肤热肉，血独盛则淡渗皮肤，生毫毛，经脉空虚，血气竭枯，是以肠胃(亻聂)辟，皮肤薄着，毛腠夭膲，而可与之死期矣。调阴与阳，精气乃光，阴阳精气之相合也。合形与气，使神内藏形气，为神之外固也。言能调其阴阳，则精神形气外华而内藏矣。夫三阴三阳之经气，有因于外邪所伤者，有因于五脏之病而变应于脉者，故当审其外内虚实而调之，斯可为上工也。】
　　　寿夭刚柔篇第六
　　【马莳曰：内有寿夭刚柔等语，故名篇。】
　　黄帝问于少师曰：余闻人之生也，有刚有柔，有弱有强，有短有长，有阴有阳，愿闻其方。少师答曰：阴中有阴，阳中有阳，审知阴阳。刺之有方。得病所始，刺之有理。谨度病端，与时相应。内合于五脏六腑，外合于筋骨皮肤。是故内有阴阳，外亦有阴阳。在内者，五脏为阴，六腑为阳；在外者，筋骨为阴，皮肤为阳。故曰，病在阴之阴者，刺阴之荥输；病在阳之阳者，刺阳之合。病在阳之阴者，刺阴之经；病在阴之阳者，刺络脉。故曰，病在阳者名曰风，病在阴者名曰痹，阴阳俱病命曰风痹。病有形而不痛者，阳之类也。无形而痛者，阴之类也。无形而痛者，其阳完而阴伤之也，急治其阴，无攻其阳。有形而不痛者，其阴完而阳伤之也，急治其阳，无攻其阴。阴阳俱动，乍有形，乍无形，加以烦心，命曰阴胜其阳。此谓不表不里，其形不久。【度，音铎。】　　【马莳曰：此详言病有阴阳，而刺之者必分阴阳也。帝问人分刚柔强弱长短阴阳，然治之者必有其方。少师言阴阳之义，足以概之。但阴中有阴，阳中有阳，能审知之，则刺之者可获其方。病者所始有其端，得其始，故刺之为有理；度其端，故应之合其时。其内合于五脏六腑而分阴分阳，故五脏为阴，六腑为阳；外合于筋骨皮肤而亦分阴分阳，故筋骨为阴，皮肤为阳。是以病有在阴之阴者，即五脏有病，而在于筋骨，当刺阴经之荥腧，如刺手太阴肺经之鱼际为荥、太渊为腧之类。病有在阳之阳者，即六腑有病，而在于皮肤，当刺阳经之合，如刺手阳明大肠经曲池为合之类。病有在阳之阴者，即六腑有病，而在于筋骨，当刺阴经之经，如刺手太阴肺经经渠为经之类。病有在阴之阳者，即五脏有病，而在于皮肤，当刺阳经之络，如刺手阳明大肠经偏历为络之类。故病在阳经者，其名曰风，义见《素问》风论。病在阴经者，其名曰痹，义见《素问》痹论。阴阳两经，俱受其病，其名曰风痹。不特此也，凡病涉有形，而按之不痛，是乃属之阳经者也，凡病本无形，而不免于痛者，是乃属之阴经者也。正以无形而痛者，乃阳经不伤而阴经受伤耳，理当急治其阴经，无攻其阳经；有形而不痛者，乃阴经不伤，而阳经受伤耳，理当急治其阳经，无攻其阴经。病有阴阳俱病，形似有无，而心为之烦，此乃阴经阳经各受其伤，而阴为尤甚。欲治其表，阴亦为病，欲治其里，阳亦为病，治之固难，形当不久矣。】　　【张志聪曰：此章论人秉天地阴阳而生，在天为气，在地成形，形与气相任则寿，不相任则夭，刚柔阴阳之道也。立天之道曰阴与阳，立地之道曰柔与刚，是故阴中有阴，阳中有阳，内有阴阳，外亦有阴阳也。所谓强弱短长者，如四时之有寒暑，昼夜之有长短，盖人与万物，皆禀此天地阴阳形气，与时相应，故各有刚柔长短之不同也。夫阳者，天气也，主外；阴者，地气也，主内。然天地阴阳之气，上下升降，外内出入，是故内有阴阳，外亦有阴阳。皮肉筋骨五脏六腑，外内相合与时相应者也。五脏为阴，六腑为阳，在内之阴阳也；筋骨为阴，皮肤为阳，在外之阴阳也。病在阴之阴者，病内之五脏，故当刺阴之荥输。病在阳之阳者，病在外之皮肤，故当刺阳之合，谓六腑外合于皮肤，故当取腑经之合穴也。病在阳之阴者，病在外之筋骨，故当刺阴之经，谓五脏外合于筋骨，故当取阴之经也。病在阴之阳者，病在内之六腑，故当刺络脉。故曰：病在阳者名曰风，病在阴者名曰痹。盖风者天之阳气，痹者人之阴邪，阴阳俱病，名曰风痹，外内之相合也。有形者，皮肉筋骨之有形；无形者，五脏六腑之气也。病有形而不痛者，病在外之阳也。病无形而痛者，气伤痛也。阴完阳完者，脏腑阴阳之气不伤也。夫天地者，万物之上下也；动静者，天地之体用也；水火者，阴阳之征兆也。天气下降，气流于地，地气上升，气腾于天，天地之气交也。离中有虚，坎中有满，水火之相济也。如阴阳俱动，乍有形，乍无形，乃阴阳之不表不里矣。心为阳而主火，水为阴而居下，加以烦心，此阴胜其阳矣。阴阳外内不交，水火上下相克，此天地阴阳之气不调，故其形不久，形气之相应也。　张开之曰：针合天地人之道，此篇论人合天地阴阳，故用针以调其不和。经中大义，当于针病之外求之。】
　　黄帝问于伯高曰：余闻形气病之先后，外内之应奈何？伯高答曰：风寒伤形，忧恐忿怒伤气。气伤脏，乃病脏。寒伤形，乃应形。风伤筋脉，筋脉乃应。此形气内外之相应也。黄帝曰：刺之奈何？伯高答曰：病九日者，三刺而已；病一月者，十刺而已。多少远近，以此衰之。久痹不去身者，视其血络，尽出其血。黄帝曰：外内之病，难易之治奈何？伯高答曰：形先病而未入脏者，刺之半其日；脏先病而形乃应者…刺之倍其日。此月内难易之应也。　　【马莳曰：此言形气与病之相应，而刺法有难易也。风寒伤人之形，故寒气伤形，乃病于形而应之于外。忧恐忿怒，伤人之气，故气伤脏，乃病于脏而应之于内。至于风伤筋脉，则筋脉为应，而应之于内外之间，此形气与病外内之相应者如此。然刺之之法，病有九日，则三次刺之而病可已；病有一月，则十次刺之而病可已。其间人之感病不同，日数各有多少远近，以此大略，病三日而刺一次者之法，等而杀之。惟久痹而其身不能往来者，则视其血络，尽出其血，不必拘于三日一刺之法也。然而病有内外，治有难易。风寒伤形，形先病，而未入脏者，其病尚在于表，犹甚浅也，刺之日数，一半而己。如病九日而刺二次，病一月而刺五次之谓也。忧恐喜怒伤气，气伤脏，而外形又应者，其病表里皆然，殊为深也，刺之日数，必加倍之。如病九日而刺三次，病一月而刺十次之谓也。此乃月内病有多少远近，而刺之有难易之应耳。】　　【张志聪曰：此论外因之病，从外而内，内因之病，从内而外，形气外内之相应也。风寒者，外受之邪，故病形。忧恐忿怒，在内之气，故病脏。夫外为阳，内为阴。病九日者，病发于阳，故用三之奇；病一月者，病发于阴，故用十之偶。此以针之奇偶，应病之阴阳也。出络血者，通地之脉道也；形先病而未入脏者，病发于阳而未入于里也，故刺三时而可愈矣。脏先病而形乃应者，病发于阴而出于外也，刺之倍其日而愈矣。夫病发于阴而出于外者易愈，留于内者难已。故刺有十日者，有倍其日，而刺两日者，此一月之病在内者，有难易之应也。】
　　黄帝问于伯高曰：余闻形有缓急，气有盛衰，骨有大小，肉有坚脆，皮有厚薄，其以立寿夭奈何？伯高答曰：形与气相任则寿，不相任则夭；皮与肉相果则寿，不相果则夭；血气经络胜形则寿，不胜形则夭。黄帝曰：何谓形之缓急？伯高答曰：形充而皮肤缓者则寿，形充而皮肤急者则夭。形充而脉坚大者顺也，形充而脉小以弱者气衰，衰则危矣。若形充而颧不起者骨小，骨小而夭矣。形充而大肉(月囷)坚而有分者肉坚，肉坚则寿矣。形充而大肉无分理不坚者肉脆，肉脆则夭矣。此天之生命，所以立形定气而视寿夭者，必明乎此立形定气，而后以临病人，决死生。黄帝曰：余闻寿夭，无以度之。伯高答曰：墙基卑高，不及其地者，不满三十而死。其有因加疾者，不及二十而死也。黄帝曰：形气之相胜，以立寿夭奈何？伯高答曰：平人而气胜形者寿。病而形肉脱，气胜形者死，形胜气者危矣。【(月囷)，音窘。度，入声。】　　【马莳曰：此言形气之任否，而寿夭应之也。夫形为外，肌肉经络为内，见其外内而寿夭可知也。缓为舒和，急为暴戾，使形充而脉坚大，此形气之相征，故顺。设脉小弱，则形丰而气馁矣，故危。颧骨并本先天所禀，薄则不能而小，夭之彰也。大肉，乃诸肉之宗。分理，乃肉之文理。有分则肉坚而有寿，若形充而无分理，则肉急，按之不坚，则肉脆而夭矣。此天造命于有生之初，立形定气，而视寿夭，决死生焉。然寿夭何以度之？如本经五色篇云云，则五脏六腑于面部而知之。今面部四旁为墙，其基甚卑，不及明堂阙庭等地之高，当不满三十岁而死也。其有所因而加之以疾者，盖不知慎守而或为外感内伤也，则不满二十岁而死矣。何以为形气相胜，而可以立寿夭也？平人元气胜其形则为寿，若至于有病，而形肉已脱，则气虽胜形，形必难复，其死必矣。或形肉未至尽脱，而元气衰甚，不及于形，是谓形胜其气，其病必危也。夫曰形者可以概皮肉骨矣，曰气者则凡气尽于是矣。】　　【张志聪曰：此论人秉天地阴阳，生成此形气，有寿夭之不同也。任，当也。果，成也。此天之生命，立形定气，故形与气相任则寿，不相任则夭。夫人皮应天，人肉应地，故皮与肉相果则寿，不相果则夭。形谓皮肉筋骨血气经络，应经水气脉通贯于地中，故胜形则寿，不胜形则夭。人之形气，天命所生。皮肤缓者，天道之元亨也，是以缓则寿而急则夭。脉乃精血神气之所游行，故形充而脉坚大者为顺，脉小以弱者，营卫宗气俱衰，衰则危矣。夫肾秉先天之阴阳而主骨，颧乃肾之外候，故颧不起者骨小，骨小则夭，此先天之气薄也。脾主地而主肉，肉坚者寿，不坚者夭，此后天之土基有厚薄也。此天之生命，所以立形定气，而视寿夭者，必明乎此先立形定气。而后以临病人，决死生。天年篇曰：以母为基，以父为楯，人之寿百岁者，使道队以长，墙基高以方。墙基者，面部之四方也。地，地阁也。墙基卑高，不及地者，四方之平陷也。此人秉母气之薄，盖坤道之成形也。天年篇曰：人生三十岁，五脏大定。不满三十而死者，不能终地之五行也。其有因加疾者，不及二十而死，不能终地之生数也。平人气胜形者寿，谓地基固宜博厚，而气更宜胜形，盖万物资始于天，而天包乎地之外也。病而形肉脱，气胜形者邪气胜也，形胜气者正气脱也。】
　　黄帝曰：余闻刺有三变，何谓三变？伯高答曰：有刺营者，有刺卫者，有刺寒痹之留经者。黄帝曰：刺三变者奈何？伯高答曰：刺营者出血，刺卫者出气，刺寒痹者内热。黄帝曰：营卫寒痹之为病奈何？伯高答曰：营之生病也，寒热少气，血上下行。卫之生病也，气痛时来时去，怫忾贲响，风寒客于肠胃之中。寒痹之为病也，留而不去，时痛而皮不仁。【怫，音拂。忾，音戏。】　　【马莳曰：此言刺法之异者有三也。刺有三变，法有不同，谓之变也。盖有刺营气者，必出其血，正以血者营气之所化。营卫生会篇云：营气化血，以奉生身。今营气有余则阳不胜阴，不足则阴不胜阳，所以寒热往来而气衰甚少，其血为阳所搏，当上下行，此皆血之为病，故刺之者必出其血耳。《素问》调经论云：取血于营也。有刺卫气者，必出其气，正以卫气属阳。痹论谓：卫气循于皮肤之中，分肉之间，熏于肓膜，散于胸中。今卫气受病，其病当时来时去，病之或在内而或在外也。怫忾者，怒意也，以其有贲响之声，故曰怫忾。风寒之气，客于肠胃之间，病之在于内也。此皆气之为病，故刺之者必出其气耳。调经论云：取气于卫也。有刺寒痹之留于经者，必熨之，以使之内热，其法见下节。正以寒痹为病，留而不去，时或作痛，及皮肤不知痛痒而为不仁也。】　　【张志聪曰：夫形舍气，氧归形，形气之相任也。然下焦所藏之精水，中焦所生之营卫，所以温分肉，充皮肤，濡筋骨，利关节，水随气而运行于肤表，环转无端。如营卫留阻，水道不行，则形气消索矣。故刺有三变，变者使之运行而变化也。营之血，卫之气，道之出行于外，寒之痹，使之热散于内。夫营卫血气，主出入于外内，故病则止上下行而为寒热气痛矣。若怫忾贲响，此乃风寒客于肠胃之中，盖以分别营卫之生病。寒痹之为病，本于自生，作外因之邪也。痹者，闭也。寒痹者，寒水之为病也。肾为水脏而主骨。在外者皮肤为阳，筋骨为阴。病在阴者名曰痹，留而不去，时痛而皮不仁者，谓肾脏寒水之痹，痛在于外合之骨，而及于皮之不仁，病从内而外包。　张玉师曰：风寒客于肠胃之中，照应病而形肉脱气胜形者句。盖本篇先论秉气之寿夭，后复论病气之寿夭。然病气有二：一因于风寒之病气，所谓气胜形者是也；一因于营卫稽留，水道不行之病气，所谓形胜气者是也。】
　　黄帝曰：刺寒痹内热奈何？伯高答曰：刺布衣者，以火焠之；刺大人者，以药熨之。黄帝曰：药熨奈何？伯高答曰：用淳酒二十斤，蜀椒一斤，干姜一斤，桂心一斤，凡四种皆(口父)咀渍酒中；用绵絮一斤，细白布四丈，并内酒中；置酒马矢熅中，盖封涂勿使泄。五日五夜，出布绵絮曝干之，干复渍以尽其汁。每渍必晬其日，乃出干。干并用滓与绵絮，复布为复巾，长六七尺，为六七巾。则用之生桑炭炙巾，以熨寒痹所刺之处，令热入至于病所，寒复炙巾以熨之，三十遍而止。汗出以巾拭身，亦三十遍而止。起步内中，无见风。每刺必熨，如此病已矣。此所谓内热也。【焠，音翠。内酒之内，作纳。矢、屎同。熅，于文切。晬，音遂。内中之内，如字。】　　【马莳曰：此言刺寒痹有内热之法者，以其有熨之之方也。布衣气血濇浊，刺其寒痹之后，当以火焠之。大人气血清滑，刺其寒痹之后，当以药熨之。(口父)咀，以口碎药如豆粒也。渍，浸也。马矢熅中，以马屎燥干而烧之也。晬，周日也。复布为复巾，重布为之，如今之夹袋，所以入药滓与绵絮也。用此法者，所以热其内也。】　　【张志聪曰：痹者，留而不行也。寒痹者，肾脏寒水之气也。夫人秉先天之水火以化生五行，肾受天一之精气而交通于四脏，如水火不济，五行不交，则留而为寒痹矣。故以火焠之者，以火益水也。夫肺主皮毛，饮洒者无行皮肤，先充络脉，用淳酒者，使肺肾之相通也。蜀椒形色像心，皮红子黑，具中虚之象，用蜀椒者，使心肾之相通也。脾为阴中之至阴，干姜主理中之君品，用干姜者，使脾肾之相通也。桂为百木之长，用桂心者，使肝肾之相通也。蚕食桑而成绵，三者皆白，肺之品也。用绵絮一斤、白布四丈，熨之三十遍者，使在地之阴邪，从天表以终散，所谓热于内而使之外散也。夫王公大人，固不可以火焠，而布衣独不可以药熨乎？此盖假大人布衣，以明脏腑相通，阴阳交互，是以治法之有通变也。学者当体法先圣之用意周密，取法精微，不可图安苟简也。】
　　　官针篇第七
　　【马莳曰：官针者，任九针之所宜也，故名篇。此与下篇首无起语，玩前后篇之义，当为岐伯所言也。】
　　凡刺之要，官针最妙。九针之宜，各有所为，长短大小，各有所施也。不得其用，病弗能移。疾浅针深，内伤良肉，皮肤为痈；病深针浅，病气不泻，支为大脓。病小针大，气泻太甚，疾必为害；病大针小，气不泄泻，亦复为败；失针之宜。大者泻，小者不移，已言其过，请言其所施。病在皮肤无常处者，取以镵针于病所，肤白勿取。病在分肉间，取以圆针于病所。病在经络痼痹者，取以锋针。病在脉气少当补之者，取之鍉针于井荥分输。病为大脓者，取以铍针。病痹，气暴发者，取以圆利针。病痹，气痛而不去者，取以毫针。病在中者，取以长针。病水肿不能通关节者，取以大针。病在五脏固居者，取以锋针，泻于井荥分输，取以四时。　　【马莳曰：此言九针各有所施也。疾浅者针亦宜浅，而反入深，则内之良肉受伤，外之皮肤为痈。病深者针亦宜深，而反入浅，则内之病气不泻，支当作皮，而外之皮为大脓。至病小而针反大，则正气过泻，病大而针反小，则邪反不泄，此皆失针之宜，所以为过误也。若九针之各有所施者何如？病在皮肤无常处者，取以镵针于病所。本经九针十二原篇云：镵针者头大末锐，去泻阳气。又九针论云：镵针者，取法于巾针，去末寸半，渐锐之，主热在头身也。肤白勿取者，凡皮肤太白，其气必少故也。又病在分肉间者，取以圆针于病所。九针十二原篇云：圆针者，锐如卵形，揩摩分肉间，不得伤肌肉以泻分气。九针论云：取法于絮针，筒其身而卵其锋，长一寸六分，主治分肉间气。又病在经络痼痹者，取以锋针。九针十二原篇云：锋针两三隅以发痼疾。九针论云：四曰锋针，取法于絮针，筒其身，锋其末，长一寸六分，主痈热出血。又病在脉气少而当补之者，取之鍉针以刺各经之井荥分输。九针十二原篇云：鍉针者锋如黍粟之锐，主按脉勿陷以致其气。九针论云：三曰鍉针，取法于黍粟之锐，长三寸半，主按脉取气令邪出。又病为大脓者，取之铍针，一名(金非)针。九针十二原篇云：铍针者，末如剑锋，以取大脓。九针论云：五曰铍针，取法于剑锋，广二分半，长四寸，主大痈脓两热争者也。又病之痹气暴发者，取以圆利针。九针十二原篇云：圆利针者，大如牦，且圆且锐，中身微大，以取暴气。九针论云：六曰圆利针，取法于牦，微大其末，反小其身，令可深纳也，长一寸六分，主取痈痹者也。又病之痹气痛而不去者，取以毫针。九针十二原篇云：毫针者，尖如蚊虻喙，静以徐往，微以久留之而养，以取痛痹。九针论云：七曰毫针，取法于毫毛，长一寸六分，主寒热痛痹在络者也。又病在中者，取以长针。九针十二原篇云：长针者，锋利身薄，可以取远痹。九针论云：八曰长针，取法于綦针，长七寸，主取深邪远痹者也。又病水肿不能通关节者，取以大针。九针十二原篇云：大针者，尖如挺，其锋微圆，以泻机关之水也。九针论云：九曰大针，取法于锋针，其锋微圆，长四寸，主取火气不出关节者。又病在五脏固居者，居当作痹，取以锋针，泻其井荥分输，取以四时。此节九针论之第四针，前曰病在经络痼痹者，取以锋针，此则当同之也。但彼止取经取络，而此则泻其井荣与俞，及照五脏以取四时耳。】　　【张志聪曰：官，法也。言九针之法，有大小长短之制，有浅深补泻之宜，有三、五、九、十二刺之法，各有所施也。如不得其用，病勿能移，而反为害焉。】
　　凡刺有九，以应九变：一曰输刺，输刺者，刺诸经荥输脏腧也。二曰远道刺，远道刺者，病在上取之下，刺腑腧也。三曰经刺，经刺者，刺大经之结络经分也。四曰络刺，络刺者，刺小络之血脉也。五曰分刺，分刺者，刺分肉之间也。六曰大泻刺，大泻刺者，刺大脓以铍针也。七曰毛刺，毛刺者，刺浮痹皮肤也。八曰巨刺，巨刺者，左取右，右取左。九曰焠刺，焠刺者，刺燔针则取痹也。【输、腧、俞互同。】　　【马莳曰：此言刺法有九者，取痹也、变者，异也。一曰输刺，刺诸经之荥穴、俞穴，及背间之心俞、肺俞、脾俞、肝俞、肾俞也。二曰远道刺，凡病在上，反取穴于下，所以刺足三阳经也。三曰经刺，刺大经之结络于经穴之分也。四曰络刺，刺小络之穴脉也。五曰分刺，刺各经分肉之间也。六曰大泻刺，用第五铍针以刺大脓也。七曰毛刺，刺浮痹之在皮肤也。八曰巨刺，左病取右，右病取左。《素问》调经论曰：痛在于左而右脉病者，巨刺之。又缪刺论以刺经穴为巨刺，刺络穴为缪刺，皆左取右，右取左也。九曰焠刺，刺以燔针，所以取痹证也。调经论曰：病在骨，焠刺药熨。】　　【张志聪曰：上节论针有九者之宜，此论刺有九者之变。一曰输刺，刺五脏之经输，所谓荥输治外经也。远道刺者，病在上而取下之合穴，所谓合治六腑也。盖手足三阳之脉，其原皆在足而上循于颈项也。大经者，五脏六腑之大络也。邪客于皮毛，入舍于孙络，留而不去，闭结不通，则留溢于大经之分，而生奇病，故刺大经之结络以通之。络刺者，见于皮肤之小络也。分刺者，分肉之间，溪谷之会，亦有三百六十五穴会，邪在肌肉者，取之。大泻刺者，泻大脓血也。毛刺者，邪闭于皮毛之间，浮浅取之，所谓刺毫毛无伤皮，刺皮无伤肉也。巨刺者，邪客于十二经别，宜巨刺之，左取右，右取左也。焠刺者，燔针劫刺，以取筋痹也。】
　　凡刺有十二节，以应十二经。一曰偶刺，偶刺者，以手直心若背，直痛所，一刺前，一刺后，以治心痹。刺此者，旁针之也。二曰报刺，报刺者，刺痛无常处也。上下行者，直内无拔针，以左手随病所按之，乃出针复刺之也。三曰恢刺，恢刺者，直刺旁之，举之前后，恢筋急以治筋痹也。四曰齐刺，齐刺者，直入一，旁入二，以治寒气小深者；或曰三刺，三刺者，治痹气小深者也。五曰扬刺，扬刺者，正内一，旁内四，而浮之，以治寒气之博大者也。六曰直针刺，直针刺者，引皮乃刺之，以治寒气之浅者也。七曰输刺，输刺者，直入直出，稀发针而深之，以治气盛而热者也。八曰短刺，短刺者，刺骨痹，稍摇而深之，致针骨，所以上下摩骨也。九曰浮刺，浮刺者，旁人而浮之，以治肌急而寒者也。十曰阴刺，阴刺者，左右率刺之，以治寒厥，中寒厥，足踝后少阴也。十一曰旁针刺，旁针刺者，直刺旁刺各一，以治留痹久居者也。十二曰赞刺，赞刺者，直入直出，数发针而浅之出血，是谓治痈肿也。【中，去声，音朔。】　　【马莳曰：此言刺法有十二节，要所以应十二经也。一曰偶刺，以一手直其前心，以一手直其后背，皆以直其痛所。直者当也。遂用一针以刺其胸前，用一针以刺其后背，正以治其心痹耳。然不可以正取，须斜针以旁刺之，恐中心者一日死也。前后各用一针，有阴阳配合之义，故曰偶刺也。二曰报刺，所以刺其痛无常处也。凡痛时上时下者，当直纳其针，无拔出之，以左手随其痛处而按之，然后出针，俟其相应，又复刺之，刺而复刺，故曰报刺也。三曰恢刺，以针直刺其旁，复举其针前后，恢荡其筋之急者，所以治筋痹也。四曰齐刺，用一针以直入之，用二针以旁入之，所以治寒痹之小且深者，因用三针，故又曰三刺也。五曰扬刺，正纳其针一，旁纳其针四，而又浮举其针而扬之，所以治寒气之博大者也。六曰直针刺，先用针以引起其皮，而后入刺之，所以治寒气之浅者也。七曰输刺，将针直入直出，稀发其针而又深入之，所以治气之盛而热者也。又八曰短刺，所以刺其骨痹，稍摇针而深入之，以致针于骨所，然后上下摩其骨耳。九曰浮刺，旁入其针而浮举之，所以治肌之急而寒者也。浮刺似前扬刺，但彼有正纳旁纳，而此则止有旁入之针耳。十曰阴刺，左右俱取穴以刺之，所以治寒厥也。然中寒厥者，必始于阴经，自下而厥上，故取足踝后少阴经之穴以刺之。名阴刺者，以其刺阴经也。义见《素问》厥论。十一曰旁针刺，用针以直刺者一，用针以旁刺者一，所以治留痹之久居者也。十二曰赞刺，直入直出其针，且数发针而浅刺之，使之出血，所以治痈肿也。】　　【张志聪曰：节，制也。言针有十二节制以应十二经也。偶刺者，一刺胸，一刺背，前后阴阳之相偶也。旁取之，恐中伤心气也。报刺者，刺痛无常处，出针而复刺，故曰报刺。恢，大之也，前后恢荡其筋之急，以治筋痹也。齐刺者，中正以取之，故直入一以取中，旁人二以为佐，故又曰三刺，治寒痹小深者也。扬刺者，从中而发扬于四旁也。直刺者，以毫针刺在皮毛，得气而直竖也。输刺者，直入直出如转输也。短刺者，用短针深入而至骨，所以便上下摩之而取骨痹也。浮刺者，旁入而浮浅也。阴刺者，刺少阴之寒厥也。旁针刺者，直刺旁刺，治留痹之久居者也。赞，助也。数发针而浅之出血，助痈肿之外散也。按十二刺中，独提少阴者，少阴主先天之阴阳水火，五运六气之生原也。】
　　脉之所居，深不见者，刺之微内针而久留之，以致其空脉气也。脉浅者勿刺，按绝其脉乃刺之，无令精出，独出其邪气耳。【内，同纳。】　　【马莳曰：此言脉有浅深而刺之有法也。凡脉之所居，深不可见者，必微纳其针而久留之，所以致其空中之脉气上行也。脉之所居浅者，初时勿即刺之，且以左手按绝其穴中之脉，然后以右手刺之，盖不使精气出，而独出其邪气耳。】　　【张志聪曰：此言经脉内合五行之化运，外应六气之司天，用针者不可不知也。夫经脉内连脏腑，外合六气。五脏内合五行，应五运之在中，命曰神机而主出入；六气旋转于外，命曰气立而主升降。六气之司天在泉，应人之精水随气而运行于肤表。故脉之所居深不见者，内连五脏也。微内针而久留之，以致其空脉气者，致五脏之神气运行于外也。脉浅者，见于皮肤之脉外，合于六气也。精水随气行于肤表，故脉浅者勿刺，按绝其脉乃刺之，是使六气运行而无令精出也。　张玉师曰：致五脏之神机，非荣卫血气，故曰空脉气。】
　　所谓三刺则谷气出者，先浅刺绝皮以出阳邪；再刺则阴邪出者，少益深绝皮，致肌肉，未入分肉间也；已入分肉之间，则谷气出。故刺法曰：始刺浅之，以逐邪气而来血气；后刺深之，以致阴气之邪；最后刺极深之，以下谷气。此之谓也。　　【马莳曰：此言一刺之中，而有三刺之法也。按后始终篇云：凡刺之属，三刺至谷气，故一刺则阳邪出，再刺则阴邪出。三刺则谷气至，谷气至而止。所谓谷气至者，已补而实，已泻而虚，故已知谷气至也。正与此节相同。夫所谓刺有三法，而致其谷气之出者，何也？先浅刺其按绝之皮，以出其卫气之邪，即上节脉浅者勿刺，按绝其脉乃刺之，无令精出，独出其邪气之谓也。　又再刺之以出其营气之邪，则比绝皮稍益深之，至肌肉内，未入分肉间也。肌肉分肉之辨，肌肉在皮内肉上，而分肉则近于骨者也。又最后刺之，则已入分肉之间，而谷气乃出。彼刺法之言，亦与此言互相发明者耳。按分肉有二：各部在外之肉曰分肉；其在内近骨之肉与骨相分，亦曰分肉。】　　【张志聪曰：此申明三阴三阳之气，运行于皮表也。谷气者，通会于肌腠之元真，脾胃之所主也，故曰谷气。阴邪阳邪者，谓邪在阴阳之气分也。少益深绝皮，致肌肉未入分肉间者，在皮肉相交之间，仍在皮之绝处，未入于分肉也。】
　　故用针者，不知年之所加，气之盛衰，虚实之所起，不可以为工也。　　【马莳曰：此言用针之法，当知年之所加，气之盛衰虚实之所起也。《素问》六元正纪大论言，每年所加，各有太过不及，自初气以至终气，有主有客，有胜有负，其天时民病不同，中间盛衰虚实，悉考而知，始足以为工也。加者，即至真要大论加临之加。此节大意，见《素问》脏象篇。】　　【张志聪曰：此言三阴三阳之气，运行于皮表，以应天之六气，故用针者，不知年之所加，气之盛衰虚实之所起，不可以为工也。年之所加者，六气之加临。气之盛衰者，五运之气有太过不及也。运有太少，气有盛衰，则人之虚实所由起矣。】
　　凡刺有五，以应五脏。一曰半刺，半刺者，浅内而疾发针，无针伤肉，如拔毛状，以取皮气，此肺之应也。二曰豹文刺，豹文刺者，左右前后针之，中脉为故，以取经络之血者，此心之应也。三曰关刺，关刺者，直刺左右尽筋上，以取筋痹，慎无出血，此肝之应也。或曰渊刺，一曰岂刺。四曰合谷刺，合谷刺者，左右鸡足，针于分肉之间，以取肌痹，此脾之应也。五曰输刺，输刺者，直入直出，深内之至骨，以取骨痹，此肾之应也。　　【马莳曰：此言刺有五法，所以应五脏也。一曰半刺，浅内其针，而又速发之，似非全刺，故曰半刺。无深入以伤其肉，如拔毛之状，所以止取皮间之气，盖肺为皮之合。故为肺之应也。二曰豹文刺，因多其针，左右前后刺之，故曰豹文。中其脉以为故，悉取经络中之血，盖心主血，故为心之应也。三曰关刺，直刺左右手足，尽筋之上，正关节之所在，所以取筋痹也。慎无出血。盖肝主筋，故为肝之应也。外此又有渊刺、岂刺之名。四曰合谷刺，左右用针如鸡足然，针于分肉之间，以取肌痹，盖脾主肌肉，故为脾之应也。五曰输刺，直入直出，深纳其针，以至于骨，所以取骨痹，盖肾主骨，故为肾之应也。按此输刺，乃上文十二节中之第八刺法也。又按后世《金针赋》等书，有烧山火八法，青龙摆尾四法，名色俱出后人揣摩，并非圣经宗旨。今《灵枢》明有九变输刺等法，十二节偶刺等法，五刺半刺等法，刺节真邪篇有振蒙等法，后之学者，果能熟读详味，渐能用针起危，顾乃弃圣经而宗末学，致使针法不行，疲癃无所倚赖，痛哉！】　　【张志聪曰：此言五脏之气，外合于皮脉肉筋骨，五脏主中，故取之外合而应于五脏也。夫血者，神气也，故五脏之神机，运行于血脉，以应五运之化。五脏之气，外合于皮肉筋骨，以应天之四时。　张玉师曰：九宜九变应地之九野九州，人之九脏九窍十二节应十二月，三刺应三阴三阳，五刺应五行五时，针道配天地人，而人合天地者也。】
　　　本神篇第八
　　【马莳曰：此篇推本五脏之神，故名篇。】
　　黄帝问于岐伯曰：凡刺之法，必先本于神。血脉营气精神，此五脏之所藏也。至于淫泆离脏则精失、魂魄飞扬、志意恍乱、智虑去身者，何因而然乎？天之罪欤？人之过乎？何谓德气生精神魂魄心意志思智虑？请问其故。岐伯答曰：天之在我者德也，地之在我者气也，德流气薄而生者也。故生之来谓之精，两精相搏谓之神，随神往来者谓之魂，并精而出入者谓之魄，所以任物者谓之心，心有所忆谓之意，意之所存谓之志，因志而存变谓之思，因思而远慕谓之虑，因虑而处物谓之智。故智者之养生也，必顺四时而适寒暑，和喜怒而安居处，节阴阳而调刚柔，如是则僻邪不至，长生久视。　　【马莳曰：此详言人身德气等义，而唯智者为能养生也。天非无气而主之以理，故在我之德，天之德也；地非无德而运之以气，故在我之气，地之气也。则吾之生，德所流气所薄而生者也，故谓之生。然生之来者谓之精，《易》曰：男女媾精，万物化生。则吾人之精，虽见于有生之后，而实由有生之初之精为之本也，故生当是初生。人生有阴斯有营，有阳斯有卫，营卫相搏，神斯见焉。其所谓魂者，属阳则随神而往来；其所谓魄者，属阴则并精而出入。正以精对神而言，则精为阴而神为阳，故魂属神而魄属精也。其所谓心意志思智虑，举不外于一心焉耳，故凡所以任物者谓之心。《素问》灵兰秘典论曰：心者君主之官，神明出焉。则万物之机，孰非吾心之所任者乎？由是而心有所忆者意也，意有所存者志也，志有所变者思也，思有所慕者虑也，虑有所处者智也。此十三者，愚人则伤之，智者善于养之，上尽天时，下尽人事，为能节阴阳而调刚柔，所以邪僻不至，而能长生久视于天地间也。】　　【张志聪曰：此言人之德气，受天地之德气所生，以生精气魂魄志意智虑，故智者能全此神智，以顺天地之性，而得养生之道焉。德者所得乎天，虚灵不昧，具众理应万事者也。目之视，耳之听，鼻之臭，口之味，手之舞，足之蹈，在地所生之形气也。干知大始，坤作成物，德流气薄而生者也。决气篇曰：常先身生是谓精，盖未成形而先受天一之精，故初生之来谓之精。平人绝谷篇曰：神者，水谷之精气也，盖本于先天所生之精，后天水谷之精而生此神。故曰，两精相搏谓之神。火之精为神，水之精为精，肝为阳脏而藏魂，肺为阴脏而藏魄，故魂随神而往来，魄并精而出入。心为君主之官，神明出焉，天地之万物，皆吾心之所任。心有所忆者意也，意之所存者志也，志有所变者思也，思有所慕者虑也，虑有所处者智也。此皆心神之运用，故智者顺承天地之性，而得养生之道也。】
　　是故怵惕思虑者则伤神，神伤则恐惧流淫而不止。因悲哀动中者，竭绝而失生。喜乐者，神惮散而不藏。愁忧者，气闭塞而不行。盛怒者，迷惑而不治。恐惧者，神荡惮而不收。心怵惕思虑则伤神，神伤则恐惧自失，破(月囷)脱肉，毛悴色夭，死于冬。脾愁忧而不解则伤意，意伤则悗乱，四肢不举，毛悴色夭，死于春。肝悲哀动中则伤魂，魂伤则狂忘不精，不精则不正，当人阴缩而挛筋，两胁骨不举，毛悴色夭，死于秋。肺喜乐无极则伤魄，魄伤则狂，狂者意不存，人皮革焦，毛悴色夭，死于夏。肾盛怒而不止则伤志，志伤则喜忘其前言，腰脊不可以俯仰屈伸，毛悴色夭，死于季夏。恐惧而不解则伤精，精伤则骨酸痿厥，精时自下。是故五脏主藏精者也，不可伤，伤则失守而阴虚，阴虚则无气，无气则死矣。是故用针者，察观病人之态，以知精神魂魄之存亡，得失之意，五者已伤，针不可以治之也。　　【马莳曰：此言伤五神者，必伤五脏而危也。心藏神，脾藏意，肝藏魂，肺藏魄，肾藏精与志，是之谓五神脏也。故心因怵惕思虑则伤神，神伤则心虚而肾来侮之。肾在志为恐，所以恐惧流淫而不止也。惟其恐惧自失，故(月囷)破肉脱，毛悴色夭而死于冬。何也？以水克火也。又脾因愁忧而不解，则气闭塞而不行，遂伤意，意为脾之神也，意伤则闷乱，四支不举。脾主四支也，至于毛悴色夭而死于春。何也？以木克土也。又肝因悲哀动中者则伤魂，魂伤则善狂善忘而不精爽，其志向亦不正，其人当阴缩而拘挛，其两胁骨当不举，渐至竭绝而失生，毛悴色夭而死于秋。何也？以金克木也。又肺因喜乐无极则伤魄，魄伤则神惮散而不藏　不藏则狂，狂者意不存，脾本藏意而母气亦衰，故意不存也。其人皮革当焦，毛悴色夭而死于夏。何也？以火克金也。又肾盛怒而不止，则迷惑而不治，遂伤志，以肾藏志也。志伤则前言易忘，及腰脊不可以俯仰屈伸，又恐惧而不解，则神荡散而不收及伤精，以肾又藏精也。精伤则骨酸而为痿为厥，以肾主骨而痿厥，皆成于下也。其精时或自下，至于毛悴色夭而死于季夏。何也？以土克水也。是故五脏皆有气则各有精，而五脏各有以藏之，伤则失守而阴气虚，以五脏皆属阴也。阴虚则五脏无气，所以随时而死耳。用针者，当察观病人之态，以知精神魂魄意志，或存或亡，或得或失，若五神已伤，则毛悴色夭，死期将至，针不能以治之也。《素问》五脏别论篇曰：病不许治者，病不必治，治之无功矣。然针不可妄用，药亦不可妄投也。】　　【张志聪曰：此分论七情伤五脏之神志也。夫思虑，脾之情也，如心因怵惕思虑则伤心脏之神，神伤则不能主持，而恐惧自失矣。脾主土而主肌肉，肺主气而主皮毛。肉之膏肥曰(月囷)。色者，气之华也。(月囷)肉者地所成之形也。毛色者，天所生之气也。破(月囷)脱肉，毛悴色夭，天地所生之命绝矣。死于冬者，五行之气，死于四时之胜克也。然心以思虑伤神者，脾志并于心也。余脏同。又忧愁肺之情也，如脾因忧愁不解，则伤脾脏之意，意伤则悗乱而四支不举，盖意乃心之所生，而脾主四肢也。又悲哀肺之情也，如肝因悲哀动中，则伤肝脏所藏之魂，魂伤则狂忘不精，盖肝者将军之官，谋虑出焉，肝志伤则不能处事精详矣。胆为中正之官，决断出焉，脏气伤则腑志亦不正而无决断矣。肝主筋而脉络阴器，阴缩筋挛，胁骨不举，情志伤而及于形也。夫胆附于肝者也，而脏腑相通，惟肝胆最为亲切。又喜乐心之情也，如肺因喜乐无极，则伤肺脏之魄，魄伤则狂，狂者意不存，意者心之发，盖喜乐无极，则神亦惮散而不存矣。肺主皮毛，故人皮革焦。又怒者肝之情也，如肾盛怒不止，则伤肾脏之志，志伤则喜，忘其前言。夫神志相合，喜忘者神志皆伤也。腰者肾之腑，故腰脊不可以俯仰屈伸。夫脾志并于心，肺志并于脾，肝志并于肾，乃子气并于母也。肺志并于肝，心志并于肺，受所不胜之相乘也。平脉篇曰：水行乘火，金行乘木，名曰纵。水行乘金，火行乘木，名曰逆。盖母乘子者顺，子乘母者逆也。相生者顺，相克者逆，逆则伤矣。又恐伤肾，故恐惧不解，则伤肾脏之精，肾主骨，故精伤则骨酸痿厥。精时自下者，脏气伤而不能藏也。火之精为神，水之精为志，上论伤肾脏之志，此论伤肾脏之精，盖魂魄志意，皆本于心肾精神之所生，故首言怵惕思虑者则伤神，末言恐惧而不解则伤精，神生于精而精归于神也。夫水谷入胃，津液各走其道，酸先入肝，苦先入心，甘先入脾，辛先入肺，咸先入肾。五脏主藏水谷之精者也，神气生于精，故五脏之精不可伤，伤则失守则阴虚，阴虚则神气绝而死矣。是故用针者，察观病人之态，以知精神魂魄之存亡，意之得失。如五者已伤，针不可以治之矣。故当顺天之性，以调养其精气神焉。】　　【张玉师曰：恐惧不解则伤精，先天之精也。五脏主藏精者，后天水谷之精也。神气皆生于精，故曰阴虚则无气。】
　　肝藏血，血舍魂，肝气虚则恐，实则怒。脾藏荣，荣舍意，脾气虚则四肢不用，五脏不安，实则腹胀，经溲不利。心藏脉，脉舍神，心气虚则悲，实则笑不休。肺藏气，气舍魄，肺气虚则鼻塞不利少气，实则喘喝胸盈仰息。肾藏精，精舍志，肾气虚则厥，实则胀，五脏不安。必审五脏之病形，以知其气之虚实，谨而调之也。　　【马莳曰：此言五脏有虚实，而其病形亦异也。人卧则血藏于肝，而血则为魂之舍，惟肝气虚则为恐，实则为怒。又人之荣气藏于脾，而荣则为意之舍，惟脾气虚则四肢不用，及五脏不安，以脾主四肢而脾为五脏之主也。实则腹胀经溲不利，以脾之脉行于腹，而土邪有余，故小便不利。又人之脉藏于心，而脉则为神之舍，惟心气虚则悲，实则笑不休。又人之气藏于肺，而气则为魄之舍，惟肺气虚则鼻塞不利，且少气，实则喘喝，其胸必盈而息则首仰也。又人之精藏于肾，而精则为志之舍，惟肾气虚则为厥证，实则胀，以肾脉行于小腹也。其五脏不安，盖脾肾为胀，皆五脏不安，以胀则自不能安也。凡五脏之病形如此，当知各脏之气，虚实为病，然后可以调之，而调之又不可不谨也，言针药皆当谨调也。其肾气虚则厥者，按《素问》厥论当是寒厥。】　　【张志聪曰：此言五脏之气，各有虚有实，而见证之不同也。五脏各有所藏，五志各有所舍，如五志受伤，则有五志之病，如脏气不平，则见脏气之证，故必审五脏之病形以知其气之虚实也。肝者将军之官，故气虚则恐，气实则怒。脾主四肢，故虚则四肢不用。土灌四脏，是以五脏不安。腹乃脾土之郛郭，故实则腹胀，经溲不利者，不转输其水也。夫神慈则悲，喜为心志，故心气虚则悲盛，实则笑不休。肺主气以司呼吸，故肺气虚则鼻塞不利少气，实则喘喝胸满而不得偃息也。肾为生气之原，故虚则手足厥冷。肾者，胃之关也，故实则关门不利而为胀矣。此五脏之气，各有太过不及而不得安和，当审其所见之气而调之也。】
古今图书集成医部全录卷五十

　　　终始篇第九
　　【马莳曰：终始本古经篇名，而伯乃述之，故名篇。按首无起句，当同前篇，俱为岐伯言也。】
　　凡刺之道，毕于终始。明知终始，五脏为纪，阴阳定矣。阴者主脏，阳者主腑。阳受气于四末，阴受气于五脏。故泻者迎之，补者随之。知迎知随，气可令和。和气之方，必通阴阳。五脏为阴，六腑为阳。传之后世，以血为盟。敬之者昌，慢之者亡。无道行私，必得天殃。　　【马莳曰：此言凡刺之道，当知此终始篇之大义也。脏为阴，腑为阳。阳在外，受气于四肢；阴在内，受气于五脏。故因其气之来而迎之者，泻之法也；因其气之往而随之者，补之法也。知迎随为补泻，则阴阳诸经之气可和调矣。】　　【张志聪曰：此篇论人之脏腑阴阳经脉气血，本于天地之所生，有始而有终也。五运行论曰：东方生风，风生木，木生酸，酸生肝。南方生热，热生火，火生苦，苦生心。夫风寒暑湿燥热，天之六气也，木火土金水，地之五行也。天食人以五气，地食人以五味，是天之六气，化生地之五行五味，五行五味以生人之五脏。五脏内合六腑以应地之五行，外合六经以应天之六气。故曰，明知终始，五脏为纪，谓人之五脏本于五行之化也。请言终始经脉为纪，平与不平，天道毕矣。谓人之经脉，应天之六气也。末结曰，太阳之脉，其终也戴眼反折；太阴终者，腹胀不得息，是人之阴阳血气，始于地之五行，天之六气所生，而终于地之六经，天之六气也。故曰，其生五，其数三，谓生于五行，而终于三阴三阳之数也。阴者主脏，阳者主腑，脏腑阴阳之相合也。阳受气于四末，阳受天气于外也。阴受气于五脏，阴受地气于内也。故泻者迎之，迎阴气之外出也。补者随之，追阳气之内交也。故曰，知迎知随，气可令和，和气之方，必通阴阳。】
　　谨奉天道，请言终始。终始者，经脉为纪，持其脉口人迎，以知阴阳有余不足，平与不平，天道毕矣。所谓平人者不病，不病者，脉口人迎应四时也，上下相应而俱往来也，六经之脉不结动也，本末之寒温之相守司也，形肉气血必相称也，是谓平人。少气者，脉口人迎俱少，而不称尺寸也。如是者则阴阳俱不足，补阳则阴竭，泻阴则阳脱。如是者可将以甘药，不可饮以至剂，如此者弗灸。不已者因而泻之，则五脏气坏矣。　　【马莳曰：此言持寸口人迎之脉，可以别平人与病人，而病人之少气者，宜调以甘药，而不宜施以针灸也。请言终始篇之义，凡以经脉篇为之纲纪耳。盖右手寸部曰脉口，左手寸部曰人迎，持其脉以诊之，则阴阳诸经之虚实平否，皆可奉天道以知之矣。夫所谓平人者，不病之人也。春夏人迎微大，秋冬脉口微大，与四时相应，又俱往俱来，与尺寸相应，手足各有六经，无结脉，无动脉，审其本末，察其寒温，各有所司，与时相宜，形肉血气相称，是之谓平人也。其正气衰少，故脉口少气而尺亦然，乃阴经不足也；人迎少气而寸亦然，乃阳经不足也。欲补阳经则阴经愈竭，欲泻阴经则阳经愈脱，此针之所以不可施也。仅可将理以甘和之药，不可饮以至补至泻之剂，且灸亦不可妄用。倘病有未已，而针灸误泻，则五脏之气益坏矣，岂可哉？上谓寸，下谓尺也。】　　【张志聪曰：谨奉天道，请言终始者，谓阴阳经脉应天之六气也。夫血脉本于五脏五行之所生，而外合于阴阳之六气，有生始而有经终。故曰，终始者，经脉为纪也。持其脉口人迎，以知阴阳有余不足，平与不平，盖诊其脉以候其气也。应四时者，春夏之气从左而右，秋冬之气从右而左，是以春夏人迎微大，秋冬气口微大，是谓平人。上下相应者，应天之六气，上下环转，往来不息。六经之脉，随气流行不结动也。本末者有标本之出入，寒温者应寒暑之往来，各相司守也。形肉血气，谓脉外之血气，与六经之脉必相称也。脉口人迎，以候三阴三阳之气，是以少气者，脉口人迎俱少，尺以候阴，寸以候阳，不称尺寸者，阴阳气虚，而又应于尺寸之脉也。甘药者，调胃之药，谓三阴三阳之气，本于中焦胃腑所生，宜补其生气之原，道之流行，故不可饮以至剂，谓甘味太过反留中也。弗灸者，谓阴阳之气不足于外，非经脉之陷下也。因而泻之，则五脏气坏者，六气化生五行，五行上呈六气，五六相合也。】
　　人迎一盛，病在足少阳；一盛而躁，病在手少阳。人迎二盛，病在足太阳；二盛而躁，病在手太阳。人迎三盛，病在足阳明；三盛而躁，病在手阳明。人迎四盛，且大且数，名曰溢阳，溢阳为外格。脉口一盛，病在足厥阴；厥阴一盛而躁，在手心主。脉口二盛，病在足少阴；二盛而躁，在手少阴。脉口三盛，病在足太阴；三盛而躁，在手太阴。脉口四盛，且大且数者，名曰溢阴，溢阴为内关，内关不通，死不治。人迎与太阴脉口，俱盛四倍以上，命曰关格，关格者与之短期。【数，音朔。】　　【马莳曰：此言脉口人迎之脉，而决其病在何经，甚至脉为关格则死也。人迎一盛、二盛、三盛、四盛者，较之脉口之脉，大一倍、二倍、三倍、四倍也。人迎一盛，病在足少阳胆经；若一盛而加之以躁动，则在手少阳三焦经矣。人迎二盛，病在足太阳膀胱经；若二盛而加之以躁动，则在手太阳小肠经矣。人迎三盛，病在足阳明胃经；若三盛而加之以躁动，则在手阳明大肠经矣。盖人迎主外，故足手六阳经之病验于此也。其人迎甚至四盛，且大且数，是六阳泛溢格拒于外，而在内六阴经之脉，不得运之以出于外矣。夫是之谓外格也。若脉口一盛、二盛、三盛、四盛者，较之人迎大一倍、二倍、三倍、四倍也。脉口一盛，病在足厥阴肝经；若一盛而躁，则在手厥阴心包络经矣。脉口二盛，病在足少阴肾经；若二盛而躁，则在手少阴心经矣。脉口三盛，病在足太阴脾经；若三盛而躁，则在手太阴肺经矣。盖脉口主内，故足手六阴经之病验于此也。其脉口甚至四盛，且大且数，是六阴泛溢关闭于内，而在外六阳经之脉，不得运之以入于内矣。夫是之谓内关也。内关不通，当为死不治。且人迎脉口之脉俱盛而四倍以上，是谓关格兼见也，皆与之以短期而已。后世医籍，皆以饮食不下为关格，视此节大义可深惭云。按四盛四倍，义见本经经脉、禁服篇。左手寸关为东南，为春夏，故人迎主外；右手寸尺为西北，为秋冬，故脉口主内。】　　【张志聪曰：左为人迎，右为气口，以候三阴三阳之气。圣人南面而立，前曰广明，后曰太冲，左东而右西，天道右旋，地道左迁，故以左候阳而右候阴也。躁者阴中之动象，盖六气皆由阴而生，从地而出，故止合足之六经。其有躁者在手，以合六脏六腑十二经脉。盖十二经脉，以应三阴三阳之气，非六气之分手与足也。外格者，谓阳盛于外，而无阴气之和。内关者，阴盛于内，而无阳气之和。关格者，阴关于内，阳格于外也。　张开之曰：脉口，太阴也。人迎，阳明也。盖脏气者，不能自至于手太阴，必因于胃气，乃至于手太阴，是左右皆属太阴，而皆有阳明之胃气，以阳气从左而右，阴气从右而左，故以左候三阳，右候三阴，非左主阳而右主阴也。阴中有阳，阳中有阴，是为平人。若左独主阳，右独主阴，是为关阴格阳之死候矣。】
　　人迎一盛，泻足少阳而补足厥阴，二泻一补，日一取之，必切而验之，疏取之上，气和乃止。人迎二盛，泻足太阳补足少阴，二泻一补，二日一取之，必切而验之，疏取之上，气和乃止。人迎三盛，泻足阳明而补足太阴，二泻一补，日二取之，必切而验之，疏取之上，气和乃止。脉口一盛，泻足厥阴而补足少阳，二补一泻，日一取之，必切而验之，疏而取上，气和乃止。脉口二盛，泻足少阴而补足太阳，二补一泻，二日一取之，必切而验之，疏取之上，气和乃止。脉口三盛，泻足太阴而补足阳明，二补一泻，日二取之，必切而验之，疏而取之上，气和乃止。所以日二取之者，阳明主胃，大富于谷气，故可日二取之也。人迎与脉口俱盛三倍以上，命曰阴阳俱溢，如是者不开，则血脉闭塞，气无所行，流淫于中，五脏内伤，如此者，因而灸之，则变易而为他病矣。凡刺之道，气调而止，补阴泻阳，音气益彰，耳目聪明，反此者气血不行。　　【马莳曰：此言据人迎脉口之脉，当施补泻之法也。人迎一盛，病在足少阳胆经，则胆与肝为表里，乃胆实而肝虚也，当泻足少阳胆经，而补足厥阴肝经。泻者二穴，而补者一穴，泻倍而补半也。一日刺之者一次，必切其脉而验其病之退否，疏而取穴于胆肝二经之上。盖彼此之穴相间之谓疏也。候至气和乃止针。由此推之，则一盛而躁，病在手少阳，当泻手少阳三焦经而补手厥阴心包络经矣。人迎二盛，病在足太阳膀胱经，则膀胱与肾为表里，乃膀胱实而肾虚也，当泻足太阳膀胱经，而补足少阴肾经，泻者二穴，而补者一穴。二日内止刺一次，则间日一刺也。必切其脉而验其病之退否，疏而取穴于膀胱肾经之上。由此推之，则二盛而躁，病在手太阳，当泻手太阳小肠经而补手少阴心经矣。又人迎三盛，病在足阳明胃经，则胃与脾为表里，乃胃实而脾虚也，当泻足阳明胃经，而补足太阴脾经。泻者二穴，而补者一穴。一日之内，二次刺之，必切其脉而验其病之退否，疏而取穴于脾胃二经之上，候其气和而乃止针。由此推之，则三盛而躁，病在手阳明，当泻手阳明大肠经，而补手太阴肺经矣。又脉口一盛，病在足厥阴肝经，则肝实而胆虚也，当泻足厥阴肝经，而补足少阳胆经。补者二穴，而泻者一穴，补倍而泻半也。一日刺之者一次，必切其脉而验其病之退否，疏而取穴于肝胆之上，候至其气和而乃止针。由此推之，则一盛而躁，病在手心主，当泻手厥阴心包络经而补手少阳三焦经矣。又脉口二盛，病在足少阴肾经，则肾实而膀胱虚也，当泻足少阴肾经，而补足太阳膀胱经。补者二穴，而泻者一穴。二日内止刺一次，则间日一刺也，必切其脉而验其病之退否，疏而取穴于肾与膀胱之上，候至气和而乃止针。由此推之，则二盛而躁，病在手少阴，当泻手少阴心经而补手太阳小肠经矣。又脉口三盛，病在足太阴脾经，则脾实而胃虚也，当泻足太阴脾经，而补足阳明胃经。补者二穴，而泻者一穴。一日之内，二次刺之，必切其脉而验其病之退否，疏而取穴于脾胃二经之上，候至气和而乃止针。由此推之，则三盛而躁，病在手太阴，当泻手太阴肺经而补手阳明大肠经矣。夫肝胆则曰一日一取之，膀胱与肾则曰间日一刺之，惟胃舆脾则曰一日二取之者，正以阳明主胃，大富于谷气，故一日可二取之耳。又人迎与脉口俱盛，皆三倍已上，命曰阴阳俱溢，谓之关格，如此者，而不刺以开之，则血气闭塞，脉气不行，邪气流淫于中，五脏内伤，病至若此，而始图灸之，则变易而为他病矣。由此观之，则灸不及针，后人不察，病势已危，而概用灸火者晚矣。是以凡行刺者，必乘其病势以调其气候，至气和而止针。或补阴经以泻阳经，或补阳经以泻阴经，则音声能彰，耳聪目明矣。否则血气不行，而病必至危也。按此即人迎脉口以知虚实，遂泻阴补阳，泻阳补阴，乃诊治至妙之法也。岂特用针为然？奈何后世不讲，而脉既不明，治亦无法，致人夭札者多，痛哉！】　　【张志聪曰：补泻者，和调阴阳之气平也。阳二泻而阴一泻者，阳常有余而阴常不足也。阳补二而阴补一者，阳可盛而阴不可盛也。故溢阳不曰死，溢阴者死不治矣。必切而验之者，切其人迎气口，以验三阴三阳之气也。疏，当作躁，谓一盛而躁、二盛而躁，当取手之阴阳也。阳明主胃，大富于谷气，故可日二取之。盖三阴三阳之气，乃阳明水谷之所生也。人迎与脉口俱盛，命曰阴阳俱溢，盖阴盛于内则阳盛于外矣，阳盛于左则阴盛于右矣。如是者，若不以针开之，则血脉闭塞，气无所行，流溢于中，则内伤五脏矣。夫盛则泻之，虚则补之，陷下则灸之，此阴阳之气偏盛不和，非陷下也，故灸之则生他病矣。凡刺之道，气调而止，谓阴阳之气偏盛，刺之调和则止矣。然又当补阴泻阳，补阴者，补五脏之里阴，泻阳者，导六气之外出。六节脏象论曰：五气入鼻，藏于心肺，上使五色修明，音声能彰。顺气篇曰：五者音也，音主长夏，是补其脏阴，则心肺脾脏之气和而音声益彰矣。肝开窍于目，肾开窍于耳，肝肾之气盛，则耳目聪明矣。补其脏阴，导其气出，则三阴三阳之气和调，而无偏盛之患矣。夫阴阳血气，本于胃腑五脏之所生。胃者，水谷血气之海也。海之所以行云气者，天下也。胃之所出气血者，经隧也。经隧者，五脏六腑之大络也。故不补阴泻阳，则气血不行。】
　　所谓气至而有效者，泻则益虚，虚者，脉大如其故而不坚也。坚如其故者，适虽言故，病未去也。补则益写实者，脉大如其故而益坚也。夫如其故而不坚者，适虽言快，病未去也。故补则实，泻则虚，痛虽不随针，病必衰去。必先通十二经脉之所生病，而后可得传于终始矣。故阴阳不相移，虚实不相倾，取之其经。　　【马莳曰：此承上文而言补泻之法，候气至而有效也。九针十二原篇有云：刺之效，气至而有效。效之信，若风之吹云，明乎若见苍天。夫所谓气至而有效者，正以其泻者已虚，而补者已实也。盖泻则益之以虚，虚者贵于脉之不坚，所以脉尽如其旧而按之不坚也。苟坚如其初，则适纔虽言病去复旧，其病尚未去也。补则益之以实，实者贵于脉之坚，所以脉尽如其旧而按之坚也。苟不坚如其初，则适纔虽言身体己快，其病尚未去也。夫然则脉之坚与不坚，虚实之所由验也，故补之而实则脉必坚，泻之而虚则脉必不坚。其病有痛者，虽不随针而即去，然亦必以渐而衰矣。为医者必先通于十二经脉之所生病，或虚或实，当补当泻，而后可传以终始篇之大义矣。欲通十二经脉之所生病，及虚实补泻，以明于本经经脉第十篇而后可。正以阴经阳经，病各有在，不相转移，虚之实之，法有攸当，不得倾易，故当取之于其各经耳。按此则用药以补泻，而病之去否，亦可以脉之坚否为验矣。大如其旧，犹今之所谓尽如其旧，非脉之盛大也。】　　【张志聪曰：此言补泻三阴三阳之气，必俟经脉和调。所谓终始者，经脉为纪也。泻者，泻其盛而益其虚也。坚，实也。虚者，大如其故而不坚也。若坚如其故者，适虽言故已和调，而所生之病未去也。补者，所以益实也。实者，脉大如其故而益坚也。夫如其故而不坚者，适虽言快，乃阴阳之气和而快，然经脉之病未去也。盖始在三阴三阳之是动，渐及于经脉之所生，故所谓气至而有效者，针在三阴三阳之气分，经脉虽不随针，而经脉之病必衰去，经气之相应也。故必先通十二经脉之所生病，而后可传于终始矣。故阴阳不相移，虚实不相倾，言阴阳之气，无虚实之倾，移则当取之其经，所谓不虚不实，以经取之。盖言阴阳之气已无虚实，则脉应和调矣。脉不调者，所生病也，故当取之其经。故曰，脉大如其故者，谓阴阳之气，已如其故，而无盛虚坚不坚者，经脉所生之病尚未平也。　张开之曰：先为是动，后病所生，此因气以及经。】
　　凡刺之属，三刺至谷气，邪僻妄合，阴阳易居，逆顺相反，沉浮异处，四时不得，稽留淫泆，须针而去。故一刺则阳邪出，再刺则阴邪出，三刺则谷气至，谷气至而止。所谓谷气至者，已补而实，已泻而虚，故已知谷气至也。邪气独去者，阴与阳未能调而病知愈也。故曰，补则实，泻则虚，痛虽不随针，病必衰去矣。　　【马莳曰：此承上文而言病必衰去者，正以三法行而谷气至也。凡刺法之所属有三，由初刺次刺三刺以致其谷气来至者，何哉？盖病者始时邪僻之气，妄合正脉阴阳诸经，似相易而居表裹，逆顺似相反而行，脉气浮沉，似所处各异，其邪气稽留淫泆，必待针以去之耳。故初刺之以出其阳气之和，再刺之以出其阴气之邪，三刺之以致其谷气，则已补而实，已泻而虚，故已知其谷气之至也。斯时也，邪气已去，阴阳诸经，虽未即调，而知其病之必愈。上文所谓补则实，泻则虚，痛虽不随针即去，而病必衰去者，复何疑哉！】　　【张志聪曰：此承上文而言去阴阳偏盛之邪，又当调其经脉也。谷气者，荣卫血气生于水谷之精，谓经脉之气也。阳邪阴邪者，阴阳偏盛之气也。盖因邪僻妄合于气分，使阴阳之气不和而易居也。逆顺者，谓皮肤之气血，从臂肘而行于手腕之前，经脉之血气，从指井而行于手腕之后，病则逆顺相反矣。浮沉异处者，阴阳之气与经脉不相合也。四时不得者，不得其升降浮沉也。此因邪僻淫泆于阴阳之气分，而致经脉之不调也。故一刺则阳邪出，再刺则阴邪出，而阴阳之气调矣。三刺则谷气至，而经脉之血气和矣。故已补其三阳之虚，则阳脉实矣；已泻其三阴之实，则阴脉虚矣。已补其三阴之虚，则阴脉实矣；已泻其三阳之实，则阳脉虚矣。故已知谷气至而脉已调矣。如气分之邪独去，而阴与阳之经脉，虽未能调，而病知愈也。故曰，补则实，泻则虚，痛虽不随针，病必衰去矣。按官针篇曰：先浅刺绝皮以出阳邪，再刺则阴邪出者少益深绝皮，致肌肉未入分肉间也。已入分肉之间，则谷气出，盖在皮肤分腠之间，以致谷气不在脉也。故曰，痛虽不随针，谓针在皮肤，而痛应于脉，非针在脉而痛于脉也。　张开之曰：经脉之血气。水谷之所生也。病在三阴三阳之气，故补之泻之，则阴阳之气和而经脉未调也。谷气至而后经脉和调，故曰，凡刺之属三。】
　　阴盛而阳虚，先补其阳，后泻其阴而和之。阴虚而阳盛，先补其阴，后泻其阳而和之。　　【马莳曰：此承上文而言阴经阳经之补泻，其法当有先后也。夫脉口盛而六阴为病，是阴经盛而阳经虚也，然必先补其阳而后泻其阴以和之。又人迎盛而六阳为病，是阳经盛而阴经虚也，必先补其阴而后泻其阳以和之。何也？邪气虽当去，而尤以扶正气为先也。】　　【张志聪曰：此复论调和经脉之阴阳，所谓盛则泻之，虚则补之者，调和三阴三阳之气也。不虚不实以经取之者，谓阴阳之气已调，无虚实之偏僻，而经脉不调者，又当取之于经也。夫经脉之血气，本于脏腑所生，故当先补其正虚，而后泻其邪实。】　　【张开之曰：前节论调气而经脉不调，上节论在皮肤以致谷气，此节论取之其经。】
　　三脉动于足大指之间，必审其实虚，虚而泻之，是谓重虚，重虚病益甚。凡刺此者，以指按之，脉动而实且疾者疾泻之，虚而徐者则补之。反此者，病益甚。其动也，阳明在上，厥阴在中，少阴在下。【重，平声。】　　【马莳曰：此言足之三经，当验其虚实而补泻之也。按本节后文，则三脉者，足阳明胃经、足厥阴肝经、足少阴肾经也。三脉动于足大指之间者，正以阳明动于大指次指之间，凡厉兑、陷谷、冲阳、解溪皆在足跗上也；厥阴动于大指次指之间，正以大敦、行间、太冲、中封在足跗内也；少阴则动于足心，其穴涌泉乃足跗之下也。必审其脉之虚实，若虚者而泻之，是谓重虚，病之所以益甚也。凡刺此者，须以指按之，脉动而实且疾者为实，宜急泻之，脉动而虚且徐者为虚，宜急补之。否则重虚其虚，重实其实，其病当益甚也。且视其脉之所动者，阳明则在于足之上，厥阴则在于二经之中，少阴则在于足之下耳。】　　【张志聪曰：比篇论三阴三阳之气，本于五脏五行之所生，而五脏之气，生于后天水谷之精，始于先天之水火，盖水生木而火生土金也。以上数节，论三阴三阳之气候于人迎气口，谓本于阳明水谷之所生，从五脏之经隧，出于皮肤而见于尺寸，此复论五行之气，本于先天之肾脏，下出于胫气之街，散于皮肤，复从下而上。本经动腧篇曰：冲脉者，十二经之海也，与少阴之大络，起于肾下。出于气街，循阴股内廉，斜入腘中，循胫骨内廉，并少阴之经，下入内踝之后，入足下；其别者，斜入踝出属跗上，入大指之间，注诸络以温足胫。是先天水火之气，下出于胫气之街，故阳气起于足五指之表，阴气起于足五指之里，此水火阴阳之气。出气街而散于足五指也。其别者，斜入踝出属跗上，入大指之间，是先天之水火，化生五行之气，随冲脉与少阴之大络，注于足大指之间，而复上行。故少阴在下者，谓天一之水，地二之火；厥阴在中者，谓天三之木；阳明居中土，而主秋金之气，阳明在上者，谓地四生金，天五生土也。此言五脏五行之气，生于中焦之阳明，始于下焦之少阴。其上行者，出于阳明，而走尺肤；其下行者，出于少阴，而动于足大指之间。】
　　膺腧中膺，背腧中背、肩膊。虚者取之。 【中，去声。膊，音博。】　　【马莳曰：此言凡取穴者，必当各中其所也。胸之两旁谓之膺，故膺内有腧，如胃经气户、库房、屋翳、膺窻，肾经腧府、彧中、神藏、灵墟之类。凡刺膺腧者，当中其膺可也。背内有腧，如督脉经诸穴居脊之中，膀胱经诸穴居背之四行之类。凡刺背腧者，当中其背与肩膊可也。按其分肉虚者则取之耳。】
　　上重舌，刺舌柱以铍针也。 【铍，音披。】　　【马莳曰：此言刺重舌之法也。舌在上故曰上。舌下生舌谓之重舌，当刺其舌柱，用之以铍针耳。舌柱，舌下之柱也。九针篇云：铍针取法于剑锋，广二分半长四寸，去大痈脓两热相争。官能篇云：病为大脓者，取以铍针。】
　　手屈而不伸者，其病在筋；伸而不屈者，其病在骨。在骨守骨，在筋守筋。　　【马莳曰：此言屈伸可验筋骨之病，当各守其法以刺之也。凡手虽能屈而实不能伸者，正以筋甚拘挛，故屈易而伸难，其病在筋，治之者亦惟在筋守筋耳，不可误求之骨也。手虽能伸而实不能屈者，正以骨有所伤，故伸易而屈难，其病在骨，治之者亦惟在骨守骨耳，不可误求之筋也。】　　【张志聪曰：夫皮肉筋骨，五脏之外合，脉外之气分也。此三节皆承上文而言五行之气，从足上行，如有虚者取之。取者，谓迎其气之外出也。胃腧在膺中，脾腧在膺旁，肺腧在肩背。心之窍在舌，肝之气在筋，肾之气在骨，是五脏之气虚者，各随其所在而取之。】　　【张玉师曰：此论脉外之气，故在心止言舌而不言脉。本篇重在五行六气之生始出入，故篇名终始。而论刺则曰虚者取之，曰以铍针也，曰在骨守骨、在筋守筋，读者味之，其义自得。　张开之曰：上节曰少阴在下，阳明在上，谓数之始于一而终于五，气从下而上也。此节先言膺腧，而末言其病在骨，谓数之成于五而归于一，复从上而下也。】
　　补须一方实，深取之，稀按其痏，以极出其邪气；一方虚，浅刺之，以养其脉，疾按其痏，无使邪气得入。邪气来也紧而疾，谷气来也徐而和。脉实者，深刺之以泄其气；脉虚者，浅刺之使精气无得出以养其脉，独出其邪气。　　【马莳曰：此言补泻之法，所以出其邪气而复其正气也。补泻之法，须待其一时方实则行泻法，当深其针以取之，少按其痏以极出其邪气。一时方虚，当浅其针以取之，以养其正气之脉，且急按其痏，无使邪气又得而入也。盖邪气之来，其针下必紧而疾，谷气之来，其针下必徐而和，可得而验者也。况病之虚实，系于脉之虚实，故即脉之虚实，以为刺之深浅，而泄其邪气，养其正气焉耳。】　　【张志聪曰：此论身形之应四方也。一方实，深取之，一方虚，浅刺之。脉实者，深刺之；脉虚者，浅刺之。此论四方之虚实也。刺诸痛者，其脉皆实。】　　【马莳曰：此承上文而言脉实者当泻，以凡刺诸痛者，其脉必实故也。】　　【张志聪曰：诸痛者，其脉皆实，言四方之气，归于中央而为实也。】
　　故曰：从腰以上者，手太阴阳明皆主之；从腰以下者，足太阴阳明皆主之。　　【马莳曰：此言病有所主之经见，治之者当分经也。《素问》六微旨曰大论曰：天枢之上，天气主之；天枢之下，地气主之。本经阴阳系日月篇曰：腰以上为天，腰以下为地。故曰，从腰以上，手太阴肺经、手阳明大肠经主之，盖肺经自胸行手，大肠经自手行头也；从腰以下，足太阴脾经、足阳明胃经主之，盖脾经自足入腹，胃经自足上至下。四经各有所主，则各经宜各有所取耳。天枢在脐旁二寸。】　　【张志聪曰：手太阴阳明主天，足太阴阳明主地。身半以上为天，身半以下为地。故者承上文而言，言人之形气，生于六六之内，应天地之上下四旁，故曰天地为生化之宇。】
　　病在上者，下取之；病在下者，高取之。病在头者，取之足；病在腰者，取之腘。　　【马莳曰：此言治病在远取之法也。有病虽在上，其脉与下通，当取之下。病虽在下，其脉与上通，当取之高。故病在于头而取之于足，病在于腰而取之于腘，皆在上取下之法也。至于在下取高之义，可类推矣。】　　【张志聪曰：此言形身之上下，应天地之气交。六微旨论曰：天气下降，气流于地，地气上升，气腾于天，上下相召，升降相因。是以病在上者下取之，病在下者高取之，因气之上下升降也。邪客篇曰：天圆地方，人头圆足方以应之。病在头者取之足，以头足之应天地也。病在腰者取之腘，以肾脏膀胱之水气应天泉之上下也。夫谨奉天道，请言终始，知血气之生始出入，应天地之五运六气，上下四旁，天道毕矣。】
　　病生于头者头重，生于手者臂重，生于足者足重。治病者，先刺其病所从生者也。　　【马莳曰：此言治病有先取之法也。病生于头者，其头必重，余病皆从此始。故治病者，先取之头。至于手病而臂重，足病而足重，其法亦犹是耳，即先求其本之义也。】　　【张志聪曰：上节论上下之气交，此论天地之定位。头以应天，足以应地，手足应四旁。盖天地四方之气，各有所生之本位，故生于头者头重，生于足者足重，随其所生而取之。重者，守而不动也。　张开之曰：前节论四方之气流行，故有一方实，一方虚，如金行乘木，则东方实而西方虚矣。此论上下四方之定位，故生于手者臂重，生于足者足重。】
　　春气在毛，夏气在皮肤，秋气在分肉，冬气在筋骨。刺此病者，各以其时为齐。故刺肥人者，以秋冬之齐；刺瘦人者，以春夏之齐。【齐、剂同。】　　【马莳曰：此言治法有浅深，当随时因人而施也。春气初发在毫毛间，夏气则出于皮肤，秋气初入于分肉间，冬气则入于筋骨。凡刺此病者，春夏则取之毫毛皮肤而浅其针，秋冬则取之分肉筋骨而深其针，所谓随时以为剂也。然人之肥者，其病必深，故用秋冬之剂；人之瘦者，其病乃浅，故用春夏之剂。所谓因人而施者又如此。】　　【张志聪曰：此言三阴三阳之气，应天地之四时。皮肉筋骨，脉外之气分也，阴阳之气始于肤表，从外而内，与经脉之出入不同，故春气在毛，夏气在皮肤，秋气在分肉，冬气在筋骨。盖始于皮毛而入于筋骨，自外而内也。肥人之皮肤湿，分肉不解，气留于阴久，故刺肥人者，以秋冬之齐深取之也。瘦人之皮肤滑，分肉解，气留于阳久，故刺瘦人者，以春夏之齐浅取之也。齐者，与时一之也。】　　【张开之曰：首六句论四时，谓气之从外而入，后四句论肥瘦，谓气之从内而出。盖六气虽运行于肤表，然本于内之所生。】　　【张应略曰：从外而内，天之气也。从内而生，人之气也。人与天地相合，故或从外，或从内，外内出入者也。】
　　病痛者，阴也。痛而以手按之不得者，阴也，深刺之。病在上者，阳也；病在下者，阴也。痒者，阳也，浅刺之。　　【马莳曰：此言病有阴阳，故刺之有深浅也。阴经为阴，阳经为阳；痛为阴，痒为阳；上为阳，下为阴。病在阴者深刺之，病在阳者浅刺之。】　　【张志聪曰：此论表里上下之阴阳。夫表为阳，里为阴；身半以上为阳，身半以下为阴。病在阳者名曰风，故痒者阳也，病在皮肤之表阳也；病在阴者名曰痹，痹者痛也，故病痛者阴也。以手按之不得者，留痹之在内也。此言表里之为阴阳也。病在上者为阳，病在下者为阴，以形身之上下分阴阳也。】
　　病先起阴者，先治其阴，而后治其阳。病先起阳者，先治其阳，而后治其阴。　　【马莳曰：此言病有所由起，故刺有所先也。阴阳者，阴经阳经也。按此节大义，与上病生于头者头重一节相同。】　　【张志聪曰：此承上文而言表里上下阴阳之气，交相贯通，故有先后之分焉。《内经》云，阳病者上行极而下，阴病者下行极而上。从内之外者，先调其内；从外之内者，先治其外。】
　　刺热厥者，留针反为寒；刺寒厥者，留针反为热。刺热厥者，二阴一阳；刺寒厥者，二阳一阴。所谓二阴者，二刺阴也；一阳者，一刺阳也。　　【马莳曰：此言刺厥病之有法也。　《素问》厥论有寒热二证，刺热厥者，久留其针，反能为寒而热可去；刺寒厥者，久留其针，反能为热而寒可去。刺热厥者，补阴经二次，泻阳经一次，盖阴盛则阳退，热当自去也。刺寒厥者，补阳经二次泻阴经一次，盖阳盛则阴退，寒当自去也。所谓二阴者，二次刺阴经也；一阳者，一次泻阳经也，其二阳一阴可推矣。】　　【张志聪曰：此论寒热之阴阳厥逆也。刺热厥者，留针俟针下寒，乃去针也。刺寒厥者，留针俟针下热，乃去针也。二阴一阳、二阳一阴者。谓寒热阴阳之气，互相交通，故不独取阳而独取阴也。】　　【张开之曰：一二者，阴阳水火之生数也。】
　　久病者，邪气入深。刺此病者，深内而久留之，间日而复刺之，必先调其左右，去其血脉，刺道毕矣。【内、纳同。间，去声。】　　【马莳曰：此言治久病之有法也。】　　【张志聪曰：人之卫气，昼行于阳，夜行于阴，应天道之繞地一周，昼明夜晦。病久者，邪气入深，邪与正争，则气留于阴，间日而后出于阳，是以间日复刺之者，俟气至而取之也。左右者，阴阳之道路也。经脉者，所以行气血而荣阴阳也。此篇论终始之道，本于五行六气，五行应神机之出入，六气应天道之右旋。行针之士，能顺上下之运行，调左右之间气，去血脉之宛陈，刺道毕矣。】
　　凡刺之法，必察其形气，形肉未脱，少气，而脉又躁，躁厥者，必为缪刺之。散气可收，聚气可布。　　【马莳曰：此言气虚脉盛者，当行缪刺之法也。形肉虽未脱，元气则衰少，然而脉又躁动，是谓气虚脉盛也。当行缪刺之法，即左病取右络穴，右病取左络穴是也。其精气之散者，可以收之；邪气之聚者，可以散之。】　　【张志聪曰：此言针刺之法，必察其病者之形气，占其精神而后乃行针也。形肉未脱，形气相得也。夫气生于下脉，从足而手。少气者，气聚于下也。躁者阴之动，象厥逆也。脉又躁厥者，血气不调和，而反躁逆于上也。缪刺者，左刺右，右刺左，阳取阴，阴取阳，和其血气，调其阴阳，使经脉之散气可收，在下之聚气可布也。】
　　深居静处，占神往来，闭户塞牖，魂魄不散，专意一神，精气之分，毋闻人声，以收其精，必一其神，令志在针，浅而留之，微而浮之，以移其神，气至乃休。【分，去声。】　　【马莳曰：此言用针者，当预养其神以行针也。凡用针者，虽占病者之神气往来，然必先自养其神气，故深居静处，闭户塞牖，魂魄神意精气皆会于一，令志已在针，方浅而留之，或微而浮之，以移病者之神，候其真气已至，而乃止针也。】　　【张志聪曰：此言医者当自守其神，令志在针也。深居静处，养其气也。闭户塞牖，无外其志也。魂魄不散，精神内守也。夫肾主藏精，开窍于耳，精气之分，惑于听闻，是以毋闻人声，以收其精，必一其神，令志在针，神志之专一也。浅而留之，微而浮之，以移其病者之神，候针下之，声至而休，盖以己之精神，合病者之脉气也。】
　　男内女外，坚拒勿出，谨守勿内，是谓得气。凡刺之禁：新内勿刺，已刺勿内；已醉勿刺，已刺勿醉；新怒勿刺，已刺勿怒；新劳勿刺，已刺勿劳；已饱勿刺，已刺勿饱；已饥勿刺，已刺勿饥；已渴勿刺，已刺勿渴。大惊大恐，必定其气乃刺之；乘车来者，卧而休之，如食顷乃刺之；出行来者，坐而休之，如行十里顷乃刺之。凡比十二禁者，其脉乱气散，逆其荣卫，经气不次，因而刺之，则阳病入于阴，阴病出于阳，则邪气复生，粗工勿察，是谓伐身。形体淫泆，乃消脑髓，津液不化，脱其五味，是谓失气也。　　【马莳曰：此言病人善养，与医人善针者为得气，而反此者为失气也。气，真气也。病人善守禁忌，男子则忌内而谨守勿内，女人则忌外而坚拒勿出，则未刺之先，或已刺之后，真气不失，是之谓得气也。然凡刺之禁，曰外曰内，曰醉曰怒，曰劳曰饱，曰饥曰渴，曰惊曰恐，曰车曰步，皆当慎之。正以此十二禁者，脉气散乱，荣卫相逆，经气不次，病人失于自守，医人妄于行刺，则阳病入阴，阴病出阳，邪气复而真气衰，不谓之失气而何？】　　【张志聪曰：此论刺有十二禁也。男为阳，女为阴。阳在外，故使之内；阴在内，故引之外。谓和调外内阴阳之气也。坚拒其正气而勿使之出，谨守其邪气而勿使之入，是谓得气也。内者，入房也，新内则失其精矣。酒者熟谷之液，其气慓悍，已醉则气乱矣。肝主藏血，怒则气上，新怒则气上逆而血妄行矣。烦劳则神气外张，精气内绝矣。脉要精微论曰：饮食未进，经脉未盛，络脉调匀，血气未乱，故乃可诊有过之脉。是以已饱勿刺。平脉篇曰：谷入于胃，脉道乃行，水入于经，其血乃成。是又已饥勿刺、已渴勿刺也。惊伤神，恐伤精，故必定其气乃刺之，则存养其精气神矣。久坐伤肉，故乘车来者，卧而休之。久行伤筋，故出行来者，坐而休之。凡此十二禁者，其脉乱气散，荣卫逆行，经气不次，因而刺之，则阳病入于阴，阴病出于阳，邪气复生，是谓戕伐其身，而形体淫泆矣。脑为精髓之海，津液者，补益脑髓，润泽皮肤，濡养筋骨，犯此禁者，则津液不化而脑髓消铄矣。五味入口，藏于肠胃，味有所藏，以养五气，气和而生，津液相成，神乃自生。针刺之道，贵在得神致气，犯此禁者，则脱其五味所生之神气，是谓失气也。】
　　太阳之脉，其终也戴眼，反折瘛瘲，其色白绝，皮乃绝汗，绝汗则终矣。少阳终者，耳聋，百节尽纵，目系绝，目系绝一日半则死矣。其死也，色青白乃死。阳明终者，口目动作，喜惊妄言，色黄，其上下之经，盛而不行则终矣。少阴终者，面黑齿长而垢，腹胀闭塞，上下不通而终矣。厥阴终者，中热嗌干，喜溺心烦，甚则舌卷卵上缩而终矣。太阴终者，腹胀闭不得息气，噫善呕，呕则逆，逆则面赤，不逆则上下不通，上下不通，则面黑皮毛焦而终矣。　　【马莳曰：此言足之六经，其终各有所候也。足太阳膀胱之脉，起目内眦，上额交巅，从巅入络脑，还出别下项，循肩膊内，侠脊抵腰中，入循膂，络肾属膀胱。故其终时，其眼反戴而上，其背反折而为瘛瘲之状。色白者，肺绝也，绝汗出而终矣。又足少阳胆经之脉，起于目锐眦，上抵头角，下目后，入耳中，上走耳前。故其终也，时百节尽纵，而目系绝也。色青白者，金木相克也。又足阳明胃经之脉，起于鼻交頞中，下循鼻外，上入齿中，还出侠口，环唇下交承浆，其支循喉咙入缺盆，下腹属胃络脾。故其终时，口目动作，喜惊妄言，胃邪盛也。色黄者，土色泄也。上下之经盛而不通者，胃气绝也。又足少阴肾经主水，其色黑，肾主骨，齿乃骨余、肾脉入于腹，通窍于二便。故其终时，面黑齿长而垢，腹胀而不通也。足厥阴肝经之脉，循股阴，入毛中，过阴器，抵小腹，上贯膈，布胁肋，循喉咙。故其终时，中热嗌干，喜溺而心烦，甚则舌卷卵缩也。又足太阴脾经之脉，循足大指内侧，出腨内，上阴股，入腹上膈，侠咽连舌本，散舌下。故其终时，腹胀闭而不得息，噫呕交作，上下不通，面黑而皮毛焦也。】　　【张志聪曰：此归结终始之道，始于五行而终于六气也。太阳之脉，起目内眦，上额交巅，从巅入络脑，还出别下项侠脊抵腰中。太阳乃津液之腑，而为诸阳主气，血气绝而不能荣养筋脉，则筋脉急而戴眼反折也。精明五色者，气之华也，太阳之气主皮毛，气绝于皮，则色白而绝汗出也。少阳之脉，起目锐眦入耳中。耳聋者，少阳之脉绝也。少阳主骨，百节尽纵，少阳之气绝也。少阳属肾，肾藏志，目系绝者志先死，志先死则一日半死矣。阳明之脉，起于鼻交頞中，入齿中，还出侠口，环唇下，交承浆。口目动作者，阳明之经气欲绝也。喜惊妄言，色黄，阳明之神气外出也。上下经者，谓手足阳明之经。盛者盛于外而绝于内也。夫阳明太阴之言上下者，谓从腰以上手太阴阳明皆主之，从腰以下足太阴阳明皆主之，上下之经盛而不通，则终者天地阴阳之气，不交而绝也。少阴之脉，属肾络膀胱，上贯肝膈，入肺中，从肺出络心。腹胀闭塞者，少阴之脉绝不通也。面黑者，气色外脱也。齿长者，骨气不藏也。上下不通者，水火不交也。夫少阴之言上下者，少阴之上，君火主之，谓水火阴阳之气绝也。厥阴之脉，循阴股，入毛中，过阴器，循喉咙，入颃颡。舌卷卵缩，厥阴之脉绝也。厥阴从中见少阳之火化，中热嗌干心烦者，化气上出也。肝主疏泄，喜溺者，肝气下泄也。太阴之脉，上阴股，入腹上膈，侠咽连舌本，散舌下，复从胃注心中。太阴之脉绝不通，是以腹胀不得息，太阴之气，上走心为噫气。噫善呕，呕则逆，逆则面赤者，从胃而心，心而外脱也。夫上逆于心则见此证，如不逆，则手足二经皆绝，而上下不通矣。上下不通，则土败而水气乘之而色黑矣。手太阴之气绝而皮毛夭焦矣。此六气终而经脉绝也。盖气终则脉终，脉绝则气绝，譬如人之兄弟，安则俱生，急则俱死矣。夫经脉本于脏腑五行之所生，而外合阴阳之六气，故首言终始之道，五针为纪，末结六经之终，谓生于五行而终于六气也。　张开之曰：神在天为风，风生木，木生肝，是天之六气，化生地之五行，五行生五针，五针生六经，六经合六气，盖原本于天之六气所生，故终于六经而复归于天也。】古今图书集成医部全录卷五十一

　　　经脉篇第十 【上】
　　【马莳曰：此言十二经脉，故以经脉名篇，实学者习医之第一要义，不可不究心熟玩也。后世能言不识十二经络，开口动手便错，而于此懵然，惜哉！滑伯仁《十四经发挥》、《针灸聚英》等书，各本于此，但不若此篇尤详。凡《内经》全书之经络，皆自此而推之耳。】
　　雷公问于黄帝曰：禁服之言，凡刺之理，经脉为始，营其所行，制其度量，内次五脏，外别六腑。愿尽闻其道。黄帝曰：人始生，先成精，精成而脑髓生，骨为干，脉为营，筋为刚，肉为墙，皮肤坚而毛发长。谷入于胃，脉道以通，血气乃行。雷公曰：愿卒闻经脉之始生。黄帝曰：经脉者，所以能决死生，处百病，调虚实，不可不通。　　【马莳曰：此帝因雷公之问，必原脉道之所以行，而示以经脉之所当知也。人之始生，先成于精，精成而脑髓生，以肾通于脑也。其骨为干，其脉为营，其筋为刚，其肉为墙。至皮肤坚而后毛发长，及其已生，必谷入于胃，则脉道以通，而血气乃行。此经脉者，可以决死生，处百病，而调虚实，乃人之不可不知也。】　　【张志聪曰：此篇论脏腑十二经脉之生始出入，营行脉中，卫行脉外，始于手太阴肺，终于足厥阴肝，周而复始，循度环转之无端也。人始生先成精者，本于先天水火之精气，而先生两肾，脑为精髓之海，肾精上注于脑，而脑髓生。骨为干者，骨生于水脏，如木之干也。营者，犹营舍之所以藏血气也。筋为刚者，言筋之强劲也。肉为墙者，肉生于土，犹城墙之外卫也。皮肤坚而毛发长，血气之充盛也。此言皮肤脉肉筋骨，乃五脏之外合，本于先天之精气也。谷入于胃，脉道以通，血气乃行，言营卫气血，生于后天水谷之精也。按血气之生始出入，阴阳之离合盛衰，非神灵睿圣，焉能洞鉴隔垣？《灵》、《素》二经，君臣谘访，欲证明斯道也。】
　　肺手太阴之脉，起于中焦，下络大肠，还循胃口，上膈属肺，从肺系横出腋下，下循臑内，行少阴心主之前，下肘中，循臂内上骨下廉，入寸口，上鱼，循鱼际，出大指之端。其支者，从腕后直出次指内廉，出其端。是动则病，肺胀满膨膨而喘咳，缺盆中痛，甚则交两手而瞀，此为臂厥。是主肺所生病者，咳，上气喘渴，烦心胸满，臑臂内前廉痛厥，掌中热。气盛有余则肩臂痛，风寒汗出中风，小便数而欠；气虚则肩臂痛寒，少气不足以息，溺色变。为此诸病，盛则泻之，虚则补之，热则疾之，寒则留之，陷下则灸之，不盛不虚，以经取之。盛者寸口大三倍于人迎，虚者则寸口反小于人迎也。【臑，音猱。数，音朔。】　　【马莳曰：此言肺经脉气之行，乃为第一经之经脉也。言肺者，即手太阴经之脉也。凡言手者，以其井荥俞经合等穴，自手而始也。凡言足者，以其井荥俞经合等穴，自足而始也。后凡各经分手足者，以此起发也。中焦者，中脘也，在齐上四寸。胃口，胃之上脘，在齐上五寸。络，犹兜也，如今人横线为络而兜物也。循，巡也。膈，隔也。凡人心下有膈膜，前齐鸠尾，后齐十一椎，周围着脊，所以遮隔浊气，不使上熏心肺也。肺系者，喉咙也。喉以候气，下接于肺。胸旁肋下，谓之腋。膊内肱处，谓之臑，肩肘之间也。臑尽处为肘，肘以下为臂。廉，隅也。手掌后高骨旁动脉为关，关前动脉为寸口。鱼谓掌骨之前大指本节之后，其肥肉隆起处，统谓之鱼。鱼际，则其间之穴名也。端，秒也。瞀，目垂貌。按本经营卫生会、五味、邪客、刺节真邪等篇，言人身有前三焦者，宗气出于上焦，即所谓积于胸中，又谓之积于膻中也，出喉咙以司呼吸。其营气者，阴精之气也，由中焦之气，阳中有阴者，随上焦之气，以降于下焦而生此阴气，故谓之清者为营，又谓之营气出于中焦者是也。然营气阴性精专，随宗气以运行于经隧之中，故谓之营行脉中者是也。其卫气者，阳精之气也，由下焦之气，阴中有阳者，随中焦之气，以升于上焦而生此阳气，故谓之浊者为卫，又谓之卫气出于下焦者是也。然卫气阳性慓悍，不随宗气而行，而自行于各经皮肤分肉之间，故谓之卫行脉外者是也。兹手太阴之脉，起于中焦，下络大肠，还循胃口，上膈属肺，从肺系横出腋下，下循臑内，行少阴心主之前，下肘中，循臂内上骨下廉，入寸口，上鱼，循鱼际出大指之端者，本言宗气与营气同行，而卫气不与焉者也。即营卫生会篇所谓与营俱行于阳二十五度，行于阴亦二十五度一周也，故五十度而复大会于手太阴矣，然此特言肺经运行之始耳。起于中焦者，即营卫生会篇所谓中焦亦并胃中出上焦之后，此所受气者，泌糟粕，蒸津液，化其精微，上注于肺脉者是也。言由谷气入胃，其精微之气，起于中焦，下络大肠，以肺与大肠相为表里也。转循胃之上口，属之于肺，即从肺系横出腋下，盖由胸部第四行之中府、云门，以出腋下，下循臑内，历天府、侠白，行于手少阴心经、手厥阴心主包络两经之前，下入肘中，抵尺泽穴，即营卫生会篇所谓上焦出于胃上口，并咽以上贯膈而布胸中，走腋，循太阴之分而行者也。既下肘中，乃循臂内上骨之下廉，历孔最、列缺，入寸口之经渠、太渊以上鱼，又循鱼际出大指之端，至少商穴而止也。其支者，如木之有枝，以其自直行之脉而旁行之也。臂骨尽处为腕。脉之大隧为经。交经者为络。盖本经经脉，虽终于大指之端，而络脉之行，从腕后之列缺穴，循合谷上行于食指之端，交于手之阳明经，而由合谷、三间、二间，以至于商阳穴，又随商阳而上行也。及其动穴验病，肺发胀满，致膨膨然而喘急咳嗽，缺盆中痛，甚则交两手而掣瞀者，此之谓臂气厥逆。盖肺脉由中府出腋，循臑下肘入手也。是皆肺经所生之病耳。然又有诸病，或出本经，或由合经，为咳，为上气，为喘，为渴，为烦心，为胸满，以肺脉贯膈而布胸中也。为臑臂内前廉痛，为厥掌中热，脉行手少阴心主之前也。邪气有余则为肩臂痛，络脉交于手上肩背也。于风寒为汗出中风，为小便频数，而发之为欠，母病及子也。正气不足，则为肩臂疼痛寒冷，其络行手阳明也，为少气不足以息，此本经病也。为溺色变，邪及子也。其诸病有如此者。然盛则当泻之，虚则当补之。热则泻者，疾去其针。寒则补者，久留其针。脉陷下者，则用艾以灸之。若不盛不虚，则止以本经取之，而不必求之手阳明也。所谓盛者，何以知之？寸口较人迎之脉，三倍而躁，则肺经为实，如终始篇所谓泻手太阴肺，而补手阳明大肠者是也。虚者何以知之？寸口较人迎之脉，三倍而小，则肺经为虚，如终始篇所谓补手太阴肺，而泻手阳明大肠者是也。按《难经》二十二难，以是动为气，所生为血，即动生二字，分为气血，且以气先血后为难，不知肺经则言肺所生病，大肠则言津液所生病，胃则言血所生病，脾则言脾所生病，心则言心所生病，小肠则言液所生病，膀胱则言筋所生病，肾则言肾所生病，心主则言脉所生病，三焦则言气所生病，胆则言骨所生病，肝则言肝所生病，何尝以所生之病，皆定为血也。今详本篇前后，辞义分明，不以所动属气，所生属血，明矣。又按至真要大论云：所谓动者，知其病也。盖言凡知太冲、冲阳、尺泽等穴气绝，为死不治。正以其动则可以验病，不动则气绝。此篇是动之义，正言各经之穴，动则知其病耳。再按自此肺经以至肝经，及两蹺督任，共计一十六丈二尺之脉。宗气主呼吸而行脉络，一呼脉行三寸，一吸脉行三寸，呼吸定息，脉行六寸。漏水下一刻，计一百三十五息，脉行八丈一尺；二刻，计二百七十息，脉行一十六丈二尺为一周身；漏水下百刻，计一万三千五百息，脉行八百一十丈，昼夜共行五十度周于身，并非言手太阴行于寅时，手阳明行于卯时，足阳明行于辰时，足太阴行于巳时，手少阴行于午时，手太阳行于未时，足太阳行于申时，足少阴行于酉时，手厥阴行于戌时，手少阴行于亥时，足少阳行于子时，足厥阴行于丑时。至后世子午流注针灸等家，始有为此说者，更为分时注释。如果十二经分配十二时，则一时止行得一经，何以能八刻之一千八百息，脉行六十四丈八尺，而四度周于身也？又何以能十二时之一万三千五百息，脉行八百一十丈，而五十度周于身也？况每经体有长短，穴有多寡，假如手少阴心止有九穴，左右计一十八穴，不过自手小指至肘上臑内而已。今曰行于午时，其一时当得一千一百二十五息，脉行六十七丈五尺。较之足太阳膀胱经有六十三穴，左右共计一百二十六穴，直自目之内眦，上行于头，转至项后行背四行，下行委中，以至足之小指外侧，其穴道身体尽一身之长，今曰行于申时，则一时之中，亦止得息数一千一百二十五息，脉数止得六十七丈五尺乎？其余各经长短不同，又皆息数脉数，俱以一时之中而尽合乎？所谓一时止行一经者，实理势之所必无也。彼或以二十三难，始从中焦始字，遂指寅为肺，便以卯为大肠，而直轮至丑为肝经耶？殊不知纪漏者，必始寅初一刻，而经脉运行之始，始于肺经，谓之始于寅时一刻则可，若泥定肺经，止行于寅时则非也。故自二刻一周身之后，又从中焦而起，一日一夜有五十次，起于中焦，合昼夜而皆然。不但寅时而已，何可以始于一刻，而遂指肺之脉行于寅时也。至有以余时配各经者，又缪之缪矣。李东垣《此事难知集》、《针灸聚英》及历朝太医院刊勒诸经穴名于石碑者，亦以各经分配各时，盖相仍于后世医籍，而未究经典耳。考《灵》、《素》，始知非轩岐之本旨也。】　　【张志聪曰：曰肺曰脉者，乃有形之脏腑经脉；曰太阴者，无形之六气也。血脉内生于脏腑，外合于六气，以脉气分而论之，病在六气者，见于人迎气口，病在气而不在脉也。病在脏腑者，病在内而外见于脏腑所主之尺寸也。合而论之，脏腑经脉内合五行，外合六气，五六相得而各有合也。故曰，肺手太阴之脉，概脏腑经脉阴阳之气而言也。此篇论营血，营行脉中，始于手太阴肺，终于足厥阴肝，腹走手而手走头，头走足而足走腹，环转无端，终而复始。六脏之脉属脏络腑，六腑之脉属腑络脏，脏腑相连，阴阳相贯，先为是动，后及所生。是动者，病在三阴三阳之气，而动见于人迎气口，病在气而不在经。故曰，盛则泻之，虚则补之，不盛不虚，以经取之。谓阴阳之气偏盛，浅刺绝皮益深，绝皮以泻阴阳之盛，致谷气以补阴阳之虚，此取皮腠之气分而不及于经也。如阴阳之气不盛不虚，而经脉不和者，则当取之于经也。所生者，谓十二经脉，乃脏腑之所生，脏腑之病外见于经证也。夫是动者，病因于外，所生者病因于内。凡病有因于外者，有因于内者，有因于外而及于内者，有因于内而及于外者，有外内之兼病者，本篇统论脏腑经气，故曰，肺手太阴之脉，曰是动，曰所生，治病者当随其所见之证，以别外内之因，又不必先为是动，后及所生，而病证之毕俱也。是动则病，肺胀膨膨而喘咳，缺盆中痛，甚则交两手而瞀，此为臂气厥逆之所致。盖三阴三阳之气，各循于手足之经气，逆于外而病见于内也。所生者，肺脏所生之病，而外见于经证。夫五行之气，五脏所主，而六腑为之合，故在脏则曰主肺、主脾、主心、主肾、主肝，在腑则曰主津、主液、主气、主血、主骨、主筋，此皆脏腑所生之病，而外见于经证也。是主肺所生之病，故咳喘上气，渴而烦心。肺主气而为水之生原，肺乃心之盖也，胸满，臑臂痛，掌中热，皆经脉所循之部而为病也。气之盛虚者，谓太阴之气也。肺俞在肩背，因气而痛于俞，所谓气伤痛也。溺色变者，气虚而不化也。夫三阴三阳之气，本于阳明胃腑所生，从手阳明之五里，而散行于肤表，肺主气而外主皮毛，是以手太阴与手足阳明论气之盛虚，其余诸经，略而不论也。夫三阴三阳之气，有因于本气之盛虚，有因于外感风寒以致气之盛者，故提于十二经之首，曰风寒汗出中风，盖以申明三阴三阳之气在表，而合于天之六气也。为此是动所生诸病，盛则泻之，虚则补之，热则疾出其针以泻其热，寒则留之，以俟针下热也。艾名冰台，举冰向日，能于冰中取火，故气陷下者灸之，谓能起生阳之气于阴中也。如阴阳之气，无有盛虚，而所生之经脉不调者，则当取之于经矣。经者，肺手太阴之脉也。所谓气之盛者，寸口大三倍于人迎，虚者，寸口反小于人迎也。】　　肺脏形象之图
　　见图
　　【尚御公曰：脏腑之气，候见于手太阴之寸关尺，人迎气口，左右之寸口也，候法不同，各有分别，故首提曰肺手太阴之脉，复曰气有盛虚，曰人迎气口。书不尽言，义已櫽括，读者当绎思之。　金西铭曰：终始篇云，少气者，脉口人迎俱少而不称尺寸也。言人迎气口，转应于尺寸，是尺寸与人迎气口各有分别。　张玉师曰：人迎气口，以左右分阴阳。脏腑之脉，以尺寸分阴阳。】　　【《难经》云：肺重三斤三两。六叶两耳，凡八叶。主藏魄，四垂如盖，附着于脊之第三椎中，有二十四空，行列分布诸脏之气，为诸脏之华盖。人有二喉，前喉为喉咙，通于五脏，主气出入。《灵枢》忧恚无言篇云：咽喉者，气之所以上下者也。后喉为咽喉，主纳水谷，通于六腑。忧恚无言篇云：咽喉者，水谷之道也。《难经》云：喉咙重十二两，广二寸，长一尺二寸，九节。咽门重十二两，广二寸半，至胃长一尺六寸。肠胃篇伯高曰：咽门重十两，广长同。《素问》灵兰秘典论云：肺者相傅之官，治节出焉。《灵枢》本脏篇云：肺小则少饮，不病喘喝；肺大则多饮，善病胸痹，喉痹，逆气。肺高则上气喘息，咳；肺下则居贲迫肺，善胁下痛。肺坚则不病咳上气，肺脆则苦病消瘅易伤。肺端正则和利难伤，肺偏倾则胸偏痛也。又云：白色小理者肺小，粗理者肺大；巨肩反膺陷喉者肺高，合腋张胁者肺下；好肩背厚者肺坚，肩背薄者肺脆；背膺厚者肺端正，胁偏疏者肺偏倾也。】　　肺经诸穴之图
　　见图
　　【马莳曰：欲明经脉，须熟穴名，徐氏歌俱自井荥而始，殊非本篇各经起止正义。滑氏歌合于起止，似无意味，读者难之。今各阴经照滑氏，阳经照徐氏，则合于起止，且长短句法，亦照徐氏，学者颇便。惟先熟穴名，而经脉自了然矣。俗医云：吾大方脉，非针灸科，何须识各穴名？此所以为庸下，而不能入轩岐正脉也。】　　【[肺经诸穴歌]手太阴，十一穴，中府云门天府列；侠白下尺泽，孔最见列缺；经渠太渊下鱼际，抵指少商如韭叶。古离爪甲如韭，今如米许。】　　【[分寸歌]太阴肺兮出中府，云门之下一寸许。云门璇玑旁六寸，巨骨之下二骨数。天府腋下三寸求，侠白肘上五寸主。尺泽肘中约横纹，孔最腕上七寸取。列缺腕侧一寸半，经渠寸口陷中是。太渊掌后横纹头，鱼际节后散脉举。少商大指端内侧，此穴若针疾减愈。】　　【云门：巨骨下，侠气户旁二寸陷中，去中行任脉六寸。气户：巨骨下，去俞府两旁各二寸陷中，去中行任脉四寸，去膺窻四寸八分。俞府：巨骨下，璇玑旁二寸陷中。璇玑：天突下一寸。天突：结喉下四寸宛宛中。凡十一穴。】　　【右挨穴之法，由天突起至璇玑，由璇玑至云门，其法甚简。后仿此。】
　　大肠手阳明之脉，起于大指次指之端，循指上廉，出合谷两骨之间，上入两筋之间，循臂上廉，入肘外廉，上臑外前廉，上肩出髃骨之前廉，上出于柱骨之会，上下入缺盆，络肺下膈属大肠。其支者，从缺盆上颈贯颊，入下齿中，还出挟口，交人中，左之右，右之左，上挟鼻孔。是动则病齿痛颈肿。是主津液所生病者，目黄口干，鼽衂喉痹，肩前臑痛，大指次指痛不用。气有余则当脉所过者热肿，虚则寒栗不复。为此诸病，盛则泻之，虚则补之，热则疾之，寒则留之，陷下则灸之，不盛不虚以经取之。盛者人迎大三倍于寸口，虚者人迎反小于寸口也。【髃，音鱼。鼽，音求。衂，女六切。】　　【马莳曰：此言大肠经脉气之行，乃为第二经也。大指次指者，手大指之次指，即第二指名食指也。肺经本出于大指，而大肠经则出于次指，兹言大指次指者，乃大指之次指，非言既出于大指，而又出于次指也。循指之指，正次指也。合谷者，本经穴也，俗名虎口。肩端两骨间为髃骨。肩髀上际处为天柱骨。缺盆在结喉两旁之高骨，形圆如缺盆，然乃足阳明胃经穴也。头茎为颈，耳以下曲处为颊。言大肠者，乃手阳明经之脉，受手太阴之交，遂起于次指之端，循此次指之商阳、二间、三间之上廉，出合谷穴，在两骨之间，又上阳溪穴，即两筋之间，又循臂之上廉，偏历、温溜、下廉、上廉、三里，入肘外廉之曲池穴，上循臑外之前廉，历肘髎、五里、臂臑以上肩之肩髃穴，又出髃骨之前廉，循巨骨穴上出天柱骨之会，上会于大椎，自大椎而下入缺盆，循足阳明经脉外络绕肺脏，复下膈当天枢之外，会属于大肠也。其支别者，虽由偏历而入，又自缺盆上行于颈，循天鼎扶突上贯于颊，入下齿缝中，复出挟口两吻，相交于人中之内，左脉往右，右脉往左，上挟鼻孔，循禾髎、迎香而终，以交于足阳明胃经也。及其动穴验病，则为齿痛，以脉入齿缝也；为颈肿，脉上行也。是主津液所生之病耳。又有诸病之生，或出本经，或由合经。为目黄，大肠内热也。为口干，脉挟口也。为鼽为衂，脉挟鼻孔也。为喉痹，脉出挟口也。为肩之前臑痛，脉上臑肩也。为大指之次指不能举用，井荥五俞，皆由次指而上也。其邪气有余而实，则凡脉所经过者，皆热而肿；其正气不足而虚，则为寒栗不能遽复。然盛则当泻之，虚则当补之，热则泻者疾去其针，寒则补者久留其针，脉陷下者则用艾以灸之，若不盛不虚，则止以本经取之，而不必求之手太阴肺经也。所谓盛者，何以知之？人迎较寸口之脉，三倍而躁，则大肠经为实，如终始篇所谓泻手阳明大肠而补手太阴肺者是也。虚者何以知之？人迎较寸口之脉，三倍而小，则大肠经为虚，如终始篇所谓泻手太阴肺，而补手阳明大肠者是也。】　　【张志聪曰：是动则病齿痛颈肿者，盖气伤痛，形伤肿，因气以及形也。大肠传导水谷，变化精微，故主所生津液病则津液竭而火热盛，故为目黄口干鼽衂喉痹诸证。肩臑及大指之次指，皆大肠经脉所循之部分，如腑气有余，则当脉所过之处热肿，腑气虚则寒栗不复，手阳明之主气也。为此是动所生诸病，盛则泻之，虚则补之，热则疾之，寒则留之，陷下则灸之，不盛不虚以经取之。盛者，人迎大三倍于寸口，虚者，人迎反小于寸口也。盖申明盛虚者，乃三阴三阳之气，如气不盛，虚则当取之于经。】　　【平人绝谷篇伯高曰：回肠大四寸，径一寸寸之少半，长二丈一尺，受谷一斗，水七升半。《难经》云：大肠重二斤十二两，长二丈一尺，广四寸，径一寸，当齐右回十　　大肠腑形象之图
　　见图
　　大肠经诸穴之图
　　见图
　　六曲。《素问》灵兰秘典论云：大肠者，传导之官，变化出焉。《灵枢》本脏篇云：肺应皮。皮厚者大肠厚，皮薄者大肠薄；皮缓腹里大者大肠大而长，皮急者大肠急而短；皮滑者大肠直，皮肉不相离者大肠结。】　　【[大肠经诸穴歌]手阳明，廿穴名，循商阳二间三间而行，历合谷阳溪之俞，过偏历温溜之滨。下廉上廉，三里而近。曲池肘髎，五里之程。臂臑肩髃，上于巨骨，天鼎纡乎扶突，禾髎唇连，迎香鼻迫。】　　【[分寸歌]商阳食指内侧边，二间来寻本节前。三间节后陷中取，合谷虎口岐骨间。阳溪上侧腕中是，偏历腕后三寸安。温溜腕后去五寸，池前五寸下廉看。池前三寸上廉中，池前二寸三里逢。曲池曲骨纹头尽，肘髎大骨外廉近。大筋中央寻五里，肘上三寸行向里。臂臑肘上七寸量，肩髎肩端举臂取。巨骨肩尖端上行，天鼎喉旁四寸真。扶突天突旁三寸，禾髎水沟旁五分。迎香禾髎上一寸，大肠经穴自分明。左右凡四十穴。】
　　胃足阳明之脉，起于鼻之交頞中，旁约太阳之脉，下循鼻外，上入齿中，还出挟口环唇，下交承浆，却循颐后下廉，出大迎，循颊车，上耳前，过客主人，循发际至额颅；其支者，从大迎前下人迎，循喉咙入缺盆，下膈属胃络脾；其直者，从缺盆下乳内廉，下挟脐，入气街中；其支者，起于胃口，下循腹里，下至气街中而合，以下髀关，抵伏兔，下膝膑中，下循胫外廉，下足跗，入中指内间；其支者，下廉三寸而别，下入中指外间；其支者，别跗上，入大指间，出其端。是动则病洒洒振寒，善呻数欠，颜黑，病至则恶人与火，闻木声则惕然而惊，心欲动，独闭户塞牖而处，甚则欲上高而歌，弃衣而走，贲响腹胀，是为骭厥。是主血所生病者，狂疟温淫，汗出鼽衂，口喎唇胗，颈肿喉痹，大腹水肿，膝膑肿痛，循膺、乳、气街、股、伏兔、骭外廉、足跗上皆痛，中指不用。气盛则身已前皆热，其有余于胃，则消谷善饥，溺色黄。气不足则身已前皆寒栗，胃中寒则胀满。为此诸病，盛则泻之，虚则补之，热则疾之，寒则留之，陷下则灸之，不盛不虚以经取之。盛者人迎大三倍于寸口，虚者人迎反小于寸口也。【頞，音遏。颅，音卢。髀，音彼。膑，音宾。数，音朔。骭，音干。喎，苦乖切。】　　【马莳曰：此言胃经脉气之行，乃为第三经也。山根为頞，腮下为颔，颔中为颐，腮上为发际，发际前为额颅，股内为髀，髀前膝上起肉处为伏兔，伏兔后为髀关，挟膝筋中为膑，胫骨为骭，足面为跗也。足阳明胃经之脉，受手阳明之交，起于鼻之两旁迎香穴，上行而左右相交于頞中，过睛明之分，下循鼻外，历承泣、四白、巨髎，上入齿中，还出挟口两吻地仓，环绕唇下左右，相交于承浆，却循颐后下廉，出大迎，循颊车，上耳前，历下关，过客主人，循发际，行悬厘、颔厌之分，经头维会于额颅之神庭。其支别者，从大迎前下人迎，循喉咙，历水突、气舍入缺盆，行足少阴俞府之外，下膈当上脘、中脘之分，属胃络脾。其直行者，从缺盆而下，下乳内廉，循气户、库房、屋翳、膺窻、乳中、乳根、不容、承满、梁门、关门、太乙、滑肉门，下挟脐，历天枢、外陵、大巨、水道、归来诸穴，而入气冲中。又其支者，自属胃处起胃下口，循腹里，过足少阴肓俞之外，本经之里，下至气街中，与前之入气街者合，既相合于气街，乃下髀关，抵伏兔，历阴市、梁丘，下入膝膑中，经犊鼻，下循足面之冲阳、陷谷，入中指外间之内庭，至厉兑穴而终也。其络脉之支别者，自膝下三寸，循三里穴之外别下，历上廉、条口、下廉、丰隆、解溪、冲阳、陷谷，以至内庭、厉兑而合也。又其支者，别跗上冲阳穴，别行入大指间，出足厥阴行间穴之外，循大指下，出其端，以交于足太阴也。及其动穴验病，阳明虚则洒洒振寒，善呻且数，数而欠。疟论云：阳明虚则寒栗鼓颔，其颜则黑，如病至时，则恶人与火，闻木音则惕然而惊，心欲动也。《素问》阳明脉解篇云：阳明主肉，其脉血气盛，邪客之则热，热甚则恶火。又云：阳明厥则喘而悗，悗则恶人。又曰：胃者土也，故闻木音而惊者，土恶木也。又脉解篇云：所谓甚则恶人与火，闻木音则惕然而惊者，阳气与阴气相搏，水火相恶，故惕然而惊也，独闭户塞牖而处。脉解篇云：所谓欲独闭户牖而处者，阴阳相搏也。阳尽而阴盛，故欲独闭户牖而处也，甚则欲上高而歌，弃衣而走。阳明脉解篇岐伯曰：四肢者，诸阳之本也。阳盛则四肢实，实则能登高也。热盛于身，故弃衣而走也。为贲响腹胀，以阳明火盛而与水相激，故有声及胀也。其气厥逆，则从骭而厥，脉自足次指从胻外廉上行，是乃阳明血分所生之病耳。然又有诸病或出本经，或由合经，为狂为疟，其气温热而淫泆，为汗出，为鼽为衂，脉循鼻外也。为口喎，为唇胗，挟口环唇也。为颈肿，循颐出大迎也。为喉痹，循喉咙入缺盆也。为大腹水肿，循腹里也。为膝膑肿痛，膝膑本经穴也，又循膺窻、乳中、乳根、气街，股之梁丘、阴市、伏兔，胻外廉三里，足跗上陷谷、冲阳、解溪皆痛，为足中指不能举用，脉行于次指而中指相连也。如邪气盛，则身已前皆热，其热有余于胃，则消谷善饥，为溺色黄，胃热，下入膀胱也。如正气不足，则身已前皆寒栗，如胃中寒则胀满。且邪气盛则当泻之，正气虚则当补之，热则速去其针而泻之，寒则久留其针而温之。脉下陷者，则用艾以灸之，若不盛不虚，则以本经取之，而不必求之于足太阴脾经也。所谓盛者，何以验之？人迎较寸口之脉，大者三倍，则胃经为实。如终始篇所谓泻足阳明胃，而补足太阴脾者是也。虚者何以验之？人迎较寸口之脉，小者三倍，则胃经为虚。如终始篇所谓补足阳明胃，而泻足太阴脾者是也。】　　【张志聪曰：胃足阳明之脉，是动则病洒洒振寒，盖阳明者午也，阳盛而阴气加之，故洒洒振寒也。善呻者，阳气郁而欲伸出之。数欠者，阳欲引而上也。颜黑者，阴气加于上，此病在阳明之气也。病至者，病气而至于经脉也。阳明之脉病，则恶闻人与火，闻木音则惕然而惊，胃络上通于心，故心欲动也。阴阳相搏，故欲独闭户牖而居。阳盛则四肢实，实则登高而歌，热盛于身，故弃衣而走也。阳明之脉，下膈属胃络脾，故贲响腹胀，此阳明之气，厥逆于经，而为此诸证，故曰是为骭厥。盖阳朋之经脉，循胫骭而下也。夫有病气而不及于经者，有病在气而见经证者，有经气之兼病者，有病气而转入于经者，故曰，可分而可合也。本经曰：谷入于胃，脉道以通，血气乃行。平脉篇曰：水入于经而血乃成。胃为水谷之海，主生此营血，是故主血所生病者，为狂为温疟。汗出者，胃气热而蒸发水液之汗也。鼽衂者，经气热也。口喎唇胗，颈肿喉痹，腹肿膝痛，膺股骭跗皆痛者，阳明经脉之为病也。如阳明气盛于外，则身以前皆热，盛于内则有余于胃，而消谷善饥，溺色黄。如气不足则身以前皆寒栗，胃中寒则胀满。经云：三阳为经，二阳为维，一阳为游部。盖阳明经气维于身之前，太阳经气经于身之后，少阳之气为游行出入之枢也。为此是动所生诸病，盛则泻之，虚则补之，热则疾之，寒则留之，陷下则灸之，不虚不实以经取之。夫气生于阳明，而主于手太阴，故在手太阴手足阳明，论气之有余不足，在诸经止论是动所生。】　　【平人绝谷篇伯高曰：胃大一尺五寸，径五寸，长二尺六寸，横屈受水谷三斗五升，其中之谷，常留二斗，水一斗五升而满。《难经》云：胃重二斤一两。《素问》灵兰秘典论云：脾胃者，仓廪之官，五味出焉。《灵枢》本脏篇云：脾应肉。肉(月囷)坚大者胃厚，肉(月囷)么者胃薄；肉(月囷)小而么者胃不坚，肉(月囷)不称身者胃下，胃下者下脘约不利；肉(月囷)不坚者胃缓，肉(月囷)无小裹累者胃结胃结者上脘约不利也。】　　胃腑形象之图
　　见图
　　【[胃经诸穴歌]足阳明四十五，自承泣四白而数，巨髎有地仓之积，大迎乘颊车之伙，下关头维及人迎，水突气舍与缺盆。气户兮库房屋翳，膺窻兮乳中乳根。不容承满，梁门关门；太乙滑肉，天枢外陵。大巨从水道归来，气冲入髀关之境。伏兔至阴市梁丘，犊鼻自三里而行。上巨虚兮条口，下巨虚兮丰隆。解溪冲阳入陷谷，下内庭厉兑而终。】　　胃经诸穴之图
　　见图
　　【[分寸歌]胃之经兮足阳明，承泣目下七分寻。四白目下方一寸，巨髎鼻孔旁八分。地仓夹吻四分近，大迎颔下寸三分。颊车耳下八分穴，下关耳前动脉行。头维神庭旁四五，人迎喉旁寸五真。水突筋前迎下在，气舍突下穴相乘。缺盆舍下横骨内，各去中行寸半明。气户璇玑旁四寸，至乳六寸又四分。库房屋翳膺窻近，乳中正在乳头心。次有乳根出乳下，各一寸六不相侵。却去中行须四寸，以前穴道与君陈。不容巨阙旁三寸，却近幽门寸五新。其下承满与梁门，关门太乙滑肉门。上下一寸无多少，共去中行三寸寻。天枢脐旁二寸间，枢下一寸外陵安。枢下二寸大巨穴，枢下四寸水道全。枢下六寸归来好，共去中行二寸边。气冲鼠鼷上一寸，又去中行四寸专。髀关膝上有尺二，伏兔膝上六寸是。阴市膝上方三寸，梁丘膝上二寸记。膝髌陷中犊鼻存，膝下三寸三里至。膝下六寸上廉穴，膝下七寸条口位。膝下八寸下廉看，膝下九寸丰隆系。却是踝上八寸量，比那下廉外边缀。解溪去庭六寸半，冲阳庭后五寸换。陷谷庭后二寸间，内庭次指外间现，厉兑大指次指端，去爪如韭胃井判。】　　【神庭：督脉穴，在中行发际上五分。头维：去神庭四寸五分。气舍：在水突下。自气户至乳根六穴，上下相去各一寸六分，去中行任脉各四寸。巨阙：任脉穴，脐上六寸五分。幽门：肾经穴，巨阙旁一寸五分，在胃经任脉二脉中。鼠鼷，横骨尽处。解溪去庭者，去内庭也。内庭：在足大指次指外间陷中。】　　【愚按足阳明胃经穴，自缺盆、气户、库房、屋翳、膺窻、乳中、乳根，去中行各四寸，上下相去各一寸六分；自不容、承满、梁门、阙门、太乙、滑肉门，去中行各三寸，上下相去各一寸；自天枢、外陵、大巨、水道、归来，去中行各二寸，上下相去不等，其气冲一穴，则又去中行二寸，鼠鼷上一寸，其屈曲有如此者。徐氏针灸书皆以二行言之，误矣。左右各四十五穴，凡九十穴。】
　　脾足太阴之脉，起于大指之端，循指内侧白肉际，过核骨后，上内踝前廉，上踹内，循胫骨后，交出厥阴之前，上膝股内前廉，入腹属脾络胃，上膈挟咽连舌本，散舌下；其支者，复从胃别上膈注心中。是动则病舌本强，食则呕，胃脘痛，腹胀善噫，得后与气则快然如衰，身体皆重。是主脾所生病者，舌本痛，体不能动摇，食不下，烦心，心下急痛，溏瘕泄，水闭，黄疸，不能卧，强立股膝内肿厥，足大指不用。为此诸病，盛则泻之，虚则补之，热则疾之，寒则留之，陷下则灸之，不盛不虚以经取之。盛者寸口大三倍于人迎，虚者寸口反小于人迎也。【踝，胡瓦切。】　　【马莳曰：此言脾经脉气之行，乃为第四经也。核骨一作核骨，俗云孤拐骨，即足跟后两旁起骨是也。腓腹为腨，髀内为股，脐上为腹。咽以咽物，居喉之前，至胃长一尺六寸，为胃之系。舌本，舌根也。足太阴脾经之脉，起于足大指之隐白穴，受足阳明之交也。循大指内侧白肉际大都穴，过核骨后，历太白、公孙、商丘，上内踝前廉之三阴交，又上腨内，循胻骨后之漏谷，上行二寸，交出足厥阴之前，至地机、阴陵泉，上循膝股前廉之血海、箕门，迤逦入腹，经冲门、府舍、中极、关元，复循腹结、大横，会下脘，历腹哀，过日月、期门之分，循本经之里，下至中脘之际，以属脾络胃。又由腹哀上膈，循食窦、天溪、胸乡、周荣，曲折向下至大包。又自大包外曲折向上会中府，上行人迎之里，挟喉连舌本，散舌下而终。其支行者，由腹哀别行，再从胃部中脘穴之外上膈，注于膻中之里，心之分，以交于手少阴心经也。及其动穴验病，则为舌本强，脉挟咽连舌本，散舌下也。为食则呕，脾主化食。为胃脘痛，络于胃也。为腹胀，脉入腹也。为善噫，本经口问篇：寒气客于胃，厥逆从下上散，复出于胃，故为噫。得去后与泄气，则病快然如衰，脾气输泄也。身体皆重，脾主肉也。是皆本经所生之病也。又有诸病之生，或由本经，或由合经，其舌本痛，体不能动摇，较上舌本强，身体重为甚。食不下，不但呕而已。烦心，心下急痛，脉注心中也。溏瘕泄，脾气不实也。水闭即六元正纪大论有甚则水闭跗肿，言水蓄于内，而大小便皆闭也。黄疸不能卧，强立股膝内如血海、期门、冲门、等处肿厥，足大指如隐白、大都、太白等处不能举用。然邪气盛者则泻之，正气虚者则补之，热则疾去其针，寒则久留其针，脉陷下者则用艾以灸之，若不盛不虚，则以本经取之，而不必求之足阳明胃经也。所谓盛者何以验之？寸口较人迎之脉大者三倍，则脾经为实，如终始篇所谓泻足太阴脾，而补足阳明胃者是也。虚者何以验之？寸口较人迎之脉小者三倍，则脾经为虚，如终始篇所谓补足太阴脾而泻足阳明胃者是也。】　　【张志聪曰：脾足太阴之脉，是动则病气而及于经，从经而及于脏腑，故为舌本强，食则呕，胃脘痛，腹胀诸证。善噫者，脾气上走心为噫。得后与气则快然如衰者，厥逆从上下散也。身体皆重，太阴之气逆也。是主脾所生之经脉病者。舌本痛，盖病太阴之气，则为舌本强。食则呕，气逆之为病也。在脾脏所生之经脉病者，则为舌本痛，食不下，经脉之为病也。气主呴之，病在气，故身体皆重。经脉者，所以濡筋骨而利关节，病在血脉，故体不能动摇，此太阴之是动，脾脏之所生，外内出入而见证之少有别也。脾脉注心中，故烦心，心下急痛，脾家实则为瘕泄水闭黄疸，此脏病之在内也。不能卧，强立膝股内肿，足大指不用，经病之在外也。此太阴经脉脾脏之病，内外出入之见证也。明乎脏腑阴阳经气出入之理，本经大义，思过半矣。】　　【《难经》云：脾重二斤三两，扁广三寸，长五寸，有散膏半斤，主裹血，温五脏，主藏意。《素问》灵兰秘典论云：脾胃者，仓廪之官，五味出焉。《灵枢》本脏篇云：脾小则脏安，难伤于邪也。脾大则苦凑(月少)而痛，不能疾行。脾高则(月少)引季胁而痛。脾下则下加于大肠，下加于大肠，则脏苦受邪。脾坚则脏安难伤。脾脆则善病消瘅易伤。脾端正则和利难伤。脾偏倾则善满善胀也。又云：黄色小理者脾小，粗理者脾大；揭唇者脾高，唇下纵者脾下；唇坚者脾坚，唇大而不坚者脾脆；唇上下好者脾端正，唇偏举者脾偏倾也。】　　脾脏形象之图
　　见图
　　【[脾经诸穴歌]足太阴脾中州，二十一穴隐白游。赴大都兮瞻太白，访公孙兮至商丘。越三阴之交，而漏谷地机；可即步阴陵之泉，而血海箕门是求。入冲门兮府舍轩豁，解腹结兮大横优游。腹哀食窦兮，接天溪而同派；胸乡周荣兮，缀大包而如钩。】　　【[分寸歌]大指端内侧隐白，节后陷中求大都。太白内侧核骨下，节后一寸公孙呼。商丘内踝陷中遭，踝上三寸三阴交。踝上六寸漏谷是，踝上五寸地机朝。膝下内侧阴陵泉，血海膝膑上内廉。箕门穴在鱼腹取，动脉应手越筋间。冲门期下尺五分，府舍期下九寸看。腹结期下六寸入，大横期下五寸半。腹哀期下方二寸，期门肝经穴道现。巨阙之旁四寸五，却连脾穴休胡乱。自此以上食窦穴，天溪胸乡周荣贯。相去寸六无多寡，又上寸六中府换。大包腋下有六寸，渊液腋下三寸绊。】　　脾经诸穴之图
　　见图
　　【阴陵泉：与阳陵泉穴相对。期门：肝经穴，巨阙旁四寸五分。巨阙：任脉穴，脐上六寸五分。中府：肺经穴。渊液：胆经穴，腋下三寸，与下脾经大包穴相连。】　　【愚按：中府，肺经穴也。周荣、胸乡、天溪、食窦，脾经穴也。期门，肝经穴也。肝经之下，有脾经之腹哀、大横、腹结、府舍、冲门诸穴，则中行开四寸五分。三经之穴，上下相连。左右计四十二穴。】
　　心手少阴之脉，起于心中，出属心系，下膈络小肠；其支者，从心系上挟咽，系目系；其直者，复从心系却上肺，下出腋下，循臑内后廉，行手太阴心主之后，下肘内，循臂内后廉，抵掌后锐骨之端，入掌内后廉，循小指之内出其端。是动则病嗌干，心痛，渴而欲饮，是为臂厥。是主心所生病者，目黄胁痛，臑臂内后廉痛厥，掌中热痛。为此诸病，盛则泻之，虚则补之，热则疾之，寒则留之，陷下则灸之。不盛不虚，以经取之。盛者寸口大再倍于人迎，虚者反小于人迎也。　　【马莳曰：此言心经脉气之行，乃为第五经也。心系有二，一则上与肺相通而入肺大叶间，一则由肺叶而下曲折向后，并脊里而与细络相连贯。脊髓与肾相通，正当七节之间，盖五脏系皆通于心，而心通五脏系也。手少阴经起于心，循任脉之外，属心系，下膈，当脐上二寸之分，络小肠。其支者，从心系出任脉之外，上行而挟咽系目也。其直者，复从心系直上至肺脏之分，出循腋下抵极泉也。自极泉下循臑内后廉，行手太阴心主两经之后，历青灵穴，下肘内廉，抵少海。手腕下踝为兑骨。自少海而下，循臂内后廉，历灵道、通里，至掌后兑骨之端，经阴郄、神门入掌内廉，至少府，循小指端之少冲而终。以交于手太阳也。及其动穴验病，则为嗌干，以脉上挟咽也。心痛为本经病，渴而欲饮，心火内炎也。是乃臂气逆而上行，脉循臂而上肘臑腋也。此心所生之病也。又有诸病之生，或出本经，或由合经。为目黄，脉系目系也。为胁痛，脉出腋下也。臑臂内后廉痛厥，脉循臂臑后廉也。掌中热痛，心包络所属，心为君主，病同。然邪气之盛者则当泻之，正气之虚者则当补之，热则泻者疾去其针，寒则温者久留其针，脉陷下者则用艾以灸之。若不盛不虚，则止取之本经，而不必求之手太阳小肠经也。所谓盛者，何以验之？寸口较人迎之脉大者，二倍而躁，则心经为实，如终始篇所谓：泻手少阴心而补手太阳小肠者是也。虚者何以验之？寸口较人迎之脉小者，二倍而不躁，言人迎大二倍而躁也。此则心经为虚，如终始篇所谓：补手少阴心而泻手太阳小肠者是也。】　　【张志聪曰：少阴之上，君火主之，故是动则病嗌干，心痛，渴而欲饮，少阴之气盛也。是主心所生病者，目黄，心系上系于目，心火盛故黄也。臑臂，掌中心脉所循之部分，盖心所生之病，而外及于经脉也。】　　【心重一十二两，附着于脊之第五椎，居肺下膈上，中有七孔三毛，盛精汁三合，主藏神。《素问》灵兰秘典论：心者君主之官，神明出焉。】　　 【《灵枢》本脏篇云：心小则安，邪弗能伤，易伤以忧；心大则忧不能伤，易伤于邪。心高则满于肺中，悗而善忘，难开以言；心下则脏外易伤于寒，易恐以言。心坚则脏安守固；心脆则善病消瘅热中。心端正则和利难伤；心偏倾则操持不一，无守司也。赤色小理者心小，粗理者心大；无(骨曷)骭者心高，(骨曷)骭小短举者心下；(骨曷)骭长者心下坚，(骨曷)骭弱小以薄者心脆；(骨曷)骭直下不举者，心端正，(骨曷)骭倚一方者，心偏倾也。】　　心脏形象之图
　　见图
　　【[心经诸穴歌]手少阴九穴成，极泉青灵少海行。自灵道通里，过阴郄神门，抵于少府，少冲可寻。】　　心经诸穴之图
　　见图
　　【[分寸歌]少阴心起极泉中，腋下筋间脉入胸。青灵肘上三寸取，少海肘后五分容。灵道掌后一寸半，通里腕后一寸同。阴郄腕后方半寸，神门掌后兑骨隆。少府节后劳宫直，小指内侧取少冲。】　　【极泉：循臂内腋下筋间动脉入胸。青灵：伸肘举臂取之。少海：肘内廉节后大骨，外去肘端五分，屈肘向头得之。左右凡一十八穴。】
古今图书集成医部全录卷五十二

　　　经脉篇第十 【中】

　　小肠手太阳之脉，起于小指之端，循手外侧上腕，出踝中，直上循臂骨下廉，出肘内侧两筋之间，上循臑外后廉，出肩解，绕肩胛，交肩上，入缺盆，络心，循咽下膈抵胃，属小肠；其支者，从缺盆循颈上颊，至目锐眦，却入耳中；其支者，别颊上(出页)抵鼻，至目内眦，斜络于颧。是动则病嗌痛，颔肿不可以顾，肩似拔，臑似折。是主液所生病者，耳聋目黄，颊肿颈颔肩臑肘臂外后廉痛。为此诸病，盛则泻之，虚则补之，热则疾之，寒则留之，陷下则灸之，不盛不虚，以经取之。盛者人迎大再倍于寸口，虚者反小于寸口也。【(出页)，音拙。】　　【马莳曰：此言小肠经脉气之行，乃为第六经也。臂骨尽处为腕，腕下兑骨为踝，脊两旁为膂，膂上两角为肩解，肩解下成片骨为肩胛，目外角为锐眦，目下为(出页)，目内角为内眦也。手太阳小肠经之脉，起于小指少泽穴，受手少阴心经之交也，由是循外侧之前谷、后溪上腕，出踝中，历腕骨、阳谷、养老穴，直上循臂骨下廉支正，出肘内侧两筋之间，历小海穴，上循臑外廉，行手阳明少阳之外，上肩，循肩贞、臑俞、天宗、秉风、曲垣、肩外俞、肩中俞诸穴，乃上会大椎左右，相交于两肩之上，自交肩下入缺盆，循肩向腋下行，当膻中之分，络心，循胃系下膈，过上脘抵胃，下行任脉之外，当脐上二寸之分，属于小肠。其支行者，从缺盆循颈之天窻、天容上颊，抵颧髎，上至目锐眦，过瞳子髎，却入耳中，循听宫而终焉。其支别者，别循颊，上(出页)抵鼻，至目内眦睛明穴，以斜络于颧，而交于足太阳经也。及其动穴验病，则为嗌痛，为颔肿不可以顾，以脉循咽、循颈上颊也。为肩似拔而痛，以脉出肩解绕肩胛也。为臑似折而难举，以脉循于臑也。是主心液不足而生病也。又有诸病之生，或出本经，或由合经。为耳聋，以脉入耳中循听宫也。为目黄，支脉入目锐眦内眦也。为颊肿，支脉上颊别循颊也。为颈颔肩臑肘臂外后廉痛，是皆经脉所过之处。故邪气盛则泻之，正气虚则补之，热则疾去其针，寒则久留其针，脉下陷者，则用艾以灸之。若不盛不虚，则止取之本经，而不必求之手少阴心经也。所谓盛者，何以验之？人迎较寸口之脉大者，二倍而躁，则小肠经为实，如终始篇所谓泻手太阳小肠而补手少阴心者是也。人迎较寸口之脉小者，二倍而不躁，则小肠经为虚，如终始篇所谓补手太阳小肠而泻手少阴心者是也。】　　【张志聪曰：小肠手太阳之脉，是动则病嗌痛，颔肿，乃病气而及于有形，故复曰似拔似折，皆形容气逆之所致也。小肠为受盛之官，化水谷之精微，故主液，小肠所生病者，为耳聋，目黄，颊肿，颈项肘臂痛，皆经脉所循之部分而为病也。　尚御公曰：脏腑雌雄相合，并受五行之化，故在脏主脏，以合五行，在腑则以六腑所生之血气津液筋骨而为病，盖病则所主之气不足，而病生于外矣。】　　【《灵枢》平人绝谷篇云：小肠大二寸半，径八分分之少半，长二丈二尺，受谷二斗四升，水六升三合合之大半。又肠胃篇云：小肠后附脊左，环回周迭积其注于回肠者，外附于脐上，回环十六曲，大二寸半径八分分之少半，长三丈三尺。《素问》灵兰秘典论云：小肠者，受盛之官，化物出焉。《灵枢》本脏篇云：心应脉，皮厚者脉厚，脉厚者小肠厚；皮薄者脉薄，脉薄者小肠薄；皮缓者脉缓，脉缓者小肠大而长；皮薄而脉冲小者，小肠小而短；诸阳经脉皆多纡屈者，小肠结。】　　小肠腑形象之图
　　见图
　　【[小肠经诸穴歌]小肠穴十九中，从少泽步前谷后溪之隆，遵腕骨观阳谷养老之崇，支正小海肩贞相从。值臑俞兮遇天宗，乘秉风兮曲垣通。肩外俞兮肩中俞，启天窻兮见天容，由颧髎造听宫。】　　【[分寸歌]小指端外为少泽，前谷外侧节前觅。节后捏拳取后溪，腕骨腕前骨陷侧。兑骨下陷阳谷讨，腕上一寸名养老。支正腕后量五寸，小海肘端五分好。肩贞胛下两骨解，臑俞大骨下陷讨。天宗秉风后骨中，秉风髎外举有空。曲垣肩中曲胛陷，外俞胛后一寸从。肩中二寸大杼旁，天窻扶突后陷详。天容耳下曲颊后，颧髎面頄锐端量。听宫耳端大如菽，此为小肠手太阳。】　　【肩贞：曲胛下两骨解间肩髃后陷中。臑俞：大骨下胛上廉，举臂取之。秉风：天髎外肩上小髃后，举臂有空。外俞：即外肩俞，肩胛上廉，去脊三寸陷中。天窻：在颈大筋间前，曲颊下，扶突后，动脉应手陷中。颧髎：面頄骨下廉锐骨端陷中。听宫：耳中珠子，大如赤小豆形。左右凡三十八穴。】　　小肠经诸穴之图
　　见图
　　膀胱足太阳之脉，起于目内眦，上额交巅；其支者，从巅至耳上角；其直者，从巅入络脑，还出别下项，循肩膊内，挟脊抵腰中，入循膂，络肾属膀胱；其支者，从腰中下挟脊贯臀，入腘中；其支者，从膊内左右别下，贯胛挟脊，内过髀枢，循髀外，从后廉下合腘中以下，贯踹内，出外踝之后，循京骨至小指外侧。是动则病冲头痛，目似脱，项如拔，脊痛，腰似折，髀不可以曲，腘如结，踹如裂，是为踝厥。是主筋所生病者，痔疟，狂癫疾，头顖项痛，目黄，泪出，鼽衂，项背腰尻腘踹脚皆痛，小指不用。为此诸病，盛则泻之，虚则补之，热则疾之，寒则留之，陷下则灸之，不盛不虚，以经取之。盛者，人迎大再倍于寸口，虚者，人迎反小于寸口也。【膂，音旅。臀，音屯。腘，音国。踹，同腨。】　　【马莳曰：此言膀胱经经脉之行，乃为第七经也。目大角为内眦，发际前为额，头顶上为巅。脑，头髓也。脑后为项，肩后之下为肩膊，椎骨为脊，尻上横骨为腰，挟脊为膂，挟腰髋骨两旁为机，机后为臀，腓肠上膝后曲处为腘。膂内为胛，即挟脊肉也。股外为髀，捷骨之下为髀枢，腓肠为腨也。足太阳膀胱经之脉，起于目内眦睛明穴，受手太阳之交也。上额循攒竹，过神庭，历曲差、五处、承光、通天，自通天斜行左右，交于顶上之百会。其支行者，从巅至百会，抵耳上角，过率谷、浮白、窍阴穴，所以散养于筋脉也。其直行者，由通天、络却、玉枕入络脑，复出下项以抵天柱，又由天柱而下过大椎、陶道，却循肩膊内挟脊两旁，相去各一寸半，下行历大杼、风门、肺俞、厥阴俞、心俞、膈俞、肝俞、胆俞、脾俞、胃俞、三焦俞、肾俞、大肠俞、小肠俞、膀胱俞、中膂内俞、白环俞，由是抵腰中，入循膂络肾，下属膀胱。其支别者，从腰中循腰髋，下挟脊，历上髎、次髎、中髎、下髎、会阳下贯臀，至承扶、殷门、浮郄、委阳，入腘中之委中穴。其支别者，为挟脊两旁第三行，相去各三寸之诸穴，自天柱而下，从膊内左右别行，下贯胛膂，历附分、魄户、膏肓、神堂、譩嘻、膈关、魂门、阳纲、意舍、胃仓、肓门、志室、胞肓、秩边，下历尻臀过髀枢，又循髀枢之里，承扶之外一寸五分之间，而下与前之入腘中者相合，下行循会阳，下贯腨内，历承筋、承山、飞扬、附扬，出外踝后之昆仑、仆参、申脉、金门，循京骨、束骨、通谷，至小指外侧之至阴穴，以交于足少阴肾经也。及其动穴验病，则为邪气冲头而痛，脉上额交巅，入络于脑也。目似脱，脉起目内眦也。项如拔，脉还别下项也。脊痛，脉挟脊也。腰似折，脉抵腰中也。脾不可以曲，脉过髀枢也。腘如结，脉入腘中也。踹如裂，脉贯踹内也。是皆外踝脉气所过之所，其气厥逆上行，而生此诸病也。又有诸病之生，或出本经，或由合经。为痔，脉贯臀也。为疟，为狂癫疾，为头顖项痛，脉上额交巅，入脑下项也。为目黄，为泪出，脉起目内眦也。为鼽衂，为项背腰尻腘踹脚皆痛，皆脉气所经之处，为足小指不能举用。故邪气盛则泻之，正气虚则补之，热则疾去其针以泻之，寒则久留其针以温之，脉下陷者则用艾以灸之，若不盛不虚，止以本经取之，而不必求之足少阴肾经也。所谓盛者，何以验之？人迎较寸口之脉大者二倍，则膀胱经为实，如终始篇所谓：泻足太阳膀胱而补足少阴肾者是也。人迎较寸口之脉小者二倍，则膀胱经为虚，如终始篇所谓补足太阳膀胱而泻足少阴肾者是也。】　　【张志聪曰：膀胱足太阳之脉，是动则病冲头痛，目似脱，项如拔，腰似折，腘如结。曰似曰如者，病在太阳之气，而有似乎形证也。太阳之气，生于膀胱水中，而为诸阳主气，阳气者柔则养筋，故是主筋所生之病则为痔。经云：筋脉横解，肠澼为痔。盖太阳所主之筋，膀胱所生之脉，横逆而为痔也。经络沉以内簿则为疟，厥逆于下则为癫为狂。囱　页项鼽目腰背腘踹诸证，皆经脉所循之部分而为病也。】　　【尚御公曰：《伤寒论》云：太阳之为病，脉浮，头项强痛而恶寒。又曰：太阳病头痛至七日以上自愈者，以行其经尽故也。夫伤寒六经相传，七日来复，于太阳止病。三阴三阳之六气，而不涉于有形，然头项强痛，又有似乎经证，盖气舍于形，未有病气而不见于形证者也。】　　【膀胱重九两二铢，纵广九寸，居肾之下，大肠之侧，小肠下口，乃膀胱上口，水液由是渗入焉。盛溺九升九合。《素问》灵兰秘典论云：膀胱者，州都之官，津液藏焉，气化则能出矣。《灵枢》本脏篇云：肾应骨，密理厚皮者，三焦膀胱厚；疏理薄皮者，三焦膀胱薄；疏腠理者，三焦膀胱缓；皮急而无毫毛者，三焦膀胱急；毫毛美而粗者，三焦膀胱直；稀毫毛者，三焦膀胱结也。】　　【[膀胱经诸穴歌]足太阳，六十三。睛明攒竹，诣曲差五处之乡；承光通天，见络却玉枕之行。天柱高兮大杼抵，风门开兮肺俞当。厥阴心膈之俞，肝胆脾胃之藏。三焦肾兮大肠小肠，膀胱俞兮中膂白环。自从大杼至此，去脊中寸半之旁。又有上次中下四髎，在腰四空以相将。会阳居尻尾之侧，始了背中二行。仍上肩胛而下，附分二椎之旁。三椎魄户，四椎膏肓。神堂噫嘻兮鬲关，魂门兮阳纲，意舍兮胃仓。肓门志室，秩边胞肓。承扶浮郄与委阳，殷门委中而合阳。承筋承山到飞扬，附阳昆仑至仆参。申脉金门，探京骨之场；束骨通谷，抵至阴小指之旁。】　　膀胱腑形象之图
　　见图
　　【[分寸歌]足太阳兮膀胱经，目内眦角始睛明。眉头陷中攒竹取，曲差发际上五分。五处发上一寸是，承光发上二寸半。通天络却玉枕穴，相去寸五调匀看。玉枕夹脑一寸三，入发二寸枕骨现。天柱项后发际中，大筋外廉陷中献。自此夹脊开寸五，第一大杼二风门。三椎肺俞厥阴四，心俞五椎之下论。膈七肝九十胆俞，十一脾俞十二胃。十三三焦十四肾，大肠十六之下推。小肠十八膀十九，中膂内俞二十椎。白环廿一椎下当，已上诸穴可排之。更有上次中下髎，一二三四腰空好。会阳阴尾尻骨旁，背部二行诸穴了。又从脊上开三寸，第二椎下为附分。三椎魄户四膏肓，第五椎下神堂尊。第六噫嘻膈关七，第九魂门阳纲十。十一意舍之穴有，十二胃仓穴已分。十三肓门端正在，十四志室不须论。十九胞肓廿秩边，背部三行诸穴匀。又从臀下阴纹取，承扶居于陷中主。浮郄扶下方六分，委阳扶下寸六数。殷门扶下六寸长，腘中外廉两筋乡。委中膝骨约纹里，此下三寸寻合阳。承筋脚跟上七寸，穴在腨肠之中央。承山腨下分肉间，外踝七寸上飞扬。辅阳外踝上三寸，昆仑后跟陷中央。仆参亦在踝骨下，申脉踝下五分张。金门申脉下一寸，京骨外侧骨际量。束骨本节后陷中，通谷节前陷中强。至阴却在小指侧，太阳之穴始周详。】　　膀胱经诸穴之图
　　见图
　　【附分：二椎下两旁，去脊中三寸。白环俞对腰俞。】　　【愚按：魄户对肺俞，神堂对心俞，魂门对肝俞，意舍对脾俞，志室对肾俞，盖以肺藏魄，心藏神，肝藏魂，脾藏意，肾藏志，是谓五神脏也。左右凡一百二十六。】
　　肾足少阴之脉，起于小指之下，邪趋足心，出于然谷之下，循内踝之后，别入跟中以上踹内，出腘内廉上股内后廉贯脊，属肾络膀胱；其直者，从肾上贯肝膈，入肺中，循喉咙挟舌本；其支者，从肺出络心，注胸中。是动则病饥不欲食，面如漆柴，咳唾则有血，喝喝而喘，坐而欲起，目(目巟)(目巟)如无所见，心如悬若饥状，气不足则善恐，心惕惕如人将捕之，是为骨厥。是主肾所生病者。口热，舌干，咽肿，上气，嗌干及痛，烦心，心痛，黄疸，肠澼，脊股内后廉痛，痿厥，嗜卧，足下热而痛。为此诸病，盛则泻之，虚则补之，热则疾之，寒则留之，陷下则灸之，不盛不虚，以经取之。灸则强食生肉，缓带披发，大杖重履而步。盛者寸口大再倍于人迎，虚者寸口反小于人迎也。【(目巟)，音荒。强，上声。】　　【马莳曰：此言肾经脉气之行，乃为第八经也。趋，向也。跟，足根也。足少阴肾经之脉，起于足小指之下，斜趋足心之　泉，转出内踝前起大骨下之然谷，下循内踝后之太溪，别入跟中之大锺、照海、水泉，乃折自大锺之外，上循内踝，行于厥阴太阴两经之后，经本经复溜、交信穴，过脾经之三阴交上腨内，循筑宾，出腘内廉，抵阴谷，上股内后廉贯脊，会于督之长强，还出于前，循横骨、大赫、气穴、四满、中注、肓俞，当肓俞之所，脐之左右属肾，下脐，过任脉之关元、中极而络膀胱焉。其直行者，从肓俞属肾处而上行，循商曲、石关、阴都、通谷诸穴，贯肝，上循幽门上膈，历步廊入肺中，循神封、灵墟、神藏、彧中、俞府，而上循喉咙，并人迎挟舌本而终也。其支者，自神藏别出绕心，注胸之膻中，以交于手厥阴心包络之经也。及其动穴验病，则病饥而又不欲食，盖虚火盛则饥，而不欲食者脾气弱也。面如漆柴，漆则肾之色。黑者形于外而如漆柴，则肾主骨者瘦矣。咳唾则有血，以脉入肺中则为咳，而唾中有血，则肾主有损。喝喝而喘，以脉入肺中，循喉咙挟舌本，火盛水亏之象也。坐而欲起，阴虚不宁也。目(目巟)(目巟)无所见，水亏肝弱也。心如悬若饥状，以脉之支者，从肺出络心也。气不足则善恐，心惕惕如人将捕之。肾在志为恐，恐伤肾也。此皆肾主于骨，骨之气逆而厥，故为肾所生之病也。然又有诸病之生，或出本经，或由合经。为口热，为舌干，为咽肿，为上气，为嗌干及痛，脉循喉咙挟舌本也。为烦心，为心痛，脉从肺络心也。为黄疸，为肠澼，为脊股内后廉痛，脉所经等处也。为痿，为厥，为嗜卧，骨痿则嗜卧也。为足下热而痛，脉起足心涌泉也。故邪气盛则泻之，正气虚则补之。热则疾去其针以泻之，寒则久留其针以温之。脉陷下者，则用艾以灸之。若不盛不虚，则止取本经，不必求之于足太阳膀胱经也。如灸者，则当勉强进食，必生长其肉，又宽缓其带，散披其发，扶大杖，着重履以缓步之。盖不太劳动，以肾气之衰弱也。余经不言此法，而唯肾经详言者，以肾经属水，为身之本，而病人多犯其戒，故独言之详。所谓盛者，何以验之？寸口较人迎之脉大者二倍，则肾经为实，如终始篇所谓泻足少阴肾而补足太阳膀胱者是也。虚者何以验之？寸口较人迎之脉小者二倍，则肾经为虚，如终始篇所谓补足少阴肾而泻足太阳膀胱者是也。】　　【张志聪曰：少阴之上，君火主之。肾足少阴之脉。是动为病，则上下之气不交，故饥不欲食，心如悬，若饥状。气不足于下则善恐，不足于上，心惕惕如人将捕之。少阴属肾，肾上连肺，而肾为生气之原，面如漆柴者，少阴之气不升也。咳唾则有血，喝喝而喘者，少阴之生气，不上交于肺而肺气上逆也。坐而欲起者，躁动之象，少阴之气厥于下而欲上也。骨之精为瞳子，目(目巟)(目巟)无所见者，精气不升也。此少阴肾脏之生气厥逆于下，而为此诸病，故为骨厥也。夫肾主藏精，如主肾所生之病，则精液不能上滋，而为口热、舌干、嗌痛、烦心诸证。盖水不上济，则火盛于上矣。气逆于下，则为痿厥诸证矣。生当作牲，强食牲肉，以助肾气上升，而与火土之相合也。缓带者，取其伸舒也。夫肾脏之精，奉心神化赤而为血，发乃血之余也，披发者，使神气之下交也。大杖重履者，运筋骨之气也。夫阴阳之气，有厥于臂者，有厥于骭者，有厥于踝者，有厥于骨者。此章论少阴之气，厥逆于下，而曰强食牲肉，曰缓带披发，盖少阴为阴阳生气之原也。　尚御公曰：陷下者，谓气之下陷也。少阴之上，君火主之，水火阴阳之气，发原于肾脏，故于少阴肾经，则曰强食生肉，缓带披发，拽杖步履。盖欲阴阳之生气上升，而环转出入也。是阴阳六气，本于脏腑五行之所生，故曰，是动者，谓六气运用于外，应司天在泉上下升降，动而不息。所生者，谓神机化运，从内而生，外内出入，生化无穷，是气之生于内而运动于外也。】　　肾脏形象之图
　　见图
　　【肾有两枚，重一斤二两，状如石卵，附着于脊之十四椎下，各开一寸半。《素问》灵兰秘典论云：肾者作强之官，伎巧出焉。《灵枢》本脏篇云：肾小则脏安难伤；肾大则善病腰痛，不可以俯仰，易伤以邪。肾高则苦背膂痛，不可以俯仰；肾下则腰尻痛，不可以俯仰，为狐疝。肾坚则不病腰背痛，肾脆则苦病消瘅易伤。肾端正则和利难伤，肾偏倾则苦腰尻痛也。黑色小理者肾小，粗理者肾大；高耳者肾高，耳后陷者肾下；耳坚者肾坚，耳薄不坚者肾脆；耳好前居牙车者肾端正，耳偏高者肾偏倾也。】　　【[肾经诸穴歌]足少阴兮廿七，涌泉流于然谷。太溪大锺兮水泉绿，照海复溜兮交信续，从筑宾兮上阴谷，掩横骨兮大赫麓。气穴四满兮中注，肓俞上通于商曲。守石关兮阴都宁　闭通谷兮幽门肃。步廊神封而灵墟存，神藏彧中而腧府足。】　　肾经诸穴之图
　　见图
　　【[分寸歌]足掌心中是涌泉，然谷踝下一寸前。太溪踝后跟骨上，大锺跟后踵中边。水泉溪下一寸觅，照海踝下四寸安。复溜踝上前二寸，交信踝上二寸联。二穴止膈筋前后，太阴之后少阴前。筑宾内踝上腨分，阴谷膝下曲膝间。横骨大赫并气穴，四满中注亦相连。各开中行止寸半，上下相去一寸便。上膈肓俞亦一寸，肓俞脐旁半寸边。肓俞商曲石关来，阴都通谷幽门开。各开中行五分侠，六穴上下一寸裁。步廊神封灵墟存，神藏彧中俞府尊。各开中行计二寸，上下寸六六穴分。俞府璇玑旁二寸，取之得法有成功。】　　【然谷：内踝前一寸。大锺：足跟后踵中大骨上两筋间也。交信：踝上二寸，前旁骨是复溜，后旁骨是交信，二穴只隔一条筋。】　　【愚按：阴都，中脘旁五分。通谷，上脘旁五分。幽门，巨阙旁五分。又按：下自横骨、气穴、四满、中注，上下各去一寸，所谓横骨在肓俞下五寸，有以也。但自横骨至中注各开中行一寸半，肓俞、商曲、石关、阴都、通谷、幽门各开中行五分，自步廊、神封、灵墟、神藏、彧中、俞府去中行各二寸，其屈曲有如此。徐氏针灸书皆以二行言之，误矣。左右凡五十四穴。】
　　心主手厥阴心包络之脉，起于胸中，出属心包络，下膈，历络三焦；其支者，循胸中，由胁下腋三寸，上抵腋下，循臑内，行太阴少阴之间，入肘中下臂，行两筋之间，入掌中，循中指出其端；其支者，别掌中循小指次指出其端。是动则病心中热，臂肘挛急，腋肿，甚则胸胁支满，心中憺憺大动，面赤目黄，喜笑不休。是主脉所生病者，烦心，心痛，掌中热。为此诸病，盛则泻之，虚则补之，热则疾之，寒则留之，陷下则灸之，不盛不虚，以经取之。盛者寸口大一倍于人迎，虚者寸口反小于人迎也。　　【马莳曰：此言心包络经脉气之行，乃为第九经也。胁上际为腋。小指次指，即手小指之次指无名指也，盖自小指而逆数之，故云然也。手厥阴心包络经之脉，起于胸中，出属心下之包络，受足少阴肾经之交也。由是下膈，历络于膻中、中脘及阴交之三焦。历者，谓三焦各有部署，在胃脘上中下之间，其脉分络于三焦也。其支者，自属心包上循胸，出胁下腋三寸天池穴，而上行抵腋下，下循臑内之天泉，以介手太阴肺经手少阴心经两经之中间，入肘中之曲泽穴，又由肘中下臂，行臂两筋之间，循郄门、间使、内关、大陵，入掌中劳宫，循中指出其端之中冲也。其支别者，从掌中循无名指出其端，而交于手少阳三焦之经也。及其动穴验病，则为心中热，为臂肘挛急，为腋肿，甚则胸胁支满，皆脉所经处也。为心中憺憺大动，心宜静而反动也。为面赤，心之色为赤也。为目黄，目为五脏之精，心病则目黄。为喜笑不休，心在声为笑也。是皆心主脉所生之病也。又有为烦心，为心痛，为掌中热之诸病。故邪气盛则泻之，正气虚则补之。热则泻者疾去其针，寒则温者久留其针。脉陷下者，则用艾以灸之。若不盛不虚，则止以本经取之，而不必求之手少阳三焦经也。然所谓盛者，何以验之？寸口较人迎之脉大者，一倍而躁，则心包络为实，如终始篇所谓泻手厥阴心包络而补手少阳三焦者是也。虚者何以验之？寸口较人迎之脉小者，一倍而不躁，则心包络为虚，如终始篇所谓补手厥阴心包络而泻手少阳三焦者是也。】　　【张志聪曰：心主手厥阴心包络之脉，是动则病心中热，臂肘挛急，腋肿，经气之病于外也。甚则胸胁支满，心中憺憺大动，面赤目黄，喜笑不休。盖甚则从外而内，其有余于内也。心主血，而包络代君行令，故主脉，是主脉之包络所生病者，烦心，心痛，掌中热，盖自内而外也。脉口一盛而躁，病在手厥阴，故盛者寸口大一倍于人迎，虚者寸口反小于人迎也。】　　【心包络，在心下横膜之上，竖膜之下。与横膜相粘而黄脂裹者心也。其脂膜之外，有细筋膜如丝，与心肺相连者，心包也。此经本有名有形，其经络起于腋下之天池，而止于中指之中冲；其脏在心之下，有黄脂裹心者是也；其脉在右手尺中。《灵枢》本输篇云：心出于中冲云云。邪客篇云：心主之脉出于中指之端云云。又曰：少阴，心脉也，心者，五脏六腑之大主也，精神之所舍也，其脏坚固，邪弗能容也，容之则心伤，心伤则神去，神去则死矣。故诸邪之在于心者，皆在于心之包络。包络者，心主之脉也，故独无输焉。黄帝曰：少阴独无输者不病乎？岐伯曰：其外经病而脏不病，故独取其经于掌后锐骨之端，其余出入屈折，其行之疾徐，皆如手少阴心主之脉行也。故本输者，皆因其气之虚实疾徐以取之。】　　心包络脏形象之图
　　见图
　　【[心包络经诸穴歌]手厥阴心包之络，计有九穴之奇。自天池天泉而始，逐曲泽郄门而驰。间使通乎内关，大陵近于劳宫。既由掌握，抵于中冲。】　　【[分寸歌]心包起自天池间，乳后一寸腋下三。天泉曲腋下二寸，曲泽屈肘陷中央。郄门去腕方五寸，间使腕后三寸量。内关去腕止二寸，大陵掌后两筋间。劳宫屈中名指取，中指之末中冲良。】　　【天池：腋下三寸，乳后一寸。劳宫：屈中指无名指两者之间取之。凡九穴。】
　　三焦手少阳之脉，起于小指次指之端，上出两指之间，循手表腕，出臂外两骨之间，上贯肘，循臑外上肩，而交出足少阳之后，入缺盆，布膻中，散络心包，下隔，循属三焦；其支者，从膻中上出缺盆，上项，系耳后，直上出耳上角，以屈下颊至(出页)；其支者，从耳后入耳中，出走耳前，过客主人，前交颊，至目锐眦。是动则病耳聋，浑浑焞焞，嗌肿喉痹。是主气所生病者，汗出，目锐眦痛，颊肿，耳后肩臑肘臂外皆痛，小指次指不用。为此诸病，盛则泻之，虚则补之，热则疾之，寒则留之，陷下则灸之，不盛不虚，以经取之。盛者人迎大一倍于寸口，虚者人迎反小于寸口也。【焞，音屯。】　　心包络经诸穴之图
　　见图
　　【马莳曰：此言三焦经脉气之行，乃为第十经也。臂骨尽处为腕，臑尽处为肘，膊下对腋处为臑，目下为(出页)也。手少阳三焦经之脉，起于小指次指之端关冲穴，即第四指也。上出历液门、中渚四指之间，循手表腕之阳池，出臂外两骨之间至天井穴，从天井上行，循臂臑之外历清冷渊、消铄，行手太阳之里，手阳明之外，上肩循臂臑，会肩髎、天髎，交出足少阳之后，过秉风、肩井，下入缺盆，复由足阳明之外，而交会于膻中之上焦，散布络绕于心包络，乃下膈入络膀胱，以约下焦，附右肾而生也。其支行者，从膻中而上出缺盆之外，上项过大椎，循天牖上耳后，经翳风、瘛脉、颅顖，直上出耳上角，至角孙，过悬厘、颔厌，及过阳白、睛明，屈曲耳颊至(出页)，会颧髎之分也。其又支者，从耳后翳风穴，入耳中，过听宫，历耳门、禾髎[禾髎：据《甲乙》卷十二第五及《素问》气府论王冰注，当为和髎。以下凡三焦经之禾髎均为和髎，不另注。]，却出至目锐眦，会瞳子髎，循丝竹空而交于足少阳胆之经也。及其动穴验病，则为耳聋，浑浑然焞焞然，甚觉不聪，以脉从耳后入耳中出走耳前也。为嗌肿，为喉痹，脉下交颊也，是皆气分所生之病也。然又有诸病之生，或由本经，或出别经。为汗出，汗为心液，三焦为心包络之表也。为目锐眦痛，脉至目锐眦也。为颊肿，脉交颊也。为耳后肩臑肘臂外皆痛，脉所经之处也。为手小指次指不能举用。故邪气盛则当泻之，正气虚则当补之，热则泻者疾去其针，寒则补者久留其针，脉陷下者则用艾以灸之。若不盛不虚，则取之本经，而不必求之手厥阴心包络经也。然所谓盛者，何以验之？人迎较寸口之脉大者，一倍而躁，则三焦经为实，如终始篇所谓泻手少阳三焦而补手厥阴心包络者是也。人迎较寸口之脉，小者一倍而不躁，则心包络为虚，如终始篇所谓补手少阳三焦而泻手厥阴心包络者是也。】　　【张志聪曰：少阳之上，相火主之，故三焦手少阳之脉，是动则病耳聋，浑浑焞焞，嗌肿喉痹，相火之有余于上也。少阳乃一阳初生之气，故主气所生病者，汗出，阳加于阴则汗出也。目锐眦痛，颊肿，耳后肩臑肘臂，小指次指，皆经脉所循之部分而为病也。人迎一盛而躁病在手少阳，故盛者人迎大一倍于寸口，虚者人迎反小于寸口也。】　　【此经本有名有形，其经络起于手无名指之关冲，而止于面部之耳后丝竹空，其腑附于右肾，后世以为有名无状者非。其脉见于右手尺部，与手厥阴心包络经为表里。《素问》灵兰秘典论云：三焦者决渎之官，水道出焉。《灵枢》本脏篇云：肾应骨。密理厚皮者，三焦膀胱厚；粗理薄皮者，三焦膀胱薄；疏腠理者，三焦膀胱缓；皮急而无毫毛者，三焦膀胱急；毫毛美而粗者，三焦膀胱直；稀毫毛者，三焦膀胱结也。】　　三焦腑形象之图
　　见图
　　【[三焦经诸穴歌]手少阳三焦之脉，二十三穴之间。关冲液门中渚，阳池外关通连。支沟会宗三阳络，四渎天井清冷渊。消泺臑会，肩髎相联。天髎处天牖之下，翳风让瘛脉居先。颅顖定而角孙近耳，丝竹空而禾髎接焉。耳门已毕，经穴已全。】　　【[分寸歌]无名之外端关冲，液门小次指陷中。中渚液下去一寸，阳池腕上之陷中。外关腕后方二寸，腕后三寸支沟容，腕后三寸内会宗，空中有穴细心攻。腕后四寸三阳络，四渎肘前五寸着。天井肘外大骨后，骨罅中间一寸摸。肘后二寸清冷渊，消泺对腋臂外落。臑会肩前三寸量，肩髎臑上陷中央。天髎缺盆陷处上，天牖天容之外旁。翳风耳后尖角陷，脉瘛耳后青脉现。颅顖亦在青络脉，角孙耳廓中间上。耳门耳前起肉中，禾髎耳前动脉张。欲知丝竹空何在，眉后陷中仔细量。】　　【支沟：臂外三寸两骨间。臑会：肩前廉去肩头三寸宛宛中。天牖：颈大筋外，缺盆上，天容后，天柱前，完骨下，发际上。翳风：耳后尖角陷中，按之引耳中。瘛脉：耳本后鸡足青络脉。耳门：耳前起肉，当耳缺陷中。】　　【愚按：周身之穴，惟头奇最难，徐氏以行分之，误矣。左右凡四十六穴。】　　三焦经诸穴之图
　　见图
　　胆足少阳之脉，起于目锐眦，上抵头角，下耳后，循颈，行手少阳之前，至肩上，却交出手少阳之后，入缺盆；其支者，从耳后入耳中，出走耳前，至目锐眦后；其支者，别锐眦，下大迎，合手少阳抵于(出页)，下加颊车，下颈，合缺盆以下胸中贯膈，络肝属胆，循胁里，出气街，绕毛际，横入髀厌中；其直者，从缺盆下腋，循胸，过季胁下，合髀厌中，以下循髀阳出膝外廉下外辅骨之前，直下抵绝骨之端，下出外踝之前，循足跗上入小指次指之间；其支者，别跗上入大指之间，循大指岐骨内出其端，还贯爪甲出三毛。是动则病口苦，善太息，心胁痛不能转侧，甚则面微有尘，体无膏泽，足外反热，是为阳厥。是主骨所生病者，头痛，颔痛，目锐眦痛，缺盆中肿痛，腋下肿，马刀侠瘿，汗出振寒，疟，胸胁肋髀膝外至胫绝骨外踝前及诸节皆痛，小指次指不用。为此诸病，盛则泻之，虚则补之，热则疾之，寒则留之，陷下则灸之，不盛不虚以经取之。盛者人迎大一倍于寸口，虚者人迎反小于寸口也。　　【马莳曰：此言胆经脉气之行，乃为第十一经也。腋下为胁，胁又名胠。曲骨之外为毛际，毛际两旁动脉为气冲。捷骨之下为髀厌，即髀枢也。胁骨之下为季胁，属肝，穴名章门。胻骨为辅骨，外踝以上为绝骨，足面为跗，足大指本节后为岐骨，大指爪甲后为三毛也。足少阳胆经，起于目锐眦之瞳子髎，由听会过客主人，上抵头角，循颔厌，下悬颅、悬厘，由悬厘上循耳，上发际，至曲鬓、率谷，由率谷外折下耳后，循天冲、浮白、窍阴、完骨，又自完骨外折，循本神，过曲差，下至阳白，会睛明，复从睛明上行，循临泣、目窗、正营、承灵、脑空、风池至颈，过天牖，行手少阳之脉，前下至肩上，循肩井，却左右交出手少阳之后，过大椎、大杼、秉风，当秉风前入缺盆之外。其支者，自耳后颞颥间过翳风之分，入耳中过听宫，复自听宫至目锐眦瞳子髎之分也。其支别者，自目外瞳子髎而下大迎，合手少阳于(出页)，当颧髎之分，下临颊车下颈，循本经之前，与前之入缺盆者相合，下胸中天池之外贯膈，即期门之所，络肝，下至日月之分，属于胆也。自属胆处，循胁内章门之里，至气冲繞毛际，遂横入髀厌中之环跳穴也。其直行者，从缺盆下腋，循胸历渊液、辄筋、日月，过季胁，循京门、带脉、五枢、维道、居髎，入上髎、中髎、长强而下，与前之入髀厌者相合，乃下循髀外，行太阳阳明之间，历中渎、阳关，出膝外廉，抵阳陵泉，又自阳陵泉下于辅骨，前历阳交、外丘、光明，直下抵绝骨之端，循阳辅、悬锺而下，出外踝之前，至丘墟，循足面之临泣、五会、侠溪，乃上入小指次指之间，至窍阴而终也。其支别者，自足跗面临泣，别行入大指，循岐骨内出大指端，还贯入爪甲出三毛，以交于足厥阴肝之经也。及其动穴验病，则为口苦，以胆汁味苦也。为善太息，胆气不舒也。为心胁痛不能转侧，脉循胁里出气街也。甚则面微有尘，体无膏泽，脉所历处，少阳气郁为病也。足外反热，脉循髀阳出膝外廉，下外辅骨，抵绝骨下外踝也。是胆本属少阳，而阳气上厥使然也。凡此皆主骨所生病耳。又有诸病之生，或出本经，或由合经。为头痛，脉行于头也。为颔痛，脉加颊车也。为目锐眦痛，脉起于目也。为缺盆中肿痛，脉入缺盆支合缺盆也。为腋下肿，脉从缺盆下腋过胁也。为马刀侠瘿，皆颈项腋胁所生之疮。为汗出，少阳有火也。为振寒疟，少阳为一阳，居阳之里，内有三阴，乃为半表半里，故为振寒疟。为胸胁肋髀膝外至胫绝骨外踝及诸节皆痛，皆脉所经历处也。为足小指之次指不能举用。然邪气盛则当泻之，正气虚则当补之，热则泻者疾去其针，寒则温者久留其针，脉陷下者则用艾以灸之，若不盛不虚，则以本经取之，而不必求之足厥阴肝经也。所谓盛者，何以验之？人迎较寸口之脉，大者一倍，则胆经为实，如终始篇所谓泻足少阳胆而补足厥阴肝者是也。虚者何以验之？人迎较寸口之脉，小者一倍则胆经为虚，如终始篇所谓补足少阳胆而泻足厥阴肝者是也。】　　【张志聪曰：胆，足少阳之脉，是动则病口苦，善太息，心胁痛不能转侧，少阳之气不升也。少阳主初阳之生气，故胆气升，十一脏腑之气皆升。经云：精明五色者，气之华也。平脉篇云：阳气长则其色鲜，其颜光，其声商，毛发长。少阳之动气为病，则厥逆而不升，故甚则面微有尘，体无膏泽。少阳相火主气，足外反热者，火逆于下也。是为阳气厥逆之所致也。少阳属胆，故主骨所生病者。为头痛，颔痛，目锐眦痛，缺盆腋下胸胁髀膝胫踝皆痛，乃足少阳经脉所循之部分而为病也。血脉留滞则为马刀侠瘿，阳加于阴则为汗出，阳逆于下则为振寒，少阳主骨，故诸节皆痛也。】　　【胆重三两三铢，长三寸，在肝之短叶间，盛精汁三合。《素问》灵兰秘典论云：胆者中正之官，决断出焉。《灵枢》本脏篇云：肝应爪。爪厚色黄者胆厚，爪薄色红者胆薄；爪坚色青者胆急，爪濡色赤者胆缓；爪直色白无约者胆直，爪恶色黑多纹者胆结也。】　　胆腑形象之图
　　见图
　　【[胆经诸穴歌]足少阳兮四十三，瞳子髎近听会间。客主人在颔厌集，悬颅悬厘曲鬓前。率谷天冲见浮白，窍阴完骨本神连。阳白临泣目窗近，正营承灵脑空安。风池肩井兮渊液，辄筋日月京门联。带脉五枢而下，维道居髎相沿。环跳风市抵中渎，阳关之下阳陵泉。阳交外丘光明穴，阳辅悬锺穴可瞻。丘墟临泣地五会，侠溪窍阴胆经全。】　　【[分寸歌]足少阳兮四十三，头上廿穴分三折。起自瞳子至风池，积数陈之次第说。瞳子髎近眦五分，耳前陷中听会穴。客主人名上关同，耳前起骨开口空。颔厌悬颅之二穴，脑空上廉曲角下。悬厘之穴异于兹，脑空下廉曲角上。曲鬓耳上发际隅，率谷耳上寸半安。天冲耳后入发二，浮白入发一寸间。窍阴即是枕骨穴，完骨之上有空连。完骨耳后入发际，量得四分须用记。本神神庭旁二寸，入发一寸耳上系。阳白眉上方一寸，发上五分临泣用。发上一寸当阳穴，发上寸半目窗责。正营发上二寸半，承灵发上四寸谛。脑空发上五寸半，风池耳后发陷寄。肩井肩上陷中求，大骨之前一寸半。渊液腋下方三寸，辄筋期下五分判。期门却是肝经穴，相去巨阙四寸半。日月期门下五分，京门监骨下腰绊。带脉章门下寸八，五枢章下四八贯。维道章下五寸三，居髎章下八寸三。章门缘是肝经穴，下脘之旁九寸含。环跳髀枢宛宛中，屈上伸下取穴同。风市垂手中指尽，膝上五寸中渎论。阳关阳陵上三寸，阳陵膝下一寸从。阳交外踝上七寸，踝上六寸外丘用。踝上五寸光明穴，踝上四寸阳辅分。踝上三寸悬锺在，丘墟踝前之陷中。此去侠溪四寸五，却是胆经原穴功。临泣侠溪后寸半，五会去溪一寸穷。夹溪在指岐骨间，窍阴四五二指中。】　　胆经诸穴之图
　　见图
　　【听会：耳征前陷中上关下一寸。脑空：即颞颥也。其颔厌悬颅二穴，在曲角下脑空上。曲鬓：耳上发际曲隅陷中。率谷：在耳上些。天冲：耳后入发际二寸。浮白：亦耳后些。窍阴：在完骨上枕骨下，动摇有空。临泣：目上直入发际五分陷中。风池：耳后颞颥后脑空下发际陷中。至此计二十穴，分作三折：向外而行，始自瞳子髎，至完骨是一折；又自完骨外，折上至阳白，会睛明是一折；又自睛明上行，循临泣风池是一折。缘其穴曲折多，难以分别，故作歌以二十次第。歌曰：一瞳子髎二听会，三主人兮颔厌。四五悬颅兮六悬厘，第七数兮曲鬓随。八率谷兮九天冲，十浮白兮之穴从。十一窍阴来相继，十二完骨一折终。又自十三本神始，十四阳白二折随。十五临泣目下穴，十六目窗之穴宜。十七正营十八灵，十九脑户廿风池。依次细心量取之，胆经头上穴吾知。肩井：肩上陷中，缺盆上，大骨前一寸半，以三指按取，当中指陷中。京门：监骨下腰中季胁本夹脊，肾之募。五枢：去带脉三寸，季胁下四寸八分。环跳：髀枢中侧，卧屈上足，伸下足，以右手摸穴，左手摇撼取之。中渎：髀外膝上五寸肉间陷中。按手足少阳之穴，在头者最难觅，若不知慎，祸不旋踵。左右凡八十六穴。】
　　肝足厥阴之脉，起于大指丛毛之际，上循足跗上廉，去内踝一寸，上踝八寸，交出太阴之后，上腘内廉，循股阴，入毛中，过阴器，抵小腹，挟胃属肝络胆，上贯膈布胁肋，循喉咙之后，上入颃颡，连目系，上出额，与督脉会于巅；其支者，从目系下颊里，环唇内；其支者，复从肝别贯膈上注肺。是动则病腰痛不可以俯仰，丈夫(疒贵)疝，妇人少腹肿，甚则嗌干面尘脱色。是主肝所生病者，胸满呕逆，飧泄狐疝，遗溺闭癃。为此诸病，盛则泻之，虚则补之，热则疾之，寒则留之，陷下则灸之，不盛不虚，以经取之。盛者寸口大一倍于人迎，虚者反小于人迎也。　　【马莳曰：此言肝经脉气之行，乃为第十二经也。三毛后横纹为丛毛，髀内为股，脐下为小腹，目内深处为系。颃颡，咽颡也。足厥阴经之脉，起于足大指丛毛之大敦，循足跗上廉，历行间、太冲，抵内踝前一寸之中封，自中封上踝，过三阴交，历蠡沟、中都，复上一寸，交出太阴之后，上腘内廉，至膝关、曲泉，循股内之阴包、五里、阴廉，遂当冲门、府舍之分，入阴毛中左右相交，环绕阴器，抵小腹而上会曲骨、中极、关元，复循章门至期门之所，挟胃属肝，下日月之分，络于胆也。又自期门上贯膈，行食窦之外，大包之里，散布胁肋，上云门、渊液之间，人迎之外，循喉咙之后，上入颃颡，行大迎、地仓、四白、阳白之外，连目系上出额，行临泣之里、与督脉相会于巅顶之百会。其支行者，从目系下行任脉之外，本经之里，下颊里交环于唇口之内。其又支者，从期门属肝处，别贯膈行食窦之外，本经之里，上注肺，下行至中焦，挟中脘之分，以交于手太阴肺经也。及其动穴验病，则为腰痛不可以俯仰，以肝与肾通，则膂筋之脉通于肝也。为丈夫(疒贵)疝，睾丸属肝也。为妇人少腹肿，脉抵少腹也。甚则嗌干，脉循喉咙也。面尘脱色，胆病。面有微尘，肝为之里，故主病同。是主肝经所生之病也。又有诸病之生，或出本经，或由合经。为胸满，脉上贯膈也。为呕逆，脉挟胃也。为飧泄，脉抵小腹也。为狐疝遗溺闭癃，以脉过阴器，上睾结于茎也。然邪气盛则当泻之，正气虚则当补之，热则泻者疾去其针，寒则温者久留其针，脉陷下者，则用艾以灸之。若不盛不虚，则止取之本经，而不必求之足少阳胆经也。所谓盛者，何以验之？寸口较人迎之脉，大者一倍，则肝经为实，如终始篇所谓泻足厥阴肝而补足少阳胆者是也。寸口较人迎之脉，小者一倍，则肝经为虚，如终始篇所谓补足厥阴肝而泻足少阳胆者是也。】　　【张志聪曰：颃颡，腭上窍也。是在厥阴之动气，则病腰痛不可以俯仰，甚则嗌干面尘脱色。盖厥阴从少阳中气之化，厥阴之化气病也。丈夫(疒贵)疝，妇人少腹肿，厥阴之本气病也。是主肝所生之病者，胸满呕逆，盖食气入胃，散精于肝，行气于经，肝所生病，则肝气厥逆，不能行散谷精，故胸满呕逆也。肝主疏泄，肝气虚则飧泄遗溺，实则闭癃狐疝，随经脉昼夜出入之疝也。为此是肝所生诸病，盛则泻之，虚则补之，热则疾之，寒则留之，陷下则灸之，不盛不虚以经取之。盛者寸口大一倍于人迎，虚者反小于人迎也。】　　肝脏形象之图
　　见图
　　【肝重四斤四两，左三叶，右四叶，共七叶，附着于脊之第九椎下。《素问》刺禁论云：肝生于左。后世以为其脏在右，其脉在左者，非。《素问》灵兰秘典论云：肝者将军之官，谋虑出焉。《灵枢》本脏篇云：肝小则脏安，无胁下之病；肝大则逼胃迫咽，迫咽则苦膈中且胁下痛。肝高则上支贲切胁，悗为息贲；肝下则逼胃胁下空，胁下空则易受邪。肝坚则脏安难伤；肝脆则善病消瘅易伤。肝端正则和利难伤，肝偏倾则胁下痛也。青色小理者肝小，粗理者肝大；广胸反骹者肝高，合胁兔骹者肝下；胸胁好者肝坚，胁骨弱者肝脆；膺腹好相得者肝端正，胁骨偏举者肝偏倾也。】　　【[肝经诸穴歌]足厥阴，一十三穴终。起大敦于行间，循太冲于中封。蠡沟中都之会，膝关曲泉之宫。袭阴包于五里，阴廉乃发；寻羊矢于章门，期门可攻。】　　肝经诸穴之图
　　见图
　　【[分寸歌]足大指端名大敦，行间大指缝中存。太冲本节后二寸，踝前一寸号中封。蠡沟踝上五寸是，中都踝上七寸中。膝关犊鼻下二寸，曲泉曲膝尽横纹。阴包膝上方四寸，气冲三寸下五里。阴廉冲下有二寸，羊矢冲下一寸许。气冲却是胃经穴，鼠鼷之上一寸主。鼠鼷横骨端尽处，相去中行四寸止。章门下脘旁九寸，肘尖尽处侧卧取。期门又在巨阙旁，四寸五分无差矣。】　　【大敦：足大指端内侧为隐白，外侧为大敦。中封：足内踝骨前一寸筋里宛宛中。蠡沟：内踝骨前上五寸。中都：内踝上七寸胻骨中。阴包：股内廉两筋间，蜷足取之，看膝内侧，必有槽中。足五里：气冲下三寸阴股中，动脉应手。巨阙：任脉穴，脐上六寸半。左右凡二十六穴。】　　【[督脉诸穴歌]督脉在背之中行，二十七穴始长强。舞腰俞兮歌阳关，入命门兮悬枢间。脊中筋缩造至阳，灵台神道身柱详。陶道大椎至痖门，风府脑户强间分。后顶百会兮前顶，顖会上星兮神庭。素髎至水沟于鼻下，兑端交断交于内唇。】　　【[分寸歌]督脉龈交唇内乡，兑端正在唇端央。水沟鼻下沟中索，素髎宜向鼻端详。头形北高面南下，先以前后发际量。分为一尺有二寸，发上五分神庭当。发上一寸上星位。发上二寸顖会良。发上前顶三寸半，发上百会五寸央。会后寸半即后项，会后三寸强间明。会后脑户四寸半，后发入寸风府行。发上五分痖门在，神庭至此十穴真。自此项骨下脊骶，分为二十有四椎。大椎上有项骨在，约有三椎莫　　具之。尾有长强亦不　　具，中间廿一可排椎。大椎大骨为第一，二椎节内陶道知。第三椎间身柱在，第五神道不须疑。第六灵台至阳七，第九身内筋缩思。十一脊中之穴在，十二悬枢之穴奇。十四命门肾俞并，十六阳关自此知。二十一椎即腰俞，脊尾骨端长强随。】　　督脉经诸穴之图
　　见图
　　【百会：在顶中央旋毛中，两耳尖上，可容豆。分为一尺有二寸，而其数只一尺一寸者，何也？盖前后发际穴，而必以前后发际量起，则有一寸在也。风府：项后发际入一寸大筋内宛宛中，疾言其肉立起，言休立止，即百会后五寸半。痖门：后发际上五分项中央宛宛中，仰头取之，入系舌本。凡二十七穴。】　　【[任脉经诸穴歌]任脉二十四，穴行腹与胸。会阴始兮曲骨从，中极关元石门通。气海阴交会，神阙水分逢。下脘建里兮中脘上脘，巨阙鸠尾兮中庭膻中。玉堂上紫宫华盖，璇玑上天突之尊。饮彼廉泉，承浆味融。】　　【[分寸歌]任脉会阴两阴间，曲骨毛际陷中安。中极脐下四寸取，关元脐下三寸连。脐下二寸名石门，脐下寸半气海全。脐下一寸阴交穴，脐之中央即神阙。脐上一寸为水分，脐上二寸下脘列。脐上三寸名建里，脐上四寸中脘许。脐上五寸上脘在，巨阙脐上六寸五。鸠尾蔽骨下五分，中庭膻下寸六取。膻中却在两乳间，膻上寸六玉堂主。膻上紫宫三寸二，膻上华盖四八举。膻上璇玑五寸八，玑上一寸天突起。天突喉下约四寸，廉泉颔下骨尖已，承浆颐前唇棱下，任脉中央行腹里。凡二十四穴。】　　任脉经诸穴之图
　　见图

古今图书集成医部全录卷五十三

　　　经脉篇第十 【下】

　　手太阴气绝则皮毛焦。太阴者，行气温于皮毛者也。故气不荣则皮毛焦，皮毛焦则津液去皮节，津液去皮节者则爪枯毛折，毛折者则毛先死。丙笃丁死，火胜金也。　　【马莳曰：此言肺绝之证候死期也。肺经之荣在毛，合在皮，正以肺主气，行气以温于皮毛，惟气绝而不荣，则皮毛焦，是皮节之津液亦去，而爪枯毛折，不特皮毛之焦而已。故病至毛折，其毛已死。火日克金，死可必矣。】　　【张志聪曰：此论三阴三阳之气终也。皮脉肉筋骨，脏腑之外应也。脏腑者，雌雄之内合也。阴阳六气，本于脏腑之五行所生，气先死于外，而后脏腑绝于内也。手太阴之气，主于皮毛，是以太阴气绝则皮毛焦。手太阴主气，气主熏肤泽毛。故太阴者，行气温于皮毛者也。是以气不荣则皮毛焦。津液者，随三焦出气，以温肌肉淖泽于骨节，润泽于皮肤，气不荣则津液去皮节矣，津液去皮节则爪枯毛折矣。毛先死者，手太阴之气，先绝于外也。丙笃丁死，肺脏之气死于内也。　尚御公曰：按上古天元册文，丹黅苍素元之天气，经于五方分野，合化地之五行，而地之五行，上呈天之六气。五运行论曰：神在天为风，风生木，木生酸，酸生肝，肝生筋，筋生心，是人之立形定气，本于五行所生。故曰：其生五，其数三，谓生于五行，而终于三阴三阳之数。是以所生病者，脏腑五行之病生于内也。是动者，六气之运动于外而为病也。然是动所生之病，皆终于三阴三阳之气者，脏腑五行之气，本于天之所化，故天气先绝而后脏腑之气终也。　朱济公曰：夫人生于地，悬命于天，天地合气，命之曰人。盖人秉天地之气所生，配合天地阴阳运气，能明造化死生之道，则一点灵明，与太虚同体，万劫常存也。】
　　手少阴气绝则脉不通，脉不通则血不流，血不流则髦色不泽。故其面黑如漆柴者，血先死。壬笃癸死，水胜火也。　　【马莳曰：此言心绝之证候死期也。心主脉，又主血，惟心气绝则血脉俱枯，髦色不泽，面色如漆柴然，水所刑也。此则血已先死，水日克火，死可必矣。】　　【张志聪曰：心主血脉，故手少阴气绝则脉不通，脉随气行者也。脉不通则血不流，血随脉气流行者也。夫心之合脉也，其荣色也。髦者，血气之所生也。故血脉不流则髦色不泽，面如漆柴。少阴气绝则血先死。壬笃癸死，心脏之火气灭也。】
　　足太阴气绝者，则脉不荣肌肉。唇舌者，肌肉之本也。脉不荣则肌肉软，肌肉软则肉萎人中满，人中满则唇反，唇反者肉先死。甲笃乙死，木胜土也。　　【马莳曰：此言脾绝之证候死期也。脾主肌肉唇舌，为肌肉之本，故脾气不荣则肌肉软而舌萎，人中满而唇反，斯则肉已先死。木日克土，死可必矣。】　　【张志聪曰：足太阴之气生于脾，脾藏荣而外主肌肉，是以太阴气绝则脉不荣于肌肉矣。脾开窍于口，主为卫使之迎粮，故唇舌为肌肉之本，脉不荣则肉萎唇反，太阴之生气绝于外也。甲笃乙死，脾脏之气死于内也。】
　　足少阴气绝则骨枯。少阴者，冬脉也，伏行而濡骨髓者也。故骨不濡则肉不能着也。骨肉不相亲则肉软却，肉软却故齿长而垢，发无泽，发无泽者骨先死。戊笃己死，土胜水也。　　【马莳曰：此言肾绝之证候死期也。肾主骨，其脉行于冬而濡骨髓，惟肾气绝则骨枯肉脱，齿槁发焦，其骨已死。土日克木，死可必矣。】　　【张志聪曰：足少阴之气主骨，故气绝则骨枯。冬脉者，谓五脏之脉气合四时，而外濡于皮肉筋骨者也。夫溪骨属骨，肉本于骨也，故骨不濡则肉不能着于骨，而骨肉不相亲矣。骨肉不相亲，则骨气外脱而齿长矣。夫肾主藏精而化血，发者血之余也。发无泽者，肾脏之精气绝而骨先死矣。】
　　足厥阴气绝则筋绝。厥阴者，肝脉也。肝者，筋之合也。筋者，聚于阴气而脉络于舌本也。故脉弗荣则筋急，筋急则引舌与卵，故唇青舌卷卵缩，则筋先死。庚笃辛死，金胜木也。【阴气之气，当作器。】　　【马莳曰：此言肝绝之证候死期也。肝之合在筋，其筋下聚于阴器，而上络于舌本，故气绝则筋急，引舌与卵，其筋已先死。金日克木，死可必矣。】　　【张志聪曰：足厥阴之气主筋，故气绝则筋绝矣。厥阴者肝脉，肝者筋之合，谓厥阴之气合于肝脉，肝脏之气合于筋也。聚于阴气者，筋气之会于宗筋也。筋聚于阴器，而络于舌本，故脉不荣于筋，则筋急而舌卷卵缩矣。厥阴气绝，则筋先死。庚笃辛死，金胜木而肝脏之木气绝也。】
　　五阴气俱绝则目系转，转则目运，目运者为志先死。志先死则一日半死矣。　　【马莳曰：此言手足阴经之绝者，而有病证死期也。五阴者，心肝脾肺肾皆属阴经也。不言心包络经者，以手少阴心经统之。耳目为五脏之精，故五脏绝则目系转而运，此乃志已先死，所以死在一日半也。曰一日半者，盖周五脏之表里，而半日则余之耳。】　　【张志聪曰：此总结五脏五行之气，本于先天之水火也。心系上系于目系，目系转者，心气将绝也。火之精为神，水之精为志，神生于精，火生于水，故志死而神先绝，所谓生则俱生，急则俱死也。天一生水，地二生火。一日半者，一二日之间，阴阳水火之气，终于天地始生之数也。】
　　六阳气绝则阴与阳相离，离则腠理发泄，绝汗乃出，故旦占夕死，夕占旦死。　　【马莳曰：此言手足阳经之绝者，而有病证死期也。六阳者，胆胃大小肠膀胱三焦也。六阳经气绝，则阴经与阳经相离而不相运，致腠理开泄，绝汗如珠，其死在旦夕间也。】　　【张志聪曰：此言六腑三阳之气终也。阴阳离合论曰：未出地者，命曰阴中之阴；已出地者，名曰阴中之阳。盖三阳之气，根于阴而出于阳，是以六阳将绝，则阴与阳相离矣。离则阳气外脱，腠理发泄，绝汗乃出，而阳将终也。三阳者，应天之气，是以旦占夕死，夕占旦死，不能终天运之一周。　尚御公曰：此章与本经终始篇、《素问》诊要经终篇大义相同。】
　　经脉十二者，伏行分肉之间，深而不见，其常见者，足太阴过于外踝之上，无所隐故也。诸脉之浮而常见者，皆络脉也。六经络手阳明少阳之大络，起于五指间，上合肘中，饮酒者，卫气先行皮肤，先充络脉，络脉先盛，故卫气已平，荣起乃满，而经脉大盛。脉之卒然盛者，皆邪气居之，留于本末，不动则热，不坚则陷且空，不与众同。是以知其何脉之动也。雷公曰：何以知经脉之与络脉异也？黄帝曰：经脉者，常不可见也。其虚实也，以气口知之。脉之见者，皆络脉也。　　【马莳曰：此详言经脉不可见，而络脉则可见也。经脉者，如肺经自中府以至少商是也。络脉者，如肺经之列缺旁行偏历是也。然十二经者，伏行于各经分肉之间，深而不可见，其常见者，仅有脾经之脉，过于外踝之上，与胃脉相通，无所隐焉故耳。凡诸脉之浮而常见者，皆络脉也。又有经络皆盛，其唯饮酒之时。即如手之六经，皆有络脉，其手阳明大肠经之络名曰偏历，手少阳三焦之络名曰外关，虽在臂腕之间，然皆起于手之五指，手阳明则起于食指，手少阳则起于无名指，上则合于肘中。唯饮酒时则卫气先行于皮肤，络脉先盛，至卫气已平，营气亦满，而经脉亦大盛。凡经络之脉，卒然动者，皆邪气居之。邪气者，酒气也。留于手之本末臂指间，设脉不动，则其热实不免。若脉不坚，则其人必虚，脉当陷且空也。大抵饮酒之脉，断宜动而且坚，与不饮酒之众人，其脉不相同也。是以即饮酒时，便可以知其脉起于何指者，系何脉之动也。及雷公又以经络之异，何法知之为问，盖欲于不饮酒时而知之也。帝言经脉之虚实，当诊气口脉以知之，然隐而不可见者，其常也。络脉则其脉常见，不必于气口知之矣。】　　【张志聪曰：此申明十二经脉之血气，与脉外皮肤之气血，皆生于胃腑水谷之精，而各走其道。经脉十二者，六脏六腑，手足三阴三阳之脉，乃荣血之荣行，伏行于分肉之内，深而不见者也。诸脉之浮而常见者，皆络脉也。支而横者为络，络之别者为孙。盖胃腑所生之血气，精专者独行于经隧，荣行于十二经脉之中，其出于孙络皮肤者，别行于经别。经别者。脏腑之大络也，盖从大络而出于络脉皮肤。下行者，从足太阴之络，而出于足胻之街，故其常见者，足太阴过于外踝之上，无所隐故也。上行者，从手阳明少阳之络，注于尺肤以上鱼，而散于五指，故曰，手阳明少阳之大络，起于五指间，上合肘中，谓行于皮肤之气血，从手阳明少阳之大络，散于五指间，复从五指之井溜于脉中，而与脉中之血气，上合于肘中也。夫阴阳六气主于肤表。经云：太阴为之行气于三阴，阳明者表也，亦为之行气于三阳。盖手太阴主气而外主皮毛，手阳明为太阴之合，故亦为之行气于肤表也。手少阳主气，为厥阴包络之腑，心主包络，主行血于脉中，少阳主行血于脉外，是以手阳明少阳之大络，主行胃腑所出之血气，而注于络脉皮肤之间。玉版篇曰：胃者，水谷血气之海也。海之所行云气者，天下也。胃之所出血气者，经隧也。经隧者，五脏六腑之大络也。缪刺篇曰：邪客于皮毛，入合于孙络，留而不去，闭塞不通，不得入于经，流溢于大络而生奇病也。是血气之行于脉外者，外内出入，各有其道，故复引饮酒者以证明之。夫酒者水谷之悍液，卫者水谷之悍气，故饮酒者，液随卫气而先行皮肤，是以面先赤而小便独先下，盖先通调四布于外也。津液随卫气先行皮肤，先充络脉，络脉先盛，卫气已平，荣气乃满，而经脉大盛。此血气之从皮肤而络，络而脉，脉而经，盖从外而内也。如十二经脉之卒然盛者，皆邪气居于脉中也。本末者，谓十二经脉之有本标也。如留于脉而不动则热，不留于脉则脉不坚而外陷于肤空矣。此十二经脉之流行出入，不与络脉大络之众同也。是以知何脉之动也，以气口知之。气口者，手太阴之两脉口也。此言荣血之行于十二经脉中者，乃伏行之经脉，以手太阴之气口知之。血气之行于皮肤，而见于络脉者，候见于人迎气口也。此节凡四转，盖以申明十二经脉之血气，与皮肤之气血，各有出入之道路也。再按十二经脉之始于手太阴肺，终于足厥阴肝，周而复始者，乃荣血之行于脉中也。十二经脉之皆出于井，溜于荣，行于经，入于合者，乃皮肤之气血，溜于脉中，而与经脉之血气，合于肘膝之间，本篇之所谓六经脉，手阳明少阳之大络，起于五指间上合肘中者是也。本经痈疽篇曰：余闻肠胃受谷，上焦出气，以温分肉而养骨节，通腠理，中焦出气如露，上注溪谷而渗孙脉，津液和调，变化而赤为血，血和则孙脉先满溢，乃注于络脉，皆盈乃注于经脉，阴阳已张，因息乃行，行有经纪，周有道理，与天合同，不得休止。此水谷所生之津液，随三焦出气以温肌肉，渗于孙络，化赤为血，而溢于经脉。本篇之所谓饮酒者，卫气先行皮肤，先充络脉，络脉先盛，卫气已平，荣血乃满，而经脉大盛是也。是脉外之气血，一从经隧而出于孙络皮肤，一随三焦出气以温肌肉，化而为赤，是所出之路有两歧也。其入于经也，一从指井而溜于经荣，一从皮肤而入于络脉，是所入之路亦有两歧也。其经脉之血气，行于脉外，从本标而出于气街，本篇之所谓留于本末，不动则热，不坚则陷且空，不与众同是也。此血气出入之路，而合于天地阴阳五运六气，乃本经之大关目，故不厌烦赘而详言之，学者亦不可不用心参究者也。夫血气之从经隧而出于孙络皮肤者，海之所以行云气于天下也。随三焦出气以温肌肉者，应司天在泉水随气而运行于肤表也。肤表之气血入于脉中，应天运于地之外，而复通贯于地中，经脉之血气，行于皮肤之外，犹地之百川流注于泉下，而复运行于天表也。此天地上下升降内外出入之相通也。人合天地阴阳之道，运行不息，可以与天地相参，如升降息则气立孤危，出入废则神机化灭矣。】
　　雷公曰：细子无以明其然也。黄帝曰：诸络脉皆不能经大节之间，必行绝道，而出入复合于皮中，其会皆见于外，故诸刺络脉者，必刺其结上甚血者。虽无结，急取之，以泻其邪而出其血，留之发为痹也。凡诊络脉，脉色青则寒且痛，赤则有热。胃中寒，手鱼之络多青矣。胃中有热，鱼际络赤，其暴黑者，留久痹也。其有赤有黑有青者，寒热气也。其青短者，少气也。凡刺寒热者，皆多血络，必间日而一取之，血尽乃止，乃调其虚实。其青而短者少气，甚者泻之则闷，闷甚则仆不得言，闷则急坐之也。　　【马莳曰：此言刺络脉者，必出其血，诊络脉者，必别其色也。凡诸络脉，皆不能经历于大节之间，一如经脉之行也，必行于阻绝之道，而出入之，复合于皮中，如肺经列缺为络，别行于大肠经之偏历，直行似阻而旁行之也。其所会处皆见于外，故诸经刺络脉者，必即其络脉之上结而甚有血者以刺之，其间虽然有结，亦当急取之，以泻其邪而出其血。若将此血留之，必发之而为痹疾，所以不可留也。然欲诊络脉，有色可据，某经络脉之色青者，则寒且痛；某经络脉之色赤者，内必有热。若胃中有寒，则鱼际之络多青；若胃中有热，则鱼际之络多赤；若手鱼之络暴黑，则留之必为久痹。故上文曰，当泻其邪而出其血也。若鱼际之脉，赤黑青之兼见者，必为寒热气；若鱼际之脉青而且短者，必正气之衰少。但此寒热气者，理当刺之，刺之者，以其血络之多故也，必间日而一取之，候其血尽而止针，随即调其虚实，虚则补而实则泻也。至于色青而短，为元气衰少者，病势若甚，切不可泻，泻之则必闷，闷甚则必仆，须于初闷时不得言语，急静坐之，即可以不至于仆矣。】　　【张志聪曰：此复申明上文之义，盖假病刺以证血气之生始出入。《下经》曰：先度其骨节大小广狭而脉度定矣。盖十二经脉，皆循于骨节间而为长短之度，其络脉皆不能经大节之间，必行绝道而出入。绝道者，别道也，盖胃腑所出之血气，行于经别者，从经别而出于络脉，复合于皮中，其血气色脉之会合，皆见于外，故刺诸络脉者，必刺其结上甚血者，虽无结，急取之以泻其邪而出其血，留之发为痹也。经云：病在阴者名为痹。盖皮肤络脉之邪，留而不泻，则入于分肉筋骨之间而为痹，与邪居经脉之中，留于本末，不动则热之不同也。凡诊络脉，脉色青则有寒，赤则有热，盖浮络之血气，皆见于皮之部也。胃中寒，手鱼之络多青；胃中热，手鱼之络多赤。盖皮络之气血，本于胃俯所生，从手阳明少阳，注于尺肤而上鱼也。气者，三阴三阳之气，胃腑之所生也。少气甚者泻之则闷，气益虚而不能行于外也。闷甚则仆不能言者，谓阴阳六气，生于胃腑水谷之精，而本于先天之水火也。少阴之气厥于下，则仆而不得言，故闷则急坐之，以启少阴之气，即如上文之缓带被发，大杖重履而步之一法也。】　　【高士宗曰：上节以十二经脉，分别卫气血气之行于皮肤络脉；此节单论皮肤络脉，以复申明上文之义。】　　【黄载华曰：冲脉任脉，皆起于胞中，上循背里为经络之海。其浮而外者，循腹右上行，会于咽喉，别而络唇口，血气盛则充肤热肉，血独盛则淡渗皮肤，生毫毛，是脉外之血气，又从冲脉而散于皮毛，故曰复合于皮中，其会皆见于外。谓经别所出之血气，与冲脉所出之血气，会合于皮中，当知皮肤血气所出之道路有三径也。】
　　手太阴之别，名曰列缺，起于腕上分间，并太阴之经，直入掌中，散入于鱼际。其病实则手锐掌热；虚则欠(去欠)，小便遗数。取之去腕半寸，别走阳明也。 【(去欠)，音去。数，音朔。半寸当作寸半。】　　【马莳曰：此下十二节，详言十二络穴，而此先以肺经言之也。夫不曰络而曰别者，以此穴由本经而别走邻经也。手太阴肺经之别穴，名曰列缺，起于腕上分肉之间，并本经太阴之经，入手阳明大肠经，以直入掌中，而散入于鱼际。其病如邪气盛而实，则手之锐掌当热；如正气衰而虚，则小便必遗而且数。凡取此穴者，必觅之去手腕寸半间，针二分，留三呼，泻五吸，灸三壮。以列缺乃别走阳明之穴，正以肺与大肠为表里也。】　　【张志聪曰：经别者，五脏六腑之大络也。别者，谓十二经脉之外，别有经络。阳络之走于阴，阴络之走于阳，与经脉缪处而各走其道，即缪刺篇之所谓大络者左注右，右注左，与经相干而布于四末，不入于经俞与经脉缪处者是也。玉版论之所谓：胃者，水谷血气之海也。海之所行云气者，天下也。胃之所出血气者，经隧也。经隧者，五脏六腑之大络也。盖胃腑所生之血气，其精专者独行于经隧，从手太阴肺脉，而终于足厥阴肝经，此荣血之循行于十二经脉之中，一脉流通环转不息者也。其血气之四布于皮肤者，从脏腑之别络而出，虽与经相干，与经并行，而各走其道，出于孙络，散于皮肤。故手太阴之经别曰列缺，手少阴之经别曰通里，足太阳曰飞扬，足少阳曰光明，与手足之井荥俞经合穴不相干也。曰太阴少阴，曰太阳少阳，与脏腑之经脉各缪处也。此胃腑之血气，四布于肤表之阳分者，从大络而出于孙络皮肤，从络脉而阴走于阳，阳走于阴，如江河之外别有江河，江可通于河，河可通于江，与经脉之荣血，一以贯通者不相同也。故手太阴之别名曰列缺，起于腕上分间。分间者，谓手太阴之经脉，与经别之于此间而相分也。并太阴之经者，并太阴之经脉而行也。散入于鱼际，谓入鱼际而散于皮肤，即上文之所谓诸络脉必行绝道，而出入复合于皮中，其会见于外也。实则手锐掌热，气盛于外也；虚则欠(去欠)小便遗数，气虚于内也。盖肤表之血气，由脏腑经隧之所生也。当取之去腕寸半，即列缺穴间。别走阳明者，阴络之从此而别走于阳也。】　　【尚御公曰：此篇病证与缪刺篇之不同。缪刺篇论邪客于皮肤孙络，溜于大络而生奇病，病从外而内也。此篇论本气之虚实，病从内而外也。故曰诸络脉必行绝道而出入。】　　【朱济公曰：如手太阴之列缺，手阳明之偏历，虽非井荥俞经，然以系经脉之穴，盖经别之各走其道，布于四末，与经相干于列缺、通里诸经之间，复别而上行，并经而入掌，散于络脉而合于皮中者也。】　　【张玉师曰：皮部论云，欲知皮部，以经脉为纪。阳明之阳，名曰害蜚，视其上下有浮络者，皆阳明之络也。少阳之阳名曰枢持，少阴之阴名曰枢儒。凡十二经络脉者，皮之部也。是皮部之络脉虽以经脉为纪，并循于十二经脉之部，然从大络而出，别走其道，与经脉缪处，故有害蜚枢持之别名，当于《灵》、《素》二经合参，其义始得。】
　　手少阴之别，名曰通里，去腕一寸半，别而上行，循经入于心中，系舌本，属目系。其实则支膈，虚则不能言。取之掌后一寸，别走太阳也。　　【马莳曰：此言心经之络穴也。通里去腕一寸半，半字衍文，观掌后一寸，可见别而上行，循本经入于心中，系舌本，属目系。其邪气实则隔间若有所支而不畅，正气虚则不能言，盖心主言而经别络舌本也。取之当觅掌后一寸，乃别走太阳小肠经之通里穴，以心与小肠为表里也。针三分，灸三壮。】　　【张志聪曰：按心脉上侠咽，系目系，经别系舌本属目系，盖经别并经而行也。】
　　手心主之别，名曰内关，去腕二寸，出于两筋之间，循经以上系于心包，络心系。实则心痛，虚则为头强。取之两筋间也。　　【马莳曰：此言心包络经之络穴也。夫手厥阴心包络经而谓之手心主者，以其代心经以行事。本经邪客篇云：必者五脏六腑之大主，诸邪之在心者，皆在心之包络。包络者，心主之脉也，皆如手少阴心主之脉行也。其别者名曰内关，去手腕上廉二寸之两筋间，循本经以上系于心包络。如心系间邪气盛而实，则心必痛；正气衰而虚，则头必强。取此穴者，觅之两筋间耳。】　　【张志聪曰：手心主之别络，与经相干于内关之间，去腕二寸，别经脉而出于两筋之内，循经并行，上系于心包络心系。实则心痛，心系与包络之相通也。虚则为头强，盖包络主行血脉，脉气虚故头强也。按十二经别，皆阳走阴而阴走阳。此不曰别走少阳，或简脱也。】
　　手太阳之别，名曰支正，上腕五寸，内注少阴。其别者，上走肘络肩髃。实则节弛肘废，虚则生肬，小者如指痂疥。取之所别也。【肬。音尤。痂，音加。】　　【马莳曰：此言小肠经之络穴也。支正上手腕外廉五寸，内注于手少阴心经，以心与小肠为表里也。其别行者，上走于肘，络手阳明大肠经之肩髃穴。如邪气有余而实，则节弛而肘废；正气不足而虚，则大者为肬，盖赘瘤之类，小者为指间痂疥之类。凡此疾者，取此别穴而已。针三分，灸三壮。】　　【张志聪曰：上腕五寸，乃手太阳经之支正。太阳之经别布于四末，与经相干于支正之间，内注于手少阴之别络。其别行者，上走肘络肩髃。手太阳小肠主液，实则津液留滞，不能淖泽于骨，是以节弛肘废。《三因》曰气虚不行则生肬，小者如指上之痂疥，即皶痤之类，气郁之所生也。】
　　手阳明之别，名曰偏历，去腕三寸，别入太阴。其别者，上循臂乘肩髃，上曲颊遍齿。其别者，入耳合于宗脉。实则龋聋，虚则齿寒痹隔。取之所别也。【龋，丘禹切。】　　【马莳曰：此言大肠经之络穴也。偏历去手腕后三寸，别走入于手太阴肺经。其支别者，上循臂之温溜、下廉、上廉、三里、曲池以乘肩髃，上曲颊，入上齿缝中。又其支别者，入耳合于宗脉也。诸节皆腑合于脏，脏合于腑，此则宗脉是肺经之大脉，犹言大气为宗气也。如邪气有余而实，则为龋而齿痛，为耳聋；正气不足而虚，则止为齿寒，为内痹，为隔塞不便，皆当取此穴以治之耳。】　　【张志聪曰：去腕三寸，乃手阳明经之偏历。手阳明之别络，布于四末，与经相干于偏历之间，而别入于太阴之经别。其别行者，上循臂乘肩髃，上曲颊，遍络于齿。又其别者，入耳中，合于宗脉。实则气滞，上为齿痛耳聋；虚则齿寒，内为痹隔。盖手阳明主行血气于皮肤，以温肌肉，虚则不行于外，故为齿寒而痹闭阻隔也。】　　【尚御公曰：取之别者，谓遍齿入耳之别络，非偏历也。十二络皆同。】
　　手少阳之别，名曰外关，去腕二寸，外绕臂，注胸中。合心主病，实则肘挛，虚则不收。取之所别也。　　【马莳曰：此言三焦经之络穴也。外关去手腕外廉二寸，外绕于臂，注于胸中，以合手厥阴心主之脉，以三焦与心包络为表里也。邪气有余而实，则为肘挛；正气不足而虚，则手不能收，皆取此穴以治之耳。】　　【张志聪曰：去腕二寸，乃手少阳经之外关。少阳之别络，布于四末，与经相干于外关之间，外行繞臂，注胸中，合心主之大络病。实则肘挛，虚则不收，少阳厥阴之主筋也。】
　　足太阳之别名曰飞扬，去踝七寸，别走少阴。实则鼽窒头背痛，虚则鼽衂。取之所别也。　　【马莳曰：此言膀胱经之络穴也。飞扬去足外踝上七寸，别走少阴肾经，以膀胱与肾为表里也。邪气有余而实，则为鼽而窒，为头与背痛；正气不足而虚，则为鼽为衂，皆当取此穴以治之耳。】　　【张志聪曰：踝上七寸，乃足太阳经之飞扬穴。足太阳之别络，与经相干于飞扬之间，不入于经俞，别走于足少阴之络。实则鼽窒背痛，虚则鼽衂，盖别络并经而循于头背也。】
　　足少阳之别，名曰光明，去踝五寸，别走厥阴，下络足跗。实则厥，虚则痿躄，坐不能起。取之所别也。　　【马莳曰：此言胆经之络穴也。光明穴去外踝上五寸，别走足厥阴肝经，以胆与肝为表里也。下络足之跗面，即侠溪、地五会、临泣等处也。邪气有余而实，则气逆而为厥，以肝脉在下也。正气不足而虚，则为痿为躄，虽坐亦不能起，以肝主于筋也。皆取此穴以治之耳。】　　【张志聪曰：踝上五寸，乃足少阳经之光明，少阳之大络，与经相会于光明之间，别走于厥阴之别络，下络足跗。少阳主初阳之气，实则胆气不升而逆于下则为厥，气虚则为痿躄，坐不能起。】
　　足阳明之别，名曰丰隆，去踝八寸，别走太阴；其别者，循胫骨外廉，上络头项，合诸经之气，下络喉嗌。其病气逆则喉痹卒喑，实则狂颠，虚则足不收胫枯。取之所别也。　　【马莳曰：此言胃经之络穴也。丰隆去外踝上八寸，别走足太阴脾经，以胃与脾为表里也。循胫骨外廉之上下巨虚等穴，上至头项而络之，以合于诸经之气，盖胃为五脏六腑之大海也。其头项之下，则络于喉嗌，故胃气一逆，则为喉痹，为卒喑也。邪气有余而实，则为狂颠；正气不足而虚，则足不能收，而胫亦枯槁，皆当取此穴以治之也。】　　【张志聪曰：去足踝八寸，乃足阳明经之丰隆。阳明之别络，与经相会于丰隆之间，而别走于足太阴之别络。其别行者，并经脉而循于胫骨外廉，上络头项十五大络之气血，皆本于胃腑水谷之所生，是以足阳明之络，与诸经之气相合，其病气逆则喉痹卒喑，经别之络于喉嗌也。实则气厥于下而为颠狂，血气虚则足不收胫枯，取之所别也。】
　　足太阴之别，名曰公孙，去本节之后一寸，别走阳明；其别者，入络肠胃。厥气上逆则霍乱，实则肠中切痛，虚则鼓胀。取之所别也。　　【马莳曰：此言脾经之络穴也。公孙去足大指本节后一寸，别走足阳明胃经，以脾与胃为表里也。其别者，入络于肠胃之中。脾气上逆而厥则为挥霍扰乱，邪气有余而实则为肠中切痛，正气不足而虚则为鼓胀，皆取此穴以治之耳。】　　【张志聪曰：去足大指本节之后一寸，乃足太阴之公孙穴。太阴之别络，分布于足，与经相干于公孙之间，而别走于阳明之络，其别行者，入络肠胃。厥气上逆，则为霍乱，气有余而实，则为肠中切痛，不足而虚，则为鼓胀，当取之所别也。】
　　足少阴之别，名曰大锺，当踝后绕跟别走太阳；其别者，并经上走于心包下，外贯腰脊。其病气逆则烦闷，实则闭癃，虚则腰痛。取之所别也。　　【马莳曰：此言肾经之络穴也。大锺穴当内踝后绕跟处，别走足太阳膀胱经，以肾与膀胱为表里也。又其别者，并本经脉气，以上走于手厥阴心包络经之下，而外则贯于腰脊间，其病气逆则为烦心，邪气有余而实，则为闭癃，以肾通窍于二便也。正气不足而虚，则为腰痛，皆取此穴以治之耳。】　　【张志聪曰：当踝后繞跟处，乃足少阴经之大锺。少阴之别络，与经相会于大锺之间，而别走于太阳；其别行者，并经而行，上走于心包络之下，外贯腰脊。其病气逆则烦闷，水气上乘于心也。实则闭癃，别走太阳，而膀胱之气不化也。虚则腰痛，腰者肾之腑也，按手少阳三焦手厥阴包络之气，皆本于肾脏之所生，故并经上走于心包下。盖包络之气，生于肾脏，注于络中，并经而上也。】
　　足厥阴之别，名曰蠡沟，去内踝五寸，别走少阳；其别者，经胫上睾结于茎。其病气逆则睾肿卒疝，实则挺长，虚则暴痒。取之所别也。　　【马莳曰：此言肝经之络穴也。蠡沟去内踝上五寸陷中，别走足少阳胆经，以肝与胆为表里也。经于足胫以上于睾丸结于茎垂，其病气逆则睾丸肿胀而卒成疝气，邪气有余而实，则睾为挺长，正气不足而虚，则为暴痒，皆当取此穴以治之也。】　　【张志聪曰：去内踝五寸，乃厥阴经之蠡沟。厥阴之别络，分布于足，与经相干于蠡沟之间，而别走于少阳之络，胫足胻睪。睾丸，即阴子也。茎，阴茎，乃前之宗筋。挺，即阴茎也。取之所别者，取别走少阳之络，所谓阳取阴而阴取阳，左取右而右取左也。】
　　任脉之别，名曰尾翳，下鸠尾散于腹。实则腹皮痛，虚则痒搔。取之所别也。　　【马莳曰：此言任脉经之络穴也。从尾翳下于鸠尾，散于腹中。邪气有余而实，则腹皮必痛；正气不足而虚，则痒而搔之，皆当取此穴以治之耳。】　　【张志聪曰：按任脉起于中极之下，以上毛际，循腹里，上关元，至咽喉，上颐循面入目。所谓尾翳者，即鸠尾之上，盖任脉之别络，出于下极，并经而上，复下于鸠尾，以散于腹络。气实则腹皮急，虚则痒搔，当取之所别络也。】
　　督脉之别，名曰长强，挟脊上项散头上，下当肩胛左右，别走太阳，入贯膂。实则脊强，虚则头重，高摇之，挟脊之有过者。取之所别也。　　【马莳曰：此言督脉经之有络穴也。长强挟脊上项，散于头上，下则当于肩胛之左右。其别者则走于足太阳膀胱经，以入贯于膂筋之间。邪气有余而实，则脊必强；正气不足而虚，则头必重，且头重难支，必从高而摇之。此皆挟脊之有病所致也，皆当取此穴以治之耳。长强在脊骶骨端。】　　【张志聪曰：按督脉起于少腹，以下骨中央，女子入系庭孔。其孔，溺孔之端也。其络循阴器合篡间，繞篡后，别绕臀至少阴，与巨阳中络者合，少阴上股内后廉，贯脊属肾，与太阳起于目内眦上额交巅，上入络脑，还出别下项，循肩膊内，侠脊抵腰中，下循膂络肾，其男子循茎下至篡，与女子等；其少腹直上者，贯齐中央，上贯心入喉，上颐环唇，上系两目之下中央。盖督脉总督一身之阳，应天道之繞地环转，是以下行而上者，循茎至篡，从少腹贯齐中央，入喉上颐，环唇系目；其上行而下者，起于目内眦，上额交巅，下项侠脊，抵腰中，而环转于周身之前后也。其督脉之别络，出于长强之分，侠脊上行散于头上，是督脉之行于脊膂者，从头项而下行，别络之从下而上行于头项也。虚实者，本气之虚实。有过者，有过之脉，邪气之所客也。　尚御公曰：以有过之脉，总结于督脉之后，盖申明虚实者，乃本气之虚实，非邪气也。　朱永年曰：按任督之大络，与经脉交相逆顺而行，当知十二别络，虽循经并行，亦往来逆顺者也。】
　　脾之大络，名曰大包，出渊液下三寸，布胸胁。实则身尽痛，虚则百节尽皆纵。此脉若罗络之血者，皆取之脾之大络脉也。　　【马莳曰：此言脾经又有大络穴也。脾固有公孙穴为络，又有大络名曰大包，出足少阳胆经渊液下之三寸，布于胸胁之中。邪气有余而实，则一身尽痛；正气不足而虚，则百节尽皆纵弛。此脉若罗纹之络，其络中必有血，皆当取此穴以治之耳。渊液：腋下三寸宛宛中，举臂取之。】　　【张志聪曰：大包乃脾经之穴名，在足少阳胆经渊液之下三寸。脾之大络，循脾经之大包，而四布于胸胁。实则身尽痛，虚则百节尽皆纵。罗络之血者，谓大络之血气，散于周身之孙络皮肤，若罗纹之纵横而络于身也。夫脾之有大络者，脾主为胃行其津液，灌溉于五脏四旁，从大络而布于周身，是以病则一身尽痛，百节皆纵。而血络之若罗纹，以络于周身足太阴之大络者，止并经而行，散血气于本经之部分，是以足太阴脾脏之有二络也。如曰脾足太阴之脉，兼是动所生而言也。曰足太阴之大络，曰脾之大络，分脾脏经气而言也。】
　　凡此十五络者，实则必见，虚则必下。视之不见，求之上下。人经不同，络脉异所别也。　　【马莳曰：此结言取络穴之有法也。凡此十五络者，邪气实则其脉必见，正气虚则其脉陷下。若陷下而视之不见，则求之上下诸穴，即其不陷下者，而知此穴之为陷也。盖人之经脉不见有十二经之分，故络脉之异而别行者，亦有十五络耳。夫以十二经而谓之十五络者，以督任有二，脾有大包，故谓之十五也。按此篇以督之长强，任之尾翳为十五络，《难经》以阳蹺阴蹺之络为十五络，殊不知督脉所以统诸阳，任脉所以统诸阴，还以《灵枢》为的也。】　　【张志聪曰：凡此十五大络之血气，充实则外溢于孙络皮肤，故实则必见，虚则下陷于内之大络，故视之不见也。求之上下者，谓络脉之相交于上下阴阳之间，病在上者求之下，病在下者求之上，病在阴者取之阳，病在阳者取之阴也。夫十五大络，虽与经相干而布于四末，其气无常处，不入于经俞，与经脉缪处，故与人之经脉不同而络脉异所别也。】　　【尚御公曰：经脉有经脉之络脉，经别有经别之络脉，故曰络脉异所别也。】古今图书集成医部全录卷五十四

　　　经别篇第十一

　　黄帝问于岐伯曰：余闻人之合于天道也，内有五脏，以应五音、五色、五时、五味、五位也；外有六腑，以应六律。六律建阴阳诸经，而合之十二月、十二辰、十二节、十二经水、十二时、十二经脉者，此五脏六腑之所以应天道。夫十二经脉者，人之所以生，病之所以成，人之所以治，病之所以起。学之所始，工之所止也。粗之所易，上之所难也。请问其离合出入奈何？岐伯稽首再拜曰：明乎哉问也！此粗之所过，上之所息也。请卒言之！　　【马莳曰：此帝问十二经之离合出入，而伯欲尽言之也。】　　【张志聪曰：此论十二经脉，十五大络之外，而又有经别也。五位，五方之定位。六律建阴阳者，建立六阴六阳以合诸经。诸经者，十二经脉，十二大络，十二经别也。六律分立阴阳，是以合天之十二月、十二节、十二时，合地之十二经水，人之十二经脉，此五脏六腑之所以应天道也。夫六脏脉属脏络腑，六腑脉属腑络脏，此荣血之流行于十二经脉之中，然经脉之外又有大络，大络之外又有经别，是以粗工为易而上工之所难也。离合者，谓三阳之经别离本经而合于三阴，三阴之经别离本经而合于三阳，此即缪刺篇所当巨刺之经，左盛则右病，右盛则左病，如此者必巨刺之，必中其经，非络脉也。按上章之所谓别者，言十二经脉之外，而有别络；此章之所谓别者，言十二经脉之外，而又有别经。此人之所以生此阴阳血气，病之所以成是动所生，及大络之奇病，经别之移易，治之所以分皮刺、经刺、缪刺、巨刺也。所生之经络多岐，所成之病证各别，所治之刺法不同，故上工之所难也。　尚御公曰：五脏为阴，六腑为阳。阳者，天气也，主外；阴者，地气也，主内。本篇以六腑应六律，以合阴阳诸经，盖五脏内合六腑，六腑外合十二经脉，故曰五脏六腑之所以应天道。】　　【朱永年曰：五运行论云：在脏为肝，在体为筋。在脏为肺，在体为皮。是五脏之外合于皮肉筋骨也。本脏篇曰：肺合大肠，大肠者皮其应。心合小肠，小肠者脉其应。是五脏内合六腑，六腑外合于皮肉筋骨也。盖五脏六腑，雌雄相合，离合之道，通变无穷。】　　【高士宗曰：人虽本天地所生，而统归于天道。】
　　足太阳之正，别入于腘中。其一道下尻五寸，别入于肛，属于膀胱，散之肾，循膂当心入散；直者从膂上出于项，复属于太阳，此为一经也。足少阴之正，至腘中，别走太阳而合，上至肾，当十四顀，出属带脉；直者系舌本，复出于项，合于太阳，此为一合。成以诸阴之别，皆为正也。【顀，椎同。】　　【马莳曰：此言膀胱与肾经之为一合也。足太阳膀胱经，自有正经之脉，支别入于腘中央之委中穴。其一道下尻五寸，计承扶穴之处也。别络之脉，入于肛门，内属于膀胱，循脊膂当心而入散之。直者从膂即中膂内俞、膀胱俞等穴，以上出于项后，至前睛明穴，乃属于足太阳经，此为一经。足少阴肾经之正，由涌泉至内踝下，至于腘中，别走足太阳膀胱经，而合上至肾，当十四椎旁，有肾俞穴，出连带脉。直行者，上系舌本，复出于项，合于足太阳膀胱经，此与膀胱经为一合也。有阳经必有阴经，成以诸阴经之别，皆为正经之合耳。】　　【张志聪曰：此足太阳与足少阴为一合也。正者，谓经脉之外，别有正经，非支络也。足太阳之正，从经脉而别入于腘中。其一道者，经别之又分两岐也。肛乃大肠之魄门，别入于肛者，别从肛门而入属于膀胱，散之肾，复循脊膂上行当心而散。其直行者，从背膂上出于项，复属于太阳之经脉，此为一经别也。盖从经而别行，复属于太阳经脉，故名经别，谓经脉之别经也。足少阴之正，至腘中别走于太阳之部分，而与太阳之正相合，上行至肾，当脊之十四椎处，外出而属于带脉。其直行者，从肾上系舌本，复出于项，与太阳上出于项之经正，相合于项间，以为一合也。阴阳离合论曰：阳予之正，阴为之主。少阴之上，名曰太阳；太阴之前，名曰阳明；厥阴之表，名曰少阳。谓阳乃阴予之正而阴为之主，阳本于阴之所生，故曰成以诸阴之别。谓三阳之经，正合于三阴，以成手足三阴之经别，此三阳仍归于三阴之正，故曰皆为正也。是以三阳之别，外合于三阴之经，而内合于五脏三阴之别，止合三阳之经而不合于六腑也。　尚御公曰：按十二经脉之荣气流行，六阴脉属脏络腑，六阳脉属腑络脏。本篇三阴之经别，上至肾属心走肺，而皆不络于六腑。又如足太阳之脉，循膂络肾；膀胱之经别，则别入于肛，属膀胱，散之肾。足少阴肾脉，贯脊属肾络膀胱；其经别至腘中，别走太阳而上至肾，又出属带脉，而复出于项。手少阴心脉，起于心中，出络心系，下膈络小肠；其经别入于渊液两筋之间，属于心手厥阴。心包络之脉，起于胸中，出属心包下膈，历络三焦；而经别下渊液三寸，入胸中，别属三焦。手太阴肺脉，起于中焦，下络大肠，还循胃口，上隔属肺；其经别入渊液少阴之前，入走肺，散之太阳。此经脉与经别，出入不同，各走其道，而马氏以正为正经，宜与经脉篇之直行者相合，别者为络，宜与经脉篇之支者、别者相合。噫！经脉血气之生始出入，头绪纷纭，不易疏也。】
　　足少阳之正，绕髀入毛际，合于厥阴；别者入季胁之间，循胸里属胆，散之上肝，贯心以上挟咽，出颐颔中，散于面，系目系，合少阳于外眦也。足厥阴之正，别跗上，上至毛际，合于少阳，与别俱行。此为二合也。　　【马莳曰：此言肝与胆经为一合也。足少阳胆经之正脉，循胁里出气街，入髀厌中，繞毛际，合于足厥阴肝经。其别者入季胁之间，循胸里属胆，散之上肝，贯心侠咽，出颐颔中，抵(出页)下加颊车，散于面，系目系，合足少阳于目之外眦也。足厥阴之正别足跗上，上至毛际，合于足少阳胆经。以二经相为表里，与胆经之别脉俱行，此肝胆之为一合，即上节而次第之，故曰二合。下仿此。】　　【张志聪曰：按足少阳之脉，起于目锐眦，循头面而下行于足跗，少阳之别，繞髀上行至目锐眦，而合于少阳之经，是经脉与经别，交相逆顺而行也。足厥阴之正，别行于跗上，上至毛际，而合少阳，与少阳之别合而偕行，此为二合也。　尚御公曰：与阳俱行，谓三阴之别，合于三阳之别俱行，而阳别成诸阴之别矣，故曰，成以诸阴之别。】
　　足阳明之正，上至髀，入于腹里属胃，散之脾，上通于心，上循咽出于口，上额颅，还系目系，合于阳明也。足太阴之正，上至髀，合于阳明，与别俱行，上结于咽，贯舌中。此为三合也。　　【马莳曰：此言胃与脾经为一合也。前篇论胃经脉气之行，起于鼻之迎香穴，而下至厉兑。此节所论，则自下井荥俞经合而上行也。故言足阳明之正，由足次指上足跗，循胻外廉，入膝膑，抵伏兔，以上髀关，至气冲，入腹里，属胃络脾，上通于心，入缺盆，上循喉咙，出于口，上额颅，还系目系，合于足阳明之经隧也。足太阴脾经，与胃经为表里，亦上至髀关，合于足阳明胃经，与胃之别穴丰隆偕行，上结于咽，连舌本，散舌中，此胃与脾为第三合也。】　　【张志聪曰：股内为髀，伏兔后为髀关。足阳明之正，从足跗而上至髀，从腹胸而上头面，合手阳明之经脉于目下承泣四白间，盖亦与经脉相逆顺而行也。足太阴之正，别经脉而走阳明之髀分，与阳明之正相合而偕行，上结于喉，贯舌中，此为三合也。】
　　手太阳之正，指地，列于肩解，入腋走心，系小肠也。手少阴之正，别入于渊液两筋之间，属于心，上走喉咙，出于面，合目内眦。此为四合也。　　【马莳曰：此言小肠与心经为一合也。手太阳小肠经之正脉，起于手小指之端，循手外侧上腕，出踝中直上，循臂骨下廉，出肘内侧两骨之间，上循臑外后廉，出肩解，绕肩胛，交肩上，故别于肩解，入缺盆，络心，循咽下鬲抵胃，属小肠，故入腋走心系小肠也。其曰指地者，以其脉之自上而下行也。手少阴心经之正脉，与小肠为表里也，起于心中，出属心系，下鬲络小肠，其直者，从心系却上肺，别入于腋下之渊液穴，属于心，上走喉咙，出于面，合目内眦。此为四合也。】　　【张志聪曰：阴阳系日月论曰，天为阳，地为阴；日为阳，月为阴。其合于人也，腰以上为天，腰以下为地。足之十二经脉，以应十二月，月生于水，故在下者为阴。手之十指，以应十日，日主火，故在上者为阳。手太阳之正指地者，谓手之太阳，下合于足太阳也。盖在脏腑十二经脉，有手足之分，论阴阳二气，止有三阴三阳，而无分手与足矣。故六腑皆出于足之三阳，上合于手也。手少阴之正，上出于面，亦与足太阳相合于目内眦之睛明，水火上下之相交也。夫手太阳少阴，皆属于火，天一生水，地二生火，火上水下，阴阳互交，故手太阳指地，而下交于足，手少阴上行，而合于膀胱之经。论天地水火有上下之相交，归于先天，合为一气，故人之脏腑经脉，所以应天道也。】
　　手少阳之正，指天，别于巅，入缺盆，下走三焦，散于胸中也。手心主之正，别下渊液三寸，入胸中，别属三焦，出循喉咙，出耳后，合少阳完骨之下。此为五合也。　　【马莳曰：此言手三焦与心包络之为一合也。手少阳三焦经之正脉，起于手四指之端，循手表腕上贯肘，循臑外上肩，入缺盆，下于三焦，散于胸中，以其脉上别于巅，故曰指天也。手厥阴心包络经，乃手心主之脉也，别于腋下之天池穴，入胸中历络三焦，出循喉咙，出耳后，合于少阳完骨之下，此为五合也。天池：去乳后一寸，着胁直腋厥肋间，乃本经穴也。】　　【张志聪曰：少阳，初阳也，从阴而生，自下而上，故曰指天也。指地者，谓手合于足；指天者，谓足合于手也。盖分手足于二经，则为六合，论阴阳之气止三合矣。巅乃督脉之会，督脉应天道之环转一周，故从巅而别，下入缺盆，走三焦而散于胸中也。渊液：胆经穴，在腋下三寸。手心主之正，别经脉而下行于渊液之分，下渊液三寸，以入胸中，别属三焦，出循喉咙，上出耳后，合少阳经别于完骨之下。此为五合也。】
　　手阳明之正，从手循膺乳，别于肩髃，入柱骨，下走大肠，属于肺，上循喉咙，入缺盆，合于阳明也。手太阴之正，别入渊液少阴之前，入走肺，散之太阳，上出缺盆，循喉咙，复合阳明。此六合也。
　　【马莳曰：此言大肠与肺经为一合也。手阳明大肠经之正脉，起于大指次指之端，出合谷两骨之间，循臂入肘，循臑上肩，别循髃骨之前廉，上出柱骨，下入缺盆，络肺下鬲，属大肠，与肺为表里，上循喉咙，出缺盆，合于手阳明之经隧也。手太阴肺经之正脉，别于心包络经之渊液穴少阴心经之前，入走于肺，相合散之本经太阳之脉，上出缺盆，循喉咙，复合于阳明。此其为六合也。按比各经皆名曰正，则正者正经也，宜与经脉篇其直行者相合；别者络也，宜与经脉篇其支者其别者相合。今此篇之所谓正，较之经脉篇甚略，且非尽出正行之经，是其意之所重者在合，而于经脉之行，不必及其详耳。】
　　【张志聪曰：手阳明之正，从手之经脉，循膺乳间，而别行上于肩髃，入柱骨，下走大肠，属于肺，复上循喉咙，出缺盆，而与手阳明经脉相合也。手太阴之正，别经脉于天府云门之际，入渊液之分，行太阴之前，入走肺于当心处，散之太阳，复上出缺盆，循喉咙，与少阳之正相合，此为六合也。夫阴阳六合，始于足太阳，而终于手太阴，复散之太阳，盖亦周而复始也。】
　　　经水篇第十二
　　【马莳曰：内论十二经脉合于十二经水，故名篇。】
　　黄帝问于岐伯曰：经脉十二者，外合于十二经水，而内属于五脏六腑。夫十二经水者，其有大小深浅广狭远近各不同，五脏六腑之高下小大，受谷之多少亦不等，相应奈何？夫经水者，受水而行之。五脏者，合神气魂魄而藏之。六腑者，受谷而行之，受气而扬之。经脉者，受血而荣之。合而以治，奈何？刺之浅深，灸之壮数，可得闻乎？岐伯答曰：善哉问也！天至高不可度，地至广不可量，此之谓也。且夫人生于天地之间，六合之内，此天之高地之广也，非人力之所能度量而至也。若夫八尺之士，皮肉在此，外可度量切循而得之，其死可解剖而视之。其脏之坚脆，腑之大小，谷之多少，脉之长短，血之清浊，气之多少，十二经之多血少气，与其少血多气，与其皆多血气，与其皆少血气，皆有大数。其治以针艾，各调其经气，固其常有合乎？　　【马莳曰：此言十二经合十二水，而刺灸之数亦相合也。帝问人与天地本相参也，天地有十二经水，人身有十二经脉，十二经水者，有大小深浅远近广狭之异，十二经脉者，有高下小大受谷多少之殊，其相应者必有故也。且是五脏者，所以藏精神魂魄者也，故曰合神气魂魄而藏之。六腑者，所以化水谷而行津液者也，故曰，受五谷而行化之。又受谷所化精微之气，而扬之于脏腑者也。中焦并胃中，出上焦之后，此所受气者；泌糟粕，蒸津液，化其精微，上注于肺脉，乃化而为血以奉生身，故曰，经脉者，受血而荣之。今以脏腑经脉，而合之于十二经脉，以治其病，刺有浅深，灸有多寡，无不吻合，此其故又何也？伯言天地难以度量，人身犹可剖视，脏之坚脆，腑之大小，谷之多寡，脉之长短，血之清浊，十二经之气血多少，皆有大数，其治以针艾浅深多寡，宜其尽与十二经水相合也。此即下文刺阳明深六分等义。】　　【张志聪曰：此篇以十二经脉，内属于五脏六腑，外合于十二经水，经水有大小浅深广狭远近之不同，脏腑有高下大小受谷多少之不等，五脏主藏五脏之神志，六腑主行水谷之精气，经脉受荣血以荣行，帝问可以合一而为灸刺之治法乎？伯曰：天之高，地之广，不可度量者也。人生于天地六合之内，亦犹此天之高，地之广，非人力之所能度量。若夫有形之皮肉筋骨，外可度量切循，内可解剖而视。其于脏之坚脆，腑之大小，谷之多少，脉之长短，血之清浊，气之多少，十二经之多血少气，多气少血，血气皆多，血气皆少，皆有大数。大数者，即本脏篇之五脏坚脆，肠胃篇腑之大小，绝谷篇谷之多少，脉度篇脉之长短，根结篇布衣大人之血气，九针篇之多血少气，多气少血，皆有数推之。其治以针艾，调其经气，固其常有合于数者，即下文之六分五分，十呼七呼，以至于二呼一呼，此手足阴阳皆有合于数也。按前二章论十二经脉应天之六气，五脏六腑应五音六律五色五时，此复论脏腑经脉，应地之十二经水，是人合天地之道，而不可度量者也。】
　　黄帝曰：余闻之，快于耳不解于心，愿卒闻之。岐伯答曰：此人之所以参天地而应阴阳也，不可不察。足太阳外合于清水，内属于膀胱而通水道焉。足少阳外合于渭水，内属于胆。足阳明外合于海水，内属于胃。足太阴外合于湖水，内属于脾。足少阴外合于汝水，内属于肾。足厥阴外合于渑水，内属于肝。手太阳外合于淮水，内属于小肠而水道出焉。手少阳外合于漯水，内属于三焦。手阳明外合于江水，内属于大肠。手太阴外合于河水，内属于肺。手少阴外合于济水，内属于心。手心主外合于漳水，内属于心包。凡此五脏六腑十二经水者，外有源泉而内有所禀，此皆内外相贯，如环无端，人经亦然。故天为阳，地为阴。腰以上为天，腰以下为地。故海以北者为阴，湖以北者为阴中之阴；漳以南者为阳，河以北至漳者为阳中之阴，漯以南至江者为阳中之太阳。此一隅之阴阳也。所以人与天地相参也。【渑，音免。漯，通合切。以，俱同已。】　　【马莳曰：此承上文而言十二经脉，合十二经水之数也。伯以人身脏腑而合十二经水者，盖天位乎上为阳，地位乎下为阴，而人之腰以上象天，腰以下象地，故经水以东西南北而分阴阳及阴阳中之阴阳，则人之脏腑，亦以东西南北而合十二经水也。所谓人与天地相参固如此。】　　【张志聪曰：夫三阴三阳，合天之六气，手足经脉，应地之经水。十二经脉外合于六气，内属于脏腑，是以手足之三阴三阳，外合于十二经水，而经水又内属于脏腑，此人之所以参天地而应阴阳也。清水乃黄河合淮处，分流为清河，肺属天而主气，膀胱为津液之腑，受气化而出，六腑皆浊，而膀胱之水独清，故足太阳外合于清水，内属于膀胱而通水道焉。渭水出于雍州，合泾、汭、漆、沮、沔水，而渭水独清，诸阳皆浊，而胆为中精之腑，独受其清，故足少阳外合于渭水，内属于胆。海水汪洋于地之外，而地居海之中，阳明居中土，为万物之所归，又为水谷之海，故足阳明外合于海水而内属于胃。湖水有五湖，即洞庭、彭泽、震泽之类，脾位中央，而灌溉于四旁，故足太阴外合于湖水，而内属于脾。汝水发源于河南天息山，河南居天地之中。夫天居地上见者一百八十二度半强，地下亦然，北极出地上三十六度，南极入地下亦三十六度，而嵩正当天之中极，盖天气包于地之外，又从中而通贯于地中，故名天息。肾主天一之水，而为生气之原，上应于喉，以司呼吸，故足少阴外合于汝水而内属于肾。渑水出于青州之临淄，而西入于淮，天下之水，皆从东去，渑水自东而来，故应足厥阴东方之肝木。淮水自海水而入于淮泗，小肠受盛胃之水液，而济泌于膀胱，故手太阳外合于淮水，内属于小肠。漯济乃西北之大水，漯合济而入于兖豫诸州，少阳为君主之相，阴阳相合，故手少阳合于漯水，而内属于三焦。江水自西蜀岷山发源，曲折万里，而东入于海，大肠传道水谷，济泌别汁，回肠十六折，而渗入膀胱，故手阳明外合于江水，内属于大肠。黄河源发于星宿海，自干位而来，千里一曲，故曰黄河之水天上来，肺属干金而主天，为水之生源，故手太阴外合于河水，而内属于肺。济水发源于王屋山，截河而流，水不混其清，故名曰清济，潜流屡绝，状虽微而独尊，故居四渎之一，心为君主之官而独尊，故手少阴外合济水，内属于心。漳水有二：一出于上党沾县大黾谷，名为清漳；一出上党长子县鹿谷山，名为浊漳。二漳异源，而下流相合。夫血者神气，阴中之清，心所主也，合厥阴包络而流行于经脉之中，犹二水之合流，故手心主外合于漳水，内属于心包。此人之所以参天地而应阴阳也。愚按：膀胱为水腑，主受藏津液，津液乃随三焦出气，以温肌肉，三焦下俞出于委阳，并太阳之正，入络膀胱，约下焦，是中焦所生之津液，即随中焦之气而出，膀胱所藏之津液，即随下焦之气而出，运行于肤表以温肌肉，充皮肤，故示从容论曰：怯然少气者，是水道不行，形气消索也。曰通水道者，谓水道之上通于天，非独下出之溲便也。若夫泉在地之下，地居天之中，水随天气上下环转于地之外，而复通贯于地中，故曰，外有源泉，而内有所禀。盖地禀在泉之水而以外为十二经水之源流，内外相贯，如环无端，而人亦应之。水热穴论曰：肾者，至阴也。至阴者，盛水也。肺者，太阴也。少阴者，冬脉也。故其本在肾，其末在肺，皆积水也。是肾脏之精水，膀胱之津水，皆随肺主之气，而运行于肤表，故腰以上为天，腰以下为地，天地上下之皆有水也。海以北者，谓胃居中央，以中胃之下为阴，肝肾之所居也。湖以北者，乃脾土所居之分，故为阴中之阴，脾为阴中之至阴也。漳以南者为阳，乃心主包络之上，心肺之所居也。盖以上为天为阳为南，下为地为阴为北也。河以北至漳者，谓从上焦而后行于背也。漯以南至江者，谓从中焦而前行于腹也。此以人之面南而背北也。盖人生于天地之间，六合之内，以此身一隅之阴阳，应天地之上下四旁，所与天地参也。】
　　黄帝曰：夫经水之应经脉也，其远近浅深，水血之多少各不同，合而以刺之奈何？岐伯答曰：足阳明，五脏六腑之海也，其脉大血多，气盛热壮，刺此者不深勿散，不留不泻也。足阳明刺深六分，留十呼。足太阳深五分，留七呼。足少阳深四分，留五呼。足太阴深三分，留四呼。足少阴深二分，留三呼。足厥阴深一分，留二呼。手之阴阳，其受气之道近，其气之来疾，其刺深者，皆无过二分，其留皆无过一呼，其少长大小肥瘦，以心撩之，命曰法天之常。灸之亦然。灸而过此者，得恶火则骨枯脉濇。刺而过此者，则脱气。【撩，音聊。】
　　【马莳曰：此言灸刺有多少之数也。足阳明胃经多气多血，其脉大，其热壮，刺之者必深六分，留十呼。凡泻者必先吸入针，又吸转针，候呼出针。凡补者必先呼入针，又呼转针，又吸出针。后世令病人咳嗽以代呼，口中收气以代吸，气有出入，亦与呼吸相同。今曰深六分，则入之至深者也；曰留十呼，是言泻法有十呼之久。盖入针必吸，转针必吸，至十呼出针，但补法不言吸数，以理论之，其吸与呼同数也。后世凡《针灸聚英》等书，言吸若干者，皆言补法，先呼后吸；呼若干者，皆言泻法，先吸后呼。故针赋有云：补者先呼后吸，泻者先吸后呼，正此义也。足太阳膀胱经，多血少气，故刺之者深五分，较足阳明减一分也；泻之者留七呼，则呼后出针，其呼数较足阳明减三呼矣。足少阳胆经，少血多气，刺之者，止深四分，较足太阳减一分也；泻之者留五呼，则呼后出针，其呼数较足太阳亦减二呼矣。此乃足三阳经之针数也。足太阴脾经，多气少血，止深三分，较足少阳减一分也；留四呼，则又减一呼矣。足少阴肾经，少血多气，止深二分，较足太阴减一分也；留三呼，则又减一呼矣。足厥阴肝经，多血少气，止深一分，较足少阴减一分也；留二呼，则又减一呼矣。此乃足三阴经之刺数也。大凡手之阴阳六经，与足经同而针法异，正以手之六经，在上近于肺，故肺受胃之谷气而行诸经，诸经受肺之大气而行各经，其受气之道近，故其气之来也甚疾，所以刺之者，皆无过二分，其留之者，皆无过一呼也。凡人之少长大小肥瘦，皆当以心料之，命曰法天之常道也。其灸数之多寡亦然。若灸之而过此数者，则非善火，乃恶火也，其骨当枯，其脉当濇。刺之而过此数者，其气当脱矣。】　　【张志聪曰：此论灸刺之法，以手足之阴阳，气血之多少，合经水之浅深，以应天之常数。夫数出河图，始于一而终于十。二乃阴之始，十乃阴之终。海水者，至阴也，故从阳明以至于厥阴。厥阴者，两阴交尽，阴极而阳生也。天一生水，地六成之，从六分而至一分者，法天之常也。腰以上为天，故手之阴阳，受气之道近，其气之来疾，故宜浅刺而疾出也。终始篇曰：刺肥人者，以秋冬之齐；刺瘦人者，以春夏之齐。是以少长大小肥瘦，以心撩之，量其浅深疾徐，所以发天时之常也。灸法亦然。若灸而过此法，命曰恶火，则骨为之枯，脉为之濇。刺而过此法，则脱气矣。】
　　黄帝曰：夫经脉之小大，血之多少，肤之厚薄，肉之坚脆，及腘之大小，可为度量乎？岐伯答曰：其可为度量者，取其中度也。不甚脱肉，而血气不衰也。若夫度之人，痟瘦而形肉脱者，恶可以度量刺乎？审切循扪按，视其寒温盛衰而调之，是谓因适而为之真也。【度，去声。量，龙张切。】　　【马莳曰：此言人之肉不脱，血气不衰者，可以度量而针灸之。反此者，则不可度量，而止可调治也。】　　【尚御公曰：夫天阙西北，地陷东南，至高之地，冬气常在，至下之地，秋气常在，而人亦应之。是以五方之民，有疏理致理，肥脂瘦痟之不同，故可为度量者，取其中度也。中度者，即瘦而不甚脱肉，虽弱而血气不衰，是谓适其中而为度之正也。】　　【莫云从曰：上节法天之常，此因地之理，以适人之厚薄坚脆，所以人与天地参也。】
　　　经筋篇第十三
　　【马莳曰：经皆有筋，筋皆有病，各有治法，故名篇。】
　　足太阳之筋，起于足小指，上结于踝，邪上结于膝；其下循足外侧，结于踵，上循跟，结于腘；其别者，结于踹外上腘中内廉，与腘中并上结于臀，上挟脊上项；其支者，别入结于舌本；其直者，结于枕骨，上头下颜结于鼻；其支者，为目上网，下结于頄；其支者，从腋后外廉结于肩髃；其支者，入腋下上出缺盆，上结于完骨；其支者，出缺盆，邪上出于頄。其病小指支跟肿痛，腘挛，脊反折，项筋急，肩不举，腋支缺盆中纽痛，不可左右摇。治在燔针劫刺，以之为数，以痛为输，名曰仲春痹也。【頄，音仇。髃，音偶。网，当作纲。】　　【马莳曰：此详言膀胱经之筋，其病为仲春痹，而刺之有法也。足太阳之筋，起于足小指外侧之至阴穴，由通谷、束骨、京骨、金门、申脉，结于踵跟之仆参、昆仑，又上循跟出于外踝，由附阳、飞扬、承山、承筋、合阳，结于腘中央之委中穴。其别者，从飞扬络穴，与腘中相并而行委阳、浮郄、殷门等穴，以上结于臀，上会阳，下中次上四髎、白环俞，直至大椎，计二十一穴，开中行一寸五分，挟脊上于项之天柱、玉枕等穴。其直者，则结于玉枕之下枕骨上，由是而上至于头以前，下于颜，结于鼻。又其支者，自睛明为目上纲，下结于目下之頄。又其支者，从腋后外廉，结于手阳明经之肩髃。又其支者，入于腋下，上出于缺盆，上结于完骨。又其支者，出于缺盆，斜上出于目下之頄。及其为病，则足小指支跟，当为肿为痛，为腘中筋挛，为脊中反折，为项筋急，为肩不举，为腋支缺盆中痛，不可左右摇。治之者，当以燔针劫刺之，刺之而已。知则准其刺之之数，其所取之俞穴，即痛处是也。此证当发于二月之时，故名之曰仲春痹也。】　　【张志聪曰：此篇论手足之筋，亦如经脉之起于指井，而经络于形身之上下，以应天之四时六气十二辰十二月，盖亦秉三阴三阳之气所生也。足太阳之筋，起于足小指之至阴穴间，循踝膝腨腘以上臀至项，结于脑后枕骨而上头至前，复下于颜，结于鼻而为目上之纲维，此皆循脉而上经于头。其支者亦如经脉之支别，从经筋而旁络也。故其病为小指肿痛，腘挛，脊反折，项筋急，经筋之为病也。肩不举，腋支缺盆中纽痛，不可左右摇，支筋之为病也。燔针，烧针也。劫刺者，如劫夺之势，刺之即去，无迎随出入之法。知者，血气和而知其伸舒也。以痛为俞者，随其痛处而即为所取之俞穴也。夫在外者皮肤为阳，筋骨为阴。病在阴者名曰痹。痹者，血气留闭而为痛也。卯者二月，主左足之太阳，故为仲春之痹。盖手足阴阳之筋，应天之四时，岁之十二月，故其为病亦应时而生，非由外感也。】
　　足少阳之筋，起于小指次指，上结外踝，上循胫外廉，结于膝外廉；其支者，别起外辅骨，上走髀，前者结于伏兔之上，后者结于尻；其直者，上乘(月少)季胁上，走腋前廉，系于膺乳，结于缺盆；直者，上出腋贯缺盆，出太阳之前，循耳后，上额角，交巅上，下走颔，上结于頄；支者，结于目眦为外维。其病小指次指支转筋，引膝外转筋，膝不可屈伸，腘筋急，前引髀，后引尻，即上乘(月少)季胁痛，上引缺盆膺乳，颈维筋急，从左之右，右目不开，上过右角，并蹺脉而行，左络于右，故伤左角，右足不用，命曰维筋相交。治在燔针劫刺，以知为数，以痛为输，名曰孟春痹也。　　【马莳曰：此言胆经之筋，其病为孟春痹，而刺之有法也。足少阳之筋，起于足小指之次指，即第四指之窍阴穴，由侠溪、地五会、临泣，结于外踝下之丘墟，上循胫外廉悬锺、阳辅、光明、外丘、阳交，结于膝外廉之阳陵泉。其支者，别起外辅骨，上走于髀，其在前则结于足阳明胃经伏兔之上，其在后则结于督脉经之尻尾上。其直者，上乘(月少)之季胁，上走于腋之前廉，系于膺乳间，上结于缺盆中。又其直者，上出于腋，贯于缺盆，出太阳之前，循耳后，上额角，交巅上，下走于颔，上结于頄。又其支者，结于目眦为外维，如论疾诊尺篇诊目痛，脉从外走内者，少阳病是也。及其为病，则小指之次指，当为转筋，引于膝外转筋，其膝不可屈伸，其腘中之筋甚急，前引于髀，即上走髀前者结于伏兔之上是也；后引于尻，即后者结于尻是也。即上乘(月少)之季胁而痛，上引缺盆、膺乳、颈维之筋皆急，从左以之于右，其右目必不能开，正以甲木在东也。上过右角，并蹺脉而行，左络于右，故伤左角，其右足不能举用者，为左所伤也，命曰维筋相交。治之者当以燔针劫刺之，以知病为刺之数，以痛处为俞穴。此证当发于正月之时，故名之曰孟春痹也。】　　【张志聪曰：足少阳之筋，起于小指次指相交之窍阴井穴，而上循于头目，皆并脉而经于骨也。维筋者，阳维之筋也。阳维之脉，与足少阳之脉，会于肩井、风池、脑空、目窻、承泣、阳白于目之上下。故从左之右，则右目不开。盖春阳之气，从左而右。维筋左右之交维也，左络于右，故伤左角者，病从左而右也。右足不用者，复从上而下也。盖维者为一身之纲维，从左之右，右之左，下而上，上而下，左右上下交维，故命曰维筋相交。此足少阳之筋，交于阳维之筋而为病也。寅者，正月之生阳也，主左足之少阳，故为孟春之痹。】
　　足阳明之筋，起于中三指，结于跗上，邪外上加于辅骨，上结于膝外廉，直上结于髀枢，上循胁属脊；其直者，上循骭，结于膝膝：原本注明缺字，据《太素》卷十三经筋补。；其支者，结于外辅骨，合少阳；其直者，上循伏兔，上结于髀，聚于阴器，上腹而布至缺盆，而结上颈，上挟口合于頄，下结于鼻，上合于太阳。太阳为目上网，阳明为目下网。其支者，从颊结于耳前。其病足中指支胫转筋，脚跳坚，伏兔转筋，髀前肿，溃疝，腹筋急，引缺盆及颊，卒口僻，急者目不合，热则筋纵，目不开，颊筋有寒，则急引颊移口，有热则筋弛纵，缓不胜收，故僻。治之以马膏，膏其急者；以白酒和桂，以涂其缓者。以桑钩钩之，即以生桑炭置之坎中，高下以坐等，以膏熨急颊，且饮美酒，啖美炙食，不饮酒者自强也，为之三拊而已。治在燔针劫刺，以知为数，以痛为输，名曰季春痹也。　　【马莳曰：此言胃经之筋，其病为季春痹而治之有法也。足阳明之筋，起于足之中三指，盖历兑穴起于次指，而其筋则自次指以连三指，结于足跗，上冲阳、解溪等穴，斜外而上加于辅骨下巨虚、条口、上巨虚、三里，上结于膝之外廉三里，以直上结于髀枢，上循胁，属于脊。其直行者，又上循骭，结于膝膝：同注[一]。。其支行者，结于外辅骨，合于足之少阳。其直者，上循本经之伏兔，上结于本经之髀关，而聚于阴器，又上于腹中而布之，以上至于缺盆，复结于上颈，挟于口，合于目下之頄，结頄下之鼻中，其上合于足太阳经，故彼太阳为目之上纲，此阳明为目之下纲。又其支者，从颊结于耳前。及其为病，则足之中指支胫，当为转筋，其脚之筋跳而且坚，其伏兔亦为转筋，其髀前为肿，为溃疝，为腹筋急，上引缺盆及颊，为猝然口歪而僻，其目当不能合也。然热则筋脉纵缓，当不能开也。以缓不能收，故为僻如此。寒则颊筋急引其颊以移其口，治之者，以马膏熬膏，其寒而急者，用白酒和桂末以涂之，其热而缓者，用桑木为钩，钩而架之，即以桑炭置之地坎之中，不拘高卑，而人坐于其上，以坐等之，亦以前膏熨其急颊，且饮美酒，啖美炙肉，虽不善饮，亦自强之。又为之三拊其急颊而止。又用燔针以劫刺之，以知病为刺数，以痛处为输穴。此证当发于三月之时。故名之曰季春痹也。按本经论疾诊尺篇曰：诊目痛赤脉，从上下者太阳病，从下上者阳明病。】　　【张志聪曰：足阳明之筋，起于中三指，乃厉兑之外间，循髀股而上经于颈，结于口鼻耳目之间，其病支胫伏兔转筋，脚跳而坚，经筋之为病也。溃疝腹中急者，聚于阴器，上布于腹也。口僻口移者，筋上挟口也。目不开合者，太阳为目上纲，阳明为目下纲也。太阳寒水主气而为开，故寒则筋急而目不合。阳明燥热主气而为阖，故热则筋纵而目不开。颊筋有寒，则急引颊移口而为僻，有热则筋纵缓不收而为僻，盖左筋急则口僻于左，左筋缓则口僻于右也。马膏者，以马之脂膏熬膏。钩，构也。以桑之钩曲者而钩架之，高下如座之相等，即以生桑炭置之坎中，令坐于上，如左颊筋急而口僻于左者，以白酒和桂以涂其右颊之缓者，以马膏熨左之急颊。主左之缓急更变，即以其法易之。且饮以美酒，啖以炙食，不饮酒者，自强饮之，为之三拊而止，此治口颊喎僻之法也。其转筋溃疝诸证，治在燔针劫刺，以知为数，以痛为输。辰者三月，主左足之阳明，故为季春之痹。夫在足阳明饮以美酒，啖以美食者，诸筋皆由胃腑之津液以濡养，故阳明主润宗筋，宗筋主束骨而利机关也。　尚御公曰：在阳明有寒热之开合，在少阴有阴阳之俯仰，此阳中有阴，阴中有阳，少阴主先天之阴阳，阳明主后天之阴阳也。】
　　足太阴之筋，起于大指之端内侧，上结于内踝；其直者络于膝内辅骨，上循阴股，结于髀，聚于阴器，上腹结于脐，循腹里结于肋，散于胸中，其内者着于脊。其病足大指支，内踝痛，转筋痛，膝内辅骨痛，阴股引髀而痛，阴器纽痛，下引脐两胁痛，引膺中脊内痛。治在燔针劫刺，以知为数，以痛为输，名曰孟秋痹也。【孟秋，当作仲秋。】　　【马莳曰：此详言脾经之筋，其病为孟秋痹，而刺之有法也。足太阴之筋，起于大指之端内侧隐白穴，上结于内踝骨下之商丘。其直行者，络于膝内辅骨之地机、阴陵泉，上循阴股结于髀，而聚于阴器，又上腹结之于脐，循腹里之腹结、大横、腹哀等穴，以结于肋，散之于胸中，其在内者，则着之于脊。及其为病，则足大指内踝痛，其痛乃转筋也。为膝之内辅骨痛，为阴股引髀而痛，为阴器之纽痛，为下引于脐及两胁作痛，为引膺中及脊内痛。治之者以燔针劫刺之，以知病为刺数，以痛处为输穴。此证当发于七月之时，故名之曰孟秋痹也。】　　【张志聪曰：足太阴之筋，起于大指内侧之隐白间，循膝股而上于胸腹，其内者着于脊，其病在筋经之部分而为痛。酉者八月，主左足之太阴，故为仲秋之痹。】
　　足少阴之筋，起于小指之下，并足太阴之筋，邪走内踝之下，结于踵，与太阳之筋合，而上结于内辅之下，并太阴之筋，而上循阴股，结于阴器，循脊内挟膂，上至项，结于枕骨，与足太阳之筋合。其病足下转筋，及所过而结者皆痛，及转筋病在此者，主癎瘈及痉，在外者不能俯，在内者不能仰。故阳病者腰反折不能俯，阴病者不能仰。治在燔针劫刺，以知为数，以痛为输，在内者熨引饮药，此筋折纽纽发数甚者死不治，名曰仲秋痹也。【数甚之数，音朔。仲秋，当作孟秋。】　　【马莳曰：此言肾经之筋，其病为仲秋痹，而刺之有法也。足少阴之筋，起于小指之下涌泉穴，出于内踝下，并足太阴脾经之筋，斜趋内踝之下然谷、太溪，而结于踵之照海、复溜、水泉，又与太阳膀胱之筋合，而上结于内辅骨之下，又并太阴脾之筋，以上循阴股，结于阴器，循脊内挟膂，以上至于项，结于枕骨，又与太阴之筋合。其病当为足下转筋，及所过之处而凡有结者皆痛，及为转筋之病，凡此所过之处，又主癎瘈及痉疾等证。病在于外，主不能俯，病在于内，主不能仰。盖在外不能俯者，正以阳病之腰反折，故不能俯，其病在后也。在内不能仰者，以阴病之腹不舒，故不能仰，其病在前也。治之者，用燔针以劫刺之，以知病为刺数，以痛处为输穴。且其在内有病者，当熨之导引之饮之以药，若此筋折纽而纽痛，病发数数加甚者，当死不治。此证当发于八月之时，故名之曰仲秋痹也。】　　【张志聪曰：足少阴之筋，起于足小指之下，斜趋涌泉，上循阴股，结于阴器，循脊内挟于膂筋，上至项，结于枕骨，与足太阳之筋相合，此脏腑阴阳之筋气相交也。其病足下转筋，及所过而结者皆痛，病在此所过所结者，主癎瘈痉强，此经筋之为病也。在外在内者，病阴阳之气也。少阴之上，君火主之，少阴为阴阳水火之主宰，故有外内阴阳之见证，阳外而阴内也。纽折者，癎瘈强痉也。如纽发频数而甚者死不治，盖少阴主藏津液，所以濡筋骨而利关节，阳气者柔则养筋，纽折数甚，精阳之气绝也。申者七月之生阴也，主左足之少阴，故为孟秋之痹。】　　【尚御公曰：少阴之气，从本从标。刺禁篇曰：心部于表，肾治于里，少阴本阴而标阳，本内而标外也。】　　【余伯荣曰：足少阴之筋，与足太阳之筋，上合于颈项，此脏腑阴阳之气交也。病在外在阳者，病太阳之气，故腰反折不能俯；在内在阴者，病少阴之气，故不能仰。如伤寒病在太阳，则有反折之痉强，在少阴则蜷卧矣。】
　　足厥阴之筋，起于大指之上，上结于内踝之前，上循胫，上结内辅之下，上循阴股，结于阴器，络诸筋。其病足大指支内踝之前痛，内辅痛，阴股痛，转筋，阴器不用，伤于内则不起，伤于寒则阴缩入，伤于热则纵挺不收，治在行水清阴气。其病转筋者，治在燔针劫刺，以知为数，以痛为输，名曰季秋痹也。　　【马莳曰：此详言肝经之筋，其病为季秋痹，而刺之有法也。足厥阴之筋，起于大指之上大敦穴，上结于内踝之前中封，上循于胫，上结内辅骨之曲泉，以上循阴股之阴包等穴，结于阴器以络诸筋。其病当为足大指支内踝之前痛，为内辅骨痛，为阴股痛，或转筋，为阴器不用。若伤于内则阴器不起，若伤于寒则阴器缩入，若伤于热则阴器纵挺不收，治在行其水以清阴气。其病为转筋者，治在用燔针以劫刺之，以知病为刺数，以痛处为输穴。此证当发于九月之时，故名之曰季秋痹也。】　　【张志聪曰：足厥阴之筋，起于足大指之大敦，循胫股而结于阴器络诸筋。阴器乃宗筋之会，厥阴主筋，故连络于三阴三阳之筋也。其病乃筋之所过而结者为痛，为转筋，为阴器不用。伤于内则阴痿不用，伤于寒则阴器缩入，伤于热则阴挺不收，厥阴从中见少阳之火化，故有寒热之分。夫金气之下，水气治之，复行一步，木气治之。厥阴之木气本于水，故治在行水以清厥阴之气。其病在有形之筋而为转筋者，治在燔针劫刺矣。】
　　手太阳之筋，起于小指之上，结于腕，上循臂内廉，结于肘内锐骨之后，弹之应小指之上，入结于腋下；其支者后走腋后廉，上绕肩胛，循颈出走太阳之前，结于耳后完骨；其支者入耳中；直者出耳上，下结于颔，上属目外眦。其病小指支肘内锐骨后廉痛，循臂阴入腋下，腋下痛，腋后廉痛，绕肩胛引颈而痛，应耳中鸣痛，引颔目瞑，良久乃得视，颈筋急则为筋瘘颈肿。寒热在颈者，治在燔针劫刺之，以知为数，以痛为输。其为肿者，复而锐之。本支者，上曲牙，循耳前，属目外眦，上颔，结于角。其病当所过者支转筋，治在燔针劫刺，以知为数，以痛为输，名曰仲夏痹也。　　【马莳曰：此详言小肠经之筋，其病为仲夏痹，而治之有法也。手太阳之筋，起于手小指之上少泽穴，结于手外侧之腕骨、阳谷、养老等穴，以上循臂内廉，结于肘内锐骨后之小海穴，以手而弹之，则应在手小指之上，入结于腋下。其支行者，后走腋之后廉，上绕肩胛，盖由肩贞、臑俞、天宗、秉风、曲垣、肩外俞以入肩中俞，循颈以出走手太阳之前，结于耳后之完骨。又其支者，入于耳中，又其直行者，出于耳上，下结于颔，上属于目之外眦。及其为病，则为手小指支肘内锐骨后廉痛。又其筋循臂阴入腋下，故为腋下痛。又为腋后廉痛。又为绕肩胛引颈而痛。其颈痛，应耳中鸣而痛，其颈痛，又引于颔而痛，且其痛时目瞑良久，乃得开视。其颈筋如急，则为筋瘘，为颈肿。其颈筋如有寒热，则治之者，当用燔针以劫刺之，以知病为刺数，以痛处为输穴。若颈肿者，刺而又刺曰复，用锐针以刺之。凡筋之为本支者，上曲牙，又循其耳前，属于目外眦上颔，以结于耳角，其病当所过之处，则为支转筋，治之者用燔针以劫刺之，以知病为刺数，以痛处为输穴。此证当发于五月之时，故名之曰仲夏痹也。】　　【张志聪曰：手太阳之筋，起于手小指之少泽，循臂肘肩项，而上结于耳颔目眦之间，其在筋之所过而结者，为痛为肿为筋瘘。其寒热在颈者，治在燔针劫刺，颈肿者，复以锐针刺之。本支者，本于直者而支行也。本筋与支筋，皆属于目外眦筋之分行而复连络也。午者五月，主手太阳，故名曰仲夏痹也。　尚御公曰：太阳之上，寒气主之，少阴之上，热气主之，故在手太阳有寒热之在颈，在手少阴有阴阳之俯仰，当知十二经筋应三阴三阳之六气，亦无分手与足也。】
　　手少阳之筋，起于小指次指之端，结于腕，上循臂，结于肘，上绕臑外廉，上肩走颈，合手太阳；其支者，当曲颊入系舌本；其支者，上曲牙，循耳前，属目外眦，上乘颔，结于角。其病当所过者即支转筋舌卷。治在燔针劫刺，以知为数，以痛为输，名曰季夏痹也。　　【马莳曰：此详言三焦经之筋，其病为季夏痹，而刺之有法也。手少阳之筋，起于手小指之次指，即第四指之端关冲穴，由液门、中渚，结于手表腕上之阳池，上循臂之外关、支沟、会宗、三阳络，以结于肘之四渎、天井，上绕臑之外廉即臑会穴，以上于肩端之肩髎、天髎，走于颈之天牖，以合于本经之太阳。又其支者，当曲颊前以入系于舌本。又其支者，上于曲牙，循于耳前之角孙、耳门、和髎，以属目外眦之丝竹空，且上乘于颔，结于角。及其为病，则凡筋所经过者，即为支之转筋，为舌卷。治之者，用燔针以劫刺之，以知病为刺数，以痛处为输穴，此证当发于六月之时，故名之曰季夏痹也。】　　【张志聪曰：手少阳之筋，起于小指次指端之关冲，循腕臂肘臑而上肩颈，当曲颊处，入系舌本。其支者，上曲牙，循耳前，属目外眦，复上乘颔，结于额角。其病当所过之处，即支分而转筋舌卷。治在燔针劫刺，以知为度，即以痛处为所取之俞穴。未者六月，乃少阳主气，故名曰季夏痹也。】
　　手阳明之筋，起于大指次指之端，结于腕，上循臂，上结于肘外，上臑结于髃；其支者，绕肩胛挟脊，直者从肩髃上颈；其支者上颊，结于頄，直者上出手太阳之前，上左角，络头下右颔。其病当所过者支痛及转筋，肩不举，颈不可左右视。治在燔针劫刺，以知为数，以痛为输，名曰孟夏痹也。　　【马莳曰：此详言大肠经之筋，其病为孟夏痹，而刺之有法也。手阳明之筋，起于食指之端商阳穴，由二间、三间、合谷以结于腕上之阳溪穴，循臂上结于肘外之肘髎，又上臑以结于肩之髃骨。其支者，绕于肩胛挟脊，其直者，循肩髃以上颈之天鼎穴。又其支者，上颊结于頄。又其直者，上出于太阳之前，上于左角，以络于头下于右颔。凡其病所过者，为支痛及为转筋，为肩不举，为颈不可左右以视。治者用燔针以刺之，以知病为次数，以痛处为输穴。此证当发于四月之时，故名之曰孟夏痹也。】　　【张志聪曰：三月四月，乃两阳合明，故名曰孟夏痹也。】
　　手太阴之筋，起于大指之上，循指上行，结于鱼后，行寸口外侧，上循臂，结肘中上臑内廉，入腋下，出缺盆，结肩前髃，上结缺盆，下结胸里，散贯贲，合贲下，抵季胁。其病当所过者支转筋痛，甚成息贲，胁急，吐血。治在燔针劫刺，以知为数，以痛为输，名曰仲冬痹也。【贲，音奔。】　　【马莳曰：此详言肺经之筋，其病为仲冬痹，而刺之有法也。手太阴之筋，起于手大指端之少商穴，循指上行，结鱼际之后，行寸口之外侧，上循臂，以结于肘中之尺泽，上臑之内廉，入于腋下三寸之天府，以出于缺盆，结于肩前之髃骨，又上结于缺盆，下结胸里，散贯于贲。贲者，鬲也，胃气之所出。胃出谷气以传于肺，肺在鬲上，故胃为贲门。合贲下，抵季胁。凡其病当所经过者，为支转筋，痛甚则成为息贲，又为胁急，为吐血。治之者，用燔针以劫刺之，以知病为刺数，以痛处为输穴。此证当发于十一月之时，故名之曰仲冬痹也。】　　【张志聪曰：手太阴之筋，起于手大指端之少商间，循臂肘上臑，入腋下，结于肩之前髃，上结于缺盆，下结于胸里，散贯于胃脘之贲门间，合于贲门而下抵季胁。其病当筋之所过者，为支度转筋，而痛甚则成息贲，胁急，吐血。盖十二经筋，合阴阳六气，气逆则为喘急息奔，血随气奔则为吐血。子者十一月，太阴主气，故名曰仲冬痹也。】
　　手心主之筋，起于中指，与太阴之筋并行，结于肘内廉，上臂阴，结腋下，下散前后挟胁；其支者，入腋散胸中，结于臂。其病当所过者支转筋，前及胸痛息贲。治在燔针劫刺，以知为数，以痛为输，名曰孟冬痹也。　　【马莳曰：此详言心包络之筋，其病为孟冬痹，而刺之有法也。手心主之筋，起于手中指之中冲，与手太阴之筋并行，结于肘之内廉、曲泽，上臂阴，以结于腋下之天泉、天池，下散于在前在后之挟胁处。其支者则入于腋，散于胸中，结于臂。及其为病，凡筋所经过者为支转筋，其筋及于前为胸痛，为息贲。治之者，用燔针以劫刺之，以知病为刺数，以痛处为输穴。此证当发于十月之时，故名之曰孟冬痹也。】　　【张志聪曰：前及胸痛，散于胸中，结于贲门，故成息奔也。亥者十月，主两阴交尽，故名曰孟冬痹也。】
　　手少阴之筋，起于小指之内侧，结于锐骨，上结肘内廉，上入腋交太阴，挟乳里，结于胸中，循臂下系于脐。其病内急，心承伏梁，下为肘网网：《太素》及《甲乙》均作纲。其病当所过者，支转筋筋痛。治在燔针劫刺，以知为数，以痛为输。其成伏梁唾脓血者，死不治。经筋之病，寒则反折筋急，热则筋弛纵不收，阴痿不用，阳急则反折，阴急则俯不伸。焠刺者，刺寒急也。热则筋纵不收，无用燔针。名曰季冬痹也。　　【马莳曰：此详言心经之筋，其病为季冬痹，而刺之有法也。手少阴之筋，起于手小指之内侧少冲穴，结于掌后锐骨端之神门，上结肘内廉之青灵，上入腋间，以交于手太阴，挟乳里，结于胸中，循臂下系于脐。其病当为内急，及心承伏梁，下为肘网。凡筋所经过者，为支转筋，而筋则痛。治之者，用燔针以劫刺之，以知病为刺数，以痛处为输穴。如其已成伏梁，而吐血不止，当死不治。大凡经筋之病，寒则反折筋急，热则筋必弛纵不收，阴痿不用。且寒急有阴阳之分，背为阳，阳急则反折，腹为阴，阴急则俯不伸。故制为焠刺者，正为寒也。彼热则筋纵不收，不得用此燔针。此证当发于十二月之时，故名曰季冬痹也。】　　【张志聪曰：手少阴之筋，起于手小指侧之少冲间，循肘腋，交于手太阴之筋，挟乳里，结于胸中，循臂下系于脐。其病于内，为内急，为心承伏梁，如梁之伏于心下，而上承于心也。其病在外，当筋之所过者为转筋，筋痛治在燔针劫刺。其成伏梁而唾脓者，此病在心脏，故为死不治。其病在气，而为筋经之病者，寒则反折筋急，热则筋纵不收。阳急则反折，阴急则俯不能伸。盖少阴本阴而标阳，故有寒热阴阳之证，少阴之从本从标也。丑者十二月，少阴主气，故为季冬之痹。夫天为阳，地为阴，日为阳，月为阴，岁半以上，天气主之，岁半以下，地气主之。故三阳之气，主于春夏，三阴之气，主于秋冬。此阴阳之所以系天地日月，而人亦应之。】　　【尚御公曰：腹为阴，背为阳，阳急则反折，阴急则不伸，手少阴之筋，止循于胸腋脐腹，而不经于背，所谓阳急则反折者，病足少阴之筋也。足少阴之筋，循脊内挟膂，上至项，此阴阳相合，水火气交，故手足少阴，皆有阴阳寒热之俯仰。】　　【张开之曰：此下六篇，论筋之所经，骨脉之度量，荣卫之循行，止论筋有痹证者，盖假病以明筋之合于三阴三阳，天之四时六气。】
　　足之阳明、手之太阳筋急，则口目为僻，眦急不能卒视，治皆如右方也。　　【马莳曰：此申言胃与小肠二经之筋，其有病当治法如前也。足之阳明胃经，手之太阳小肠经，其筋若急，则口与目皆为喎僻，其目眦亦急不能猝然视物。治之者，用燔针以劫刺之，以知病为刺数，以痛处为输穴，故曰，治法如右方也。前俱详言，而又申言之，叮咛之意也。】　　【尚御公曰：此申明手足阴阳之筋，皆分循气左右，故复以口目之喎僻以证之。足阳明之筋，上挟口为目下纲，手太阳之筋，结于颔，属目外眦，故二经之左筋急，则口僻于左，而当刺其左，右筋急，则口僻于右，而当取之右。如左目不能卒视，其病在左，右目不能卒视，其病在右，如两目皆急，则左右皆病，故治法皆如右方，而其病则有左右之分也。】
古今图书集成医部全录卷五十五

　　　骨度篇第十四
　　【马莳曰：此言人身之骨，皆有度数，故名篇。】
　　黄帝问于伯高曰：脉度言经脉之长短，何以立之？伯高曰：先度其骨节之大小广狭长短，而脉度定矣。　　【马莳曰：此言人身之脉度，由骨度而定也。脉度，脉之度数。下文将言骨之度数，而先以是启之耳。】　　【张志聪曰：此言经脉之长短，从骨节之大小广狭长短，而定其度数，故曰，骨为干，脉为营，如藤蔓之营附于木干也。】
　　黄帝曰：愿闻众人之度。人长七尺五寸者，其骨节之大小长短各几何？伯高曰：头之大骨，围二尺六寸。　　【马莳曰：此言头之大骨有度也。】　　【张志聪曰：此言头之大骨度数。众人，谓天下之大众。长七尺五寸者，上古适中之人也。适中之人，则头骨亦适中矣。头骨适中，通体之骨皆适中矣。】
　　胸围四尺五寸。腰围四尺二寸。
　　【马莳曰：此言胸围、腰围各有其度也。】　　【张志聪曰：此胸骨、腰骨围转一周之总数也。】
　　发所覆者，颅至项尺二寸。发以下至颐长一尺，君子终折。结喉以下至缺盆中，长四寸。缺盆以下至(骨曷)骭，长九寸，过则肺大，不满则肺小。(骨曷)骭以下至天枢，长八寸，过则胃大，不及则胃小。天枢以下至横骨，长六寸半，过则回肠广长，不满则狭短。横骨，长六寸半。横骨上廉以下，至内辅之上廉，长一尺八寸。内辅之上廉以下，至下廉，长三寸半。内辅下廉，下至内踝，长一尺三寸。内踝以下至地，长三寸。膝腘以下至跗属，长一尺六寸。跗属以下至地，长三寸。故骨围大则太过，小则不及。【(骨曷)，音结。骭，音干。】　　仰人骨度图
　　见图
　　【马莳曰：此言仰人之骨度，盖纵而数之也。颅，头颅也。颅之皮生发，发所覆者即颅也，颅至项，长一尺二寸。颔下为U，发际已下至颐，长一尺，君子终折。言士君子之面部三停齐等，可以始中终而三折之也，众人未必然耳。巨骨上陷中为缺盆，亦穴名，即足阳明胃经穴也。结喉已下至缺盆中，长四寸。(骨曷)骭，骨名，一名尾翳，一名鸠尾。蔽骨之端，在臆前蔽骨下五分，人无蔽骨者，从岐骨际下行一寸。缺盆以下至(骨曷)骭，长九寸。若过于九寸而始至(骨曷)骭，则其肺必大；若不满九寸而即至(骨曷)骭，则其肺必小。天枢，在脐旁二寸，足阳明胃经穴也。(骨曷)骭以下至天枢，长八寸。若过于八寸而始至天枢，则其胃必大；若不及八寸而即是天枢，则其胃必小。然天枢无形，以脐之高下为验也。横骨，即曲骨下，盖脐下四寸为中极，中极下一寸为曲骨，曲骨之分为毛际，毛际下乃横骨也。天枢以下至横骨，长六寸半。若过于六寸半而始至横骨，则回肠广阔而长；若不满六寸半而即是横骨，则回肠狭而且短。且横骨之横，长当有六寸半耳。内辅者，膝内辅骨也。横骨之上廉以下，至内辅骨之上廉，长一尺八寸。内辅骨之上廉，以下至外辅骨之下廉，仅长三寸半。内踝者，足跟前两旁起骨为踝，在外为外踝骨，而在内为内踝骨也。内辅骨之下廉，以下至内踝骨，长一尺三寸。内踝骨以下至地，仅长三寸。腓肠上膝后曲处为腘，膝在前，腘在后，因至下之长相同，故并及之。足面为跗，跗属者，自内踝以前而统之，以跗去内踝骨不远，故膝腘以下至跗属，则长一尺六寸；跗属以下至地，仅长三寸。上节头之大骨为围，此节腰骨为围者，大则以下之数皆太过，小则以下之数皆不及。自发所覆者至此，皆仰人之骨度也。】　　【张志聪曰：此言头颅前后上下并仰面之骨度也。发所覆者，谓自前额颅之发际，上巅顶至后项之发际，计发所覆者，度一尺二寸。发以下至颐者，谓从前额颅之发际以下，至于两颐，计长一尺。君子终折者，谓从发际之始，以至发际之终，可折中而度量。盖君子之人，面方广而发际高，发所覆者，从颅至项，度一尺一寸，发以下至颐，长一尺一寸也。此言天下之众，有君子小人不同，有太过不及不等。结喉下两旁巨骨陷中为缺盆，盖形如缺盆，因以为名。(骨曷)骭，骨名，一名尾翳，即鸠尾骨也。自两旁缺盆而下至(骨曷)骭，计长九寸。过则肺大，不满则肺小，盖(骨曷)骭之内，心肺所居也。天枢，在脐旁二寸，乃足阳明之穴，从两旁(骨曷)骭，而下至天枢，计长八寸。过则胃大，不及则胃小。盖自鸠尾以至于脐，胃腑之所居也。横骨，在毛际横纹中，自天枢而下至横骨，计长六寸半。过则回肠广大，不满则狭短，盖自脐以至少腹，大肠之部分也。横骨，横长亦六寸半。内辅者，内之辅骨也。内辅之上廉，长一尺八寸者，在上之腿度也。内辅之上廉，以下至下廉，长三寸半者，膝之连骸，一名膝盖骨。内辅下廉，下至内踝，长一尺三寸者，在下之腿度也。曰内辅，内踝者，以足八字分立，则内骨偏向于面也。踝者，下廉之腿骨，与足骨相连之凹处，在内者为内踝，在外者为外踝，内踝以下至地，长三寸者，足跟骨也。膝腘者，膝前下之腿骨，跗者，足面上之跗骨，即足阳明之动脉处，自膝前而下，至于跗面，计长一尺六寸也。属者，概足面而言也。跗属以下至地，长三寸者，从足面而下，至足底之骨也。骨围大者，骨之粗大也。小者，骨之细小也。】
　　角以下至柱骨，长一尺。行腋中不见者，长四寸。腋以下至季胁，长一尺二寸。季胁以下至髀枢，长六寸。髀枢以下至膝中，长一尺九寸。膝以下至外踝，长一尺六寸。外踝以下至京骨，长三寸。京骨以下至地，长一寸。　　【马莳曰：此言侧人之度，亦纵而数之也。耳上之旁为骨角，肩胛上际会处为柱骨，挟项后发际大筋外廉陷中，自角以下至柱骨，长一尺。肩上胁下际为腋，自柱骨行于腋下之隐处，长四寸。胁骨之下为季胁，腋以下至季胁，长一尺二寸。捷骨之下为髀枢，一名髀厌，股外为髀，季胁以下至髀枢，长六寸。髀枢以下至膝之中，长一尺九寸。膝以下至外踝骨，长一尺六寸。京骨，足太阳膀胱经穴名，在足外侧大骨下赤白肉际陷中。外踝骨以下至京骨，长三寸。京骨已下至地，长一寸。自角以下至此，皆侧人之骨度也。】　　侧人骨度图
　　见图
　　【张志聪曰：耳上之旁为角，肩胛上之颈骨为柱骨，自角以下至柱骨，长一尺。肋下臑内为腋，自柱骨至腋中，计长四寸。胁骨以下为季胁，自腋以下至季胁，计长一尺二寸。捷骨之下为髀枢，在臀之两旁，即足少阳之环跳穴处，自季胁以下至髀枢，计长六寸。髀枢以下至膝盖骨内之中分，计长一尺九寸，即上之腿数也。膝以下至外踝，长一尺六寸，即下之腿数也。外踝以下至京骨，长三寸。京骨以下至地，长一寸，此侧身之骨度也。按胁骨名扁骨，横于胁下，有渗理而无髓空。此节不度胁骨之长短，而止以腋下至季胁长一尺二寸者，盖以形身之度数，概皮肉脉骨而量其长短，经脉循骨度而直行于上下也。】
　　耳后当完骨者，广九寸。
　　【马莳曰：此言左右完骨之相去约有九寸，盖横而言之也。耳后高骨曰完骨，入发际四分，盖亦承上文侧人之状而备言之耳。】　　【张志聪曰：广，横阔也。耳后当完骨者，从耳以至于脑后也。按手足少阳阳明之脉，纵横经络于头面左右，故复度头面之广数。】
　　耳前当耳门者，广一尺三寸。两颧之间，相去七寸。两乳之间，广九寸半。　　【马莳曰：此又言仰人之骨度，盖横而数之也。左右耳前之耳门，相去一尺三寸。目下高骨为颧，两颧之门相去七寸。两乳之间，相去九寸半。】　　【张志聪曰：耳前当耳门者，从耳而至于鼻准也。按此当云，从左耳而至鼻凖，由鼻凖而至于右耳也。若从耳至鼻凖，广一尺三寸，其度则太过矣。】
　　两髀之间，广六寸半。
　　【马莳曰：此又言侧人之两髀，其度数各广六寸半。】
　　足长一尺二寸，广四寸半。肩至肘，长一尺七寸。肘至腕，长一尺二寸半。腕至中指本节，长四寸。本节至其末，长四寸半。　　【马莳曰：此言手足之度数也。自足而言，其长一尺二寸，广则四寸半。自手而言，肩至肘长一尺七寸。肘至于腕，长一尺二寸半。腕至中指之本节，长四寸。本节至指之末，长四寸半。】　　伏人骨度图
　　见图
　　【张志聪曰：本节者，指掌交接之骨节。末者，指尖也。】
　　项发以下至背骨，长二寸半。膂骨以下至尾骶二十一节，长三尺，上节长一寸四分分之一，奇分在下，故上七节至于膂骨九寸八分分之七。【骶，音底。】　　【马莳曰：此言伏人之骨度也。项发以下至背骨者，自项后之发际，至背骨之大椎也，长二寸半。脊骨为膂，膂骨以下至尾骶，共二十一节，计长三尺，上节每节长一寸四分一厘，其奇分之九厘在下节。故膂骨以下，计有七节，乃自膈俞而上至膂骨之数也。每节长一寸四分一厘，则七得七寸，四七二寸八分，共九寸八分。又每节一厘，共计九寸八分七厘，故曰九寸八分分之七也。】　　【张志聪曰：七节之旁，乃膈俞也。脏腑之气，皆从内隔而出，如逆伤脏气则死，刺伤腑气，皆为伤中，故曰，七节之旁。中有小心，而本经论五脏之背俞，亦兼论上焦之膈俞，不可妄刺者也。】
　　此众人骨之度也，所以立经脉之长短也。是故视其经脉之在于身也，其见浮而坚，其见明而大者多血，细而沉者多气也。　　【马莳曰：此结言骨度可以定脉度之长短，而遂言视经脉血气之法也。显者多血，微者多气，多则可泻，而少则可补矣。】　　【张志聪曰：此总结骨之度数，定经脉之长短也。经脉之浮而坚，明而大者多血，细而沉者多气。此篇论骨气而结经脉之血气者，血脉资始于肾骨之精气，盛则经脉之血气亦盛矣。　尚御公曰：肾藏精气而主骨。血者，神气也。此六篇论筋骨血脉，本于少阴之阴阳。　张开之曰：肾脏之精液，奉心神化赤而为血气者，精气也。故浮为阳而主血，沉为阴而主气。】
　　　五十营篇第十五
　　【马莳曰：脉之营行有五十度，故名篇。】
　　黄帝曰：余愿闻五十营奈何？岐伯答曰：天周二十八宿，宿三十六分。人气行一周，千八分，日行二十八宿。人经脉上下左右前后二十八脉，周身十六丈二尺，以应二十八宿，漏水下百刻，以分昼夜。故人一呼脉再动，气行三寸；一吸脉亦再动，气行三寸；呼吸定息，气行六寸。十息气行六尺，日行二分。二百七十息，气行十六丈二尺，气行交通于中，一周于身。水下二刻，日行二十五分。五百四十息，气行再周于身。水下四刻，日行四十分。二千七百息，气行十周于身。水下二十刻，日行五宿二十分。一万三千五百息，气行五十营于身。水下百刻，日行二十八宿。漏水皆尽，脉终矣。所谓交通者，并行一数也，故五十营备得尽天地之寿矣。凡行八百一十丈也。　　【马莳曰：此篇详言经脉之行，昼夜有五十度之数也。营者，运也。五十营者，谓五十度也。经脉之行于昼者二十五度，行于夜者二十五度，故曰五十营。伯言人身经脉之行，上合于天星之度，下合于漏水之下者也。天周二十八宿，即角、亢、氏、房、心、尾、箕、斗、牛、女、虚、危、室、壁、奎、娄、胃、昴、毕、觜、参、井、鬼、柳、星、张、翼、轸也。按本经卫气行篇云：岁有十二月，月有十二辰。子午为经，卯酉为纬。天周二十八宿而一面七星，四七二十八宿，房昴为纬，虚张为经，是故房至毕为阳，昴至心为阴，阳主昼，阴主夜者是也。每宿析为三十六分，积而推之，十宿得三百六十分，二十宿得七百二十分。八宿三八得二百四十分，六八得四十八分，共得一千八分。人之脉气，其昼夜一周，亦合此一千八分之数。而日之所行者，已周二十八宿，正以人之经脉，上下升降，左右前后，共二十八脉。盖十二经有十二脉，而左右相同则为二十四脉，加以阳蹺、阴蹺、督脉、任脉，共计二十八脉。其脉总计长短之数，凡手之三阴三阳，足之三阴三阳；两蹺督任周身，共有一十六丈二尺，上应天之二十八宿，下应漏水百刻，以分为昼夜运行之度也。故人一呼脉再动，其脉气行三寸；一吸脉亦再动，其脉气行三寸。呼吸总为一息，则其脉气行六寸。积至十息，则其脉气行六尺。而天之日，其行为七厘五毫。按正文云二分，今细推之，其所谓二分者误也。假如曰二分，则百息当行二十分，千息当行二百分，万息当行二千分，加三千五百息，又当行七百分，原数止得一千八分，今反多得一千六百九十二分，想此经向无明注，遂致误传未正。今考其会，当云，日行七厘半，则一万三千五百息，正合日行一千八分之数也。由是而悉推之，则一百三十五息，脉行八丈一尺，水下一刻，日行十分六厘；二百七十息，脉行十六丈二尺，气行交通于中，而一周于身。其水下计二刻，日行二十分一厘二毫。按正文曰：二十五分，盖误写一厘二毫为五分也。若据此数，则下又五百四十息，水下四刻，当云五十分，不应四十分。且据二十五分而推之，则一万三千五百息，水下百刻，当得一千二百五十分，比原数多得二百四十二分也。至五百四十息，其脉气当再周于身，水下四刻，日行四十分二厘二毫。至二千七百息，其脉气十周于身，水下二十刻，日行五宿二十一分六厘。自此以下。当云五千四百息，气行二十周于身，水下四十刻，日行十一宿七分二厘；又当云八千二百息，气行三十周于身，水下六十刻，日行十六宿二十八分八厘。又当云一万八百息，气行四十周于身，水下八十刻，日行二十二宿一十四分四厘。积至一万三千五百息，气行五十营于身，水下百刻。日又行五宿二十一分六厘，则共行二十八宿，其漏水皆尽而脉气终矣。吾前所谓气行交通于中，一周于身者，并五十营而皆如始时一周之数也。故五十营备者，必无病而得以尽天地所赋之寿矣。否则如根结篇之所谓不应数者名曰狂生也。】　　【张志聪曰：按邪客篇曰，宗气积于胸中，出于喉咙，以贯心脉而行呼吸焉。营气者，泌其津液，注之于脉，化而为血，以荣四末，内注五脏六腑，以应刻数焉。此宗气上贯于心主之脉，偕营气荣行于脉中，以应呼吸漏下者也。五味篇曰：谷始入于胃，其精微者，出于胃之两焦，以溉五脏，别出两行营卫之道，其大气之抟而不行者，积于胸中，命曰气海，出于肺，循喉咙，故呼则出，吸则入。夫肺主气而主皮毛，人一呼则八万四千毛窍皆阖，一吸则八万四千毛窍皆开。此宗气之散于脉外之皮毛而行呼吸者也。故所谓交通者，谓皮肤经脉之宗气，外内交通，而并行一百刻之数也。夫天主气，地主血脉，故五十营而外内之气行周备，斯得尽天地之寿矣。凡经脉外内之宗荣，皆行八百一十丈也。】
　　　营气篇第十六
　　【马莳曰：此篇论营气运行，故名篇。】
　　黄帝曰：营气之道，内谷为宝。谷入于胃，乃传之肺，流溢于中，布散于外，精专者行于经隧，常营无已，终而复始，是谓天地之纪。故气从太阴出注手阳明，上行注足阳明；下行至跗上，注大指间与太阴合；上行抵髀，从髀注心中，循手少阴，出腋下臂，注小指，合手太阳；上行乘腋，出(出页)内，注目内眦，上巅下项，合足太阳；循脊下尻，下行注小指之端，循足心，注足少阴；上行注肾，从肾注心，外散于胸中；循心主脉，出腋下臂，出两筋之间，入掌中，出中指之端，还注小指次指之端，合手少阳；上行注膻中，散于三焦；从三焦注胆出胁，注足少阳；下行至跗上，复从跗注大指间，合足厥阴；上行至肝，从肝上注肺；上循喉咙，入颃颡之窍究于畜门。其支别者，上额循巅下项中，循脊入骶，是督脉也。络阴器，上过毛中，入脐中，上循腹里，入缺盆，下注肺中，复出太阴。此营气之所行也，逆顺之常也。　　【马莳曰：此言营气之运行，一如宗气之所行也。宗气者，大气也。大气积于胸中，出喉咙，司呼吸，以行经隧，始于手太阴肺经，终于肝经，积至一万三千五百息，脉行八百一十丈，如前篇五十营之所论者是也。营气者，阴气也，由中焦之气阳中有阴者，随中焦之气，以降于下焦，而生此阴气。故气之清者为营，又谓之营气出于中焦者是也。然此营气者，必成于水谷所化精微之气，故曰，营气之道，内谷为宝。非谷气不能生此营气，非营气不能生血也。道者，脉气所由行之经隧也，正以谷入于胃，则精微之气，即升之而为宗气者，由中焦传肺经之中府以上云门，而行手太阴肺，遂行手阳明大肠、足阳明胃、足太阴脾、手少阴心、手太阳小肠、足太阳膀胱、足少阴肾、手厥阴心包络、手少阳三焦、足少阳胆、足厥阴肝，流溢于脏腑之中，布散于经脉之外。此营气者，阴性精专，必随宗气以运行于经隧之中，始于手太阴肺经，终于足厥阴肝经，终而复始，是谓天地之纪，亘万古而不易者也。试以其脉气之行，一如宗气所行者言之。故气从太阴肺经，出注手阳明大肠经，上行注足阳明胃经。下行至跗，即足面之冲阳、陷谷、内庭、厉兑等处，皆胃经穴，上注大指间隐白脾经穴，与太阴合，即足太阴脾经。上行抵髀之阴陵泉、血海、箕门等穴，俱在髀之内廉，属脾经穴，注心中，循手少阴，出腋下臂之极泉青灵等处，注小指少泽穴，此皆属手少阴心经穴也。合手太阳，即小指外侧，属小肠经，上行乘腋臑俞等处小肠经穴，出(出页)即目下颧髎等处小肠经穴也。内注目内眦睛明，足太阳膀胱经穴也；上巅之曲差、五处、通天、络却等处，足太阳膀胱经穴也；下项之天柱、大杼等穴，亦膀胱经穴也；合足太阳膀胱而循脊，自背中脊开一寸五分，有大杼至会阳等穴；开三寸，有附分至秩边等穴，皆属足太阳膀胱经也；下尻下行注足小指之端，即膀胱经至阴穴，复循指斜趋足心之涌泉穴，而注足少阴肾经。上行注肾，从肾注心，即手厥阴心包络经，外散于胸中。循心主脉，即心包络经，出腋之天池、天泉等穴，属心包经；下臂之曲泽、郄门、间使、内关等穴，亦属心包经也；出两筋间之太陵穴，入掌中之劳宫，出中指之端中冲穴；皆属心包经也。还注手小指次指之端，即四指端关冲穴，属手少阳三焦经也，合手少阳三焦经也。此手少阳三焦经，乃手厥阴心包络经之腑，与右肾为合者也。上行至膻中，散于三焦。经脉篇云：循臑外上肩，交出足少阳之后，入缺盆，交膻中，散络心包下膈，循属三焦。此三焦乃前三焦，非上文手少阳之三焦，即营卫生会篇所谓宗气出于上焦，营气出于中焦，卫气出于下焦之三焦也。从此三焦注于胆经，出胁注足少阳之京门、带脉、五枢等处，下行至跗之丘墟、临泣、地五会等处，皆胆经穴也。复从跗上，注大指间，合足厥阴大指之大敦穴，上行至肝，从肝上注肺，复循肺经上循喉咙，入颃颡之后究于畜门。其支别者，上额之神庭，循巅之上星、顖会、前顶、百会、后顶等处，下项中之强间、脑户，及风府、痖门等处，循脊入骶之长强，是皆属督脉也。又络前之阴器，上过毛中，入脐中之任脉经，自会阴至神阙，上循腹里，入缺盆，自水分至天突，皆属任脉也。下注肺中，复出于手太阴肺经。此营气之所行，或逆数，或顺数，皆合常脉，其运行之次无相失也。】　　【张志聪曰：颃颡，鼻之内窍。畜门，鼻之外窍。究，终也。此言营气所行，外内逆顺之常也。逆顺者，谓经脉内外之血气，交相逆顺而行也。夫营卫者，精气也，乃中焦水谷之精，生此营卫二气。清空行于脉中，浊气行于脉外，此营气与宗气，偕行于二十八脉之中，以应呼吸漏下者也。中焦之汁，化赤而为血，以奉生身，命曰营气，此独行于经隧之血，而名营气，营于十二经脉之中，始于手太阴肺，终于足厥阴肝，此与营卫之营气，循度应漏之不同也。是以本篇论营气之行，外荣于十二经脉，内荣于五脏六腑，其支者行于督脉，复注于肺中，而任脉及两蹺不与焉。其营气、宗气行于脉中，以应呼吸，漏下者行于二十四脉，并任督两蹺，共二十八脉，以应二十八宿者也。】　　【尚御公曰：营气、宗气行于脉中者，应呼吸漏下，昼夜而为五十营也。营卫相将，偕行于皮肤肌腠之间者，日行阳二十五度，夜行阴二十五度，外内出入者也。本篇之营气，营于脉中，始于手太阴肺，终于足厥阴肝，昼夜止环转一周，是谓天地之纪。盖天道运行于地之外，昼夜止环转一周而过一度者也。再按平脉篇曰：营卫不能相将，三焦无所仰。夫营行脉中，卫行脉外，乃各走其道，外内逆顺而行者也。相将而行者，乃脉外之营，与卫气偕行于肌腠之间，故曰三焦无所仰。盖腠者肌肉之文理，乃三焦通会之处，三焦之气，仰借营卫而游行也。　金西铭问曰：营血之不荣于任脉两蹺者何也？曰：任脉起于胞中，阳蹺乃足太阳之别脉，阴蹺乃足少阴之别脉，胞中为血海，膀胱乃津液之腑，肾主藏精，皆有流溢于中之精血贯通，故营血不营焉。又问曰：营气之不行于冲脉、带脉、阳维、阴维者，何也？曰：冲任二脉，虽并起于胞中任脉，统任一身之阴，与督脉交通，阴阳环转者也。冲脉上循背里，为经络之海，其浮而外者，循腹上行至胸中而散，充肤热肉生毫毛。盖主行胞中之血，充溢于经脉皮肤之外内，不与经脉循度环转。越人曰：阳维阴维者，维络于身，溢蓄不能环流灌溉诸经者也。故阳维起于诸阳之会，阴维起于诸阴之交。带脉者有如束带，围绕于腰，统束诸脉，此皆不与经脉贯通，故不循度环转。　莫云从问曰：脏腑之气本于五运六气之所生，营气之行，始于手太阴肺，终于足厥阴肝，与五行逆顺之理，不相符合，请详示之！曰：血脉生于后天之水谷，始于先天之阴阳，肺属天而主脉，其脉环循胃口，是以胃腑所生之精血，先从肺脉而行腹走手，而手走头，头走足，而足走腹，脏腑相传，外内相贯，此后天之道也。以先天论之，肾主天一之水，心包络主地二之火，肝主天三之木，肺主地四之金，脾主天五之土，是以肾传之包络，包络传之肝，肝传之肺，肺传之脾，脾复传于少阴。少阴之上，君火主之，君火出于先天之水中，后天之太阳也。故复从手少阴心，而传于足少阴肾，肾主先天之水，肺主后天之气，督脉环绕于前后上下，应天运之包乎地外，血脉之生始出入，咸从天气以流行，故人之所以合于天道也。】
　　　脉度篇第十七
　　【马莳曰：此言脉之度数，故名篇。】
　　黄帝曰：愿闻脉度。岐伯答曰：手之六阳，从手至头，长五尺，五六三丈。手之六阴，从手至胸中，三尺五寸，三六一丈八尺，五六三尺，合二丈一尺。足之六阳，从足上至头，八尺，六八四丈八尺。足之六阴，从足至胸中，六尺五寸，六六三丈六尺，五六三尺，合三丈九尺。蹺脉从足至目，七尺五寸，二七一丈四尺，二五一尺，合一丈五尺。督脉、任脉各四尺五寸，二四八尺，二五一尺，合九尺。凡都合一十六丈二尺，此气之大经隧也。　　【马莳曰：此言脉有度数也。夫手止有三阳，而今曰六阳者，以左右手各有三阳，故谓之六阳。下文称手之六阴，及足之六阳六阴，皆仿此。从手至头者，太阳自小指之少泽，至头之听宫；阳明自手次指之商阳，至头之迎香；少阳自手四指之关冲，至头之禾髎也。各长五尺，则五六共有三丈也。手之六阴，太阴自手大指之少商，至胸中之中府；少阴自手小指之少冲，至胸中之极泉；厥阴自手中指之中冲，至胸中之天池。各长三尺五寸，三六计一丈八尺，五六得三尺，共有二丈一尺也。足之六阳，太阳自足小指之至阴，至头之睛明；阳明自足次指之厉兑，至头之头维；少阳自足四指之窍阴，至头之瞳子髎。各长八尺，六八计四丈八尺也。足之六阴，太阴自足大指之隐白，至胸中之大包；少阴自足心之涌泉，至胸中之俞府；厥阴自足大指之大敦，至胸中之期门。各长六尺五寸，六六计三丈六尺，五六得三尺，共有三丈九尺也。蹺脉从足至目，长七尺五寸，二七计一丈四尺，二五得一尺，共有一丈五尺也。按蹺脉有阳蹺、阴蹺，阳蹺自足申脉行于目，阴蹺自足照海行于目，然阳蹺左右相同，阴蹺亦左右相同，则蹺脉宜乎有四。今曰二七一丈四尺，二五一尺，则止二脉者何也？观本篇末云：蹺脉有阴阳，何脉当其数？岐伯答曰：男子数其阳，女子数其阴，则知男子之所数者左右阳蹺，女子之所数者左右阴蹺也。督脉在后，任脉在前，各长四尺五寸，二四得八尺，二五得一尺，共有九尺也。由上十二经及蹺脉督任，大都共有一十六丈二尺，此乃脉气之大经隧也。】　　【张志聪曰：五十营章论气之流行，此章论脉之度数，故曰，此气之大经隧，谓营气、宗气所容行之大隧，故维脉不与焉。手足六阳六阴者，经脉分循于两手两足，三阴三阳分而为六也。蹺脉亦分循左右而上，故合一丈五尺。夫背为阳，腹为阴。督脉主阳，起于目内眦，上额交巅，入络脑，还出别下项，侠脊抵腰中，下循膂络肾；任脉主阴，起于中极之下，以上毛际，循腹里上关元，至咽喉上颐，循面入目。任脉从会阴之分，而上行至目；督脉从目繞头而下，至脊之十四椎。故各长四尺五寸，盖气行于任督二脉，阴阳通贯而行也。】　　【尚御公曰：督脉围繞于周身之前后上下，止言四尺五寸，与任脉相等者。二十八脉，皆分阴阳而行，故蹺脉之阴阳，男子数其阳，女子数其阴。】
　　经脉为里，支而横者为络，络之别者为孙。盛而血者疾诛之，盛者泻之，虚者饮药以补之。　　【马莳曰：此承上文而言经络孙络之义，及有用针用药之法也。经脉为里者，如手太阴肺经，自中府至少商，乃直行之经在于里，里者即上文之所谓经隧也。其支而横者，即如肺经有列缺穴，横行手阳明大肠经者为络也。其络之别者为孙，犹有子而又生孙，较之正络为尤盛也。但曰络曰孙，而血脉盛者急责之。急责之者，正以邪气盛者当泻之也。若正气虚者，则止饮药以补之耳。】　　【张志聪曰：此承上文而言脉度之十六丈二尺，止以经脉为数。支而横者络脉孙络也。夫经脉内营于脏腑，外络于形身，浮而见于皮部者皆络脉也。盛而血者，邪盛于外，血留于络脉，故当疾诛之。盛者邪客于外，故当泻之。虚者本虚于内，故当饮药以补之。盖言血气本于脏腑之所生也。】
　　五脏常内阅于上七窍也：故肺气通于鼻，肺和则鼻能知香臭矣；心气通于舌，心和则舌能知五味矣；肝气通于目，肝和则目能辨五色矣，脾气通于口，脾和则口能知五谷矣，肾气通于耳，肾和则耳能闻五音矣。五脏不和则七窍不通，六腑不和则留为痈。故邪在腑则阳脉不和，阳脉不和则气留之，气留之则阳气盛矣。阳气太盛则阴脉不利，阴脉不利则血留之，血留之则阴气盛矣。阴气太盛则阳气不能荣也，故曰关。阳气太盛，则阴气弗能荣也，故曰格。阴阳俱盛，不得相荣，故曰关格。关格者，不得尽期而死也。　　【马莳曰：此言五脏上通于七窍，遂即脏腑不和者，以决其脉之至于关格而死也。七窍者，阳窍也。阳窍在于面部，目二，鼻二，耳二，口舌一；若阴窍二，则前阴后阴，乃在下部者也，总名曰九窍。五脏虽在内而上通于七窍，故鼻为肺之窍，必肺和而后鼻能知香臭也。舌为心之窍，必心和而后舌能知五味也。目为肝之窍，必肝和而后目能辨五色也。口为脾之窍，必脾和而后口能知五谷也。口知五谷，即舌知五味，故分之虽有二，而实为一窍也。肾气通于耳，必肾和而后能闻五音也。若五脏不和，则五脏主内，不能通此七窍矣。彼六腑不和，则六腑主表，当留结为痈。故邪在六腑，则阳经之脉不和而气留于表者，阳气太盛；阳气太盛，则阴经不能相和而阴脉不利；阴脉不利，则血在于内者，亦已留滞而阴气太盛。夫此阴经之气太盛，则手足六阴俱病，而气口之脉，一盛、二盛、三盛、四盛，其病正在厥阴、少阴、太阴也，致使六阳经之脉气，不能运而入于内矣，其名曰关。关者，关六阳在外，而使之不得入于内也。阳经之气太盛，则手足六阳经俱病，而人迎之脉，一盛，二盛、三盛、四盛，其病正在少阳、太阳、阳明也，致使六阴经之脉气，不能运而出外矣，其名曰格。格者，拒六阴在内，而使之不得出于外也。阴脉阳脉俱盛，不得相荣，其名曰关格。关格者，不得尽其寿期而死。《难经》三十七难误以六阴脉盛为格，六阳脉盛为关，致后世不曰脉体，而指曰鬲证，尤误之误也。】　　【张志聪曰：夫手足之六阳，内通于六腑，六阴内通于六脏。十二经脉之血气，由脏腑之所生，故虚者饮药以补之，是脏腑之气荣于脉内者也。此复论脏腑之气，通于脉外之皮肤七窍，以应天地之纪。阅，历也。五脏常内阅于七窍，是以五脏不和则七窍不通矣。在内者六腑为阳，在外者皮肤为阳。本经曰：阳气有余，荣气不行，乃发为痈。是以六腑不和则血气留滞于皮腠而为痈，此病从内而外也。故邪在腑者，谓邪在于表阳则阳脉不和，谓左之人迎不和也，阳脉不和则气留之，气留之则阳气盛矣。阳气太盛则阴脉不利，谓右之气口不利也，阴脉不利则血留之，血留之则阴气盛矣。阴气太盛则阳气不能荣也，故曰关，谓关阴于内，阳气不得以和之。阳气太盛，则阴气弗能荣也，故曰格，谓格阳于外，阴气不得以和之。如是则阴阳俱盛，不得相荣，故曰关格，关格者，不得尽期而死也。此病因于外也。夫五脏六腑，应天地之五运六气，有升降出入之神机，上节论出入于脉中，此论运行于脉外。】　　【张玉师曰：不得尽期者，不得尽天地之寿，此注当合五十营注参看。】
　　黄帝曰：蹺脉安起安止？何气荣水？岐伯答曰：蹺脉者，少阴之别，起于然骨之后，上内踝之上，直上循阴股入阴，上循胸里，入缺盆，上出人迎之前，入頄，属目内眦，合于太阳阳蹺而上行。气并相还则为濡目，气不荣则目不合。　　【马莳曰：此言阴蹺之起止也。帝问蹺脉起止者阳蹺、阴蹺，而伯止以阴蹺答之，未及于阳蹺也。人身气血，如水之流，帝遂以蹺脉起止，何气荣水为问。伯言阴蹺脉者，乃足少阴肾经之别脉也，起于然骨之下照海穴，出内踝上，又直上而循阴股，以入于阴，上循胸里，入于缺盆，上出人迎之前，入于目下之頄，属于目内眦睛明穴，合于足太阳膀胱经之阳蹺而上行。二蹺之气相并而周旋之，则能润泽于目，否则目气不荣，而目不能合矣。】　　【张志聪曰：此节论流溢之精气，从蹺脉而布散于脉外，脉外之血气，从蹺脉而通贯于脉中，气并相还，内外交通者也。夫肾为水脏，受藏水谷之精，水者，流溢于肾脏之精水也。何气荣水者，谓阴蹺之脉，乃足少阴之别直上循阴股，入于肾阴脉内之荣气宗气，而营肾脏之水，上循胸里，交于手少阴之心神而化赤，上注于目内眦，合于太阳阳蹺而上行。阴蹺、阳蹺之气相并，经脉外内之气交相往还，则为濡目。如气不荣则目不合，谓流溢于脉外之气不荣于目也。再按本经大惑篇曰：病有不得卧者，卫气不得入于阴，常留于阳，留于阳则阳气满，阳气满则阳蹺盛，不得入于阴，则阴气虚，故不瞑矣。病有不得视者，卫气留于阴，不得行于阳，留于阴则阴气盛，阴气盛则阴蹺满，不得入于阳，则阳气虚，故目闭也。此脉外之卫气，复内通于蹺脉外内之血气，相并而往还也。】　　【尚御公曰：脉外之阴气虚则目不瞑，气不荣则目不合者，脉外之阴气不荣于目也。此节始论蹺脉之起止，而复曰气不荣则目不合，谓脉内之阴气，流溢于脉外者也。夫脉度者，乃荣气、宗气行于脉中，以应呼吸漏下。若夫荣血之流行，始于手太阴肺，终于足厥阴肝，其支者，止环转督脉一周，而蹺脉不与焉。盖蹺脉主营运肾脏之精水于脉中而为血者也。举足行高曰蹺，盖取其从下行上之义。】
　　黄帝曰：气独行五脏，不荣六腑，何也？岐伯答曰：气之不得无行也，如水之流，如日月之行不休，故阴脉荣其脏，阳脉荣其腑，如环之无端，莫知其纪，终而复始。其流溢之气，内溉五脏，外濡腠理。　　【马莳曰：此言脏腑之气，流行而不息也。阴脉者，即手足六阴经之脉也，所以运之于五脏也。阳脉者，即手足六阳经之脉也，所以运之于六腑也。阴出之阳，如肺经行于大肠也。阳入之阴，如胃行于脾也。如环无端，流行不已，内溉于脏腑，外濡于腠理，岂曰独行于五脏，而不荣于六腑者哉？】　　【张志聪曰：此承上文复申明经脉外内之气，荣于脉中，濡于脉外也。按卫气日行于阳二十五度，夜行于阴二十五度，周于五脏，其始入于阴，常从足少阴入于肾，肾注于心，心注于肺，肺注于肝，肝注于脾，脾复注于肾为一周。脉外之血气相将，妇随夫转，是止荣于五脏，而不荣于六腑。上文论脉外之血气，则为濡目，故帝有此问，伯言气之不得无行于六腑也。荣于脉中者，如水之流，而运于脉外者，如日月之行，随天道之运行无息，故阴脉荣其脏，阳脉荣其腑，如环之无端，莫知其纪，终而复始。其流溢之气，内溉五脏，外濡腠理。腠理者，皮肤肌肉之纹理，五脏募原之肉理也。】　　【张玉师曰：荣气之行，肾传于心包络，包络传之肝，肝传之肺，肺传之脾，脾传之心。水火木金土，先天之五行也。卫气之行，肾注于心，心注于肺，肺注于肝，肝注于脾，脾复注于肾，交相胜制，后天之五行也。故曰，此顺逆之常也。盖脉内之气顺行，脉外之气逆行，有顺有逆，斯成天地之纪。】
　　黄帝曰：蹺脉有阴阳，何脉当其数？岐伯答曰：男子数其阳，女子数其阴；当数者为经，不当数者为络也。【其数之数，去声；余，上声。】　　【马莳曰：此承首节而言男子数其阳蹺，女子数其阴蹺，故谓之蹺脉有二也。然男子以阳蹺为经，阴蹺为络，女子以阴蹺为经，阳蹺为络，其有经络之分者如此。】　　【张志聪曰：阴蹺之脉，从足上行，应地气之上升，故女子数其阴。阴蹺属目内眦，合阳蹺而上行，是阳蹺受阴蹺之气，复从发际而下行至足，应天气之下降，故男子数其阳。】　　【尚御公曰：阴蹺乃足少阴之别，阳蹺乃足太阳之别。男子之宗荣注于太阳之阳蹺，女子之宗荣注于少阴之阴蹺。气之所注者，故为大经，隧气不荣者为络脉也。上节论少阴之精水，从阴蹺而上并于阳蹺，此节论荣气、宗气之行于蹺脉，有男女阴阳之分，二节是当分看。】
　　　营卫生会篇第十八
　　【马莳曰：论营卫所由生会，故名篇。《难经》将篇内与营俱行之营字下，多一卫字，故后世不知营在脉中，卫在脉外，又不分前后三焦，及不知清者为营，浊者为卫之义，惜哉！】
　　黄帝问于岐伯曰：人焉受气？阴阳焉会？何气为营？何气为卫？营安从生？卫于焉会？老壮不同气，阴阳异位，愿闻其会！岐伯答曰：人受气于谷，谷入于胃，以传于肺，五脏六腑，皆以受气，其清者为营，浊者为卫，营在脉中，卫在脉外，营周不休，五十而复大会，阴阳相贯，如环无端。卫气行于阴二十五度，行于阳二十五度，分为昼夜，故气至阳而起，至阴而止。故曰，日中而阳陇为重阳，夜半而阴陇为重阴。故太阴主内，太阳主外，各行二十五度，分为昼夜。夜半为阴陇，夜半后而为阴衰，平旦阴尽而阳受气矣。日中而阳陇，日西而阳衰，日入阳尽而阴受气矣。夜半而大会，万民皆卧，命曰合阴。平旦阴尽而阳受气，如是无已，与天地同纪。【陇，同隆。重，并平声。】　　【马莳曰：此详言营卫之生会，与天地之行同其度也。帝问人身之气，必有所由受，阴升阳降，必有所由会，曰营曰卫，各以何气成之？又生于何所？而会于何所？且老壮之气不同，男女之位必异，果何自而知其所会？伯言人身之气，受之于谷气者也。始焉谷入于胃，而后能生精微之气，此气出于中焦，以传于肺，而肺传之五脏六腑，则五脏六腑，皆得以受此精微之气矣。其大气积于胸中者为上焦，所谓宗气流于海者是也。上焦即任脉经膻中穴，又名上气海；脐上四寸曰中脘穴为中焦；脐下一寸曰阴交穴为下焦。此三焦者，上焦降于中焦，而中焦降之下焦，下焦升于中焦，而中焦升之上焦，犹天道下济，地道上行之象也。上焦为阳，中焦则上半为阳，下半为阴，下焦则为阴。然中焦之下半为阴者，由上焦之气降于中焦，而中焦之气，随上焦之气以降于下焦，而生此营气。营气者，阴气也。故曰，清者为营，言由上中二焦之清气，降而生之者也。下焦之为阴者，阴极阳生，升于中焦，随中焦之上半为阳者，以升于上焦，而生此卫气。卫气者，阳气也。始时阳气甚微，而至此则阳气甚盛，故曰，阳受气于上焦，义见《素问》调经论。然此卫气者，乃下焦之浊气升而生之，故曰，浊者为卫。宗气积于胸中，出喉咙以司呼吸，而行于十二经隧之中。营则阴性精专，随宗气以行于经隧之中，所以营之行者，在于经脉之中也。卫则阳性慓悍滑利，不能入于经脉之隧，故不随宗气而行，而自行于各经皮肤分肉之间，所以卫之行者，在于经脉之外也。营气之随宗气而行者，一呼脉行三寸，一吸脉行三寸，呼吸定息则脉行六寸，而一刻之中，计一百三十五息，脉行八丈一尺，二刻之中，计二百七十息，脉行十六丈二尺为一周身，积至一昼一夜为百刻，则一万三千五百息，脉行八百一十丈矣。是行于昼者二十五度，行于夜者二十五度，交会手太阴肺经，而终于足厥阴肝经，至五十度而复大会于肺经也。阴经行尽，而阳经继之，阳经行尽，而阴经继之，阴阳相贯，真如环之无端也。如肺经行大肠胃行脾经之类，是营气之行者如此。彼卫气于平旦之时，遂出于目之睛明穴，以行于足太阳膀胱，遂行于手太阳小肠，又行于足少阳胆，手少阳三焦，足阳明胃，手阳明大肠，行于阳经者二十五度。至日西而阳尽，则行于足少阴肾，手少阴心，手太阴肺，足厥阴肝，足太阴脾，行于阴经者亦二十五度。故卫气自足太阳膀胱而起，至足太阴脾而止者如此。故曰，平旦者，天之阳也，至日中则为阳之阳，乃阳气之隆盛也，谓之曰重阳。夜者，阴也，至夜半则为阴之阴，乃阴气之隆盛也，谓之曰重阴。故营气随宗气以行于经隧之中，始于手太阴，而复大会于手太阴，此太阴之所以主内也。卫气不随宗气而行，而自行于各经皮肤分肉之间，始于足太阳，而复会。于足太阳，此太阳之所以主外也。营气、卫气各行于昼二十五度，各行于夜亦二十五度，分为昼夜各为五十度也。且所谓夜半而阴隆为重阴者，宁无阳以继之？须知夜半后而为阴衰，则至平旦之时，阴气已尽，而阳复受气矣。所谓日中而阳隆为重阳者，宁无阴以继之？须知日已西而为阳衰，则日入为阳已尽，而阴复受气矣。此乃天地运行之纪，万古不磨者也。故至于夜半之时，为阴气已尽，阳气方生，阴阳大会，万民正于此而皆卧，命曰合阴。合阴者，皆静而卧，真阴胜之候也。然至于平旦，则阴气已尽，阳复受气，营卫之行，如是无已，真与天地同其运行之纪也。按李东垣《此事难知集》释清气为营，浊气为卫二节，非经旨也。】　　【张志聪曰：此章论营卫之生始会合，因以名篇。首节论营卫之所生，而各走其道，下节论营卫之会合，相将而行，外内出入，此阴阳离合之道也。谷入于胃，以传于肺，五脏六腑，皆以受气者，此营血之荣于五脏六腑十二经脉也。其清者为营，浊者为卫，乃别出两行营卫之道，营在脉中，卫在脉外，营周不休，昼夜五十营，而复大会于手太阴。阴阳相贯，如环无端，此营气之行于脉中，循度环转，以应呼吸漏下者也。卫气夜行于阴二十五度，日行于阳二十五度，分为昼夜，故气至阳则卧起而目张，至阴则休止而目瞑。日中阳气陇而卫气正行于阳，故为重阳。夜半阴气陇而卫气正行于阴，故为重阴。太阴主地，太阳主天，卫气日行于太阳之肤表，而夜行于五脏之募原，乃太阴所主之地中也。外内各行二十五度，分为昼夜，此卫气之所行也。夜半为阴陇，夜半后为阴衰，平旦阴尽而阳受气矣。日中而阳陇，日西而阳衰，日入阳尽而阴受气矣。夜半而阴阳大会，天下万民皆卧，命曰合阴，此天气夜行于阴，而与阴气会合，天道昼夜之阴阳也。平旦卫气行于阴尽，而表阳复受此卫气，如是昼夜出入之无已，与天地阴阳之同纪也。】
　　黄帝曰：老人之不夜瞑者，何气使然？少壮之人不昼瞑者，何气使然？岐伯答曰：壮者之气血盛，其肌肉滑，气道通，营卫之行不失其常，故昼精而夜瞑。老者之气血衰，其肌肉枯，气道濇，五脏之气相搏，其营气衰少而卫气内伐，故昼不精，夜不瞑。　　【马莳曰：上节言老壮不同气，故此复以老人之夜不瞑，少壮之昼不瞑者而问之。气道通者，脉气之道也。营卫之行不失其常者，如上节之论营卫是也。】　　【张志聪曰：此论营与卫合偕行于皮肤肌腠之间，分为昼夜，而外内出入者也。血气者，充肤热肉淡渗皮毛之血气，肌肉者，在外皮肤之肌肉，在内募原之肌肉，气道者，肌肉之纹理，三焦通会元真之处，营卫之所游行出入者也。故肌肉滑利，气道疏通，则营卫之行不失其出入之常度，故昼精明而夜瞑合。如肌肉干枯气道涩滞，则五脏之气相搏，而不能通调于外内矣。夫营血者，五脏之精气也。五脏不和则营气衰少，营气衰则不能外营于肌肉，而卫气内伐矣。卫气内伐而不得循行五脏，故昼不精而夜不瞑也。此言营卫相将，卫随营行者也。夫经言营行脉中，卫行脉外者。论营卫二气，分阴阳清浊之道路也。平脉篇曰：营为血，卫为气。本经曰：化而为血，命曰营气，盖经脉之外，有充肤热肉之血气，皆为营气，当知脉外有营，与卫气相将出入者也。是以本经论营卫之生始离合，计五篇有奇，五十营篇论营气之行于脉中，卫气行篇论卫气之行于脉外，营气篇论营血之营于六脏六腑十二经脉，此篇论营卫之生各有所从来，各走其道，而复会合于皮肤肌腠之间，营卫相将，偕行出入，卫气篇论脉内之血气，从气街而出于肤表，故与卫气相合而偕行。夫脉内之血气顺行，则脉外之气血逆转，此阴阳离合外内逆顺之常也。阴阳之道，通变无穷，千古而下，皆碍于营行脉中卫行脉外之句，而不会通于全经，以致圣经大义，蒙昧久矣。】
　　黄帝曰：愿闻营卫之所行，皆何道从来？岐伯答曰：营出于中焦，卫出于下焦。 【下当作上。】　　【马莳曰：此言营卫之所由生也，义见上节注中。】　　【张志聪曰：帝承上文之义，复问营卫相将之所行，皆何道从来而行于脉外也。夫清者为营，浊者为卫，此入胃水谷之精气，别出两行营卫之道。营行脉中，卫行脉外，乃精气也。中焦受气取汁，化而为血，以奉生身，莫贵于此，故独行于经隧，命曰营气。此血之气名营气，故曰营出中焦，与精气之少有别也。决气篇曰：上焦开发宣五谷味，熏肤充身泽毛，若雾露之溉，是谓气。五味篇曰：辛入于胃，其气走于上焦，上焦者，受气而营诸阳者也。卫者，阳明水谷之悍气，从上焦而出，卫于表阳，故曰卫出上焦。夫充肤热肉之血，乃中焦水谷之津液，随三焦出气以温肌肉，充皮肤。故痈疽章曰：肠胃受谷，上焦出气，以温分肉而养骨节，通腠理；中焦出气如露，上注溪谷而渗孙脉，津液和调，变化而赤为血。血和孙脉先满溢，乃注于络脉，皆盈乃注于经脉，阴阳已张，因息乃行，行有经纪，周有道理，与天合同，不得休止。夫溪谷者，肌肉之分会也，是津液先和调于分肉孙络之间，变化而赤为血，血和而后孙络满溢，注于络脉经脉，故中焦之津液，化而为血，以奉生身者，谓血荣于身形之肌肉也。独行于经隧，命曰营气，谓血注于孙脉经脉也。此血之气，命曰营气，与应呼吸漏下之营气少别，故外与卫气相将昼夜出入，内注于经脉，因息乃行，与天道之运行于外，而复通贯于中之合同也。余伯荣曰：此论营卫出于两焦，下节论上焦与营，俱行中焦，蒸化营气。此节乃承上启下之文。】
　　黄帝曰：愿闻三焦之所出。岐伯答曰：上焦出于胃上口，并咽以上贯膈，而布胸中，走腋，循太阴之分而行，还至阳明，上至舌，下足阳明，常与营俱行于阳二十五度，行于阴亦二十五度，一周也。故五十度而复大会于手太阴矣。　　【马莳曰：此言上焦乃宗气之所出，与营气同行于经隧之中也。帝问三焦之所出，而伯先以上焦答之。上焦者，即膻中也，宗气积焉。其宗气受水谷精微之气，出于胃之上口，即上脘也。并咽以上贯膈，出喉咙，司呼吸，一呼脉行三寸，一吸脉行三寸，而布于胸中，即肺经之中府、云门也。走腋之侠白、尺泽，下臂之孔最、列缺、经渠、鱼际，又下大指之少商，此正循手太阴经之分而行，还至手阳明大肠经，上至舌，又下足阳明胃经，又行脾、行心、行小肠、行膀胱、行肾、行心包、行三焦、行胆、行肝，常与营气俱行于昼二十五度，行于夜二十五度，故五十度而复大会于手太阴肺经矣。】　　【张志聪曰：此复论三焦之所出，兼证营卫之生会。上焦出于胃上口者，上焦所归之部署也。并胃咽以上贯膈而布胸中，出走腋，下循太阴之云门中府之分而行，还至阳明之天鼎、扶突，而上至舌，复下于足阳明之分，常与营俱行于阳二十五度，行于阴亦二十五度，一周也，故五十度而复大会于手太阴。盖从胸腋太阴之分而出行，故复大会于太阴也。夫手之三阴，从脏走手，足之三阴，从足走脏。营气行于二十八脉之中，二百七十息，以应漏下二刻为一周，则阴阳外内经脉脏腑，俱已循行。盖以一日分为昼夜而为五十营，非日行于阳而夜行于阴也。凡日行于阳二十五度，行于阴亦二十五度，乃营卫之行于脉外阴阳出入者也。越人首设问难，即将经义混淆，而后人非之。后人又以营在脉中，行阳二十五度，行阴二十五度，是犹百步五十步相笑之故智耳。按《金匮要略》曰：若五脏元真通畅，人即安和，病则无由入其腠理。腠者，是三焦通会元真之处，为血气所注。理者，是皮肤脏腑之纹理也。盖三焦乃初阳之气运行于上下，通合于肌腠，不入于经俞，是以上焦之气，常与营俱行阳二十五度，行阴二十五度者，与充肤热肉之营血，间行于皮肤脏腑之纹理也。上焦出胃上口，上贯膈，布胸中，走腋下，至阳明，上至舌，此论上焦气之所出，与经脉之循臂肘，上肩胛，入缺盆，出耳颊之不同也。再按三焦乃少阳之相火生于肾阴，从下而上，通会于周身之腠理，脏腑之募原，总属一气耳，归于有形之部署，始分而为三。气之在上者，即归于上部，主宣五谷之气味，即从上而出，熏肤充身泽毛。气之在中者，即归于中部，主蒸化水谷之津液而为营血，即从中而出，以奉生身。气之在下者，即归于下部，主济泌别汁，即从下而出，以行决渎。此气由阴而生，从下而上，归于上中下之三部，即从上中下而分布流行。马氏以下焦之气升于中上，上焦之气降于中下，诚为臆说也。】
　　黄帝曰：人有热饮食下胃，其气未定，汗即出，或出于面，或出于背，或出于身半，其不循卫气之道而出，何也？岐伯曰：此外伤于风，内开腠理，毛蒸理泄，卫气走之，固不得循其道。此气慓悍滑疾，见开而出，故不得从其道，故命曰漏泄。　　【马莳曰：此言人用热饮食而汗出者，以感风邪而开腠理也。饮食之热者，下于胃中，气尚未定，汗遂外出，或面或背，或于半身，并无定所。彼卫气之行于分肉者，自有所行之路，而此汗之出，不循卫气之道者，正以外伤于风，得热饮食以致内开腠理，毛蒸理泄，卫气已循分肉而走出。此热饮食之气，慓悍滑疾，见腠理之开，而遂出为汗，不得从卫气之道也，名之曰漏泄耳。】　　【张志聪曰：此申明卫气出于上焦，从上焦之气而分布于周身者也。上焦出于胃上口，上贯膈，布胸中，由腋而出于太阴之分，至手阳明之扶突，下足阳明之人迎，而后布散于皮腠，常与营俱行阳而行阴，卫气从上焦之气而出，所出之道路，从来上未至于面，后未至于背。今饮食下胃，其营卫宗气，未有定分，而先汗出于面，或出于背，此卫气之不循道而出也。卫气布于周身，无所不被其泽，若汗出于身半，此卫气之偏沮也。盖卫气者，水谷之悍气，其性慓悍滑疾，如腠理不密，即见开而出，故不得从其道。此假风邪汗出，以证明卫气循上焦之道路而出，上焦与营俱行，而营与卫又相将出入于外内者也。故曰，上焦如雾，谓气之游行于肤表，熏肤充身泽毛，若雾露之灌溉也。　张开之曰：此章论卫气始出之从来，第七十六篇论卫气昼夜出入之道路，所行不同，各宜体析。】
　　黄帝曰：愿闻中焦之所出。岐伯答曰：中焦亦并胃中，出上焦之后。此所受气者，泌糟粕，蒸津液，化其精微，上注于肺脉，乃化而为血，以奉生身，莫贵于此。故独得行于经隧，命曰营气。【泌，音必。】　　【马莳曰：此言营气出于中焦，乃化血而行经隧者也。营气者，阴气也，本属下焦，而由中焦之气降以生之，故曰营气出于中焦。是中焦之气，亦并胃之中脘，出于上焦之下，此乃营气之所受也。营气泌别糟粕，蒸其津液，化其精微，随宗气以上注于肺，而行于十二经之中。凡心中所生之血，赖此营气而化，以奉养生身，乃至贵而无以尚焉者也。但阴性精专，故得独行于经隧耳。此以卫气之在外者而较之，则营气在内，如将之守营，故名之曰营气者以此。《素问》生气通天论云：阴在内，阳之守也。正谓此耳。】　　【张志聪曰︰此论营出于中焦，中焦亦并胃中，在胃中脘之分，中焦所归之部署也。此所受气者，主泌水谷之糟粕，蒸精液，化其精微，上注于肺脉，奉心神化赤而为血，以奉生身，莫贵于此，故独得行于经隧，命曰营气，此津液化血而名营气也。】
　　黄帝曰：夫血之与气，异名同类，何谓也？岐伯答曰：营卫者，精气也。血者，神气也。故血之与气，异名同类焉。故夺血者无汗，夺汗者无血。故人生有两死而无两生。　　【马莳曰：此言血气本为同类，而人不可以两伤之也。承上文而言营气化血，则血之与气，其名虽异，而其类则同，故古经有是言，而帝乃援以问之。此气字兼营卫言，盖营卫虽分阴阳，皆出于谷气所化之精气也。伯言营为水谷之精气，卫为水谷之悍气，虽有阴阳之殊，而均之为水谷之精气也。血则由营气所生，乃气之神化者也。有精气然后有神气，故谓之异名同类也。惟其异名同类，则邪在气者，可伤气而不可伤血；邪在血者，可伤血而不可伤气，不可以两伤也。试观上文言营气泌糟粕，蒸津液，化其精微，上注于肺脉，化而为血，则血以营气而化，以液而成，汗即心之液，是血与汗亦一物而异名也。故夺血而泻之者，无得再发其汗；夺汗而发之者，无得再去其血。若夺血者又夺汗，夺汗者又夺血，则两者受伤，人必有死而无生，故谓之有两死而无两生者此也。】　　【张志聪曰：此承上文而言营卫生于水谷之精，皆由气之宣发。营卫者，水谷之精气也。血者，中焦之精汁，奉心神而化赤，神气之所化也。血与营卫，皆生于精，故异名而同类焉。汗乃血之液，气化而为汗，故夺其血者则无汗，夺其汗者则无血。无血者死，无汗者亦死，故人有两死而无两生。无两生者，谓营卫血汗，总属于水谷之精也。此言中焦之精汁，皆由气之所化而为营为卫，为血为汗，有如水中之沤气，发于水中，则为沤泡，气散则沤亦破泄矣。】
　　黄帝曰：愿闻下焦之所生。岐伯答曰：下焦者，别回肠，注于膀胱而渗入焉。故水谷者，常并居于胃中，成糟粕而俱下于大肠，而成下焦。渗而俱下，济泌别汁，循下焦而渗入膀胱焉。【济，上声。】　　【马莳曰：此言下焦之所司，见卫气之所生也。下焦者，在脐下一寸阴交之处，由上焦在膻中，中焦在中脘较之，而此则属下焦也。胃纳水谷，脾乃化之，化已入于小肠，小肠之下口在左，则膀胱相着，但膀胱无上口而有下口，在右则大肠接之。按《针灸聚英》言回肠即大肠，当脐右。本经肠胃篇言回肠当脐左。以义推之，应当脐右，其左字疑误。此下焦之气渣滓则别入于回肠，而在后以出之；水液注渗于膀胱，而在前以出之。故知水谷者，常并居于胃中，入小肠成糟粕，以俱下于大肠，其精微之气，由上中二焦以降大肠而成下焦。若水液则渗而俱下济泌别汁，循此下焦之气而渗入膀胱焉。但此下焦之气，阴中有阳者，升于中上二焦以生阳气，乃谓之卫气也。故曰，卫气出于下焦。】
　　黄帝曰：人饮酒，酒亦入胃，谷未熟而小便独先下，何也？岐伯答曰：酒者，熟谷之液也，其气悍以清，故后谷而入，先谷而液出焉。　　【马莳曰：此言酒之所以先谷气而出，乃承上文有渗入膀胱之语，故遂以酒之先谷而下者问之。正以酒为熟谷之液，其气至悍而清，故虽后谷而入，必先谷而下，化秽液出也。】　　【张志聪曰：饮酒者，先行皮肤，则水津四布，而下输膀胱矣。三焦下俞出于委阳，并太阳之正，入络膀胱，约下焦，气化而出，故小便独先下。此承上文而言下焦之气，主决渎水液之意也。】
　　黄帝曰：善。余闻上焦如雾，中焦如沤，下焦如渎，此之谓也。　　【马莳曰：此帝述素所闻者而证之也。宗气出于上焦，出喉咙以司呼吸，而行于十二经隧之中，弥沦布濩，如天之有雾也。营气并胃中，出上焦之下，泌别糟粕，蒸为精微之气，而心中之血，赖之以生，凝聚浮沉，如水中之有沤也。胃纳水谷，脾实化之，糟粕入于大肠，水液渗入膀胱，故三焦为决渎之官，膀胱为州都之官，正以下焦如渎之渗泄乎水也。然下焦之阴中有阳者，从是升中上二焦而卫气生矣。此篇清者为营，浊者为卫，营在脉中，卫在脉外，一十六字，乃圣神之宗旨也。】　　【张志聪曰：按此篇论营卫之生会。夫水谷之精气，清者为营，浊者为卫，营在脉中，卫在脉外，此营卫之生也。阴阳异位，又何会焉。故复论三焦之所出，以明其会焉。卫出上焦，而上焦常与营俱行阳二十五度，行阴亦二十五度。营出中焦，而中焦之津液，随三焦之气，以温肌肉，化赤为血，以奉生身。营卫之行，不失其常，此营卫之会也。故独得行于经隧，命曰营气，言与卫相将于脉外，而又独得行于经隧之中，是肌腠经脉之外内，皆有此营也。阴阳血气之离合出入，非熟读诸经，细心体会，不易悉也。】
古今图书集成医部全录卷五十六

　　　四时气篇第十九
　　【马莳曰：篇内首节有四时之气，故名篇。】
　　黄帝问于岐伯曰：夫四时之气，各不同形。百病之起，皆有所生。灸刺之道，何者为定？岐伯答曰：四时之气，各有所在。灸刺之道，得气穴为定。故春取经血脉分肉之间，甚者深刺之，间者浅刺之；夏取盛经孙络，取分间，绝皮肤；秋取经腧，邪在腑，取之合；冬取井荥，必深以留之。　　【马莳曰：此言灸刺之道，顺四时之气而已。春取经，当是取络。春取络之血脉分肉间，如手太阴肺经列缺为络之类，当视其病之轻重，而为刺之浅深也。夏取盛经孙络处分间盛经，如手阳明大肠经阳溪为经之类。孙络即脉度篇所谓支而横者为络，络之别者为孙也。视其经穴孙络处分间，止于皮肤绝刺之不至于深入也。秋取各经之俞穴，如手太阴肺经太渊为俞之类；若在腑，则取六阳经之合穴，如手阳明大肠经曲池为合之类。冬取井荥，冬气入深，必当深刺以久留之。】　　【张志聪曰：此篇论四时之气，出入于皮肤脉络，而皮肉筋骨，乃六腑之外合。故百病之起，有因于在外之皮肤脉肉筋骨，而及于内之六腑者；有因病六腑之气，而及于外合之形层者。内因外因，皆有所生，知其气之出入，则知所以治矣。四时之气，各有所在，故春取经脉于分肉之间，夏取盛经孙络分肉皮肤，盖春夏之气从内而外也。秋取经俞，邪在腑，取之合，此秋气之复从外而内也。冬取井荥，必深而留之，谓冬气之藏于内也。此人气之出入，应天地之四时，是以灸刺之道，得气穴为定。按本脏篇曰：肺合大肠，大肠者皮其应；心合小肠，小肠者脉其应；肝合胆，胆者筋其应；脾合胃，胃者肉其应；肾合三焦膀胱，三焦膀胱者，腠理毫毛其应。乃脏合腑，而腑合于形层，是以有病温疟皮水之在外者，有肠中不便腹中常鸣之在腑者。】
　　温疟汗不出，为五十九痏。
　　【马莳曰：此言刺温疟之法也。《素问》疟论帝曰：先热而后寒者何也？岐伯曰：此先伤于风而后伤于寒，故先热而后寒也。亦以时作，故曰温疟。另有先寒而后热为寒疟，但热而不寒为瘅疟。然温疟汗不出者，当取五十九俞以刺之。】　　【张志聪曰：此外因之邪，病在于骨髓也。《素问》疟论曰：温疟者，得之冬中于风，寒气藏于骨髓之中，至春则阳气大发，邪气不能自出，因遇大暑，脑髓烁，肌肉消，腠理发泄，或有所用力，邪气与汗皆出。此病藏于肾，其气先从内出之于外也。是以汗不出则邪不能去，当为五十九痏，以第四针五十九刺骨。】
　　风(疒水)肤胀，为五十七痏，取皮肤之血者尽取之。【(疒水)，即水。】　　【马莳曰：此言刺风水之法也。肤胀者，即本经水胀论之所谓肤胀，盖寒气客于皮肤之间，(鼓空)(鼓空)然不坚，腹大身尽痛，皮厚，按其腹窅而不起，腹色不变，此其候也，当取五十七俞以刺之。】　　【张志聪曰：此外因之邪，病在于皮肤也。(疒水)，水病也。因汗出遇风，风水之邪，留于皮肤而为肿胀也。为五十七痏，取皮肤之血者，尽取之，盖邪在皮肤，当从肤表而出。】
　　飧泄，补三阴之上，补阴陵泉，皆久留之，热行乃止。 【飧，音孙。】　　【马莳曰：此言飧泄之疾，当补脾经之阴陵泉也。三阴者，足太阴脾经也。阴陵泉，乃脾经之合穴。脾气虚，故飧泄，宜补之。必久留其针，候针下热行乃止针。一说补三阴之上者，补三阴交，乃足三阴脉气之所交，宜补之。因有二穴，故用二补字，及有一皆字。】　　【张志聪曰：此内因之病，在脾而为飧泄也。脾为湿土，乃阴中之至阴，脾气虚寒则为飧泄，故当补三阴之上，补阴陵泉，皆久留之，候热气行至乃止。三阴之上，足三阴交穴。阴陵泉，脾之合穴也。　朱济公问曰：经义止病在六腑，奚又有脾脏之飧泄？曰：阳明不从标本，从中见太阴之化，脾与胃以膜相连，阴阳相合，为脏腑血气之生原，是以下篇论五脏病而兼论胃，此篇论六腑病而兼论脾。】
　　转筋于阳治其阳，转筋于阴治其阴，皆卒刺之。 【卒，同焠。】　　【马莳曰：此言刺转筋者，当分阴阳而卒刺之也。凡手足之外廉皆属阳经，若转筋于阳，则治其阳经。凡手足之内廉皆属阴经，若转筋于阴，则治其阴经。皆当焠然刺之，而不使病人知之，则刺易入而病易去也。】　　【张志聪曰：筋有阴阳以应四时十二月，故转筋于阳治其阳，转筋于阴治其阴。焠刺者，烧针劫刺，以取筋痹。】
　　徒(疒水)水，先取环谷环谷：当是脐中也。见《太素》卷二十三杂刺杨上善注。下三寸，以铍针针之。已刺而筒之，而内之，入而复之，以尽其水，必坚。来缓则烦闷，来急则安静。间日一刺之，(疒水)尽乃止。饮闭药，方刺之时徒饮之，方饮无食，方食无饮，无食他食，百三十五日。【铍，音披。筩，音勇。内，同纳。】　　【马莳曰：此言刺水肿之法也。上文言风水者，有风有水也；此曰徒(疒水)，则有水无风也。先取环谷下三寸，以铍针针之。筩，直也。已刺而直其针以纳之，既入而又复之，必欲尽去其水，水方尽时，其肉必坚，且水来缓则内必烦闷，来急则内必安静。间日一刺之，候水去尽而止针。但水未尽之时，小便必闭，今水已去尽，必饮通闭之药，以利其水，防其再肿。然服闭药之法，方刺之时即但饮之，方饮之时无用食物，或食物时无饮此药，且又不可食异品他食，如此守之，至一百三十五日之外，其病始不复矣。】　　【张志聪曰：此内因脾胃虚寒，而水溢于肉理也。徒，众也。土位中央，主灌溉于四旁，土气虚则四方之众水，反乘侮其土而为水病也。夫溪谷有三百六十五穴会。肉之大会为谷。大会者，手足股肱之大肉也。环谷者，取手足之分肉以泻其水也。筒，筒也，以如筒之针而内之，入而复出，以尽其水。水肿于肌肉则浮而软，水尽则肉必坚矣。来缓则烦闷，来急则安静者，水虽在于肌腠，而其原在内也。饮闭药者，谓水乃尽，当饮充实脾土之药，勿使水之复乘也。方刺之时，欲使水尽出于外，故徒饮之。盖脾主肌肉，(疒水)病之因本于脾，脾水尽而后能土气充实也。夫饮入于胃，上输于脾肺，食气入胃，淫散于心肝，饮食并入，借三焦之气，蒸化精微，济泌别汁，中焦气虚，则水谷不能分别矣。是以方饮无食，方食无饮，盖言土气虚而水聚于中者，由三焦元气虚也。三焦者，通会元真于肌腠，三焦元真之气虚，则肤腠空疏而水溢于内矣。无食他食者，惟食谷食以养土气也。土之成数在十，而分王于四时八节调养，百三十五日者。逾九节候而土气复也。】
　　着痹不去，久寒不已，卒取其三里。　　【马莳曰：此言刺寒痹之法也。《素问》痹论云：以湿胜者为着痹。又曰：其多汗而濡者，此其逢湿甚也。盖着有沉着之意，必其重而难去者也。今久冷不已，当卒取三里而刺之，不使病人明知也。】　　【张志聪曰：此邪留于骨节而为痹也。盖湿流于关节，故久寒不已，当卒取其三里，取阳明燥热之气以胜其寒湿也。　沈亮宸曰：溪谷属骨。此承上文肌腠未尽之水，流于关节则为着痹，故取阳明之三里，从腑以泻脏也。】
　　骨为干。
　　【沈亮宸曰：此承上文而言骨之为病，在骨之髓节也。干者如木干之坚劲，是故温疟之邪，藏于骨髓，湿痹之气，流于关节，其骨如干而不受邪伤也。】　　【莫云从曰：五运行论云，肾生骨髓，髓生肝。骨空论论骨节之交，皆有髓空，以渗精髓。盖邪害空窍，而直骨坚劲不受邪伤，即骨之酸痛，病在髓节而应于骨也。】
　　肠中不便，取三里，盛泻之，虚补之。　　【马莳曰：此言刺大便不通之法也。肠，大肠也。大肠不通，当取三里穴以刺之。其不便由于邪气之盛者则泻之，由于正气之虚者则补之耳。】　　【沈亮宸曰：此病在三焦而为肠中不便也。三焦之气，蒸化水谷，济泌别汁。水谷者，常并居于胃中，成糟粕而俱下于大肠，是以肠中不便者，三焦之气虚也。三焦之部署，在胃腑上中下之间，故独取足阳明之三里，邪盛者泻之，正虚者补之。】
　　疠风者，素刺其肿上，已刺，以锐针针其处，按出其恶气，肿尽乃止。常食方食，无食他食。【疠，音癞。】　　【马莳曰：此言刺疠风之法也。按《素问》风论云：疠者有营卫热胕，其气不清，故使鼻柱坏而色败，皮肤疡溃，风寒客于脉而不去，名曰疠风。骨空论、长刺节论皆谓之大风也。当平日刺其肿上，已刺，数以针之锐者，针其患处，仍以手按出其恶毒之气，必肿尽乃止针，不尽不止也。凡食品如常者始食之，若异品他食，宜无食也。】　　【张志聪曰：此邪病之在脉也。肿者脉中之营热，出于胕肉而为肿也。恶气者，恶厉之邪，留而不去，则使其鼻柱坏而色败，皮肤疡溃，故当出其恶气，肿尽乃止。常食方食，无食他食者，谓当淡其饮食，无食他方之异品也。】
　　腹中常鸣，气上冲胸，喘不能久立，邪在大肠，刺肓之原、巨虚上廉、三里。　　【马莳曰：此言刺邪在大肠者之法也。腹中常鸣者，以水与火相激而成声也。气上冲于胸，发而为喘，不能久立，乃邪在大肠，故病如是也。当刺肓之原，又取巨虚上廉及三里穴以刺之。盖大肠属上廉，小肠属下廉，故此篇邪在大肠宜刺巨虚上廉，而下节邪在小肠宜刺巨虚下廉也。】　　【张志聪曰：此邪在大肠而为病也。大肠为传导之官，病则其气反逆，是以腹中常鸣。气上冲胸，喘不能久立。膏肓即脏腑之募原，膏在上而肓在下，肓之原在脐下一寸五分，名曰脖胦，乃大肠之分。巨虚上廉在三里下三寸。取巨虚、三里者，大肠属胃也。】
　　小腹控睾，引腰脊，上冲心，邪在小肠者，连睾系，属于脊，贯肝肺，络心系，气盛则厥逆上冲，肠胃熏肝，散于肓，结于脐，故取之肓原以散之，刺太阴以予之，取厥阴以下之，取巨虚下廉以去之，按其所过之经以调之。　　【马莳曰：此言刺邪在小肠之法也。人有小腹中控其睾丸，引腰脊间，上冲于心者，邪在小肠也。盖小肠连睾系属于脊，贯肝与肺，络心之系。今邪气盛则厥逆上冲于肠胃，熏于肝，散于任脉，经肓之原，结于脐中之神阙，故当刺肓之原以散其结，又刺手太阴肺经穴以予其补，又取足厥阴肝经穴以下其邪，以小肠之脉，连睾属脊贯肝肺也。又取足阳明胃经下巨虚以去其邪，又按小肠脉所过之经以调其气可也。】　　【沈亮宸曰：控睾引腰脊上冲心者，小肠之疝气也。肓乃肠外之脂膜，故取肓之原以散之，刺手太阴以夺之，取足厥阴以下之，取巨虚下廉以去小肠之邪，按其所过之经以调其气。】
　　善呕，呕有苦，长太息，心中憺憺，恐人将捕之。邪在胆，逆在胃，胆液泄则口苦，胃气逆则呕苦，故曰呕胆。取三里以下胃气逆，则刺少阳血络以闭胆逆，却调其虚实以去其邪。　　【马莳曰：此言刺邪在胆者之法也。病有善呕而呕出苦味，又长太息，其心中憺憺然之静中，似恐有人将捕之，此邪在胆经也。盖胆邪逆于胃，故胆液泄则口苦而呕，故曰呕胆。此证当取足阳明胃经三里以下胃气之逆。则刺当作侧刺，盖胆之经络在肋之后旁，故曰侧刺足少阳胆经之血络以出其血，而止胆之逆，却又调两经之虚实，虚则补而实则泻，以终去其邪而不使之复也。】　　【张志聪曰：此邪在胆而为病也。呕有苦，胆气逆在胃也。胆气欲升，故长太息以伸之。病则胆气虚，故心中憺憺，恐人将捕之。病在胆，逆在胃者，木邪乘土也。胆汁通于廉泉玉英，故胆液泄则口苦。胆邪在胃，故胃气逆则呕苦也。取三里以下胃气之逆，刺少阳之血络以闭胆逆，调其虚实以去其邪。】
　　饮食不下，膈塞不通，邪在胃脘。在上脘则刺抑而下之，在下脘则散而去之。　　【马莳曰：此言刺邪在胃脘者之法也。凡饮食不下，而膈膜之前齐鸠尾，后齐十一椎者，膈塞不通，此乃邪在胃脘也。胃脘，上下脘之总名。则刺，当作侧刺。如在上脘，卧针刺之，当抑而下之，即本经上膈篇之所谓气为上膈，故治之者如此。如在下脘，则刺下脘，当散而去之，即上隔篇之所谓虫为下膈，故治之者如此。】　　【张志聪曰：此邪在胃脘而为病也。饮食不下，膈塞不通，如邪在上脘，则不能受钠水谷，故当抑而下之。如邪在下脘，则不能传化糟粕，故当散而去之也。】　　【沈亮宸曰：饮食不下，膈塞不通，病在上也。然下焦阻塞，则上焦亦为之不利。盖水谷入口，则胃实而肠虚，食下则肠实而胃虚。如下气闭而食不下，则胃实而上焦膈塞矣。是以经文总言其病，而治则分上下也。】
　　小腹痛肿，不得小便，邪在三焦约，取之太阳大络，视其络脉与厥阴小络结而血者。肿上及胃脘，取三里。　　【马莳曰：此言刺邪在三焦者之法也。三焦者，即后三焦合于右肾者也。小腹痛而腹肿，难以小便，其邪在于三焦，而三焦有邪约之也，当取足太阳大络而刺之，即飞扬穴。又必视其络脉与足厥阴肝经有结血者，尽取之。若少腹肿及于胃脘，则取胃经之三里穴以刺之。】　　【张志聪曰：此邪在膀胱而为病也。三焦下俞出于委阳，并太阳之正，入络膀胱，约下焦，实则闭癃，虚则遗溺。小腹肿痛，不得小便，邪在三焦约也，故当取足太阳之大络。小络，孙络也。足太阳厥阴之络，交络于跗腘之间，视其结而血者去之。盖肝主疏泄，结在厥阴之络，亦不得小便矣。如小腹肿，上及胃脘，取足三里。】
　　睹其色，察其以，知其散复者，视其目色，以知病之存亡也。一其形，听其动静者，持气口人迎以视其脉，坚且盛且滑者病日进，脉软者病将下，诸经实者病三日已。气口候阴，人迎候阳也。　　【马莳曰：此言凡候病者，当尽望闻问切之法也。凡人有病，须知睹病人之气色，察病人之所为，知其病气之或散或复，其要在于视其目中之色，以知其病之存亡也。盖目为五脏之精华，故尤以是为主。又以一其形之肥瘦，听其身之动静，其要又在于诊其脉体，以知其病之进退也。持其右手寸部之气口，左手寸部之人迎以视之，其脉且坚且盛且滑者，在气口为内伤日进，在人迎为外感日进也。其脉不坚不盛不滑而软者，在气口为内伤将退，在人迎为外感将退也。纵或诸经尚实，然气口人迎已软，其病至三日而可已耳。盖气口为内，所以候手足六阴经之病；人迎为外，所以候手足六阳经之病也。《素问》六节脏象论，本经终始、禁服等篇皆云：气口一盛，病在足厥阴；一盛而躁，病在手厥阴。气口二盛，病在足少阴；二盛而躁，病在手少阴。气口三盛，病在足太阴；三盛而躁，病在手太阴。故曰，气口候阴也。人迎一盛，病在足少阳；一盛而躁，病在手少阳。人迎二盛，病在足太阳；二盛而躁，病在手太阳。人迎三盛，病在足阳明；三盛而躁，病在手阳明。故曰，人迎候阳也。】　　【张志聪曰：睹其色者，分别五行之色也。如色青者，内病在胆，外病在筋；色赤者，内病在小肠，外病在脉也。察其以者，察其所以然之病，或病因于外，或病因于内，或因于外而病及于内者，或因于内而病及于外者。散者，邪散而病已也。复者，病在外而复及于内，病在内而复及于外也。视其目色者，察其血色也。盖在外之皮肉筋骨，内应于六腑，六腑内合五脏。外内之病，皆本于五行之色，而五脏之血色，皆见于目，故视其目色，以知病之存亡也。一其形者，静守其神，形与神俱也。听其动静者，持气口人迎，以视脉之坚滑软静，而知病之进退也。诸经实者，邪在经脉也。气口人迎，候三阴三阳之气也。　沈亮宸曰：五脏六腑，应天之五运六气，五运主中，六气主外，五运主岁，六气主时，五脏内合六腑，六腑外应六气，阴阳相合，外内交通。故本篇首定四时，末论脏腑阴阳血气，乃人与天地相参，阴阳离合之大道也。】
　　　五邪篇第二十
　　【马莳曰：内论五脏之邪，故名篇。】
　　邪在肺，则病皮肤痛，寒热，上气喘，汗出，咳动肩背。取之膺中外俞，背三节五脏之旁，以手疾按之，快然，乃刺之；取之缺盆中以越之。　　【马莳曰：此言刺肺邪诸病之法也。凡邪在于肺，皮为肺之合，故皮肤痛，发为寒热，气上而喘。汗出者，以腠理疏也。咳动肩背者，以肺为五脏华盖，而肩乃肺经脉气所行也。当取膺中外俞云门、中府等穴以刺之，又取背三节旁之肺俞，及取五椎旁之心俞穴，然先以手速按其处，自觉快爽，乃刺之耳。又必取缺盆穴，使邪气从此而上越也。】　　【张志聪曰：此承上章复论邪在五脏而病于外也。夫六腑之应于皮肉筋骨者，脏腑雌雄之相合也。五脏之外应者，阴阳之气，皆有出有入也。肺主皮毛，故邪在肺则病皮肤痛。寒热者，皮寒热也。盖脏为阴，皮肤为阳。表里之气，外内相乘，故为寒为热也。上气喘者，肺气逆也。汗出者，毛腠疏也。咳动肩背者，咳急息肩肺俞之在肩背也。膺中外俞，肺脉所出之中府、云门处。背三节五脏之旁，乃肺俞旁之魄户也。缺盆中者，手阳明经之扶突，盖从腑以越阴脏之邪。】
　　邪在肝，则两胁中痛，寒中，恶血在内，行善掣节，时脚肿。取之行间以引胁下，补三里以温胃中，取血脉以散恶血，取耳间青脉以去其掣。　　【马莳曰：此言刺肝邪诸病之法也。凡邪在于肝，则两胁中痛，盖肝之经脉，贯胸中，布胁肋也。胃中必寒，木旺则土衰也。恶血在内，以肝气不疏也。行善牵掣其关节，时或脚肿，以肝之经脉，自足大指上行内踝，入阴器以上季胁及肋也。当取足厥阴肝经行间穴以引出胁下之邪，补足阳明胃经三里以温其胃中之寒，取肝经血脉外见者以散其在内之恶血，取耳间青脉以去其所行之掣节。】　　【张志聪曰：肝脉循于两胁，故邪在肝则胁中痛。两阴交尽，是为厥阴，病则不能生阳，故为寒中。盖邪在肝，胁中痛，乃病经脏之有形。寒中，病厥阴之气也。内，脉内也。行善掣节者，行则掣节而痛，此恶血留于脉内，脉度循于骨节也。时脚肿者，厥阴之经气下逆也。当取足厥阴肝经之行间以引胁下之痛，补足阳明之三里以温寒中，取血脉以散在内之恶血。耳间青脉，乃少阳之络，循于耳之前后，入耳中，盖亦从腑阳以去其掣节。】
　　邪在脾胃，则病肌肉痛。阳气有余，阴气不足，则热中善饥。阳气不足，阴气有余，则寒中肠鸣腹痛。阴阳俱有余，若俱不足，则有寒有热。皆调于三里。　　【马莳曰：此言刺脾胃诸病之法也。凡邪在脾胃，则病肌肉痛，以脾主肌肉也。胃为阳经，若邪气有余，则不足者不能胜有余也，其病为胃胜，当为热中而善饥。盖火与阳为类，而火消谷则易饥耳。反此而脾为阴经，胃之正气不足，脾之邪气有余，其病为脾胜，当为寒中而肠鸣腹痛也。设脾胃俱邪气有余，或正气俱不足，则胃当为热而脾当为寒也。当取足阳明胃经三里穴以调之，有余则泻，而不足则补耳。】　　【张志聪曰：脾胃主肌肉，故邪在脾胃，则肌肉痛。脾乃阴中之至阴，胃为阳热之腑，故阳明从中见太阴之化，则阴阳和平，雌雄相应。若阳气有余，阴气不足，则热中而消谷善饥。若阳气不足，阴气有余，则寒中而肠鸣腹痛。阴阳俱有余者，邪病之有余，俱不足者，正气之不足，皆当调之三里而补泻之，亦从腑而和脏也。】
　　邪在肾，则病骨痛阴痹。阴痹者，按之而不得，腹胀腰痛，大便难，肩背颈项痛，时眩。取之涌泉、昆仑，视有血者尽取之。　　【马莳曰：此言刺肾邪诸病之法也。邪在于肾则病骨痛，以肾主骨，而阴痹当在阴分也。阴痹者，痛无定所，按之而不可得，即痹论之所谓以寒胜者为痛痹也。其小腹胀，以肾脉入小腹也。其腰痛，以腰为肾之腑也。其大便难，以肾通窍于二便也。其肩背颈项痛，此皆膀胱经脉所行，以肾与膀胱为表里也。且时时眩晕，亦兼膀胱与肾邪也。当取肾经之涌泉穴，又取膀胱经之昆仑穴，视有血者，则二经尽取之可也。】　　【张志聪曰：在外者筋骨为阴，病在阴者名曰痹。阴痹者，病在骨，按之而不得者，邪在骨髓也。腹胀者，脏寒生满病也。腰者肾之腑，肾开窍于二阴，大便难者，肾气不化也。肩背颈项痛，时眩者，脏病而及于腑也。故当取足少阴之涌泉，足太阳之昆仑，视有血者尽取之。】
　　邪在心则病心痛，喜悲，时眩仆，视有余不足而调之其输也。　　【马莳曰：此言刺心邪诸病之法也。邪在心，故心必痛，且善悲，时或眩仆，或邪气有余，或正气不足，皆病如是也。当视其有余不足而调之，实则泻而虚则补，皆取其神门之为俞穴者以刺之耳。本经邪客篇云：少阴心脉，心者五脏六腑之大主，精神之所舍也，其脏坚固，邪弗能容，容之则心伤，心伤则神去，神去则死矣。故诸邪之在心者，皆在心之包络，包络者，心主之脉，故独无腧焉。其外经病而内不病，故独取其经于掌后锐骨之端。】　　【张志聪曰：邪在心，邪薄于心之分也。喜为心志，心气病则虚，故喜悲，神气伤，故时眩仆，视有余不足而调其输也。按皮脉肉筋骨，五脏之外合也。邪在心而不病脉者，手厥阴心主包络主脉也。诸邪在于心者，皆在于心之包络，包络者，心主之脉也。本输者，皆因其气之虚实疾徐以取之，故邪在心。邪在于包络，心之分也。视有余不足而调之者，因心气之虚实而调之也。此邪薄于心之分，以致心气之有余不足，邪不在心，故不外应于脉。　沈亮宸曰：邪干脏则死，非独伤于心也。曰邪在肺、邪在肝者，邪薄于五脏之分，病脏气而不伤其脏真，故首言三节五脏之旁，以手疾按之，快然，乃刺之。盖五脏之旁，乃五脏之气舍也，病在气当取之气，取之气，故以手按之则快然。曰三节、曰五脏之旁，俱宜体会。】
　　　寒热病篇第二十一
　　【马莳曰：篇内所论诸证，不止寒热，然首节所论在寒热，故名篇。但此寒热主外感言，与瘰疬之寒热不同。】　　【张志聪曰：按以上三章，经旨相连，故无君臣问答之辞。其病在腑脏经气之不同，故分为三章。此章通论阴阳之经气为病，故篇名寒热。寒热者，阴阳之气也。】
　　皮寒热者，不可附席，毛发焦，鼻槁腊，不得汗，取三阳之络，以补手太阴。肌寒热者，肌痛，毛发焦而唇槁腊，不得汗，取三阳于下以去其血者，补足太阴以出其汗。骨寒热者，病无所安，汗注不休，齿未槁，取其少阴于阴股之络；齿已槁，死不治。骨厥亦然。【腊，思亦切。】　　【马莳曰：此言寒热不同，而刺之亦异也。邪之在人，其始寒热在于皮，正以肺主皮毛，开窍于鼻，故皮痛而不可近席，毛发焦燥，鼻孔枯腊。腊者，干也。如不得汗，当取足太阳膀胱经之络穴飞扬以泻之，盖太阳为三阳也。又当取手太阴肺经之络穴列缺以补之，正以太阳主表，故宜泻其邪，而肺主皮毛，必宜补之于既泻之后也。既而寒热在于肌肉，正以脾主肌肉，又主唇，故肌痛及毛发焦而唇槁腊也。如不得汗，当取足太阳于下，以去其血，又补足太阴脾经，以出其汗也。不言穴者，必俱是络穴耳。其终也，寒热在于骨，病既不安，汗亦不休。如齿未槁，当取足少阴肾经之络穴大锺以刺之；倘齿已槁，则死不治矣。外有骨发为厥之证，亦验其齿以治之耳。】　　【张志聪曰：上二章，论五脏六腑以及外合之皮肉筋骨为病，此章论病三阴三阳之经气而为寒为热也。病在皮，故不可附席。皮肤之血气以滋毛发，皮气伤故毛发焦也。肺主皮毛，开窍在鼻，故鼻为之干枯。此邪在表而病太阴太阳之气，当从汗解，如不得汗，宜取太阳之络以发汗，补手太阴以资其津液焉。脉外之血气，充肤热肉生毫毛，故病在肌，则肌肉痛而毛发焦也。脾主肌肉，开窍于口，故唇口槁腊。如不得汗，当取三阳于下，以去其血，补足太阴，以资水谷之汗。三阳，太阳也。盖寒热虽在肌，而汗从表出也。骨寒热者，病少阴之气也。病无所安者，阴躁也。少阴为生气之原，汗注不休者，生气外脱也。齿未槁者，根气尚存，取足少阴于阴股之络以去其邪。齿已槁，死不治矣。此邪病少阴之气，邪正相搏，故为寒热，邪去则愈，正脱则死矣。骨厥者，谓肾脏为病，而肾气厥逆也。夫圣人南面而立，前曰广明，后曰太冲。太冲之地，名曰少阴；少阴之上，名曰太阳。是少阴为生阳之本，然肾脏亦为生气之原，故曰，骨厥亦然。盖以分别骨寒热者，病少阴之气也。　沈亮宸曰：此条有三节，病在三阴之气，故曰取三阳之络，曰取少阴于阴股之络，而不言经穴。上章之病在五脏，则曰行间、三里、昆仑、涌泉，而不言三阴三阳。】
　　骨痹举节不用而痛，汗注烦心，取三阳之经补之。　　【马莳曰：此言刺骨痹之法也。骨痹已成，节不能举而痛，汗注于外，心烦于内，正以肾主骨，又其脉之支者，从肺出络心，注胸中，故病如是也。当取足太阳膀胱之经穴昆仑以补之，盖膀胱与肾为表里也。】　　【张志聪曰：骨痹举节不用而痛，汗注烦心，病在少阴之气而入深也，故当取太阳之经补之，以去其邪。夫经脉为里，浮见于皮部者为络，上节论三阴之气而为寒热者，病在于肤表，故取之络，此病气入深，故取之经。此篇论三阴三阳之经气为病，有病在气而不及于经者，有病在气而转入于经者，有经气兼病者，盖阴阳六气，合手足之六经也。】　　【沈亮宸曰：冬者，盖藏血气在中，内着骨髓，通于五脏。骨痹，冬痹也。汗注烦心，病通于脏也。邪气者，常随四时之气血而入客也。故下文曰，冬取经输。经输者，治骨髓，故取三阳之经，以发越阴脏之痹。】
　　身有所伤，血出多，及中风寒，若有所堕坠，四支懈惰不收，名曰体惰。取其小腹齐下三结交。三结交者，阳明太阴也，齐下三寸关元也。　　【马莳曰：此言刺体惰之法也。身有所伤，出血已多，而伤处中乎风寒，或有所堕坠，不必身伤出血也。四支懈惰，其名曰体惰，当取小腹齐下三结交之穴以刺之。盖本经为任脉，而足阳明胃、足太阴脾经之脉，亦结于此，故谓之三结交也，即齐下三寸之关元穴耳。】　　【张志聪曰：此言皮肤之血气有伤，当取之阳明太阴也。夫首言皮腠之寒热者，病三阴之气也，此言皮腠之血气受伤，亦取之太阴阳明，阴阳血气之相关也。身有所伤血出多，伤其血矣。及中风寒，伤其营卫矣。夫人之形体，借气煦而血濡，血气受伤，故若有所堕坠，四支懈惰不收，名曰体惰。夫充肤热肉之血气，生于阳明水谷之精，流溢于中，由冲任而布散于皮腠，故当取小腹齐下之阳明、太阴、任脉之关元，以助血气之生原。三结交者，足太阴阳明，与任脉交结于小腹齐下也。　沈亮宸曰：首言三阴之气，本于里阴，而外主于皮毛肌骨；下节论三阳之气，从下而生，而上出于颈项头面；此言肤表之血气，亦由下而上，充于皮肤，盖阴阳血气，皆从下而上也。】
　　厥痹者，厥气上及腹，取阴阳之络，视主病也，泻阳补阴经也。颈侧之动脉人迎，人迎，足阳明也，在婴筋之前；婴筋之后，手阳明也，名曰扶突；次脉手少阳也，名曰天牖；次脉足太阳也，名曰天柱。腋下动脉，臂太阴也，名曰天府。　　【马莳曰：此言刺厥痹之法也。痹病在内，厥气上逆以及于腹，当取阴经之络，即下文手太阴肺经之天府是也。刺阳经之络，即下文足阳明胃经之人迎，手阳明大肠经之扶突，手少阳三焦经之天牖，足太阳膀胱经之天柱是也。于阳经则泻之，于阴经则补之。但人迎之穴，乃颈侧之动脉，在婴筋之前。婴筋者，颈之竖筋也。扶突穴，在婴筋之后。天牖穴，其脉次于扶突之后。天柱穴，其脉次于天牖之后。天府穴，乃腋下之动脉，其脉行于臂，故不称曰手太阴，而曰臂太阴也。】　　【张志聪曰：此言阳气生于阴中，由下而上也。厥痹者，痹闭于下，以致三阳之气，厥逆止及于腹，而不能上行于头项也。取阴阳之络，视主病者，视厥痹之在何经也。泻阳者，泻其厥逆而使之上也。补阴者，阳气生于阴中也。次脉者，从喉旁而次序于项后，即本输篇之所谓一次脉二次脉也。盖三阳之经气，皆循颈项而上充于头面也。腋下动脉，手太阴也。太阴，统主阴阳之气者也。】
　　阳明头痛，胸满不得息，取之人迎。　　【马莳曰：上节五穴总治厥痹之证，而此下五节，则分言五穴可以治诸证，此节则以人迎所治之病而言之也。阳明胃经邪盛，头痛胸满不得息，当取之人迎穴耳。】　　【张志聪曰：此下五节，承上文而分论厥逆之气，各有所见之证，各随所逆之经以取之。阳明头痛，阳明之气厥逆于腹，不得循人迎而上充于头，是以头痛。逆于中焦，故胸满不得息。当取之人迎以通其气。】
　　暴喑气鞕，取扶突与舌本，出血。 【鞕，同梗。】　　【马莳曰：此节以扶突所治之病言之也。暴时喑痖，而气梗于喉，当取扶突穴，及舌本之风府穴，以其皆系督脉经也。】　　【张志聪曰：夫金主声，心主言，手阳明主气而主金，故阳明气逆于下，则暴喑而气梗矣。取扶突与舌本出血，则气通而音声出矣。】
　　暴聋气蒙，耳目不明，取天牖。
　　【马莳曰：此节以天牖所治之病言之也。】　　【张志聪曰：手少阳之脉，入耳中，至目锐眦，少阳之气厥于下，则上之经脉不通，是以暴聋气蒙，耳目不明，当取之天牖。】
　　暴挛癎眩，足不任身，取天柱。
　　【马莳曰：此节以天柱所治之病言之也。挛，拘挛也。癎，癫癎也。眩，眩晕也。合三证而足不任身，皆当取之天柱穴耳。】　　【张志聪曰：足太阳主筋，故气厥则暴挛而足不任身矣。太阳之脉，起于目内眦之睛明，气不上通，故癎眩也。当取之天柱。】
　　暴瘅内逆，肝肺相搏，血溢鼻口，取天府。　　【马莳曰：此节以天府所治之病言之也。暴时大热，而在内之气逆，乃肝肺两经之火邪，相为搏击，以致血溢于鼻口，当取之天府穴耳。】　　【张志聪曰：瘅，消瘅。暴瘅，暴渴也。肝脉贯肺，故手太阴之气逆，则肝肺相搏。肺主气而肝主血，气逆于中，则血亦留聚而上溢矣。肺乃水之生源，搏则津液不生而暴瘅矣。皆当取手太阴之天府，以疏其搏逆。夫暴疾，一时之厥证也。此因于气厥，故用数暴字。】
　　此为大牖五部。
　　【马莳曰：此句总结上文五节，其穴为天牖五部也。大牖当作天牖。曰天牖五部者，举一穴以统五穴耳，犹后世立汤药之方，举一品以概众品也。】　　【张志聪曰：牖，窗也。头面之穴窍，如楼阁之大牖，所以通气者也。气厥于下，以致在上之经脉不通，而为耳目不明、暴喑癎眩诸证。盖言三阳之气，由下而生，从上而出，故总结曰，此为大牖五部，以下复论其经络焉。】　　【沈亮宸曰：人迎、扶突、天牖、天柱，头气之街也。腋下动脉，胸气之街也。】　　【莫云从问曰：本输篇论次脉乃手足三阳之六经，此节止言手阳明少阳、足阳明太阳为大牖，何也？曰：太阳之气，生于膀胱水中；少阳之气，本于命门相火；阳明之气，生于中焦胃腑。在经脉有手足之六经，在二气止论三阴三阳也。其手阳明舆太阴为表里，主行周身之气，故合为五大牖焉。】
　　臂阳明有人頄遍齿者，名曰大迎。下齿龋，取之臂，恶寒补之，不恶寒泻之。足太阳有入頄遍齿者，名曰角孙。上齿龋，取之在鼻与頄前，方病之时其脉盛，盛则泻之，虚则补之；一曰取之出鼻外。足阳明有挟鼻入于面者，名曰悬颅。属口对入系目本，视有过者取之，损有余，益不足，反者益。【恶，去声。頄，音仇。龋，丘禹切。】　　【马莳曰：此言齿龋者，当即上下齿而分经以治之也。臂阳明，即手阳明大肠经也，以其脉行于臂，故不称曰手而曰臂也。手阳明之脉，其支者从缺盆上颈，循天鼎、扶突，上贯于颊，入下齿缝中，还出挟口，交人中，左之右，右之左，上挟鼻孔，循和髎、迎香以交于足阳明，故曰臂阳明有入頄遍齿者，其名曰大迎。正以大迎出足阳明穴，而手阳明之脉，则入而交之也。齿有痛病，谓之龋，故下齿病龋者，当取此臂阳明之穴。如恶寒饮者，虚也，宜补之。不恶寒饮者，实也，宜泻之。又足太阳膀胱经之脉，亦入頄遍齿，其所入之脉，乃手少阳三焦经之角孙穴。其上齿龋者，正足阳明胃经脉气之所历，取之在鼻与頄前，乃地仓、巨髎等穴也。如正痛之时，其脉必盛，盛则宜泻之，或虚则宜补之。一曰，当取之出于鼻外，即本经之禾髎、迎香等穴也。又足阳明胃经之脉，有挟鼻孔入于面者，其脉会于足少阳胆经之悬颅穴，属口对入，以系于目本，当视其有病者所以取之。邪气有余则损，正气不足则益。益者补也，正以不足与有余相反，故益之耳。】　　【张志聪曰：上节论三阳之气，循次而上出于大牖，此复论气从络脉以相通，所谓络绝则径通，如环无端，莫知其纪也。盖气之出于大牖者，从气街而出于脉外，气之行于脉中者，从络脉而贯于脉中，外内环转之无端，故莫知其纪也。颧鼻交卢为頄。臂阳明有入頄遍络于齿者，名曰大迎，大迎乃足阳明之经穴，此手阳明之气，从络而贯于足阳明之经，故下齿痛当取之臂阳明。足太阳有入頄遍络于齿者，名曰角孙，角孙乃手少阳之经穴，此足太阳之气，贯于手少阳之经，故上齿痛者，当取之鼻与頄前，乃太阳之络脉也。按营血宗气之所营行者，经脉也，足太阳之络，不入于齿中，此非经脉，亦非支别，乃微细之系，以通三阳之气者也。故方病之时，其脉盛乃气之太过也，太过则泻之，不及则补之，足阳明当作手太阳，盖三阳之气，上出于天牖者，循手之阳明少阳，足之阳明太阳，而经脉之贯通，则有手足六脉之相交矣。故手太阳有挟鼻入于面者，名曰悬颅，悬颅乃足少阳之经穴，此手太阳之气，从络脉而通于足少阳之经也。属口对入上系目本，视有过者取之。过，病也。如病在太阳，而太阳之络有余，少阳之经不足，则当损太阳之有余，益少阳之不足。反是者，又当益太阳也。　沈亮宸曰：反者当从有过上看。推此二句，当知太阳之气，从络脉而贯于少阳之经，少阳之气，从络脉而通于太阳之经也。以上四脉亦然。】　　【莫云从问曰：阳明手足相交，自然之道也。太阳之与少阳相合，其义何居？曰：太少之气，本于先天之水火，犹两仪所分之四象，是以正月二月主于太少，五月六月主于太少，太少之相合也。阳明者，两阳合明，故曰阳明，主于三月四月，此阳明之自相交合也。夫阴阳之道，推变无穷，明乎经常变易之理，始可与言阴阳矣。　朱济公问曰：太阳之气主皮毛，阳明之气主肌腠，少阳之气主枢胁，今论三阳之气，又皆循经而上出于头面焉。曰：此升降出入之道也。阴阳之气，出入于外内，故皮寒热者，取之太阳太阴，肌寒热者，取三阳于下，升降于上下。故邪中于面则下阳明，中于项则下太阳，中于颊则下少阳。三阳之气，运行于肌表，故中于阳则溜于经，经气外内之相通也。此升降出入之无息者也，一息不运，则失其机矣。】
　　其足太阳有通项入于脑者，正属目本，名曰眼系。头目苦痛，取之在项中两筋间，入脑乃别。阴蹺、阳蹺，阴阳相交，阳入阴，阴出阳，交于目锐眦。阳气盛则瞋目，阴气盛则瞑目。　　【马莳曰：此言头目痛者，当取玉枕，而又言睛明为阴阳二蹺之所交，乃寤寐之所以分病也。足太阳膀胱经有通项入于脑者，名曰玉枕，此正属于目之根，两眼中之系，皆系于此，故名之曰眼系。凡苦头痛或苦目痛者，皆取之。其脉在项中两筋间，入于脑，与阴蹺、阳蹺相别，实各阴阳诸经交会之所也。又阳蹺之脉入于阴，阴蹺之脉出于阳，交于目锐眦之睛明穴。阳蹺之气盛，则目瞋而不得闭；阴蹺之气盛，则目瞑而不得开也。】　　【张志聪曰：此言足太阳之气，贯通于阳蹺、阴蹺也。其者，承上文而言，言其足太阳又有通项入于脑者，正属目本，名曰眼系，在项中两筋间入脑，乃别络于阴蹺、阳蹺，而阴阳相交于目锐眦。阳蹺之气入于阴蹺，阴蹺之气出于阳蹺，如阳蹺之气盛则张目，阴蹺之气盛则瞑目，此太阳之气，又从眼系而贯通于阴阳之蹺脉也。按脉度篇曰：蹺脉者，太阴之别，起于然谷之后，循胸上行，属目内眦，合于太阳阳蹺而上行气并相还则为濡目。此言阴蹺之脉，起于足少阴而上通于太阳阳蹺。此节论太阳之气，通于阳蹺、阴蹺，故曰，男子数其阳，女子数其阴。盖阴蹺之脉通少阴之精水于阳蹺，阳蹺之脉通太阳之气于阴蹺。男子以气为主，故男子数其阳；女子以精血为主，故女子数其阴。气为阳而血为阴也。　莫云从曰：足少阴太阳，乃阴阳血气之生原，阴蹺、阳蹺主通阴阳，血气从下而上交于目，目者，生命之门也。】
　　热厥，取足太阴少阳，皆留之。寒厥，取足阳明少阴于足，皆留之。 【少阳当作少阴，少阴当作少阳。】　　【马莳曰：此言刺寒热二厥之法也。按《素问》厥论曰：阳气衰于下则为寒厥，阴气衰于下则为热厥，盖以热厥为足三阳气胜，则所补在阴，故当取足太阴少阴以补之，皆留其针也。寒厥为足三阴气胜，则所补在阳，故当取足阳明少阳于足者以补之，皆留其针也。】　　【张志聪曰：此论阴阳之气不和，而为寒厥热厥也。盖在表之阴阳不和，则为肌皮之寒热，发原之阴阳不和，则为寒厥热厥矣。　俞伯荣曰：取之于足者，谓阳气生于下也。】
　　舌纵涎下烦悗，取足少阴。
　　【马莳曰：此言刺舌纵涎下烦闷之法也。病有舌纵而不收，其涎自下，内则烦闷者，皆足少阴肾经之衰也，当取肾经之穴以补之。】　　【张志聪曰：此言上下之阴阳不和也。少阴之上，君火主之，而下为水脏，水火之气，上下时交。舌纵涎下烦悗者，肾气不上资于心火也，故当取足少阴以通水阴之气。】
　　振寒洒洒鼓颔，不得汗出，腹胀烦悗，取手太阴。　　【马莳曰：此言刺振寒为病之法也。凡振寒而洒洒然鼓其颔间，汗不得出，腹内作胀而烦闷，此乃元气不足也，当取手太阴肺经以补之。】　　【张志聪曰：此言表里之阴阳不和也。《内经》云：阳加于阴谓之汗。肤表为阳，腹内为阴。在内之阴液，借表阳之气宣发而为汗。振寒洒洒鼓颔不得汗出，腹胀烦悗者，表里之阴阳不和也，故当取手太阴以疏皮毛之气，以行其汗液焉。手太阴主通调水液，四布于皮毛者也。　莫云从曰：上节论上下，此节论表里，乃阴阳之升降出入。篇名寒热者，皆阴阳之不调也。】
　　刺虚者，刺其去也。刺实者，刺其来也。　　【马莳曰：此言刺虚实者之法也。凡刺虚者，当乘其气之去而随之，随之者所以补之也。凡刺实者，当乘其气之来而迎之，迎之者所以泻之也。】　　【张志聪曰：此总论阴阳寒热之不调，因邪正虚实之有碍也。虚者正气之不足，实者邪气之有余，盖邪气实则正气虚矣。故刺虚者，刺其气之方去，所谓追而济之也。刺实者，刺其气之方来，所谓迎而夺之也。迎之随之，以意和之，可使气调，可使病已也。】
　　春取络脉，夏取分腠，秋取气口，冬取经输，凡此四时，各以时为齐。络脉治皮肤，分腠治肌肉，气口治筋脉，经输治骨髓。【齐、剂同。】　　【马莳曰：此言四时各有所刺者，以其各有所治也。春取络脉者，以络脉治皮肤也，如肝经蠡沟为络之类。夏取分腠者，以分腠治肌肉也，如夏取心与小肠分肉腠理之类。秋取气口者，以气口治筋脉也，秋属肺经，故取之。冬取经输者，以经输治骨髓也，如肾经太溪为俞、复溜为经之类。】　　【张志聪曰：此以人之形层浅深，与四时之气为齐也。盖人之血气，应天地之阴阳出入，故春取络脉，夏取分腠，春夏之气从内而外也；秋取气口，冬取经输，秋冬之气复从外而内也。此人之气血，随天地四时之气，而外内出入者也。齐者，所以一之也。凡此四时，以应人之阴阳出入，故各以时为齐。故取络脉者以治皮肤，取分腠以治肌肉，取气口以治筋脉，取经输以治骨髓，此又以四时之法，以治皮肉筋骨之浅深。盖天气有四时之出入，而人有阴阳之形层，故各以时为齐也。】
　　五脏身有五部：伏兔一；腓二，腓者，腨也；背三；五脏之腧四；项五。此五部有痈疽者死。【腓，音肥。腨，音善。】　　【马莳曰：此言痈疽生于五部者，必死也。五脏在内，而关系于身者有五部：其一在伏兔；其二在腓腹，腓腹者，腨也，其穴名承筋；其三在背，背之中曰督脉，而背旁四行，皆足太阳膀胱经穴；其四在五脏之俞，其五在项，亦系督脉与足太阳经。此五部有痈疽者，必死也。此言痈疽之不可治，而自下节至末，皆言有可治之所，盖出汗正所以去邪也。然当知用药亦犹是耳。】　　【张志聪曰：夫在外者，皮肤为阳，筋骨为阴。痈疽所发，在于皮肉筋骨之间。此言五脏各有五部，而一部之阴阳不和，即留滞而为痈矣。伏兔，肾之街也。腨者，脾之部也。背者，肺之俞也。五脏俞者，谓五椎之心俞也。项者，肝之俞也。本经曰：痈疽之发，不从天下，不从地出，积微之所生也。故五部之有痈疽者，乃五脏渐积之郁毒，外应于血气之不和而为痈疽，故五部有此者死。按上章论五脏之邪，外应于皮肉筋骨，此言五脏各有五部，而一部中皆有阴阳血气之流行，所谓阴中有阳，阳中有阴也。】　　【余伯荣曰：痈疽之发，有因于风寒外袭者，有因于喜怒不测，食饮不节，荣卫不和，逆于肉理，乃发为痈。阴阳不通，两热相搏，乃化为脓。然有发于肫臂而死者，有发于项背而生者，此又以邪毒之重轻，正气之虚实，以别其死生，然病及五脏者必死。故因于外邪者，善治治皮毛，其次治肌肉。因于内伤者，使五脏之郁气四散于皮肤，弗使痈肿于一部，所谓始萌可救，脓成则死。此上工之治未病也。】
　　病始手臂者，先取手阳明太阴而汗出。　　【马莳曰：此承上文而言病始手臂者，而有先刺之法也。手臂乃手阳明大肠经、手太阴肺经脉气所行，故病始手臂者，先取此二经刺之以出汗，则其邪可去矣。】　　【张志聪曰：此分别形身上下，各有所主之阴阳也。夫身半以上，手太阴阳明皆主之，故病始于臂者，先取手阳明太阴而汗出。】
　　病始头首者，先取项太阳而汗出。
　　【马莳曰：此承上文而言病始于头首者，而有先刺之法也。项上于头，乃是太阳膀胱经脉气所行，故病始于头首者，先取此经刺之以出汗，其邪可去矣。】　　【张志聪曰：太阳之气，生于膀胱，而上出于头项，故病始于头首者，先取项太阳而汗出。】
　　病始足胫者，先取足阳明而汗出。
　　【马莳曰：此承上文而言病始足胫者，而有先刺之法也。足胫外廉，乃足阳明胃经脉气所行，故病始于足胫者，先取此经刺之以出汗，其邪可去矣。】　　【张志聪曰：身半以下，足太阴阳明皆主之，故病始足胫者，先取足阳明而汗出。曰始者，谓病始于下者下行极而上，始于上者上行极而下。曰先者，谓手足之阴阳，虽各有所主，然三阴三阳之气，上下升降，外内出入，又互相交通者也。】
　　臂太阴可汗出，足阳明可汗出。故取阴而汗出甚者，止之于阳；取阳而汗出甚者，止之于阴。　　【马莳曰：此承上文而言肺胃两经，皆可以发汗。若汗多者，阴取之阳，阳取之阴也。臂太阴者，即手太阴肺经也。此经与足阳明胃经皆可发汗。若刺肺经而汗出太甚，则泻胃经以止之，盖阳泻则阴胜也。刺胃经而汗出太多，则泻肺经以止之，盖阴泻则阳胜也。】　　【张志聪曰：汗乃阴液，生于阳明。太阴主气行于肤表，水津四布乃气化以通调，故臂太阴可汗出。水谷之津液，从腠理发泄，汗出溱溱，故足阳明可汗出。然汗液必由气之宣发，气得液而后能充身泽毛，故取阴而汗出甚者，止之于阳，取阳而汗出甚者，止之于阴，盖阳为阴之固，阴为阳之守也。】　　【沈亮宸曰：此篇论阴阳之不调，而为寒热之证，宜从汗解，故总结汗法数条。】
　　凡刺之害，中而不去则精泄，不中而去则致气。精泄则病甚而恇，致气则生为痈疽矣。【中，并去声。】　　【马莳曰：此承上文而言行针者之误有二也。凡刺者泻实既中其害，则当去其针，而久之不去，则精气反泄，所以病益甚而恇羸也。既不中其害，则当留针以再泻，而遂乃去之，则邪气仍致，所以生为痈疽也。盖皆指泻实而言耳。】　　【张志聪曰：泄精者，谓阴阳血气生于精，过伤则并伤其根原矣。痈疽者，谓阴阳血气荣行于皮肉筋骨之间，邪气留客，致正气不行则生痈疽矣。本篇论阴阳寒热，缘邪正之实虚，故以此节重出于篇末，盖以戒夫治病者，慎勿再实实而虚虚也。】
　　　癫狂篇第二十二
　　【马莳曰：内论癫狂诸证，故名篇。但首无起语，疑是岐伯所言也。】
　　目眦：外决于面者为锐眦，在内近鼻者为内眦；上为外眦，下为内眦。　　【马莳曰：此言目眦分为内外而又各统其上下也。眦，眼角也。目眦外决于面者为锐眦，在内近鼻者为内眦；眼之上泡属于外眦，眼之下泡属于内眦也。盖人身脏腑之神，以目为主，故先以目眦言之，示人以观神之法也。】　　【张志聪曰：锐眦内眦者，睛外之眼角也。太阴之气主约束，而主乎外内之目眦也。太阳为目上纲，阳明为目下纲，太阳阳明之气，主于上下之目眦也。手太阴主天，足太阴主地。太阳为开，阳明为阖。天地之气，昼明夜晦，人之两目，昼开夜阖，此人应天地之昼夜开阖者也。一息之中，有开有阖，以应呼吸漏下者也。天地开阖之气不清，阴阳出入之气混浊，则神志昏而癫狂作矣。是以治癫狂之法，独取手足之太阴太阳阳明焉。夫肺主皮毛，目之拳毛，天气之所生也。肌肉之精为约束，地气之所生也。目眦之外内上下，又统属天地阴阳之气而为开阖者也。】
　　癫疾始生，先不乐，头重痛，视举目赤甚，作极已而烦心，候之于颜，取手太阳、阳明、太阴，血变而止。【乐，音洛。】　　【马莳曰：此已下八节，皆论癫疾诸证，而此下三节，则即其始作之证而刺之也。凡癫疾始生，其意先不乐，其头先重而痛，其所视举目先赤，三者已甚，遂癫疾乃作，至于作极，则其心大烦，当候之于颜以知之。乃取手太阳小肠、手阳明大肠、手太阴肺三经以刺之，候至血变而止针。】　　【张志聪曰：夫癫狂之疾，乃阴阳之气，先厥于下，后上逆于巅而为病。故通评虚实篇曰：癫疾厥狂，久逆之所生也。又曰：厥成为癫疾。夫少阴者先天之水火，太阴者后天之地天，天地水火之气，上下平交者也，厥则不平而为病矣。水之精为志，火之精为神，先不乐者神志不舒也。举视目赤者，心气上逆也。癫甚作极，已而心烦者，厥逆之气，上乘于太阴阳明，而复乘于少阴之心主也。五色篇曰：庭者，颜也。首面上于阙庭，王宫在于下极，盖谓天阙在上，王宫在下，故候之于颜者，候天之气色也。身半以上为阳，手太阴、阳明皆主之。故取手太阴、阳明以清天气之混浊，取手太阳以清君主之心烦。心主血，血变则神气清而癫疾止矣。】
　　癫疾始作，而引口啼呼喘悸者，候之手阳明、太阳，左强者攻其右，右强者攻其左，血变而止。　　【马莳曰：此又刺癫疾始作之法也。其口牵引，或啼或呼，喘急惊悸者，候之手阳明大肠、手太阳小肠二经。左强右强，凡证脉俱不病也，其不强者为病。故左强攻右，右强攻左，至血出色变而止针。】　　【张志聪曰：此论厥气上乘，致开阖不清而为癫疾也。啼悸者，太阳之气混乱也。喘呼者，阳明之气不清也。太阳主开，阳明主阖，故当候之手阳明、太阳。夫天地开阖之气，左旋而右转，故左强者攻其右，右强者攻其左。】　　【莫云从曰：手太阳者，心之表；手阳明者，肺之表。在心为啼悸，在肺为喘呼，因开阖不清而啼悸喘呼者，病在表而及于内也。】
　　癫疾始作，先反僵，因而脊痛，候之足太阳阳明太阴、手太阳，血变而止。　　【马莳曰：此又刺癫疾先作之法也。癫疾始作，先反僵仆，随即脊痛，当取足太阳膀胱经、足阳明胃经、足太阴脾经、手太阳小肠经以刺之，候至血变而止针。】　　【张志聪曰：癫疾始作，先反僵者，厥气逆于寒水之太阳也。因而脊痛者，寒气乘于地中也。脊乃坤土之高阜者，故当候之足太阳阳明太阴。按首节论厥气上乘于天及太阳君火，次节论开阖之不清，此节论厥气逆于水土之中，盖天地水火之气不清而为癫疾也。复取手太阳者，水火神志相交，足太阳之水邪上逆，必致心主之神气昏乱，故俟其血变则神气清矣。】
　　治癫疾者，常与之居，察其所当取之处，病至视之，有过者泻之，置其血于瓠壶之中，至其发时，血独动矣。不动，灸穷骨二十壮。穷骨者，骶骨也。　　【马莳曰：此言治癫疾之法也。凡欲治癫疾者，常与之居，察其病在何经，当取何穴，及病已发时，视其有病之经泻之，即以所刺之血，置之瓠壶之中，至于此病又发，其血当独动，如血不动，宜灸脊尽之骶骨长强穴二十壮。】　　【张志聪曰：此言治癫疾者，当分别天地水火之气而治之。太阳之火日也。随天气而日繞地一周，动而不息者也。地水者，静而不动者也。常与之居者，得其病情也。察其所当取之处视之，有过者泻之，谓视疾之在于手足何经而取之也。瓠壶，葫芦也。致其血于壶中，发时而血独动者，气相感召也。如厥气传于手太阴太阳，则血于壶中独动，感天气太阳之运动也。不动者，病人于地水之中，故当灸骶骨二十壮。经云：陷下则灸之。此疾陷于足太阳太阴，故当灸足太阳之骶骨。二者阴之始，十乃阴之终，地为阴而水为阴也。】　　【朱永年曰：《素问》长刺节论云：初发岁一发，不治则月一发，名曰癫疾。夫岁一发者，日一岁而一周天，日以应火也。月一发者，月一月而一周天，月以应水也。】
　　骨癫疾者，顑齿诸腧分肉皆满，而骨居汗出，烦悗，呕多沃沫，气下泄不治。 【顑，苦感切。】　　【马莳曰：此言骨癫疾之证，而决其不可治者。癫疾成于骨病，故曰骨癫疾。其颔齿中诸穴分肉邪气闭满，尪羸太甚，唯骨独居，汗出于外，烦悗于内，此或有可治者。若至于在上作呕，沃沫出多，在下气泄，则上下交病，此不可治之证也。】　　【张志聪曰：齿者骨之余，分肉属骨，是以骨癫疾者，顑齿诸分肉皆满。骨居者，骨肉不相亲也。汗者，血之液，汗出烦悗者，病在足少阴肾，而上及于手少阴心也。呕多沃沫，太阴阳明之气上脱也。肾为生气之原。气下泄，少阴之气下泄也。阴阳上下离脱，故为不治。　莫云从曰：病入骨髓，虽良医无所用其力，故不列救治之法。此下三证，病在有形之筋骨，故不言太少之阴阳。】
　　筋癫疾者，身倦挛，急大，刺项大经之大杼脉。呕多沃沫，气下泄，不治。　　【马莳曰：此言筋癫疾有可治之穴，有不可治之证也。筋癫疾者，癫病成于筋也。其身倦怠拘挛，其脉急大，当刺足太阳膀胱经之大杼穴。若在上多呕沃沫，在下泄气，此不可治之证也。】　　【张志聪曰：病在筋，故身倦挛而脉急大。足太阳主筋，故当刺膀胱经之大杼。呕多沃沫，气下泄者，病有形之脏腑，而致阴阳之气脱也。】
　　脉癫疾者，暴仆，四肢之脉皆胀而纵。脉满，尽刺之出血；不满，灸之挟项太阳，灸带脉于腰相去三寸，诸分肉本输。呕多沃沫，气下泄，不治。　　【马莳曰：此言脉癫疾有可治之穴，有不可治之证也。脉癫疾者，癫疾成于脉也。猝时僵仆，四肢之脉皆胀满而弛纵，如其脉果满，则尽刺之以出其血。如其脉不满，则灸足太阳膀胱经挟项之天柱穴，又灸足少阳胆经之带脉穴，此穴相去于腰，计三寸许，及诸经分肉之本穴，盖指四肢之脉，皆胀而纵之所也。设在上呕多沃沫，在下泄气，则不可治矣。】　　【张志聪曰：经脉者，所以濡筋骨而利关节，脉癫疾，故暴仆也。十二经脉，皆出于手足之井荥，是以四肢之脉皆胀而纵。脉满者病在脉，故当尽刺之以出其血。不满者，病气下陷也。夫心主脉而为阳中之太阳，不满者陷于足太阳也。十二脏腑之经俞，皆属于太阳，故当灸太阳于项间，以启陷下之疾。带脉起于季胁之章门，横束诸经脉于腰间，相去季胁三寸，乃太阳经俞之处也。诸分肉本俞，溪谷之俞穴也。盖使脉内之疾，仍从分肉气分而出。】
　　癫疾者，疾发如狂者，死不治。
　　【马莳曰：此言癫疾太甚如狂者，其证不可治也。】　　【张志聪曰：夫阴盛者病癫，阳盛者病狂。癫疾发如狂者，阴阳之气并伤，故死不治。夫阴阳离脱者死，阴阳两伤者亦死。】
　　狂始生，先自悲也。喜忘苦怒善恐者，得之忧饥。治之取手太阴阳明，血变而止，及取太阴阳明。　　【马莳曰：此以下六节，皆论狂疾诸证，而此一节则刺始生之得于忧饥者之法也。凡狂始生时，悲者肺之志，忘者心之病，怒者肝之志，恐者肾之志，今诸证皆见，皆得之于忧饥也。当取手太阴肺、手阳明大肠、足太阴脾、足阳明胃等经以刺之，候其血出色变而止针。】　　【张志聪曰：此以下论狂疾之所生，有虚而有实也。先自悲者，先因于肾虚也。经云：水之精为志，精不上传于志而志独悲，故泣出也。喜忘善恐者，神志皆虚也。苦怒者，肝气虚逆也。盖肝木神志，皆肾精之所生也，此得之忧饥。夫忧则伤肺，饥则谷精不生，肺伤则肾水之生源有亏，谷精不生则肾精不足矣，阴不足则阳盛而为狂。取手太阴阳明者，逆气上乘于手太阴阳明，泻出其血而逆气散矣。及取足太阴阳明者，补足太阴阳明，资谷精以助肾气也。此节首论阴虚以致阳狂，即末节之所谓短气，息短不属，动作气索。补足少阴，去血络也。盖癫狂乃在上之见证，厥逆乃在下之始因，故篇名癫狂，而后列厥逆。上工之治未病者，治其始萌也。夫癫疾多因于阴实，狂疾有因于阴虚，故越人曰，重阴者癫，重阳者狂，盖阴虚则阳盛矣。夫阴虚阳盛，则当泻阳补阴矣。然阴精生于阳明，而阳气根于阴中，阴阳互相资生之妙用，学者细心体会，大有裨于治道者矣。】
　　狂始发，少卧不饥，自高贤也，自辩智也，自尊贵也，善骂詈，日夜不休。治之取手阳明太阳太阴、舌下少阴，视之盛者皆取之，不盛释之也。　　【马莳曰：此言刺始发狂证之法也。上节言始生，而此曰始发，则病已成而发也。凡狂始发时，不欲卧，不言饥，自以为高贤辩智而尊贵，其骂詈无有止时。当取手阳明大肠、手太阳小肠、手太阴脾及舌下之廉泉穴与手少阴心等处。又必视其血脉盛者皆取之，如不盛则释之而不取也。】　　【张志聪曰：此心气之实狂也。夫阴气盛则多卧，阳气盛则少卧。食气入胃，精气归心，心气实故不饥。心乃君主之官，虚则自卑下，实则自尊高。阳明实则骂詈不休，心火盛而传乘于秋金也。肺者心之盖，火炎上则天气不清矣。故当取手太阳之腑以泻君火之实，取手阳明太阴以清乘传之邪。舌下少阴，心之血络也。此病心之神志而不在血脉，故当视之如盛者并皆取之，如不盛则释之而不取也。盖病在无形之神志，皆从腑以清脏，腑为阳而主气也。如入于血络，则取本脏之脉络矣。】
　　狂言，惊，善笑，好歌乐，妄行不休者，得之大恐，治之取手阳明太阳太阴。 【好，去声。乐，音洛。】　　【马莳曰：此言刺狂之得于大恐者之法也。其证狂言又惊，又善笑，又好歌乐，又妄行不休，此皆得之于大恐也。当取手阳明大肠、手太阳小肠、手太阴肺等经以刺之。】　　【张志聪曰：此肾病上传于心，而为心气之实狂也，得之大恐则伤肾。阴虚阳盛，故狂言而发惊。经云：心气实则善笑，虚则善悲。实则心志郁结，故好歌乐以伸舒之。神志皆病，故妄行不休也。取手太阳以清心气之实，取手阳明太阴以资肾气之伤。】
　　狂，目妄见，耳妄闻，善呼者，少气之所生也。治之取手太阳太阴阳明、足太阴、头两顑。　　【马莳曰：此言刺狂之生于少气者之法也。妄有见闻而口则善呼，乃正气衰所致也。当取手太阳小肠、手太阴肺、足太阴脾等经及头与两顑之穴以治之。】　　【张志聪曰：此因肾气少而致心气虚狂也。心肾水火之气，上下相济，肾气少则心气亦虚矣。心肾气虚，是以目妄见耳妄闻。善呼者，虚气之所发也。当取手太阳太阴阳明以清狂妄，补足太阴阳明以资谷精。盖水谷入胃，津液各走其道，肾为水脏，受藏五脏之精气生于精也。本经曰：胃气上注于肺，其悍气上冲头者，循咽上走空窍，循眼系入络脑，出顑，下客主人，循牙车，合阳明，并下人迎，此阳明之气上走空窍，出于头之两顑。不曰足阳明而曰头两顑者，盖取阳明中上二焦之气，以纳化水谷也。按此节即下文之少气身漯漯也，言吸吸也，盖始见在下之虚，即补少阴之阴，今发于上而为狂，又当用治狂之法矣。】
　　狂者，多食，善见鬼神，善笑而不发于外者，得之有所大喜。治之取足太阴太阳阳明，后取手太阴太阳阳明。　　【马莳曰：此言刺狂之得于大喜者之法也。狂有多食，善见鬼神，善笑而不发于外者，此乃得之有所大喜也。当取足太阴脾、足太阳膀胱、足阳明胃，后又取手太阴肺、手太阳小肠、手阳明大肠等经以治之。】　　【张志聪曰：此喜伤心志而为虚狂也。心气虚，故欲多食；神气虚，故善见鬼神也。因得之大喜，故善笑不发于外者，冷笑而无声也。食气入胃，浊气归心，故当先补足太阴阳明以养心精，补足太阳之津以资神气，后取手太阴太阳阳明以清其狂焉。按因于足少阴者，先取手而后取足，因于手少阴者，先取足而后取手，皆上下气交之妙用。】
　　狂而新发，未应如此者，先取曲泉左右动脉，及盛者见血，有顷已。不已，以法取之，灸骨骶二十壮。　　【马莳曰：此言刺灸狂之新发，而不使甚者之法也。上节狂证俱为太甚，然狂新发未应如此，当先取足厥阴肝左右曲泉穴以刺之。及脉之盛者，皆出其血，有顷病当自已。如不已则灸骨骶二十壮。曰，以法取之，则如前置血于瓠之中而验之也。】　　【张志聪曰：此总结以上之狂疾，如从下而上者，则当先取肝经之曲泉。应者，谓因于下而应于上也。盖言狂乃心气虚实之为病，如因于肾气之实虚，皆从水而木，木而火也。故狂而新发，未见悲惊喜怒，妄见妄闻，如此之证者，先取曲泉左右之动脉，盛者见血即已。盖病从木气清散而不及于心神矣。如不已，用灸法以取之。骶骨，乃督脉之所循，督脉与肝脉会于头项，故灸骨骶，引厥阴之脉气复从下散也。按脊骨之尽处为骶骨，乃足太阳与督脉交会之处。曰穷骨，曰骶骨，曰骨骶，盖亦有所分别也。】
　　风逆，暴四肢肿，身漯漯，唏然时寒，饥则烦，饱则善变，取手太阴表里、足少阴阳明之经，肉清取荥，骨清取井经也。　　【马莳曰：此言有风逆者，当验其证取其穴也。风由外感，厥气内逆，暴时四肢作肿，其身漯漯然而无所拘束，唏然冷笑而觉寒，未食而饥则甚烦，既食而饱则多变不宁，当取手太阴肺、手阳明大肠二经之为表里者而刺之，又取足少阴肾、足阳明胃二经以刺之。其肉冷，则取各经之荥穴；若骨冷，则取各经之井穴经穴以刺之，盖亦指上四经而言耳。】　　【张志聪曰：经云，厥成为癫疾。盖因厥气上逆而成癫疾也。夫肾为水脏，风行则水涣。风逆者，因感外淫之风，以致少阴之气上逆也。风淫末疾，故暴肿四肢，漯漯寒湿也。唏然，寒栗貌，乃风动水寒之气而见此证也。风伤肾水，则心气亦虚，故饥则烦，风木之邪，贼伤中土，故饱则善变也。取手太阴表里以清风邪，足少阴阳明之经以调逆气。肉清者，凉出于肌腠，故取荥火以温肌寒，盖土主肌肉，火能助土也。骨清者。尚在于水脏，故取井木以泻水邪也。】　　【余伯荣曰：取手太阴表里者，取汗也。如用麻黄以通毛窍，配杏子以利肺金，盖里气疏而后表气通也。】
　　厥逆为病也，足暴清，胸将若裂，肠若将以刀切之，烦而不能食，脉大小皆濇，暖取足少阴，清取足阳明，清则补之，温则泻之。　　【马莳曰：此又言刺厥逆之法也。有厥逆为病者，其足暴冷，上胸下肠，痛如裂切之状，烦闷不能进食，脉来或大或小，俱带濇滞。如身体温暖，则取足少阴肾经以泻之，如身体清冷，则取足阳明胃经以补之。】　　【张志聪曰：此足少阴之本气厥逆而为病也。少阴之大络，起于肾，下出于气街，循阴股内廉，斜入腘中，下出内踝之后，入足下。少阴之气逆于内，故足暴清也。胸将若裂，肠若将以刀切之，烦而不能食者，厥气从腹而上及于心胸也。血脉资始于肾，脉来或大或小皆濇者，肾气逆而致经脉之不通也。肾为生气之原，如身体暖者，实逆也，故当取足少阴以泻之。清者，虚逆也，故当补足阳明，以资肾脏之精气。以上二节，一因外感之厥，一因本气之厥，皆为癫疾之生，始见厥证，而先以治厥之法清之，即所以治未病也。】
　　厥逆，腹胀满，肠鸣，胸满不得息，取之下胸二胁；咳而动手者，与背腧，以手按之立快者是也。　　【马莳曰：此又言刺厥逆之法也。有厥逆者，其腹胀满，其肠则鸣，胸中满而不得息，当取其胸之下左右二胁之间，盖取足厥阴肝经之穴也。如病人咳嗽而穴应医人手者，当取背俞穴以刺之。所谓咳而动手者，若以手按之，其必立快也。】　　【张志聪曰：此言厥逆之气，上乘于太阴阳明而将成癫疾也。腹胀满者，乘于足太阴阳明也。肠鸣者，乘于手阳明也。胸满不得息者，乘于手太阴也。胸下二胁，乃手太阴中府、云门之动脉处。背腧者，肺之俞也，取之下胸二胁。咳而动手者，再以手按其背腧，而病人立快者，是厥逆之气上乘是成癫疾矣。病在气，故按之立快。盖言厥癫疾者，在气而不在经也。】
　　内闭不得溲，刺足少阴太阳与骶上以长针。　　【马莳曰：此言刺不得溲之法也。内闭不得小便，当刺足少阴肾足太阳膀胱二经，及肾脉之骶骨上。其骶骨上，宜用长针以刺之，】　　【张志聪曰：此乘上文而言厥逆之气，惟逆于下而不上乘者也。逆气在下，故内闭不得溲，当刺足少阴太阳与骶上，以泻逆气而通其溲便焉。夫足少阴先天之两仪也，手足太阴阳明，后天之地天也。先后天之气，上下相通者也。是以少阴之厥气上乘，则开阖不清而成癫疾，故当取之太阴阳明。如厥气在下，止病下之闭癃，其过只在足少阴太阳矣。】
　　气逆则取其太阴阳明厥阴，甚取少阴阳明动者之经也。　　【马莳曰：此言气逆者而有刺之之法也。有气逆者，当取足太阴脾、足阳明胃、足厥阴肝三经。如病甚则取足少阴肾之经穴复溜，足阳明胃之经穴解溪也。】　　【张志聪曰：此言逆气上乘而为狂疾者，则取其太阴阳明厥阴也。夫狂始生得之忧饥，治之取手太阴阳明，乃取足太阴阳明，盖少阴之气，上逆于太阴阳明，而始生狂疾，故取太阴阳明。然又有足少阴之逆气，上乘于心而为狂疾者，则取厥阴也。盖水气传于肝木，肝木传于心火，是以狂而新发未应如是者，先取曲泉左右之动脉也。甚者，逆气太盛也，故当取足少阴之本经以泻之。少阴之气，上与阳明相合，少阴气甚则阳明亦甚矣。阳明脉盛则骂詈不休，故并取阳明动者之经。】
　　少气，身漯漯也，言吸吸也，骨酸体重，懈惰不能动，补足少阴。　　【马莳曰：此又言刺少气之法也。有少气者，身漯漯然而无所拘束，言吸吸然而无所接续，骨酸体重懈惰不能动，当取足少阴肾经以补之。】　　【张志聪曰：此足少阴之气少而欲为虚逆也。漯漯，寒栗貌。吸吸，引伸也。盖心主言，肺主声，借肾间之动气而后发，肾气少，故言语之气不接续也。肾为生气之原而主骨，肾气少，故骨酸体重懈惰不能动，当补足少阴以治其始萌。】
　　短气，息短不属，动作气索，补足少阴，去血络也。　　【马莳曰：此言刺短气之法也。有短气者，息短而不连属，动作而气索然，当补足少阴肾经。其有血络则去之也。】　　【张志聪曰：此虚气上乘而将作虚狂也。所谓少气者，气不足于下也。短气者，气上而短，故息短而不能连属，若有动作，则气更消索矣。当补足少阴之不足，而去其上逆之血络焉。上节治其始萌，故止补其少阴，此将欲始作，故兼去其血络。按足少阴虚实之厥逆，为癫狂之原始，故首论癫狂，后论厥逆。善治者，审其上下虚实之因，分别调治，未有不中乎肯綮者矣。】
古今图书集成医部全录卷五十七

　　　热病篇第二十三
　　【马莳曰：篇内所言诸病，而论热病更多，故名篇。】
　　偏枯，身偏不用而痛，言不变，志不乱，病在分腠之间，巨针取之，益其不足，损其有余，乃可复也。　　【马莳曰：此言刺偏枯之法也。有患偏枯者，半体不能举用而疼痛，言固如常，志亦不乱。其病当不在内，而在于分肉腠理之间，宜用巨针取之。虚则补之，实则泻之，斯可复于无病也。】　　【张志聪曰：此篇论外感风寒之热，内有五脏之热，外内阴阳邪正之为病，而先论其外因焉。经曰：虚邪偏客于身半，其入深内居营卫，营卫稍衰，故真气去，邪气独留，故为偏枯。是风寒之邪，偏中于形身，则身偏不用而痛。夫心主言，肾藏志，言不变，志不乱，此病在于分腠之间，而不伤于内也。以巨针取之，益其正气之不足，损其邪气之有余，而偏伤之，正气乃可复也。按此篇与刺热论大义相同，故刺热论中亦用五十九刺之法。】
　　痱之为病也，身无痛者，四肢不收，智乱不甚，其言微知，可治；甚则不能言，不可治也。病先起于阳，后入于阴者，先取其阳，后取其阴，浮而取之。【痱，音肥。】　　【马莳曰：此言刺痱病之法也。痱者，风痱也，其病身体无痛，但四肢不收耳。上节偏枯曰痛，而此痱病曰不痛；上节身偏曰不用，而此曰四肢俱不收。此其所以为偏枯与痱病之辨也。如神智虽乱而不至于甚，人言虽不尽晓，而亦微有所知，此病尚有可治。若智乱太甚，自己全不能言，则不可治也。如病先起于阳经，而后入于阴经者，必先取其阳而后取其阴，当浮其针以取之。盖阳在表，病先起于表，故宜浮而取之。但经文不言病先起于阴，后入于阳者，先取其阴，后取其阳，沉而取之之意。须知病先起于阴者，其病终不可治，故不言之。抑亦即病先起于阳者，以反推之耶？以理详之，终为不治之证，否则经文言之悉矣，观前后篇可知也。】　　【张志聪曰：痱者，风热之为病也。身无痛者，邪入于里也。风木之邪，贼伤中土，脾藏智而外属四肢，四肢不收，智乱不甚者，邪虽内入，尚在于表里之间，脏真之气未伤也。其言微者，此伤于气，故知可治。甚则不能言者，邪入于脏，不可治也。夫外为阳，内为阴，病先起于分腠之间，而后入于里阴者，先取其阳，后取其阴，浮而取之者，使外受之邪仍从表出也。　沈亮宸曰：风之为病也，善行而数变，上节论偏客于形身，此论在于表里之间，入内而干脏则死。浮而取之，外出则愈。二节之中，有左右外内出入邪正虚实死生之别。】
　　热病三日，而气口静、人迎躁者，取之诸阳五十九刺，以泻其热而出其汗，实其阴以补其不足者。身热甚阴阳皆静者，勿刺也；其可刺者，急取之，不汗出则泄。所谓勿刺者，有死征也。　　【马莳曰：此已下二十节，皆言热病，而此一节则言热病证脉相应者，当刺之以出汗而泄邪，证脉不相应者，不必刺也。热病已三日，而气口脉静，其人迎脉躁者，乃病在六阳经也，此正证脉相应，当取之诸阳经以泻之。如前终始篇所谓人迎一盛病在足少阳，一盛而躁病在手少阳；人迎二盛病在足太阳，二盛而躁病在手太阳；人迎三盛病在足阳明，三盛而躁病在手阳明；人迎四盛且大且数者，名曰溢阳，溢阳为外格。此可见人迎脉躁者，为病在诸阳也，当取之诸阳经以泻之，如上文终始篇所谓泻足少阳等语是也。又行五十九刺之法，下文病本篇所谓五十九刺者是也，皆所以泻其实而出其汗耳。又从而实其阴经，以补其不足者，即终始篇所谓人迎一盛泻足少阳而补足厥阴，一盛而躁泻手少阳而补手厥阴；人迎二盛泻足太阳而补足少阴；二盛而躁泻手太阳而补手少阴；人迎三盛泻足阳明而补足太阴，三盛而躁泻手阳明而补手太阴者是也。若身本热而脉口固静，人迎不躁，乃阴经阳经皆静也，是谓证脉不相应，刺之无益，勿刺之可也。但如上文所谓气口静、人迎躁者，宜急取诸阳经以泻之，急取诸阴经以补之。其急取诸阳者，纵不汗出，其邪亦从此而泄矣。吾所谓身热甚而阴阳皆静，为不必刺者，以其有死征也。盖邪盛脉宜躁，今邪盛而热甚，正以正气衰而脉不能躁，不谓之死征而何？】　　【沈亮宸曰：热病三日，三阳为尽，三阴当受邪。如气口静而人迎躁者，此邪尚在阳而未传于阴也，故当取诸阳为五十九刺，以泻其热而出其汗，实其阴以补其不足，勿使邪气之入阴也。若身热甚而阴阳之脉皆静者，此邪热甚而阴阳之正气皆虚，有死征而勿刺也。其可刺者急取之。如邪在阳分即出其汗，在阴分即从下泄，此邪虽甚而正气未脱，故当急泻其邪。】　　【张开之曰：夫热病者，皆伤寒之类也。六经相传，七日来复，在三阳三阴之气分而不涉于经，故候在人迎气口。不汗则泄，即《素问》之所谓未满三日者可汗而已，其满三日者可下而已。】
　　热病七日八日，脉口动，喘而短者，急刺之，汗且自出，浅刺手大指间。　　【马莳曰：此言热病而脉口之脉证俱见者，当刺手太阴肺经也。终始篇谓脉口三盛，病在手太阴者，热病已七八日，其脉口之脉甚动，证则喘而短气，当急取手太阴肺经之少商，则汗当自出。但刺之者，宜浅刺手之大指间，即少商穴也。】　　【张志聪曰：此热病七日八日，而邪仍在表阳者，急从汗解也。表阳之邪，七日来复，八日不解，将作再经而有传阴之害矣。如脉口动，喘而短者，邪尚在于肤表，急取手太阴之少商，使之汗，则邪自共并而出矣。按《素问》有喘脉喘而短者，谓脉之喘动于寸口，而不及于尺，故知其可汗解也。】　　【余伯荣曰：此即《伤寒论》之太阳病脉浮紧，无汗发热，身疼痛，八九日不解，表证仍在，麻黄汤主之。夫麻黄汤即取手大指汗出之剂也。仲景伤寒立论，缘本于《灵》、《素》诸经，学者引伸触类，头头是道，何必守针？】
　　热病七日八日，脉微小，病者溲血，口中干，一日半而死，脉代者一日死。　　【马莳曰：此又言热病脉证不相应者为必死也。热病已七八日，其脉虽微小，其证则甚热，下为溲血，而上为口干，此邪盛而正虚也，当至一日半而死。若脉之微小中而兼代脉来见者，死促，在一日间耳。】　　【张志聪曰：此外热不解，内传少阴而为死证也。六经传遍七日来复，八日不解，又作再经矣。微细，少阴之脉也。少阴之上，君火主之。病者溲血，病足少阴之水脏也。口中干，病手少阴之君火也。一日半死者，死于一二日之间，阴阳水火之气终也。夫脉始于肾而主于心，脉代者已绝于下，故一日而死也。】　　【沈亮宸曰：巨阳者为诸阳主气，故伤寒热病本于太阳，太阳与少阴为表里，故《伤寒论》曰：伤寒一日，太阳受之，脉若静者，为不传，颇欲吐，若躁烦脉数急者为传也。此太阳之邪，传于少阴，少阴标阴而本热，故阳烦而阴躁也。本经之再经七八日，即伤寒论之初经一二日也。少阴从本从标，故《伤寒论》有急下急温之证。本经之溲血口中干，一日半死者，标本皆病也。】
　　热病已得汗出，而脉尚躁，喘，且复热，勿刺肤。喘甚者死。　　【马莳曰：此又言热病脉证不相应者为必死也。热病已得汗出，则邪宜退矣，其脉不宜躁，而今尚躁，其证不宜喘，不宜热，而今反喘，且复热。夫躁与热则邪气盛，喘则正气虚，勿刺其肤，刺之无益也。若至于喘甚，则必死矣。】　　【张志聪曰：热病已得汗，而脉尚躁者，阳热甚而不从汗解也。喘而且复热者，邪入于里，故勿刺肤。喘甚者，邪盛在里，而阴气受伤，故死。】
　　热病七日八日，脉不躁，躁不散，数，后三日中有汗，三日不汗，四日死。未曾汗者，勿腠刺之。【数，音朔。】　　【马莳曰：此又言热病脉证不相应者为必死也。热病已七八日，脉虽不躁，然亦不散，且带数，是邪尚未退，当再过三日之中，宜有汗出而愈。若不汗出，乃正气衰而不能为汗，至于四日当死也。且未曾汗出，勿刺其肤腠，刺之无益也。】　　【张志聪曰：热病七八日脉不躁者，外已解也。脉即躁而不散，数，此邪热虽末去，而正气不伤，后三日乃再经之十一日又复传于里阴，必得阴液之汗而解。故未曾汗者，勿腠刺之，当取汗于阴也。如三日不汗，乃阳热盛而阴气已绝，故至四日而死。上节论热病在外，虽得汗而不解，邪复传于里阴，此论邪入于阴，如有汗而不死，谓阳可入阴，而阴亦可出于阳也。以上论外因风寒之热，病有表里阴阳邪正虚实之死生。】
　　热病先肤痛，窒鼻，充面，取之皮，以第一针五十九。苛轸鼻，索皮于肺；不得，索之火。火者，心也。　　【马莳曰：此言热病之邪在皮者，当取之皮。如病不已，必补心以胜肺也。肺属金，其合在皮，今热病之始，肤痛鼻塞，面亦充然而浮，乃病在于皮也，当取之皮以泻之。所谓刺皮无伤肉之义也。用第一针名镵针者，以刺五十九穴之皮。且身体苛重，鼻上生疹，皆皮病也。此其求之于皮，即所以求之于肺也。如刺之而病不得退，则当求之于火，所谓火者，心也，补其心经，以致火王则金衰，肺热自可退耳。】　　【张志聪曰：此以下论内因之热，病在五脏，当取诸外合之皮肉筋骨，如不得解，当以五行胜制之法治之。热病先肤痛鼻窒者，热在肺而病气先应于皮肤鼻窍也。故当以第一之镵针取之皮，用五十九刺之法，以泻五脏之热。若皮苛鼻轸，当索皮于内合之肺。再不得解，索之于火，火者心也。当取心脏之气，以胜制其金焉。盖五脏内合五行之气，外合皮肉筋骨之形，病气先在于外合之形，故先取之形，次索之脏气，再以五行胜制之法治之，盖先标而后本也。前章论外因之热，病在六气；此论内因之热，病在五行。】
　　热病先身濇倚而热，烦悗，干唇口嗌，取之脉，以第一针五十九。肤胀口干，寒汗出，索脉于心；不得，索之水。水者，肾也。　　【马莳曰：此言热病之邪在脉者，当取之脉，如病不已，心补骨以胜心也。心属火，其合在脉，今热病之始，其身濇滞倚着而热，心则烦闷，唇口与嗌皆干，乃病在于脉也，当取之脉以泻之，所谓刺脉无伤皮也。用第一针名曰镵针者，以刺五十九穴之脉，正以肤胀口干，冷汗出，皆脉病也。此其求之于脉，即所以求之于心也。如刺之而病不得退，则当求之于水，所谓水者，肾也，补其肾经，致水王则火衰，心热自可退耳。】　　【张志聪曰：此热在心主之包络，而病见于脉也。经脉者，所以行血气而荣阴阳，病在血脉，故先身濇倚而热。烦悗者，相火盛而心不安也。唇口嗌干者，火炎上也。当取之脉，以第一针为五十九刺之法以泻其热。若肤胀者，脉盛而胀于皮肤也。仍口干而寒汗出者，热在内而蒸发其阴液也，当索脉于心。索脉于心者，刺脉而久留之，以候心气之至也。如不得解，当索之水。水者，肾也。取肾气以胜制其火也。按此节当以第三针取脉，用第一针者，以络脉之在皮肤，故曰肤胀，盖在皮肤间而取诸络，皮肤络脉之相通也。】
　　热病嗌干，多饮善惊，卧不能起，取之肤肉，以第六针五十九。目眦青，索肉于脾；不得，索之木。木者，肝也。　　【马莳曰：此言热病之邪在肉者，当取之肉，如病不已，必补肝以胜脾也。脾属土，其合在肉，今热病而嗌干，故多饮，且善惊悸，四肢懈倦，卧不能起，乃病在于肉也，当取之肤肉以泻之。所谓刺肉无伤筋也。用第六针名曰员利针者，以刺五十九穴之肉，正以目眦色青，乃木来克土，主肉病也。此其求之于肉，即所以求之于脾也。如刺之而病不得退，则当求之于木，所谓木者，肝也。补其肝木，以致木王则土衰，脾热自可退耳。】　　【张志聪曰：喉主天气，嗌主地气，嗌干多饮者，脾热上行也。脾热盛则及于胃，故善惊。脾主肌肉四肢，故卧不能起。当取之肤肉，以第六针为五十九刺之法，以泻其热。脾主约束，若目眦青者，脾病未去也，当索肉于脾。不得，索之木。木者，肝也，取肝木之气，以胜制其土。】
　　热病面青脑痛，手足躁，取之筋间，以第四针于四逆。筋躄目浸，索筋于肝；不得，索之金。金者，肺也。　　【马莳曰：此言热病之邪在筋者，当取之筋，如病不已，必补肺以胜肝也。肝属木，其合在筋，今热病而面青，肝色见也。脑痛，肝邪随督脉会于巅也。手足躁者，以脾主四肢，而肝热有余，故四肢热。又木病在四末也，乃病在筋，当取之筋以泻之，所谓刺筋无伤骨也。用第四针名曰锋针者，以刺四肢之厥逆，正以肝主筋，今筋躄足不能行；肝主目，今目浸泪出不收，皆筋病也。此其求之于筋，即所以求之于肝也。如刺之而病不已，则当求之于金。所谓金者，肺也，补其肺金，以致金王则木衰，肝邪自可退耳。】　　【张志聪曰：色主春，面青者，肝木之病，色见于面也。肝脉上额循巅下项中，故脑痛。肝主筋，诸筋皆起于四肢之指井并经而循于形身，故手足为之躁扰，当取之筋间，以第四针刺手足之四逆。肝开窍于目，筋之精为黑眼，若筋躄而目浸淫，当索筋于肝；不得，索之金。余者，肺也，取肺金之气，以胜制其肝木。】
　　热病数惊，瘈瘲而狂，取之脉，以第四针，急泻有余者。癫疾毛发去，索血于心；不得，索之水。水者，肾也。　　【马莳曰：此言热病之邪在血脉，当取之血脉，如病不已，必补水以胜心也。心属火，其合在血脉，故上文已言热病在脉，而此又言热病在血者，又当取之血也。热病数惊，心邪有余也。瘈瘲者，热极生风也。狂则邪尤甚矣。其病在脉，当用第四针曰锋针者，以急泻心脉有余之邪，正以脉病则血病，故发为狂疾，血之热也。毛发亦去，发为血余也。此其求之于血，正所以求之于心也。如刺之而病不退，则当求之于水。所谓水者，肾也，补其肾水，以致水王则火衰，心邪自可退耳。】　　【张志聪曰：心病热，故数惊。本经曰：心脉急甚为瘈瘲。心气实则狂也，当取之脉，以第四针急泻其血络之有余者。癫疾，脉癫疾也。发者，血之余。若癫疾而毛发去，当索血于心，不得，索之水。水者，肾也，取肾水之气，以胜制其心火。】
　　热病身重骨痛，耳聋而好瞑，取之骨，以第四针五十九刺。骨病不食，啮齿耳青，索骨于肾；不得，索之土。土者，脾也。　　【马莳曰：此言热病之邪在骨也，当取之骨。如病不已，必补脾以胜肾也。肾主水，其合在骨，今热病而身体重，其骨痛耳聋，肾开窍于耳也。又好瞑目，阴病则目瞑也。乃病在于骨也，当取之骨，用第四针曰锋针者，以刺五十九穴之骨。且其热病而不能食，又啮其齿，齿为骨余也。耳又青，肾窍在耳，肾衰故耳青也。此其求之于骨，正所以求之于肾也。如刺之而病不已，则当求之于土。所谓土者脾也，补其脾经，以致土王则水衰，肾邪自可退耳。】　　【张志聪曰：肾为生气之原，热伤气故身重，肾主骨，故骨痛也。肾开窍于耳，肾气逆，故耳聋，病在少阴，故欲寐也。当取之骨，以第四针为五十九刺之法以刺骨。若病而不欲食者，肾气实也。经曰：肾是动病饥不欲食。啮齿者，热盛而咬牙也，齿者骨之余，耳者肾之窍，若啮齿耳青，当索骨于肾；不得，索之土。土者脾也，取脾土之气，以胜制其水焉。夫五脏者，形脏也，五行者，五脏之气也。病气出于外合之皮肉筋骨，故先治其外，不得，故复内索于五脏五行之气焉。】
　　热病不知所痛，耳聋不能自收，口干，阳热甚，阴颇有寒者，热在髓，死不可治。　　【马莳曰：此言热病在髓者不可治也。热病而痛无定所，耳中聋不能有闻，四肢懈惰不能收持，口中干枯，此阳经热甚，而阴经颇有寒意，若迁延日久，阴经亦已热甚，遂至热在于髓，则死不可治矣。】　　【张志聪曰：本篇首章论外因之热，上章论内因之热，此以下复论外内之热，合并而交争者也。凡病皆生于风雨寒暑，阴阳喜怒，饮食居处，故有因外邪而病热者，有因内伤而病热者，有因于外而不因于内者，有因于内而不因于外者，有外内之兼病者。此章与《素问》刺热论合参，大义自明矣。热病不知所痛者，外因之热入于内也。耳聋不能自收口干者，肾脏之热乘于上也。阳热甚而阴颇有寒者，在内之热交争于外也。热在髓者，外因之热交争于内也。凡病出于外者生，深入于内者死。】
　　热病头痛，颞颥目瘈，脉痛，善衂，厥热病也，取之以第三针，视有余不足。寒热痔。　　【马莳曰：此言厥热之诸证治法也。热病头痛，其颞颥与目善瘈，而筋脉动，脉亦作痛，鼻中善衂，此乃厥气上逆而成热病也。取之以第三针曰鍉针者，以刺之，视其有余则泻，不足则补。且厥热之病，又必发之而为寒热，结之而为痔疾也。】　　【张志聪曰：此外因之热，与肝热交争也。肝脉上巅顶，热病头痛者，表邪之热交于肝脉也。颞颥目瘈者，口目振战之貌，此肝脏之热逆于上也。脉痛善衂者，表邪之热迫于经也，此厥阴肝经之热，与外热交逆而为病也。当以第三针取脉，视其外内之有余不足而治之。经云：风客淫气，精乃亡，邪伤肝也。因而饱食，筋脉横解，肠癖为痔。如外感风邪之热，内因饱食而热，外内不解，则往来寒热而为痔矣。按外交内争之热皆在气，而不涉于经，此节论热入于经，故曰厥热。谓外内之热厥，逆于厥阴之经而为病也。盖有热在气，而皆出入于气分者，有病在气，而转入于经者，经气外内之相通也。】　　【莫云从曰：在经气外内之间，故为寒热，在筋脉故为痔，筋在脉外之气分也。】
　　热病体重，肠中热，取之以第四针于其腧及下诸指间，索气于胃胳，得气也。 【胳，当作络。】　　【马莳曰：此言热病在胃者，当取之胃，所以去其邪气也。热病而身体重，以胃土主肉，故体重也。其肠中必热，当取之以第四针曰锋针者，以刺胃经之俞穴陷谷，及下诸指间，即厉兑、内庭等穴也。此其索气于胃之经络，则邪气必因之而泄矣。】　　【张志聪曰：此外因之热，与脾热交争也。热病体重者，脾热出于外也。热病肠中热者，外热入于内也。取之于第四针于其腧，腧主土也。及下诸指间，乃足太阴之隐白、阳明之厉兑也。大肠小肠属胃，索气于胃络，得手太阳阳明之气，则肠中之外邪随气而出矣。】
　　热病挟脐急痛，胸胁满，取之涌泉与阴陵泉，取以第四针，针嗌里。　　【马莳曰：此言热病在肾脾者，有诸证，有治法也。热病挟脐急痛，其胸胁皆满，乃脾肾二经之邪也，当取肾经之涌泉，脾经之阴陵泉以泻之。其所用者，乃第四针曰锋针者，针其嗌咽之里可也。】　　【张志聪曰：此外淫之热，与心热并交也。《内经》云：环脐而痛者，病名伏梁，此风根也。热病挟脐急痛者，外淫之风邪，客于心下而为伏梁也。胸胁满者，内因之心热逆于内也。取足少阴之涌泉，索水气以济心火，取足太阴之阴陵泉，补中土以散心腹之伏梁。嗌里，舌下也，取第四针针嗌里，以泻外内心下之热邪。】
　　热病而汗且出，及脉顺可汗者，取之鱼际、太渊、大都、太白，泻之则热去，补之则汗出。汗出太甚，取内踝上横脉以止之。　　【马莳曰：此言热病之汗可出则出之，可止则止之也。热病而汗且出，但未甚出也，其脉亦顺，非不可治之脉也。故法有可汗者，当取手太阴肺经之鱼际、太渊，脾经之大都、太白，泻此四穴则热自去，补此四穴则汗自出。若汗出太甚，则又取内踝上横脉曰三阴交者以泻之，则汗自止矣。】　　【张志聪曰：此外因之热，与肺热相交，可俱从汗解矣。热病而汗且出及脉顺者，外内之热皆在于肤表也。故取手太阴之鱼际、太渊，补足太阴之大都、隐白。盖泻肺经则热去，补脾土则津液生而汗出矣。内踝上横脉，即足太阴之三阴交，盖汗随气而宣发于外，取气下行则汗止矣。夫外内之热入深者，死不可治，外出者易散而愈。《金匮玉函》曰：非谓一病，百病皆然，在外者可治，入里者死。然因于内者，从内而外；因于外者，从外而内。是以上工治皮毛，其次治肌肉，其次治经脉，其次治六腑，其次治五脏。治五脏者，半死半生也。】
　　热病已得汗而脉尚躁盛，此阴脉之极也，死；其得汗而脉静者，生。　　【马莳曰：此言热病汗后脉躁者死，反是则生也。热病已得汗，脉宜静，今反躁盛者，此乃阴经之脉，衰弱已极，故有阳脉而无阴脉也。其人主于死，若得汗之后，而脉遂能静，则有阴以配阳，必能以有生矣。此节所重者，脉之顺逆也。】　　【张志聪曰：此下二节，总结上文而言外内之热，皆宜从汗而外解也。夫外为阳，内为阴，热病已得汗而脉尚躁盛者，此内因之热，外虽汗出，而里热不解，此内热之极也，死。其得汗而脉静者，热已清而脉平和，故生。】
　　热病者，脉尚躁而不得汗者，此阳脉之极也，死；脉盛躁得汗静者，生。　　【马莳曰：此言热病脉盛而不得汗者死，反是则生也。热病脉躁盛，宜得汗，今反不得汗者，此乃阳经之脉，衰弱已极，故表虚而不能发汗也，其人主于死。若脉躁盛而汗出脉静者，必有生矣。此节所重者，证之顺也。】　　【张志聪曰：热病者，脉尚躁，病外因之热而及于经也。不得汗者，不得从乎外解，此外热之极也，故死。脉盛躁，得汗而脉静者，外淫之邪，从表汗而散，故生。】
　　热病不可刺者有九：一曰，汗不出，大颧发赤，哕者死；二曰，泄而腹满甚者死；三曰，目不明，热不已者死；四曰，老人婴儿，热而腹满者死；五曰，汗不出，呕下血者死；六曰，舌本烂，热不已者死；七曰，欬而衂，汗不出，出不至足者死；八曰，髓热者死；九曰，热而痉者死。腰折，瘛瘲，齿噤齘也。凡此九者，不可刺也。【齘，音械。】　　【马莳曰：此言热病不可刺者九，以其必至于死也。其一曰，热病汗不得出，大颧骨之上，发而为赤，胃邪盛也　谷气与邪气相争发而为哕，胃气虚也，此其所以死也。其二曰，热病下则为泄，而腹尤甚满，不以泄减，脾气衰也，此其所以死也。其三曰，目以热而不明，热又甚而不已，肝气衰也，此其所以死也。其四曰，凡老人婴儿热病而腹满者，脾邪盛也，此其所以死也。其五曰，热病而汗既不出，心气衰也，血或呕或下，则邪尤盛也，此其所以死也。其六曰，舌本已烂，热犹不已，心邪盛也，此其所以死也。其七曰，热病咳而且衂，肺邪盛也，其热已极，汗犹不出，心气衰也，纵汗出而不至足，此即上节阳脉之衰，此其所以至于死也。其八曰，热病而髓甚热，热则髓枯，肾气衰也，此其所以至于死也。其九曰，热病发而为痉，盖热极生风而为强病也，此其所以至于死也。凡此九者，其腰必折，其病发为瘛瘲，其齿必噤且齘，皆死征已见，刺之无益也。】　　【张志聪曰：一曰，汗不出者，外淫之热，不得从汗解也。刺热论曰：肝热病者左颊先赤，心热病者颜先赤，脾热病者鼻先赤，肺热病者右颊先赤，肾热病颐先赤。大颧赤者，满颧面皆赤，此五脏之热甚也。哕者外内之热，交争于中，而致胃气绝也。二曰，泄而腹满甚者，正气阴液不泄，而外热之邪填于内也。三曰，目不明，热不已者，内热甚而外内不清也。四曰，老人婴儿热而腹满者死，夫老人者，外内之血气已衰，婴儿者，表里之阴阳未足，腹满者，热逆于中，不得从外内散也。五曰，汗不出，呕下血者，外热不解，而入于阴之经也。六曰，舌本烂，热不已者，内热盛而逆于上之脉也。七曰，咳而衂汗不出者，咳者内热上逆于肺也，衂者，表热外迫于经也。夫肺主皮毛而朝百脉，外内之热，咸从肺气以汗解，汗不出者，气绝于上也，出不至足者，气绝于下也。八曰，髓热者，热在髓，死不可治也。九曰，热而痉者，太阳之气终也。太阳气终则肾气亦绝，是以腰折瘛瘲齿噤齘也。太阳少阴，阴阳生气之根原也。夫刺者，所以致气而却邪也。凡此九者，邪热甚而正气已绝，刺之无益也。】
　　所谓五十九刺者：两手外内侧各三，凡十二痏；五指间各一，凡八痏，足亦如是；头入发一寸旁三分各三，凡六痏；更入发三寸边五，凡十痏；耳前后口下者各一，项中一，凡六痏；巅上一；顖会一；发际一；廉泉一；风池二；天柱二。　　【马莳曰：此明上文之五十九穴也。鱼际在大指内侧，商阳在次指内侧，中冲在中指内廉，关冲在四指外廉，少冲在小指内廉，少泽在小指外侧。或外内廉或侧，各三，则手有六经，计六井穴，左右手共十二痏也。曰痏者，盖刺疮曰痏，故即痏为数也。五指间各一，则每指第三节尽处缝间，计有四处，左右共八痏也。其足所刺八处，亦如是也。头入发一寸旁三分，此分字去声，犹言三处也。盖督脉之上星在头，直入发一寸，今足太阳膀胱经之五处穴，在上星旁一寸半，其曰承光，曰通天，则又在五处之上也。四旁各三，计有六穴，故刺之者凡六痏也。更入发三寸边五，谓临泣、目窻、正营、承灵、脑空，此皆足少阳胆经之穴，去督脉中行各三寸，左右共十穴，故刺之者凡十痏也。耳前听会穴，左右共二，耳后完骨穴，左右共二，俱系足少阳胆经；口下承浆穴，系任脉经；项中风府穴，系督脉经，凡所以刺之者，六痏也。巅上一谓百会穴，顖会一，发际一，前发际谓神庭，后发际谓风府，系督脉经穴。廉泉一，系任脉经穴。风池二，系足少阳胆经穴。天柱二，系足太阳膀胱经穴。由前计之，共有五十九穴也。按此与《素问》水热穴论中五十九穴不同。要知彼之五十九穴，所以刺水病，而此则刺热病。病有不同，故穴因以异。成无己注《伤寒论》乃两入之，盖不考诸穴所在耳。既曰治伤寒，则当从《灵枢》，而不宜以治水之穴入矣。】　　【张志聪曰：此申明上文之五十九穴也。两手内侧者，肺之少商，心之少冲，心包络之中冲，左右各三，计六痏。外侧者，手阳明之商阳，手太阳之少泽，手少阳之关冲，左右各三，计六痏。两手外内各三，共十二痏。五指间各一，凡八痏。足亦如是者。手足第三节缝间，共十六痏也。头入发一寸旁三分各三者，乃足太阳膀胱经之五处、承光、通天，两旁各三，凡六痏。更入发三寸边五者，乃足少阳胆经之临泣、目窻、正营、承灵、脑空五穴，左右凡十痏。曰入发旁三分，曰更入发三寸边者，谓太阳经去中行之督脉共三寸而两分也，少阳经去督脉两边各三寸也。耳前后各一者，手少阳三焦经之禾髎在耳前，足少阳胆经之浮白在耳后。口下一者，任脉之承浆。项中一者，督脉之大椎耳。前后左右之四脉，合任督共六痏也。巅上一者，督脉之百会。顖会一者，督脉之上星。发际一者，前发际乃督脉之神庭，后发际乃督脉之风府。廉泉，任脉穴，在颔下结喉上四寸。风池，足少阳胆经穴，在耳后两旁发际陷中。天柱，足太阳膀胱经穴，在项后两旁发际大筋外陷中。凡此五十九穴，各分别表里阴阳，五脏十二经之热病而取之。】
　　气满胸中，喘息，取足太阴大指之端，去爪甲如韭叶。寒则留之，热则疾之，气下乃止。　　【马莳曰：此以下七节，另言杂证，与上热病无涉。而此一节，则言刺气证之法也。凡气满于胸中，而其息喘促者，则病在上者取之下，当刺足太阴脾经之隐白穴，在足大指之端，去爪甲如韭叶。如寒而有此证，则久留其针以补之，使至于温。如热而有此证，则疾去其针，使至于寒。候其气下不喘，乃止针也。】　　【张志聪曰：本篇首论外淫之热，次论内因之热，次论外内交争，然皆在气分而不涉于经，此复论内因之病，入于三阴之经，外因之病，入于三阳之经，故取手足之指井及血络焉。太阴居中土，厥逆从上下散，足太阴脾脉，上膈注心中，气满胸中喘息者，经气逆于上也，故取足太阴大指之隐白，使逆气下行，则快然如衰矣。】
　　心疝暴痛，取足太阴厥阴，尽刺去其血络。　　【马莳曰：此言刺心疝之法也。有患心疝而暴时作痛者，当取足太阴脾经、足厥阴肝经，凡有血络者，尽刺去其血可也。】　　【张志聪曰：疝乃少腹阴囊之疾，心疝者，病在下而及于上，故曰病心疝者，少腹当有形也。足太阴之脉，从腹上注心中。足厥阴之脉，络阴器，抵小腹，上贯膈注于肺。此病足太阴厥阴之经，而上为心疝，故取足太阴厥阴于下，去其血络则心痛止矣。】
　　喉痹，舌卷，口中干，烦心，心痛，臂内廉痛不可及头，取手小指次指爪甲下，去端如韭叶。　　【马莳曰：此言刺喉痹之法也。《素问》阴阳别论云：一阴一阳结谓之喉痹，则喉痹明系手厥阴心包络、手少阳三焦经也。其病舌卷而短，口中作干，心烦且痛，臂之内廉亦痛，不能举之以上及于头，当取手小指之次指即第四指也，系手少阳三焦经，其穴在次指之端，名关冲，去爪甲如韭叶者，是也。】　　【张志聪曰：心包络之脉，起于胸中，出属心包络，上通于心，下络三焦，是主脉所生病者，烦心心痛，相火上炎，则喉痹舌卷，口中干。取小指次指之井穴，乃手少阳经之关冲，泻其相火，则诸病自平矣。】
　　目中赤痛，从内眦始，取之阴蹺。
　　【马莳曰：此言刺目中赤痛之法也。目中赤痛，从内眦始者，乃足太阳膀胱经之睛明穴也。膀胱与肾为表里，当取肾经之照海穴以补之，所谓病在上者取之下，而补阴则阳退也。此穴乃阴蹺脉气所发，故曰取之阴蹺也。按前癫狂篇以目外眦为锐眦，而眼之上属于外眦，以内近鼻者为内眦，而眼之下属于内眦，此篇以目之赤痛，从内眦始者，刺肾经，正以睛明属膀胱者，与肾为表里也。又本经论疾诊尺篇有云：脉从上下者，太阳病。则眼之上似乎属膀胱经，推之与眼之下属内眦者相同矣。殊不知太阳之脉气尽行于头，故其病自上而下者如此，非有彼此不同也。至于下文所谓从下上者阳明病，从外走内者少阳病，义亦如此。须知从内走外者，亦太阳病也，特未之明言耳。】　　【张志聪曰：此论外淫之邪，入于三阳之经，而证见于上中下也。目中赤痛，从内眦始，病足太阳之经而在上也。太阳之脉，起于目内眦，与阴蹺阳蹺会于睛明，故当取之阴蹺以清阳热。】
　　风痉，身反折，先取足太阳及腘中，及血络，出血。中有寒，取三里。　　【马莳曰：此言刺风痉之法也。感风而体强者曰风痉，其身反折而不能伸，此乃足太阳膀胱经证也。当先取足太阳膀胱经之委中穴，其有血络者出之。如有寒而不止于风，则取足阳明胃经之三里以刺之。】　　【张志聪曰：此风邪入于太阳之经而证见于中也。夫阳病者不能俯，阴病者不能仰。太阳之经脉循于背，风入于中，则筋脉强急而身反折矣。先取足太阳之委中，出其血。络中有寒者，取足阳明之三里以补之。盖经脉血气，阳明水谷之所生也。】
　　癃，取之阴蹺及三毛，上及血络，出血。　　【马莳曰：此言刺癃者之法也。膀胱不利为癃，谓小便不通也。膀胱与肾为表里，当取肾经之照海穴以刺之，乃阴蹺脉气所发也。及肝经之大敦穴，在足大指外侧之三毛。上及二经之有血络者，皆取之出血。李东垣曰：肾主闭藏，肝主疏泄，则取之两经也宜矣。】　　【张志聪曰：此病足太阳之经而在下也，三焦下俞出于委阳，并太阳之正，入络膀胱，约下焦，实则闭癃，故亦取之阴蹺。盖阴蹺与阳蹺，相交于太阳之睛明，阳入于阴，阴出于阳。阳蹺乃足太阳之别，泻其阴蹺，则太阳之经邪，从蹺脉而出矣。三毛，足厥阴之大敦，肝所生病者为闭癃，故及三毛之经，上有血络者，以出其血。夫太阳之气主于肤表，邪之中人，始于皮毛，是以皮毛之邪，而转入于太阳之经也。按前章论外因之邪，在于表阳之气分，是以七日来复，八日再经，如与五脏之气交争，则为外内出入。此复论外内之病转入于经，外者入阳，内者入阴，各不相干涉矣。　沈亮宸曰：四时篇论小腹痛肿，不得小便，邪在三焦约，取之太阳大络，视其络脉与厥阴小络结而血者，此癃在太阳三焦，亦兼取厥阴之络。盖厥阴之气，生于膀胱水中，母能令子实，实则泻其子也。按本经以针合理数，以人配天地阴阳，乃修身养性治国治民之大本，其于救民之疾苦，分表里阴阳邪正虚实，阴阳血气经络脏腑，五行六气生克补泻，各有其法，学者以针刺之理，引而伸之，施于药石，妙用无穷。】
　　男子如蛊，女子如怚，身体腰脊如解，不欲饮食，先取涌泉见血，视跗上盛者，尽见血也。【怚，音粗。】　　【马莳曰：此言刺男女成胀郁证之法也。怚，当作疽。男子有胀病，如犯蛊毒相似；女子有郁病，如成疽疾相似。其身体腰脊俱如解分，不相连属，又不欲饮食，此病在上者当取之下，宜先取肾经涌泉穴，以见血，又视足面之为跗上者，其血络盛处，尽取之以见血，盖指足阳明胃经也。】　　【张志聪曰：通篇论外因内因之病，此复结外内之正气焉。盖外内之病，皆伤人之阴阳血气，而阴阳血气，本于先天之精气，生于后天之谷精，从内而外者也。先天之精，肾脏之所主也；水谷之精，胃腑之所生也。脐下丹田为气海，胞中为血海。男子以气为主，女子以血为主。故曰男子如蛊，女子如怚。怚，当作阻，形容其血气之留滞于内也。身体腰脊如解，形容血气之病于外也。身体，脾胃之所主也。腰脊，肾之腑也。不欲饮食，胃气逆也。此外内之邪，而伤其外内之正气也。故当先取肾脏之涌泉，再取胃腑之趺阳，于跗上尽见其血者，通其经而使血气之外行也。盖言千般病难，不越外内二因，而外内之病，总伤人之阴阳血气，知其生始出入之本原，能使血气调和，阴阳固密，非惟苛疾不生，更可延年不老，圣人之教化大矣。女子如阻者，如月经之阻隔也。男子无月事之留阻，故曰如蛊。】
　　　厥病篇第二十四
　　【马莳曰：首节有厥头痛、厥心痛等病，故名篇。然此厥之为义，乃气逆而以此连彼之谓也，实与《素问》之厥论不同。】
　　厥头痛，面若肿，起而烦心，取之足阳明太阴。厥头痛，头脉痛，心悲善泣，视头动脉反盛者，刺尽去血，后调足厥阴。厥头痛，贞贞头重而痛，泻头上五行行五，先取手少阴，后取足少阴。厥头痛，意善忘，按之不得，取头面左右动脉，后取足太阴。厥头痛，项先痛，腰脊为应，先取天柱，后取足太阳。厥头痛，头痛甚，耳前后脉涌有热，泻出其血，后取足少阳。真头痛，头痛甚，脑尽痛，手足寒至节，死不治。头痛不可取于腧者，有所击堕，恶血在于内。若肉伤痛未已，可则刺，不可远取也。头痛不可刺者，大痹为恶，日作者，可令少愈，不可已。头半寒痛，先取手少阳阳明，后取足少阳阳明。【行，音杭。】　　【马莳曰：此言头痛有厥痛，有真痛，其诸证皆有刺之之法也。厥头痛者，邪气逆于他经，上干于头而痛也。其气不循经隧，而有逆行之意，故亦名之曰厥。真头痛者，邪气专入头脑而痛，非由他经之所干也。有厥头痛者，面肿于外，心烦于内，当取足阳明胃经、足太阴脾经以刺之。有厥头痛者，心悲而善泣，当视其头之动脉反盛者刺之，以尽去其血，后调足厥阴肝经以刺之。有厥头痛者，贞贞然而不移，其头甚重而痛，当泻头上之五行，每行有五，共二十五穴，其中行督脉经之上星、顖会、前顶、百会、后顶穴是也。次两旁，即足太阳膀胱经之五处、承光、通天、络却、玉枕穴是也。又次两旁，即足少阳胆经之临泣、目窻、正营、承灵、脑空穴是也。又先取手少阴心经，后取足少阴肾经之穴以刺之。有厥头痛者，其意善忘，按其痛处又无定所，当取头面左右之动脉，后取足太阴脾经之穴以刺之。有厥头痛者，其项先痛，而腰脊随痛以应之，当取足太阳膀胱经之天柱穴，复取本经之他穴以刺之。有厥头痛者，头痛已甚，其耳前后之脉，涌起而热，当泻其热脉之血，后取足少阳胆经之穴以泻之。有真头痛者，头痛最甚，其脑尽痛，如手足尽冷，皆至于节，当为死不治也。有头痛不可取腧穴以刺之者，以其有所击堕，恶血在于内，亦能令人头痛，所以不可取于腧穴也。若击堕之处，肉有所伤，而头痛未已，可取针以侧刺其头痛之处，不必远取诸穴以刺之也。则，同侧。有头痛不可刺者，以其素成大痹而为恶患，亦能令人头痛，若此痛日发者，止可令其略愈，不能使之终已也。有头之半冷痛者，先取手少阳三焦经、手阳明大肠经，后取足少阳胆经、足阳明胃经以刺之。】　　【张志聪曰：此章论经气五脏厥逆为病也。夫三阴三阳，天之六气也；木火土金水，地之五行也。在天呈象，在地成形。地之五行，化生五脏；天之六气，配合六经。是五脏相通，移皆有次，六气旋转，上下循环，若不以次相传，则厥逆而为病矣。再按在天丹黅苍素元之气，经于五方之分，化生地之五行，地之五行，上呈三阴三阳之六气，此天地阴阳五运六气互相生成者也，而人亦应之。故曰，东方生风，风生木，木生酸，酸生肝；南方生热，热生火，火生苦，苦生心。此五脏之形气，生于地之五行而本于天之六气，十二经脉外合六气而本于脏腑之所生，脏腑经气之相合也。《灵》，《素》经中，凡曰太阳、少阳、阳明、太阴、少阴、厥阴，此论在六气，或有及于六经，若曰肝心脾肺肾，此论在脏腑经脉，而或涉于六气，此阴阳离合之道也。夫阴阳出入，寒暑往来，皆从地而出，自足而上，是以贤人上配天以养头，下象地以养足，中傍人事以养五脏。苛失其养，则气厥而为头痛，脏厥而为心痛矣。阳明之气，上出于面，厥气上逆于头，故为头痛面肿，阳明是动则病心欲动，故起而心烦，此阳明之气，上逆于头，而为厥头痛也，故当取之足阳明。阳明从中见太阴之化，故兼取之太阴。此厥逆在气而不及于经也。夫三阴三阳之气，皆从下而上，有厥在气而不及于经者，有厥在气而转入于经脉者，经气外内相通，可离而可合也。是以上文止论气厥，此以下论气厥而上及于经脉焉。逆在脉，故头脉痛，厥阴为阖，阖折则气绝而喜悲。逆在气，故心悲善泣。视头动脉反盛者，刺之尽去其血，以泻脉厥，后调足厥阴以通其气逆焉。此厥阴之气，厥逆于上，转入于经而为厥头痛也。贞贞，固而不移也。头上五行，取足太阳经之五处、承光、通天、络却、玉枕。少阴太阳主水火阴阳之气，上下标本相合，是以先泻太阳，次取手少阴，后取足少阴也。此少阴之气，厥逆于上，转及于太阳之经而为厥头痛也。经云：气并于上，乱而喜忘。脾藏意，太阴之气厥逆，则脾脏之神志昏迷，故意善忘也。头主天气，脾主地气。按之不得者，地气上乘于天，入于头之内也。先取头面左右之动脉，以泻其逆气，后取足太阴以调之，盖头面左右之动脉，足阳明之脉也，此太阴之气，厥逆于上，及于头面之脉，而为厥头痛也。夫阴阳六气，皆循经而上，太阳之脉，从头项而下循于腰脊，太阳之厥头痛，项先痛而腰脊为应，此逆在气而应于经，故先取项上之天柱以泻其逆，后取足太阳以调之。此太阳之气，上逆于头而为厥头痛也。少阳之上，相火主之，火气上逆，故头痛甚，而耳前后脉涌有热，先泻出其血，而后取其气。此少阳之气厥入于头项经脉而为厥头痛也。上论三阴三阳之气厥而为头痛，不因于外邪也。若真头痛者，非六气之厥逆，乃客邪犯脑，故头痛甚脑尽痛。头为诸阳之首，脑为精水之海。手足寒至节，此真气为邪所伤，故死不治。至于击堕伤头而为头痛者，不可取之俞也。夫有所击堕，恶血在于内，若肉伤痛未已，可则在此痛处而刺之，不可远取之俞。盖言痛在头而取之下者，乃在下之气厥逆于上，经气上下交通，若有所伤而痛者，非经气之谓也。其大痹而为头痛者，亦不可刺其俞也。大痹者，风寒客于筋骨而为恶也。日作者，当取之筋骨，可令少愈，如不止，不可已，宜再取。盖风寒之邪，深入于筋骨，故不可取之俞，而亦不能即愈。若寒邪客于经脉，则为偏头痛。盖寒伤荣，故为寒痛。手足三阳之脉，上循于头，左者络左，右者络右，伤于左则左痛，伤于右则右痛，非若厥气上逆而通应于头也。手足少阳阳明之脉，皆分络于头之左右，先取手而后取足者，手经之脉，上于头而交于足经也。不取太阳者，太阳之在中也。按《灵》、《素》二经，凡论六气后列经证一条，论六经后列气证一则，此先圣之婆心，欲后学之体认。　沈亮宸曰：千般疢难，不越三因：厥头痛者，内因之气厥也。真头痛者，淫邪犯脑也；大痹者，风寒逆于脉外也；头半痛者，寒邪客于脉中也，此外因之疾也。有所击堕者，不内外因也。以此详之，病由都尽。若人能慎养，内使血气和调，阴阳顺序，外使元真通畅，腠理固密，不令淫邪干忤，更能保身忍性，无有击堕之虞，可永保其天年，而无夭枉之患矣。】
　　厥心痛，与背相控，善瘈，如从后触其心，伛偻者，肾心痛也，先取京骨、昆仑；发狂不已，取然谷。厥心痛，腹胀胸满，心尤痛甚，胃心痛也，取之大都、太白。厥心痛，痛如以锥针刺其心，心痛甚者，脾心痛也，取之然谷、太溪。厥心痛，色苍苍如死状，终日不得太息，肝心痛也，取之行间、太冲。厥心痛，卧若徒居，心痛间，动作痛益甚，色不变，肺心痛也，取之鱼际、太渊。真心痛，手足青至节，心痛甚，旦发夕死，夕发旦死。心痛不可刺者，中有盛聚，不可取于腧。肠中有虫瘕及蛟蛔，皆不可取以小针。心肠痛，憹作痛，肿聚，往来上下行，痛有休止。腹热喜渴，涎出者，是蛟蛔也，以手聚按而坚持之，无令得移，以大针刺之，久持之，虫不动，乃出针也。 (并心)腹，憹痛，形中上者。 【瘕，音贾。蛔，音贿。 (并心)，音烹。】　　【马莳曰：此言心痛者，有厥痛，有真痛，其诸证皆有刺之之法也。厥心痛者，邪气入于五脏，五脏气来干心而痛，如下文肾心痛之类是也。真心痛者，邪气自入于心而痛，非由他经之所干也。有厥心痛者，心与背相控引而痛，且善瘈如惊风之状，如从背后向前来触其心，而形似伛偻者，正以肾经有邪，而心因以痛，谓之肾心痛也。肾与膀胱为表里，当先取膀胱经之京骨、昆仑二穴。如发针而痛未已，又取肾经之然谷穴以刺之。有厥心痛者，腹胀胸满，心尤痛甚，乃胃经有邪，而心因以痛，谓之胃心痛也。胃与脾为表里，当取脾经之大都、太白以刺之。有厥心痛者，其痛如以锥针刺其心，心遂痛甚，乃脾经有邪，而心因以痛，谓之脾心痛也。当取肾经之然谷、太溪二穴以刺之。有厥心痛者，其色苍苍然如死状，终日欲一太息而不可得，乃肝经有邪，而心因以痛，谓之肝心痛也。当取肝经之行间、太冲二穴以刺之。有厥心痛者，卧若独居，其心觉痛，间或动作，其痛益甚，是动静皆痛也。面色不变，乃肺经有邪，而心因以痛，谓之肺心痛也。当取肺经之鱼际、太渊穴以刺之。有真心痛者，手足之色，青至指节，心痛更甚，此乃邪入于心，其死在旦夕间也。有心痛不可取于腧穴者，以其中有盛聚，而心因以痛，与外之腧穴无涉，故不可取于腧穴也。有肠中有虫瘕及蛟蛔而痛者，皆当取以大针，而不可取以小针也。然何以验之？其心与肠痛，懊憹不能自宁，或时肿聚，或时往来上下而行，但痛有休止耳。又腹中热，口中渴，且出涎，是乃蛟蛔为祟也。刺之之法，当以手撮聚按捺而坚持之，无令得以移动，遂以第九大针刺之。且其手宜久持之，虫不能动，遂乃出针。然欲知有虫，不但如前病证而已。 (并心)至于腹而懊憹作痛，其虫形中上而升者，即可以虫治也。】　　【张志聪曰：此论五脏之经气厥逆，而为厥心痛也。脏真通于心，心藏血脉之气也，是以四脏之气厥逆，皆从脉而上乘于心。背为阳，心为阳中之太阳，故与背相控而痛，心与背相应也。心脉急甚为瘈瘲，如从后触其心者，肾附于脊，肾气从背而上注于心也。心痛故伛偻而不能仰，此肾脏之气，逆于心下而为痛也。先取膀胱经之京骨、昆仑，从腑阳而泻其阴脏之逆气；如发针不已，再取肾经之然谷，此脏气厥逆从经脉相乘，与六气无涉，故不曰太阳少阴，而曰昆仑、然谷。胃气上逆，故腹胀胸满，胃气上通于心，故心痛尤甚。脾与胃以膜相连，而为胃之转输，故取脾经之大都、太白，以输胃之逆气，上乃从腑泻脏，此复从脏泻腑，皆雌雄相合，经气交通之妙用。夫五脏之血气，皆从胃腑而生，故经中凡论五脏，多兼论其胃焉。脾脉上膈注心中，故痛如以锥刺其心。然谷当作漏谷，太溪当作天溪。肝主色而属春生之气，肝气厥逆，故色苍苍如死状。肝病则胆气亦逆，故终日不得太息。此肝气逆乘于心，而为肝心痛也。故取本经之行间太冲以疏其逆气。夫肺主周身之气，卧若徒然居于此者，气逆于内而不运用于形身也。动作则逆气内动，故痛或少间，而动则益甚也。夫心之合脉也，其荣色也，肺者心之盖，此从上而逆于下，故心气不上出于面而色不变也。取肺经之鱼际、太渊以泻其逆。若四脏厥逆而为心痛者，从经脉而薄于心之分也。心为君主之官，神明出焉，故心不受邪，若伤其脏真而为真心痛者，不竟日而死矣。盖心乃太阳之火，应一日而繞地一周，心气伤故不终日而死。夫寒热，天之气也，青赤，五行之色也，故真头痛者，寒至节，真心痛者，青至节也。有心痛之因于气者，又不可取之于腧，盖盛聚者，五脏之逆气太盛聚于中而为心痛，非循脉之上乘也。此论五脏之经脉厥逆，而末结气证一条，盖以证明经气之各有别也。故止曰不可取于腧，而不言其治法也。若虫瘕蛟蛔，亦能为心痛也。虫瘕者，症瘕而成形也。蛟蛔者，蛔虫也。蛟蛔生于肠胃之中，蛟蛔而为心痛者，六腑之气，亦上通于心也。虫瘕积于肠胃之外，虫瘕而为心痛者，心主神明正大端居于上，即宫城郛郭之间，亦不容其邪也。皆不取以小针者，谓不涉于经络皮肤也。憹者，懊憹不安也。肿聚者，蛊聚而壅于胸腹之间，上行则痛，归下则安，故痛有休止也。虫瘕蛟蛔，皆感湿热以生聚，故腹热；虫欲饮，故喜渴；虫动则廉泉开，故涎下也。见此诸证，是蛟蛕也。以手聚按而坚持之，无令得移，以大针刺之，久持之，虫不动，则虫已毙而乃出针也。若腹 (并心)满而心中懊憹作痛者，乃瘕聚之形类，从中而上者也。】
　　耳聋无闻，取耳中。耳鸣，取耳前动脉。耳痛不可刺者，耳中有脓，若有干耵聍，耳无闻也。耳聋，取手小指次指爪甲上与肉交者。先取手，后取足。耳鸣，取手中指爪甲上，左取右，右取左。先取手，后取足。【耵，音顶。聍，乃顶切。】　　【马莳曰：此言刺耳病诸证之法也。有耳聋无闻者，取耳中听宫穴以刺之，系手太阳小肠经。有耳鸣者，取耳中动脉，即耳门穴，系手少阳三焦经。有耳痛不可刺者，以耳中有脓故也。若脓积而为干耵聍，则耳必无闻，须出此干耵聍而痛可止。有耳至聋者，当取手小指之次指爪甲上与肉交者，即手少阳三焦经关冲穴也。先取此手穴，后取足少阳胆经之窍阴以刺之。有耳鸣者，当取手之中指爪甲上，即手厥阴心包络经中冲穴。左鸣取右，右鸣取左，先取手经，后取足厥阴肝经大敦穴以刺之。】　　【张志聪曰：此言经气之厥逆，从经而气，从足而手，自下而上也。故逆在上之经络而为耳聋耳鸣者，即从耳间之络脉以取之。若气之上逆而为耳聋耳鸣者，当取手足之指井，先取手而后取足。盖六气止合六经，其逆盛而躁者在手，故阴阳二气厥逆，而为耳聋耳鸣者，从足而手，手而头也。若有脓而痛者，有干耵聍而耳聋无闻者，此又与经气无涉，故不可刺耳间之络脉，及手足之指井也。按小指次指者，乃手少阳之关冲。手中指者，乃手厥阴之中冲。后取足者，乃足厥阴之大敦。手足三阴之脉，皆不上循于头，亦非左络右而右络左，此因气之上逆而为耳聋耳鸣也。盖耳者肾之窍，厥阴主春，少阳乃初生之气，皆生于肾脏之水中，所生气之厥逆，则母脏之外窍不通，是以取手足之指井，乃经气之所出也。夫首论厥头痛者，因气厥而及于经，次论厥心痛者，因脏厥以及于脉，乃脏腑经气之相通也。此复论厥在经络者，即取之络厥，在气分者，即取手足之指井以疏其气，此经气离合之道也。阴阳出入，寒暑往来，皆从地而出，自足而上，是以先取阳而后取阴，气从阴而阳也。先取手而后取足，气从足而手也。】
　　足髀不可举，侧而取之，在枢合中，以员利针，大针不可刺。　　【马莳曰：此言足髀不能举者，有当取之穴，当用之针也。足髀皆不能举者，当侧卧而取之于髀枢中，即足少阳胆经之环跳穴也。用第六员利针以刺之，其第九大针不可刺也。】　　【张志聪曰：此承上文而言经气之厥逆于下者，即从下而取之也。夫阴阳之气，虽从下而生，然上下升降，环转无端，故有从下而逆于上者，有从上而逆于下者，皆随其所逆而取之也。足髀不可举者，少阳之气厥于下也。侧而取之者，侧卧而取之也。枢合中，乃髀枢中之环跳穴，必深取而后得之。以员利针，而大针不可刺者，此逆在气而不在经，故当浅刺肤腠之间以疏气，不必深取于经穴也。】
　　病注下血，取曲泉。
　　【马莳曰：此言下血者有当刺之穴也。凡病注下血者，以肝不能纳血也，当取肝经之曲泉以刺之。】　　【张志聪曰：病注下血者，此厥在气而入于经也。厥阴肝经主血，此厥阴之气厥于经，故当取本经之曲泉以止血。夫气为阳，血为阴，上为阳，下为阴，故气从下而上逆于经络者，则为气闭之耳聋耳鸣，气从上而下逆于经络者，则为病注下血。】
　　风痹淫泺，病不可已者，足如履冰，时如入汤中，股胫淫泺，烦心头痛，时呕时闷，眩已汗出，久则目眩，悲以喜恐，短气不乐，不出三年死也。【乐，入声。】　　【马莳曰：此言风痹之有诸证者，不出三年死也。夫病名风痹者，其邪气淫泆消泺，病难得愈，足如履冰之寒，又如入汤之热，寒热无常，下则股胫淫泺不宁，中则心烦而不静，上则头痛不安，时呕时悗，眩晕既已，则汗出，久则又眩，悲哀既已，则或喜或恐，或短气，或不乐，此其阴阳不和，脏腑不营，营卫不交，血气偏胜，其死当在三年之内耳。】　　【张志聪曰：此论厥气之分乘于上下也。风痹淫泺，乃痹逆之风邪，淫泺于上下，盖风之善行而数变也。夫阴阳之道，分则为三阴三阳，应于经脉，则又有手足之分，合而论之，总归于阴阳二气。水火者，阴阳之征兆也。心肾者，水火之形脏也。风邪淫泺于上下，故病不可已。盖寒之则伤心主之火，热之则伤肾脏之阴，病不可治，故不可已也。淫泺于下，故足如履冰，感寒水之气也。时或淫泺于上，则如入汤中，感火热之气也。股胫淫泺，淫及于下之足胫，烦心头痛，淫及于上之头首也。时呕时闷，有时而逆于中也。诸脉皆会于目，眩者，淫于经脉之血分也。毛腠疏则汗出，汗出者，淫于毛腠之气分也。水之精为志，火之精为神，志与心精共凑于目，故久则目眩也。喜为心志，恐为肾志，心悲名曰志悲，悲以喜恐者，心肾之神志伤而悲泣也。肾为生气之原，短气者，伤其肾气也。不乐者，伤其心气也。不出三年死者，不过尽水火阴阳之数周也。此篇论厥逆为病，有经气五脏阴阳邪正之分。】
古今图书集成医部全录卷五十八

　　　病本篇第二十五
　　【张志聪曰：内无问答辞，乃申明上下文厥逆之义。】
　　先病而后逆者，治其本。先逆而后病者，治其本。先寒而后生病者，治其本。先病而后生寒者，治其本。先热而后生病者，治其本。先泄而后生他病者，治其本。必且调之，乃治其他病。先病而后中满者，治其标。先病而后泄者，治其本。先中满而后烦心者，治其本。有客气，有同气，大小便不利，治其标。大小便利，治其本。病发而有余，本而标之，先治其本，后治其标。病发而不足，标而本之，先治其标，后治其本。谨详察间甚，以意调之。间者并行，甚为独行。先大小便不利，而后生他病者，治其本也。【间，去声。】　　【马莳曰：此言凡病皆当先治其本，唯中满及大小便不利者，则不分为本为标而先治之也。夫先病曰本，后病曰标。故凡先生初病，而后病势逆者，必先治其初病之为本。若先病势逆而后生他病者，则必以病势逆之为本而先治之也。凡先生寒病而后生他病者，必先治寒病之为本，若先生他病而后生寒病者，则又以他病之为本而先治之也。凡先生热病而后生他病者，必先治热病之为本。若先生泄病而后生他病者，则亦以泄病之为本而先治之也。盖病有不同，必且先调其本，乃治其他病耳。唯有先生他病而后中满者，则不治其本，而必先治中满之为标。至于先生他病而后生泄病者，则亦治其他病之为本，而不治其泄病之为标也。然不唯中满为标者之当治，虽先生中满而后生烦心之病，则中满为本亦必先治中满矣。夫不分为本为标，而必先治中满者，何也？正以人之病气有二，病本不相同，而乃彼此相传者，谓之客气也。有二病之气，本相同类，而乃彼此相传者，谓之同气也。即如先中满而后大小便不利者，乃病之同气也。正以有中满之病者，必至于大小便之不利耳。此则必先治大小便不利者之为标，而不治中满之为本也。若大小便利者，则先治中满之为本，而不必治大小便之利者矣。且百病之标本当分，而虚实之大势宜审，即如病发而有余，则邪气胜也，当先治其本以泻其邪，而后治其标，则诸病可渐平矣。所谓本而标之也。此凡病先治其本之谓也。病发而不足，则正气虚也，当先治其标以去他病，而后治其本，则本体自可补，所谓标而本之也。此中满大小便不利，先治其标之谓也。且百病之生也，有五脏相克，而病势日甚者谓之甚，如肝克脾，脾克肾之类是也。有五脏间传而病势未甚者，谓之间，如肝传心，心传脾之类是也。谨当察其间甚，以意调之。间者，病证并行而势轻；甚者，病证独行而势重。所谓中满与大小便不利者，即并行之病也。故先大小便不利，而后生他病者，亦治大小便不利之为本，而后治他病之为标也。盖以中满对别病而言，固必先治中满，若以中满对大小便不利而言，则又先治大小便之不利也。此与《素问》标本病传论相同，乃治病者之枢要也。】　　【张志聪曰：此承前数章之义，分别标本外内先后之治法焉。先逆先寒先热者，先病天之六气也。先病者，先病人之经气也。先病而后逆者，人之形体先病，而后致气之厥逆，故当先治其本病。先逆而后病者，先感天之六气，病吾身之阴阳，以致气逆而为病者，故当先治其天之本气。先寒而后生病者，先感天之寒邪，而致生六经之病，故当先治其本。寒先病而后生寒者，吾身中先有其病，而后生寒者，当先治其本。病先热而后生病者，先感天之热邪，而致生形身之病。故当先治其天之本热。天之六气，风寒热湿燥火也。人之六气，六经三阴三阳也。人之阴阳，与天之六气相合，故有病本而及标者，有病标而及本者。此节以先病为本，后病为标。泄者，脾胃之病也，脾属四肢，而主肌肉他病者，因脾病于内，而生四肢形体之病，故当先治其本病，必且调其脾胃，而后治其他病焉。中满者，腹中胀满，脾胃之所生也。先病而后中满者，因病而致中满也。则当先治中满之标病，而后治其本病。先病而后泄者，因病而致飧泄也，当先治其本病而泄自止矣。脾所生病者，上走心为噫，先中满而后烦心者，脾病上逆于心也，故当治其本病。夫人之脏腑形骸经脉血气，皆本于脾胃之所生，上节论天之客气，与人之阴阳外内交感而为病，此论人之本气为病，又当以脾胃为根本也。所谓先病先逆先寒先热先泄中满之为病，有客气而有同气者也。客气者，天之六气也。同气者，吾身中亦有此六气，与天气之相同也。有客气之为病者，有本气之为病者，皆伤人之正气。伤则气不化而二便不利矣。故大小便不利者治其标，大小便利者治其本。盖客气之病，从外而内，本气之病，从内而外，大小便不利者，病气皆入于内，故当治其标而从下解大小便利者，病气皆在于外，故当治其外之本病。六微旨论曰：少阳之上，火气治之；阳明之上，燥气治之；太阳之上，寒气治之；厥阴之上，风气治之；少阴之上，热气治之；太阴之上，湿气治之。所谓本也。本之下，气之标也。盖以风寒暑湿燥火六气为本，以三阴三阳六气为标。有余者，邪气之有余，不足者，正气之不足。故病发而有余，本而标之，先治其风寒暑湿之本气，而后调其三阴三阳之标，谓当先散其邪而后调其正气，如病发而不足，标而本之，当先调其阴阳，而后治其本气，此标本邪正虚实之治要也。再当谨察其间甚，以意调之，问者，邪正虚实之相间，故当并行其治。盖以散邪之中，兼补其正，补正之内，兼散其邪。甚者谓邪气独盛，或正气独虚，又当独行其治。如邪气甚者独泻其邪；正虚甚者，独补其正，此补泻间甚之要法也。如先大小便不利，而后生他病者，当治其二便之本。】
　　　杂病篇第二十六
　　【马莳曰：内论杂病不一，故名篇。】
　　厥挟脊而痛至顶，头沉沉然，目(目巟)(目巟)然，腰脊强，取足太阳腘中血络。厥胸满面肿，唇漯漯然，暴言难，甚则不能言，取足阳明。厥气走喉而不能言，手足清，大便不利，取足少阴。厥而腹响响然多寒气，腹中(榖去木改水)(榖去木改水)，便溲难，取足太阴。【(榖去木改水)，音谷。】　　【马莳曰：此言刺厥病诸证之法也。厥逆为病，挟脊而痛至于其顶，头则昏沉而不能举，目则(目巟)(目巟)然而不明，腰脊皆强而不能屈伸，此乃足太阳膀胱有邪也，当取其腘中之穴曰委中者，以去其血络也。厥逆为病，胸满面肿，其唇则漯漯然而有涎出唾下之意，猝暴难言，甚则全不能言，此乃足阳明胃经有邪也，当取胃经之穴以刺之。厥逆为病，其气上走于喉而不能言，手足皆冷，大便不利，当取足少阴肾经之穴以刺之。厥逆为病，腹中响响然而气善走布，且多有寒气，又(榖去木改水)(榖去木改水)然而有声，大小便甚难，当取足太阴脾经之穴以刺之。】　　【张志聪曰：此论客气厥逆于经而为杂病也。足太阳之脉，起于目内眦上额交巅，从巅入络脑，还出别下项，挟脊抵腰中。太阳之气主于肤表，客气始伤太阳，则经气厥逆而为头目项脊之病，故当取足太阳腘中血络以泻其邪。足阳明之脉，起于鼻，交頞中，挟口环唇，循喉咙，入缺盆，下膈。本经曰：中于面则下阳明。盖中于面之皮肤则面肿，下于阳明之经则为胸满唇漯漯诸证。喉咙者，气之所以上下也。阳明之脉循喉咙，逆则气机不利，故暴难言，甚则不能言也。当取足阳明之经以泻其邪。足少阴肾脉，循喉咙，挟舌本，厥气上逆于喉，故不能言。肾为生气之原，气逆故手足清。肾开窍于二阴，故大便不利，当取足少阴以通其逆气。腹乃脾土之郛廓，气厥于内，故腹响响然。太阴湿土主气，为阴中之至阴，故寒气多而(榖去木改水)(榖去木改水)然如水湿之声也。地气不升，则天气不降，故溲便难，取足太阴以散厥逆。】
　　嗌干，口中热如胶，取足少阴。
　　【马莳曰：此言刺嗌干口热之法也。嗌咽干燥，口中甚热，其津液如胶之稠，当取足少阴肾经之穴以补之，水王则火衰也。】　　【张志聪曰：夫所谓厥者，有病在下而气厥于下者，有病在下而厥气上逆者。如上节之厥气走喉而不能言，乃少阴之气上逆于喉也。此邪病少阴之气而气厥于下也。盖心肾水火之气上下时交，少阴之气厥逆于下，而不上交于心，则火热甚而嗌干，口中热如胶矣。取足少阴以散逆气，而通水阴之上济。】
　　膝中痛，取犊鼻，以员利针，发而间之。针大如牦，刺膝无疑。　　【马莳曰：此言膝痛者，有当刺之穴，当用之针也。膝中痛，当取足阳明胃经之犊鼻穴以刺之。其所用之针，则第六曰员利针者，必发其针而又间刺之，非止一刺而已也。此针取法于牦针，微大其末，反小其身，令可深纳，长一寸六分，刺膝用之而无疑也。】　　【张志聪曰：按以上乃邪客阴阳之气而为气厥，即有见经证者，乃邪在气而迫及于经也。此以下复论邪入于经，而经脉之厥逆，故曰针大如牦，刺膝无疑。九针论曰：六者，律也。律者，调阴阳四时而合十二经脉。虚邪客于经络而为暴痹者也，故为之治针，必令尖如牦，且圆且锐，中身微大，以取暴气。此邪客于足阳明之经而为膝中痛者，当以如牦之针而刺膝痛之无疑也。意言邪在气而致气厥者，当取之气穴，邪客于经络而为经痛者，当取之经穴无疑也。　张开之曰：暴痹者，不从气而转入，乃直中于脉而为脉痹也。犊鼻乃足阳明胃经穴，不因于气，故曰取犊鼻，而不曰阳明。以下取手足之三阳者，经气之合病也。】
　　喉痹，不能言，取足阳明；能言，取手阳明。　　【马莳曰：此言喉痹者，当审其能言不能言，而分经以刺之也。】　　【张志聪曰：喉痹者，邪闭于喉而肿痛也。足阳明之脉，循喉咙挟于结喉之旁，故邪闭则不能言矣，当取之足阳明。手阳明之脉，在喉旁之次，故能言者取手阳明。】
　　疟，不渴间日而作，取足阳明；渴而日作，取手阳明。　　【马莳曰：此言疟证者，当审其渴不渴，间作日作，而分经以刺之也。】　　【张志聪曰：疟气随经络，沉以内薄，间日而作者，其气舍深内薄于阴而不得出。足阳明之脉，属胃络脾，应地气之在下，其道远，故间日而作。地为阴，故不渴。手阳明之脉，属大肠络肺，应天气之在上，其道近，故日作。天为阳，故渴也。　沈亮宸曰：按《素问》疟论云：其间日者，邪气与卫气客于六腑，而有时相失，不能相得，故休数日乃作。夫手阳明者肺之腑，手太阳者心之腑，手少阳者心主包络之腑，此三腑者，主气主火而应于上，故渴而日作。足阳明者脾之腑，足太阳者肾之腑，足少阳者肝之腑，此三腑者，主血主水而在下，故不渴而间日作。独取手足阳明者，身半以上手阳明皆主之，身半以下足阳明皆主之。】
　　齿痛，不恶清饮，取足阳明；恶清饮，取手阳明。 【恶，去声。】　　【马莳曰：此言齿痛者，当审其恶冷饮不恶冷饮，而分经以刺之也。胃经恶热不恶寒，大肠恶寒不恶热，故刺之者如此。】　　【张志聪曰：手足阳明之脉，徧络于上下之齿。足阳明主悍热之气，故不恶寒饮，手阳明主清秋之气，故恶寒饮。　莫云从曰：齿痛，病在手足阳明之脉，恶清饮不恶清饮，手足阳明之气也。此因脉以论气，因气以取脉，脉气离合之论，盖可忽乎哉！】
　　聋而不痛者，取足少阳；聋而痛者，取手阳明。　　【马莳曰：此言耳聋者，当审其痛与不痛，而分经以刺之也。】　　【张志聪曰：手足少阳之脉，皆络于耳之前后，入耳中。手少阳秉三焦之相火，故聋而痛。手阳明当作手少阳。】
　　衂而不止，衃血流，取足太阳；衃血，取手太阳。不已，刺宛骨下；不已，刺腘中出血。【宛，同腕。衃，铺杯切。】　　【马莳曰：此言衂血者，当审其血之多寡，病之难易，而分经以刺之也。鼻中出血曰衂血。至败恶凝聚，其色赤黑者曰衃。衃血成流，则血去多而不止于衃血也，当取足太阳膀胱经以刺之。其腘中出血，仍是膀胱经之委中穴也。若止曰衃血则不成流，而去之似少也，当取手太阳小肠经穴以刺之。其腕骨下即手少阴心经之通里穴，正以心与小肠为表里也。】　　【张志聪曰：阳络伤则衂血，手足太阳之脉，交络于鼻上。足太阳主水，故衃血流；手太阳主火，故衃血而不流。此邪薄于皮毛之气分而迫于络脉也。故取手足太阳以行气，不已，刺手之经脉于腕骨下；不已，刺足之经脉于腘中。】　　【莫云从曰：取气先足而手，取经脉先手而足，经气上下环转之不息。】
　　腰痛，痛上寒，取足太阳阳明；痛上热，取足厥阴；不可以俯仰，取足少阳。　　【马莳曰：此言腰痛者，当审其痛处之冷热，及不可以俯仰，而分经以刺之也。】　　【张志聪曰：足太阳阳明少阳厥阴之脉，皆循腰脊而上行太阳。阳明主寒水清金之气，故痛上寒者，取足太阳阳明。厥阴风木主气，秉中见少阳之火化，故痛上热者，取足厥阴。不可以俯仰者，少阳之枢折也，故取之少阳。　沈亮宸曰：腰脊者，身之大关节也。厥阴主春，少阳主夏，阳明主秋，太阳主冬。寒暑往来之气，厥逆则为腰脊之病，故独取此四经焉。】
　　中热而喘，取足少阴腘中血络。
　　【马莳曰：此言刺热喘之法也。足少阴，肾经也。腘中血络，足太阳膀胱经委中穴也。】　　【张志聪曰：足少阴之脉，上行者，贯膈，注胸中，入肺络心；下行者，循阴股内廉，斜入腘中。中热而喘者，厥逆于下，而不得上交于心，故取足厥阴腘中血络。　莫云从曰：嗌干，口中热如胶，乃水火之气上下不济，故曰取足少阴。中热而喘，乃上下之经脉不交，故取腘中血络。】
　　喜怒而不欲食，言益小，取足太阴；怒而多言，取足少阳。　　【马莳曰：此言善怒者，当审其欲食不食，难言多言，而分经以刺之也。】　　【张志聪曰：此下论阴阳喜怒饮食居处，而成内因厥逆之杂病也。暴喜伤心，暴怒伤肝。食气入胃，散精于心肝，食饮不节，肝心气逆，故不欲食也。音主长夏，肝心气逆，则中气不舒，故言益小也，当取足太阴以疏脾气，则食气得以转输，而音声益彰矣。肝主语而在志为怒，怒而多言，厥阴之逆气太甚，故当取中见之少阳，以疏厥阴之气。】
　　颔痛，刺手阳明与顑之盛脉出血。
　　【马莳曰：此言刺顑痛之法也。手阳明当是商阳穴。顑之盛脉，是胃经颊车穴。】　　【张志聪曰：此言手足阳明之经气厥逆，皆能为颔痛也。手阳明之脉，从缺盆上颈贯颊。足阳明之气，上走空窍，循眼系，出顑下客主人，循牙车，合阳明，并下人迎。颔在腮之下，人迎之上，此病阳明之气，下合阳明之经而为颔痛，故不曰取足阳明，而曰顑之盛脉，盖气逆于顑而致脉盛也。　莫云从曰：足阳明之脉，起于鼻交頞中，入齿中，挟口环唇，交承浆，循颊车，上耳前，从大迎，下人迎。阳明之气，上冲于头，走空窍，循眼系，入络脑，出顑下客主人，循牙车而下，始与阳明之脉相合，而并下人迎。】
　　项痛，不可俯仰，刺足太阳；不可以顾，刺手太阳也。　　【马莳曰：此言项痛者，当审其不可俯仰，不可顾，而分经以刺之也。按俯仰属背与腰，故曰足太阳；而顾则属肩与项，故曰手太阳也。】　　【张志聪曰：手足太阳之脉，皆循项而上，故皆能为项痛。足太阳之脉，挟脊抵腰中，故不可俯仰者，取足太阳。手太阳之脉，绕肩胛，故不可以顾者，取手太阳也。】
　　小腹满大，上走胃至心，淅淅身时寒热，小便不利，取足厥阴。腹满，大便不利，腹大，亦上走胸嗌，喘息喝喝然，取足少阴。腹满，食不化，腹响响然，不能大便，取足太阴。　　【马莳曰：此言小大腹满者，当审其诸证而分经以刺之也。小腹满者，小腹也。腹满者，大腹也。小腹满者，小便不利，大腹满者，大便不利。小腹满者，其满大，上走胃至心，不及胸咽也。身若淅淅然，时发寒热，当取足厥阴肝经以刺之。大腹满者，其满大，亦上走胸咽，不止胃与心也。故喘息喝喝然，此则当取足少阴肾经以刺之。又有大腹满者，其所食不化，腹中响响然布气，此当取足太阴脾经以刺之。然凡大腹满者，其大便不利则一也。】　　【张志聪曰：此三阴之经气厥逆于下，而皆能为腹满也。口问篇曰：夫百病之始生也，皆生于风雨寒暑，阴阳喜怒，饮食居处，大惊卒恐，则血气分离，阴阳破散，经络厥绝，脉道不通，阴阳相逆，血气不次，乃失其常。如惊怒则伤足厥阴肝，卒恐则伤足少阴肾，饮食不节则伤足太阴脾，脏气伤则经络厥绝，脉道不通，而皆为胀满也。足厥阴肝脉，抵小腹，挟胃，上贯膈。厥阴之经脉厥逆，故小腹满大；厥气上逆，则走胃至心。厥阴者，阴极而一阳初生，故身淅淅然时有寒热之变。肝主疏泄，小便不利者，厥阴之气逆也。夫肾者，胃之关也，开窍于二阴。腹胀满而大便不利者，肾气逆而关门不利也。足少阴之脉，上贯肝膈，入肺中，循喉咙，气逆则及于经，故亦上走胸嗌，而喘息喝喝然，此少阴之气逆也。足太阴主输运水谷，脾气厥逆，故腹满而食饮不化。足太阴是动则病腹胀善噫，得后气则快然如衰。腹响响然不能大便者，气逆于中也。故当取足三阴之经以通厥逆之气。】
　　心痛，引腰脊，欲呕，取足少阴。心痛腹胀，啬啬然，大便不利，取足太阴。心痛，引背不得息，刺足少阴；不已，取手少阳。心痛，引小腹满，上下无定处，便溲难，刺足厥阴。心痛，但短气不足以息，刺手太阴。心痛，当九节次之，按已刺，按之立已；不已，上下求之，得之立已。　　【马莳曰：此言心痛者，当审其诸证，而分经以刺之也。有心痛者，其痛后则引之于腰脊前则欲呕，当取足少阴肾经以刺之。有心痛者，其腹中胀满，啬啬然，大便为之不利，当取足之太阴脾经以刺之。有心痛者，其痛后引至背前，则不得喘息，当取足少阴肾经以刺之。如不已，又取手少阳三焦经以刺之。有心痛者，其痛引至小腹而满，或上或下，痛无定处，大小便皆难，当取足厥阴肝经以刺之。有心痛者，短气不足以息，当取手太阴肺经以刺之。有心痛者，其痛当背第九节以刺之，乃督脉经筋缩穴之处也。宜先按之，按已而刺，刺后按之，其痛当立已。如不已，则上而八椎，下而十椎，又复求之，其痛必立已矣。】　　【张志聪曰：腰脊，肾之外腑也。肾与胃戊癸合化，心痛引腰脊而欲呕者，肾气上逆而为心痛也，当取之足少阴。啬啬，畏寒貌。太阴为阴中之至阴，阴寒故腹胀而啬啬然。大便不化者，土气不化也。此足太阴之气厥而为心痛，故当取本经以疏逆气。肾脉从肾贯膈，入肺中，出络心。心痛引背不得息，少阴之经脉厥逆于上而为心痛也，故当刺足少阴。不已者，肾脏之气逆也。少阳属肾三焦之气，发源于肾脏，上布于胸中，故当取手少阳以泻肾气之逆。足厥阴肝脉，抵小腹，别贯膈，上注肺。心痛引小腹满者，厥阴之经络上逆也。上下无定处，溲便难者，厥阴之气逆也。此经气并逆，当刺足厥阴之经，经脉通则气亦疏利矣。肺主气而司呼吸，心系上连于肺，心痛但短气不足以息者，但逆在肺而为心痛也，当刺手太阴以通肺气之逆。夫足太阴少阴厥阴而为心痛者，脏气上逆而为痛也。肺乃心之盖，故但短气不足以息。此病在本脏而应于心也，四脏皆然，故无真心痛之死证。然五种心痛，因脏气之上乘而为痛也。次者，俞穴之旁也。九节次之者，肝俞次旁之魂门也。肝脏之魂，心脏之神，相随而往来出入，故取之魂门以通心气。按已而刺，出针而复按之，导引气之疏通，故心痛立已。九节之上，乃膈俞旁之膈关，下乃胆俞次之阳纲。心气从内膈而通于外，故不已当求之上以通心神，求之下以舒魂气。得之者，得其气也。《金匮玉函》曰：经络受邪，入脏腑，为内所因。前章之厥心痛，乃五脏之血脉相乘，故有真心痛之死证。此因气而痛，故按摩导引可立已也。前章刺血脉，曰昆仑、然谷、鱼际、太渊；此取脏气，曰太阴、厥阴、少阴、少阳。】　　【沈亮宸曰：七节之旁，中有小心。如逆伤心气者，环死，故取之魂门，以通心气，不得已而求之膈关也。　余伯容曰：前章之厥心痛，论经脉相乘，而有兼乎气者。此厥气为痛，而有及于经者。】
　　颔痛，刺足阳明曲周动脉，见血立已；不已，按人迎于经，立已。　　【马莳曰：此言刺颔痛之法也。颔痛者，当取足阳明胃经颊车穴以刺之，此穴在耳下曲颊端动脉，环繞一周，故曰曲周也。如见血，其病立已。如不已，当按人迎穴于本经以刺之，其病必已也。】　　【张志聪曰：颔痛，当作顑痛。顑，面也。顑痛者，邪伤阳明之气也。阳明之脉曲折于口鼻颐颊之间，故取阳明曲周动脉，见血立已。此气分之邪，随血而解，如不已，按人迎于经立已。前三句，论经气之相通，所谓中于面则下阳明是也。后二句，论阳明之气上冲于头，而走空窍，出顑循牙车，而下合于阳明之经，并下人迎，言如不从曲折之络脉而解，当导之入人迎而下行，其痛可立已也。盖阳明居中土，为万物之所归，邪入于经，则从肠胃而出矣。】　　【余伯荣曰：如寒伤太阳剧者，必衂，衂乃解，此皆气分之邪，可随血而愈。】
　　气逆上，刺膺中陷者与下胸动脉。
　　【马莳曰：此言刺气逆之法也。凡气逆者，上刺膺中陷者中，即足阳明胃经膺窗穴也。及下胸前之动脉，当是任脉经之膻中穴也。盖在中谓之胸，胸之旁为膺耳。】　　【张志聪曰：气逆上者，气逆于上而不下行也。膺胸间，乃足阳明经脉之所循，刺之使在上之逆气，下通于经也。此言阳明之气，从人迎而下循于膺，从膺以下胸，从胸而下脐也。】
　　腹痛，刺齐左右动脉，已刺，按之立已；不已，刺气街，已刺，按之立已。　　【马莳曰：此言腹痛者，当刺足阳明胃经天枢穴。如不已，又刺本经之气冲也。】　　【张志聪曰：此承上文而言阳明之气，循经而下行也。足阳明之脉，从膺胸而下挟齐，入气街中。腹痛者，阳明之经厥也，故当刺齐左右之动脉。不已，刺气街，按之立已。夫腹气有街与冲脉于齐左右之动脉间，刺气街而按之者，使经脉之逆气，从气街而出于肤表也。此论阳明之气，上冲于头而走空窍，出顑循牙车而下合阳明经，并下人迎，循膺胸而下出于齐之气街。是阳明气出入于经脉之外内，环转无端，少有留滞，则为痛为逆矣。　沈亮宸曰：阳明之气，从人迎而直下于足跗，通贯于十二经脉，故上之人迎，与下之冲阳，其动也若一。气街者，气之径路也，盖络绝不通，然后从别径而出，非竟出于气街也。故先刺挟齐左右之动脉，不已，而后取之气街。】
　　痿厥为四末束悗，乃疾解之，日二。不仁者，十日而知。无休，病已，止。哕，以草刺鼻，嚏，嚏而已。无息而疾迎引之，立已。大惊之，亦可已。【嚏，音帝。】　　【马莳曰：此言刺痿厥病在四末者之法也。四末，四肢也。凡痿病厥病，而手足四肢挛束悗乱，当刺四肢之穴以速解之。每日解之者，必二次。甚有不仁而无知者，切其肉不痛者是也。解之至于十日，则二十次矣，其肉亦当有知。此法行之无休，候病既已而止针。岁疑作脏，谓每脏以草刺鼻，必嚏，如嚏既已，当自屏其气，无得呼吸以成息，而急以原草，迎其气以引出之，其病可立已。设以大惊之事惊之，其病亦可已也。】　　【张志聪曰：此复论阳明之气，不能分布于四末而为痿厥也。痿者，手足痿弃而不为我所用。厥者，手足清冷也。夫阳明为阖，气不通则阖折，阖折则气无所止息，而痿疾起矣。阳受气于四末，阳明之气不行，故手足逆冷也。阳明居中土，为水谷之海，海之所以行云气于天下也，是以上文论阳明之气，不能升降于上下，此论不得分布于四方。按悗，闷也。为四末束悗者，束缚其手足，使满闷而疾解之，导其气之通达也。夫按之束之，皆导引之法，犹尺蠖之欲信而先屈也。身半以上为阳，身半以下为阴。昼已前为阳，昼已后为阴。日二者，使上下阴阳之气，表章而交通也。不仁者，荣血不行也。十日者，阴数之周也。岁当作哕，呃逆也。言其发声如车銮之声而有伦序，故名曰哕。此阳明所受之谷气，欲从肺而转达于肤表，肺气逆还于胃，气并相逆，复出于胃，故为哕。故以草刺鼻，取嚏以通肺气，肺气疏通，则谷气得以转输而呃逆止矣。无息，鼻息不通也。疾迎引之，连取其嚏也。夫谷入于胃，散精于心肝，大惊则肝心之气分散，胃之逆气亦可从之而外达也。按胃络上通于心，肝脏之脉挟胃，此言阳明之气，从肺气而出于气分，亦可从肝心而出于血分也。此章论杂病之因，有因于气者，有厥在经脉者，有经气之并逆者。首论太阳而末结阳明，盖太阳为诸阳主气，阳明乃血气之生原，故行于上下四旁气分血分。夫人之百病，不越外内二因，外内之病，皆能令血气厥逆，是以凡病多本于郁逆也。】
　　　周痹篇第二十七
　　【马莳曰：痹病之痛，随脉以上下，则周身而为痹，故名。】
　　黄帝问于岐伯曰：周痹之在身也，上下移徙随脉，其上下左右相应，间不容空。愿问此痛在血脉之中耶？将在分肉之间乎？何以致是？其痛之移也，间不及下针，其慉痛之时，不及定治，而痛已止矣。何道使然？愿闻其故！岐伯答曰：此众痹也，非周痹也。黄帝曰：愿闻众痹！岐伯对曰：此各在其处，更发更止，更居更起，以右应左，以左应右，非能周也，更发更休也。黄帝曰：善刺之奈何？岐伯对曰：刺此者，痛虽已止，必刺其处，勿令复起。　　【马莳曰：此因帝问周痹而伯指之为众痹也。周痹者，周身上下为痹也。众痹者，痹在各所为痛也。帝问周痹上下移徙随脉其上下左右相应，但不知痛在血脉之中，抑在分肉之间？及其痛之移而去也，不及下针，针其蓄聚痛处之时，不及定治而痛已止。其痛也何由，而其去也何路？伯言此众痹也，非周痹也。盖众痹者，病在一处，则痛亦在一处，随发随止，随止随起，特以左右之脉相同，故左可应右，右可应左耳，非能周身而痛也。刺之者，痛虽已止，亦当刺其原痛之处，勿令复起可也。】　　【张志聪曰：此篇论经脉与络脉之缪处也。经脉者，脏腑之十二经脉，循行于上下者也。络脉者，脏腑之十二大络，阴走阳而阳走阴，左之右而右之左者也。痹者，风寒湿邪，杂合于皮肤分肉之间，邪在于皮肤而流溢于大络者为众痹，在于分肉而厥逆于经脉者为周痹。帝以上下左右血脉分肉概而问之，然虽总属于阴阳血气，而有皮肤肌肉之浅深，经脉络脉之缪处，故伯有周痹众痹之分焉。慉痛，动而痛也。不及定治者，邪客于左则右病，右盛则左病，左右移易，故不及下针也。按玉版篇曰：人之所受气者谷也，谷之所注者胃也，胃者水谷血气之海也，海之所以行云气者天下也。胃之所以出血气者经隧也，经隧者五脏六腑之大络也。此言胃腑所出之血气，从大络而布于皮肤，犹海之行云气于天下，故邪客于皮肤，流溢于大络者，名曰众痹，谓邪在天下之广众也。各在其处者，邪溢于大络与经脉缪处也。更发更止更居更起者，左痛未已而右脉先病也。以右应左以左应右者，左盛则右病右盛则左病也。更发更休，故非能周也。病在左而右痛，病在右而左痛，故刺其痛处，而病虽已止，然必刺其所病之处，而勿令复起也。】
　　帝曰：善。愿闻周痹何如？岐伯曰：周痹者，在于血脉之中，随脉以上，随脉以下，不能左右，各当其所。黄帝曰：刺之奈何？岐伯对曰：痛从上下者，先刺其下以过之，后刺其上以脱之。痛从下上者，先刺其上以过之，后刺其下以脱之。　　【马莳曰：此言刺周痹之有法也。周痹者，在于血脉之中，随脉以上，或随脉以下，非比众痹之在于左右，各当一处者之有定所也。故刺之者，其脉从上而下，当先刺其下之痛处以遏绝之，后乃刺其上之痛处，以脱痛根而不使之复下。其痛从下而上，当先刺其上之痛处以遏绝之，后乃刺其下之痛处，以脱病根而不使之复上。此则求之上下，而不求之左右，乃治周痹之法也。】　　【张志聪曰：手足三阴三阳之脉，从下而上，从上而下，交相往还，故周痹在于血脉之中，随脉气上下，而不能左之右而右之左也。各当其所者，与络脉各居其所也。过者，使邪气过在分肉皮肤以外出；脱者，使病本之更脱于脉中也。　沈亮宸曰：经脉之上下，络脉之左右，应司天在泉左右间气，盖脏腑之经脉络脉，总合于天之六气也。后刺以脱之，与必刺其处同义。】
　　黄帝曰：善。此痛安生？何因而有名？岐伯对曰：风寒湿气，客于外分肉之间，迫切而为沫，沫得寒则聚，聚则排分肉而分裂也，分裂则痛，痛则神归之，神归之则热，热则痛解，痛解则厥，厥则他痹发，发则如是。　　【马莳曰：此言邪气聚于分肉之间，故周痹发于血脉之中也。帝问周痹之病，从何而生？又何因而有周痹之名？伯言风寒湿三气杂至合而为痹者是也。盖以三气始客于外分肉之间，迫于分肉而为沫，沫得寒则聚，聚则排分肉而各分裂之。惟分裂则痛，痛则心专在痛处，而神亦归之，神归即气归也，所以痛处作热，热则痛散而暂解，虽时暂解，其气尚逆而为厥，厥则三气随血脉以上下者，或痛从上而下，或痛从下而上，则彼之为痹，发于血脉之中，非众痹之发于一处者可同也。故不发则已，发则大略如是而已。此非痛之所由生，而周痹之所以有名乎？】　　【张志聪曰：此言周痹之因，乃邪客于分肉之间，而厥逆于脉也。分肉，肌肉之腠理。沫者，风湿相搏，迫切而为涎沫也。沫得寒则聚，聚则排分肉而分裂其腠理，故痛。痛则心专在痛处，而神亦归之，神归之则热，热则痛解，解则厥逆于脉中。厥于脉中则彼之周痹发，发则如是之随脉上下也。此内不在脏，而外未发于皮，独居分肉之间，真气不能周，故命曰周痹。】
　　帝曰：善。予已得其意矣。 【此句衍文。】 此内不在脏，而外未发于皮，独居分肉之间，真气不能周，故命曰周痹。故刺痹者，必先切循其下之六经，视其虚实，及大络之血，结而不通，及虚而脉陷空者而调之，熨而通之。其瘛坚，转引而行之。黄帝曰：善，予已得其意矣，亦得其事也。九者，经巽之理，十二经脉阴阳之病也。　　【马莳曰：此承上文而又详周痹所以有名之义，遂及刺之之法也。伯言此周痹者，内不在于五脏，而外不发于皮肤，独居于分肉之间，所谓迫切为沫，沫聚为痛，神归为热，痛解为厥，厥逆而痹发也。盖由真气不能周于身，而邪气随脉以上下，故命曰周痹。刺此者，必先切循其足之三阴三阳，视其虚实，及大络之血，结而不通，及虚而脉陷空中者，或补或泻而调之，又且熨而通之。其有瘛且坚者，乃转引而行之，此乃治周痹之法也。帝则通其意而又通其事，知九针为用最大，故叹九者，乃至恒至顺之理，凡十二经之病，不可不用者。】　　【张志聪曰：夫邪之客于形也，必先舍于皮毛，留而不去，则腠理开，开则抵深而入于分肉，留而不去，入舍于络脉，留而不去，入舍于经脉，内连五脏。此邪在于分肉而厥逆于脉中，故内不在脏，而外未出于皮，独居分肉之间，真气不能周，故命曰周痹。真气者，五脏元真之气，三焦通会于肌腠之间，所受于天，与谷气并而充身者也。邪沫凝聚于腠理，则真气不能充身故曰周。谓因痹而不周也。下之六经，谓脏腑十二经脉，本于足而合于六气也。夫邪在于分肉，则分肉实而经脉虚，厥逆于脉中，则经脉实而分肉虚，故当视其虚实而取之，此刺周痹之法也。大络之血，结而不通，邪在于大络也。及虚而脉陷空者，络气虚而陷于内也。熨而通之，启其陷下之气通于外也。瘛坚者，络结而掣瘲坚实，故当转引而行之，此调治众痹之法也。按邪在分肉，内则入于脉中，外则出于皮肤，故曰外未发于皮，谓经脉分肉之邪，当仍从皮毛而出也。事者，谓揆度奇恒之事。盖邪在于皮肤，留而不去，不得入于经，流溢于大络，而生奇恒之病。故帝曰，余已得其意矣，谓得其邪在分肉经脉之意矣。亦得其事也，言亦得知其邪在大络之事也。九针者，乃经常巽顺之理，所以明十二经脉阴阳之病也。】
　　　口问篇第二十八
　　【王芳侯曰：此篇论先后天之阴阳为病。】
　　黄帝闲居，辟左右而问于岐伯曰：予已闻九针之经，论阴阳逆顺六经已毕，愿得口问。岐伯避席再拜曰：善乎哉问也！此先师之所口传也。黄帝曰：愿闻口传！岐伯答曰：夫百病之始生也，皆生于风雨寒暑，阴阳喜怒，饮食居处，大惊卒恐，则血气分离，阴阳破散，经络厥绝，脉道不通，阴阳相逆，卫气稽留，经脉虚空，血气不次，乃失其常。论不在经者，请道其方。　　【马莳曰：此言有当口传者，以其不着于经中也。】　　【张志聪曰：九针之经，谓上古之《针经》。帝欲于经传之外，而有口传心受者。阴阳六经之外，有别走其道者，外因内因之外，有奇邪之为病者，故设此问。辟左右者，此上帝之所贵，非其人勿传也。伯言百病之生，不出外内二因，外因者，因于风雨寒暑。内因者，因于喜怒惊恐饮食居处。皆伤营卫血气，阴阳经脉，若论不在经者，请言其所在之病。】
　　黄帝曰：人之欠者，何气使然？岐伯答曰：卫气昼日行于阳，夜半则行于阴。阴者主夜，夜者卧。阳者主上，阴者主下。故阴气积于下，阳气未尽，阳引而上，阴引而下，阴阳相引，故数欠。阳气尽，阴气盛，则目瞑。阴气尽，而阳气盛，则寤矣。泻足少阴，补足太阳。　　【马莳曰：此言人之所以欠，及所以寐与寤，而有刺之之法也。欠，气相引也。人之所以欠者，正以卫气昼日行于阳经，夜半则行于阴经，阴经专主于夜而行之。夜之时，则必卧。惟卫气之为阳者，主于上行；营气之为阴者，主于下行。兹以阴气积于下，阳气以夜半之时，亦在于下而未得尽上，故阳气乘夜半之后，乃相引而上，阴气则相引而下，阴阳相引，故数数为欠也。至人之所以寤寐者，以夜半之时，万民皆卧，命曰合阴。斯时卫气已尽，营气方盛，故目瞑而寐。至夜半之后，则阴气已尽，阳气方盛，当从此而寤矣。彼不寐而多为欠者，以足少阴肾经有邪，故不能寐，宜泻其照海穴。阳蹺虚故多欠，宜补足太阳膀胱经之申脉穴也。】　　【张志聪曰：此论阴阳之气，上下出入。阳者，天气也，主外主上；阴者，地气也，主内主下。然又有升降出入之机，而人亦应之。人之卫气，日行于阳，夜行于阴，行于阴则阳气在内，阴气在外，阳气在下，阴气在上。夜半一阳初升，至天明卫行于阳而寤，然在下之阳气，未尽行于上，阳欲引而上，阴欲引而下，阴阳相引，故数欠。此阴阳之上下也。日暮在外之阳气将尽，而阴气渐盛，则目瞑而卧。平旦在外之阴气将尽，而阳气渐盛则寤矣。此阴阳之外内也。当补足太阳以助阳引而上，泻足少阴以引阴气而下。少阴太阳标本相合，为阴阳之主宰。】
　　黄帝曰：人之哕者，何气使然？岐伯曰：谷入于胃，胃气上注于肺，今有故寒气与新谷气俱还入于胃，新故相乱，真邪相攻，气并相逆，复出于胃，故为哕。补手太阴，泻足少阴。【哕，于月切。】　　【马莳曰：此言人之所以哕而有刺之之法也。人之谷气入于胃，胃得谷气而化之，遂成精微之气，以上注于肺，而行之五脏六腑。今有寒气之故者在于胃中，而又有谷气之新者以入于胃，则新故相乱，真气与邪气相攻，彼此之气并而相逆，所以复出于胃而为哕也。应补手太阴肺经，及泻足少阴肾经可也。】　　【张志聪曰：此言人之所受谷气，由胃海之布散于天下者也。胃为水谷之海，肺属天而外主皮毛。谷入于胃，乃传之肺，肺朝百脉，输精于皮毛，毛脉合精，行气于腑，五脏六腑，皆以受气，是入胃之水谷，借肺气转输于皮毛，行于脏腑，如肺有故寒气而不能输布，寒气与新谷气俱还入于胃，新故相乱，真邪相攻，气并相逆于胃，而胃腑不受，复出于胃，故呃逆也。夫肾者，至阴也。至阴者，盛水也。肺者，太阴也。少阴者，冬脉也。故其本在肾，其末在肺，皆积水也。是在下之寒水，上通于天者也。故当补手太阴以助天之阳气，泻足少阴以下肺之寒邪。肺之寒者，乃肾水之寒气也。此篇论人身之应天地阴阳，奇邪之走空窍，非外因之形寒，亦非饮冷之寒气也。】　　【姚士因曰：按《金匮玉函》云，哕逆者，橘皮竹茹汤主之。盖橘之色黄臭香，味甘而辛，乃中土之品也。辛味走肺，皮性走皮，是助胃气走肺，而外出于皮毛者也。竹性寒而凌冬不雕，得冬令寒水之气，用茹者，助水气之运行于肤表，不凝聚于肺中，配人参、甘草、生姜、大枣，以助中土之气。先圣立方之法，咸从经得之。学者引而伸之，天下之能事毕矣。】
　　黄帝曰：人之唏者何气使然？岐伯曰：此阴气盛而阳气虚，阴气疾而阳气徐，阴气盛而阳气绝，故为唏。补足太阳，泻足少阴。　　【马莳曰：此言人之所以唏而有刺之之法也。哀痛不泣曰唏。人之所以唏者，以阴气盛且疾，阳气虚且徐且绝，故为唏耳。治之者，宜补阳而泻阴，当于足太阳膀胱经阳蹺脉气所出者补之，足少阴肾经阴蹺脉气所出者泻之。】　　【张志聪曰：此论阴阳之不相和也。太阳少阴，乃水火阴阳之本，雌雄相合，标本互交。若阴气盛而阳气虚，则阴气疾而阳气徐矣；阴气疾而阳气徐，则阴阳不能相将而阴与阳绝矣。故当补足太阳之阳，泻足少阴之阴，以和其阴阳焉。唏者，欷歔悲咽也。盖阳气盛则多喜笑，阴气盛则多悲哀。】
　　黄帝曰：人之振寒者，何气使然？岐伯曰：寒气客于皮肤，阴气盛，阳气虚，故为振寒寒栗。补诸阳。　　【马莳曰：此言人之所以振寒而有刺之之法也。振寒者，身寒而振动也。盖以寒气客于皮肤，其阴气盛，阳气虚，故阴盛则为寒，且寒而战栗。当补诸阳经以温之，则阳胜而阴衰矣。】　　【张志聪曰：此言阳气之在外也。诸阳之气，主于肌表，故寒气客于皮肤，借阳气以化热，若阴气盛而阳气虚，则为振寒战栗，当补诸阳。诸阳者，谓三阳也。　吴懋先曰：寒气即太阳寒水之气，故当补诸阳。】
　　黄帝曰：人之噫者，何气使然？岐伯曰：寒气客于胃，厥逆从下上，散复出于胃，故为噫。补足太阴阳明。一曰补眉本也。　　【马莳曰：此言人之所以噫而有刺之之法也。噫，不平声也。盖以寒气客于胃中，厥逆之气，后下而上，其气之散也，复出于胃，故为噫。当补足太阴脾经足阳明胃经以温之。一曰，取足太阳膀胱经之在眉本名攒竹者以刺之。】　　【张志聪曰：此言土位中央，而气出于上下也。寒气客于胃，厥逆之气上走心为噫，得后气则快然如衰，是厥气出于胃，从脾气而上下散，故当补足太阴阳明以助其分散焉。眉本，乃足太阳之经。寒气客于胃者，乃太阳寒水之气也。一曰，补太阳之阳气于上，而客中之寒气可散矣。　姚士因曰：肾为水脏，太阳之上，寒气主之。哕者寒气在于肺，噫者寒气在胃中。一泻少阴之寒，一补太阳之阳，补泻虽别，其义则同。】
　　黄帝曰：人之嚏者，何气使然？岐伯曰：阳气和利满于心，出于鼻，故为嚏。补足太阳荣眉本，一曰眉上也。　　【马莳曰：此言人之所以嚏而有刺之之法也。嚏，喷嚏也。盖以人之阳气，平和顺利，满溢于心，故上升于鼻而为嚏。当补足太阳膀胱经曰攒竹者以刺之。一曰在眉近于上者是也。】　　【张志聪曰：此言太阳之气，与心气之相和也。太阳之上，寒水主之；少阴之上，君火主之。阴阳互交，标本相合，故心为阳中之太阳，太阳与心气之相合也。是以阳气和利，则上满于心，出鼻而为嚏。鼻乃肺之窍，肺乃心之盖也。太阳之气生于膀胱，膀胱乃津液之腑，阳气和利上满于心，则阳气盛矣，故当取足太阳之荣于眉本，使津液上资，则阴阳相平矣。夫太阳之气，主于肤表。一曰补眉上以取太阳之气，使气行于外，则不满于心矣。】
　　黄帝曰：人之亸者，何气使然？岐伯曰：胃不实则诸脉虚，诸脉虚则经脉懈惰，筋脉懈惰则行阴用力，气不能复，故为亸。因其所在，补分肉间。【亸，音多，上声。】　　【马莳曰：此言人之所以亸而有刺之之法也。盖以胃者，五脏六腑之海也。胃虚则诸脉虚而筋脉懈惰，复乃强力入房，所以气不能复而为亸也。当因其所在，以补其分肉间耳。】　　【张志聪曰：此言筋脉皆本于胃腑之所生也。亸者，垂首斜倾懈惰之态。筋脉皆本于水谷之所资养，故胃不实则诸脉虚，诸脉虚则筋脉懈惰，盖经脉者，所以濡筋骨而利关节者也。夫阳明主润宗筋，阳明虚则宗筋纵，是以筋脉懈惰，则阳明之气行于宗筋，而用力于阴器，行阴用力，则阳明气不能复养于筋脉，故为亸。因其所在行阴，故补分肉间，以取阳明之气外出。】
　　黄帝曰：人之哀而泣涕出者，何气使然？岐伯曰：心者，五脏六腑之主也。目者，宗脉之所聚也，上液之道也。口鼻者，气之门户也。故悲哀愁忧则心动，心动则五脏六腑皆摇，摇则宗脉感，宗脉感则液道开，液道开故泣涕出焉。液者，所以灌精濡空窍者也。故上液之道开则泣，泣不止则液竭，液竭则精不灌，精不灌则目无所见矣，故命曰夺精。补天柱，经挟颈。　　【马莳曰：此言人之所以泣涕而有刺之之法也。盖人泣涕出于目，本于心，形于口鼻，正以心为五脏六腑之主，目为宗脉之所聚，又为液气上升之道路，口鼻为气之门户，故凡悲哀愁忧者，则心主动而五脏六腑随之以摇，摇则宗脉动而液道开，泣涕之所以出也。且此液者，所以灌精濡空窍者也，故上液之道一开，则泣不止而液竭，精不灌而目盲，其名曰夺精。当补足太阳膀胱经之天柱穴，此经乃挟于后之项颈者是也。】　　【张志聪曰：此言五脏之液，内濡百脉，膀胱之津，外濡空窍。夫水谷入胃，津液各走其道，酸先入肝，苦先入心，甘先入脾，辛先入肺，咸先入肾，五脏主藏水谷之津者也。膀胱者，州都之官，津液藏焉。复还入胃中以资脏腑，是脏腑膀胱之津，交相资益者也。是故泣不止则液竭，液竭则精不灌。盖液者，又所以灌精濡空窍者也。宗脉者，上液之道也。液道开而泣不止，则液竭，而濡空窍之精不能灌于目，而目不明矣，故命曰夺精，谓夺其外濡空窍之精也。当补膀胱经之天柱于挟颈间，以资津液上灌，盖液随气行者也。夫口鼻耳目皆为空窍，故曰口鼻者，气之门户也。谓津液随气而上濡空窍，故精不灌则目不明。】
　　黄帝曰：人之太息者，何气使然？岐伯曰：忧思则心系急，心系急则气道约，约则不利，故太息以伸出之。补手少阴心主，足少阳留之也。　　【马莳曰：此言人之所以太息而有刺之之法也。人之心皆有系，唯忧思则心系紧急，而气道敛约，约则出气不利，故太息以伸出之。当补手少阴心经、手厥阴心包经络，及足少阳胆经，皆留其针以补之也。】　　【张志聪曰：此言上焦之宗气，与下焦之生气相通而行呼吸者也。夫宗气积于胸中，出于喉咙，以贯心脉而行呼吸。忧思则心系急，心系急则气道敛约，约则不利，故太息以伸出之，当补手少阴心主、足少阳留之。留之者，候气之至也。盖肾为生气之原，少阳属肾，乃肾中所生之初阳，上通于心主包络，故补手少阴心主，以通上焦之气，补足少阳留之，以候下焦之生气以上交。　王芳侯曰：本经凡曰手少阴心主，乃包络之经以相而代行君令者也。凡曰足少阳，乃兼手少阳而言。盖六腑皆出于足之三阳，上合于手者也。】
　　黄帝曰：人之涎下者，何气使然？岐伯曰：饮食者，皆入于胃，胃中有热则虫动，虫动则胃缓，胃缓则廉泉开，故涎下。补足少阴。　　【马莳曰：此言人之所以涎下而有刺之之法也。人之涎何自而下，正以饮食入胃，则胃缓而虫动，胃气之在上脘者，势缓而不下降，所以在上之廉泉开而涎下也。当取足少阴肾经以补之。盖补阴则任脉下盛，而上之廉泉通，廉泉通而涎下于内，不下于外矣。】　　【张志聪曰：此言足少阴之气，上与阳明相合，而主化水谷者也。虫者，阴类也。阴类动，则肾气不交于阳明而胃气缓矣。气不上交，则水邪反从任脉而上出于廉泉，故涎下。当补足少阴以助下焦之生气上升，而水邪自下矣。　姚士因曰：少阴阳明戊癸相合，而后能化水谷之精微。故曰，饮食者，皆入于胃，谓不合则胃缓，缓则不能化饮食矣。不合则热，热则虫动矣。上节论少阴之气，上与宗气相合以行呼吸，此论与阳明相合，以化饮食之精微，下节论与宗脉相合，而通会于百脉。盖荣卫血气，本于后天水谷之所资生，然必借下焦先天之气以合化。】
　　黄帝曰：人之耳中鸣者，何气使然？岐伯曰：耳者，宗脉之所聚也。故胃中空则脉虚，虚则下溜，脉有所竭者，故耳鸣。补客主人，手大指爪甲上与肉交者也。　　【马莳曰：此言人之所以耳鸣而有刺之之法也。耳为宗脉之所聚，胃为宗脉之所生，唯胃中空则宗脉虚而下流，其在上之脉气随竭，耳遂为之鸣也。当补足少阳胆经之客主人穴，及手大指爪甲上之少商，盖此乃手太阴肺经穴也。】　　【张志聪曰：此言经脉之血气，资生于胃而资始于肾也。夫肺朝百脉，宗脉者，百脉所宗，肺所主也。耳者，宗脉之所聚也，百脉之血气水谷之所生也。故胃中空则宗脉虚，虚则脉气下溜矣。脉中之血气有所竭，故耳鸣也。当补客主人，与手太阴之少商。客主人乃足少阳之脉，补之以引下溜之脉气上行。】　　【王芳侯曰：客主人者，谓经脉为客脉中之主人。在肾下溜者，下陷于肾中也，故取在上之脉以引启之。】
　　黄帝曰：人之自嚙舌者，何气使然？ 【缺岐伯曰。】 此厥逆走上，脉气辈至也。少阴气至则嚙舌，少阳气至则嚙颊，阳明气至则嚙唇矣。视主病者，则补之。【嚙，音业。】　　【马莳曰：此言人之所以嚙舌而遂及嚙颊嚙唇者，各有刺之之法也。凡人之嚙舌者，皆气逆走上所致也。且各经脉气以辈而至，故手少阴心经之气至则嚙舌，以舌为心经之窍也。手少阳三焦之气至则嚙颊，以颊为三焦经之脉路也。手阳明大肠经之气至则嚙唇，以唇为大肠经之脉路也。各视主病之经以补之耳。】　　【张志聪曰：此总结脉气生于中焦后天之水谷，本于下焦先天之阴阳，中下之气相合而行者也。齿者，肾气之所生也，少阴之脉，挟舌本，少阳之脉循于颊，阳明之脉挟口环唇下。如肾脏之生气厥逆走上，与中焦所生之脉气相辈而至，则舌在齿之内而反向外矣，唇在齿之外而反向内矣，颊在齿之旁而反向中矣，此盖假嚙舌嚙唇以明阳明所生之血脉，本于先天之生气相合而偕行者也。】
　　凡此十二邪者，皆奇邪之走空窍者也。故邪之所在，皆为不足。故上气不足，脑为之不满，耳为之苦鸣，头为之苦倾，目为之眩。中气不足，溲便为之变，肠为之苦鸣。下气不足，则乃为痿厥心悗。补足外踝下留之。　　【马莳曰：此承上文而言十二邪之走空窍者，以正气不足而然也。由上文十二项观之，皆不正之邪，走于空窍者也。故邪之所在，皆由正气不足，而邪得以乘之。惟上气不足，则脑空耳鸣头倾目眩矣。中气不足，则便变肠鸣矣。下气不足，则为痿为厥而心为之悗矣。皆当补足外踝下留之，即足太阳膀胱经昆仑穴是也。】　　【张志聪曰：此总结十二邪者，皆缘膀胱所藏之津液，不能灌精濡空窍故也。所谓奇邪者，外不因于风雨寒暑，内不因于阴阳喜怒饮食居处，皆缘津液不足而空窍虚无。故邪之所在，皆为之不足，盖因正气不足，而生奇邪之证也。故上气不足者，脑为之不满，耳为之苦鸣，头为之苦倾，目为之眩。中气不足者，溲便为之变，肠为之苦鸣。下气不足者，则为痿厥心悗，盖不足于下则为痿厥，不得上交于心，则心悗矣。补足外踝下留之，乃取太阳之昆仑穴，候太阳之气至也。盖太阳者，三阳也，三阳者，天之业。膀胱之津水，随气运行以濡空窍，故取之昆仑。昆仑乃津水之发原，上通于天者也。】
　　黄帝曰：治之奈何？岐伯曰：肾主为欠，取足少阴。肺主为哕，取手太阴足少阴。唏者阴与阳绝，故补足太阳，泻足少阴。振寒者补诸阳。噫者补足太阴、阳明。嚏者补足太阳眉本。亸因其所在，补分肉间。泣出补天柱经侠颈，侠颈者头中分也。太息补手少阴、心主、足少阴留之。涎下补足少阴。耳鸣补客主人、手大指爪甲上与肉交者。自嚙舌视主病者则补之。目眩头倾，补足外踝下留之。痿厥心悗，刺足大指间上二寸留之，一曰足外踝下留之。　　【马莳曰：上文各项所治之经既条答矣，而此复因帝问治法，遂重言以申之也。】　　【张志聪曰：上节总论膀胱之津液，不能灌濡空窍，以致上中下气皆为之不足，此复分论十二邪者，各有补泻阴阳之法。盖膀胱者，津液之腑，受脏腑之津而藏之，复还入胃中以资益脏腑，互相交通者也。故各因其邪之所在而补泻之。足大指间上二寸，乃足太阴之太白，脾脏之土俞也。此篇论太阳之津水，随气运行于肤表，复从中土而上交于心，应司天在泉之气，运行于地之外，复贯通于地中，是以上气不足，补足太阳之昆仑。下气不足，不得从中而上通于心者，刺足太阴之俞以通土气。然本于足太阳之津气贯通，故一曰足外踝下留之，仍取太阳之津气也。　姚士因曰：欠者，足太阳少阴之气相引而上下也。哕者，少阴寒水之气客于肺也。唏者，太阳与少阴之气不和也。振寒者，寒水之气客于皮肤，而太阳之阳气虚于表也。噫者，太阳寒水之气客于胃也。嚏者，太阳之阳气满于心也。亸者，筋脉之气行阴用力前阴者，足少阴太阳之会也。哀泣者，太阳之津液竭也。太息者，下焦之生气不交于上也。涎下者，膀胱之水邪上溢也。耳鸣者，宗脉之气溜陷于下焦也。自嚙者，下焦之气厥逆走上也。此皆足太阳与少阴之津气为病。太阳之气生于膀胱，少阳之气发于肾脏，肾与膀胱，雌雄相合，皆为水脏而为生气之原。膀胱之津水，随太阳之气运行于肤表，以濡空窍，应六气之旋转，肾脏之精气，贯通于五脏，应五运之神机，此皆不在六经阴阳逆顺之论，故帝辟左右而问曰，愿闻口传。】
　　　师传篇第二十九

　　黄帝曰：予闻先师有所心藏，弗着于方，予愿闻而藏之，则而行之，上以治民，下以治身，使百姓无病，上下和亲，德泽下流，子孙无忧，传于后世，无有终时，可得闻乎？岐伯曰：远乎哉问也！夫治民与自治，治彼与治此，治大与治小，治国与治家，未有逆而能治之也。夫惟顺而已矣。顺者非独阴阳脉论气之逆顺也，百姓人民，皆欲顺其志也。黄帝曰：顺之奈何？岐伯曰：入国问俗，入家问讳，上堂问礼，临病人问所便。黄帝曰：便病人奈何？岐伯曰：夫中热消瘅则便寒，寒中之属则便热。胃中热则消谷，令人悬心善饥，脐已上皮热。肠中热则出黄如糜，脐已下皮寒。胃中寒则腹胀，肠中寒则肠鸣飧泄。胃中寒，肠中热，则胀而且泄。胃中热，肠中寒，则疾饥小腹痛胀。黄帝曰：胃欲寒饮，肠欲热饮，两者相逆，便之奈何？且夫王公大人血食之君，骄恣纵欲，轻人而无能禁之，禁之则逆其志，顺之则加其病，便之奈何？治之何先？岐伯曰：人之情莫不恶死而乐生。告之以其败，语之以其善，导之以其所便，开之以其所苦，虽有无道之人，恶有不听者乎？黄帝曰：治之奈何？岐伯曰：春夏先治其标，后治其本；秋冬先治其本，后治其标。黄帝曰：便其相逆者奈何？岐伯曰：便此者，饮食衣服亦欲适寒温。寒无凄怆，暑无出汗。食饮者热无灼灼，寒无沧沧。寒温中适，故气将持，乃不致邪僻也。【恶死之恶，去声。恶有之恶，音乌。】　　【马莳曰：此详言便病人之法也。病有中热消瘅，则以寒为便，中寒之属，则以热为便也。如胃中热则消谷，令人悬心而善饥，其脐已上之皮当热。若肠中有热，则后出黄色如糜，而脐已下之皮则当冷也。又如胃中寒则腹当为胀，若肠中寒，则肠中鸣而为飧泄也。又如胃中寒而肠中热，则胃中寒者当胀，而肠中热者必泄也。又如胃中热而肠中寒，则胃中热者当速饥，而肠中寒者小腹必痛且胀也。此肠胃之寒热不同，似为难便，帝之所以有胃欲寒饮，肠欲热饮为问，则胃有寒时，当饮之以热，而热奈非其性，肠有热时，当饮之以寒，而寒奈非其性，两者相逆，便之甚难。况王公大人血食之君，禁其欲则其志逆，顺其欲则其病加，固难于便而治法难于先也。殊不知人情恶死而乐生，凡致死之事，告之以其败，开之以其所苦，凡致生之事，语之以其善，导之以其所便，则逆之者未有不乐从者也。且治有所先，法不容贬。春夏阳气在外，病亦在外，故先治其后病之标，而后治其先病之本。秋冬阳气在内，病亦在内，故先治其先病之本，而后治其后病之标。此治之者必有所先，不得以顺其志而可舍法以徇之也。至于饮食衣服之类，则彼固有所便，而吾亦可以曲全之耳。故饮食衣服，必欲其适乎寒温。彼之衣服，欲寒而法不可寒，但使之寒不至于凄怆；暑热而法不可热，但使之热不至于出汗可也。又彼食饮，欲热而法不可热，但使之热无灼灼；欲寒而法不可寒，但使之寒无沧沧可也。寒温中适，则正气自持，乃不致有邪僻矣。凡此者，皆所以便病人也。否则治民与自治，治彼与治此，治小与治大，治国与治家，入国则问俗，入家则问讳，上堂则问礼，未有可以逆而治之者，而独于临病人之际，可不问其所便也哉？】　　【吴懋先曰：气之逆顺者，阴阳寒暑之往来也。志者，心之所之也。骄恣纵欲，恶死乐生，意之所发也。便者，所以更人之逆也。热者更之寒，寒者更之热也。热中寒中者，寒热之气，皆由中而发内而外也。脐以上皮热者，肠中热，脐以下皮寒者，胃中寒，寒热外内之相应也。寒热者，阴阳之气也。】　　【姚士因曰：本标者，内为本而外为标也。春夏之气，发越于外，故当先治其标，后治其本；秋冬之气，收藏于内，故当先治其本，后治其标。知本末之先后，气可令调，为万民式，天之道毕矣。若饮食衣服，乃日用平常之事，所当适其和平，则阴阳之气可以持平，不致邪僻之所生也。便其相逆者，谓胃欲寒饮，肠欲热饮，两者相逆，便之奈何？夫胃中热，肠中寒，则胃欲寒饮，肠欲热饮矣。如胃中寒，肠中热，则胃欲热饮，肠欲寒饮矣。此寒热之在内也。故饮食者热无灼灼，寒无沧沧，则在内之寒热可调矣。四时之气，寒暑在外也，时值凉寒，无使其凄怆，时值暑热，无使其汗出，则在外之阴阳可调矣。】
　　黄帝曰：本脏以身形支节腘肉，候五脏六腑之小大焉。今夫王公大人临朝即位之君而问焉，谁敢扪循之而后答乎？岐伯曰：身形支节者，脏腑之盖也，非面部之阅也。黄帝曰：五脏之气，阅于面者，予已知之矣。以支节知而阅之奈何？岐伯曰：五脏六腑者，肺为之盖，巨肩陷咽，候见其外。黄帝曰：善。岐伯曰：五脏六腑，心为之主，缺盆为之道， (骨舌)骨有余以候(骨曷)骭。黄帝曰：善。岐伯曰：肝者主为将，使之候外，欲知坚固，视目小大。黄帝曰：善。岐伯曰：脾者主为卫，使之迎粮，视唇舌好恶，以知吉凶。黄帝曰：善。岐伯曰：肾者主为外，使之远听，视耳好恶以知其性。【(骨舌)，音括。好，恶，并去声。】　　【马莳曰：此言身形支节，可以候五脏也。本脏，本经篇名。帝问本脏以身形支节腘肉，候五脏六腑之小大，则王公大人临朝即位之君，分至尊也。从而问之，谁敢扪循其支节腘肉而后答之。扪之固难，答之无据。伯言支节为脏腑之盖，非比面部易阅，故五脏之气阅于面，帝虽知之，然支节亦有可阅而知，不必手扪循之也。肺为脏腑之盖，凡巨肩陷咽者，肺之小大高下坚脆偏正可候矣。心为脏腑之主，而气之升降，其道在于缺盆，即其(骨曷)骭之骨端曰 (骨舌)骨者，有余以形于外，则可以验 (骨舌)骭，而知其心之坚脆小大高下偏正矣。肝为将军之官，使之候视乎外，故欲知肝之小大高下坚脆偏正，当视其目之小大耳。脾主为卫，使之在外以迎粮，故视唇舌好恶而知脾之小大高下坚脆偏正矣。肾主为外，使之远听，故视耳之好恶，而知肾之小大高下坚脆偏正矣。】　　【张志聪曰：此言望而知之者。斯可谓国士也。夫人生于地，悬命于天，天地合气，命之曰人。在天主气，在地成形，此天之生命，所以立形定气，而视寿夭者，必明乎此。是以五脏之气见于色，脏腑之体应乎形，既能阅于面而知五脏之气，又当阅其形以知脏腑之形。知气知形，斯可谓望知之神。(骨曷)骭，胸骨也。肝乃将军之官，故主为将。脾乃转运之官，故主为卫。肾开窍于耳，故主为外，言其听之远也。坚固者，五脏之有坚脆也。吉凶者脏安则吉，脏病则凶也。性者，五脏有端正偏倾之性也。】
　　黄帝曰：善。愿闻六腑之候。岐伯曰：六腑者，胃为之海，广骸、大颈、张胸，五谷乃容。鼻隧以长，以候大肠。唇厚、人中长，以候小肠。目下果大，其胆乃横。鼻孔在外，膀胱漏泄。鼻柱中央起，三焦乃约。此所以候六腑者也。上下三等，脏安且良矣。　　【马莳曰：此言身形可以候六腑也。三焦乃约，三焦为决渎之官，约而不漏也。身形上中下三停相等，则脏腑在内者安且善矣。】　　【张志聪曰：鼻乃肺之窍，大肠者肺之腑，故鼻以候大肠。口乃脾之窍，小肠受盛脾胃之浊，而上属于胃，故唇与人中以候小肠。目乃肝之窍，故目下以候胆。膀胱者津液之腑，气化则出，鼻孔在外，谓鼻孔之气出在外，则膀胱漏泄，盖上窍通而下窍泄也。三焦者决渎之官水道出焉，气约则止，不约则遗。鼻柱中央起者，谓鼻之吸气，从中央而起，则三焦乃约。盖上气吸入则下约，上气呼出则下通，上下开阖之相应也。此言脏腑之形，外内相应者，亦由气之所感也。上下三等，谓天地人三部之相等也。】古今图书集成医部全录卷五十九

　　　决气篇第三十
　　【马莳曰：决论一气六名之义，故名篇。】　　【张志聪曰：决气，谓气之分判为六，而和合为一也。】
　　黄帝曰：余闻人有精、气、津、液、血、脉，余意以为一气耳，今乃辨为六名，余不知其所以然。岐伯曰：两神相搏，合而成形，常先身生，是谓精。何谓气？岐伯曰：上焦开发，宣五谷味，熏肤充身泽毛，若雾露之溉，是谓气。何谓津？岐伯曰：腠理发泄，汗出溱溱，是谓津。何谓液？岐伯曰：谷入气满，淖泽注于骨，骨属屈伸，泄泽，补益脑髓，皮肤润泽，是谓液。何谓血？岐伯曰：中焦受气取汁，变化而赤，是谓血。何谓脉？岐伯曰：壅遏营气，令无所避，是谓脉。　　【马莳曰：此详言气之义也。精气津液血脉，分而言之则有六，总而言之则曰气，故此谓之曰一气，而下则曰六气。《易》曰：男女媾精，万物化生。盖当男女相媾之时，两神相合，而成所生男女之形，此精常先其身而生，有其精斯有其形，夫是之谓精也。又宗气即大气，积于上焦，上焦开发于脏腑，而宣布五谷精微之气味，此气熏于皮肤，充其身形，泽其毫毛，诚若雾露之灌溉万物也，夫是之谓气也。又津生于内，而腠理发泄于外，其汗出似溱溱然，夫是之谓津也。又谷气入于胃，化为精微之气，充满淖泽，分注于骨，骨属屈伸，泄泽其骨，上通于脑，脑为髓海，从兹补益，外而皮肤，从兹润泽，夫是之谓液也。又营卫生会篇曰：中焦亦并胃中，出上焦之后，此所受气者，泌糟粕，蒸津液，化其精微，上注于肺脉，乃化而为血，以奉生身。故中焦受气取汁，变化而赤，夫是之谓血也。又宗气行于经脉之中，其脉流布诸经，而营气从之以行，无所避匿，夫是之谓脉也。】　　【吴懋先曰：所生之来谓之精，两精相搏谓之神。又曰，神者水谷之精气也。两神者，一本于天一之精，一生于水谷之精，两神相搏合而成此形也。所生之来，谓之精，故常先身生，谓未成形而先生此精也。上焦之气，宣发五谷之精微，充肤热肉，润泽皮毛，若雾露之溉，是谓气。腠理者肌肉之纹理。本经曰：水谷入于口，其味有五，各注其海，津液各走其道，故三焦出气以温肌肉，充皮肤，为其津，其流而不行者为液。是以发泄于腠理，汗出溱溱，是谓津。谷入气满，淖泽注于骨，使骨属屈伸，泄泽从髓空而补益脑髓，皮肤润泽，是谓液。中焦受水谷之精气，济泌别汁，奉心神变化而赤，是为血。壅，培助也。遏，遮蔽也。避，违避也。言经脉壅蔽，营气行于脉中，昼夜环转，无所违逆，是谓脉。】
　　黄帝曰：六气者有余不足，气之多少，脑髓之虚实，血脉之清浊，何以知之？岐伯曰：精脱者，耳聋。气脱者，目不明。津脱者，腠理开，汗大泄。液脱者，骨属屈伸不利，色夭，脑髓消，胫酸，耳数鸣。血脱者，色白，夭然不泽，其脉空虚。此其候也。　　【马莳曰：此言六气之脱者，各有其候也。】　　【张志聪曰：营者，精气也。血者，神气也。精血津液，皆本于气之生化，故谓之六气。清浊者，营卫之气也。肾主藏精，开窍于耳，故精脱者耳聋。目之精明五色者，气之华也，故气脱者，目不明。津发于腠理，故津脱者，腠理开，汗大泄。液淖泽于骨，补益脑髓，故液脱者，骨属屈伸不利，不能润泽皮肤，故毛色夭焦也。肾主骨而骨髓上通于脑，故脑髓消而胫酸耳鸣。心主血，心之合脉也，其荣色也，是以血脱者，色白夭然不泽，其脉空虚，此其候也。】
　　黄帝曰：六气者，贵贱何如？岐伯曰：六气者，各有部主也。其贵贱善恶可为常主，然五谷与胃为大海也。
　　【马莳曰：此言各部为六气之主，而胃又为之大海也。帝问六气者，可较其贵贱否？伯言各部皆有六气，故六气各有部主，如阳明多气多血，太阳多血少气，五精五液五津五脉之类，各部皆有之也。然本部所重者，为贵为善，别部所有者，为贱为恶，其本部各为常主也。但此六气者，成于五谷精微之气，而胃则纳五谷而成之。故胃又为六气之大海耳。】　　【张志聪曰：夫六气主于心肾，而生于胃海也。各有部主者，谓精之藏于肾，血之主于心，气之主于皮肤，津之发于腠理，液之淖于骨资于脑，脉之循于脏腑形身，各有所主之部，然以心肾为常主。五谷与胃为大海，津液血气乃胃海之所生也。夫心为君主之官而居上，水性润下而居下。火之精为血，水之精为精。水性柔善，火性猛恶。其贵贱善恶，可为六气之常主也。盖水火者，阴阳之征兆也。谓六气辩为六名，然总归阴阳之一气。】
　　　肠胃篇第三十一
　　【马莳曰：内言肠胃之数，故名篇。】
　　黄帝问于伯高曰：予愿闻六腑传谷者，肠胃之小大长短，受谷之多少，奈何？伯高曰：请尽言之！谷所从出入浅深远近长短之度，唇至齿长九分；口广二寸半；齿以后至会厌，深三寸半，大容五合；舌重十两，长七寸，广二寸半；咽门重十两，广二寸半，至胃长一尺六寸；胃纡曲屈伸之，长二尺六寸，大一尺五寸，径五寸，大容三斗五升；小肠后附脊，左环回周迭积，其注于回肠者，外附于脐，上回运环十六曲，大二寸半，径八分分之少半，长三丈三尺；回肠当脐左环，回周叶积而下，回运环反十六曲，大四寸，径一寸寸之少半，长二丈一尺；广肠传脊以受回肠，左环叶脊上下辟，大八寸，径二寸寸之大半，长二尺八寸。肠胃所入至所出，长六丈四寸四分，回曲环反三十二曲也。　　【马莳曰：此言肠胃自所入至所出之度数也。小肠上口乃胃之下口，小肠后附于脊，从左环回周迭积，所注之物以入于回肠者，外附于脐，上回运计环十六曲，大四寸，径口八分分之少半，即半分也，其长三丈三尺。又回肠者，大肠也。大肠上口，即小肠下口也。大肠当脐左环回周叶，积而下回其运环反十六曲，大四寸，径口一寸寸之少半，即五分也，长二丈一尺。又广肠者，直肠也。广肠附脊，以受回肠之物，左环叶在脊之上下盘辟，大八寸，径二寸寸之大半，则是二寸七八分也，其长计二尺八寸。】　　【张志聪曰：此言有生之后，总借水谷之所生养，故专论其肠胃。胃主受纳水谷，肠主传道变化，其精液血气，由此而生焉。越人曰：唇为飞门，齿为户门，会厌为吸门，胃为贲门，太仓下口为幽门，大小肠会为阑门，下极为魄门。盖唇齿乃始受水谷之门，故先论唇齿之广长。舌者，主为卫，使之迎粮，舌和而后能知五味。会厌者，喉之上套，所以分别咽喉。咽乃胃之门，主受纳水谷。喉乃肺之窍，以司呼吸者也。】
　　　平人绝谷篇第三十二
　　【马莳曰：内论平人绝谷七日则死，故名篇。】
　　黄帝曰：愿闻人之不食七日而死，何也？伯高曰：臣请言其故。胃大一尺五寸，径五寸，长二尺六寸，横屈受水谷三斗五升，其中之谷，常留二斗，水一斗五升而满。上焦泄气，出其精微，慓悍滑疾。下焦下溉诸肠。小肠大二寸半，径八分分之少半，长三丈二尺，受谷二斗四升，水六升三合合之大半。回肠大四寸，径一寸寸之少半，长二丈一尺，受谷一斗，水七升半。广肠大八寸，径二寸寸之大半，长二尺八寸，受谷九升三合八分合之一。肠胃之长凡五丈八尺四寸，受水谷九斗二升一合合之大半。此肠胃所受水谷之数也。平人则不然。胃满则肠虚，肠满则胃虚，更虚更满，故气得上下，五脏安定，血脉和则精神乃居，故神者水谷之精气也。故肠胃之中，常留谷二斗，水一斗五升。故平人日再后，后二升半，一日中五升。七日，五七三斗五升，而留水谷尽矣。故平人不食饮七日而死者，水谷精气津液皆尽故也。　　【马莳曰：此详言平人皆不食而死之故也。平人者，无病之人也。】　　【张志聪曰：此论人之脏腑形骸，精神气血，皆借水谷之所资生，水谷绝则形与气俱绝矣。六节脏象论曰：五味入口，藏于肠胃，味有所藏以养五气，气和而生，津液相成，神乃自生。故神者水谷之精气也。平人不然者，谓平常无病之人，胃满则肠虚，肠满则胃虚，日夜消化，止留三斗五升，无有如此之留积也。是以不饮食七日，则所留之水谷尽矣。水谷尽，则精气津液皆尽矣。】　　【王芳候曰：病人不饮食七日不死者，水谷留积故也，盖留积则为病矣。】
　　　海论篇第三十三
　　【马莳曰：内论人有四海，故名篇。】
　　黄帝问于岐伯曰：余闻刺法于夫子，夫子之所言，不离于营卫血气。夫十二经脉者，内属于腑脏，外络于肢节，夫子乃合之于四海乎？岐伯答曰：人亦有四海十二经水，经水者皆注于海，海有东西南北，命曰四海。黄帝曰：以人应之奈何？岐伯曰：人有髓海，有血海，有气海，有水谷之海，凡此四者以应四海也。黄帝曰：远乎哉，夫子之合人天地四海也。愿闻应之奈何？岐伯答曰：必先明知阴阳表里荥输所在，四海定矣。黄帝曰：定之奈何？岐伯曰：胃者水谷之海，其输上在气冲，下至三里。冲脉者，为十二经之海，其输上在于大杼，下出于巨虚之上下廉。膻中者，为气之海，其输上在柱骨之上下，前在于人迎。脑为髓之海，其输上在于其盖，下在风府。　　【马莳曰：此言人之有四海也。人有四海者，即下髓海、血海、气海、水谷之海也。十二经水者，即清水、渭水、海水、湖水、汝水、渑水、淮水、漯水、江水、河水、济水、漳水也。夫天下经常之水固有十二，而此水皆注于海，海有东西南北之四方，故不曰十二，而止曰四海也。惟胃为水谷之海，其输穴上在气冲，下至三里。惟冲脉为十二经之血海，其输穴上在于足太阳膀胱经之大杼，下出于足阳明胃经之巨虚上廉与巨虚下廉。又膻中为气之海，其输穴在于督脉，经天柱骨之上下，前在于足阳明胃经之人迎。又脑为髓之海，其输穴在于其盖，即督脉经之百会，下在于督脉经之风府。】　　【张志聪曰：夫天主生物，地主成物，是以人之形身，应地之四海十二经水。然水天之气，上下相通，是以头气有街，胸气有街，腹气有街，胫气有街，经气上下之出入也。故合人于天地四海，必先明知阴阳表里荥输之所在，四海定矣。胃者水谷之海，其输上在气冲，气在腹者止之背俞，下至足之三里，是水谷之海，上通于天气，而下通于经水也。冲脉者为十二经之海，其输上在于太阳之大杼，下至巨虚之上下廉，而出于胫气之街，是冲脉之外通于天气，而内通于经水也。膻中者为气之海，在膺胸之内，宗气之所聚也，宗气流于海，其下者注于气街，其上者走于息道，故气在胸者止之膺与背俞，故其输上在背之天柱，前在膺胸之人迎，是气海之上通于天，而下通于经水也。脑为髓之海，气在头者止之于脑，故其输上在于其盖，下在督脉之风府，是髓海之上通于天而下通于经水也。是十二经脉，应地之十二经水。经水者皆注于海，海有东西南北，而海之云气上通于天，是以人之所以合天地四海也。】
　　黄帝曰：凡此四海者，何利何害？何生何败？岐伯曰：得顺者生，得逆者败。知调者利，不知调者害。　　【马莳曰：此言四海之得生且利者，以其须而善调之，否则败害至矣。】　　【姚士因曰：人合天地四海升降出入，运行无息，故得顺而和，则生利无穷，逆而不调，则败害至矣。】
　　黄帝曰：四海之逆顺奈何？岐伯曰：气海有余者，气满，胸中悗息，面赤。气海不足，则气少不足以言。　　【马莳曰：此言四海之逆顺，先举气海之偏胜者言之，见其所以为逆，反此则为顺。有余者邪气有余而实，不足者正气不足而虚也。下文仿此。】　　【吴懋先曰：天地阴阳之道，更相和平者也，故有余不足，皆为之逆。膻中者，宗气之所居，上出于喉，以司呼吸，故气海有余者，气满胸中，气息悗乱，气上逆故面赤也。气海不足则气少，气少故不足于言。】
　　血海有余，则常想其身大，怫然不知其所病。血海不足，亦常想其身小，狭然不知其所病。　　【马莳曰：此言血海之偏胜而病者，见其所以为逆，反此则为顺矣。盖承上文冲脉为十二经之海者而言耳。】　　【吴懋先曰：冲脉起于胞中，上循背里为经脉之海，其浮而外者，循腹右，上行至胸中，而后散于皮肤之间。是冲脉之血，充贯于周身，故有余则觉其身大，不足则觉其身小，怫然狭然，不知其为何病。】　　【王芳侯曰：血以应水，故有余常想其大，不足则觉其为小矣。】
　　水谷之海有余则腹满，水谷之海不足则饥不受谷食。　　【马莳曰：此言水谷之海偏胜则病，见其所以为逆，反此则为顺也。】　　【姚士因曰：胃气有余故腹胀满，胃气不足故饥而不受谷食。】
　　髓海有余则轻劲多力，自过其度。髓海不足，则脑转耳鸣，胫酸眩冒，目无所见，懈怠安卧。　　【马莳曰：此言髓海之偏胜而病者，见其所以为逆，反此则为顺也。】　　【姚士因曰：精液补益脑髓，而下流阴股，故髓海有余，则足劲轻健而多力。度，骨度也。髓从骨空循度而上通于脑，故有余则自过其度矣。髓海不足则精液竭，精液者，所以濡空窍者也，是以耳为之鸣，目无所见。液脱者，骨属屈伸不利，故胫酸而懈怠安卧。】
　　黄帝曰：余已闻逆顺，调之奈何？岐伯曰：审守其输，而调其虚实，无犯其害。顺者得复，逆者必败。黄帝曰：善。　　【马莳曰：此言善守四海之输穴，以善调之，则有利无害，得顺而不得逆也。审四海之穴而善守之，以行补泻之法，虚则补之，实则泻之，则有利无害，顺者可复，否则逆而为败矣。】　　【吴懋先曰：审其输则知其四海之通于经，而经俞之外通于气也。调其虚实，则有余不足自和矣。害，谓经气之逆，复则反逆为顺也。】
　　　五乱篇第三十四
　　【马莳曰：内言气有五乱，故名篇。】
　　黄帝曰：经脉十二者，别为五行，分为四时，何失而乱？何得而治？岐伯曰：五行有序，四时有分，相顺则治，相逆则乱。黄帝曰：何谓相顺？岐伯曰：经脉十二者以应十二月，十二月者分为四时，四时春夏秋冬夏，其气各异，荣卫相随，阴阳已和，清浊不相干。如是则顺之而治。黄帝曰：何谓逆而乱？岐伯曰：清气在阴，浊气在阳，荣气顺脉，卫气逆行，清浊相干，乱于胸中，是谓大悗。故气乱于心则烦心密嘿，俯首静伏。乱于肺则俯仰烦喝，接手以呼。乱于肠胃则为霍乱。乱于臂胫则为四厥。乱于头则为厥逆，头重眩仆。　　【马莳曰：此言人有五乱，而诸证各有所见也。夫脉与四时相合，是谓顺也。惟清气宜升，当在于阳，反在于阴；浊气宜降，当在于阴，而反在于阳。荣气阴性，精专固顺，宗气以行于经隧之中，卫气阳性，慓悍滑利，宜行于分肉之间。今昼不行于阳经，夜不行于阴经，其气逆行，乃清浊相干，乱在胸中，是之谓大闷也。故气乱于心，或乱于肺，或乱于肠胃，或乱于臂胫，或乱于头，各有其证候者如此。】　　【张志聪曰：本经邪客篇云，五谷入于胃也，其糟粕津液宗气分为三隧。故宗气积于胸中，出于喉咙，以贯心脉而行呼吸焉。荣气者，泌其津液，注之于脉，化而为血，以荣四末，内注五脏六腑以应刻数焉。此言宗气积于胸中，上贯心脉，同荣气行于脉中，以应呼吸漏下。五味篇曰：谷始入于胃，其精微者，先出于胃之两焦，以溉五脏，别出两行荣卫之道，其大气之搏而不行者，积于胸中命曰气海，出于肺，循喉咽，故呼则出，吸则入。此言宗气积于胸中，上出于肺，偕卫气行于脉外，以应呼吸漏下。此荣行脉中，卫行脉外，宗气两行荣卫之道，一呼一吸，脉行六寸，漏下二刻，人二百七十息，脉行十六丈二尺为一周；漏下百刻，人一万三千五百息，脉行五十度而大周于身。此清气在阴，浊气在阳，荣行脉中，卫行脉外，清浊之不相干也。又曰：卫气者，出其悍气之慓疾，而先行于四末分肉皮肤之间而不休者也。昼日行于阳，夜行于阴，常从足少阴之分间，行于五脏六腑，此荣卫相将，偕行于脉外，昼行阳二十五度，夜行阴二十五度，与荣行脉中卫行脉外之各走其道，清浊之不相干也。经脉十二以应十二月者，六脏六腑之经脉，循度环转，行十六丈二尺为一周也。分为四时者，一日之中有四时，朝则为春，日中为夏，日入为秋，夜半为冬。卫气昼行于阳，夜行于阴，其气各异。荣卫相随，阴阳相和，而清浊不相干也。夫循脉之荣卫宗气从胸而上出于心肺，顺脉而行，以荣四末，内注五脏六腑，以应刻数。其荣卫相随，昼行阳而夜行阴者，与脉逆行，从头注于臂胻，以行三阳之分，夜则内行脏腑之阴，与荣行脉中卫行脉外之气不相干也。所谓清浊相干者，循脉之荣卫，与行阴行阳之荣卫相干，是以乱于胸，乱于心肺，及乱于肠胃臂胻头也。】
　　黄帝曰：五乱者，刺之有道乎？岐伯曰：有道以来，有道以去。审知其道，是谓身宝。黄帝曰：善。愿闻其道！岐伯曰：气在于心者，取之手少阴心主之输。气在于肺者，取之手太阴荥、足少阴输。气在于肠胃者，取之足太阴阳明，不下者取之三里。气在于头者，取之天柱大杼；不知，取足太阳荥输。气在于臂足，取之先去血脉，后取其阳明少阳之荥输。　　【马莳曰：此言刺五乱之穴也。道者，脉路也。邪之来也，必有其道，则邪之去也，亦必有其道，审知其道而善去之，斯谓养身之宝。故气乱于心者，当取之手少阴心经之输穴神门，手心主即厥阴心包络经之输穴大陵。气乱于肺者，取足太阴脾经荥穴鱼际，足少阴肾经之输穴太溪。气在于肠胃者，取之足太阴脾经之输穴太白，足阳明胃经之输穴陷谷；如刺之而邪气不下，当取足阳明胃经之三里。若气在于头者，取之足太阳膀胱经之天柱，又取于本经之大杼；如取之而病尚不知，又当取本经之荥穴通谷、输穴束骨。若气在于臂足者，当先去其臂足之血脉，然后在臂则取手阳明大肠经之荥穴二间、输穴三间，手少阳三焦经之荥穴液门、输穴中渚。在足则取足阳明荥穴内庭、输穴陷谷，足少阳胆经之荥穴侠溪、输穴临泣。】　　【张志聪曰：道者，谓各有循行之道路。有道以来，有道以去者，言有道以来，而清浊相干，亦当有道以去，而阴阳相和也。故审知逆顺之道，是谓养身之宝。取手少阴手太阴之荥输者，取气以顺其宗气之上行也。本经云：宗气流于海，其上者走于息道，其下者注于气街。又曰：冲脉者，十二经之海也，与少阴之大络起于肾下，出于气街。取足少阴输者，顺宗气之下行也。取足太阴阳明而复取之三里者，先取气而后取脉也。取天柱大杼而复取之荥输者，先取脉而后取气也。盖清浊相干，乃经脉外内之血气厥逆也。经脉篇曰：六经络手阳明少阳之大络，起于五指间，上合肘中。逆气在于臂足，取之先去血脉，后取其阳明少阳之荥输者，先去其脉中之逆，使脉外之血气，溜注于脉中，而阴阳已和也。】
　　黄帝曰：补泻奈何？岐伯曰：徐入徐出，谓之导气。补泻无形，谓之同精。是非有余不足也，乱气之相逆也。黄帝曰：允乎哉道！明乎哉论！请着之玉版，命曰治乱也。　　【马莳曰：此言治五乱者，惟以导气，不与补泻有余不足者同法也。凡有余者则行泻法，不足者则行补法。今治五乱者，则其针徐入徐出，导气复故而已，不必泥定补泻之形。以其精气相同，非真有余与不足也，不过乱气之相逆耳，何必以补泻哉！】　　【张志聪曰：徐入徐出者，导其气之来去也。荣卫者，精气也。同生于水谷之精，故谓之同精。出入补泻，非为有余不足，乃导乱气之相逆也。】
　　　胀论篇第三十五
　　【马莳曰：内详论脏腑胀由胀形之治法，故名篇。】
　　黄帝曰：脉之应于寸口，如何而胀？岐伯曰：其脉大坚以濇者，胀也。黄帝曰：何以知脏腑之胀也？岐伯曰：阴为脏，阳为腑。　　【马莳曰：此言据脉可以知胀，阴脉属脏而阳脉属腑也。脉见于寸口，其脉大者，以邪气有余也；其脉坚者，以邪气不散也；其脉濇者，以气血濇滞也，故为胀。然脉大而坚者为阳脉，其胀在六腑，脉涩而坚者为阴脉，其胀在五脏也。】　　【张志聪曰：此承上文言卫气之行于形身脏腑之外内，有顺有逆，逆顺不从，在外则为脉胀肤胀，在内则为脏腑之胀矣。寸口坚大为阳脉，濇为阴脉，阴为脏，阳为腑，以脉之阴阳，则知脏腑之胀矣。】
　　黄帝曰：夫气之令人胀也，在于血脉之中耶？脏腑之内乎？岐伯曰：三者皆存焉，然非胀之舍也。黄帝曰：愿闻胀之舍！岐伯曰：夫胀者，皆在于脏腑之外，排脏腑而郭胸胁，胀皮肤，故命曰胀。黄帝曰：脏腑之在胸胁腹里之内也，若匣匮之藏禁器也，各有次舍，异名而同处一域之中，其气各异，愿闻其故。【此处必缺岐伯所答之言。】　　黄帝曰：未解其意，再问。岐伯曰：夫胸腹，脏腑之郭也；膻中者，心主之宫城也；胃者，太仓也；咽喉小肠者，传送也；胃之五窍者，闾里门户也；廉泉玉英者，津液之道也。故五脏六腑者，各有畔界，其病各有形状。营气循脉，卫气逆为脉胀，卫气并脉循分为肤胀。三里而泻，近者一下，远者三下，无问虚实，工在疾泻。　　 【马莳曰：此明言胀之所舍，而胀则成于卫气之逆，其法在于急泻三里也。夫胀不在于血脉之中，亦不在于脏腑之内，乃在于脏腑之外，胸胁之内，排其脏腑，而以胸胁为郭，其皮肤亦为之胀，此则胀之所舍也。且脏腑在胸胁腹里之内，虽同处于一域，然其病各有所异者，以其各有畔界也。故胸胁为脏腑之郭，膻中为心主之宫城，胃为太仓，咽喉小肠为传送水谷之道，胃有五窍为闾里门户，廉泉玉英为津液之道。所以脏腑各有畔界，而病亦各有形状也。然其所以胀者，不在于营气，而在于卫气。盖营气阴性精专随宗气行，不能为胀。唯卫气逆行，则并脉循分肉者，始为脉胀，而成为肤胀耳。是以胃为脏腑之海，而三里为胃经之合，当泻其三里。病近者，一次泻之；病久者，三次泻之。不必拘其虚实，而工在于急泻之也。】　　【张志聪曰：此病在气而及于脏腑血脉之有形，故三者皆存焉，然非胀之舍也。胀之舍，在内者，皆在于脏腑之外，空郭之中；在外者，胀于皮肤腠理之间，故命曰胀，谓胀在无形之气分也。帝复问脏腑在于胸腹之内，如匣匮所藏之禁器，而各有界畔，五脏六腑，其气各异。今胀气皆在于脏腑之外，何以分别某脏某腑之胀乎？伯言夫卫气生于胃腑水谷之精，日行于阳，夜行于阴，逆于阳则为脉胀肤胀，逆于阴则为空郭之胀，及五脏六腑之胀也。夫胸腹者，脏腑之郛郭；膻中者，心主之宫城。胀者皆在于脏腑之外，排脏腑而郭胸胁，此卫气逆于阴，而将为脏腑之胀矣。胃主受纳水谷，为太仓而居中焦，在上为咽喉，主传气而送水谷，在下口为小肠，主传送糟粕津汁，是故胃之五窍，犹闾里之门户也。盖水谷入胃，其味有五，津液各走其道，酸先入肝，苦先入心，甘先入脾，辛先入肺，咸先入肾。五脏主藏水谷之精者也，其流溢于下焦之津液，从任脉而出于廉泉玉英，以濡上之空窍，故五脏六腑各有界畔，其病各有形状也。如营气循脉，卫气逆于脉中则为脉胀；若并脉而循行于分肉，则为肤胀。盖卫气虽常然并脉循行于分肉，而行有逆顺，若并脉顺行而乘于脉中，则为脉胀，行于肤肉，则为肤胀，此皆卫气之逆行，故曰若顺逆也。当取足阳明胃经之三里而泻之。在于肤脉而近者一泻，在于城郭而远者三下，无问虚实，工在疾泻。盖留之则为脏腑之胀矣。卫气出于太仓，故泻胃之三里。　吴懋先曰：卫气逆于空郭中，则为鼓胀；着于募原，而传送液道阻寒者，则为肠胃之胀；门户界畔不清者，则为五脏之胀。此皆胃腑之门户道路，故泻足之三里。若病久而成虚者，泻之反伤胃气。故曰，工在疾泻。疾泻者，治其始萌也。　杨元如曰：逆则生长之机渐消，故久而未有不成虚者。审其传送阻塞者泻之，门户液道不通者通之，界畔不清者理之，正气不足者补之，补泻疏理兼用，斯为治胀之良法。若新病而不大虚者，急宜攻之，可一鼓而下。　倪冲之曰：廉泉玉英者，津液之道也。液道不通，则空窍闭塞，而气逆于中矣。故治胀者；当先通其津液。故曰，若欲下之，必先举之。　朱卫公曰：液者，所以灌精濡空窍者也。其别气出于耳而为听，宗气上出于鼻而为臭，浊气出于胃，走唇舌而为味，其精阳之气，上走于目而为睛，故液道不通则诸气皆逆矣。】
　　黄帝曰：愿闻胀形！岐伯曰：夫心胀者，烦心短气，卧不安；肺胀者，虚满而喘咳；肝胀者，胁下满而痛引小腹；脾胀者，善哕，四肢烦悗，体重不能胜衣，卧不安；肾胀者，腹满引背，央央然腰髀痛。【胜，平声。】　　【马莳曰：此下二节，明上节之病各有形状，而此节以五脏之胀形言之也。】　　【吴懋先曰：此卫气逆于城郭中而为脏腑之胀也。愿闻胀形者，问五脏六腑之胀形，始在无形而及于有形也。】
　　六腑胀：胃胀者，腹满，胃脘痛，鼻闻焦臭，妨于食，大便难。大肠胀者，肠鸣而痛濯濯，冬日重感于寒，则飧泄不化。小肠胀者，少腹(月真)胀，引腰而痛。膀胱胀者，少腹满而气癃。三焦胀者，气满于皮肤中，轻轻然而不坚。胆胀者，胁下痛胀，口中苦，善太息。 【(月真)，音嗔。】　　【马莳曰：此以六腑之胀形言之也。】
　　凡此诸胀者，其道在一。明知逆顺，针数不失。泻虚补实，神去其室。致邪失正，真不可定。粗之所败，谓之夭命。补虚泻实，神归其室。久塞其空，谓之良工。　　【马莳曰：此言治胀之法，补泻有得失，而医工分高下也。】　　【姚士因曰：其道在一者，谓三合而为一也。逆顺者，谓营行脉中，卫行脉外，相逆顺而为行也。塞其空者，外无使经脉肤腠疏空，内使脏腑之神气充足，自无厥逆之患。此良工治未病也。】　　【莫仲超曰：上节言无问虚实，工在疾泻，此复曰，泻虚补实，神去其室。是又当审其邪正而补泻之，圣人之虑深矣，学者不可不深体之。】
　　黄帝曰：胀者焉生？何因而有？岐伯曰：卫气之在身也，常然并脉，循分肉，行有逆顺，阴阳相随，乃得天和。五脏更始，四时有序，五谷乃化。然后厥气在下，营卫留止，寒气逆上，真邪相攻，两气相搏，乃合为胀也。　　【马莳曰：此言胀之所由生也。卫气之行于人身，昼行于阳经，夜行于阴经，并脉循分肉而行出入之间，自有逆顺，阴阳相随，乃得天和。故五脏随时以更始，五谷自化。惟厥气从下而逆，则营卫遂失其常而留止不行，寒邪随厥气以上行，真邪相攻，两气相搏，乃合而为胀耳。上文言卫气逆为脉胀，又并脉循分肉为肤胀者，此可见矣。】　　【张志聪曰：此言卫气逆行，因下焦寒气之所致也。夫卫气之在身也，常然并脉，循于分肉，而行有逆顺。盖卫气与脉内之营气，相逆顺而行也。阴阳相随者，谓脉外之营卫相将而行。阴阳清浊，有逆有顺，乃得天和。应天气之右旋而西转，经水皆归于东流，得天地自然之和气。五脏更始者，谓营行于脏腑经脉，外内出入，阴阳递更，终而复始也。四时有序者，谓卫气日行于阳，夜行于阴，应四时寒暑之往来也。阴阳和平，五谷乃化，而营卫生焉。此先论其阴阳和调，然后论厥逆之因，乃厥气在下，营卫留止，寒气逆上，真邪相攻，两气相搏，乃合为胀也。】
　　黄帝曰：善。何以解惑？岐伯曰：合之于真，三合而得。帝曰：善。黄帝问于岐伯曰：胀论言无问虚实，工在疾泻。近者一下，远者三下。今有其三而不下者，其过焉在？岐伯对曰：此言陷于肉肓而中气穴者也。不中气穴，则气内闭；针不陷肓，则气不行；上越中肉，则卫气相乱，阴阳相逐。其于胀也，当泻不泻，气故不下，三而不下，必更其道，气下乃止，不下复始，可以万全，乌有殆者乎？其于胀也，必审其胗，当泻则泻，当补则补。如鼓应桴，恶有不下者乎？【肓，音荒。中，去声。恶，音乌。】　　【马莳曰：此言胀之愈与不愈，在于针之有得失也。上文言胀贵于急泻，近者一下，远者三下。今下之者三，而病有不下者，正以邪之陷于肉肓，而中于气穴，故针之者，必当中于气穴肉肓可也。盖不中气穴，则邪气少闭于内，针不陷肉肓，则邪气不行于外，致使此邪上越。所刺之肌肉间，则卫气相乱，阴阳诸经相乘而逐。其胀当泻不泻，邪故不下。三而不下，必更其道，务使气下而止针。设若不下，又复始针，庶可以万全也。且验胀之退否，胗胀则胀，胀则泻之；胗退则退，退则补之，其法有如此者。】　　【张志聪曰：真者所受于天，与谷气并而充身者也。下焦先天之真元，上与阳明相合，化水谷之精微，生此营卫二气，元真之气，通会于腠理，与营卫合并而充行于形身者也。故营卫二气，合之于真元，三合而得其厥逆之因矣。如天真之气，厥逆在下，则营卫之气，留止于上矣。下焦寒水之气上逆，则真邪相攻，营卫两气相搏，乃合而为胀也。夫元真之气，天乙之真元也，与寒水之气相合，故真邪相搏，则真气反厥于下，而寒气反逆于上矣，真气不得上合于营卫，则营卫留止矣。然卫气逆于内，而为脏腑之胀者，有城郭募原之分也。募原者，脏腑之膏肓也。夫卫气之逆于内而为胀者，在于宫城空郭之中，故取之三里，三下而已。今有其三而不下者，此陷于肉肓而中气穴故也。故针不中气穴，则气闭于内，而不得外出。针不陷肓，则气不行而不能上越。故三而不下者，必更其道，取之气穴，恶有不下者乎？按气穴有三百六十五，以应一岁。即上纪之胃脘，下纪之关元诸穴，非溪谷之会，是以中肉则卫气相乱阴阳相逐，盖卫气行于皮肤脏腑之肉理，今入于气穴，故不当取之肉也。】　　【姚士因曰：按《金匮玉函》云：腠者，是三焦通会元真之处。理者，是皮肤脏腑之纹理也。夫脏腑之纹理，乃脏腑募原之肉理，而肉理之中有脉系，卫气陷于肓膜而入于脉络，故当取之气穴也。】
　　　五癃津液别篇第三十六
　　【马莳曰：内论五液而为水胀，则必为癃，故名篇。】　　【吴懋先曰：此章论水谷所生之津液，各走其道，别而为五，如五道癃闭，则为水胀。五别者，为汗，为溺，为唾，为泪，为髓。五癃者，液不渗于脑而下流，阴阳气道不通，四海闭塞，三焦不泻，而津液不化。水谷留于下焦，不得渗于膀胱，则水溢而为水胀，因以名篇。上章论气胀之因，此章论水胀之因，得其因则知所以治矣。】
　　黄帝问于岐伯曰：水谷入于口，输于肠胃，其液别为五，天寒衣薄则为溺与气，天热衣厚则为汗，悲哀气并则为泣，中热胃缓则为唾。邪气内逆则气为之闭塞而不行，不行则为水胀。余知其然也，不知其所由生，愿闻其道。岐伯曰：水谷皆入于口，其味有五，各注其海，津液各走其道。故三焦出气，以温肌肉充皮肤为其津，其流而不行者为液。天暑衣厚则腠理开，故汗出。寒留于分肉之间，聚沫则为痛。天寒则腠理闭，气湿不行，水下流于膀胱则为溺与气。五脏六腑，心为之主，耳为之听，目为之候，肺为之相，肝为之将，脾为之卫，肾为之主外。故五脏六腑之津液，尽上渗于目。心悲气并则心系急，心系急则肺举，肺举则液上溢。夫心系与肺不能尽举，乍上乍下，故咳而泣出矣。中热则胃中消谷，消谷则虫上下作，肠胃充郭故胃缓，胃缓则气逆，故唾出。　　【马莳曰：此言五液之所由主也。伯言人之所以有津与液者，正以水谷皆入于口，其味有五，各上注其气于气海之中，积为宗气津液，各走其道。故三焦者，上焦为宗气之所出，中焦为营气之所出，下焦为卫气之所出。共出其气，以温外之肌肉，充外之皮肤者为津；其在内之流而不行者为液也。人之所以有汗者，正以天暑衣厚，则人之腠理开，故汗出。若有寒气留于分肉之间，则沫聚而为痛也。人之所以有溺与气者，正以天寒则腠理闭，内之气与湿俱不行，其水下留于膀胱，则前为溺而后为气耳。人之所以有泣者，正以五脏六腑，心为之大主，而耳目肺肝脾肾，皆所以辅相此心者也。故五脏六腑之津液，尽上渗于目。如心悲气并，故心系急，肺叶举，津液因随之而上溢，此泣之所由出也。盖心系与肺不能尽举，本乍上而乍下者，今心系急而肺叶举，此其所以咳而泣乃出也。人之所以有唾者，正以胃中热则易消谷之故耳。其消谷之时，虫必上下交作，谷既消尽，则肠胃亦已充郭，故胃亦宽缓。夫胃宽缓则气得上逆而升，唾斯随气而上出者也。此论五液之为病，而岐伯详言之如此。】　　【张志聪曰：此论精别而为津为液，为汗为溺，为泣为唾也。胃者，五脏六腑之海。水谷皆入于胃，五脏六腑皆禀气于胃，五味各归其所喜，其津液各走其道，随三焦出气以温肌肉充皮肤者为津，其流而不行者为液。流者淖泽注于骨，补益脑髓，灌精而濡空窍者也。腠理者分肉之纹理，津随三焦出气，淖注于皮肤肌肉之间，故腠理开则汗大泄。如有寒而留聚于分肉之间，则排裂分肉而为痛。沫者，津聚而为沫也，此言津之为汗也。至若天寒则腠理闭塞，三焦之气因湿而不行，津水下流于膀胱，则为溺与气。夫膀胱为州都之官，津液藏焉。气化而出者为溺藏于膀胱者，化生太阳之气，此言津之为溺也。愚按为汗、为溺、为血、为髓，皆水谷津液之化，伯因帝问而分别答之。言津随寒暑之气而外内出入，然一日之中有四时，而饮食衣服亦有寒温厚薄，读者不以文害义，庶为得之。夫心为君主之官，乃五脏六腑之主。耳目者，上之空窍，津液之所注也。将相卫者，为君主之臣使也。肾主外者，肾主藏津液，所以灌精濡空窍者也。心悲气并者，心悲则脏腑之气，皆上并于心，听令于君主也。气并于心则心系急，心系急则肺举，肺乃心之盖也，肺举则液上溢，肺主气而水随气行也。心系与肺不能尽举，乍上乍下，下则为咳，上则泣出矣。此言五脏六腑之津液，上渗于目而为泣，由心悲肺举而出也。口问篇曰：胃缓则廉泉开，故涎下，补足少阴。盖任脉起于足少阴之阴中，上出于廉泉，胃缓则少阴之气，不与阳明相合，反上逆于廉泉，则水液随之，故涎唾也。此言液之为唾也。】
　　五谷之精液，和合而为高者，内渗入于骨空，补益脑髓，而下流于阴股。阴阳不和，则使液溢而下流于阴，髓液皆减而下，下过度则虚，虚故腰背痛而胫酸。阴阳气道不通，四海闭塞，三焦不泻，津液不化。水谷并于肠胃之中，别于回肠，留于下焦，不得渗膀胱，则下焦胀。水溢则为水胀。此津液五别之逆顺也。　　【马莳曰：此原水胀之所由成也。高当作膏。五谷精液，合而成为膏者，渗入于骨空之中，及补益脑髓，以下流于阴股。惟阴阳各经之气不和，则液溢下而下流于阴器矣。其髓液皆减而下行，下行过多则必虚，致腰背痛而胫酸。斯时也，阴阳之气道不通，四海闭塞，三焦不能输泻其精液，无自而化其水谷，并居于肠胃之中，别于回肠而不入，留于下焦而不行，不得渗入膀胱，故下焦胀而水溢，遂使水胀之病所由成也。此津液五别之逆顺如此。】　　【张志聪曰：此言精液之为髓也。夫肾主藏精而主骨，和合而高者，五谷之液与肾脏之精，相和合而渗入于骨空，上行而高者，从骨空而补益脑髓，复从髓空而下流阴股，此精液淖注于骨而为髓，先上益于脑而复下流。故曰，五谷之精液，和合而为高者。复论五液闭癃，而为腰痛水胀诸病。曰，阴阳不和者，少阴与阳明之不和也。阴阳之气不和，则液与精不合，使液溢于骨外而下流于阴矣。液溢于外，则髓液皆减而下，是不能为高矣。下流过度，则骨虚而腰痛胫酸矣。此髓道之闭癃也。阴阳气道不通，则津液不得注于海，而四海闭塞矣。三焦之气不通，泻于肌腠，而津液不化矣。济泌之汁，不得渗于膀胱，而下焦胀矣。水溢于下，则上逆而为水胀矣。此津液五别之逆顺也。】
　　　五阅五使篇第三十七
　　【马莳曰：内有五阅以观五气，五气者为五脏之使也，故名篇。】
　　黄帝问于岐伯曰：余闻刺有五官五阅以观五气。五气者，五脏之使也，五时之副也。愿闻其五使当安出？岐伯曰，五官者，五脏之阅也。黄帝曰：愿闻其所出，令可为常。岐伯曰：脉出于气口，色见于明堂。五色更出，以应五时，各如其脏。经气入脏，必当治里。【见，音现。更，平声。】　　【马莳曰：此言五官为五脏之外阅，五色尤验于明堂也。刺法有五官，如下文鼻为肺之官、目为肝之官、口唇为脾之官、舌为心之官、耳为肾之官者是也。此五官者，可五阅以观青黄赤白黑五气，正以五气者，乃五脏之所使，如肝青、心赤、脾黄、肺白、肾黑是也。又五时之所别，如春肝、夏心、至阴脾、秋肺、冬肾是也。但五气所出，可以常验。五脏者，正以脉虽出于气口，而五色必见于明堂，其五色迭出以应五时，各如其常。惟外经邪气入脏，必当从里以治之，盖由外固可以知内，而病在于里，不得以治外也。】　　【莫仲超曰：此章论五脏之气，外见于五色，上通于五窍，五色更出以应五时，各如其脏，此从内而应于外也。如从外而内，是当皮而络，络而脉，脉而经，经而脏。故曰，经气入脏，必当治里。夫色见于皮肤，五脏之气见于色者，盖亦从经脉而出于皮肤，故曰五脉安出，五色安见。　杨元如曰：色气应天，经脉应地。五脏者，在地五行之所生也，而色见于面，此五行之气上呈于天也。从内而外者，由脏而经脉皮肤，应地气之上腾于天。从外而内者，由皮肤经脉而脏，应天气之下降于地。升降出入，环转无端，故曰经气入脏，必当治里。】
　　帝曰：善。五色独决于明堂乎？岐伯曰：五官已辨，阙庭必张，乃立明堂。明堂广大，藩蔽见外，方壁高基，引垂居外，五色乃治。平博广大，寿中百岁。见此者，刺之必已。如是之人者，血气有余，肌肉坚致，故可苦以针。【中，去声。】　　【马莳曰：此言五色虽决于明堂，而凡诸部博大者，寿必高而病易已也。帝以五色独决于明堂为疑，伯言五官在外，晓然可辨。其阙上者，咽喉也，阙中者，肺也，即两眉之间也。庭者，额中也，即首面也，颜也，必开而张，乃立明堂以阅之。明堂者，鼻也。其明堂广大而为蕃为蔽者，又见于外，盖颊侧谓之蕃，耳门谓之蔽耳。四周之壁既方，地角之基又高，引垂向外，五色又顺，平博广大，寿当中百岁也。设有病时，见此五色，则刺之而病必已。盖如是之人，血气有余，肌肉坚致，故可苦之以针而刺之也。】　　【莫仲超曰：此论五脏之气，应土基之博厚也。阙庭，天庭也。明堂，王者听政之堂，犹天阙在上，王宫在下也。藩蔽者，颊侧耳门之间，犹明堂之藩屏也。方壁高基者，四方之墙壁坚固，地基高厚也。引垂居外者，边陲在外，为中土保障也。此土基之平博广大，以配五色之润泽高明。如是者，天地交而二气亨，寿必中百岁而去。】
　　黄帝曰：愿闻五官。岐伯曰：鼻者肺之官也，目者肝之官也，口唇者脾之官也，舌者心之官也，耳者肾之官也。　　【马莳曰：此言五官之所在也。肺在内而鼻为之窍，所以司吸呼也，故为肺之官。肝在内而目为之窍，所以别五色也，故为肝之官。脾在内而口唇为之窍，所以纳五谷也，故为脾之官。心在内而舌为之窍，所以辨五味也，故为心之官。肾在内而耳为之窍，所以听五声也，故为肾之官。】　　【张志聪曰：官之为言司也。所以闻五臭，别五色，受五谷，知五味，听五音，乃五脏之气，外应于五窍，而五窍之各有所司也。】
　　黄帝曰：以官何候？岐伯曰：以候五脏。故肺病者喘息鼻张，肝病者眦青，脾病者唇黄，心病者舌卷短颧赤，肾病者颧与颜黑。【卷，上声。】　　【马莳曰：此言五官可以候五脏之病也。鼻为肺之官，故肺病者，当病喘息，其鼻乃张也。目为肝之官，故肝病者，其目眦必青。唇为脾之官，故脾病者，其唇必黄也。舌为心之官，故心病者，其舌必卷而短，颧亦必赤也。耳为肾之官，故肾病者，颧与颜皆黑也。】　　【莫仲超曰：五官者，五脏之阅也。阅其五官之色证，则知五脏之病也。】
　　黄帝曰：五脉安出？五色安见？其常色殆者如何？岐伯曰：五官不辨，阙庭不张，小其明堂，藩蔽不见，又埤其墙，墙下无基，垂角去外，如是者虽平常，殆，况加疾哉！【埤，音裨。】　　【马莳曰：此言诸部狭小者必殆也。五脏之脉，安所从出，五脏之色，安所从见？其常色见者，而又至于危，皆帝之所疑也。伯言人之五官，既不可辨，阙庭又不张，明堂又狭小，藩蔽不可见，其墙又卑，墙下无基，垂角在外，如是者虽无病，而平常尚有殆者，况加之以有病哉！】　　【莫仲超曰：此言土基埤薄者，其常色亦殆。盖人秉天地之气所生，得博厚高明而后能悠久。】
　　黄帝曰：五色之见于明堂，以观五脏之气，左右高下，各有形乎？岐伯曰：腑脏之在中也，各以次舍，左右上下，各如其度也。　　【马莳曰：此言面部之左右上下，各如腑脏在中之次舍，所以可观五色于明堂也。帝问五色见于明堂者，可以观五脏之气，然左右上下，各有形可验，而一如其在中之度乎？伯言腑脏之在中也，各有次舍，而面部之左右上下，悉如其在中之度耳，故可以观而知也。按本经五色篇曰：庭者，首面也。阙上者，咽喉也。阙中者，肺也。下极者，心也。直下者，肝也。肝左者，胆也。下者，脾也。方上者，胃也。中央者，大肠也。挟大肠者，肾也。当肾者，脐也。面王以上者，小肠也。面王以下者，膀胱子处也。颧者，肩也。颧后者，臂也。臂下者，手也。目内眦上者，膺乳也。挟绳而上者，背也。循牙车以下者，股也。中央者，膝也。膝以下者，胫也。当胫以下者，足也。巨分者，股里也。巨屈者，膝膑也。此五脏六腑之部分也。此篇当与五色篇参看。】　　【莫仲超曰：明堂者，鼻也。五脏次于中央，六腑挟其两侧，言五色见于明堂，而脏腑之气，各有所次之部位也。】
　　　　逆顺肥瘦篇第三十八
　　【马莳曰：首节有行之逆顺，后分肥瘦壮幼等刺法，故名篇。】
　　黄帝问于岐伯曰：予闻针道于夫子，众多毕悉矣。夫子之道，应若失而据未有坚然者也，夫子之问学熟乎？将审察于物而心生之乎？岐伯曰：圣人之为道者，上合于天，下合于地，中合于人事。必有明法，以起度数，法式检押，乃后可传焉。故匠人不能释尺寸而意短长，废绳墨而起平水也。工人不能置规而为圆，去矩而为方。知用此者，固自然之物，易用之教，逆顺之常也。黄帝曰：愿闻自然奈何？岐伯曰：临深决水，不用功力而水可竭也。循掘决冲而经可通也。此言气之滑濇，血之清浊，行之逆顺也。　　【马莳曰：此言针道一本于自然之妙也。帝问针道毕陈，若有所失，而据守难坚，未知由学问而熟，抑亦由心而生？伯言圣人之为针道者，合于三才，必有明法以起度数，其法式检押，乃可传之后世也。譬之工匠，必用尺寸绳墨规矩，以为长短平直方圆，此乃自然之道，其为教易行，其行之逆顺有常。能循其法，譬之临深决水，循掘决冲，而水易竭，经可通也，何也？正以人之气有滑濇，血有清浊，行有逆顺，皆有自然之妙故耳。】　　【张志聪曰：此篇论人之形体厚薄，血气清浊，以应天地之道，逆顺而行者也。夫子之道应若失者，谓道之幽远难寻。坚，确也。察于物者，即物穷理。心生之者，豁然贯通也。盖圣人之道，通乎天地，而合于事物之常，伯言天地之道，出于自然，不待勉强，幽远难明，而不出乎规矩方圆之外。临深决水者，决之去也。循掘决冲者，导之来也，此逆顺之行也。】
　　黄帝曰：愿闻人之白黑肥瘦小长，各有数乎？岐伯曰：年质壮大，血气充盈，肤革坚固，因加以邪，刺此者，深而留之，此肥人也。广肩腋项，肉薄皮厚而黑色，唇临临然，其血黑以浊，其气濇以迟，其为人也，贪于取与，刺此者，深而留之，多益其数也。　　【马莳曰：此言刺肥人之法也。各有数者，各有刺针之数也。深而留之者，深入其针而久留之也。此乃刺肥人之数，而下所言贪夫，体色气血，其法宜同，故并及之，且其数又加益也。】　　【张志聪曰：此论形体之太过也。广肩腋者，广阔于四旁也。项乃太阳之所主，项肉薄而皮厚黑色者，太阳之水气盛也。唇乃脾土之外候，临临然者，土气厚大也。黑者水之色，血黑以浊者，精水之重浊也。气濇以迟者，肌肉厚而气道滞也。夫太过则能与，不及则贪取。贪于取与者，不得中和之道，过犹不及也。　杨元如曰：前篇论五脏之气，应土基厚薄，气色精粗；此篇论形之肥瘦，血之清浊，以应太过不及，盖皮脉肉筋骨五脏之外合也。】
　　黄帝曰：刺瘦人奈何？岐伯曰：瘦人者，皮薄色少，肉廉廉然，薄唇轻言，其血清气滑，易脱于气，易损于血，刺此者，浅而疾之。【少，去声。易，去声。】　　【马莳曰：此言刺瘦人之法也。廉，薄也，疾，速也。言此等瘦人，若深而留之，则气易脱而血易损，故必浅入其针而速去之也。】　　【张志聪曰：此论形体之不及也。皮薄色少，秉天气之不足也。廉廉，瘦洁貌。肉廉廉然，薄唇轻言，秉地气之不足也。血清者，水清浅也。气滑者，肌肉薄而气道滑利也。音主长夏，土气薄，故言轻也。　朱济公曰：气道之滑濇，由肌肉之厚薄，应天气之行于地中。】
　　黄帝曰：刺常人奈何？岐伯曰：视其白黑，各为调之。其端正敦厚者，其血气和调，刺此者，无失常数也。　　【马莳曰：此言刺常人之法也。常人者，不肥不瘦之人也。视其人之白者，当调以瘦人之数，黑者则用肥人之数。有等端正敦厚，与上贪于取与之人异，此人血气必和调也。刺之者，固不如肥人之久而留之，亦不如瘦人之浅而疾之，但无失其常数而已。】　　【张志聪曰：此论平人之和调也。黑白者，水天之色也。端正敦厚者，坤之德也。此得天地平和之气，故其血气和调也。常数者，天地之常数也。盖以人应天地之气，而针合天地人之数也。】
　　黄帝曰：刺壮士真骨者奈何？岐伯曰：刺壮士真骨，坚肉缓节，监监然。此人重则气濇血浊，刺此者，深而留之，多益其数；劲则气滑血清，刺此者，浅而疾之。　　【马莳曰：此言刺壮士真骨之法也。有等壮士肉少而骨粗者，其肉坚，其节缓，监监然，其势难动，此人者，其体若重，则气必濇而血必浊，刺此者，当深其针而久留之，如肥人之数。其体若轻而劲。则气必滑而血必清，刺此者，当浅其针而疾去之，如瘦人之数也。】　　【张志聪曰：此言年壮之士，得天真之完固也。先天之真元藏于肾，而肾主骨，天真完固，而后骨肉充满也。真骨坚肉缓节监监者，筋骨和而肌肉充也。监监者，卓立而不倚也。其人重，则气濇血浊，其人轻劲则气滑血清。盖元真者，乃混然之气，已生之后，而有轻重高下之分焉。深而留之，浅而疾之，导其气出入于外内也。】
　　黄帝曰：刺婴儿奈何？岐伯曰：婴儿者，其肉脆，血少气弱，刺此者，以毫针浅刺而疾发针，日再可也。　　【马莳曰：此言刺婴儿之法也。毫针者，九针论七曰毫针，取法于毫毛，其针宜浅，其发针宜速。日再者，宁一日之内，复再刺之，不可久留其针也。】　　【张志聪曰：此言婴儿未得天真充盛，其肉脆而血少气弱也。襁褓乳养曰婴，盖男子八岁，女子七岁，肾气始盛，齿更发长；男子四八，女子四七，则筋骨隆盛，肌肉满壮。盖形肉血气，虽借后天水谷之所资生，然本于先天之生原也。日再者，导阴阳血气之生长。】
　　黄帝曰：临深决水奈何？岐伯曰：血清气浊，疾泻之则气竭焉。黄帝曰：循掘决冲奈何？岐伯曰：血浊气濇，疾泻之则经可通也。　　【马莳曰：此承首节而言临深决水，循掘决冲之义也。气浊当作气滑，所谓临深决水者，正以比人之血清气滑者，疾泻之而邪气遂竭，犹之临深渊以决放其水，不用功力而水可竭也。所谓循掘决冲者，正以比人之血浊气濇者，疾泻之而经脉可通，犹之循其所掘之处，仍用力以并掘之，而水可通也。皆指泻法而言也。】　　【张志聪曰：清浊者，天地之气也。临深决水，循掘决冲，行之逆顺也。血气逆顺而行，应天地之旋转也。按此篇论形肉之厚薄坚脆，血气之多少清浊，应太过不及之气，故用针之浅深疾徐，刺法之多少补泻，皆以针合人而导之和平。是以一篇之中，并无邪病二字，若以泻邪论之，去经义远矣。】
　　黄帝曰：脉行之逆顺奈何？岐伯曰：手之三阴，从脏走手；手之三阳，从手走头。足之三阳，从头走足；足之三阴，从足走腹。　　【马莳曰：此承首节而言脉之逆顺，以各经之所行者，有自上而下，或自下而上也。手之三阴，从脏走手者，太阴肺经，从中府而走大指之少商；少阴心经，从极泉而走小指之少冲；厥阴心包络经，从天池而走中指之中冲也。若手之三阳，从手走头者，阳明大肠经，从次指商阳而走头之迎香；太阳小肠经，从小指少泽而走头之听宫；少阳三焦经，从四指之关冲，而走头之丝竹空也。若足之三阳，从头走足者，太阳膀胱经，从头睛明而走足小指之至阴；阳明胃经脉，从头维而走足次指之厉兑；少阳胆经，从头上关而走足四指之窍阴也。又足之三阴，从足走腹者，太阴脾经，从足大指内侧隐白而走腹之大包；少阴肾经，从足心涌泉而走腹之俞府；厥阴肝经，从足大指外侧大敦而走腹之期门也。夫手之阴经，自脏而走手为顺，则自手而走脏为逆。手之阳经，自手而走头为顺，则自头而走手为逆。足之阴经，自足而走腹为顺，则自腹而走足为逆。足之阳经，自头而走足为顺，则自足而走头为逆。所谓脉有逆顺者如此。】　　【张志聪曰：此言手足阴阳之脉，上下外内，逆顺而行，应地之经水也。】
　　黄帝曰：少阴之脉独下行，何也？岐伯曰：不然。夫冲脉者，五脏六腑之海也，五脏六腑皆禀焉。其上者出于颃颡，渗诸阳，灌诸精；其下者，注少阴之大络，出于气街，循阴股内廉，入腘中，伏行胻骨内，下至内踝之后属而别；其下者，并于少阴之经，渗三阴；其前者伏行出跗属下，循跗，入大指间，渗诸络而温肌肉。故别络结则跗上不动，不动则厥，厥则寒矣。黄帝曰：何以明之？岐伯曰：以言导之，切而验之，其非必动，然后乃可明逆顺之行也。黄帝曰：窘乎哉，圣人之为道也！明于日月，微于毫厘，其非夫子孰能道之也。　　【马莳曰：此言肾脉之下行者，以冲脉入肾之络，而与之并行也。夫足之三阴，从足走腹，而独有足少阴肾经之脉，绕而下行，与肝脾直行者别，何也？正以冲脉与之并行故耳。盖冲脉者，起于足阳明胃经之气冲穴，为五脏六腑之海，而脏腑之气皆禀焉。其上则出于颃颡，渗诸阳经，以灌诸经之精，下注于少阴肾经之大络曰大锺者，以出于气冲。又循阴踝之内廉，以入于腘中，伏行胻骨之内，下至内踝之后，凡所属之别于下者，并由少阴之经，渗其脾肾肝之三经，此则在后廉者然也。其在前者，伏行出于足面之跗上，属于下之涌泉，入循跗以入大指间，渗诸络而温肌肉。故别络有邪相结，则跗上之脉不动，不动则气厥逆而足冷矣。然何以知之？导病者以言，切病者以脉，其跗上踝非必动，乃可以明不动之为逆，动之为顺，而其有邪与否明矣。】　　【张志聪曰：此言血气行于脉外，以应天之道也。夫司天在上，在泉在下，水天之气，上下相通，应人之血气，充肤热肉，淡渗皮毛，而肌肉充满，若怯然少气者，则水道不行而形气消索矣。夫冲脉者，五脏六腑之海也，五脏六腑之气，皆禀于冲脉而行，其上者，出于颃颡，渗诸阳，灌诸阴，其下者，注少阴之大络，下出于气街，此五脏六腑之血气，皆从冲脉而渗灌于脉外皮肤之间，应水随气而运行于天表也。夫少阴主先天之水火，水火者，精气也。冲脉并少阴之经，渗三阴，循跗入大指间，渗诸络而温肌肉，是少阴之精气，又从冲脉而运行出入于经脉皮肤之外内者也。故别络结则少阴之气不能行于跗上，而跗上不动矣。不动者，乃少阴之气厥于内，故厥则寒矣。此气血结于脉内，而不能通于脉外也，故当导之以言，导气之外出也。验之以脉，知精血之行也。其非跗上不动，然后乃可明逆顺之行。逆顺之行者，少阴之精气渗灌于肤表，而复运行于脉中，应司天在泉之气，繞地环转，而复通贯于地中。明于日月，微于毫厘者，言圣人之道，如日月丽天，循度环转，无有毫厘差失。故曰，圣人之为道者，上合于天，下合于地，中合于人事，必有明法以起度数，法式检押，而后可传焉。】　　【杨元如曰：五脏六腑，应五运之在中，五运者，神机之出入也。皮肤经脉，应六气之在外。六气者，左右上下环转升降者也。五脏六腑之气，禀冲脉而运行于肤表，应地气之出于外也。】　　【莫仲超曰：所谓冲脉者，顺行逆冲于经脉皮肤之外内，充于形身，无往不到，故曰，逆顺之行。盖经脉之血气顺行，则皮肤之气血逆转，所以应天地运行之道也。禀于五脏六腑者，即水谷所生之血气流溢于中，由冲脉而布散于皮肤之外。少阴之气血，先天之精气也，并冲脉渗于三阴，而行于脉中，循足跗渗足指之诸络，而出于脉外，是以阳气起于足五指之表，阴气起于足五指之里，盖秉足少阴先天之水火也。人之形体肥厚，由水谷所生之血气，充肤热肉，淡渗皮毛，其真骨坚肉缓节监监者，秉先天之精气也。皮肉筋骨，营卫血气，皆本于先天后天生始之血气，以资益而后能筋骨强坚，肌肉丰厚，是以始论人之肥瘦长短，而末结冲脉少阴之出入焉。】
古今图书集成医部全录卷六十

　　　血络论篇第三十九
　　【马莳曰：内论邪在血络，及刺法异应，故名篇。】
　　黄帝曰：愿闻其奇邪而不在经者。岐伯曰：血络是也。黄帝曰：刺血络而仆者，何也？血出而射者，何也？血少黑而浊者，何也？血出清而半为汁者，何也？发针而肿者，何也？血出若多若少而面色苍苍者，何也？发针而面色不变而烦悗者，何也？多出血而不动摇者，何也？愿闻其故！岐伯曰：脉气盛而血虚者，刺之则脱气，脱气则仆。血气俱盛而阴气多者，其血滑，刺之则射。阳气蓄积，久留而不泻者，其血黑以浊，故不能射。新饮而液渗于络，而未合和于血也，故血出而汁别焉。其不新饮者，身中有水，久则为肿。阴气积于阳，其气因于络，故刺之血未出而气先行，故肿。阴阳之气，其新相得而未和合，因而泻之，则阴阳俱脱，表里相离，故脱色而苍苍然。刺之血出多，色不变而烦悗者，刺络而虚经，虚经之属于阴者，阴脱故烦闷。阴阳相得而合为痹者，此为内溢于经，外注于络，如是者，阴阳俱有余，虽多出血而弗能虚也。　　【马莳曰：此详言刺血络而其应异者之义也。奇邪，不正之邪也。奇邪不在于经，故在于血络也。然有刺血络而仆者，何也？正以脉有气盛而血虚者，必泻其气以补其血，故刺之则脱气，脱气则仆也。又有刺血络而血出漂射者，何也？正以血气俱盛，而内焉阴气多者，其血必滑，故刺之则射也。又有刺血络而血出甚少，且黑色而浊者，何也？正以阳气蓄积，久留不泻，其血黑以浊，故不能射也。又有刺血络而血出，内有半清汁者，何也？正以新饮之际，而液渗血络，未得合和于血，故血出而半为汁也。又有刺血络而发针乃肿者，何也？正以不新饮者，身中有水，久则为肿，阴气积于阳分，其气聚于血络之中，故刺之时，血尚未出，而气乃先行，所以发针而肿也。又有血出若多若少，而面色苍苍然似有脱色者，何也？正以荣卫二气，暂时相得，尚未和合，因而泻之，则阴阳俱脱，表里相离，故其色脱而苍苍然也。又有刺血络而血出多，色不变，然内焉烦闷者，何也？正以刺络而经虚，其经之属于阴者，阴脱故烦悗也。又有刺血络出血已多，而其身不动摇者，何也？正以荣卫相得，合成痹病者，此其邪气内溢于经，外注于络，则阴阳俱以邪气而有余，虽血多出而弗能虚，所以不至动摇也。】　　【张志聪曰：此承上章少阴之大络，而复统论其脏腑之十二络焉。玉版论曰：人之所受气者，谷也。谷之所注者，胃也。胃者，水谷血气之海也。海之所行云气者，天下也。胃之所出血气者，经隧也。经隧者，五脏六腑之大络也。夫谷入于胃，乃传之肺，流溢于中，布散于外，精专者，行于经隧。是水谷所生之血气，荣行于脉中者也。水谷之精气，从胃之大络，注于脏腑之经隧，通于孙络，出于皮肤，以温肌肉，此水谷所生之气血，散于脉外者也。夫大络与经脉缪处，故奇邪而不在经者，血络是也。上篇论五脏六腑之血气，少阴肾脏之精气，从冲脉而出于皮肤，此篇论胃腑所生之血气，从脏腑之大络而出于皮肤也。血络者，外之络脉孙络，见于皮肤之间，血气有所留积，则失其外内出入之机矣。夫经脉之血气，皮肤之气血，皆出于胃腑水谷之精，而分走其道，所当和平者也。若经脉之脉气盛，而皮肤之血气虚者，刺之则脱气，脱气则仆矣。盖三阳之气，主于皮肤肌腠之间，血虚则脱气者，血为气之守也如阴阳应象论曰：阴在内，阳之守是也。夫经脉皮肤之间，皆有此血气，而有阴阳之分焉。经脉为阴，皮肤为阳。俱盛者，经脉外内之血气俱盛也。如脉中之阴气多者，其血滑，故刺之则射。如皮肤之阳气，蓄积久留而不泻者，其血黑以浊，故不能射也。络脉之血，由水谷之津液所化，津液注于皮肤肌腠，渗于孙络，与血和合而化赤者也。痈疽章曰：中焦出气如露，上注溪谷，而渗孙脉，津液和调，变化而赤为血，血和则孙脉先满溢，乃注于络脉，皆盈乃注于经脉。阴阳已张，因息乃行。盖水谷入胃，其津液随三焦出气，以温肌肉充皮肤，复渗于孙络与络脉之血，和合变化而赤为血。故新饮而液渗于络，未和合于血，是津液未变而赤，故刺之血出清而半为汁也。其不新饮者，身中有水，久则为肿，盖言血乃水谷之津液所化，若不新饮而出为汁者，乃身中之水也。按奇邪而不在经者，谓皮肤之气血，从别络而出于孙络，皮肤与经脉缪处也。此论津液注于皮肤，渗于络脉，与经脉之血和合，是皮肤孙络，又与经脉相通，而皮肤络脉之气血所从来，又有一道。盖此篇假针以明阴阳血气之生始出入，学者当于针刺之外，细体认其义焉。脏腑经脉为阴，皮肤肌腠为阳。脏腑之阴气，积于皮肤之阳分者，其气因于大络孙络而出，血未出而气先行者，谓脏腑之气先行，而血随气出者也。上论脉络之血，乃皮肤之津液，渗入孙脉络脉而化赤；此言皮肤之血，因于大络孙络而出，是皮肤脉络之血气，外内相通，故下文曰，阴阳之气，其新相得而未和合也。皮肤为表，经脉为里，肤表之阳，得脉内之阴气以和之，经脉之阴，得肤表之阳气以和之，阴阳表里之相合也。如阴阳之气，其新相得而未和合，因而泻之，则阴阳俱脱，表里相离，故脱色而苍苍然青也。平脉篇曰：荣气不足，面色青，阴阳俱脱者，经脉外内之荣气脱也。如血出多而色不变者，刺其络而虚其经也，经虚之属则阴脱矣。心主脉而包络主血，阴脏之血脱，故烦闷也。盖言在外之血气，由脏腑之阴而出于经，经而脉，脉而络也。夫内为阴，外为阳。经络为阴，皮肤为阳。此总结血气之外内出入相得而和合者也。自外而内者，从皮肤渗于孙脉络脉，而内溢于经，自内而外者，从脏腑之阴而出于经，从经脉而外注于络脉皮肤，外内之相得也。如阴阳俱有余，相合而痹，闭于外内之间，虽多出血而弗能虚也。　朱济公曰：阴阳相得，而合为痹，与上文之阴阳相得同义。盖阴阳和合，而流行则调，阴阳相得，而留滞则痹。痹者，闭也。通篇论经脉血气之生始出入，故帝止问血出多而不动摇，伯曰阴阳相得而合为痹，是非邪病之痹明矣。】
　　黄帝曰：相之奈何？岐伯曰：血脉者盛坚横以赤，上下无常处，小者如针，大者如筋，则而泻之万全也，故无失数矣。失数而反，各如其度。【则，侧同。】　　【马莳曰：此言视血络之法也。相，视也。血络者，必盛且坚，及横以赤，其上下无有常处，小如针而大如筋，必侧其针，以迎而泻之，可以万全，故无失刺血络之术数也。若失其术数，而与法相反，则凡或汁或射等证，各如其度以相应矣。】　　【张志聪曰：此申明血气之在经脉而外内出入也。盛坚横以赤者，血盛于脉中也。上下无常处者，血气之流行也。小者如针，留血之在孙络也。大者如筋，留血之在经隧也。数者，血脉出入之度数，留血之在经络。则而泻之，故无失其所出之度数矣。所出之度，从经而脉，脉而络，络而孙。如失其所出之数而反者，又从孙而络，络而脉，脉而经，各如其度而外内出入者也。】
　　黄帝曰：针入而肉着，何也？岐伯曰：热气因于针则针热，热则肉着于针，故坚焉。　　【马莳曰：此言针入而肉之所以着也。盖以针入于内，肉中热气，温之于针则针热，针热则肉着于针，故不惟热，而又坚不可拔也。】　　【张志聪曰：三阳之气，主于肤表。热气，阳气也。热气因于针则针热，热则肉着于针，故针下坚而不可拔也。】
　　　　阴阳清浊篇第四十
　　【马莳曰：阴阳者，阴经阳经也。阴经受清气，阳经受浊气，故名篇。】
　　黄帝曰：余闻十二经脉以应十二经水者，其五色各异，清浊不同，人之血气若一，应之奈何？岐伯曰：人之血气，苟能若一，则天下为一矣，恶有乱者乎？黄帝曰：余问一人，非问天下之众。岐伯曰：夫一人者，亦有乱气，天下之众，亦有乱人，其合为一耳。【恶，音乌。夫，音扶。】　　【马莳曰：此言人之血气，不能为一，所以有乱气也。经水篇言人手足各有三阴三阳，合为十二经脉，以应十二经水，如足太阳外合于清水而内属于膀胱，足少阳外合于渭水而内属于胆之类是也。所以十二经合于五行，五行别为五色，今与十二经水而相应，则五色各异，清浊必不相同矣。倘其间有人之气血如一，无清无浊，则欲分而应彼十二经水也，奈何？伯言人身之气血，必不能合之而为一也。苟人之气血，可以为一，则推之天下，皆可以为一也，恶有气血之乱者乎？帝遂言余之所问，止就一人之身耳，非问天下之众也。伯言自一人之身而言，必有乱气，犹天下之众，必有乱人也，其理可合之为一耳。故知天下必有乱人，则一人之身必有乱气也。焉得谓气血为一哉？所以必与经水之清浊不同者而相应也。】　　【张志聪曰：此篇论阴阳清浊，交相干乱者也。人之十二经脉，外合十二经水，内合五脏六腑，其五色各异，清浊不同，故一人之身有乱气，犹天下之众有乱人，其理可合之为一耳，恶有不乱者乎？　杨元如曰：清浊，天地之气也。天气下降，地气上升，清浊相干，命曰乱气，不乱则生化灭矣。故曰，夫一人者，亦有乱气，天下之众，亦有乱人，谓天下之人，皆有此乱气也。】
　　黄帝曰：愿闻人气之清浊。岐伯曰：受谷者浊，受气者清。清者注阴，浊者注阳。浊而清者上出于咽，清而浊者则下行。清浊相干，命曰乱气。　　【马莳曰：此承上文而言乱气之义，自其清浊相干者成之也。大凡人身之气，始时受谷气者，六腑也，六腑为浊。继而谷气化为精微之气，从上而出，则受此精微之气者，五脏也，五脏为清。惟清者，注之于阴经，正所谓精微之气也。惟浊者，注之于阳经，正所谓渣秽之物也。然清浊本非二物，而阴阳互相为用。其阳经之浊中有清者，上出于咽喉，本经忧恚无言篇言咽喉者，水谷之道路也。其阴经之清中有浊者，则其气下。又言喉咙者，气之所以上下者也。此喉咙所以出清气，而浊者则下降也。由下节观之，则喉咙为上，而十二经皆为下耳。惟阴与阳不升降，则清与浊始相犯，而气之所以有乱者也。】　　【张志聪曰：六腑为阳，五脏为阴。六腑受谷者浊，五脏受气者清。故清者注阴，浊者注阳。浊而清者，谓水谷所生之清气，上出于咽喉，以行呼吸；清而浊者，肺之浊气，下注于经，内注于海。此人气之清浊相干，命曰乱气。】
　　黄帝曰：夫阴清而阳浊，浊者有清，清者有浊，清浊别之奈何？岐伯曰：气之大别，清者上注于肺，浊者下走于胃。胃之清气，上出于口；肺之浊气，下注于经，内积于海。　　【马莳曰：此承上文而明阴经清而阳经浊，浊中有清而清中有浊之义也。盖气之大别而分者，受气者清，故清者上注于肺，肺为阴，所以曰受气者清，而清者注阴也。受谷者浊，故浊者下走于胃，所以曰受谷者浊，而浊者注阳也。且胃之清气，上出于口，即咽喉为水谷之道路，所以曰浊而清者，上出于咽也。肺之浊气，下注于十二经，而内积于膻中之气海，即喉咙为气之上下，所以曰清而浊者，则下行也。焉得谓清浊为无别耶？】　　【张志聪曰：此论人合天地之气也。大别者，应天地之大而有别也。天清地浊，而上下气交，故浊者有清，清者有浊，而人亦应之。肺属天而阳明居中土，故清者上注于肺，浊者下走于胃，此清浊之上下也。然浊者有清，胃之清气上出于口，口鼻者，气出入之门户，此胃腑水谷之浊，生此清气，上出于口以司呼吸，而应开阖者也。清者有浊，肺之浊气下注于经，内积于海，肺为精水之原，清中所生之津液，流溢于下，即所谓谷入于胃，乃传之肺，流溢于中，布散于外，精专者，行于经隧。下注于经者，行于经隧也。流溢于中者，内积于海也。海者，下焦精髓之海也。此阴阳清浊之气交也。】
　　黄帝曰：诸阳皆浊，何阳独甚乎？岐伯曰：手太阳独受阳之浊，手太阴独受阴之清。其清者上走空窍，其浊者下行诸经。诸阴皆清，足太阴独受其浊。　　【马莳曰：此言阳经受浊，而小肠为尤浊。阴经受清，而肺经为尤清。然阴经虽皆受清，而脾则独受其浊也。帝问诸阳经皆受浊气，何阳经独受浊气之甚？伯言手太阳小肠经者，则上承胃之所受，脾之所化，其水谷尚未及分，而秽污俱存，此所以独受阳经之最浊者也。其为浊之浊乎？且诸阴经皆受清气，何阴经独受清气之甚？唯手太阴肺经，则为五脏之华盖，独受阴经之最清者也。故肺金之清气，上走于空窍之中，而其浊气，下行于十二经，及内积于膻中之气海，则肺最居上，所以独受阴经之清也。其为清之清乎？然诸阴皆受清气，唯足太阴脾经，则胃中浊气赖以运化，所谓独受其浊也。其为清中之浊乎？】　　【张志聪曰：诸阳皆浊，而手太阳独受其浊之甚。盖手太阳小肠，主受盛胃腑之糟粕，有形者皆浊，而糟粕为浊之甚者也。诸阴皆清，而手太阴为五脏之长，华盖于上，故手太阴独受阴之清。空窍者，皮毛之汗空也。手太阴主周身之气，走于空窍，以司呼吸开阖，应天之道也。小肠受盛糟粕，济泌别汁，化而为赤，下行于十二经脉，应地之道也。脾为仓廪之官，主输运胃腑水谷之精汁，故诸阴皆清，而足太阴独受其浊。　杨元如曰：手太阴主天，故独受其清，足太阴主地，故独受其浊。此篇论人之阴阳清浊，应合天地经水，故帝曰十二经脉，应十二经水，伯曰天下之众，又曰气之大别。】
　　黄帝曰：治之奈何？岐伯曰：清者其气滑，浊者其气濇，此气之常也。故刺阴者，深而留之；刺阳者，浅而疾之；清浊相干者，以数调之也。　　【马莳曰：此言刺清浊者，必分阴阳诸经，而刺清浊相干，则以术数而调之也。清气属阴，故阴经必清，其气必滑，浊气属阳，故阳经必浊，其气必濇，此乃气之常也。然阴者主里，既曰清而浊者则下行，又曰肺之浊气，下行诸经。故凡刺阴经者，必深其针而久留之。阳者主表，既曰浊而清者，上出于咽，又曰胃之清气，上出于口。故凡刺阳经者，必浅其针而疾去之。其或清者不升，而浊者不降，乃清浊相干也，当以术数而调之阴经，或浅而疾之，阳经或深而留之，不可以为常也，乃一时权变之宜耳。】　　【张志聪曰：气之滑利者，应天运于外，故浅而疾之。濇浊者，应地居于中，故深而留之。清浊相干者，阴阳之气交，故以数调之。数者，天地之常数也。　朱济公曰：以数调之，与逆顺篇之无失常数同义。此篇以人之清浊，合天地之阴阳，下篇论人之形体，应天地日月水火。】
　　　阴阳系日月篇第四十一
　　【马莳曰：天与人之阴阳相合，而足经应月，手经应日，故名篇。】
　　黄帝曰：余闻天为阳，地为阴；日为阳，月为阴。其合之于人奈何？岐伯曰：腰以上为天，腰以下为地，故天为阳，地为阴。故足之十二经脉以应十二月，月生于水，故在下者为阴；手之十指以应十日，日主火，故在上者为阳。　　【马莳曰：此言人身之阴阳，合于天之阴阳也。积阳为天，故天为阳。积阴为地，故地为阴。日为阳之精，而历家纪日者以之。月为阴之精，而历家纪月者以之。其以人之身而合之日月者奈何？伯言人身腰以上为天，腰以下为地。惟腰以上为天，则体在腰之上者属阳也；惟腰以下为地，则体在腰之下者属阴也，故足者腰之下也。足有三阳三阴，左右共十二经，则与十二月而相应，正以十二月者，十二支为阴也。盖月生于水，水与月皆为阴，宜足之在下为阴者应之也。手者腰之上也，手有十指，则与十日而相应，每月之内有三旬，每旬计十日，正以每旬者，乃十干为阳也。盖日主于火，火与日皆为阳，宜手之在上为阳者应之也。】　　【张志聪曰：积阳为天，积阴为地，天地合气，命之曰人。故身半以上天气主之，身半以下地气主之。日以应火，月以应水，人秉先天之水火而成此形。故在上者为阳以应日，在下者为阴以应月。十日应天之十干，十二月应地之十二支，是以足之十二经脉，以应十二月，手之十指，以应十日，人秉天地水火而生，故与天地参也。】
　　黄帝曰：合之于脉奈何？岐伯曰：寅者，正月之生阳也，主左足之少阳；未者六月，主右足之少阳。卯者二月，主左足之太阳；午者五月，主右足之太阳。辰者三月，主左足之阳明；巳者四月，主右足之阳明，此两阳合于前，故曰阳明。申者，七月之生阴也，主右足之少阴；丑者十二月，主左足之少阴。酉者八月，主右足之太阴；子者十一月，主左足之太阴。戌者九月，主右足之厥阴；亥者十月，主左足之厥阴，此两阴交尽，故曰厥阴。　　【马莳曰：此言足之十二经，合十二月之十二支者，以其皆为阴也。夫十二月固以属十二支而为阴矣，然自正月以至六月为阴中之阳，自七月以至十二月为阴中之阴。但前六月之正二三月，又为阴中之少阳，故属左足之三阳；四五六月为阴中之太阳，故属右足之三阳。是以正月建寅为阳之生，主左足之少阳，乃胆经脉气所属也；六月建未，则为右足之少阳，两足第四指已上脉气所行也。二月建卯，主左足之太阳，盖自少而之太，乃膀胱经脉气所属也；五月建午，则为右足之太阳，两足小指外侧脉气所行也；三月建辰，主左足之阳明，乃胃经脉气所属也；四月建巳，则为右足之阳明，两足次指脉气所行也。且阳明之义谓何？正以正二五六月为少阳太阳，而三四月居于其中，则彼两阳合朔于其前，故曰阳明也。其后七月八月九月为阴中之阴，故属右足之三阴；十月十一月十二月为阴尽阳生，故属左足之三阴。是以七月建申，为阴之生，主右足之少阴，乃肾经脉气所行也；十二月建丑，则为左足之少阴，两足心出内踝已上脉气所行也。八且建酉，主右足之太阴，乃脾经脉气所行也；十一月建子，则为左足之太阴，两足大指内侧已上脉气所行也。九月建戌，主右足之厥阴，乃肝经脉气所行也；十月建亥，则为左足之厥阴，两足大指外侧已上脉气所行也。且厥阴之义谓何？厥者尽也，正以七月八月为阴之初生，而十一十二月为阳之初生，惟九十月则为阴之尽，故曰厥阴也。】　　【张志聪曰：岁半以上为阳，而主少阳太阳，岁半以下为阴，而主少阴太阴，犹两仪之分四象也。两阳合明，故曰阳明，两阴交尽，故曰厥阴，此四象而生太少中之三阴三阳也。男生于寅，故始于正月之少阳，女生于申，故始于七月之少阴。阳从左，故左而右；阴从右，故右而左。按六气主岁，初之气厥阴风木，二之气少阴君火，三之气少阳相火，四之气太阴湿土，五之气阳明燥金，终之气太阳寒水。而四时调神论又以少阳主春，太阳主夏，太阴主秋，少阴主冬。脉解篇曰：正月太肠寅，寅，太阳也。厥阴者，辰也。阳明者，午也。少阳者，申也。少阴者，戌也。太阴者，子也。而本篇又以寅未主少阳，卯午主太阳，辰巳主阳明，申丑主少阴，酉子主太阴，戌亥主厥阴。经脉别论以肝木主春，心火主夏，脾土主长夏，肺金主秋，肾水主冬。木火土金水，此后天之五行也。而诊要经终篇又曰：正月二月，人气在肝，三月四月，人气在脾。天元纪论子午属少阴，丑未属太阴，寅申属少阳，卯酉属阳明，辰戌属太阳，巳亥属厥阴。而脏腑配合支干，又以子甲属少阳胆，丑乙属厥阴肝，寅辛属太阴肺，卯庚属阳明大肠，辰戊属阳明胃，巳己属太阴脾，午丙属太阳小肠，未丁属少阴心，申壬属太阳膀胱，酉癸属少阴肾，戌属包络相火，亥属三焦相火。禁服篇以人迎应春夏，一盛在少阳，二盛在太阳，三盛在阳明；气口应秋冬，一盛在厥阴，二盛在少阴，三盛在太阴。而阴阳别论又以少阳为一阳，阳明为二阳，太阳为三阳。阴阳之变化无穷，故曰阴阳者有名而无形，数之可十，推之可百，数之可千，推之可万。】
　　甲主左手之少阳，己主右手之少阳；乙主左手之太阳，戊主右手之太阳；丙主左手之阳明，丁主右手之阳明，此两火并合，故为阳明。庚主右手之少阴，癸主左手之少阴；辛主右手之太阴，壬主左手之太阴。　　【马莳曰：此言手之十指，合十日之十干者，以其皆为阳也。夫十日固以其十干而为阳矣，然自甲至己为阳中之阳，而自庚至癸为阳中之阴。是以甲日主左手之少阳，乃三焦经脉气所行也而己日则属右手之少阳，两手第四指外侧已上脉气所行也。乙日主左手之太阳，以自少之太，乃小肠经脉气所行也，而戊日则属右手之太阳，两手小指外侧已上脉气所行也。丙日主左手之阳明，乃大肠经脉气所行也，而丁日则属右手之阳明，两手次指已上脉气所行也。所谓阳明者，以少太二阳之火并合也。庚日主右手之少阴，乃心经脉气所行也，而癸日则属左手之少阴，两手小指内廉已上脉气所行也。辛日主右手之太阴，乃肺经脉气所行也，而壬日则属左手之太阴，两手大指内侧已上脉气所行也。自壬至丙皆属左手，自丁至辛皆属右手，手之十指所属者如此。】　　【张志聪曰：太阳主日，少阳主火，故两火并合，是为阳明。阳明者，离明之象也。明两作离，故两火并合，两阳合阳，是为阳明。手少阴君火主日，手太阴肺金主天，故应手之十指，此阳中有阴也。　朱济公曰：按《河图洛书》五位中央而主阳，五行之中木火为阳，金水为阴，故甲乙丙丁戊己为阳中之阳，庚辛壬癸为阳中之阴。】
　　故足之阳者，阴中之少阳也。足之阴者，阴中之太阴也。手之阳者，阳中之太阳也。手之阴者，阳中之少阴也。腰以上者为阳，腰以下者为阴。其于五脏也，心为阳中之太阳，肺为阳中之少阴，肝为阴中之少阳，脾为阴中之至阴，肾为阴中之太阴。　　【马莳曰：此结上文手足所属之干支，左右各有阴阳少太之义。至于在人之五脏，亦有阴阳少太之义也。夫由足之十二经脉，应十二月之十二支者观之，则正月左足少阳，二月左足太阳，三月左足阳明，四月右足阳明，五月右足太阳，六月右足少阳，则是足之属阳经者，正以足本为阴而阳经属焉，乃阴中之少阳也。七月右足少阴，八月右足太阴，九月右足厥阴，十月左足厥阴，十一月左足太阴，十二月左足少阴，则是足之属阴经者，正以足本为阴而阴经属焉，乃阴中之太阴也。由上文手之十指应十日之十干者观之，则甲主左手之少阳，己主右手之少阳，乙主左手之太阳，戊主右手之太阳，丙主左手之阳明，丁主右手之阳明，则是手之属阳经者，正以手本为阳而阳经属焉，乃阳中之太阳也。庚主右手之少阴，癸主左手之少阴，辛主右手之太阴，壬主左手之太阴，则是手之属阴经者，正以手本为阳而阴经属焉，乃阳中之少阴也。夫曰手者，虽腰以上，而凡腰以上者，不止于手，皆为阳也。夫曰足者，虽腰以下，而凡腰以下者，不止于足，皆为阴也。其在内之五脏亦然。心肺居膈之上，本为阳也。然心为牡脏，为阳中之太阳；肺为牝脏，为阳中之少阴。脾肝肾居膈之下，本为阴也。然肝为牝脏，为阴中之少阳；脾为牝脏，为阴中之至阴；肾为牝脏，为阴中之太阴。盖以阴阳之大义，阴中有阳，阳中有阴，阴中有太有少，阳中有太有少，故分之为阴阳者，其妙有如是夫。】　　【张志聪曰：此论手足之阴阳，而阴中有阳，阳中有阴也。上节论太少之阴阳，分于左右，此论太少之阴阳，位于上下，盖阴阳气交于六合之内者也。腰以上者为阳，腰以下者为阴，此阴阳之定位。手经有阴，足经有阳，乃上下之气交也。夫心属火而应日，故为阳中之太阳；肺居高而属金，故为阳中之少阴；肝居下而属木，故为阴中之少阳；肾居下而属水，故为阴中之太阴；脾位中央而主坤土，故为阴中之至阴。五脏为阴，而阴中有阳也。】
　　黄帝曰：以治奈何？岐伯曰：正月二月三月，人气在左，无刺左足之阳；四月五月六月，人气在右，无刺右足之阳；七月八月九月，人气在右，无刺右足之阴；十月十一月十二月，人气在左，无刺左足之阴。　　【马莳曰：此言足之十二经应十二月，其左右足各有阴阳所属，刺之者当知所慎也。正月二月三月，人气在左足之少阳太阳阳明，故用针者，无刺左足之三阳经也。四月五月六月，人气在右足之阳明太阳少阳，故用针者，无刺右足之三阳经也。七月八月九月，人气在右足之少阴太阴厥阴，故用针者，无刺右足之三阴经也。十月十一月十二月，人气在左足之厥阴太阴少阴，故用针者，无刺左足之三阴经也。夫足之十二经，当知慎刺于十二月者如此，则甲乙丙日不可以刺左手之少阳太阳阳明，丁戊己日不可以刺右手之阳明太阳少阳，庚辛日不可以刺右手之少阴太阴，壬癸日不可以刺左手之太阴少阴者，可类推矣。】　　【张志聪曰：阳气从左而右，故正二三月人气在左，四五六月人气在右。阴气从右而左，故七八九月人气在右，十月十一月十二月人气在左。圣人春夏养阳，秋冬养阴，以从其根，故无刺其气之所在。盖针刺所以取气故也。夫阴阳二气，皆从足而生，自下而上，故止言足而不言手，盖以从其根也。】
　　黄帝曰：五行以东方为甲乙木主春，春者苍色，主肝。肝者，足厥阴也。今乃以甲为左手之少阳，不合于数，何也？岐伯曰：此天地之阴阳也，非四时五行之以次行也。且夫阴阳者，有名而无形，故数之可十，推之可百，数之可千，推之可万，此之谓也。　　【马莳曰：此承上文而言手经之属十干者，乃天地之阴阳，而主四时所次之阴阳，正以阴阳之义至赜而不可穷也。帝问五行以东方甲乙木，主于时则为春，其色为苍，其脏主肝，肝者属足厥阴也，今乃以甲日属左手之少阳三焦经，而不属之于肝经，则是数有不合，何也？伯言臣之所列阴阳者，乃天地之阴阳也，非四时五行之次相列之阴阳也。由此观之，则阴阳者在四时五行，固甲乙属肝，而在天地之阴阳，则又可以三焦属甲。甲与三焦皆少阳，故阴阳各有名色所属，而无形体可泥。数之可十者，比阴阳也；推之而倍十为百，亦不外于是。数之可千者，此阴阳也；推之而倍千为万，亦不外于是。变化无穷，真妙矣哉！】　　【张志聪曰：经云：东方生风，风生木，木生酸，酸生肝。又曰：东方青色入通于肝。此天地之五方五时五行五色，以应人之五脏，非天地之阴阳也。天地之阴阳者，十干在上，地支在下。天之十干，化生地之五行，以应人之五脏；地之十二支，上呈天之六气，以应人之十二经脉。是以阴中有阳，阳中有阴，天地定位，上下气交，非四时五行之以次行也，且夫阴阳者，有名而无形，数之可十可百，推之可万可千，阴阳变化之无穷也。】
　　　病传篇第四十二
　　【马莳曰：篇内大气入脏，先发于何脏，何日传何脏，即《素问》病传论之所谓病传也，故以病传名篇。然《素问》以论标本病传为一篇，本经以病本论标本，以病传论病之所传，分为二篇。】
　　黄帝曰：余受九针于夫子，而私览于诸方，或有导引行气、乔摩、灸、熨、刺、焫、饮药之一者，可独守耶？将尽行之乎？岐伯曰：诸方者，众人之方也，非一人之所尽行也。黄帝曰：此乃所谓守一勿失，万物毕者也。【乔，同蹺。】　　【马莳曰：此言诸方可行于众病，非行于一人，然守一可以御万也。诸方者，或导引行气，或蹺足，或按摩，或用灸，或用熨，或用刺，或用焫，或饮药，为医工者，可独守一法而行之，抑亦尽识而行之？伯言诸方者，所以治众人之病，病有不同，故治之亦异也，岂必于一人之病而尽用之哉？故帝悟诸方虽行于众病，而医工当知乎守一。守一者，合诸方而尽明之，各守其一而勿失也。庶乎万物之病，可以毕治而无误矣。然守一之理，帝能言之，而其要在于生神，妙哉神之为一也。下文伯始及之。】　　【张志聪曰：此篇论人之身体，有形层之浅深，有血气之虚实，是以针砭药灸，各守其一，非一人之所尽行也。病传者，谓邪从皮毛，而发于腠理，从腠理而入于经脉，从经脉而传溜于五脏。所谓经络受邪入脏腑，为内所因也。如邪入于脏，不可以致生。故邪在皮毛者，宜砭而去之；在于脉肉筋骨者，宜针而泻之；邪入于中者，宜导引行气以出之；寒邪之入深者，宜熨而通之；邪在内而虚者，止可饮以甘药，实者可用毒药以攻之，陷于下者宜灸以启之。是以药石灸刺导引诸方，随众人之所病而施之，非一人之所尽行者也。此章教人知病传之有浅深，如可治之属，即守一勿失，不使大邪入脏而成不救，利济万物之功，毕于此矣。】
　　今余闻阴阳之要，虚实之理，倾移之过，可治之属。愿闻病之变化淫传，绝败而不可治者，可得闻乎？岐伯曰：要乎哉问道，昭乎其如日醒，窘乎其如夜瞑。能被而服之，神与俱成。毕将服之，神自得之。生神之理，可着于竹帛，不可传于子孙。黄帝曰：何谓日醒？岐伯曰：明于阴阳，如惑之解，如醉之醒。黄帝曰：何谓夜瞑？岐伯曰：喑乎其无声，漠乎其无形，折毛发理，正气横倾，淫邪泮衍，血脉传溜，大气入脏，腹痛下淫，可以致死，不可以致生。　　【马莳曰：此言守一之旨，在于守道以生神，故明暗异状而夭病当知也。帝问病有阴阳虚实，及倾移之过，可治之属，余皆闻之。然有变化不测，浸淫相传，以至于绝败而不可治者，乃余之未闻也。是帝本以大病难知为疑，而伯乃以上文守一之旨为答，遂叹道之有要，明者为醒，而暗者为瞑，果能佩而服之，则神自生而与道俱成，又能终身服之，则神自生而与法相得。然此生神之理，可着于竹帛，以传之天下后世，盖上达必出心悟，可以待其人而后行也，虽子孙亦不可传之，犹梓匠轮舆，能使人规矩，不能使人巧，故父不得以私诸子也。凡明此道者，如惑之解，如醉之醒，是谓昭乎如日醒也。昧此道者，如病之喑，无声难闻，如云之漠，无形可据，是谓窘乎其如夜瞑也。何也？凡病之变化淫传绝败而不可治者，其毫毛折，腠理开，正气横倾，邪气泮衍，大邪入脏，而腹痛下传，诚有易死难生者，非有守一之神，乌能治若病哉！按此篇所谓神与俱成，神自得之，生神之理，乃就医工之精神心法针法而统言之也。必神之生，然后可以行诸方，故谓之曰守一。】　　【张志聪曰：此论形与神俱病，则无由入其腠理，不致血脉流传，而成不救之死证也。阴阳之要者，皮肤肌腠为阳，血脉为阴。肌腠者，三焦通会元真之处。血脉者，神气之所藏也。虚实者，血气之虚实也。如腠理固密元真通畅，血脉和调，精神内守，邪气何由内入？虚则传溜入脏而不可以致生。是以生神之理，可着于竹帛，以教化后世，不可传于子孙，盖言调养此神气者，乃自修之功也。倾移之过者，折毛发理，正气横倾也。可治之属者，邪尚在于皮肤肌腠之间，未至血脉传流，大邪入脏也。此言邪在于外，犹为可治之属。守一勿失，不使邪溜于内。故善治者治皮毛，其次治肌肉，其次治经脉，其次治五脏，治五脏者半死半生。盖间传者生，传之于其所胜者不治也。若夫病之变化淫传绝败而不可治者，乃淫邪泮衍，血脉流传，大气入脏，不可以致生也。明于阴阳，如惑之解，如醉之醒，毕将服之，神自得之。所谓上古之人，其知道者，法于阴阳，和于术数，食饮有节，起居有常，不妄作劳，故能形与神俱，而尽终其天年。喑乎其无声，漠乎其无形，谓不知道者，肤腠空疏，血脉虚脱。虚邪之中人也微，莫知其情，莫见其形，渐致淫邪入脏，不可以致生。夫邪之中于人也，始于皮毛，则毛发折而腠理开，开则邪从毛发入，入则抵深而入于腠理。腠理者，三焦通会元真之处，是以正气横倾，淫邪泮衍于肌腠之间，则传流于血脉而内入于脏矣。盖经脉内属于脏腑，外络于形身，是以经脉受邪入脏腑为内所因也。淫邪泮衍于肌腠则伤气，传流于血脉而入脏则伤神，神气并伤，故可以致死而不可以致生。是以圣人之教下也，虚邪贼风，避之有时，恬淡虚无，精神内守，病从何来？故可着于竹帛，盖欲使天下后世，子孙黎民，咸知此养生之道焉。】
　　黄帝曰：大气入脏奈何？岐伯曰：病先发于心，一日而之肺，三日而之肝，五日而之脾，三日不已，死，冬夜半，夏日中。　　【马莳曰：此承上文而言大气入脏者，即五脏之相克为传，遂以心之病传者而先言之也。大气入脏者，即《素问》标本病传论之所谓病传也。夫病传者，病若先发于心，其证先心痛，以脏真通于心也。故火来乘金，一日即传之于肺，其证当为咳，以肺之变动为咳也。又三日，则四日矣，金来乘木，传之于肝，其证当胁支痛，以肝脉循胁肋也。又五日，则九日矣，木来乘土，传之于脾，其证当闭塞不通，身痛体重，以脾主肉而肉重也。又三日，则十二日矣，其病不已则死。但冬属水，而冬之夜半，其水尤胜，惟水克火，故冬死于夜半。夏属火，而夏之日中，其火尤胜，今心火已绝，火不能持，故夏死于日中也。】　　【张志聪曰：此论大邪入脏，传于其所不胜而死。盖五脏秉五方五行之气而生，故生于相生，而死于相胜也。病先发于心，一日而传之肺，三日而传之肝，五日而传之脾，皆逆传其所不胜，再至三日不已而死。夫心为火脏，冬主水，夏主火，冬夜半者，水胜而火灭也。夏日中者，亢极而自焚也。　杨元如曰：按《素问》玉机真脏论病入于五脏，逆传于所胜，尚可按可浴可药可灸以救之，故曰，三日不已死，谓邪入于脏，犹有可已之生机。故首言导引行气乔摩灸熨刺焫饮药，末言诸病以次相传者皆有死期，不可刺也。盖邪在于形层者宜刺，入于脏者止可按摩饮药以救之。圣人救民之心，无所不用其极。】
　　病先发于肺，三日而之肝，一日而之脾，五日而之胃，十日不已，死，冬日入，夏日出。　　【马莳曰：此言邪气入肺，而有相传之死期也。病先发于肺，其证当为喘为咳，遇三日则金来乘木，传之于肝，其证当胁支满痛。又一日，则四日矣，木来乘土，传之于脾，其证当身重体痛。又五日，则九日矣，脾邪乘胃，其证当为胀。又十日，则十九日矣，其病不已则死。但冬之日入在申，时虽属金，金衰不能扶也，故冬死于日入。夏之日出在寅，木旺火生，肺气已绝，非火盛而死，故夏死于日出也。】　　【杨元如曰：肺主气，日出而气始隆，日入而气收引。冬日入者，气入而绝于内也。夏日出者，气出而绝于外也。张志聪曰：按止言冬夏而不言春秋者，四时之气，总属寒暑之往来，夜半日中，阴阳之分于子午也，日出日入，阴阳之离于卯酉也。病传之一三五日者，乃天之奇数。盖五脏生于地之五行，而本于天干之所化。】
　　病先发于肝，三日而之脾，五日而之胃，三日而之肾，三日不已，死，冬日入，夏早食。　　【马莳曰：此言邪气入肝，而有相传之死期也。病先发于肝，其证当头目眩而胁支满。过三日则木来乘土，传之于脾，其证当体重身痛。又五日，则八日矣，脾传于胃腑，其证当为胀。又三日，则十一日矣，则土来乘水，传之于肾，其证当腰脊小腹俱痛，胫中觉酸，正以肾脉起于足，循腨内出腘内廉，贯脊属肾络膀胱，又腰为肾之腑，故病如是也。又三日，则十四日矣，其病不已则死。但冬之日入在申，以金旺木衰，故冬死于日入。夏之早食在卯，以木旺亦不能扶，故夏死于早食也。】　　【杨元如曰：按《素问》标本病传论云：肝病，头目眩，胁支满，三日体重身痛，五日而胀，三日腰脊小腹痛胫酸，三日不已死，冬日入，夏早食。盖病先发于肝，故头目眩而胁支满；三日而之脾，则体重身痛；五日而之胃，则胀；三日而之肾，则腰脊小腹痛胫酸。冬日入，夏早食，乃木气绝于卯酉金旺之时。】
　　病先发于脾，一日而之胃，二日而之肾，三日而之膂膀胱，十日不已，死，冬人定，夏晏食。　　【马莳曰：此言邪气入脾而有相传之死期也。病先发于脾，其证当身痛体重。一日而自传于胃腑，其证当为胀。又二日，则三日矣，土来乘水，乃传于肾，其证当小腹腰脊痛而胫酸也。又三日，则六日矣，肾自传于伏膂之脉，膀胱之腑，其证当背膂筋痛而小便亦闭也。又十日，则十六日矣，其病不已，死。但冬之人定在亥，以土不胜水，故冬死于人定。夏之晏食在寅，以木来克土，故夏死于晏食也。】　　【杨元如曰：按《素问》标本病传论云：脾病身重体痛，一日而胀，二日小腹腰脊痛胫酸，三日背膂筋痛小便闭，十日不已死。冬人定，夏晏食。盖病发于脾，则身痛体重，一日而之胃则胀，二日而之肾，则小腹腰脊痛胫酸。膂膀胱者，膀胱附于脊背之膂筋也。是以三日而之膂膀胱，则背膂筋痛，小便闭。人定在寅，木旺而土绝也。夏之晏食在亥，水泛而土败也。】
　　病先发于胃，五日而之肾，三日而之膂膀胱，五日而上之心，二日不已，死，冬夜半，夏日昳。【昳，杜结切。】　　【马莳曰：此言邪气入胃，而有相传之死期也。胃病者，其证当胀满，五日则胃传于肾，其证当小腹腰脊痛而胻酸也。又三日，则八日矣，肾病自传于腑，其证当背膂筋痛而小便自闭也。又五日，则十三日矣，又上而传之于心，其证当心痛也。又二日，则十五日矣，其病不已则死。但冬之半夜属子，土不胜水，故冬死于夜半。夏之日昃在未，土气正衰，故夏死于日昳。昳，日昃也。】　　【张志聪曰：按《素问》标本病传论云：胃病胀满五日，小腹腰脊痛胻酸，三日背膂筋痛，小便闭，五日身体重，六日不已死。冬夜半，夏日昳。盖病先发于胃，故胀满五日而之肾，则小腹腰脊痛胻酸；三日而之膂膀胱，则背膂筋痛；五日而上之心，则身体重。盖心主血脉，血脉者，所以濡筋骨而利关节者也。二乃火之生数，六日者，水之成数也。死于二日者，火之生气绝也。死于六日者，水乘而火灭也。故冬夜半者，即水乘火灭之义。夏日昃者，亦太阳之生气绝也。　朱济公曰：冬主水，夏主火。日昃者，盛而始亏之时。】
　　病先发于肾，三日而之膂膀胱，三日而上之心，三日而之小肠，三日不已，死，冬大晨，夏晏晡。　　【马莳曰：此言邪气入肾而有相传之死期也。肾病者，其证当小腹腰脊痛胻酸，三日则自传于膀胱之腑，其证当背膂筋痛而小便亦闭也。又三日，则六日矣，水来乘火，膀胱上而之心，其证当心痛也，又三日，则九日矣，心自传小肠之腑，其证当小腹胀也。又二日，则十一日矣，其病不已则死。但冬之天明在寅末，夏之晏晡以向昏土能克水，故冬死于大晨，而夏死于晏晡也。】　　【张志聪曰：按《素问》标本病传论曰：肾病者，小腹腰脊痛胻酸，三日背膂筋痛，小便闭，三日腹胀，三日两胁支痛，二日不已死。盖病先发于肾，故小腹腰脊痛胻酸，三日而之膂膀胱，则背膂筋痛，小便闭。三日而上之心，则腹胀，盖足少阴肾脉，下络膀胱，上从腹注胸中，入肺络心，此邪入于脏，亦从血脉流传也。上节病在心，故身体重，此从膀胱而上传于心，复从心而下传小肠，故腹胀也。冬大晨者，乃寅卯木旺之时，木旺则泄其水之气矣。夏晏晡土气所主之时，土克水也。三日者，水火之生气并绝。二日者，火之生气绝也。盖病之且死，有死于先发之脏气绝者，有死于所传之脏气绝者，是以《灵》、《素》经中少有不同，学者自当理会。】
　　病先发于膀胱，五日而之肾，一日而之小肠，一日而之心，二日不已，死，冬鸡鸣，夏下晡。　　【马莳曰：此言邪入膀胱，而有相传之死期也。膀胱病者，其证当小便闭，五日则自传于肾，其证当小腹胀腰脊痛而胻酸也。又一日，则六日矣，水来乘火，肾传之小肠，其证当小腹胀也。又一日，则七日矣，又传之于心，其证当心痛也。又二日，则九日矣，其病不已死。但冬之鸡鸣在丑，土克水，故冬死于鸡鸣。夏之下晡在申，金衰不能生水，故夏死于下晡也。】　　【张志聪曰，按标本病传论曰，膀胱病小便闭，五日小腹胀，腰脊痛，胻酸，一日腹胀，一日身体痛，二日不已死。盖病发于膀胱，故小便闭；五日而之肾，则小腹胀，腰脊痛，胻酸；一日而之小肠，则腹胀；一日而之心，故身体痛也。冬鸡鸣，夏下晡，即上节大晨晏晡之时也。按五脏相传，而有膀胱胃腑者，胃居中央为水谷之海，乃五脏之生原，太阳为诸阳主气也。】
　　诸病以次相传，如是者皆有死期，不可刺也。间一脏及二三四脏者，乃可刺也。 【间，去声。】　　【马莳曰：此结言相传而为甚者死不可刺，间脏而为生者可刺之也。诸经之病，皆有相克之次，是相传为病之甚，甚者独行，故有死期不可刺。若间传而为相生，则间一脏为始，及二三四脏，是乃相生之次，所谓间者并行，乃可刺以治之也。】　　【张志聪曰：玉机真脏论曰，五脏相通，移皆有次。五脏有病，则各传其所胜。病之且死，必先传行至其所不胜病乃死。故如是者，乃逆传其所胜，皆有死期，不可刺也。如间一脏者，乃心传之肝，肺传之脾，子行乘母也。间二脏者，心传之脾，肺传之肾，乃母行乘子，子母之气互相资生者也。间三脏者，心传之肾，肺传之心，从所不胜来者为微邪也。按五脏间传，止有间三而无间四，所谓间四脏者，以脏传之腑，而腑复传之于他脏，盖腑亦可以名脏也。】
　　　淫邪发梦篇第四十三
　　【马莳曰：内有淫邪泮衍，使人卧不得安而发梦，故名篇。】
　　黄帝曰：愿闻淫邪泮衍奈何？岐伯曰：正邪从外袭内，而未有定舍，反淫于脏，不得定处，与营卫俱行，而与魂魄飞扬，使人卧不得安而喜梦。气淫于腑，则有余于外，不足于内；气淫于脏，则有余于内，不足于外。黄帝曰：有余不足有形乎？岐伯曰：阴气盛则梦涉大水而恐惧，阳气盛则梦大火而燔焫，阴阳俱盛则梦相杀。上盛则梦飞，下盛则梦堕。甚饥则梦取，甚饱则梦予。肝气盛则梦怒，肺气盛则梦恐惧哭泣飞扬，心气盛则梦善笑恐畏，脾气盛则梦歌乐、身体重不举，肾气盛则梦腰脊两解不属。凡此十二盛者，至而泻之，立已。　　【马莳曰：此承前篇而明淫邪泮衍之义，先以脏腑十二盛之发梦者言之也。淫邪者，非另有其邪，即后篇燥湿寒暑风雨之正邪，从外袭内而未有定舍。及淫于脏腑，即前篇之大气入脏也，与营为阴气卫为阳气者，俱行而与魂魄飞扬，使人卧不得安而多发为梦。此邪淫之干腑，则腑主外，其外为有余，而内则不足。此邪淫之干脏，则脏主内，其内当有余，而外则不足。试以有余者观之，阴气者营气也，营气盛则梦涉大水而有恐惧之状，盖大水属阴故也。阳气者卫气也，卫气盛则梦见大火而有燔焫之势，盖大火属阳故也。若阴阳俱盛，则营卫二气皆盛也，内外有余，阴阳相争，其梦主于相杀。且手部属阳，故上部邪盛，则梦飞扬；足部属阴，故下部邪盛，则梦堕坠。如饥至太甚，则梦有所取；如饱至太甚，则梦有所予。肝之邪盛则梦多怒，以肝之志为怒也。肺之邪盛则梦恐惧哭泣而飞扬，以肺之声为哭也。心之邪盛，则梦善笑而恐畏，以心之声为笑而其志主于忧也。脾之邪盛，则梦歌乐及体重不能举，以脾之声为歌，而其体主肉也。肾之邪盛，则梦腰脊两解，不相连属，以腰为肾之腑也。凡此十二盛者，在腑则有余于外，在脏则有余于内，凡有梦至时，即知其邪之在何脏腑，遂用针以泻之，其邪可立已矣。盖腑梦泻腑，脏梦泻脏也。】　　【张志聪曰：此承上章论淫邪泮衍而有虚邪正邪之别也。虚邪者，虚乡不正之淫邪，中人多死；正邪者，风雨寒暑，天之正气也。夫虚邪之中人也，洒淅动形；正邪之中人也，微先见于色，不知于身，若有若无，若亡若存，有形无形，莫知其情。是以上章之淫邪泮衍，血脉传溜，大气入脏，不可以致生者，虚邪之中人也。此章论正邪从外袭内，若有若无，而未有定舍，与营卫俱行于外内肌腠募原之间、反淫于脏，不得定处，而与魂魄飞扬，使人卧不得安而喜梦。夫邪之折毛发理，邪从皮毛入而发于腠理之间。腠理者，在外肤肉之纹理，在内脏腑募原之肉理，卫气所游行出入之理路也。是以淫邪泮衍，与营卫俱行，行于募原之肉理，则反淫于脏矣。夫心藏神，肾藏精，肝藏魂，肺藏魄，脾藏意。随神往来谓之魂，并精而出谓之魄。志意者，所以御精神，收魂魄者也。魂魄飞扬而喜梦者，与五脏之神气飞扬也。腑为阳而主外，脏为阴而主内。邪气与营卫俱行于脏腑募原之间，故气淫于脏，则有余于内，不足于外；气淫于腑，则有余于外，不足于内。今反淫于脏，则有余于内，而五脏之阴阳盛矣。阴气盛则梦涉大水恐惧，阳气盛则梦大火燔焫，此心肾之有余也。阴阳俱有余，则心气并于肺，肾气并于肝，而梦相杀，相杀者，挺刃交击也，此肝肺之有余也。夫魂游魄降，上盛则梦飞，下盛则梦堕，此魂魄之有余于上下也。饥则梦取，饱则梦予，是脾胃之有余不足也。此邪与五脏之神气游行而形之于梦也。如肝气盛则梦怒，肺气盛则梦悲，心气盛则梦笑，脾气盛则梦歌乐，肾气盛则梦腰脊不属，此邪干五形脏而形之于梦也。凡此十二盛者，乃气淫于脏，有余于内，故泻之立已。】
　　厥气客于心，则梦见丘山烟火；客于肺，则梦飞扬，见金铁之奇物；客于肝，别梦山林树木；客于脾，则梦见丘陵大泽坏屋风雨；客于肾，则梦临渊没居水中；客于膀胱，则梦游行；客于胃，则梦饮食；客于大肠，则梦田野；客于小肠，则梦聚邑冲衢；客于胆，则梦鬬讼自刳；客于阴器，则梦接内；客于项，则梦斩首；客于胫，则梦行走而不能前，及居深地窌苑中；客于股肱，则梦礼节拜起；客于胞(月直)，则梦泄便。凡此十五不足者，至而补之，立已也。 【窌，音教。】　　【马莳曰：此举脏腑之十五不足，而发之为梦者言之也。厥气者，即下篇之阴阳喜怒饮食居处。凡脏腑内伤之邪也，其邪气客于心，则梦见山林烟火，以心属火也。邪气客于肺，则梦飞扬及金铁之奇物，以肺属金也。邪气客于肝，则梦见山林树木，以肝属木也。邪气客于脾，则梦见丘陵大泽坏屋风雨，以脾属土也。邪气客于肾，则梦临于深渊，或没居于水中，以肾属水也。邪气客于膀胱，则梦出游行，以膀胱经徧行头项背腰胻足也。邪气客于胃，则梦饮食，以胃主纳食也。邪气客于大肠，则梦田野，以大肠为传道之官，其曲折广大似田野也。邪气客于小肠，则梦会聚之邑居，或冲要之道衢，以小肠为受盛之官，其物之所聚似邑衢也。邪气客于胆，则梦斗讼自刳，以胆属木，脾主土与肉，木能克土而肉伤也。邪气客于阴器，则梦接内，以阴器为作强之官也。邪气客于项，则梦斩首，以项为邪所伤也。邪气客于足胫，则梦行走不能前，及居深地窌苑中，以胫为邪所伤，行走不能也。邪气客于股肱，则梦礼节拜起，以拜起主于股肱也。邪气客于胞(月直)，以膀胱为胞(月直)之室，而胞(月直)在膀胱之内，故邪客之则泄便也。凡此十五不足者，在腑则不足于内，在脏则不足于外，凡有梦至时，即知其邪之在何脏腑，遂用针以补之，其邪可立已矣。盖腑梦补脏，脏梦补腑也。】　　【张志聪曰：夫邪之所凑，其正必虚。上篇论邪气之有余，此论正气之不足。厥气者，虚气厥逆于脏腑之间。客者，薄于脏腑之外也。客于心，则梦丘山烟火，心属火而心气虚也。客于肺，则梦飞扬，肺主气而肺气虚也。金铁之奇物，金气虚而见异象也。客于肝，则梦山林树木，肝气之变幻也。客于脾，则梦丘陵大泽，土虚而水泛也。脾者，营之居也，名曰器，夫形谓之器，脾主肌肉形骸，乃人之气宇，梦风雨坏屋者，脾气虚而为风雨所坏也。客于肾则梦临渊，没居水中，肾气虚陷也。客于膀胱，则梦游行，太阳之气虚行也。客于胃，则梦饮食，虚则梦取也。客于大肠，则梦田野，田野者，水谷之所生也。大肠为传导之官，主受水谷之余，济泌别汁，止梦见田野者，大肠之气虚也。客于小肠，则梦聚邑冲衢，夫聚邑冲衢，乃通聚货物之处，小肠受盛化物，止梦见衢邑者，小肠之气虚也。胆为中正之官，决断出焉，故厥气客于胆，则梦鬬讼自剖。客于阴器，则梦接内，精气泄也。三阳之气，皆循项而上于头，故头为诸阳之首，客于项，则阳气不能上于头，故梦斩截其首也。客于胫，则梦行走不前，胫气虚也。足为阴，深居地窌苑中，地气下陷也。客于股肱，则梦礼节拜起者，手足不宁也。客于胞，则梦泄前溺。客于(月直)肠，则梦后便。凡此十五不足者，至而补之，立已也。】
古今图书集成医部全录卷六十一

　　　顺气一日分为四时篇第四十四
　　【马莳曰：有一日分为四时，故名篇。】
　　黄帝曰：夫百病之所始生者，必起于燥湿寒暑风雨，阴阳喜怒，饮食居处，气合而有形，得脏而有名，余知其然也。夫百病者，多以旦慧昼安，夕加夜甚，何也？岐伯曰：四时之气使然。黄帝曰：愿闻四时之气。岐伯曰：春生夏长，秋收冬藏，是气之常也，人亦应之。以一日分为四时，朝则为春，日中为夏，日入为秋，夜半为冬。朝则人气始生，病气衰，故旦慧；日中人气长，长则胜邪，故安；夕则人气始衰，邪气始生，故加；夜半人气入脏，邪气独居于身，故甚也。【夫，音扶。处，长，并上声。】　　【马莳曰：此言百病皆旦慧昼安夕加夜甚之由也。夫百病必始于外感内伤，邪气相合于脏，而病形成，得其分脏而病名别。然病虽不同，大抵旦慧昼安，夕加夜甚，帝之所以疑也。伯言一日之间，合于四时之气，卫气为阳，朝则自足太阳经之睛明穴以行于足手阳经，其气始生于朝，邪气不能敌人卫气，而旦时乃爽慧焉。日中则卫气渐长，而犹能胜邪，故能安。夕则卫气行于阳经者周，而将入于阴经，其气始衰，彼邪气胜卫气而始生，故病加。夜半则卫气行于阴经，全入于脏，彼邪气独居于身，故身不能支而病甚也。】　　【张志聪曰：此章论阳气昼夜出入，应四时之生长收藏。五脏主五运于中，而外合木火土金水之五气。人之百病，不出于外内二因。燥湿寒暑风雨，外因于天之六气，气合于有形而为病，借人气之生长以慧安。盖六淫之邪，外合于形而病形也。阴阳喜怒饮食居处，内因于人之失调，得之于脏而有病名，如伤喜则得之于心而有心病矣，伤怒则得之于肝而有肝病矣，伤悲则得之于肺而有肺病矣，伤恐则得之于肾而有肾病矣，伤于饮食则得之脾胃而有脾胃之病矣。是必以脏气之所胜时者起，盖内因之病，得之于脏而病脏也。此论人之正气，合天地之阴阳五行，人气盛可以胜天之淫邪，得地之五行，可以起人之脏病，人与天地参合而互相资助者也。夫春生夏长，秋收冬藏，一岁之四时，天地之阴阳出入也。朝则为春，日中为夏，日入为秋，夜半为冬，一日之四时，人气之阴阳出入也。人气生则病衰，气长则安，气衰则病加，气藏则甚，此邪正之气，交相胜负。人之正气，可以胜天之淫邪，是以圣人春夏养阳，秋冬养阴，以从其根，养一日之气，以应天之四时，顺天地之四时，以调养其精气，可以寿敝天地。】
　　黄帝曰：其时有反者，何也？岐伯曰：是不应四时之气，脏独主其病者，是必以脏气之所不胜时者甚，以其所胜时者起也。黄帝曰：治之奈何？岐伯曰：顺天之时，而病可与期。顺者为工，逆者为粗。　　【马莳曰：此言病有不应旦慧昼安夕加夜甚之由，而惟上工则能顺其时也。帝疑病有旦昼或加或甚，而夕夜或慧或安者，故伯言此乃脏气独主其病，而不应一日分为四时之气也。如脾病不能胜旦之木，肺病不能胜昼之火，肝病不能胜夕之金，心病不能胜夜之水，故为加为甚也。若人之脏气，能胜时之气，如肺气能胜旦之木，肾气能胜昼之火，心气能胜夕之金，脾气能胜夜之水，故至于慧且安也。治之者能顺其时，如脾病不能胜旦之木，则补脾而泻肝；肺病不能胜昼之火，则补肺而泻心；肝病不能胜夕之金，则补肝而泻肺；心病不能胜夜之水，则补心而泻肾，斯病可与期也。彼粗工者，则逆之而已，恶足以知此！】　　【张志聪曰：此言因于阴阳喜怒饮食居处者，五脏独主其病，是必以脏气之所不胜时者甚，以其所胜时者起也。如肝病不能胜申酉时之金气，心病不能胜亥子时之水气，脾病不能胜寅卯时之木气，肺病不能胜巳午时之火气，肾病不能胜辰戌丑未时之土气，是脏气之所不胜时者甚也。如肝病至辰戌丑未时而起，心病至申酉时而起，脾病至亥子时而起，肺病至寅卯时而起，肾病至巳午时而起，以其所胜时而起也。故良工顺天之时，以调养五行之气，则病之起可与之期。若不知天地阴阳四时五行之理者，不可以为工矣。】
　　黄帝曰：善。余闻刺有五变，以主五输，愿闻其数。岐伯曰：人有五脏，五脏有五变，五变有五输，故五五二十五输，以应五时。黄帝曰：愿闻五变。岐伯曰：肝为牡脏，其色青，其时春，其音角，其味酸，其日甲乙。心为牡脏，其色赤，其时夏，其日丙丁，其音征，其味苦。脾为牝脏，其色黄，其时长夏，其日戊己，其音宫，其味甘。肺为牝脏，其色白，其音商，其时秋，其日庚辛，其味辛。肾为牝脏，其色黑，其时冬，其日壬癸，其音羽，其味咸。是谓五变。黄帝曰：以主五输奈何？【缺岐伯曰。】 脏主冬，冬刺井；色主春，春刺荥；时主夏，夏刺输；音主长夏，长夏刺经；味主秋，秋刺合。是谓五变以主五输。　　【马莳曰：此详言刺五脏者有五变，五变主于五输也。法有不同之谓变，五输者，即井荥输经合也。刺五脏而有五变者，以五脏有不同也。肝为阴中之阳，心为阳中之阳，故皆称曰牡脏。脾为阴中之至阴，肺为阳中之阴，肾为阴中之阴，故皆称曰牝脏。其各脏之曰色，曰时，曰音，曰味，曰日，不同如此，是之谓五变也。然五变主于五输者，何也？盖五脏主于冬，故凡病在于脏者，必取五脏之井，如肝取大敦、心取少冲之类。色生于春，故凡病在于色者，必取五脏之荥，如肝取行间、心取少府之类。时主于夏，故凡病时间时甚者，必取五脏之输，如肝取太冲、心取神门之类。音主于长夏，故凡病在于音者，必取五脏之经，如肝取中封、心取灵道之类。味主于秋，故凡病在于胃及饮食不节得病者，必取五脏之合，如肝取曲泉、心取少海之类。是之谓五变以主五输。所谓五五二十五输以应五时也。】　　【张志聪曰：此言五脏之气，应天之四时、五音、五色、五味也。五脏有五变者，有五时、五行、五音、五色之变异。五变有五输者，一脏之中，有春刺荥、夏刺输、长夏刺经、秋刺合、冬刺井之五输。故五五有二十五输以应五时也。肝属木，心属火，故为牡脏。脾属土，肺属金，肾属水，故为牝脏。夫五脏之气，应天之五时，而取之五输，各有所主也。肾者，主封藏之本，脏主冬，此肾合冬藏之气也，肝主色，色主春，此肝合春生之气也。心者，生之本，神之变也，时主夏，心合夏长之气也。土数五，五者音也，音主长夏，脾合长夏之气也。五味入口，藏于肠胃，阳明主秋金之气，味主秋，肠胃合秋收之气也。此五脏之气，应五时之变，而取之五俞，各有所主也。春刺荥，夏刺输，长夏刺经，秋刺合，冬刺井，皆从子以透发母气。】
　　黄帝曰：诸原安合以致六输？岐伯曰：原独不应五时，以经合之，以应其数，故六六三十六输。　　【马莳曰：此言六腑之原穴不应五时，而以经合之，遂成三十六输之数也。帝疑五脏无原穴，六腑有原穴，今治之者，乃刺五俞而不及原，则诸原与五时何合，而何以足六输之数。伯言井荣输经合，合于五时，惟六腑之原，独不应于五时，故治病者，以经穴合之。如大肠取合谷之类，以应六输之数，故六六三十六输，而治腑之法在是矣。按后世针灸书，言阳经之俞即为原，阴经俞并于原，故治原即所以治俞。今考此节，当以经穴治之，可以代原，则后世以俞穴代之者，非经旨也。】　　【张志聪曰：此六腑之应五时也。春令木，夏令火，长夏主土，秋令金，冬令水，此五时之合于五行也。肝脏木，心脏火，脾脏土，肺脏金，肾脏水，此五脏之合于五行也。井主木，荥主火，输主土，经主金，合主水，此五输之合于五行也。六腑有原穴，故不应五时，以经与原合之，则合于五行，以应六六三十六之数矣。盖木火土金水，地之五行也。以生人之五脏，地之五行，上呈天之六气，以合人之六腑。六气者，木火土金水火也，君火以明，相火以位，是以六气之中有二火，以六气合六腑，六腑有六输，故应六六三十六之数。以经火与原火合之，则又合五行之数矣。此阴阳离合之道，五行变化之机，天地生成之妙用也。】
　　黄帝曰：何谓脏主冬，时主夏，音主长夏，味主秋，色主春？愿闻其故！岐伯曰：病在脏者取之井；病变于色者取之荥；病时间时甚者取之输；病变于音者取之经；经满而血者病在胃，及以饮食不节得病者，取之于合，故命味曰主合。是谓五变也。　　【马莳曰：此申言五变治五输之义也。】　　【张志聪曰：前节论五脏之气，应于五时而取之五输，各有所主。此复论五脏之病，合于五输，而各有所取也。脏者，阴也，里也。肾治于里，故病在脏者取之井，以泄冬藏之气。肝应春而主色，故病变于色者，取之荥。时间时甚者，火之动象，神之变也，故取之输。脾主土，其数五，其音宫，宫为五音之主音，故变于音者，取之经。肺与阳明主秋金之令，饮入于胃，上输于肺，食气于胃，淫精于脉，脉气流经，经气归于肺，肺朝百脉，输精于皮毛，毛脉合精，行气于腑，而通于四脏，是入胃之饮食，由肺气通调输布，而生此营卫血脉，故经满而血者，病在胃，饮食不节者，肺气不能转输而得病也。按《灵》、《素》经中，凡论五脏必兼论胃腑，以胃为五脏之生原也。肺与阳明，并主秋令，此章以腑合脏，而脏合于四时五行，味主秋，则秋令所主之脏腑皆櫽于中矣。】
　　　外揣篇第四十五
　　【马莳曰：中有司外揣内，司内揣外之语，故名篇。】
　　黄帝曰：余闻九针九篇，余亲受其调，颇得其意。夫九针者，始于一而终于九，然未得其要道也。夫九针者，小之则无内，大之则无外，深不可为下，高不可为盖，恍惚无穷，流溢无极，余知其合于天道人事四时之变也。然余愿杂之毫毛，浑束为一，可乎？岐伯曰：明乎哉问也！非独针道焉，夫治国亦然。黄帝曰：余愿闻针道，非国事也。岐伯曰：夫治国者，夫惟道焉。非道，何可小大深浅杂合而为一乎？黄帝曰：愿卒闻之。岐伯曰：日与月焉，水与镜焉，鼓与响焉。夫日月之明不失其影，水镜之察不失其形，鼓响之应不后其声，动摇则应和，尽得其情。黄帝曰：窘乎哉，昭昭之明不可蔽。其不可蔽，不失阴阳也。合而察之，切而验之，见而得之，若清水明镜之不失其形也。五音不彰，五色不明，五脏波荡，若是则内外相袭，若鼓之应桴，响之应声，影之应形。故远者司外揣内，近者司内揣外，是谓阴阳之极，天地之盖。请藏之灵兰之室，弗敢使泄也。【夫，音扶。】　　【马莳曰：此言九针之要，欲浑束为一者，惟至明而已。夫九针者，其小无内，其大无外，其深不可以为下，其高不可以为盖，恍恍惚惚，其妙无穷，泛溢漫散，其流无极，上合天道四时，中合人事，然而未得其要道，兹欲杂如毫毛之繁者，而浑束为一，帝之所以问也。伯言针道固然，治国亦然，皆有要道，务使小大深浅，合之而为一焉可也。观之日月之明，不失其影，水镜之察，不失其形，鼓响之应，不失其声，故一动摇之间，则相应相和，而尽得其情矣。帝知伯之所言，不过至明以察阴阳而已，乃言人身之阴阳，虽昭昭小明，亦不可蔽，正以其不失阴阳之义也。惟合阴阳而察之，切阴阳而验之，见阴阳而得之，若清水明镜之不失其形，则据五音五色，而五脏尽明矣。设使五音不能彰，五色不能明，则阴阳不明。而五脏在人身者，如水波荡然，紊乱无纪，故必知内外有相袭之妙，真若桴鼓声响形影之相合，则人身之音与色，是之谓远可以言外也，而即外可以揣五脏之在内者；人身之五脏，是之谓近可以言内也，而即内可以揣音与色之在外者。此乃阴阳之极，天地之盖，不可以轻泄者也。】　　【张志聪曰：此章帝以九针之道，合而为一，以应天道。夫九针者，始于一以应天，二以应地，三以应人，四以应时，五以应音，六以应律，七以应星，八以应风，九以应野。始于一而终于九者，合于天地人事四时之变也。然道之要惟一而后能贯通，故九针者，小之则无内，大之则无外，深不可为下，高不可为盖，恍惚无穷，流散无极，今欲如毫毛之繁杂者，浑束为一可乎？伯言非独针道，治国亦然。九针之道，合于阴阳，推之可千可万，合之惟归于一，犹庖牺氏之卦象有变易不易之理。所以修身齐家治国平天下，总不外乎此。夫浑束而为一者，合于天之道也。日月丽天，繞地环转，不失其光明之影；司天在上，在泉在下，如水与镜，不失其照应之形；动静有常，刚柔推荡，如鼓与响，不失其传应之声。言天道也。动摇则应和，尽得其情者，外可以揣内，内可以揣外，外内相应，天地之道也。又言天地之道而合于人道也。夫六气主外，天之道也，五运主内，地之道也，而人亦应之。六气运行于上下，以应十二经脉，如升降息则气立孤危；五运出入于外内，以应五脏之气，如出入废则神机化灭。是以五音五色之彰明于外者，五脏之气着也。如五脏波荡于内，则五音不彰，五色不明矣。此外内相袭，若桴鼓影响之相应也。远者，司外揣内，应天之道也。近者，司内揣外，应地之道也。是谓阴阳之极，天地之盖，藏之灵兰秘室，不敢妄泄也。】
　　　五变篇第四十六
　　【马莳曰：末有五变之纪，故曰篇。】
　　黄帝问于少俞曰：余闻百疾之始期也，必生于风雨寒暑，循毫毛而入腠理，或复还，或留止，或为风肿汗出，或为消瘅，或为寒热，或为留痹，或为积聚。奇邪淫溢，不可胜数，愿闻其故。夫同时得病，或病此，或病彼。意者，天之为人生风乎？何其异也？少俞曰：夫天之生风者，非以私百姓也。其行公平正直，犯者得之，避者得无，殆非求人，而人自犯之。【胜，平声。天之为人之为，去声。数，上声。夫，音扶。】　　 【马莳曰：此言人之感邪同而病否异者，非天之有私，而人有避不避之异也。】
　　黄帝曰：一时遇风，同时得病，其病各异，愿闻其故。少俞曰：善乎哉问！请论以比匠人。匠人磨斧斤砺刀，削斫材木，木木：原脱，据《灵枢》五变篇补。之阴阳，尚有坚脆，坚者不入，脆者皮弛，至其交节而缺斤斧焉。夫一木之中，坚脆不同，坚者则刚，脆者易伤。况其材木之不同，皮之厚薄，汁之多少而各异耶？夫木之蚤花先生叶者，遇春霜烈风则花落而叶萎；久曝大旱则脆木薄皮者，枝条汁少而叶萎；久阴淫雨则薄皮多汁者，皮溃而漉；卒风暴起，则刚脆之木，枝折杌伤；秋霜疾风，则刚脆之木，根摇而叶落。凡此五者，各有所伤，况于人乎？黄帝曰：以人应木奈何？少俞答曰：木之所伤也，皆伤其枝，枝之刚脆而坚，未成伤也。人之有常病也，亦因其骨节皮肤腠理之不坚固者，邪之所舍也，故常为病也。【夫，音扶。易，去声。漉，音六。杌，五忽切。】　　【马莳曰：此总言人之感邪成病者，以骨节皮肤腠理之不坚固也。帝问一时遇风，同时得病，而病有各异，除不病者言也。少俞言人之所以感于邪者，亦因其骨节皮肤腠理之不坚固耳。试观一木之中，尚有坚脆，故匠人斫削之有斧斤所不能入者，盖以坚者必刚也，有斧斤所加而木皮即弛者，盖以弛者必脆也。不惟一木坚脆不同，凡木生之皮有厚薄，汁有多少者，宁能同哉？是以木之有花与叶而早发先生者，不惟四时之难历也，遇春霜烈风，亦花落而叶萎矣。木之质脆皮薄者，遇久曝大旱，亦枝枯而叶萎矣。木之皮薄汁多者，遇久阴淫雨，亦皮溃而漉矣；时或有卒风暴起，则不分刚脆之木，亦枝折而杌伤矣。时逢秋霜疾风，则不分刚脆之木，亦根摇而叶落矣。凡此五者，尚为风所伤，况于人乎。然以人应木者，正以木之所伤，皆伤其枝，枝有坚脆，而坚者不至于有伤，盖必先伤其枝，而后皮汁渐伤也。人有常病于风者，亦因其骨节皮肤腠理之不坚固，而后渐入于腑脏耳，何以异于木之先伤其枝者哉？】　　【张志聪曰：此章论因形而生病，乃感六气之化，有五变之纪也。夫形之皮肤肌腠筋骨，有厚薄坚脆之不同，故邪舍有浅深而其病各异，即五脏之病消瘅，肠胃之有积聚，亦因形之皮肤肌肉，而病及于内也。故以木之皮汁坚脆多少方之阴阳者，木之枝干皮肉也。交节而缺斧斤者，比人之皮弛肉脆，而骨节坚刚也。是以一木之中，尚有坚脆之不同，坚者则刚，脆者易伤，况其材木之不同耶？木之皮簿枝脆者，比人之皮不致密肤腠疏也。木之多汁少汁者，比皮肤之津液多少也。木之早花先叶者，木气外敷而不禁风霜也。皮薄多汁者，遇久阴淫雨则溃而漉，刚脆之木，遇卒风暴起则枝折杌伤。盖汁多者不宜阴雨，刚脆者又忌暴风，以比人之腠理疏者漉汗，刚直多怒者消瘅也。木之所伤，皆伤其枝，枝之刚脆者易伤，而坚者未成伤也。故人之常病，亦因其骨节皮肤腠理之不坚固者，邪之所舍，而常为病也。】
　　黄帝曰：人之善病风厥漉汗者、何以候之？少俞答曰：肉不坚，腠理疏，则善病风。黄帝曰：何以候肉之不坚也？少俞答曰：腘肉不坚而无分理，理者粗理，粗理而皮不致者，腠理疏，此言其浑然者。　　【马莳曰：此承上文而言善病风厥者，以其腠理之疏也。《素问》阴阳别论、评热病论篇皆有风厥，《素问》疟论及本经逆顺篇皆言无刺漉漉之汗，则风厥者，其汗必漉漉然也。少俞言肉不坚则腠理必疏，为能病风，然所以验其肉之不坚者，惟腓肠之上膝后曲处为腘，乃委中穴所在也。其肉不坚而无分理者，其理必粗，粗理而皮不坚致，则一身之腠理必疏，所以善病风厥也。此乃言其肉之浑然者，则皮必密理不疏，尚何病风之有？】　　【朱永年曰：此言皮不致密，肉理粗疏，致风邪厥逆于内，而为漉漉之汗。盖津液充于皮腠之间，皮溃理疏，则津泄而为汗矣。委中之下曰腘，太阳之部分也，盖太阳之气，主于皮肤，如腘肉不坚而无分理，无分理者粗理也，理粗而皮不致密，则腠理疏而浑然汗出矣。　倪冲之曰：太阳之津气，运行于肤表，如天道之浑然，水随气行者也。故皮不密则气泄，气泄则津亦泄矣。】
　　黄帝曰：人之善病消瘅者，何以候之？少俞答曰：五脏皆柔弱者，善病消瘅。黄帝曰：何以知五脏之柔弱也？少俞答曰：夫柔弱者必有刚强，刚强多怒，柔者易伤也。黄帝曰：何以候柔弱之与刚强？少俞答曰：此人薄皮肤而目坚固以深者，长冲直扬，其心刚，刚则多怒，怒则气上逆，胸中蓄积，血气逆留，臗皮充肌，血脉不行，转而为热；热则消肌肤，故为消瘅。此言其人暴刚而肌肉弱者也。　　【马莳曰：此承首节而言善病消瘅者，以其心则刚强而五脏与肌肉则柔弱也。消瘅者，多饥渴而肉瘦，瘅则内热也。少俞言此人者，五脏柔弱，心则刚强，刚强多怒，五脏柔弱则易伤耳。何也？正以其皮肤甚薄，肌肉甚弱，其目坚固以深，其人甚刚，有长冲直扬之势，故心刚则多怒。怒则气上逆，血为之积，气为之留，皮肤肌肉为之充塞，而血脉不能通，所以蒸而为热。热则消肌肤，而消瘅之病成矣。】　　【张志聪曰，消瘅者，瘅热而消渴消瘦也。邪气脏腑篇曰：五脏之脉，微小为消瘅。盖五脏主藏精者也。五脏皆柔弱，则津液竭而善病消瘅矣。夫形体者，五脏之外合也。薄皮肤而肌肉弱，则五脏皆柔弱矣。夫柔弱者，必有刚强，谓形质弱而性气刚也。故此人薄皮肤而目坚固以深者，其气有长冲直扬之势，其心刚，刚则多怒，怒则气上逆而血积于胸中，气逆留则充塞于肌肉，血蓄积则脉道不行，血气留积，转而为热，热则消肌肤，故为消瘅，此言其人暴刚而肌肉弱者也。盖肌肉弱则五脏皆柔，暴刚则多怒而气上逆矣。】　　【朱永年曰：按本经有五脏之消瘅，有肌肉之消瘅。五脏之消瘅，津液内消而消渴也。肌肉之消瘅，肌肉外消而消瘦也。盖因于内者必及于外，因于外者必及于内，形体五脏外内之相合也。】　　【高士宗曰：按平脉篇云：肾气微少，精血奔，气促迫，上入胸膈。盖精血少则逆气反上奔，故曰柔弱者必有刚强，谓五脏之精质柔弱，而气反刚强，是柔者愈弱，而刚者愈强，刚柔之不和也。】
　　黄帝曰：人之善病寒热者，何以候之？少俞答曰：小骨弱肉者，善病寒热。黄帝曰：何以候骨之小大，肉之坚脆，色之不一也？少俞答曰：颧骨者，骨之本也，颧大则骨大，颧小则骨小。皮肤薄而其肉无(月囷)，其臂懦懦然。其地色殆然，不与其天同色，污污：原作汗，据《灵枢》五变篇改。然独异，此其候也。然后臂薄者其髓不满，故善病寒热也。　　【马莳曰：此承首节而言善病寒热者，以其骨小肉弱色浊髓枯也。盖欲知骨小，必验颧骨。颧骨者，目下高骨，乃骨之本也。即颧有大小，而周身之骨，大小可验，则骨小者，所以易病寒热也。欲知肉弱，必验周身之肉，与两手之臂。今皮肤既薄，而其肉无(月囷)，无(月囷)者，肉无分理也，其臂懦懦然而弱，则肉弱者，所以易病寒热也。面有天地人三部，其地色殆然不与其天同色，污然甚浊，独异于上中二部，则色浊者所以易病寒热也。欲知髓之虚满，又验臂之厚薄，故臂薄者其骨必小，其髓不满。惟髓不满，则脑为髓之腑，凡风池风府内通于脑，而邪易入之，所以易病寒热也。】　　【张志聪曰：此言骨小肉弱者，善病寒热也。夫肾主骨，颧者，肾之外候也。故颧骨为骨之本，颧大则周身之骨皆大，颧小则知其骨小也。(月囷)者，肉之脂标也。懦懦，柔弱也。臂薄者，股肱之大肉不丰也。地色者，地阁之色，殆不与天庭同色，此土气之卑污也。髓者，骨之充也，骨小则其髓不满矣。夫在外者皮肤为阳，筋骨为阴，骨小皮薄则阴阳两虚矣。阳虚则生寒，阴虚则发热，故其人骨小皮薄者，善病寒热也。】　　【倪冲之曰：津液随三焦出气，以温肌肉，充腠理，淖泽注于骨，补益脑髓，润泽皮肤。如臂薄者，通体之皮肉薄弱矣。皮肉薄弱，则津液竭少。故曰，臂薄者其髓不满。】　　【高士宗曰：邪在皮肤则发热，深入于骨则发寒。】
　　黄帝曰：何以候人之善病痹者？少俞答曰：粗理而肉不坚者，善病痹。黄帝曰：痹之高下有处乎？少俞答曰：欲知其高下者，各视其部。　　【马莳曰：此承首节而言善病痹者，其人理粗肉脆，而痹之所成，其高下各视乎分部也。】　　【张志聪曰：此言理粗而肉不坚者，善病痹也。理也，肌肉之纹理，如粗疏而不致密，则邪留而为痹。夫皮脉肉筋骨，五脏之分部也。痹论曰：风寒湿三气杂至，合而为痹。以冬遇此者为骨痹，以春遇此者为筋痹，以夏遇此者为脉痹，以至阴遇此者为肌痹，以秋遇此者为皮痹。故各视其部，则知痹之高下。盖心肺之痹在高，肝肾脾痹在下也。】
　　黄帝曰：人之善病肠中积聚者，何以候之？少俞答曰：皮肤薄而不泽，肉不坚而淖泽，如此则肠胃恶；恶则邪气留止积聚，乃伤脾胃之间，寒温不次，邪气稍至，稸积留止，大聚乃起。　　【马莳曰：此承首节而言善病肠中积聚者，以其肠胃之恶也。恶者，犹云不好，盖欲知肠胃之恶，必验其皮肤之薄而不润泽，不润泽者，无血也。其肉不坚而反为淖泽，淖泽者，推之则移也。如此，则其在内之肠胃必恶，恶则风寒暑湿之邪气留止积聚，以伤肠胃。其衣食寒暖，又不以次，所以邪气渐至，而稸积留止，至于大聚，从此而日成矣。】　　【朱永年曰：夫皮肤薄而气不能充身泽毛，肉不坚而津液不能淖泽，如此则肠胃恶。盖津液血气，肠胃之所生也，恶则邪气留止而成积聚，乃伤脾胃之间。若再饮食之寒温不节，邪气稍至，即稸积而大聚乃起。夫肠乃肺之合而主皮主气，胃乃脾之合而主肉主津，故皮肤薄而肉不坚，则气不充而津液不淖泽矣。气不充而液不淖泽，则毫毛开而腠理疏，疏则邪气留止，渐溜于肠胃之间而成积聚矣。】
　　黄帝曰：余闻病形，已知之矣，愿闻其时。少俞答曰：先立其年，以知其时。时高则起，时下则殆。虽不陷下，当年有冲通，其病必起。是谓因形而生病，五变之纪也。　　【马莳曰：此承上文而言所以成病之时，当明五变之纪也。按《素问》六元正纪大论曰：先立其年，以明其气。金木水火土运行之数，寒暑燥湿风火临御之化，则天道可见，民气可调。即如太阳之政，乃辰戌之纪也，其天为太阳司天，太阴在泉，有胜复民病，其初主气，自厥阴以至太阳，固无所易，其客气自少阳以至太阳，加于其上，民病随时而生。故时高则病起，时下则病殆。时高者，方临方复之时也；时下者，胜者复而复者又胜也。盖病始为起，病危为殆耳。虽脉不陷下，当年有冲通，其病必起。且其因形而生病，如木形之人，而病于戊癸之年，乃五运以为五变之纪也，即辰戌之纪，余岁可推矣。大义详见六元正纪大论中。】　　【张志聪曰：风雨寒暑，运行之六气也。六气在外以病形，故当先立其年，以知其时之六气。如辰戌之岁，太阳司天，二之客气乃阳明燥金，主气乃少阴君火，此主气胜临御之气，值此时气高而病必起。起者，即帝所谓或复还也。如三之客气，乃太阳寒水，主气乃少阳相火；四之客气乃厥阴风木，主气乃太阴湿土；五之客气乃少阴君火，主气乃阳明燥金；终之客气乃太阴湿土，主气乃太阳寒水。值时气下而为客气所胜，故其病必殆。殆，将也。时气下而不能胜，则病将留止，即帝所谓或留止也。盖风雨寒暑，乃临御之化，六期环转，客于形而为病，故必因时气以胜之，此论六气之在外也。陷下者，陷于肠胃之间而成积聚也。冲通者，五运之气通出于外，而冲散其病气也。如太阳寒水司天，而五运乃太宫土运，此在内之运气胜之，故病亦不能留止也。盖六气在外以应天之三阴三阳，五运主中以应地之五行人之五脏，此脏气胜岁气，故虽不陷下，病留止于外者，亦能冲通而散。盖六气主升降于上下，五运主出入于外内者也。是谓因形而生病，五变之纪也。夫皮肤肌腠曰形，腠者皮肤肌肉之纹理，乃营卫出入之道路，此病形而不病气者也。如病气则与营卫俱行，淫于内而与魂魄飞扬矣。如传溜于血脉，则入脏腑，为内所因矣。此病形而不病气，亦不溜于脉中，故为漉汗、消瘅、寒热、留痹积、聚五者之病。即陷于内，乃伤脾胃之间，郛郭之中，而不及于脏腑，此奇邪淫溢，或病形，或病气，或溜于血脉，或入于脏腑，病之变化，不可胜数也。是以《伤寒论》六篇，首论三阴三阳之气，以及六经之证。然亦有病形而不病气者，故太阳篇中曰：形作伤寒。盖在天成气，在地成形，此天地之生命，所以立形定气，而视寿夭者，必明乎此。临病人以观邪之中人，或病气，或病形，或溜于血脉，或入于脏腑，以知病之轻重，人之死生者，必明乎此。】　　【朱永年曰：《素问》岁运诸篇，有客气胜主气而为民病者，主气胜客气而为民病者，有六气胜五运而为民病者，五运胜六气而为民病者，此概论岁运之太过不及也。此篇论人之皮薄理疏，风雨寒暑之气，循毫毛而入腠理，为五变之病，故借主气以胜之。主气者，吾身中有此六气，而合于天之四时也。　朱卫公曰，气者三阴三阳之气，相将出入之营气卫气三焦通会元真之气，所以充行于皮肤肌腠之间，此病形而不病气，故借此形中之阴阳，合四时之六气以胜邪，若病气则又有气之变证矣。】　　【倪冲之曰：按阴阳别论云，气伤痛，形伤肿。先痛而后肿者，气伤形也；先肿而后痛者，形伤气也。盖形舍气，气归形，故病形必及于气，病气必及于形。此章论病形而不病气，盖阴阳之道，有有形，有无形，有经常，有变易。　高士宗曰：理者，皮肤脏腑之纹理也。盖在外乃皮肤肌肉之纹理，在内乃脏腑募原之纹理，故留止而成积聚者，在脏腑外之募原，故乃伤脾胃之间，而不涉于脏腑募原者，连于肠胃之膏膜。】
　　　本脏篇第四十七
　　【马莳曰：内推本脏腑吉凶善恶，故名篇。】
　　黄帝问于岐伯曰：人之血气精神者，所以奉生而周于性命者也；经脉者，所以行血气而营阴阳，濡筋骨，利关节者也；卫气者，所以温分肉、充皮肤、肥腠理、司开阖者也；志意者，所以御精神、收魂魄、适寒温、和喜怒者也。是故血和则经脉流行，营复阴阳，筋骨劲强，关节清利矣；卫气和则分肉解利，皮肤调柔，腠理致密矣；志意和则精神专直，魂魄不散，悔怒不起，五脏不受邪矣；寒温和则六腑化谷，风痹不作，经脉通利，肢节得安矣。此人之常平也。五脏者，所以藏精神血气魂魄者也；六腑者，所以化水谷而行津液者也。此人之所以具受于天也，无愚智贤不肖，无以相倚也。然有其独尽天寿，而无邪僻之病，百年不衰，虽犯风雨卒寒大暑，犹有弗能害也。其有不离屏蔽室内，无怵惕之恐，然犹不免于病，何也？愿闻其故。岐伯曰：窘乎哉问也！五脏者，所以参天地，副阴阳，而运四时，化五节者也。五脏者，固有小大、高下、坚脆、端正、偏倾者，六腑亦有小大、长短、厚薄、结直、缓急，凡此二十五者各不同，或善或恶，或吉或凶，请言其方。　　【马莳曰：此详言人之易感于邪者，以脏腑之有善恶吉凶也。善恶以体言，吉凶以病言，下文正详言之。】　　【张志聪曰：上篇论在外之皮肤肌腠，因刚柔厚薄而生病，此篇论在内之五脏六腑，有大小高下偏正厚薄之不同，亦因形而生病也。夫营卫血气，脏腑之所生也；脉肉筋骨，脏腑之外合也。精神魂魄，五脏之所藏也；水谷津液，六腑之所化也。是以血气神志和调，则五脏不受邪而形体得安。然又有因于脏腑之形质，而能长寿不衰，虽犯风雨寒暑，邪不能害者；有外不离屏蔽室内，内无怵惕之恐，然犹不免于病者，此缘脏腑有大小厚薄之不同，致有善恶凶吉之变异。盖五脏六腑，本于天地阴阳四时五行之气，而成此形，故宜中正坚厚，以参副天地阴阳之正气。】
　　心小则安，邪弗能伤，易伤以忧；心大则忧不能伤，易伤于邪。心高则满于肺，中悗而善忘，难开以言；心下则脏外易伤于寒，易恐以言。心坚则脏安守固；心脆则善病消瘅热中。心端正则和利难伤；心偏倾则操持不一，无守司也。　　【马莳曰：此言心有善恶吉凶也。心之小者则安，外邪弗能伤也，但内有所忧则易伤耳。盖心小者必多忧，所以忧易伤之也。若心大则忧不能伤，而外邪反易伤之矣。若心之高者，则心上之为肺，当满于肺中，肺与心相着，乃多烦闷，而心窍不通，必为健忘，及难以善言开之也。若心下则易伤于寒，及易以言恐之矣。若心之坚者，则脏安守固，凡外邪不能入，内忧不能恐。若心脆则善病消瘅热中，多内伤之病矣。若心之端正者，则和利难伤，凡外邪人言皆不能伤。若心偏倾，则其人操守不一，无所守司。由此观之，则心宜不大不小，不高不下，坚而不脆，正而不偏，斯谓之善也，而可以免凶病矣。下文肺肝脾肾，亦犹是耳。】　　【张志聪曰：心小则神气收藏，故邪弗能害，心小故易伤以忧也。心大则神旺而忧不能伤，大则神气外弛，故易伤于邪也。肺者心之盖，故心高则满于肺中，在心主言，在肺主声，满则心肺之窍闭塞，故闷而善忘，难开以言也。经云：心部于表。故心下则脏外易伤于寒，心卑下故易恐以言也。心坚则脏安守固。心脆则善病消瘅热中。按邪气脏腑篇五脏脉微小为消瘅，盖五脏主藏精者也。五脏脆弱，则津液微薄，故皆成消瘅。心正则精神和利，而邪病难伤，心偏倾则操持不一，无守司也。】
　　肺小则少饮，不病喘喝；肺大则多饮，善病胸痹喉痹逆气。肺高则上气肩息咳；肺下则居贲迫肺，善胁下痛。肺坚则不病咳上气；肺脆则苦病消瘅易伤。肺端正则和利难伤；肺偏倾则胸偏痛也。　　【马莳曰：此言肺有善恶吉凶也。肺之高者，则病上气，竦肩而息，及为咳嗽消瘅者，消渴而瘅热也。】　　【张志聪曰：肺主通调水道，故小则少饮，大则多饮。肺居胸中，开窍于喉，以司呼吸，故小则不病喘喝，大则善病胸痹喉痹。肺主气，故高则上气息肩而咳也。贲乃胃脘之贲门，在胃之上口，下则肺居贲间，而胃脘迫肺，血脉不通，故胁下痛，胁下乃肺脉所出之云门、中府处也。肺坚则气不上逆而咳，肺脆则苦病消瘅，而肺易伤也。肺藏气，气舍魄，肺端正则神志和利邪不能伤，肺偏倾则胸偏痛也。】
　　肝小则脏安，无胁下之痛；肝大则逼胃迫咽，迫咽则苦膈中，且胁下痛。肝高则上支贲切，胁悗，为息贲；肝下则逼胃胁下空，胁下空则易受邪。肝坚则脏安难伤；肝脆则善病消瘅易伤；肝端正则和利难伤；肝偏倾则胁下痛也。　　【马莳曰：此言肝有善恶吉凶也。肝之高者，则其经脉所行，及所谓支别者，上奔迫切，胁下多闷，当为息贲之证。】　　【张志聪曰：肝居胁下，故小则脏安而无胁下之痛。肝居胃之左，故大则逼胃而胃脘上迫于咽也。肝在膈之下，故大则苦于膈中，且胁下痛。肝脉贯膈，上注肺，故高则上支贲切，胁悗为息贲。肝居胃旁，故下则逼胃而胁下空，空则易受于邪，盖胁乃邪正出入之枢部也。肝坚则脏安难伤，脆则善病消瘅而易伤也。肝藏血，血舍魂，端正则神志和利，偏倾则胁痛也。】
　　脾小则脏安，难伤于邪也；脾大则苦凑(月少)而痛，不能疾行。脾高则(月少)引季胁而痛；脾下则下加于大肠，下加于大肠，则脏苦受邪。脾坚则脏安难伤；脾脆则善病消瘅易伤；脾端正则和利难伤；脾偏倾则善满善胀也。　　【马莳曰：此言脾有善恶吉凶也。(月少)，胁下软肉处。】　　【张志聪曰：脾为中土，而主于四旁，故小则脏安而难伤于邪也。脾居于腹，在胁骨之(月少)，故大则苦凑(月少)而痛。脾主四肢，故不能疾行也。胁在(月少)之上，故高则(月少)引季胁而痛；下则加于大肠，加于大肠，则脏苦受邪，盖脏虚其本位也。脾坚则脏安难伤，脾脆则善病消瘅而易伤也。脾藏意，意舍营，端正则神志和利，偏倾则善满善胀也。】
　　肾小则脏安难伤；肾大则善病腰痛，不可以俯仰，易伤以邪。肾高则苦背膂痛，不可以俯仰；肾下则腰尻痛，不可以俯仰，为狐疝。肾坚则不病腰背痛；肾脆则苦病消瘅易伤。肾端正则和利难伤；肾偏倾则苦腰尻痛也。　　【马莳曰：此言肾有善恶吉凶也。尻，腰骨。】　　【张志聪曰：夫脏者，藏也，故小则脏安难伤，大则善病腰痛，腰乃肾之腑也。夫腰脊者，身之大关节也，故腰痛背膂痛腰尻痛，皆不可以俯仰。肾附于腰脊间，故病诸痛也。狐疝者，偏有大小，时时上下。狐乃阴兽，善变化，而藏睾丸上下，如狐之出入无时，此肾脏之疝也。肾坚则不病腰背痛，脆则苦病消瘅而易伤也。肾藏精，精舍志，脏体端正则神志和利而难伤，偏倾则苦腰尻痛也。】
　　凡此二十五变者，人之所苦常病也。　　【马莳曰：此结言五脏二十五异者，人之苦于常病也。二十五异者，曰小大，曰高下，曰坚脆，曰端正，曰偏倾也。五脏则为二十有五矣。】　　【张志聪曰：夫身形，五脏之外合也。皮薄理疏，则风雨寒暑之邪，循毫毛而入腠理以病形，盖六气之客于外也。如在内之脏形薄脆偏倾，则人之所苦常病，常病者，五五二十五变病也。】
　　黄帝曰：何以知其然也？岐伯曰：赤色小理者心小，粗理者心大；无(骨曷)骭者心高，(骨曷)骭小短举者心下；(骨曷)骭长者心下坚，(骨曷)骭弱小以薄者心脆；(骨曷)骭直下不举者心端正，(骨曷)骭倚一方者心偏倾也。　　【马莳曰：此言欲知心之善恶吉凶，当验之色理与(骨曷)骭也。(骨曷)骭者，胷下蔽骨也。】　　【张志聪曰：小理者，肌肉之纹理细密；粗理者，肉理粗疏。大肉(月囷)脂，五脏之所生也，故候肉理之粗细，即知脏形之大小。本经：膏人纵腹垂腴，肉人者上下容大。盖人之(月囷)肉，本于脏腑募原之精液以资生。募原者，脏腑之膏肓也。五脏所藏之精液，溢于膏肓而外养于(月囷)肉，是以五脏病者，大肉陷下，破(月囷)脱肉。】
　　白色小理者肺小，粗理者肺大；巨肩反膺陷喉者肺高，合腋张胁者肺下；好肩背厚者肺坚，肩背薄者肺脆；背膺厚者肺端正，胁偏疏者肺偏倾也。【疏，当作竦。】　　【马莳曰：此言欲知肺之善恶吉凶，当验之色理肩背膺腋喉胁之类也。】　　【张志聪曰：肺居肩膺之内，胁腋之上，故视其肩背膺腋，即知肺之高下坚脆端倾。　倪冲之曰：肺属天而华盖于上，背为阳而形身之上也，故肺俞出于肩背。　朱永年曰：脉要精微论云：尺内两旁则季胁也，尺外以候肾，尺里以候腹中。推而外之，内而不外，有心腹积也。推而内之，外而不内，身有热也。盖形身之上下，即脏腑所居之外候也。】
　　青色小理者肝小，粗理者肝大；广胸反骹者肝高，合胁兔骹者肝下；胸胁好者肝坚，胁骨弱者肝脆；膺腹好相得者肝端正，胁骨偏举者肝偏倾也。【骹，音交。】　　【马莳曰：此言欲知肝之善恶吉凶，当验之色理胸骹膺腹之类也。】　　【张志聪曰：骹者，胸胁交分之扁骨内膈，前连于胸之鸠尾，旁连于胁，后连于脊之十一椎。肝在膈之下，故广胸反骹者肝高，合胁兔骹者肝下。兔者，骨之藏伏也。肝脉下循于腹之章门，上循于膺之期门，在内者从肝别贯膈，故膺腹好相得者肝端正。】
　　黄色小理者脾小，粗理者脾大；揭唇者脾高，唇下纵者脾下；唇坚者脾坚，唇大而不坚者脾脆；唇上下好者脾端正，唇偏举者脾偏倾也。　　【马莳曰：此言欲知脾之善恶吉凶，当验之色理与唇也。】　　【倪冲之曰：唇者脾之候，故视唇之好恶以知脾脏之吉凶。】
　　黑色小理者肾小，粗理者肾大；高耳者肾高，耳后陷者肾下；耳坚者肾坚，耳薄不坚者肾脆；耳好前居牙车者肾端正，耳偏高者肾偏倾也。【好，去声。】　　【马莳曰：此言欲知肾之善恶吉凶，当验之色理与耳也。】　　【倪冲之曰：耳者肾之候，故视耳之好恶，以知肾脏高下偏正。】
　　凡此诸变者，持则安，减则病也。
　　【马莳曰：此结言上文二十五异者，神志能持则安，减则不免于病也。】
　　帝曰：善，然非余之所问也。愿闻人之有不可病者，至尽天寿，虽有深忧大恐怵惕之志，犹不能减也，甚寒大热，不能伤也。其有不离屏蔽室内，又无怵惕之恐，然不免于病者，何也？愿闻其故。岐伯曰：五脏六腑，邪之舍也。请言其故。五脏皆小者，少病，苦焦心，大愁忧；五脏皆大者，缓于事，难使以忧。五脏皆高者，好高举措；五脏皆下者，好出人下。五脏皆坚者，无病；五脏皆脆者，不离于病。五脏皆端正者，和利得人心；五脏皆偏倾者，邪心而善盗，不可以为人平，反复言语也。　　【马莳曰：此言人有病有不病者，以五脏之有善恶吉凶也。】　　【倪冲之曰：此总结五脏之形不同，而情志亦有别也。五脏者，所以藏精神血气魂魄志意者也，故小则血气收藏而少病，小则神志畏怯，故苦焦心大忧愁也。五脏皆大者，神志充足，故缓于事，难使以忧。五脏皆高者，好高举措。五脏皆下者，好出人下。此皆因形而情志随之也。和于中则着于外，故得人心。善盗者，贪取之小人，语言反复，不可以为平正人也。】
　　黄帝曰：愿闻六腑之应。岐伯答曰：肺合大肠，大肠者皮其应；心合小肠，小肠者脉其应；肝合胆，胆者筋其应；脾合胃，胃者肉其应；肾合三焦膀胱，三焦膀胱者腠理毫毛其应。　　【马莳曰：此言五脏与六腑相合，而亦有知六腑之法也。肾合三焦者，左肾合膀胱，右肾合三焦也。】　　【倪冲之曰：五脏为阴，六腑为阳，脏腑雌雄相合，五脏内合六腑，六腑外应于形身，阴内而阳外也。故视其外合之皮脉肉筋骨，则知六腑之厚薄长短矣。肾将两脏，一合三焦，一合膀胱。】
　　黄帝曰：应之奈何？岐伯曰：肺应皮。皮厚者大肠厚；皮薄者大肠薄；皮缓腹里大者大肠大而长；皮急者大肠急而短；皮滑者大肠直；皮肉不相离者大肠结。　　【马莳曰：此言欲知大肠，当验之皮也。】　　【倪冲之曰：五脏内合六腑，外应于皮脉肉筋骨，是以肺应皮，而皮厚者大肠厚，皮薄者大肠薄，脏腑之形气，外内交相输应者也。】
　　心应脉。皮厚者脉厚，脉厚者小肠厚；皮薄者脉薄，脉薄者小肠薄；皮缓者脉缓，脉缓者小肠大而长；皮薄而脉冲小者，小肠小而短；诸阳经脉皆多纡屈者，小肠结。　　【马莳曰：此言欲短小肠，当验之脉，而脉又当验之于皮也。】　　【张志聪曰：邪气脏腑篇曰：脉急者尺之皮肤亦急，脉缓者尺之皮肤亦缓，皮脉之相应也。故皮厚者脉厚，脉厚者小肠厚；皮薄者脉薄，脉薄者小肠薄。】
　　脾应肉。肉(月囷)坚大者胃厚；肉(月囷)么者胃薄；肉(月囷)小而么者胃不坚；肉(月囷)不称身者胃下，胃下者，下脘约不利，肉(月囷)不坚者胃缓；肉(月囷)无小裹累者胃急；肉(月囷)多少裹累者胃结，胃结者，上脘约不利也。【(月囷)，音窘。称，去声。】　　【马莳曰：此言欲知胃者当验之肉(月囷)也。】　　【倪冲之曰：(月囷)，肥脂也。么，亦小也。约，约束也。胃有上脘中脘下脘，故胃下则下脘约不利，结则上脘约不利也。】
　　肝应爪。爪厚色黄者胆厚；爪薄色红者胆薄；爪坚色青者胆急；爪濡色赤者胆缓；爪直色白无约者胆直；爪恶色黑多纹者胆结也。　　【马莳曰：此言欲知胆者，当验之爪也。】　　【朱永年曰：爪者筋之余，故肝应爪。视爪之好恶，以知胆之厚薄缓急也。五脏六腑，皆取决于胆，故秉五脏五行之气色。　莫子瑜曰：胆属甲子，主天干地支之首，故备五行之色。】
　　肾应骨。密理厚皮者三焦膀胱厚，粗理薄皮者三焦膀胱薄，疏腠理者三焦膀胱缓，皮急而无毫毛者三焦膀胱急，毫毛美而粗者三焦膀胱直，稀毫毛者三焦膀胱结也。　　【马莳曰：此言欲知三焦膀胱者，当验之皮毫腠理也。三焦为右肾之腑，膀胱为左肾之腑，观三焦有厚薄缓急直结，则分明有形者也。后世《难经》以为有名无形者，盖未考此故耳。若营卫生会篇之三焦，则居于前者，果有名而无形也。】　　【倪冲之曰：太阳之气主皮毛，三焦之气通腠理，是以视皮肤腠理之厚薄，则内应于三焦膀胱矣。又津液随三焦之气，以温肌肉，充皮肤。三焦者，少阳之气也。本经云：熏肤充身泽毛，是谓气。是以皮毛皆应于三焦膀胱。】
　　黄帝曰：厚薄美恶皆有形，愿闻其所病。岐伯答曰：视其外应，以知其内藏，则知所病矣。　　【马莳曰：此言视其外之所应，而可以知内之所病也。】　　【倪冲之曰：六腑内合五脏，外应于皮肉筋骨，故视其外应，以知其内藏，则知其所病矣。盖六腑之厚薄缓急大小而为病者，与五脏之相同也。】
　　　禁服篇第四十八
　　【马莳曰：服，事也。脉有关格，宜用灸刺药法，故名篇。】
　　雷公问于黄帝曰：细子得受业通于九针六十篇，旦暮勤服之，近者编绝，久者简垢，然尚讽诵弗置，未尽解于意矣。外揣言浑束为一，未知所谓也。夫大则无外，小则无内，大小无极，高下无度，束之奈何？士之才力或有厚薄，智虑褊浅，不能博大深奥，自强于学若细子，细子恐其散于后世，绝于子孙，敢问约之奈何？黄帝曰：善乎哉问也！此先师之所禁坐私传之也，割臂歃血之盟也。子若欲得之，何不斋乎？雷公再拜而起曰：请闻命于是也。乃斋宿三日而请曰：敢问今日正阳，细子愿以受盟。黄帝乃与俱入斋室，割臂歃血。黄帝亲祝曰：今日正阳，歃血传方，敢有背此言者，反受其殃。雷公再拜曰：细子受之。黄帝乃左握其手，右授其书，曰：慎之慎之！吾为子言之！凡刺之理，经脉为始，营其所行，知其度量，内刺五脏，外刺六腑，审察卫气为百病母，调其虚实，虚实乃止，泻其血络，血尽不殆矣。　　【马莳曰：此言凡刺之理，当有浑束为一之妙，不过以经脉为始而已。不惟用针，用药亦然。编者，所以贯简，故近则编绝，久则简垢。外揣，前卷篇名也。帝尝谓九针者，小之则无内，大之则无外，深不可为下，高不可为盖，恍惚无穷，流溢无极，而欲浑束为一，伯乃以至明为要进之，今雷公述而问之，亦欲得浑束为一之方耳。帝念其斋宿之诚，遂行割臂歃血之盟，乃以书而授之曰：凡刺之理，其要道在于经脉为始而已。经脉者，本经第十篇名，乃十二脉经气运行之经隧也。运其所行，分其度量，五脏为里，故内刺五脏，六腑为表，故外刺六腑。彼营气者，阴气也，既随宗气以行运于经隧之中。惟卫气者，阳气也，乃自行于皮肤分肉之间，故必审察卫气，实为百病之母也。其百病有虚有实，即人迎寸口脉以知之。而正气之虚则补，邪气之实则泻。则虚者实，实者虚，而虚实自止矣。又血络者，病之可见者也。从而泻之，庶血去尽而病不殆矣。】　　【张志聪曰：夫气合于天，形合于地，血合于水，外揣篇论九针之道，浑束为一，而合于天道，故篇名外揣，言天道之运行于外，司外可以揣内也。此篇以气血约而为一，候其人迎气口，外可以知六气，内可以验其脏腑之病，盖经脉本于脏腑之所生而合于六气也。故曰，凡刺之理，经脉为始，营其所行，知其度量，内刺五脏，外刺六腑，审察卫气为百病母，谓邪之中人，必先始于皮毛气分，而入于络脉，从经脉而入于脏腑，故泻其血络，血尽不殆。盖络脉络于皮肤之间，乃气血之交会，故视其血络，尽泻其血，则邪病不致传溜于经脉脏腑，而成危殆之证矣。虚实者，血气之虚实也。盖邪在气，则气实而血虚，陷于脉中，则血实而气虚，故必审察其本末以调之。夫血脉者，上帝之所贵，先师之所禁也。藏之金匮，非其人勿教，非其真勿授，故帝与歃血立盟而后，乃传方篇名禁服者，诫其佩服而禁其轻泄也。】
　　雷公曰：此皆细子之所以通，未知其所约也。黄帝曰：夫约方者，犹约囊也。囊满而弗约则输泄，方成弗约则神与弗俱。雷公曰：愿为下材者，弗满而约之。黄帝曰：未满而知约之以为工，不可以为天下师。　　【马莳曰：此言方成宜约，而当以天下师自期也。盖约方犹之约囊，囊满而弗约，则输泄于外，方成而弗约之，则法虽在而无所主持，故吾之神，弗能与俱，不可以愈病也。彼雷公虽以下材自谦，不知帝之所以望之者，为天下师也。所谓天下师者，惟知经脉篇为始耳。下文正详言之。】　　【张志聪曰：未满而知约者，知气与血合，候人迎气口，以知三阴三阳之气，而不知阴阳血气，推变无穷，可浑束为一，而合于天之大数。故通人道于天道者，斯可以为天下师。约方者，约束血气之法如约囊者，谓气与血合，犹气在橐钥之中，满而弗约则输泄矣。故方成而弗约，则神与弗俱，谓血与气不能共居而合一也。满而弗约者，谓不知经治脉急弗引也。约而为一者，脉大以弱，此血气已和则欲安静也。】
　　雷公曰：愿闻为工。黄帝曰：寸口主中，人迎主外。两者相应，俱往俱来，若引绳大小齐等。春夏人迎微大，秋冬寸口微大，如是者名曰平人。　　【马莳曰：此言寸口人迎之脉，各有所主，而合四时者为无病也。寸口者，居右手寸部，即太渊穴，去鱼际一寸，故曰寸口；以其为脉气之所会，故又曰脉口，又曰气口。寸口主中，乃足手六阴经脉所见也。人迎者居左手寸部，盖人迎乃足阳明胃经之穴名，而其脉则见于此，故即以人迎称之，以胃为六腑之先也。人迎主外，故左关为东为春，左寸为南为夏，所以谓左寸为外，凡足手六阳经之脉，必见于此。右寸为秋为西，右关为中央为长夏，其两尺则为北为冬，所以谓右寸为内，凡右手六阴经之脉，必见于此。然寸口之脉在内，而出于外，人迎之脉在外，而入于内。即如人迎一动为足少阳胆经，寸口一动为足厥阴肝经，则肝与胆相为表里，而一出一入，两经本相应也。故俱往俱来，若引绳齐等。而春夏之时，则人迎比寸口之脉为微大，秋冬之时，则寸口比人迎之脉为微大，乃为平和无病之人也。盖曰微大，则是平和之脉耳。】　　【张志聪曰：愿闻为工者，愿闻血气之相应，而后明合一之大道，是由工而上，上而神，神而明也。寸口主阴，故主中；人迎主阳，故主外。阴阳中外之气，左右往来，若引绳上下齐等。如脉大者，人迎气口俱大；脉小者，人迎气口俱小。春夏阳气盛而人迎微大，秋冬阴气盛而寸口微大。如是者阴阳相应，是为平人。若不应天之四时，而更偏大于数倍，是为溢阴溢阳之关格矣。此论三阴三阳之气，而应于人迎气口之两脉也。】　　【高士宗曰：人迎气口，谓左右两寸口，所以分候阴阳之气，非寸关尺三部也。若以三部论之，则左有阴阳而右有阴阳矣。】
　　人迎大一倍于寸口，病在足少阳；一倍而躁，病在手少阳。人迎二倍，病在足太阳；二倍而躁，病在手太阳。人迎三倍，病在足阳明；三倍而躁，病在手阳明。盛则为热，虚则为寒，紧则为痛痹，代则乍甚乍间。盛则泻之，虚则补之，紧痛则取之分肉，代则取血络且饮药，陷下则灸之，不盛不虚以经取之，名曰经刺。人迎四倍者，且大且数，名曰溢阳，溢阳为外格，死不治。必审按其本末，察其寒热，以验其脏腑之病。【间，去声。数，音朔，下同。】　　【马莳曰：此言人迎大于寸口之脉，可以验足手六阳经之病而治之也。人迎较寸口之脉大者一倍，则病在足少阳胆经；若一倍而躁，乃手少阳三焦经有病也。躁者，一倍之中而有更躁之意。下文二倍、三倍、四倍，其躁可以意会。较寸口之脉大者二倍，则病在足太阳膀胱经；若一倍而躁，乃手太阳小肠经有病也。较寸口之脉大者三倍，则病在足阳明胃经；若三倍而躁，乃手阳明大肠经有病也。其各阳经之脉，盛则为热，虚则为寒，脉紧则为痛痹，脉代则病为乍甚乍间，即下文之乍痛乍止也。然所以治之者，脉盛则分经以泻之，脉虚则分经以补之，脉紧为痛痹，则取其分肉之病在何经，脉代则取其血络，使之出血，及饮食以调之，脉陷下者，则血结于中，中有着血，血寒故宜灸之，若不盛不虚，则止以本经取之，如一盛泻胆以补肝，二盛泻膀胱以补肾之类。兹则取之于胆而不取之肝，取之膀胱而不取之肾之类，或用针、或用灸、或用药，止在本经而不求之他经，故名之曰经刺也。夫治法固已如此，及夫人迎之脉大于寸口者四倍，且大且数，则阳脉甚盛，名曰溢阳，溢阳者为外格，盖格者拒也，拒六阴脉于内，而使不得运于外也，其证当为死不治。凡此者，必宜审按其本末，盖先病为本，而后病为末，及察其寒热，以验其脏腑之病何也。】　　【张志聪曰：此论阴阳之气偏盛，而脉见于人迎气口，及病之在气在脉，以证明血气之相应相合也。三阳之气偏盛，则人迎大二倍、三倍，此气血之相应也。脉大以弱，则欲安静，此血气之相合也。痛痹者，病在于皮腠之气分，气伤故痛。气血相搏，其脉则紧，此病在气而见于脉也。代则乍甚乍间，乍痛乍止者，病在血气之交，或在气，或在脉，有交相更代之义，故脉代也。盛则泻之者，气盛宜泻之也。虚则补之者，气虚宜补之也。紧痛之在气分，故当取之分肉，代则病在血气之交，故当刺其血络，且饮药者，助其血脉脏腑，勿使病从络脉而入于经脉，从经脉而入于脏腑也。陷下则灸之者，气之下陷也。不盛不虚者，气之和平也。以经取之者，病不在气，而已入于经，则当取之于经矣。若人迎大于四倍，且大且数，名曰溢阳。溢阳者，死不治。夫始言人迎大一倍、二倍、三倍者，此阳气太盛而应于脉也，后言以经取之，名曰经刺。人迎四倍者且大且数，名曰溢阳，此阳盛之气，溢于脉中，气血之相合也。此以阴阳气之偏盛，病之在气在脉，以明气之应于脉而合于脉也。故必审按其本末，察其寒热，以验其脏腑之病。本者，以三阴三阳之气为本，末者，以左右之人迎气口为标。盖言阴阳血气，浑束为一，外可以候三阴三阳之六气，内可以候五脏六腑之有形，此阴阳离合之大道，天运常变之大数也。】
　　寸口大于人迎一倍，病在足厥阴；一倍而躁，病在手心主。寸口二倍，病在足少阴；二倍而躁，病在手少阴。寸口三倍，病在足太阴；三倍而躁，病在手太阴。盛则胀满寒中、食不化，虚则热中、出糜少气、溺色变，紧则痛痹，代则乍痛乍止。盛则泻之，虚则补之。紧则先刺而后灸之，代则取血络而后调之，陷下则徒灸之。陷下者，脉血络于中，中有着血，血寒故宜灸之。不盛不虚，以经取之，名曰经刺。寸口四倍者，名曰内关。内关者，且大且数，死不治。必审察其本末之寒温，以验其脏腑之病。　　【马莳曰：此言寸口大于人迎之脉，可以验足手六阴经之病而治之也。寸口较人迎之脉大者一倍，则病在足厥阴肝经；若一倍而躁，乃手厥阴心包络经有病也。较人迎之脉大者二倍，则病在足少阴肾经；若二倍而躁，乃手少阴心经有病也。较人迎之脉大者三倍，则病在足太阴脾经；若三倍而躁，乃手太阴肺经有病也。其各阴经之脉盛则为胀满，其胃中必寒，而食亦不化，虚则其中必热，而所出之糜亦不化，且气亦少，溺色亦必变也。脉紧则为痛痹，脉代则为乍痛乍止，然所以治之者，盛则分经以泻之，虚则分经以补之。紧则取其痛痹之分肉在于何经，先刺而后灸之，代则取其血络使之出血，及饮药以调之。脉陷下者，则徒灸之，脉既陷下，则血结于中，中有着血，血结故宜灸之。若不盛不虚，则以本经取之，或用药、或用针、或用灸，名之曰经刺也。夫治法固已如此，及夫寸口之脉大于人迎者四倍，且大且数，则阴经甚盛，名曰内关。内关者，闭六阳在外，而使之不得以入于内也，其证当为死不可治。凡此者，必宜审按其本末，及察其寒热，以验其脏腑之病可也。】　　【张志聪曰：夫在天苍黅丹素元之气经于十干之分，化生地之五行，地之五行，上呈天之六气，六气合六经，五行生五脏，是六气本于五脏之所生，故阴气太盛则胀满寒中，虚则热中出糜溺色变，气从内而外，由阴而阳也。是以候人迎气口，则知阴阳六气之盛虚，内可以验其脏腑之病，阴阳外内之相通也。夫痛痹在于分腠之气，分腠者皮肤脏腑之肉理，故病在阳者取之分肉，病在阴者先刺而后灸之。盖灸者，所以启在内在下之气也。代则气分之邪交于脉络，故先取血络而后饮药以调之。陷下则徒灸之，盖言气陷下者宜灸，今入于脉中，又当取之于经矣。如陷于脉而宜灸者，乃脉受络之留血而陷于中，中有着血，血寒故宜灸，若气并于血，又非灸之所宜也。此盖因气之盛虚，病之外内，以证明血气之有分有合，有邪病有和调，反复辨论，皆所以明约束之道。所谓邪病者，中有着血，犹囊满而弗约则输泄矣。和调者，气并于血，神与气俱，浑束为一，阴阳已和，则欲安静，毋用力烦劳，不可灸也。】　　【朱永年曰：本经中论人迎寸口大一、二、三倍之文凡四见，其中章旨不同，学者各宜体会。若仅以三阴三阳论之，去经义远矣。马氏以六气增注脏腑，更为蛇足。】
　　通其营输，乃可传于大数。大数曰，盛则徒泻之，虚则徒补之，紧则灸刺且饮药，陷下则徒灸之，不盛不虚以经取之。所谓经治者，饮药，亦曰灸刺。脉急则引，脉大以弱，则欲安静，用力无劳也。　　【马莳曰：此承上文而申言以叮咛之，正约方之大术数也。凡为医工者，固以明经脉篇为始，然必先明本经本输篇，如井荥输经合之义，则经脉始可明也，遂可传以大数，如上文盛则徒泻之云云也。所谓盛则徒泻之者，但泻而无补也。虚则徒补之者，但补而无泻也。紧则为痛痹，或灸，或刺，或饮药，三者可兼行也。脉陷下则但灸之而已。不盛不虚以经取之，则取阳经者不取阴经，取阴经者不取阳经，此之谓经治。其饮药灸刺三者，亦可兼行也。且其脉急者，可加导引之功，或脉大而弱者，则当主于安静，虽有用力，不至大劳也。此乃大法之所在，即约方之要者，而外揣浑束为一之义尽矣，庶可以为天下师。若未满而约之，则是不知经脉，而欲知术数也，仅足以为工耳，岂非以下材自限者哉？】　　【张志聪曰：此总结上文，以申明约束为一之道。通其营输者，谓血气之相合，从营输而溜注于脉也。大数者，谓合一之道，通天道也，故知其大数，则曰盛则徒泻之，虚则徒补之，陷下则徒灸之。盖谓气盛者宜泻，气虚者宜补，气陷下者宜灸。今气与血合，浑束为一，有病者则当取之于经气，盛于脉中者，又当引而伸之，血气和平而相合者，则欲安静调养，是徒泻，徒补，徒灸也。所谓经治者，饮药，亦曰灸刺，此病入于经，所当以经治之。脉急则引者，阴阳偏盛之气，并于脉中，故脉数急，又当引而伸之，盖囊满勿约则输泄矣。若脉大以弱者，此平和之气，与血相合而已。和调则欲安静以调养，无用力以伤其血脉，无烦劳以伤其气也。此篇假人迎气口之盛躁，以明气血之合一，故曰脉急则引者，先言盛躁之气而合于脉中也。继言脉大以弱者，乃平和之气血，浑束于一也。气并于脉中，故脉大，血气和调故柔耎也。外揣篇论浑束为一，而合于天道，天地有外内上下之气交，若司外可以揣内，司内可以揣外，此天地之合一也。此篇论阴阳六气，与血脉浑束为一，应司天在上，在泉在下，如水镜之察，不失其形，此水天之合一也。愚按此篇大义，谓阴阳六气，外合于手足六经，内合于五脏六腑，可分可合，可外可内者也。候人迎气口者，候六气之在外而不涉于经也。陷下则灸之者，谓气陷于内而不陷于脉也。故曰，审察卫气为百病母。卫气外行于皮肤分肉，内行于脏腑之募原，六气在外，同卫气而在肤表之间，陷于内则入于脏腑之募原矣。故曰，审察其本末之寒温，以验其脏腑之病，盖以内为本而外为末，血为本而气为标，审其病之在气在脉，在外在内也。如病在外之六气，而不涉于六经者，有病在气而转入于经者，有陷于内而不干于脏腑者，有陷于募原之中而病及于脏腑者，此六气之于经脉脏腑，可分而可合也。紧则为痛痹者，病形而伤气也。代则乍甚乍间者，气始入于脉也。盖六气本于五脏之所生，而外出于肤表，合而为一，则从络而脉，脉而经，经而脏腑也。六气出入于脏腑经脉之间，有离有合，运行无息者也。春夏人迎微大，秋冬寸口微大，此六气行于脉外也。脉大以弱则欲安静，此气与血合，混束而为一矣。即如中风伤寒，六经相传，七日来复，此病在六气而不涉于经也。如病一二日，即见呕吐泄泻诸证者，此陷于内而入腑也。有病一二日，即见神昏气促烦躁诸证者，此陷于脏腑之募原而为半死半生之证矣。盖客于脏外者生，干脏者死。干脏而脏真完固不为邪伤者生，脏真伤而神昏躁盛者死。故曰治五脏者，半死半生也。如伤寒之黄连阿胶、桃花、小陷胸证，此病在气而溜于经也。盖邪入于经，其脏气实，不必动脏则溜于腑，若血脉传溜，大气入脏，腹痛下淫，可以致死，而不可以致生矣。夫邪气淫泆，不可胜数，有病一二日或即溜于经、或即陷于内、或即干脏入腑者，有病多日而渐次溜经陷内干脏入腑者，有病久而止在气在形不入于内者，此邪病之有重轻，正气之有虚实也。此篇论血气之离合出入，审病气之轻重死生，大有关于至道，使后学知正气之出入，则知邪病之浅深，治其始蒙，救其未逆，弗使邪气内入而成不救也。】古今图书集成医部全录卷六十二

　　　五色篇第四十九
　　【马莳曰：篇内有五色，言病之义，故名篇。】
　　雷公问于黄帝曰：五色独决于明堂乎？小子未知其所谓也。黄帝曰：明堂者，鼻也。阙者，眉间也。庭者，颜也。蕃者，颊侧也。蔽者，耳门也。其间欲方大，去之十步，皆见于外，如是者，寿必中百岁。　　【马莳曰：此言五色虽决于明堂，而诸部亦宜广大也。五色独决于明堂，五阅五使篇之言，而公举以问之也。】　　【张志聪曰：此承三十七篇之五阅五使，复辨明五脏之气色见于明堂，脉见于气口，察其色，切其脉，以知病之间甚，人之寿夭也。五阅篇曰：五官已辨，阙庭必张，乃立明堂。明堂广大，蕃蔽见外，方壁高基，引垂居外，五色乃治。平博广大，寿中百岁。故帝复释之曰：明堂者，鼻也。阙者，眉间也。庭者，颜也。蕃者，颊侧也。蔽者，耳门也。其间欲方大，去之十步，皆见于外，如是者寿必中百岁。盖言面部之形色，应天地之形气，欲其清明而广厚也。夫五脏生于地之五行，地之五行上呈天之五色，及三阴三阳之六气，故色见于明堂，脉出于气口，乃五脏之气见于色而应于脉也。故曰：五气者，五脏之使也，五时之副也。气口者，左之人迎，右之寸口，所以候三阴三阳之气。三阴三阳者，五脏六腑之气也。　朱氏曰：按五脏生成篇云，凡相五色之奇脉，面黄目青、面黄目赤、面黄目白、面黄目黑者，皆不死也；面青目赤、面赤目白、面青目黑、面黑目白、面赤目青，皆死也。盖五脏之气色见于面，五脏之血色见于目也。脉要精微论曰：尺外以候肾，中附上，左外以候肝，右以候脾，上附上，右外以候肺，左外以候心。是五脏之有形候见于左右三部之寸关尺，五脏之气候见于气口也。故曰：脉之浮沉及人迎与寸口气小大等者，病难已。此五脏之形气各有所候也。夫天地之生命，所以立形定气，故视人之寿夭，决病之死生者，必明乎此。】
　　雷公曰：五官之辨奈何？黄帝曰：明堂骨高以起，平以直，五脏次于中央，六腑挟其两侧，首面上于阙庭，王宫在于下极，五脏安于胸中，真色以致，病色不见，明堂润泽以清，五官恶得无辨乎？【恶，音乌。】　　【马莳曰：此承上文而言五官之有辨也。五阅五使篇有五官已辨之言，而公亦举以问之也。鼻为明堂，其骨贵高以起，平以直。五脏次于中央，六腑挟其两侧，眉间为阙，颜为庭，故庭即首面，所以上于阙庭也。下极在两目之间，系心之部，故曰王者所居之宫在于下极，以心为君主之尊也。惟五脏能安于胸中，则其真色以致，病色不见，明堂之色，自然清润，此五官之可辨者如此。】　　【张志聪曰：五官者，五脏之外候也。明堂者，鼻也。鼻之准骨，贵高起而平直者也。五脏次于中央，阙庭之中肺也。阙下者，心也。直下者，肝也。再下者，脾也。脏为阴而主中。故候次于中央也。六腑挟其两侧，肝左者胆也。方上者，胃也。中央者，大肠也。面王以上者，小肠也。面王以下者，膀胱子处也。腑为阳而主外，故位次于两侧也。肾为水脏，故挟大肠而位于藩蔽之外，应地居中而海水之在外也。首面上于阙庭，王宫在于下极，应天阙在上，王宫在下，有天地人之三部也。阙庭者，肺也，肺主天而居上也。极下者，脾也，脾主地而居下也，王宫者，心之部也，心为君主而居中也。五脏安居于胸中，而脏真之色，致见于外，五官恶得无辨乎？】
　　雷公曰：其不辨者，可得闻乎？黄帝曰：五色之见也，各出其色部。部骨陷者，必不免于病矣。其色部乘袭者，虽病甚不死矣。　　【马莳曰：此承上文而言五官之色，可以辨病之生死也。夫五官之色，未有不可辨者也。故五者之色，各出其部分，其何部之骨陷者，必不免于病，其何部之骨不至陷下，而仅有五色相乘袭者，虽病甚亦不至于死也。】　　【朱永年曰：不辨者，谓不辨其真色而辨其病色也。五色之见，各出其色部者，谓五脏之病色，各见于本部也。刺热论曰：色荣颧骨，热病也。部骨陷者，谓本部之色，隐然陷于骨间者，必不免于病矣。盖病生于内者，从内而外，色隐现于骨者，病已成矣。承袭者，谓子袭母气也。如心部见黄，肝部见赤，肺部见黑，肾部见青，此子之气色承袭于母部，虽病甚不死，盖从子以泄其母病也。】
　　雷公曰：官五色奈何？黄帝曰：青黑为痛，黄赤为热，白为寒，是为五官。　　【马莳曰：此正言五官之色见于何部，可以知其在中之病也。】　　【倪冲之曰：此察五部之色，而知外淫之病也。青黑者，风寒之色，故为痛。黄赤者，火主之色，故为热。白者，清肃之气，故为寒。是为五色之所司，而为外因之病也。】　　【莫子瑜曰：上论五脏之病色，各出其部；此论天地之风寒，见于五色，所当审别外内。】
　　雷公曰：病之益甚与其方衰如何？黄帝曰：外内皆在焉。切其脉口，滑小紧以沉者，病益甚，在中；人迎气大紧以浮者，其病益甚，在外。其脉口浮滑者，病日进；人迎沉而滑者，病日损。其脉口滑以沉者，病日进，在内；其人迎脉滑盛以浮者，其病日进，在外。脉之浮沉及人迎与寸口气小大等者，疾难已。病之在脏，沉而大者易已，小为逆；病在腑，浮而大者其病易已。人迎盛坚者伤于寒，气口盛坚者伤于食。　　【马莳曰：此言病之间甚内外，可切人迎脉口以知之也。公以病之益甚方衰难知为疑，帝言人迎主外，脉口主内，外内皆在，其病可得而知也。切其脉口而滑脉兼小及紧以沉者，其病当在中而为益甚也。切其人迎而脉气既大兼紧以浮者，其病当在外而为益甚也。然脉口不但脉滑兼小及紧以沉者为益甚，虽滑而带浮者其病必日进也。人迎不但脉大兼紧以浮者为益甚，若沉而带滑则病可日减也。由此观之，则脉口浮而带滑者，病固日进，虽滑而带沉者亦然。但其病在内，所谓一盛二盛三盛，乃六阴经之为病也。人迎必沉而带滑者，幸得日损；若盛以浮者，必不能损而为日进。但其病在外，所谓一盛二盛三盛，乃六阳经之为病也。不宁唯是。医工用指以脉之人迎与寸口，其脉气或小或大相等者，则外感内伤俱未尽减，其病为难已也。然病在六阴，谓之在五脏也，必沉而大者，其病易已。盖沉为在内，大则有力也。若沉而带小，则病之在脏者未已也。病在六阳，谓之在六腑也，必浮而大者，其病易已。盖浮为在外，大为易散也。何以知人迎之为外感也？惟其脉之盛而且坚，是必伤于寒者所致耳。何以知脉口之为内伤也？惟其脉亦盛而且坚，是必伤于食者所致耳。】　　【张志聪曰：此切其脉口人迎，以知病之间甚外内也。夫外因之病，从外而内，自阳而阴；内因之病，从内而外，由阴而阳。脉口主内，人迎主外，故曰外内皆在，谓候其脉口人迎，而外感内伤之病，皆可以知其甚衰也。故切其脉口滑小紧以沉者，病甚在内也；人迎气大紧以浮者，病甚在外也。夫浮为阳，沉为阴。其脉口浮滑者，阳气在阴，故病主日进；人迎沉而滑者，阴气出阳，故病日损也。其脉口滑以沉者，病日进在内也。其人迎滑以浮者，病日进在外也。脉之浮沉，谓左右寸关尺三部之脉，与人迎寸口之气大小浮沉等者，此脏腑之形气俱病，故为难已。病之在脏沉而大者，此阴病见阳脉，故为易已。是以小则为逆，病在腑，浮而大者，阳病在外，故其病易散也。人迎主外，是以人迎盛坚者伤于寒，病因于外也。气口主中，是以气口盛坚者伤于食，病因于内也。人迎气口，主脏腑阴阳之气，故候其两脉，而外内之病皆在焉。】
　　雷公曰：以色言病之间甚奈何？黄帝曰：其色粗以明，沉夭者为甚，其色上行者病益甚，其色下行如云彻散者病方已。五色各有脏部，有外部、有内部也。色从外部走内部者，其病从外走内；其色从内走外者，其病从内走外。病生于内者，先治其阴，后治其阳，反者益甚。其病生于阳者，先治其外，后治其内，反者益甚。其脉滑大以代而长者，病从外来，目有所见，志有所恶，此阳气之并也，可变而已。【恶，去声。】　　【马莳曰：此言病之间甚内外，可即色以知之，而有治病之法也。上文言以脉知病，而此则公欲以色知病，故帝言病之益甚者，其色本粗以明，而忽然沉夭不明者是也。又其色上行于面部之上，则邪气有升而无降，病之方为益甚。若其色乃降于面部之下，如云彻散，则邪气有降而无升，病之所以方衰也。且其色各有五脏之分部，有外部、有内部。其色从外部走内部者，病必从外走内；其色从内部走外部者，病必从内走外。所谓从内走外者，即病生于内也。内为阴经，外为阳经，当先治其阴，后治其阳，若先治其阳，而后治其阴，则病反甚矣。所谓从外走内者，即病生于外也。外为阳经，内为阴经，当先治其阳，后治其阴，若先治其阴，而后治其阳，则病反甚矣。既观其色，又观其脉，方为详审。其脉滑而兼大兼代兼长者，皆阳脉也，乃为病从外来，其外证目有所妄见，志有所妄恶，乃阳气之并于外也。即当先治其阳，后治其阴，使之变焉而病已矣。即此而推，则其脉濇而兼小兼代兼短者，皆阴脉也，乃为病从内来，其内证而目有所见，志有所独处，乃阴气之并于内也。即当先治其阴，后治其阳，使之变焉而病亦已矣。】　　【朱永年曰：此察其色而知病之间甚外内也。粗明主阳，沉夭主阴，阴阳交见，故为病甚。夫色乃五脏五行之气，从内而出，自下而上，以见于面，其色上行者，病气方殷，故为益甚。夫地气升而为云，得天气降而彻散，故病方已也。脏部，脏腑之分部也。五脏次于中央为内部，六腑挟其两侧为外部，色从外部走内部者，外因之病，从外走内也。其色从内走外者，内因之病，从内走外也。盖腑与阳而主外，脏为阴而主内也。故病生于内者，先治其阴，后治其阳，反者益甚。其病生于阳者，先治其外，后治其内，反者益甚也。夫所谓阴阳外内者，病在气也。故脉见于气口，色见于明堂，若气并于血，则脉见寸关尺之三部，而色见于目矣。滑者寒水之象，大者暑热之象，代者湿土之象，长者风木之象，此外因风寒暑湿之气并于血脉而见此证。故曰以代，曰而长，谓或滑大或代或长，皆病从外来，非四气之同并而同见此脉也。目有所见者，色见于目也。志有所恶者，五脏之神志有所不安也。此阳气之并也，可变而已。谓先治其外，后治其内，使之通变于外而病可已也。】
　　雷公曰：小子闻风者百病之始也，厥逆者寒湿之起也，别之奈何？黄帝曰：常候阙中。薄泽为风，冲浊为痹，在地为厥，此其常也，各以其色言其病。　　【马莳曰：此言病有风有厥有痹者，候之面部，可知其病，审之五色，可分其脏也。公以风为百病之始，病乃上部所感，厥逆为寒湿之起，病乃下部所感，何以别之为问。帝言欲知风与痹者，常候阙中，其色薄而润泽，乃为感风之病，若冲浊而不清，则为痹病。至于冲浊之色见于地部，则厥之为病也，盖厥自足经而上逆者耳，此皆其常色可验者。若夫欲知五脏之分病，则又以青为肝，以赤为心，以黄为脾，以白为肺，以黑为肾，各以其色而分五脏之风痹厥也。】　　【张志聪曰：地者面之下部，名地阁也。风乃天气，故常候于阙庭。寒湿者地气，故候在地部。风乃阳邪，故其色薄泽。寒湿者阴邪，故其色冲浊。此承上启下之文，言风寒湿邪，可并于脉中，可入于脏腑，而为卒死之不救。故邪风之至，疾如风雨，而为百病之长。故善治者治皮毛，其次治肌肤，其次治筋脉，其次治脏腑。治脏腑者，半死半生。是以当明分部，审察外内，用阴和阳，用阳和阴，勿使邪入于脏而成不救，斯谓之良工而万举万当也。】　　【朱永年曰：气并于脉，则血脉传溜，大气入脏，不可以致生。盖邪在血脉，尚可变而已，已入于脏，不亦晚乎？是故圣人之教人察色辨脉，盖欲其不治已病治未病，不治已乱治未乱也。】　　【倪冲之曰：扁鹊望见桓侯之色，正欲其治未病也。所谓未病者，病未传溜于深隧也。】
　　雷公曰：人不病，卒死，何以知之？黄帝曰：大气入于脏腑者，不病而卒死矣。雷公曰：病小愈而卒死者，何以知之？黄帝曰：赤色出两颧，大如母指者，病虽小愈，必卒死。黑色出于庭，大如母指，必不病而卒死。【母，同拇。】　　【马莳曰：此言人有不病而卒死者，有病虽小愈而卒死者，有其由与其验也。盖不病而卒死者，以大邪之气入于脏腑也。病虽小愈而卒死者，以赤色出于两颧大如母指者，此其验也。然不病而卒死者，有黑色见于首面大如母指，此亦其所验也。母指，足大指也。】　　【张志聪曰：此承上文而言外因内因之病，并于血脉而入脏者，皆为卒死也。大气入脏者，外淫之邪入于脏腑，故不病而卒死矣。不病者，无在外之形证也。病小愈而卒死者，内因之病，脏腑相乘也。赤色出两颧，黑色出于庭，即下文之所谓肾乘心，心先病，肾为应，色皆如是。盖赤者火之色，黑者水之色也。小愈者，水济其火也。卒死者，水淫而火灭也。盖五行之气，制则生化，淫胜则绝灭矣。夫病在气者，其色散而不聚，乘于脉中者，其色聚而不散。大如母指者，血脉之聚色也。肾脉注胸中，上络心，赤色出两颧者，肾上乘心，而心火之气外出也。黑色出于庭者，肾乘心而心先病，肾为应，而亦随之外出，故色皆如是。皆如是者，色皆如母指也。盖脏者，藏也，五色之见于面者，五脏之气见于色也。聚色外见者，脏真之外泄也。】　　【倪冲之曰：水上乘心，则心先病，故曰病，曰小愈，肾气上乘则自虚其本位矣。复为后应而上出，故不病而卒死。不病者，不为他脏所乘而自脱也。】　　【朱永年曰：五行之气，有相生，有承制，制则生化，胜制太过则绝灭矣。故病之小愈者，制则生化也。小愈而卒死者，胜制太过也。举心肾而五脏皆然。】　　【高士宗曰：庭者，天庭也。水通于天，上下环转，黑色出于庭，乃水归于天，而无旋转之机矣。在人则卒死，在天为混蒙。】
　　雷公再拜曰：善哉！其死有期乎？黄帝曰：察色以言其时。雷公曰：善乎！愿卒闻之。黄帝曰：庭者，首面也。阙上者，咽喉也。阙中者，肺也。下极者，心也。直下者，肝也。肝左者，胆也。下者，脾也。方上者，胃也。中央者，大肠也。挟大肠者，肾也。当肾者，脐也。面王以上者，小肠也。面王以下者，膀胱子处也。颧者，肩也。颧后者，臂也。臂下者，手也。目内眦上者，膺乳也。挟绳而上者，背也。循牙车以下者，股也。中央者，膝也。膝以下者，胫也。当胫以下者，足也。巨分者，股里也。巨屈者，膝膑也。此五脏六腑肢节之部也，各有部分。有部分，用阴和阳，用阳和阴。当明部分，万举万当。能别左右，是谓大道。男女异位，故曰阴阳。　　【马莳曰：此言五脏六腑肢节之各有部分也。上文言庭者颜也，颜为额中，而此以庭为首面者，正以颜为最上，乃面之首耳。上文言阙者两眉间也，而此曰阙上者咽喉也，以咽喉之部在眉间之上耳。又曰阙中者肺也，以阙之中即眉之间，正为肺之部耳。下积鼻柱也，在两目之间，五脏肺为最高，而肺下即心，故曰下极者心也。其心之直下者，即鼻柱而下也，为肝之部，肝之左即为胆，则在鼻挟颧之间矣。其肝之下为脾。方者，鼻隧也。面王者，鼻准之端也。鼻隧之上，即迎香之上为胃，胃之外为大肠，乃正颧之下。大肠之外为肾，则大肠为中央，而胃与肾所以挟大肠也。当肾者，脐也，面王以上为小肠，面王以下为膀胱子处，此乃五脏六腑之部也。至于肢节亦各有部，颧者所以应肩，颧之后所以应臂，臂之下所以应手。又推而上之，其目内眦之上，所以应膺与乳也。又推而下之颊外为绳，挟绳而上者，所以应背，循牙车以下所以应股，其中央所以应膝，膝之已下所以应胫，当胫以下为足。其巨分者，所以应股之里，巨屈者，所以应膝膑。此又肢节之部分也。故尝统而论之：自额而下，阙上属首，咽喉之部分也；自阙中循鼻而下，鼻端属肺心肝脾肾，五脏之部分也；自目内眦挟鼻而下至承浆，属胆胃大肠小肠膀胱，六腑之部分也；自颧而下颊，属肩臂，手之部分也；自牙车而斜下颐，属股膝胫，足之部分也。故第二节曰，五脏次于中央，六腑挟其两侧，首面上于阙庭，王宫在于下极者，此也。是以见于面者，各有部分，惟其有此部分，则当知病在阳经，阴为之里，所以宜用阴以和阳也。病在阴经，阳为之表，所以宜用阳以和阴也。明此部分，斯有万举万当之妙矣。又能别其左右，是谓能知大道也。又能分别男女，是谓能识阴阳也。如下文所谓男子色在于面王者为小腹痛，女子色见于面王者为膀胱子处之病者是也。】　　【张志聪曰：察色以言其时者，察五脏五行之色，以知所死之时也。如赤色出于两颧者，所死之期，其日壬癸，其时夜半也。黑色出于庭而死者，其日戊己，其时辰戌丑未时也。脏腑各具五行之色，各有所主之部，故当明其部分，用阴和阳，用阳和阴，阴阳和调，万举万当矣。左右者阴阳之道路，阳从左，阴从右，能别左右，是谓天地之大道。男子之色，从左而右，女子之色，从右而左，男女异位，故曰阴阳也。倪冲之曰：男从左，女从右，气之顺也，顺则散。如男从右，女从左，气之逆也，逆则聚，聚则有胜克绝灭之患。此节论内因之色，有阴阳左右死生逆顺之分。】
　　审察泽夭，谓之良工。沉浊为内，浮泽为外。黄赤为风，青黑为痛，白为寒。黄而膏润为脓，赤甚者为血。痛甚为挛，寒甚为皮不仁。五色各见其部，察其浮沉以知浅深，察其泽夭以观成败，察其散抟以知远近。视色上下以知病处，积神于心以知往今。故相气不微，不知是非。属意勿去，乃知新故。色明不粗，沉夭为甚。不明不泽，其病不甚。　　【马莳曰：此承上文而言审察部分之泽夭者，可以悉知其病也。部分有润泽者，有夭衰者，能审察之，谓之良工。其色为沉为浊，病乃在脏，故为在内。其色为浮为泽，病乃在腑，故为在外。黄与赤者为有风，青与黑者为有痛，白者为有寒，黄色而如膏之泽者为有脓，赤甚者为有血。然青黑虽为痛，而痛甚者又为挛，白者虽为寒，而寒甚者又为皮肤之不仁。不仁者，不知痛痒也。此五色者，各见于部分之中，必察其色之浮，而可以知病之浅；察其色之沉，而可以知病之深；察其色之泽，而可以知功之成；若夭则衰败矣。察其色之散，而可以知病之近，若抟聚则久矣。视其色在上而可以知病于上，若在下则病在下矣。积神气于己心，而病之为已往为今病者皆能知之，故相视气色，不能至于精微者，不知病之为是为非，惟属意专心，而无所摇夺，则凡病之为新为故者洞然也。且何以知病之为甚？其色贵于明，若明不能粗大，而反见沉夭者，病之所以为甚也。何以知病之不甚？其色虽贵于明泽，然不明不泽而不至沉夭，病之所以不甚也。若此则沉夭者，诚可虑耳。】　　【张志聪曰：此言审察其色，以知外因之病也。沉浊为内，浮泽为外，谓外因之病，从外而内，察其色之浮沉，则知病之外内也。风乃天之阳邪，故色见黄赤，痛为阴痹，故色见青黑，色白为寒，色黄而膏润为痈脓，赤甚者为留血，痛在筋骨，故甚则为拘挛。寒伤皮肤，故甚为皮不仁。此外因之邪见于五色，而各见其部，察其色之浮沉，以知病之浅深，察其色之泽夭，以观人之成败，察其色之散抟，以知病之远近，视其色之上下，以知病之所在。夫色脉者，上帝之所贵，先师之所传也。上古使僦贷季理色脉而通神明，合之四时五行八风六合，不离其常，是以积神于心，然后以知往古来今。故相气不微，不知是非，属意勿去，乃知新故。若色明不粗而反见沉夭者，其病为甚；其色虽不明泽而不沉夭者，其病不甚。盖外因之病，宜从外散而不宜内入也。】
　　其色散驹驹然，未有聚。其病散而气痛，聚未成也。　　【马莳曰：此承上文而言五色之散者，其气虽痛而聚则未成也。驹驹然者，色散如驹马之逸也。盖聚之成否，可即色之散聚以为验。故知色散而未有所聚，则其病尚散，所痛者不过气耳，聚安得而成乎？】　　【张志聪曰：此下二节，申明内因之病，有聚散死生之别。夫脏病之散而不聚，则其色散如驹驹然，而病未有聚也。若抟聚于脏，血脉相乘，则见抟聚之色，而为卒死之病矣。驹驹然者，如驹之过隙，行而不留者也。其色行散，故病未有聚也。夫气伤痛，其病散于气分而痛者，聚未成于血脉也。】
　　肾乘心，心先病，肾为应，色皆如是。　　【马莳曰：此承上文而言病有先克之色，所以受克者为必病也。上文言下极者心也，心之色主赤；挟大肠者肾也，肾之色主黑。今下极之色黑，乃肾之乘心也，故心先受病，以肾色来克为之应耳。然不惟心被肾克者为然，凡肝部见肺色，脾部见肝色，肺部见心色，肾部见脾色，及六腑之相克者皆如是，法以推之耳。】　　【张志聪曰：若脏病不出于气分，如肾乘心，则心先病而抟聚之，赤色出于两颧，大如母指矣。肾即为应，而黑色出于庭，亦大如母指矣。此脏邪聚于脏，从血脉相乘，故色皆如是之聚而不散也。《金匮要略》云：血气入脏即死，入腑即愈。非惟一病，百病皆然。在外者可治，入里者即死。】
　　男子色在于面王为小腹痛，下为卵痛，其圜直为茎痛；高为本，下为首，狐疝(疒贵)阴之属也。女子在于面王为膀胱子处之病，散为痛，抟为聚，方圆左右，各如其色形；其随而下至胝为淫，有润如膏状， 为暴食不洁。 【圜，同圆。】　　【马莳曰：此言部分之色，当分男女以知其病也。男子之色在于面王，当为小腹痛；其色见于面王之下，为阴卵痛；若圆而且直，当为茎垂痛。凡色见于面部高者为本，以男子属阳上也。下者为首，其色从上而之下，似物之有首者向下而行，故病在于内，即如其色，当如狐疝(疒贵)阴之属也。女子之色在于面王，当为膀胱经及妊子处之有病，即胞络宫也。其气色散者，为痛而不至成聚，若气色抟聚不散，则成聚而不止于痛。然其聚之在内者，或方或圆，或左或右，各如其外色之形耳。若其色随而下行至于尾骶，则其病之在下者，当有淫浸之物，润泽如膏之状者在也。不然则为暴食，间即出不洁之物耳。何也？其下行之势，内外一致也。】　　【张志聪曰：此言外因之病，色见于腑部者，其病在腑，色虽抟聚，非死征也。面王以上者，小肠也；面王以下者，膀胱子处也。故男子色见于面王，为小腹痛，其圆直为茎痛。夫外因之病，从外而内，其色从上而下，故以高为本，下为所行之首，其病乃在下，狐疝阴(疒贵)之属也。女子色见于面王，为膀胱子处之病。男女之病，散在气分则为痛，抟于血分则为聚。夫狐疝阴(疒贵)之属，乃有形之证，其形之或方或圆，或左或右，各如其色形。盖病聚于内则见聚色于外，形方则色方，形圆则色圆，此病形而不病脏，虽有聚色，非死色也。此五脏六腑各有部分，有外内，能明乎部分，知其外内，万举万当矣。胝者，面王之下部也。其面王之色，随而下至胝者，主有淫浊之证。其色润如膏状者，为暴食不洁之物。盖腑为阳而主外，主受纳水谷，传导糟粕，是以或外受风寒，或内伤饮食，皆为病腑而色见于腑部也。】
　　左为左，右为右，其色有邪，聚散而不端，面色所指者也。　　【马莳曰：此又言部分之色，当分左右以知其邪也。凡男女之色见于左者，则病必在左，见于右者，则病必在右，其色有邪气，或聚散而不端正，一如其面色所指，即可以知其病耳。】　　【张志聪曰：色见于左，则为病在左；色见于右，则为病在右。其所见之色，或聚或散，皆斜而不端，其抟聚之面色，所谓如指者也。夫血脉传溜，大邪入脏，则为卒死。今腑病而为狐疝阴(疒贵)之属，因邪抟而为聚病，故见其聚色，非入脏之死征也。】
　　其色上锐首空上向，下锐下向，在左右如法。　　【马莳曰：此又言五色上锐则上向，下锐则下向，而左右亦然也。色者，即上节五色也。锐，气色端尖锐也。首空者，即上文颜为庭，庭者首面也。今日首空，犹云脑空也。】　　【张志聪曰：此承上文以申明端邪之色状也。锐，尖也。空，虚也。其色上行者，上锐首虚，浮而上行；其色下行者，下锐首虚浮而下行。盖病从内而外者，其本在下，其首在上；病从外而内者，其本在上，其首在下。是以本沉实而首虚浮，此端满之色状也。有邪而不端者，其本在左，其首向右行，其本在右，其首向左行，皆如上锐首空下锐首空之法，此病在腑而抟聚为聚色也。】　　【朱永年曰：榆荚上下皆锐，但虚浮者其锐形外见，所沉之本，不见其锐形也。故曰，察其浮沉以知浅深。】
　　以五色命脏，青为肝，赤为心，白为肺，黄为脾，黑为肾。肝合筋，心合脉，肺合皮，脾合肉，肾合骨也。　　【马莳曰：此又言五色属于五脏，而五脏各有所合，乃为视色之总诀也。盖青色属肝，而肝合于筋，故见其色之青者，即可以知其为筋之病也。余脏仿此。】　　【张志聪曰：此总结五脏各具五色，而各有外内之形层也。上文言赤色出于两颧，黑色出于庭，赤色在面王，此心肾之色也。若以五色命脏，则五脏各有五者之色矣。至于肩臂膺背膝胫手足之部，俱各有五脏所合之皮脉肉筋骨，视其五色，则知病在内之五脏，在外合之形层，此五脏内合五行，外见五色，若外因风寒暑湿之邪而见于色者，六气之应于色也。　倪冲之曰：病五脏于内，则外见五色，邪中外合之皮脉肉筋骨，则内入于五脏，此外内出入之道也。按病传篇曰：血脉传溜，大邪入脏，可以致死，不可以致生。帝曰：大气入脏奈何？伯曰：病先发于心，一日而之肺，三日而之肝。盖血脉传溜，故先发于心，若邪中皮而内入，则先发于肺矣。夫邪从形层，次第而入于内者，先皮毛而肌腠，腠而络，络而脉，脉而经，经而腑脏，此邪在外之皮脉，即中内合之五脏，故曰人不病而卒死，谓不病在外之形层，而即入于脏也。】
　　　论勇篇第五十
　　【马莳曰：内论勇怯之士，忍痛不忍痛，故名篇。】
　　黄帝问于少俞曰：有人于此，并行并立，其年之长少等也，衣之厚薄均也，卒然遇烈风暴雨，或病或不病，或皆病，或皆不病，其故何也？少俞曰：帝问何急？黄帝曰：愿尽闻之。少俞曰：春青风，夏阳风，秋凉风，冬寒风，凡此四时之风者，其所病各不同形。黄帝曰：四时之风，病人如何？少俞曰：黄色薄皮弱肉者，不胜春之虚风；白色薄皮弱肉者，不胜夏之虚风；青色薄皮弱肉，不胜秋之虚风；赤色薄皮弱肉，不胜冬之虚风也。黄帝曰：黑色不病乎？少俞曰：黑色而皮厚肉坚，固不伤于四时之风，其皮薄而肉不坚，色不一者，长夏至而有虚风者病矣。其皮厚而肌肉坚者，长夏至而有虚风不病矣。其皮厚而肌肉坚者，必重感于寒，外内皆然，乃病。黄帝曰：善。【胜重，并平声。】　　【马莳曰：此言人之受邪而有病否者，以其色有不一，皮有厚薄，肉有坚脆也。少俞言四时各有虚邪贼风，在春名为青风，在夏名为阳风，在秋名为凉风，在冬名为寒风。人之色黄皮薄肉弱者，主脾气不足，不能胜春之青风而为病，木来克土也。色白皮薄肉弱者，主肺气不足，不能胜夏之阳风而为病，火来克金也。色青皮薄肉弱者，主肝气不足，不能胜秋之凉风而为病，金来克木也。色赤皮薄肉弱者，主心气不足，不能胜冬之寒风而为病，水来克火也。其所以成病者如此。至于有不病者，正以色黑而皮厚肉坚者，不伤于四时之虚风，若色黑而皮薄肉脆者，则伤于长夏之虚风耳。长夏虚风者，见于六月而与阳风同也，亦土能克水之义耳。彼黑色而皮厚肉坚者，虽长夏之虚风亦不能伤之也，岂特不伤于四时之风哉！但色黑而皮厚肉坚者，亦有四时而为病，必其既感于风，又重感于寒，既病于内，又感于外，始有所病，不然，则未必成病也。其异于他色之易病者远矣。】　　【朱永年曰：上篇论五脏之气见于色，而分别于明堂，此论五脏之气充于形，而审其虚实。盖皮肤肌腠之间，五脏元真之所通会，是以薄皮弱肉，则脏真之气虚矣。五脏之气虚，则不能胜四时之虚风矣。虚风者，虚乡不正之邪风也。黑者，水之色，论肾气之厚薄也。不伤于四时之风者，谓土旺于四季也。不病长夏之风者，谓土主于长夏也。设有皮厚肉坚而伤于四时之风者，必重感于寒也。夫在地为水，在天为寒，肾为水脏，上应天之寒气，是以色黑而皮厚肉坚之为病者，必重感于寒。外内皆然乃病，谓外受天之寒邪，内伤肾脏之水气。此言人之五脏，与天之六气相合，是以五色之薄弱者，不能胜四时之风气也。】　　【倪冲之曰：五变篇论形之厚薄坚脆，此篇论形中之气，有强弱之不同。】
　　黄帝曰：夫人之忍痛与不忍痛者，非勇怯之分也。夫勇士之不忍痛者，见难则前，见痛则止。夫怯士之忍痛者，闻难则恐，遇痛不动。夫勇士之忍痛者，见难不恐，遇痛不动。夫怯士之不忍痛者，见难与痛，目转面盼，恐不能言，失气，惊，颜色变化，乍死乍生。余见其然也，不知其何由？愿闻其故。少俞曰：夫忍痛与不忍痛者，皮肤之薄厚，肌肉之坚脆，缓急之分也，非勇怯之谓也。【夫，音扶。难，去声。】　　【马莳曰：此言人之忍痛不忍痛者，以皮肉不同，非由勇怯也。勇士有不忍痛者，见难虽能向前，而见痛则止。彼怯士有能忍痛，其见难虽恐，而遇痛则不动也。勇士有忍痛者，见难固不恐，而遇痛亦不动。彼怯士之不忍痛，不分见难与痛，目转而盼，恐惧不敢出一言，退然失气，恍然而惊，颜色卒变，甚至乍死乍生。殊不知忍痛者，以皮厚肉坚且缓也，不忍痛者，以皮薄肉脆且急也，岂关勇怯哉？】　　【倪冲之曰：此言形气之有别也。夫忍痛与不忍痛者，因形之厚薄坚脆也。勇怯者，气之强弱也。上节论因形而定气，此论形气之各有分焉。盖形舍气，气归形，形气之可分而可合者也。】
　　黄帝曰：愿闻勇怯之所由然。少俞曰：勇士者，目深以固，长冲直扬，三焦理横，其心端直，其肝大以坚，其胆满以旁，怒则气盛而胸张，肝举而胆横，眦裂而目扬，毛起而面苍，此勇士之由然者也。黄帝曰：愿闻怯士之所由然。少俞曰：怯士者，目大而不减，阴阳相失，其焦理纵，(骨曷)骭短而小，肝系缓，其胆不满而纵，肠胃挺，胁下空，虽方大怒，气不能满其胸，肝肺虽举，气衰复下，故不能久怒，此怯士之所由然者也。　　【马莳曰：此论勇怯之士，所以有不同也。夫所谓勇士者，两目至深，且不转睛逃避而甚固，有长冲直扬之势，内之三焦纹理横生，心则端正而直，肝则甚大而坚，胆则汁满而横。旁字当作横字。及其怒也，气盛而胸张，肝举而胆横，眦裂而目扬，毛起而面苍，此皆勇士之所以然也。夫所谓怯士者，外目虽大而不深，开闭相失，转睛不常也，内之三焦纹理则纵，(骨曷)骭之骨乃短而小，肝之系则缓，胆则不满而纵，肠胃则挺然而不曲，胁下则空而不坚，虽方大怒，气不能满其胸中，肝叶虽举，气衰复下，所以不能久怒，此乃怯士之所以然也。】　　【朱永年曰：此言勇怯者，本于心之端小，气之盛衰，肝胆之强弱也。目深以固，长冲直扬，肝气强也。理者，肌肉之文理，乃三焦通会之处，三焦理横，少阳之气壮而胆横也。其心端直，自反而缩也。肝大以坚，脏体之坚大也。胆满以旁，胆之精汁，充满于四旁，此肝胆之形质壮盛也。气盛而胸张，气之盛大也。肝举胆横，眦裂毛起，肝胆之气强也。夫心者君主之官，神明出焉。肝者将军之官，谋虑出焉。胆者中正之官，决断出焉。是以心直气壮肝举胆横，此勇士之所由然者也。目大不减者，目虽大而不深固也。阴阳相失者，气血不和也。焦理纵者，三焦之理路纵弛也。(骨曷)骭短而小者，心小而下也。肝系缓，胆不满，肠胃缓，胁下空，肝胆之体质薄也。夫肺主气，气不能满其胸，故虽方大怒，肝肺虽举，气衰复下，此怯士之所由然者也。】
　　黄帝曰：怯士之得酒，怒不避勇士者，何脏使然？少俞曰：酒者，水谷之精，熟谷之液也，其气慓悍，其入于胃中，则胃胀气上逆，满于胸中，肝浮胆横，当是之时，固比于勇士。气衰则悔与勇士同类，不知避之，名曰酒悖也。　　【马莳曰：此言怯士得酒，而不避勇士之故也。盖酒为水谷之精，熟谷之液，其气则慓悍，故入于胃中则胃胀气逆，胸满肝浮胆横，斯时方将自比于勇士，而不知避之，至于酒气既衰则悔，此之谓因酒而悖逆者耳。】　　【朱永年曰：此复申明人之勇怯，本于气之强弱，气之壮盛，由胃腑水谷之所生也。酒者，水谷之精，熟谷之液也，其气慓悍，故能助气之充满，而使肝胆浮横。然酒散则气衰，气衰则悔矣。故善养乎气者，饮食有节，起居有常，则形气充足矣。暴喜伤阳，暴怒伤阴，和其喜怒，则阴阳不相失矣。形气壮盛，虽遇烈风暴雨，无由入其腠理，而况于四时之虚风乎？　倪冲之曰：气之敢勇，本于心之端直，肝之大坚，胆之汁满，是气生于形也。气满胸中，而使肝浮胆横，是形本乎气也。形不离乎气，气不离乎形，此天之生命，所以立形定气，以观人之寿夭者也。　高士宗曰：怯士之得酒，与勇士同类，即虽方大怒，肝肺举而气衰复下相同。盖因酒因怒以壮其气，酒散气衰则复怯矣。故无暴其气，此善养乎大勇者也。】
　　　背腧篇第五十一
　　【马莳曰：论五脏之腧在背，故名篇。】
　　黄帝问于岐伯曰：愿闻五脏之腧出于背者。岐伯曰：背背：《灵枢》背腧、《太素》卷十一气穴均作胸。腧中大在杼骨之端，肺腧在三焦之间，心腧在五焦之间，膈腧在七焦之间，肝腧在九焦之间，脾腧在十一焦之间，肾腧在十四焦之间，皆挟脊相去三寸所，则欲得而验之，按其处，应在中而痛解，乃其腧也。灸之则可，刺之则不可。气盛则泻之，虚则补之。以火补者，毋吹其火，须自灭也；以火泻者，疾吹其火，传其艾，须其火灭也。　　【马莳曰：此言五脏之腧，可灸不可刺，而有补泻之法也。五脏之腧皆在于背，故背中大腧在杼骨之端。大腧者，大杼穴也，去中行督脉经大椎穴左右各开一寸半。其肺腧以中行三椎为主，心腧以中行五椎为主，膈腧以中行七椎为主，肝腧以中行九椎为主，脾腧以中行十一椎为主，肾腧以中行十四椎为主，左右各开中行一寸半，挟中行脊骨而计之，则相去三寸所。故欲得验诸穴者，乃按其处，其中必应之，而内痛乃解，是乃五脏之各腧穴也。但灸之则可，刺之则不可。故邪气盛则泻之，正气虚则补之。凡以灸火而补之者，毋吹其火，必待其火之自灭可也。以灸火而泻之者，当疾吹其火，即传递其艾以继之，须其火之速灭可也。】　　【倪冲之曰：五脏六腑之腧，皆在于背，帝止问五脏之腧者，脏腑雌雄相合，论地之五行也。焦，椎也，在脊背骨节之交，督脉之所循也。大杼在第一椎端之两旁，肺腧在三椎之间，心腧在五椎之间，膈腧在七椎之间，肝腧在九椎之间，脾腧在十一椎之间，肾腧在十四椎之间，皆挟脊相去三寸所，左右各开中行一寸五分也。按其腧，应在中而痛解者，太阳与督脉之相通也。是以问五脏之腧，而先言大杼者，乃项后大骨之端，督脉循于脊骨之第一椎也。问五脏而言七焦之膈腧者，五脏之气，皆从内膈而出，故曰，七节之旁，中有小心。中膈者，皆为伤中，其病虽愈，不过一岁必死。夫五脏之腧，皆附于足太阳之经者，膀胱为水腑，地之五行，本于天一之水也。按太阳之经而应于督脉者，太阳寒水之气，督脉总督一身之阳，阴阳水火之气交也。灸之则可者，能启脏阴之气也。刺之则不可者，中心者环死，中脾者五日死，中肾者七日死，中肺者五日死，盖逆刺其五脏之气皆为伤中，非谓中于脏形也。以火补之者，以火济水也。以火泻之者，艾名冰台，能于水中取火，能启发阴脏之气，故疾吹其火，即传上其艾，以导引其外出也。】　　【朱氏曰：太阳之上，寒水主之，是以标阳而本寒，秉水火阴阳之气者也。督脉环繞于周身之前后，从阴而上行者，循阴器，别繞臀，上股内后廉，贯脊属肾；从阳而下行者，与太阳起于目内眦，上额交巅，入络脑，还出别下项，挟脊，抵腰中，下循膂络肾，是督脉环繞于前后上下，而属络于两肾者也。天一生水，地二生火，此太极始分之阴阳，人秉先天之水火，化生五行，以成此形，是以五脏之腧，皆本于太阳而应于督脉也。】
　　　卫气篇第五十二
　　【马莳曰：内所论止有其浮气之不循经者为卫气一句，今以名篇者，揭卫气之为要耳。】
　　黄帝曰：五脏者，所以藏精神魂魄者也。六腑者，所以受水谷而化行物者也。其气内于五脏，而外络支节，其浮气之不循经者为卫气，其精气之行于经者为营气，阴阳相髓，外内相贯，如环之无端，亭亭淳淳乎孰能穷之。然其分别阴阳，皆有标本虚实所离之处。能别阴阳十二经者，知病之所生；候虚实之所在者，能得病之高下；知六腑之气街者，能知解结契绍于门户；能知虚实之坚软者，知补泻之所在；能知六经标本者，可以无惑于天下。　　【马莳曰：此言营卫脏腑标本之难穷。而能穷之者，可以尽病法而高天下也。人有五脏，精神魂魄赖之以藏；人有六腑，水谷等物赖之以化。六腑为表，其气内连于五脏，而外则络于肢节。人有三焦，宗气积于上焦，营气出于中焦，卫气出于下焦，下焦之气，升于中焦，以达于上焦，而生此卫气。卫气阳性慓悍，行于皮肤分肉之间，乃浮而在外者也，故曰，其浮气之不循经者为卫气。中焦之气，降于下焦，而生此营气。营气阴性精专，随宗气以行于经隧之中，故曰，其精气之行于经者为营气。卫气昼行于阳经，夜行于阴经，营气由肺经以行于十二经，阴阳相随，外内相贯，如环无端，运行不息。亭亭乎何其理之高且虚也？淳淳乎何其理之浑且微也？孰能穷之？然所以分别阴阳诸经者，皆有标本虚实之处，故能分别手足之十二经者，必能知病之所生在何经也。能候诸经虚实之所在，必能知病之为高为下也。能知六腑之气，往来有街，必能知所解、所结、所契、所绍之门户也。能知病虚之为软，病实之为坚者，必能知刺法补泻之所在也。凡此者，皆以其能知手足六经之标本故耳。真能洞察乎此，而非天下之所能惑矣。】　　【张志聪曰：此篇论营行脉中，卫行脉外，然经脉皮肤之血气，外内出入，阴阳相贯，环转之无端也。其气者，谓水谷所生之营卫，内营于五脏，以养精神魂魄，外络于支节，以濡筋骨关节，此言脏腑阴阳十二经脉之外内也。其浮气之不循经者为卫气，其精气之行于经者为营气，谓营行脉中，卫行脉外，各走其道，交相逆顺而行者也。阴阳相随，外内相贯，谓脉内之血气出于脉外，脉外之血气贯于脉中，阴阳相随，外内出入，如环无端，莫知其纪也。合天地之亭亭，乃阴阳之化淳，亭亭淳淳，孰能穷之？然其分别阴阳，皆有标本虚实所离之处。盖以经脉所起之处为本，所出之处为标。虚实者，谓血气出于气街，离经脉而荣于肤腠，则经脉虚而皮肤实矣。高下者，谓本在下而标出于上也。气街者，气之径路，络绝则径通，乃经脉之血气，从此离绝而出于脉外者也。契，合也。绍，继也。门户者，血气所出入之门户。知六腑之气街，则知血气之结于脉内者，解而通之，脉内之血气与脉外之血气，相合相继而行，则知出于气街之门户矣。脉内之血气，从气街而出于脉外，脉外之气血，从井荣而溜于脉中，出于气街，则经脉虚软而皮肤石坚，溜于脉中，则经脉石坚而皮肤虚软，故能知虚实，则知补泻之所在矣。皮肤之气血，犹海之布云气于天下，经脉之血气，合经水之流贯于地中，故能知六经之标本，可以无惑于天下。篇名卫气者，谓脉内之营气出于气街，与卫气相将，昼行阳而夜行于阴也。夫营卫者，水谷之精气，营行脉中，卫行脉外，乃无形之气也。水谷之津液，化而为血以奉生身，命曰营气，乃有形之血，行于经隧皮肤者，皆谓之营气。夫充肤热肉之血，有从冲脉而散于皮肤者，有从大络而出于脉外者，有随三焦出气之津液化而为赤者，皆谓之营气。盖以血为营，血之气为营气，此篇论行于脉中之营气，出于气街与卫气相将而行，故篇名卫气。曰阴阳相随，外内相贯，血气之生始出入，阴阳离合，头绪纷纭，学者当于全经内细心穷究，庶可以无惑矣。】
　　岐伯曰：博哉圣帝之论！臣请尽意悉言之。足太阳之本，在跟以上五寸中，标在两络命门。命门者，目也。足少阳之本，在窍阴之间，标在窻笼之前。窻笼者，耳也。足少阴之本，在内踝下上三寸中，标在背腧与舌下两脉也。足厥阴之本，在行间上五寸所，标在背腧也。足阳明之本在厉兑，标在人迎颊挟颃颡也。足太阴之本，在中封前上四寸之中，标在背腧与舌本也。　　【马莳曰：此先言足六经之标本也。足太阳膀胱经之本，在于足外跟以上五寸中。即附阳穴；其标在于两络命门。命门者，目也，即睛明穴。睛明左右有二，故曰两络。足少阳胆经之本，在窍阴之间，标在窻笼之前。窻笼者，耳也，即听宫穴也。足少阴肾经之本，在内踝下上三寸中，即交信穴；其标在于背肾腧穴与舌下两脉，据根结篇当是廉泉穴也。足厥阴肝经之本，在行间上五寸所，疑是中封穴；标在背之肝腧穴。足阳明胃经之本在厉兑，标在人迎颊挟颃颡也。足太阴脾经之本，在中封前上四寸之中，疑是三阴交穴；标在背之脾腧与舌本廉泉穴也。】　　【张志聪曰：此分别十二经脉之本，出于手足之腕踝，其标在于胸腹头气之街。标者，犹树之梢杪，杪绝而出于络外之径路也。本者，犹木之根干，经脉之血气从此而出也。足太阳之本，在跟以上五寸中，其标在于两目而出于头气之街。夫气在头者，止之于脑，两目之脉入于脑而绝于内也。足少阳之本，在足窍阴之间，其标在耳窻笼之前，而出于头气之街。足少阴之本，在内踝下上三寸中，其标在于背腧与舌下之两脉，而出于胸气之街。盖气在胸者，止之膺与背腧，谓络脉之循于胸者，或绝于膺胸之间，或行至背腧而始绝也。根结篇曰：少阴结于廉泉舌下两脉。廉泉，玉英也。盖少阴主先天之精气，及受藏水谷之精，故从本经之络脉，而出于胸气之街，复从任脉而上出于廉泉，从冲脉而下出于胫气之街，少阴为水脏而富于精血者也。足厥阴之本，在行间上五寸所，标在背腧，而出于胸气之街。足阳明之本，在足之厉兑，标在人迎颊侠颃颡，而出于头气之街。颃颡者，鼻之上窍，以收津涕者也。足太阴之本，在中封前上四寸之中，标在背腧与舌本，而出于胸气之街。盖三阳之经上循于头，是以络脉亦上出于头而始绝。三阴之脉，止于膺胸之间，故络脉亦至膺与背腧而止。按此篇与根结篇大义相同，而各有分别，根结篇论三阴三阳之开阖枢，此篇论十二络脉之标本出入。】　　【倪氏曰：开阖枢者，三阴三阳之气也。入于脉中为阖，出于肤表为开，出入于皮肤经脉之外内为枢，此论气而及于脉络也。此篇论血气出入于十二经脉之中，以合三阴三阳之气，故曰太阳、少阳、阳明、太阴、少阴、厥阴，而不言脏腑之经脉，此论络脉而及于气也。盖血气之行于肤表者，应六气之司天在泉，运行于地之外，肤表之气血，溜注于脉中，应天泉之复通贯地内，五运行篇之所谓燥胜则地干，暑胜则地热，风胜则地动，湿胜则地泥，寒胜则地裂，水胜则地固也。十二经脉，应经水之流行于地中，经脉之血气，从络脉而出于肤表，犹经水之从支流而注于海，海之云气复上通于天。是以论阴阳六气，不离乎经脉，论十二经脉，不离乎阴阳，人与天地参也。】
　　手太阳之本，在外踝之后，标在命门之上一寸也。手少阳之本，在小指次指之间上二寸，标在耳后上角下外眦也。手阳明之本，在肘骨中上至别阳，标在颜下合钳上也。手太阴之本，在寸口之中，标在腋内动也。手少阴之本，在锐骨之端，标在背俞也。手心主之本，在掌后两筋之间二寸中，标在腋下下三寸也。　　【马莳曰：此言手六经之标本也。手太阳小肠经之本，在手外踝之后，疑养老穴；标在命门之上一寸，疑是督脉经命门上十三椎悬枢。手少阳三焦经之本，在手小指之四指间上二寸液门穴，标在耳后之上角丝竹空。手阳明大肠经之本，在肘骨中曲池穴，上至别阳；标在颜下合于钳上，疑是胃经头维穴。手太阴肺经之本，在寸口之中，即太渊穴；标在腋内动脉，即中府穴。手少阴心经之本，在锐骨之端，即神门穴；标在背之心俞穴。手心主即手厥阴心包络经之本，在掌后两筋之间，即内关穴；标在腋下三寸，即天池穴。】　　【张志聪曰：手太阳之本，在外踝之后，标在命门之上一寸，而出于头气之街。手少阳之本，在小指次指之间上二寸，标在耳后上角下外眦，而出于头气之街。手阳明之本，在肘骨上至别阳，标在颜下合钳上而出于头气之街。钳上者，耳上也。手太阴之本，在寸口之中，标在腋内之动处，而出于胸气之街。手少阴之本，在锐骨之端，标在背俞而出于胸气之街。手心主之本，在掌后两筋之间二寸中，标在腋下三寸，而出于胸气之街。按十二经脉之终始，出于井，溜于荥，注于俞，行于经，入于合，而内属于脏腑，此脏腑之十二经脉也。十二经脉之本标，乃经脉之支别，故曰此气之大路也。路绝则径通，盖血气从络脉之起处为本，尽处为标，而出于气街也。然支络乃经脉之分派，故曰足太阳之本，在跟以上五寸中，足少阴之本，在内踝下三寸中，盖以本支所分之处为本，而不定在于经俞之穴会也。至于标在头气之街者，止之于脑，如太阳之在目内，少阳之在耳中，阳明之在颃颡，乃三阳之络脉，绝于头脑之中，亦非头面之穴会也。经脉之内属脏腑，外络形身，应神机之出入；血气之从络脉出于气街，运行于肤表，应精气之升降。出入废则神机化灭，升降息则气立孤危也。】
　　凡候此者，下虚则厥，下盛则热；上虚则眩，上盛则热痛。故石者绝而止之，虚者引而起之。【石，当作实。】　　【马莳曰：此言治前各经标本之法也。凡候手足诸经者，在下为本，本虚则厥，盛则热。在上为标，标虚则眩，盛则热而且痛，故盛者实也，当泻之，所谓绝其邪气而止之者是也。虚者当补之，所谓引其正气而起之者是也。】　　【张志聪曰：虚实者，谓十二络脉之血气，有虚而有实也。下虚下盛者，虚实之在本也，是以下虚则厥，下盛则热。上虚上盛者，虚实之在标也，是以上虚则眩，上盛则热痛。故石者绝而止之，谓绝之于下而止之盛于上也。虚者引而起之，谓引之于上而起之出于下也。此候手足之十二络脉，上出于头气胸气之街者也。】　　【朱氏曰：绝者，绝其经脉之血气，溢于络脉之中。起者，起其经脉之血气，而引出于气街也。此盖以申明血脉之贯通，非补泻之谓也。】
　　请言气街：胸气有街，腹气有街，头气有街，胫气有街。故气在头者，止之于脑。气在胸者，止之膺与背俞。气在腹者，止之背腧与冲脉，于脐左右之动脉者。气在胫者，止之于气街，与承山踝上以下。取此者用毫针，必先按而在久，应于手，乃刺而予之。所治者，头痛眩仆，腹痛中满暴胀，及有新积。痛可移者，易已也；积不痛，难已也。　　【马莳曰：此言气行有街，其上有所，而有所刺之法，及所治之病也。首节帝言知六腑之气街者，能知解结契绍于门户，故以四街言之。街者，路也。凡气之行于头者，止之于脑；气之行于胸者，止之膺与背腧；气之行于腹者，止之背腧。盖五脏六腑在于腹中，而其腧穴则在于背也。又与在前之足阳明胃经冲脉穴，及脐左右之动脉，即足阳明胃经之天枢穴也。气之行于足胫者，止之于气街，此即足阳明胃经之气冲穴，一穴而二名者也。及足太阳膀胱经之承山穴，及外踝上下诸穴。凡取此四街，宜用以九针论第七之毫针，必先按其处，而为时既久，其气应手，乃以针刺之。其所治者，在头则主头痛眩仆，在腹则主腹痛中满暴胀，及有新积。但积痛而可以移之者，其病易已；若有积而不痛，则虽治之亦难已也。】　　【张志聪曰：气街者，气之径路，路绝则径通，乃络脉之尽绝处，血气从此通出于皮腠者也。止之于脑者，言头气之街，络脉尽于脑也。止之膺与背腧者，谓胸气之街，络脉有尽于膺胸之间者，有从胸上循肩背而始绝者，脉内之血气，或从膺腋之络脉尽处，而出于皮肤，或从背腧之络脉尽处，而出于皮肤也。夫十二经脉止出于头气之街、胸气之街者，血气从下而上出于标也。经云：冲脉者，经脉之海也，主渗灌溪谷，与阳明合于宗筋，阴阳总宗筋之会，会于气街，而阳明为之长，皆属于带脉，而络于督脉。是阳明之血气，又从冲脉而出于腹气之街，故与冲脉会于脐之左右动脉也。本经动输篇曰：冲脉与少阴之大络，起于肾下，出于气街，循阴股内廉，邪入腘中，腘中乃足太阳之部分，故与足太阳之承山，交会于踝上以下，此足少阴又同冲脉而出于胫气之街也。毫针，微细之针，取气之出于皮毛者也。按而在久者，候气之至也。夫少阴阳明为血气之生始，少阴之血气，逆于胫气之街，则不能上行而为头痛眩仆，阳明之血气，逆于腹气之街，则不能布散而为腹痛中满，此因少阴阳明之气厥逆，故用毫针久按以候气。故所治者，头痛眩仆中满也。及有新积痛可移者，积在气分，故为易已；积不痛者，积在血分，故难已也。此盖假积以申明经络之营血出于气街，与卫气偕行，环转无端，或有因于气逆，或有因于血逆也。阳明为血气所生之腑，少阴乃先天精气之脏，故复从冲脉出于腹气之街，胫气之街，而充布于皮肤肌腠，是以动输篇论足少阴阳明独动不休者，乃血气之盛也。】
　　　论痛篇第五十三
　　【马莳曰：内有针石火焫之痛，耐与不耐等义，故名篇。】
　　黄帝问于少俞曰：筋骨之强弱、肌肉之坚脆、皮肤之厚薄、腠理之疏密各不同，其于针石火焫之痛何如？肠胃之厚薄坚脆亦不等，其于毒药何如？愿尽闻之！少俞曰：人之骨强筋弱肉缓皮肤厚者，耐痛，其于针石之痛火焫亦然。黄帝曰：其耐火焫者，何以知之？少俞答曰：加以黑色而美骨者耐火焫。黄帝曰：其不耐针石之痛者，何以知之？少俞曰：坚肉薄皮者，不耐针石之痛，于火焫亦然。　　【马莳曰：此言人于针石火焫，有耐痛与不耐痛之异也。针石者，古人以石为针也。火焫者，艾火也。人之骨强筋弱、肉缓皮肤厚者，必耐于痛，凡针石火焫皆然也。然耐火焫者，又加以黑色，而其骨美耳。人之肉坚皮薄者，不耐于痛，凡针石火焫皆然。】　　【张志聪曰：此承上文复申明人之皮肉筋骨，皆借少阴阳明之所资生而资养者也。少阴秉先天之精气，阳明化水谷之精微，是以筋骨之强弱，肌肉之坚脆，皮肤之厚薄，腠理之疏密，皆秉气于少阴阳明者也。黑色而美骨者，少阴之血气盛也。肉缓皮肤厚者，阳明之血气盛也。】　　【莫子晋曰：肾为水脏，故少阴之气盛者，能耐火焫。阳明秉秋金之气，故气弱则不能耐针石火焫矣。】
　　黄帝曰：人之病或同时而伤，或易已，或难已，其故何如？少俞曰：同时而伤，其身多热者易已，多寒者难已。　　【马莳曰：此言人有同病，而有易已难已之分也。盖多热则邪气在表，故易已；多寒则邪入于里，故难已耳。】　　【张志聪曰：此分论少阴之气。少阴者，至阴也，而为生气之原。故其身多热者，少阴之生气盛也；多寒者，少阴之生气虚也。人之形气，生于后天之水谷，始于先天之阴阳，形气盛则邪散，形气虚则邪留，是以病之难易已者，由少阴生气之盛衰也。　朱氏曰：少阴先天之精气，借后天水谷以资培，两火并合，故曰阳明。阳明，秉燥热之气者也。其身多热者，少阴之气盛也，少阴之气盛，受阳明之所资也。此节论少阴受阳明之气以资培，下节论阳明受少阴之气以合化。】
　　黄帝曰：人之胜毒，何以知之？少俞曰：胃厚、色黑、大骨及肥者，皆胜毒。故其瘦而薄胃者，皆不胜毒也。【胜，平声。】　　【马莳曰：此承上文而言人于毒药，有胜与不胜之异也。】　　【张志聪曰：此复论少阴与阳明之相合也。阳明居中土，主受纳水谷，借少阴之气上升，戊癸相合，化大火土之气，而后能蒸泌水谷之精微，是以胃厚色黑大骨及肥者，少阴阳明之气并盛，故皆能胜毒。】　　【倪氏曰：中下二焦，互相资生，然后筋骨强坚，肌肉丰厚，此注与《素问》厥论合看。】
　　　天年篇第五十四
　　【马莳曰：内以百岁为论，故名篇。】
　　黄帝问于岐伯曰：愿闻人之始生，何气筑为基？何立而为楯？何失而死？何得而生？岐伯曰：以母为基，以父为楯，失神者死，得神者生也。【楯，音盾。】　　【马莳曰：此言人之始终，皆有所以然之故也。方其始生，赖母以为之基，坤道成物也。赖父以为之楯，阳气以为捍卫也。故失父母之神气则死，若守神气则生矣。】　　【倪冲之曰：此篇论人之生死寿夭，皆本于少阴阳明也。夫阳为父，阴为母，人本于少阴而始生也。楯者干盾之属，所以捍御四旁，谓得阳明之气，而能充实于四体也。两精相抟谓之神。两精者，一生于先天之精，一生于水谷之精。相抟者，抟聚而合一也。谓得先后天之精气充足，然后形与神，俱度百岁乃去。】
　　黄帝曰：何者为神？岐伯曰：血气已和，营卫已通，五脏已成，神气舍心，魂魄毕具，乃成为人。　　【马莳曰：此承上文而言人之所以得神则生也。人有血气，皆已融和，人有营卫，皆已通畅，心之志为神，皆舍于心，肝之神为魂，肺之神为魄，皆已毕具，此则人之所以为人，而得此者则生也。】　　【朱永年曰：此言有生之初，得先天之精气，生此营卫气血，五脏神志，而后乃成人。】
　　黄帝曰：人之寿夭各不同，或夭寿，或卒死，或病久。愿闻其道。岐伯曰：五脏坚固，血脉和调，肌肉解利，皮肤致密，营卫之行，不失其常，呼吸微徐，气以度行，六腑化谷，津液布扬，各如其常，故能长久。　　【马莳曰：此言人有寿夭生死之殊，当观其寿者，而可以推夭者之反是也。】　　【朱永年曰：此言已生之后，借水谷之精气，资生营卫津液，资养脏腑形身，而后能长久。】
　　黄帝曰：人之寿百岁而死，何以致之？岐伯曰：使道队以长，基墙高以方，通调营卫，三部三里起，骨高肉满，百岁乃得终。【队、隧同。】　　【马莳曰：此言人之百岁而终者之由也。使道者，水沟也。队道以长，面之地部为基，耳为蔽为墙，乃高以方，营卫之气皆已通调，而面之三里，即三部也，皆已耸起，其骨高，其肉满，所以百岁乃得终也。】　　【张志聪曰：此总论人秉先后天之精气充足，营卫通调，骨肉丰满，可长享其天年。使道者，血脉之道路，本输篇之所谓间使之道，盖心包络之主血脉也。队，行列也。长者，环转之无端也。此言血气充足，循序而流通也。土基高以方者，肌肉厚而充于四体也。脉道流长，肌肉高厚，则营卫通调矣。三部者，形身之上中下。三里者，手足阳明之脉，皆起发而平等也。骨高者，少阴之气足也。肉满者，阳明之气盛也。如此者，寿之征也。　倪氏曰：心包络主脉，包络三焦，乃肾脏所生之气，出归于心，下为有形之脏腑而主血脉，此先天之精气也。基墙者，土基厚而四壁坚固，此后天水谷之精气也。】
　　黄帝曰：其气之盛衰，以至其死，可得闻乎？岐伯曰：人生十岁，五脏始定，血气已通，其气在下，故好走。二十岁，血气始盛，肌肉方长，故好趋。三十岁五脏大定，肌肉坚固，血脉盛满，故好步。四十岁，五脏六腑十二经脉，皆大盛以平定，腠理始疏，荣华颓落，发颇斑白，平盛不摇，故好坐。五十岁，肝气始衰，肝叶始薄，胆汁始灭，目始不明。六十岁，心气始衰，善忧悲，血气懈惰，故好卧。七十岁，脾气虚，皮肤枯。八十岁，肺气衰，魄离，故言善误。九十岁，肾气焦，四脏经脉空虚。百岁，五脏皆虚，神气皆去，形骸独居而终矣。【好，去声。长，上声。】　　【马莳曰：此言人之十岁，至于三十，以渐而盛，四十至于百岁，以渐而衰也。其气在下，气盛于足之六经也。趋者，较走更疾矣。步者，较趋更缓矣。坐者，较步似倦矣。至五十岁以后，则肝生心、心生脾、脾生肺、肺生肾者，每十岁而日衰，故五十岁肝胆衰，六十岁心气衰，七十岁脾气衰，八十岁肺气衰，九十岁肾气衰，百岁五脏俱衰。善忧悲者，以心主于忧也。好卧者，卫气不精也。魄离，以肺藏魄，失其处也。言善误，肺主言也。肾气焦者，水竭也。】　　【张志聪曰：此言人之生长，从阴而生，自下而上，故曰其气在下。好走好趋好步者，春夏生动之气也。人之衰老，从上而下，自阳而阴，故肝始衰而心，心而脾，脾而肺，肺而肾。好坐好卧者，秋冬收藏之气也。肌肉坚固，血脉盛满，少阴阳明之气盛也。腠理空疏，发颇斑白，阳明少阴之气衰也。】　　【朱氏曰：人之生长，先本于肾脏之精气，从水火而生木金土，先天之五行也。人之衰老，从肝木以及于火土金水，后天之五行也。】
　　黄帝曰：其不能终寿而死者何如？岐伯曰：其五脏皆不坚，使道不长，空外以张，喘息暴疾，又卑基墙，薄脉少血，其肉不石，数中风寒，血气虚，脉不通，真邪相攻，乱而相引，故中寿而尽也。【数，音朔。】　　【马莳曰：此言人之中寿而尽者，以内虚而外盛也。五脏皆脆，较之五脏坚固者异也。水沟不长，较之使道队以长者异也。其鼻孔向外而张，鼻为肺窍，肺气泄矣。又肺主气，今肺气不足，故喘息而为暴疾。基墙甚卑，较之基墙高以方者异也。脉薄血少而肉脆，较之骨高肉满者异也。数中风寒者，以其血气虚，脉道不通，所以真邪相攻而相引也。真为正气，邪为邪气也。】　　【张志聪曰：此言人秉先天之气虚薄，而后天犹可资培，更能无犯贼风虚邪，亦可延年益寿。若秉气虚弱，而又不能调养，兼之数中风寒，以致中道夭而不能尽其天年矣。五脏不坚，使道不长，空外以张，喘息暴疾，先天之气不足也。又卑基墙，薄脉少血，其肉不石，又失其饮食起居之调养矣。数中风寒，又不知虚邪贼风，避之有时，致使真邪相攻，乱而相引，故中寿而尽也。　倪冲之曰：先天者，肾脏之精气也。然有生之后，惟借后天以资培。水谷入口，其味有五，津液各走其道，酸先入肝，苦先入心，甘先入脾，辛先入肺，咸先入肾。五脏主藏水谷之精者，肾为水脏，受五脏之精而藏之。是以先天之精气不足，得后天以资养，亦可以享其永年。故曰，六腑化谷，津液布扬，各如其常，故能久长。】古今图书集成医部全录卷六十三

　　　逆顺篇第五十五
　　【马莳曰：论气有逆顺，用针顺治，不可逆治，故名篇。】
　　黄帝问于伯高曰：余闻气有逆顺，脉有盛衰，刺有大约，可得闻乎？伯高曰：气之逆顺者，所以应天地阴阳四时五行也。脉之盛衰者，所以候血气之虚实有余不足也。刺之大约者，必明知病之可刺、与其未可刺、与其已不可刺也。　　【马莳曰：此言刺有逆顺，脉有盛衰，刺有大约也。与其已不可刺者，言病既已而不必刺也。】　　【余伯荣曰：此论病气亦随血气出入皮肤经脉外内而刺之有法也。气有逆顺者，谓经脉外内之气，交相逆顺而行，以应天地阴阳四时五行之升降出入。脉有盛衰者，谓经脉外内之血气有出入，是以有虚实，有有余不足。刺之大约，必明知病之方来之可刺，与方盛之未可刺，与已过之不可刺也。】
　　黄帝曰：候之奈何？伯高曰：兵法曰，无迎逢逢之气，无击堂堂之阵。刺法曰，无刺熇熇之热，无刺漉漉之汗，无刺浑浑之脉，无刺病与脉相逆者。黄帝曰：候其可刺奈何？伯高曰：上工刺其未生者也，其次刺其未盛者也，其次刺其已衰者也。下工刺其方袭者也，与其形之盛者也，与其病之与脉相逆者也。故曰：方其盛也，勿敢毁伤；刺其已衰，事必大昌。故曰：上工治未病，不治已病，此之谓也。【逢，音彭。】　　【马莳曰：此承上文而言病有不可刺之义。自上工至下工，有此四等，正见不可刺而刺者之为下工也。逢逢之气，势来迫而甚盛者也。堂堂之阵，阵方整而甚众者也。故无迎者，当避其来锐耳；无击者，当击其惰归耳。熇熇者，热之甚盛也。漉漉者，汗之甚多也。浑浑者，脉之未清也。此皆邪盛之时，病势与脉气相逆，所以皆不可刺也。上工方病之未生而刺之，其次则虽生而未盛亦刺之，其次则虽盛而已衰亦刺之，惟邪气方袭，或病形正盛，或病势脉气相逆，皆不可刺者也。不可刺而刺之，是之谓下工耳。按此篇与疟论皆言邪气甚盛，发为甚寒甚热之际，不可轻刺，正以病势与脉气相逆。然则用药者亦当先用药于寒热未至之先，不分外感内伤之寒热，皆当如此。若邪气方盛而用药，则寒药反助其寒，热药反助其热，不能解病而适以增病矣。或止知常山止疟等药，用露宿早服，而其余后时而用者误矣。愚用药必于邪已衰未盛之时，每获效为甚速。】　　【张志聪曰：此言刺法有如兵法，当避其来锐，击其惰归，而为刺之大约。熇熇之热，热盛于皮肤也。漉漉之汗，邪盛在肌腠也。浑浑之脉，邪入于经脉也。病与脉相逆者，真邪相攻也。离合真邪论曰：夫邪去络入于经也，舍于血脉之中，其寒温未相得，如涌波之起也，时来时去，方其来也，必按而止之，无逢其冲而泻之，知机之道，不可挂以发。盖邪之方盛不可迎，邪之已往不可追，俟其来去之时，如发机之速，不可差之毫发者也。刺其未生者，未生于脉中也。未盛者，邪来之未盛，已衰者，邪去之已衰。故曰，方其盛也，勿敢毁伤，谓邪气方盛，则真气大虚，故勿敢泻邪以伤正气。刺其已衰，事必大昌。上工治未病者，未病于脉中也。盖传溜于血脉，则有入腑干脏之患矣。　余伯荣曰：按此篇重在气之逆顺。夫天道右迁，地道左转，四时之气，寒往则暑来，暑往则寒来，升降出入于天地之外内者也。五脏者，生长化收藏之气，此皆阴阳相贯，环转无端。夫人皮以应天，肌肉应地，血脉应地之经水。气之逆顺，谓气之环转于经脉。皮肤之外内交相逆顺而行，以应天地阴阳四时五行之气。是以下工刺其方袭者，谓病之方袭于脉中也。与其形之盛者，谓病之盛于皮腠，而为熇熇之热漉漉之汗也。与其病之与脉相逆者，谓病邪始入于脉也。盖脉气之出于皮肤，从经而脉，脉而络，络而孙，孙络绝而后出于气街。邪之入于经脉，去皮肤而入于络，去络而入于经，是以病与脉之相逆也，夫邪去络入于经也，如涌波之起，时来时去，无有常在，其病气已衰，则顺脉而行矣。故曰，刺其已衰，事必大昌。】
　　　五味篇第五十六
　　【马莳曰：篇内详论五脏所用五味之义，故名篇。】
　　黄帝曰：愿闻谷气有五味，其入五脏，分别奈何？伯高曰：胃者，五脏六腑之海也。水谷皆入于胃，五脏六腑皆禀气于胃，五味各走其所喜。谷味酸，先走肝；谷味苦，先走心；谷味甘，先走脾；谷味辛，先走肺；谷味咸，先走肾。谷气津液已行，营卫大通，乃化糟粕，以次传下。　　【马莳曰：此言五味各先走其所喜也。肝喜酸，心喜苦，脾喜甘，肺喜辛，肾喜咸，故谷气之五味，各先走之也。其曰，水谷皆入于胃，五脏六腑皆禀气于胃，即营卫生会篇所谓人受气于谷，谷入于胃，以传于肺，五脏六腑皆以受气也。其曰，谷气津液已行，营卫大通，乃化糟粕，以次传下，即营卫生会篇所谓水谷者常并居于胃中，成糟粕而俱下于大肠，而成下焦，渗而俱下，济泌别汁，循下焦而渗入于膀胱也。】
　　黄帝曰：营卫之行奈何？伯高曰：谷始入于胃，其精微者，先出于胃之两焦，以溉五脏，别出两行营卫之道。其大气之抟而不行者，积于胸中，命曰气海，出于肺，循喉咽，故呼则出，吸则入。天地之精气，其大数常出三入一，故谷不入半日则气衰，一日则气少矣。【两行之行，音杭。抟音团。】　　【马莳曰：此言谷化精微之气者，为营气卫气。大气以主三焦，而气乃出多入少，故谷不得不续用也。胃纳谷气，脾乃化之，其精微之气，先出于中焦，升则行于上焦，由肺而行五脏六腑，所以灌溉五脏也。其降则中焦，行于下焦，而营气生。其升则下焦至于上焦，而卫气生，别出两行营卫之道。其大气之抟而不行者，积于上焦，命曰气海，主出于肺，循咽喉而出入之鼻中，出气为呼，则气从是出，入气为吸，则气从是入。一呼脉行三寸，一吸脉行三寸，呼吸定息，脉行六寸，积至一昼一夜，计有一万三千五百息，则脉之一十六丈二尺者，亦积行八百十丈矣。但谷化之精气，呼则出之，天地之精气，吸则入之。其大数谷化之精气，出之者三分，则天地之精气入之者一分。惟其出多入少，故人半日不再用谷，则谷化之气衰，至一日则气少也。】　　【任谷庵曰：此言入胃水谷所生之精气，先出于胃之两焦，以溉五脏。两焦，上焦中焦也。上焦出胃上口，中焦亦并胃中，故曰，胃之两焦。谷入于胃以传于肺，五脏六腑，皆以受气，别出两行营卫之道，其清者为营，浊者为卫，营行脉中，卫行脉外。大气，宗气也。胸中，膻中也。其宗气之抟而不行者，积于胸中，命曰气海，上出于肺，循喉咽以司呼吸，呼则气出，吸则气入。天食人以五气，地食人以五味，谷入于胃，化其精微，有五气五味，故为天地之精气，五谷入于胃也。其糟粕津液，宗气分为三隧，故其大数常出三入一。盖所入者谷，而所出者乃化糟粕，以次传下，其津液溉五脏而生营卫，其宗气积于胸中以司呼吸，其所出有三者之隧道，故谷不入半日则气衰，一日则气少矣。】　　【余伯荣曰：按本篇言，大气之抟而不行者，积于胸中，命曰气海，出于肺，循咽喉，故呼则出，吸则入，此宗气之行于脉外也。盖肺主皮毛，人一呼则气出，而八万四千毛窍皆阖，一吸则气入，而八万四千毛窍皆开，此应呼吸而司开阖者也。邪客篇云：宗气积于胸中，出于喉咙，以贯心脉而行呼吸，此宗气之行于脉中也。一呼一吸脉行六寸，昼夜一万三千五百息，脉行八百十丈为一周，此应呼吸而脉行循度环转者也。故曰，宗气流于海，其下者注于气街，其上者走于息道。盖行于脉外者，直下注于气街，而充遍于皮毛也。】
　　黄帝曰：谷之五味，可得闻乎？伯高曰：请尽言之！五谷：秔米甘，麻酸，大豆咸，麦苦，黄黍辛。五果：枣甘，李酸，栗咸，杏苦，桃辛。五畜：牛甘，犬酸，猪咸，羊苦，鸡辛。五菜：葵甘，韭酸，藿咸，薤苦，葱辛。【秔，同粳。】　　【马莳曰：此言五谷五果五畜五菜，各有五味也。】
　　五色：黄色宜甘，青色宜酸，黑色宜咸，赤色宜苦，白色宜辛。凡此五者，各有所宜。所谓五色者：脾病者，宜食秔米饭、牛肉、枣、葵；心病者，宜食麦、羊肉、杏、薤；肾病者，宜食大豆黄卷、猪肉、栗、藿；肝病者，宜食麻、犬肉、李、韭；肺病者，宜食黄黍、鸡肉、桃、葱。　　【马莳曰：此言五色与五味相宜，而五脏之病，各有所当用也。黄色属土，甘味属土，脾亦属土，故色之黄者宜甘；而脾病者主脾气不足，宜食谷果畜菜之甘者以益之。赤色属火，苦味属火，心亦属火，故色之赤者宜苦；而心病者主心气不足，宜食谷果畜菜之苦者以益之。黑色属水，咸味属水，肾亦属水，故色之黑者宜咸；而肾病者主肾气不足，宜食谷果畜菜之咸者以益之。青色属木，酸味属木，肝亦属木，故色之青者宜酸；而肝病者主肝气不足，宜食谷果畜菜之酸者以益之。白色属金，辛味属金，肺亦属金，故色之白者宜辛；而肺病者主肺气不足，宜食谷果畜菜之辛者以益之。此即宣明五气论之所谓五入也。】　　【余伯荣曰：五谷为养，五果为助，五畜为益，五菜为充，气味合而服之，以补精益气，是以五色合五味而各有所宜也。五脏内合五行，外合五色，五味入胃，各归所喜，津液各走其道，以养五脏，故五脏病者，随五味所宜也。】
　　五禁：肝病禁辛，心病禁咸，脾病禁酸，肾病禁甘，肺病禁苦。　　【马莳曰：此言五脏之味有五禁，皆五行之相克者也。金克木，故肝病禁辛；水克火，故心病禁咸；木克土，故脾病禁酸；土克水，故肾病禁甘；火克金，故肺病禁苦。】　　【余伯荣曰：五味五气，有生有克，有补有泻，故五脏有病，禁服克胜之味。】
　　肝色青，宜食甘，秔米饭、牛肉、枣、葵皆甘。心色赤，宜食酸，犬肉、麻、李、韭皆酸。脾色黄，宜食咸，大豆、豕肉、栗、藿皆咸。肺色白，宜食苦，麦、羊肉、杏、薤皆苦。肾色黑，宜食辛，黄黍、鸡肉、桃、葱皆辛。　　【马莳曰：此又言五脏有宜食之味，皆自其所苦者而治之也。《素问》脏气法时论云：肝苦急，急食甘以缓之。心苦缓，急食酸以收之。脾苦湿，急食苦以燥之。肺苦气上逆，急食苦以泄之。肾苦燥，急宜辛以润之。至末又云：肝色青，宜食甘，粳米、牛肉、枣、葵皆甘。心色赤，宜食酸，小豆、犬肉、李、韭皆酸。肺色白，宜食苦，麦、羊肉、杏、薤皆苦。脾色黄，宜食咸，大豆、豕肉、栗、藿皆咸。肾色黑，宜食辛，黄黍、鸡肉、桃、葱皆辛。夫既曰脾苦湿，急食苦以燥之，而后又云脾色黄，宜食咸，究斯宜食，乃调利机关之义。肾为胃关，脾与胃合，故假咸柔软以利其关，关利而胃气乃行，胃行而谷气方化，故脾之宜味，与各脏不同也。】　　【张志聪曰：夫色者，气之华也。缓急燥湿，脏气之不和也。五脏有五气之苦，故宜五味以调之，用阴而和阳也。愚按脾苦湿，急食苦以燥之。又曰：脾色黄，宜食咸，大豆豕肉栗藿皆咸。盖脾为阴中之至阴，主湿土之气，喜燥而恶寒湿者也，故宜食苦以燥之。然灌溉于四脏，土气润湿而后流行，故又宜食咸以润之。故玉机真脏论曰：脾者，土也，孤脏以灌四旁者也。其来如水之流者，此谓太过，病在外，故宜急食苦以燥之。如鸟之喙者，此谓不及，病在中，谓如黔喙之属，艮止而不行，故食咸以滋其润湿而溉灌也。盖脾为土脏，位居中央，不得中和之气，则有太过不及之分，是以食味之有两宜也。】
　　　水胀篇第五十七
　　【马莳曰：内有水与肤胀字义，故名篇。】
　　黄帝问于岐伯曰：水与肤胀、鼓胀、肠覃、石瘕、石水，何以别之？　　【马莳曰：此帝欲明诸证之义而问之也。盖诸证病异而形相似，故宜有以别之耳。】　　【余伯荣曰：此篇论寒水之邪，而为水与肤胀鼓胀肠覃石瘕诸证。经云：太阳之上，寒水主之，寒者水之气也。肾与膀胱，皆积水也，故曰石水。石水者，肾水也。如水溢于皮间则为皮水，寒乘于肌肤则为肤胀，留于空郭则为鼓胀，客于肠外则为肠覃，客于子门则为石瘕，皆水与寒气之为病也。夫邪之所凑，其正必虚。外之皮肤肌腠，内之脏腑募原，肠胃空郭，皆正气之所循行，气化则水行，气伤则水凝聚而为病。是以凡论水病，当先体认其正气，知正气之循行出入，则知所以治之之法矣。】
　　岐伯答曰：水始起也，目窠上微肿，如新卧起之状，其颈脉动，时咳，阴股间寒，足胫肿，腹乃大，其水已成矣。以手按其腹，随手而起，如裹水之状，此其候也。　　【马莳曰：此言水之证也。病方起时，目之下为窠，其微有所肿，如新卧起之状。大抵人之卧起者，其目窠上必肿也。颈脉，即人迎穴也，此脉动于颈则咳，动于内在阴股则冷，在足胫则肿，在上腹则大，以手按其腹，则随手而起，如裹水状，此水病已成而可验者也。】　　【余伯荣曰：此太阳膀胱之水，溢于皮肤而为水胀也。太阳之气，运行于肤表，此水随气溢而为病也。太阳之脉，起于目内眦，上额交巅，循颈而下，目窠上微肿，水循经而溢于上也。其颈脉动，水伤气而及于脉也。咳者，水邪上乘于肺也。阴股寒，足胫肿，太阳之气虚而水流于下也。腹大者，水泛而土虚也。水在皮中，故按之随手而起，如裹水之状，此其候也。】
　　黄帝曰：肤胀何以候之？岐伯曰：肤胀者，寒气客于皮肤之间，(鼓空)(鼓空)然不坚，腹大，身尽肿，皮厚，按其腹，窅而不起，腹色不变，此其候也。 【(鼓空)，音空。窅，音杳。】　　【马莳曰：此言肤胀之证也。寒气客于皮肤之间，其声(鼓空)(鼓空)然而不坚，其腹大，其身尽肿，其皮厚。但按其腹则窅而不起，其腹色亦不变，此肤胀之候也。按论疾诊尺篇之风水肤胀为感风而成，此肤胀者，乃曰寒气所客，似疑有风寒之异。且彼言按其手足，窅而不起，此曰按其腹，窅而不起，则当知窅而不起相同，特有手足与腹之异，宜详辨之。】　　【余伯荣曰：寒者，水之气也，此无形之气，客于皮肤而为虚胀也。无形之气，故(鼓空)(鼓空)然不坚。气胀，故腹大，身尽肿也。寒气在于肌腠，故皮厚窅深也。夫水在皮中，故按之即起，此病在气，故按其腹窅而不起，腹色不变者，寒气在皮肤而脾土未伤也。】
　　鼓胀何如？岐伯曰：腹胀身皆大，大与肤胀等也，色苍黄，腹筋起，此其候也。　　【马莳曰：此言鼓胀之候也。腹胀而周身皆大，大与肤胀相等，但其色苍黄，腹中筋起为候耳。按鼓胀与肤胀等，不言按之起与不起，当亦是不起者，惟其腹筋起者为辨，治之以鸡矢醴，果有奇验云。】　　【余伯荣曰：此寒气乘于空郭之中，所谓脏寒生满病也。脏寒者，水脏之寒气盛，而火土之气衰也。身皆大者，脾主肌肉也。色苍黄，腹筋起者，土败而木气乘之也。】
　　肠覃何如？岐伯曰：寒气客于肠外，与卫气相搏，气不得营，因有所系，癖而内着，恶气乃起，瘜肉乃生。其始生也，大如鸡卵，稍以益大，至其成，如怀子之状。久者离岁，按之则坚，推之则移，月事以时下，此其候也。　　【马莳曰：此言肠覃之证也。寒气客于肠之外，卫气有时而入，寒气与卫气相搏，卫气不得营运，彼此相系，癖而内着于肠，致使恶气从兹而起，瘜肉乃生。其始生也，大如鸡卵，及其成也，如怀子之状，久者岁以度岁，非止一岁，用手按之则坚，推之则移附于肠外，而不在胞中，故月事以时而下，此肠覃之为候也。】　　【张志聪曰：此寒气客于肠外而生覃也。夫卫气夜循脏腑之募原，行阴二十五度，寒气客于肠外，与卫气相搏，则卫气不得营行矣。因有所系，癖而内著者，此无形之气，相搏于肠外空郭之中，而着于有形之膏募也。是以血肉之恶气乃起，瘜肉乃生，而成此覃。久则离于脏腑之脂膜，如怀子之虚悬，按之则坚，推之则移，不涉于脏腑，故月事以时下，此其候也。】
　　石瘕何如？岐伯曰：石瘕生于胞中，寒气客于子门，子门闭塞，气不得通，恶血当泻不泻，衃以留止，日以益大，状如怀子，月事不以时下。皆生于女子，可导而下。【衃，铺杯切。】　　【马莳曰：此言石瘕之证也。石瘕必生于胞中，正以寒气客于子门，子门闭塞，气不得通于外，恶血之在内者，当泻不泻，恶血者，名为衃血，留止于胞中，日以益大，其状亦如怀子。盖石瘕生于胞中，而不在肠外，故月事不以时下，此其所以为候也。然肠覃、石瘕，皆生于女子，治之者可导而下之。按肠覃由寒气客于肠外而始，石瘕由寒气客于子门而始，元时罗谦甫着《卫生宝鉴》，有晞露丸、见耳　完丸等法，以治二病。】　　【余伯荣曰：胞中，血海也，在少腹内。男子之血，上唇口而生髭须，女子月事以时下。寒气客于子门，则子门闭而胞中之血，当泻不泻，留积而成衃块，日以益大，状如怀子。血留胞中，故月事不以时下。覃瘕皆生于女子，治之者可导而下之。】
　　黄帝曰：肤胀、鼓胀可刺耶？岐伯曰：先泻其胀之血络，后调其经，刺去其血络也。　　【马莳曰：此言刺肤胀、鼓胀之法也。二胀皆有血络，须先泻之，后当分经以调之。其有血络，又当再刺去之可也。按本篇之所谓石水，即阴阳别论之所谓三阴结谓之水者同，与石水不同。】　　【余伯荣曰：肤胀者寒气客于外，鼓胀者寒气客于内，故先泻其胀之血络，后调其经，刺其血络。盖先泻其外，后调其内，而复治其外，外内之相通也。】　　【任谷庵曰：肠覃、石瘕，乃有形之血积，可从气分而导之，肤胀、鼓胀，乃无形之气胀，可从血络而泻之，血气之相通也。】
　　　贼风篇第五十八
　　【马莳曰：内有贼风，故名篇。】

　　黄帝曰：夫子言贼风邪气之伤人也，令人病焉。今有其不离屏蔽，不出室穴之中，卒然病者，非不离贼风邪气，其故何也？岐伯曰：此皆尝有所伤于湿气，藏于血脉之中，分肉之间，久留而不去，若有所堕坠，恶血在内而不去，卒然喜怒不节，饮食不适，寒温不时，腠理闭而不通，其开而遇风寒，则血气凝结，与故邪相袭，则为寒痹。其有热则汗出，汗出则受风，虽不遇贼风邪气，必有因加而发焉。　　【马莳曰：此言人有故邪，而又有新感，虽不必有贼风邪气之甚，而亦足以病也。贼风，即上古天真论等篇之所谓虚邪贼风也。夫以贼风邪气伤人而至于病者，固其常也。今有处于屏蔽室穴中，而卒然有病，则本离于贼风邪气，而复有此病，帝之所以疑也。伯言虽非贼风邪气之甚，然亦必有故邪与新感也。盖尝有所伤于湿气，或因堕坠而有恶血在其中，又猝然有喜怒饮食寒温，各失其常，所以腠理闭而不通也。及其腠理开而或遇风寒，则血气凝结，与湿气恶血等之故邪相袭，则为寒痹，即痹论之所谓寒气胜者为痛痹也。斯时也，正以有热则汗出，汗出则受风，虽不遇贼风邪气，必因有所加，而病由此发也。】　　【张志聪曰：此篇论病形而伤其精气神也。三邪杂至，合而为痹，在内而伤其精气神者，有似乎鬼神可祝由而已也。篇名贼风者，言往古之人，恬惔虚无，精神内守，邪气不能深入，故可移精祝由而已。当今之世不然，忧患缘其内，苦形伤其外，贼风数至，虚邪朝夕，内至五脏骨髓，外伤空窍肌肤，故祝由不能已也。夫心主脉，诸血者皆属于心，尝有所伤于湿气，藏于血脉之中，则伤心脏之神矣。分肉者，三焦通会元真之处，留于分肉之间，则伤其气矣。若有所堕坠，则有伤于筋骨，筋即为肝，骨即为肾，血即为心。恶血在内则伤心脏之神，有伤于筋则伤肝脏之魂，有伤于骨则伤肾脏之精。卒然喜怒不节则更伤所藏之神魂，饮食不适则更伤水谷之精液，寒温不时则伤在外之形气，形气伤则腠理闭而不通，其开而遇风寒，则血气凝结，与故之湿邪相袭，则风寒湿三气杂合而为痹矣。其开而遇风者，以有热则汗出，盖热乃火之气，汗乃精血之液，因伤其精神，是以热则气弛汗出而开也。汗出则受风，虽不遇贼风邪气，必有因加于风寒而发焉。】　　【王子方曰：风伤气，寒伤神，湿伤精。盖风伤卫，寒伤营，而寒水之气，又伤心火也。湿乃土之邪气，故伤肾脏之精，是以伤于湿者则为痿厥。痿者骨痿，厥者肾脏之生气厥逆而四支清冷也。】
　　黄帝曰：夫子之所言者，皆病人之所自知也。其无所遇邪气，又无怵惕之所志，卒然而病者，其故何也？惟有因鬼神之事乎？岐伯曰：此亦有故邪留而未发，因而志有所恶，及有所慕，血气内乱，两气相搏，其所从来者微，视之不见，听而不闻，故似鬼神。【恶，去声。】　　【马莳曰：此言有故邪而复动于情，故病似鬼神而非鬼神也。帝疑上文所言为病，皆病人之所自知，有等不遇邪气，无所怵惕，即卒然为病，此必有因于鬼神之事，伯言人有湿气恶血等之故邪，留而未发，因病人素所不知，因而偶有所触，或好或恶，则血气内乱，故邪与新志相搏，遂尔为病，此其所从来者甚微，非见闻之所能及，故人不知其故，而以鬼神为疑，乃似鬼神而非鬼神也。】　　【张志聪曰：此言病在内而伤其精气神也。故邪留而未发者，留于脏腑募原之间，则有伤于气矣。水之精为志，火之精为神，志有所恶则伤肾脏之精，心有所慕，则伤心脏之神，血气内乱，真邪相搏，其所由来者渐矣。此病气而不病形，故视之不见，听之不闻，若有似乎鬼神。夫魂游为神，魄降为鬼，随神往来谓之魂，并精而出谓之魄，精神内伤，则魂魄飞扬，而有似乎鬼神也。】
　　黄帝曰：其祝而已者，其故何也？岐伯曰：先巫者，因知百病之胜，先知其病之所从生者，可祝而已也。　　【马莳曰：此承上文而言病之所以祝由而已者，非病之由于鬼神也。夫病既非鬼神，有等祝之而可已者，正以先巫者因知百病之胜，如运气及脏腑相克之胜气为病，又知此人病所从生，今即其病以祝之，而病斯已矣。】　　【张志聪曰：知百病之胜者，知精气神三者，能胜其百病也。知其病之所从生者，知先伤其精气神，而病之所由生也。可祝而已者，先巫之能移精变气而通神明也。】　　【王子方曰：上古有十三科，祝由乃其一也。先巫者，言上古之能祝由而愈病者，谓之巫医，故古之医字从巫，非与师巫之贱役比也。南人有言曰：人而无恒不可以作巫医，即上古祝而已病之医，非医巫之有二也。】
　　　卫气失常篇第五十九

　　黄帝曰：卫气之留于腹中，稸积不行，菀蕴不得常所，使人肢胁胃中满，喘呼逆息者，何以去之？伯高曰：其气积于胸中者上取之，积于腹中者下取之，上下皆满者旁取之。黄帝曰：取之奈何？伯高对曰：积于上泻大迎、天突、喉中，积于下者泻三里与气街，上下皆满者上下取之与季胁之下一寸，重者鸡足取之。诊视其脉大而弦急，及绝不至者，及腹皮急甚者，不可刺也。黄帝曰：善。　　【马莳曰：此言卫气之积于内者有所当刺之处，及有不可刺之时也。《素问》痹论有云：卫者水谷之悍气也，其气慓悍滑利，不能入于脉也，故循皮肤之中，分肉之间，熏于肓膜，散于胸腹。今卫气不能行于皮肤肓膜，而乃留于腹中，稸积不行，菀蕴不得常所，使人在旁病于肢胁，在中病于胃中，则为胸为腹在其中矣。其病(月真)满发为喘呼逆息者，此皆何以去之？伯高言凡卫气之积于胸中，当取之于上，如足阳明胃经之大迎穴，任脉经之天突、廉泉穴；积于在下之腹中，当取之于下，泻足阳明胃经三里、气街穴；胸中与腹中俱满，则为上下皆满，当取之于旁及上下皆取之，即大迎、天突、廉泉、三里、气街皆是也；与季胁下一寸，即足厥阴肝经章门穴。其积重者，即攒针以刺之，如鸡足之状然。又诊视其脉大而弦急，乃邪气正盛，宜避其来锐，若脉绝不至，则正气极衰，宜防其过泄，及腹皮急甚，亦邪盛正衰所致，皆不可轻刺之也。】　　【张志聪曰：此篇论卫气失常，以明卫气所出所主之常所，有浮沉浅深太过不及之别。按第七十六之卫气行篇论卫气昼行于阳，夜行于阴，外内出入之循度，此篇论卫气始生始出之道路，主于皮肉筋骨之间，所以温分肉、充皮肤、肥腠理而司开阖者也。夫卫气者，阳明水谷之悍气也。谷入于胃，其精微者，先出于胃之两焦以溉五脏，别出两行营卫之道，营行脉中，卫行脉外。所谓别出者，与谷入于胃乃传之肺，流溢于中，布散于外，精专者行于经隧，常营无已，终而复始之，营气所出之道路各别也，卫气与宗气所出之道路各别也。两行者，谓营气出于气分而行于脉中，卫气出于脉中而散于脉外，此阴阳血气交互之妙道也。夫精专者行于经隧之营血，始于手太阴肺，终于足厥阴肝，脏腑相通，外内相贯，环转无端，终而复始，与营行脉中一呼一吸，脉行六寸，日行二十五度，夜行二十五度之道路各别也。所谓营行脉中以应呼吸漏下者，乃中焦所生之津液，随三焦出气，外注于皮肤溪谷之气分，渗入于孙脉，络脉化而为赤者也。五癃篇之所谓三焦出气以温肌肉充皮肤者为津，其流而不行者为液，决气篇之所谓糟粕津液宗气分为三隧，营气者，泌其津液，注之于脉，化而为血以荣四末，内注五脏六腑以应刻数。痈疽篇之所谓中焦出气如露，上注溪谷而渗孙脉，津液和调变化而赤为血，血和则孙脉先满溢，乃注于络脉，皆盈，乃注于经脉，阴阳已张，因息乃行，行有经纪，固有道理，与天合同，不得休止。是行于脉中以应呼吸之营气，乃中焦所生之津液，随三焦之出气，注于皮肤分肉之气分，渗于孙络，变化而赤为血，因息乃行，行有经纪，与营气篇之始于手太阴肺终于足厥阴肝之道路各别也。宗气积于胸中，上出于肺，循咽喉，呼则出，吸则入。夫肺主皮毛，人一呼则气出，而八万四千毛窍皆阖，一吸则气入，而八万四千毛窍皆开，此宗气之应呼吸而司开阖者也。卫气者，出其悍气之慓疾，而先行于四末分肉皮肤之间，昼日行于阳，夜行于阴，司昼夜之开阖者也。呼吸之开阖，人之开阖也。昼夜之开阖，应天之开阖也。是以营气卫气之所出所行，各有其道，故曰别出两行营卫之道。此篇论卫气之始生始出，从阳明之脉络分行于上下四旁，而布散于形身之外，稸积菀蕴者，犹草木之生长茂盛于内也。不得常所者，不得所主所出之常处也。故内积于上者，取之大迎、天突，盖卫气之上出者，从胃之大迎，任之天突，而外出于皮肤也。积于下者，取之三里，盖卫气之下出者，从胃之三里而外出于皮肤也。积于中者，取之气街与季胁之带脉，盖卫气之布于四旁者，从腹之气街，带脉之章门，而外出于四旁也。夫卫气乃胃腑水谷所生之气，足阳明与任脉会于中脘，上会于承浆，与带脉会于脐之左右，而出于腹气之街，是阳明所生之气，从阳明之经脉而出散于皮肤　此卫气始出之常所也。夫卫为阳，从脉而出，由内而外，自阴而出于阳；营为阴，从溪谷气分而入于孙脉经脉，自外而内，由阳而入于阴。此阴阳血气外内交互之妙道也。鸡足者，以足缓伸缓缩，如鸡足之践地，盖以疏阳明之经脉，以通卫气之所出也。诊视其脉大而弦急及绝不至者，及腹皮急甚者，此卫气留滞于始生之处，非稸蕴于所行所出之道路。故不可取之外穴也。此论卫气始生始出之常所，与行阳行阴之度数不同，故反论其失常以证明之。】
　　黄帝问于伯高曰：何以知皮肉气血筋骨之病也？伯高曰：色起两眉薄泽者，病在皮。唇色青黄赤白黑者，病在肌肉。营气濡然者，病在血气。目色青黄赤白黑者，病在筋。耳焦枯受尘垢，病在骨。　　【马莳曰：此言皮肉气血筋骨之病，皆有可验之处也。欲知皮病，当验两眉，盖两眉间即阙中，为肺之部，而肺合于皮，故观两眉间色起薄泽者，则知病之在皮也。欲知肌肉之病，当验之唇，盖唇主于脾，而脾主肌肉，故观唇色有青黄赤白黑者，则知病之在肌肉也。欲知血气有病，当观之于营气，但营气无形而濡然多汗，则知病之在血气也。欲知筋之有病，当验之于目，盖肝主筋，而目为肝之窍，故观目色有青黄赤白黑者，则知病之在筋也。欲知骨之有病，当验之于耳，盖肾主骨，而耳为肾之窍，故观其耳之焦枯受垢者，则知病之在骨也。】　　【张志聪曰：此言卫气从内之脉络，布散于皮肉筋骨之间，而各有所在也。色者，气之章也。两眉间乃肺之部，肺合于皮，故色起两眉薄泽，知卫气之病在皮也。肌肉者，脾土之外合，土灌四脏，故观唇色青黄赤白黑者，知卫气之病在肌肉。营者，血之气也，血之液为汗，汗出而濡然者，知卫气之病在血气也。肝主筋而开窍在目，视目色之青黄赤白黑者，知卫气之病在筋也。筋合于三阴三阳十二经脉，故五色之并见也。耳者肾之窍，耳焦枯受尘垢者，知卫气之病在骨也。夫皮肉筋骨，脉外之气分，卫气出于形身，而各在其处也。】
　　黄帝曰：病形何如？取之奈何？伯高曰：夫百病变化，不可胜数，然皮有部，肉有柱，血气有输，骨有属。黄帝曰：愿闻其故。伯高曰：皮之部输于四末；肉之柱在臂胫诸阳分肉之间，与足少阴分间；血气之输输于诸络，气血留居则盛而起筋部，无阴无阳，无左无右，候病所在；骨之属者，骨空之所以受益而益脑髓者也。黄帝曰：取之奈何？伯高曰：百病变化，浮沉深浅，不可胜穷，各在其处。病间者浅之，甚者深之，间者少之，甚者众之，随变而调气，故曰上工。【数，上声。夫，音扶。胜，平声。间，去声。】　　【马莳曰：此承上文而言皮肉气血筋骨之病，各有病所及有治法也。欲知皮之有病者，必有其部，盖皮之为部，输运于四肢。欲知肉之有病者，必有其柱，盖肉之为柱，上则为臂，下则为胫，乃手足六阳经与足少阴肾经分肉之间也。欲知气血之有病者，必有其输，盖血气之为输，在于诸经之络穴，若气血留居，则盛而筋起，但以筋为主，不必分阴经阳经，或左或右，而止候其筋之为病耳。欲知骨之有病者，必有其属，盖骨之属，凡一身之骨空，其所受益者皆是也。而骨又与脑通，又皆所以益其脑髓耳。故取穴以刺之者，亦惟于皮肉气血筋骨各视其处，病间者则浅刺之而针少，病甚者则深刺之而针多，随其变化而调之，是之谓上工也。】　　【张志聪曰：此承上文而言卫气行于皮肉筋骨之间，各有所主之部属也。卫气行于皮，输于四末，为所主之部，盖卫气出于阳，从头目而下注于手足之五指，故以四末为部也。行于肌肉，在臂胫诸阳分肉之间，为肉之柱，柱之为言主也。盖肉之大分为谷，小分为溪，分肉之间，溪谷之会，以行营卫，以会大气。臂胫之大肉，肉之大分也。营卫大气，先会于大分之间，故以臂胫之肉为主，犹屋宇之有四柱也。足少阴分间，乃足少阴出于气街，行于分肉之间。卫气者，后天水谷之所生也，会少阴先天之气于分间，此气之大会也。诸络者，孙脉络脉也。营气从络而行于经脉，卫气从络而出于皮肤，血气输转于诸络之间，故气血留居，则络脉盛而起矣。卫气之行于骨者在骨空之所，以受益而益脑髓者也。骨空者，津液淖泽注于骨，骨属屈伸，补益脑髓。髓空在脑后三分颅际锐骨之下，盖髓之所以补益脑者，从尾骶而渗于脊骨，从脊骨而上渗于髓空以入脑。卫气一日一夜大会于风府，其明日日下一节，二十一日下至尾骶，二十二日入脊内，其行九日出于缺盆，故卫气之行于骨者，以脊骨为所属也。卫气之行于筋者，无分阴阳左右，如留滞于手足某经之筋，即为病之所在。盖卫气者，应天之气也。筋者，厥阴风气之所主也。风者，大块之噫气，充满于天地之间，故与卫气相合，阴阳左右，无处不有。若夫皮之部、肉之柱，犹天之四方；骨之属，犹天之道也。百病变化者，审察卫气为百病母，行于皮肉筋骨之间，是以浮沉浅深，各在其处。】　　【余伯荣曰：卫气司昼夜之开阖，以应天之气也，一日一夜大会于风府，明日日下一节，二十一日下至尾骶，二十二日入脊内，其行九日上出缺盆，一月而环转一周，是又应月之一月而一周天也，是以月郭空则海水东盛，卫气去形独居。盖水与天气，上下相通，日月运行，随天道环转。日日行一度，故一岁而一周天；月行十三度有奇，故一月而一周天，此阴阳之运行无息者也。人与天地相参，一息不运，则失其旋转之机，而为奇恒之病。学者玩索而有得焉，非惟临病人以观死生，更可为养生之秘要。】
　　黄帝问于伯高曰：人之肥瘦大小寒温，有老壮少小，别之奈何？伯高对曰：人年五十已上为老，二十已上为壮，十八已下为少，六岁已下为小。【少，去声。】　　【马莳曰：此帝即人之肥瘦寒温老壮少小而欲分别之也。大小者，身之大小也。寒温者，身寒暖也。伯高言人之老壮少小，以年而别之也。】　　【张志聪曰：此论卫气之有盛衰也。年少小者，卫气始长；年壮者，卫气正盛；五十已上，卫气渐衰。盖应天之气，而有四时生长收藏之盛衰也。方盛衰论曰：老从上，少从下。老者应秋冬之气，从上而方衰于下，少者应春夏之气，从下而方盛于上。】
　　黄帝曰：何以度知其肥瘦？伯高曰：人有肥有膏有肉。黄帝曰：别之奈何？伯高曰：腘肉坚皮满者，肥。腘肉不坚皮缓者，膏。皮肉不相离者，肉。　　【马莳曰：此言人之有肥有膏有肉者之分也。肥者，犹言壮也。膝后曲处为腘。膏者，油也，即肥之脂膏也。】　　【张志聪曰：此以下论卫气之所以温分肉充皮肤肥腠理者也。腠理者，肌肉之文理，如豕之精肉，条分而有理路。理中之白膜曰脂，肉外连皮之肥肉曰肥，故曰腘肉坚而皮满者肥。盖肥在皮之内，肉之外，故肉坚而皮满也。膏者，即肥之脂膏，谓如豕肉之红白相间，而有数层者为膏。盖肥膏之间于肉内，故肉不坚而皮缓也。此论卫气之肥腠理，故止论膏而不论肥。然先言人有肥者，以明膏肥之有别也。皮肉不相离者，谓肉胜而连于皮，内无膏而外无肥，此亦卫气之盛于肉理者也。　任谷庵曰：腘肉者，俗名腿肚也。盖肉之柱在臂胫诸阳分肉之间，故腘肉坚则通体之肉坚也。又止言胫而不言臂者，气从下而上也。】
　　黄帝曰：身之寒温何如？伯高曰：膏者，其肉淖而粗理者身寒，细理者身熟。脂者，其肉坚，细理者热，粗理者寒。　　【马莳曰：此言人身之有冷热也。大凡人之多膏者，其肉必淖；但腠理粗则其身寒，若细则身热也。人之多脂者，其肉必坚，但腠理粗则其身寒，若细则身热也。】　　【任谷庵曰：此言卫气之所以温分肉也。膏者，肉不坚，故其肉淖。淖，和也。言膏与肉之相间而相和者也。脂者，腠理固密，故其肉坚，粗理者卫气外泄，故身寒；细理者卫气收藏，故身热。】
　　黄帝曰：其肥瘦大小奈何？伯高曰：膏者，多气而皮纵缓，故能纵腹垂腴。肉者，身体容大。脂者，其身收小。　　【马莳曰：此言人身有肥瘦大小也。大凡人之有膏者，其气必多，而皮自纵缓，故能纵腹垂腴，此之谓肥也。反是则为瘦矣。人之有肉者，其身体自然容大，此之为大也。人之有脂者，其身必收小，此之谓小也。上文帝问肥瘦，而伯高止以肥膏肉三义为对，其肥瘦犹未分也，故帝于此并问之耳。】　　【任氏曰：此复申明卫气之所以肥腠理温分肉也。卫气盛则腠理肥，是以膏者多气而皮纵，缓故能纵，腹垂腴。腴者，脐下之小腹也。肉者，身体容大，此卫气盛而满于分肉也。脂者，其身收小，此卫气深沉不能充于分肉，以致脂膜相连，而肌肉紧密，故其身收小也。】　　【余伯荣曰：卫气之所以温分肉者，充实于肉之理路。所谓血气盛则充肤热肉，盖非止温肌肉而能使肌肉盛满，身体容大，故反复以申明之。】
　　黄帝曰：三者之气血，多少何如？伯高曰：膏者多气，多气者热，热者耐寒。肉者多血，多血则充形，充形则平。脂者，其血清，气滑少，故不能大。此别于众人者也。　　【马莳曰：此言人之有膏有肉有脂者，其气血各有多少，而身之冷热遂别也。膏者其气必多，多气则身必热，故能耐寒也。肉者其血必多，多血则形充而不寒不热也。脂者其血必清，而气必滑且少，故其身形不大而不能耐寒也。此三者之异于众人者也。】　　【任谷庵曰：所言卫气与营血，相将充盈于分肉之文理，其膏肥之内，止有卫气而血不营也。膏者卫气盛，故热而耐寒。肉者肌肉隆盛，故多血；血气盛则充肤热肉，故充形。血随气行，血气皆盛，是为营卫和平。脂者肌肉紧密，是以血清气少，故不能大。此三者有肥瘦大小之不同，故与平人之有别。】　　【王子方曰：脂者，卫气不充于分肉，是以血亦清少，血气相将而行者也。】
　　黄帝曰：众人奈何？伯高曰：众人皮肉脂膏，不能相加也。血与气不能相多，故其形不小不大，各自称其身，命曰众人。【称，去声。】　　【马莳曰：此言人之众者，其形不大不小，必其皮肉脂膏血气之不加多也。】　　【余伯荣曰：此言卫气之浮沉浅深，而各有常所者，其形不大不小也。众人者，平常之大众也。不能相加，谓血气和平，则皮肉脂膏，不能相加于肥大也。血气之浮沉浅深，各有常所，不能相多于肌肉间也。皮肉筋骨，各自称其身，故其形不大不小也。】
　　黄帝曰：善治之奈何？伯高曰：必先别其三形，血之多少，气之清浊，而后调之，治无失常经。是故膏人纵腹垂腴，肉人者上下容大，脂人者虽脂不能大也。　　【马莳曰：此言治三形者，必别其气血之多少清浊也。三形者，即膏人、肉人、脂人也。】　　【张志聪曰：此言人之血气，当使之无过不及也。三者之人，有肥大之太过，瘦小之不及，故当审其血之多少，气之清浊，而后调之，无失卫气之常经，斯为和平之人矣。此因卫气失常，是故膏人纵腹垂腴，肉人者上下容大，脂人者虽脂不能大也。盖卫气主于皮肉筋骨之间，浮沉浅深，各在其处，若独充盛于皮肤分肉之间，而使纵腹垂腴，上下容大，或深沉于筋骨之间，以致脂不能大，皆卫气之失常也。是以浮沉深浅，不可胜穷，随变而调其气，命曰上工。此篇论卫气失常，以明卫气所出所循之常所，使后学知阴阳血气之生始出入，为治道之张本也。】
　　　玉版篇第六十
　　【马莳曰：未有着之玉版以为重宝，故名篇。】
　　黄帝曰：余以小针为细物也，夫子乃言上合之于天，下合之于地，中合之于人，余以为过针之意矣。愿闻其故。岐伯曰：何物大于天乎？夫大于针者，惟五兵者焉。五兵者，死之备也，非生之具。且夫人者，天地之镇也，其不可不参乎？夫治民者，亦惟针焉。夫针之与五兵，其孰小乎？　　【马莳曰：此言小针合于三才者，以其较之五兵，而其功用为尤大也。五兵虽大，乃所以备死，而非平日治生之具。小针虽小，乃所以治民之生，而不待备死而后用也。较之五兵，其功用合于三才，而非可以小补言者，宜矣。】　　【张志聪曰：此篇论充溢于皮肤分肉之气血，从脏腑之大络，而出于孙络皮肤，应天气之出于地中，而布散于天下，逆之则伤其所出之机，胜五兵之杀人矣。大络者：手太阴之络，名曰列缺；手少阴之络，名曰通里；手心主之络，名曰内关；手太阳之络，名曰支正；手阳明之络，名曰偏历；手少阳之络，名曰外关；足太阳之络，名曰飞扬；足少阳之络，名曰光明；足阳明之络，名曰丰隆；足太阴之络，名曰公孙；足少阴之络，名曰大锺；足厥阴之络，名曰蠡沟。此十二脏腑之大络，阳走阴而阴走阳，左注右而右注左，与经脉缪处，其气血布散于四末，溢于皮肤分肉间，不入于经俞，以应天气之运行于天表，故曰，所谓夺其天气。夫九针之道，一者天，二者地，三者人。小针，微针也。亦所以合于天地人者也。且夫人者，天地之镇也，其不可不参乎？故治天下之万民者，亦惟针道所合之三才而已。】　　【余伯荣曰：上篇论卫气从阳明之脉络，而出于皮肉筋骨之间，此篇论皮肤分肉之血气，从胃之经隧，脏腑之大络，而出于外，即与卫气相将之营气也。营卫血气，虽皆生于胃腑水谷之精，然外内出入之道路不一，学者非潜心玩索，不易得也。】
　　黄帝曰：病之生时，有喜怒不测，饮食不节，阴气不足，阳气有余，营气不行，乃发为痈疽；阴阳不通，两热相搏，乃化为脓。小针能取之乎？岐伯曰：圣人不能使化者，为其邪不可留也。故两军相当，旗帜相望，白刃陈于中野者，此非一日之谋也。能使其民令行禁止，士卒无白刃之难者，非一日之教也，须臾之得也。夫至使身被痈疽之病，脓血之聚者，不亦离道远乎？夫痈疽之生，脓血之成也，不从天下，不从地出，积微之所生也。故圣人自治于未有形也，愚者遭其已成也。黄帝曰：其已形不予遭，脓已成不予见，为之奈何？岐伯曰：脓已成十死一生，故圣人弗使已成，而明为良方，着之竹帛，使能者踵而传之后世，无有终时者，为其不予遭也。【难，去声。夫，音扶。】　　【马莳曰：此言痈疽生于积微，其已成而难化者，为其失修养之道，而圣人悯之，故必遗之以良方也。阴气者，营气也。阳气者，卫气也。惟营气不足，卫气有余，痈疽乃发，脓随热聚，小针难取，正以邪盛难化，犹用兵者，其谋非止于一日，其远难正在于须臾，诚不可不慎也。况生此痈疽之人，使身被痈疽，而脓血已聚，惟其远修养之道耳。讵知痈疽由微而积，圣人自治于未有成形之始，愚者则遭于既已成形之后，所以治之失其时也。然而不得与圣人相遭相见，而圣人虑其脓血已成，多死少生，乃着为良方以传之。彼小针者，虽可以治民，而非可以治痈疽也亦明矣。】　　【张志聪曰：此言皮肤分肉之气血，从内而出于外，少有留滞，则渐积而成痈脓。如发于外而小者易愈，大者多害。若留积在内，成痈脓而不见者，十死一生也。喜怒不测，饮食不节，内因之所伤也。是以痈疽之生，脓血之成，不从天地之风寒暑湿，乃积微之所生也。是犹两军相当，旗帜相望，白刃陈于中野者，此非一日之谋也。能使其民令行禁止，士卒无白刃之难者，非一日之教也，非须臾之可得也。故圣人弗使已成而明为良方，着之竹帛，使后学之能者，踵而传之后世，无有终时者，为其不予遭，而成十死一生之证也。其已形而不予遭。脓已成而不予见者，言痈生于脏腑之间，而不与我见，乃多死少生之候也。　余伯荣曰：按本经及《素问》论所生痈疽，多因于风寒外邪，有伤营卫留积而成痈脓，此因内伤喜怒饮食，故曰不从天下，不从地出。】
　　黄帝曰：其已有脓血而后遭乎？不道之以小针治乎？岐伯曰：以小治小者其功小，以大治大者多害，故其已成脓血者，其惟砭石、铍锋之所取也。　　【马莳曰：此言痈疽已成脓血者，惟治之以砭石、铍针、锋针而已，以小治小者其功小，故不可用小针也。以大治大者多害，故铍锋之外不可轻用也。唯砭石者，以石为针，及铍针、锋针，皆可以取之耳。】　　【余伯荣曰：此言痈发于外而予见者，有大小之难易也。痈小而以小针治之者，其功小而易成，痈大而以大针治之者，多有逆死之害，故其已成脓血者，其惟砭石、铍锋之所取也。盖小而浅者，以砭石取脓，大而深者，以铍锋取之。铍针，大针也。】
　　黄帝曰：多害者其不可全乎？岐伯曰：其在逆顺焉。黄帝曰：愿闻逆顺。岐伯曰：以为伤者，其白眼青，黑眼小，是一逆也；内药而呕者，是二逆也；腹痛渴甚，是三逆也；肩项中不便，是四逆也；音嘶色脱，是五逆也。除此五者为顺矣。【内，同纳。】　　【马莳曰：此，言痈疽之难全者。惟验其病势之五逆，而五顺可反推矣。人之目虽为肝之外候，然又分属于五脏。其白眼属肺，今反青，是肝邪侮所不胜，当为肺气衰也；黑眼者，即眼之睛也，属于肝，今反小，乃肝气衰也，非一逆而何？纳药而呕，乃脾气衰也，非二逆而何？腹痛者邪盛，渴甚者火盛，非三逆而何？肩属手之三阳，项属手足六阳及督脉经，今肩项不便，是阳盛阴虚也，非四逆而何？音嘶者，肺衰也，色脱者，五脏衰也，非五逆而何？若除此五者，则为顺矣。】　　【张志聪曰：此言痈发于外而大者，有逆顺死生之分焉。夫皮脉肉筋骨，五脏之外合也，痈发于皮肉筋骨之间，其气外行者为顺，若反逆于内，则逆伤其脏矣。如白眼青，黑眼小，肺肝肾三脏之气伤也。内药而呕，胃气散也。脾主为胃行其津液，腹痛渴甚，脾气绝也。太阳为诸阳主气，肩项中不便，阳气伤也。在心主，言心之合脉也，其荣色也，音嘶色脱，心脏伤也。犯此五逆者死，除此五者为顺矣。】
　　黄帝曰：诸病皆有逆顺，可得闻乎？岐伯曰：腹胀身热脉大，是一逆也；腹鸣而满，四肢清泄，其脉大，是二逆也；衂而不止，脉大，是三逆也；咳且溲血，脱形，其脉小劲，是四逆也；咳脱形，身热脉小以疾，是谓五逆也。如是者，不过十五日而死矣。其腹大胀，四末清，脱形泄甚，是一逆也；腹胀便血，其脉大时绝，是二逆也；咳溲血，形肉脱脉搏，是三逆也；呕血胸满引背，脉小而疾，是四逆也；咳呕腹胀，且飧泄，其脉绝，是五逆也。如是者，不过一时而死矣。工不察此者而刺之，是谓逆治。【飧，音孙。】　　【马莳曰：此言诸病皆有逆顺，有五逆之半月而死者，有五逆之一时而死者，医工不可以逆治之也。腹满身热，而其脉亦大，是邪正盛也，非一逆而何？腹鸣而满，四肢清冷，后又下泄，阴证也，而其脉又大，是阴证得阳脉也，非二逆而何？衂血不止，阴证也，而其脉又大，亦阴证得阳脉也，非三逆而何？在上为咳，在下溲血，又且脱形，正气已衰也，而其脉之小者带劲，是邪犹未衰，非四逆而何？其声咳，其形脱，其身热正衰火盛也，而脉之小者带疾，是邪亦未衰，非五逆而何？此其所以半月而死也。又有腹大而胀，四肢则冷，而其形既脱，其泄又甚，非一逆而何？腹胀于中，便血于下，乃阴证也，而其脉又大，且时绝，是大为阳胍，绝为死脉，非二逆而何？在上为咳，在下溲血，其形已脱，火盛水亏也，而脉又搏击，非三逆而何？呕血而胸满引背，脉固宜小，而小中带疾，虚而火盛也，非四逆而何？上为咳呕，中为腹胀，下为飧泄，病已虚也，而其脉则绝，非五逆而何？此其所以不及一时而死也。一时者，一周时，乃一日之意也。五逆不可刺而刺之，是谓逆治之耳。】　　【张志聪曰：此言血气之逆于经脉者，不过半月而死也。夫血气留滞而成痈脓者，积微之所生，其所由来者渐矣。若失其旋转之机，又不待成痈，而有遄死之害。诸病者，谓凡病多生于营卫血气之不调，非独痈脓也。如腹胀身热脉大者，逆伤于脾也。腹鸣而满，四肢清泄，其脉大者，逆伤于肾也。肝主藏血，衂而不止，逆伤肝也。肺朝百脉，输精于皮毛，咳而溲血形脱，其脉小劲，逆伤肺也。夫心主血脉，肺者心之盖，咳形脱身热，脉小以疾，逆伤心也。夫血脉者，五脏之所生也。血气逆则失其旋转之机，而反伤其脏真矣。经脉应地之经水，水以应月，不过十五日而死者，随月之盈虚而死，不能终周天之数矣。若气血之逆于气分者，不过一周时而死矣。夫皮肤分肉之气血，从胃腑而注于脏腑之大络，从大络而出于孙络，从孙络而外渗于皮肤，如腹大胀，四肢清，形脱泄甚，是逆于胃之大络，不得出于皮肤，充于四体也。腹胀便血，其脉大时绝，逆于肾络也。咳溲血，形肉脱，脉搏逆于肺络也。呕血胸满引背，脉小而疾，逆于心络也。咳呕腹胀，且飧泄，其脉绝，逆于肝脾之络也。夫胃者，水谷血气之海也。五脏之大络，海之所以行云气于天下之道路也。水天之气，上下相通，一昼一夜，繞地环转一周，如逆而不行，则开阖已息，是以不过一周而死。夫人皮以应天，皮肤之气血逆而不行，不过一周而死。工不察此天运之大道，如逆伤其气，迟则死于家中，速则死于堂上矣。】　　【任谷庵曰：以上论人之气血，参合天地之道，运行无息者也。少有留滞或渐积而成痈脓，或一息不续，即为霄壤之判。】
　　黄帝曰：夫子之言针甚骏，以配天地，上数天文，下度地纪，内别五脏，外次六腑，经脉二十八会，尽有周纪。能杀生人不能起死者，子能反之乎？岐伯曰：能杀生人，不能起死者也。黄帝曰：余闻之则为不仁，然愿闻其道弗行于人。岐伯曰：是明道也，其必然也，其如刀剑之可以杀人，如饮酒使人醉也，虽勿诊犹可知矣。黄帝曰：愿卒闻之。岐伯曰：人之所受气者，谷也。谷之所注者，胃也。胃者，水谷气血之海也。海之所行云气者，天下也。胃之所出气血者，经隧也。经隧者，五脏六腑之大络也，迎而夺之而已矣。黄帝曰：上下有数乎？岐伯曰：迎之五里，中道而止，五至而已，五往而脏之气尽矣，故五五二十五而竭其输矣。此所谓夺其天气者也，非能绝其命而倾其寿者也。黄帝曰：愿卒闻之。岐伯曰：窥门而刺之者，死于家中；入门而刺之者，死于堂上。黄帝曰：善乎方！明哉道！请着之玉版，以为重宝，传之后世，以为刺禁，令民勿敢犯也。【窥，同窥。】　　【马莳曰：此言针之能杀生人者，在于夺其五里，以竭经隧之气，此其所以为刺禁也。二十八会者，手足十二经左右相同，共有二十四脉，加以两蹺督任，共为二十八会也。世有能于生人则杀之，死人则不能起之，此问之者固为不仁，而闻之而弗行，正所以明道也。故能杀生人之缪，真如刀剑之杀人，如洒之醉人，虽勿诊视之而可以预知也。何也？试观海之行云气者，本于地气上为云，而后云气行于天之下也。胃之有气血，本于谷气所化，而后血气行于十二经之隧也。是经隧者，诚五脏六腑之大脉络耳。迎其气之来而有以夺之，故能杀生人矣。上下，手足也。究其上下各经之数，不必尽脏腑之穴以刺之，止即五里穴以夺其气，约至中道而止针，候其气之来者，五至而已，针凡五往以夺之，而此脏之气尽矣。及夺至二十五次，而五脏输穴之气皆已竭矣。此乃夺其天气，非由命之自绝，寿之自倾，实所以杀此生人也。又何也？吾窥门而见其刺，其人当死于家中，吾入门而见其刺，其人当死于堂上，死之最易又如是耶。】　　【张志聪曰：此言胃腑所生之气血，如云气之布散于天下者，从脏腑之经隧布于四末，充于皮肤分肉之间，不入于经俞者也。针道之大，配天地。上数天文，应天之数也。下度地纪，应地之经也。内别五脏，应五运之在中也。外次六腑，应六气之在外也。经脉二十八会，脉度之十六丈二尺也。此言小针者，上合于天，下合于地，中合于人，通其经脉，调其血气，营其顺逆出入之会，可传于后世，无有终时者。若不察此三才之大道，反逆伤其旋转之机，又胜五兵之杀人矣。大络者，十二脏腑之经别也。五里者，手阳明之穴，在肘上三寸。盖脏腑之大络与经相干，而布于四末，手阳明之大络，与手阳明之经相干，循五里而散于尺肤。夫脏为阴，腑为阳，经脉为阴，皮肤为阳。手阳明者，手太阴之腑也。五脏之血气行于脉中，因胃气而至于手太阴，以应尺寸之脉，五脏之气血行于脉外者，因胃气而出于手阳明之络，以应于尺肤。是以脉急者，尺之皮肤亦急；脉缓者，尺之皮肤亦缓。善调尺者，则不待于寸。此十二脏腑之血气，行于经脉皮肤之外内者，大会于手太阴阳明也，故迎之五里，中道而止。至者，迎其气之至也。往者，追其气之行也。故五至而迎其五脏之气至即已，若五往而追之，则五脏之气，尽泄于外矣。五脏各有五输，五五二十五输，若皆取之，则竭其输矣。此所谓夺其天气者也，非由命之自绝，寿之自倾，实所以杀生人也。窥者，窥视其所出也。门者，卫气篇之所谓契绍之门户，乃气血从孙络而出于皮肤之门也。故候其气之出门而刺之者，稍缓而死于家中，入门而逆刺于络内者，即死于医者之堂上也。夫天气一日一夜，繞地环转一周，逆则不过一周而死，况针刺之伤乎。是以着之玉版，以为重宝，传之后世，以为刺禁，令民勿敢犯也。】　　【任谷庵曰：人之皮表以应天，经脉应地之经水，天气运行于地之外，而复贯于地中，升降出入，环转无端，而人亦应之。肤表之气血，从五脏之大络，而出于皮肤分肉之外，复从手足之指井，而溜于荥，注于输，行于经，而与经脉中之血气，相合于肘膝之间，此人合天地阴阳环转出入之大道也。故曰，五往而脏之气尽矣。谓迎之五里，复五往而追之，则五脏之气尽泄于外。盖谓皮肤之气血，由五脏之所出也。五五二十五而竭其输，此谓夺其天气，谓手足五输之气血，从皮肤之所入也。若尽取其五脏之五输，则竭其输中之血，而夺其皮表之天气也。血气之生始出入，参合天地阴阳，乃端本澄源之学。】
　　　五禁篇第六十一
　　【马莳曰：内有五禁、五夺、五过、五逆、九宜等法，然以五禁为首，故名篇。】
　　黄帝问于岐伯曰：余闻刺有五禁。何谓五禁？岐伯曰：禁其不可刺也。黄帝曰：余闻刺有五夺。岐伯曰：无泻其不可夺者也。黄帝曰：余闻刺有五过。岐伯曰：补泻无过其度。黄帝曰：余闻刺有五逆。岐伯曰：病与脉相逆，命曰五逆。黄帝曰：余闻刺有九宜。岐伯曰：明知九针之论，是谓九宜。　　【马莳曰：此言刺家有五禁、五夺、五过、五逆、九宜之分也。】　　【余伯荣曰：此承上章，复论刺有五禁、五夺、五过、五逆，以为刺禁，令民勿犯者也。五过者，五脏外合之皮脉肉筋骨，有邪正虚实，宜平调之，如补泻过度，是为五过。九宜者，九针之论各有所宜，神而明之，是为九宜。】
　　黄帝曰：何谓五禁？愿闻其不可刺之时。岐伯曰：甲乙日自乘，无刺头，无发蒙于耳内。丙丁日自乘，无振埃于肩喉廉泉。戊己日自乘，四季无刺腹，去爪通水。庚辛日自乘，无刺关节于股膝。壬癸日自乘，无刺足胫。是谓五禁。　　【马莳曰：此详言五禁之实也。天干应于人身，头为甲乙，肩喉为丙丁，戊己为手足四肢，合辰戌丑未之四季，庚辛应股膝，壬癸应足胫。故凡天干自乘之日皆无刺之。发蒙振埃，俱刺法名目，见本经刺节真邪篇。】　　【余伯荣曰：天之十干，始于甲乙，终于壬癸，故甲乙以应头，壬癸以应足，丙丁应身半以上，庚辛应身半以下，配天之四时也。戊己属土，故乘于四季。夫甲为阳木，乙为阴木，自乘者，阴阳自合，非化气也。发蒙振埃者，所以通气也。天之十干，化生地之五行。通气者，通五运之化气，此天干自乘，故为取气之禁。】
　　黄帝曰：何谓五夺？岐伯曰：形肉已夺，是一夺也；大夺血之后，是二夺也；大汗出之后，是三夺也；大泄之后，是四夺也；新产及大血之后，是五夺也。此皆不可泻。　　【马莳曰：此详言五夺之实也。泻者，针之泻去也，然用药亦犹是矣。】　　【余伯荣曰：形肉血气已虚脱，虽有实邪，皆不可泻。】
　　黄帝曰：何谓五逆？岐伯曰：热病脉静，汗已出，脉盛躁，是一逆也；病泄脉洪大，是二逆也；着痹不移，(月囷)肉破，身热，脉偏绝，是三逆也；淫而夺形，身热，色夭然白，及后下血衃，血衃笃重，是谓四逆也；寒热夺形，脉坚搏，是谓五逆也。　　【马莳曰：此详言五逆之实也。凡热病者脉宜洪，今反静，是邪盛正衰也；汗已出，脉宜静，今反盛躁，此邪气犹盛，是一逆也。凡病泄者，脉宜静，今反洪大，此邪气犹盛，是二逆也。着痹不能转移，其(月囷)肉已破，其身热，脉宜洪盛，今已偏绝，盖偏则一手全无，绝则二手全无，是三逆也。人有好淫而形肉已夺，其身发热，其色夭然而白又乃去，后复有衃血，其血之凝黑者，且多而笃重，是四逆也。人有久发寒热而形体已夺，脉软则邪散，今坚而且搏，是谓五逆也。】　　【余伯荣曰：热病脉静者，阳病见阴脉也。汗已出脉盛躁者，阳热之邪，不从汗解，阴液去而邪反盛也。病泄者，脉宜沉弱，反洪大者，阴泄于下，阳盛于上，阴阳上下之相离也。着痹不移，(月囷)肉破，身热者，湿邪伤形，久而化热。脉偏绝者，脾胃之气败也。淫者，酷虐之邪。夺形者，邪伤形也。如但热不寒之疟气，内藏于心而外淫于分肉之间，令人消烁脱肉。夫心主血而血脉荣于色，色夭然白，及后下衃血笃重者，形气消于外，血液脱于内，血气外内之离脱也。寒热夺形，脉坚搏者，寒热之邪盛而正气伤也。此为五逆，皆不可刺也。】
　　　动输篇第六十二
　　【马莳曰：内论手太阴足少阴足阳明之俞穴，独动不休，故名篇。】
　　黄帝曰：经脉十二，而手太阴足少阴阳明独动不休，何也？岐伯曰：是明胃脉也。胃为五脏六腑之海，其清气上注于肺，肺气从太阴而行之，其行也以息往来，故人一呼脉再动，一吸脉亦再动。呼吸不已，故动而不止。黄帝曰：气之过于寸口也，上十焉息，下八焉伏，何道从还，不知其极。岐伯曰：气之离脏也，卒然如弓弩之发，如水之下岸，上于鱼以反衰，其余气衰散以逆上，故其行微。　　【马莳曰：此因帝问肺肾胃经之脉，独动不休，而先以肺言之也。手足经脉，共有十二，惟手太阴肺经、足少阴肾经、足阳明胃经，其脉独动不休，即如肺之太渊，肾之太溪，胃之冲阳，诚动之不休也。他经之脉，行之甚微，似有所休故问耳。伯乃以肺经言之。盖肺脉虽行于肺，而实始之于胃，是必明之于胃脉，而后可以知肺脉也。胃为五脏六腑之海，受水谷之气，以生精微之气，其积于上焦者，名曰宗气，其由中焦以降于下焦而生者，名曰营气，所谓清者为营是也，故此篇遂名之曰清气。出下焦以升于中上二焦而生者名曰卫气，所谓浊者为卫是也，故下节名曰悍气。是清气随宗气以行于经脉之中，始从中焦注于肺，从太阴经而行之，由是而行于手阳明大肠经、足阳明胃经、足太阴脾经、手少阴心经、手太阳小肠经、足太阳膀胱经、足少阴肾经、手厥阴心包络经、手少阳三焦经、足少阳胆经、足厥阴肝经，又自肝经以行于肺经。其行也以息往来，盖一呼一吸，总为一息，惟其一呼脉乃再动，一吸脉亦再动，一呼一吸，脉乃四动，闰以太息，脉乃五动，呼吸不已，故动而不止。良由寸口者，即手太阴经之太渊穴，十二经脉必会于此，此脉之所以动而不休也。然脉之过于寸口也，上之从息而行者，可拟十分，下之伏于脏内者，可拟八分，但不知其何道而来，何道而还？罔有抵极，帝之所以复问也。伯言脉气之离于各脏也，如矢之离于弓弩，如水之下于岸，矢发则往，水下则流，及其会于寸口，上于鱼际，则会于肺经矣。又从肺经而行之一昼一夜，共五十度，但其上鱼之际，十焉在息，下鱼之后，八焉伏藏，故上鱼既已，则气似反衰，及其余气衰散既已，则又逆而上之于鱼，是以各经上鱼之后，行之甚微，惟肺则为百脉所朝，而独动不休者，非他经之可同也。】　　【张志聪曰：此章论营卫宗气，循度行于经脉之外内，冲脉行于足少阴阳明之经，而出于腹气胫气之街，以明血气之行于经脉皮肤之间，交相和平俞应者也。帝问手太阴足少阴阳明独动不休者，谓手太阴之太渊经渠、足阳明之人迎冲阳、足少阴太溪之动脉也。伯言是明胃脉者，谓胃为五脏六腑之海，其营卫宗气，皆胃腑水谷之精所生，清气上注于肺者，营气宗气也。肺气从太阴而行之者，脉气随三阴三阳之气而行也。其行也，以息往来者，人一呼一吸，脉行六寸，日夜一万三千五百息，脉行八百十丈为一周也。帝问气之过于寸口，上十焉息者，乃营气卫气宗气尽走于息道，而变见于寸口也。下八焉伏者，谓流溢于中之营血，下伏于胞中，故如水之下岸也。按本经营气篇曰：营气之道，内谷为宝，谷入于胃，乃传之肺，流溢于中，布散于外，精专者行于经隧，常营无已，终而复始。夫帝言下伏之营血有八，是精专而行于经隧之营止二分矣。夫营气行于脉中，卫气行于脉外，宗气两行营卫之道，此经脉外内之气，相为和平，而有形之营血，分行于外内，亦相为匀等者也。夫冲脉起于胞中，上循背里为经络之海，其浮而外者，循腹右上行，至胸中而散，充肤热肉，淡渗皮毛，此下伏于胞中之血，半随冲脉而行于脉内，半随冲脉而散于皮肤。又足阳明之脉，与冲脉循脐左右之动脉，而出于腹气之街，冲脉与少阴之大络，循阴股而下出胫气之街。夫精专者二分行于经隧，随冲脉者二分出于气街，是经脉外内之气血相为匀等矣。皮肤之气血，从指井而溜注于营俞，脉中之血气，从本标而外出于肤表，从道往还，莫知其极矣。伯言气之离脏，卒然如弓弩之发者，谓五脏之气，至于手太阴而变见于寸口者，应手而动，如弓弩之发弦，上于鱼际则动气衰而无动脉矣。其余气衰散以逆上者，谓余气分散而上注于手阳明大肠之经，故其脉上鱼而其行微缓也。此言五脏之气，因胃气而至于手太阴，腹走手而手走头，头走足而足走腹，常营无已，终而复始，环转之无端也。】
　　黄帝曰：足之阳明，因何而动？岐伯曰：胃气上注于肺，其悍气上冲头者，循咽上走空窍，循眼系，入络脑，出顑，下客主人，循牙车，合阳明，并下人迎，此胃气别走于阳明者也。故阴阳上下，其动也若一。故阳病而阳脉小者为逆，阴病而阴脉大者为逆。故阴阳俱静俱动，若引绳相倾者，病。　　【马莳曰：此言胃脉动之不休也。三焦之气，皆从胃气而生营气，随宗气以上注于肺而行之。其悍气者，卫气也，卫气受气于上焦，为纯阳之气，慓悍滑利，天明目张，则上冲于头，内循咽喉，上走空窍，循于眼系，以出于足太阳膀胱经之睛明穴，历攒竹、曲差、五处、承光、通天、络却等穴，入络于脑，复出于颔下足少阳胆经之客主人，循胃经之牙车，合于阳明之经隧，并下胃经之人迎，此虽卫气所行，实内之胃气出而别走于阳明之经隧者也。故其昼行于阳经，夜行于阴经。然阴阳升降，其动也若一。故人有阳病，脉宜洪大，其胃脉反小者为逆，以阳病宜见阳脉也；人有阴病，脉宜沉细，其胃脉反大者为逆，以阴病宜见阴脉也。故阳病而俱静，阴病而俱动，若引绳以相倾者必病，此胃脉所以动之不休，而亦可以验诸病也。以卫气之行，即胃气以为之主耳。】　　【张志聪曰：此言阳明之气盛而独动不休者也。阴阳系日月论曰：两阳合于前，故曰阳明。又曰：两火合并，故为阳明。是阳明主燥金之气，而又有悍热之火气也。胃气上注于肺者，胃腑所生之营气宗气上注于肺，而行于经脉之外内，以应呼吸漏下。其悍热之气上冲头者，循咽上走空窍，循眼系，入络脑，出顑下客主人，循牙车，此阳明之悍气，上走空窍，行于皮肤之气分，而下合于阳明之脉中，并下人迎，此胃腑所生之悍气，别走于阳明者也。故阴阳上下，其动也若一。盖身半以上为阳，身半以下为阴，谓在上之人迎在下之冲阳，其动之相应也。故阳病而阳脉小，阴脉大者为逆，阴病而阴脉大，阳脉小者为逆。故阴阳上下，静则俱静，动则俱动，若引绳墨如相倾而不相应者，则为病矣。按上篇曰：胸气有街，腹气有街，头气有街。胫气有街。气在腹者，止之背腧与冲脉于脐左右之动脉间。夫足阳明之脉，其支者下人迎，入缺盆，从缺盆下乳内廉，挟脐入气街中；其支者下循腹里，至气街中而合，以下髀关，循股外廉至足跗上。夫胃之悍气，合阳明之脉而下人迎，挟脐入气街中，则与冲脉相合，而出于腹气之街矣。其下行而出于足跗者，动于冲阳而上与人迎之相应也。】
　　黄帝曰：足少阴何因而动？岐伯曰：冲脉者，十二经之海也，与少阴之大络起于肾下，出于气街，循阴股内廉，邪入腘中，循胫骨内廉，并少阴之经，下入内踝之后，入足下；其别者，邪入踝，出属跗上，入大指之间，注诸络以温足胫。此脉之常动者也。　　【马莳曰：此言肾脉动之不休也。脉有奇经者八，其冲脉者为十二经之海，与足少阴肾经之大络，起于肾下，出于足阳明胃经之气街，复循阴股内廉，斜入膝后曲处之腘中，循胫骨内廉，并本经少阴之经，下入内踝之后，经复溜、水泉、照海、大锺等穴，入于足下之涌泉；其别支者，方其斜入内踝之时，出而属于足面之跗上，入大指之间，注诸络以温足胫，此肾脉之所以常动不休也。由此观之，则肺脉动之不休者，以营气随宗气而行诸经，其诸经之脉朝于肺也。胃脉动之不休者，以卫气出于胃而行之不已也。肾脉动之不休者，以冲脉与肾脉并行而行之不已也。此其所以异于诸经也欤。】　　【张志聪曰：此言流溢于中之血气，一从冲脉与足少阴之大络，而下出于足胫之气街，循阴股内廉者，血气出于皮肤，仍循少阴之经而行也。斜入腘中者，与太阳之承山踝上以下也。其别者，乃少阴之支络，别走于踝跗，上入大指之间，而散于十指之络，是以阳气起于足五指之表，阴气起于足五指之里。盖阴阳二气，本于先天之水火，藏于肾脏，出于下而升于上也。夫卫气者，阳明所生之气也。上节论卫气之别走阳明，合于人迎，是从膺胸脐腹而下至跗上，如左右之动脉，与冲脉会于脐间，则阳明之血气，随冲脉而出腹气之街矣。此节论冲脉与少阴出于胫气之街，盖手足十二经之本标，止出于头气之街，胸气之街，营卫之行，从本而入，从标而出，上下相贯，如环无端。其腹气之街，胫气之街，乃别出阳明少阴之血气，不在十二经脉本标之内，故别提出阳明少阴之动输焉。】
　　黄帝曰：营卫之行也，上下相贯，如环之无端。今有其卒然遇邪气，及逢大寒，手足懈惰，其脉阴阳之道，相输之会，行相失也，气何由还？岐伯曰：夫四末阴阳之会者，此气之大络也。四街者，气之径路也。故络绝则径通，四末解则气从合相输如环。黄帝曰：善。此所谓如环无端，莫知其纪，此之谓也。【夫，音扶。】　　【马莳曰：此言营卫之行，相输如环，非邪气大寒之所能失也。帝问营气随宗气以行于经隧之中，始于手太阴，而终于足厥阴，卫气行于各经皮肤分肉之间，始于足太阳而终于足太阴，阴阳诸经，相贯而行，如环无端，但卒然遇邪气大寒，则手足懈惰，其脉气所行，阴阳之道，输运之会，宜乎其相失也，则营气何由而还，复欲始于手太阴以终于足厥阴，卫气亦何由而还，复欲始于足太阳以终于足太阴者，难矣。伯言四肢为四末，乃阴阳诸经所会，而为营卫二气之大络也。四街即本经卫气篇之所谓胸气有街、腹气有街、头气有街、胫气有街者，是也。此四街为营卫二气之径路，故大络虽或阻绝，而径路则自相通，彼逢邪气大寒之时，手足固尝懈惰，及懈惰已解，则二气复合，相输如环。】　　【张志聪曰：此申明经脉之血气，从四街而出行于脉外，皮肤分肉之气血，从四末而入行于脉中，上下相贯，环转之无端也。四末者，四肢之秒末，手足之指井也。其脉者，谓手足三阴三阳之经，输阴阳之道者，血气从此所行之道路也。相输之会气从合者，谓皮肤之气血，从四末而溜于脉中，输行于经而与脉中之血气相会，入于肘膝间，而与脉中之血气相合，故曰四末解则气从合。盖假风寒之邪，以明四末乃阴阳之会，气从此而所入之大络也。如因邪气所阻，则手足懈惰，而道路不通，气何由而环转？如四末和解，则气血输会于脉中，而环转于气街矣。夫经脉者，内连于脏腑，外络于形身，外内出入常营无已。络脉者，乃经脉之支别，如江河之支流，至稍秒而有尽也。四街者，气之径路也，故络绝则径通。手足十二经之本标，出于头气之街，胸气之街；阳明所生之血气，复出于腹气之街；少阴所藏之血气，复出于胫气之街。此经脉中之血气，复从络脉之尽处，出于气街，而行于皮肤分肉之外也。此营卫之行于皮肤经脉之外内，上下相贯，如环无端，莫知其纪也。】　　【王子方曰：本经云，营行脉中，卫行脉外。又曰，浮气之不循经者为卫气，精气之营于经者为营气。今复言营卫之行，环转于经脉之外内，岂经义自相矛盾欤？曰：卫气昼行于阳，夜行于阴，应天气之晦明。天道右旋，地道左转，天运于地之外，交相逆顺而行，应营气行于脉中，卫气行于脉外，外内清浊之不相干也。然天气运行于地之外，而复通贯于地中，有四时之寒暑往来，生长收藏。此天地阴阳之气，上下升降，外内出入，有分有合，环转无端，是以营卫之行，环转于皮肤经脉之外内者，应天地之气交也。夫所谓营行脉中者，始于手太阴肺，终于足厥阴肝，腹走手而手走头，头走足而足走腹，一脉流通，终而复始，此营血之行于脉中也。又别出两行营卫之道，清者为营，浊者为卫，营行脉中，卫行脉外。营于脉中者，循手足之十二经脉，及阴蹺阳蹺任脉督脉，合十六丈二尺为一周，昼行二十五度，夜行二十五度，应呼吸漏下者，此营气之行于脉中也。卫气昼行阳二十五度，夜行阴二十五度，此营气卫气各走其道，清浊外内之不相干也。若夫手足之三阴三阳十二经脉，皆从指井所出，而营于五脏之二十五腧，六腑之三十六腧。夫指井离爪甲如韭许，乃血肉筋骨之尽处，血气皆从何来，而曰所出为井耶？盖受皮肤之气血，从此而溜注于脉中，十二经脉之血气，始从此而生出，故曰所出为井，所溜为荥，所注为输，所行为经也，充肤热肉之气血，妇随夫唱，相将而行，同溜于经脉之中，故曰营卫之行也，上下相贯，四末阴阳之会者，此气之大络也。夫宗气半行于脉中，半行于脉外，营血半营于经隧，半营于皮肤，营气行于脉中，卫气行于脉外，阴中有阳，阳中有阴，犹两仪四象之定体，血气贯通于外内，应天地之气交，一息不运，则生化灭矣。夫皮肤气分为阳，经脉血分为阴，阳走阳而阴走阴，此阴阳之相离也。阴出于阳，阳入于阴，此阴阳之相合也。阴阳之道，有离而有合也。若行于阳者止行于阳，行于阴者止行于阴，无外内出入之神机，而生化亦灭矣。阴阳之奥，会心者明之。】
古今图书集成医部全录卷六十四

　　　五味篇第六十三
　　【马莳曰：内论五味，各有所走，故名篇。】
　　黄帝问于少俞曰：五味入于口也，各有所走，各有所病。酸走筋，多食之令人癃；咸走血，多食之令人渴；辛走气，多食之令人洞心；苦走骨，多食之令人变呕；甘走肉，多食之令人悗心。余知其然也，不知其何由，愿闻其故。　　 【马莳曰：此帝即五味各有所走，而多食各有所病者问之也。癃，小便不通也。洞心者，心内空也。悗心者，心内闷也。　任谷庵曰：按五运行大论云，东方生风，风生木，木生酸，酸生肝，肝生筋。南方生热，热生火，火生苦，苦生心，心生血。是五脏本于五味之所生，而生外合之筋骨血肉也。是以五味入口，而各有所走。夫心主血，肾主骨，苦乃火之味，咸乃水之味，苦走骨而咸走血者，阴阳水火之交济也。肺主气，故辛走气。】
　　少俞答曰：酸入于胃，其气濇以收，上之两焦，弗能出入也。不出即留于胃中，胃中和温，则下注膀胱。膀胱之脆薄以懦，得酸则缩绻，约而不通，水道不行，故癃。阴者，积筋之所终也，故酸入而走筋矣。　　【马莳曰：此答言酸之多食令人癃也。盖酸之气味，濇滞而收敛，既入于胃之中脘，则上两焦，即上中二焦也。其气味弗遽能出入，乃留于胃中，久则胃中和温，而下注膀胱。膀胱为胞之室，胞在其中，其体薄，其气懦，得此酸味，则缩而且绻，所以约而不通，水道不行而为癃也。至于外而为阴器者，乃一身之筋，于此而终。彼肝既主筋，又主于酸，故酸入则走筋，其阴器亦有所约而小便不利矣，岂特膀胱之在内者为然哉？】　　【任谷庵曰：五味阴阳之用，辛甘发散为阳，酸苦涌泄为阴，咸味涌泄为阴，淡味渗泄为阳，六者或收或散，或缓或急，或燥或润，或软或坚，是发散涌泄之中，又有收散缓急之性矣。上焦开发，宣五谷味；中焦出气如露，以行水谷之津。酸气收濇，故弗能出于上之两焦，不出则留于胃而溜于下焦，注于膀胱矣。膀胱为脬之室，脬居于中，故膀胱之体质脆薄以懦，得酸则易于缩绻，缩则约而不通，水道不行，故为癃闭。阴者前阴，积筋者宗筋也，宗筋者筋之主也。酸入于宗筋，故走筋也。按经筋篇云：足厥阴之筋，上循阴股，结于阴器，络诸筋，其病阴股痛转筋，阴器不用，伤于内则不起，伤于寒则阴缩入，伤于热则纵挺不收。是足厥阴肝经主宗筋，而外合于通体之筋。】
　　黄帝曰：咸走血，多食之令人渴，何也？少俞曰：咸入于胃，其气上走中焦，注于脉，则血气走之。血与咸相得则凝，凝则胃中汁注之，注之则胃中竭，竭则咽路焦，故舌本干而善渴。血脉者，中焦之道也，故咸入而走血矣。　　【马莳曰：此言多食咸之令人渴也。盖咸入于胃，其气上走于中焦。人之为脉，必由中焦而始。今咸走中焦，则必注于脉，脉行而血气随之以走，惟血与咸味相得则凝，凝则血燥，而胃中之汁，注以润之，由是胃中之汁竭，竭则咽路枯焦，故舌根干而善渴也。血脉为中焦之路，故咸入而走于血耳。】　　【任谷庵曰：中焦并胃，出上焦之后，此所受气者，泌糟粕，蒸津液，化其精微，上注于肺脉，乃化而为血。咸入于胃，其气上走中焦，注于脉者，咸性之上涌也，注于脉则走于血气矣。血者中焦之汁，奉心神而化赤，咸乃寒水之味，故血于咸相得则凝，凝则燥结，而胃中之汁以滋之，胃中汁竭，则咽路焦枯，故舌本干而善渴。血脉者，中焦之道路，咸气上走于中焦，故走血。　王子方曰：胃腑水谷之精汁，化而为赤，营于脉中，人一呼一吸，脉行六寸者，血气之流行也。呼吸不已，血气之行无少停息，故血凝则胃中之汁注之，以资其流行。】
　　黄帝曰：辛走气，多食之令人洞心，何也？少俞曰：辛入于胃，其气走于上焦。上焦者，受气而营诸阳者也。姜韭之气熏之，营卫之气不时受之，久留心下，故洞心。辛与气俱行，故辛入而与汗俱出。　　【马莳曰：此言多食辛者，令人洞心也。盖辛入于胃，其气必走于上焦，上焦者，受气而运诸阳者也。故辛味既走于上焦，则不得不走于气耳。即如姜韭者，气味之辛者也，营气由中焦而生，必上随宗气以行于径隧之中，卫气由下焦而生，亦必出而行于分肉之间，所以不时有此辛味之气也。惟此姜韭之气，久留心下，则物在心下，而气熏于上焦，上焦气凑，心内似空，故多食辛者，必洞心也。且此辛气与心中之气，相得而俱行，辛入则汗必出，汗之出者，以气之出也，其心安得而不洞？】　　【任谷庵曰：上焦开发，宣五谷味，熏肤，充身，泽毛，若雾露之溉，是谓气。辛走气，故其气走于上焦。上焦者，受中焦之气，而营诸表阳者也。夫营卫之气，生于中焦，皆从上而出，故姜韭之气上熏，则营卫之气不时受之，久留心下，则为洞心。辛与上焦之气，俱行于表阳，则开发皮腠而汗出。】　　【俞伯荣曰：辛气留于心下，而上熏则为洞心，与气俱行，则与汗共并而出，盖汗乃中焦水谷之液也。】
　　黄帝曰：苦走骨，多食之令人变呕，何也？少俞曰：苦入于胃，五谷之气，皆不能胜苦。苦入下脘，三焦之道，皆闭而不通，故变呕。齿者，骨之所终也，故苦入而走骨，故入而复出，知其走骨也。　　【马莳曰：此言多食苦者，令人呕也。盖苦入于胃，而胃中五谷之气，皆不能胜其苦味，故苦入下脘，则上中下焦之气，皆闭而不通，所以变而为呕也。况齿者，乃骨之所终，故苦入则走骨，走骨则走齿，今入而复出者，即从齿出也，此可以知苦之必走骨矣。】　　【任谷庵曰：炎上作苦，君主之味也，故五谷之气，皆不能胜之。苦性下泄，故入于下脘。三焦者，少阳相火也。苦性寒，故三焦之道，皆闭塞不通。三焦不通，则入胃之水谷，不得通调布散，故变而为呕也。夫肾主骨，肾为寒水之脏，苦性寒，故走骨，同气相感也。然苦乃火味，故入于下而复出于上，以其性下泄而上涌也。　俞伯荣曰：少阴之上，君火主之，标阳而本寒也。炎上作苦，而苦寒下泄，此少阴之味也，故能从本从标。天食人以五气，地食人以五味，地之五行，上呈天之六气，是以味合五行，气合三阴三阳之六气。】
　　黄帝曰：甘走肉，多食之令人悗心，何也？少俞曰：甘入于胃，其气弱小，不能上至于上焦，而与谷留于胃中者，令人柔润者也。胃柔则缓，缓则蛊动，蛊动则令人悗心。其气外通于肉，故甘走肉。【蛊，当作虫。】　　【马莳曰：此言多食甘者，令人悗心也。盖甘入于胃，则甘本属土，其性主柔，故甘味之气最弱而小，不能上至于上焦，而与五谷留于中脘，所以胃气亦柔润也。胃柔则气缓，气缓则虫因味甘而动，虫动则心自闷耳。且所谓甘走肉者，甘既属土，土主于肉，肉在于外，甘味之气，必走而聚之也，内与外不相通，其心安得而不闷乎？】　　【任谷庵曰：稼穑作甘，坤土之味也。坤德柔顺，故其气弱小。太阴湿土，主气，故令人柔润。柔者土之性，润乃湿之气也。夫虫乃阴类，胃秉阳明燥热之气，若胃柔而缓，则虫动而上入于胃矣。虫上食，故令人悗心。土气外主于肌肉，故甘走肉。】
　　　阴阳二十五人篇第六十四
　　【马莳曰：内有阴阳二十五人之别，故名篇。】
　　黄帝曰：余闻阴阳之人何如？伯高曰：天地之间，六合之内，不离于五，人亦应之。故五五二十五人之政，而阴阳之人不与焉。其态又不合于众者五，余已知之矣。愿闻二十五人之形，血气之所生，别而以候，从外知内，何如？岐伯曰：悉乎哉问也！此先师之秘也，虽伯高犹不能明之也。黄帝避席遵循而却曰：余闻之，得其人弗教，是谓重失。得而泄之，天将厌之。余愿得而明之，金匮藏之，不敢扬之。岐伯曰：先立五形，金木水火土，别其五色，异其五形之人，而二十五人具矣。黄帝曰：愿卒闻之。岐伯曰：慎之慎之，臣请言之。【与，去声。】　　【马莳曰：此帝述伯高之言，以问五行之人，而岐伯遂举其端以言之也。帝以天地之道，曰阴与阳，而人身应之，故尝以人之为阴为阳者，问之于伯高。彼谓天地之间，太极分为阴阳，阴阳分为五行，故五行一阴阳，阴阳一太极，所以天地人之理，举不外乎五行，而人身与之相应。五行之中，各有其五，即如属木者为主，而木分左之上下，右之上下，则为五矣。五行各五，计有二十五人之式，而彼阴阳和平之人不与也。大凡五行各有体态，众人不能相合，但其形之所以异，血气之所以生别，而欲由外知内，此伯高之所未及，而帝之所以复问也。伯言先立五形，有金木水火土之异，而别其五色，异其五等，则二十五等之人可知矣。】　　【仇汝霖曰：天地之间，不离于五者，天有五色、五气、五时、五音，地有五方、五行、五运、五味也。五运行论曰：东方生风，风生木，木生酸，酸生肝，在脏为肝，在体为筋；南方生热，热生火，火生苦，苦生心，在脏为心，在体为脉；中央生湿，湿生土，土生甘，甘生脾，在脏为脾，在体为肉；西方生燥，燥生金，金生辛，辛生肺，在脏为肺，在体为皮毛；北方生寒，寒生水，水生咸，咸生肾，在脏为肾，在体为骨。风寒热湿燥，天之五气也。木火土金水，地之五行也。在天成气，在地成形，天地合气，命之曰人。人之形体，秉在地五行之所生，然本于天之五气，是以形合五行，而气合五色五音也。五阴而合五阳者，在地之阴而合天之阳也。五五二十五者，合天之数也。阴阳之人不与者，通天论之所谓少阴太阴少阳太阳之人也。其态又不合于众者，不合五行全备之人也。夫三阴三阳者，天之阴阳也。五人之形者，地之所成也。是以此篇论形合五行，而上应天之五气。下篇论阴阳之人，应天气之所生，故篇名通天论。】
　　木形之人，比于上角，似于苍帝。其为人，苍色，小头，长面，大肩背，直身，小手足。好有才，劳心少力，多忧劳于事。能春夏不能秋冬，感而病生，足厥阴佗佗然。太角之人，比于左足少阳，少阳之上遗遗然。左角之人，比于右足少阳，少阳之下随随然。釱角之人，比于右足少阳，少阳之上推推然。判角之人，比于左足少阳，少阳之下栝栝然。【能，音耐。釱，音第。】　　【马莳曰：此言木形人有五，有全偏之分也。木形之人，木气之全者也，下文四股则偏也。木主东方，其音角，其色苍，故木形之人，当比之上角，似于上天之苍帝。色苍者，木之色苍也。头小者，木之巅小也。面长者，木之体长也。肩背大者，木之枝叶繁生，其近肩之所阔大也。身直者，木之体直也。小手足者，木之枝细而根之分生者小也。此自其体而言耳。好有才者，木随用而可以成材也。力少者，木易动摇也。内多忧而外劳于事者，木不能静也。耐春夏者，木春生而夏长也。不耐秋冬者，木至秋冬而雕落也。此自其时而言耳。故秋冬有感于邪，则病易生。肝经属足厥阴为根干，故足厥阴经之分肉形体佗佗然者，安重之义。此以脏言，主也，全也；下以腑言，用也，偏也。盖足少阳胆经，与足厥阴肝经为表里，此以上文言音之全，故曰上角。下言太角、少角、釱角、判角，乃阴阳之生为太少四象也。足少阳者，胆经之分肉腑脉也。后有足少阳之上，气血盛则通髯美长，血多气少则通髯美短，血少气多则少须，血气皆少则无须髯发也。此足少阳之上者，正指胆经之脉，几经脉穴道之行于上体者是也。其曰左足少阳之上者，盖太角为左之上耳。下文以判角为左足少阳之下，则又以左之上下而分之也。以人拟角，故曰比。遣遗然者，如有所遗失然，行之不骤而驯也。少角之人者，以右比左，故谓之少。后言足少阳之下，血气壮盛，胫毛美长，外踝肥；血多气少则胫毛美短，外踝皮厚而强；血少气多则胻毛少，外踝皮薄而软；血气皆少，则无毛，外踝瘦无肉等语。则此足少阳之下者，正指胆经之脉，凡经脉穴道之行于下体者是也。夫在上则曰须髯发，在下则曰胫胻毛踝，此上下之所由辨也。随随然者，言相随以行，而亦有安重之义也。釱角者，即少角之右生者也，一本谓之右角者是也。推推然者，比之随随然者，似有向前之义耳。判角者，太角之下也。左足少阳之下，即胆之经脉穴道行于下体者是也。栝栝然者，其体有度也。】　　【张志聪曰：足厥阴风木主气。佗佗，美也，如木之美材也。比，量也，和也。夫五音主五运之化气，三阳应六气之司天，五音之合于三阳者，应岁运之干支相合也。足厥阴与足少阳相合，以一阴而合左右太少之四阳者，应地居天之中，而天运于上下左右也。大谓之釱，即太角也。太角之人，比于左足少阳，釱角之人，比于右足少阳，少阳之上，遗遗推推然者，下文之所谓足少阳之上，血气盛则通髯美长也。遗遗，谦下之态，如枝叶之下垂也。推推，上进之态，如枝叶之上达也。半谓之判，即少角也。左角之人，比于右足少阳，判角之人，比于左足少阳，少阳之下，随随栝栝然者，下文所谓足少阳之下，血气盛则胫毛美长外踝肥也。随随，从顺之态，如木体之委曲也。栝栝，正直之态，如木体之挺直也。】　　【仇汝霖曰：左右手足，即阴阳系日月论之手合十干，足合十二支也。】
　　火形之人，比于上征，似于赤帝。其为人，赤色，广(月引)，锐面，小头，好肩背髀腹，小手足，行安地，疾心，行摇肩，背肉满，有气；轻财，少信，多虑，见事明，好颜，急心，不寿暴死。能春夏不能秋冬，秋冬感而病生，手少阴核核然。质征之人，比于左手太阳，太阳之上肌肌然。少征之人，比于右手太阳，太阳之下慆慆然。右征之人，比于右手太阳，太阳之上鲛鲛然。质判之人，比于左手太阳，太阳之下支支颐颐然。【(月引)，音印。慆，音滔。】　　【马莳曰：此言火形之人有全偏之分也。火主南方，其音征，其色赤，故火形之人，似于上天之赤帝。色赤者，火之色赤也。(月引)者，脊肉也。广(月引)者，火之中势炽而广大也。面锐头小者，火之炎上者必锐且小也。好肩背髀腹者，火之自下而上，渐大而狭，故谓之好也。手足小者，火之旁及之势小也。行安地者，火必着地而起也。疾心者，火势猛也。行摇肩者，火之势摇也。背肉满者，即广(月引)之义也。有气者，火有气势也。此自其体而言耳。轻财者，火性义发而不聚也。少信者，火性不常也。多虑而见事明者，火性通明而旁烛也。好颜者，火色光明也。急心者，火性急也。不寿暴死者，火势不久也。耐春夏者，火令行于暑时也。不耐秋冬者，火畏水也。此自其性而言耳。故秋冬有感于邪，则病易生。手少阴心经属火，其经脉穴道之行于分部者，若核核然有真实之义。下文言手太阳小肠经者，以心与小肠为表里耳。质征之人者一本之，所谓太征之人者是也。后有手太阳之上，血气盛则多须而多肉以平，血气皆少则面瘦恶色等语，则此手太阳之上，即指小肠经之脉，几经脉穴道之行于上体者是也。肌肌然者，此经分部有肌肉充满之义也。少征之人者，生为太征，而此当为少征也。后有手太阳之下，血气盛则掌肉先满，血气皆少则掌瘦以寒等语，则此手太阳之下，如小肠经之脉，凡经脉穴道之行于下体者是也。滔滔者，饶治之义也。右征之人者，以其居右之下也。鲛鲛者，踊跃之义也。质判之人者，以其居质征之下，故曰质判。判亦半之义也。支支者，支持之义。颐颐者，垂下之义也。】　　【张志聪曰：耐春夏者，木火相生之时，不耐秋冬者，火畏凉寒也，故秋冬感而病生焉。手少阴君火主气，核核如火之神明正直也。手少阴与手太阳相合。质者，火之形质也。质征即太征，质判即少征也。质征之人，比于左手太阳，右征之人，比于右手太阳，太阳之上，肌肌鲛鲛然者，下文之所谓手太阳之上，血气盛则有多须面多肉以平也。少征之人，比于右手太阳，质判之人，比于左手太阳。太阳之下慆慆支支然者，下文之所谓手太阳之下，血气盛则掌肉充满也。慆慆，喜悦之态。支支颐颐，上下之相应也。】
　　土形之人，比于上宫，似于上古黄帝。其为人，黄色，圆面，大头，美肩背，大腹，美股胫，小手足，多肉，上下相称，行安地，举足浮。安心，好利人，不喜权势善附人也。能秋冬不能春夏，春夏感而病生，足太阴敦敦然。太宫之人，比于左足阳明，阳明之上婉婉然。加宫之人，比于左足阳明，阳明之下坎坎然。少宫之人，比于右足阳明，阳明之上枢枢然。左宫之人，比于右足阳明，阳明之下兀兀然。【称、好，并去声。】　　【马莳曰：此言土形之人，有全偏之分也。中央主土，其音宫，其色黄，故土形之人，比于上宫，似于上古之黄帝。曰：上古者，以别于本帝也。色黄者，土之色黄也。面圆者，土之体圆也。头大者，土之体平也。肩背美者，土之体厚也。腹大者，上之体阔大也。股胫美者，土之体肥也。小手足者，土本大亦可以小也。多肉者，土主肉也。上下相称者，土自上而下，其体如一也。行安地者，土体安重也。举足浮者，土扬之则浮也。此自其体而言耳。安心者，土不轻动也。好利人者，土以生物为德也。不喜权势善附人者，土能容垢纳污，不弃贱趋贵也。耐秋冬者，土喜滋润也，不耐春夏者，土畏亢燥也。故春夏有感于邪，则病易生，此自其性而言耳。足太阴者，脾经也，其经脉穴道所行之分部，皆敦敦然有敦重之义，犹《素问》五常政大论篇之所谓敦阜也。下文言足阳明胃经者，以脾与胃为表里耳。太宫之人者，居左之上，当为太宫也，后有足阳明之上，血气盛则髯美长，血少气多则髯短，故气少血多则髯少，血气皆少则无髯两吻多画等语，则此足阳明之上，乃胃经之脉，凡经脉穴道之行于上体者是也。婉婉者，有委曲之义也。加宫者，居左太宫之下也。后有足阳明之下，血气盛则下毛美长至胸，血多气少则下毛美短至脐，血少气多则肉而善瘃，血气皆少则无毛，有则稀，枯悴善痿厥足痹等语，则此足阳明之下，乃胃经之脉，凡经脉穴道之行于下体者是也。坎坎者，亦持重之义。少宫居于右，故曰少。枢枢者，有拘守之义。左宫之人当为右宫之人。兀兀者，独立不摇之义也。】　　【张志聪曰：头大者，土之高阜也。腹大者，土之阔充也。股胫美者，充于四体也。小手足者，土溉四旁，至四末而土气渐微也。上下相称者，土丰满也。安心者，土性静也。耐秋冬者，土得令也。不耐春夏者，受木克而土燥也。故春夏感而病生焉。足太阴湿土主气，敦敦然者，有敦厚之道也。足太阴与足阳明相合。太宫之人，比于左足阳明，少宫之人，比于右足阳明，阳明之上，婉婉枢枢然者，下文之所谓足阳明之上，血气盛则髯美长也。婉婉，和顺之态，土之德也。枢枢，如枢转之持重，土之体也。加宫，土之加厚，比上宫也。加宫之人，比于左足阳明；左宫之人，比于右足阳明。阳明之下，坎坎兀兀然者，下文之所谓足阳明之下，血气盛则下毛美长至胸也。坎坎然者，行地之或安或浮，如山路之不平也。兀兀，不动貌，如平陆之安夷也。】　　【仇汝霖曰：东南为左，西北为右。天阙西北，地陷东南。加宫者，右宫也。盖西北之地，高厚而多山岳，故曰加宫。】
　　金形之人，比于上商，似于白帝。其为人，方面，白色，小头，小肩背，小腹，小手足，如骨发踵外，骨轻。身清廉，急心，静悍，善为吏。能秋冬不能春夏，春夏感而病生，手太阴敦敦然。釱商之人，比于左手阳明，阳明之上廉廉然。右商之人，比于左手阳明，阳明之下脱脱然。左商之人，比于右手阳明，阳明之上监监然。少商之人，比于右手阳明，阳明之下严严然。　　【马莳曰：此言金形之人，有全偏之分也。西方生金，其音商，其色白，故金形之人，比于上商，似于上天之白帝。面方者，金之体方也。色白者，金之色白也。头肩背腹俱小者，金体沉重而不浮大也。手足小如骨发踵外者，金之旁生者必小，而其足跟之外，如另有小骨发于踵外也。骨轻者，金无骨，故其骨则轻也。身清廉者，金之体冷而廉静，不染他污也。此自其体而言耳。急心者，金性至急也。静悍者，金之性不动则静，动之则悍也。善为吏者，金主肃杀有威也。耐秋冬者，金令王于凉寒之候也。不耐春夏者，金畏火也。故春夏有感于邪，则病易生。此自其性而言耳。手太阴肺经属金，凡其经脉穴道所行之分部，敦敦然者，有敦重之义也。下文言手阳明大肠经者，以肺与大肠为表里耳。釱商之人，上文以釱角属右，则此当云太商之人也。后有手阳明之上，血气盛则髭美，血少气多则髭恶，血气皆少则无髭等语，则此手阳明之上，凡经脉穴道之行于上体者是也。廉廉然者，有棱角之义也。右商之人，疑是左商之人，后有手阳明之下，血气盛则腋下毛美，手鱼肉以温，血气皆少，则手瘦以寒等语，则此手阳明之下，乃大肠经之经脉穴道行于下体者是也。脱脱然者，无累之义也。左商之人，当是右商之人。监监然者，有所制也。严严然者，不敢肆也。】　　【张志聪曰：头腹肩背俱小者，金质收敛而不浮大也。小手足如骨发踵外骨轻者，金体坚刚而骨胜也。急心静悍者，金质静而性锐利也。善为吏者，有斧断之才也。秋冬者，金水相生之时。不能春夏者，受木火之制也，故春夏感而病生焉。手太阴燥金主气，敦敦然者，如金体之敦重也。手太阴与手阳明相合。釱商之人，比于左手阳明，左商之人，比于右手阳明，阳明之上，廉廉监监然者，下文之所谓手阳明之上，血气盛则髭美也。廉廉，如金之洁而不污；监监，如金之鉴而明察也。右商之人，比于左手阳明；少商之人，比于右手阳明，阳明之下。脱脱严严然者，下文之所谓手阳明之下，血气盛则腋下毛美，手鱼肉以温也。脱脱，如金之坚白，涅而不缁。严严，如金之整肃也。】　　【仇汝霖曰：五行五音，上应五星。故曰似于苍帝者，上应岁星也；似于白帝者，上应太白也。】
　　水形之人，比于上羽，似于黑帝。其为人，黑色，面不平，大头，廉颐，小肩，大腹，动手足，发行摇身，下尻长，背延延然。不敬畏，善欺绐人，戮死。能秋冬不能春夏，春夏感而病生，足少阴污污然，太羽之人，比于右足太阳，太阳之上颊颊然。小羽之人，比于左足太阳，太阳之下纡纡然。众之为人，比于右足太阳，太阳之下洁洁然。桎之为人，比于左足太阳，太阳之上安安然。　　【马莳曰：此言水形之人，有全偏之分也。北方主水，其音羽，其色黑，故水形之人，比于上羽，似于上天之黑帝。色黑者，水之色黑也。面不平者，水上有波也。头大者，水面不锐也。颐廉有角者，水流四达也。肩小者，水之自高而泻下者，其高处不大也。腹大者，水之腹大而善藏物也。手足动及发行必摇身者，水流而达也。下尻长者，水流必长也。背延延然，亦长意。此自其体而言耳。不敬畏者，水决而不可遏也。善欺绐者，水性不实也。戳死者，水灭体消也。耐秋冬者，水以秋冬不亏也。不耐春夏者，水以火而沸也。此自其性而言耳。故春夏有感于邪，则病易生。足少阴肾经属水，故其经脉分部，皆污污然如有所依着也。下文言足太阳膀胱经者，以肾与膀胱为表里耳。太羽之人，比于右足太阳者，当为左足太阳，后有足太阳之上，血气盛则美眉，眉有毫毛，血多气少则恶眉面多少理，血少气多则面多肉，血气和则美色等语，则此足太阳之上者，凡膀胱经经脉穴道之行于上体者是也。颊颊然者，其盈满如两颊也。小羽者，少羽也，比于左足太阳，后有足太阳之下，血气盛则跟肉满，踵坚，气少血多则瘦，跟空，血气皆少则善转筋踵下痛等语，则此足太阳之下，凡膀胱经经脉穴道之行于下体者是也。纡纡然者，有周旋之义也。众之为人，桎之为人未详，意水形之人为戮死，则此曰众者常人也，曰桎者，受桎梏之人也。洁洁然者，独行之义也。安安然者，自如之义也。】　　【张志聪曰：头大者，水面平阔也。颐乃肾之部，廉颐者，如水之清濂也。小肩大腹者，水体之在下也。动手足者，水流于四旁也。发行身摇者，水动而不静也。下尻长者，足太阳之部，如水之长也。背主督脉，背延延然，太阳之水上通于天也。水懦弱，民狎而玩之，则多死焉，故人不敬畏而善欺绐人也。戮死者，少因戮力劳伤而死，盖水质柔弱而不宜过劳也。秋冬者，金水相生之时，春时木泄水气，夏时火熯水涸也，故春夏感而病生焉。足少阴寒水主气，污污然者，卑下之态，如川泽之纳污也。足少阴与足太阳相合。太羽之人，比于右足太阳，桎之为人，比于左足太阳，太阳之上，颊颊安安然者，下文之所谓足太阳之上，血气盛则美眉，眉有毫毛也。颊，侠辅也。颊颊然者，谓太阳在上，如有侠辅而尊贵也。安安然者，安然而不动也。少羽之人，比于左足太阳，众羽之人，比于右足太阳，太阳之下，纡纡洁洁然者，下文之所谓足太阳之下，血气盛则跟肉满踵坚也。纡纡，纡洄之态，如水之洄旋也。洁洁，如水之清洁也。曰众之为人者，谓居海滨平陆之大众，如水之在下而形体清洁也。桎之为人者，谓居冈陵山谷之人民，如山之在上安然而不动也。盖水性动而不静，故水形之人，动手足，发行摇身，如居于高陵山谷之中，受加宫之所胜制，则手足如桎梏而安然不动矣。盖言五形之人，有居海滨傍水者，有居山陵高阜者，有居平原污下者，五方杂处之不同也。又如釱角之人，居于东方，质征之人，生于南土，则木火之性更偏甚矣。如少商之人，居于南土，少羽之人，处于加宫之山陵高阜，又各有所调制矣。盖人之五形，本于五方五行之所生，故各因其所居之处，而又有生制之甚衰，故以此义申明于五形之末。】　　【倪仲宣曰：不曰左羽右羽，而曰众之为人，桎之为人，此即以众桎而为左右也。东南为左而地土卑下，西北为右而土阜山高也。】
　　是故五形之人二十五变者，众之所以相欺者是也。　　【马莳曰：此聪结上文五行之人，有二十五等之异者，乃众人之难辨而易欺者也。】　　【仇汝霖曰：言此五行之人二十五变者，乃众人中之所以相偏欺者也。众人者，谓平常之人，得五行五音之全者也。　倪仲宣曰：下文曰形色相得者，富贵大乐，谓木形之人，其色苍，火形之人，其色赤，此偏欺之人也。】
　　黄帝曰：得其形不得其色，何如？岐伯曰：形胜色、色胜形者，至其胜时年加，感则病行，失则忧矣。形色相得者，富贵大乐。黄帝曰：其形色相胜之时，年加可知乎？岐伯曰：凡年忌下上之人，大忌常加。七岁、十六岁、二十五岁、三十四岁、四十三岁、五十二岁、六十一岁，皆人之大忌，不可不自安也。感则病行，失则忧矣。当此之时，无为奸事，是谓年忌。　　【马莳曰：此言形色贵于相得，或有相胜者，而复加年忌，则轻者病而重者忧也。下文言五行之形，则已得其形也，但形与色必有相得，若得其形而犹未得其色，帝之所以疑也。伯言人有形胜色者，如木形人而黄色现也。有色胜形者，如木形人而白色现也。但此等之人，不以本形之本色以见，而有他色来见，至其形色相胜之时，值有年忌相加，则感之而病行，倘有疏失，则甚可忧矣。如得本形本色相得者，其年当富贵大乐也。帝又以形色相胜之时，年忌相加者为问，伯言凡所谓年忌者，乃各经下上之人大忌，其常加也，如太角之人，比于左足少阳之上，判角之人，比于左足少阳之下，是属木之人也，遇下文所值之年而其色青，是谓形色相得者，富贵大乐。其色黄者，是谓形胜色，其色白者，是谓色胜形，而复有年忌相加，此感则病行，而失则可忧也。年忌何如？大凡人方七岁是阳之少也，再加九岁，乃十六岁，再加九岁，乃二十五岁，再加九岁，乃三十四岁，再加九岁，乃四十三岁，再加九岁，乃五十二岁，再加九岁，乃六十一岁，盖九为老阳，而阳极必变，故此皆为人之大忌，不可不自安其分也。当此各年之时，毋为奸淫之事，犹可自免，否则形色不相得而相胜，值此年忌加之斯，感则病行而失则忧矣。】　　【仇汝霖曰：形胜色者，如太角之人，其色黄，色胜形者，如太宫之人，其色青也。夫形者，五行之体也，色者，五形之气也，形气相得，感天地之生成，故主富贵大乐。下上之人者，谓左右太少之上下，合手足三阳之人，而三阴之人不与焉。年加者，始于七岁，每加九年，乃形色不相得者之所大忌也。夫七岁者，少阳也，加九年乃十六岁，再加九年乃二十五岁，盖以手足三阳之人，始于七岁之少阳，再加穷九之老阳，阳亢极而有悔矣。凡此相加之年，皆为斯人之大忌，不可不自安其分也，如感之则病形，有所疏失，失则忧矣。】　　【倪仲宣曰：五形合手足之三阴，故虽逢阳九，不以为忌，若变而为太少左右者，此手足之三阳，故为大忌也。】
　　黄帝曰：夫子之言脉之上下，血气之候，以知形气，奈何？岐伯曰：足阳明之上，血气盛则髯美长；血少气多则髯短；故气少血多则髯少；血气皆少则无髯，两吻多画。足阳明之下，血气盛则下毛美长至胸；血多气少则下毛美短至脐，行则善高举足，足指少肉，足善寒；血少气多则肉而善瘃；血气皆少则无毛，有则稀，枯瘁，善痿厥，足痹。【瘃，音祝。吻，音刎。】　　【马莳曰：此言足阳明之体有上下，而气血多少必见于外形也。足阳明胃之上，凡经脉穴道之行于上体者，如巨窌穴挟鼻旁，地仓穴挟口吻，皆谓之上而髯之所生者也。上唇之所生者为髯，故血气皆盛，则髯美且长；如血之气多，则髯虽有而必短；若气少血多，则髯虽有而必少，至于血气皆少，则其髯全无，止两吻多画耳。吻者，口旁也。足阳明胃之下，凡经脉穴道之行于下体者，如归来穴在水道之下，气冲穴在鼠鼷之上，乃下毛之所生也。故血气皆盛，则下毛必美且长，至胸亦有之。如血多气少，则下毛虽美必短，仅生至于脐耳。且行则举足必高，其足指少肉，且多冷而不温。若血少气多，则其分肉善生寒疮，至于血气皆少，则下毛全无，有亦稀少，枯瘁，而善成痿、厥、痹之三证也。】　　【张志聪曰：以下八节，申明形者乃皮脉肉筋骨，然借皮肉经脉之血气，以生养此形，而有上下盛衰之不同也。夫生长须毛者，乃充肤热肉淡渗皮毛之血气，然手足三阳之气血，各因本经之经脉所循之处，而各分皮部，故帝问脉之上下血气之候，以知形气，盖以各经脉络所循之上下候之，以知形中之气血也。形者，谓皮肉筋骨也。足阳明之脉，其上行者挟口环唇，下交承浆，是以皮肤之血气盛，则髯美而长，血少气多而髯短，气少血多则髯少，气血皆少则无髯，盖血盛则淡渗皮肤而生毫毛。气者，所以熏肤充身泽毛者也，是以在上之须眉，在下之毫毛，皆借皮肤之气血以生长，故气少则髯少，血少则髯短，血气皆少则无髯矣。血气少而不能充皮肤，肥腠理，故两吻多画，盖肌肉不得充满而多瘦纹也。足阳明之脉，其下行者，循膺胸，下脐腹，从膝膑而至足跗，故在下皮肤之血气盛，则下毛美而长至胸，血多气少则下毛美短至脐，血气皆少则无毛，虽有亦稀而枯瘁也。足指少肉，足善寒者，气之所以熏肤充身泽毛者也。瘃者，手足寒冷之冻疮。血少则肉而善瘃者，血之所以温肤热肉者也。痿厥足痹者，血气少而不能荣养筋骨也。此言二十五人之形者，皮脉肉筋骨也，然皮肉筋骨之间，又借血气之所资益，而有上下盛衰之不同也。】
　　足少阳之上，气血盛则通髯美长；血多气少则通髯美短；血少气多则少须；血气皆少则无须；感于寒湿，则善痹骨痛爪枯也。足少阳之下，血气盛则胫毛美长，外踝肥；血多气少则胫毛美短，外踝皮坚而厚；血少气多则胻毛少，外踝皮薄而软；血气皆少则无毛，外踝瘦无肉。　　【马莳曰：此言足少阳之体有上下，而血气多少，必见于外形也。足少阳者，胆经也。足少阳之上，凡经脉穴道之行于上者，如风池、脑空、正灵之类，皆行于耳后者，今曰通髯，有关于胆经，所谓通髯者，乃连鬓而生者也，其气脉本相贯耳。故气血盛则通髯美而且长，血多气少则通髯虽美而短，若血少气多，则虽有须而少，至于血气皆少，则其须全无，下唇所生者为须，感于寒湿则善成痹病，其骨必痛，爪必枯。足少阳之下，如阳陵泉以至下之绝骨者是也。故血气盛则足胫之毛，美而且长，外踝必肥，盖胆经之脉行于外踝也。若血多气少，则足胫之毛，美而必短，其外踝之皮，必坚而厚。若血少气多，则足胻之毛必少，其外踝之皮薄而且软。至于血气皆少，则胫胻必皆无毛，其外踝亦瘦而无肉也。】　　【张志聪曰：足少阳之经脉，其上行者，循于耳之前后，加颊车，下颈项，是以皮肤之血气盛，则通髯美长，血多气少，则通髯美短。盖须发乃血之余，是以血多气少，虽短而亦美也。在外者，皮肤为阳，筋骨为阴。病在阳者名曰风，病在阴者名为痹。爪者筋之余，血气皆少，不能荣养筋骨，以致寒湿之邪，留痹而为骨痛爪枯也。其经脉之下行者，循膝外廉下辅骨之前，抵绝骨之端，下出外踝之前，循足跗上，是以在下皮肤分肉之血气盛，则胫毛美长，外踝肥，血多则皮坚而厚，血少则皮薄而软，盖血之所以淡渗于皮肤者也。】
　　足太阳之上，血气盛则美眉，眉有毫毛；血多气少，则恶眉，面多少理；血少气多则面多肉；血气和则美色。足太阳之下，血气盛则跟肉满，踵坚；气少血多则瘦，跟空；血气皆少则善转筋，踵下痛。　　【马莳曰：此言足太阳之体有上下，而气血多少，必见于外形也。足太阳者，膀胱经也。足太阳之上，凡经脉穴道之行于上体者，如睛明、攒竹，乃眉之所生也。故血气盛则其眉必美，且有毫毛；若血多气少则其眉虽有而必恶，其面少纹理；若血少气多，则面肉必多；若血气和则面色必美也。足太阳之下，凡经脉穴道之行于下体者，如昆仑，仆参，皆在于下跟者也。故血气盛则足跟之肉必满，而其踵必坚；若气少血多，则跟必瘦而无肉则空；至于血气皆少，则常有转筋之疾而踵下必多痛也。】　　【张志聪曰：足太阳之脉，起于目内眦，循两眉而上额交巅，是以皮肤之血气盛，则眉美而眉有毫毛也。夫充肤热肉，生须毛之血气，乃后天水谷之所生，在上之髭须，在下之长毛，皆生于有生之后。眉乃先天所生，故美眉者，眉得血气之润泽而美也。毫毛者，眉中之长毛，因血气盛而生长，亦后天之所生也。恶眉者，无华彩而枯瘁也，少理当作小理，面多小理者，多细小之纹理。盖气少而不能充润皮肤也。血少气多则面多肉，气之所以肥腠理也。　《内经》云：心之合脉也，其荣色也。平脉篇曰：缓则阳气长，其色解，其颜光。血气和者，谓经脉皮肤之血气和调，则颜色鲜美也。盖五脏六腑之俞，皆出于太阳之经，太阳为诸阳主脉也。转筋踵下痛者，血气少而不能荣养筋骨也。】
　　手阳明之上，血气盛则髭美；血少气多则髭恶；血气皆少则无髭。手阳明之下，血气盛则腋下毛美，手鱼肉以温；气血皆少则手瘦以寒。　　【马莳曰：此言手阳明之体有上下，而血气多少必见于外形也。手阳明者，大肠经也。手阳明之上，如禾髎穴在鼻孔之旁，迎香穴在水沟之旁，皆穴道之行于上而髭之所生者也。承浆穴以下所生者为髭，故血气盛则其髭必美。若血少气多则有髭必恶，若血气皆少则其髭全无矣。手阳明之下，如肩髃臂臑近于腋，合谷、三间、二间、商阳行于指，故血气盛则腋下之毛必美，其手鱼际之肉必温，若气血皆少，则其手必瘦而冷也。】　　【张志聪曰：手阳明之脉，其上行者，挟口交人中，上挟鼻孔，是以皮肤之血气盛则髭美。恶者，稀而枯瘁也。其经脉之下行者，循臑臂，上入两筋之间，出合谷，故血气盛则腋下毛美，而手鱼肉以温，血气皆少，则手瘦以寒也。】　　【仇汝霖曰：手阳明之脉，出合谷两骨之间，手鱼肉乃手太阴之部分，阳明之血气盛，而手鱼肉以温者，脏腑之血气互相交通者也。】
　　手少阳之上，血气盛则眉美以长，耳色美；血气皆少则耳焦恶色。手少阳之下，血气盛则手卷多肉以温；血气皆少则寒以瘦；气少血多则瘦以多脉。　　【马莳曰：此言手少阳之体有上下，而气血多少必见于外形也。手少阳者，三焦经也，三焦之脉，行于上者，如翳风、瘛脉、颅顖、角孙皆近于耳，丝竹空则近于眉，故血气盛则其眉必美而且长，其耳之色必美，若血气皆少，则其耳必焦而色必恶也。手少阳之脉，行于下者，如外关、阳池、中渚、液门，皆行于手背也，故血气多则卷手而视之，多肉以温，若血气皆少，则手必冷而且瘦，至于气少血多，则筋脉虽多而亦瘦矣。】　　【张志聪曰：手少阳之脉，其上行者，出走耳前，交颊上，至目锐眦，是以皮肤之血气盛，则眉美以长，长者，即生毫毛之意也。其下行者，从肩臑肘臂以上，出于手腕，故血气盛则手卷多肉以温。盖手少阳之血气循于表，腕盛则皮缓肉淖，故善于卷握也。多脉者，皮肉瘦而脉络多外见也。　仇汝霖曰：阳气者，所以温分肉，充皮肤，肥腠理者也，是以气少则皮肉瘦而多脉。】
　　手太阳之上，血气盛则有多须，面多肉以平；血气皆少则面瘦恶色。手太阳之下，血气盛则掌肉充满，血气皆少则掌瘦以寒。　　【马莳曰：此言手太阳之体有上下，而气血多少必见于外形也。手太阳者，小肠也，手太阳之上，如天容在曲颊之后，颧髎在骫骨之下，故血气盛则其须多，面肉且多而平，血气皆少，则其面瘦而其色恶也。手太阳之下，如腕骨、后溪、前谷、少泽之类，皆行于手，故血气盛则掌肉充满，血气皆少则掌瘦而冷也。】　　【张志聪曰：手太阳之脉，其上行者，循于颧颊耳鼻目眦之间，是以皮肤之血气盛，则有多须，面多肉以平，血气皆少，则面瘦色恶。太阳为诸阳主气也，其下行者，循肩臑肘臂，而下出于手腕，是以血气盛则掌肉充满，血气皆少则掌瘦以寒也。以上论手足三阳之血气，各循本经之部分，充肤热肉，淡渗皮毛，肥腠理，濡筋骨，以养二十五变之形。如血气皆少，则又不能佗佗遗遗之自然矣。】
　　黄帝曰：二十五人者，刺之有约乎？岐伯曰：美眉者，足太阳之脉气血多；恶眉者，气血少。其肥而泽者，血气有余；肥而不泽者，气有余血不足；瘦而无泽者，气血俱不足。审察其形气有余不足而调之，可以知逆顺矣。　　【马莳曰：此即膀胱经一部之外形，以验血气之盛衰，是乃行刺之约法也。足太阳膀胱经之脉，自头行背以至于足，周一身之长，左右共一百二十六穴，故即此一经，而一身之气血可验矣。在上见于眉，在下见于身，故眉之美者，则足太阳之气血俱多也，眉之恶者，则足太阳之气血必少也。其体肥而且泽，是血气皆有余也。若肥而不泽，则气盛而血少耳。若瘦而无泽，则气血俱不足耳。审察其形气之有余不足，而盛则泻之，虚则补之，可以知当补而补当泻而泻之为顺，反此则为逆矣。】　　【张志聪曰：此言足太阳之主脉也。二十五人之形者，皮脉肉筋骨也。以五形之人论之，则当手少阴主脉，今变为二十有五，合于手足之三阳，故以足太阳主脉。盖十二经脉之俞，皆会于足太阳之经也。故美眉者，足太阳之脉，气血多也；恶眉者，足太阳之脉，气血少也；其肌肉肥而颜色润泽者，手足三阳之脉，血气皆有余也。盖足太阳为诸阳主脉，太阳之脉，气血盛而美眉，则诸阳之脉，血气皆有余而肌肉肥泽矣。故当再审察其皮肤分肉之气血有余不足而调之，可以知逆顺矣。逆顺者，皮肤经脉之血气，交相逆顺而行者也。知逆顺之有余不足，则知所以调之矣。】　　【倪仲宣曰：按口问篇论足太阳之精气行于脉外，以濡空窍，十二奇邪之走空窍，独取足太阳之外踝。此篇论太阳为诸阳主脉，而诸阳脉之血气有余不足，皆以足太阳为准绳。盖太阳之上，寒水主之，在天为阳，在地为水，在人即为精气，是以足太阳为诸阳主气，而又为诸阳主精血也。】
　　黄帝曰：刺其诸阴阳奈何？岐伯曰：按其寸口人迎，以调阴阳。切循其经络之凝濇，结而不通者，此于身皆为痛痹，甚则不行，故凝濇。凝濇者，致气以温之，血和乃止。其结络者，脉结血不行，决之乃行。故曰，气有余于上者，导而下之；气不足于上者，推而休之；其稽留不至者，因而迎之。必明于经隧，乃能持之。寒与热争者，导而行之；其宛陈血不结者，则而予之。必先明知二十五人，则血气之所在，左右上下，刺约毕也。　　【马莳曰：此言刺各经之有约法也，上文止以膀胱一经为言，故帝以刺诸经为问。伯言按其寸口，可以调阴经，即经脉、终始、禁服等篇，所谓寸口一盛病在足厥阴，一盛而躁病在手厥阴；寸口二盛病在足少阴，二盛而躁病在手少阴；寸口三盛病在足太阴，三盛而躁病在手太阴。按其人迎，可以调阳经，即诸篇所谓人迎一盛病在足少阳，一盛而躁病在手少阳；人迎二盛病在足太阳，二盛而躁病在手太阳；人迎三盛病在足阳明，三盛而躁病在手阳明。切循其各经络之有凝濇否，内有结而不通者，此于身当为痛痹，甚则不能起而行也，当留针以补，而致其气以温之，候至血和乃止针耳。及有结于络脉者，惟其脉结则血不行，必决之以出血，则血乃行也。大凡病之气有余于上者，则病在上求之下，当针其穴之在下者，以导而下之。气不足于上者，则乃刺其上穴，乃推其针而久留以休息之，候其气至可也。如针已稽留，而气尚未至，必因而迎之，随即有以推之耳。凡此者，必先明于各经经脉之隧，然后可持针以刺之。其间有寒热相争者，则导而行之，有气郁陈而血未结者，必侧卧其针以刺之，侧其针而予之，然又必先明于二十五人之形，则血气之多少有无，病之左右上下，皆能悉知无遗，而后可以施针耳。此则刺法之约所以毕也。】　　【张志聪曰：此言手足三阴三阳皮肤分肉间之气血，皆从脏腑之经隧，而外出于形身者也。盖二十五变之形者，皮脉肉筋骨也。是以上节论脉之血气，此节论皮肉筋骨之气血焉。诸阴阳者，足之少阴太阴厥阴，手之少阴太阴，以应五音五行之人也。手之太阳阳明，足之少阳太阳阳明，以应左右太少二十五变之人也。诸阴阳之血气，所以充肤热肉，渗泽皮毛，肥腠理，濡筋骨者，皆从本脏本腑之经隧，而出于孙络皮肤，各并本经之脉络，以分界畔，此非经脉之血气，故当按其寸口人迎，以知阴阳之有余不足而调之，切循其经络之凝濇结而不通者。皆为作皆有，此于形身中，皆有邪痹于皮肉筋骨之间，甚则留而不行，以致经络之血气有所凝濇，盖充肤热肉之气血，从内之经隧，而外出于孙络皮肤，此因邪闭于络脉之外，气血不得外行，以致凝濇于经络而不行，当致诸阳之气以温之，则寒痹解而血得以和于外矣。其结络者，血气留结于脉内，以致脉结而血不行，又当决之使行，盖邪闭于皮腠，而致经络之凝濇者，当理其气血，结于脉络者，当决其血也。故曰，气有余于上者，导而下之，不足于上者，推而上之，盖气血之出于皮肤，而又有上下有余不足之分者，因络脉所出于上下，有疏通阻滞之不同也。其有稽留于经络中而不至者，因而迎之，此必明于经隧，乃能持之。经隧者，五脏六腑之大络也。胃海所出之气血，而布散于天下者，从脏腑之大络而出于孙络皮肤，大络虽与经脉缪处，然上下左右与经相干，而布于四末，盖并经而外出于皮部，各随本经之脉以分界限。是以足阳明之上，血气盛则髯美长，足太阳之上，血气盛则美眉也。寒与热争者，阴阳之血气混乱也，故当导而行之，使各归于本部。盖手足三阴三阳之血气，行于皮肤分肉之间，如不分界畔，则混乱交争矣。宛陈者，陈莝之物，宛积于肠胃之内，以致血气不至，此不因于血结于脉络而不通，故当则而予之。盖用逐陈莝之法则而予夺之也。此手足三阴三阳之血气，本于胃腑之所生，从经隧而外出，故必先明知二十五人，则血气之所在，左右上下刺之，约法毕矣。如知少宫太宫之人，则知比于足之阳明，而足阳明之脉，其上行者，挟口环唇，则知经隧之络脉，亦络于口唇，而皮肤之气血，亦分部于口唇也。　仇汝霖曰：此皆为痛痹之皆字，照应气有余于上或不足于上，盖十二经隧之络脉孙络，与十二脏之经脉络脉，并行于形身之上下，若此身中皆为痛痹，则十二经隧之络脉，皆为之不通。如止痹于足阳明之上，则阳明之上气不足而下气有余矣；若止痹于足阳明之下，则阳明之下气不足而上气有余矣。痹在阳明之部分，则知阳明之气血结而不通，又不涉于诸阴阳之络矣。此盖假痛痹以申明皮肤分肉之气血，各并本经而出，各从本经经脉所循之上下，而各分界畔者也。】
　　　五音五味篇第六十五
　　【马莳曰：内论人身合五音、五谷、五果、五畜等义，故名篇。】
　　右征与少征，调右手太阳上。
　　【马莳曰：接前篇右征之人比于右手太阳，太阳之上鲛鲛然。又云，手太阳之上，血气盛则有多须，面多肉以平，血气皆少则面瘦恶色。故此曰右征之人，当调右手太阳上，盖言小肠经脉气穴道之行于上者是也，正以火人而调火部耳。前篇言少征之人，比于右手太阳，太阳之下慆慆然。又云手太阳之下，血气盛则掌肉充满，血气皆少则掌瘦以寒。然则少征之人，当调右手太阳之下，而此亦与右征之人，同调右手太阳之上，则以下为上，其上下字必有误矣。】　　【张志聪曰：此承上篇谓五音之人血气不足者，当调之以五谷五畜之五味也。右征与少征同调手太阳上者，谓血气上下之相通也。】
　　左商与左征，调左手阳明上。
　　【马莳曰：前篇云，左商之人，比于右手阳明，阳明之上监监然。又云，手阳明之上，血气盛则髭美，血少气多则髭恶，血气皆少则无髭。故此曰左商之人，当调左手阳明上，盖言大肠经脉气穴道之行于上者是也，正以金人而调金部耳。前篇比于右手阳明之右字当作左，即此节可证前篇以质征之人，比于左手太阳上，而此以左微调左手阳明上者，则以火人而调金部，未知其所谓也。】　　【张志聪曰：此言皮肤分肉之血气，虽各有分部，然通融渗溉，交相往来，审经络之相联者，亦可以通融调治也。夫左商之人，调左手阳明上者宜矣。而左征与少征，应调手太阳，而同调于手阳明者，谓手太阳与手阳明之脉，并出于巨虚，而上行手足三阳之脉，皆纵横联络于头面，然虽各有界畔，而皮肤血气之流行，交相往来，故有经脉相联者，亦可以同调之也。是以左征少征之人，同调于手阳明上，且手阳明主皮肤之气血者也，手阳明之脉，出于足阳明之巨虚上廉而上行，故太宫之人，当调足阳明上，而亦可调之手阳明上也。】
　　少征与太宫，调左手阳明上。
　　【马莳曰：前篇以少征之人，比于右手太阳，太阳之下慆慆然，而此以少微调左手阳明上，是以火人而调金部也，上下字必有讹耳。前篇太宫之人，比于左手阳明，阳明之上婉婉然，盖以阳明胃经属土，宜以太宫属之也。此以太宫调左手阳明上，是以土人而调金部，未知其所谓也。】
　　右角与太角，调右足少阳下。
　　【马莳曰：前篇少角之人，比于右足少阳，少阳之下随随然。又云，足少阳之下，血气盛则胫毛美长，外踝肥；血多气少则胫毛美短，外踝皮坚而厚；血少气多则胻毛少，外踝皮薄而软；血气皆少，则无毛，外踝瘦多肉。此以右角之人而调右足少阳之下者是也，盖以木人而调木部耳。前篇太角之人，比于左足少阳，少阳之上遗遗然，而此以右代左，以下代上者，必有讹耳。】　　【张志聪曰：前章云左角之人，比于右足少阳，少阳之下随随然，是右角之人，宜调之右足少阳下也。又云，太角之人，比于左足少阳，少阳之上遗遗然，此以太角之人，同调右足少阳下者，左右上下之相通也。】
　　太征与少征，调左手太阳上。
　　【马莳曰：前篇云，质征之人，比于左手太阳，太阳之上肌肌然。又云，手太阳之上，血气盛则有多须，面多肉以平；血气皆少，则面瘦恶色。今以太征之人，而调左手太阳之上者是也，盖以火人而调火部耳。前篇以少征之人，比于右手太阳，太阳之下慆慆然，而此以左代右，以上代下，必有误耳。】　　【张志聪曰：前篇云，质征之人，比于左手太阳，太阳之上肌肌然，是太征之人，当调手太阳上矣。又云，少征之人，比于右手太阳，太阳之下慆慆然，今以太征与少征，同调左手太阳上，亦左右上下之相通也。】　　【仇汝霖曰：右角与太角，故从下，少阳之气从下而上也。太征与少征，故从上，太阳之火气炎上也。】
　　众羽与少羽，调右足太阳下。
　　【马莳曰：前篇云，众之为人，比于右足太阳，太阳之下洁洁然。又曰，足太阳之下，血气盛则跟肉满踵坚，气少血多则瘦跟空，血气皆少则善转筋跟下痛。此以众羽之人，而调右足太阳之下，盖言膀胱经脉气穴道之行于下者是也，是以水人而调水部耳。前篇少羽之人，比于左足太阳，太阳之下纡纡然，今以右代左，必有讹耳。】
　　少商与右商，调右手太阳下。
　　【马莳曰：前篇以少商之人，比于右手阳明，右商之人，比于左手阳明，而此乃调右手太阳之下，是以金人而调火部，未知其所谓也。】　　【张志聪曰：此以少商与右商调手太阳者，即左征少征之调手阳明，乃互相交通之义。】
　　桎羽与众羽，调右足太阳下。
　　【马莳曰：前篇以桎之为人，比于左足太阳，太阳之上安安然。又云，足太阳之下，血气盛则跟肉满踵坚，气少血多则瘦跟空，血气皆少则善转筋踵下痛。此以桎羽之人而调足太阳者是也，盖以水形而调水部耳。其以右代左，必有讹耳。前篇众羽之人，比于右足太阳，太阳之下洁洁然，此以众羽之人，而调右足太阳之下者是也。】　　【张志聪曰：前篇云，桎之为人，比于左足太阳，太阳之上安安然；众之为人，比于右足太阳，太阳之下洁洁然。今皆调足太阳下者，太阳之气从下而上也。】
　　少宫与太宫，调右足阳明下。
　　【马莳曰：前篇以少宫之人，比于右足阳明，阳明之下枢枢然。又云，足阳明之下，血气盛则下毛美长至胸；血多气少则下毛美短至脐，行则善高举足，足指少肉，足善寒；血少气多则肉而善瘃；血气皆少则无毛，有则稀枯悴，善痿厥足肿。此以少宫之人而调足阳明，是以土人而调土部者是也。但以下代上则异耳。前篇以太宫之人，比于左足阳明，阳明之上婉婉然，今乃以右代左，亦为异耳。】　　【张志聪曰：前篇云，少宫之人，比于右足阳明，阳明之下枢枢然；太宫之人，比于左足阳明，阳明之上婉婉然。以上而同调之下者，阴阳血气，皆从下而上，足而手也。】　　【倪仲宣曰：足多从下，盖以下而通于上也。手多从上，盖以上而通于下也。阴阳血气，上下环转之无端也。】
　　判角与少角，调右足少阳下。
　　【马莳曰：前篇以判角之人，比于左足少阳，少阳之下栝栝然。又云，足少阳之下，血气盛则胫毛长，外踝肥；血多气少则胫毛美短，外踝皮坚而厚；血少气多则胻毛少，外踝皮薄而软；血气皆少则无毛，外踝瘦无肉。此以判角之人而调足少阳者是也，盖以木人而调木部耳，但以右代左则异耳。前篇少角之人，比于右足少阳，少阳之下随随然，此以少角之人，而调右足少阳之下者是也。】　　【张志聪曰：前篇云，判角之人，比于左足少阳，少阳之下栝栝然。夫半谓之判，判角即少角也。前篇止有太角左角釱角判角而无少角，恐传写之误耳。】
　　釱商与上商，调右足阳明下。
　　【马莳曰：前篇云，釱商之人，比于左手阳明，阳明之上廉廉然。又云，手阳明之上，血气盛则髭美；血少气多则髭恶；血气皆少则无髭。此以釱商之人而调右足阳明者，是以金人而调土部也。其足字当作手字，盖手阳明则属金矣。前篇以少商之人，比于右手阳明，阳明之下严严然；又云，手阳明之下。血气盛则腋下毛美，手鱼肉以温；气血皆少则手瘦以寒。此以上商而调右手阳明之下者是也。但前止有釱商、少商、右商、左商，并无上商，非此之上为误，则彼之少为误也。】　　【张志聪曰：釱商主手阳明大肠，上商主手太阴肺。足阳明者，胃腑之经气也。此以手太阴阳明而调之足阳明者，血气生于胃腑水谷之精也。谷入于胃，乃传之肺，盖肺手太阴之脉，起于中焦，下络大肠，还循胃口，上膈属肺，肺与大肠之血气，皆从胃腑始出，而行于手太阴阳明之经，故釱商与上商，调足阳明也。】
　　釱商与上角，调左足太阳下。
　　【马莳曰：前篇以釱商之人，比于左手阳明，阳明之上廉廉然，而此以釱商之人调左足太阳者，是以金人而调水部，未知其所谓也。按据前所属五音而调各部，正承前篇末节言先明二十五人之形，然后可以明经隧而调阴阳，故此即二十五人之属于五音者，而指其当调之所在也。但有以别音而互属，则是太少左右上下阴阳等字，非前篇讹，则此篇必有讹处，以此书向无明注，而读者不晓，录者不慎，故不得改正之。愚欲据五行生克大义，悉改正之，其说自明。但此经非比寻常，不敢妄更，姑俟后之君子。】　　【张志聪曰：釱商，手阳明大肠也。足太阳者，膀胱水腑也。营卫生会篇曰：水谷者常并居于胃中，成糟粕而俱下于大肠，而成下焦，渗而俱下，济泌别汁，循下焦而渗入膀胱，是大肠与膀胱，并属下焦，而交相通贯者也。是以釱商而调之足太阳下者，以腑气之交通于下也。上角应足厥阴肝经，五脏之脉络，皆不上循头面，惟足厥阴之脉连目系上出额，与督脉会于巅，足太阳之脉，与督脉会于目之睛明而上额交巅，是足太阳与督脉厥阴，会于目而交于额也。是以上角而调之足太阳下，盖血气津液主于肠胃之下也。按此节论调手足之三阳，有左右上下之相通者，有手太阳而调之手阳明者，有手阳明而调之手太阳者，有手阳明而调之足阳明者，有足厥阴而调之足太阳者，阴阳之血气，各有分部，而调治错综，抑经气之交通，或鲁鱼之舛误，姑从臆见笺疏，以俟后贤参正。】　　【仇汝霖曰：此节论调左右太少之血气，比手足之三阳，而不涉于五音之三阴，今以上商上角论调于后者，谓血气之生始也。营气篇曰：营气之道，内谷为宝。谷入于胃，乃传之肺，始于手太阴肺，终于足厥阴肝。其支别者，上额循巅，交于督脉，复循腹里，下注于肺中。是以论调上商之手太阴上角之足厥阴者，谓血气之营于脏腑十二经脉之中，而渗注于外。且前后不从本经之调治者，计十有一条，岂差误之过半耶？学者当从气交中求之。】
　　上征与右征，同谷麦、畜羊、果杏。手少阴，脏心，色赤，味苦，时夏。　　【马莳曰：上征右征者，火音之人也，故五谷、五畜、五果之内，其麦羊杏皆属火，宜火音之人，用此以调之也。】　　【张志聪曰：此节以五谷、五畜、五果之五味，调养五音之人，及二十五变之人，盖左右太少者，从五音之所变也。上征者，手少阴之人也。右征者，左右上下手足三阳之人也。上征与右征同者，举一而概四也。盖四变之人，本于五音之所出，是以五味调五音，而四变之人，亦调之以此五味也。麦成于夏，火之谷也。巳午未会成火局，羊乃火之畜也。杏色赤而味苦，心之果也。经云，五谷为养，五果为助，五畜为益。夫味归形，气归精，是以五音之形，及二十五变之形，不足者当补之以味也。五音者，在气为手少阴，在脏为心，在色为赤，在味为苦，在时为夏，此五音之所主也。右征者，以阴而变阳也。　仇汝霖曰：按前后二篇，并无针刺二字，所谓调右手太阳上，左足太阳下者，即以此五味调之也。列左右上下者，分别二十五变之人，使后学观形，以知血气之盛虚，非用五味之中，而有上下之分也。如用调左手太阳上，右手太阳下，总以麦谷羊畜调之也。】
　　上羽与太羽，同谷大豆、畜彘、果栗。足少阴，脏肾，色黑，味咸，时冬。　　【马莳曰：上羽太羽者，水音之人也，故五谷、五畜、五果之内，其大豆彘栗属水，宜水音之人，用此以调之也。】　　【张志聪曰：上羽，足少阴之人也。太羽者，二十五变之形也。曰右征，曰太羽，经文错综其间者，举一而左右太少，总调之以此味也。豆色黑，性沈，水之谷，彘乃水之畜，栗色黑，味咸，肾之果也。上羽者，在经气为足少阴，在脏为肾，在色为黑，在味为咸，在时为冬。　倪仲宣曰：所言足少阴脏肾者，谓大豆彘栗之味在经气调养足少阴，在脏则调养肾也。余脏同义。】
　　上宫与太宫，同谷稷、畜牛、果枣。足太阴，脏脾，色黄，味甘，时季夏。　　【马莳曰：上宫太宫者，土音之人也，故五谷、五畜、五果之内，其稷、牛、枣皆属土，宜土音之人，用此以调之也。】　　【张志聪曰：上宫，足太阴之人也。太宫者，变而为足阳明也。稷色黄，味甘，土之谷也。牛乃土之畜。枣者，脾之果也。在经气为足太阴，在脏为脾，在色为黄，在味为甘，在时为长夏。上宫太宫加宫左宫少宫之人，同调此谷畜之味也。】
　　上商与右商，同谷黍、畜鸡、果桃。手太阴，脏肺，色白，味辛，时秋。　　【马莳曰：上商右商者，金音之人也，故五谷、五畜、五果之内，其黍、鸡、桃皆属金，宜金音之人，用此以调之也。】　　【张志聪曰：上商，手太阴之人也，右商，四变之形也。黍色白而秋成，金之谷也。鸡属酉而鸣于巳，酉丑，乃金之畜，桃色白，有毛肺之果。在经气主手太阴，在脏为肺，在色为白，在味为辛，在时为秋。上商右商少商釱商左商之人，同调此谷畜之味也。】
　　上角与太角，同谷麻、畜犬、果李。足厥阴，脏肝，色青，味酸，时春。　　【马莳曰：上角太角者，木音之人也，故五谷、五畜、五果之内，其麻、犬、李皆属木，宜木音之人，用此以调之也。前言调其六腑，而此又言五音之人，合于五脏，宜有以善调之也。】　　【张志聪曰：上角，足厥阴之人也。太角，四变之形也。麻色青茎直，木之谷。犬属戌而味酸，厥阴之畜。李色青味濇，肝之果，在经气主足厥阴，在脏为肝，在色为青，在味为酸，在时为春，上角太角右角釱角判角，同调此谷果之味也。】　　【仇汝霖曰：调五音者，补五脏。调四变者，补六腑。】
　　太宫与上角，同右足阳明上。
　　【马莳曰：太宫属土，宜调足阳明胃土，而此又以上角之人，义不可晓。】　　【张志聪曰：夫生长须毛者，乃充肤热肉，淡渗皮毛之气血，从脏腑之经隧，而出于皮肤，是以上节论右征与少征，调右手太阳上，左商与左征，调左手阳明上者，论皮肤分肉之气血，各分手足三阳之上下也。此复论手足三阳之经脉，有上下之相交者，各审其经而调之。上角者，足厥阴肝经也。厥阴肝脉循喉咙，入颃颡，连目系，上出额，与督脉会于巅；足阳明之脉，起于鼻交頞中，循发际，至额颅，从大迎下人迎，循喉咙，入缺盆。夫颃颡者，鼻内之上窍，在頞中之分，口鼻气涕相通之窍也。足阳明与肝脉，交会于喉咙颃颡额颅之间，是以太宫与上角，同调于足阳明也。】　　【仇汝霖曰：五音之人，及二十五变之形，总以此谷畜之五味调养，前后错综，分列二十余条者，重在经气有上下之交通也，学者识之。】　　【倪仲宣曰：前后二十余，则为经气之交通，是以论手足之三阳，而前后兼论厥阴之上角。盖厥阴之脉络，上循头目，或与三阳之经络交通，或与皮肤之血气相合，故前后分列二则。】
　　左角与太角，同左足阳明上。
　　【马莳曰：角乃木音，宜调木部，今足阳明属土而乃调之，义不可晓。】　　【张志聪曰：足少阳之脉，上循于头者，抵于(出页)，下加足阳明之颊车，是足少阳与足阳明之脉络相通，故左角与太角，同调足阳明上。】
　　少羽与太羽，同右足太阳下。
　　【马莳曰：少羽太羽属水，宜调足太阳膀胱水。】　　【张志聪曰：太阳之上，寒水主之。少羽太羽属水，故同调足太阳下。】
　　左商与右商，同左手阳明上。
　　【马莳曰：左商右商属金，宜调左阳明大肠金。】　　【张志聪曰：阳明之上，金气主之。左商与右商属金，故调手阳明上。】　　【仇氏曰：金气应天，故从上。水气在泉，故从下。】
　　加宫与太宫，同左足少阳上。
　　【马莳曰：加宫太宫属土，而调足少阳之木，义不可晓。然太宫又重出矣。】　　【张志聪曰：加宫与太宫，比于足阳明也。足阳明之脉，上出于耳前者，会足少阳之客主人，是足阳明少阳之经脉，交通于上，故加宫与太宫，同调足少阳下。】
　　质判与太宫，同左手太阳下。
　　【马莳曰：质判属火，宜调手太阳小肠经火，而太宫又附之，义不可晓。且重出。】　　【张志聪曰：质判属火，宜调手太阳者也。木宫属土，同调手太阳下者，手太阳之脉，循咽下膈抵胃，而所出之经脉，本于足阳明之巨虚上廉，是足阳明与手太阳之经脉，交通于下，故同调手太阳下。】
　　判角与太角，同左足少阳下。
　　【马莳曰：判角太角属木，宜调足少阳胆经木。】　　【张志聪曰：前篇云，太角之人，比于左足少阳，少阳之上遗遗然；判角之人，比于左足少阳，少阳之下推推然。今同调足少阳下者，上下之相通也。】　　【仇汝霖曰：以此经而调彼经者，论经气之交通也。以本经而调本经者，论左右上下之相通也。】
　　太羽与太角，同右足太阳上。
　　【马莳曰：太羽属水，宜调右足太阳膀胱经水，而太角属木附之，义不可晓。】　　【张志聪曰：太羽属水，宜调足太阳者也。太角属木，同调足太阳上者，足太阳之脉，抵耳上角，交于足少阳之浮白、率谷、窍阴诸穴，是足太阳与足少阳之脉络，交通于上，故太角同调足太阳上。】
　　太角与太宫，同右足少阳上。
　　【马莳曰：太角为木，宜调足少阳胆经木，而太宫属土附之，义不可晓。右按以宫调胃土，以羽调膀胱水等义，固以五行相属其间，以别音之人互入，必是手足左右上下阴阳字面多讹。今以此九项而与前十二项相配，有重者，如左手阳明上，右足太阳下，右足阳明下，左手阳明上；有缺者，如右足少阳上，左足少阳下，右手阳明上，左足太阳上，右足太阳上。右足阳明上。此必由重差讹，故致有缺者不全也。俟后之君子正之。】　　【张志聪曰：太角属木，宜调足少阳者也。太宫属土，同调足少阳上者，足阳明之脉，上交于足少阳，足少阳之脉，上交于足阳明也。夫皮肤分肉之血气，所以生须毛，温肌肉，肥腠理，濡筋骨者，本于胃腑水谷之精，从胃之大络，出于脏腑之经隧，而外渗于皮肤。前节论形中之气血不足者，宜调此五味，此论脉中之血气不足者，同调此五味也。】　　【倪仲宣曰：左角与太角，同足阳明上者，少阳之脉，上交于阳明也。加宫与太宫，同足少阳下者，阳明之脉，上交于少阳也。今复以太角在上，少阳在下，而太宫居中，谓少阳之脉交于阳明者，亦可谓之少阳，阳明之脉交于少阳者，亦可调之阳明也。】
　　右征少征质征上征判征。　右角釱角上角太角判角。　右商少商釱商上商左商。少宫上宫太宫加宫右角宫。众羽桎羽上羽太羽少羽。　　【马莳曰：此总承上文而复申记之，五音之各分为五，计二十有五之数也。】　　【张志聪曰：夫上征上角上商上宫上羽者，乃五音五行，而合于手足之三阴者也。左右太少者，乃四变之形，而比于手足之三阳者也。以五阴而错综在中者，阴内而阳外也。上篇论质征之人，比于左手太阳上；少征之人，比于右手太阳下；右征之人，比于右手太阳上；质判之人，比于左手太阳下。盖以上征之人，变质征右征于上之左右，少征质判于下之左右也。今复以五音错综其中者，是右征之人，可比于左太阳上；少征之人，可比于右太阳上也。质征之人，可比于右太阳下；判征之人，可比于左太阳下也。当知五音之人肌肌然而美眉者，即变征之人，又不必拘于质征右征少征判征，及太阳左手右手之人也。夫分太少釱判左右上下者，因四变而分也。是以上篇以左右太少之人，比于手足左右之三阳，此篇论调手足左右之阴阳，以养五音五变之人也。五变之中，又不必专主于质在左而少在右，质在上而少在下，故复序此一节，盖欲使学者通变以论阴阳，不可胶柱而鼓瑟也。】
　　黄帝曰：妇人无须者，无血气乎？岐伯曰：冲脉任脉，皆起于胞中，上循背里，为经络之海；其浮而外者，循腹右上行，会于咽喉，别而络唇口。血气盛则充肤热肉，血独盛则淡渗皮肤，生毫毛。今妇人之生，有余于气，不足于血，以其数脱血也。冲任之脉，不荣口唇，故须不生焉。　　【马莳曰：此言妇人之所以无须也。前篇言气血盛则须美长，今妇人无须，岂无气血乎？伯言妇人之所以无须者，以其数脱血也。盖妇人冲任二脉，皆起于受胎之胞络宫中，上循背之里而行，为经络之海；其浮而外行者，循腹右上行，会于咽喉；其别而行者，络于唇口。惟血气盛则肤充而肉热，血独盛则皮肤渗而毫毛生，今妇人之生气有余而血不足，以其月事以时下而数脱血也。故冲任之脉，不荣口唇，须之所以不生也。】　　【张志聪曰：此复论充肤热肉淡渗皮毛之血气，又起于胞中，从冲脉任脉而散于脉外者也。上篇论胃腑所生之血气，出于胃之大络，注脏腑之经隧，而外渗于皮肤，此后天水谷之精，从中焦而出也。此言胞中之血气，从冲任而行于经脉之外内，乃先天所藏之精气，从下焦而上也。盖言形中之血气，所以荣养皮脉肉筋骨者，本于先后天之资生而资始也。胞中为血海，下焦少阴之所主也。冲脉任脉，皆起于胞中，上循背里，为经络之海者，胞中之血气，从冲任而半营于脉中也。其浮而外者，循腹右，上行至胸中而散此，半随冲脉，而散于皮肤分肉者也。故血气盛则充肤热肉，血独盛则淡渗皮肤，生毫毛。妇人之生，因月事以时下，数脱于血而血不足，不得上营于唇口，故须不生焉。上篇论生须眉毫毛之气血，手足三阳之所主也。此篇论络唇口生髭须之血气，冲脉之所濡也。血气生始出入之道路多岐，非潜心体会，反兴亡羊之叹。】　　【仇汝霖曰：妊娠之血，皮肤之血也。此血卧则归肝，故卧出而风吹之，则为血痹。如热入血室，刺肝之期门。】
　　黄帝曰：士人有伤于阴，阴气绝而不起，阴不用，然其须不去，其故何也？宦者独去，何也？愿闻其故。岐伯曰：宦者去其宗筋，伤其冲脉，血泻不复，皮肤内结，唇口不荣，故须不生。　　【马莳曰：此言宦者之所以无须也。士人有伤于阴器，而阴器绝而不起，亦不能复有所用，其须之生者自若，惟宦者阴器既伤，而须独不生，帝之所以疑也。伯言士人虽有伤于阴器，其宗筋未尝去，而冲脉未尝伤也。彼宦者不然。所以血一泻而不复，其所伤之处，皮肤内结，冲任之脉，不荣于上之口唇，故须焉得而生也。】　　【张志聪曰：宗筋者，前阴也。宦者去其宗筋，伤其冲脉，血泻而不复上荣于唇口，故须不生。此因割去前阴，而伤其先天之精气也。】
　　黄帝曰：其有天宦者，未尝被伤，不脱于血，然其须不生，其故何也？岐伯曰：此天之所不足也。其任冲不盛，宗筋不成，有气无血，唇口不荣，故须不生。　　【马莳曰：此言天宦之所以无须也。天宦，其貌天生如宦者也。天宦未尝如宦者之被伤，亦未尝如妇人之脱血，其须不生，帝之所以疑也。伯言此天之所以不足之也，其任冲不盛，宗筋不成，止有气而无血，唇口不荣，故须亦不生也。】　　【张志聪曰：此言胞中之血气，本于先天之所生也。天宦者，谓之天阉不生。前阴即有，而小缩不挺不长，不能与阴交而生子，此先天所生之不足也。其冲任不盛，宗筋不成，有气无血，唇口不荣，故须不生。】　　【仇汝霖曰：髭须生于有生之后，然又本于先天之精气。以上二篇，论阴阳血气有互相资生之妙。】
　　黄帝曰：善乎哉，圣人之通万物也！若日月之光影，音声鼓响，闻其声而知其形，其非夫子孰能明万物之精？是故圣人视其颜色，黄赤者多热气，青白者少热气，黑色者多血少气。美眉者太阳多血，通髯极须者少阳多血，美须者阳明多血。此其时然也。　　【马莳曰：此帝赞伯能通万物之精，故能验颜色而明经络也。】　　【张志聪曰：此复论人道之归于天道也。青黄赤白黑，五音五行之色也。赤主夏而黄主长夏，故黄赤者多热气，热气者阳气也。青主春而白主秋，故青白者少热气也。黑主冬令之水，而阳气深藏，故多血而少气也。三阴三阳者，乃天之六气，亦合于四时。初之气，厥阴风木；二之气，少阴相火；三之气，少阳君火；四之气，太阴湿土；五之气，阳明燥金；终之气，太阳寒水。在天有此六气，而人有此六气者也。合人之脏腑经脉，有手足十二之分，在天之阴阳，止有太少之六气也。故美眉者，太阳多血；通髯极须者，少阳多血；美须者，阳明多血。此论人归于天道，而合于天之四时，又无分手与足也。】
　　夫人之常数，太阳常多血少气，少阳常多气少血，阳明常多血多气，厥阴常多气少血，少阴常多气少血，太阴常多血少气，此天之常数也。　【马莳曰：此结言手足六经之气血，各有多少，而调之者，当视其气血以为主也。太阳者，手太阳小肠、足太阳膀胱也。少阳者，手少阳三焦、足少阳胆也。阳明者，手阳明大肠、足阳明胃也。太阳太阴俱多血少气，少阳厥阴俱多气少血，阳明气血皆多，少阴多气少血。知其气血多少，则可以辨二十五人之形而调之也。】　　【张志聪曰：此以人之常数，而合于天之常数也。常数者，地之五行，天之六气，五六相合，而成三十年之一纪，六十岁之一周，而人亦有此五运六气者也。是以首论地之五行，以合人之五形，末论人之六气，而合于天之六气也。在天成气，在地成形。人秉地之五行，而成此形，然本于天之六气，故复归论于天之六气焉。】古今图书集成医部全录卷六十五

　　　百病始生篇第六十六
　　【马莳曰：内有百病始生之言，故名篇。】
　　黄帝问于岐伯曰：夫百病之始生也，皆生于风雨寒暑，清湿喜怒。喜怒不节则伤脏，风雨则伤上，清湿则伤下。三部之气，所伤异类，愿闻其会。岐伯曰：三部之气各不同，或起于阴，或起于阳，请言其方。喜怒不节则伤脏，脏伤则病起于阴也；清湿袭虚，则病起于下；风雨袭虚，则病起于上，是谓三部。至于其淫泆，不可胜数。【夫，音扶。胜，平声。数，上声。】　　【马莳曰：外感内伤，约为三部，而淫泆有不可胜数也。百病始生，皆由于风雨寒暑，清湿喜怒。然喜怒不节则伤脏，伤脏则病起于阴经，名之为内伤也。清湿袭虚则病起于下，盖足阳经感之则病起于阳，足阴经感之则病起于阴。风雨袭虚则病起于上，此亦病起于阳，名之为外感也。是谓三部之气，所伤异类。至其浸淫流泆，则病有不可胜数者。】　　【张志聪曰：按本经云，风寒伤形，忧恐忿怒伤气。气伤脏，乃病脏；寒伤形，乃病形；风伤筋脉，筋脉乃应。此形气外内之相应也。又曰，邪气在上者，言邪气之中人也高，故邪气在上也。清气在下者，言清湿地气之中人也，必从足始，故清气在下也。是风雨清湿之邪，病在外而伤于形之上下。喜怒不节则伤脏，而病起于阴。夫形者，皮脉肉筋骨五脏之外合也。此盖承上篇而言五行之形，不足于上者，则风雨袭虚，而病起于上；不足于下者，则清湿袭虚，而病起于下。脏气不足者，则喜怒伤气，而病起于阴。故当用五谷五畜五果之五味，合而服之，以补益精气，使阴阳调和，血气充满，病则无由起矣。】　　【徐振公曰：五音之人，阴多而阳少，左右太少之人，阴少而阳多，是五音之人当病形，左右太少之人当病脏矣。虽然，阴中有阳，阳中有阴，阳盛者有血气之不足，阴盛者亦有血气之不足也。】
　　黄帝曰：余固不能数，故问先师，愿卒闻其道。岐伯曰：风雨寒热，不得虚邪，不能独伤人。卒然逢疾风暴雨而不病者，盖无虚，故邪不能独伤人。此必因虚邪之风，与其身形，两虚相得，乃客其形。两实相逢，众人肉坚。其中于虚邪也，因于天时，与其身形，参以虚实，大病乃成。气有定舍，因处为名，上下中外，分为三员。是故虚邪之中人也，始于皮肤，皮肤缓则腠理开，开则邪从毛发入，入则抵深，深则毛发立，毛发立则淅然，故皮肤痛。留而不去，则传舍于络脉，在络之时，痛于肌肉，其痛之时息，大经乃代。留而不去，传舍于经，在经之时，洒淅喜惊。留而不去，传舍于输，在输之时，六经不通，四肢则肢节痛，腰脊乃强。留而不去，传舍于伏冲之脉，在伏冲之时，体重身痛。留而不去，传舍于肠胃，在肠胃之时，贲响腹胀，多寒则肠鸣飧泄、食不化，多热则溏出糜。留而不去，传舍于肠胃之外，募原之间，留着于脉。稽留而不去，息而成积，或着孙脉、或着络脉、或着经脉、或着输脉、或着于伏冲之脉、或着于膂筋、或着于肠胃之募原，上连于缓筋。邪气淫泆，不可胜论。【中外之中，平声；余，去声。胜，平声。】　　【马莳曰：此言邪气之淫泆，始于虚以感之，而以次传舍，则为积也。上文言风雨寒暑清湿，而此曰风雨寒热，又曰疾风暴雨，辞不同而均为外感也。然此诸外感者，不得天之虚邪，则不能伤人，又不得人之本虚，亦不能伤人。此以天之虚，人身形之虚，两虚相得，所以诸邪得以客其形耳。若天有实风，人有实气，则两实相逢，众人肉坚，必不客其形矣。此可以见人之中于虚邪，由于天时之虚，与其身形之虚，故参以虚实之法，则知大病之所由成也。又由其邪气之有定舍，而其病体乃有定名，当为上下中外之三员，犹言三部也。盖人身大体，自纵而言之，则以上中下为三部，自横而言之，则以在表在里半表半里为三部，故谓之上下中外之三员也。是故虚邪之中人也，始于皮肤，正以皮肤缓则腠理开，开则邪从毛发入，入则至深，深则毛发立，立则皮肤淅然而寒，遂因之而为痛，其始之于皮肤者如此。及留而不去，则传舍于络脉，如足太阳膀胱经在飞扬之谓。盖浮而易见者为络，深而不见者为经，凡各部分肉之络脉皆是也。此其肌肉尽痛，则深于皮肤矣。其痛之时，呼吸之际，大经之脉不能流通，而间有脉之代而中止不能自还者。其继而在络脉者如此。又留而不去，则传舍于经，如凡各经之脉，其直行者是也，如足太阳膀胱在昆仑之谓，此则洒淅恶寒，喜于多惊。其在经者如此。又留而不去，则传舍于输穴，如足太阳膀胱经在束骨之谓，时则六经不通，于四肢肢节皆痛，腰脊乃强。其在输者又如此。又留而不去，则传舍于伏冲之脉，时则身体重而且痛也。其在于伏冲之脉者如此。又留而不去，则传舍于在上之胃，在下之肠，时在肠胃之间，其声为奔响，且为腹胀，内而寒气或多，则肠鸣而飧泄，其食不化，内而热气或多，则后之所去者必溏，溏者秽之不坚而杂水者也。且所出者为糜，糜者谷之不化者也。其在肠胃者又如此。又留而不去，则传舍于肠胃之外，募原之间，即皮里膜外也，时则留着于脉，若稽留而不去，则息而成积矣。其在于肠胃之外者又如此。由上文观之，或着于孙脉，或着络脉，或着于输脉，或着于伏冲之脉，或着于膂筋，或着于肠胃之募原，上连于缓筋，凡此皆邪气之所淫泆，其不可胜数者有如此。】　　【张志聪曰：此言风雨之邪客于形而不伤气者，传舍于内而成积也。《金匮要略》云：一者经络受邪入脏腑，为内所因。此言邪伤六经之气，而内入于脏腑者也。盖三阴三阳之气，主于肤表而合于六经，故邪伤于气，则折毛发理，使正气横倾，淫邪泮衍于肌腠络脉之间，而传溜于血脉经脉，内连脏腑，是以大邪入脏，腹痛下淫，可以致死，而不可以致生。盖阴阳六气，生于五行，五脏内合五行，外合六气，故伤于气者，传溜于血脉，则内干脏腑矣。如病形而不病气者，虽传舍于经脉，止留于肠胃之外而成积也。夫虚邪之中人也，洒淅动形。正邪之中人也，微先见于色，不知于其身，若有若无，若亡若存，有形无形，莫知其情。是虚邪伤形而正邪伤气也。正邪者，天之正气，风寒暑湿燥火也。盖天有此六气，而人亦此六气，是以正邪中气，同气相感也。故曰，风雨寒热，不得虚邪，不能独伤人。伤人者，谓伤人之形也。虚邪者，虚乡不正之邪风。形者，皮脉肉筋骨，五脏之外合，应地之五行也。地之五行，应天之五时，地之五方。虚风者，春时之风从西方来，夏时之风从北方来，此五行不正之气，故伤人之形。是天之六气伤人之六气，地之五行伤人之五形，盖人秉天地之形气而生成此形气也。是以虚邪之风，与其身形，两虚相搏，乃客于形，传舍于肠胃之外而成积也。众人肉坚者，承上文而言二十五形之人，血气不足，不能充肤热肉，以致虚邪之客于形，非比众人之肉坚也。因于天时者，因于春时之西风，夏时之北风也。大病乃成者，大邪着于肠胃之间而成积也。气有定舍者，言邪气淫泆不可胜论，或着于孙络，或着于经输，而后有定名也。此论风雨伤上，下节论清湿伤下，末节论喜怒伤中，而分为三员也。夫风雨虚邪，伤于形身之上，从形层传舍于内而成积也。然邪之中人，必先始于皮毛，人之形虚，则皮肤缓而腠理开，开则邪从毛发入，入则抵深，深则毛发立。盖气者，所以充肤泽毛，如邪伤气，则折毛发理，此邪入于皮肤而气不伤，故毛发立。淅然者，洒淅动形也。皮肤痛者，邪留于皮肤也。络脉者，浮见于皮肤之孙脉络脉。在络之时，痛于肌肉者，邪留于肌肉络脉之间，而不得入于经也。缪刺篇曰：邪之客于形也，必先舍于皮毛；留而不去，入舍于孙脉；留而不去，入舍于络脉；留而不去，入舍于经脉，内连五脏散于肠胃。此邪之从皮毛而入极于五脏之次也，如此则治其经焉。今邪客于皮毛，入舍于孙络，留而不去，闭塞不通，不得入于经，流溢于大络而生奇病也。大经乃代者，谓邪正于肌肉络脉之间，不得入于经脉，而流于大经也。大经者，经隧也。经隧者，五脏六腑之大络也。传舍于经者，传舍于胃腑之经隧，足阳明之脉，病故惕然而喜惊也。输者，转输血气之经脉，即脏腑之经隧也。脏腑之大络，左右上下，并经而出，布于四末，故邪留于输，则六经不通，四肢之肢节痛也。腰脊乃强者，脏腑之大络，通于督脉之长强也。伏冲者，伏行腹内之冲脉。冲脉者，起于胞中，挟脐上行至胸中，而散于皮肤，充肤热肉，濡养筋骨，邪留于内，则血气不能充溢于形身，故体重身痛也。留而不去，传舍于肠胃，在肠胃之时，贲响腹胀，多寒则肠鸣飧泄，多热则溏出糜糜者，谷之不化者也。募原者，肠胃外之膏膜。留着于脉者，募原间之脉络也。稽留其间而不去，则止于此而成积矣。孙脉络脉者，募原中之小络；经脉者，胃腑之大经也。输脉者，脏腑之大络，转输水谷之血气者也。伏冲者，伏行于腹之冲脉。募原者，肠胃之脂膜也。膂筋者，附于脊膂之筋。缓筋者，循于腹内之筋也。此数者在于肠胃之前后左右，邪随着而为积，邪之淫泆，不可胜数也。　徐振公曰：邪伤气则邪从经脉而内干脏腑，盖三阴三阳之气，生于脏腑，从经脉而出于肤表，故邪亦从经脉而内干于脏腑也。邪伤形，则从别络而入于肠胃之外，盖形中之血气，出于胃腑水谷之精，渗出于胃外之孙脉络脉，溢于胃之大络，转注于脏腑之经隧，外出于孙络皮肤，所以充肤热肉，渗皮毛，濡筋骨者也。是以形中之邪，亦从外之孙络，传于内之孙络，留于肠胃之外而成积。故下文曰，其着孙络之脉而成积者，其积往来上下臂手孙络之居也。浮而缓，不能拘积而止之。盖外内孙络之相通，是以外内之相应也。　倪仲宣曰：古来论完谷不化，有言因于寒者，有言因于热者，今本经以多热则溏出糜，是因于热矣。盖火能速物而出，故不及化。】
　　黄帝曰：愿尽闻其所由然。岐伯曰：其着孙络之脉而成积者，其积往来上下，臂手孙络之居也，浮而缓，不能勾积而止之。故往来移行肠胃之间，水凑渗注灌，濯濯有音，有寒则(月真)满雷引，故时切痛。其着于阳明之经，则挟脐而居，饱食则益大，饥则益小。其着于缓筋也，似阳明之积，饱食则痛，饥则安。其着于肠胃之募原也，痛而外连于缓筋，饱食则安，饥则痛。其着于伏冲之脉者，揣之应手而动，发手则热气下于两股，如汤沃之状。其着于膂筋，在肠后者，饥则积见，饱则积不见，按之不得。其着于输之脉者，闭塞不通，津液不下，孔窍干塞。此邪气之从外入内、从上之下也。　　【马莳曰：此承上文而详言积之在于各所者，其状有不同，而病有所由始也。夫所谓邪之在孙络而成积者，其积往来上下于臂手孙络之居，浮而不沉，缓而不急，不能据积而止之，故往来相移其内，而肠胃之间有水凑聚注灌，濯濯有音，且有寒气，则(月真)满如雷有声而相引，时常为切痛也。又其着于阳明经者，即胃经也，其积当挟脐而居，如饱食时则积益大，饥时则积益小也。又其着于缓筋也，似前阳明之积，饱食则痛，如益大之谓，饥则安，则如益小之谓也。又其着于肠胃之募原，积痛则外连于缓筋，如饱食则稍安，饥则必痛矣。又其着于伏冲之脉，以手揣摹其积应手而动，举手则热气下于两股之间，如有以汤沃之状也。又其着于膂筋，膂筋在肠之后，故积亦在肠后，方其饥时，则积反见，饱则积不见，按之又不可得也。又其着于输之脉而为积者，当闭塞不通，津液不下行，故孔窍皆干壅也。凡所谓积之成者，皆邪气之从外而入内，从上而之下者也。】　　【张志聪曰：此承上文申明留着而成积者，各有形证也。孙络者，肠胃募原间之小络，盖胃腑所出之血气，渗出于胃外之小络，而转注于大络，从大络而出于孙络皮肤，其着于内之孙络而成积者，其积往来上下、其臂手孙络之居于外也，浮而缓，不能拘束其积而止之，故往来移行于肠胃之间，胃腑之水津，渗注于外，则濯濯有声，盖留滞于孙络而不能注于大络也。阳明之经，乃胃之大络，故挟脐而居。饱则水谷之津注于外，故大；饥则津血少，故小也。缓筋者，经于腹内之筋，故有似乎阳明之积。饱则胀，故痛；饥则止，故安也。募原者，肠胃之膏膜，饱则津液渗润于外，故安，饥则干燥，故痛也。伏冲之脉，挟于脐间，故揣之应手而动。发手则热者，冲脉之血气充于外也。冲脉下循阴股，出于胫气之街，其气下于两股，如汤沃之状者，因积而成热也。膂筋者，附于脊膂之内，在肠之后，故饥则积见，饱则不见，而按之不得也。输之脉者，转输津液之脉，脏腑之大络也。胃腑水谷之精，从胃之大络，而注于脏腑之大络，从脏腑之大络，而出于皮肤，故积着于输之脉，则脉道闭塞不通，津液不下，而皮毛之孔窍干塞也。此邪气之从外而内，从上而下，以成其积也。　徐振公曰：手，孙络之居也。浮而缓者，谓无力也。诊孙络之浮缓者，诊尺肤也。盖脉之急者，尺之皮肤亦急；脉缓者，尺之皮肤亦缓。胃腑所出之气血，从阳明之五里而出于尺肤，是以诊孙络之浮缓，则知其无力而不能拘积也。　倪仲宣曰：寸关尺三部以候脏腑，经脉之气、人迎气口以候在外之气，尺肤以候在内之气。】
　　黄帝曰：积之始生，至其已成，奈何？岐伯曰：积之始生，得寒乃生，厥乃成积也。　　【马莳曰：此原积之始生者，必由于寒，而其所成，则由于气之逆也。厥者，气逆也。下文正详言之。】　　【张志聪曰：此承上启下之文。风雨者，在天之邪而伤上；清湿者，在地之邪而伤下。在天曰生，在地曰成。故积之始生，得寒而生清湿之邪，厥逆于下而成积也。】
　　黄帝曰：其成积奈何？岐伯曰：厥气生足悗，悗生胫寒，胫寒则血脉凝濇，血脉凝濇则寒气上入于肠胃，入于肠胃则(月真)胀，(月真)胀则肠外之汁沫迫聚不得散，日以成积。卒然多食饮则肠满，起居不节，用力过度，则络脉伤。阳绍伤则血外溢，血外溢则衂血；阴络伤则血内溢，血内溢则后血。肠胃之络伤，则血溢于肠外，肠外有寒汁沫与血相抟，则并合凝聚，不得散而积成矣。卒然外中于寒，若内伤于忧怒，则气上逆，气上逆则六输不通，温气不行，凝血蕴裹而不散，津液濇渗，着而不去，而积皆成矣。【中，去声。】　　【马莳曰：此承上文而详言积之始生，至其所以成也。足之六经气有厥逆，则足闷然不得清利，由是而胫寒，由是而血脉凝濇，由是而寒气入于肠胃，内为(月真)胀，外则汁沫迫聚，不得散释，日渐成积。又或卒多食饮，则肠中益满；又或起居用力不慎，则络脉伤。如阳经之络脉受伤，则血当外溢而为衂；如阴经之络脉受伤，则血当内溢而去后有血；如肠胃之络脉受伤，则血当溢于肠外，其肠外有寒汁沫，与此血相抟，所以并合凝聚，不得散释，而积已成矣。又或卒然外中于寒，或内伤于忧，有时而怒，则气上逆，以致六经之输脉不通，热气不行，凝结蕴裹而不释散，津液凝濇着而不去，而积之所由成也。故曰积之始生，得寒乃生，厥乃成积者，其大义如此。】　　【张志聪曰：此言清湿之邪，伤下之形而成积也。厥逆生足悗者，邪气厥逆于下，则足胫悗而不得疏利矣。悗则生寒，寒则血脉凝濇，而寒气上入于肠胃，入于肠胃则(月真)胀，胀则肠胃之汁沫迫聚不得散，日久而成积矣。若卒然多食饮则肠满，又或起居不节，用力过度，则络脉伤。络脉者，即脏腑所出血气之别络也。阳络者，上行之络脉，伤则血外溢于上而为衂；阴络者，下行之络脉，伤则血内溢而为后血；肠胃之络伤，则血溢于肠外，肠外有寒汁沫与血相抟，则并合凝聚，不得散而积成矣。或卒然外中于寒邪，若兼之内伤于忧怒，则气上逆，气上逆则六输不通。输者，转输血气之脉。六者，手经之输，即阳络也。六输不通，则温肤热肉之气不行，血凝蕴裹而不散，津液濇于络中，渗于络外，着而不去而积成矣。此言汁沫迫聚，或肠外之寒汁沫与血相抟，皆能成积也。或外中于寒，兼之内伤忧怒，凝血与津液留着，亦皆成积也。按经脉篇手三阴三阳之大络，并经而上循于手足三阴三阳之大络，并经而下循于足，主行血气，渗出于脉，外以养形，是以阳络伤则上出于空窍而为衂血，阴络伤则内出于肠胃而为便血。六输不得上通于外，则内溢于脉外而成积，是外内皆主渗出于脉外者也。　徐振公曰：因于风雨，所生之积，着于有形而生，故曰生因于清湿。所成之积，乃凝血与津汁搏聚于空郭之中，如怀子之状，虚悬而成形。盖因于天者本于无形，故附于有形而生，因于地者，乃自成其形也。】
　　黄帝曰：其生于阴者奈何？岐伯曰：忧思伤心；重寒伤肺；忿怒伤肝；醉以入房，汗出当风，伤脾；用力过度，若入房汗出，则伤肾。此内外三部之所生病者也。　　【马莳曰：此言积之生于阴者，以五脏各有所伤也。前篇言积所生之处，皆非生之于五脏者也。故帝以生于阴经者为问。伯言五脏各有所伤，故积之所由生也。忧思则必伤其心，重寒伤肺，即本经邪气脏腑病形篇云：形寒寒饮是也。忿怒则伤肝。方醉之时，乃入于房，以致汗出而复当于风，则风又从而入之，则伤脾。用力过度，乃入于房，以致汗出而复往浴体，则伤肾。此乃或内或外，或上中下三部，随各脏之经络，而积之所生者也。】　　【张志聪曰：此言喜怒不节，则伤五脏之形，而病起于阴也。忧思伤心；形寒饮冷则伤肺；忿怒不节则伤肝；醉以入房，汗出当风则伤脾；用力过度，若入房汗出则伤肾。此外因于天之风雨，地之清湿，内因于五脏之情志，而成上中下三部之积也。按五脏止曰生病，而不曰积，盖五脏之病，积在气而非有形也。《难经》所谓在肝曰肥气，在肺曰息贲，在心曰伏梁，在脾曰痞气，在肾曰奔豚，此乃无形之气积，而非有形之血积也。　倪仲玉曰：忧思忿怒伤气，故积在气。】
　　黄帝曰：善。治之奈何？岐伯答曰：察其所痛，以知其应，有余不足，当补则补，当泻则泻，毋逆天时，是谓至治。　　【马莳曰：此言治积之法也。毋逆天时，如春气在肝，及月郭空满之类皆是也。】　　【张志聪曰：察其所痛，知其所应者，如着于孙络之积，则外应于手臂之孙络；着于阳明之经积，则外应于阳明；着于肠胃募原之积，则外应于溪谷之穴会；着于伏冲之积，则外应于气冲、大赫；着于膂筋之积，则应于足少阴太阳之筋；结于缓筋之积，则应于足太阴阳明之筋；成于六输之积，则外应于内关、外关、通里、列缺、支正、偏历；积于空郭之中，则外应于阳明之五里、臂腕之尺肤；积于五脏，察其左右上下，则外应于五脏之经俞。审其有余不足，当补则补，当泻则泻，随四时之序，气之所处，病之所舍，脏腑之所宜，毋逆天时，是谓至治。】
　　　行针篇第六十七

　　黄帝问于岐伯曰：余闻九针于夫子，而行之于百姓，百姓之气血各不同形。或神动而气先针行，或气与针相逢，或针已出气独行，或数刺乃知，或发针而气逆，或数刺病益剧。凡此六者，各不同形，愿闻其方。　　【马莳曰：此帝以受针有六者之异而问之也。】　　【张志聪曰：此承前篇论刺阴阳之人，而行针之不同也。夫五音之人多阴，左右太少之人多阳，百姓者天下之大众。盖天地之间，六合之内，不离于五，而人亦应之。百姓之血气各不同形者，谓形中之血气，有盛有少也。六者为重阳之人，阳中有阴之人，阴阳和平之人，多阴之人，阴中有阳之人，及粗工之所败也。】
　　岐伯曰：重阳之人，其神易动，其气易往也。黄帝曰：何谓重阳之人？岐伯曰：重阳之人，熇熇高高，言语善疾，举足善高，心肺之脏气有余，阳气滑盛而扬，故神动而气先行。黄帝曰：重阳之人而神不先行者何也？岐伯曰：此人颇有阴者也。黄帝曰：何以知其颇有阴也？岐伯曰：多阳者多喜，多阴者多怒，数怒者易解，故曰颇有阴。其阴阳之离合难，故其神不能先行也。【重，平声。易，去声。】　　【马莳曰：此承上文而言神动而气先针以行者，必其为重阳之人也。夫重阳之人，神易动而气易往者，何哉？正以熇熇而有上炎之势，高高而无卑屈之心，以言语则善急，以举足则甚高，其心肺在上之脏气更为有余，而阳气者卫气也，滑盛而扬，故用针之际，其神易动而气先针而行也。然有重阳之人而神不先行者，阳中颇有阴也。凡多阳之人必多喜，多阴之人必多怒，惟此重阳之人，而怒亦数有，但比重阴之人则易解耳。故曰，颇有阴也。盖以阳中有阴，则阳为阴滞，初虽针入而与阳合，又因阴滞而复相离，其神气不能易动，而先针以行也以此。】　　【张志聪曰：此言重阳之人，神气之易行也。夫五脏内合五行，外合五音，三阴之所主也。心肺居上为阳，肝肾脾居下为阴，阴中之有阳也。重阳之人者，手足左右太少之三阳，及心肺之脏气有余者也。熇熇高高，手三阳之在上也。言语善急，阴中之阳在中也。举足善高，足三阳之在下也。心藏神，肺主气，心肺之脏气有余，阳气滑盛而扬，故神动而气先行也。心为阳中之太阳，肝为阴中之少阳，心主喜，肝主怒，心藏神，肝藏魂，魂随神以往来者也。神动而气先行者，神魂之相离也。重阳而颇有阴者，阴阳之相合也。阴阳之离合难，故神与魂合，则其神不能先行矣。上文曰气先行，此则曰神不能先行，盖气行则神行，神行则气行，神气之相随也。夫行针者，贵在得神取气，然而神有易动，气有易往，是以数刺而病益甚者，反伤其神气也。　仇汝霖曰：喜为心志，怒为肝志。数怒者易解，言其人易怒而易解者。重阳之人，颇有阴也。盖多阴者多怒，此阳中之阴，故易怒而易解也。】
　　黄帝曰：其气与针相逢奈何？岐伯曰：阴阳和调而血气淖泽滑利，故针入而气出疾而相逢也。　　【马莳曰：此承上文而言受针之气，有与针相逢者，以其气之出速而相逢也。正以此人者，阴阳各经相为和调，而血气淖泽故耳。】　　【徐振公曰：此言阴阳和平之人，血气淖泽滑利，故气出疾而与针相逢也。】　　【倪仲玉曰：谓阴阳之气皆应于针。】
　　黄帝曰：针已出而气独行者，何气独然？岐伯曰：其阴气多而阳气少，阴气沉而阳气浮，沉者内藏，故针已出，气乃随其后，故独行也。　　【马莳曰：此言有针已出而气独行者，正以阴气多而内藏，故针虽出而气乃随后以独行也。阴气者，营气也。阳气者，卫气也。下文同。】　　【徐振公曰：此言多阴之人，针已出而阴气独行也。其阴气多而阳气少者，阴气沉而阳气浮，阴阳之相离也。故针已出则微阳之气，随针外泄，阴气独行于内，此阴阳不和，不能交相厮守，而微阳之易脱也。】
　　黄帝曰：数刺乃知，何气使然？岐伯曰：此人之多阴而少阳，其气沉而气往难，故数刺乃知也。　　【马莳曰：此言人有数刺而始知者，以其阴气多而沉也，盖比上节之沉又甚矣。】　　【徐振公曰：此言阴中有阳之人，数刺而始知也。阴中有阳者，多阴而少阳，其气沉而难于往来，故数刺乃知，此阴阳厮守于内也。二节言多阴少阳之人，有阴阳之相离者，有相守者，阴阳离合之道。　仇汝霖曰：多阴少阳，故阴阳不合，阴中有阳，故阴阳相和，盖阳生于阴也。】
　　黄帝曰：针入而气逆者，何气使然？岐伯曰：其气逆与其数刺病益甚者，非阴阳之气浮沉之势也，此皆粗之所败。工之所失，其形气无过焉。　　【马莳曰：此言有针入而气逆者，乃失其针法也。凡针入而气逆，与数刺而病益甚，非阴阳之气有浮沉之势也。特以营气主沉，卫气主浮，故刺卫当浅，刺营当深。今针入而气逆者，特以宜浅而反深之，宜深而反浅之，所以针入而气逆也。故凡用针者，皆当视其形气，而弗使过焉可也。】　　【徐振公曰：重阳之人，其神易动，其气易往，神气之易散也。多阴之人，气随针出，微阳之易脱也。阴阳有离有合，气之有浮有沉，粗工不知浮沉离合之道而失之，以致数刺而病益甚也。夫五音之形，阴气多而阳气少，左右太少之形，阳气多而阴气少，故善用针者，调其阴阳，而使形气之无过焉。　仇汝霖曰：神气者，五脏之神气也。重阳之人，使神气外弛，则愈亡其阴矣。多阴少阳之人，使阳气随针而出，则愈亡其阳矣。此皆粗之所败，工之所失也。】
　　　上膈篇第六十八
　　【马莳曰：首句有气为上膈，故名篇。】
　　黄帝曰：气为上膈者，食饮入而还出，余已知之矣。虫为下膈，下膈者，食晬时乃出。余未得其意，愿卒闻之。岐伯曰：喜怒不适，食饮不节，寒温不时，则寒汁流于肠中，流于肠中则虫寒，虫寒则积聚守于下管，则肠胃充郭，卫气不营，邪气居之。人食则虫上食，虫上食则下管虚，下管虚则邪气胜之积聚已留，留则痈成，痈成则下管约。其痈在管内者，即而痛深；其痈在外者，则痈外而痛浮，痈上皮热。【还，音旋。晬，音粹。管，同脘。】　　【马莳曰：此言膈证有上下之分，而尤详下膈之义也。膈者，膈膜也。前齐鸠尾，后齐十一椎，所以遮隔浊气，不使上熏心肺也。然有为膈上之病者，乃气使然，食饮一入，即时还出。有为膈下之证者，乃虫使然，食饮周时，始复外出。但帝明于上膈而昧于下膈，伯言下膈之始，由于喜怒食饮寒暖，不能善调，以致寒汁流于肠中，则虫因寒聚于下脘，惟其聚于下脘，故在上之胃，在下之肠，皆已充郭，卫气不得上营，邪气同居于肠胃之中，及其人食则虫上食而下脘始虚，随致邪气入于下脘，而积聚已留矣，由是痈成而下脘约也。其痈在下脘内者，即而按之，其痛深；其痈在下脘之外者，即而按之，其痛乃浮，痈上之皮亦热。此下膈之病，所以食饮晬时而还出也。按百病惟膈为难愈，后世之治膈者，并不能分上膈下膈有气与虫之异，乃遵仲景、东垣、丹溪书以关格为膈证，按本经终始、经脉、禁服篇，明是脉体非格证也，岂不误哉？】　　【张志聪曰：此言汁沫积于肠胃而成痈膈者。内之膈肉，前连于胸之鸠尾，后连于脊之十一椎，旁连于胁膈，上为膻中，名曰气海。上焦，宗气之所居。上焦开发，宣五谷味，所以熏肤充身泽毛。膈下，胃腑之所居，名水谷之海，受中焦之气，泌糟粕，蒸津液，化其精微，随三焦出气，以温肌肉，充皮肤。若因于喜怒不适，食饮不节，寒温不时，病在膈上者，食饮入而还出，因于膈下者，食入，晬时乃还。晬时，周时也。夫胃者，水谷血气之海也。汁沫者，胃腑所生之津液，渗出于肠胃之外，募原间之孙脉络脉，化赤为血，注于胃之大络，从脏腑之经隧，外出于皮肤，如因于外邪，以致汁沫渗留于肠外不得散，则日以成积矣。如因于内伤，汁沫留于肠内，渐积而成痈。此皆因于中上二焦之气有伤，不能宣化输布，故帝曰：气为上膈，虫为下膈。上膈者，上焦之气也。下膈者，中焦之气也。盖虫为阴类，遇阳热则消，中焦之气虚寒，则阴类生聚而上食矣。寒汁流于肠中，则肠胃充郭，而卫气不能营于外，则留积而成痈矣。其痈在脘内者，即痛而深，其痈在外者，则隐见于外而痛浮，在痈上之腹皮则热。　徐振公曰：此篇亦承前数篇而言，谓形中之肌肉血气，借胃腑水谷之所生养，若食饮入而还出，或朝食暮吐，暮食朝吐，则形气消索矣。此皆因于喜怒不节。若伤于五脏之形，则成五脏之积，伤于肠胃，则成肠胃之痈。本经曰：五脏不和，则七窍不通，六腑不和，则留而为痈。】
　　黄帝曰：刺之奈何？岐伯曰：微按其痈，视气所行，先浅刺其旁，稍内益深，还而刺之，毋过三行。察其沉浮，以为深浅。已刺必熨，令热入中，日使热内，邪气益衰，大痈乃溃。伍以参禁，以除其内，恬惔无为，乃能行气，后以咸苦化谷，乃下矣。【稍内、热内之内，同纳。伍，同互。】　　【马莳曰：此言刺下脘之痈者，必有其法也。轻按其痈，视其气之所行，先浅刺其痈之旁，稍纳其针而益深之，又旋而刺之，至于其三，则不必复刺矣。察其痈之浮者浅刺之，痈之深者深刺之。及已刺之后，必以火熨之，使热入于其中，日使内之必热，则邪气渐衰，大痈乃溃，又互参禁守之法，除其入内之事，专一恬惔无为，乃能行气，然后用咸苦等味，以化其谷，庶食饮从兹下矣。】　　【张志聪曰：视气所行者，视卫气之行于手足阳明而取之也。毋过三行者，先浅刺之，以逐阳邪而来血气，复深刺之，以致阴气之邪，最后还而复深刺之，以下谷气。谷气者，水谷所生之正气也。若过取之，则谷气出，故曰，毋过三行。察其沉浮者，察痈之生于脘内脘外，而为浅深之刺也。已刺必熨者，温散其寒汁沫也。伍以参禁者，参伍而禁忌之，以除其内积也。上古天真论曰：恬惔虚无，真气从之，故宜恬惔无为，乃能行气。咸苦化谷者，以咸苦之物，同谷食之，盖咸能耎坚，苦能泄下，谷则养其正气者也。　徐振公曰：此因喜怒不适，食饮不节，寒温不时之所致。故曰，伍以参禁，谓禁其饮食之所当忌者。恬惔无为是和其喜怒，适其寒温矣。倪仲玉曰：当忌者忌，不当忌者不忌，故曰参伍。】
　　　忧恚无言篇第六十九
　　【马莳曰：人有忧与怒，以致无言，盖有其由，故名篇。】
　　黄帝问于少师曰：人之卒然忧恚，而言无音者，何道之塞？何气出行，使音不彰？愿闻其方。少师答曰：咽喉者，水谷之道也。喉咙者，气之所以上下者也。会厌者，音声之户也。口唇者，音声之扇也。舌者，音声之机也。悬雍垂者，音声之关也。颃颡者，分气之所泄也。横骨者，神气所使主发舌者也。故人之鼻洞涕出不收者，颃颡不开，分气失也。是故厌小而疾薄，则发气疾，其开阖利，其出气易。其厌大而厚，则开阖难，其气出迟，故重言也。人卒然无音者，寒气客于厌，则厌不能发，发不能下，至其开阖不致，故无音。【厌，上声。】　　【马莳曰：此详言人之忧恚而无言者，以寒气之客于会厌也。人有二喉，其一曰咽喉，乃水谷之道也，生于后，其管通于六腑。其一曰喉咙，气之所以上下者也，生于前，其管通于五脏。会厌者，凡人用饮食必由会厌以掩喉咙，而后饮食可过耳，故喉咙既为气之上下，则会厌为音声之户口，唇为音声之扇，舌为音声之机，悬雍为音声之关，颃颡为分气之所泄，横骨为神气之所使，舌之所发，故人有鼻洞涕出不收者，必其颃颡不开，分气相失，从鼻而误出故耳。然人之言语所发，实以会厌为主，厌小而薄，则发气速，以其开阖利而出气易也。若厌大而厚，则发气迟，以其开阖难而出气迟，所以言语最重也。今人卒然无音者，由夫寒气客于会厌，则厌不能发，纵发亦不能下，其开阖颇难，所以至于无音也。】　　【张志聪曰：音声者，五音之声，嘹喨而有高下者也。语言者，分别清浊字面发言而有语句也。在肺主声，心主言，肝主语，然由足少阴肾气之所发。又曰，五者，音也，音主长夏，是音声之道，本于五脏之气全备，而后能音声响喨，语句清明。故善治者，审其有音声而语言不清者，当责之心肝；能语言而无音声，当责之脾肺；不能语言而无音声者，此肾气之逆也。夫忧则伤肺，肺伤则无声矣。恚怒伤肝，肝伤则语言不清矣。胃之上管为咽喉，主进水谷，在喉咙之后，肺之上管为喉咙，主气之呼吸出入，在咽喉之后。会厌者，在咽喉之上，乃咽喉交会之处，凡人饮食，则会厌掩其喉咙，而后可入于咽，此喉咙之上管，故为音声之户，谓声气之从此而外出也。脾开窍于口唇，口开阖而后语句清明，故为音声之扇。心开窍于舌，足少阴之脉，上挟舌本，舌动而后能发言，故为音声之机。悬雍者，喉间之上腭，有如悬痈之下垂者，声从此而出，故为音声之关。肝脉循喉咙，入颃颡，颃颡者，腭之上窍，口鼻之气及涕唾，从此相通，故为分气之所泄，谓气之从此而分出于口鼻者也。横骨者，在舌本内，心藏神，而开窍于舌。骨节之交，神气之所游行出入，故为神气之所使主发舌者也。盖言横骨若弩舌之发机，神气之所使也。人之鼻洞涕出不收者，因颃颡不开，分气失也。盖以申明颃颡乃腭之上窍，口鼻之气，及涕唾之从此而相通者也。会厌者，为开为阖，主声气之出入，是以薄小则发声疾，厚大则开阖难，其气出迟，故重言也。重言者，口吃而期期也。寒气者，足少阴寒水之气也。盖少阴之脉，上击于舌，络于横骨，终于会厌，其正气上行，而后音声乃发。如寒气客于厌，则厌不能发，谓不能开也。发不能下，谓不能阖也。是以至开阖不致，而无音声矣。】　　【仇汝霖曰：此篇亦承前数篇而言，盖忧恐忿怒，伤五脏之形，则病五脏而成积。如伤五脏之气，则无音声矣。】
　　黄帝曰：刺之奈何？岐伯曰：足之少阴，上系于舌，络于横骨，终于会厌，两泻其血脉，浊气乃辟。会厌之脉，上络任脉，取之天突，其厌乃发也。　　【马莳曰：此言即人之无音者，而有刺之之法也。足少阴肾经所行之脉，上系于舌，复络于横骨，以终于会厌，必两次泻其血脉，则浊气乃辟除矣。然欲泻其血脉者，正以此会厌之脉，上络于任脉天突之穴，取此穴以刺之，其厌乃可发也。】　　【张志聪曰：足少阴主先天之生气，留于膻中，上出于肺，以司呼吸者，后天水谷所生之宗气也。是以呼出心与肺，吸入下通于肝肾，呼吸定息上下之相通也。故寒气客之，则正气不通，而会厌失其开阖之机矣。浊气者，寒水之浊气也。两泻其血脉者，谓脉道有两岐，一通气于舌本，一通精液于廉泉玉英，盖足少阴主藏先天之精气，而上通于空窍者也。】
　　　寒热篇第七十
　　【马莳曰：凡有瘰疬，其病必发寒热，故名篇。】
　　黄帝问于岐伯曰：寒热瘰疬，在于颈腋者，皆何气使生？岐伯曰：此皆鼠瘘寒热之毒气也，留于脉而不去者也。　　【马莳曰：此言鼠瘘之所以发为寒热者，以其毒气之留于脉也。瘰疬者，疮名，一名鼠瘘疮。生于颈腋两脉间，乃阳明少阳两经所属也。正以鼠瘘有寒热之毒气，留于其脉而不去耳。俗云，鼠用饮食，流涎于其中，人误用之，所以毒气感而生瘰疬。今鼠之颈腋多块，其状犹瘰疬然，后世有用猫制药方者，所以胜其毒耳。大义见后论疾诊尺篇。】　　【张志聪曰：此承上篇之义，而论足少阴之水火焉。寒热者，先天水火之气。水火者，精气也。以上数篇论后天所成之身形，及水谷所生之血气，有盛有虚，为痈为积，上篇论少阴所生之气，上出于会厌，而发于音声，所藏之精，上通于任脉，以濡空窍，然有正气则有邪淫，如寒热之毒气，下藏于脏，上通于颈腋之间，留于脉而不去，则为瘰疬者，此肾脏先天之水毒也。天开于子，天一生水，其毒在外，故名曰鼠。夫颈腋之脉，少阳之脉也，少阳乃初阳之气，生于先天之水中，少阳与肾脏经气相通，故本经曰少阳属肾。愚按本经凡论刺论疾，其中暗合天地阴阳之道，及血气之生始出入，盖欲使学者知邪病之所由生，则知正气之所出入，若能触类旁通，斯得圣人之微义。】
　　黄帝曰：去之奈何？岐伯曰：鼠瘘之本，皆在于脏，其末上出于颈腋之间，其浮于脉中，而未内着于肌肉而外为脓血者，易去也。黄帝曰：去之奈何？岐伯曰：请从其本，引其末，可使衰去而绝其寒热。审按其道以予之，徐往徐来以去之。其小如麦者，一刺知，三刺而已。【易，去声。】　　【马莳曰：此言刺瘰疬之有法也。鼠瘘之本，皆在五脏，其末上出于颈腋，浮于脉中，内未着于肌肉，外尚未成脓血者，斯易去也。去之之法，亦惟从其何脏之本，以引其在外之末，可使渐衰而绝其寒热，审按其脉道，以取穴而与之针，徐往徐来以去其病。内有小如麦粒者，一刺则知其病之将去，三刺则病自已矣。】　　【张志聪曰：此言阴脏之毒气，传于腑阳，而外出于末者，可刺而易已也。夫脏为本，脉为末。其毒在脏而上出于颈腋之间，其浮于脉中而外为脓血者，此毒气出于末，而从脉溃，故易已也。未内着于肌肉者，未转及于阳明也，故从其本，引其末，可使衰去而绝其寒热之毒。审按其所出之道路，以予夺之，徐往徐来，以引去之。其小如麦者，毒之轻微也，可一刺知，三刺而已。此篇与《素问》第六十篇骨空论合参，其大义可晓然矣。　徐振公曰：手厥阴少阳，皆与肾合，阴脏之毒，出于腑阳，故为易治，若传于厥阴之脏，故为不治之死证矣。】
　　黄帝曰：决其生死奈何？岐伯曰：反其目视之，其中有赤脉上下贯瞳子，见一脉一岁死，见一脉半一岁半死，见二脉二岁死，见二脉半二岁半死，见三脉三岁而死。赤脉不下贯瞳子，可治也。　　【马莳曰：此言决瘰疬之生死有法也。赤脉从上而下贯瞳子中，凡死之远近，以脉之如线者多少为度。如无赤脉下贯瞳子者，其病可治也。】　　【张志聪曰：夫肾藏天一之水，地二之火，此先天始分之两仪也。少阳厥阴之气，皆出于肾，厥阴之气，上舍于心下之包络，而为有形之一脏。包络主脉，而代君行其血焉。少阳之气，游行于上中下，出入于肌腠，归于中焦之部署，而为有形之一腑，与心主包络之相合也。是厥阴少阳之形脏，在于心下中焦之部分，而二气皆本于肾脏之所生。瞳子者，水脏之骨睛也。赤脉从上而下贯瞳子者，水脏之毒气，上交于包络之火脏，火脏之毒气，复下交于水脏之骨睛，此为阴阳交者，死不治。盖毒气在于阴阳之脏内往来，不能出于末而从脉溃，故为不治之恶疾也。夫天一地二，合而为三。一脉一岁死者，水脏之毒甚也；二脉二岁死者，水脏之毒，传之于火脏也，三脉三岁死者，毒气分于二脏之间也。盖毒之专者重，故死之速，分者死之迟也。一脉半者，一二之间也。二脉半者，二三之间也。夫人秉先天之水火而成此形，有感于正气，必协于邪淫，是以痘毒发原在肾，先天之火毒也。瘰疬者，先天之水毒也。盖火有毒而水亦有毒，但火毒多而水毒少也。】
　　　邪客篇第七十一
　　【马莳曰：客者，感也。首节论邪之所感，故名篇。】　　【徐振公曰：此篇假邪客以明卫气宗气之行，故篇名邪客，而经文皆论其正气焉。】
　　黄帝问于伯高曰：夫邪气之客人也，或令人目不瞑，不卧出者，何气使然？伯高曰：五谷入于胃也，其糟粕津液宗气，分为三隧：故宗气积于胸中，出于喉咙，以贯心脉而行呼吸焉；营气者，泌其津液，注之于脉，化以为血，以营四末，内注五脏六腑，所应刻数焉；卫气者，出其悍气之慓疾，而先行于四末分肉皮肤之间，而不休者也。昼日行于阳，夜行于阴，常从足少阴之分间，行于五脏六腑。今厥气客于五脏六腑，则卫气独卫其外，行于阳不得入于阴，行于阳则阳气盛，阳气盛则阳蹺陷，不得入于阴，阴虚故目不瞑。　　【马莳曰：此伯高言人之目不瞑者，以其阳气独行于外，而内之阴气亦虚也。夫邪之感于人身，令人目不得瞑，或不卧而出于外者。正以五谷入胃，下焦为糟粕之隧，中焦为津液之隧，上焦为宗气之隧。故宗气积于胸中者，即上焦也。出喉咙以贯心脉而行呼吸，一呼脉行三寸，一吸脉行三寸，呼吸总为一息，则脉行六寸。凡人一日一夜，计有一万三千五百息，则脉行八百一十丈。其营气由中焦之气降于下焦，而生此阴气者，泌其津液，注之于脉，化以为血，以荣四肢，内随宗气以行于五脏六腑经脉之中，而百刻之内，其脉数与刻数相应也。卫气者，由下焦之气，以升于中上二焦，而生此阳气，但卫气慓悍滑疾，不随宗气以行，而先行于四末分肉皮肤之间而不休者也。昼行于阳经，夜行于阴经。然昼行阳经之时，如行足太阳经已毕，则必入于足少阴肾经，而又出行于阳经；行足阳明已毕，则亦必入于足少阴肾经，而又出行于阳经，诸阳皆然。正以阳气迅而阴气弱，故必一入而即出也。所谓常从足少阴之分间，行于五脏六腑者，如此。今邪气厥逆客于五脏六腑，则卫气独卫其外，有得内入于阴，惟其不得内入于阴，则外之阳气盛，而阳蹺之脉，不得入于阴，致内之营气虚，而阴蹺之脉，不得通于阳，阳盛而阴虚，此目之所以不瞑也。】　　【张志聪曰：此篇论卫气行于形身之外内，宗气行于经脉之外内，行于脉内者，偕营气而行，行于脉外者，随卫气而转，外内自相逆顺而行者也。夫宗气同营气行于脉中，以应呼吸漏下，卫气行于脉外，昼行于阳，夜行于阴，皮肤经脉之血气，交相逆顺而行也。按五味篇曰：大气之搏而其行者，积于胸中，命曰气海，出于肺，循咽喉，故呼则出，吸则入。此宗气随肺气行于皮肤，呼则气出，而八万四千毛窍皆阖，吸则气入，而八万四千毛窍皆开。此篇论宗气贯心脉而行呼吸。心脉者，手心主包络之脉。包络主脉，是从心脉而行于十六经脉之中，呼吸定息脉行六寸，昼夜一万三千五百息，脉行八百十丈，以终五十营之一周。是宗气营气，皆半荣于脉中，而半行于脉外者也。卫气者，慓悍滑疾，独行于脉外，昼行于阳，夜行于阴，以司昼夜之开阖，行于阳则目张而起，行于阴则目瞑而卧，如厥逆之气，客于五脏六腑，则卫气独卫于外，行于阳不得入于阴，故目不瞑。愚按卫气不得入于阴则目不瞑之论，多有重见，然各有意存，学者宜体析明白。】
　　黄帝曰：善。治之奈何？伯高曰：补其不足，泻其有余，调其虚实，以通其道而去其邪。饮以半夏汤一剂，阴阳已通，其卧立至。黄帝曰：善。此所谓决渎壅塞，经络大通，阴阳和得者也。愿闻其方。伯高曰：其汤方以流水千里已外者八升，扬之万遍，取其清五升煮之，炊所苇薪，火沸，置秫米一升，治半夏五合，徐炊，令竭为一升半，去其滓，饮汁一小杯，日三，稍益，以知为度。故其病新发者，覆杯则卧，汗出则已矣；久者，三饮而已也。【秫，音术。】　　【马莳曰：此言治目不瞑而不得卧者，有调其虚实之刺法，饮以汤剂之方法也。阳蹺独盛于外，则卫气有余也。不得入于阴而阴虚，营气不足也。当补其不足而泻其有余，不足为虚，为余为实，所以调其虚实，以通内外往来之道耳。然又饮以半夏汤一剂，则阴阳已通，其卧立至，其方以流水来自千里外者八升，即今之三升余也。扬之万遍，滤其清者五升煮之，即今之二升余也。炊以苇薪，及火沸之时，又置秫米一升，即今之四合余也。治半夏五合，即今之二合余也。徐徐炊之，令竭至一升半，即今之六合余也。去其滓饮汁一小杯，一日之内，服之者三次，稍有所益，自有所觉，则渐可瞑矣。凡病新发者，覆杯则卧，汗出则已。病久者饮三次而已耳。】　　【张志聪曰：此论调足少阴阳明之气，以通卫气之行于内，盖卫气之行于阴，从手足阳明下行至足，而交于足少阴，从足少阴而注于五脏六腑，故当调此二经之气焉。补不足者，补卫气之不足，泻有余者，泻厥气之有余，调虚实者，调外内之虚实，以通其道路，而去其厥逆之邪。半夏色白形圆，味甘而辛，阳明之品也。月令五月半夏生，感一阴之气而生者也。胃属戊土，肾藏天癸，饮以半夏汤一剂者，启一阴之气，上交于胃，戊癸合而化火，火土相生，则外内之阴阳已通，其卧立至，此所谓决渎壅塞，经络大通，阴阳得和者也。夫肾为水脏，而为生气之原，气行则水涣，胃乃燥热之腑而主中土，欲得阴气以合化，而不欲寒水之上乘，故用流水千里以外者，所谓劳水也。再扬之万遍，则水性无力，不能助寒水上行矣。八乃金之成数，五乃土之生数，阳明主秋金而胃居中土，故用八升五升者，助阳明之胃气也。苇乃水草，炊以苇薪者，助水中之生气也。米乃土谷而秋成，置秫米一升者，助胃气也。古以腹中和小便利为知，覆杯则卧，汗出而已者，正气和而厥气散，卫气得从其道而出入矣。】　　【徐振公曰：厥气者，脏腑之逆气也。气本于足少阴肾，而生于足阳明胃，故调此二经之气，而逆气自解矣。曰阴阳以通，曰阴阳和得者，一谓卫气所行于外内之阴阳，一谓少阴阳明之阴阳相得而和也。】
　　黄帝问于伯高曰：愿闻人之肢节，以应天地，奈何？伯高答曰：天圆地方，人头圆足方以应之。天有日月，人有两目。地有九州，人有九窍。天有风雨，人有喜怒。天有雷电，人有音声。天有四时，人有四肢。天有五音，人有五脏。天有六律，人有六腑。天有冬夏，人有寒热。天有十日，人有手十指。辰有十二，人有足十指茎垂以应之，女子不足二节以抱人形。天有阴阳，人有夫妻。岁有三百六十五日，人有三百六十节。地有高山，人有肩膝。地有深谷，人有腋腘。地有十二经水，人有十二经脉。地有泉脉，人有卫气。地有草蓂，人有毫毛。天有昼夜，人有卧起。天有列星，人有牙齿。地有小山，人有小节。地有山石，人有高骨。地有林木，人有募筋。地有聚邑，人有(月囷)肉。岁有十二月，人有十二节。地有四时不生草，人有无子。此人与天地相应者也。　　【马莳曰：此伯高备言人与天地相应也。女子不足二节，缺茎垂与二睾也，以抱人形故耳。】　　【张志聪曰：此论人之形身四体，脏腑阴阳，应天地之日月星辰，山川草木，人与天地参也。卫气昼行于阳，夜行于阴，应天道之繞地一周，一岁而终三百六十五度。日月五星，随天道之环转；风雨雷电，从天气以施行；山川泉谷，上天之无不复帱；林木草蓂，感天气而生长。卫气日行于阳，上至头目口齿，下至足胫膝腘，四旁之四肢，肢节(月囷)肉皮毛；夜行于阴，内循五脏六腑，熏于募筋，充于胸腹。人之身形脏腑，应六气之降升，五运之出入，卫气之行，应天道之繞地环转，而复通贯于地中。故曰，地有泉水，人有卫气，是卫气非独行于形身之外内，而复贯通于经脉之外内者也。】　　【徐振公曰：地有草蓂，人有毫毛。女子月事以时下者，淡渗皮毛之血也。男子冲任不盛，宗筋不成，则须不生，是以四时之草不生，以应人之无子。　仇汝霖曰：上古有蓂草，一茎三十叶，日落一叶，如月小则落二十九叶，盖以应女子之月事以时下。】
　　黄帝问于岐伯曰：余愿闻持针之数，内针之理，纵舍之意，扞皮开腠理，奈何？脉之屈折出入之处，焉至而出？焉至而止？焉至而徐？焉至而疾？焉至而入？六腑之输于身者，余愿尽闻。少叙别离之处，离而入阴，别而入阳，此何道而从行？愿尽闻其方。岐伯曰：帝之所问，针道毕矣。黄帝曰：愿卒闻之。【内，同纳。舍，同舍。】　　【马莳曰：此帝备问用针之义，及经脉出入离合之处也。针有所持之法，所纳之理，或纵针而不必持，或舍针而不复用，扞人之皮以开其腠理，此皆法之所当知也。其经脉有屈折出入之处，何所至而出针？何所至而止针？何所至而用针则徐？何所至而用针则疾？何所至而入针？且六腑之运于人身者，有别有离，何者离阳而入于阴？何者别阴而入于阳？此必有脉道以为之行也，故备问之。】　　【张志聪曰：此问用针之理，而兼问血气之行于皮肤经脉之外内，有出入至止离别之处焉。皮腠者，脉外之气分也。脉之屈折出入之处，焉至而出，焉至而止，谓血气之行于经脉外内，有至止出入之处。而内针之理，何以为之至止疾徐也。六腑之输于身者，即手足三阳之本标，别离之处者，别经脉而出于气街之处也。夫皮肤为阳，经脉为阴。离而入阴者，脉外之气血，离皮肤而入于经脉也。别而入阳者，脉内之血气，别经脉而入于皮肤也。此何道从行，愿尽闻其方。伯言帝之所问，乃阴阳血气之流行，知血气之外内，则知所以用针矣。　仇汝霖曰：此因针道以明血气之运行出入，盖针道与血气之流行，皆合天地之大道。】
　　岐伯曰：手太阴之脉，出于大指之端；内屈，循白肉际，至本节之后太渊，留以淡；外屈，上于本节之下；内屈，与阴诸络会于鱼际，数脉并注，其气滑利，伏行壅骨之下；外屈，出于寸口而行，上至于肘内廉，入于大筋之下；内屈，上行臑阴入腋下；内屈走肺。此顺行逆数之屈折也。【数，上声。】　　【马莳曰：此伯言手太阴经之脉，有屈折出入顺逆之数也。手太阴肺经之脉，出于大指之端少商穴，内屈之以循白肉之际。盖白肉属阴经，赤肉属阳经，阴阳之经，以赤白肉际为界也。至本指节后有太渊穴，大凡脉会太渊，而留止于此，淡渗诸经，从外而曲上于本节之下，又从内而曲与阴经诸络会于鱼际。但数经之脉，并注于此。其气滑利，伏行壅骨之下，即掌后高骨也。又外往少曲，出于寸口之太渊穴而行，故曰脉会太渊也。上从经渠、列缺、孔最，又至肘内之侠白穴，入于大筋之上，从内少曲，上行臑之阴廉，入腋下之云门、天府，又内曲而走于肺，此则从外而走内者为逆，若自云门、中府以出少商，则自内而出外者为顺，此乃顺行逆数之屈折也。】　　【张志聪曰：此分论脉外之宗气，循手太阴之经，顺行而逆数也。夫宗气之行于脉外者，从肺气而出，故其气滑利，伏行于壅骨之下，外屈出于寸口而行，外屈上于本节之下，留以淡渗皮毛。手太阴之脉，出于大指之端，内屈，循白肉际至本节之后太渊；内屈与诸阴络会于鱼际，数脉并注，上至于肘内廉，入于大筋之下；内屈上行臑阴，入腋下；内屈走肺。此太阴之脉，从指井而走肺脉，外之宗气，从臑腋以上鱼，此顺行逆数之屈折也。】
　　心主之脉，出于中指之端；内屈，循中指内廉以上，留于掌中，伏行两骨之间；外屈，出两筋之间，骨肉之际，其气滑利；上二寸外屈，出行两筋之间，上至肘内廉，入于小筋之下，留两骨之会，上入于胸中，内络于心肺。　　【马莳曰：此伯言心主之脉，有曲折出入顺逆之数也。心主之脉，即手厥阴心包络之脉也。手少阴心经，本为君主之官，而此以包络为心主者，正以其脉之所行，悉代君主，而遂谓之心主之脉也。其脉行于中指之端中冲穴，从内少曲，循中指之内廉以上，留于掌中之劳宫穴，伏行于两骨之间，外屈而行，出于两筋之间，正骨肉之际大陵穴之所在也。其气滑利，上于二寸之内关穴，又外屈出行两筋之间，上至肘之内廉曲泽穴，入于小筋之下，留于两骨之会，上入于胸之天泉、天池，而内络于心肺两经，此乃心主顺行逆数之屈折也。】　　【张志聪曰：此分论行于脉中之宗气，从心主之脉，营行于十二经脉之中，以应呼吸漏下；其脉外之宗气，亦随本经而屈折于皮肤之间。盖宗气之出于肺，而行于皮肤者，散于十二经脉之外，各从本经而为逆顺之行，故行于心主之脉外者，外屈出两筋之间，骨肉之际，其气滑利，上肘臂二寸，外屈而淡渗于皮毛。心主之脉，出于中指之端，内屈循中指内廉以上，留于掌中，伏行两骨之间，出行两筋之间，上至肘外廉，入于小筋之下，留两骨之会，上入于胸中，内络于心肺，此亦顺行而逆数也。夫脉外之气血，各随本经以分界畔。故行于脉中者，随脉而屈折于脉内；行于脉外者，亦随本经而屈折于脉外也。以上二节，论宗气之留于胸中，上出于肺，行于十二经脉之皮部，以司呼吸开阖，上贯心脉，营于十二经脉之中，以应呼吸漏下，外内之相应也。】
　　黄帝曰：手少阴之脉独无腧，何也？岐伯曰：少阴，心脉也。心者，五脏六脉之大主也，精神之所舍也。其脏坚固，邪弗能容也。容之则心伤，心伤则神去，神去则死矣。故诸邪之在于心者，皆在于心之包络。包络者，心主之脉也，故独无腧焉。　　【马莳曰：此承上文而明手少阴心经，不必有治病之腧也。腧者，穴也，前本输篇止言心出于中冲云云，而不言心经者，岂心经独无治病之腧乎？非谓心经无腧穴也。伯言少阴者，心之脉也，心为五脏六腑之大主，乃所以藏神者，故为精神之所舍也，其脏坚固，而邪弗能容，若邪容之，则心伤而神去，乃至于死矣。故凡诸邪之在心者，皆不在于心，而在于心之包络。此包络者，遂得以同于心主之脉，而即以心主称之也。故治病者，亦治心包络之穴而已，独不取于心之腧者有以哉。】　　【张志聪曰：此申明宗气贯心脉而行呼吸之因，盖血脉者，心所主也，包络代行其血气者，君主无为而神明内藏，包络之相代君行其令也。精神内藏，其脏坚固，故邪弗能伤，心伤则死矣。少阴，心脉也。包络者，心主之脉也。独无腧者，包络代输其血气也。】
　　黄帝曰：少阴独无腧者不病乎？岐伯曰：其外经病而脏不病，故独取其经于掌后锐骨之端。其余脉出入屈折，其行之疾徐，皆如手少阴心主之脉行也。故本腧者，皆因其气之虚实疾徐以取之，是谓因冲而泻，因衰而补。如是者邪气得去，真气坚固，是谓因天之序。　　【马莳曰：此承上文而明心经之病，在外经而不在内脏，所以止取神门之穴，而余病则取包络而已。夫诸邪之在心者，皆治心之包络，则少阴心经独不病乎？伯言心经之病在于外经，凡经脉之行于外者偶病耳，其心之内脏则不容病者也。故外经有病，独取其掌后锐骨之端神门穴耳。其余脉之出入曲折，所行之徐疾，皆于手厥阴心包络之脉行也。故本经本输篇谓治手少阴者，即治心包络经，皆调其气之虚实疾徐以取之，是谓因邪气所冲而泻之，真气衰而补之，如是者则邪去而真固，有以循天道四时之序矣。】　　【张志聪曰：此承上文复申明少阴之无腧者，谓精神内藏，不为各经转输其血气，而少阴之经脉，亦从外而循于内也。故外感于邪，独取其掌后锐骨之神门穴，盖病在外经而脏不病也。其余手足十二经脉之出入屈折，行之疾徐，皆如手少阴心主之脉行，盖言十二经脉相同，非少阴之独无腧也。故取少阴之本腧者，皆因其正气之虚实以取之，而不因于邪也。因心气之盛而冲者泻之，心气之衰者补之，盖精神内藏，脏真坚固，邪在外经而不伤于内，故止因正气之盛虚而补泻其腧也。八正神明论曰：因天之序，盛虚之时，移光定位，正立而待。盖心为阳中之太阳，而上应于日，如衰而补之，以待日之方中，冲而泻之，以待日之将昃。】
　　黄帝曰：持针纵舍奈何？岐伯曰：必先明知十二经脉之本末，皮肤之寒热，脉之盛衰滑濇。其脉滑而盛者病日进，虚而细者久以持，大以濇者为痛痹，阴阳如一者病难治。其本末尚热者病尚在，其热已衰者，其病亦去矣。持其尺，察其肉之坚脆、小大、滑濇、寒温、燥湿，因视目之五色，以知五脏而决死生。视其血脉，察其色，以知其寒热痛痹。　　【马莳曰：此帝问持针纵舍之法，而伯先以视病之法言之也。第四节帝以持针之数，纳针之法，纵舍之意问之，而伯尚末言，故此以持针纵舍为问。伯言必先明知手足十二经脉之本末，其各经何起何止也；皮肤之寒热，各经之分肉，孰寒而孰热也；及人迎气口之脉盛衰滑濇，其脉之滑而盛者，病为日进，脉之虚而小者，病久以持，若大而带濇，当为痛痹，如人迎气口若一，则脉为关格，病当难治。胸腹为本，四肢为末。凡本末尚热者，其病尚在；凡本末之热已衰者，其病亦去。不惟是也，又必持其尺部，以察其肉之坚脆，脉之小大滑濇，体之寒温燥湿，即本经论疾诊尺篇所谓独调其尺以言其病也。又以目为五脏六腑之精，视其目之五色，以知其五脏，而决其死生。又视其血脉之陷下与否，及血脉之五色，以知其寒热痛痹，斯可以行持针纵舍之法也。】　　【张志聪曰：此论审别病气在于皮肤经脉之外内，有出入盛衰之别也。本末者，十二经脉之本标，血气之流行出入者也。皮肤之寒热，病气在于皮肤也。脉之盛衰滑濇，病气在于经脉也。其脉滑而盛者，病日进于经脉之中，虚而细者，病久持于脉外也。夫在外者，皮肤为阳，筋骨为阴，脉大以濇者，为寒热痛痹也。如左右之阴阳如一者，病难治，谓皮肤筋骨之浅深皆病也。其本末尚热者，病尚在于血脉之中，其热已衰者，其病气随经脉之血气出于气街而亦去矣。邪气脏腑篇曰：脉滑者，尺之皮肤亦滑，脉濇者，尺之皮肤亦濇，故持其尺，察其尺肤之坚脆大小滑濇，以知皮肤分肉之寒热燥湿也。五脏之血色见于目，因视目之五色，以知五脏而决死生，盖病在脏者，半死半生也。视其血络，察其皮毛，以知痛痹之寒热也。皮部论曰：凡十二经络脉者，皮之部也，其色多青则痛，多黑则痹，黄赤则热，多白则寒，五色皆见，则寒热也。此篇论营卫宗气营行出入于经脉之外内，故持针纵舍，亦当察病气之在皮肤，在经脉，或在五脏也。】
　　黄帝曰：持针纵舍，余未得其意也。岐伯曰：持针之道，欲端以正，安以静。先知虚实而行疾徐，左指执骨，右手循之，无与肉果。泻欲端以正，补必闭肤。辅针导气，邪得淫泆，真气得居。　　【马莳曰：此伯始以持针纵舍之法言之也。凡持针之道，欲端以正，安以静。先知病之虚实，以行疾徐之法。始用左指，按其病人之骨。右手循穴，以施其针。方针入时，无与肉果。欲行泻法，必端以正，欲行补法，必闭其肤。助针导气，斯邪气可淫泆而散，真气得在内而居矣。】　　【张志聪曰：此论刺血脉而当养其真气也。真气者，所受于天，与谷气并而充身者也。纵舍者，迎随也。无与肉果者，刺脉无伤肉也。】
　　黄帝曰：扞皮开腠理奈何？岐伯曰：因其分肉，左别其肤，微纳而徐端之，适神不散，邪气得去。　　【马莳曰：此同第四节扞皮开腠理之问，而伯言其有法也。所谓扞皮开腠理者，因其分肉之在何经，而扞分其皮，以开其腠理而入刺之也。先以左手别其皮肤，然后右手微纳其针，而徐徐端正其针以入之，斯乃扞皮开腠理之法，其神气自然不散，而邪气乃得以去矣。】　　【张志聪曰：此论刺皮肤而当养其神气也，神气者，两精相搏之所生，两精者，天一之精，后天水谷之精也。】
　　黄帝问于岐伯曰：人有八虚，各何以候？岐伯答曰：以候五脏。黄帝曰：候之奈何？岐伯曰：肺心有邪，其气留于两肘。肝有邪，其气留于两腋。脾有邪，其气留于两髀。肾有邪，其气留于两腘。凡此八虚者，皆机关之室，真气之所过，血络之所游，邪气恶血固不得住留，住留则伤经络，骨节机关不得屈伸，故病挛也。　　【马莳曰：此明言八虚可以候五脏也。八虚者，即下两肘、两腋、两髀、两腘之间，由五脏内虚，以致虚邪客之而为病也。肺之经脉，自胸之中府，以入两肘之侠白等穴，心之经脉，自肘上极泉，以行于少海等穴，故肺心有邪，其邪气当流于两肘也。肝之经脉，自足大指之大敦，以行于腋下之期门等穴，故肝有邪，其邪气当流于两腋也。脾之经脉，自足大指之隐白，以行于髀之血海等穴，故脾有邪，其邪气当流于两髀也。肾之经脉，自足心涌泉以行于腘之阴谷等穴，故肾有邪，其邪气当流于两腘也。凡此八者，皆机关之室，真气之所过，血脉之所游，非邪气恶血，可以住留之所。若住留之，则经络伤而骨节机关不得屈伸，其病当为拘挛矣。其始也，由五脏虚而邪气流于八所，其既也，即八所而可以候五脏，故曰八虚可以候五脏也。】　　【张志聪曰：此言五脏之血气，从机关之虚出于肤表，与营卫宗气之相合也。九针篇曰：节之交，神气之所游行出入。两肘、两腋、两髀、两腘，乃关节交会之处，心脏之神气，从此而出，如五脏有邪，则气留于此而不得布散矣。真气之所过，谓五脏之经脉，各从此而经过。邪气住留则伤经络，谓邪在于皮肤，留而不去，则伤经络矣。此言机关之室，在于骨节之交，五脏之血气，从此而出于分肉皮肤，不涉于血脉也。故五脏有邪，则气留于此。如外感于邪气恶血，留滞于此，则骨节机关，不得屈伸而病挛也。按本篇论营气行于脉中，卫气行于脉外，宗气贯心脉而行于脉中，从手太阴而行于脉外，卫气日行于皮肤分肉，夜行于五脏之阴，而五脏之气，又从机关之虚，外出于肤表，此形身脏腑之气，游行于外内，而交相出入者也。至于皮肤经脉之血气，屈折于外内之间，出入于本标之处，皆假邪客以明正气之流行，乃修身治民之大张本也。】古今图书集成医部全录卷六十六

　　　通天篇第七十二
　　【马莳曰：内言人有五等，皆禀气于天，故名篇。】
　　黄帝问于少师曰：余尝闻人有阴阳，何谓阴人？何谓阳人？少师曰：天地之间，六合之内，不离于五，人亦应之，非徒一阴一阳而已也，而略言耳，口弗能遍明也。黄帝曰：愿略闻其意。有贤人圣人，心能备而行之乎？少师曰：盖有太阴之人，少阴之人，太阳之人，少阳之人，阴阳和平之人。凡五人者，其态不同，其筋骨气血各不等。　　【马莳曰：此举五等之人而概言之，非徒有阴人阳人而已也。】　　【张志聪曰：一阴一阳者，始生之两仪，应阴阳和平之人也。太阴少阴太阳少阳，应所生之四象也。人秉天地之气而生成此形气，是以阴阳二十五人篇论地之五行以生此形，故论五音之形；此论人合天之阴阳四象，故篇名通天而论人之态也。】
　　黄帝曰：其不等者可得闻乎？少师曰：太阴之人，贪而不仁，下齐湛湛，好内而恶出，心和而不发，不务于时，动而后之。此太阴之人也。【好，去声，下同。内，同纳。恶，去声。】　　【马莳曰：此即太阴之人而言之也。下齐湛湛者，内存阴险，外假谦虚，貌似下抑整齐，湛然无私也。好纳而恶出者，有所得则喜，有所费则怒也。心和而不发，不务于时，动而后之者，心似和气，不即顺应。而或有举动，必己随人后起，觇人利害，以为趋避也。其深情厚貌，奸狡虚假之情如此。】　　【赵庭霞曰：太阴之人，太偏于阴矣。其人阴险，故贪而不仁。阴内而阳外，故好内而恶出。湛湛，清洁貌。下齐，谦下整齐，足恭之态也。心和而不发，阴柔之性也。不务于时者，不通时务也。动而后之者，见人之举动而后随之，柔顺之态也。】
　　少阴之人，小贪而贼心，见人有亡，常若有得，好伤好害；见人有荣，乃反愠怒，心疾而无恩。此少阴之人也。　　【马莳曰：此即少阴之人而言之也。小贪者，比太阴之人则小异耳。其心以贼害为主，则同于太阴之不仁也。人有所失，彼则喜之，若己有得也。人有所荣，彼则怒之，若己有失也。好伤人，好害人，其心忌嫉而无恩者如此。】　　【赵庭霞曰：少阴之人，少偏于阴，故小贪。然阴险之性，局量褊浅，故常存贼害之心，利人之失，而忌人之得也。】
　　太阳之人，居处于于，好言大事，无能而虚说，志发于四野，举措不顾是非。为事如常、自用，事虽败而无常悔。此太阳之人也。【处，上声。】　　【马莳曰：此即太阳之人而言之也。于于，无争之意。好言大事，无能而虚说，即孔子之所谓其言之不怍，则为之也难者是也。志发于四野者，事不畏人知也。为事如常，为事止庸常也。自用者，愚而好自用也。】　　【赵庭霞曰：于于，自足貌。好言大事，无能而虚说，大言不惭，无必为之志也。志发于四野者，放旷而肆志也。举措不顾是非者，姿意妄行，颠倒从违也。自用者，言不式古，行不遵先也。虽败而无常悔者，阳刚而矫强也。阳在外，故偏阳之人，好夸张于外而无内之实行也。】
　　少阳之人，諟谛，好自贵，有小小官则高自宜，好为外交而不内附。此少阳之人也。　　【马莳曰：此即少阳之人而言之也。諟谛者，凡事自审也。好自贵者，妄自尊贵也。】　　【赵庭霞曰：諟谛好自贵者，好自审为贵也。有小官则高者，妄为尊高也。好外交而不内附者，阳性之外务也。】
　　阴阳和平之人，居处安静，无为惧惧，无为欣欣，婉然从物，或与不争，与时变化，尊则谦谦，谭而不治，是谓至治。　　【马莳曰：此即阴阳和平之人而言之也。无为惧惧欣欣者，不因物感而遽有喜怒也。尊则谦谦者，位尊而愈自谦抑也。谭而不治，无为而治也。曰至治者，不治之治也。】　　【赵庭霞曰：居处安静者，恬淡虚无也。无为惧惧，无为欣欣者，心安而不惧，志闲而少欲也。婉然从物，或与不争者，与物无竞，与世不争也。与时变化者，随世变迁也。居尊而谦，其德愈光，此阴阳和平之象也。】
　　古之善用针灸者，视人五态乃治之，盛者泻之，虚者补之。　　【马莳曰：此结上文而言善用针灸者，必视其五态而治之也。】　　【张志聪曰：偏阳之人，泻阳补阴，偏阴之人，泻阴补阳，此言针合天地人三才之道，可以挽回天地阴阳之造化者也。　宋卫公曰：阴阳之气，皆从下而上，古之善灸者，能启阴阳之气以上行。】
　　黄帝曰：治人之五态奈何？少师曰：太阴之人，多阴而无阳。其阴血浊，其卫气濇。阴阳不和，缓筋而厚皮。不之疾泻，不能移之。　　【马莳曰：此言治太阴之人之有法也。多阴而无阳，与少阴之人，多阴而少阳者异矣。惟阴多，故阴血浊；惟无阳，故卫气濇；惟多阴而无阳，故阴阳不和。况筋缓而皮又厚，必当疾泻以移其病也。】　　【赵庭霞曰：太阴之人，多阴无阳，故其阴血浓浊。阳气者，通会于腠理，无阳，故卫气所行之濇滞也。阴血多，故筋缓，血多气少，故皮坚而厚。此阴阳不和之剧，不之疾泻，不能移易也。】
　　少阴之人，多阴少阳，小胃而大肠，六腑不调。其阳明脉小而太阳脉大，必审调之。其血易脱，其气易败也。【易，去声。】　　【马莳曰：此言治少阴之人之有法也。胃小，故阳明之脉小也。肠大，故手太阳小肠之脉大也。血易脱而气易败，故当详审以调之，与疾泻太阴之人者不同也。】　　【赵庭霞曰：在内者五脏为阴，六腑为阳，多阴少阳，故六腑不调也。阳气生于中焦，其阳明脉小者，生阳之本不足也。太阳之气，生于水中，太阳脉大者，寒水之气盛也。此阴阳不和，故其血已脱而气易败，必审察其盛虚以调之。】　　【闵士先曰：多阴无阳，故不疾泻其阴血，则阴阳不能移易；多阴少阳，故宜调之。盖阴阳不和，自不能交相厮守矣。】　　【朱卫公曰：中下二焦之精气，互相资生而资益者也。阳明脉小，太阳脉大，此先后天之气不和，故易脱而易败。】　　【倪仲玉曰：上节论在外之阴阳，此论在内之阴阳，盖外有阴阳而内有阴阳也。外不和必因于内，内不和必及于外。】
　　太阳之人，多阳而少阴，必谨调之，无脱其阴而泻其阳。阴重脱者，阳狂；阴阳皆脱者，暴死不知人也。　　【马莳曰：此言治太阳之人之有法也。惟少阴，故不可脱其阴；惟多阳，故当以泻其阳。若阳气太泻，则阳至重脱，其病为狂，若阴阳皆泻，而至于脱，则当暴死不知人也。】　　【赵庭霞曰：无脱其阴而泻其阳者，阳为阴之固也。若阴气重脱则为阳狂，阴阳皆脱则为暴死，盖阳为阴之固，阴为阳之守，阳气生于阴中，阴重脱则阳亦脱矣。】
　　少阳之人，多阳少阴，经小而络大，血在中而气外，实阴而虚阳，独泻其络脉则强。气脱而疾，中气不足，病不起也。　　【马莳曰：此言治少阳之人之有法也。惟络脉大，故独泻其络脉则身强，若泻之太过，以致气脱而出速则中气不足，病不能起也。】　　【赵庭霞曰：经脉为里，支而横者为络，小胃而大肠者，以上为阳而下为阴也。经小而络大者，以里为阴而表为阳也。血在中而气外者，阴在内而阳在外，血为阴而气为阳也。故欲实阴而虚阳，独泻其络脉则强，如泻气则气脱而疾，致中气不足，病不起也。】　　【闵士先曰：上节论泻阳，当防其阴脱，谓阴阳之二气也。此以血为阴而气为阳，充肤热肉之气从里之经隧而出于络脉皮肤，故欲实阴虚阳，独泻其络脉则强。至于三焦通会之元真，不可泻也，泻之则疾脱，脱则中气不足，病不起也。此篇论阴阳之理，参伍错综，盖阴阳者有名而无形，若以有形之肠胃经络表里上下，皆可以论阴阳者也。】　　【朱卫公曰：阴阳血气之原流，头绪纷纭，须贯通全经，而后可以无惑。】
　　阴阳和平之人，其阴阳之气和，血脉调。谨诊其阴阳，视其邪正，安其容仪，审有余不足，盛则泻之，虚则补之，不盛不虚，以经取之。此所以调阴阳、别五态之人者也。　　【马莳曰：此言治阴阳和平之人之有法也。】　　【赵庭霞曰：阴阳之气和，气有阴阳也。血脉调，谨诊其阴阳，血有阴阳也。视其邪正，安其容仪，形中之阴阳也。审其有余不足，盛则泻之，虚则补之，调其气之盛虚也。如气无盛虚，则以经取之，调其血之虚实也。此所以调阴阳别五态之人也。　朱卫公曰：始论无形之四象，而渐及于有形之五行。】
　　黄帝曰：夫五态之人者，相与毋故，卒然新会，未知其行也。何以别之？少师答曰：众人之属，不知五态之人者，故五五二十五人，而五态之人不与焉。五态之人，尤不合于众者也。　　【马莳曰：此帝以难知五态之人为虑，而少师言常人不能知也，况不合于众人乎。】　　【赵庭霞曰：此论视其状而知其态也。盖阴阳五态之人，与五音之二十五人不同也，尤不合于众人者也，故当视其形状以别之。】
　　黄帝曰：别五态之人奈何？少师曰：太阴之人，其状黮黮然黑色，念然下意；临临然长大，腘然未偻。此太阴之人也。【黮，徒感切。】　　【马莳曰：此言太阴之人之态也。黮黮甚黑，念然下意，即上文下齐湛湛之意也。临临然，长大之貌也。其腘虽长大，而身非伛偻之状也。】　　【赵庭霞曰：黮黮然者，黑暗而无光明也。念然下意，即下齐足恭之意也。身半以下为阴，是以临临然腘胫之长大也。】　　【朱卫公曰：腘胫长大，故俯恭于身半以上，而腘未伛偻也。念然下意，而腘未偻者，形容其无阳之人而作此态也。】
　　少阴之人，其状清然窃然，固以阴贼，立而躁崄，行而似(亻友)。此少阴之人也。 【崄，同险。】　　【马莳曰：此言少阴之人之态也。清然者，言貌似清也。窃然者，消沮闭藏之貌。虽曰清然窃然，实以阴险贼害为心。即上文所谓贼心者，而始有此态也。其立也躁而不静，崄恶觇望。其行也，伏如伛偻。此其内藏沉思，反侧之心故耳。较之太阴之人，长大其腘，然未伛偻，此状可以辨也。】
　　太阳之人，其状轩轩储储，反身折腘。此太阳之人也。　　【马莳曰：此言太阳之人之状也。轩轩然者，面高而轩昂也。储储者，挺然之意。若反其身而在后视之，则其腘似折，亦不检之态也。】　　【张志聪曰：反身折腘者，腹仰而倨然也。此居处于于，好言大事之人，故有此状也。】
　　少阳之人，其状立则好仰，行则好摇，其两臂两肘则常出于背。此少阳之人也　　【马莳曰：此言少阳之人之态也。据其态，乃多动少静，检身不及之人也。】　　【赵庭霞曰：立则好仰，即反身折腘之状。行则好摇者，初阳生动之象也。其两臂两手常出于背者，谓常反挽其手于背，此皆轻倨傲慢之状，无叉手掬恭之貌也。】
　　阴阳和平之人，其状委委然，随随然，颙颙然，愉愉然，(目旋)(目旋)然，豆豆然，众人皆曰君子。此阴阳和平之人也。　　【马莳曰：此言阴阳和平之人之态也。委委，安重貌。随随，不急遽也。颙颙，尊严貌。愉愉，和悦也。(目旋)(目旋)，周旋貌。豆豆，不乱貌。】　　【赵庭霞曰：委委，雍雍自得之貌。(目旋)(目旋)，目好貌。豆豆，有品也。盖存乎人者，莫良于眸子，胸中正，故眸子了然而美好也。此阴阳和平之人，众人皆曰君子，盖自贤人以至于圣人，皆可以君子称也。】
　　　官能篇第七十三
　　【马莳曰：官者，任也，任其所能也。本篇雷公有官能之间，故名篇。】
　　黄帝问于岐伯曰：余闻九针于夫子众多矣，不可胜数。余推而论之，以为一纪。余司诵之，子听其理，非则语余，请正其道，令可久传，后世无患。得其人乃传，非其人勿言。岐伯稽首再拜曰：请听圣王之道。黄帝曰：用针之理，必知形气之所在，左右上下，阴阳表里，血气多少，行之逆顺，出入之合。谋伐有过，知解结，知补虚泻实，上下气门。明通于四海，审其所在，寒热淋露，以输异处，审于调气，明于经隧，左右支络，尽知其会。寒与热争，能合而调之；虚与实邻，知决而通之；左右不调，犯而行之。明于逆顺，乃知可治。阴阳不奇，故知起时。审于本末，察其寒热，得邪所在，万刺不殆。知官九针，刺道毕矣。【奇，音箕。】　　【马莳曰：此帝详刺道以问伯也。凡用针之道，必知人之形气有余不足，或形盛气衰，或气盛形衰，或形气皆盛，或形气皆衰。病之在左在右，在上在下，在阴在阳，在表在里。或血多气少，或血少气多，或血气皆多，或血气皆少。其脉之所行，有逆有顺。如手太阴经自中府而出于少商者为顺，自少商而至于中府者为逆。有出有入，如自表而之里为入，自里而之表为出。然后即其犯病而为有过者，则谋伐之。知解其所结，知虚者则补，实者则泻，又知脉之上下于气门，即气穴也。又知脉之流通于四海，审其所在之有病。或为寒热，或为淋露，疑即岁露篇之所谓遇岁露也。以其输穴必皆异处，当审于调其脉气之往来，明于十二经脉之经隧，及左右支络，尽知其会可也。若寒与热争，则能合阴阳而调之。若虚与实邻，则知决虚实而通之。设不能调其左右，是谓犯而行之也。故必明于逆顺，乃知可治。况人身阴阳诸经，柑为配合，未尝有奇行者，能知各经之所起，审于奉末寒热，得邪所在而刺之，则虽万刺，可以不殆矣。然九针不同，各有所宜，能任而用之，此刺道之所以毕也。左右者，言在病人则左右穴相同，在医人则针时用左右手也。逆顺者，言脉之所行有逆顺，而针法亦有逆顺也。】　　【张志聪曰：此篇论用针之理，必明知阴阳血气之流行出入，逆顺浅深，五脏六腑之经输配合，虚实疾徐，而针论毕矣。形气之所在，左右上下，阴阳表里，血气多少，此形中之阴阳血气也。行之逆顺者，皮肤经脉之血气，交相逆顺而行也。出入之合者，经脉外内之气血，有本标之出入，有离而有合也。谋伐有过者，谓有过之脉，宜伐而去之。知解结者，谓契绍之门户，有所结而不通者，宜解之，此言血气之流行于经脉外内之间，或留积于脉内，或阻滞于气街之门也。知补虚泻实，上下气门者，知六腑气街之门户，虚实之坚软者，则知补泻之所在也。明通于四海者，知膻中冲脉胃腑脑髓之出入也。寒热阴阳，血气也。淋露，中焦所生之津液也。审其所在，以输异处者，当知膻中之宗气，输于经脉之外内，以应呼吸漏下者也。冲脉之血气，半输于十二经脉之中，半散于皮肤之外者也。胃腑所生之津液，淖泽注于骨而补益脑髓者也。审于调气，明于经隧者，知胃腑所出之血气，注于经隧，经隧者，五脏六腑之大络也。左右支络尽知其会者，左注右而右注左。左右上下，与经相干，布于四肢，出于络脉，与脉外之气血，相会于皮肤分肉间也。寒与热争者，阴阳之气不和也。故当合而调之。虚与实邻者，血与气之不和也，故知决而通之。左右不调者，人迎气口之不调，故当犯而行之。阴阳不奇者，脏腑阴阳交相配合，十二经脉交相贯通也。故知起时者，如乘秋则肺先受邪，乘春则肝先受邪之类也。如春甲乙伤于风者为肝风，以夏丙丁伤于风者为心风之类也。以冬遇此者为骨痹，以春遇此者为筋痹之类也。如正月太阳寅，故为腰脽肿痛，阳明者午也，阳盛而一阴加之，故洒洒振寒之类也。如手太阳之筋病名曰仲春痹，足少阳之筋病名曰孟秋痹也。盖知脏腑之阴阳，故知病起之时也。本末，病之本标也。寒热，阴阳之邪也。用针之理，知阴阳血气之流行出入，则知邪之所在矣。按此篇乃全经之总纲，帝平时详析谘访于伯，已得其宗旨，故复宣扬以发明之。故曰，余闻九针于夫子众多矣，不可胜数，余推而论之，以为一纪。纪，纲也。】
　　明于五输，徐疾所在，屈伸出入，皆有条理。言阴与阳，合于五行，五脏六腑，亦有所藏。四时八风，尽有阴阳，各得其位，合于明堂，各处色部，五脏六腑，察其所痛，左右上下，知其寒温，何经所在。审皮肤之寒温滑濇，知其所苦。膈有上下，知其气所在。先得其道，稀而疏之，稍深以留，故能徐入之。大热在上，推而下之。从下上者，引而去之。视前痛者，常先取之。大寒在外，留而补之。入于中者，从合泻之。针所不为，灸之所宜。上气不足，推而扬之。下气不足，积而从之。阴阳皆虚，火自当之。厥而寒甚，骨廉陷下，寒过于膝，下陵三里。阴络所过，得之留止。寒入于中，推而行之。经陷下者，火则当之。结络坚紧，火所治之。不知所苦，两蹺之下，男阴女阳，良工所禁。针论毕矣。　　【马莳曰：此帝详针论以问伯也。五脏有井荥腧经合之五腧，六腑有井荥腧原经合之六输，然六腑之原并于腧，则皆可称为五输也。徐疾者，针法也。屈伸出入者，经脉往来也。言阴与阳，合于五行者，泛言阴阳分而为五行也。五脏六腑亦有所藏者，指人身有阴阳五行也。如肺为阴，大肠为阳，肺为金，肝为木之类。四时八风，尽有阴阳者，指天道有阴阳五行也。各得其位，合于明堂各处色部者，言人身之面部，各得其五行之位，合于明堂及各处之色部也。其面部之分为五脏六腑者，可以察其身形之所痛，其色见于左右上下者，可以知其何经之寒温。又审皮肤之寒温滑濇，斯能知其病之所苦也。且膈有上下，谓心肺居于膈上，脾居中州，肝肾居于膈下，必知其病气之所在，先得其经脉之道，然后可以用针。稀者，针之少也。疏者，针之阔也。深者，深入其针也。留者，久留其针也。即如有大热在上，则当推针而使之下，所谓高者抑之也。热从下而上，则当引针而去其邪，所谓外者发之也。视先痛者，常先取穴以刺之，所谓凡病必先治其本也。又如大寒在外，则留其针以补之。大寒入中，则从合穴以泻之。凡病有针所不当用者，则用灸以治之。又如有上气不足，则推入其针以扬之，而使上气之足。下气不足，则积其针以顺之，而使下气之足。若阴阳皆虚，而针所难用，则用火以灸之。又有厥而寒甚，或骨廉下陷，或寒过于膝，则取二陵三里以补之。又有阴络所过，为寒留止，或寒入于中，则必推其针而行以散之。又有经脉陷下者，则惟灸以当之。又有络脉结而坚紧者，亦用灸以治之。倘不知病之所苦，及男子以阳蹺为经，阴蹺为络，女子以阴蹺为经，阳蹺为络，故男子忌取阴蹺，女子忌取阳蹺，乃良工所禁。此针论之所以毕也。】　　【张志聪曰：五输者，五脏五输，五五二十五输；六腑六输，六六三十六输。本经云，因其气之实虚疾徐而取之，故明知五输之实虚，则知疾徐之所在矣。其脏腑之十二经脉，屈伸出入，皆有循度之条理也。言阴与阳，合于五行者，言五脏六腑，合于天之阴阳，地之五行也。五脏六腑，亦有所藏者，五脏藏五神志，六腑传导水谷，胆为中精之腑，膀胱为津液之所藏也。四时八风，尽有阴阳，各得其位，合于明堂者，五色篇之所谓黄赤为风，青黑为痛，白为寒，五色各见其部，察其浮沉，以知浅深，视色上下以知病处也。五脏六腑，察其所痛，在身形之左右上下，则知寒温之邪，在于脏腑之何经也。审皮肤之寒温滑濇，知其所苦者，邪气脏腑篇之所谓脉滑者，尺之皮肤亦滑，脉濇者，尺之皮肤亦濇，心脉滑甚为善渴，濇甚为喑是也。膈有上下，知其气所在者，膈上为宗气之海，上焦开发，宣五谷味，熏肤充身泽毛者也。膈下乃胃腑中焦之分，三焦出气，以温肌肉，充皮肤者也。故知其气之所在，先得其所出之道路，稀而疏之，以导气之出也。稍深以留，以致谷气，知谷气已至，故能徐而入之，复使气之入也。身半以上为阳，身半以下为阴，大热在上，故当推而下之，使下和于阴也。从下上者，热厥也。热厥之为热也，起于足而上，故当引行于上而去之。夫大热在上，由中焦之所生，热厥于下，因酒入于胃，气聚于脾，中不得散，故视身以前痛者，常先取之，此气因于中，当先取之中焦也。太阳之上，寒气主之。太阳之气主于肤表，大寒在外，寒水之气在表也。故当留而补之，候阳气至而针下热，补其阳以胜其寒也。如寒邪上入于中者，从合以泻之。夫合治内腑，使寒邪从肠胃以泻出之也。夫寒气之甚于外而入于中者，因阳气之在下也，故针所不能为者，灸之所宜也。上气不足者，推而扬之，下气不足者，积而从之，谓气本于下之所生也。阴阳皆虚，火自当之，盖艾能于水中取火，能启阳气于阴中也。厥而寒甚，起于廉骨下之陷中，而上逆于膝，此寒厥也。寒厥起于足五指之里，集于膝下，而聚于膝上，盖气因于中，阳气衰不能渗荣其经络，阳气日损，阴气独在，故为之寒，是以取阳明之下陵三里以补之，此寒厥之在气也。若寒气从络之所过，得之则留而止之，如寒入于中，则当推而行之，此治寒厥之法也。经气陷下，以火灸之，结络坚紧者，中有着血，血寒故火以治之。调经论曰：病不知所痛，两蹺为上，盖阳蹺阴蹺，并起于足踝，上循胸里，故痛在蹺脉之上者，不知痛处也。是以不知所苦痛者，当取两蹺于踝下也。男子数其阳，女子数其阴，故男取阴而女取阳，此良工之所禁也。能知脏腑阴阳，寒热虚实，表里上下，补泻疾徐，针论毕矣。】
　　用针之服，必有法则。上视天光，下司八正，以辟奇邪，而观百姓，审于虚实，无犯其邪，是得天之露，遇岁之虚，救而不胜，反受其殃。故曰，必知天忌。【辟，当作避。】　　【马莳曰：此言用针之事，必当知天忌也。服，事也。上视天光，即八正神明论之所谓天寒无刺，天温无凝，月生无泻，月满无补，月郭空无治者是也。下司八正，即八正神明论之所谓八正者，所以候八风之虚邪以时至者也。盖四立、二分、二至，为八节之正气，九宫八风篇有八风八正，当以避八风，故八正神明论谓八正之虚邪而避之勿犯也。所谓得天之露者，本经岁露篇黄帝曰：愿闻岁之所以皆同病者，何因而然？少师曰：此八正之候也。候此者，常以冬至之日太乙，立于叶蛰之宫，其至也，天必应之以风雨者矣。风雨从南方来者为虚风，入客于骨而不发于外，至其立春阳气大发。风从西方来，万民又皆中于虚风，此两邪相搏，经气结代者矣。故诸逢其风而遇其雨者，命曰遇岁露焉，盖指天之风雨为露也。所谓遇岁之虚者，本经岁露篇曰：乘年之衰，逢月之空，失时之和，因为贼风所伤，是谓三虚，逢年之盛，遇月之满，得时之和，虽有贼风邪气，不能危之也。故得天之风雨，而又遇岁之虚，则虽救之而不能胜，反受其所害矣。故八正神明论又曰，天忌不可不知者此也。】　　【闵士先曰：言用针之事，当合于天时也。夫针者，所以候气。故当上视天光，因天之序，盛虚之时，移光定位，正立而待者，俟天之阳以助人之气也。下司八正者，候八风之虚邪以时至也。虚实者，人气之有盛衰也。得天之露者，清邪中上阳中雾露之气也。遇岁之虚者，逢年之虚，值月之空，失时之和，救而不能胜邪，则反受其殃。故曰，必知天忌。】
　　乃言针意，法于往古，验于来今，观于窈冥，通于无穷，粗之所不见，良工之所贵，莫知其形，若神仿髴。　　【马莳曰：此承上文而言针意之妙，无形而至神者也。八正神明论岐伯曰：法往古者，先知《针经》也。验于来今者，先知日之寒温，月之虚盛，以候气之浮沉，而调之于身，观其立有验也。观于窈冥者，言形气营卫之不形于外，而工独知之，以日之寒温，月之虚盛，四时气之浮沈，参伍相合而调之，工常先见之，然而不形于外，故曰，观于窈冥焉。通于无穷者，可以传于后世也。是故工之所以异也。然而不形见于外，故俱不能见也。视之无形，尝之无味，故莫知其形，若神仿髴。】
　　邪气之中人也，洒淅动形。正邪之中人也，微先见于色，不知于其身，若有若无，若亡若存，有形无形，莫知其情。是故上工之取气，乃救其萌芽；下工守其已成，因败其形。　　【马莳曰：此言邪气之微，而上工能早救之也。洒淅，恶寒貌。动形者，振动其形也。八正神明论曰：虚邪者，八正之虚邪气也。正邪者，身形若用力，汗出腠理开，逢虚风，其中人也微，故莫知其情，莫见其形。邪气脏腑病形篇曰：虚邪之中身也，洒淅动形。正邪之中人也，微先见于色，不知于身，若有若无，若亡若存，有形无形，莫知其情。又八正神明论曰：上工救其萌茅，必先见三部九候之气，尽调不败而救之，故曰上工。下工救其已成者，言不知三部九候之相失，因病而败之也。上工论气不论形，所以预取其气而早救其萌芽，彼下工则反是矣。】　　【闵士先曰：此言虚邪伤形而正邪中气也。虚邪者，虚乡不正之邪风，如春时之风从西方来，夏时之风从北方来。盖人秉地之五行而成此形，是以五方不正之气而伤人之形也。正邪者，风寒暑湿燥火，天之正气也。天有此六气，而人亦有此六气，是以正邪中气者，同气相感也。中于气，故先见于色，不知于其身，若有若无，莫知其情。是故上工之取气，乃救其萌芽，必先见三部九候之气，尽调不败而救之。下工守其已成，救其已败者，不知三部九候之相失，因病而败之也。】
　　是故工之用针也，知气之所在而守其门户，明于调气补泻所在，徐疾之意，所取之处。泻必用圆，切而转之，其气乃行，疾而徐出，邪气乃出，伸而迎之，遥大其穴，气出乃疾。补必用方，外引其皮，令当其门，左引其枢，右推其肤，微旋而徐推之，必端以正，安以静，坚心无解，欲微以留，气下而疾出之，推其皮，盖其外门，真气乃存。用针之要，无忘其神。【遥，同摇。】　　【马莳曰：此承上文而言上工因气以行补泻之法，其要则在于守神也。八正神明论曰：知其所在者，知诊三部九候之病脉处而治之，故曰守其门户焉。正本节之所谓明于调气补泻所在，徐疾之意，所取之处也。泻必用圆，补必用方，八正神明论：泻必用方，补必用圆。岐伯曰：泻必用方者，以气方盛也，以月方满也，以日方温也，以身方定也，以息方吸而纳针，乃复候其方吸而转针，乃复候其方呼而徐引针，故曰泻必用方，其气而行焉。补必用圆，圆者行也，行者移也，刺必中其营，复以吸排针也。故圆与方非针也。其言如此，此节之方圆误可知矣。方泻之时，切而转之，其气乃行，即所谓方吸而转针者是也。疾入而徐出之，邪气乃出，即所谓方呼而徐引针者是也。又必摇大其穴，则邪气之出者自速，此泻法也。其补之之时，外引其皮，令当其门，左手则引其枢，右手则推其肤，微旋而徐推其针，其针必端正安静，坚心无懈，即所谓如待贵人，不知日暮，神无营于众物者是也。正欲微留其针，候气下而疾出之，即推其皮以盖其外门，则真气乃得存矣，此补法也。然补泻虽殊，而用针之要，当无忘人之神。八正神明论曰：养神者，必知形之肥瘦，营卫血气之盛衰。血气者人之神，不可不谨养也。】　　【闵士先曰：知气之所在者，知病气之所在，而守其门户，门者邪循正气之所出入也。明于调气者，知气之虚实，而为补泻，以疾徐之意而取之也。泻必用圆者，圆活而转之，其气乃行也。疾内而徐出者，疾而徐则虚也。邪气乃出，则实者虚矣。摇大其穴以出其针，则邪气乃疾出矣。补必用方者，外引其皮，令当其穴门，左手引其枢转，右手推其肤，微旋转其针而徐推之，其针必端以正，安静以候气至，坚心而无懈惰，微留其针，候气下而疾出之，推其皮以盖其外门，则真气乃存于内矣。用针之要，贵在得神，盖存己之神，以俟彼之神也。】　　【朱卫公曰：按《素问》八正神明论曰：泻必用方，补必用圆，盖方与圆非针也，乃用针之意耳。且方圆者，天地之象也。天气下降，气流于地，地气上升，气腾于天，天地之气，上下相交，是以方圆之意，皆可圆活用之。】
　　雷公问于黄帝曰：针论曰，得其人乃传，非其人勿言。何以知其可传？黄帝曰：各得其人，任之其能，故能明其事。雷公曰：愿闻官能奈何？黄帝曰：明目者，可以视色。聪耳者，可以听音。捷疾辞语者，可使传论语。徐而安静，手巧而心审谛者，可使行针艾。理血气而调诸逆顺，察阴阳而兼诸方。缓节柔筋而心和调者，可使导引行气。疾毒言语轻人者，可使唾痈咒病。爪苦手毒，为事善伤人者，可使按积抑痹。各得其能，方乃可行，其名乃彰。不得其人，其功不成，其师无名。故曰，得其人乃言，非其人勿传，此之谓也。手毒者，可使试按龟，置龟于器下而按其上，五十日而死矣。手甘者，复生如故也。　　【马莳曰：此言任人者，各因其能，而末示以验手毒之法也。官人之能者，任人之能，犹书之所谓在官人也。盖欲视病人之色，听病人之声，传所论之语于病人，以行针灸，以导引行气，以唾痈咒病，以按积抑痹，非各得其人不可也。即如任手毒者，试以按龟之法，则其手之甘毒自别矣。盖遇人之手，有凶有善，犹用味之甘苦，故即以甘毒名之。毒即苦也。】　　【闵士先曰：官之为言司也。言各因其所能而分任之，以司其事，故曰官能。如目之明者，可使之察色；耳之聪者，可使之听音；可使行针艾者，任之以艾针之能；可使导引行气者，任之以导引之能；口毒者，可使唾痈咒病；手毒者，可使按积抑痹。各得其能，方乃可行，其名乃彰。不得其人，其功不成。盖圣人欲得其人，量材而官，授任而治，己不与于其间，而总司其成也。试按龟者言手毒之人，不可使之行针，即灵寿之物，亦遭其毒手，而况病人乎？惟手巧而甘美者，能活人也。　朱卫公曰：五十乃大衍之数，谓不能尽百岁之天年。按阴阳别论篇论五脏气绝，亦合五十之数，此皆出于理数之自然也。夫麟凤龟龙，谓之四灵，圣人制九针之法，所以救民之灾异，岂试以毒手而伤其灵瑞乎？盖以深戒夫非其人勿传，非其人勿任耳。】
　　　论疾诊尺篇第七十四
　　【马莳曰：篇内详论各疾，诊尺知病，故名篇。】
　　黄帝问于岐伯曰：余欲无视色持脉，独调其尺，以言其病，从外知内，为之奈何？岐伯曰：审其尺之缓急小大滑濇，肉之坚脆，而病形定矣。　　【马莳曰：此言审尺部之脉与肉，而可以知病形也。本经邪气脏腑病形篇曰：脉急者，尺之皮肤亦急；脉缓者，尺之皮肤亦缓；脉小者，尺之皮肤亦减而少气；脉大者，尺之皮肤亦贲而起；脉滑者，尺之皮肤亦滑；脉濇者，尺之皮肤亦濇。故善调尺者，不待于寸。盖脉在内，肉在外，内外相应，故审其脉，验其肉，而病形自定也。愚谓诊人脉时，惟臂至尺泽可验，难以周身知之，故止以尺言也。】　　【张志聪曰：此篇以论疾诊尺，从外知内。论疾者，谓论其疾而知其证也。诊尺者，谓视其尺肤而知其内，不待视面王之色，持手太阴之脉，独调其尺以知其病也。夫胃者，水谷血气之海也，故行于脉中者，至于太阴之两脉口，持其脉以知脏腑之病。血气之行于脉外者，从手阳明之大络，循经脉之五里，而散行于尺肤，故审其尺之缓急大小滑濇，肉之坚脆，而病形定矣。盖太阴主阴，阳明主阳，脏腑雌雄相合，气血色脉之相应也。故邪气脏腑篇曰：脉急者，尺之皮肤亦急；脉缓者，尺之皮肤亦缓；脉小者，尺之皮肤亦减而少气；脉大者，尺之皮肤亦贲而起；脉滑者，尺之皮肤亦滑；脉濇者，尺之皮肤亦濇。　闵士先曰：小儿视虎口文，乃手阳明之色，与手太阴之脉相应者也。】
　　视人之目窠上微痈，如新卧起状，其颈脉动时咳，按其手足上，窅而不起者，风水肤胀也。【痈、壅同。】　　【马莳曰：此言风水与肤胀之法也。目窠者，目下也。窅者，沉也。视人之目窠上微有壅起，如新卧起之状，盖凡人之卧而起者，目下必有微肿也。其颈脉动时，必有其咳，正以人迎大迎之脉，皆在颈上，属足阳明胃经穴，所以脉动而发之为咳也。按其手足，窅然不起，此风水与肤胀之证候相同者也。水胀论水证与此节风水大同，而此节言按其手足上，窅而不起，不言按其腹，水胀论按腹如裹水之状，意者水与风水，其手足腹皆大，而按之之时，窅而不起为风水，窅而起者止为水欤？不知言按手足而腹在其中矣。】　　【张志聪曰：此论其疾而知其病也。足太阳之脉，起于两目，而下出于颈项。太阳之上，寒水主之，太阳之气，运行于肤表，此水随气而溢于皮肤之间，故目窠微肿。颈脉动而肤胀咳者，水留于皮毛，而动其肺气也。风水者，因外受于风，风行而水涣也。】
　　尺肤滑，其淖泽者，风也。尺肉弱者，解(亻亦)，安卧；脱肉者，寒热不治。尺肤滑而泽脂者，风也。尺肤濇者，风痹也。尺肤粗如枯鱼之鳞者，水泆饮也。尺肤热甚，脉盛躁者，病温也。其脉盛而滑者，病且出也。尺肤寒其脉小者，泄，少气。尺肤炬然先热后寒者，寒热也。尺肤先寒，久大之而热者，亦寒热也。　　【马莳曰：此承上文而言，详审尺脉尺肉，可以定诸病也。尺之皮肤滑润而淖泽者，风也。若其肉弱者，主(亻解)(亻亦)安卧。盖弱不弱，强不强，寒不寒，热不热，为(亻解)(亻亦)，不能自宁，故安卧耳。若肉不但弱而至于脱者，当为寒热不可治之病也。若尺之皮肤滑润而泽脂者，风也。上节言按其手足，窅而不起者，为风水肤胀，而此以肤滑而泽者为风。信乎，欲知有风，必其滑而润泽如脂膏者，真为风也。若尺之皮肤濇者，乃风痹也。又尺之皮肤甚粗，如枯鱼之鳞者，不但燥濇而已，则为水泆饮之证也。尺肤热甚，其脉盛躁，当为温病也。其脉虽盛，不至于躁而带滑者，则病当自出矣。若尺之皮肤寒冷，其脉小者，主下泄及正气衰，故身寒而脉小也。若尺之皮肤，炬然如火，而先发其热，后乃为寒，及先发其寒，而后乃为热者，皆为寒热之病也。】　　【张志聪曰：此论诊尺而知内外之病也。夫津液淖泽于皮肤，故尺肤滑其淖泽者，知风在于皮肤而鼓动其津液也。脂者，肌肉文理间之脂膜。尺肤滑而泽脂者，风在于肌肉间也。夫在外者皮肤为阳，筋骨为阴。病在阳者名曰风，病在阴者名曰痹。如尺肤濇者，此风痹于筋骨间也。此以尺肤之淖泽滑濇而知风邪之浅深也。肌肉者，五脏元真之所通会，脾土之所主也。故尺肉弱者，主脾土虚而解(亻亦)安卧。解(亻亦)者，懈惰也。脱肉者，形损也。寒热者，阴阳血气虚也。阳虚则恶寒，阴虚则发热。阴阳形气皆已虚脱，故为不治。如枯鱼之鳞者，皮肤起寒粟也。寒者水之气，此水邪泆饮于内，故寒色见于外也。温病者，寒毒藏于肌肤，至春发为温病，故尺肤热甚而脉盛躁者，知其为病温也。其脉盛而滑者，知病且出于外也。尺肤寒，其脉小者少气，盖气者所以温肤热肉，从阴而生，自内而外，故知其泄于内而虚于外也。此诊其尺而知内因之病也。尺肤之先热后寒，先寒后热而皆为寒热者，尺肤主三阴三阳之气也。】
　　肘所独热者，腰以上热。手所独热者，腰以下热。肘前独热者，膺前热。肘后独热者，肩背热。臂中独热者，腰腹热。肘后粗以下三四寸热者，肠中有虫。掌中热者，腹中热。掌中寒者，腹中寒。鱼上白肉有青血脉者，胃中有寒。　　【马莳曰：此即肘手臂掌诸所之冷热，而验其各病，皆承上文调尺言病之意而并及之也。人之手，自曲池已上为肘，自曲池以下为臂，肘在上应腰已上，手臂在下应腰已下，故肘所独热者，其腰已上必热；手臂之所独热者，其腰已下必热。肘之前廉，即内廉也，据大体为在前，故以内廉为肘前。肘前独热者，主膺前有热，盖肘之内廉与膺前皆属阴也。肘之后廉，即外廉也，据大体为在后，故以外廉为肘后。肘后独热者，主肩背有热，盖肘之外廉与肩背皆属阳也。至于臂中独热者，其臂外热主腰有热，臂内热主腹有热也。肘后粗大已下三四寸间，即曲池为粗大处，而已下则为三里之所，其间热者，主肠中有虫，盖不上不下之所，正合于肠中也。若掌中热者，为掌之内廉热，主腹中热，其冷则腹中亦冷也。鱼际之上白肉际，属阴经，内有青血脉来见者，亦主胃中有寒也。】　　【张志聪曰：夫手太阴之脉，从指井之少商，过于输行于经，而入于肘之尺泽。脉外之气血，从手阳明之五里，走尺以上鱼，相逆顺而行也。是以脉要精微篇论两手之尺寸，上竟上者，胸喉中事也，下竟下者，少腹腰股膝胫足中事也。盖以尺上寸，以候身半以上，寸下以尺，以候身半以下。夫身半以上为阳，身半以下为阴，故以寸之阳以候上，尺之阴以候下也。肘所自寸而下尺也。手所自尺而上寸也。肘所独热者，腰以上热，手所独热者，腰以下热，此诊尺肤以候形身之上下，故与脉候之上下反其诊也。肘前乃手厥阴之曲泽处，肘后乃手少阳之天井处，盖以两手下垂，上以候上，下以候下，前以候前，后以候后也。夫所谓肘所手所者，论手臂之背面，臂中掌中鱼上，乃手臂之正面，背面为阳，故候形身之外，正面主阴，故候腰腹肠胃之内，即尺外以候季胁，尺里以候腹中之大义相同也。夫人生于天地六合之内，其血气之流行升降出入，应天运之环转于上下四旁，是以脉要精微论以寸尺之外内前后上下，候形身之外内前后上下，此篇以手臂皮肤之前后外内，候形身之上下前后外内，盖脉内之血气，应地气之上腾于天，脉外之气血，应天气之下流于地，人与天地参也。】
　　尺炬然热，人迎大者，当夺血。尺坚大，脉小甚，少气，悗有加，立死。 【悗，同闷。】　　【马莳曰：此又承上文诊尺之未尽者而备言之也。尺之皮肤，炬然而热，其左手寸部人迎之脉大者，当有去血之证也。盖尺濇则肾水不足，左寸脉大，则心火有余，其去血者宜矣。若尺之皮肤坚而且大，而脉则小甚，主正气衰少，若躁闷有加，则立死也。】　　【张志聪曰：尺炬然热，人迎大者，三阳之气偏盛也，故当主夺血。夫皮肤为阳，血脉为阴。尺坚大，脉小甚者，阳盛而阴绝于外也。少气闷有加者，阳盛而阴绝于内也。】
　　目赤色者病在心，白在肺，青在肝，黄在脾，黑在肾；黄色不可名者，病在胸中。　　【马莳曰：此即人之目有五色，而知其病之在何脏也。】　　【张志聪曰：此以目色而候五脏之血气也。五脏之血气，行于脉中，而变见于寸口；五脏之气血，变见于色，而出于目中。盖五脏之精，皆上注于目而为之睛也。前节视目窠以知皮肤之水，此节视目色以知五脏之阴，皆从外以知内也。胷中，膈中也。黄色不可名者，色黄而有黑白青赤之间色也。病在胸中者，五脏之气，皆从内膈而出，故所见之色若是。】
　　诊目痛：赤脉从上下者，太阳病；从下上者，阳明病；从外走内者，少阳病。　　【马莳曰：此言诊目痛之法也。目痛属火，必有赤脉。然赤脉在目之内，今自上而下者，主病在太阳经。盖足太阳膀胱经，自目内眦之睛明、攒竹，以上于脑之四行，其经脉在目之上，故自上而下者，乃太阳有邪入于目中也。又赤脉在目之内，今自下而上者，主病在阳明经。盖足阳明胃经，自足次指之厉兑，以至目下之四、白承泣，其经脉在目之下，故自下而上者，乃阳明有邪入于目中也。又赤脉在目之内，今从外而走于内者，主病在少阳经。盖足少阳胆经，起于足之四指窍阴，以至于外眦之瞳子髎，其经脉皆在于外眦，故自外而走内者，乃少阳有邪入于目中也。】　　【张志聪曰：太阳为目上纲，故目脉从上下者，主太阳病。阳明为目下纲，故从下上者，主阳明病。少阳之脉，循目锐眦，故从外走内者，主少阳病。上节视目色以知五脏之阴，此诊目脉以知三阳之气。夫色为阳，脉为阴，此阴阳之变换。】
　　诊寒热：赤脉上下至瞳子，见一脉，一岁死；见一脉半，一岁半死；见二脉，二岁死；见二脉半，二岁半死；见三脉，三岁死。　　【马莳曰：此言诊瘰疬寒热之有法也。】　　【张志聪曰：此论血脉主于手少阴心主，而本于足少阴肾脏。寒热者，水火阴阳之气也。心主包络之气，发原于肾，归于心下之部署，为一形脏而主脉。瞳子者，肾脏之骨精也。水脏之毒，上交于火脏，而火脏之气，复下交于阴，所谓阴阳交者死不治。】　　【朱卫公曰：此论水脏之毒气，随正气相交而死，故凡论疾，皆当体会其正气焉。】
　　诊龋齿痛：按其阳之来，有过者，独热。在左左热，在右右热；在上上热，在下下热。【龋，臼禹切。】　　【马莳曰：此言诊齿痛之有法也。齿痛曰龋，上齿属手阳明大肠经，下齿属足阳明胃经，故按其阳脉之来，有过者必为独热。其脉在左右上下，则病热亦分左右上下也。】
　　诊血脉者：多赤多热，多青多痛，多黑为久痹，多赤多黑多青皆见者，寒热。　　【马莳曰：此言诊血脉之有法也。凡诊血脉者，必自其各部之分肉而视之。】　　【张志聪曰：此以皮部之色，而知血脉之寒热也。皮部论曰：凡十二经脉者，皮之部也，其色多青则痛，多黑则痹，黄赤则热，多白则寒，五色皆见则寒热也。】
　　身痛而色微黄，齿垢黄，爪甲上黄，黄疸也。安卧，小便黄赤，脉小而濇者，不嗜食。　　【马莳曰：此言诊黄疸之有法也。】　　【张志聪曰：此论中土之病，统见于五脏之外合，上灌于四脏也。身痛，病见于肉也。色黄，病见于皮也。齿垢黄，病见于骨也。爪甲上黄，病见于筋也。黄疸，脾家病也。脾病故解(亻亦)安卧。小肠为赤肠，心之腑也，心主血脉，小便赤黄，脉小而濇，病见于脉也。小便赤黄，下焦热也。不嗜食，上焦虚也。盖土位中央，而上下四旁皆为之应。】
　　人病，其寸口之脉与人迎之脉小大等，及其浮沉等者，病难已也。　　【马莳曰：此言诊病有难已之法也。《素问》六节脏象论、本经禁服、终始、四时气等篇，皆以寸口探足手六阴经之病为内伤，以人迎探手足六阳经之病为外感。故寸口大者为关，人迎大者为格。今寸口与人迎之脉，小大浮沉相等者，其内伤外感，俱未能自已也。】　　【张志聪曰：此论人迎气口，与手太阴两寸口之脉各有所候也。寸口者，手太阴之两脉，分寸关尺三部，以候脏腑之血气者也。人迎气口者，候三阴三阳之气也。人病，其寸口之脉与人迎之脉，大小浮沉等者，此表里阴阳气血皆病，故为难已。按人迎气口，以左为阳而右为阴，手太阴之两脉，以寸为阳而尺为阴，是以宋　崔紫虚《四言举要》曰：关前一分，人命之主，左为人迎，右为气口。盖亦有所本也。夫寸口者，在太渊之分，关前一分者，寸关之间也。寸关尺三部，以候内之五脏六腑；人迎气口，以候外之三阴三阳。所候不同，而所取之部位亦有别也。是以手太阴之两寸曰寸口，人迎寸口又曰脉口，又曰气口，盖各有部位之分，故名亦有别也。五色篇曰：脉之浮沉，及人迎与寸口气小大等者，病难已，盖左右三部之脉，以候血脉，左右之人迎气口，以候三阴三阳之气，故曰气口。　朱卫公曰：此篇论尺，故兼论人迎，盖尺肤与人迎气口之相应也。】
　　女子手少阴脉动甚者，妊子。
　　【马莳曰：此言诊女子有子之法也。手少阴者，心也，为左手寸部，心与小肠为表里，而小肠为手太阳。故少阴脉动，则太阳之脉亦动也。所以女子有妊者，当为男子之应。后世以足易手字，盖以肾脉不止为有妊也。不知此子字，乃男子也，不然，则《素问》、《灵枢》岂皆误乎？】　　【张志聪曰：此论人之始生，本于先天之水火也。手少阴者，两手之少阴肾脉也。盖胞系于肾，故少阴之脉动甚也。夫妊始成形，先生两肾，犹太极中之阴阳，阴阳分而五行备，五行备而形始成，是以女子手少阴脉动甚者，主妊子也。】　　【闵士先曰：此篇论诊尺，若以手少阴心脉论之，则失其经旨矣。且本经云，阴搏阳别，谓之有子。夫寸为阳，尺为阴。阴搏者，尺脉滑利也。阳别者，与寸关之有别也。】　　【赵庭霞曰：动甚者，动脉也。厥厥动摇，状如小豆，与滑脉之流利，如珠同形，盖有诸内而形诸外也。　朱卫公曰：动在左者，先感天一之气，故主男，动在右者，先感地二之气，故主女。越人以胞系于命门者，谓气之所感，非着于右肾也。试按男子之胎，多偏于左。】
　　婴儿病，其头毛皆逆上者，必死。
　　【马莳曰：此言诊婴儿病之有法也。头毛逆上，则血枯而不润，如草之枯者相似，故以死拟之。然曰病，则无病之时，尤宜忌也。】　　【张志聪曰：此论人之血气，本于先天所生，而上下环转者也。婴儿者，始生之儿。毛发者，血之余，少阴精血之所生也。发复下垂，以应人之血气，从下而升，复从巅而下。若发上逆，是惟升而无降矣。升降息，故不免于死亡。】
　　耳间青脉起者，掣痛。
　　【马莳曰：此言诊身中掣痛之有法也。上文诊血脉之多青者为痛，以青为寒也。今耳间有青脉起，则少阳阳明诸经有寒，故为身中牵掣而痛也。】　　【张志聪曰：肾主骨而开窍于耳，故耳间青脉起者，当主筋骨掣痛，此承上文而言人之血气，始于先天肾脏之所生。】
　　大便赤办，飧泄，脉小者，手足寒，难已；飧泄，脉小手足温，泄易已。　　【马莳曰：此言诊便泄有难易之法也。凡大便有赤办，或飧泄，赤当为热而下迫，亦主于火也，今脉小而手足寒，则是证脉相背，所以为难已也。若止于飧泄，脉体亦小，但得手足尚温，则泄亦易已矣。】　　【张志聪曰：办，别也。大便赤办者，谓黄赤之间别也。盖中焦泌糟粕，蒸津液，乃化而为血，独行于经隧，命曰营气。水谷常并居于胃，成槽粕而俱下于大肠，济泌别汁，而渗入于膀胱。如大便赤办，乃中焦之血与糟粕并下矣。飧泄，大肠虚而不能济泌矣。此肠胃虚泄于下，中焦之汁，不能荣于脉中，故脉小也。若手足温者，得下焦之生气，故泄易已。此言中焦水谷之精微，又借下焦之生气以合化。】
　　四时之变，寒暑之胜，重阴必阳，重阳必阴。故阴主寒，阳主热。故寒甚则热，热甚则寒。故曰寒生热，热生寒。此阴阳之变也。故曰，冬伤于寒，春生瘅热；春伤于风，夏生后泄肠澼；夏伤于暑，秋生痎疟；秋伤于湿，冬生咳嗽，是谓四时之序也。【重，平声。】　　【马莳曰：此言阴阳有四时之变，而即四时之病以证之也。夫四时有变，以寒暑之相胜也。重阴则必变而为阳，故阴主寒，而寒甚则必热，故曰寒生热也。重阳则必变而为阴，故阳主热，而热甚则必寒，故曰热生寒也。此乃阴阳之变也。试观冬伤于寒而至春变为瘅热之病，春伤于风而至夏变为后泄肠澼之病，则寒生热之义可见矣。夏伤于暑而至秋变为痎疟之病，秋伤于湿而至冬变为咳嗽之病，则热生寒之义可见矣。此虽四时之变，要亦四时之序为之也。】　　【张志聪曰：此言人之阴阳血气，应四时之寒暑往来，而有寒热阴阳之变。盖变化者，阴阳之道也。　邵子曰：少不变而老变。故重阴必阳，重阳必阴，寒甚则热，热甚则寒也。复申明阴阳寒热之变。冬伤于寒，春生瘅热者，寒毒藏于肌肤，至春时人之阳气外出，寒随气而化热，故春发为瘅热之病。夏伤于暑，秋生痎疟者，暑气藏于募原，至秋时人之阴气外出，邪随气而发为痎疟。痎疟者，阴疟也。此寒暑之伏邪，随人气之外内出入也。夫天之寒邪，化为瘅热，天之暑邪，化为阴疟，此天之阴阳，又随人气之变化也。夫阳者，天气也，主上；阴者，地气也，主下。风乃天之阳邪，故伤于风者，上先受之。湿乃地之阴邪，故伤于湿者，下先受之。阳病者，上行极而下，是以春伤于风，夏生飧泄。阴病者，下行极而上，是以秋伤于湿，冬生咳嗽。此天地之阴阳，又随四时之上下升降也。】　　【赵庭霞曰：人之阴阳出入，随四时之寒暑往来，故曰四时之变，寒暑之胜。至于阴阳寒热之变，有因于天气者，有因于人气者。】
古今图书集成医部全录卷六十七

　　　刺节真邪篇第七十五
　　【马莳曰：前论刺有五节，后论有真气、有邪气，故名篇。】
　　黄帝问于岐伯曰：余闻刺有五节奈何？岐伯曰：固有五节：一曰振埃，二曰发蒙，三曰去爪，四曰彻衣，五曰解惑。黄帝曰：夫子言五节，余未知其意。岐伯曰：振埃者，刺外去阳病也；发蒙者，刺腑输去腑病也；去爪者，刺关节肢络也；彻衣者，尽刺诸阳之奇输也；解惑者，尽知调阴阳，补泻有余不足，相倾移也。　　【马莳曰：此言刺共五节，而先指各经之所用也。振埃者，如振落尘埃也，其法刺其外经，以去阳气大逆之病耳。发蒙者，开发蒙聩也，其法刺其腑输，以去其腑病耳。去爪者，如脱去其爪也，其法刺其关节肢络耳。彻衣者，如彻去衣服也，其法尽刺诸阳经之奇输耳。解惑者，如解其迷惑也，其法尽知调阴阳诸经之虚实以移其病也。】　　【张志聪曰：此篇论真气游行出入于肢节皮肤经脉之间，皆当调之和平，导其通利。真气者，所受于天与谷气并而充身者也。受于天者，先天所生之精气。谷气者，水谷所生之营卫、宗气、津液也。节之交，三百六十五会，神气之所游行出入，故曰刺节。有因真气不调，有为邪气所阻，故曰真邪。】
　　黄帝曰：刺节言振埃，夫子乃言刺外经去阳病，余不知其所谓也。愿卒闻之。岐伯曰：振埃者，阳气大逆，上满于胸中，愤(月真)肩息，大气逆上，喘喝坐伏，病恶埃烟，(食訇)不得息，请言振埃，尚疾于振埃。黄帝曰：取之何如？岐伯曰：取之天容。黄帝曰：其咳上气穷诎胸痛者，取之奈何？岐伯曰：取之廉泉。黄帝曰：取之有数乎？岐伯曰：取天容者，无过一里。取廉泉者，血变而止。帝曰：善哉！【恶，去声。(食訇)，音噎。诎，音屈。】　　【马莳曰：此承上文而详言振埃之义也。刺法用振埃者，以其阳气大逆，上满于胸中，气愤而胀，竦肩而息，大气逆于上，为喘为喝，坐伏不常，病势内烦，甚恶埃烟，(食訇)不得息，乃行振埃之法，效亦甚捷。其法当取之天容，系手太阳小肠经；如有咳而上气，穷诎胸痛，则当取之廉泉，系任脉经穴。但所取之数在天容者，无过人行一里许而止；针在廉泉者，至其血变而即止针耳。】　　【张志聪曰：此阳气逆于内，而不得充行于形身也。阳气者，阳明水谷所生之气。大气，宗气也。阳气大逆，故愤(月真)肩息，大气逆上，故喘喝坐伏也。六元正纪论曰：阳明所至为埃烟。病恶埃烟，(食訇)不得息，阳明之气病也。阳明者，土也，请言振发其阳明之气，疾如振发其尘埃也。天容手太阳小肠之经，刺之以通阳气之逆。诎者，语塞也。其咳上气穷诎胸痛者，所受于天之气，上逆不得，合并而充身也。故取任脉之廉泉，以通肾脏之逆气。一里者，如人行一里，其气已通，言其速也。血变者，通其血络也。】　　【闵士先曰：手太阳，心之腑也，通神气，故取手太阳之天容。】
　　黄帝曰：刺节言发蒙，余不得其意。夫发蒙者，耳无所闻，目无所见。夫子乃言刺腑输，去腑病，何输使然？愿闻其故。岐伯曰：妙乎哉问也！此刺之大约，针之极也，神明之类也；口说书卷，犹不能及也。请言发蒙耳，尚疾于发蒙也。黄帝曰：善。愿卒闻之。岐伯曰：刺此者，必于日中刺其听宫，中其眸子，声闻于耳，此其输也。黄帝曰：善。何谓声闻于耳？岐伯曰：刺邪以手坚按其两鼻窍，而疾偃其声，必应于针也。黄帝曰：善。此所谓弗见为之，而无目视；见而取之，神明相得者也。【第一夫字，音扶。】　　【马莳曰：此承上文而详言发蒙之义也。夫发蒙者，其人耳无所闻，目无所见，今言刺腑输以去腑病，其输不知何在。伯言此乃刺法之大约，即此一腑以观之，真足以发蒙也。如耳目无所闻见者，即于日中刺其手太阳小肠经之听宫穴，其气与眸子相通，当中其眸子也。若声则与耳自相闻矣。何也？以手坚按两鼻之窍，而急偃其声，顷则声必应于耳也。此所谓彼虽弗见所为，而不必以有目以为视，吾能见而取之，真有神明相得之妙也。】　　【张志聪曰：此言神气之通于七窍也。蒙者，耳无所闻，目无所见，上窍之不通也。听宫，手太阳之经，心之腑输也。眸子，耳中之珠，刺耳之听宫，尚疾于发目之蒙，是耳窍与目窍之相通也。以手坚按其两鼻窍，而疾偃其声，必应其耳中之针，是耳窍与鼻窍口窍之相通也。在上之七窍不通，独取手太阳以通心神之气，而七窍皆利，是神明之通于七窍也。心为阳中之太阳，故必于日中取之。】
　　黄帝曰：刺节言去爪，夫子乃言刺关节肢络，愿卒闻之。岐伯曰：腰脊者，身之大关节也。肢胫者，人之管以趋翔也。茎垂者，身中之机，阴精之候，津液之道也。故饮食不节，喜怒不时，津液内溢，乃下留于睾，血道不通，日大不休，俯仰不便，趋翔不能，此病荣然有水，不上不下，铍石所取，形不可匿，常不得蔽，故命曰去爪。帝曰：善。【茎，音恒。睾，音皋。】　　【马莳曰：此详言去爪之义也。夫去爪之法，所以为刺关节肢络者，正以腰脊为身之大关节，肢胫为人之管，茎垂为身中之机，阴精之候，津液之道也。故饮食喜怒不调，津液内溢，乃下留于睾，血道不通，其状日以益大，俯仰甚有不便，趋翔甚有不能，此病荣然有水，凝稸不行，所以不上且不下也。若用铍石之针以取之，则形虽大而不可复匿，日常不得隐蔽其水矣。】　　【张志聪曰：此言津液随神气者，渗灌于诸节者也。津液生于中焦阳明，淖泽于骨，所以濡筋骨而利关节。腰脊者，从大椎至尾骶，乃身之大关节也。手足肢胫之骨节，人之管以趋翔，盖津液淖泽于肢胫，则筋骨利而胫能步趋，肢能如翼之翔也。茎垂者，肾之前阴，乃宗筋之会。肾者胃之机关，主受藏津液。夫肾脏所藏之津液，从宗脉而上濡于空窍，故曰，茎垂者，身中之机，阴精之候，津液之道也。此言胃腑所生之津液，随神气而淖注于骨节，肾脏所藏之津液，从宗脉而上濡于空窍。如饮食不节，喜怒不时，则津液内溢，乃下留于睾囊，血道不通，日大不休，俯仰不便，趋翔不能，此病荣然有水，不上不下，当用铍石取之。形谓前阴，爪者筋之余，谓形不可藏匿，常不得遮蔽，有若去其宗筋，故命曰去爪。】
　　黄帝曰：刺节言彻衣，夫子乃言尽刺诸阳之奇输，未有常处也，愿卒闻之。岐伯曰：是阳气有余而阴气不足，阴气不足则内热，阳气有余则外热，内热相搏，热如怀炭，外畏绵帛，不可近身，又不可近席，腠理闭塞，则汗不出，舌焦唇槁，腊干嗌燥，饮食不让美恶。黄帝曰：善。取之奈何？或之于其天府、大杼三痏，又刺中膂以去其热，补足手太阴以出其汗，热去汗稀，疾于彻衣。黄帝曰：善。【腊，思亦切。】　　【马莳曰：此承上文而详言彻衣之义也。夫彻衣之法，以为尽刺阳经之奇输者，正以阳气有余而阴气不足。惟阴气不足，则内有热，如阳气有余，则外有热，其内热甚如怀炭，其外热，畏绵帛而不可近身与席，时则腠理闭塞，汗不得出，其舌焦，其唇槁而腊干，其嗌燥，凡口中无味，美恶莫辨。刺之者，亦惟取其手太阴肺经之天府穴，足太阳膀胱经之大杼穴，各三次，其刺疮有三，故为三痏也。又取足太阳膀胱经之中膂内俞，以去其热；又补足太阴脾经，手太阴肺经以出其汗，由是热去而汗少，其速如彻衣也。】　　【张志聪曰：此因津液不外濡于皮毛，以致阳热盛而不可近席，不上济于心脏，以致内热盛而热如怀炭。盖阳气者，火热之气，阴气者，水阴之气也。故曰，尽刺诸阳之奇输。奇输者，六腑之别络也。津液生于胃腑水谷之精，大肠主津液，小肠主液，胆者，中精之腑，膀胱者，州都之官，津液藏焉，是六腑之津液，从大络而外濡于皮肤分肉者也。心为阳中之太阳，太阳膀胱为水腑，水火上下相济者也。水液不上滋于心，以致心火盛而热如怀炭，舌焦唇槁，腊干嗌燥，心不和，故饮食不知味也。或之于其者，谓水谷之津液，皆藏于膀胱，水液随太阳之气，运行于肤表，或不必尽刺诸阳之奇输，取之于其天府、大杼三痏，使膀胱所藏之津，外濡于皮毛。又刺太阳经之中膂，通津液，上滋于心脏以去其热。手太阴乃金水之生源，而外主皮毛，足太阴主脾，而外主肌肉，脾主为胃行其津液者也，故当补足手太阴以出其汗。热去汗稀，疾于彻衣之去热也。】
　　黄帝曰：刺节言解惑，夫子乃言尽知调阴阳，补泻有余不足，相倾移也，惑何以解之？岐伯曰：大风在身，血脉偏虚，虚者不足，实者有余，轻重不得，倾侧宛伏，不知东西，不知南北，乍上乍下，乍反乍复，颠倒无常，甚于迷惑。黄帝曰：善。取之奈何？岐伯曰：泻其有余，补其不足，阴阳平复，用针若此，疾于解惑。黄帝曰：善。请藏之灵兰之室，不敢妄出也。　　【马莳曰：此承上文而详言解惑之义也。夫解惑以补虚泻实为法者，正以大风在身，血脉偏虚，其虚者为不足而轻，其实者为有余而重，大体当倾侧宛伏，虽四方上下，皆已反复颠倒，其状甚于迷惑，刺之者即其有余而泻之，不足而补之，则阴阳诸经，自然平复，真如解惑之速也。】　　【张志聪曰：此言阴阳不调，致神志之迷惑也。夫火为阳，水为阴。水火者，阴阳之征兆也。火之精为神，水之精为志，大风在身，则血脉偏虚，虚者不足，实者有余，血脉偏虚，则轻重倾侧矣。阴阳不调，则神志迷惑矣。神志迷惑，是以不知东西，不知南北，而反复颠倒也。故当泻其有余，补其不足。阴阳平复，疾于解惑。夫血者，神气也，心脏所主，而发原于肾，是以风伤血脉，则阴阳不调，阴阳不调，则神志昏而甚于迷惑也。此五节论神气不调，故曰刺节。节者，神气之所游行出入，神游最速，故曰，疾于彻衣，疾于解惑。】　　【闵士先曰：以上五节，虽有气神津液之分，然总不出乎下焦之肾脏膀胱，中焦之阳明胃腑，盖下焦乃所受于天之精，中焦乃后天之谷气，两者相搏而为神也。】
　　黄帝曰：余闻刺有五邪？岐伯曰：病有持痈者，有容大者，有狭小者，有热者，有寒者，是谓五邪。黄帝曰：刺五邪奈何？岐伯曰：凡刺五邪之方，不过五章，瘅热消灭，肿聚散亡，寒痹益温，小者益阳，大者必去，请道其方。　　【马莳曰：此言刺分五邪，当用五章之法也。凡刺五邪之方，不过五章而已。五章者，五事也。故邪有热者，今行刺法，则瘅热消灭。邪有持痈者，今行刺法，则肿聚散亡。邪有寒者，今行刺法，则寒痹益温。邪有狭小者，今行刺法，则小者益阳。盖小者不使之大，则其在外为阳者，无害而有阳也。邪有容大者，今行刺法，则大者必去。此五章者，所以刺五邪也，下文乃析言之。】　　【张志聪曰：此节言真气通会于皮肤肌腠之间，而有壅滞大小寒热之病。邪者，谓不得中正之和调也。章，法也。谓阳盛于外而为瘅热者使之消灭，气聚而为壅肿者使之散亡，寒者致其神气以和之，真气小者益其阳，大者必使之归去，各有平调之法也。】　　【闵士先曰：始言刺节，中论真气，末言外邪，故曰刺节真邪。所谓邪病者，谓不得中和之道而为病也。若以外邪之病论之，去经义远矣。】
　　凡刺痈邪，无迎陇，易俗移性。不得脓，脆道更行，去其乡，不安处所，乃散亡。诸阴阳过痈者，取之其输泻之。【陇、隆同。】　　【马莳曰：此承上文而言肿聚散亡之法也。凡刺痈邪，无迎其气之来隆，所谓避其来锐者是也。如易风俗、如移性情相似，须缓以待之。若不得脓，则揉以脆之，导以行之，去其痈肿之乡，彼当不安处所，乃自散亡矣。凡诸阴阳经之有病生痈者，取其本经之输穴以泻之，如手太阴输穴太渊之类，手阳明输穴三间之类。】　　【张志聪曰：此气滞于皮肤肌腠之间而为肿聚也。痈者，壅也，此因气壅而肿，非痈脓也。离合真邪论曰：天暑地热，则经水波涌而陇起、经之动脉，其至也亦时陇起。盖言此气壅于皮肤分肉而为肿，无迎刺陇起之经脉也。俗，犹习俗；性者，心之所生也。谓心所生之神气习聚于此，当移易其流行。非痈脓故不得脓。脆道，肌肉之理路也。聚气从脆道更行，去其所聚之乡，不使安其处，则聚气乃行散矣。诸阴阳之脉，所过于壅处者，取其输而泻之。盖皮肤分肉之气，从经输络脉而出，恐聚气之流于脉络也。言此合并充身之真气，亦运行环转之无端也。】
　　凡刺大邪，日以小泄，夺其有余乃益虚，剽其通，针其邪，肌肉亲视之，毋有反其真。刺诸阳分肉间。　　【马莳曰：此承上文而详言大者必去之法也。凡刺邪之大者，日渐使之小焉可也。彼大者成于有余，当泄夺之，则邪益虚，遂乃剽窃其通流之所，针其大邪之移，又即其分部肌肉以亲视之，毋使之反其真气可也。其所取之穴，当刺诸阳经之分肉间耳。】　　【张志聪曰：大者，谓真气容大于肌腠之间，故当使之日小。夫有余于外则不足于内，若泄夺其有余，乃益虚其内矣。盖言日以小者，使之复反于内非夺其外泄也。故剽切其真气通会之处，针其有余之气，以通于内。亲，近也。近视其肌肉致密而小，则外内和平矣。若毋有反其真者，再刺诸阳分肉间。盖真气者，神气也，从关节而出于肌腠之外，故剽通其关节，其有未反者，再取之肌肉也。】　　【闵士先曰：水谷所生之气，从大络而出于分肉，神气出入于关节之间，总属中焦之谷气，而分走其道。】　　【朱卫公曰：毋有反其真，刺诸阳分肉间，是真气从节而出，可复从分肉路理而入，亦环转出入者也。】
　　凡刺小邪，日以大，补其不足乃无害，视其所在迎之界，远近尽至，其不得外侵而行之，乃自费。刺分肉间。【费，同废。】　　【马莳曰：此承上文而详言小者益阳之法也。凡刺邪之小者，虑其日以益大，故必补其不足，则真气当复而无害。又视其分部所在，以迎其气来之界而夺之，此乃先补不足之经，而后泻其有余之经，是以远近之真气尽至，其邪不得外侵而行之，乃自废而无留也。所谓小者益阳之义如此。然刺之之法，当取其有邪之分肉间耳。】　　【张志聪曰：小者，通会于肌腠之气虚小，故当使日以渐大，即追而补之，乃无害。视其气至之所在，而迎之于界，界者，节之交也。使上焦之神气，中焦之谷气，下焦之天真，远近尽至，则日以大矣。侵，渐进也。费，用也。其不得外侵而行之者，乃中焦之谷气自用，不与下焦之天真合并而充身，故当刺分肉间以通其谷气。　闵士先曰：追而济之曰补，盖追其正气之内归，小者当迎之使出，不当追之使入，曰补其不足乃无害者，言此处追而补之，则彼处溢而自出矣。谓真气之环转出入者也。　朱卫公曰：此节与上节交错环转，本篇论气血之离合出入也。】
　　凡刺热邪，越而苍，出游不归，乃无病，为开辟门户，使邪得出，病乃已。 【辟，同辟。】　　【马莳曰：此承上文而详言瘅热消灭之法也。凡刺热邪，其热盛则神思外越，而意气苍茫，若出游不归，乃欲无病，当开辟之以通其门户，使热邪得出，所谓泻其有余也，则病乃自已矣。】　　【张志聪曰：热邪者，阳气盛而留于肌腠之间，故为热也。苍者，天之正色也。越而苍者，使邪热发越，而天真之气色见矣。出游不归，谓神气游行于外，而不返其真，此为开辟门户，使邪得出而后病乃已。故虽出游不归，乃无病。此盖言真气外内出入环转无息者也。】
　　凡刺寒邪，日以除，徐往徐来致其神，门户已闭，气不分，虚实得调，其气存也。　　【马莳曰：此承上文而详言寒痹益温之法也。凡刺寒邪，一日之内即当除之。用针之间，徐往徐来，以致其神气，使门户已闭，分气不泄，则虚实得调，其真气自存，而寒者温矣。】　　【张志聪曰：寒气者，所得于天之水寒。神者，火之精也。水火相感，神志合精，是为和平。故刺寒邪者，日以除其寒，徐往徐来以致其神气，即闭其门户，使气不分，而寒热之虚实得调，其真气乃存矣。上节论开辟门户以去邪，此论门户已闭乃存正。】
　　黄帝曰：官针奈何？岐伯曰：刺痈者用铍针，刺大者用锋针，刺小者用圆利针，刺热者用镵针，刺寒者用毫针也。　　【马莳曰：此承上文而言刺五邪之针，各有所宜用也。按本经九针论五曰铍针，主大痈脓两热争者也，故此曰刺痈者用铍针。四曰锋针，主痈热出气，故此曰刺大者用锋针。六曰圆利针，主取远痹者也，故此曰刺小者用圆利针。一曰镵针，主热在头身，故此曰刺热者用镵针。七曰毫针，主寒热痛痹在络，故此曰刺寒者用毫针。】　　【张志聪曰：此申明五者之病，皆在皮肤肌肉之气分，故所用之针，皆取痹于肌肉者也。】
　　请言解论。与天地相应，与四时相副，人参天地，故可为解。下有渐洳，上生苇蒲，此所以知形气之多少也。阴阳者，寒暑也。热则滋雨而在上，根荄少汁。人气在外，皮肤缓，腠理开，血气减，汗大泄，皮淖泽。寒则地冻水冰，人气在中，皮肤致，腠理闭，汗不出，血气强，肉坚濇。当是之时，善行水者不能往水，善穿地者不能凿冻，善用针者亦不能取四厥。血脉凝结坚搏，不往来者，亦未可即柔。故行水者，必待天温，冰释冻解，而水可行、地可穿也，人脉犹是也。治厥者，必先熨调和其经，掌与腋，肘与脚，项与脊以调之，火气已通，血脉乃行；然后视其病，脉淖泽者刺而平之，坚紧者破而散之，气下乃止。此所谓以解结者也。　　【马莳曰：此详言针论之义，而有解结之法也。伯言请以言解针论之义，必即天地四时为应为副，而以人身参之，始可为解。是故地下有渐洳，则上生苇蒲，人禀天地之气有厚薄，斯有形气之多少也。天地之阴阳者，即寒暑也。暑热则地气上蒸而滋雨，气在于上，所以物之气亦不在下而在上，其根荄当少汁。至以人身论之，其气当在表，以皮肤则缓，以腠理则开，以血气则减，以汗则大泄，而皮上淖泽，此人得天地之暑热，故气之在外者如此。若天地气寒，则地冻水冰，气尚在里，以皮肤则致密，以腠理则闭，以汗则不出，以血气则强硬，以肌肉则坚濇。当是之时，其水成冰，虽善行水者，不能使水之往流；其地正冻，虽善穿地者，不能凿冻；人气在中，虽善用针者，不能取四肢厥逆之脉。血脉凝坚结聚，不能往来，未可使之即能和柔。故行水者，必待天温，冰释冻解，而水可行，地可穿也，人身之脉亦犹是。故治四肢厥逆之脉者，必先用火以熨调之，和其各经，凡掌与腋，肘与脚，项与脊，无不熨之，使火气已通，血脉乃行，然后视其病脉之淖泽者，则刺而平复之，其脉坚紧者，则破而散之，候其气下乃止针。此乃针论解结之法也。】　　【张志聪曰：此解论所受于天之气，从阴而生，自下自上，应天地之寒暑往来，随四时之生长收藏者也。渐洳，濡湿之地也。苇蒲生于水中，其质柔弱，中抽坚茎，名曰蒲槌。内刚外柔为坚。心之坎水，以比人之元阳生于精水之中。故曰此所以知形气之多少也。谓充于形中之气，生于天一水中，知所秉之厚薄，则知气有多少矣。人之阴阳出入，应天地之寒暑往来，热则滋雨在上，而万物之根荄少汁，盖言精水亦随气而上出者也。热则人气在外，腠理开而汗大泄，津气外泄，故在内之血气减少，此言人之血气，本于下焦之精气也。地冻水冰，则天气收藏，而人气在中，皮肤致密，而汗不出，精气内藏，故血气自强也。善行水者不能凿冰，善用针者不能取四厥，谓气随天地之寒暑出入，非人力之所能强也。治厥者，必先熨通其气也，调和其经，通其经也，谓所受于天之精气，行于经脉之外内者也。调之掌与腋，肘与脚，项与脊，谓血气之行于上下四旁，无处不到也。淖泽者行之太过，当刺而平之。紧濇者濇滞不通，当破而散之，此所谓以针而解结者也。】
　　用针者，必先察其经络之实虚，切而循之，按而弹之，视其应动者，乃后取之而下之。　　【马莳曰：此言用针者，有先察后取之义，亦承上文先熨后行之意而推广之也。凡用针者，必先察其经络之或虚或实，则实者当泻，虚者当补，穴在何经，切而循之，按而弹之，视其气之来应而动者，然后取其穴而下针斯可也。】　　【张志聪曰：此申明血气之行于脉中也。《内经》云：络满经虚，泻阳补阴；经满络虚，泻阴补阳。盖以里之经脉为阴，外之络脉为阳，血气之行于脉中，从经而脉，脉而络，络而孙，故必先察其经络之虚实而后取之。】
　　六经调者，谓之不病，虽病谓之自已也。一经上实下虚而不通者，此必有横络盛加于大经，令之不通，视而泻之，此所谓解结也。　　【马莳曰：此言六经调者为不病，而一经病者，即用解结之法也。手足各有三阴三阳，谓之六经也。六经之脉各调和者，谓之不病，内有一经之脉，上实下虚而不通，此则足经之气，厥逆而上，故上实而下虚。其在外必有横络之脉，盛加于大经之中，令其不通，乃视之可见者也。当视而泻之，此亦所谓解结之法也。】　　【张志聪曰：此申明血气之行于脉外也。六经者，手足之十二经别也。大经者，经隧也。经隧者，五脏六腑之大络也。胃腑所出之气血，充于皮肤分肉之间者，从脏腑之大经，而外出于皮肤横络者，经脉之支别也。如一经上实下虚而不通者，此必有经脉之横络，盛加于大经而令之不通也。故视而泻之，此所谓解结也。此二节论水谷所生之血气，荣于脉中，充于肤腠，各有道路也。　闵士先曰：以此二节，列于篇中者，分别合并而充身之真气各别也，当以自费之义参之。】
　　上寒下热，先刺其项太阳，久留之，已刺则熨项与肩胛，令热下合乃止，此所谓推而上之者也。　　【马莳曰：此治上冷下热之法也。凡上冷下热者，先刺其项，乃足太阳膀胱经穴也。久留其针，候其气至而热。且方已入针之时，必熨项与肩胛中，令其热与下合乃止针。此其热在于下者，若或推之而上，所谓推而上之之法也。】　　【张志聪曰：此言下焦所生之气，从下而上也。太阳为诸阳主气，而太阳之气，生于膀胱水中，上寒下热，此太阳之气留于下而不上，故先刺其项太阳，久留之以候气至，已刺则熨项与肩胛，令火热与下之阳气交合乃止，此所谓推而上之者也。】　　【闵士先曰：本经凡曰项太阳，皆在气分上看，取表气，故不言经穴。】　　【赵庭霞曰：少阴太阳主水火之标本，故俱用火以温气。】
　　上热下寒，视其虚脉而陷之于经络者取之，气下乃止，此所谓引而下之者也。　　【马莳曰：此治上热下冷之法也。凡上热下冷者，视其下脉之虚而陷之，于经络者补之，使上之气下乃止。此其热在于上者，若引而下之，所谓引而下之之法也。】　　【张志聪曰：此言上焦所生之气，从上而下也。上焦开发宣五谷味，熏肤充身泽毛，是谓气，此上焦之气，从上而下。如上热下寒，当视其虚脉而陷之，于经络者取之此因脉虚而气陷于脉内，不能熏肤热肉，故下寒也。故当取之于经，俟气下乃止，此所谓引而下之者也。】
　　大热遍身，狂而妄见妄闻妄言，视足阳明及大络取之。虚者补之，血而实者泻之。因其偃卧，居其头前，以两手四指，挟按颈动脉久持之，卷而切之，下至缺盆中，而复止如前，热去乃止。此所谓推而散之者也。　　【马莳曰：此治大热之法也。上文上寒下热，上热下寒，其热非遍身者也。今大热遍身，狂而闻见言语，以无为有，则热之极也。足阳明经多气多血，为五脏六腑之海，故当视其足阳明之大络取之。虚则补之，血而实者则泻之。又必因病人偃卧之际，医工居其头前，以两手各用大指食指共四指，挟其颈之动脉而按之，即人迎大迎处也。又久而持之，又卷而切之，下至缺盆之中而后止；又如前法行之，候其热去乃止。此所谓推而散之之法也。】　　【张志聪曰：此言中焦所生之气，从中而出，散行于上下者也。中焦之气，阳明水谷之悍气也。大热遍身，狂而妄见妄闻，此阳明之气逆而为热狂也。故当视足阳明之皮部及大络取之。虚者补之，如逆于血脉之中而血实者泻之。盖中焦之气，从大络而出于皮肤者也。其悍气之上冲头者，循咽上走空窍，出顑下客主人，循牙车，复与阳明之脉相合并，下人迎，从膺胸而下至足跗，故当因其偃卧，居其头前，以两手四指，挟按颈中人迎之动脉，久持之。盖使悍热之散于脉外，勿使合于脉中，此所谓推而散之者也。以上三节，申明肤表之气，又有从上中下之三道而出者。是所受于天，与谷气并而充身者，又有三气也。明乎阴阳血气离合出入之道，全经大义，思过半矣。】
　　黄帝曰：有一脉生数十病者，或痛或痈，或热或寒，或痒或痹，或不仁，变化无穷，其故何也？岐伯曰：此皆邪气之所生也。　　【马莳曰：此言一脉而生数十病者，皆邪气之所生也。邪气者，即下文之虚邪也。盖虚邪贼风，善行而数变，故为病之多有如是也。】　　【张志聪曰：此下论邪气之伤人。营卫宗气，则真气去，邪独留。邪气淫泆，变化无穷。是以一脉而生数十病也。】
　　黄帝曰：余闻气者，有真气，有正气，有邪气。何谓真气？岐伯曰：真气者，所受于天，与谷气并而充身者也。正气者，正风也，从一方来，非实风，又非虚风也。邪气者，虚风之贼伤人也，其中人也深，不能自去。正风者，其中人也浅，合而自去，其气来柔弱，不能胜真气，故自去。【中，去声，下同。】　　【马莳曰：此承上文而言气分为三，唯邪气能伤真气也。真气者，与生俱生，受之于天日，与谷气相并，而充满于身者也。正气者，正风也，从一方来，此风非实非虚，如春之东风，夏之南风，秋之西风，冬之北风者是也。其中人也浅，以其风气之来，柔弱不能胜人真气故耳。邪气者，乃虚风之贼伤人者也，如冬居叶蛰之宫，而风自后来者是也。其中人也深，不能自去也。所以变化无穷，而一脉有数十病耳。】　　【张志聪曰：所受于天者，先天之精气，谷气者，后天水谷之精气，合并而充身者也。正气者，大块噫气，其名为风，从一方来，非实风，又非虚风，此天地之正气也。虚风者，从虚乡来之贼风，伤人正气，其中人也深，不能自去。正风者，其中人也浅，与真气合而自去，盖其气来柔弱，不能胜真气，故自去。　闵士先曰：人秉天地之正气所生，故天之正气与人之真气相合，不能胜真气者，合并之气盛也。】　　【朱卫公曰：风出于地隧之中，故其气来柔弱。实风者，天之怒气也。】
　　虚邪之中人也，洒淅动形，起毫毛而发腠理，其入深，内搏于骨则为骨痹；搏于筋则为筋挛；搏于脉中则为血闭不通，则为痈；搏于肉，与卫气相搏，阳胜者则为热，阴胜者则为寒，寒则真气去，去则虚，虚则寒；搏于皮肤之间，其气外发腠理开毫毛，淫气往来，行则为痒，留而不去为痹，卫气不行则为不仁。　　【马莳曰：此承上文而言虚邪入人之深，有为骨痹，为筋挛，为痈，为热，为寒，为痒，为不仁等病也。虚邪之中人也，初时洒淅恶寒，以振动其形，起人毫毛，发人腠理，其邪既入深，内搏于骨则为骨痹；搏于筋则为筋挛；搏于脉中而血闭不通，则为痈肿。搏于肉而与卫气相搏，当是时，阳气胜者则为热，乃阳经之气胜阴经也；阴气胜者则为寒，乃阴经之气胜阳经也。寒则真气去而且虚，其寒搏于皮肤之间，邪气外发腠理，开其毫毛，淫气往来而行，则为痒，留而不去则为痹。卫气不行则为不仁，不知痛痒也。】　　【张志聪曰：此言虚邪之伤形也。洒淅动形，故搏于皮脉肉筋骨而为痹、为挛、为痈、为痒。阴胜则为寒，寒则真气去，有伤卫气，则为不仁，此皆邪气之所生也。】
　　虚邪偏客于身半，其入深，内居营卫，营卫稍衰则真气去，邪气独留，发为偏枯。其邪气浅者，脉偏痛。　　【马莳曰：此承上文而言虚邪之入人深则为偏枯，浅则为脉痛，皆变化无穷之义也。】　　【张志聪曰：此邪气偏客于形，伤其营卫，则真气去而为偏枯也。其邪气浅者，脉偏痛，盖偏枯者，邪直伤于筋骨也。】　　【闵士先曰：营卫衰则真气去，当知营卫真气，同本所生，而各走其道，可离而可合者也。】
　　虚邪之入于身也深，寒与热相搏，久留而内着，寒胜其热，则骨疼肉枯，热胜其寒，则烂肉腐肌为脓，内伤骨，内伤骨为骨蚀。有所疾前筋，筋屈不能伸，邪气居其间而不反，发为筋溜。有所结，气归之，卫气留之，不得反，津液久留，合而为肠溜，久者数岁乃成，以手按之柔。已有所结，气归之，津液留之，邪气中之，凝结日以易甚，连以聚居为昔瘤，以手按之坚。有所结，深中骨，气因于骨，骨与气并，日以益大，则为骨疽。有所结，中于肉，宗气归之，邪留而不去，有热则化而为脓，无热则为肉疽。凡此数气者，其发无常处而有常名也。　　【马莳曰：此承上文而悉举虚邪中人之病，亦变化无穷之义也。虚邪入于人者既深，则寒与热相搏，如久留而内者，其寒胜夫热，则为骨疼而肉枯，热胜夫寒，则为肉烂而肌腐，且为脓及内伤其骨也。内伤其骨，则为骨蚀，骨蚀者骨有所损也，必有其所。如内伤其筋，而疾在前筋，则筋自屈而不得伸；邪气居其中而不出，则发为筋溜，筋溜者筋有所流注也，亦必有其所。如邪气有所结而归于内，卫气亦留于内而不得出，以反于外，所以津液亦久留于其中，则合而为肠溜，肠溜者肠有所流注也，久者数岁乃成，以手按之，则可至于柔，然亦必有其所。如或邪气之结者归于内，津液留于内，而又有邪气中之，则凝结易，至于日甚，遂致相连而聚于其内，则为昔瘤，言非一日而成者也。以手按之，则坚而有定所也。又或结深中骨，则邪气因于骨，骨与气并，日以益大，则为骨疽，亦有其所。若或结气中之于肉，上焦宗气正行于其所，被邪气留而不去，如有热则化而为脓，如无热则止为肉疽。凡此数等邪气，其发虽无一定之处，而各有一定之名也。】　　【张志聪曰：此虚邪伤气而病形也。寒与热搏者，形中之阴阳二气也。盖形舍气，气归形，形气之相合也。是以伤形则病气，伤气则病形。结气归之者，寒热相搏之气，归于邪留之形所也。凡此数气者，其发无定处，而有肉枯、骨蚀、筋溜、昔瘤之定名也。末论邪气病形，则真气去而营卫伤，盖真气者，出入于节之交，游行于皮肤肌腠之间者也。】
　　　卫气行篇第七十六
　　【马莳曰：详论卫气之行，故名篇。】
　　黄帝问于岐伯曰：愿闻卫气之行，出入之合何如？伯高曰：岁有十二月，日有十二辰，子午为经，卯酉为纬。天周二十八宿，而一面七星，四七二十八星，房昴为纬，虚张为经。是故房至毕为阳，昴至心为阴。阳主昼，阴主夜。故卫气之行，一日一夜五十周于身，昼日行于阳二十五周，夜行于阴二十五周，周于五脏。是故平旦阴尽，阳气出于目，目张则气上行于头，循项下足太阳，循背下至小指之端；其散者，别于目锐眦下手太阳，下至手小指之间外侧；其散者，别于目锐眦，下足少阳，注小指次指之间，以上循手少阳之分侧，下至小指之间；别者，以上至耳前，合于颔脉，注足阳明以下，行至跗上，入五指之间；其散者，从耳下下手阳明，入大指之间，入掌中；其至于足也，入足心，出内踝，下行阴分，复合于目，故为一周。　　【马莳曰：此言卫气之行，昼行于阳经，夜行于阴经，而一昼一夜，乃五十度周于身也。出入者，或出阳经以入阴经，或出阴经以入阳经也。伯言一岁之内有十二月，一日之中有十二时。其夜之子时，昼之午时，当为南北之经。经者，自纵而言之也。旦之卯时，夕之酉时，当为东西之纬。纬者，自横而言之也。绕天一周有二十八宿，而一方计有七星，四方各七，则四七计有二十八星，其房昴为东西之纬，虚张为南北之经。是故房至毕，则为星之属阳者也；昴至心，则为星之属阴者也。阳星则主于昼，阴星则主于夜。故人身卫气之行，一日一夜，为五十周于身。其昼日行于阳经二十五周，盖自足太阳至手阳明也。夜行于阴经二十五周，盖自足少阴至足太阴也。五脏当作五岁，彼六气自甲子至戊辰五岁，方周百刻，而卫气则一昼夜而周，故谓之周于五岁也。何以见昼行阳经者二十五周，是故自平旦之时，则行于阴经者尽矣。此阳气者，即卫气也，出于目之晴明穴，正以目开则卫气上行于头，乃循项下足太阳膀胱经之众穴又循背下至足小指之端至阴穴；其在头而散者，别于目之锐眦近听宫穴，下手太阳小肠经，而至于手小指外侧之少泽穴；其在头而又散者别于目锐眦，即足少阳之瞳子髎穴以下，足少阳之经，而注于足第四指间之窍阴穴，又从而上循手少阳之分侧以下，至手小指之间关冲穴；其别而散者，以上至耳前，合于颔脉，上近足阳明经之承泣穴，乃注足阳明之经，而下行至足跗面之冲阳穴，五指当作次指，入次指之间厉兑穴；其在头而散者，从耳下下行手阳明经之迎香等穴，大指当作次指，以入手次指之间商阳穴入手掌中，此则昼行于阳经者如此，计二十五度，至夜则行于阴经，亦二十五度。其至于足少阴肾经，乃足心之涌泉穴，出内踝下行阴分，自足少阴肾经，而行手少阴心经，手太阴肺经，足厥阴肝经，足太阴脾经，其夜行于阴经者，计有二十五度，至明日平旦阴经已尽，而阳经又受气，则复因目开而会于目，又自足太阳膀胱经之睛明穴始，谓五十度为一周者以此。】　　【张志聪曰：岁有十二月者，周天三百六十五度四分度之一，一昼一夜，日随天道环转，绕地一周而过一度，岁三百六十五日有奇而一周天。日有十二辰者，夜半为子，日中为午，日出为卯，日入为酉，子位于北，午位于南，卯位于东，酉位于西，子午为经，卯酉为纬，天周二十八宿，而一面七星，四七二十八星，是二十八宿，分位于周天之三百六十五度也。房位于卯，昴位于酉，虚位于子，张位于午，房昴为纬，虚张为经，房度在卯，毕度在酉，房至毕为阳者，日随天道，自东而西，漏下二十五刻，日正中而行，至张度又二十五刻，而行至毕度，此昼日行于阳也。昴度在酉，心度在卯，昴至心为阴者，日随天道，自西而东，繞地环转。漏下二十五刻，夜正中而行至虚度又二十五刻，行至心度，此夜行于阴也。卫气之行，一日一夜五十周于身者，谓营行脉中，卫行脉外，循脏腑之手足十二经脉与督脉、任脉、阳蹺、阴蹺之脉度而行，一呼一吸，脉行六寸，水下二刻，计二百七十息，脉行十六丈二尺为一周，昼行二十五周，夜行二十五周，总属此十六丈二尺之脉度，无分阴与阳也。其昼行于阳二十五周，夜行于阴二十五周。周于五脏者，昼行于三阳之分，夜行于五脏之阴，与循经而行者，各走其道。盖卫气之循经而行者，与脉内之营气，交相循度环转，昼行于阳，夜行于阴者，与脉外之营气相将而行，昼行于皮肤肌腠之间，夜行于五脏募原之内，与昼夜循行十六丈二尺之经脉五十周者不同也。是以平旦气出于阳而目张，暮则气入于阴而目瞑。故下文曰，日行一舍，人气行一周与十分身之八，盖言日行一舍，卫气之循度而行者，环转于十六丈二尺之一周，与行于三阳之分者亦一周也。夫卫气之昼行于阳，夜行于阴者，应日随天道，绕地环转，卫气之循经而行者，应月与海水之盛亏于东西，故曰，人与天地参也，与日月相应也。按厥论曰：阳气起于足五指之表，阴气起于足五指之里。阳明者表也，为之行气于三阳。而卫气者，阳明水谷之悍气，合于阳明之颔脉，下行至足跗上，是以卫气之下，入于五指之间者，合阳明而入于颔脉之人迎，下至足跗，故入于足五指之端，从指井而复出于皮肤之气分也。　张玉师曰：经言卫气先行皮肤，先充络脉，是卫气与络脉之相通也。卫气大会于风府，日下一节，二十一日下至尾骶，内行于伏冲之脉，是卫气外行于皮肤，而内行于经脉也。此言卫气入于阳明之颔脉，是营卫之行于经脉外内，又不可执一而论。】
　　是故日行一舍，人气行一周与十分身之八；日行二舍，人气行二周于身与十分身之六；日行三舍，人气行于身五周与十分身之四；日行四舍，人气行于身七周与十分身之二；日行五舍，人气行于身九周；日行六舍，人气行于身十周与十分身之八；日行七舍，人气行于身十二周在身与十分身之六；日行十四舍，人气二十五周于身有奇分与十分身之四。阳尽于阴，阴受气矣。其始入于阴，常从足少阴注于肾，肾注于心，心注于肺，肺注于肝，肝注于脾，脾复注于肾为周。是故夜行一舍，人气行于阴脏一周与十分脏之八，亦如阳行之二十五周而复合于目。阴阳一日一夜，合有奇分十分身之四，与十分脏之二。是故人之所以卧起之时有早晏者，奇分不尽故也。　　【马莳曰：此承上文而详言卫气昼夜各行二十五度之义也。是故日行一舍，人气行一周与十分身之八。人气者，卫气也，对天之日数而言，故谓卫气为人气。此当言日行舍八分七厘半，漏水下三刻一分二厘半，人气行一周五分六厘二毫半也。日行二舍，人气行二周于身与十分身之六，当云日行一舍七分半，漏水下六刻二分半，人气行三周一分二厘半也。日行三舍，人气行于身五周与十分身之四，当云日行二舍六分二厘半，漏水下九刻三分七厘半，人气行四周六分八厘七毫半也。日行四舍，人气行于身七周与十分身之二，当云日行三舍半，漏水下十二刻半，人气行六周二分半也。日行五舍，人气行于身九周，当云日行四舍三分七厘半，水下十五刻六分一厘半，人气行七周八分一厘二毫半也。日行六舍，人气行于身十周与十分身之八，当云日行五舍二分半，水下十八刻七分半，人气行九周三分七厘半。又当增云日行六舍，一分二厘半，水下二十一刻八分七厘半，人气行十周九分三厘七毫半也。日行七舍，人气行于身十二周在身与十分身之六，当云日行七舍，水下二十五刻，人气行十二周五分。又当增云，日行七舍八分七厘半，水下二十八刻一分二厘半，人气行十四周六厘二毫半。又当增云，日行八舍七分半，水下三十一刻二分半，人气行十五周六分二厘半。又当增云，日行九舍六分二厘半，水下三十四刻三分七厘半，人气行一十七周一分八厘七毫半。又当增云，日行十舍五分，水下二十七刻半，人气行一十八周七分半。又当增云，日行十一舍三分七厘半，水下四十刻六分二厘半，人气行二十周三分一厘二毫半。又当增云，日行十二舍二分半，水下四十三刻七分半，人气行二十一周八分七厘半。又当增云，日行十三舍一分二厘半，水下四十六刻八分七厘半，人气行二十三周四分三厘七毫半也。日行十四舍，人气行二十五周于身有奇分十分身之四，此正当云，日行一十四舍，水下五十刻，人气行于身二十五周也。阳尽于阴，阴受气矣，言至此则行阳经者已尽，而阴经当受卫气也。其始入于阴，常从足少阴注于肾，肾注于手少阴心经又注于手太阴肺经，又注于足厥阴肝经，又注于足太阴脾经，又注于足少阴肾经，此乃一昼一夜而为五十度之一周也。是故日行一舍，人气行于阴脏一周与十分脏之八，阴脏者，诸阴经也，亦如阳行之二十五周，而平旦则复合于目，盖又自睛明穴而始也。阴经阳经，所行一日一夜之内，合所余之奇分有十分身之二身之四，人之所以卧起之时有早晏者，正以其所值之时有奇分未尽故耳。】
　　【张志聪曰：日行一舍者，日行于一宿之度也。人气行一周者，言卫气循经而行于十六丈二尺之一周也。与十分身之八者，与昼行于阳之卫气亦一周也。日行一舍人气行一周，日行二舍人气行二周于身，日行三舍人气行五周于身，日行四舍人气行七周，日行五舍人气行于身九周，日行六舍人气行于身十周，日行七舍人气行于身十二周，日行十四舍人气二十五周于身者，谓自卯至酉日加于十四宿，而人气行于脉度二十五周。盖宿度所居之分数有多寡，是以所行之周亦多寡不等，然总计十四宿而气行二十五周也。与十分身之八者，卫气日行于阳所余之奇分也。八者，所余一厘二毫五丝；六者，所余一厘六毫六丝也。四者，所余二厘五毫；二者，所余五厘也。此行于一周至十周之小数也。日行六舍，人气行于身十周与十分身之八者，所余一分二厘五毫也。六者一分六厘六毫，四者二分五厘也。此十周至二十五周之大数，然总以二十五周所余之二分五厘为准也。人气二十五周于身有奇分者，谓卫气循脉度而行二十五周，有二分五厘之奇分也。与十分身之四者，谓卫气日行于阳二十五度，有二分五厘之奇分也。此卫气日行之奇分，共计有五分矣。阳入于阴，则阴受气，而卫气亦循脉度之十六丈二尺而行二十五周，常从足少阴注于肾者，谓夜行于五脏之阴亦二十五周。是故夜之日行一舍，人气行于阴一周与十分脏之八，亦如阳行之二十五周而有奇分也。十分脏之二者，谓夜有五分之奇分也。合而计之，以夜行十六丈二尺之奇分，与夜行五脏之奇分，共有十分矣。以昼行十分身之四，与夜行十分脏之二，合有奇分十五分矣。是故人之所以卧起之时有早晏者，奇分之不尽故也。盖谓奇分或日有五分，夜有十分，或日有十分，夜止五分，不尽在日之四而脏之二也。日有五分则卧早，日有十分则卧晏，夜余五分则起早，夜余十分则起晏，此盖假人之卧起，以明昼夜阴阳之变化不测也。有奇分之十五分者，计周天三百六十五度之所余也。天周二十八宿，而一面七星，四七二十八星，而分布于周天之度，日行十四宿，卫行二十五周，夜行十四宿，卫行二十五周，分而计之，五七三百五十度，而尚少一十五度，故有十五分之奇分，此皆出于理数之自然，而非人之知力所能损益也。】
　　黄帝曰：卫气之在于身也，上下往来不以期，候气而刺之，奈何？伯高曰：分有多少，日有长短，春秋冬夏，各有分理，然后常以平旦为纪，以夜尽为始。是故一日一夜水下百刻。二十五刻者，半日之度也。常如是无已，日入而止。随日之长短，各以为纪而刺之，谨候其时，病可与期。失时反候者，百病不治。故曰：刺实者，刺其来也；刺虚者，刺其去也。此言气存亡之时，以候虚实而刺之。是故谨候气之所在而刺之，是谓逢时。在于三阳，必候其气在于阳而刺之；病在于三阴，必候其气在阴分而刺之。　　【马莳曰：此言刺诸经者，必候卫气之所在而刺之也。帝疑卫气在于人身，上下往来，理当候其气之在阳在阴而刺之，若不以期候其气之所在而刺之者奈何？伯高言正当候其气之所在而刺之也。故虽日之所分，有多有少，春分后日长，秋分后日短，而春夏秋冬，其昼夜刻数各有分理，然所以候卫气者，常以平旦为纪，则知其行于阳经，以夜尽为始，则知其行于阴经。是故一日一夜，水下百刻，其二十五刻者，四分之一，半日之度也，常如是无已。日出而起，日入而止，随日之长短，大约以半日为纪而刺之，谨候其时，则病可与期。若失时反候，则百病不治。故曰，病实者当泻之，宜乘其气之来而迎之。病虚者当补之，宜乘其气之往而随之。所谓气有来去，即气有存亡，气有存亡，即可候病有虚实而刺之，是谓之逢时也。故昼行于手足之三阳，必候其气在于阳而刺之。夜行于手足之三阴，必候其气在于阴而刺之。其气三阳三阴者，下文正详言之。】　　【张志聪曰：此论四时昼夜有长短之分，然各有分理，以定气之在阳在阴也。如春秋昼夜平分之时，常以平旦为纪，以夜尽为始，日出卯初一刻，以一刻人气在太阳为始，二刻在少阳，三刻在阳明，四刻在阴分，一日一夜，水下百刻为一周，二十五刻者，半日之度也，至日入而止为昼，随日之长短，皆以卯初一刻，人气在太阳为纪而刺之，谨候其人气在于阳分之时，以刺阳病，人气在于阴分之时，以刺阴病，此病可与期而愈，如失时反候，百病不治也。实者，邪气实也。来者谓气之始来，如邪在阳分，以水下一刻、五刻、九刻，气始来于阳而即刺之，所谓迎而夺之也。虚者，正气虚也。去者谓气之已去。如阳气虚者，以水下三刻、七刻、十一刻，人气将去阳而之阴之时以刺之，所谓追而济之也。如病在阴之虚实者，亦如此法，是谓逢时。如病在于三阳，必候其气在于阳而刺之，病在于三阴，必候其气在于阴而刺之。】　　【倪仲玉曰：必候其气在于阳者，在三阳之分也；在于阴者，在三阴之分也。以三阴三阳之为病，亦候其气之在于三阴三阳之分治之。】
　　水下一刻，人气在太阳；水下二刻，人气在少阳；水下三刻，人气在阳明；水下四刻，人气在阴分；水下五刻，人气在太阳；水下六刻，人气在少阳；水下七刻，人气在阳明；水下八刻，人气在阴分；水下九刻，人气在太阳；水下十刻，人气在少阳；水下十一刻，人气在阳明；水下十二刻，人气在阴分；水下十三刻，人气在太阳；水下十四刻，人气在少阳；水下十五刻，人气在阳明；水下十六刻，人气在阴分；水下十七刻，人气在太阳；水下十八刻，人气在少阳；水下十九刻，人气在阳明；水下二十刻，人气在阴分；水下二十一刻，人气在太阳；水下二十二刻，人气在少阳；水下二十三刻，人气在阳明；水下二十四刻，人气在阴分，水下二十五刻，人气在太阳。此半日之度也。从房至毕一十四舍，水下五十刻，日行半度，回行一舍，水下三刻与七分刻之四。大要曰，常以日之加于宿上也，人气在太阳。是故日行一舍，人气行三阳，行于阴分，常如是无已，与天地同纪，纷纷(白分)(白分)，终而复始，一日一夜，水下百刻而尽矣。 【(白分)，音巴。】　　【马莳曰：此承上文而详卫气有在阳在阴之时，正当候其气而刺之也。方漏水下一刻，则卫气在足手太阳经。漏水下二刻，则卫气在足手少阳经。漏水下三刻，则卫气在足手阳明经。然卫气慓悍疾利，故日间虽当行于阳经而又于漏下四刻之时，则入足少阴肾经。本经邪客篇云：卫气者出其悍气之慓疾，而先行于四末分肉皮肤之间而不休者也。昼日行于阳，夜行于阴，常从足少阴之分间，行于五脏六腑者是也。故曰，水下四刻，卫气在阴分。下文水下八刻、十二刻、十六刻、二十刻、二十四刻皆曰在阴分者，俱指足少阴肾经而言也。然入于阴分，而日当为昼，故漏水下五刻之时，则又出于阳分，而在足手太阳经；漏水下六刻，则卫气在足手少阳经；水下七刻，则卫气在足手阳明经；至于八刻，则间行于足少阴肾经。水下九刻，则卫气又出而在足手太阳经；水下十刻，则卫气在足手少阳经；水下十一刻，则卫气在足手阳明经；水下十二刻，则卫气又间行于足少阴肾经之分。水下十三刻，则卫气又出而在足手太阳经；水下十四刻，则卫气在足手少阳经；水下十五刻，则卫气在足手阳明经；水下十六刻，则卫气又间行足少阴肾经之分。水下十七刻，则卫气又出而在足手太阳经；水下十八刻，则卫气在足手少阳经；水下十九刻，则卫气在足手阳明经；水下二十刻，则卫气又间行于足少阴肾经之分。水下二十一刻，则卫气又出而在足手太阳经；水下二十二刻，则卫气在足手少阳经；水下二十三刻，则卫气在足手阳明经；水下二十四刻，则卫气又间行于足少阴肾经之分。水下二十五刻，则又出而在足手太阳经。此乃半日之间所行之度也。至于再行半日，从房至毕，行一十四舍，则水下五十刻矣。又日行半度，转行一舍，则水下三刻与七分刻之四，大要曰，常以日之加于宿上也，人气在太阳。是故日行一舍，人气行三阳，行于阴分，常如是无已，与天地同纪，纷纷然，(白分)(白分)然，气虽似乱而似章，终而复始，一日一夜，水下百刻而尽矣。】　　【张志聪曰：此论卫气应天道之绕地环转，在阳在阴，以为取刺之法。夫阳者，天气也，主外。阴者，地气也，主内。少阴之上，君火主之。君火者，日之太阳也。日随天道环转，昼明夜晦，盖天运以日光明也。是以水下一刻，至水下二十五刻，此半日之度也。从房至毕一十四舍，水下五十刻，日行天度之半，回行一舍者，繞地迥转，从昴至心而又行一舍也。水下三刻者，谓五十三刻，而又加于太阳与七分刻之四者，有一分二厘五毫之奇分也。此卫气随天道绕地环转，昼夜皆行于三阳之分，是以五十三刻，而复行于太阳。故大要曰，常以日之加于宿上也，人气在太阳。谓昼夜日之加于舍上，皆以太阳为始也。是故日行一日，人气行于三阳，而行于阴分，常如是无已，与天地同纪，谓地居天之中，而天道运行于地之外也。纷纷(白分)(白分)者，谓杂乱纷纭，而仍有明白之分度也。夫卫气昼行于阳，夜行于五脏之阴者，应天气之入于地中，有寒暑之往来。卫气环转一周行于三阳之分二十五周者，天道环转于地之下也。故病在于三阳，必俟其气在阳而刺之，病在于三阴，必俟其气在阴分而刺之。阴分者，少阴之分，少阴乃三阴之主也。卫气昼行于三阳，夜行于五脏，共计行五十周，应天运环转于地之外，昼夜止行二十五周，此气之有徐駃矣。若夫大会于风府，日下一节，二十二日内行于伏冲，其行九日，上出于缺盆，其所行更迟矣。经言卫气慓悍滑疾，而所行疾徐不同，此皆出于理数之自然，又非人之知力所能臆度也。　王子律曰：昼夜行于三阳，乃在肌表气分，与昼夜循经而行，大略相同。经脉应地之经水，抑水流速而气行缓欤？】
　　　九宫八风篇第七十七
　　【马莳曰：内论九宫八风，故名篇。】
　　立秋二 【元委西南方】 　秋分七 【仓果西方】 　立冬六 【新洛西北方】  夏至九 【上天南方】 　招摇中央　冬至一 【叶蛰北方】  立夏四 【阴洛东南方】 　春分三 【仓门东方】　立春八 【天留东北方】　　太乙常以冬至之日，居叶蛰之宫四十六日，明日居天留四十六日，明日居仓门四十六日，明日居阴洛四十五日，明日居天宫四十六日，明日居元委四十六日，明日居仓果四十六日，明日居新洛四十五日，明日复居叶蛰之宫，日冬至矣。太乙日游，以冬至之日，居叶蛰之宫，数所在日，从一处至九日，复反于一，常如是无已，终而复始。太乙移日，天必应之以风雨，以其日风雨则吉，岁美民安少病矣。先之则多雨，后之则多汗。太乙在冬至之日有变，占在君；太乙在春分之日有变，占在相；太乙在中宫之日有变，占在吏；太乙在秋分之日有变，占在将；太乙在夏至之日有变，占在百姓。所谓有变者，太乙居五宫之日，疾风折树木，扬沙石。各以其所主占贵贱，因视风所从来而占之。风从其所居之乡来为实风，主生长养万物；从其冲后来为虚风，伤人者也，主杀主害者。谨候虚风而避之，故圣人日避虚邪之道，如避矢石然，邪弗能害，此之谓也。　　【马莳曰：此言太乙居九宫之日各有所忌也。太乙者，岁神也，常以冬至之日，居于坎方叶蛰之宫，计有四十六日。至次日乃第四十七日也，则为立春，而居于艮方之天留宫，亦计四十六日，连前共计九十二日。至次日乃第九十三日也，则为春分，而居于震方之仓门宫，亦计四十六日，连前共计一百三十八日。至次日乃一百三十九日也，则为立夏，而居于巽方之阴洛宫，亦计四十五日，连前共计一百八十三日。至次日乃一百八十四日也，则为夏至，而居于离方之上天宫，亦计四十六日，连前共计二百二十九日。至次日乃二百三十日也，则为立秋，而居于坤方之元委宫，亦计四十六日，连前共计二百七十四日。至次日乃二百七十五日也，则为秋分，而居于兑方之仓果宫，亦计四十六日，连前共计三百二十一日。至次日乃三百二十二日也，则为立冬，而居于干方之新洛宫，亦计四十五日，连前共计三百六十五日。至次日乃来岁之冬至，又居坎方之叶蛰宫矣。其太乙所游之日，假如冬至居叶蛰之宫。照图数所在之日，从一处至九，冬至为一，立秋为二，春分为三，立夏为四，中央为五，立冬为六，秋分为七，立春为八，夏至为九，复反于冬至之一，常如是轮之无已，终而复始。遇太乙移日，天必应之以风雨，此日有风雨，则必岁美民安少病；先于所移之日而有风雨，则天必多雨，后于所移之日而有风雨，则民必多汗。不唯是也，太乙在冬至之日有变，当占在君；在春分之日有变，当占在相；在中宫之日有变，当占在吏；在秋分之日有变，当占在将；在夏至之日有变，当占在百姓。所谓有变者，太乙居东南西北中央五宫之日，所病者有大风折木扬沙石，各以其所主之宫，与其分之贵贱，如君相吏将民之谓也。其风从所居之乡来，如冬至来自北方，春分来自东方之谓，是之谓实风也，主生长以养万物者。或从其冲后而来，如冬至从南西二方而来，春分从西北二方而来，夫是之谓虚风也，主杀害以伤人者。谨宜审候此虚风而避之，唯圣人避之如矢石，所以邪弗能害也。又按本经岁露篇，以太乙冬至居叶蛰宫，而风雨从南方来者为虚风，立春之日，而风雨从西方来者为虚风，则此篇所谓从后来者为虚风，须知东以西与北为后，南以北与东为后，西以东与南为后，北以南与西为后也。】　　【卢良侯曰：此篇论太乙所居之宫，徙游之日，以下应君民将相之安否也。太乙，北极也。斗杓所指之辰，谓之月建，即气令所主之方，月令五日谓之候，三候谓之气，三气谓之节。冬至子之半，一阳初动，乃岁时之首也。是以太乙常以冬至之日，居叶蛰之宫。叶蛰，坎宫也。本宫居四十六日，明日四十七日，徙居于天留之宫。天留，艮宫也。居四十六日，明日徙居仓门之宫。仓门，震宫也。居四十六日，明日徙居于阴洛之宫。阴洛，巽宫也。居四十五日，明日徙居于天宫。天宫，离宫也，居四十六日，明日徙居于元委之宫。元委，坤宫也。居四十六日，明日徙居于仓果之宫。仓果，兑宫也。居四十六日，明日徒居于新洛之宫。新洛，干宫也。居四十五日，明日四十六日，复居于叶蛰之宫。是明岁之冬至矣。常如是无已，终而复始，此太乙一岁所居之宫也。数所在日者，以所在之宫，数至九日，而复反于本宫也。如居叶蛰之宫，则从叶蛰之一处，一日而至天留，二日而至仓门，三日而至阴洛，四日而至天宫，五日而至中宫，六日而至元委，七日而至仓果，八日而至新洛，九日而复反于叶蛰之宫。如居天留之宫，即从天留数至九日，而复反于天留也。常如是无已，终而复始。风雨者，天地阴阳之和气，是以太乙移宫之日，天必应之以风雨，其本日风雨则吉，岁美民安少病。如先期而风雨，主多雨水，多汗当作多旱，后期而风雨则多旱燥，此太乙出游之第一日，即移宫之第四十七日也。二至二分，乃阴阳离合之候，中宫乃占八风之时，是以递居本宫之第一日有变，则占在君民将相也。疾风折木扬沙，暴戾之变气也。实风者，春之东风，夏之南风，秋之西风，冬之北风，春夏交之东南风，秋冬交之西北风，此天地四时之正气，故主生长养万物。从其冲后来者，如冬至从南西二方而来，春分从西北二方而来，是为虚乡不正之风，主伤人而杀害万物。故圣人日避虚邪之道，如避矢石。日避者，太乙出游之一日也，此太乙日游于九宫也。　倪仲玉曰：坎宫名叶蛰者，冬令主蛰封藏，至一阳初动之时，蛰虫始振，故名曰叶蛰。艮官名天留者，艮为山，止而不动，因以为名。震宫名仓门者，仓藏也，天地万物之气，收藏至东方春令而始震动开辟，故名仓门。巽宫名阴洛者，《洛书》以二四为肩，巽官位居东南而主四月，因以为名。离宫名天宫者，日月丽天，主离明在上之象，因以为名，坤宫名元委者，坤为地，元幽远也，委随顺也，地道幽远柔顺，是以名之。兑宫名仓果者，果实也，万物至秋而收藏成实，是以名之。干宫名新洛者，新始也，《洛书》戴九履一，一乃干之始也。此九宫之位，应于八方四时，各随时而命名也。】
　　是故太乙徙立于中宫，乃朝八风以占吉凶也。风从南方来，名曰大弱风，其伤人也，内舍于心，外在于脉，气主热；风从西南方来，名曰谋风，其伤人也，内舍于脾，外在于肌，其气主为弱；风从西方来，名曰刚风，其伤人也，内舍于肺，外在于皮肤，其气主为燥；风从西北方来，名曰折风，其伤人也，内舍于小肠，外在于手太阳脉，脉绝则溢，脉闭则结不通善暴死；风从北方来，名曰大刚风，其伤人也，内舍于肾，外在于骨与肩背之膂筋，其气主为寒也；风从东北方来，名曰凶风，其伤人也，内舍于大肠，外在于两胁腋骨，下及肢节；风从东方来，名曰婴儿风，其伤人也，内舍于肝，外在于筋纽，其气主为身湿；风从东南方来，名曰弱风，其伤人也，内舍于胃，外在肌肉，其气主体重。此八风皆从其虚之乡来，乃能病人。三虚相搏则为暴病卒死；两实一虚，病则为淋露寒热；犯其雨湿之地则为痿。故圣人避风，如避矢石焉。其有三虚而偏中于邪风，则为击仆偏枯矣。　　【马莳曰：此又言朝八风可以占吉凶也。南方属火，主于热，人之心应之，通于脉，故风从南方来者，名曰大弱风，其伤人内舍于心，而外在于脉，其气主于为病之热也。西方属金，主于燥，人之肺应之，通于皮肤，故风从西方来者，名曰刚风，其伤人内舍于肺，而外在于皮肤，其气主于为病之燥也。北方属水，主于寒，人之肾应之，通于骨，故风从北方来者，名曰大刚风，其伤人内舍于肾，而外在于骨及肩背内之膂筋，其气主于为病之寒也。东方属木，主于风湿，人之肝应之，通于筋纽，其气主于为病之风湿也。夫东方主风而曰湿病者，以风为婴儿，其气尚柔，而不能胜湿故也。其从西南方来者为谋风，主伤于脾，而外在于肌，其气主为弱。东南方来者为弱风，以辰主于土也，内伤于胃，而外在肌肉，其气主体重。西北方来者为折风，内伤于小肠，而外在手太阳之脉，东北方来者为凶风，内伤于大肠，而外在两胁旁骨，下及肢节，以大肠与别腑不同，皆能受伤者也。此八风者，皆从其冲后来为虚风，即虚之乡来也。如立冬而风从南方西方来。立春而风从北方西方来，立夏而风从北方东方来，立秋而风从南方东方来者，是也。三虚者，据《素问》刺法本病二篇，则以人忧愁思虑，伤心及汗出，于心惊而夺精，为人二虚，遇司天失守，为天之虚为三虚，据后岁露论以乘年之虚为一虚，即司天失守是也。逢月之虚为一虚，即月郭空则海水东盛云云是也。失时之和为一虚，即春应暖而反寒之盛是也。据此篇其人已虚，其风又虚，其岁又虚，是谓三虚，三虚相搏，则为暴病卒死矣。假如人实岁实而风虚，则止为淋露寒热，盖人为露所淋，必发为寒热也。或犯其雨湿之地，则为痿病。故圣人避此虚邪之风，如避矢石，若有三虚而为邪风偏中之，则又为击仆为偏枯矣。击仆者，如击之而仆晕也。偏枯者，或左或右偏枯也。】　　【卢良侯曰：太乙出游之第五日，立于中宫，乃朝八风以占吉凶，八风者，四正四维之风也。人之五脏，生于五方五行，内合六腑，外合于皮脉肉筋骨，是以八方不正之风，内伤脏腑，外病形身，此皆从其虚之乡来，乃能病人也。如居叶蛰之宫，而出游之第五日，风从南西二方而来，如居仓门之宫，而出游之第五日，风从西北二方而来，数所在日而来不正之风，皆谓之虚风也。三虚者，乘年之虚，逢月之虚，失时之和，三虚相搏，则为暴病卒死。两实一虚者，止伤于虚风也。淋露寒热者，汗出而为寒为热也。犯其雨湿之地，则风湿相搏而为痿。其有三虚而偏中于邪风，则为击仆偏枯，故圣人避风，如避矢石焉。】　　【倪仲玉曰：重言圣人避风如避矢石者，上节谓避太乙出游之第一日，此避太乙立于中宫所朝之八风也。】古今图书集成医部全录卷六十八

　　　九针论篇第七十八

　　黄帝曰：余闻九针于夫子，众多博大矣。余犹不能寤，敢问九针焉生？何因而有名？岐伯曰：九针者，天地之大数也，始于一而终于九。故曰，一以法天，二以法地，三以法人，四以法时，五以法音，六以法律，七以法星，八以法风，九以法野。黄帝曰：以针应九之数奈何？岐伯曰：夫圣人之起天地之数也，一而九之，故以立九野，九而九之，九九八十一，以起黄锺数焉，以针应数也。一者，天也。天者，阳也。五脏之应天者肺，肺者，五脏六腑之盖也。皮者，肺之合也，人之阳也。故为之治针，必以大其头而锐其末，令无得深入而阳气出。二者，地也。人之所以应土者，肉也。故为之治针，必筒其身而圆其末，令无得伤肉分，伤则气得竭。三者，人也。人之所以成生者，血脉也。故为之治针，必大其身而圆其末，令可以按脉勿陷，以致其气，令邪气独出。四者，时也。时者，四时八风之客于经络之中为瘤病者也。故为之治针，必筒其身而锋其末，令可以泻热出血而痼病竭。五者，音也。音者，冬夏之分，分于子午。阴与阳别，寒与热争，两气相搏，合为痈脓者也。故为之治针，必令其末如剑锋，可以取大脓。六者，律也。律者，调阴阳四时，而合十二经脉。虚邪客于经络，而为暴痹者也。故为之治针，必令尖如牦，且圆且锐，中身微大，以取暴气。七者，星也。星者，人之七窍。邪之所客于经而为痛痹，舍于经络者也。故为之治针，令尖如蚊升(上亡下虫)喙，静以徐往，微以久留，正气固之，真邪俱往，出针而养者也。八者，风也。风者，人之股肱八节也。八正之虚风，八风伤人，内舍于骨解腰脊节腠理之间为深痹也。故为之治针，必长其身，锋其末，可以取深邪远痹。九者，野也。野者，人之节解皮肤之间也。淫邪流溢于身，如风水之状而溜，不能过于机关大节者也。其为之治针，令小大如铤，其锋微圆，以取大气之不能过于关节者也。黄帝曰：针之长短有数乎？岐伯曰：一曰镵针者，取法于巾针，去末寸半卒锐之，长一寸六分，主热在头身也。二曰圆针，取法于絮针，筒其身而卵其锋，长一寸六分，主治分肉间气。三曰鍉针，取法于黍粟之锐，长三寸半，主按脉取气令邪出。四曰锋针，取法于絮针，筒其身，锋其末，长一寸六分，主痈热出血。五曰铍针，取法于剑锋，广二分半，长四寸，主大痈脓两热争者也。六曰圆利针，取法于牦针，微大其末，反小其身，令可深内也，长一寸六分，主取痈痹者也。七曰毫针，取法于毫毛，长一寸六分，主寒热痛痹在络者也。八曰长针，取法于綦针，长七寸，主取深邪远痹者也。九曰大针，取法于锋针，其锋微圆，长四寸，主取大气不出关节者也。针形毕矣。此九针大小长短法也。【寤，同悟。鍉，音时。深内之内，同纳。】　　【马莳曰：此言九针所以应天地之数，而详其大小长短之法也。夫九针者，应天地之大数，一以法天，二以法地，三以法人，四以法四时，五以法五音，六以法六律，七以法七星，八以法八风，九以法九野，正以圣人起天地之数，一以至九，故分天下为九野，若九而九之，则为八十一，乃黄锺之数亦然也。以针应数，故制之为九针耳。第一针应天。盖天属阳，而五脏应天者惟肺，肺为五脏之华盖，皮则为肺之合，乃人之阳也，故为之治针者，其头大，象天之阳也，其末锐，令无得深入，而使阳气出也。故下文一曰镵针者，取法于巾针，其头虽大，其近末约寸半许而渐锐之，计长一寸六分，主热在头身者用之，正以出阳气也。第二针应地。夫地为土，人之应土者惟肉，故为之治针者，其身虽筒，其末则圆，令无得伤肉分，则邪得竭。故下文二曰圆针，取法于絮针，筒其身而卵其锋，长一寸六分，主治分肉之气也。第三针应人。夫人所以成其身而得生者唯血脉，故为之治针者，其身则大，其末则圆，令可以按脉而勿陷，以致复其正气，令邪气独出耳。故下文三曰鍉针，取法于黍粟之锐，长三寸半，主按脉取气，令邪气之出也。第四针应四时也。四时有八风，而客于经络中乃为瘤病，瘤者留也，痼病也，故为之治针者，必筒其身而锋其末，令可以泻其热，出其血，而使痼病之得竭。故下文四曰锋针，取法于絮针，其身则筒，其末则锋，长一寸六分，主痈热出血也。第五针应五音。夫五音主冬夏之分，以子午而分，所以为病者，阴与阳别，寒与热争，两气相搏，合为痈脓，故为之治针者，令其末如剑锋，可以取大脓也。故下文五曰铍针，取法于剑锋，广二分半，长四寸，主大痈脓两热相争者也。第六针应六律，夫六律所以调阴阳四时而合于人身十二经脉，令虚邪客于经络而为暴痹，故为之治针者，必令其尖如牦，且圆且锐，其中身则微大，所以取此暴气也。故下文六曰圆利针，取法于牦针，其末微大，其身反小，令可深纳，其针长一寸六分，主取痈痹者也。第七针应七星。盖天有七星。人有七窍，为邪之所客，则舍于经络而为痛痹，故为之治针者，令尖如蚊(上亡下虫)之喙，静以徐往，微以久留，则正气因之而复其真，邪虽俱往，以出针而可以养其正气，不使之外泄也。故下文七曰毫针，取法于毫毛，长一寸六分，主治寒热痛痹在络者也。第八针应八风。盖人之手足，各有股肱关节计八今八正之虚风，即八风以伤人，则内于骨解腰脊节腠理之间为深痹，故为之治针者，必长其身，锋其末，而可以取深远之痹。故下文八曰长针，取法于綦针，长七寸，正主于取深远之邪痹也。第九针应九野。夫人之节解皮肤之间，似地之有九野，而淫邪流泆于身，如风水状不能通于机关大节，故为之治针者，令小其状，可大如铤，其锋微圆，以取大气之不能过于关节。故下文九曰大针者，取法于锋针，其锋微圆，正以取大气不能过关节者也。】　　【张志聪曰：此篇论九针之大道，应天地之大数，而合之于人，人之身形，应天地阴阳，而合之于针。天地人者，三才之道也，天地之大数，始于一而成于三，三而三之而成九，九而九之，九九八十一，以起黄锺之数焉。肺属金而位尊高，为脏腑之盖，故应天者肺。脾属土而外主肌肉，故应土者脾。血脉者，人之神气也，故人之所以成生者，血脉也，经络出于四肢，以应岁之十二月，故合于四时八风。七窍在上，故应天之七星。骨有八节，故应八方之风。九野者，在天为分野，在地为九州，在人为头首膺喉手足腰胁。故曰，其气九州九窍，皆通于天。此针道通于天地，而各有其式，各有其用，人之血气少有留滞，则为痹为痈，是以九针皆取气取痹取痈。】
　　黄帝曰：愿闻身形应九野奈何？岐伯曰：请言身形之应九野也。左足应立春，其日戊寅己丑；左胁应春分，其日乙卯；左手应立夏，其日戊辰己巳；膺喉首头应夏至，其日丙午；右手应立秋，其日戊申己未；右胁应秋分，其日辛酉；右足应立冬，其日戊戌己亥；腰尻下窍应冬至，其日壬子；六腑膈下三脏应中州，其大禁，大禁太乙所在之日，及诸戊己。凡此九日，善候八正所在之处，所主左右上下，身体有痈肿者，欲治之，无以其所直之日溃治之，是谓天忌日也。　　【马莳曰：此言身形之应九野，而天忌乃所当知也。人之左胁，应春分，而乙卯日属木居左，故应之。右胁应秋分，而辛酉日属金居右，故应之。膺喉首头应夏至，而丙丁日属火居南，故应之。腰尻下窍应冬至，而壬子日属水居北，故应之。至于左足应立春，戊寅己丑日应之，盖戊己主土兼四方，而寅丑则居东北方也。右足应立冬，戊戌己亥日应之，盖戊己主土兼四方，而戌亥则应西北方也。左手应立夏，戊辰己巳日应之，盖戊己主土兼四方，而辰巳则应东南方也。右手应立秋，戊申己未日应之，盖戊己主土兼四方，而申未则居西南方也。六腑与膈下之脾肝肾三脏应于中州，乃大禁者也。盖大禁在诸戊己之日，而太乙所在之日，即如冬至居叶蛰、立春居天留、春分居仓门、立夏居阴洛之类是也，亦宜禁之。凡此九者，善候八正所在之处，则主左右上下身体有痈肿者，苟欲治之，无以其所值之日治而溃之，是乃天忌之日，不可以轻犯也。】　　【张志聪曰：九野者，九州之分野也。按星书立春应天文箕尾分野禹贡冀州之域，春分应天文心房分野禹贡徐州之域，立夏应天文翼轸分野禹贡荆州之域，夏至应天文井鬼分野禹贡雍州之域，立秋应天文参井分野禹贡梁州之域，秋分应天文奎娄分野禹贡兖州之域，立冬应天文危室分野禹贡青州之域，冬至应天文牛斗分野禹贡扬州之域，中州应天文张柳分野禹贡豫州之域。盖地有九野九州，人有九窍九脏，皆上通于天气，是以身形应九野，而合于天之四时八节也。手足之主戊己者，土属四肢也。岁半以上，天气主之；岁半以下，地气主之。膺喉头首应夏至者，身半以上为阳也；腰尻以下应冬至者，身半以下为阴也。丙午属火，故主夏；壬子属水，故主冬。胁主外内出入之枢，故主春秋二分，盖春主阳气上而阴气下，秋主阴气上而阳气下也。乙卯属木，主于东方，故其日乙卯；辛酉属金，主于西方，故其日辛酉。六腑膈下三脏，居形身之中而在下，故应地之中州。太乙所在之日，谓移宫出游之一日，并立中宫之日也。八正者，八方之正位，所以候八风之虚邪以时至者也。所直之日，谓太乙所在之日，及诸戊己。凡此九者，是谓天忌日也。　王子律曰：按《遁甲经》云：六戊为天门，六己为地户，故为天忌。　卢良侯曰：肺应天，心应日，故止膈下之三脏应地。　倪仲玉曰：气从下而上，故左足应立春。右足应立冬者，气复归于下也。】
　　形乐志苦，病生于脉，治之以灸刺。形苦志乐，病生于筋，治之以熨引。形乐志乐，病生于肉，治之以针石。形苦志苦，病生于咽喝，治之以甘药。形数惊恐，筋脉不通，病生于不仁，治之以按摩醪药。是谓形。　　【马莳曰：此言病有形志之苦乐不同，而治之者亦异也。形在外，志在内有等外形虽乐，而内志则苦，故志属于心，心合于脉，所以病在于脉也，当灸刺随宜以治之。有等外形不乐，而内志则乐，则筋以劳而伤，所以病生于筋也，当火熨导引治之。有等外形既乐，而内志亦乐，则血气凝滞，病生于肉，当以针石治之。有等外形既苦，而内志亦苦，则血气枯焦，病生于咽隘，当以甘和之药治之。有等形受劳苦，数被惊恐，筋与血脉皆不相通，则病生为不仁，不仁者，痛痒不知也，当按摩酒药兼用之。是皆五形五志之受病者如此。】　　【张志聪曰：此言人有贵贱君子小人之不同，形志有偏苦偏乐之异，故治法亦宜守一勿失也。夫富贵之人，形乐志苦，村野之人，形苦志乐，形乐者四体不运，则血气留滞，故当治之以灸刺而通血脉。形苦者劳其筋骨，故当治之以熨引，以舒其筋。形乐志乐，则心广体胖，故当治之针石以疏其气。志者，心之所发也。咽乃胃腑之门，而胃主肌形，喝当作(骨曷)，(骨曷)骭也乃蔽心之骨，而内应于心脏，故形志皆苦者，病生于咽(骨曷)，此病在不足，故当调之以甘药也。惊伤心肝，恐则伤肾，是以形数惊恐，则筋脉不通，荣气不行，则为不仁，此病因于内，故当治之以按摩醪药，是谓五形志也。】
　　五脏气：心主噫，肺主咳，肝主语，脾主吞，肾主欠。　　【马莳曰：此言五脏之气为病也。按三部九候论曰：心为噫，脉解篇云：所谓上走心为噫者，阴盛而上走阳明，阳明络于心，故上走心为噫也。本经口问篇黄帝曰：人之噫者何气使然？岐伯曰：寒气客于胃，厥逆从下上散，复出于胃，故为噫。夫曰心为噫，又曰寒气客于胃，正以心气主噫，而胃又有寒，故从之而转耳。至于本经经脉篇论脾之为病，亦曰善噫，盖脾胃之病无以异也。《素问》阴阳应象大论言肺在变动为咳，故肺主于咳也。又曰肝在声为呼，而此曰语者，彼言声而此言病也。吞者，食咽也，然病时气亦能吞也。欠者，张口转气也。本经口问篇黄帝问曰：人之欠者何气使然？岐伯答曰：卫气昼日行于阳，半夜则行于阴，阴者主夜，夜者卧，阳者主上，阴者主下，故阴气积于下，阳气未尽，阳引而上，阴引而下，阴阳相引，故数欠，此阴阳之上下也。】　　【张志聪曰：此以下明乎九针之道，更当知五运六气之微，合人之五脏六腑十二经脉也。噫者，中焦之逆气。本经曰，阴阳上下相引，故数欠，当泻足少阴，补足太阳，盖肾气上逆，欲引而下，则为欠。】
　　六腑气：胆为怒，胃为气逆哕，大肠小肠为泄，膀胱不约为遗溺，下焦溢为水。　　【马莳曰：此言六腑之气为病也。阴阳应象大论曰：肝在志为怒。而此曰胆为怒者，以肝与胆为表里也。胃为气逆为哕者，盖胃为水谷之海，惟胃气不和则气逆。按《灵枢》口问篇岐伯曰：谷入于胃，胃气上注于肺，今有故寒气与新谷气俱还入于胃，新故相乱，真邪相攻，气并相逆，而复出于胃，故为哕。大肠小肠为泄者，盖大肠为传道之腑，小肠为受盛之腑，今受盛之气既虚，传道之司不禁，故为泄利之证也。膀胱不约为遗溺。《素问》灵兰秘典论曰：膀胱者，州都之官，津液藏焉，气化乃能出矣。又脉要精微论曰：水泉不止者，是膀胱不藏也。今膀胱之气不足，而不能藏，故为遗溺如此也。下焦溢为水，此下焦者，即营卫生会篇上中下之下焦也。下焦之气不足，故泛溢而为水病耳。】　　【王子律曰：胆者中正之官，决断出焉，故气逆则为怒。下焦如渎，水道出焉，病则反溢而为水病矣。】
　　五味：酸入肝，辛入肺，苦入心，甘入脾，咸入肾，淡入胃，是谓五味。　　【马莳曰：此言五味之入五脏也。】　　【张志聪曰：伯高云，胃者，五脏六腑之海也，水谷皆入于胃，五脏六腑，皆禀气于胃，五味各走其所喜，谷气津液已行，营卫大通以次传下。】　　【王子律曰：淡附于甘，故淡入胃。】
　　五并：精气并肝则忧，并心则喜，并肺则悲，并肾则恐，并脾则畏，是谓五精之气并于脏也。　　【马莳曰：此言五脏之精气，并于所虚之脏也。阴阳应象大论曰：肝在志为怒，心在志为喜，肾在志为恐，今肝虚而余脏精气得以并之，则为忧，夫在志为怒而此曰忧者，以肺气得以乘之也。心虚而余脏精气得以并之，则为喜，盖喜者固其所志，而太过于喜则为病也。肺虚而余脏精气得以并之，则为悲，夫在志为悲而此曰忧者，忧甚则为悲也。肾虚而余脏精气得以并之，则为恐，脾虚而余脏精气得以并之，则为畏，夫在志为思而此曰畏，以过思则畏胜也。此乃五脏之气虚而相并者也。】　　【王子律曰：肺在志多忧，精气并于肝则忧者，所胜之气乘之也。多阳者多喜，心为阳脏，精气并之，故喜。经云，神有余则笑不休是也。精气并于肺，则肺举而液上溢，液上溢则泣出而悲。肾在志为恐，五精气并之，其间有所胜之气乘之，所不胜侮之，故恐。土气灌于四脏，而四脏之精气反并于脾，故畏。此因脏气虚而余脏之精气并之，皆为病也。阴阳应象论曰：心在志为喜，喜伤心，肾在志为恐，恐伤肾，乃有余而为病，过犹不及也。】
　　五恶：肝恶风，心恶热，肺恶寒，肾恶燥，脾恶湿，此五脏气所恶者也。　　【马莳曰：此言五脏所恶之邪也。肝属厥阴木，其性与风气相通，而感风则伤筋，故恶风。心属少阴火，其性与暑气相通，而受热则伤脉，故恶热。肺属手太阴金，其性本寒，故恶寒。肾属足少阴水，其性喜润，故恶燥。脾属足太阴土，其性喜燥，故恶湿。】　　【王子律曰：肝恶风，心恶热，脾恶湿，恶本气之胜。肺为清金，故恶寒；肾为水脏，故喜润而恶燥。盖五行之道，制生则化，故各有所欲而各有所恶也。】
　　五液：心主汗，肝主泪，肺主涕，肾主唾，脾主涎，此五液所出也。　　【马莳曰：此言五脏各有液也。】
　　【王子律曰：水谷入口，其味有五，津液各走其道，五脏受水谷之津液，淖注于外窍，是为五液。津液奉心神化赤而为血，血之液为汗，故心主汗。鼻乃肺之窍，目乃肝之窍，口乃脾之窍，三脏之液，各出于本窍，而为涕为泪为涎也。廉泉玉英，上液之道也。肾之液，从任脉上出于舌下，故肾主唾。又云，肾为水脏，受五脏之精而藏之，肾之液复入心为血，入肝为泪，入肺为涕，入脾为涎，自入为唾。故曰，液者所以灌精濡空窍者也，此谓肾脏之液也。】
　　五劳：久视伤血，久卧伤气，久坐伤肉，久立伤骨，久行伤筋，此五久劳所病也。　　【马莳曰：此言五脏久劳各有所伤也。久视者必劳心，故伤血；久卧者必劳肺，故伤气；久坐者必劳脾，故伤肉；久立者必劳肾，故伤骨；久行者必劳肝，故伤筋。】　　【王子律曰：劳谓太过也。夫四体不劳，则血气不行而为病，是以上古之人，形劳而不倦，盖不可久而太过也。久视损神，故伤血；久卧则气不行，故伤气；脾喜运动，故久坐伤肉；久立则伤腰肾胫膝，故伤骨；行走罢极则伤筋。是五劳而伤五脏所主之形也。】
　　五走：酸走筋，辛走气，苦走血，咸走骨，甘走肉，是谓五走也。　　【马莳曰：此言五味各有所走也。宣明五气论曰：辛走气，气病无多食辛；咸走血，血病无多食咸；苦走骨，骨病无多食苦；甘走肉，肉病无多食甘；酸走筋，筋病无多食酸。是谓五禁，无令多食。】　　【王子律曰：酸苦甘辛咸，五行之味也。血气肉筋骨，五脏之所生也。是以五味各自走其道。】
　　五裁：病在筋，无食酸；病在气，无食辛；病在骨，无食咸；病在血，无食苦；病在肉，无食甘。口嗜而欲食之，不可多也，必自裁也，命曰五裁。　　【马莳曰：此言五味之有五裁，即上节之义也。】　　【王子律曰：裁者，酌其适中而不可多也。夫五味入口，内养五脏，外濡形身，病则嗜食，故宜裁之。】
　　五发：阴病发于骨，阳病发于血，阴病发于肉，阳病发于冬，阴病发于夏。　　【马莳曰：此言五脏之病有所发也。肾为少阴，主于骨，脾为太阴，主于肉，故阴分之病，发于骨肉。心为牡脏，主于血，故阳分之病，发于血。此则以五脏所主言。阳虚不能胜阴，故阳病发于冬，阴虚不能胜阳，故阴病发于夏，此则以五脏之时言也。】　　【王子律曰：肾为阴脏，在体为骨，故阴病发于骨。心为阳脏，在体为脉，故阳病发于血。脾为阴中之至阴，在体为肉，故阴病发于肉，即调神论之所谓逆夏气则太阳不长，心气内洞，逆冬气则少阴不藏，肾气浊沉之义，盖因本气自逆而发病也。肝为牡脏，逆冬气则奉生者少，春为痿厥，故肝脏之阳病发于冬。肺为牝脏，逆夏气则奉收者少，秋为痎疟，故肺脏之阴病发于夏。故言五脏发病，有因所生之母气而为病者，有因本气自逆而为病者，以五脏错综而论之，皆能为病者也。】
　　五邪：邪入于阳则为狂；邪入于阴则为血痹；邪入于阳转则为癫疾；邪入于阴转则为喑。阳入之于阴，病静；阴出之于阳，病喜怒。　　【马莳曰：此言五邪之为病也。邪气不入于阴而入于阳，则阳邪有余而为狂；邪气不入于阳而入于阴，则阴邪有余而为血痹。宣明五气论曰：搏阳则为癫疾，而此曰邪入于阳转则为癫疾，则癫当为巅，正以阳气上升，故项巅有疾，如头痛眩晕等证也。宣明五气论曰：搏阴则为喑，而此曰邪入于阴转则为喑，正以阴为邪伤，则营气不足而为喑也。此曰阴阳者，亦营卫二气也。阳气之邪，入之于阴，则其病也能静。阴气之邪，出之于阳，则其病也多怒。是乃五邪为病也。】　　【王子律曰：邪入于阳，则阳盛，阴不胜其阳，则脉流薄疾，并乃狂。又四肢为诸阳之本，阳盛则四肢实，实则能登高也。热盛于身，则弃衣欲走也。阳盛则使人詈骂不避亲疏也。痹者，闭也，痛也，邪入于阴，闭而不行，则留着而为痹痛矣。夫在外者皮肤为阳，筋骨为阴，故曰病在阳者名曰风，病在阴者名曰痹癫，乃重阴邪入于阳，转入于阴，则为癫疾矣。夫心主言，由肾间之动气而后发，邪入于肾脏之阴，转入于心脏之阳，则为喑矣。阳分之邪而入于阴，则病者静，阴分之邪而出于阳，则善怒。上节论五脏之气自伤，此论五脏为邪所病。】
　　五藏：心藏神，肺藏魄，肝藏魂，脾藏意，肾藏志也。　　【马莳曰：此言五脏各有所藏之神也。按本经本神篇黄帝曰：何谓德气生精神魂魄心意志思智虑？岐伯曰：天之在我者德也，地之在我者气也，德流气薄而生者也。故生之来谓之精，两精相搏谓之神，随神往来谓之魂，并精而出入者谓之魄，所以任物者谓之心，心之所忆谓之意，意之所存谓之志，因志而存变谓之思，因思而远慕谓之虑，因虑而处物谓之智。又曰：肝藏血，血舍魂；脾藏营，营藏意；心藏脉，脉舍神；肺藏气，气舍魄；肾藏精，精舍志。观此则本节大意可识矣。】
　　五主：心主脉，肺主皮，肝主筋，脾主肌，肾主骨。　　【马莳曰：此言五脏之所主也。按《素问》痿论曰：肺主身之皮毛，心主身之血脉，肝主身之筋膜，脾主身之肌肉，肾主身之骨髓，是之谓五主也。】　　【王子律曰：上节论五脏内藏之神，此论五脏外合之形。】
　　阳明多血多气，太阳多血少气，少阳多气少血，太阴多血少气，厥阴多血少气，少阴多气少血。故曰刺阳明出血气，刺太阳出血恶气，刺少阳出气恶血，刺太阴出血恶气，刺厥阴出血恶气，刺少阴出气恶血也。【恶，去声。】　　【马莳曰：此言阴阳各经，有血气多少，而刺之者必有其数也。按《素问》血气形志论曰：太阳常多血少气，少阳常少血多气，阳明常多气多血，少阴常少血多气，厥阴常多血少气，太阴常多血少气。又曰：刺阳明出血气，刺太阳出血恶气，刺少阳出气恶血，刺太阴出气恶血，刺少阴出气恶血，刺厥阴出血恶气也。阳明者，手阳明大肠经，足阳明胃经也。太阳者，手太阳小肠经，足太阳膀胱经也。少阳者，手少阳三焦经，足少阳胆经也。太阴者，手太阴肺经，足太阴脾经也。厥阴者，手厥阴心包络经，足厥阴肝经也。少阴者，手少阴心经，足少阴肾经也。其各经气血自有多少，故刺之者，凡多者则出之，少者则恶出之也。】　　【王子律曰：此与五音五味篇中之论相同，而重见者，以五运而生六气也。多者宜出，少者不宜，故曰恶。】
　　足阳明太阴为表里，少阳厥阴为表里，太阳少阴为表里，是谓足之阴阳也。手阳明太阴为表里，少阳心主为表里，太阳少阴为表里，是谓手之阴阳也。　　【马莳曰：此言手足各有阴阳两经为表里也。胃与脾，胆与肝，膀胱与肾，各为表里，乃足之阴阳六经也。大肠与肺，三焦与心包络，小肠与心，各为表里，乃手之阴阳六经也。曰足者，以其井荥俞经合等穴，自足而行也。曰手者，以其井荥俞经合等穴，自手而行也。血气形志论末云：今知手足阴阳所苦，凡治病必先去其血，乃去其所苦，伺之所欲，然后泻有余，补不足。盖言必先去其本经受病之血，乃去其所苦，如肝苦急、心苦缓、脾苦湿、肺苦气上逆、肾苦燥之类；又伺其所欲，如肝欲散、心欲软、脾欲缓、肺欲收、肾欲坚之类，然后分其有余不足而补泻之也。】　　【张志聪曰：三阴三阳者，天之六气也，而人亦有此六气，合于手足十二经脉六脏六腑。盖针有九九，人有九九，地有九九，皆上通于天之六六也。】
　　　岁露论篇第七十九

　　黄帝问于岐伯曰：经言夏日伤暑，秋病疟，疟之发以时，其故何也？岐伯对曰：邪客于风府，病循膂而下，卫气一日一夜常大会于风府，其明日日下一节，故其日作晏，此其先客于脊背也。故每至于风府则腠理开，腠理开则邪气入，邪气入则病作，此所以日作尚晏也。卫气之行风府，日下一节，二十一日下至尾骶，二十二日入脊内，注于伏冲之脉，其行九日，出于缺盆之中，其气上行，故其病稍益。　　【马莳曰：此言疟之所发而有晏有早也。帝以疟所发之时，或早或晏为疑，伯言风寒等邪，初时感于风府，系督脉经穴，其邪自项循脊膂而下行，卫气一日一夜，则五十度已毕，而明旦又出于足太阳膀胱经之睛明穴，上至于头，转行后项，大会于督脉之风府。凡人之项骨有三椎，而三椎以下，乃自大椎以下至尾骶骨，有二十一节，共为二十四节，其明日日下一节，故其作也晏矣。盖此邪先客于脊背也。至于日作早者何哉？正以卫气之行于风府，始时邪气随腠理而入者，日下一节，至二十二日则入于脊内，以注于伏冲之脉，由是循伏膂之脉而上行，约有九日，此邪在前出于缺盆之中，其气上行而日高，故其病上行而早也。】　　【张志聪曰：全篇大义，论卫气充行于皮肤肌腠，为人身形之外卫。昼行阳，夜行阴，应天运之开阖。一日一夜大会于风府，其明日日下一节，二十二日内注于伏冲之脉，其行九日上出于缺盆。疟者，暑邪藏于肌肤，至秋时阴气外出，阴与阳遇，寒与热争，邪正相持而发为疟也。卫气日下一节，则开其下节之腠理，邪气因开而入，与卫气相遇，而病乃作。伏冲者，冲脉伏行背里，为经络之海，卫气循外而下，从内而上，环转一周，应天道也。】
　　至其内抟于五脏，横连募原，其道远，其气深，其行迟，不能日作，故次日乃稸积而作焉。　　【马莳曰：此言疟之间日而作者之义也。上节言发有早晏，不出于一日之间所发者，盖每日间有早晏不同也。至有不于每日发之，而次日发者，谓之间日而发也。正以邪气内抟于五脏，横连于募原，其道路远，其邪气深，其所出而行者迟，不与卫气俱行而皆出，故不能日发，而次日乃发也。】　　【张志聪曰：内抟五脏者，邪留于五脏之募原也。其道远，其气深，不能与卫气俱行而外出，故不能日作，而间日乃作也。此言卫气夜行于阴也。】
　　黄帝曰：卫气每至于风府，腠理乃发，发则邪入焉。其卫气日下一节，则不当风府，奈何？岐伯曰：风府无常，卫气之所应，必开其腠理，气之所舍节，则其府也。　　【马莳曰：此言邪气虽因卫气而或入或发，然邪之所感无常形，则凡邪之所舍无常府也。夫卫气每至于风府，则腠理乃发，发则邪入，其邪气随卫气而日下一节，固宜邪之所发者，必从风府而出也。然有不当于风府者奈何？伯言风之所府者无常，如疟论所谓卫气之虚实不同，邪中异所，则不得当其风府也。故邪中于头项者，邪气至头项而病，中于背者，邪气至于背而病，中于腰脊者，邪气至腰脊而病，中于手足者，邪气至手足而病。由是卫气之所出，与邪气合，则必开腠理而病发，信乎邪气之所舍，则其府也，岂必尽由风府而入哉？】　　【张志聪曰：此明卫气出缺盆中，其气上行一日一夜，大会于风府，明日日下一节矣。盖岁有三百六十日，而气盈五日九百四十分，则一月该盈四百九十五分，是出于缺盆之第九日，行一日一夜，正朔日之平旦，而大会于风府也。其明日日下一节，则邪与卫气亦会于下节，而不会于风府矣。盖卫气之所应，必开其腠理，开则邪循脊膂而下，入与卫气相遇，则病乃作。故风无常府，谓卫气日下所舍之节则其府也。故曰，常大会于风府。常者，谓一岁之中，常十二大会于风府也。大会者，与督脉相会，盖始于风府，其日下所舍之节，即其府也。】
　　黄帝曰：善。夫风之与疟也，相与同类，而风常在，而疟特以时依，何也？岐伯曰：风气留其处，疟气随经络沉以内抟，故卫气应乃作也。帝曰：善。　　【马莳曰：此言风证与疟证相似。然风常在，而疟则有时而休也。帝问风证之所感者风也，疟证之所感者，有风有寒有暑，本相似同类，然风证常在，而疟则有时而休，此所以可疑也。伯言风气客于其处，则亦常留其处，所以常在而无作止，惟疟气则随经络而入，日沉而内薄，故必同卫气之应而疟始作也。】　　【张志聪曰：风乃天之阳邪，故留于表阳之分。疟乃风寒暑湿之邪，主阴阳寒热之往来，故随经络之出入，沉以内搏，与卫气相应乃作。盖卫气随经络交相逆顺而行者也。】
　　黄帝问于少师曰：余闻四时八风之中人也，故有寒暑，寒则皮肤急而腠理闭，暑则皮肤缓而腠理开，贼风邪气，因得以入乎？将必须八正虚邪，乃能伤人乎？少师答曰：不然。贼风邪气之中人也，不得以时，然必因其开也，其入深，其内极病，其病人也卒暴，因其闭也，其入浅以留，其病也徐以迟。　　【马莳曰：此言贼风之中人，不必以时，其感之暴而发之迟，非如八正虚邪之有时也。有等贼风之邪气，虽能伤人，而非由于八正者，彼八正虚邪，如前九宫八风篇所谓太乙入徙于中宫，乃朝八风，占吉凶，及本篇下文所谓八正之候，候此者常以冬至之日太乙，立于叶蛰之宫云云者是也。故言贼风邪气之中人也，不得以时：然必因腠理开而入，其入深而内极病，所以病人者，至猝而暴。及因其闭也，入浅以留，故病之所发者，持迟以缓耳。】　　【张志聪曰：此言邪气必因其开而入深也。四时有寒暑之往来，故八风之中人也，有寒风而有暑风，寒则皮肤急而腠理闭，暑则皮肤缓而腠理开。然贼风邪气之中人也，盖因人气之虚实开阖，而入有浅深，不因寒暑之开闭也。】
　　黄帝曰：有寒温和适，腠理不开，然有卒病者，其故何也？少师答曰：帝弗知邪入乎？虽平居，其腠理开闭缓急，其故常有时也。黄帝曰：可得闻乎？少师曰：人与天地相参也，与日月相应也，故月满则海水西盛，人血气积，肌肉充，皮肤致，毛发坚，腠理郄，烟垢着，当是之时，虽遇贼风，其入浅不深；至月郭空则海水东盛，人气血虚，其卫气去形独居，肌肉减，皮肤纵，腠理开，毛发残，膲理薄，烟垢落，当是之时，遇贼风则其入深，其病人也卒暴。　　【马莳曰：此承上文而言人之有病者，其所感之邪亦有时也。上文言贼风邪气，其中人固不以时，而此节则言感之者，亦必有时也。是故有寒温和适，腠理不开，而猝然病者，正以平居之际，其腠理开闭缓急亦有时也。何也？人与天地日月，本相参相应，天之月满，则地之海水盛于西，人气血积于身，而凡肌肉皮肤毛发腠理，皆充密坚郄，虽烟垢亦内着之，故虽遇贼风，其入则浅而不深也。至于月郭既空，则海水盛于东，人之气血亦空虚，凡卫气形体肌肉皮肤腠理膲理，皆减去纵簿，虽烟垢亦落，故一遇贼风，其入既深，而病人亦卒暴矣。此虽有时遇之，然岂如八正虚风与八节相应者哉？】　　【张志聪曰：此承上文明人气之虚实开阖，应天时之盛衰，人与天地日月相应也。卫气日行于阳，夜行于阴，应天道之开阖，日丽天而繞地一周。卫气从风府而下至骶骨，注冲脉而上出缺盆，应一月而月与天会。月乃阴魄，故月之盈亏，应水之消长，月郭满则海水西盛，月郭空则海水东盛，盖月有盈昃，亏于西则满于东，月生于西，故从西而盛于东也。卫气者，所以温分肉，充皮肤，肥腠理，司开阖者也。故卫气盛则肌肉充，皮肤致，毛发坚，腠理郄，烟垢着，当是之时，虽遇贼风，其入浅不深。至月郭空则海水东盛，人气血虚，其卫气去而形独居，肌肉减，皮肤纵，腠理开，毛发残。理者肌肉之文理，乃三焦通会之处，故曰焦理。烟垢者火土之余，三焦主火，肌肉主土，故焦理薄则烟垢落，谓肌肉减，腠理开，则肌腠之气亦消散也。当是之时，遇贼风则其入深，其病人也卒暴。夫卫气去者，去形身而内入于伏冲之脉，以二十二日入于内，注于伏冲，其行九日，复出于缺盆，其气上行，是每月朔旦，复出于形身，复会于风府也。故八正神明论曰：月始生则血气始精，卫气始行。夫月晦初苏曰朔，谓卫气至朔日始行于阳，而大会于风府也。此卫气之与天地相参，与日月相应者也。】　　【王子律曰：海水初八起汐，十五大潮，念三落汐，是以卫气应月满而盛，至念三而去形也。】
　　黄帝曰：其有卒然暴死暴病者，何也？少师答曰：三虚者，其死暴疾也。得三实者，邪不能伤人也。黄帝曰：愿闻三虚。少师曰：乘年之衰，逢月之空，失时之和，因为贼风所伤，是谓三虚。故论不知三虚，工反为粗。帝曰：愿闻三实。少师曰：逢年之盛，遇月之满，得时之和，虽有贼风邪气，不能危之也，命曰三实。黄帝曰：善乎哉论！明乎哉道！请藏之金匮。然此一夫之论也。　　【马莳曰：如言人之暴病死者，以其遇三虚不得三实也。乘年之衰者，即《素问》刺法、本病二篇所谓司天失守也。逢月之空者，即上节月郭空则海水东盛云云也。失时之和者，即春应暖而反寒之类也。有此三虚，而贼风伤之，则暴病而死矣。三实反是。然此乃一人之所病也，至于众人同病者，下文详之。】　　【张志聪曰：逢年之虚者，六气司天在泉之不及也。逢月之空者，月郭空之时也。失时之和者，四时不正之气也。夫卫气与天地日月相参应，是年之虚，月之空，时之违和，皆主卫气失常。盖卫气者，卫外而为固也。卫气虚则腠理疏，而邪气直入于内，故为暴病卒死。夫三虚三实，民所其由。帝曰，此一夫之论者，谓虚邪贼风，人逢之则中，非比下文之冲风，能伤天下人者也。故圣人避风如避矢石焉。】
　　黄帝曰：愿闻岁之所以皆同病者，何因而然？少师曰：此八正之候也。黄帝曰：候之奈何？少师曰：常以冬至之日，太乙立于叶蛰之宫，其至也，天必应之以风雨者矣。风雨从南方来者为虚风，贼伤人者也。其以夜半至也，万民皆卧而弗犯也，故其岁民少病。其以昼至者，万民懈怠，而皆中于虚风，故万民多病。虚邪入客于骨而不发于外，至其立春阳气大发，腠理开，因立春之日，风从西方来，万民又皆中于虚风，此两邪相搏，经气结代者矣。故诸逢其风而遇其雨者，命曰遇岁露焉。因岁之和而少贼风者，民少病而少死；岁多贼风，邪气寒温不和，则民多病而死矣。　　【马莳曰：此详言八正之候，感于冬至而重感于立春，此贼风之所以伤人也。候此者，常以冬至之日，太乙立于叶蛰之宫，风雨从南方来，是谓从后来者，为虚风，贼伤人者也。夜则可避而昼则难避，民或中之，则入客于骨，而不发于外，至于立春，则阳气大发，而腠理正开，又值风从西方来，是亦从后来者为虚风也。盖西方以南为后，东方以西为后耳。此则两次之虚邪相搏，人之经气相结，而代脉自见矣。然不特此也，诸凡太乙居于别宫，如立春遇西与北风之类，皆谓之遇岁露也。大抵岁之贼风有多少，则民病之多少死生系之矣。】　　【张志聪曰：八正者，冬至、夏至、春分、秋分、立春、立夏、立秋、立冬，定八方之正位，以候八方之风雨也。冬至之日风从南方来，立春之日风从西方来，此从其冲后来为虚风，伤人者也。冬至子之半，其气始蒙，故虚邪入客于骨，而不即发，立春时阳气大发，腠理开，而立春之日，又逢西方来之冲风，两邪相搏，则经脉结代矣。风者，天之气，雨者天之露，故诸逢其风而遇其雨者，命曰遇岁露焉。一岁之中，得及时之风雨而少贼风者，是因岁之和，则岁美民安少病。如风雨不时，又多烈风邪气，而失时之和，则民多病而死矣。】
　　黄帝曰：虚邪之风，其所伤贵贱何如？候之奈何？少师答曰：正月朔日，太乙居天留之宫，其日西北风不雨，人多死矣。正月朔日，平旦北风，春，民多死；正月朔日，平旦北风行，民病死者十有三也。正月朔日，日中北风，夏，民多死。正月朔日，夕时北风，秋，民多死；终日北风，大病死者十有六。正月朔日，风从南方来命曰旱乡，从西方来命曰白骨，将国有殃，人多死亡。正月朔日，风从东方来，发屋扬沙石，国有大灾也。正月朔日，风从东南方行，春有死亡。正月朔日，天和温不风，籴贱，民不病；天寒而风，籴贵，民多病。此所以候岁之风(血戋)人者也。二月丑不风，民多心腹病。三月戌不温，民多寒热。四月巳不暑，民多瘅病。十月申不寒，民多暴死。诸所谓风者，皆发屋，折树木，扬沙石，起毫毛，发腠理者也。　　【马莳曰：此言正月朔日有所占之风，而余月亦有所占也。】　　【张志聪曰：正月朔日，候四时之岁气者，以建寅之月为岁首，人生于寅也。二月丑不风者，又常以冬至之日，太一始居叶蛰之宫，以候天之风雨，以建子之月为岁首，天开于子也。三月主辰，三月戌不温者，辰与戌合也。在十二月所主在十二辰，在六气所主在三阴三阳，故曰三月戌不温，四月巳不暑，盖或从六气或从十二辰也。寅申少阳主气，十月申不寒者，以六气之主时也。天干始于甲，地支始于子，如子午之岁，寅申少阳主五气之九月十月，十月申不寒者，主气失时，民多暴死。盖四时主客之气，三阴三阳之所主也。以一日之四时，而应一岁之四时者，日日随天道环转一周，而岁与天会也。正月朔日，风从东方来者，正风也，因发木扬沙，故国有灾也。天寒而风，二月丑风，谓和风也。诸所谓风者，皆折木扬沙之烈风，又无和润之雨露，故民有死亡也。】
　　　大惑论篇第八十

　　黄帝问于岐伯曰：余尝上于清冷之台，中阶而顾，匍匐而前，则惑。余私异之，窃内怪之，独瞑独视，安心定气，久而不解。独博独眩，被发长跪，俯而视之，后久之不已也。卒然自上，何气使然？岐伯对曰：五脏六腑之精气，皆上注于目而为之精，精之窠为眼，骨之精为瞳子，筋之精为黑眼，血之精为络，其窠气之精为白眼，肌肉之精为约束，裹撷筋骨血气之精，而与脉并为系，上属于脑，后出于项中。故邪中于项，因逢其身之虚，其入深，则随眼系以入于脑，入于脑则脑转，脑转则引目系急，目系急则目眩以转矣。邪其精，其精所中不相比也则精散，精散则视岐，视岐见两物。目者，五脏六腑之精也，营卫魂魄之所常营也，神气之所生也。故神劳则魂魄散，志意乱。是故瞳子黑眼法于阴，白眼赤脉法于阳也。故阴阳合传而精明也。目者心使也，心者神之舍也，故神精乱而不转，卒然见非常处，精神魂魄，散不相得，故曰惑也。【为之精、其精之精，并同睛。所中之中，音重。比，去声。】　　【马莳曰：此因帝问而明惑之所由然也。清冷之台，东苑之所有也。惑者，眩惑也。帝之所言，形容精神，惑乱之义尽矣。然此气卒然而然，殆不可测。伯言人之精神魂魄，散不能收，故以之而惑，然惑本于心。心主五脏六腑，五脏六腑通于目，目见非常之处，而心遂以惑耳。盖五脏六腑之精气，皆上注于目而为之睛，睛之窠为眼。肾主骨，骨之精为瞳子。肝主筋，筋之精为黑眼。心主血，血之精为络，所以络其窠也。肺主气，气之精为白眼；脾主肉，肉之精为约束，所以裹撷筋骨血气之精也。而与血脉相并，则为系，上属于脑，后出于项中，故邪中于项。又因逢其身之虚，则邪入深，即随眼系以入于脑，由是脑因邪而转动，至于牵引目系而急。惟目系急则目遂眩以转其睛，自斜不相比，并精气自散，视物岐一为二而为惑也。何也？目为五脏六腑之精，营卫魂魄之所常通，神气之所内生，今神劳则魂魄散，志意乱，是以不免于惑也。且此目者有阴阳之义，故瞳子黑眼法于阴，白眼赤脉法于阳，必阴阳相合而传，斯精且明，今见物岐一为二，则阴阳不相传而不得精明矣。况此目者，固为五脏六腑之精，而实统之于心，是目真为心之所使也。惟心为神之所舍，今心之神精既乱，而目自不能转，故卒然见非常之处，而精神魂魄，散不相得，此惑之所由然也。今帝上清冷之台而惑者，其见非常之处乎？】　　【张志聪曰：清冷之台，东苑之台名也。惑，眩乱也。精，精明也。窠，藏也。眼者，瞳子黑白之总名也。骨之精为瞳子，肾之精也。筋之精为黑眼，肝之精也。血之精为络，心之精也。窠气之精为白眼，肺之精也。约束者，目之上下纲肌肉之睛为约束，脾之精也。裹撷筋骨血气之精，心主包络之精也。包络之精与脉并为目系，上属于脑，后出于项中，是诸脉皆上系于目，会于脑出于项，此脉系从下而上，从前而后也。若邪中于项，则随眼系入于脑，入于脑则脑转，脑转则引目系急，目系急则目眩以转矣。比，周密也。邪其精，其精为邪所中，则不相比密而精散矣。精散则视岐而见两物矣。夫心藏神，肾藏志，肝藏魂，肺藏魄，脾藏意，此五脏所藏之神志也。目者，五脏六腑之精也。是故瞳子黑眼法于阴，白眼赤脉法于阳，故阴阳相合，传于目而为精明也。夫心者，五脏之专精也。目者，其窍也。华色者，心之荣也。故目乃心之使，心者神之舍也。神精乱而不转，则卒然见非常处，精神魂魄，散不相得。故曰惑也。】
　　黄帝曰：余疑其然。余每之东苑，未曾不惑，去之则复，予唯独为东苑劳神乎？何其异也？岐伯曰：不然也。心有所喜，神有所恶，卒然相感，则精气乱，视误，故惑，神移乃复。是故闻者为迷，甚者为惑。　　【马莳曰：此承上文而明惑本于心，必始迷而继惑也。伯又言惑起于心，必先有喜怒，而又猝然感于外物，故精气乱，目视误，而遂至于惑耳。俟其神气既定，乃复如初也。大凡人情始有所闻，则迷而不寤，继则惑而不已矣。】　　【张志聪曰：夫火之精为神，水之精为精，精上传于神，共凑于目而为精明，若神感于精，则精气乱而为惑矣。按此篇总结九针之道，贵在得神，能存乎精气神者，可无惑于天下。所以修身养生治国治民，总在调养精气神三者。是以《内经素问》首论上古天真，末结解精微论，所以修身养生也。本经首论九针，末结大惑痈疽，所以治国治民也。】
　　黄帝曰：人之善忘者，何气使然？岐伯曰：上气不足，下气有余，肠胃实而心肺虚，虚则营卫留于下，久之不以时上，故善忘也。　　【马莳曰：此以下至末，承上文论惑，而遂及善忘，以下等邪，此则言人之所以善忘也。惟人之下气有余，故肠胃居下者，实上气不足，故心肺居上者虚，心肺虚则营卫之气留于下之肠胃，而久之不以时上，宜乎其心之在上者善忘也。】　　【张志聪曰：本篇云，目者，五脏六腑之精也，荣卫魂魄之所常营也。八正神明论曰：观其冥冥者，言形气营卫之不形于外，而工独知之。又曰：养神者，必知营卫血气之盛衰。故此以下，复论营卫之行，所当详审者也。夫营卫生于中焦之阳明，运行于形身之外内。气者，先天之真元，生于下焦精水之中，上通于心肺，环转于上下，上气不足，下气有余，则肠胃实而心肺虚矣。虚则荣卫留于下，久之不以时上，故善忘也。】
　　黄帝曰：人之善饥而不嗜食者，何气使然？岐伯曰：精气并于脾，热气留于胃，胃热则消谷，谷消故善饥，胃气逆上则胃脘寒，故不嗜食也。　　【马莳曰：此言人之善饥而不嗜食也。夫善饥者，宜嗜食，今善饥而不嗜食者，正以精气并之于脾，而热气留之于胃，胃热则消谷，故善饥也。然胃气逆上于上脘，则其中脘当冷，故胃不开而不嗜食也。】　　【张志聪曰：脾主为胃行其津液者也。精气并于脾，则脾家实而不能为胃转输，则热气留于胃而消谷善饥矣。夫谷入于胃，五脏六腑，皆以受气，别出两行荣卫之道，清者为荣，浊者为卫。其大气之搏而不行者，积于上焦之胸中。胃气逆上者，胃之悍气上冲于头，而走空窍。盖脾不能为胃行其津液，则荣卫大气，留而不行，胃之逆气，反上冲于头，而别走阳明矣。胃脘者，胃之上脘，大气不行，则上焦虚而胃脘寒，上焦虚寒，不能主纳，故不嗜食也。】
　　黄帝曰：病而不得卧者，何气使然？岐伯曰：卫气不得入于阴，常留于阳，留于阳则阳气满，阳气满则阳蹺盛，不得入于阴则阴气虚，故目不瞑矣。黄帝曰：病目而不得视者，何气使然？岐伯曰：卫气留于阴，不得行于阳，留于阴则阴气盛，阴气盛则阴蹺满，不得入于阳则阳气虚，故目闭也。　　【马莳曰：此言病之所以不得卧也。人病不得卧者，正以卫气不得入于阴，常留于阳，则阳气满而阳蹺盛，故不得入于阴也。阴气虚，所以目不得瞑耳。】　　【张志聪曰：阳蹺者，足太阳之别起于足之外踝，循胁上肩髆，从口吻至目内眦，与阴蹺会于睛明。阴蹺乃足少阴之别起于然谷之后，循胸上入缺盆，从咽喉至目内眦，与阳蹺会于睛明。卫气行阳二十五周，下行阴分，而复会于目，行阴亦二十五周而复会于目，是以卫气由于阳，则目张而寤，入于阴则目瞑而卧。故卫气留于阳则阳蹺盛，不得入于阴则阴气虚，故目不瞑；卫气留于阴则阴蹺满，不得入于阳则阳气虚，故目闭也。】
　　黄帝曰：人之多卧者，何气使然？岐伯曰：此人肠胃大而皮肤湿，而分肉不解焉。肠胃大则卫气留久，皮肤湿则分肉不解，其行迟。夫卫气者，昼日常行于阳，夜行于阴，故阳气尽则卧，阴气尽则寤。故肠胃大则卫气行留久，皮肤湿，分肉不解，则行迟，留于阴也久，其气不精则欲瞑，故多卧矣。其肠胃小，皮肤滑以缓，分肉解利，卫气之留于阳也久，故少瞑焉。　　【马莳曰：此言人之所以多卧者，正以人之肠胃大，而皮肤湿，分肉不解也。惟肠胃大，则卫气久留而不得出，皮肤湿而分肉不解，则卫气之出于身者迟。夫卫气者，昼日常行于阳经，阳经之气既尽则卧；夜行于阴经，阴经之气既尽则寤。今肠胃大，而卫气之留于内者久，皮肤湿分肉不解，而卫气之行于外者迟，所以阳气不精，惟欲瞑目而多卧也。】　　【张志聪曰：卫气外行于肌肉之文理，内行于肠胃之募原。分肉者，肌肉之腠理，其人肠胃大，则卫气行于阴而留久，皮肤湿分肉不解，则出于阳而行迟，留于阴也久，其气不精，则欲瞑而多卧矣。肠胃小，则卫气周于阴也速，皮肤滑以缓，分肉解利，卫气之行于阳也久，故少瞑焉。盖卫气日行于阳，夜行于阴，阳气尽则入于阴而卧，阴气尽则出于阳而寤，如留于阴久则多卧，留于阳久则少瞑焉。】
　　黄帝曰：其非常经也，卒然多卧者，何气使然？岐伯曰：邪气留于上膲，上膲闭而不通，已食若饮汤，卫气久留于阴而不行，故卒然多卧焉。　　【马莳曰：此言人之所以猝然多卧也。十二经为常经，而阴阳二蹺为非常经，故帝云然。然有等猝然多卧者，必有出于二蹺之外。伯言上焦者，乃宗气之所积，惟邪气客于上焦，闭而不通，及已食与饮之后，则愈闭矣。其卫气久留于下焦，而不得上升以出，故上气不出则不精明，而猝然多卧也。】　　【张志聪曰：此言卫气留于下，而不行于上，则卒然多卧。于身半以上为阳，身半以下为阴也。非常经者，非日行于阳，夜行于阴之经常出入，此因邪气留于上焦，则上焦不通，饮食于胃则中焦满实，致卫气下留于阴，不能上行于阳，故卒然多卧也。】
　　黄帝曰：善。治此诸邪奈何？岐伯曰：先其脏腑，诛其小过；后调其气，盛者泻之，虚者补之。必先明知其形志之苦乐，定乃取之。　　【马莳曰：此言治前诸邪之法也。自大惑论善忘已下七项，虽非外感，皆内有邪气为病也。治之者必有其法，或脏或腑，皆分之以责。其小过之在何经？盖凡有病，皆可以称为过，而自善忘已下，非重大之病，故谓小过。其邪气盛则泻之，正气虚则补之。然人所以致此疾者，有如九针论形乐志苦病生于脉等义，及素题血气形气论亦云然，则此乃其病本所生也，必既定之，而后取穴以刺之耳。】　　【张志聪曰：先其脏腑者，先调其五脏六腑之精气神志。诛其小过者，去其微邪也。后调其气者，调其荣卫也。明知其形志之苦乐，定其灸刺熨引甘药醪醴以取之。盖志者，精神魂魄志意也。形者，荣卫血气之所荣也。故志苦则伤神，形劳则伤精气矣。】
　　　痈疽篇第八十一

　　黄帝曰：余闻肠胃受谷，上焦出气，以温分肉而养骨节，通腠理。中焦出气如露，上注溪谷，而渗孙脉，津液和调，变化而赤为血。血和则孙脉先满溢，乃注于络脉，皆盈，乃注于经脉。阴阳已张，因息乃行，行有经纪，周有道理，与天合同，不得休止。切而调之，从虚去实，泻则不足，疾则气减，留则先后；从实去虚，补则有余。血气已调，形气乃持。余已知血气之平与不平，未知痈疽之所从生。成败之时、死生之期有远近，何以度之？可得闻乎？岐伯曰：经脉流行不止，与天同度，与地合纪。故天宿失度，日月薄蚀。地经失纪，水道流溢。草蓂不成，五谷不殖。径路不通，民不往来。巷聚邑居，则别离异处。血气犹然，请言其故。夫血脉营卫，周流不休，上应星宿，下应经数。寒邪客于经络之中则血泣，血泣则不通，不通则卫气归之不得复反，故痈肿。寒气化为热，热胜则腐肉，肉腐则为脓，脓不泻则烂筋，筋烂则伤骨，骨伤则髓消。不当骨空，不得泄泻，血枯空虚，则筋骨肌肉不相荣，经脉败漏，熏于五脏，脏伤，故死矣。　　【马莳曰：此详言痈疽之所由生也。帝言胃受谷气，化为精微之气，其宗气出于上焦，出喉咙，司呼吸，以行于十二经隧之中，上溪谷而渗孙脉，内则津液和调，变化而赤为血，血和则孙脉先满溢，而后注于络脉，络脉皆满，而后注于经脉。阴阳诸经，此血张之，皆因呼吸而为之行，一如宗气之所行也。其行有经有纪，周之于身，有道有里，与天同行，而不得休止。须知切而调之，其实者，则从虚之之法以去其实，所以泻则不足而为虚也。盖疾去其针，则邪气减矣。若久留其针，先后如一，斯则从实之之法以去其虚，所以补则有余而为实也。由是血气已调，形气乃持。故凡血气平否，余已知之。但痈疽之所由生，其成败死生远近，殆未可以轻度也。伯言经脉流行不止，诚与天地同度合纪者也，故天宿失度则日月为之薄蚀，地经失纪则水道为之流溢，草蓂为之不成，五谷为之不殖，径路为之不通，而民不能往来，虽巷聚邑居之中，似乎别离异处矣。况人身之血气乎？惟寒邪客于经络之中，则血濇不通，卫气归于内而不得复反于外，故痈疽乃生。试以其始终言之：其始寒化为热，热胜则肉腐，由是肉之内有筋，筋之内有髓者，皆因肉腐则为脓，而烂筋伤骨消髓相因而至矣。若不得骨空以泻之，所以血枯空虚，筋骨肌肉不相荣泽，经脉败漏，五脏俱伤，而死期至矣。】　　【张志聪曰：此篇归结首篇之义，盖人之血气流行，与天地相参，日月相应，昼夜循环之无端也。一息不运，则滞而为痹为痈。故圣人立九针之法以治也。痈肿者，荣血留泣不行，则卫气亦还转而不得复反其故道也。骨空，节之交也。痈肿不当骨空之处，则骨中邪热不得泄泻矣。血枯而经脉空虚，则筋骨肌肉不相荣矣。经脉外络形身，内属脏腑，经脉败漏，则熏于五脏，脏伤，故死矣。】
　　黄帝曰：愿尽闻痈疽之形与忌日名。岐伯曰：痈发于嗌中，名曰猛疽。猛疽不治，化为脓，脓不泻，塞咽，半日死；其化为脓者，泻则合豕膏冷食，三日而已。　　【马莳曰：此言猛疽之势急，而有泻之之法也。】　　【张志聪曰：猛疽发于嗌中，嗌乃呼吸出入之门，其势甚猛，若塞而呼吸不通，不待半日而死矣。嗌乃肺之上管，肺肾上下交通，豕乃水畜，冷饮豕膏者，使热毒从下而出也。】
　　发于颈，名曰夭疽。其痈大以赤黑，不急治，则热气下入渊液，前伤任脉，内熏肝肺，熏肝肺十余日而死矣。　　【马莳曰：此言夭疽之势急，当急治之，若治之缓则死也。】　　【张志聪曰：颈乃手足少阳阳明血气循行之部分，故不急治，则热气下入渊液，渊液乃足少阳胆经穴，在腋下三寸，盖从外而将入于内也。任脉居阳明少阳四脉之中，故前伤任脉，内熏肝肺。此在外腑经之毒，内熏于脏，故至十余日而死。】
　　阳气大发，消脑留项，名曰脑烁，其色不乐，项痛而如刺以针，烦心者，死不可治。　　【马莳曰：此言脑烁之有死征也。】　　【张志聪曰：阳气大发者，三阳之气并发也。三阳者，太阳也。太阳经脉入于脑，出于项，故发于项，名曰脑烁，此盛阳之气消烁脑髓也。夫心为阳中之太阳，心与太阳标本相合，心气受郁，故其色不乐，若烦心者，腑毒干脏，死不可治矣。】
　　发于肩及臑，名曰疵痈。其状赤黑，急治之，此令人汗出至足，不害五脏，痈发四五日逞焫之。　　【马莳曰：此言疵痈之当急治也。】　　【张志聪曰：肩臑乃肺脏之部分，故令人汗出至足，此痈浮浅如疵，在皮毛而不害五脏，故速焫灸，则毒随气而散矣。】　　【姚士英曰：火气能消肺金之毒。】
　　发于腋下，赤坚者，名曰米疽。治之以砭石，欲细而长，疏砭之，涂以豕膏，六日已，勿裹之。　　【马莳曰：此言米疽之有治法也。】　　【张志聪曰：腋下亦肺脏之部分。米者，言其小也。治之以砭石者，痈亦浮浅也。毒气在于皮肤之间，六日则气已周而来复，故已。勿裹之者，使毒气外泄也。夫痈发于腑部者，反熏脏而死，发于脏部者易已，此皆浅深内外之别。】
　　其痈坚而不(疒贵)者，为马刀挟缨，急治之。　　【马莳曰：此言马刀挟缨之证，当急治之也。】　　【张志聪曰：痈在膺腋之间，坚而不(疒贵)者，此为马刀挟缨，足阳明之证也，故宜急治之以保胃气。】
　　发于胸，名曰井疽。其状如大豆，三四日起，不早治，下入腹，不治，七日死矣。　　【马莳曰：此言井疽之当早治，而否则有死期也。】　　【张志聪曰：胸者膻中之分，宗气之所居也。宗气出于阳明，故不早治，则下入于腹，而伤阳明胃气，胃气伤则七日死矣。】
　　发于膺，名曰甘疽，色青，青状如谷实[上艹下(舌瓜)][上艹下(娄瓜)]，常苦寒热，急治之，去其寒热，十岁死，死后出脓。　　【马莳曰：此言甘疽之当急治，而死后有脓也。谷，木名。[上艹下(舌瓜)][上艹下(娄瓜)]，即栝蒌也。】　　【张志聪曰：膺乃足厥阴阳明之部分，故疽发于此，其名曰甘，其色青也。状如谷实[上艹下(舌瓜)][上艹下(娄瓜)]者，如米谷如栝蒌之子实也。阳明从太阴之化，厥阴从少阳之化，阴阳互交，故往来寒热也。急治之，以去其寒热。疽至十年而后发，乃死。死后出脓者，谓至将死之候，然后出脓而死，此即乳岩石痈之证也。夫寒热者，厥阴阳明之气病也。如谷实[上艹下(舌瓜)][上艹下(娄瓜)]者，肝脏胃腑之郁毒，留于脉络之间，即如鼠瘘寒热之毒，其本在脏，其末在脉，故不易消而亦不即发也。至十年之久，脏腑之气将衰，则毒气发而溃烂死矣。】
　　发于胁，名曰败疵。败疵者，女子之病也。灸之，其病大痈脓；治之，其中乃有生肉，大如赤小豆，剉(上艹下陵)(上艹下翘)草根各一升，以水一斗六升煮之，竭为取三升，则强饮，厚衣坐于釜上，令汗出至足已。　　【马莳曰：此言女子有败疵之证，而有治之之法也。(上艹下陵)(上艹下翘)，今之连(上艹下翘)也。同连(上艹下翘)及草根各一升，共二升，煮汁以强饮之。】　　【张志聪曰：胁在腋之下，肺肝之部分也。肺主气，肝主血，女子之生，有余于气，不足于血，此因气血不调而生，故为女子之病，宜如治大痈之法以灸之，则不至烂筋伤骨。菱乃水草，(上艹下翘)，连(上艹下翘)，各銼煮一升强饮，厚衣坐于釜上，令汗出至足乃已。】
　　发于股胫，名曰股胫疽。其状不甚变，而痈脓搏骨，不急治，三十日死矣。　　【马莳曰：此言股胫疽之当急治，而否则有死期也。】　　【张志聪曰：发于股胫，足少阴之毒也。其状不甚变者，毒附于骨，而不外发如痈状也。不急治之，三十日死。肾为水脏，月为阴而应水，故应月一周而死。】
　　发于尻，名曰锐疽。其状赤坚大，急治之，不治，三十日死矣。　　【马莳曰：此言锐疽之当急治，而否则有死期也。】　　【张志聪曰：尻乃足太阳之部分，太阳之上，寒水主之，故亦应月而死。夫肾与膀胱为水脏水腑，肾为阴而主骨，故痈脓搏骨而不外发；腑为阳，而太阳之气主于肤表，故其状赤坚而大。夫阳毒起发于外而亦致死者，太阳为诸阳主气也。噫！能知脏腑阴阳荣卫血气表里标本，多能死中求生也。】
　　发于股阴，名曰赤施，不急治，六十日死；在两股之内，不治，十日而当死。　　【马莳曰：此言赤施之当急治，而生股内者之有死期也。】　　【张志聪曰：股阴，足三阴之部分也，以火毒而施于阴部，故名赤施。六十水之成数，十日阴数之终。】　　【闵士先曰：股阴者，足少阴之分也，两股之内者，足太阴厥阴之分也。】
　　发于膝，名曰疵痈。其状大，痈色不变，寒热如坚石，勿石，石之者死；须其柔，乃石之者生。　　【马莳曰：此言疵痈之状，坚不可砭，而柔则可砭也。】　　【张志聪曰：膝者，筋之会，足少阳之分也。色不变者，色与皮肤相同而不赤也。其状如大痈而色不变者，毒在外内之间也。盖少阳主枢，故其色状如此而为寒为热也。如坚石者，勿砭石之，石之则死，毒气入于内也。须其柔软而石之者生，毒气出于外也。少阳主枢，可内而可外也。盖坚石者，毒气尚未透发，柔则发于外矣，故有外内死生之分焉。】
　　诸痈疽之发于节而相应者，不可治也。发于阳者百日死，发于阴者三十日死。　　【马莳曰：此言痈疽之发于节者，不分阴阳而皆死也。节者，关节也，其节之外廉为阳，内廉为阴。】　　【张志聪曰：此论痈疽之发于背也。节者，脊之二十一椎。每椎有节之交，神气之所游行出入者也。相应者，内应于五脏也。发于阳者，发于三椎，而内应于肺脏；发于四椎，而内应于心主包络；发于五椎，而内应心脏也。发于阴者，发于七椎，而内应于肝脏；发于十一椎，而内应于脾脏；发于十四椎，而内应于肾脏也。百日，日之终也。三十日，月之终也。】　　【闵士先曰：痈者，壅也。疽者，阻也。上古以痈疽所发之处，分阴阳而命名，后世以发于背者曰发背，发于臂者曰臂痈，是以古今之命名各异焉。凡痈疽发于节者，乃骨空之处，是邪热所出之空，非死证也。惟发四肢之内外廉者，皆不治之死证。】
　　发于胫，名曰兔啮。其状赤至骨，急治之，不治，害人也。　　【马莳曰：此言兔啮之当急治，而否则害人也。】　　【张志聪曰：兔乃阴类，发于胫，名曰兔啮者，发于阴胫也。其状赤至骨者，从外而内也，故曰急治之，不治，害人也，犹言外贼之来害人也。夫冲脉者，十二经之海也，与少阴之大络，起于肾下，出于气街，循阴股内廉，邪入腘中，循胫骨内廉，下入内踝之后，此邪客于冲脉之中，则血泣不通，如有兔啮之微肿也。】
　　发于内踝，名曰走缓。其状痈也，色不变，数石其输而止，其寒热，不死。　　【马莳曰：此言走缓之状，宜砭之而可以生也。】　　【张志聪曰：此邪客于足少阴之脉而为肿也。夫痈疽之变，有病因于内而毒走于外者，有肿见于外而毒气走于内者。此邪留于脉而不行，故名曰走缓，其状若痈而色不赤也。足少阴之脉，起于小指之下，邪走足心，出然谷之下，循内踝之后，以上腨内，故当数石其输，去其邪而止其寒热。盖足少阴秉先天之水火，故能为寒为热也。　余伯荣曰：鼠瘘，寒热病也，发于少阴。】
　　发于足上下，名曰四淫。其状大痈，急治之。百日死。　　【马莳曰：此言四淫之当急治，而否则有死期也。】　　【张志聪曰：四淫者，邪气淫于左右之太少也。少阳主初阳之生气，而发于肾脏，太阳乃肾之腑，而为诸阳主气，故当急治之，不则阳气伤而百日死矣。】
　　发于足旁，名曰厉痈。其状不大，初如小指，发急治之，去其黑者；不消，辄益不治，百日死。　　【马莳曰：此言厉痈之当急治，而否则有死期也。】　　【张志聪曰：此寒邪客于足阳明之脉而为痈也。足阳明之脉，起于足大指次指之厉兑，故发于足旁，名曰厉痈。夫在地为水，在天为寒。黑者，水之气色也。不急治之，以去其黑，则寒淫而土败矣。　姚士英曰：少阳太阳之气，生于下焦，故邪客于下，其状大痈；阳明之气生于中焦，故邪客于下，其状不大，盖经络伤而气未伤也。　闵士先曰：初如小指发者，谓初发如小指，其状肿而长，乃邪在经络之形也。卫气归之，则圆而坟起矣。】
　　发于足指，名曰脱痈。其状赤黑，死不治；不赤黑，不死；不衰，急斩之，不则死矣。　　【马莳曰：此言脱痈有生死之辨，而病势不衰，则当斩其指，否则必至于死矣。】　　【张志聪曰：此足少阴之毒，从内而发于外，故曰脱痈，谓从阴而脱出于阳也。发于足指者，发于足大指也。动输篇曰：足少阴之经，下入内踝之后，入足下；其别者，邪入踝，出属跗上，入大指之间，注诸络。夫足少阴秉先天之水火，其状赤黑者，水火之淫毒太盛，故为不治之死证。不赤黑者，其毒气少衰，故为不死。如痈肿不衰，急斩去其指，不则毒气注于诸经之络而死矣。】
　　黄帝曰：夫子言痈疽，何以别之？岐伯曰：营卫稽留于经脉之中，则血泣而不行，不行则卫气从之而不通，壅遏而不得行，故热；大热不止，热盛则肉腐，肉腐则为脓，然不能陷骨髓，不为焦枯，五脏不为伤，故命曰痈。黄帝曰：何谓疽？岐伯曰：热气淳盛，下陷肌肉，筋髓枯，内连五脏，血气竭，当其痈下筋骨，良肉皆无余，故命曰疽。　　【马莳曰：此言痈疽之别，痈轻而疽重也。痈疽本皆热证，然痈虽肉腐成脓，而不内陷于骨，故髓不为枯，五脏不为伤。疽则筋骨良肉皆无余，而下陷于肌肤，筋髓皆枯，内连五脏，其轻重如此。】
　　疽者，上之皮夭以坚，上如牛领之皮；痈者，其皮上薄以泽，此其候也。　　【马莳曰：此又言痈疽之别，即其皮之坚泽可验也。】　　【张志聪曰：上文分别部位之阴阳死生，此总论痈疽之浅深轻重。盖人之血气流行，环转出入，而淫邪泮衍，变易无常，且气秉有厚薄，邪客有微甚，是以死生成败各不同焉。《内经》论痈疽所发，有因于喜怒不测，饮食不节，脏腑不和，则留积而成者，有因于脏腑之寒热而成者，本篇止论外因之邪，少有留滞，则为痈为疽矣。是以圣人立九针之法，配合三才之道，以回造化之功，立数十万言，传之竹帛，利益后世，使天下同归生长之门，圣人之教化大矣。】　　

　　

　　

　　

