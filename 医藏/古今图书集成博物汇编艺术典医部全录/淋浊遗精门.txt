古今图书集成医部全录卷二百六十八

淋浊遗精门

　　　　黄帝素问

　　　　　六元正纪大论

　　阳明司天之政，初之气，小便黄赤，甚则淋。　　 【注　阴凝于外，则阳郁于内，故民病便赤及淋等证。】
　　　　　生气通天论

　　阴者，藏精而起亟者也。阳者，卫外而为固者也。风客淫气，精乃亡，邪伤肝也。　　 【注　风为阳邪，客于肤表，则淫伤于气矣。阳气伤，则阴寒精自出矣。风木之邪，内通肝气，肝主藏血，肝气受邪，则伤其血矣。】
　　　　灵枢经

　　　　　本神篇

　　恐惧而不解则伤精，精伤则骨酸痿厥，精时自下。是故五脏主藏精者也，不可伤，伤则失守而阴虚，阴虚则无气，无气则死矣。　　【注　恐伤肾，故恐惧不解，则伤肾脏之精。肾主骨，故精伤则骨酸痿厥。精时自下者，脏气伤而不能藏也。神气生于精，故五脏之精不可伤，伤则失守而阴虚，阴虚则神气绝而死矣。】
　　　　金匮要略 【汉　张机】

　　　　　淋

　　五脏篇曰：热在上焦者，因咳为肺痿。热在中焦者则为坚。热在下焦者则尿血，亦令淋秘不通。　　淋病篇曰：淋之为病，小便如粟状，小腹弦急，痛引脐中。　　淋家不可发汗，发汗则必便血。

　　　　　失精

　　血痹篇曰：劳之为病，其脉浮大，手足烦。春夏剧，秋冬瘥。阴寒精自出，酸削不能行。　　男子脉浮弱而濇，为无子，精气清冷。　　夫失精家少腹弦急，阴头寒，目眩，发落。脉极虚芤迟，为清谷亡血失精。脉得诸芤动微紧，男子失精，女子梦交，桂枝龙骨牡蛎汤主之。　　脉弦而大，弦则为减，大则为芤，减则为寒，芤则为虚，虚寒相搏，此名为革。妇人则半产漏下，男人则亡血失精。　　虚劳里急，悸，衄，腹中痛，梦失精，四肢酸疼，手足烦热，咽干口燥，小建中汤主之。
　　　　中藏经 【汉　华佗】

　　　　　论淋沥小便不利

　　诸淋者，五脏不通，六腑不和，三焦痞濇，荣卫耗失，胃热饮酒，过醉入房，竭散精神，劳伤血气。或因色兴而败精不出，或因迷宠而真髓多输，或惊惶不定，或忧思不宁，或饥饱过时，或奔驰不定，或隐忍大小便，或寒入膀胱，或发泄久兴，或暑中胞囊，伤兹不遘慎，致起斯疾。状候变异，名亦不同，则有冷、热、气、劳、膏、砂、虚、实之八种耳。冷者，小便数而色白如泔。热者，小便濇而赤色如血。气者，脐腹满闷，小便不通利而痛。劳者，小便淋沥不绝，如水滴漏而不断绝。膏者，小便中出物如脂膏。砂者，脐腹隐痛，小便难，其痛不可忍须臾，如小便中下如砂石之类，有大如皂角子，或赤或白，色泽不定，此因肾气弱，贪于女色，闭而不泄，泄而不止，虚伤真气，邪热渐深，结聚成砂。又如水煮盐，火大水少，盐渐成石之类。盖肾者，水也。咸归于肾，咸积于肾，水留于下，虚热日甚，煎结而生，又非一时之作也。盖远火乃发，成五岁，败即三年，壮人五载祸必来，宜乎急攻。八淋之中，惟此最为危矣。其脉盛大而实者可治，虚小而濇者不可治。虚者，肾与膀胱俱虚，精滑梦泄，小便不禁者也。实者谓经络闭塞，水道不利，茎痛腿酸者也。又诸淋之病，与脉相从者活，反者死。治疗之法，亦在详酌耳。
　　　    脉诀 【晋　王叔和】

　　　　　遗精淋病脉

　　肾脉歌曰：实滑小便濇，淋痛濇骍骍。　　脉濇精频漏，恍惚梦魂多。
　　芤脉歌曰：指下寻之中且虚，邪风透入小肠居，病时淋沥兼疼痛，大作汤圆必自除。　　尺部见芤虚在肾，小便遗沥血凝脓。
　　　　千金方 【唐　孙思邈】

　　　　　淋闭

　　热结中焦则为坚，热结下焦则为溺血，令人淋闭不通。此多是虚损之人服大散，下焦客热所为。亦有自然下焦热者，但自少，可善候之。凡气淋之为病，溺难濇，常有余沥。石淋之为病，茎中痛，溺不得卒出。膏淋之为病，尿似膏自出。劳淋之为病，劳倦即发，痛引气冲下。热淋之为病，热即发，甚则尿血。治之皆与气淋同。
　　　　河间六书 【金　刘完素】

　　　　　淋

　　淋是小便濇痛，乃热客膀胱，郁结不能渗泄故也。或曰：小便濇而不通者为热，遗尿不禁者为冷。岂知热甚客于肾部，干于足厥阴之经，廷孔郁结极甚，而气血不能宣通，则痿痹而神无所用，故液渗入膀胱，而溲溺遗失，不能收禁。经曰：目得血而能视，耳得血而能听，手得血而能摄，掌得血而能握，足得血而能步，脏得血而能液，腑得血而能气。夫血随气运，气血宣行则其中神自清利，而应机能为用矣。又曰血气者，人之神，不可不谨养也。故诸所运用，时习之则气血通利而能为用，闭壅之则气血行微而其道不通利，故劣弱也。若病热极甚，则郁结而气血不能宣通，神无所用而不遂其机，随其郁结之微甚焉。是故目郁则不能视色，耳郁则不能听声，鼻郁则不能闻香臭，舌郁则不能知味。至如筋痿骨痹，诸所出不能为用，皆热甚郁结之所致也。故仲景论少阴病热极，曰溲便遗失，狂言，目反直视者，肾先绝也。　　《灵枢经》曰：肾主二阴。然水虚衰，而怫热客其部分，二阴郁结，则痿痹而神无所用，故溲便遗失，而不能禁止，是热证明矣。是故世传方论虽曰冷淋，复用榆皮、黄芩、瞿麦、茯苓、通草、鸡苏、(木郁)李仁、栀子之类寒药治之而已。其说虽妄，其方乃是。由不明气运变化之机，宜乎认是为非也。或谓患淋而服茴香、益智、滑石、醇酒温药而愈者，然则非冷欤？殊不知此皆利小便之要药。盖醇酒、益智之性虽热，而茴香之性温，滑石之性寒，故能开发郁结，使气液宣通，热散而愈也。
　　　　　小便浑浊

　　小便浑浊：天气热则水浑浊，寒则清洁，水体清而火体浊故也。又如清水为汤，则自然浊也。
　　　　　虚劳为白淫

　　思想无穷，所愿不得，意淫于外，入房太甚，筋纵发为筋痿，及为白淫。太过者，白物为淫随溲而下，故为劳弱。秘真丸主之。
　　　　东垣十书 【元　李杲】

　　　　　小便淋闭论

　　《难经》云：病有关有格。关则不得小便。又云：关，无出之谓，皆邪热为病也。分在气在血而治之，以渴与不渴而辨之。如渴而小便不利者，是热在上焦肺之分，故渴而小便不利也。夫小便者，是足太阳膀胱经所主也，长生于申，申者西方金也。肺合生水，若肺中有热，不能生水，是绝其水之源。经云：虚则补其母。宜清肺而滋其化源也。故当从肺之分，助其秋令，水自生焉。又如雨如露如霜，皆从天而降下也，乃阳中之阴，明秋气自天而降下也。且药有气之薄者，乃阳中之阴，是感秋清肃杀之气而生，可以补肺之不足，淡味渗泄之药是也。茯苓、泽泻、琥珀、灯心、通草、车前子、木通、瞿麦、篇蓄之类，以清肺之气，泄其火，资水之上源也。如不渴而小便不通者，热在下焦血分，故不渴而大燥，小便不通也。热闭于下焦者，肾与膀胱也。乃阴中之阴，阴受热，邪闭塞其上流，易老云，寒在胸中，遏绝不入；热在下焦，填塞不便。须用感北方寒水之化，气味俱阴之药，以除其热，泄其闭塞。《内经》云：无阳则阴无以生，无阴则阳无以化。若服淡渗之药，其性乃阳中之阴，非纯阳之剂，阳无以化，何能补重阴之不足也？须用感地之水运而生太苦之味，感天之寒药而生大寒之气，此气味俱阴，乃阴中之阴也。大寒之气，人禀之生膀胱；寒水之运，人感之生肾。此药能补肾与膀胱。受阳中之阳，热火之邪，而闭其下焦，使小便不通也。夫用大苦寒之药，治法当寒因热用。又云必伏其所主而先其所因，其始则气同，其终则气异也。
　　　　丹溪心法 【元　朱震亨】

　　　　　淋

　　淋有五，皆属乎热。解热利小便，山栀子之类。山栀子去皮一合，白汤送下。　　淋者，小便淋沥，欲去不去，不去又来，皆属于热也。　　诸淋所发，皆肾虚而膀胱生热也。水火不交，心肾气郁，遂使阴阳乖舛，清浊相干，蓄在下焦，故膀胱里急，膏、血、砂、石从小便道出焉。于是有欲出不出，淋沥不断之状，甚者窒塞其间则令人闷绝矣。　大凡小肠有气则小便胀，小肠有血则小便濇，小肠有热则小便痛。痛者为血淋，不痛者为尿血，败精结者为沙，精结散者为膏，金石结者为石，小便濇常有余沥者为气。揣本揆原，各从其类也。执剂之法，并用流行滞气、疏利小便、清解邪热，其于调平心火，又三者之纲领焉。心清则小便自利，心平则血不妄行。最不可用补气之药，气得补而愈胀，血得补而愈濇，热得补而愈盛。水窦不行，加之谷道闭遏，未见其有能生者也。虽然肾气虚弱，囊中受寒，亦有挟冷而小便淋濇，其状先寒战而后溲便，盖冷气与正气交争，冷气盛则寒战而成淋，正气盛则寒战解而得便溺也。又有胞系转戾之不通者，是不可不辨。胞转证，脐下急痛，小便不通。凡强忍小便，或尿急疾走，或饱食忍尿、饱食走马、忍尿入房，使水气上逆，气迫于胞，故屈戾而不得舒张也。胞落则殂。　　癃者，罢也。不通为癃，不约为遗。小便滴沥濇痛者谓之淋，小便急满不通者谓之闭。宜五苓散，灯心汤调服。若脐下胀满，更加琥珀末一钱，甚效。　　有淋病，下诸通利药不能通者，用木香流气饮，或别用通气香剂才愈者，此气淋，出于冷热淋之外也。　　血淋一证，须看血色分冷热。色鲜者，心、小肠实热；色瘀者，肾、膀胱虚冷。若的是冷淋及下元虚冷，血色瘀者，并宜汉椒根銼碎，不以多少，白水煎，候冷服。　　若热极成淋，服药不效者，宜减桂五苓散加木通、滑石、灯心、瞿麦各少许，蜜水调下。　　诸淋皆属于热。余每用黄蘗滋肾丸，每百丸用四物汤、加甘草梢、杜牛膝、木通、桃仁、滑石、木香煎汤，空心吞服，兼灸三阴交，如鼓应桴，累试累效者。
　　　　　赤白浊

　　浊主湿热，有痰有虚。赤属血，白属气。痢带同治。　　寒则坚凝，热则流通。
　　大率皆是湿痰流注，宜燥中宫之湿，用二陈加苍朮、白朮，燥去其湿。赤者，乃是湿伤血也，加白芍药。仍用珍珠粉丸加臭椿根、白皮、滑石、青黛作丸药。　　虚劳用补阴药，大概不宜热。 【一作凉药。】　　肥白人必多痰，以二陈汤去其湿热。　　胃弱兼用人参，以柴胡、升麻升其胃中之气。丸药用黄蘗炒褐色、干姜炒微黑、滑石、蛤粉、青黛，糊丸服。　　胃中浊气下流，为赤白浊。用二陈加柴胡、升麻、苍朮、白朮。丸药用樗皮末、蛤粉炒、干姜炒、黄蘗。胃中浊气下流，渗入膀胱，青黛、蛤粉。肝脉弦者，用青黛以泻肝。又方用炒黄蘗一两、生蘗一两、滑石三两、神曲半两为末，滴水丸。　　燥湿痰，南星、半夏、蛤粉、青黛为末，神曲糊丸，青黛为衣。　　有热者，青黛、滑石、黄蘗之类，水丸。　　人之五脏六腑，俱各有精。然肾为藏精之腑而听命于心，贵乎水火升降，精气内持。若调摄失宜，思虑不节，嗜欲过度，水火不交，精元失守，由是而为赤白浊之患。赤浊是心虚有热，因思虑得之。白浊肾虚有寒，过于淫欲而得之。其状漩白如油，光彩不定，漩脚澄下，凝如膏糊。治法：赤者，当清心调气。白者，温补下元。又当清上，使水火既济，阴阳协和，精气自固矣。　　二陈汤治浊，能使大便润而小便长。　　浊气只是湿痰。又有白浊人服元兔丹不愈，服附子八味丸即愈者，不可不知。亦有小便如常，停久才方漩浊者。
　　　　　梦遗

　　梦遗一证，专主乎热，与带下脱精同。治法用青黛、海石、黄蘗。内伤气血虚，不能固守，常服八物汤，加服吞樗树根丸。　　思想成病，其病在心，安神丸带补药。　　热则流通，宜用知母、黄蘗、蛤粉、青黛为丸服。盖精滑专主湿热，黄蘗、知母降火，牡蛎粉、蛤粉燥湿故也。然得病之因有四：有用心过度，心不摄肾，以致失精者；有因思色欲不遂，精乃失位，输精而出者；有欲太过，滑泄不禁者；有年壮气盛，久无色欲，精气满泄者。然其状不一，或小便后出多不可禁者，或不小便而自出，或茎中出而痒痛，常如欲小便者。并宜先服辰砂妙香散，或威喜丸，或分清饮，别以绵裹龙骨同煎。又或分清饮半贴，加五倍子、牡蛎粉、白茯苓、五味子各半钱，煎服。　　梦遗，俗谓之夜梦鬼交。宜温胆汤去竹茹，加人参、远志、莲肉、酸枣仁、炒茯神各半钱。
　　　　证治要诀 【明　戴思恭】

　　　　　淋

　　五淋者，血、石、气、膏、劳是也。血淋，溺中有血。石淋，溺中有砂石之状，其溺于盆也有声，此即是精气结成砂石，与溺俱出。气淋，气郁所致，小腹有若膀胱气之状。膏淋，溺与精混，或沉在漩下如糊状，或浮在漩上如脂膏状。劳淋，病在多色，下元虚惫，清浊不分，肾气不行，郁结而为淋。或劳心过度，火不得其养，小肠为心之腑，脏病而腑与俱病，或心肾不交，肾气不温，津道闭塞，或出汗太过，或失血太多，津道欲枯竭，皆成劳淋。五者得名，而不及热与冷，何哉？盖五者皆有冷、有热。血有热血、有瘀血，气有热气、有冷气，劳有虚冷、有虚热。若与汤药过瘥，精不由其道，妄行不禁，与溺俱出，此乃热剂之伤，未可概以为冷也。　　治法除的然虚冷之外，其余诸证，若用本题药不效，便宜施以调气之剂。盖津道之逆顺，皆一气之通塞为之。如木香流气饮，却为的当，其中自有木通、麦冬、腹皮辈。此如不效，但宜投以益血之方，盖小便者血之余也，血既充满，则滋腴下润，自然流通。如火府丹却为的当，其中有地黄辈。然此非特言血淋、气淋，一应淋皆可用，独不可用之虚冷耳。淋病小便之色，多是见赤，未可便以赤为热，气道蕴结，故如此尔。　　有淋病，下诸通便剂愈，不通用木香流气饮，或别用通气香剂才愈者。此乃气淋，出于冷热淋之外。　　有似淋非淋，小便色如米泔，或有如鼻涕之状，此乃精尿俱出，精塞窍道，故便欲出不能而痛。宜大菟丝子丸、鹿茸丸之类。然此即膏淋，谓其非淋亦不可。　　血淋一证，须看血色分冷热：色鲜者，心小肠实热。色瘀者，肾膀胱虚冷。若的是冷淋及下元虚冷，血色瘀者，并宜汉椒根銼碎，不拘多少，白水煎，候冷服。　　小便濇痛，常急欲溺，及去点滴，茎中痛不可忍者，此五淋病。生料五苓散加阿胶七分，或五苓散加车前子末少许，或五苓散和益元散等分，或五苓散，并可吞火府丹，佐以导赤散。　　若热极成淋，服药不效者，宜减桂五苓散加木通、滑石、灯心、瞿麦各少许，仍令其研麦门冬草连根、车前草、白龙草，蜜水调下。　　若淋沥有血者，宜加味五苓散，或生料五苓散和五淋饮，或导赤散，仍研地锦草水解服。进冷剂愈甚者，此是冷淋，宜地髓汤下附子八味丸。有因服五苓散等药不效者，用生料鹿茸丸却愈，此证病于下元虚冷之故。　　有小便艰濇如淋，不痛而痒者，此亦属虚，宜八味丸、生料鹿茸丸之类。若因思虑用心过度致淋，辰砂妙香散吞威喜丸，或妙香散和五苓散。
　　　　　白浊

　　有白浊人服元兔丹不愈，服附子八味丸即愈者，不可不知。　　有小便如常，停久才方淀浊，有小便出即如泔，若小儿疳病者，并宜分清饮加白茯苓半钱。　　如服药未效，宜四七汤，吞青州白丸子，及辰砂妙香散，吞元兔丹及小菟丝子丸、山药丸。如白浊甚，下淀如泥，或稠粘如胶，频逆而濇痛异常，此非是热淋，此是精浊窒塞窍道而结，宜五苓妙香散，吞八味丸、小菟丝子丸。精者血之所化，有浊去太多，精化不及，赤未变白，故成赤浊，此虚之甚也。何以知之？有人天癸未至，强力好色，所泄半精半血。　　若溺不赤，无他热证，纵虽赤浊，不可以赤为热，只宜以治白浊施之。　　若溺赤，下浊亦赤，口渴时发热者，辰砂妙香散吞灵砂丹，或清心莲子饮。发热不退，口燥舌干之甚者，此乃精亏内燥，肾枯不润，四物汤，吞元兔丹，和八味丸，久服乃效。
　　　　　遗精

　　遗精得之有四：有用心过度，心不摄肾，以致失精者；有因思色欲不遂，精已失位，输泻而出者；有欲太过，滑泄不禁者；有年壮气盛，久无色欲，精气满泄者。然其状不一，或小便后去多不可禁者；或不小便而自出，或茎中出而痒痛，常如欲小便者。并宜先用辰砂妙香散，吞玉华白丹，佐以威喜丸，或分清饮，别以绵裹龙骨同煎，或分清饮半贴，加五倍、牡蛎粉、白茯苓、五味子各半钱。　　失精梦泄，亦有经络热而得者。若以虚冷用热剂，则精愈失。本事方清心丸，用黄皮脑子者，最良。然亦必恍惚膈热，乃验其热证也。以此见赤浊，亦有自热而得，方可用此。若是用心过度得之，宜远志丸，用交感汤加莲子肉、五味子吞下，仍佐以灵砂丹。若审是思色欲不遂得之，且以四七汤吞白丸子。甚者耳闻目见，其精即出，名曰白淫，妙香散吞玉华白丹。若审是色欲过度，下元虚惫，泄滑无禁，宜正元饮加牡蛎粉、肉苁蓉各半钱，吞养气丹或灵砂丹，仍佐以鹿茸丸、山药丸、大菟丝子丸、固阳丸之类。审是壮盛满溢者，本事方清心丸，仍服黄芪六一汤，便虽非对，缘精髓满溢，姑以此燥之。　　遗沥比之遗精稍少，小便有数点稠粘，茎头微痛，或小便已停止时，方有一二滴沾裩，其病不出前所因，宜审用前药。　　梦遗，俗谓之夜梦鬼交。宜温胆汤去竹茹，加人参、远志、莲肉、枣仁、茯神各半钱，吞玉华白丹并固阳丸。　　梦遗亦备前四证，宜审其所感用前药。　　治小便注杆甘疮，用脑子二钱半，雁爪黄连一钱半，芦甘石一钱，葱头七个，陈荷叶一片，花椒一撮，先以葱头、荷叶、花椒煎汤二碗，待温时留瓶内浸洗，小便干净，将前芦甘石用火煅红，于煎黄连水内浸湿，又烧又浸，烧烊为度，安于冷地上，以碗(匚赣)之，候冷研末，入脑子和匀，将前汤洗净，用药不过二三度即愈。
　　　　医学纲目 【明　楼英】

　　　　　遗精

　　白淫梦遗，先贤治法有五：其一，古法用辰砂、磁石、龙骨之类，镇坠神之浮游是也。其二，思想结成痰饮，迷于心窍而遗者，许学士用猪苓丸之类，导引其痰是也。其三，思想伤阴者，洁古珍珠粉丸，用蛤粉、黄蘗，降火补阴是也。其四，思想伤阳者，谦甫鹿茸、苁蓉、菟丝子等，补阳是也。其五，阴阳俱虚者，丹溪治一形瘦人，便浊梦遗，作心虚治，用珍珠粉丸、定志丸服之。定志丸者，远志、菖蒲、茯苓、人参是也。　　治梦遗有数种：下元虚惫，精不禁者，宜服茴香丸；年壮气盛，久节淫欲，经络壅滞者，宜服清心丸；有情欲淫动，经谓所愿不得，名曰白淫，宜良方茯苓散。正如瓶中煎汤，气盛盈溢者，如瓶中沸汤而溢；欲动心邪者，如瓶倾侧而出；惫虚不禁者，如瓶中有罅而漏。不可一概用药也。经曰：肾气闭即精泄。《素问》曰：肾者作强之宫，伎巧出焉。又曰：肾藏精。盖肾能摄精气以生育人伦者也，或育或散，皆主于肾。今肾气衰，则一身之精气无所管摄，故妄行而出不时也。猪苓丸一方，正为此设。
　　　　明医杂着 【明　王纶】

　　　　　梦遗精滑

　　梦遗精滑，世人多作肾虚治，而用补肾濇精之药不效。殊不知此证多属脾胃，饮酒厚味，痰火湿热之人多有之。盖肾藏精，精之所生，甘脾胃饮食化生而输归于肾。今脾胃伤于浓厚，湿热内郁，中气浊而不清，则其所化生之精亦得浊气。肾主闭藏，阴静则宁，今所输之精既有浊气，则邪火动于肾中，而水不得宁静，故遗而滑也。此证与白浊同。丹溪论白浊为胃中浊气下流，渗入膀胱，而云无人知此也。其有色心太重，妄想过用，而致遗滑者，自从心肾治。但兼脾胃者多，须要审察。　　【注　按遗精有四：有用心过度，心不摄肾而致者；有因色欲不遂，精气失位，输精而出者；有色欲太过，滑泄不禁者；有年壮气盛，久无色欲，精气满溢者。有小便出多不禁者，或不出小便而自出者，或茎中出而痒痛，常如欲小便者。宜辰砂妙香散，或威喜丸。】
　　　　医学入门 【明　李梴】

　　　　　五淋

　　淋，小便濇痛，欲去不去，不去又来，滴滴不断。　　气淋必濇滞，余沥不尽，沉香散或益元散加茴香、木香、槟榔。　　血淋必濇痛，遇热则发，白薇、赤芍等分为末，酒调服二钱，或犀角地黄汤、单车前饮、四物汤加知、蘗选用。色鲜者，心与小肠虚热也，导赤散去甘草，加黄芩。色如豆汁者，肾与膀胱火也，五淋散。又有一种小便见血而不痛者，为溺血，非淋也。四物汤加山栀、滑石、牛膝，或单苦荬菜饮、单发灰散、单琥珀散。　　石淋则溺有砂石，茎强痛甚，单牛膝膏、单鳖甲为末，酒调服。　　膏淋者，血淋如膏，用黑豆一百二十粒，甘草一寸，水煎，临熟入滑石末一钱，空心调服。或海金砂散。　　劳淋者，痛引气冲，遇劳则发，痛坠及尻，透膈散。劳伤，四物汤加知、蘗、滑石、琥珀；虚甚者，鹿角霜丸。　　热淋者，暴淋痛甚，八正散或五苓散、合败毒散，加味石膏汤。急痛者六一散二钱，加木香、槟榔、小茴各一钱为末，服。　　冷淋，乃先寒栗而后溲便濇数，窍中肿痛，生附散、二朮散。　　淋皆属热，间有冷者。外因当风取凉，冒暑湿热郁滞，胞内痿痹，神不应用；内因七情心肾气郁，小肠膀胱不利，或忿怒房劳忍溺，酒肉湿热，下流膀胱，干于肝经，挺孔郁结，初则热淋血淋，久则火烁为砂石淋，如汤礶煎久则生碱。　　热在上焦，气分渴而小便不利者，肺中伏热，水不能降，宜气薄淡渗之药，清金泻火，以滋水之上源，清肺饮子。热在下焦，血分不渴而小便不利者，肾与膀胱无阴而阳气不化，水枯火升，宜气味俱阴之药，除热泻闭，以滋水之下源，滋肾丸、肾气丸。其消渴以渴为主而分气血，故血分亦有渴者。此以淋为主而分气血，故血分有不渴者。但渴而多汗亡津，又未可以轻渗也。　　治暑淋、热淋、血淋、山桅仁一味足矣；若发汗则死。　　治膏淋、石淋，郁金、琥珀开郁，青皮、木香行气，蒲黄、牛膝破血，黄蘗、生地滋阴。东垣用药，凡例小腹痛，用青皮疏肝，黄蘗滋肾，盖小腹小便，乃肝肾部位。　　小腹胀满甚者，泻肾汤，火府丹。凡小肠有气则胀，有血则濇，有热则痛。又土燥火浊，宜四君子汤加滑石、泽泻、麦冬、竹叶；痛者，六君子汤加知、蘗、石苇、琥珀。　　肝经气滞有热者，用甘草梢五钱，青皮、黄蘗、泽泻各一钱，水煎服。或三味葶苈散。茎痛引胁者，参苓琥珀汤。肠痛引腰背者，磁石汤。虚者，清肝解郁汤，清肝益荣汤。　　肾虚淋沥，茎中濇痛者，加减八味丸以补阴。小便频而黄者，四物汤加参、朮、　麦门冬、五味子以滋肺肾。小便短而黄者，补中益气汤加麦门冬、五味子、山药以补脾肾。热结膀胱者，五苓散以清热。脾肺气燥者，芩、栀二味以清肺。若膀胱阴虚，阳无以生者，滋肾丸。膀胱阳虚，阴无以化者，肾气丸。　　精败竭者，童男精未盛而御女，老人阴已痿而思色，以降其精，则精不出而内败，茎中痛濇为淋者，八味丸料加车前子、牛膝煎服。若精已竭而复耗之，则大小便中牵痛，愈痛则愈欲大小便，愈便则愈痛，倍附子救之。凡此当滋化源，不可误用知蘗淡渗等剂，既泻真阳，复损真阴。　　中气既弱，不能运通水道，下输膀胱者，补中益气汤。凡汗多亡津，泻久胃干，诸疮失血，俱宜滋补，不可过利小便。　　积痰在肺，以致膀胱不通，譬之水壶上窍闭则下窍不出，宜二陈汤探吐，或灸百会穴，皆以开上窍也。盖膀胱虽主水道，而肺金为水之化源也。　　脬系转戾，脐下并急而痛，小便不通，名曰转脬。有因热逼，或强忍小便，气逆脬转者，二石散加车前子、木通等分，水煎；外用炒盐熨脐，冷即易之。　　因气者，先用良姜、葱白、苏叶煎汤，熏洗小腹、外肾、肛门，拭干伸脚仰卧，后用葵子、赤茯苓、赤芍、白芍等分，入盐一字，煎调苏合香丸服之。　　忍尿疾走及忍尿饱食者，二陈汤探吐。　　忍尿入房者，补中益气汤提之。阴虚两尺脉绝，服诸滑利药不效者，肾气丸。阳虚者，八味丸；或附子、泽泻等分，灯心煎服。此危证也，体薄性急人多有之。　　胞痹即寒淋，小便痛引脐腹，上有清涕，肾着汤；热者，泻肾汤。
　　　　　赤白浊

　　脾胃湿热，中焦不清，浊气渗入膀胱为浊，如夏月天热，则万木流津。　　赤者，血分湿热甚，心与小肠主之，导赤散、四物二陈汤，加樗白皮、青黛、滑石。　　白者，气分湿热微，肺与大肠主之，清心莲子饮，或五积散合四君子汤。　　肥人多湿痰，二陈汤加苍朮、白朮。赤浊加白芍，气虚加参、芪，伤暑加泽泻、麦门冬、人参，伤风加防风，挟寒加姜、桂，甚则加附子。有热加黄蘗、知母、山栀，或星半蛤粉丸。因七情生痰者，四七汤。　　瘦人多湿火，加味逍遥散、四物汤加知母、黄蘗，或真珠粉丸、樗蘗丸。虚挟痰火，肾气丸、补阴丸。不可纯寒药以伤血，亦不可纯僭药以助火。盖寒则坚凝，热则流通，俱宜清上固下。　　思虑劳心虚者，妙香散、十味温胆汤、金莲丸。房欲伤肾虚者，萆薢分清饮、小菟丝子丸、肾气丸、八味丸。心肾俱虚无火者，还少丹。虚冷小腹，痛不可忍者，酒煮当归丸。　　土燥水清，思亦伤脾，精生于谷，故久则宜升胃补脾，二陈汤加升麻、柴胡，以升胃气。素有痰火，恐升动痰火胸满者，再加枳壳、香附、神曲、白朮，或用此吐以提之。如虚劳者，补中益气汤。脾湿不敛者，苍朮难名丹、四妙固真丹、白朮膏、威喜丸，久甚古龙蛎丸、石莲散、远志丸。
　　　　　梦遗

　　交感之精，虽常有一点白膜裹藏于肾，而元精亦为此精之本者，实在乎心，日有所思，夜梦而失之矣。治宜黄连清心饮，或十味温胆汤、妙香散、定志丸。　　人身之精，贵于金宝。初因君火不宁，久则相火擅权。精元一于走而不固，甚则夜失连连，日亦滑溜不已，宜坎离丸。有火盛，精中多有红丝，令溺于桶，澄视之便见，后虽生子，一岁身生红丝瘤，不救。宜救阴丸，肾气丸。　　气宜降，精宜升。欲心一动，精随念去，凝滞久则茎中痒痛，常如欲小便。然或从小便而出，或不从便出而自流者，谓之遗精，比之梦遗尤甚。宜萆薢分清饮，或八物汤、真珠粉丸。　　日久为有虚无寒，若水亏火益燥者，滋阴降火汤。若君火失权，而相火乘脾，湿与热合，脾土全是死阴，少运饮食，易于侵犯，宜樗蘗丸。脾虚弱者，三灰樗蘗丸、猪肚丸。如原非心肾不交，果因饮酒厚味，乃湿热内郁，中气不清，所化之精，亦皆浊气，归于肾中，而水不宁静，故遗而滑也。宜补阴药中加人参、升麻、柴胡，以升胃中清气，更宜节饮食以固命根也。噫！精字从米从青，生于谷之清气也。养生者味之！　　四十以后，劳伤气血，不能固守者，养荣汤加减，吞单樗皮丸，或小菟丝子丸。如早年欲过阳脱者，究源心肾丸、青蛾丸、黑锡丹、缩泉丸、金锁正元丹。气陷者，神芎汤。　　有曰，年壮久不御女，精满而溢者，深为可笑。人之脏腑，惟气与血，神则主宰其中，而无形迹。可见精乃一时交感三焦之火，吸撮而成，岂先有蓄积于中耶？惟节色，气血渐盛而精不清薄，理也。其不御女而漏者，或闻淫事，或见美色，或思想无穷，所愿不得，或曾入房太甚，宗筋弛纵，发为筋痿，而精自出者，谓之白淫。盖肾藏天一，以悭为事，至意内治则精全而固，去思外淫，居室太甚，宜乎渗漏而不振也。用单黄蘗丸最妙。　　亦有清心静坐，养精神者，但好色种子，犹不免有时发露，或被盲人指示房中补益之说，谓可以止精不漏，然对景忘情，实际不复恋乎猥亵之事矣。故曰：学仙不断淫，蒸砂饭不成。养生者慎之！通用单五味子膏、金樱膏、水陆二仙丹、金锁思仙丹、芡实丸、秋石固真丸、固精丸、单韭子散、威喜丸、石莲散、金樱丸。
　　　　医宗必读 【明　李中梓】

　　　　　诸淋证治

　　按《内经》言淋，湿与热两端而已。《病源论》谓膀胱与肾为表里，俱主水，水入小肠与胞，行于阴为溲便也。若饮食不节，喜怒不时，虚实不调，脏腑不和，致肾虚而膀胱热。肾虚则小便数，膀胱热则水下濇，数而且濇，则淋沥不宣，小腹弦急，痛引于脐，分石淋、劳淋、血淋、气淋、膏淋、冷淋六种。石淋者，有如沙石，膀胱畜热而成，正如汤瓶久在火中，底结白碱也。劳淋者，因劳倦而成，多属脾虚。血淋者，心主血，乃遗热于小肠，搏于血脉，血入胞中，与溲俱下。气淋者，肺主气，气化不及州都，胞中气胀，少腹满坚，溺有余沥。膏淋者，滴下肥液，极类脂膏。冷淋者，寒客下焦，水道不快，先见寒战，然后成淋。更有过服金石，入房太甚，败精强闭，流入胞中，亦有湿痰日久，注渗成淋。由是则致淋之故殆有多端，若不求其本，未有获痊者也。　　石淋清其积热，涤去沙石，则水道自利，宜神效琥珀散、如圣散、独圣散，随证选用。　　劳淋有脾劳、肾劳之分。多思多虑，负重远行，应酬纷扰，劳于脾也，宜补中益气汤与五苓散分进。专因思虑者，归脾汤。若强力入房，或施泄无度，劳于肾也，宜生地黄丸、或黄芪汤。肾虚而寒者，金匮肾气丸。　　血淋有血瘀、血虚、血冷、血热之分。小腹硬满，茎中作痛欲死，血瘀也。一味牛膝煎膏酒服，大效。但虚人能损胃耳，宜四物汤加桃仁、通草、红花、牛膝、丹皮。血虚者，六味丸加侧柏叶、车前子、白芍药，或八珍汤送益元散。血色鲜红，心与小肠实热，脉必数而有力，柿蒂、侧柏叶、黄连、黄蘗、生地黄、牡丹皮、白芍药、木通、泽泻、茯苓。血色黑黯，面色枯白，尺脉沉迟，下元虚冷也，金匮肾气丸，或用汉椒根四五钱，水煎冷服。然有内热过极，反兼水化而色黑者，未可便以为冷也。须以脉证详辨之。　　气淋有虚实之分。如气滞不通，脐下妨闷而痛，沉香散、石苇散、瞿麦汤。气虚者，八珍汤加杜仲、牛膝，倍茯苓。　　膏淋者，似淋非淋，小便色如米泔，或如鼻涕，此精溺俱出，精塞溺道，故欲出不快而痛，鹿角霜丸、大沉香散、沉香丸、海金沙散、菟丝子丸，随证选用。　　冷淋多是肾虚，肉苁蓉丸、泽泻散、金匮肾气丸。　　胞痹，膀胱者，州都之官，津液藏焉，气化则能出矣。风寒湿邪气，客于胞中，则气不能化出，故胞满而水道不通。小腹膀胱，按之内痛，若沃以汤，濇于小便，以足太阳经其直行者，上额交巅，入络脑，下灌鼻则为清涕也。肾着汤、肾沥汤、巴戟丸。
　　　　　脉候

　　少阴脉数，妇人则阴中生疮，男子则气淋。盛大而实者生，虚小而濇者死。
　　　　　遗精

　　按古今方论，皆以遗精为肾气衰弱之病，若与他脏不相干涉。不知经言五脏六腑各有精，肾则受而藏之。以不梦而自遗者，心肾之伤居多；梦而后遗者，相火之强为害。若乎五脏各得其职，则精藏而治。苟一脏不得其正，甚则必害心肾之主精者焉。治之之法，独因肾病而遗者，治其肾。由他脏而致者，则他脏与肾两治之。如心病而遗者，必血脉空虚，本纵不收；肺病而遗者，必皮革毛焦，喘急不利；脾病而遗者，色黄肉消，四肢懈惰；肝病而遗者，色青而筋痿；肾病而遗者，色黑而髓空。更当以六脉参详，昭然可辨、然所因更自多端。有用心过度，心不摄肾，而失精者，宜远志丸、佐以灵砂丹。有色欲不遂，而致精泄者，四七汤吞白丸子；甚者耳闻目见，其精即出，名曰白淫，妙香散吞玉华白丹。有色欲过度，精窍虚滑，正元散加牡蛎粉、肉苁蓉各半钱，吞灵砂丹，仍佐以鹿茸丸、山药丸、大菟丝子丸、固阳丸之类。有壮年久旷，精满而溢，清心丸。有饮酒厚味，痰火湿热，扰动精府，苍朮、白朮、半夏、橘红、茯苓、甘草、升麻、柴胡，俾清升浊降，脾胃健运，则遗滑自止。有脾虚下陷者，补中益气汤。有肾虚不固者，五倍子二两，茯苓四两，为丸服之神验。然其证状，亦复不同。或小便后出多不可禁者，或不小便而自出，或茎中痒痛常如欲小便者，或梦女交者，并从前法，分别施治。或实有鬼魅相感，其状不欲见人，如有对晤，时独言笑，时常悲泣，脉息乍大乍小，乍有乍无，及脉来绵绵不知度数，而颜色不变，乃其候也。宜朱砂、雄黄、麝香、鬼箭、虎头骨之类，或但服苏合丸，神效。更有久旷之人，或纵欲之人，与女交合，泄而不止，谓之走阳。其女须抱定，勿使阴茎出户，急呵热气于口中，以指捻住尾闾即救矣。女人惊而脱去者，十有九死，亟以童女接气，灌以大剂独参汤，亦有活者。总其大纲言之，精滑宜濇之；濇而不效，即泻心火；泻而不效，即以补中益气用升麻、柴胡至一二钱，举其气上而不下，往往有功。讵可补之不效，濇之无灵，遂委之命也哉？
　　　　　浊

　　按经文及细考前哲诸方论，而知浊病即精病，非溺病也。故患浊者，茎中如刀割火灼，而溺自清，惟窍端时有秽物，如疮之脓，如目之眵，淋漓不断，与便溺绝不相混。大抵由精败而腐者十之六七，由湿热流注与虚者十之二三。其有赤白之分者，何也？精者，血之所化，浊去太多，精化不及，赤未变白，故成赤浊，此虚之甚也。所以少年天癸未至，强力行房，所泄半精半血。壮年施泄无度，亦多精血杂出。则知丹溪以赤属血、白属气者，未尽然也。又以赤为心虚有热，由思虑而得；白为肾虚有寒，因嗜欲而得，亦非确论。总之心动于欲，肾伤于色，或强忍房事，或多服淫方，败精流溢，乃为白浊；处滑者血不及变，乃为赤浊。挟寒则脉来沉迟无力，小便清白，萆薢分清饮、八味丸、内补鹿茸丸之类。挟热则口渴便赤，脉必滑数有力，清心莲子饮、香苓散。有胃中湿痰流注，苍白二陈汤加升麻、柴胡。有属虚劳者，六味丸加莲须、芡实、菟丝、五味、龙骨、牡蛎。有因伏暑，四苓散加香薷、麦门冬、人参、石莲肉之类。有稠粘如胶，濇痛异常，乃精塞窍道，香苓散送八味丸、或金匮肾气丸。有热者，萆薢分清饮、茯菟丸。有思想太过，心动烦扰，则精败下焦，加味清心饮、瑞莲丸之类，此其大略也。若夫五脏之伤，六淫之变，难以枚举，临证之顷，慎无轻忽！
　　　　证治准绳 【明　王肯堂】

　　　　　淋

　　淋之为病，尝观《病源论》谓由肾虚而膀胱热也。膀胱与肾为表里，俱主水，水入小肠，与胞行于阴为溲便也。若饮食不节，喜怒不时，虚实不调，脏腑不和，致肾虚而膀胱热，肾虚则小便数，膀胱热则水下濇，数而且濇，则淋沥不宣，故谓之淋。其状小腹弦痛，引于脐下，便出少气，及分石淋、劳淋、血淋、气淋、膏淋、冷淋。其石淋者，有如砂石；劳淋者，劳倦即发；血淋者，心主血气，通小肠，热甚则搏于血，脉血得热则流行入胞中，与溲俱下；膏淋者，肥液若脂膏，又名肉淋；气淋者，胞内气胀，小腹坚满，出少喜数，尿有余沥；冷淋者，冷气客于下焦，邪正交争，满于胞内，水道不宣，先寒战，然后便数成淋，可谓悉病情矣。考之《内经》，则淋病之因，又不止此。大纲有二：曰湿、曰热。谓太阴作初气，病中热胀，脾受积湿之气，小便黄赤，甚则淋。少阳作二气，风火郁于上，主热，其病淋。盖五脏六腑十二经脉气皆相通移，是故太阳主表，上行则统诸阳之气，下行则入膀胱。又肺者通调水道，下输膀胱。脾胃消化水谷，或在表在上在中，凡有热则水液皆热，转输下行，然后膀胱得之而热矣。且小肠是心之腑，主热者也。其水必自小肠渗入膀胱胞中，诸热应于心者，其小肠必热，胞受其热，经谓胞移热于膀胱者则癃溺血是也。由此而言，初起之热邪不一，其因皆得传于膀胱而成淋。若不先治其所起之本，止从末流胞中之热施治，未为善也。予尝思之：淋病必由热甚生湿，湿生则水液浑，凝结而为淋。不独此也，更有人服金石药者，入房太甚，败精流入胞中，及饮食痰积渗入者，则皆成淋。丹溪尝治一小儿在胎，受久服金石药之余毒，病淋一十五年，以紫雪治愈。凡治病不求其本，可乎？
　　　　　赤白浊

　　溺与精所出之道不同：淋病在溺道，故《纲目》列之肝胆部；浊病在精道，故《纲目》列之肾膀胱部。今患浊者，虽便时茎中如刀割火灼，而溺自清，惟窍端时有秽物，如疮脓目眵，淋漓不断，初与便溺不相混淆，犹河中之济焉，至易辨也。每见时医以淋法治之，五苓、八正，杂投不已，而增剧者，不可胜数，予每正之而难以户晓也。盖由精败而腐者什九，由湿热流注与虚者什一。
　　　　　遗精

　　丹溪书分梦遗、精滑为二门。盖梦与鬼交为梦遗，不因梦感而自遗者为精滑，然总之为遗精也。其治法无二，故合之。　　或问精滑何因得之？曰：《金匮要略》谓虚劳之病，脉浮大，手足烦，阴寒精自出。又谓脉弦而大，此名革，亡血失精。又谓小腹弦急，阴头寒，脉动微紧，男子失精，女子梦交。通巢氏《病源》以虚劳病分出五劳、七伤、六极、二十三蒸之名，于七伤中精连连精连连：原作「精连」，据《诸病源候论》虚劳候改。，蒸病中玉房蒸，男则遗沥漏精，与尿精、闻见精出，及失精等候皆混同，仍类虚劳门。为肾主藏精，故尽作肾气衰弱之病，似若他脏无损焉。岂其然哉？夫五脏皆藏精者也。尝考《灵枢》本神篇，首谓天之在我者德也。地之在我者气也，德流气薄而生者也。故生之来谓之精，两精相搏谓之神。如是者通言主一身主宰之精神也。因心肾是水火之脏，法天地施化生成之道，故藏精神为五脏之宗主。其次言所以任物者谓之心，心有所忆谓之意，意有所存谓之志，因志而存变谓之思，因思而远慕谓之虑，因虑而处物谓之智。如是者皆因心神随物所感变而分之，是谓五志，遂有五神脏之名。五神既分，则于德化、政令、性味，各司其属者之用，于是心肾之水火，亦俯从五神之列。然而所主之精神则并行，未始相离，而五神五变者，分之如此，则精亦从神之所变，随处与之合矣。故五脏各得藏其精神以行其用，是之谓脏真。主所以属本气之生化者也。苟有一脏之真不得其正，则一脏之病作矣。苟一脏之精神伤之甚者，则必害其心肾之主精神者也。如所谓怵惕思虑则伤神，神伤则恐惧，流淫而不止；喜乐恐惧则伤精，精伤则骨酸痿厥而不举；喜乐者惮散而不藏，恐惧者荡惮而不收。是故主藏精者不可伤，伤则失守而阴虚，阴虚则无气，无气则死矣。如是者精神之在五脏，伤之则淫邪立至。心之在志为喜，在气为火为热；肾之在志为恐，在气为水为寒。于是怵惕思虑伤其神，神伤则火动不止，火动不止则肾水恐惧之志者并矣。恐，其不解则动中而肾自伤，肾主藏精，与所受五脏六腑所输至之精皆不得藏而时自下矣。此乃以心肾主宰精神者言也。至若他脏之精各得而泄，有所据乎？曰：《内经》所谓思想无穷，所愿不得，意淫于外，入房太甚，宗筋弛纵，发为白淫，其病筋痿。筋痿者，生于肝使内也。王注以白淫是白物淫衍如精之状，因溲而下。虽云如精，殆非将化未成之精而径出者乎？何以言之？精有谓生来之精者，先身生之精也；有谓食气入胃，散精于五脏者，有谓水饮自脾肺，输肾而四布，五经并行之精者，此水谷日生之精也。然饮食日生之精，皆从生来元精之所化，而后分布，其脏盈溢则输之于肾，肾乃元气之本，生成之根，以始终化之养之之道也。若饮食之精遇一脏有邪，则其脏之食味化之不全，不得入与元精俱藏而竟泄出，与夫所谓脾移热于肾，少腹冤热而痛出白者，义亦如之。王注虽谓消脂烁肉，无乃消其肾所藏之精欤？盖使二脏无病，则此白物其不为精乎？使二脏有病，则所藏之精其不变为白物而出之乎？以此比例，则肺脾二脏之精，宁不有似肝脏之伤神动气，致精失守而走泄者乎？然则治当何如？曰：独肾泄者治其肾，由他脏而致肾之泄者则两治之，在他脏自泄者治其本脏，必察四属以求其治。大抵精自心而泄，则血脉空虚，本纵不收；自肺而泄者，皮革毛焦，喘急不利；自脾而泄者，色黄肉消，四肢懈惰；自肝而泄者，色青而筋痿；自肾而泄者，色黄黑髓空而骨惰，即脉亦可辨也。　　或问夜梦交接之理何如？曰：《内经》曰，肾者主水，受五脏六腑之精而藏之。又曰：主蛰，封藏之本，精之处也。又曰：阴阳之要，阳密乃固。阳强不能密，阴气乃绝。阴平阳秘，精神乃治；阴阳离决，精气乃绝。又曰：阴阳总宗筋之会，会于气街。《灵枢》淫邪发梦篇曰：厥气客于阴器，则梦接内。盖阴器者，宗筋之所系也，而足太阴、阳明、少阴、厥阴之筋，皆结聚于阴器，与冲、任、督三脉之所会。然厥阴主筋，故诸筋皆统属于厥阴也。肾为阴，主藏精。肝为阳，主疏泄。阴器乃泄精之窍，是故肾之阴虚则精不藏，肝之阳强则气不固。若遇阴邪客于其窍，与所强之阳相感，则精脱出而成梦矣。所谓阳强者，非脏之真阳强也，乃肝脏所寄之相火强耳。盖水为阴，火为阳，故统言火为阳，然分言之则为二。若火盛不已，反消亡其脏之真阳也。肝乃魂之居，脏之真阳虚则游魂为变，变则为梦，与肝虚病者多梦亡人无异。曰：如子所言，梦遗则从肝肾得之乎？曰：不然。病之初起，亦有不在肾、肝，而在心、肺、脾、胃之不足者。然必传于肝、肾而后精方走也，盖有自然相传之理存焉。何则？宗筋者，上络胸腹，挟脐，下合横骨。故《内经》谓其总阴阳之会，会于气街，主束骨而利机关也。夫五脏俱有火，其相火之寄于肝者，善则发生，恶则为害，独甚于他火。故平人肝气之刚勇，充于筋而为罢极之本也。其阴器既宗筋之所聚，乃强于作用，皆相火充其力也。若遇接内得阴气与合，则三焦上下内外之火，翕然而下从，百体元府悉开，其滋生之精，尽趋会于阴器以跃出，岂止肾之所藏者而已哉？所谓厥气客于阴器则梦者，其厥气亦身中阴分所逆之气，与接内之气同是阴类，故梦犹接内之精脱也。若思欲不已，精气已客于阴器，至卧故成梦而泄矣。但梦者因真阳虚而得之，故精脱之后，其气未能卒复，未免形体衰惫，不比平人接内之气，一二时便可复也。曰：治法当何如？曰：病从他脏而起，则以初感病者为本，肾、肝聚病处为标。若由肾、肝二脏自得者，独治肾、肝。由阴阳离决，水火不交通者，则既济之。阴阳不相抱负者，则因而和之。阳虚者补其气，阴虚者补其血，阳强者泻其火。火有正治反治，从多从少，随其攸利。经曰：思想无穷，所愿不得，意淫于外，入房太甚，宗筋弛纵，发为白淫梦遗等证。先贤治法有五：其一，用辰砂、磁石、龙骨之类，镇坠神之浮游，河间秘真丸、本事八仙丹之属是也。其二，思想结成痰饮，迷于心窍而遗者，许学士用猪苓丸之类，导利其痰是也。其三，思想伤阴者，洁古珍珠粉丸、海藏大凤髓丹、本事清心丸，丹溪用海蛤粉、青黛、香附、黄蘗、知母之类降火升阴是也。其四，思想伤阳者，谦甫鹿茸、苁蓉、菟丝子等补阳是也。其五，阴阳俱虚者，丹溪治一形瘦人便浊梦遗，作心虚治，用珍珠粉丸、定志丸是也。　　大智禅师云：梦遗不可全作虚冷，亦有经络热而得之者。尝治一男子，至夜脊心热梦遗，用珍珠粉丸、猪苓丸，遗止，终服紫雪，脊热始除。又一男子脉洪腰热遗精，用沉香和中丸下之，导赤散治其火而愈。于此知身有热而遗者，皆热遗也。若是用心过度而得之，宜远志丸，用交感汤加莲肉、五味吞下，仍佐以灵砂丹。若是思色欲不遂得之，宜以四七汤吞白丸子，甚者耳闻目见，其精即出，名曰白淫，妙香散吞玉华白丹。初虞世治精滑不禁，用青州白丸子，辰砂为衣，服之甚效。若审是色欲过度，下元虚惫，泄滑无禁，宜正元饮加牡蛎粉、肉苁蓉各半钱，吞养气丹或灵砂丹，仍佐以鹿茸丸、山药丸、大菟丝子丸、固阳丸之类。然此项药太僭燥，若妄用过剂，则阴水耗竭，壮火独炎，枯脂消肉，骨立筋痿，而成不救之疾矣，用者审之！　　医家大法曰：尝治脱真不止者，以濇剂收止之，则不能收、不能止，不若泻心火；若泻心火不能止者，不若用升阳之剂，加风药之类止之。非此能止之也，举其气上而不下也。
　　　　医贯 【明　赵献可】

　　　　　梦遗精滑论

　　治以肾肝为主。经曰：阴阳之要，阳密乃固。阳强不能密，阴气乃绝。阴平阳秘，精神乃治；阴阳离决，精气乃绝。夫所谓阳强者，乃肝肾所寄之相火强也；所谓阴绝者，乃肾中所藏之真阴绝也。肾为阴，主藏精。肝为阳，主疏泄。是故肾之阴虚则精不藏，肝之阳强则火不秘。以不秘之火，如临不藏之精，有不梦，梦即泄矣。或问曰：何故不为他梦而偏多淫梦耶？曰：《灵枢经》淫邪发梦篇云：厥气客于阴气，则梦接内。盖阴器者，泄精之窍，主宗筋，足太阴、阳明、少阴、厥阴之筋，与夫冲、任、督三脉之所会，诸筋皆结聚于阴器，而其中有相火寄焉。凡平人入房，而强于作用者，皆此相火充其力也。若不接内，不与阴气合，则精不泄。一接内与阴相合，则三焦上下内外之火，翕然而下从，百体元府悉开，其滋生之精，尽趋于阴器以泄，而肾不藏矣。若其人元精坚固者，淫气不能摇，久战而尚不泄，况于梦乎？纵相火动而成宵梦，梦亦不遗，此谓阴平阳秘无病人也。今人先天禀赋原虚，兼之色欲过度，以致肾阴衰惫，阴虚则相火动，相火之系上系于心，为君火感物而动，动则相火翕然而随，虽不交会，而精已离其位，即客于阴器间矣。夜卧时当所寄之相火，一遇与内接时，与阴气相合同，故卧而即梦，梦而即遗也。若肾不虚，则无复是梦，梦亦不遗矣。故治是证者，先以肾肝为主。或问曰：阴虚火动而梦遗，服丹溪补阴丸以滋阴降火，则证与药相对，每依法服之而不效，何也？曰：此未得丹溪滋阴之本意也。盖《丹溪心法》第一方，原以肾气丸为滋阴之要药也。今人不会其意，以黄蘗、知母为君，概用坎离丸固本之类。凡此俱是沉寒泻火之剂，苦寒极能泻水，肾有补而无泻，焉能有裨于阴哉？独薛立斋发明丹溪之所未发，专用六味地黄以补肾而治梦遗，屡效。纵有相火，水能滋木，水升而木火自息矣。倘有脾胃不足，湿热下流者，以前丸为主，煎服补中益气以升提之。有用心过度，心不能主令而相火代事者，亦以前丸为主，仍兼用归脾汤。有命门火衰，元精脱陷，玉关不约者，急用八味丸，或金锁正元丹，以壮真阳，使之涵乎真精而不泄，此其大略也。如郑鲁叔、吴茭山二按，皆以肾为主，而兼治心脾者。独有一等肾不虚而肝经湿热火旺者，茎中作痛，筋急缩，或作痒或肿，或挺纵不收，白物如精，随溺而下，此筋疝也，用龙胆泻肝汤主之。张子和曰：遗溺闭癃，阴痿脬痹，精滑白淫，皆男子之疝也。若血涸不月，月罢腰膝上热，足躄，嗌干，癃闭，小腹有块，或定或移，前阴突出，后阴痔漏，皆女子之疝也。惟女子不曰疝而曰瘕。
　　　　景岳全书 【明　张介宾】

　　　　　淋浊论证

　　便浊证有赤白之分，有精溺之辨。凡赤者多由于火，白者寒热俱有之。由精而为浊者，其动在心肾；由溺而为浊者，其病在膀胱肝脾。　　赤浊之证，有溺之赤色者，有带血而赤者。若见鲜血，则当从血证门溺血条下治之。若溺之黄赤者，此固多有火证，然必赤而痛濇，乃别有火脉火证，方可以火证赤浊论治。或以劳倦久病，酒色耗伤真阴，或以素服清凉等药，愈服愈赤，愈见短少，而且无痛濇等证者，此系水亏液涸，全非赤浊之比。经曰：中气不足，溲便谓之变，即此类也。但当温补下元，使之气化，水必自清，切不可因小便黄赤，一概皆从火治。　　白浊证有浊在溺者，其色白如泔浆。凡肥甘酒醴辛热炙煿之物，用之过当，皆能致浊，此湿热之由内生者也。又有炎热湿蒸，主客时令之气，侵及脏腑，亦能致浊，此湿热之由外入者也。然自外而入者少，自内而生者多。总之必有热证热脉，方是火证，清去其火，则浊无不愈矣。有浊在精者，必由相火妄动，淫欲逆精，以致精离其位，不能闭藏，则源流相继，淫溢而下，移热膀胱，则溺孔濇痛，清浊并至，此皆因于热也。及其久也，则有脾气下陷，土不制湿而水道不清者；有相火已杀，心肾不交，精滑不固而遗浊不止者，此皆无热证也。有热者当辨心肾而清之，无热者当求脾肾而固之、举之。治浊之法，无出此矣。　　淋之为病，小便痛濇滴沥，欲去不去，欲止不止者是也。是亦便浊之类，而实浊之甚者。但浊出于暂，久而不已则为淋证。其证则或有流如膏液者，或出如砂石而痛不可当者，或有如筋条者，或时为溺血血条者。此淋之与浊，诚有不同。故严氏有五淋之辨，曰气、石、血、膏、劳是也。气淋为病，小便濇，常有余沥；石淋茎中痛，溺如砂石，不得卒出；膏淋溺如膏出；劳淋劳倦，即发痛引气冲；血淋遇热即发，甚则溺血，候其鼻头色黄者，小便难也。大抵此证多由心肾不交，积蕴热毒，或酒后房劳，服食燥热，七情郁结所致，此严氏之说固已尽之。然淋之初病，则无不由乎热剧，无容辨矣。但有久服寒凉而不愈者，又有淋久不止，及痛濇皆去，而膏液不已如白浊者，此为中气下陷，及命门不固之证，必以脉证而察其寒热与虚，庶乎无误。　　论治
　　热畜膀胱，溺赤热甚，而或痛或濇者，必当专去其火，宜先用抽薪饮、大分清饮、七正散之类主之。若小水不利，而烦热难解者，惟菉豆饮为最妙。若兼大便燥结者，宜八正散主之。若微热不甚，或热势稍退者，宜加减一阴煎，或导赤散、火府丹、清心莲子饮之类主之。若小水不利者，宜清肺饮子主之。　　溺白证，凡如泔如浆者，亦多属膀胱水道之热，宜导赤散、徙薪饮之类以清之。若无内热而溺白者，多由饮食湿滞，宜小分清饮，或苓朮二陈汤，减去干姜以燥之利之。大都湿在肠胃，或在膀胱者，宜二陈汤或半夏丸丹之类，皆可择用。若胞气不固，而液浊不清者，亦败精之属，宜秘元煎或水陆二仙丹以固之。浊在精分者，必因相火妄动，或逆精而然，以致精溺并至。若兼濇痛之甚者，亦宜抽薪饮、大分清饮之类，先去其火，然后再安精气。及其稍久，痛濇俱去，而惟精浊不止者，当用宁心固肾等剂，宜秘元煎、菟丝煎，或人参丸、定志丸。心虚，白浊饮之类主之。　　命门虚寒，阳气不固，则精浊时见，而久不能愈者，但当培补命门，宜右归丸、益志汤、石刻安肾丸、八味地黄丸之类主之。若虚本不甚，而胞气微寒不摄者，宜萆薢分清饮主之。　　治淋之法，大都与治浊相同。凡热者宜清，濇者宜利，下陷者宜升提，虚者宜补，阳气不固者宜温补命门。但当以前法通用，无他技也。　　血淋证，若在男子，则凡便血不痛者，即为溺血；血来而痛者，即曰血淋。然无非逆血证耳，治法具详血证门。惟妇人之血淋，则多由冲、任经脉之病，大与男子不同，妇人门另有正条。
　　　　　遗精论证

　　梦遗、精滑，总皆失精之病，虽其证有不同，而所致之本则一。盖遗精之始，无不病由乎心。正以心为君火，肾为相火，乃有所动，肾必应之。故凡以少年多欲之人，或心有妄思，或外有妄遇，以致君火摇于上，相火炽于下，则水不能藏而精随以泄。初泄者不以为意，至再至三，渐至不已，及其久而精道滑，则随触皆遗，欲遏不能矣。斯时也，精竭则阴虚，阴虚则无气，以致为劳为损，去死不远也。盖精之藏制虽在肾，而精之主宰则在心，故精之畜泄无非听命于心。凡少年初省人事，精道未实者，苟知惜命，先须惜精，苟欲惜精，先宜静心。但见伶俐乖巧之人，多有此病，而田野愚鲁之夫，多无此病，其故何也？亦总由心之动静而已。此少年未病之前所当知也。及其既病而求瘥，则尤以持心为先，然后随证调理，自无不愈。使不知求本之道，全恃药饵而欲望成功者，盖亦几希矣。　　遗精之证有九：凡有所注变而梦者，此精为神动也，其因在心。有欲事不遂而梦者，此精失其位也，其因在肾。有值劳倦即遗者，此筋力有不胜，肝脾之气弱也。有因用心思索过度辄遗者，此中气有不足，心脾之虚陷也。有因湿热下流，或相火妄动而遗者，脾肾之火不清也。有无故滑而不禁者，此下元之虚，肺肾之不固也。有素禀不足而精易滑者，此先天元气之单薄也。有久服冷利等剂，以致元阳失守而滑泄者，此误药之所致也。有壮年气盛，久节房欲而遗者，此满而溢者也。凡此之类，是皆遗精之病。然心主神，肺主气，脾主湿，肝主疏泄，肾主闭藏，则凡此诸病五脏皆有所主，故治此者亦当各求所因也。若满而溢者则去者自去，生者自生，势出自然，无足为意也。　　因梦而出精者，谓之梦遗；不因梦而精自出者，谓之滑精。梦遗者，有情有火，有虚有溢。有因情动而梦者，有因情动而梦者。情动者当清其心，精动者当固其肾。滑精者无非肾气不守而然。若暴滑而兼痛者，则是赤白浊。　　论治
　　精道滑而常梦常遗者，此必始于欲念，成于不谨，积渐日深，以致肾气不固而然。惟苓朮菟丝丸为最佳；其次则小菟丝子丸、金锁思仙丹之类，皆可择用。　　君火不清，神摇于上，则精遗于下，火甚者宜先以二阴煎之类，清去心火；火不甚者宜先以柏子养心丸、天王补心丹，或人参丸、远志丸之类，收养心气，然后用苓朮菟丝丸之类固之。若相火易动，肝肾多热而易于疏泄者，宜经验猪肚丸为最，或固精丸之类主之。然须察其火之微甚，宜清者，亦当先清其火。　　凡思虑劳倦每触即遗者，但培补心脾，勿得误为清利。惟寿脾煎或归脾汤减去木香，或用秘元煎主之，皆其宜也。其有气分稍滞，不堪芪、朮者，宜菟丝煎主之，或以人参汤吞苓朮菟丝丸亦妙。　　先天素禀不足，元阳不固，每多遗滑者，当以命门元气为主，如左归、右归、六味、八味等丸，五福饮、固阴煎、菟丝煎之类，随宜用之。或经验秘真丸亦可酌用。湿热下流，火伏阴中而遗者，宜四苓散，或大小分清饮之类主之。　　过服寒凉冷利等药，以致阳气不固，精道滑而遗泄不止者，速当温补脾肾，宜五君子煎、寿脾煎，或右归丸、八味地黄丸、家韭子丸之类主之。　　治遗精法：凡心火盛者，当清心降火；相火盛者，当壮水滋阴；气陷者，当升举；滑泄者，当固濇；湿热相乘者，当分利；虚寒冷利者，当温补下元；元阳不足，精气两虚者，当专培根本。今人之治遗泄，动以黄蘗、知母为君，或专用固本丸、坎离丸之类，不知苦寒之性，极能沉降泻水，肾虚者尤非所宜。肾有补而无泻，此辈亦何裨于肾？而凡用于非火滑泄者，适足为肾之害耳。
　　　　石室秘箓 【清　陈士铎】

　　　　　石淋

　　人有小便中溺五色之石，未溺之前痛甚，已溺之后少少宽快，此即石淋也。交感之后入水，或入水之后交感，皆有此证。方用熟地、山茱萸、泽泻各三两，茯苓、意仁、车前子、麦冬各五两，青盐一两，骨碎补二两，芡实八两，肉桂三钱为末，蜜丸，早晚白滚水吞下各一两，十日必无溺石之苦矣。此证成之最苦，欲溺而不溺，不溺而又欲溺，尿管中痛如刀割，用尽气力，止溺一块，其声铮然，见水不化，乃膀胱之火熬煎而成，此异病也。其色或红、或白、或黄、或青、或黑不一，总皆水郁而火煎之也。此方之妙，全不去治石淋而径去补肾水之不足，水足而火自消，火消而水自化，其中有妙旨也。倘治膀胱，则气不能出，又何以化水哉？
　　　　　遗精

　　梦遗之病，多成于读书飘荡之子，或见色而思，或已泄而战，或用心作文，以取快于一时，或夜卧不安而渔色，遂至风情大胜，心气不宁，操守全无，玉关不闭，往往少年坐困也。今立一方，熟地、芡实、白朮、山药各八两，山茱萸、炒枣仁各四两，北五味、麦冬、茯苓、车前子各三两，远志一两，各为末，蜜为丸，每日白滚水送下一两，一料全愈，不再发。此方妙在用芡实、山药为君，而以熟地、山茱萸之类为佐，直补其心肾之阴，而又以白朮利其腰脐，而元精自不外泄。况梦遗原无止法，愈止而愈泄。不若补其阴气，总或走失亦不狼狈，何必补濇而后不走失乎？然则不闭之闭，正深于闭，又何必牡蛎、金樱子之为得哉？车前利小便而不走气，利其水则必存其精，又不可不知其功。　　梦遗之证，久则玉关不闭，精尽而亡，人往往用濇精之药，所以不救。倘于未曾太甚之时，大用补精补气之药，何至于此？方用芡实、山药各一两，莲子五钱，炒枣仁三钱，茯神二钱，人参一钱，水煎服。此方名保精汤。先将汤饮之后，加白糖五钱，拌匀连滓同服，每日如此，不须十日即止矣。药味平淡，收功独神者，盖芡实、山药固精添髓，莲子清心止梦，茯神、枣仁安魂利水，得人参以运用于无为，不必止梦而梦自无，不必止精而精自断，又何至玉关不闭，至于夭亡哉！古今图书集成医部全录卷二百六十九

淋浊遗精门

　　　　方

　　茯神汤 【《济生方》】 　治欲心太炽，思想太过，梦泄不禁，夜卧不宁，心悸。　　茯苓去皮，一钱半　远志　枣仁炒，各一钱二分　石菖蒲　人参　白茯苓　当归酒洗，各一钱　黄连　生地黄各八分　甘草四分　　右，水二锺，莲子七枚槌碎，煎八分，食前服。
　　大金花丸 【《河间六书》，下同】 　一名既济解毒丸。治中外诸热，溺血淋闭。　　黄连　黄蘗　黄芩　大黄各半两
　　右为末，滴水丸如小豆大，每服二三十丸，新汲水下。自利去大黄加栀子。小儿丸如麻子，三五丸。
　　秘真丸　治白淫，小便不止，精气不固，及有余沥或梦阴人通泄。　　诃子皮大者，五个　缩砂仁半两，去皮　龙骨研　朱砂各一两，研细，一分为衣　　右为末，面糊丸如菉豆大。每服一丸，空心温酒下，冷水亦得，不可多服。大便秘，葱白汤茶下。
　　治淋方 【《千金方》，下同】 　治诸淋。　　滑石　石苇　(艹舌)蒌根各二两
　　右三味，治下筛，大麦饮服方寸匕，日三。　　又方　治五劳、七伤、八风、十二痹，劳结为血淋，热结为肉淋，小便不通，茎中及小腹痛不可忍者。　　滑石　桂心　王不留行　通草　冬葵子　车前子各二分　甘遂一分　石苇四分　　右八味治下筛，以麻子饮五合，和服方寸匕，日三，尿砂石出。一方加榆木白皮三分。　　又方　治血淋，小便渗痛。
　　鸡苏二两　通草　滑石各五两　竹叶一把　生地黄半斤　小蓟根一两　　右六味(口父)咀，水九升，煎取三升，去滓，分三服，温服。
　　石苇散　治血淋。
　　石苇　当归　蒲黄　芍药各等分
　　右四味，治下筛，酒服方寸匕，日三。
　　小蓟饮子 【《济生方》，下同】 　治下焦结热血淋。　　生地黄洗，四两　小蓟根　滑石　通草　藕节　蒲黄炒　淡竹叶　当归去芦酒浸　山栀子仁　甘草炙，各半两　　右(口父)咀，每服四钱，水一盏半，煎至八分，去滓温服，空心食前。
　　固精丸　治嗜欲过度，劳伤肾经，精元不固，梦遗白浊。　　肉苁蓉酒浸薄切焙　阳起石火煅研极细　鹿茸燎去毛酥炙　韭子炒　赤石脂火煅七次　龙骨生用　川巴戟槌去心　白茯苓　鹿角霜　附子炮去皮脐，各等分　　右为末，酒糊为丸如梧桐子大。每服七十丸，空心，盐酒、盐汤任下。　　又方 【丹溪，下同】 　治老人气虚而淋者。　　人参　白朮　木通　山栀
　　或汤或丸，随宜。

　　通秘散　治血淋，痛不可忍。
　　陈皮　香附　赤茯苓各等分
　　右銼碎，每服二钱，水煎空心服。

　　白薇散　治血淋热淋。
　　白薇　赤芍各等分
　　右为末，每服二钱，温酒调下，立效。或加槟榔。　　又方　治淋。
　　人参一钱　白朮一钱半　泽泻　赤茯苓各七分　甘草　麦门冬　滑石各半钱　竹叶三十片　灯心二十茎　　右剉，作一服，水煎。

　　生附汤　治冷淋，小便秘濇，数起不通，窍中苦痛，憎寒凛凛，多因饮水过度，或为寒湿，心虚志耗，皆有此证。　　附子炮去皮脐　滑石水飞，各半两　瞿麦　木通各七钱半　半夏　　右銼碎，每服三钱，水一锺，生姜三片，灯心二十茎，蜜半匙，煎，空心服。　　又方　治赤浊。
　　黄蘗炒黑，一两　生蘗二两　蛤粉三两　神曲半两　　右为末，水丸服。

　　定志丸　治白浊。
　　远志　石菖蒲各二两　人参　白茯苓各二两　　右为末，蜜丸梧子大，朱砂为衣。每服七丸，加至二十丸，空心米汤送下。
　　通滑散　治热结，小便赤濇不通，水道中痛，尿即号啼。　　滑石一两　通草七钱半　冬葵子　赤茯苓　车前子　黄芩各半两　　右为末，每服半钱，或一钱，食前，温熟水调下。　　又方　治遗精。
　　良姜三钱　黄蘗　芍药各二钱，并烧灰存性　樗根白皮一两半　　右为末，糊丸，每服三十丸。

　　威喜丸　治梦泄。
　　白茯苓去皮作块，用猪苓□分，同于磁器内煮二十沸，取出日干，不用猪苓　黄蜡各四两　　右以茯苓为末，溶蜡搜丸如弹子大。每服一丸，空心细嚼，津液咽下，小便清为度。忌米酢。
　　珍珠粉丸 【《宝鉴》，下同】 　治白淫梦泄遗精，及滑出而不收。　　真蛤粉　黄蘗各一斤，新瓦上炒赤
　　右为末，滴水丸如桐子大。每服一百丸，空心温酒送下。
　　补真玉露丸　治阳虚阴盛，精脱淫铄，胫酸。　　白茯苓去皮　白龙骨水飞　韭子酒浸炒　菟丝酒浸，各等分　　右，火日修合为末，酢糊丸桐子大。每服五十丸，温酒送下，盐汤亦得。空心食前，少时以饭羹压之。
　　王瓜散　治小便自利，如泔色，此肾虚也。　　王瓜根　桂心各一两　白石脂　菟丝子酒浸　牡蛎盐泥裹烧赤，候冷去泥，各二两　　右为末，每二钱大麦煎粥汤调下，一日三服，食前。
　　导赤散 【《良方》，下同】 　治心虚蕴热，小便赤淋，或成淋痛。　　生地黄四钱　木通三钱　甘草二钱
　　右作一服，水二锺，竹叶十片煎至一锺，不拘时服。
　　瞿麦散　治血淋尿血。
　　瞿麦穗　赤芍药　车前子　白茅根无根用花　赤茯苓　桑白皮炒　石苇去毛　生地黄　阿胶炒　滑石　黄芩　甘草炙，各二钱　　右为末，每二钱入血余烧灰一钱，食前沸汤调服。
　　海金沙散　治小便淋沥，及下焦湿热，气不施化，或五种淋疾，癃闭不通。　　海金沙　木通　滑石　瞿麦穗　通草各钱半　杏仁去皮尖麸炒，二钱　　右作一服，水二锺，灯心二十茎，煎至一锺，食前服。
　　清肺饮子　治渴而小便不利，邪热在上焦气分也。　　茯苓　猪苓　泽泻各二钱　琥珀　车前子炒　木通　瞿麦　萹蓄各一钱　通草　灯心各五分　　右作一服，水二锺，煎至一锺，食远热服。此证八正散、五苓散，多宜服之。
　　猪苓汤　治五淋。
　　猪苓　赤茯苓　阿胶炒　泽泻　滑石各二钱　　右作一服，水二锺，煎至一锺，食前服。
　　榆皮饮　治小便卒暴，淋涩不通。
　　榆白皮洗　瞿麦穗　栀子仁　赤茯苓去皮　(木郁)李仁汤浸去皮尖炒　鸡苏叶　木通各半两　　右(口父)咀，每服三钱匕，水一大锺，煎七分，去滓，不拘时温服。
　　通草散　治肾气不足，膀胱有热，水道不通，淋沥沙石，痛不可忍，或出鲜血，并皆治之。　　通草二两，切作片，以糯米饮拌，日中晒干　桂心　白芍药　石苇去毛　蒲黄炒，各一两　滑石　王不留行各半两　葵子一两半　甘遂三钱　　右为细末，每服三钱，食前用沸汤调服。
　　王不留行散　治热淋疼痛不止。
　　王不留行　车前子　木通各一两　葵子　滑石各一两五钱　当归微炒　蒲黄　赤芍药　甘遂煨　桂心各半两　　右为细末，每服一钱，食前用粥饮调服。
　　当归汤　治血淋及五淋等疾。
　　当归　淡竹叶　灯心　竹芫荽　红枣　麦冬　乌梅　木龙一名野葡萄藤　甘草　　右等分，煎浓作熟水。患此疾者多渴，随意饮之。
　　羚羊角散　治血淋，小便热结濇痛。　　羚羊角屑　栀子仁　葵子炒，各一两　青葙子　红蓝花炒　麦门冬　大青　大黄炒，各半两　　右捣筛，每服三钱匕，水一盏，煎七分，去滓，不拘时温服。
　　鸡苏饮子　治血淋不绝。
　　鸡苏一握，切　石膏八分，碎　竹叶一握，切　生地黄一升，切　蜀葵子四分，为末　　右四味，以水五升，煮二升，去滓，下葵子末，分温二服。如人行五里久，进一服。忌芜荑蒜面炙肉等。
　　金黄散　治小便血淋，疼痛。
　　大黄煨　人参　蛤粉　黄蜀葵花焙
　　右等分为末，每服一钱匕，灯心煎汤调服，日三。
　　神效方　治血淋。
　　海螵蛸　生干地黄　赤茯苓各等分
　　右为细末，每服一钱，用柏叶、车前草煎汤调服。
　　如圣散　治沙淋。
　　马蔺花　麦门冬去心　白茅根　车前子　甜葶苈　苦葶苈炒　檀香　连翘各等分　　右为末，每服四钱，水煎服。如渴加黄芩同煎，临熟入烧盐少许，服之。
　　取石方　治石淋小便时沙石下流，塞其水道，疼痛不可胜忍，经及时日，水道不通，其气上攻，头痛，面目浮肿，重则四肢八节俱肿。其石大者如梅核，坚硬如有棱角，其石小者惟碎石相结，通下即碎。　　冬葵子　滑石　射干　知母各一分　通草三分　　右为细末，每服二钱半，水一盏半，苦竹叶十片同煎，取一盏去滓，食前热服。又大腑热头痛，若体气壮健，先进后方药两三盏，然后进取石方。
　　体气壮健先进方　治石淋水道不通，却头痛膈昏，宜先服此药。　　麻黄　羌活　射干　荆芥穗　紫菀　防风　知母　蔓荆子　牵牛各一分　半夏二铢　　右为末，每二钱，水一盏，煎九分，去滓，食后热服。
　　鹿茸益精丸　治心虚肾冷，漏精，白浊。　　鹿茸去毛酥炙黄　桑螵蛸瓦上焙　肉苁蓉　杜仲去皮切姜汁炒去丝　巴戟去心　益智仁　菟丝子酒浸　川楝子去皮核取肉焙　当归　禹余粮火煅酢淬，各三两　韭子微炒　山茱萸　破故纸炒　赤石脂　龙骨另研，各半两　滴乳香二钱半　　右为细末，酒调糯米末煮糊为丸如梧桐子大。每服七十丸，食前用白茯苓煎汤送下。
　　四精丸　治白浊烦渴。
　　鹿茸　肉苁蓉　山药　茯苓去皮，各等分　　右为细末，米糊为丸如梧桐子大。每服三十丸，空心用枣汤送下。
　　玉锁固真丹　治心气不足，思虑太过，肾经虚损，真阳不固，漩有遗沥，小便经岁白浊，或淡赤，或如膏，梦寐精泄，甚则身体拘倦，骨节酸痛，饮食不进，面色黧黑，容枯肌瘦，唇口干燥，虚烦盗汗，举动乏力，多服取效。　　白龙骨半斤　磁石火煅酢淬七次　牡蛎煅远志甘草煮去心　白茯苓　吴茱萸焙　巴戟　官桂去粗皮　肉苁蓉酒浸焙　桑螵蛸酒浸焙　桑寄生　附子炮去皮脐　川楝去核炒　当归　苍朮酒炒　木香　黄芪　茴香　朱砂各一两　紫梢花两半　菟丝子酒浸焙　家韭子各二两半　　右为细末，炼蜜和丸如梧桐子大。每服五十丸，空心用温酒或盐汤送下。
　　桑螵蛸丸　治下焦虚冷，精滑不固，遗沥不断。　　桑螵蛸七个，炒　附子炮去皮脐　五味子　龙骨各半两　　右为细末，糯米糊为丸如梧桐子大。每服五十丸，空心用盐酒送下。
　　仙方固真丹　专治精泄不禁。
　　禹余粮　石中黄　赤石脂　紫石英　石燕子俱用炭火内煅通红，酢三升淬，研为细末，各一两　白茯苓四两　人参二两　青盐一两　　右为细末，再研匀，用无灰酒煮糊和丸如小指头大，以朱砂为衣，每服二三丸，用温酒或盐汤送下，空心临睡服。
　　锁阳丹　治脱精不禁。
　　白茯苓　龙骨另碾，各一两　桑螵蛸三两，瓦上焙　　右为细末，面糊为丸如梧桐子大。每服七十丸，食前用茯苓煎汤，入盐少许送下。
　　锁精丸　治精滑不禁。
　　独活　续断　谷精草　石莲肉去壳　干菱米　金樱子　白茯苓　川楝子去核炒　木猪苓　小茴香　藕节　鸡头　莲蕊　五色　龙骨各等分　　右为细末，用鸡子清为丸如梧桐子大。每服四五十丸，空心用盐汤送下，以干物压之。
　　无名丹　补虚守神，濇精固阳道，男子服之有奇效，非笔可尽述。其作用非至神不能处之，遂无名可称其效，故曰无名。　　茅山苍朮一斤，不用泔浸，入药臼，以面杖舂，令精滑凈，筛去粗皮，亦不须过当　龙骨别研如粉　川乌头大者，炮去皮脐，各一两　赤石脂二两，研　川楝子三两，去核微炒　破故纸三两，微炒　舶茴香一两半，微炒　　右为细末，合和匀，酒煮面糊为丸如梧桐子大。朱砂为衣，多可百丸，少止三十丸，食前温酒米饮盐汤任下。如欲恃药力，冷酒下五十丸，妇人无子服之，有益。一方加远志、莲肉并去心、白茯苓三味，各一两，用苏合香丸酒下。一方无赤石脂。
　　煨肾附子散　治肾脏虚惫，遗精盗汗。　　獖猪肾一双　附子一钱，为末
　　右将猪肾批开，入附子末在内，以湿纸裹煨熟，空心稍热服之，即饮酒一盏送下。
　　心肾丸　治心肾不足，精少血燥，心下烦热，怔忡不安，或口干生疮，目赤头运，小便赤浊，五心烦热，多渴引饮，但是精虚血少，不受峻补，并宜服之。　　菟丝子淘酒蒸捣　麦门冬去心，各二两　　右为细末，炼蜜为丸如梧桐子大。每服七十丸，空心食前，用盐汤送下。
　　固真散　治才睡着即泄精。
　　白龙骨一两　韭子一合
　　右为细末，每服二钱匕，空心用酒调服。此二味药大能濇精固真气，暖下元。
　　枸杞丸　补精气。
　　枸杞子冬采者佳　黄精
　　右各等分，为细末，二味相和捣成块，捏作饼子，干复捣为末，炼蜜为丸如梧桐子大。每服五十丸，空心温水送下。
　　葛真人百补交精丸　治梦泄精滑不禁。　　熟地黄酒浸一宿，切焙干，四两　五味子六两　杜仲去粗皮炒断丝，三两　肉苁蓉酒浸焙干　山药　牛膝銼，酒浸一宿，焙干，各二两　泽泻　山茱萸　茯神　远志　石膏火煅令赤，去火毒　赤石脂　巴戟　柏子仁微炒别研，各一两　　右为细末，炼蜜为丸如梧桐子大。每服二十丸，空心用酒送下，男女并宜服之。
　　王荆公妙香散　安神，闭精，定心气。　　五色龙骨　益智仁　人参各一两　白茯苓　远志　茯神各半两　朱砂研　甘草炙，各一分　　右为细末，每服二钱，空心用温酒调服。
　　香茸丸　滋补精血，益养真元。治下焦阳竭，脐腹(疒丂)痛，饮食减少，目视(目巟)(目巟)，夜梦鬼交，遗泄失精，肌肉消瘦。　　鹿茸　麋茸俱用火燎去毛，酥炙，各二两　沉香　五味子　白茯苓　白龙骨火煅肉苁蓉酒浸一宿，切焙干，各一两　麝香别研，半两　　右为细末和匀，用熟地黄三两，焙干为细末，以酒二升熬成膏子，搜药入臼内，捣千杵，如硬，更入酒少许，丸如梧桐子大。每服五十丸，空心温酒盐汤任下。
　　人参汤　一名枣仁汤。治虚劳失精，便溺白浊，形体枯瘦，腰膝疼痛。　　人参　官桂　芍药各三钱　白茯苓　白龙骨　牡蛎煅　黄芪　甘草炙，各半两　酸枣仁　泽泻各一分　半夏汤洗去滑焙干，二两　　右粗捣，每服三钱，水一盏，入生姜半分捣碎，煎至七分去滓，空心温服。
　　韭子丸　治虚劳漏精。
　　韭子炒　车前子　菟丝子酒浸别捣　龙骨　天雄炮去皮脐，各一两　鹿茸燎去毛，酒炙　桑螵蛸炙　干姜炮，各三分　　右为细末，炼蜜和丸如梧桐子大。每服二十丸，空心用黄芪煎汤送下。
　　固气丸　治清精自下。
　　天雄　菟丝子　五味子　龙骨各两半　干姜　桑螵蛸　山茱萸　巴戟各一两　韭子二两　　右为细末，炼蜜和丸如梧桐子大。每服三四十丸，空心用温酒任下。或干姜减半，亦可。一方有木贼一两半。
　　内固丸　濇精健阳。
　　天雄　龙骨　鹿茸　牡蛎　韭子各半两　　右为细末，酒煮面糊为丸如梧桐子大。每服三十丸，空心用冷酒送下，临卧时再服。
　　安中汤　治肾经虚寒，遗精白浊，四肢烦倦，时发蒸热，精滑不禁。　　熟地黄　川巴戟　龙骨　茯苓　远志　天雄　五味子　山药各三钱半　肉苁蓉酒浸去皱皮　川续断各四钱　菟丝子　蛇床子各四钱半　　右为细末，每服二钱，食前用酒调服。
　　金锁玉关丸　治遗精白浊，心虚不宁。　　鸡头肉　莲子肉　莲花蕊　藕节　白茯苓　白茯神　干山药各二两　　右为细末，用金樱子二斤去毛槌碎，水一斗，熬至八分，去滓，再熬成膏，仍用少面糊同和为丸如梧桐子大。每服五七十丸，不拘时温米饮送下。
　　通灵散　治心气不足，小便滑，赤白二浊。　　益智仁　白茯苓　白朮各等分
　　右为细末，每服二钱，不拘时用白汤或温酒调服。
　　玉锁丸　治梦遗失精，小便白浊。
　　五色龙骨另研，三钱　败荷叶晒干不见火，二两　白茯苓　牡蛎左顾者，煅过，各一两　　右为细末，研匀，以败蜡镕和丸如梧桐子大。如无败蜡，以蜡糊代之。每服三五十丸，空心用麦门冬汤送下，日进二服。如觉阳道衰微，小便清，梦遗止，即住服。忌酒并热面动风等物。如欲阳道如故，即以麝香酒解之。此药治大衰，痿阳道，止妄心，惟修真养性之士宜服之。
　　二参丸　治虚劳，小便余沥，尿精。　　人参　菟丝子酒浸一宿，另捣，各半两　泽泻　麦冬去心焙，各一两　官桂　牡蛎煅研成粉　黄蘗蜜炙　细辛　附子炮去皮脐　山芋　苦参各三分　生地黄焙　干姜炮，各一分　　右为细末，炼蜜和丸如梧桐子大。每服三十丸，空心用温酒送下。如(疒帬)痹，加附子炮裂去皮脐一分。妇人血伤，加生地黄焙半两，黄蘗去粗皮蜜炙一分。一方用熟地黄治虚劳失精，小腹弦急，隐隐头疼，目痛发落。
　　椒肾丸　治虚劳内伤，肾气衰冷，小便余沥，精气滑泄。　　汉椒去目并合口者，微炒出汗　鹿茸去毛酥炙　鸡头实生用　龙骨各二两　肉桂　白矾煅　桑螵蛸微炒　干姜炮　白朮土炒，各一两半　补骨脂微炒，一两　　右为细末，入盐花二两，研令匀，用獖猪肾十枚，切去脂膜，研令烂，以酒三升渐入，熬成膏，次入药末和捣二三百杵，丸如梧桐子大。每服三十丸，食前温酒送下。
　　韭子丸　治房室过度，精泄自出不禁，腰背不得屈伸，食不生肌肉，两脚苦弱，此药治之。　　韭子一升　桂心　当归　紫石英　远志　天雄　紫菀　山茱萸　薯蓣　细辛　人参　禹余粮　川芎　白朮　附子　石菖蒲　杜仲　干姜　钗石斛　白茯苓　白僵蚕　天门冬　甘草各一两半　肉苁蓉　菟丝子　干地黄　蛇床子　黄芪各二两　干漆　牛髓各四两　大枣五十枚　　右为细末，以白蜜入牛髓，枣膏合捣三五千杵，丸如梧桐子大。每服十五丸，加至二十丸，空心温酒盐汤任下。
　　抟金散　夫便浊之疾，皆缘心肾水火不济，或因酒色，遂至以甚，谓之土淫。盖心有虚热而肾不足，故土邪干水。史载之尝言夏则土燥而水浊，冬则土坚而水清，此其理矣。医者往往峻补，其疾反甚。此方中和服之，使水火既济，而土自坚，其流清矣。　　人参　龙骨煅，水一两　白茯苓　络石各二两　　右为细末，每服一钱，空心用米饮调下，临睡再服。
　　坎离丹　既济水火，滋补心肾，止白浊梦遗。　　酸枣仁净肉研　辰砂各一两　乳香半两，研　附子一个，炮去皮脐　　右为细末，研匀，炼蜜为丸如鸡头实大，每服五丸，灯心汤温酒送下。须是腊月合，以磁器收之。
　　三仙丸　治梦泄。
　　益智仁二两，用盐二两炒，去盐　乌药一两半，炒　山药一两，为末打糊　　右为细末，用山药末煮糊和丸如梧桐子大。每服五十丸，空心临睡用盐汤送下，以朱砂末为衣。凡病精泄不禁，自汗头眩，虚极，或寒或热，用补濇之药不效，其脉浮软而散，盖非虚也，亦非房室过度。此无他，心有所睹，因有所慕，意有所乐，欲想方兴，不遂所欲而致斯疾。既以药补且固，不效，将何治之？缘心有爱则神不归，意有想则志不宁。当先和荣卫，荣卫和则心安；次调其脾，脾气和则志舍定。心肾交媾，精神内守，其病自愈。其法用人参三钱，当归一钱，洗焙为末，作三服，糯米饮调服，服毕自汗止而寒热退。头眩未除，川芎三钱，人参一钱焙为末，作三服，沸汤调服，头眩遂瘥。精不禁者用白芍药半两，丁香、木香各三钱，銼散，每服用生姜五片，枣二枚，以水同煎，空心服，即心安神定，精固神悦。
　　赤脚道人龙骨丸　治白浊。
　　龙骨　牡蛎各半两
　　右研为末，同入鲫鱼腹内，用纸裹，入火内炮熟，取出去纸，将药同鱼肉搜和丸如梧桐子大。每服三十丸，空心用米饮下。每用鲫鱼，不拘大小，只着尽上件药为度。服时看药效如何，更加入茯苓、远志各半两，尤佳。
　　益智汤　治肾经虚寒，遗精白浊，四肢烦倦，时发蒸热。　　鹿茸去毛酥炙　巴戟天去心　肉苁蓉酒洗　熟地黄酒浸　附子炮去皮脐　桂心　山茱萸　白芍　防风　枸杞　牛膝酒浸　甘草炙，各一钱　　右作一服，水二锺，生姜五片，盐少许煎一锺，空心服。
　　祖传经验秘真丹　治好色肾虚，遗精梦泄，白淫白浊等证。　　鹿角胶炒珠，一两半　菟丝子　韭子　柏子仁　补骨脂　干姜炒黑色，各一两　龙骨　牡蛎粉　山茱萸肉　赤石脂各半两　远志　覆盆子　巴戟　枸杞子　黄蘗盐酒炒　山药各七钱半　金樱子半青黄者，去皮核取肉焙干，二两　荚实[荚实：疑当作「芡实」。]　杜仲姜汁炒丝断，各五两　　右为细末，炼蜜为丸如梧桐子大。每服一百丸，空心姜盐汤下。
　　金锁正元丹 【《和剂》】 　治真气不足，吸吸短气，四肢倦怠，脚膝酸软，目暗耳鸣，遗精盗汗，一切虚损之证。　　五倍子八两　补骨脂酒浸炒，十两　龙骨二两　茯苓六两　肉苁蓉洗去鳞甲　紫巴戟去心　胡卢巴炒，各一斤　朱砂三两，别研　　右为末，入研药令匀，酒糊丸如梧子大。每服二十丸，空心温酒盐汤任下。
　　金锁丹 【《本事方》】 　治梦泄遗精，关锁不固。　　木香一两半　舶上茴香　胡卢巴　破故纸炒　白龙骨各一两　胡桃三十个，去壳，研如膏　羊肾三对，批开，用盐半两擦，炙熟，捣研如膏　　右为末，和二膏研匀，酒浸蒸饼杵熟，丸如梧桐子大。每服三五十丸，空心盐汤下。
　　固真丹 【《宝鉴》】 　治证同上。　　晚蚕蛾二两　肉苁蓉　白茯苓　益智各一两　龙骨半两，另研　　右为细末，用鹿角胶酒浸化开，丸如梧桐子大。每服三粒，空心温酒下，干物压之。
　　既济丹　治水火不济，心有所感，白浊遗精，虚败不禁，肾虚不摄精髓，久而不治，若更多服热药，遂致日增其病，腰脚无力，日渐羸弱。　　天门冬去心焙　桑螵蛸蜜炙　黄连去须　鸡(月坒)胵炒　麦门冬去心焙　海螵蛸蜜炙　远志　牡蛎煅　五色龙骨　泽泻各一两　　右为细末，炼蜜丸如梧子大，朱砂为衣。每服三十丸，空心用灯心枣汤吞下，日二三服。
　　桂枝加龙骨牡蛎汤 【《金匮》，下同】 　夫失精家，少腹弦急，阴头寒，目眩发落，脉极虚芤迟，为清谷亡血失精，脉得诸芤动微紧，男子失精，女子梦交，此方主之。　　桂枝　芍药　生姜　龙骨煅　牡蛎煅，各三两　甘草二两　大枣十二枚　　右七味，以水七升，煮取三升，分温三服。
　　天雄散　治失精。
　　天雄炮　龙骨各三两　白朮八两　桂枝六两　　右四味，杵为散，酒服半钱匕，日三服。不止，稍增之。
　　滑石散 【《直指方》】 　治沙石淋，痛如割。　　滑石　石膏各三钱　石苇　瞿麦　木通　蜀葵子各二钱　　右为末，每服二钱，以葱白二茎，灯心一握，蜜一匙，煎汤空心调下。
　　硼砂散　治沙石淋急痛。
　　硼砂　琥珀　赤茯苓　蜀葵子　陈皮各三钱　　右为末，每二钱以葱白一茎，麦门冬二十粒，蜜一匙，煎汤空心调下。
　　秋石丸 【《直指方》】 　治浊气干清，精散而成膏淋，黄赤白黯，如肥膏油蜜之状。　　白茯苓一两　桑螵蛸炙　鹿角胶　秋石各五钱　　右为末，糯糊和丸梧子大。空心人参汤下五十丸。
　　香儿散 【《种杏》】 　治血淋及沙淋，膏淋如条，痛如刀割。　　麝香五分　葱白一根，同捣取汁　琥珀二分半　孩儿茶三钱半　　右为末，调百沸汤，入葱汁，空心服如神。
　　泻肾汤 【《入门》】 　诸淋小腹胀急甚者，宜用此。　　大黄二钱，銼，密器，水浸一宿　磁石碎，一钱六分　石菖蒲　生地黄各一钱　元参　细辛各八分　芒硝　赤茯苓　黄芩各六分　甘草四分　　右銼，水二盏，煎药至一盏半，入大黄煎至七分，去滓，下芒硝搅匀，空心服。
　　紫石英丸 【《良方》】 　治虚劳，梦与鬼交，失精虚竭至甚。　　麝香半两研　紫石英水飞　桑螵蛸炒　人参　龙骨　柏子仁别研，各二两　朱砂细研水飞　肉苁蓉酒浸一宿，刮去皱皮炙干，各一两　　右为细末，入别研药令匀，炼蜜和捣二三百杵，丸如梧桐子大。每服二十丸，食前用温酒送下。
　　沉香散 【《三因方》，下同】 　治膏淋，脐下妨闷，不得快利。　　沉香　陈皮汤浸去白焙　黄芪各七钱半　瞿麦三两　榆白皮　韭子炒　滑石各一两　黄芩　甘草炙，各半两　　右为细末，每服二钱，食前用清粥饮调服。
　　沉香丸　治膏淋。
　　沉香　肉苁蓉酒浸切焙　荆芥穗　黄芪　磁石火煅酢淬三七次　滑石各一两　　右为末，蜜丸如桐子大。每服三十丸，温酒送下。
　　磁石丸　治膏淋。
　　泽泻　肉苁蓉酒浸去鳞甲切焙　滑石末　磁石火煅酢淬三七次，各一两　　丸服法同上。

　　海金砂散　治膏淋。
　　海金砂　滑石各一两，为末　甘草二钱半，为末　　右研匀，每服二钱，食前煎麦门冬汤调服，灯心汤亦可。
　　地黄丸　治肾虚劳膀胱结，淋沥。
　　生地黄切焙　黄芪各一两半　防风　黄芩　远志甘草水煮　茯神去木净　鹿茸去毛酥炙　(艹舌)蒌各一两　石苇　当归焙，各半两　赤芍药　戎盐研　蒲黄　甘草炙，各七钱半　车前子　滑石各二两　人参一两二钱半　　右为细末，炼蜜为丸如桐子大。每服二十丸，食前温酒下，盐汤亦可。
　　地肤子汤 【《济生方》】 　治诸病后，体虚触热，热结下焦，遂成淋疾，小便赤濇，数起少出，茎痛如刺，或尿出血。　　地肤子　猪苓各一钱半　海藻洗去咸　通草　甘草梢　瞿麦去梗　黄芩　知母　枳实麸炒　升麻　葵子各一钱　　右作一服，水二锺，生姜三片，煎一锺，不拘时服，《千金方》无甘草梢。
　　石苇散 【《和剂局方》】 　治肾气不足，膀胱有热，水道不通，淋沥不宣，出少起数，脐腹急痛，畜作有时，劳倦即发，或尿如豆汁，或便出砂石，并皆治之。　　芍药　白朮　滑石　葵子　瞿麦　石苇去毛　木通各二两　当归　甘草炙　王不留行各一两　　右为细末，每服二钱，煎小麦汤调下，日二三服，空心下。《千金方》无当归，治一切淋。
　　麦门冬散　治心热气壅，濇滞成淋，脐下妨闷。　　麦门冬去心　木通　赤芍药　葵子各一两　滑石二两　芒硝一两半　　右为散，每服四钱，水一盏，姜一片，葱白二茎，煎六分去滓，食前温服。
　　四汁饮　治热淋，小便赤濇疼痛。
　　葡萄自然汁　生藕汁　生地黄汁　白蜜各五合　　右和匀，每服七分，于银石器内慢火熬沸，不拘时温服。
　　瞿麦汤 【《良方》，下同】 　治气淋濇滞。　　瞿麦穗　黄连　大黄蒸　枳壳麸炒　当归焙　羌活　木通　牵牛　延胡索　桔梗　大腹皮　射干各一两半　桂心半两　　右(口父)咀，每服四钱匕，水二盏半，生姜七片，煎至八分，去滓，不拘时温服。
　　石苇散　治气壅不通，小便淋结，脐下妨闷疼痛。　　石苇去毛　赤芍药各半两　白茅根　木通　瞿麦　芒硝　葵子　木香各一两　滑石二两　　右(口父)咀，每四钱水一盏，煎至六分，去滓，食前温服。
　　牛膝膏　治死血作淋。
　　桃仁去皮炒　当归尾酒洗，各一两　川芎五钱　牛膝四两，酒浸　赤芍药　生地黄酒洗，各两半　　俱銼，用甜水十锺，炭火慢慢煎至二锺，入麝香少许，分作四服，空心服。如夏月，用凉水浸之，不坏。
　　神效琥珀散　治石淋，水道濇痛，频下沙石。　　琥珀　桂心　滑石　大黄微炒　葵子　腻粉　木通　木香　磁石火煅酒淬七次，水飞，各半两　　右为细末，每服二钱，用灯心葱白汤调下。
　　如圣散　治沙淋。
　　马蔺花　麦门冬去心　白茅根　车前子　甜葶苈　苦葶苈炒　檀香　连翘各等分　　右为细末，每服四钱，水煎服。如渴，加黄芩同煎，入烧盐少许服。
　　立效散　治小便淋闭作痛，有时尿血，下焦结热。　　瞿麦穗　山栀子炒　甘草各三钱
　　右作一服，水二锺，煎至一锺，食前服。
　　白芍药丸　治劳淋，小腹疼痛，小便不利。　　白芍药　熟地黄　当归　鹿茸各一两　　右为细末，炼蜜为丸如梧桐子大。每服三十丸，阿胶汤送下。
　　肉苁蓉丸　治冷淋。
　　肉苁蓉　牛膝并酒浸切焙　熟地黄　山药　石斛　官桂　槟榔各半两　附子炮去皮脐　黄芪炙，各一两　细辛　甘草炙，各二钱半　黄连七钱半　　右为细末，蜜丸如梧子大。每服二十丸，盐酒下。
　　必效散 【《医鉴》，下同】 　治一切淋。　　当归　生地黄　赤茯苓　滑石　牛膝　枳壳　山栀仁　麦门冬　萹蓄　木通　知母酒炒　黄蘗酒炒，各七分　甘草五分　　右銼，作一贴，入灯心一团，空心水煎服。
　　海金沙散　治五淋，一服如神。
　　当归酒洗　大黄酒浸　牛膝酒洗　木香　雄黄　海金沙各五钱　　右为末，每二钱，临卧好酒调下。

　　星半蛤粉丸 【《入门》，下同】 　治湿热白浊。　　蛤粉二两　南星姜制　半夏姜制　苍朮　青黛各一两　　右为末，姜汁煎神曲作糊和丸梧子大。空心姜汤下五七十丸。
　　樗蘗丸　治濇肠湿热痰火，小便浊。　　黄蘗二两　樗根皮一两　青黛　干姜各三钱　滑石　蛤粉　神曲各五钱　　右为末，神曲糊丸梧子大。空心白汤下五七十丸。
　　金莲丸　一名瑞莲丸。治思虑伤心，小便赤浊。　　石莲肉　白茯苓　龙骨　天门冬　麦门冬　柏子仁　当归　酸枣仁　紫石英　远志　乳香　龙齿各一两　　右为末，蜜丸梧子大，朱砂为衣，空心温酒或枣汤下七十丸。
　　萆薢分清饮　治小便白浊，凝脚如糊。　　甘草五分　石菖浦　乌药　益智仁　萆薢　白茯苓各一钱　　右銼，作一贴，空心入盐一捻，水煎服。
　　苍朮难名丹 【《直指方》】 　治脾精不禁，小便白浊，淋沥不止，手足乏力，腰背酸疼。　　苍朮制四两　茴香炒　川楝子肉各七钱半　川乌炮　破故纸炒　白茯苓　龙骨各一两　　右为末，酒面糊和丸梧子大，朱砂为衣。空心米饮下五七十丸。
　　加减珍珠粉丸　治赤白浊及白淫通用。　　黄蘗半生半炒　蛤粉各三两　滑石二两　樗根白皮一两　青黛　干姜炒褐色，各五钱　　右为末，炒神曲打糊和丸梧子大，空心温酒下七十丸或百丸。
　　秘精丸 【丹溪】 　一名固精丸。治下虚脬寒，小便白浊。　　牡蛎煅　菟丝子酒制　龙骨生　五味子　韭子炒　茯苓　白石脂煅　桑螵蛸酒炙，各等分　　右为细末，酒糊和匀，丸如梧子大。空心盐汤下七八十丸。
　　固本丸 【《正传》】 　治小便浊。　　甘草炙，三两　猪苓二两半　白茯苓　缩砂　益智仁　半夏姜制　黄蘗炒，各一两　黄连　莲花蕊各二两　　右为末，汤浸蒸饼和丸梧子大。空心温酒下五七十丸。
　　加味清心饮 【《回春》】 　治心热小便赤浊。　　莲肉　白茯苓各一钱半　益智仁　麦门冬　远志　人参各八分　石菖蒲　车前子　白朮　泽泻　甘草各五分　　右銼，作一贴，入灯心二十茎，空心水煎服。
　　妙应丸 【丹溪】 　治赤白浊。
　　菟丝子酒制　桑螵蛸酒炙　川楝肉各五钱　牡蛎煅，三钱　龙骨　辰砂　石菖蒲　白茯苓　益智仁　莲肉　缩砂各二钱半　　右为末，山药糊和丸梧子大。午间人参酸枣仁汤下五七十丸，临卧粳米汤下五十丸。
　　水火分清饮 【《医鉴》】 　治赤白浊。　　赤茯苓一钱　益智仁　萆薢　石菖蒲　猪苓　车前子　泽泻　白朮　陈皮　枳壳麸炒　升麻各七分　甘草五分　　右銼，一贴，酒水相半煎，空心服。
　　桑螵蛸散 【《直指方》】 　小便白如稠米泔，日数十次，心神恍惚瘦瘁，此以女劳得之也。　　桑螵蛸盐水拌蒸　远志姜制　石菖蒲盐炒　龙骨煅另研　小麦　白茯苓　当归酒洗焙　鳖甲酒炙，各五钱　甘草炙，二钱半　　右为末，每二钱，临卧以人参、茯苓、桑白皮煎汤调下。盖桑皮行水接螵蛸归肾经之意也。
　　内补鹿茸丸 【《宝鉴》，下同】 　治劳伤思想，阴阳气虚，益精髓，止白淫。　　鹿茸酥炙　菟丝子酒浸蒸焙　蒺藜炒　紫菀　沙菀蒺藜　肉苁蓉　蛇床子酒浸蒸　黄芪　桑螵蛸　阳起石　附子炮　官桂各等分　　右为细末，蜜丸桐子大。每服三十丸，食前温酒下。
　　水陆二仙丹　治白浊。
　　金樱子去子洗净，甑中蒸熟，用汤淋之，取汁入银铫内，慢火熬稀膏　芡实肉研为粉，各等分　　右以前膏同酒糊和芡粉为丸如梧桐子大。每服三十丸，食前温酒下。一方用乳汁丸，盐汤下。
　　地黄丸　治心肾水火不济，或因酒色，遂至已甚，谓之土淫。盖脾有虚热而肾不足，故土邪干水，先贤常言夏则土燥而水浊，冬则土坚而水清，此其理也。医者往往峻补，其疾反甚。此方中和，水火既济，而土自坚，其流清矣。　　熟地黄十两，九蒸九曝　附子炮去皮脐，一两　菟丝子酒浸晒干　鹿角霜各五两　白茯苓　柏子仁各三两　　右为细末，另用鹿角胶煮糊为丸如梧桐子大。每服一百丸，空心用盐酒送下。
　　子午丸　治心肾俱虚，梦寐惊悸，体常自汗，烦闷短气，悲忧不乐，消渴引饮，漩下赤白停凝浊甚，四肢无力，面黄肌瘦，耳鸣眼昏，头运恶风，怯寒，并皆治之。　　榧子肉二两　莲肉去心　枸杞子　白龙骨　巴戟　破故纸炒　琥珀另研　楮实　白矾枯　赤茯苓　白茯苓　莲花须盐蒸　白牡蛎煅　芡实　文蛤各一两　朱砂一两半，另研为末　　右为细末，用肉苁蓉一斤二两，酒蒸烂研膏和丸如桐子大，朱砂为衣。每服五十丸，空心浓煎萆薢汤下。　　忌劳力房事，专心服饵，渴止浊清，奇效。
　　小温金散　治心肾虚热，小便赤白淋沥，或不时自汗等证。　　人参　莲肉去心　巴戟肉　益智仁　黄芪炙　萆薢酒浸炒　麦冬　赤茯苓　甘草炙，各一钱　　右用灯心十茎，枣一枚，水煎服。

　　左归丸 【《景岳全书》，下同】 　治真阴肾水不足，不能滋养荣卫，渐至衰弱，致淋浊遗精，宜壮水之主，以培左肾之元阴，而精血自充矣。宜此方主之。　　大怀熟地黄八两　山药炒　枸杞　山茱萸肉　菟丝制　鹿胶炒珠　龟胶炒珠，各四两，无火者不用　川牛膝酒洗蒸熟，三两，精滑者不用　　右先将熟地蒸烂，杵膏加炼蜜丸梧桐子大。每食前用滚汤或淡盐汤送下百余丸。
　　右归丸　治元阳不足，或先天禀衰，或劳伤过度，以致命门火衰，不能生土，而为淋浊遗精等证。　　大怀熟地黄八两　山药炒　枸杞微炒　菟丝子制　鹿角胶炒珠　杜仲姜汁炒，各四两　山萸微炒　当归各三两，便溏勿用　肉桂二两，渐可加至四两　制附子自二两渐可加至五六两　　右，丸法如前，或丸如弹子大。每嚼服二三丸，以滚白汤送下，其效尤速。
　　五福饮　凡五脏气血亏损而致梦遗者，此能兼治之，足称王道之最。　　当归二三钱　白朮炒一钱半　炙甘草一钱　人参随宜　熟地随宜　　水二锺，煎七分，食远温服。或加生姜三五片。凡治气血俱虚等证，以此为主。或宜温者加姜、附，宜散者加升麻、柴葛，左右逢源，无不可也。
　　加减一阴煎　此治水亏火胜之剂，故曰一阴。凡肾水真阴虚损，而脉证多阳虚火发热，及阴虚遗浊等证。　　生地　芍药　麦冬各二钱　熟地三五钱　炙甘草五七分　知母　地骨皮各一钱　　水二锺，煎服。

　　二阴煎　治心经有热淋浊遗精，水不制火之病，故曰二阴。　　生地　麦冬各二三钱　枣仁二钱　生甘草　黄连各一钱　元参　茯苓　木通各一钱半　　水二锺，加灯草二十根，或竹叶亦可，煎七分，食远服。
　　苓朮二陈煎　治痰饮水气停畜心下，呕吐吞酸，白浊遗精等证。　　猪苓　泽泻　茯苓各一钱半　半夏二三钱　炙甘草八分　干姜炒黄　白朮各一二钱　陈皮一钱　　水一锺半，煎服。

　　小分清饮　治小水不利淋浊等证，此方主之。　　茯苓　泽泻　猪苓各二三钱　薏仁二钱　枳壳　厚朴各一钱　　水一锺半，煎七八分，食前服。

　　抽薪饮　治淋浊遗精，火炽盛而不宜补者。　　黄芩　石斛　木通　栀子炒　黄蘗各一二钱　枳壳　泽泻各钱半　细甘草三分　　水一锺半，煎七分，食远温服。内热甚者，冷服佳。
　　徙薪饮　治一切内热未甚者，宜以此剂。甚者宜抽薪饮。　　陈皮八分　黄芩二钱　麦冬　芍药　黄蘗　茯苓　牡丹皮各一钱半　　水一锺半，煎七分，食远温服。

　　大分清饮　治积热闭结，淋闭等证。　　茯苓　泽泻　木通各二钱　猪苓　栀子或倍之　枳壳　车前子各一钱　　水一锺半，煎八分，食远温服。

　　菉豆饮　凡火热极不能退者，用此最妙。　　菉豆不拘多寡，宽汤煮糜烂
　　右入盐少许，或蜜亦可，待冰冷，或厚、或稀、或汤，任意饮食之，日或三四次不拘。此物性非苦寒，不伤脾气，且善于解毒除烦，退热止渴，大利小水，乃浅易中之最佳最捷者也。若火盛口甘，不宜厚味，但略煮半熟，清汤冷饮之尤善，除烦清火。
　　五君子煎　治脾胃虚寒，土湿淋浊者。　　人参二三钱　白朮黄土炒　白茯苓各二钱　炙甘草一钱　干姜炒黄，一二钱　　水一锺半，煎服。

　　寿脾煎　一名摄营煎。治脾虚不能摄血等证。　　白朮二三钱　当归　山药各二钱　枣仁钱半　炙甘草一钱　远志制，三五分　干姜炮，二三钱　莲肉去心炒，二十粒　人参一二钱，急者用一两　　水二锺，煎服。

　　秘元煎　治遗精带浊等证。此方专主心脾。　　远志炒，八分　山药炒　芡实炒　金樱子去核　枣仁炒捣碎，各二钱　白朮炒　茯苓各钱半　炙甘草一钱　人参一二钱　五味十四粒，畏酸者去之　　水二锺，煎七分，食远服。此治久遗无火，不动而滑者，乃可用之。如尚有火觉热者，加苦参一二钱。
　　固阴煎　治阴虚滑泄，带浊淋遗等证，此方专主肝肾。　　人参随宜　熟地黄三五钱　山药炒二钱　山茱萸一钱半　远志炒，七分　炙甘草一二钱　五味十四粒　菟丝子炒香，二三钱　　水二锺，煎七分，食远温服。

　　菟丝煎　治心脾气弱，凡遇思虑劳倦，即苦遗精者，宜此。　　人参二三钱　山药炒，二钱　当归　枣仁炒　茯苓各钱半　菟丝子制，四五钱　远志制，四分　炙甘草一钱或五分　　右，用水十锺半，煎成加鹿鱼霜末四五匙调服，食前。或加白朮一二钱。
　　苓朮菟丝丸　治脾肾虚损，不能收摄，以致梦遗精滑及困倦等证。　　白茯苓　白朮米泔洗炒　莲肉去心，各四两　五味酒蒸　山药炒，各二两　杜仲酒炒，三两　菟丝子淘净酒浸一日，煮极烂，捣为饼，焙干，十两　炙甘草五钱　　右用山药末，以陈酒煮糊为丸梧子大。空心滚白汤或酒下百余丸。
古今图书集成医部全录卷二百七十

淋浊遗精门

　　　　单方

　　小便淋痛：用真定瓷器煅研二两，生熟地黄末各一两，每用二钱，木通煎汤服。 【《适用方》】
　　卒淋不通：好墨烧一两为末，每服一钱，温水服。 【《普济方》】
　　小便气淋：比轮钱三百文，水一斗，煮取三升，候温服之。 【《千金方》】
　　沙石淋痛：古文钱煮汁服。 【《普济方》】
　　小便淋疾：温水和云母粉服三钱。

　　血淋沙淋，小便濇痛：用黄烂浮石为末，每服二钱，生甘草煎汤调服。 【《直指方》】
　　石淋破血：浮石满一手为末，以酢一升，水三升和煮二升，澄清，每服一升愈。 【《适用方》】
　　石淋：取细白砂三斤炒热，以酒三升淋汁服一合，日再服。
　　小便淋痛：石燕子七枚，捣黍米大新桑根白皮三两拌匀，分作七贴，每贴用水一盏煎七分，空心午前各一服。【《济众方》】
　　血淋心烦：石燕子、商陆、赤小豆、红花等分为末，每服一钱，葱白汤调下。
　　漏精血浊：雪白盐一两，并筑紧固济，煅一日，出火毒，白茯苓、山药各一两为末，枣肉和蜜丸梧子大。每枣汤下三十丸。盖甘以济咸，脾肾两得也。
　　五种淋疾：劳淋、气淋、血淋、热淋、石淋，及小便不通至甚者，用透格散。硝石一两，不夹泥土，雪白者生研为末。每服二钱，各依汤使。劳淋劳倦虚损，小便不出，小腹急痛，葵子末煎汤下，通后便须服补虚丸散。小便不出，时下血，疼痛满急，血淋也；小便热赤色，脐下急痛，热淋也，并用冷水调下。气淋小腹满急，尿后常有余沥，木通煎汤下。石淋茎内痛，尿不能出，内引小腹膨胀急痛，尿下砂石，令人闷绝，将药末先入搅匀隔纸炒至纸焦为度，再研用温水调下。小便不通，小麦汤下。卒患诸淋，只以冷水下，并空心调药，使硝如水乃服之。【《灵苑方》】
　　气虚白浊：黄芪盐炒半两，茯苓一两为末，每服一钱，白汤下。 【《经验良方》】
　　沙淋石淋：人参焙，黄芪盐水炙，等分为末，用红皮大萝卜一枚，切作四片，以蜜二两将萝卜逐片蘸炙，令干再炙，勿令焦，以蜜尽为度，每用一片蘸药食之，仍以盐汤送下，以瘥为度。【《三因方》】
　　小便卒淋：萎蕤一两，芭蕉根四两，水二大碗，煎一碗半，入滑石二钱，分三服。 【《圣惠方》】
　　小便卒淋：紫草一两为散，每食前用井华水服二钱。 【《千金翼》】
　　血淋热痛：黄芩一两，水煎热服。 【《千金方》】
　　小便血淋濇痛：山慈姑花同地蘗花阴干，每用二钱，水煎服。 【《圣惠方》】
　　小便热淋：白茅根四升，水一斗五升，煮取五升，适冷暖饮之，日三服。 【《肘后方》】
　　血淋热淋：白薇、芍药各一两为末，酒服方寸匕，日三服。 【《千金方》】
　　小便气淋，结濇不通：白芷酢浸焙干二两为末，煎木通、甘草，酒调下一钱，连进二服。【《普济方》】
　　小便五淋：赤芍药一两，槟榔一个，面裹煨为末。每服一钱，水一盏煎七分，空心服。【《博济方》】
　　小便浑独如精：木香、当归、没药等分为末，以刺棘心自然汁和丸梧子大。每食前盐汤下三十丸。【《普济方》】
　　白浊腹满，不拘男妇：用益智仁盐水浸炒，厚朴姜汁炒等分，姜三片，枣一枚，水煎服。【《永类钤方》】
　　小便淋沥：生续断捣绞汁服，即马蓟根也。 【《古今录验》】
　　小便血淋：苎根煎汤，频服大妙。亦治诸淋。 【《圣惠方》】
　　五种淋疾：苎麻根两茎打碎，以水一碗半，煎半碗，顿服即通，大妙。 【《斗门方》】
　　沙石热淋：马蔺花七枚，烧故笔头二七枚，烧粟米二合炒为末。每服三钱酒下，日二服。名通神散。
　　男妇血淋，亦治五淋多年：煮酒瓶头箬叶，三五年至十年者尤佳，每用七个烧存性，入麝香少许，陈米饮下，日三服。有人患此，二服愈。【《百一选方》】
　　尿白如注，小腹气痛：茶笼内箬叶烧存性，入麝香少许，米饮下。 【《经验方》】
　　血淋濇痛：芭蕉根、旱莲草各等分，水煎服。 【《圣惠方》，下同】
　　小便血淋：生地黄汁、车前叶汁各三合，和煎服。
　　小便淋痛，或尿血，或砂石胀痛：用川牛膝一两，水二盏，煎一盏，温服。一妇人患此十年，服之得效。杜牛膝亦可，或入麝香、乳香为良。
　　小便血淋：葵子一升，水三升煮汁，日三服。 【《千金方》】
　　小便淋痛：葵花根洗剉，水煎五七沸服，神效。 【《宝鉴》】
　　小便血淋：蜀葵花根二钱，车前子一钱，用水煮，日服之。 【《简便单方》】
　　石淋，破血：五月五日收葵子炒研，食前温酒下一钱，当下石出。 【《圣惠方》】
　　沙石淋痛：黄蜀葵花一两，炒为末，每米饮服一钱。名独圣散。 【《普济方。》】
　　小便淋浊或不通：地肤草捣自然汁服之愈，或水煎服之。
　　小便石淋宜破血：瞿麦子捣为末。酒服方寸匕，日三服，三日，当下石出。 【《外台秘要》】
　　小便血淋作痛：车前子晒干为末，每服二钱，车前叶煎汤下。 【《普济方。》】
　　石淋作痛：车前子一升，以绢袋盛，水八升煮取三升，服之，须臾石下。 【《肘后方》】
　　老人淋病，身体热甚：车前子五合绵裹，煮汁，入青粱米四合，煮粥食，常服明目。 【《寿亲养老书》】
　　小便五淋：苦杖为末，每服二钱，用饭饮下。 【《集验方》】
　　热淋濇痛：扁竹煎汤频饮。 【《生生编》】
　　男妇诸般淋疾：苦杖根洗净，銼一合，以水五合煎一盏，去滓，入乳香麝香少许服之，神效。
　　热淋急痛：海金沙草阴干为末，煎生甘草调服二钱。一方加滑石。 【《夷坚志》】
　　膏淋如油：海金沙、滑石各一两，甘草梢二钱半为末，每服二钱，麦门冬煎汤服，日二次。【《仁存方》】
　　血淋痛濇：海金沙末，新汲水或砂糖水服一钱。 【《普济方》】
　　赤白浊淋：好大黄为末，每服六分，以鸡子一个破顶，入药搅匀，蒸熟，空心食之，不过三服愈。【《简便方》】
　　溲数白浊：熟附子为末，每服二钱，姜三片，水一盏煎六分温服。 【《普济方》】
　　白浊梦遗：半夏一两，洗十次切破，以木猪苓二两同炒黄，出火毒，去猪苓，入煅过牡蛎一两，以山药糊丸梧子大，每服三十丸，茯苓汤送下。肾气闭而一身精气无所管摄，妄行而遗者，宜用此方。盖半夏有利性，猪苓导水，使肾气通也，与下元虚惫者不同。【《本事方》】
　　小便淋沥：菟丝子煮汁饮。 【《范汪方》】
　　小便赤浊，心肾不足，精少血燥，口干烦热，头运怔忡：菟丝子、麦门冬等分为末，蜜丸梧子大，盐汤每下七十丸。
　　小便血淋：牵牛二两，半生半炒为末，每服二钱，姜汤下，良久，热茶服之。
　　沙石淋疾重者，取去根本：用菝葜二两为末，每米饮服二钱，后以地椒煎汤浴腰腹，须臾即通也。【《圣济总录》】
　　小便淋濇：木防己、防风、葵子各二两，(口父)咀，水五升煮二升半，分三服。【《千金方》】
　　小便膏淋：葎草捣生汁三升，酢二合，合和顿服，当尿下白汁。
　　小便石淋：葛葎掘出根挽断，以杯于坎中承取汁，服一升，石当出。不出更服。 【《范汪方》】
　　五淋濇痛：赤藤即做草鞋者，白茯苓、苎麻根等分为末，百沸汤下，每服一钱如神。 【《究原方》】
　　小便淋痛：石苇、滑石等分为末，每饮服刀圭，最快。 【《圣惠方》】
　　小便血淋：酸草捣汁煎五苓散服之。俗名酢啾啾是也。 【《百一选方》】
　　诸淋赤痛：三叶酸浆草洗研，取自然汁一合，酒一合和匀，空心温服立通。 【《灵苑方》】
　　小便血淋：血风草，井水擂服，三度即愈。 【《经验方》】　　又方：乳石发动，小便淋沥，心神闷乱。船底青苔半鸡子大，煎汁温服，日三四次。 【《圣惠方》】
　　小便沙淋：屋上瓦松煎浓汤，乘热熏洗小腹，约两时即通。 【《经验良方》】
　　热淋茎痛：马麻子、蔓菁子各五合炒黄，绯袋盛，以井华水三升浸之，每食前服一钱。【《圣惠方》】
　　五淋濇痛：冬麻子半斤，研碎，水滤取汁，入粳米二合煮稀粥，下葱椒盐豉，空心食。【《心镜》】
　　热淋胀痛：麻皮一两，炙甘草三分，水二盏煎一盏服，日二，取效。 【《圣惠方》】
　　老人五淋，身热腹满：小麦一升，通草二两，水三升，煮一升，饮之，即愈。 【《奉亲书》】
　　男子白浊：荞麦炒焦为末，鸡子白和丸梧子大，每服五十丸，盐汤下，日三服。名济生丹。
　　夜小便脚停白浊，老人虚人多此证，令人卒死，大能耗人精液，主头昏重。用糯米五升炒赤黑，白芷一两为末，糯粉糊丸梧子大，每服五十丸，木馒头煎汤下。无此，用局方补肾汤下。若后生禀赋怯弱，房室太过，小便太多，水管蹇濇，小便如膏脂，入石菖蒲、牡蛎粉甚效，名白糯丸。【《经验良方》】
　　小便白浊：糯稻草煎浓汁，露一夜服之。 【《摘元妙方。》】
　　五淋濇痛：青粱米四合，入浆水煮粥，下土苏木三两，每日空心食之。
　　沙石热淋，痛不可忍：用薏苡仁或子叶根皆可，用水煎热饮，夏月冷饮，以通为度。 【《杨氏经验方》】
　　小便血淋：大豆叶一把，水四升，煮二升服。 【《圣惠方》】
　　热淋血淋，不拘男女：用赤小豆三合慢炒为末，煨葱一叶茎擂酒，热调三钱服。 【《修真秘旨》】
　　老人淋痛：青豆二升，橘皮二两，煮豆粥，下麻子汁一升，空心渐食之，并饮其汁甚验。【《养老书》】
　　急淋阴肿：泥葱半斤，煨熟杵烂，贴脐上。 【《外台》】
　　小便淋濇，或有白者：以赤根楼葱近根截一寸许，安脐中，以艾灸七壮。 【《经验方》】
　　小便淋沥，或有或无：用大蒜一个纸包煨熟，露一夜，空心新水送下。 【《集验方》】
　　小便白浊：生萝卜剜空留盖，入吴茱萸填满，盖定签住，糯米饭上蒸熟，取去茱萸，以萝卜焙研末，糊丸梧子大，每服五十丸，盐汤下，日三服。【《普济方》，下同】
　　沙石诸淋，疼不可忍：用萝卜切片，蜜浸少时，炙干数次，不可过焦，细嚼盐汤下，日三服。名瞑眩膏。
　　小便淋痛：水芹菜白根者，去叶捣汁，井水和服。 【《圣惠方》】
　　小便卒淋：繁缕草满两手，水煮，常常饮之。 【《东阳方》】
　　气淋胀痛：鸡肠草三两，石苇去毛一两，每用三钱，水一盏煎服。
　　小便热淋：马齿苋汁服之。 【《圣惠》】
　　血淋疼痛：茄叶熏干，为末，每服二钱，温酒或盐汤下。隔年者尤佳。 【《经验良方》】
　　男子白浊：陈冬瓜仁炒为末，每空心米饮服五钱，即愈。 【《救急易方》】
　　血淋疼痛：桑黄、槲白皮各二钱，水煎服，日一次。 【《圣惠》】
　　石淋作痛：桃木胶如枣大，夏以冷水三合，冬以汤三合，和服，日三服，当下石，石尽即止。【《千金》】
　　血淋作痛：桃胶炒、木通、石膏各一钱，水一盏，煎七分，食后服。 【《家藏》】
　　小便血淋：用干柿三枚烧存性，研末，陈米饮服。 【《叶氏方》】　　又方：用白柿，乌豆盐花煎汤入墨汁服之。 【经验】
　　热淋濇痛：干柿灯心等分，水煎日服。 【朱氏方】
　　小便白浊：生白果仁十枚，擂水饮，日一服，取效止。
　　石淋痛楚，便中有石子者：胡桃肉一升，细米煮浆粥一升相和，顿服即瘥。 【《海上方》】
　　冷淋茎痛：槲叶研末，每服三钱，水一盏，葱白匕寸煎六分，去滓，食前温服，日二。【《孙真人方》】
　　小便淋痛：面煨槟榔、赤芍药各半两为末，每服三钱，入灯心，水煎空心服，日二服。【《十便良方》】
　　血淋作痛：槟榔一枚，以麦门冬煎汤，磨浓汁一盏，顿热空心服，日二服。
　　膏痹尿多，其人饮少：用秦椒二分出汗，瓜蒂二分为末，水服方寸匕，日三服。 【《伤寒类要》】
　　沙石淋痛：胡椒、(石卜)硝等分为末，每服用二钱，白汤下，日二，名二拗散。【《普济》】
　　五淋血淋：用野葡萄藤、竹芫荽、淡竹叶、麦门冬连根苗、红枣肉、灯心草、乌梅、当归各等分，煎汤代茶饮之妙。【《百一选方》】
　　男妇热淋：野葡萄根七钱，葛根三钱，水一锺煎七分，入童子小便二分，空心温服。 【《乾坤秘韫》】
　　小便热淋：生藕汁、生地黄汁、葡萄汁各等分，每服一盏，入蜜温服。
　　小便血淋：莲房烧存性为末，入麝香少许，每服二钱半，米饮调下，日二。 【《经验良方》】
　　淋癃溺血：取乳香中夹石者研细，米饮服一钱。 【《得效方》】
　　尿浑白浊：用厚朴姜汁炙一两，白茯苓一钱，水酒各一碗，煎一碗，温服。 【《经验良方》】
　　肾消膏淋，病在下焦：苦楝子、茴香等分，炒为末，每温酒服一钱。 【《圣惠》】
　　小便淋闭：皂角刺烧存性、破故纸等分为末，无灰酒服。 【《圣济总录》】
　　虚劳白浊：榆白皮二升，水二斗煮取五升，分五服。 【《千金》】
　　小便气淋：榆枝、石燕子煎水，日服。 【《普济方》，下同】
　　五淋濇痛：榆白皮阴干焙研，每以二钱，水五合煎如胶，日二服。
　　血淋不止：棕榈皮半烧半炒为末，每服三钱。 【《卫生家宝方》】
　　小便白浊：构叶为末，蒸饼丸梧子大，每服三十丸，白汤下。 【《经验良方》，下同】
　　血淋濇痛：生山栀子末、滑石等分，葱汤下。
　　五淋白浊：螺蛳一碗，连壳炒熟，入白酒三碗，煮至一碗，挑肉食之，以此酒下数次，即效。【《扶寿精方》】
　　气结淋病不通：用好绵四两烧灰，麝香半分，每服二钱，温葱酒连进三服。
　　沙石淋痛：用九肋鳖甲酢炙研末，酒服方寸匕，日三服，石出瘥。 【《肘后方》】
　　小便血淋：蜣螂研水服。 【《鲍氏方》】
　　小便五淋：用石决明去粗皮研为末飞过，熟水服二钱，每日二服。如淋中有软硬物，即加朽木末五分。【《胜金方》】
　　小便淋痛：多年木梳烧存性，空心冷水服。男用女，女用男。 【《救急方》】
　　石淋疼痛：鸡矢白晒半干，炒香为末，以酸浆饮服方寸匕，日二，当下石出。 【《古今录验》】
　　虚劳白浊：羊骨为末，酒服方寸匕，日三。 【《千金》】
　　小便膏淋：羊骨烧研，榆白皮煎汤，服二钱。 【《圣惠》】
　　治石淋：用鲤鱼齿一斤研末，以三年酢和分三服，一日服尽。《外台》治卒淋，用酒服。
　　脾虚白浊，过虑伤脾，脾不能摄精，遂成此疾。以羊胫骨灰一两，姜制厚朴末二两，面糊丸梧子大，米饮下百丸，日二服。一加茯苓一两半。【《济生方》】
　　石淋诸淋：石首鱼头石十四个，当归等分为末，水二升，煮一升，顿服立愈。 【《外台秘要》】
　　沙石淋沥：用雄鸡胆干者半两，鸡屎白炒一两，研匀温酒服一钱，以和为度。 【《十便良方》】
　　石淋痛濇：发髲烧存性研末，每服用一钱，以井水服之。 【《肘后方》】
　　血淋苦痛：乱发烧存性二钱，入麝香少许，用米饮服之。 【《圣惠》】
　　小便血淋：海螵蛸末一钱，生地黄汁调服。　　又方：海螵蛸，生地黄，赤茯苓等分为末，每服一钱，柏叶、车前汤下。 【《经验良方》】
　　石淋破血：牛角烧灰酒服方寸匕，日五服。 【《总录》】
　　卒患淋疾：牛耳中毛烧取半钱，水服。尾毛亦可。 【《集验方》】
　　下石淋：用燕屎末，以冷水服五钱，旦服，至食时，当尿石水下。
　　遗精白浊，盗汗虚劳：桑螵蛸炙、白龙骨等分为细末，每服二钱，空心用盐汤送下。 【《外台秘要》】
　　热淋如血：蚕种烧灰，入麝香少许，水服二钱，极效方也。 【《卫生家宝》】
　　血淋疼痛：晚蚕蛾为末，热酒服二钱。 【《圣惠》】
　　梦中失精：苏子一升熬杵研末，酒服方寸匕，日再服，愈。 【《外台秘要》】
　　肾虚遗精：北五味子一斤，洗净水浸，挼去核，再以水洗核，取尽余味，通置砂锅中，布滤过，入好冬蜜三斤，炭火慢熬成膏瓶收，五日出火性。每空心服一二茶匙，百滚汤下。【《保寿堂方》】
　　肾虚白浊，及两胁并背脊穿痛：五味子一两炒赤为末，酢糊丸，梧子大，每酢汤下三十丸。【《经验良方》】
　　梦遗溺白：韭子每日生吞一二十粒，盐汤下。 【藏器】
　　虚劳伤肾，梦中泄精：用韭子二两微炒为末，食前温酒服二钱匕。 【《圣惠》】
　　虚劳溺精：用新韭子二升，十月霜后采之，好酒八合渍一宿，以晴明日，童子向南捣一万杵，平旦温酒服方寸匕，日再服之。【《外台秘要》】
　　小便遗精：莲子心一撮为末，入辰砂一分，每服一钱，白汤下，日二。 【《医林集要》】
　　梦寐遗精：乳香一块，拇指大，卧时细嚼，含至三更咽下，三五服即效。
　　内热遗精：铁锈末冷水服一钱，三服止。 【《活人心统》】
　　心虚遗精，猪心一个批片相连，以飞过朱砂末掺入，线缚，白水煮熟食之。 【《经验方》】
　　大便寒滑，小便精出：赤石脂、干姜各一两，胡椒半两为末，酢糊丸梧子大，每空心米饮下五七十丸。有人病此，热药服至一斗二升，不效，或教服此，终四剂而愈。【《寇氏衍义》】
　　梦遗便溏：牡蛎粉，酢糊丸梧子大，每服三十丸，米饮下，日二服。 【丹溪】
　　肾虚遗精多汗，夜梦鬼交：用猪肾二枚，切开去膜，入附子末一钱，湿纸裹煨熟，空心食之，饮酒一杯，不过三五服效。【《经验方》】
　　盗汗遗精：鹿角霜二两，生龙骨炒，牡蛎煅各一两，为末，酒糊丸，梧子大，每盐汤下四十丸。【《普济》】
　　虚劳尿精：白胶二两炙为末，酒二升，和温服。 【《外台秘要》】
　　梦中泄精：狗头鼻梁骨烧研，卧时酒服一钱。
　　睡即泄精：白龙骨四分，韭子五合为散，空心酒服方寸匕。 【《梅师方》】
　　小便遗精：莲子心一撮为末，入辰砂一分，每服一钱，白汤下，日二。 【《医林集要》】
　　遗精白浊：晚蚕蛾焙干去翅足为末，饭丸菉豆大，每服四十丸，淡盐汤下。此丸当以火烘，否则易于糜湿也。【《唐氏方》】
　　肾虚失精：水胶二两，研末，酒二碗化服，日三。 【《千金》，下同】
　　小便不利，茎中疼痛，小腹急痛者，通草、茯苓各三两，葶苈二两，三味治下筛，以水服方寸匕，日三。　　又方：蒲黄、滑石各等分，二味治下筛，酒服方寸匕，日三。
　　气淋：水三升，煮豉一升，一沸去滓，内盐一合，顿服。亦可单煮豉汁服之。　　又方：空腹，单茹蜀葵一满口。
　　又方：熬盐热熨小腹，冷复易。亦治小便血。
　　热淋：大枣二十七枚，葵根切一升，冬用子，夏用苗，二味以水三升，煮取一升二合，分二服。热加黄芩一两，出难加滑石末二两，血加茜根三两，痛者加芍药二两。加药亦加水也。
　　血淋：以水五升，煮生大麻根十枚，取二升顿服。亦治小便出血。
　　沙石淋方：黑豆一百二十粒，生粉草一升，以水煎，乘热入滑石末一钱，空心服。 【丹溪，下同】　　又方：治小便淋痛，下砂石，或赤濇：萱草根用一握，捣取汁服，或嫩苗煮食之亦可。　　又方：治淋茎中痛，是肝经气滞有热，甘草梢一味，用水煎，空心服。
　　气淋脐痛：盐和酢服之。 【《广利方》】
　　惊悸遗精：木馒头炒、白牵牛等分为末，每服二钱，用米饮调下。 【《乾坤秘韫》】
　　劳心梦泄：龙骨、远志等分为末，炼蜜丸如梧子大，朱砂为衣，每服三十丸，莲子汤下。【《心统》】
　　小便白浊：清明柳叶煎汤代茶，以愈为度。 【《集简方》】
　　心虚梦泄或白浊，白茯苓末二钱，米汤调下，日二服。苏东坡方也。 【《直指方》】
　　虚滑遗精：白茯苓二两，缩砂仁一两，为末，入盐二钱，精羊肉批片，掺药炙食，以酒送下。【《普济》】
　　小便淋沥：由心肾气虚，神室不守，或梦遗白浊。赤白茯苓等分为末，新汲水飞去沫，控干，以地黄汁同捣，酒熬作膏和丸弹子大，空心盐汤嚼下一丸。【《三因方》】
　　小便淋沥：琥珀为末二钱，麝香少许，白汤服之，或萱草煎汤服。老人虚人，以人参汤下亦可。蜜丸，以赤茯苓汤下。【《普济》】
　　小便热淋：马蓟根捣汁服。 【《圣惠》】
　　五种淋疾：苎麻根两茎打碎，以水一碗半，煎半碗，顿服即通，大妙。 【《斗门方》】
　　小便淋闭，服血药不效者：用牡蛎粉、黄蘗炒等分为末，每服一钱，小茴香汤下，取效。【《集成》】
　　小便淋沥，痛不可忍：鸡肫内黄皮五钱，阴干烧存性，作一服，白汤下立愈。 【《集要》，下同】
　　遗精白浊：白果、莲肉、江米各五钱，胡椒一钱为末，乌骨鸡一只，如常治净，装鸡腹内，煮熟，空心食之。
　　小便遗精：莲子心一撮为末，入辰砂一分，每服一钱，白汤下，日二。
　　　　针灸

　　《千金方》曰：气淋，脐中着盐，灸二壮。　　又法：灸关元五十壮；又灸侠玉泉相去一寸半，三十壮。　　石淋，脐下三十六种病，不得小便，灸关元三十壮；又灸气门三十壮；又灸水泉三十壮，足大敦是也。　　劳淋，灸足太阴百壮，在内踝上三寸，三报之。　　血淋，灸丹田随年壮；又灸伏留五十壮。 【一云随年壮。】　　五淋不得小便，灸悬泉十四壮，穴在内踝前一寸，斜行小脉上，是中封之别名。　　五淋，灸大敦三十壮。
　　卒淋，灸外踝尖七壮。
　　淋病，九部诸疾，灸足太阳五十壮。　　淋病不得小便，阴上痛，灸足太冲五十壮。腹中满，小便数起，灸玉泉下一寸，名尿胞，一名屈骨端，灸二七壮，小儿以意减之。　　《东垣十书》曰：热淋小便黄，腹满，取阴陵泉、关元各二寸，灸气冲二七壮。　　石淋不得小便，灸关元三七壮，气门、大敦各二七壮。　　血淋，气海、丹田各灸三七壮。
　　《医学纲目》曰：遗精白浊，夜梦鬼交，取心俞一分，沿皮向外一寸半，先补后泻，灸不宜多；又取白环俞一寸半，泻六吸，补一呼。　　又法：取白环俞一寸半，灸五十壮，与中极相平；肾俞、中极，灸随年壮。　　又法：取肾俞、心俞、膏肓、关元、三阴，不已，取下穴。　　腰脊冷，溺多白浊失精，灸脾募三七壮，曲泉。　　虚劳失精，阴缩茎中痛，灸大赫三七壮，中封。　　遗精，五脏虚竭，灸曲骨端四七壮，在阴横骨中央，曲如月中央是也。　　溺血精出，取列缺，卧针五分。

　　　　导引

　　《古今医统》曰：遗精法，半夜子时分，阳正兴时，仰卧，瞑目闭口，舌顶上腭，将腰拱起，左手用中指顶住尾闾穴，右手用大指顶住无名指根拳着，又将两腿俱伸，两脚十指俱抠，提起一口气，心中存想脊背脑后，上贯至顶门，慢慢直下至丹田，方将腰腿脾手从容放下，再照前行，阳则衰矣；如阳未衰，再行二三次如初行时。阳未兴，勉强兴之方可行。夫人之所以有虚疾者，因年少欲心太盛，房事过多，水火不能相济，以致此疾。能行此法，不惟速去泄精之病，久而肾气上升，心火下降，则水火既济，永无疾病矣。　　又法：遗精不禁，以床铺安短窄，卧如弓，湾二膝并脐缩，或左或右侧卧，用手扎阴囊，一手伏丹田，切须宁心静卧，戒除房室思欲之事，因精不泄，可保身矣。　　又法：侧身曲卧，戌亥之间，一手兜外肾，二手搓脐下八十一次，然后换手，每手各九次，兜搓九日见效八十一日成功。　　《保生秘要》曰：白浊白带导引法，肾俞、气海各掐九九，擦之亦然，兼运后功。　　运功：用双手抱两膝，吹吸，念脐下，绦尾闾升气降回，吸而咽之。　　凡白浊，以两手抱两膝，吹而吸之，念脐而坐，行久即愈。此要升气而后降之，吹而咽之。有一种烦乱其心志，须定神而后可行。白带与痢同证，淋与白浊同法，盖浊之不愈成淋，二种俱是气滞与心劳。　　梦遗漏精导引法：用大颈壶卢一个，口上安带得法，套阳具，如意睡去。如阳物每夜觉起时，勿失其候，急起暖衣提运三十六足数，运散四肢。照此勤心行之，永无患矣。　　运功常要守静，存心念脐勿令弛放，后意想一条水下膀胱，绦尾闾分行二路上两肾，分左右运收脐轮。临卧时摩擦足心及肾腧穴，曲一足而侧卧，精自固矣。　　外法：中夜盘坐，先摩两足心，次摩两肾腧，安神静心，伏枕缩足而卧，精自不遗。　　小便时，以右脚踏左足肋，面向右肩者三，待小便毕，面又向左肩者三。或阳动顾脐念令两盘缩，其精自不泄。　　自汗盗汗兼遗精导引法：先念脐，想火于内旋转，又以手覆脐念；次想脐下一条水，下膀胱，上尾闾，又至背穿出心头洗之，非遗精不用行脐下一条水法。
　　　　医案

　　《儒门事亲》曰：戴人过息城，一男子病淋，戴人令顿食咸鱼，少顷大渴；戴人令恣意饮水，然后以药治淋，立通。淋者无水，故濇也。
　　酒监房善良之子年十三，病沙石淋已九年矣。初因疮疹余毒不出，作便血。或告之服太白散，稍止。后又因积热未退，变成淋闭，每发则见鬼神，号则惊邻。戴人诊之曰：诸医作肾与小肠病者非也。《灵枢》言足厥阴肝之经，病遗溺闭癃。闭谓小溲不行，癃为淋沥。此乙木之病，非小肠与肾也。木为所抑，火来乘之，故热在脬中，下焦为之约，结成沙石，如汤瓶煎炼日久，熬成汤碱。夫羊豕之脬，吹气令满，常不能透，岂有真沙石而能漏者邪？故知前人所说，服五石丸散而致者，恐未尽然。经曰：木郁则达之，先以瓜蒂散越之，次以八正散加汤碱等分顿啜之，沙石自化而下。
　　屈村张氏小儿年十四岁，病约一年半矣。得之麦秋，发则小肠大痛，至握其茎，跳跃转旋，号呼不已，小溲数日不能下，下则成沙石，大便秘濇，肛门脱出一二寸。诸医莫能治，乃负其子而哀请戴人。戴人曰：今日治，今日效。时日在辰巳间矣。以调胃承气仅一两，加牵牛头末三钱，汲河水煎之，令作三五度咽之。又服苦末，丸如芥子许六十粒。日加晡，上涌下泄，一时齐出，有脓有血。涌泻既觉定，令饮新汲水一大盏，小溲已利一二次矣。是夜凡饮新水二三十遍，病去九分，止哭一次。明日困卧如醉，自晨至暮，猛然起走，索食，与母歌笑自得，顿释所苦。继与太白散、八正散等，调一日，大瘥。恐暑天失所养，皆五日而归。戴人曰：此下焦约也。不吐不下，则下焦何以开？不令饮水，则小溲何以利？大抵源清则流清也。
　　柏亭刘十三之子年六岁，病沙石淋，戴人以苦剂三涌之，以益肾散三下之，立愈。
　　鹿邑一阀阅家，有子二十三岁，病膏淋三年。乡中医不能治，住京师遍访，多作虚损。补以温燥，灼以针艾，无少减。戴人曰：惑蛊之疾也，亦曰白淫。实由少腹热，非虚也。可以涌以泄。其人以时暑，惮其法峻，不决者三日。浮屠一僧曰：予以暑病，近觉头痛。戴人曰：亦可涌，愿与君同之，毋畏也！于是涌痰三升，色如黑矾汁，内有死血并黄绿水，又泻积秽数行，寻觉病去。方其来时，面无人色，及治毕，次日面如醉。戴人虑其暑月路远，又处数方，使归以自备云。
　　《丹溪心法》曰：一人便浊经年，或时梦遗，形瘦，作心虚主治，用珍珠粉丸和定志丸，服而愈。
　　一妇人年近六十，形肥，奉养膏粱，饮食肥美，中焦不清，浊气流入膀胱，下注白浊。用二陈去痰，加升麻、柴胡升胃中清气，加苍朮去湿，白朮补胃，全在活法。服四贴后，浊减大半，却觉胸满。因柴胡、升麻升动胃气，痰阻满闷，又用本汤加炒曲、白朮、香附而痊。若素无痰者，虽升动不满也。
　　镇守万户萧伯善便浊，精滑不禁，百药不效，与试倒仓法而安。
　　朱郎小便淋痛，脉左大右濇，此为劳伤经血，勿作淋治，可补血，行肝经滞血，自愈。用生地、当归、赤芍、杜牛膝各一钱，川芎、条芩、甘草梢各三分，陈皮、木通、桃仁各五分，黄蘗二分炒，红花豆大，以桃仁泥研滑石同煎。待淋病退，去滑石、杜牛膝、木通，入川牛膝代木通，分两倍之而痊。
　　《卫生宝鉴》曰：至元己巳，上都住，夏月，太保刘仲晦使引进史柔明来曰：近一两月作伴数人皆有淋疾，是气运使然，是水土耶？予思之，此间别无所患，此疾独公所有之，殆非运气水土使然。继问柔明，近来公多食甚物？曰：宣使赐木瓜百余对，遂多蜜煎之，每客至以此待食，日三五次。予曰；淋由此也。《内经》曰：酸多食之令人癃。可与太保言之，夺饮则已。一日，太保见予问曰：酸味致淋，其理安在？予曰：小便主气。《针经》云：酸入于胃，其气濇以收，上之两焦，弗能出入也。不出则留胃中，胃中和温则下注膀胱之胞，胞薄以懦，得酸则缩绻，约而不通，水道不行，故癃而濇，乃作淋也。又曰：阴之所生，本在五味；阴之五官，伤在五味。五味口嗜而欲食之，必自裁制，勿使过焉。五味过则皆能伤其正，岂止酸味耶？太保叹曰：凡为人子，不可不知医。信哉！
　　中统三年六月中，黄明之小便淋，茎中痛不可忍，相引胁下痛，制方服之大效。用人参五分，茯苓去皮四分，川楝子去核銼、炒、生甘草各一钱，元胡索七分，泽泻、柴胡、当归梢、琥珀各三分，九味(口父)咀，都作一服，用长流水三盏，煎至一盏，去柤温服，空心食前，寻愈。
　　《医学正传》曰：莲塘朱显二里病遗精潮热，不起床三月矣，召予治。脉之左右寸关皆浮虚无力，两尺洪大而软，与补中益气汤，加熟地黄、知母、黄蘗、地骨皮煎，吞下珍珠粉丸。外做小篾笼一个，以笼阴茎，勿使搭肉。服药三十余贴，一月平安。
　　《医学纲目》曰：一男子脉洪，腰热遗精，用沉香和中丸下之，导赤散治其火而愈。于此知身有热而遗者，皆热遗也。
　　一壮年男子梦遗白浊，少腹有气冲上，每日腰热，卯作酉凉，腰热作则手足冷，前阴无气，腰热退则手足温。又旦多下气，暮多噫，时振，隔一旬二旬必遗，脉且弦滑而大，午洪大，予知其有郁滞也。先用沉香和中丸大下之，次用加减八物汤吞滋肾丸百粒，或稍与蛤粉等濇药，则遗与浊反甚，或一夜二遗。遂改用导赤散大剂煎汤服之，遗浊皆止，渐安。
　　一中年男子梦遗，医或与濇药反甚，连遗数夜。愚先与神芎丸大下之，却制此猪苓丸服之，皆得痊安。
　　愚壮年得梦遗证，每四五十日必一遗。累用凤髓丹、河间秘真丸，虽少效，终不除根；后改用菖蒲、远志、韭子、桑螵蛸、益智、酸枣仁、牡蛎、龙骨、锁阳等剂为丸，服之良愈。
　　一中年男子梦遗，以珍珠粉丸等药与服，了无一效，亦以远志、菖蒲等剂服之，随手而愈。
　　王元珪虚而泄精，脉弦大，累与加减八物汤吞河间秘真丸及珍珠粉丸，其泄不止；后用五倍子一两、茯苓二两为丸服之，良愈。此则五倍子濇脱之功，敏于龙骨、牡蛎也。
　　《医宗必读》曰：邑宰严知非患淋经年，痛如刀锥，凡清火疏利之剂，计三百贴，病势日甚。岁暮来就诊，余曰：两尺数而无力，是虚火也。从来医者皆泥痛无补法，愈疏通则愈虚，愈虚则虚火愈炽。遂以八味地黄丸料，如车前、沉香、人参服八剂，痛减一二，而频数犹故。原医者进云：淋证作痛，定是实火，若多温补恐数日后必将闷绝，不可救矣。如非疑惧，复来商之。余曰：若不宜温补，则服药后病势必增。今既减矣，复何疑乎？朝服补中益气汤，晚服八味丸，逾月而病去其九；更倍用参、芪，十四日而霍然矣。
　　大司寇杜完三夫人，淋沥两载，靡药不尝，卒无少效。余诊之，见其两尺沉数，为有瘀血停留，法当攻下。因其年高，不敢轻投，但于补养气血之中加琥珀、牛膝。此等缓剂，须以数十剂收功，而夫人躁急求功，再剂不效，辄欲更端，遂致痼疾。
　　文学顾以功科试南都，归即患精滑，小便后及梦寐间俱有遗失，自服金樱子膏，经月不验。问治于余。余曰：气虚而神动，非远志丸不可。服十日而减半，一月而全愈。
　　武科张宁之禀质素强，纵饮无度。忽小便毕有白精数点，自以为有余之疾，不肯医治。经三月以来，虽不小便，时有精出，觉头目眩运。医者以固精濇脱之剂，治疗二月，略不见功。迎余治之，但见六脉滑大。此因酒味湿热下干精脏，遂以白朮、茯苓、橘红、甘草、干葛、白蔻，加黄蘗少许，两剂后即效，不十日康复如常。
　　儒者钱用宾色欲过度，梦遗精滑。先服清相火之剂不效，继服固涩之剂又无效，求余治之。余以玉华白丹浓煎人参汤送二钱，二服后稍固；兼进六味地黄丸加莲须、芡实、远志、五味子，凡一月而愈。
　　光禄卿吴伯玉闭精行房，时有文字之劳，患白浊，茎中痛如刀割。自服清火疏利之剂不效，改服补肾之剂又不效，商治于余。余曰：败精久蓄，已足为害，况劳心之余，水火不交，坎离顺用也？用萆薢分清饮加茯神、远志、肉桂、黄连，四剂即效；兼服补中益气、六味地黄丸，半月而安。后因劳复发，但服补中益气一二剂即愈。
　　归德郡侯李易斋患白浊，服五苓散数剂，无功。余诊之，两尺大而濇，是龙火虚炎，精阏窍道，用牛膝、茯苓、黄蘗、麦门冬、山药、远志、细辛、甘草，十剂而安。
　　《薛己医案》曰：少宰汪涵斋头运白浊，余用补中益气加茯苓、半夏，愈而复患腰痛，用山药、山茱萸、五味、萆薢、远志顿愈。又因劳心，盗汗白浊，以归脾汤加五味而愈。后不时眩运，用八味丸全愈。
　　一男子素遗精，脚跟作痛，口干作渴，大便干燥，午后热甚，用补中益气加芍药、元参，及六味丸而愈。
　　司厅陈石镜久患白浊，发热体倦，用补中益气加炮姜四剂，白浊稍止；再用六味地黄兼服，诸证悉愈。
　　光禄柴黼庵因劳患赤白浊，用济生归脾、十全大补二汤，间服而愈。
　　司厅张检斋阴囊肿痛，时发寒热，若小腹作痛则茎出白津，用小柴胡加山栀、胆草、茱萸、芎、归而愈。
　　朱工部劳则遗精，齿牙即痛，用补中益气加半夏、茯苓、芍药，并六味地黄丸渐愈，更以十全大补加麦门、五味而痊。
　　一男子白浊梦遗，口干作渴，大便闭濇，午后热甚，用补中益气加芍药、元参，并加减八味丸而愈。
　　举人陈履贤色欲过度，丁酉孟冬发热无时，饮水不绝，遗精不止，小便淋沥。或用四物芩连之类，前证益甚，更加痰涎上涌，口舌生疮；服二陈、黄蘗、知母之类，胸膈不利，饮食少思；更加枳壳、香附，肚腹作胀，大便不实，脉浮大，按之微细。余朝用四君为主，佐以熟地、当归，夕用加减八味丸，更以附子唾津调搽涌泉穴，渐愈。后用十全大补汤，其大便不通，小腹作胀，此直肠干濇，令猪胆通之，形体殊倦，痰热顿增，急用独参汤而安，再用煎药而愈。但劳发热无时，其脉浮洪。余谓其当慎起居，否则难治。彼以余言为迂，至乙巳夏复作，乃服四物、黄蘗、知母而殁。
　　一男子食少胸满，手足逆冷，饮食畏寒发热吐痰，时欲作呕。自用清气化痰及二陈、枳实之类，胸腹膨胀，呕吐痰食，小便淋漓；又用四苓、连、蘗、知母、车前，小便不利，诸病益甚。余曰：此脾胃虚寒无火之证，故食入不消而反出。遂用八味丸补火以生土，用补中益气加姜、桂培养中宫，生发阳气，寻愈。
　　司马李梧山茎中作痛，小便如淋，口干唾痰。此思色精降而内败，用补中益气，六味地黄而愈。
　　下堡顾仁成年六十有一，痢后入房，精滑自遗，二日方止。又房劳感寒，怒气，遂发寒热，右胁痛连心胸，腹痞，自汗盗汗如雨，四肢厥冷，睡中惊悸，或觉上升如浮，或觉下陷如坠，遂致废寝。或用补药二剂益甚，脉浮大洪数，按之微细。此属无火虚热，急与十全大补加山药、山茱萸、丹皮、附子一剂，诸证顿愈而痊。此等元气，百无一二。
　　一儒者口干发热，小便频浊，大便秘结，盗汗梦遗，遂致废寝。用当归六黄汤二剂，盗汗顿止；用六味地黄丸，二便调和；用十全大补汤及前丸兼服，月余而悉愈。
　　《古今医统》曰：郑宪使之子年十六，生七个月后得淋病，五七日必一作，其发则大痛，水道下如漆如粟者一盏方定。脉之轻则濇，重则弦，视其形瘦而长，色青而苍。意其必因其父服热药，遗热在胎，留于子之命门而然，遂以紫雪和黄蘗末丸梧桐子大，晒干，热汤下百丸，半日又下二百丸，食物压之。又半日，痛大作连腰腹，水道乃行，下漆如粟者碗许，痛减十之八。后与陈皮一两，桔梗、木通各半两，又下一合许而安。父得燥热，尚能病子，况母得之者乎？
　　《医贯》曰：予治郑鲁叔，二十余岁攻举子业，四鼓犹未卧，遂病，卧间玉茎但着被与腿，便梦交接脱精，悬空则不梦，饮食日减，倦怠少气。此用心太过，二火俱起，夜不得睡，血不归肝，肾水不足，火乘阴虚，入客下焦，鼓其精房，则精不得聚藏而欲走。因玉茎着物，犹厥气客之，故作接内之梦。于是上补心安神，中调脾胃升其阳，下用益精生阴固阳之剂，不三月而安。
　　昔吴茭山有治遗精得法，论治一男子，因病后用心过度，遂成梦遗之患，多痰瘦削，诸医以清心莲子饮，久服无效。余诊其脉紧濇，知冷药利水之剂太过，致使肾气独降，服此愈剧矣。予以升提之法，升坎水而济于离火，降阳气而滋阴血；次用鹿角胶、人乳，填补精血，不逾月而愈。因思梦遗多端，难作一途而治。有因用心积热而泄者，有因多服门冬、茯苓、车前、知母、黄蘗冷利之药而泄者，有久泄玉门不闭而泄者。治疗之法，积热者当清心降火，冷利者温补下元，肾气独降者当升提，使水火交而坎离自安定位矣。
