古今图书集成医部全录卷三百八十五

妇人胎前门

　　　　黄帝素问

　　　　　阴阳别论

　　阴搏阳别，谓之有子。
　　【注　阴搏者，尺脉滑利而搏击应手也。阳别者，与寸口之阳，似乎别出而不相贯。此当主有妊，盖有诸内，是以尺脉滑利如珠也。】
　　　　　平人气象论

　　妇人手少阴脉动甚者，妊子也。
　　【注　子，男子也。以妇人之两手尺部候之，若左手之少阴肾脉动甚者当妊子，以左男而右女也。】
　　　　　奇病论

　　黄帝问曰：人有重身九月而喑，此为何也？岐伯对曰：胞之络脉绝也。　　 【注　胞之络脉，胞络之脉也。妊至九月，胞长已足，设有碍于胞络，即使阻绝而不通。】　　帝曰：何以言之？岐伯曰：胞络者系于肾，少阴之脉贯肾系舌本，故不能言。　　 【注　声音之道，在心主言，在肺主声。然由肾间之动气，上出于舌，而后能发其音声，故曰：舌者，音声之机也。胞之络脉系于臂，足少阴之脉贯肾系舌本，胞之络脉阻绝，则少阴之脉亦不通，是以舌不能发机而为喑矣。】　　帝曰：治之奈何？岐伯曰：无治也，当十月复。　　 【注　十月胎出则胞络通而音声复矣。】
　　　　　六元正纪大论

　　妇人重身，毒之何如？岐伯曰：有故无殒，亦无殒也。帝曰：愿闻其故何谓也？岐伯曰：大积大聚，其可犯也，衰其大半而止。过者死。　　 【注　重身，谓妊娠而身重；毒者，大寒大热之药也。娠妇始结胎之一月二月乃木气司养，三月四月主火，五月六月主土，七月八月主金，九月十月主水，至太阳而五行已周，阴阳水火分而成后天之形身矣。然未生之前，五行之气，各有盛有虚，有胜有郁，宜以寒热温凉顺逆而调之。设或有病，而欲不远寒，不远热，亦无伤于胎气，所谓有故无殒，然亦无过之而致殒也。即如大积大聚，乃属脏腑之五行，尚其可犯寒而犯热者也。若过犯之则死。】
　　　　金匮要略 【汉　张机】
　　　　　　　胎前总论

　　妇人得平脉，阴脉小弱，其人渴不能食，无寒热，名妊娠，桂枝汤主之。于法六十日当有此证，设有医治，逆者，却一月加吐下者，则绝之。　　妇人有漏下者，有半产后，因续下血都不绝者，有妊娠下血者，假令妊胀腹中痛为胞阻，胶艾汤主之。　　妇人怀娠六七月，脉弦发热，其胎愈胀腹痛恶寒者，小腹如扇，所以然者，子脏开故也，当以附子汤温其脏。　　妇人怀娠，腹中(疒丂)痛，当归芍药散主之。　　妊娠呕吐不止，干姜人参半夏丸主之。　　妊娠小便难，饮食如故，当归贝母苦参丸主之。　　妊娠有水气，身重，小便不利，洒淅恶寒，起即头眩，葵子茯苓散主之。　　妇人妊娠，宜常服当归散主之。
　　妊娠养胎，白朮散主之。
　　妇人宿有症病，经断未及三月，而得漏下不止，胎动在脐上者为症痼害。妊娠六月动者，前三月经水利时胎也；下血者，后断三月衃也。所以血不止者，其症不去故也。当下其症，桂枝茯苓圆主之。　　宿有症病而孕胎，及三月而漏血不止，胎动在脐上者为症。凡胎动多在当脐，今在脐上，故知是症。　　寸口脉弦而大，弦则为减，大则为芤，减则为寒，芤则为虚，寒虚相搏，此名曰革，妇人则半产漏下，旋覆花汤主之。
　　　　　食物禁忌

　　麋脂及梅李子，若妊妇食之，令子青盲。　　妇人妊娠，不可食兔肉山羊肉及鳖鸡鸭，令子无声音。　　梨令人寒中，产妇亦不宜食。
　　妊妇食姜，令子余指。

　　　　脉诀 【晋　王叔和】

　　　　　杂病歌

　　血下如同月水来，漏极胞干主杀胎。亦损妊母须忧虑，争遣神丹救得回。　　心腹急痛面目青，冷汗气绝命必倾。血下不止胎冲上，心腹冷闷定伤身。随胎举重倒仆轻，致胎死在腹中居。已损未出血不止，冲心心乱母魂孤。　　伤寒头痛连百节，气急冲心溺如血。上生斑点赤黑时，壮热不止致胎灭。呕吐不止心烦热，腰背俱强脑痛裂。六七日来热腹中，小便不通大便结。
　　　　　妊娠脉赋

　　尺中不绝，胎脉方真。太阴洪而女孕，太阳大而男娠。或遇俱洪，而当双产。此法推之，其验若神。月数断之，各依其部。假令中冲若动，此乃将及九旬。
　　　　千金方 【唐　孙思邈】

　　　　　恶阻

　　凡妇人虚羸，血气不足，肾气又弱，平时喜怒不节，或当风饮冷太过，心下有淡水者，欲有胎而喜病阻。所谓欲有胎者，其人月水尚来，颜色肌肤如常，但苦沉重愦闷，不欲食饮，又不知其患所在，脉理顺时平和，则是欲有妊也。如此经二月日后，便觉不通，则结胎也。阻病者，患心中愦愦，头重眼眩，四肢沉重，懈惰不欲执作，恶闻食气，欲啖咸酸果实，多卧少起，世谓恶食。其至三四月日已上，皆大剧吐逆，不能自胜举也。此由经血既闭，水渍于脏，脏气不宣通，故心烦愦闷，气逆而呕吐也。血脉不通，经络否濇则四肢沉重，挟风则头目眩也。觉如此候者，便宜服半夏茯苓汤数剂，后将茯苓丸，淡水消除，便欲食也。既得食力，体强气盛，力足养胎，母便健矣。古今治阻病方有十数首，不问虚实冷热，长少[长少　原作「食少」，据《千金》卷二妊娠恶阻改。]殆死者，活于此方，不可胜纪。
　　　　　养胎

　　旧说凡受胎三月，逐物变化，禀质未定，故妊娠三月，欲得观犀象猛兽珠玉宝物，欲得见贤人君子盛德大师，视礼乐钟鼓俎豆军旅陈设，焚烧名香，口诵诗书古今箴诫，居处简静，割不正不食，席不正不坐，弹琴瑟，调心神，和情性，节嗜欲，庶事清净，生子皆良长寿，忠孝仁义，聪慧无疾，斯盖文王胎教者也。　　儿在胎日月未满，阴阳未备，脏腑骨节皆未成足，故自初迄于将产，饮食居处，皆有禁忌。　　妊娠食骡肉，产难。
　　妊娠食兔肉犬肉，令子无音声并缺唇。　　妊娠食鸡子及干鲤鱼，令子多疮。
　　妊娠食葚并鸭子，令子倒出心寒。
　　妊娠食雀肉并豆酱，令子满面多(黑干)(黑曾)黑子。　　妊娠食雀肉饮酒，令子心淫情乱，不畏羞耻。　　妊娠食冰浆，绝胎。
　　妊娠勿向非常地大小便，必半产杀人。
　　　　　徐之才逐月养胎方

　　妊娠一月名始胚，饮食精熟，酸美受御，宜食大麦，毋食腥辛，是谓才正。　　妊娠一月，足厥阴脉养，不可针灸其经。足厥阴内属于肝，肝主筋及血。一月之时，血行否濇，不为力事，寝必安静，无令恐畏。　　妊娠一月，阴阳新合为胎，寒多为痛，热多卒惊，举重腰痛，腹满胞急，卒有所下，当预安之，宜服乌雌鸡汤。　　妊娠二月名始膏，无食辛燥，居必静处，男子勿劳，百节皆痛，是为胎始结。　　妊娠二月，足少阳脉养，不可针灸其经。足少阳内属于胆，主精。二月之时，儿精成于胞里，当慎护之，勿惊动也。　　妊娠二月，始阴阳踞经，有寒多坏不成，有热即萎悴，中风寒，有所动摇，心满脐下悬急，腰背强痛，卒有所下，乍寒乍热，宜服艾叶汤。　　妊娠三月名始胎，当此之时，未有定仪，见物而化，欲生男者操弓矢，欲生女者弄珠玑。欲子美好，数视璧玉；欲子贤良，端坐清虚。是谓外象而内感者也。　　妊娠三月，手心主脉养，不可针灸其经。手心主内属于心，无悲哀思虑惊动。　　妊娠三月为定形，有寒大便青，有热小便难，不赤即黄，卒惊恐忧，愁嗔怒喜顿仆，动于经脉，腹满绕脐痛或腰背痛，卒有所下，宜雄鸡汤。　　妊娠四月，始受水精以成血脉，食宜稻粳，羹宜鱼雁，是谓盛血气，以通耳目而行经络。　　妊娠四月，手少阳脉养，不可针灸其经。手少阳内输三焦，四月之时，儿六腑顺成，当静形体，和心志，节饮食。　　妊娠四月，有寒，心下温温欲呕，胸膈满不欲食，有热小便难，数数如淋状，脐下苦急，卒风寒，颈项强痛，寒热，或惊动身躯，腰背腹痛，往来有时，胎上迫胸，心烦不得安，卒有所下，宜菊花汤。　　妊娠五月，始受火精以成其气，卧必晏起，沐浴浣衣，深其居处，厚其衣服，朝吸天光以避寒殃，其食稻麦，其羹牛羊，和以茱萸，调以五味，是谓养气以定五脏。　　妊娠五月，足太阴脉养，不可针灸其经。足太阴内输于脾，五月之时，儿四肢皆成，无大饥，无甚饱，无食干操，无自炙热，无大劳倦。　　妊娠五月，有热苦头眩心乱呕吐，有寒苦腹满痛小硬数，卒有恐怖，四肢疼痛寒热，胎动无常处，腹痛闷顿欲仆，卒有所下，阿胶汤主之。　　妊娠六月，始受金精以成其筋，身欲微劳，无得静处，出游于野，数观走犬及视走马，食宜鸷鸟猛兽之肉，是谓变腠理纫筋，以养其力，以坚其膂。　　妊娠六月，足阳明脉养，不可针灸其经。足阳明内属于胃，主其口目。六月之时，儿口目皆成，调五味，食甘美，无太饱。　　妊娠六月，卒有所动不安，寒热往来，腹内胀满，身体肿，惊怖忽有所下，腹痛如欲产，手足烦疼，宜服麦门冬汤。　　妊娠七月，始受木精以成其骨，劳身摇肢，无使定止，动作屈伸，以运血气，居处必燥，饮食避寒，常食稻粳以密腠理，是谓养骨而坚齿。　　妊娠七月，手太阴脉养，不可针灸其经。手太阴内属于肺，主皮毛。七月之时，儿皮毛已成，无大言，无号哭，无薄衣，无洗浴，无寒饮。　　妊娠七月，忽惊恐摇动，腹痛，卒有所下，手足厥冷，脉若微寒烦热，腹满短气，常苦颈项及腰背强，葱白汤主之。　　妊娠八月，始受土精以成肤革，和心静息，无使气极，是谓密腠理而光泽颜色。　　妊娠八月，手阳明脉养，不可针灸其经。手阳明内属于大肠，主九窍。八月之时，儿九窍皆成，无食燥物，无辄失食，无怒大起。　　妊娠八月，中风寒有所犯触，身体尽痛，乍寒乍热，动不安，常苦头眩，痛绕脐下寒，时时小便白如米汁，或青或黄，或使寒栗，腰背苦冷而痛，目(目巟)(目巟)，芍药汤主之。　　妊娠九月，始受石精以成皮毛，六腑百节，莫不毕备，饮醴食甘，缓带自持而待之，是谓养毛发，致才力。　　妊娠九月，足少阴脉养，不可针灸其经。足少阴内属于臂，肾主续缕。九月之时。儿脉续缕皆成，无处湿冷，无着炙衣。　　妊娠九月，若卒得下痢，腹满悬急，胎上冲心。腰背痛不可转侧，短气，宜半夏汤。　　妊娠十月，五脏俱备，六腑齐通，纳天地气于丹田，故使辟节人神皆备，但俟时而生。　　姙娠一月始胎，二月始膏，三月始胞，四月形体成，五月能动，六月筋骨立，七月毛发生，八月脏腑具，九月谷气入胃，十月诸神备，日满即产矣。宜服滑胎药。八月即服丹参膏养胎，临月服，令滑而易产。
　　　　　脉法

　　左手尺中浮大者男，右手尺中沉细者女。若来而断绝者，月水不利。
　　　　活人书 【宋　朱肱】

　　　　　妊娠伤寒用药方法

　　妊妇伤寒，仲景无治法，用药宜有避忌，不可与寻常妇人一概治之。　　伤寒安胎，宜阿胶散或白朮散。
　　伤寒憎寒发热，当发其汗，宜葱白汤。　　伤寒或中时行，洒淅作寒，振栗而悸，或加哕者，宜苏木汤。　　伤寒头痛，嘿嘿不欲饮食，胁下痛，呕逆痰气，宜黄龙疡。　　伤暑头痛，恶寒，身热躁闷，四肢疼痛，背项拘急，唇口干燥，宜柴胡石膏汤。　　伤寒四日至六日已来，加心腹胀，上气，渴不止，食饮不多，腰疼体重者，宜枳实散。　　伤寒头目旋疼，壮热心躁，宜旋覆花汤。　　伤寒壮热，呕逆头疼，不思饮食，胎气不安者，宜麦门冬汤。　　妊妇发斑，变为黑色，宜栀子大青汤。　　壮热头疼，心烦呕吐，不下食，宜芦根汤。　　伤寒头疼壮热，宜栀子五物汤。
　　伤寒头痛，肢节痛壮热，宜前胡七物汤。　　妊妇七月，伤寒壮热，赤斑变黑，溺血，宜升麻六物汤。发热烦闷，宜葛根一物汤。　　热病，宜葱白豉汤。

　　　　妇人良方 【宋　陈自明】

　　　　　总论

　　《巢氏病源》论：妊娠一月名胚胎，足厥阴脉养之。二月名始膏，足少阳脉养之。三月名始胎，手心主脉养之。当此之时，血不流行，形象始化，未有定仪，因感而变。欲子端正庄严，常口谈正言，身行正事；欲生男，宜佩弦执弓矢；欲生女，宜佩韦施环佩；欲子美好，宜佩白玉；欲子贤能，宜看诗书。是谓外象而内感者也。四月始受水精以成其血脉，手少阳脉养之。五月始受火精以成其气，足太阴脉养之。六月始受金精以成其筋，足阳明脉养之。七月始受木精以成其骨，手太阴脉养之。八月始受土精以成肤革，手阳明脉养之。九月始受石精以成毛发，足少阴脉养之。十月五脏六腑关节，人神皆备。此其大略也。又五脏论有称耆婆者论：一月如珠露；二月如桃花；三月男女分；四月形象具；五月筋骨成；六月毛发生；七月游其魂，儿能动左手；八月游其魄，儿能动右手；九月三转身；十月受气足。更有《颅顖经》云：一月为胎胞精血凝也。二月为胎形成胚也。三月阳神为三魂，四月阴灵为七魄，五月五行分五脏也。六月六律，定六腑也。七月精开窍，通光明也。八月元神具，降真灵也。九月宫室罗布已定，生人也。十月受气足，万象成也。今推究数说，如五脏论者类皆浅鄙，妄托其名。至于三藏佛书，且涉怪诞，漫不可考。今按《颅顖经》三卷云中古巫方所撰。其巢氏论妊娠至三月始胎之时，欲谈正言，行正事，佩弦韦，执弓矢，施环佩，佩白玉，读诗书之类，岂非胎教之理乎？尝试推巢氏所论云，妊娠脉养之理，若厥阴肝脉也，足少阳胆脉也，为一脏腑之经，余皆如此。且四时之令，必始于春木，故十二经之养始于肝，所以养胎在一月二月。手心主心胞络脉也，手少阳三焦脉也，属火而夏旺，所以养胎在三月四月。手少阴手太阳，乃心脉也，以君主之官无为而尊也。足太阴脾脉也，足阳明胃脉也，属土而旺长夏，所以养胎在五月六月。手太阴肺脉也，手阳明大肠脉也，属金而旺秋，所以养胎在七月八月。足少阴肾脉也，属水而旺冬，所以养胎在九月。又况母之肾脏系于胎，是母之真气，子之所赖也。至十月，儿于母腹之中，受足诸脏气脉所养，然后待时而生。此论奥微而有至理，世更有明之者，亦未有过于巢氏之论矣。余因述其说。
　　　　　论胎教

　　胎教产图之书，不可谓之迂而不加信，然亦不可狎犯之。方今俚俗之家，与不正之属，将息避忌，略不加意。或药毒不消，或产于风露，无产厄而子母均安者，亦幸有之。若保胎之法，须多方豫养，方无后患。如邻家有所兴修，亦或犯其胎气，令儿破形殒命。如刀犯者形必伤，泥犯者窍必塞，打击者色青黯，系缚者筋拘挛。如此等验，有如指掌，不可不慎也。
　　　　　孕元立本章

　　有泰初，有泰始。混沌一判，既见气矣，故曰泰初；既立形矣，故曰泰始。气初形始，天地相因，生生化化，品物彰矣。故曰：大哉干元，万物资始！至哉坤元，万物资生！有生之初，虽阳予之正，育而充之，必阴为之主。因形移易，日改月化，坤道之代终也。谓之妊，阳既受始，阴壬之也，壬子谓之妊。谓之胞，己为正阳，阴包之也。谓之胚，未成为器，犹云坯也。谓之胎，既食于母，为口以也。若娠则以时动也，若怀则以身依之也。天之德，地之气，阴阳之至和，相与流薄于一体，唯能顺时数，谨人事，勿动而伤，则育之道得矣。观四序之运，生长收藏，代出万物，仪则咸备，而天地之气，未始或亏者，盖阴阳相养以相济也。
　　　　　验胎法

　　妇人经脉不行，已经三月，欲验有胎，川芎生为末，空心浓煎艾汤调下二钱，腹内微动则有胎也。
　　　　　胎杀避忌胎前将护法

　　一受孕之后，切宜避忌胎杀所游。如经云：刀犯者形必伤，泥犯者窍必塞，打击者色青黯，系缚者筋拘挛。甚至母殒，祸如反掌。　　月游胎杀　立春在房床，惊蛰在户 【单扇，】 清明在门 【双扇，】 立夏在灶，芒种在母身，小暑在灶，立秋在碓【按京本云在正北方子云，】 白露在厨前，寒露在门，立冬在户及厨，大雪在垆及灶，小寒在房母身。　　十干日游胎杀　甲己日占门，乙庚日占碓磨，丙辛日占井灶，丁壬日占厨廨，戊癸日占米仓。　　十二支日游胎杀　子丑日占中堂，寅卯辰酉日占灶，巳午日占门，未申日占篱下，戌亥日占房。　　六甲旬游胎杀　甲子旬游窻碓，甲戌旬游正厅，甲申旬游中庭，甲午旬游房内，甲辰旬游房中，甲寅旬游二门。　　太史局日游胎杀　每遇癸巳甲午乙未丙申丁酉五日，在房内北。　　庚子辛丑壬寅，在房内南。
　　癸卯一日，在房内西。
　　甲辰乙巳丙午丁未四日，在房内东。　　六成六己日，在房内中。余日在外无占。　　凡游在房内，不宜于方位上，安床帐及扫舍，皆凶。　　又有小儿杀及本年三杀，及产母身黄定命，皆不可犯。凡妊娠之后，将此贴于房内，常照见之，切不可穿凿修掘，移钉系篱壁重物展压之类。犯之，重则胎死腹中，母亦不利；轻则子受其殃，成人之后，必定破形，拳挛跛缩喑痖。犯之极验。
　　　　　食忌

　　一受孕之后，切宜忌不可食之物，非惟有感动胎气之戒，然于物理亦有厌忌者。设或不能戒忌，非特延月难产，亦能令儿破形损母，可不戒哉。　　食鸡肉糯米合食，令子生寸白虫。食羊肝，令子生多厄。食鲤鱼脍及鸡子，令儿成疳生疮。食犬肉，令子无声音。食兔肉，令子唇缺。食鳖，令子项短及损胎。食螃蟹，令子横生。豆酱合藿香，食之堕胎。食生姜，令子多指生疮。食虾蟆鳝鱼，令儿喑痖。食驴马肉，延月难产。
　　　　　孕妇药忌

　　蚖螌水蛭地胆虫，乌头附子配天雄。(艹蹢)(艹躅)野葛蝼蛄类，乌喙侧子及蝱虫。牛黄水银并巴豆，大战蛇蜕及蜈蚣。牛膝藜芦并薏苡，金石锡粉及雌雄。牙硝芒硝牡丹桂，蜥蜴飞生及(上庶下虫)虫。代赭蚱蝉腻粉麝，芫花薇蓹草三棱。槐子牵牛并皂角，桃仁蛴螬和茅根。粮根硇砂与干漆，亭长波流菵草中。瞿麦(艹闾)茹蟹爪甲，猬皮赤箭赤头红。马刀石蚕衣鱼等，半夏南星通草同。干姜蒜鸡及鸡子，驴肉兔肉不须供。切须妇人产前忌，此歌宜记在心胸。　　 【按方书：大黄、硫黄、桃仁、红花、槐花、虎掌、狼牙、荛花、生鼠、溲疏、木鳖、苏木、甘遂，俱忌。】
　　　　　恶阻

　　妊娠恶阻病，《产宝》谓之子病，《巢氏病源》谓之恶阻。由胃气怯弱，中脘停痰，脉息和顺，但肢体沉重，头眩择食，惟嗜酸咸，甚者寒热呕吐，胸膈烦满，半夏茯苓丸主之。　　 【注　前证若中脘停痰，用二陈汤加枳壳。若饮食停滞，用六君子加枳壳。若脾胃虚弱，用异功散。若胃气不足，用人参橘皮汤。兼气恼加枳壳。胸胁痞闷，再加苏梗。胁痛，再加柴胡。若饮食少思，用六君子加紫苏、枳壳。头运体倦，用六君子汤。若脾胃虚弱，呕吐不食，用半夏茯苓汤。盖半夏乃健脾气化痰滞之主药也。脾胃虚弱而呕吐，或痰涎壅滞，饮食少思，胎不安，必用茯苓半夏汤倍加白朮。然半夏、白朮、茯苓、陈皮、砂仁，善能安胎气健脾胃，余常用验矣。】　　 【按《大全》恶阻证有轻重，轻者不服药亦无妨，重者须以药疗之。《千金方》以半夏茯苓汤、茯苓丸，专治阻病。然此二药，比来少有服者，以半夏有动胎之性，盖胎初结虑其易散，此不可不谨也。仲景《伤寒论》有用黄龙汤者，小柴胡汤中去半夏是也。此盖为妊娠而设。王子亨则有白朮散，《局方》则有人参丁香散，杨振则有人参橘皮汤，齐十朋则有醒脾饮子，皆不用半夏，用之多效。】
　　　　　胎动不安

　　夫人以胃气壮实，冲任荣和，则胎得所，如鱼处渊。若气血虚弱，无以滋养，其胎终不能成也，宜下之以免其祸。　　 【注　前证宜用妊娠腰腹背痛方论主之。其胎果不能安者，方可议下，慎之慎之！】　　妊娠胎动，或饮食起居，或冲任风寒，或跌仆击触，或 怒伤肝木，或脾气虚弱，当各推其因而治之。若因母病而胎动，但治其母。若因胎动而母病，唯当安其胎。轻者转动不安，重者必致伤坠。若面赤舌青是儿死也；面青舌赤吐沫是母死也；唇口色青两边沬出是子母俱死也。察而治之。　　 【注　前证胎气郁滞者，用紫苏饮。脾气虚弱者，六君子汤加苏壳。郁结伤脾者，归脾汤加柴栀。郁怒伤肝脾者，四七汤加芎归。怒动肝火者，加味小柴胡汤。若胎已死，急用平胃散加(石卜)硝腐化之。按大全妊娠胎动不安者，由冲任经虚受胎不实也，亦有饮酒房室过度损动不安者，有悮击触而胎动者，有喜怒气宇不舒伤于心肝触动血脉者，有信医宜服暖补反为药所害者，有因母病而胎动者，但治母病，其胎自安。有胎不坚固，动及母疾，但当安胎，其母自愈。】
　　　　　漏胎下血

　　妊娠经水时下，此由冲任气虚，不能约制。盖心小肠二经相为表里，上为乳汁，下为月水，故妊娠经水壅之以养胎，畜之以为乳。若经水时下，名曰胞漏，血尽则毙矣。　　 【注　前证若因风热，用防风黄芩丸。若因血热，用加味逍遥散。若因血虚，用二黄散。若因血去太多，用八珍汤；未应，补中益气汤。若因肝火，用柴胡山栀散。若因脾火，用加味归脾汤。若因事下血作痛，用八珍汤加阿胶、熟艾。若因脾胃虚弱，用补中益气汤加五味子。若因脾胃虚陷，用前汤倍用升麻、柴胡。若晡热内热，宜用逍遥散。】　　 【按《大全》：夫姙娠漏胎者，谓妊娠数月而经水时下也。此由冲任脉虚，不能约制手大阳少阴之经血故也。冲任之脉，为经络之海，起于胞内，手太阳小肠脉也，手少阴心脉也，是二经为表里，上为乳汁，下为月水。有妊之人，经水所以断者，壅之养胎，畜之以为乳汁也。冲任气虚，则胞内泄，不能制其经血，故月事时下，亦名胞漏，血尽则人毙矣。又有因劳役喜怒，哀乐不节，饮食生冷，触冒风寒，遂致胎动。若母有宿疾，子脏为风冷所乘，气血失度，使胎不安，故令下血也。曾有以孕妇月信不绝而胎不损，问产科熊宗古。答曰：妇人血盛气衰，其人必肥，既娠之后，月信常来而胎不动。若据晚进观之，便以为漏胎。若作漏胎治之，则胎必堕。若不作漏胎治，则其胎未必堕。今推宗古之言，诚有旨也。巢氏云：妇人经闭不利，别无所苦者，是谓有子，以其经血蓄之以养胎，拥之为乳汁也。有子之后，畜以养胎矣，岂可复能散动耶？所以然者，有姙而月信每至，是亦未必因血盛也。若谓妇人荣经有风，则经血喜动，以其风胜则可也。既荣经为风所胜，则所来者非养胎之血。以此辨之，若作漏胎治之，必服保养补胎之药，且胎不损。强以药滋之，乃所谓实实虚虚也，其胎终堕宜矣。若医者，如荣经有风之理，专以一药治风，经信可止或不服药，胎亦无恙。然而有胎本不固而因房室不节，先漏而后堕者，须作漏胎治之，此又不可不审也。】　　妊娠下血，因冷热不调，七情失宜，气血不和所致。若伤于胎，则痛而下血，甚则胎堕矣。　　 【注　前证若因气怒，用小柴胡汤。若因风热，用一味防风丸。若因血热，用一味子芩丸。若因脾气虚弱，用六君子汤。若因中气下陷，用补中益气汤。若气血盛而下血者，乃因儿小饮少也，不必服药。】
　　　　　惊胎坠扑

　　妊娠惊胎者，乃怀妊将满，胎神已具，遂扑伤胎，甚至下血不醒。若欲验其子母安否，当参胎动不安方论治之。　　 【注　前证若因怒跌仆，或手足抽搐，用钓藤汤。若因气滞，用紫苏饮。若因脾胃气虚，用六君子加苏梗。若郁结伤脾，用归脾汤。若郁怒伤肝脾，用四七汤加芎、归。若去血过多，用佛手散；如不应，胶艾汤。气血虚，八珍加胶、艾。】
　　　　　胎气上逼

　　妊娠将养如法，则血气调和，胎得其所，而产亦易。否则胎动气逆，临产亦难，甚至危矣。　　 【注　前证若气逆胎上，用紫苏饮；饮食不甘，兼以四君子。若内热晡热，兼以逍遥散。若胃火所致，用四君、黄芩、枳壳、柴、栀。若脾郁所致，用归脾汤加柴、栀、枳壳。】
　　　　　数欲堕胎

　　夫胎乃阳施阴化，荣卫调和，经养完全，十月而产。若血气虚损，不能养胎，所以数堕也。凡妊妇腰痛多堕胎。　　 【注　按丹溪云：血气虚乏，不能荣养，其胎则堕。譬如枝枯则果落，藤萎则花坠。又云：堕于内热而虚者，于理为多。盖孕至三月上属相火，所以易堕。不然，何以黄芩、熟艾、阿胶等为安胎之妙如此也。大抵治法须审某月属某经，育养而药之。】
　　　　　胎不长

　　夫妊娠不长者，因有宿疾，或因失调，以致脏腑衰损，气血虚弱而胎不长也。当治其宿疾，益其气血，则胎自长矣。　　 【注　前证更当察某经络，审其所因而治之。】
　　　　　未足月欲产

　　妊娠未足月而痛如欲产，或应产而难，或为子烦，用知母一味，蜜丸桐子大，粥饮服之；或槐子、蒲黄等分为丸，酒服；或蒲黄水调钱许，并效。　　 【注　小产重于大产。盖大产如瓜熟自脱，小产如生采断其根蒂。岂不重哉！而人轻忽，死于是者多矣。大抵治法宜补形气，生新血，去瘀血为主。若未足月痛而从产，用芎归补中汤，倍加知母止之。产而血不止，人参黄芪汤补之。产而心腹痛，当归川芎汤主之。元气弱而欲产，八珍汤固之。出血过多而发热，圣愈汤治之。若汗不止或昏愦喘咳，急用独参汤。若发热烦躁，或肉瞤筋惕，用八珍汤。大渴面赤，脉洪而虚者，用当归补血汤。身热面赤，脉沉而微者，用四君、姜、附以回其阳可也。东垣云：昼发热而夜安静，是阳气自旺于阳分也。昼安静而夜发热躁，是阳气下陷于阴中也。如昼夜俱发热者，是重阳无阴也。当竣补其阴。王太仆云：如大寒而甚热之不热，是无火也。热来复去，昼见夜伏，夜发昼止，时节而动，是无火也。如大热而甚寒之不寒，是无水也。热动复止，倏忽往来，时动时止，是无水也。若阳气自旺者，补中益气汤。阳气陷于阴者，四物二连汤。重阳无阴者，四物汤。无火者八味丸。无水者六味丸。】
　　　　　子烦

　　妊娠苦烦闷者，以四月受少阴君火以养精，六月受少阳相火以养气，若母心惊胆寒，多有是证。《产宝》云是心肺虚热，或痰积于胸。若三月而烦者，但热而已。若痰饮而烦者，吐涎恶食。大凡停痰积饮，寒热搏吐，甚则胎动不安。　　 【注　前证若因内热用竹叶汤，气滞用紫苏饮，痰滞用二陈、白朮、黄芩、枳壳，气郁用分气饮加川芎，脾气虚弱用六君、紫苏、山栀。】
　　　　　鬼胎

　　夫人脏腑调和，则血气充实，精神健旺，风邪鬼魅，不能干之。若荣卫虚损，精神衰弱，妖魅之类乘之，内入于脏，亦如怀妊之状，故曰鬼胎也。　　 【注　前证若因七情脾肺亏损，气血虚弱，行失常道，冲任乖违而致之者，乃元气不足，病气有余也。若见经侯不调，就行调补，庶无是证。治法以补元气为主而佐以雄黄丸之类行散之。若脾经郁结气逆者，用加味归脾汤调补之。若脾虚血不足者，用六君、芎、归培养之。肝火血耗者，用加味逍遥散滋抑之。肝脾郁怒者，用加味归脾、逍遥二药兼服。肾肝虚弱者，用六味地黄丸。】
　　　　　小便不通

　　夫妊娠小便不通，为小肠有热，传于脬而不通耳。若兼心肺气滞，则致喘急。陈无择云：妊娠胎满逼胞，多致小便不利。若心肾气虚，清浊相干，而为诸淋。若胞系了戾，小便不通，名曰转胞。若胎满尿出，名曰遗尿。　　 【注　按丹溪先生云：转脬小便闭，多因胎妇虚弱，忧闷性躁，食厚味，古方用滑利疏导药，鲜效。若脬为胎所压而不通，但升举其胎，胞系疏而小便自行。若脐腹作胀，而小便淋闭，此脾胃气虚，胎压尿脬，四物、二陈、参、朮，空心服后，探吐数次自安。窃谓前证亦有脾肺气虚，不能下输膀胱者；亦有气热郁结膀胱，津液不利者，亦有金为火烁，脾土湿热甚而不利者，更当详审施治。】
　　　　　子淋

　　妊娠小便淋者，乃肾与膀胱虚热不能制水。然妊妇胞系于肾，肾间虚热而成斯证，甚者心烦闷乱，名曰子淋也。　　【注　前证若颈项筋挛，语濇痰甚，用羚羊角散。若小便濇少淋沥，用安荣散。若肝经湿热，用龙胆泻肝汤。若肝经虚热，用加味逍遥散。腿足转筋而小便不利，急用八味丸，缓则不救。若服燥剂而小便频数或不利，用生地黄、茯苓、牛膝、黄蘗、知母、芎、归、甘草。若频数而色黄。用四物加黄蘗、知母、五味子、麦门冬、元参。若肺气虚而短少，用补中益气汤加山药、麦门冬。若阴挺痿痹而频数，用地黄丸。若热结膀胱而不利，用五淋散。若脾肺燥不能化生，宜黄芩清肺饮。若膀胱阴虚，阳无所生，用滋肾丸。若膀胱阳虚，阴无所化，用肾气丸。】　　【按《三因》论曰：治产前淋秘，当安胎为主。如其冷热膏石气等为治，量其虚实，寻究其所因而用药，则不失机要矣。】
　　　　　胎水肿满

　　《产乳集》云：妊娠三月，足肿至腿，出水，饮食不甘，似水肿状，谓之子气，至分娩方消者，此脾胃气虚，或冲任经有血风。《名医录》云：宋少主与徐文伯微行学针法，文伯见一妊娠足肿，脉之。少主曰：此女形也。文伯曰：此男胎也，在左而黑。遂用针，胎下果然。亦有脾虚水气流溢。或因泻痢脏腑虚寒，或因疟疾饮水，脾虚湿渍，或因水渍于胞，不能分利，皆致腿足肚腹肿证也。　　【注　前证若胸满腹胀，小便不通，遍身浮肿，用鲤鱼汤。脾胃虚弱，佐以四君子。若面目虚浮，肢体如水气，用全生白朮散；如未应，用六君子汤。脾虚湿热，下部作肿，用补中益气加茯苓。若饮食失宜，呕吐泄泻，用六君子汤。若腿足发肿，喘闷不安，或指缝出水，用天仙藤散；脾胃虚弱，兼四君子汤；如未应，用补中益气汤。若脾肺气滞，用加味归脾汤，佐以加味逍遥散。】　　【按《产宝》：夫妊娠肿满，由脏气本弱，因产重虚，土不克水，血散入四肢，遂致腹胀，手足面目皆浮肿，小便秘濇。陈无择云：凡妇人宿有风寒冷湿，妊娠喜脚肿，俗呼为皱脚。亦有通身肿满，心腹急胀，名曰胎水。凡妊娠经血壅闭以养胎，若忽然虚肿，乃胎中挟水，水血相搏，脾胃恶湿，主身之肌肉，湿渍气弱则肌肉虚，水气流溢，故令身肿满也。然其由有自：或因泄泻下痢，脏腑虚滑，耗损脾胃；或因寒热疟疾，烦渴，引饮太过，湿渍脾胃，皆能使头面或手足浮肿也。然水渍于胞，儿未成形，则胎多损坏，及其临产，日觉微肿，乃胞脏水少血多，水出于外，故现微肿则易生也。宿有寒气，因寒冷所触，故能令腹胀肿满也。】　　【按《产乳集》论云：三月成胎之后，两足自脚面渐肿腿膝以来，行步艰辛，以致喘闷，脚指间有黄水出，直至分娩方消。此由妇人素有风气，或冲任经有血风，未可妄投汤药。亦恐大段甚者，虑将产之际费力，有不测之忧，故不可不治于未产之前也。古方论中少有言者，惟《名医录》有妊娠足肿之说。若巢氏《病源》中但有子烦之论，《千金》并《产宝》方亦略言之。刘禹钖《续传广信方》以为妊娠有水气而成胎，《太平圣惠》亦言之，皆非也。元丰中，淮南陈景初，名医也，独有方论治此病，方名初谓之香附散，李伯时易名曰天仙藤散也。】
　　　　　腹内钟鸣

　　治孕妇腹内钟鸣，用鼠窟中土为末，入麝香，酒调下二钱，立愈；或黄连浓煎汁，母常呷之。　　【注　按《产宝》云：小儿在腹中哭，其治法亦用空房中鼠穴土或黄连浓煎饮之即止，想即是证。又云：脐带上疙瘩，儿含口中因妊妇登高举臂，脱出儿口，以此作声，令妊妇曲腰就地如拾物，仍入儿口即止。然黄连性寒，麝香开窍，当酌量用之。】
　　　　　脏燥悲伤

　　许学士云：一妇无故数次悲泣，是为脏燥，用大枣汤而愈。又程虎卿内妊娠五月，惨切悲伤，亦投大枣汤而愈。　　【注　前证或因寒水攻心，或肺有风邪者，治当审察。】
　　　　　脉例

　　王子亨云：若妊娠其脉三部俱滑大而疾，在左则男，在右则女。经云：阴搏阳别谓之有子。搏者近也，阴脉逼近于下，阳脉则出于上，阳中见阳，乃知阳施阴化，法当有子。又：少阴脉动甚者妊子也。手少阴属心，足少阴属肾，心主血，肾主精，精血交会投识于其间，则有娠。又三部脉浮沉正等无病者，有妊也。左手尺脉浮洪者，为男胎也；右手尺部浮洪者，为女胎也。两手尺部俱洪者为两男，俱沉实者为两女。又云：中指一跳一止者，一月胎；二跳二止者，二月胎也。
　　　　　诊妇人有妊歌

　　肝为血兮肺为气，血为荣兮气为卫。阴阳配偶不参差，两脏通和皆类例。血衰气旺定无妊，血旺气衰应有体。　　【注　肝藏血为荣，属阴；肺主气为卫，属阳。阴阳配偶者，是夫妇匹配，偶合媾精，乃有子也。若血少气盛则无娠孕，若血盛气少则有孕也。张世贤曰：肝藏血，肺主气，血属阴为荣而行脉中，气属阳为卫而行脉外，气升血亦升，气降血亦降，阴阳配偶，无一毫之参差，三阴三阳，举皆两脏通和而类其例焉。《素问》曰：金木者生杀之本始。木多而生，金多而杀。】　　寸微关滑尺带数，流利往来并雀啄。小儿之脉已见形，数月怀躭犹未觉。　　 【注　寸脉微，关脉滑，尺脉带数及流利雀啄，皆是经脉闭塞不行而成胎也。已上之脉，皆是血多气少之脉，是怀小儿之脉已见形状也。】　　左疾为男右为女，流利相通速来去。两手关脉大相应，已形亦在前通语。　　 【注　左手脉疾为怀男，右手脉疾为怀女。及两脉流行滑利相通，疾速来去，或两手关脉洪大相应，是其胎已有形状也。】　　左脉带纵两个男，右手带横一双女。　　 【注　纵者夫行乘妻，水行乘火，金行乘木，即鬼贼脉也，名曰纵。见在左手则怀两个男儿也。横者妻乘夫也，是火行乘水，木行乘金，即所胜脉也，名曰横。见于右手，则怀一双女儿也。】　　左手脉逆生三男，右手脉顺还三女。　　 【注　逆者子乘母也，是水行乘金，火行乘木，即己生脉也，名曰逆。见于左手。则怀三个男也。顺者母乘子也，是金行乘水，木行乘火，即生己之脉也，名曰顺。见于右手，则怀三个女儿也。】　　寸关尺部皆相应，一男一女分形证。　　 【注　寸关尺部脉大小迟疾相应者，是怀一男一女形证之脉也。谓关前为阳，关后为阴，阴阳脉相应，故怀一男一女也。】　　有时子死母身存，或即母亡存子命。往来三部通流利，滑数相参皆替替。阳实阴虚脉得明，遍满胸膛皆逆气。　　 【注　若寸关尺三部通行流利，皆替替有力而滑数，是皆阳实阴虚之脉，主妊妇逆气遍满胸膛而不顺也。】　　左手太阳浮大男，右手太阴沉细女。　　 【注　左手寸口为太阳，其脉浮大则是怀男子。右手寸口为太阴，其脉沉细为怀女也。】　　诸阳为男诸阴女，指下分明常记取。　　 【注　诸阳脉，即大疾数滑实之类是也，当怀男子。诸阴脉，即沉细之类是也，当怀女子。】　　三部沉正等无绝，尺内不止真胎妇。　　 【注　寸关尺三部脉浮沉正直齐等，举按无断绝，及尺内举按不止住者，真的怀胎妇也。】　　夫乘妻兮纵气雾，妻乘夫兮横气助。　　 【注　纵者，夫乘妻也，水行乘火，金行乘木，即鬼贼脉也。纵气雾，雾者露也，又上下也，谓夫之阳气，乘妻之阴气，二气上下相逐，如雾润结子也。横者妻乘夫也，火行乘水，木行乘金，即所胜脉也。横气助，谓两旁横气相佐助也。】　　子乘母兮逆气参，母乘子兮顺气护。　　 【注　逆者，子乘母也，水行乘金，火行乘木，即己生脉也。逆气参，谓子气犯母气相乘，逆行之气相参合也。金行乘水，木行乘火，即生己之脉，是母气乘于子气为顺，气相护卫也。凡胎聚纵横逆顺四气以荣养，方以成形也。】　　小儿日足胎成聚，身热脉乱无所苦。　　 【注　妇人怀小儿五个月，是以数足胎成就而结聚也。必母身体壮热，当见脉息燥乱，非病苦之证，谓五月胎已成，受火精以成气，故身热脉乱，是无病也。】　　汗出不食吐逆时，精神结备其中住。　　【注　谓妊胎受五行精气以成形，禀二经以荣其母，怀妊至五月，其胎虽成，其气未备，故胎气未安，上冲心胸，则汗出不食，吐逆，名曰恶阻，俗呼选饭，惟思酸辛之味以调胎气也。按池氏曰：妇人初系胞，乃天一生水，二月受火之气，其妊妇身热脉乱，汗出不食，吐逆恶阻。三月受木之气，精神结备，在其中住，气和以荣其子，子气以润其母，而二气荣润，其子安住。】　　滑疾不散三月胎，但疾不散五月母。　　 【注　妊娠三月名始胎，此是未有定仪，心胞脉养之故。脉见滑疾流利为少气多血，不散为血气盛，则始结为胎也。其脉但疾数而不散者，是五个月怀胎之母也。】　　弦紧牢强滑利安，沉细而微归泉路。　　 【注　孕妇之脉，宜弦紧牢强滑利为安吉之脉。若沉细而微，是脉与形不相应，故云死也。前文虽云太阴沉细，又云诸阴为女，其说似有相违，但三部脉皆不沉细及微，故不同也。按前论与《脉诀》所云不同，观者当自推之。再按通津子曰：前有太阴沉细之说，为有妊平安之脉，及此以沉细而微为死脉，似乎相反。盖妊妇之脉，弦牢紧滑为平脉，其三部之脉，或俱沉细而微，则为死矣。】
　　　　　孕痈

　　治孕痈用乌药五钱，水一锺，煎七分，入牛皮胶一两，煎化温服；或薏苡仁煮汁饮之。　　 【注　孕痈即是腹内患痈。如前法不应，宜用牡丹皮散，或薏苡仁汤。】
　　　　疮疡全书 【宋、窦汉卿】

　　　　　产前不治证

　　妇人产前，咽喉痛而脉浮者不治；面赤而目睛上视者不治；面黑汗出者不治；心胸紧满，吐痰不出者不治；自利不治；气促。四肢厥冷者不治；心中怔仲，胸前红甚，舌卷面赤，目上视者，不治。血气攻心欲绝，面红不治，自利喘不治；手足厥冷不治；潮热往来，时发讝语，不治；胸腹胀急不治；喉中或雷声或呛食不治。
　　　　济生方 【宋　严用和】

　　　　　恶阻

　　恶阻者，即俗所谓恶食也。治疗之法，顺气理血，豁痰导水，然后平安。　　妊妇心下愦闷，吐逆不食，恶闻食气，头运，四肢百节烦痛，多卧少起，宜旋覆半夏汤。　　妊娠恶阻，病酢心，胸中冷，腹痛吐逆，不喜饮，人参半夏汤。　　妊娠胃虚，气逆呕吐不食，缩砂散。
　　　　　子烦

　　妊娠四月受少阴君火气以养精，六月受少阳相火以养气。所以多苦烦闷。又有两月而苦烦闷者，由母将理失宜，七情伤感，心惊胆怯而然也，麦门冬汤。
　　　　　校正时贤治法

　　问曰：妊娠三两月胎动不安者何？答曰：男女阴阳会通，血气调匀，乃成其孕。设若下血腹痛，盖由子宫久虚，致令胎堕，其危甚于正产。若妊娠曾受此苦，可预服杜仲圆以养胎。　　问曰：胎动腹痛者何？答曰：胎动腹痛，其理不一。盖缘饮食冷热动风毒物，或因再交摇动骨节，伤犯胞胎，其候多呕，气不调和，或服热药太过，气血相千，急服顺药安胎。不然，变成漏胎，则难安矣。或如圣汤亦可。　　问曰：胎漏经血妄行者何？答曰：妊娠成形，胎息未实，或因房室惊触，劳力过度，伤动胞胎，或食毒物，致令子宫虚滑，经血淋沥，若不急治，败血凑心，子母难保，日渐胎干，危亡不久。　　问曰：妊娠面赤口苦，舌干心烦腹胀者何？答曰：盖缘恣情饮酒，因食桃、梨、李、羊、鸡、面、鱼腥毒物，致令百节酸疼，大小便秘结，可服归凉节命散。　　问曰：胎冷腹胀虚痛，两胁虚鸣，脐下冷疼欲泄，小便频数，大便虚滑者何？答曰：胎气既全，子形成质，或食瓜果甘甜冷物，当风取凉，受不时之气，则令胎冷，子身不能安处，皮毛疼痛，筋骨拘急，手足挛拳，致使母有危证，急服安胎和气散。　　问曰：妊娠心神忪悸，睡里多惊，两胁膨胀腹满，连脐急痛，坐卧不宁，气急逼迫胎惊者何？答曰：胎气既成，五脏安养，皆因气闷，或为喧呼，心忪悸乱，致令胎惊，筋骨伤痛，四肢不安，急煎大圣散，安保胎孕则无危矣。　　问曰：怀孕月数未满半产者何？答曰：本因脏腑虚微，气衰血弱，病起相感，精气攻冲，侵损荣卫，有伤胞胎，以致损落，名曰半产。急宜补治，可保安宁，稍缓变成虚劳，不可医也。养新去瘀，补虚扶危，芎藭补中汤。　　问曰：妊娠小便淋沥者何？答曰：本因调摄失宜，子脏气虚，盖缘酒色过度，伤其血气，致水脏闭濇，遂成淋沥，名曰子淋。宜服安荣散，通利小便。　　问曰：姙娠下痢赤白者何？答曰：盖因冷物伤脾，辛酸损胃，冷热不调，胎气不安，气血凝滞，下痢频频，时有时无，或赤或白，肠鸣后重，谷道疼痛，急服蒙姜黄连圆，不问冷热二证，皆可服之。腹中(疒丂)痛，下痢心下急满者，当归芍药汤。　　问曰：妊娠外感风寒，浑身壮热，眼运头旋者何？答曰：盖因风寒客于皮肤，伤于荣卫，或洗项背，或当风取凉，致令头目昏痛，憎寒发热，甚至心胸烦闷。大抵产前二命所系，不可轻易妄投汤剂。感冒之初，止宜进芎苏散以发散表邪，其病自愈。　　问曰：妊娠疟疾者何？答曰：荣卫虚弱，脾胃不足，或感风寒，或伤生冷，传成疟疾，急服驱邪散。莫待吐逆，见物不思，卒难医疗。　　问曰：妊娠喘急，两胁刺痛胀满者何？答曰：盖因五脏不利，气血虚羸，因食生冷，或发热憎寒，唇青面白，筋脉拘挛，骨节酸痛，皮毛干濇，上气喘急，大便不通，呕吐频频，平安散主之。　　问曰：妊娠头旋目运，视物不见，腮项肿核者何？答曰：盖因胎气有伤肝脏，毒热上攻，太阳穴痛，呕逆，背项拘急，致令眼运生花，若加涎壅，危在片时，急煎消风散散之。　　问曰：小腹虚胀者何？答曰：因食硬物伤胎，胎既受病，传于脾胃，脾胃气虚，冷逼小腹，状若奔豚[奔豚　原作「奔脉」，据文意改。]，或腰重，大便秘濇，两胁虚鸣，宜服胜金散，温中下气即安矣。
　　　　儒门事亲 【元　张从政】

　　　　　子瘖

　　妇人童身九月而喑哑不言者，是胞之络脉不相续也。故经曰无治也。然虽有是言，不若煎玉烛散二两，水半碗同煎至七分，去滓，入蜜少许，放温，时时呷之。令肺火下降，肺金自清，则声复出，肺主声音故也。
　　　　丹溪心法 【元　朱震亨】

　　　　　金匮当归散论

　　妇人有孕则碍脾，运化迟而生湿，湿而生热。古人用白朮、黄芩为安胎之圣药，盖白朮补脾燥湿，黄芩清热故也。况妊娠赖血培养，此方有当归、川芎、芍药，以补血尤为备也。服此药则易产，所生男女兼无胎毒，则痘疹亦稀，无病易育，而聪明智慧不假言矣。累试累验。
　　　　　调治法

　　凡妊娠调理，以四物去地黄加白朮、黄芩为末，常服甚效。　　产前当清热养血。
　　产妇因火动胎逆，上作喘急者，急用条芩、香附之类为末调下。　　堕胎乃气虚血热，黄芩安胎，乃上中二焦药，能降火下行。　　益母草即茺蔚子，治产前产后诸病，能行血养血，难产可煎作膏。地黄膏、牛膝膏皆可用。　　怀妊爱物乃一脏之虚，假如肝脏之虚，肝气止能生胎，无余用也。又云：不能荣其肝，肝虚故爱酸物。　　产前安胎，白朮、黄芩为妙药也。条芩，安胎圣药也。俗人不知，以为寒而不敢用，反谓温热之药可养胎。殊不知产前宜清热，令血循经而不妄行，故能养胎。　　胎热将临月，以三补丸加炒香附、炒白芍蒸饼为丸服。抑热以三补丸，用地黄膏丸。　　有孕八九个月，必用顺气，须用枳壳、紫苏梗。　　胎前病痉，多由风寒湿乘虚而感，皆从太阳经治之。　　天行不息，所以生生而无穷。茺蔚子活血行气，有补阴之妙，命名益母，以其行中有补也。故曰胎前无滞，产后无虚。　　安胎用黄芩，必取细挺沉实置之水中不浮起者为佳。　　胎漏属气虚有热，用四物汤加阿胶珠、白朮、条芩、香附、砂仁，加糯米，白水煎服。　　妇人怀胎，亦有气遏水道而虚肿者，此但顺气安脾，饮食无阻，既产而肿自消。　　凡妇人胎前诸疾，只须以四物汤为主，看证加减调治。如觉腹中烦闷，口苦厌食，不问月数多少，本方加白朮、条芩、砂仁煎服。如五六个月后，胎动不安，或逆抢逼心，本方加阿胶、艾叶、砂仁、枳壳、条芩、白朮、野苎根，入金银同煎服。如气血虚心烦，脉虚大无力，或怔忡手颤，及时有微热，本方加人参、白朮、黄芩、甘草、酸枣仁、远志、麦门冬、地骨皮等药。如五六个月前无故下血，或因事下血，本方加条芩、白朮、甘草、白芷、茅根、地榆、桑寄生之类。如七八个月前后，面耳及四肢浮肿，本方加茯苓、泽泻、白朮、条芩、炒栀子、厚朴、甘草梢、麦门冬之类。如孕中忽然口噤吐沫，不省人事，言语错乱，本方合二陈汤加麦冬、竹茹、远志、石菖蒲之类。如感冒风寒，头痛发热，或身体疼痛，本方合小柴胡汤，或更加细辛、白芷、防风、羌活等药。如二三个月内，呕吐恶心，不纳饮食，谓之恶阻，本方去地黄加陈皮、半夏、砂仁、神曲、藿香、麦芽、苍朮、白朮之类。或因事动胎，致胎不安，动撞不已，及下血欲堕，本方加人参、白朮、白茯苓、条芩、白芷、桑寄生、砂仁、阿胶珠、甘草等药。或时有白浊白带，本方加白茯苓、陈皮、苍朮、半夏、神曲、牡蛎、龙骨之类。如无故腹痛泻利清水，或发热胎动不安，本方加白朮、茯苓、猪苓、泽泻、苍朮、诃子、陈皮、砂仁、神曲、干姜之类。　　怀孕者脉主洪数，若胎前脉细小濇弱者死。
　　　　格致余论 【元　朱震亨】

　　　　　胎堕

　　阳施阴化，胎孕乃成。血气虚损，不足荣养，其胎自堕。或劳怒伤情，内火便动，亦能动胎。推原其本，皆因于热火能消物，造化自然。《病源》乃谓风冷伤于子脏而堕，此未得病情者也。予见贾氏妇但有孕至三个月左右必堕，诊其脉，左手大而无力，重取则濇，如其少血也。以其妙年，只补中气，使血自荣。时正初夏，教以浓煎白朮汤，下黄芩末一钱，服三四十贴，遂得保全而生。因而思之，堕于内热而虚者，于理为多。曰热曰虚，当分轻重，好生之工，幸毋轻视。
　　　　　转胞

　　转胞病，胎妇之禀受弱者，忧闷多者，性急躁者，食味厚者，大率有之。古方皆用滑利疏导药，鲜有应效。因思胞为胎所堕，展在一边，胞系了戾不通耳。胎若举起，悬在中央，胞系得疏，水道自行。然胎之坠下，必有其由。一日，吴宅宠人患此，脉之两手似濇，重取则弦，然左手稍和。余曰：此得之忧患。濇为血少气多，弦为有饮。血少则胞弱而不能自举，气多有饮，中焦不清而溢，此胞之所以避而就下，故坠。遂以四物汤加参、朮、半夏、陈处、生甘草、生姜，空心饮，随以指探喉中，吐出药汁，俟少顷气足，又与一贴；次早亦然。如是与八贴而安。此法未为的确，恐偶中耳。后又历用数人，亦效，未知果如何耶？仲景云：妇人本肥盛且举自满全，羸瘦且举空减，胞系了戾亦致胞转。其义未详，必有能知之者。
　　　　医垒元戎 【元　王海藏】

　　　　　诸六合汤法

　　若血虚而腹痛，微汗而恶风，四物汤加肉桂，谓之腹痛六合。若风眩运，如秦艽、羌活，谓之风六合。若气虚弱，起则无力，恇然而倒，如厚朴、陈皮，谓之气六合。若发热而烦，不能睡卧者，加黄连、栀子，谓之热六合。若虚寒，脉微自汗，气难布息，清便自调，如干姜、附子，谓之寒六合。若中湿，身沉重无力，身凉微汗，如白朮、茯苓，谓之湿六合。　　若妇人筋骨肢节痛，及头痛脉弦，憎寒如疟，宜治风六合，用四物汤四两，防风、羌活各一两。　　若血气上冲心腹，肋下满闷，宜治气六合，用四物汤四两，木香、槟榔各一两。　　若脐下虚冷，腹痛及腰脊节间闷痛小腹痛者，宜延胡六合，用四物汤四两，延胡、苦楝各一两，碎炒焦。　　若气充经脉，故月事频，并脐下多痛，宜芍药六合，用四物汤四两，芍药一两。　　若经事欲行，脐腹绞痛，临经痛者，血濇也，宜八物汤，用四物汤四两，延胡、苦楝碎炒焦、槟榔、木香各一两。　　若经水过多，别无余证，宜黄芩六合，用四物汤四两，黄芩、白朮各一两。　　若经水濇少，宜四物汤内加葵花煎，又加红花、血见愁。若虚劳气弱，咳嗽喘满，宜厚朴六合，用四物汤四两，厚朴姜制一两，枳实麸炒半两。　　若妇人伤寒汗下后，饮食减少血虚者，宜八物汤，用四物汤四两，黄芪、甘草、茯苓、白朮各一两。　　若妊娠伤寒中风，表虚自汗，头痛项强，身热恶寒，脉浮而弱，太阳经病，宜表虚六合扬，用四物汤四两，桂枝、地骨皮各七钱。　　若妊娠伤寒，头痛身热无汗，脉浮紧，太阳经病，宜表实六合扬，用四物汤四两，麻黄、细辛各半两。　　若妊娠伤寒，中风湿之气，肢节烦疼，脉浮而热，头痛，太阳标病也，宜风湿六合汤，用四物汤四两，防风、苍朮制各七钱。　　若妊娠伤寒，下后过经不愈，温毒发斑如锦文，宜升麻六合汤，用四物汤四两，升麻、连翘各七钱。　　若妊娠伤寒，胸胁满痛而脉弦，少阳也，宜柴胡六合扬，用四物汤四两，柴胡、黄芩各七钱。　　若妊娠伤寒，大便硬，小便赤，气满而脉沉数，阳明太阳本病也，急下之，宜大黄六合汤，用四物汤四两，大黄半两，桃仁十个去皮尖麸炒。　　若妊娠伤寒汗下后，咳嗽不止者，宜人参六合汤，用四物汤四两，人参、五味子各五钱。　　若妊娠伤寒汗下后，虚痞胀满者，阳明本虚也，宜厚朴六合扬，用四物汤四两，厚朴、枳实麸炒各半两。　　若妊娠伤寒汗下后不得眠者，宜栀子六合汤，用四物汤四两，栀子、黄芩各半两。　　若妊娠伤寒，身热大渴，蒸蒸而烦，脉长而大者，宜石膏六合汤，用四物汤四两，石膏、知母各半两。　　若妊娠伤寒，小便不利，太阳本病，宜茯苓六合汤，用四物汤四两，茯苓、泽泻各半两。　　若妊娠伤寒太阳本病，小便赤如血状者，宜琥珀六合汤，用四物汤四两，琥珀、茯苓各半两。　　若妊娠伤寒汗下后，滑血不止，胎气损者，宜胶、艾各半两，一方加甘草同上。一方加干姜、甘草、黄芪。　　若妊娠伤寒，四肢拘急，身凉微汗，腹中痛，脉沉而迟，少阴病也，宜附子六合汤，用四物汤四两，附子炮去皮脐、肉桂各半两。　　若赤白带下，宜香桂六合汤，用四物汤四两，肉桂、香附子各半两。　　若妊娠伤寒，畜血证，不宜堕胎药下之，宜四物大黄汤下之，用四物汤加生地黄、酒浸大黄主之。　　若虚热病，四物与参苏饮相合，名补心汤主之。　　若四肢肿痛，不能举动，四物苍朮各半汤主之。　　若治燥结，四物与调胃承气汤各半，为玉烛散。　　若流湿润燥，宜四物理中各半汤。
　　若保胎气，令人有子，四物与缩砂四君子汤各半，名八珍汤。若热与血相搏，口舌干渴饮水，如(艹舌)蒌、麦门冬。若腹中剌痛，恶物不下，如当归、芍药。若血崩者，加生地黄、蒲黄、黄芩。若头昏项强者，加柴胡、黄芩。若因热生风者，加川芎、柴胡、防风。若脏秘濇者，加大黄、桃仁。若滑濇者，加官桂、附子。若呕者，加白朮、人参、生姜。若大渴者，加知母、石膏。若发寒热者，如干生姜、牡丹皮、芍药、柴胡。若水停心下微吐逆者，加猪苓、茯苓、防己。若虚寒似伤寒者，加人参、柴胡、防风。若产妇诸证各随六经，以四物与仲景药各半服之，其效如神。
　　古今图书集成医部全录卷三百八十六
　　　妇人胎前门

　　　　证治要诀 【明　戴思恭】

　　　　　恶阻

　　胎前恶阻，见食呕吐，喜啖酸物，多卧少起，俗谓之病儿。盖其人宿有痰饮，血壅遏而不行，故饮随气上，停滞肝经，肝之味酸，则必喜啖酸物。金克木，以辛胜之，小半夏茯苓汤，甚者二陈汤。若呕吐不食，心虚烦闷，宜橘苏饮加竹茹指大。有服热药，致膈闷热成疾，宜蒲黄散、荷叶散。
　　　　　转胞子淋不同

　　转胞之说，诸论有之。以胎渐长，且近下逼近于胞，胞为所逼而侧，令人数泄，故名转胞。胞即膀胱也。然子淋与转胎相类，但小便频数，点滴而痛为子淋，频数出少而不痛为转胞，间有微痛，终是与淋不同，并宜生料五苓散加阿胶一钱，更于胎前诸方求之。五味子八味圆加当归，亦治转胞。或更加车前子一味。发灰汤尤好。
　　　　明医杂着 【明　王纶】

　　　　　论半产调护法

　　妇人半产，多在三个月及五月七月，除跌扑损伤不拘外，若前次三个月而堕，则下次必如期复然。盖先于此时受伤，故后至期必应，乘其虚也。遇有半产者，产后须多服养气血固胎元之药以补其虚损。下次有胎，先于两个半月后，即用固胎药十数服，以防三月之堕；至四个半月后。再服八九服。防过五月，又至六个半月后，再服以防七月。及至九个月内，服丹溪达生散十数服，可保无虞。其有连堕数次，胎元损甚者，服药须多且久，则可以留。方用四物汤加白朮、人参、陈皮、茯苓、甘草、阿胶、艾叶、条芩，多气加香附、砂仁，有痰加姜、制半夏。调理妊娠，在于清热养血，条实黄芩为安胎圣药，清热故也，暑月宜加用之。养胎全在脾胃，譬如钟悬于梁，梁软则钟下坠，折则堕矣。故白朮补脾为安胎君药。若因气恼致胎不安者，宜用川芎、陈皮、茯苓、甘草，多加砂仁，少佐木香以行气。
　　　　医学入门 【明　李梴】

　　　　　胎前宜清热养血

　　妇人无病，月事时下，乃能受孕。气血充实，则可保十月分娩，子母无虞。若冲任不充，偶然受孕，气血不足荣养其胎，宜预服八珍汤，补养气血以防之，免其坠堕。或原有热而后受孕，或孕后挟热，及七情劳役动火，轻则胎动不安，重则遇三五七阳月必堕，火能消物故也，宜安胎丸常服以清其热，热清则血循经而不妄行，所以养胎也。谚云：胎前不宜热，良有以哉！
　　　　　逐月依经调治

　　各经气血多少虚实不调，则胎孕不安，逐月依经调之，免堕胎患，大忌男女交合。
　　　　　逐月胎脉所主

　　夫人之有生也，母之血室方开，父之精潮适至，阴幕既翕，如布袋绞纽。而精血乘冲气，自然旋转不息，如蜣琅之滚粪吞啖，含受成胎，团圆璇玑，九日一息不停，然后阴阳大定，元黄相包，外似缠丝玛瑙，其中自成一窍，空洞虚圆，与鸡子黄中一穴相似，而团圆之外气，自凝结为胎衣，初薄渐厚，如彼米饮豆浆面上自结一皮，中窍日生，从无入有。精血日化，从有入无、九日之后，次九又九凡二十七日，即成一月之数，窍自然凝成一粒，如露珠然，乃太极动而生阳，天一生水，谓之胚，足厥阴脉所主也。此月经闭无潮无痛，饮食稍异平日，不可触犯，及轻率服药。　　又三九二十七日，即二月数也。此露珠变成赤色如桃花瓣子，乃太极静而生阴，地二生火，谓之腪，足少阳脉所主也。此月腹中或动或不动，犹可狐疑；或吐逆思酸，名曰恶阻，有孕明矣。或偏嗜一物，乃一脏之虚。如爱酸物，乃肝脏止能养胎而虚也。二三个月间，忽心腹痛不安者，用当归三钱，阿胶、甘草各三钱，葱四茎煎服。　　又三九二十七日，即三月数。百日间，变成男女形影，如清鼻涕中，有白绒相似，以成人形，鼻与雌雄二器，先就分明，其诸全体，隐然可悉，斯谓之胎，乃太极之干道成男，坤道成女，手厥阴脉相火所主。胎最易动，古芩朮汤或为丸频服最妙。如无恶阻等证，胎有可疑者，用验胎法，以川芎为末一钱，五更艾汤调服，服后腹中不觉动者则为经病，如觉微动者则为有孕。或因惊恐坠堕，胎气不和，转动不能，脐腹疼痛者，温酒调下二钱，加当归尤妙。如胎不安，及腰背痛不可忍者，古杜续丸。　　四月男女已分，始受水精以成血脉，形象具，六腑顺成，手少阳脉所主。多心腹膨胀，饮食难消，甚者用平胃散换白朮加香附、乌药、大腹皮。如因惊怒，动胎下坠，小腹痛引腰胁，小便疼痛下血者，安胎当归汤。四五个月，忽心腹(疒丂)痛者，用大枣十四枚炒黑，盐一钱烧赤为末，取一撮，酒调服之立愈。　　五月始受火精以成阴阳之气，筋骨四肢已成，毛发始生，足太阴脉所主。　　六月始受金精以成筋。口目皆成，足阳明脉所主。五六月胎不安者，安胎饮、固胎饮选用。　　七月始受木精以成骨，皮毛已成，游其魂能动左手，手太阴脉所主。如胎气不安常处者，亦名阻病，宜旋覆花散。　　八月始受土精以成皮肤，形骸渐长，九窍皆成，游其魄能动右手，手阳明脉所主。如胎不安者，单砂仁略炒为末，米饮下，止痛行气甚捷，但非八九个月内不可多服。如胎肥大者，束胎丸。　　九月始受石精以成皮毛，百节毕备，三转其身，足少阴脉所主。　　十且受气足，五脏六腕齐通，纳天地气于丹田，使关节人神皆备，足太阳脉所主。惟手少阴、太阳二经无所专主者，以君主之官无为而已。此两月素难产者，达生散；素肥盛及奉养安逸太过者，枳壳散；素怯弱者，益母救生散。
　　　　　恶阻

　　或大吐，或时吐清水，恶闻食臭，由子宫经络络于胃口，故逢食气引动精气冲上，必食吐尽而后精气乃安。亦有悞交合而子宫秽盛者，过百日则愈。治法：痰多者，二陈汤加竹茹、生姜、热加芩、连。因怒单黄连丸，茯苓煎汤下。无因而呕者，左脉必弱，头疼，全不入食者，八物汤合二陈汤加根、梗。气弱者，四君子汤加陈皮、麦门冬、厚朴、竹茹；日久水浆不入，口吐清水者，并加丁香。恶闻食气，多卧少起者，旋覆花散。三四个月病恶阻者，多胎动不安，或兼腰腹疼痛者，保胎饮。兼疟痢口中无味，及曾伤风冷者，醒脾饮子。兼伤食者，二陈汤加砂仁、香附，或单白朮为丸，或单砂仁为末，米饮下；甚者红丸子极效。
　　　　　子烦

　　姙孕心烦躁闷，谓之子烦。多受胎于四五个月间，相火用事，或应天令五六月间，君火大行，俱能乘肺以致烦躁胎动不安。大抵相火盛者，单知母为末，蜜丸芡实大，每三丸酒下。日月未足，欲产及难产者亦效。君火盛者，单黄连丸。心神不安者，朱砂安神丸。烦甚恐伤胎者，罩胎散，切不可以虚烦药治之。或有停痰积饮滞于胸膈之间，亦令烦躁胎动不安者，用茯苓、防风，麦门冬、黄芩等分，竹叶减半，水煎，入竹沥调服。
　　　　　子悬

　　妊孕四五个月以来，相火养胎，以致胎热气逆凑心，胸膈胀满疼痛，谓之子悬，宜紫苏饮。有郁心腹胀满甚者，加莪朮及丁香少许。不食者古芩朮汤，倍白朮加芎藭。火盛极一时，心气闷绝而死，紫苏饮连进救之。有误服动胎药，子死腹中者，古芎归汤救之。
　　　　　伤寒

　　产前安胎为主，古法无犯胃气及上二焦。犯胃气者，谓攻下也。犯上焦者，谓发汗也。犯中焦者，谓取吐也。不可发汗吐下，但当和解。胎前丸药必加白朮、黄芩安胎为主。寻常外感，小柴胡去半夏加白朮合四物汤，或合四君子汤，最能保胎除热。如伤寒太阳证见，九味羌活汤合四物汤；阳明证见，升麻葛根汤；少阳证见，小柴胡汤；太阴证见平胃散加白朮、枳实；热者大柴胡汤加厚朴、当归。少阴证见，人参三白汤加当归，热者凉膈散。厥阴证见，理中汤，热者六一顺气汤。已上俱宜合四物汤服之。其余变证。照依古法。表证具者芎苏散、古芩朮汤、前胡七物汤、黄龙汤。伤暑者，柴胡石膏汤。呕逆不食胎动者，麦门冬汤。呕吐不食心烦者，芦根汤。发热烦闷者，生葛根一味，水煎服。发斑者，栀子大青汤、升麻六物汤。发狂者，秦艽散。时气大热恐胎坠者，用伏龙肝末，水调涂脐下，干则再涂，病瘥乃止。如胎已死者，葱豉汤、葱白一物汤。
　　　　　胎动

　　胎动因七情气逆，心腹胀满疼痛者，紫苏饮；因外感发热，头痛呕逆，胸胁胀满者，安胎饮加柴胡大腹皮。气血虚者，安胎饮倍参朮服。热者，固胎饮。　　胎动下血者，胶艾芎归汤，或加砂仁、秦艽、卷柏、桑螵蛸、桑寄生、杜仲。下血腹痛难忍，或下黄汁如漆如豆汁者，用野苎根、金银花根各五钱，水酒各半盏煎服。下血产门痛者，用单黄连朱一钱，酒调服。　　孕妇或从高坠下，或为重物所压，致动胎元，心腹痛甚下血者，用砂仁略炒勿焦为末，热酒盐汤艾汤皆可调服，觉腹中热，其胎即安。胎家无所不治，功同芩、朮。如去血过多者，古芎归汤加胶、艾。　　胎动腹痛，服安贻药不止者，须辨寒热虚实。寒者理中汤加砂仁、香附。热者黄芩汤。血虚胎痛者四物汤；或平胃散加苏盐煎汤，吞二宜丸。气虚痛者，四君子汤加芍药、当归。气实心腹胀痛者，用香附、枳壳等分为末，空心白汤下。　　胎动心痛寒者，艾叶、小茴。川楝等分，空心水煎，或草豆蔻丸。热者，二陈汤去半夏加山栀、黄芩。　　胎动心腹痛，素有冷气，腹痛冲心如刀刺者，四物扬去地黄加茯苓、厚朴、人参、吴萸、桔梗、枳壳、甘草，水煎服。心腹大痛气欲绝者，古芎归汤加茯苓、厚朴等分，水煎服。单方用鲤鱼如食治，入大枣十四枚，炒盐一钱，酒少许煮汁饮之。不饮酒者，用鲤鱼和粳米姜葱煮粥，十日一食，善能护胎长胎。　　胎动腰痛，最为紧急。酸痛者，必欲产也。因七情者，紫苏饮加杜仲、续断。因闪銼者，用破故纸二钱，核桃肉一个研匀，空心酒调服。素虚痛者，青莪丸。腰痛如折不能转侧者，用鹿角五钱，火煅酒淬，再煅再碎，以碎为度，酒调服。　　治胎动，通用古芩朮汤加阿胶，风邪加生姜、豆豉，寒加葱白或干生姜少许，热加天花粉，寒热加柴胡，项强加葱白，温热腹痛加白芍，腹胀加厚朴，下血加艾叶、地榆，腰痛加杜仲，惊悸如黄连，烦渴加麦门冬、乌梅，思虑太过加茯神，痰呕加旋覆花、半夏曲，劳役加黄芪，气喘去白朮加香附，便燥加麻子仁，素惯难产加枳壳、苏叶，素惯堕胎加杜仲，素血虚加芎、归，此安胎之圣药也。凡卒有所下，急则一日三五服，缓则五日十日一服，常服安胎易产，所生男女又无胎毒。盖妊孕脾土运化迟滞则生湿，湿则生热，故用黄芩清热以养血，白朮健脾以燥湿。金匮当归散、加味养荣丸，皆此方而推之也。
　　　　　胎漏

　　心腹痛而下血者为胎动，不痛而下血者为胎漏。热者下血必多：内热作渴者，四物汤加白朮、芩、连、益母草，或金匮当归散、加味养荣丸。血黑成片者，三补丸加香附、白芍。血虚来少者，古胶艾汤或合四物汤、长胎白朮丸。气虚者，四君子汤加黄芩、阿胶，因劳役感寒，以致气虚下血欲坠者，芎归补中汤。或下血如月信，以致胞干子母俱损者，用熟地、炒干姜各二钱为末，米饮调服。亦有肥盛妇人，月水当来者，或因登厕风攻阴户者，虽不服药，亦或无恙。但作胎漏，遽用濇药治之反堕。惟犯房下血者，乃真漏胎也，八物汤加胶艾救之。
　　　　　尿血

　　胎漏自人门下血，尿血自尿门下血。妊娠尿血，属胞热者多，四物汤加山栀、发灰，单苦荬菜饮亦妙。因暑者，益元散加升麻煎汤下。稍虚者，胶艾四物汤。久者，用龙骨一钱、蒲黄五钱为末，酒调服。
　　　　　子淋

　　妊孕饮食，积热膀胱，以致小便闭濇，又谓之子漏，宜古芎归汤加木通、麦门冬、人参、甘草、灯心。临月，加滑石为君。热甚者，五苓散。原因房劳内伤胞门冲任，虚者，四物汤合六君子汤或肾气丸。
　　　　　转胞

　　妊孕，脬为胎压，展在一边，脬系转戾，小便不通，禀弱性急味厚者多有之。治疗之法，但升举其胎，脬转水道自通，宜四物汤合六君子汤去茯苓，探吐以提之，不可再用滑渗之药。有素肥盛忽瘦，两尺脉绝者，阳虚也，肾气丸主之。甚者，冬葵子、赤茯苓、赤芍等分水煎，入发灰少许。有热者，古芩朮汤合益元散服之。
　　　　　遗尿

　　妊娠迫尿，古方用白薇、白芍等分为末，每三钱酒调服。然亦有虚有热。赤者属热，古芩朮汤，加山茱萸、五味子少许。白者属虚，安胎饮或鸡(月坒)胵散。
　　　　　子肿

　　子肿多五六个月有之，宜五皮散倍加白朮为君。气喘小便不利者，防己散。湿热盛者，单山栀为末，米饮调服；或单山栀丸。　　妊孕七八个月以来，两脚浮肿，甚者平胃散加木瓜。挟外感者，槟苏散。如脚腰肿者，肾着汤。手脚肿者，用赤小豆、桑白皮等分煎服，重者加商陆。
　　　　　中风

　　体虚受风而伤太阳之经络后，复遇风寒相搏，发则口噤背强，痰涎壅盛，昏运不识人，时醒时作，谓之鬼运，又曰子癎，又曰痉。甚则角弓反张，小续命汤。重者羚羊角汤，轻者四物加葛根、牡丹皮、秦艽、细辛、防风、竹沥，痰加贝母、陈皮、茯苓、甘草或古芎活散。如中风寒犯触，身体尽疼，乍寒乍热，胎不安，常苦头眩，痛绕脐下，寒时时小便白如米泔或青黄，寒栗腰苦冷痛，目视(目巟)(目巟)者，四君子汤去茯苓加当归、厚朴、韭白、姜煎，入酒调服。不醒人事者，荆芥散。
　　　　医学正传 【明　虞抟】

　　　　　总论

　　或问：妊娠之妇，有按月行经而胎自长者，有三五个月间，其血大下而胎不堕者，或及期而分娩，或逾月而始生，其理何欤？曰：其按且行经而胎皆长者，名曰盛胎，盖其妇血气充盛，养胎之外，其血犹有余故也。其有数月之胎而血大下，谓之漏胎，盖因事触动任脉，故血下而未伤于子宫故也。虽然，孕中失血，胎虽不堕，其气血一亏，多致逾月不产。余曾见有十二三月，或十七八月，或二十四五个月生者，往往有之，俱是血气不足胚胎难长故耳。凡十月之后未产者，当大补气血之药以培养之，庶分娩之无忧也。学者不可不知。
　　　　　鬼胎

　　或问：妇人怀鬼胎者何欤？曰：昼之所思，为夜之所见。凡男女之性淫而虚者，则肝肾之相火无时不起，故劳怯之人，多梦与鬼交。夫所谓鬼胎者，伪胎也，非实有鬼神交接而成胎也。古方有云，思想无穷，所愿不遂，为白淫白浊；流于子宫，结为鬼胎。乃本妇自己之血液淫精，聚结成块，而胸腹胀满，俨若胎孕耳。非伪胎而何？或曰：尝阅滑伯仁《医验》谓仁孝庙庙祝杨天成一女，薄暮游庙庑，见黄衣神觉心动，是夕梦与之交，腹渐大而若孕。邀伯仁治，诊之曰：此鬼胎也。其母道其由，与破血堕胎之药，下如蝌蚪鱼目者二升许遂安。此非遇神交乎？曰：有是事而实无是理。岂有土木为形，能与人交而有精成胎之理？噫！非神之惑于女，乃女之惑于神耳。意度此女年长无夫，正所谓思想无穷，所愿不遂也。有道之士，勿信乎邪说之惑焉！
　　　　证治准绳 【明　王肯堂】

　　　　　堕胎

　　袁先生云：受胎在腹，七日一变，展转相成，各有相生。今妇人堕胎在三月、五月、七月者多，在二、四、六月者少。脏阴而腑阳，三月属心，五月属脾，七月属肺，皆在五脏之脉，阴常易亏，故多堕耳。如昔曾三月堕胎，则心脉受伤，须先调心，不然，至三且复堕。昔曾五月堕胎，则脾脉受伤，后至五月复堕，宜先治脾。惟有一月之内堕胎，则人皆不知有胎，但知其不受妊，不知其受而堕也。一月属肝，怒则堕，多洗下体则窍开亦堕，一次既堕，则肝脉受伤，他次亦堕。今之无子者，大半是一月堕胎，非尽不受妊也。故凡初交之后，最宜将息，勿复交接以扰其子宫，勿令怒，勿令劳，勿令举重，勿令洗浴，而又服养肝平气之药，胎可固矣。
　　　　　受形分男女论

　　程鸣谦云：褚澄氏言：男女交合，阴血先至，阳精后冲而男形成；阳精先入，舍血后参而女形成。信斯言也，人有精先泄而生男，精后泄而生女者，独何欤？东垣曰：经水才断一二日，血海始净，感者成男；四五日，血脉已旺，感者成女。至于六七日后，则虽交感，亦不成胎。信斯言也，人有经始断交合生女、经久断交合生男者。亦有四五日以前交合无孕、八九日以后交合有孕者，独何欤？俞子木撰《广嗣要略》，着方立图谓：实阳能入虚阴，实阴不能受阳，即东垣之故见也。又谓微阳不能射阴，弱阴不能摄阳。信斯言也，世有尩羸之夫，怯弱之妇，屡屡受胎，虽欲止之而不能止者；亦有血气方刚，精力过人，顾乃艰于育嗣而莫之救者，独何欤？朱丹溪论治专以妇人经水为主，然富贵之家，侍妾已多，其中宁无月水当期者乎？有已经前夫频频生育，而娶此以图其易者，顾亦不能得胎，更遣与他人，转盼生男矣，岂不能受孕于此而能受孕于彼乎？愚以为父母之生子，如天地之生物，《易》曰坤道，其顺乎承天而时行。夫知地之生物，不过顺承乎天，则知母之生子，亦不过顺承乎父而已。知母之顺承乎父，则种子者果以妇人为主乎？以男子为主乎？然所谓主于男子者，不拘老少，不拘强弱，不拘康宁病患，不拘精易泄难泄，只以交感之时，百脉齐到为善耳。交感而百脉齐到，虽老虽弱，虽病患虽易泄，方可以成胎。交感而百脉参差，虽少虽强，虽康宁，虽难泄，亦难以成胎矣。妇人所构之血，固由于百脉合聚，较之男子之精，不能无轻重之分也。孔子曰：大哉干元，万物资始；至哉坤元，万物资生。岂无意乎？若男女之辨，又不以精血先后为拘，不以经尽几日为拘，不以夜半前后交感为拘，不以父强母弱、母强父弱为拘，只以精血各由百脉之齐到者别胜负耳。是故精之百脉齐到，有以胜乎血，则成男矣；血之百脉齐到，有以胜乎精，则成女矣。至有既孕而小产者，有产而不育者。有育而不寿者，有寿而黄耆无疆者，则亦有精血之坚脆分为修短耳。世人不察其精血之坚脆，已定乎禀受之初，乃以小产专责之母，以不育专付之儿，以寿夭专诿之数，不亦谬乎！
　　　　　气弱用气六合论

　　河间云：气虚弱，起则无力，恇然而倒，如厚朴、陈皮，谓之气六合。夫厚朴、陈皮，泄气之药也。气不足而用泄气之药可乎？当以参、朮易之。
　　　　　半产

　　《便产须知》云：小产不可轻视，将养十倍于正产可也。又云：半产即肌肉腐烂，补其虚损，生其肌肉，益其气血，去其风邪，养其脏气，将养过于正产十倍，无不平复，宜审之！
　　　　　肚痈

　　大凡孕妇病肚痈者，与寻常治法迥异，内用紫苏饮安胎，勿轻与他药。若临月则儿与脓俱下；若尚远则脓自大腑出；若初萌只服药可消；若痈在外面，其证必热，惟可用中和药收功，亦须审轻重用之，恐有误也。
　　　　广嗣纪要 【明　万全】

　　　　　转女为男法

　　夫妇构精，阴阳分形，阳精胜者为男，阴血胜者为女，固已别矣，岂能转移之耶？虽三月男女分形，阳精胜者为男，阴血胜者为女，盖一月、二月之间精血混合，男女之形未彰，至于三月阴阳始判，震巽之索斯定，故曰男女分也。谓初受之气，于兹始定，非谓阴阳男女初无定体，必待三月而后分，故可以转移变化之耳。古人留是法者，必有所试，阴阳变化之妙，不可得而知焉。
　　　　　堕胎

　　孕而多堕者，男子贪淫情纵，女子好欲性偏，兼以好食辛酸热物，暴损冲任，故有堕胎之患。其膏梁与藜藿妇人不伺，欲之多寡故也。有一等妇人，有胎似乎无胎，痰气疼痛发热，医者不明脉理，妄施耗气退热之剂，不知胎气宜养，病气宜攻，若有胎反用攻药，岂不误欤？故养胎者血也，护胎者气也。或有妇人小产太多，及至中年，设法服药保全，但欲心不绝，其性情不改，百凡上气逆损冲任，因而殒命者有之。故昔人有言，飞禽抱卵，走兽怀胎，物类尚能保全产育，人为万物之灵，反不反此，何也？
　　　　　子悬

　　五脏系皆通于心，而心通五脏系也。故胞门子户，上通心系，胎气和则安静而不动，胎气不和则伸缩转动，牵拽其系而心痛，如物悬坠之状，名曰子悬。
　　　　　子烦

　　子烦之证，皆属于热，有虚有实，更宜分十二经养胎之月，各随其脏气治之。此吾家传之秘，群书未载。
　　　　　子肿

　　妊娠七八月后两脚肿者，未可医治，至产后其肿自消。如两脚肿甚者，宜白朮、茯苓、防己、木瓜主之。
　　　　　伤寒

　　妊娠伤寒，专以清热安胎为生，或汗或下，各宜随其五脏表里所见脉证主治，勿犯胎气。故在表发汗，以香苏散为主方；半表里则和解之，以黄龙为主方；在里则下之，以三黄解毒汤为主方。此吾家传之秘，活人甚多。如古方六合汤，虽分治详明，犹不及此切当。
　　　　　预防难产

　　妇人之怀胎，有膏粱藜藿劳逸苦乐之殊，岂必人人有难产之厄哉？自湖阳公主后始有瘦胎之论，前此有寤生者，岂无法耶？即今之娠妇，未有尽服求胎药者。盖生育者妇人之常，非病故不用药耳。惟素有难产之苦者，不得不讲求其方，以为保生之计。其束胎之方，用各不同，如枳壳瘦胎散，及用滑石方，气实多痰者宜用之。达生散、束胎丸，气虚少有热者宜用之。若不审其虚实，不若不服之善也。
　　　　妇人秘科 【明　万全】

　　　　　胎前赋

　　震风之喜有征，妊娠之脉必确。尺数关滑而寸盛，阳搏阴别而雀跃。精神虽倦兮，桃腮更妍；饮食初恶兮，天癸不落。无妨恶阻之害，所慎漏胎之浊。热要清兮，脾不可弱。热弗清兮而胎动不安，脾若虚兮而胎危易堕。惟以安胎为本，其余杂证治末。斯先哲之格言，宜后人之守约。　　子悬急痛而勿疑，子癎卒倒而可愕。子满胎肥而气壅，子疟脾虚而气弱。子烦子淋兮，胎热所为；子肿子气兮，胎水所作。子嗽子痢兮，病转剧而胎损；伤寒伤食兮，痰苦多而成恶。常惨常笑兮，肺气结而非祟；暴哑不语兮，心血虚而勿药。胎若肥而瘦胎速进，脉怕微而诊脉休错。　　胚胎之后，禁忌不可再犯；临产之前，戒慎乃为要约。预备药物，审择稳婆。禁哗去疑兮，恐产母之心动；居安守静兮，令产母之气和。儿身未转兮，坐草不宜太早；胞浆既破兮，使力未可太过。或逆或横兮，在稳婆之妙手；若迟若留兮，系催生之圣药。　　医药之系匪轻，母子之命所托。差之毫厘，甚于水火。胎衣未下兮，取之有道；恶露未尽兮，去之勿过。血迷血运兮，死生存乎呼吸；血胀血痛兮，攻击戒乎挥霍。但以补虚为主，莫因他病而讹。药喜甘温兮，切忌苦寒；脉宜和缓兮，最嫌洪数。　　恶阻各归于脏腑，诸病若似于障魔。头旋而常见黑花兮，乙木之病；声哑而乍见鬼神兮，丁火之疴。脐下痛而或淋或秘兮，沟渎塞于污淤；腹中痛而或胀或肿兮，仓廪积乎陈莝。息逆而喘嗽不宁兮，因犯素天之气；腰疼而俯仰不利兮，乃冲元海之波。烦热兮责其无血而阴虚，羸怯兮知其蓐劳而气弱。能详察夫证候，斯可议乎方药。　　安胎胡连兮，在妊娠为最宜；瘦胎达生兮、视形证而休错。黑神去恶血而可取胎衣，十全补虚羸而能除阴火。吐露灵府之珠玑，掣开医门之锁钥。
　　　　　养胎

　　妇人受胎之后，最宜调饮食，淡滋味，避寒暑，常得清纯和平之气以养其胎，则胎元完固，生子无疾。今为妇者，喜啖辛酸煎炒肥甘生冷之物，不知禁口，所以脾胃受伤，胎则易堕，寒热交杂，子亦多疾。况多食酸则伤肝，多食苦则伤心，多食甘则伤脾，多食辛则伤肺。多食咸则伤肾，随其食物伤其脏气，血气筋骨，失其所养，子病自此生矣。　　受胎之后，喜怒哀乐，莫敢不慎。盖过喜则伤心而气散，怒则伤肝而气上，思则伤脾而气郁，忧则伤肺而气结，恐则伤肾而气下。母气既伤，子气应之，未有不伤者也。其母伤则胎易堕，其子伤则脏气不和，病斯多矣。盲聋喑哑，痴呆癫癎，皆禀受不正之故也。　　妇人受胎之后，凡行立坐卧，俱不宜久，久则筋骨肌肤受伤，子在腹中，气通于母，必有伤者。【如恣情交合，子生下，头上有白膜，滞腻如胶，俗呼戴白生者，其亦子母相通之一验矣。】 妇人怀胎，睡卧之处，要人护从，不可独寝，邪气易侵；虚险之处，不可往来，恐其堕跌。
　　　　　子满

　　孕妇至七八个月，其胎长大，腹大胀满，逼迫子户，坐卧不安，谓之子满，束胎饮主之。
　　　　　外科诸病

　　妊娠咽喉痛者，东垣凉膈散加牛旁子炒杵碎一钱。　　妊娠口舌生疮者，东垣凉膈散主之。　　孕妇多有病乳痈者，托里解毒汤主之。　　孕妇背上生疮毒者，此阳明经也，本方去青皮，加升麻、葛根各一钱。　　孕妇胸前两颊生疮毒者，此少阳经也。本方去白芷加柴胡，胆草、栀子。　　孕妇肩髆腋下生疮毒者，太阴经也，本方去青皮加陈皮，桔梗、桑白皮、天冬各一钱。　　孕妇胯内阴旁生疮毒者，厥阴经也，本方去白芷倍加青皮。　　孕妇手足掌内生疮毒者，少阴经也，本方去白芷、青皮、天花粉，加黄连、黄蘗、木通各一钱。
　　　　景岳全书 【明　张介宾】

　　　　　男女论

　　胎有男女则成有迟速，体有阴阳则怀有向背。男动在三月，阳性早也；女动在五月，阴性迟也。女胎背母而怀，故母之腹软；男胎面母而怀，故母之腹硬。此皆得理之谈，所当察也。
　　　　　安胎总论

　　凡妊娠胎气不安者，证本非一，治亦不同。盖胎气不安，必有所因，或虚或实，或寒或热，皆能为胎气之病，去其所病，便是安胎之法。故安胎之方，不可执，亦不可泥其月数，但当随证随经，因其病而药之，乃为至善。若谓白朮、黄芩乃安胎之圣药，执而用之，鲜不误矣。　　胎气有寒而不安者，其证或吞酸吐酸，或呕恶胀满，或喜热畏凉。或下寒泄泻，或脉多沉细，或绝无火证而胎有不安者，皆属阳虚寒证，但温其中而胎自安矣。宜用温胃饮、理阴煎之类，加减主之。亦当以平素之脏气，察其何如？酌而用之。　　胎气有热而不安者，其证必多烦热，或渴或躁，或上下不清，或漏血溺赤，或六脉滑数等证，宜凉胎饮、保阴煎之类主之。但热而无虚者，如枳壳汤、益母丸、黄芩散之类，皆可择用，清其火而胎自安矣。　　胎气有虚而不安者，最费调停。然有先天虚者，有后天虚者，胎元攸系，尽在于此。先天虚者，由于禀赋，当随其阴阳之偏，渐加培补，万毋欲速，以期保全。后天虚者，由于人事，凡色欲劳倦饮食七情之类，皆能伤及胎元。治此者，当察其所致之由因病而调，仍加戒慎可也。然总之不离于血气之虚，皆当以胎元饮为主。若心脾气虚于上者，宜逍遥饮、归脾汤、寿脾煎之类主之。肝肾不足于下者，宜左归饮、右归饮，因阴煎主之。气血俱虚者。宜五福饮、八珍汤，十全大补汤之类主之。脾肾气虚而兼带浊者，宜秘元煎、菟丝煎之类主之。多呕恶者，当随前证前方各加二陈汤之类以和之。凡治虚证，贵在随机应变，诚有不可以凿执言者。　　胎气有实滞气滞，凡为恶阻为胀满而不安者，惟其素本不虚，而或多郁滞者乃有之。但察其所由而开之导之，诸治实者固无难也。呕吐不止者，二陈汤加枳壳、砂仁主之，或用人参橘皮汤亦妙。食滞胀满不安者，小和中饮加减主之。肝气滞逆胀满不安者，解肝煎主之。怒动肝气兼火者。化肝煎主之。脾肺气滞上攻作痛者，紫苏饮主之。气滞兼痰者，四七汤、二陈汤加当归主之。气滞兼火为胀为烦者，枳壳汤、束胎丸之类主之。　　王节斋曰：调理妊妇，在于清热养血。白朮补脾，为安胎君药，条实黄芩为安胎圣药，清热故也，暑月宜加用之。此一说者，虽若有理，而实有大病，不可不辨也。夫孕之胎气，必随母之脏气。大都阴虚者多热气；阳虚者多寒气；寒之则寒，热之则热者，是为平气。今以十人言之，则寒者居其三，热者居其三，平者居其四，此大较也。若谓受胎之后必增内热，自与常人不同，则何以治恶阻者，必用二陈、六君、生姜、半夏之属而后效，其果增热否乎？故治热宜黄芩，寒则不宜也。非惟寒者不宜也，即平气者亦不宜。盖凡今之胎妇，气实者少，气虚者多。气虚则阳虚而再用黄芩，有即受其损而病者，有用时虽或未觉，而阴损胎元，暗残母气，以致产妇羸困，或儿多脾病者，多由乎此。奈今人不能察理，但以圣药二字，认为胎家必用之药，无论人之阴阳强弱，凡属安胎无不用之，其害盖不少矣。至若白朮，虽善安胎，然或用不得善，则某性燥而气闭。故凡阴虚者非可独用，气滞者亦当权宜。是以用药之难，当如盘珠，有不可胶柱而鼓瑟也。
　　　　　恶阻

　　妊娠之妇，每多恶心呕吐，胀满不食，然亦虚实不同，所当辨而治之。　　凡恶阻多由胃虚气滞，然亦有素本不虚，而忽受胎妊，则冲任上壅，气不下行，故为呕逆等证，及三月余而呕吐渐止者，何也？盖胎元渐大，则脏气仅供胎气，故无暇上逆矣。凡治此者，宜以半夏茯苓汤、人参橘皮汤之类，随宜调理，使之渐安，必俟及期方得帖然也。若中脘多痰者，用二陈汤加枳壳，或用半夏茯苓汤。饮食停滞作胀者，宜小和中饮加减去之。气逆上作胀者，宜半夏茯苓汤加枳壳、苏梗、香附。脾胃气虚者，宜五味异功散、六君子汤、人参橘皮汤之类主之。胃虚兼寒多呕者，宜六味异功煎、温胃饮之类主之。肝肾阳虚作呕者，宜理阴前主之。
　　　　　胎气上逼

　　妊娠将理失宜，或七情郁怒，以致气逆，多有上逼之证。气逆气贵而胀逼者，宜解肝煎。胃寒气实而逼者，宜和胃饮，胃火兼滞者，宜枳壳汤。脾虚兼滞者，宜紫苏饮。脾虚而气不行者，宜四君子汤，甚者八珍汤。脾气虚而兼寒者。宜五君子煎。脾肾虚寒不行者，宜理阴煎。脾肾气虚兼火者，宜逍遥散，或加黄芩、枳壳、砂仁。胎死腹中，冷气上逼，呕恶面青者，治如后胎动欲堕条。
　　　　　胎漏

　　妊妇经水不固者，谓之胎漏。而胎漏之由，有因胎气者，有因病气者，而胎气之由亦有二焉。余尝诊一妇人，脉见滑数而别无风热等病，问其经脉则如常不断，而但较前略少耳。余曰：此必受姙者也。因胎小血盛有余而然。后于三月之外，经脉方止，果产一男。故妊娠之妇，多有此类。今常见怀胎七八个月而生子者，但以血止为度，谓之不足月。然其受胎于未止之前，至此而足，而实人所不知也。但此等胎气，亦有阴阳盛衰之辨。如母气壮盛，阴胎有余而血之溢者，其血虽漏而生子仍不弱，此阴之强也，不必治之。若父气薄弱，胎有不能全受，而血之漏者，乃以精血俱亏，而生子必痿小，此阳之衰也，而亦人所不知也。凡此皆先天之由，若无可以为力者。然栽培根本，岂果无斡旋之道乎？但见有于无之日，及转强于弱之手为不易得，是乌可以寻常语也。至若因病而漏者，亦不过因病治之而已耳。如血热而漏者，保阴煎、清化饮择之而用。怒动肝火漏血者，保阴煎，甚者化肝煎主之。脾虚不能摄血者，寿脾煎、四君子之类主之。脾虚血热气滞者，四圣散主之。脾肾兼虚者，五阴煎主之。三焦气血俱虚者，五福饮、七福饮之类主之。劳倦伤而动血者，寿脾煎、归脾汤主之。偶因伤触动血者，五福饮、安胎散主之。冲任气虚，不能约制，血滑易动者，固阴煎、秘元煎主之。
　　　　　卒然下血

　　妊娠忽然下血者，其证有四：或因火热迫血则妄行，或因郁怒气逆则动血，或因损触胎气胞宫受伤而下血，或因脾肾气陷命门不固而脱血。凡此皆动血之最者也，不速为调理，则必致堕胎矣。然治此者，必先察其血去之多少，及于血去之后。尤当察其邪之微甚。如火犹未清，仍当清火；气犹未顺，仍当顺气。若因邪而动血，血去而荣虚，则速当专顾元气以防脱陷，此中或当治标，或当救本，或当兼标本而调理之。倘不知先后缓急将恐治标未已，而救本无暇也，当详察之。若火盛迫血妄行者，当察其火之微甚，微者凉胎饮，稍甚者徙薪饮，甚极者保阴煎、子芩散。若肝经有风热而血下者，宜防风黄芩丸。若怒气伤肝，气逆血动而暴至者，宜保阴煎。气有未顺而胀满者，四七汤、二陈汤或加芎、归之类。兼肝火者，宜化肝煎。若触损胎气，胞宫受伤而血下者，宜安胎散、胶艾汤；去血多者，倍加人参。若从高堕下，伤动胎气而下血者，宜益母地黄汤、安胎散；因惊气虚而陷者，仍加人参。若脾胃素弱，或偶因伤脾下血者，宜寿脾煎、归脾汤；或中气下陷者，补中益气汤。若血虚微热，漏血尿血者，续断汤。以上诸动血证，若去血未多，血无所积，胎未至伤而不止者，宜凉则凉，宜补则补，惟以安之固之为主治。若血已离位，蓄积胞宫，为胀为痛，而余血未出者，欲与留之有不可得，欲去其血而不伤营气，则惟四物汤大加当归为最宜也。若察其胎气已动，势有难留，则五物煎、决津煎皆切要之药。
　　　　　胎动欲堕

　　妊娠胎气伤动者，轻则转动不安，或微见血，察其不甚，速宜安之，用前安胎及卒然下血等法。若腹痛血多，腰酸下坠，势有难留者，无如决津煎、五物煎，助其血而落之，最为妥当。若其势甚而舌青面赤，胀满呕恶，或冷气上逼者，儿已死矣，当速去其胎以救其母。气血虚者，惟用决津煎最妙；如不应而胀痛上逼，势不容缓者，急用平胃散一两，酒水各半煎，投(石卜)硝五钱热服之；或用(石卜)硝一两以童便调服，则逐而下矣。下后随证调补之。如无腹急，则但用决津煎加(石卜)硝，则死胎自下。
　　　　　数堕胎

　　夫胎以阳生阴长，气行血随，营卫调和，则及期而产，若或滋养之机，少有间断，则源流不继，而胎不固。譬之种植者，津液一有不到，则枯槁而剥落矣。故五常政大论曰：根于中者命曰神机，神去则机息；根于外者命曰气立，气止则化绝。正此谓也。凡妊娠之数见堕胎者，必以气脉亏损而然。而亏损之由。有禀质之素弱者，有年力之衰残者，有忧怒劳苦而困其精力者，有色欲不慎而损其生气者。此外如跌扑饮食，皆能伤其气脉，气脉有伤而胎可无恙者，非先天之最完固者不能，而常人则未之有也。且怀胎十月，经养各有所主，所以屡见小产堕胎者，多在三个月及五月七月之间，而下次之堕，必如期复然，正以先次伤此一经，再值此经，则遇阙不能过矣。况妇人肾以系胞，而腰为肾之腑，故胎孕之妇，最虑腰痛，痛甚则坠，不可不防。故凡畏堕胎者，必当察此所伤之由，而切为戒慎。凡治堕胎者，必当察此养胎之源，而预培其损。保胎之法，无出于此，若待临期，恐无及也。　　凡胎不固，无非气血损伤之病。盖气虚则提摄不固，血虚则灌溉不周，所以多致小产。故善保胎者，必当专顾血虚，宜以胎元饮为主而加减用之；其次则芍药芎归汤；再次则泰山盘石散，或千金保孕丸，皆有夺造化之功，所当酌用者也。　　又凡胎热者血易动。血动者胎不安，故堕于内热而虚者，亦常有之。若脾气虚而血热者，宜四圣散。肝肾虚而血热者，宜凉胎饮。肝脾虚而血热者，宜固胎煎。此外凡有他证而胎不安者，当于安胎条中酌而治之。
　　　　　小产

　　小产之证，有轻重，有远近，有禀赋，有人事。由禀赋者多以虚弱，由人事者多以损伤。凡正产者出于熟落之自然，小产者由于损折之勉强，此小产之所以不可忽也。若其年力已衰，产育已多，欲其再娠且固，自所难能。凡见此者，但得保其母气则为善矣。若少年不慎以致小产，此则最宜调理。否则下次临期，仍然复坠，以至二次三次，终难子嗣，所系不小矣。　　凡妇人年及中衰，胎元无力，则常有胎不能长，及多小产昏运之患，此气血衰败而然。气血既衰，则凡于小产之后，多有胎既落而复下坠，如更有一胎欲产者，此非胎也，乃因气虚而胞宫随胎下陷也。产母不知，必至惊慌。此无足虑，但一以寿脾煎或八珍、十全大补、芎归补中汤之类主之，则自安矣。　　凡小产有远近，其在二月、三月产者为近，五月、六月产者为远。新受而产者其势轻，怀久而产者其势重，此皆人之所知也。至若犹有近者，则随孕随产矣。凡今艰嗣之家，犯此者十居五六，其为故也，总由纵欲而然。但自来人所不知，亦所不信，兹谨以笔代灯，用指迷者，倘济后人，实深愿也，请详言之！盖胎元始肇，一月如珠露，二月如桃花，三月、四月而后血脉形体具，五月、六月而后筋骨毛发生。方其初受，亦不过一滴之元精耳，此其橐钥正无依，根荄尚无地，巩之则固，决之则流。故凡受胎之后，极宜节欲，以防泛溢。而少年纵情，罔知忌惮。虽胎固欲轻者，保全亦多。其有兼人有勇者，或恃强而不败，或既败而复战，当此时也，主方欲静，客不肯休，无奈狂徒敲门撞户，顾彼水性热肠，有不启扉而从随流而逝者乎？斯时也，落花与粉蝶齐飞，火枣共交梨并逸，合污同流，已莫知其昨日孕而今日产矣，朔日孕而望日产矣。随孕随产，本无形迹。盖明产者，胎已成形，小产必觉。暗产者，胎仍似水，直溜何知。故凡今之娼妓，则多无大产，以小产之多化。娶娼妓者，多少子息，以其子宫滑而惯于小产也。今尝见艰嗣求方者，问其阳事，则曰能战；问其功夫，则曰尽通；问其意况，则怨叹曰人皆有子我独无。亦岂知人之明产而尔之暗产也？此外如受胎三月五月而每有堕者，虽衰薄之妇常有之，然必由纵欲不节，致伤母气而堕者为尤多也。故凡恃强过勇者多无子，以强弱之自相残也；纵肆不节者多不育，以盗损胎元之气也。岂悉由妇人之罪哉？
　　　　　胎不长

　　妊娠胎气本乎血气，胎不长者，血气之不足耳。故受胎后而漏血不止者有之，血不归胎也。妇人中年血气衰败者有之，泉源日涸也。妇人多脾胃病者有之，仓廪薄则化源亏而冲任穷也。妇人多郁怒者有之，肝气逆则血有不调而胎失所养也。或以血气寒而不长者，阳气衰则生气少也。或以血热而不长者，火邪盛则真阴损也。凡诸病此者，则宜补宜固，宜温宜清，但因其病而随机应之，则或以及期，或以过期，胎气渐充，自无不长。惟是年迈血衰而然者，数在天也，有非可以人力为也。
　　　　　鬼胎

　　妇人有鬼胎之说，岂虚无之鬼气，果能袭人胞宫，而遂得成形者乎？此不过由本妇之气质弱，或以邪思蓄注，血随气结而不散，或以冲任滞逆，脉道壅瘀而不行，是皆内因之病，而必非外来之邪，盖即血症气瘕之类耳，当即以症瘕之法治之。此外如狐魅异类之遇者，则实有所受，而又非鬼胎之谓，亦当于症瘕类求法下之。　　又凡鬼胎之病，必以血气不足而兼凝滞者多有之，但见经候不调，而预为调补，则必无是病。若其既病，则亦当以调补元气为主，而继以去积之药乃可也。然用补之外，而欲于补中兼行者，无如决津煎。欲去其滞而不至猛峻者，无如通瘀煎。既加调补而欲直攻其病者，则夺命丹、回生丹，皆可酌用。或以当归红花煎浓汤送赤金豆亦妙。
　　　　　妊娠宜寡欲

　　妊娠之妇大宜寡欲，其在妇人多所不知，其在男子而亦多有不知者，近乎愚矣。凡胎元之强弱，产育之难易，及产后崩淋经脉之病，无不悉由乎此。其为故也，盖以胎神巩固之日，极宜保护宫城，使不知慎而多动欲火，盗泄阴精，则藩篱由不固而伤，血气由不聚而乱，子女由元亏而夭，而阴分之病，亦无不由此而百出矣。此妇人之最宜慎者，知者不可不察。
　　　　　药食

　　妇人血气俱虚，经脉不调，不受孕者，惟毓麟珠随宜加减用之为最妙；其次则八珍益母丸亦佳。若脏寒气滞之甚者，用续嗣降生丹亦妙。
　　　　　用药法

　　凡男女胎孕所由，总在血气。若血气和平壮盛者，无不孕育，育亦无不长。其有不能孕者，无非气血薄弱；育而不长者，无非根本不固。即如诸病相加，无非伤损血气。如果邪逆未除，但当以煎剂略为拨正，拨正之后，则必以调和气血为主，斯为万全之策。所以凡用种子丸散，切不可杂以散风消导，及败血苦寒峻利等药。盖凡久服之药，而加以此类，则久而增气，未有不反伤气血而难于孕者也。至若香附一物，自王好古曰：乃妇人之仙药，多服亦能走气。而后世不言走气，但相传曰香附为妇人之要药，由是但治妇人则不论虚实，无弗用之。不知香附气香味辛性燥，惟开郁散气，行血导滞，乃其所长，若气虚用之，大能泄气，血虚用之，大能耗血。如古方之女金丹，及四制香附丸之类，惟气实血滞者用之为宜。凡今妇人十有九虚，顾可以要药二字，而一概用之乎？用之不当，则渐耗渐弱，而胎元之气，必反将杳然矣。
　　　　石室秘录 【清　陈士铎】

　　　　　子悬

　　子悬之证，乃胎热而子不安，身欲起立于胞中，故若悬起之象，其实非子能悬挂也。若作气盛下之，立死矣。方用人参、茯苓各二钱，白朮、白芍各五钱，黄芩、生地各三钱，杜仲一钱、熟地一两，归身二钱，水煎服。此方纯是利腰脐之圣药，少加黄芩清之则胎得寒自定。况方中滋补有余，而寒凉不足，定变扶危，中藏深意。盖胎系于腰肾之间，而胞又结于任冲之际，今药皆直入于内经之中，则深根固蒂，子即欲动而不能；况又用清热之药，有不泰然于下者乎？
　　　　　漏胎

　　漏胎乃气血不足之故，急宜以峻补之则胎不漏，方用人参、山茱萸、山药、茯苓各二钱，白朮、熟地各五钱，杜仲、枸杞子、当归身、甘草各一钱，麦冬三钱，北五味五分，水煎服。此方不寒不热，安胎之圣药也。凡有胎不安者，此方安之神效。胎之动也，由于男女之颠狂。今补其气血，自然镇定，又何至漏胎哉！或用黑白安胎散方可。
　　　　　胎动

　　胎动则漏胎之兆、以前漏胎方治之，无不神效。或用止漏绝神丹，较胜安胎之药。要而论之，胎动是热，不动是寒。热用黄芩，寒用砂仁，寒热相兼，并用砂仁、黄芩。世不察其寒热，专以黄芩、砂仁为安胎圣药亦谬矣。
　　　　　小产

　　小产之证，非产前也，然非正产之证，方可作产前治。如人不正产而先产者，名曰小产。虽无大产之虚，而气血亦大伤矣。宜急补之，则日后坐胎，不至再有崩漏。用人参、当归、白朮各五钱，茯苓三钱，熟地一两，杜仲二钱，炮姜五分，水煎服。此方乃补气补血之圣方。胞动而下，必损带脉，补其气血，则带脉损处可以重生，他日受孕，不致有再损之虞矣。
　　　　　产前白带

　　产前无白带也。有则难产之兆，即幸而顺生，产后亦有血运之事。方用黑豆三合，煎汤二碗，先用一碗，入白果十个，红枣二十个，熟地一两，山茱萸、薏苡仁、山药各四钱，茯苓三钱，泽泻、丹皮各二钱，加水二碗，煎服，一剂止，二剂永不白带。亦通治妇人之诸带，无不神效。
　　　　　妊娠少阴伤寒

　　妊妇临月，忽感少阴经风邪，恶寒蜷卧手足冷者，不治证也。少阴，肾经也。无论传经至少阴，与直中入少阴，苟得此证，多不能治。盖少阴肾经，宜温而不宜寒，今风寒入之，则命门之火微，而肾宫无非寒气，势必子宫亦寒。手足冷者，脾胃寒极之兆也。脾胃至于寒极，不死何待？而吾以为可生者，以胎之未下也，急以温热药救之。方名散寒救胎汤，人参一两，白朮二两，肉桂、干姜、甘草各一钱，水煎服。一剂而寒散，不恶寒矣；再剂而手足温，不蜷卧矣；三剂痊愈。夫人参、白朮所以固气。肉桂、干姜，虽是散寒，用之于临月之时，何愁胎堕？然毕竟二味性甚猛烈，得甘草以和之，则二味单去袪腹中之寒，而不去催胎中之子，助人参、白朮以扫除，更有殊功耳，岂漫然而多用之哉？　　妊妇临明感少阴经证，恶心腹痛，手足厥逆者不治。亦以寒入肾官，上侵于心，不独下侵于腹已也，较上证更重。夫肾水滋心，何以反至克心？盖肾之真水，心借之养；肾之邪水，心得之亡。今肾感寒邪，挟肾水而上凌于心，故心腹两相作痛，手足一齐厥逆，此候至急至危，将何术以救之？亦驱其少阴之邪而已。方用回阳救产汤，人参、当归各一两，肉桂、干姜、甘草各一钱，白朮五钱，水煎服。此方妙在加当归。盖少阴之邪，敢上侵于心者，欺心中之无血也。用当归以补血，助人参之力以援心，则心中有养，而肉桂、干姜，无非袪寒荡邪之品；况又有白朮、甘草之利腰脐而调心腹乎？自然痛止而逆除矣。仲景谓子生则可治，用独参汤以救之，亦救之于生子之后，而非救之于未生子之前也。子未生之前，当急用回阳救产汤；子既生之后，当急用仲景方。　　妊娠临月，忽感少阴证者，急以人参、白朮大剂温之，不应则死，此仲景之文也。似乎舍人参、白朮无可救之药矣。吾以为单用人参、白朮，尚非万全。苟用人参、白朮不应，急加入附子、肉桂、干姜，未必不应如响也。今定一方名全生救难汤，人参、白朮各乙两，附子一钱，甘草五分，水煎服。凡感少阴经之邪者，用此神效。
　　　　方

　　四物汤　治妇人胎产诸疾，多用此汤加减。　　熟地　川芎　芍药　当归分两加减法详后　　右(口父)咀水煎服。加减法，妊娠腹痛下血，胎动不安，或半产恶露过多，或停留不出，四物汤加茱萸煎服。若人阳脏，少使茱萸；阴脏，多使茱萸。妊娠胎动不安，下血不止者，四物汤加艾十叶、阿胶一片，或加葱白、黄芪，或每服加艾叶五七片，更加葱白、阿胶末减四味之半，当归用小半。如疾势甚者，以四味各半两细銼，以水四盏，熟艾一块如鸡子大，阿胶五七片，煎至二盏半，分作四服，一日令尽。或加粉甘草、干姜、黄芪，日二三服，至二腊。以一七日为一腊。妊娠心烦，四物汤加竹茹一块。妊娠作恶，生寒面青，不思饮食，憔悴，四物汤加陈皮、枳壳、白朮、茯苓、甘草。损胎下血不止，头痛寒热耳鸣，气血劳伤所致，四物汤加黄芩、荆芥、生地黄、赤芍药、生姜。胎动漏血不止，四物汤加黄芪、侧柏、阿胶、甘草、续断。安胎及胎漏下血，四物汤加阿胶、大艾、甘草、蒲黄炒过。受胎小肠气痛，四物汤加木香、茴香。妊娠咳嗽，四物汤加枳壳、甘草、(艹款)冬花、知母、马兜铃、半夏、木通、葶藤、人参、桔梗、麦门冬。胎气冲肝，腰脚痹软，行步艰难，四物汤加枳壳，木通、甘草、连翘、荆芥、地黄、羌活、独活、山栀子、灯心，空心服。妇人胎前，四物汤每日可一二服。胎前痢后风，四物汤加乳香、龙骨、茱萸、木香、肉桂、苍朮、牡丹皮、白薇、人参，甘草、泽兰、大椒、茴香。
　　胶艾汤　一名芎归胶艾汤。治妊娠腹痛，胞阻胎漏，半产后下血不绝，及八九月内胎动下血。　　芎藭　炒阿胶　炙甘草各二两　炒艾叶　当归各三两　白芍药四两　干地黄　　右七味，以水五升，清酒三升，合煮取三升，去滓，内胶令消尽，温服一升，日三服。或每服半两，水煎方可。一方加干姜一两。胡洽治妇人胎动，无干姜。一方有黄芪。
　　当归散　妊娠常服即易产。胎无苦疾，产后百病，气血虚弱，恶露内停，憎寒发热悉主之。素惯半产者，宜服以清其源，斯无后患。　　当归身　黄芩酒炒　白芍药　芎藭各一斤　白朮半斤　　右杵为散，酒饮服方寸匕，日再服。或酒糊和丸，米饮下五七十丸。一方当归、白芍、川芎、黄芩各一两，白朮五钱为末，童便调下二钱。
　　白朮散　妊娠养胎。
　　白朮　芎藭各一两　蜀椒七钱，去汗　牡蛎半两　　右杵为散，酒服一钱匕，日三服，夜一服。但苦痛，加芍药；心下毒痛，倍加芎藭；心烦吐痛不能食饮，加细辛一两，半夏大者二十枚服之。后更以酢浆水服之，若以酢浆服之复不解者，小麦汁服之。已后渴者，大麦粥服之。病虽愈，服之勿置。
　　桂枝茯苓丸　治妇人宿有症病，而孕胎及三月，而漏血不止，胎动在脐上者。　　桂枝　茯苓　牡丹　桃仁去皮尖熬　芍药　　右五味各等分末之，炼蜜和丸如兔屎大，每日食前服一丸。不知，加至三丸。此方丹溪极称妙。
　　旋覆花汤 【《千金方》，下同】 　治妇人见革脉，半产漏下。　　旋覆花三两　葱十四茎　新绛少许
　　右三味，以水三升，煮取一升，顿服之。
　　丹参圆　治妇人始觉有娠，养胎并转女为男。　　丹参　续断　芍药　白胶　白朮　柏子仁　甘草各二两　人参　川芎　干姜各三十铢　吴茱萸　橘皮　当归各一两十八铢　白芷　冠缨灰各一两　干地黄一两半　芜荑十八铢　犬卵一具，干　东门上雄鸡头一枚　　右为细末，炼蜜丸如梧子大，酒服十丸，日再服，稍加至二十丸。
　　橘皮汤　治妊娠呕吐不下食。
　　橘皮　竹茹　人参　白朮土炒，各十八铢　生姜一两　厚朴十二铢　　右(口父)咀，以水七升，煮取二升半，分三服，不瘥重作。
　　乌雌鸡汤　治妊娠一月，寒多为痛，热多卒惊，举重腰痛，腹满胞急，卒有所下。　　乌雌鸡一只，治如食法　茯苓　阿胶各二两　吴茱萸一升　麦门冬五合　人参　芍药　白朮各三两　甘草　生姜各一两　　右(口父)咀，以水一斗二升煮鸡，取汁六升，去鸡下药，煎取三升，内酒三升，并胶烊尽，取三升放温，每服一升，日三服。
　　补胎汤　妊娠曾伤一月胎者，当预服此药。　　细辛一两　防风二两　干地黄　白朮各二两　生姜四两　吴茱萸　大麦各五合　乌梅一升　　右(口父)咀，以水七升，煮取二升，分三服，先食后服。右方寒多者，倍细辛、茱萸；热多渴者去之，加(艹舌)蒌根二两。若有所思，去大麦加柏子仁三合。一方有人参一两。
　　艾叶汤　治妊娠二月，阴阳踞经，有寒多胚不成，有热即萎，卒中风寒，有所动摇，心满脐下悬急，腰背强痛，卒有所下，乍寒乍热。　　艾叶　丹参　当归　麻黄各二两　生姜六两　人参　阿胶各三两　甘草四分　大枣十二枚　　右(口父)咀，以酒三升，水一斗，煮减半去滓，内胶煎取三升，分三服。
　　黄连汤　妊娠曾伤二月胎者，当预服此药。　　黄连　人参各一两　吴茱萸五合　生姜三两　生地黄五两　　右(口父)咀，以酢浆七升，煮取三升，分四服，日三夜一，十日一修合。若颇觉不安，加乌梅一升，则不用浆，直用水煎服。一方用当归半两。一方用阿胶。
　　雄鸡方　治妊娠三月为定形，有寒大便青，有热小便难，不赤即黄，卒惊恐忧愁嗔怒喜顿仆，动于经脉，腹满绕脐苦痛，或腰背痛，卒有所下。　　雄鸡一只，治如食法　芍药四两　黄芩　白朮　生姜各一两　麦冬五合　大枣十二枚　甘草　人参　茯苓　阿胶各二两　　右(口父)咀，以水一斗三升煮鸡，减半出鸡，内药煮取半，内清酒三升，并胶煎取三升，分三服，一日令尽，当温卧。一方用当归、川芎各二两，无黄芩、生姜。
　　茯神汤　妊娠曾伤三月胎者，当预服此药。　　茯神　丹参　龙骨各一两　阿胶　当归　甘草　人参各二两　大枣　赤小豆各二十一枚　　右(口父)咀，以酢浆一斗，煮取三升，分四服，先食服，七日后服一剂。一方有薤白二两，麻子一升。若腰痛者，如桑寄生二两。
　　菊花汤　治妊娠四月有寒，心下温温欲呕，胸膈满不欲食，有热小便难，数数如淋状，脐下苦急，卒风寒，颈项强痛，寒热，或惊动身躯，腰背腹痛，往来有时，胎上迫胸，心烦不得安，卒有所下。　　菊花鸡子大一枚　麦门冬一升　大枣十二枚　人参一两半　甘草　当归各二两　麻黄　阿胶各三两　半夏四两　生姜五两　　右(口父)咀，以水八升，煮减半，内清酒三升，并胶煎取三升，分二服，温卧。当汗，以粉粉之，护风寒四五日。一方用乌雌鸡一只，煮水煎药。
　　调中汤　妊娠曾伤四月胎者，当预服此药。　　白芍药　生姜各四两　厚朴　枳实　白朮　生李根白皮　柴胡各二两　续断　芎藭　甘草各一两　当归一两半　乌梅一升　　右(口父)咀，以水一斗，煮取三升，分四服，日三夜一。八日后，复服一剂。
　　阿胶汤　治妊娠五月有热苦头眩心乱呕吐，有寒苦腹满痛小便数，卒有恐怖，四肢疼痛，寒热，胎动无常处，腹痛闷顿欲仆，卒有所下。　　阿胶四两　人参一两　生姜六两　当归　芍药　甘草　黄芩各二两　旋覆花二合　吴茱萸七合　麦门冬二升　　右(口父)咀，以水九升煮药，减半内清酒三升，并胶微火煎取三升半，分四服，日三夜一。先食服便愈。不瘥再服。
　　安中汤　妊娠曾伤五月胎者，当预服此药。　　生姜六两　黄芩一两　当归　芎藭　干地黄　人参各二两　甘草　芍药各三两　五味子　大麻仁各五合　麦门冬一升　大枣三十五枚　　右(口父)咀，以水七升，清酒五升，煮取三升半，分四服，日三夜一。七日复服一剂。
　　麦门冬汤　治妊娠六月，卒有所动不安，寒热往来，腹内胀满，身体肿惊怖，忽有所下，腹痛如欲产，手足烦疼。　　麦门冬二升　人参　甘草　黄芩各二两　生地三两　阿胶四两　生姜六两　大枣十五枚　　右(口父)咀，以水七升，煮减半，内清酒二升，并胶煎取三升，分三服，中间进糜粥。一方用乌雌鸡一只，煮水以煎药。
　　柴胡汤　妊娠曾伤六月胎者，当预服此药。　　柴胡四两　苁蓉一两　白朮　芍药一作紫葳　甘草　麦门冬　芎藭各二两　生姜六两　干地黄五两　大枣三十枚　　右(口父)咀，以水一斗，煮取三升，分四服，日三夜一，中间进糜粥。勿食生冷及坚鞕之物。七日更服一剂。
　　葱白汤　治妊娠七月，忽惊恐摇动腹痛，卒有所下，手足厥冷，脉若微寒，烦热腹满短气，常苦颈项及腰背强。　　葱白长三四寸，十四茎　半夏　麦门冬各一升　旋覆花二合　黄芩一两　人参一两半　甘草　当归　黄芪各三两　坷胶四两　生姜八两　　右十一味，以水二升，煮减半，内清酒三升及胶，煎取四升，每服一升，日三夜一。温卧当汗出，若不出者，加麻黄一两，煮服如前法。若秋后勿强渍汗。一方以黄雌鸡一只割咽取血内酒中，煮鸡取汁以煎药。
　　杏仁汤　妊娠曾伤七月胎者，当预服此药。　　杏仁　甘草各二两　麦门冬　吴茱萸各一升　紫菀一两　锺乳　干姜各二两　粳米五合　五味子三合　　右(口父)咀，以水八升，煮取三升半，分四服，日三夜一。中间进食，七日服一剂。一方用白鸡一只，煮汁煎药。
　　芍药汤　治妊娠八月中风寒，有所犯触，身体尽痛，乍寒乍热，动不安常，苦头眩痛绕脐下寒，时时小便白如米汁，或青或黄，或作寒栗，腰背苦冷而痛，目(目巟)(目巟)。　　芍药四两　生姜六两　厚朴二两　甘草　当归　白朮　人参各三两　薤白切，一升　　右(口父)咀，以水五升，清酒四升合煮，取三升，分作三服，日再夜一。一方用乌雌鸡煮汁以煎药。
　　葵子汤　妊娠曾伤八月胎者，当预服此药。　　葵子二升　大枣二十枚　甘草　厚朴各二两　白朮　柴胡各三两　芍药四两　生姜六两　　右八味，以水九升，煮取三升，分三服，日三，凡十日一剂。一方用乌雌鸡一只，煮水以煎药。
　　半夏汤　治妊娠九月，卒得下痢，腹满悬急，胎上冲心，腰背痛，不可转侧，短气。　　半夏三两　大枣二十枚　麦门冬　吴茱萸　当归　阿胶各二两　干姜一两　　右(口父)咀，以水九升，煮取三升，去滓，内白蜜八合，微火上温服，四服痢即止。一方用乌雌鸡一只，煮汁煎药。
　　猪肾汤　妊娠曾伤九月胎者，当预服此药。　　猪肾一具　茯苓　桑寄生　干姜　干地黄　芎藭各三两　白朮四两　附子中者，一枚　大豆三合　麦门冬二升　　右(口父)咀，以水一斗煮肾令熟，去肾内诸药，煎取三升半，分四服，日三夜一。凡十日更一剂。
　　丹参膏　此膏养胎，临月服之，滑而易产。　　丹参半斤　芎藭　当归各二两　蜀椒五合　　右四味，以清酒溲湿，停一宿，以煎成猪膏四升，微火煎，膏色赤如血，膏成新布绞去滓，每日取枣许，内酒中服之。不可逆服，至临月乃可服，旧用常验。一方：有热者，以大麻仁五合代蜀椒。
　　甘草散　令子易生，母无疾病。未生一月日预服，过三十日，行步动作如故，儿生堕地，皆不自觉。　　甘草一两　黄芩　干姜　吴茱萸　大豆黄卷　麻子仁　桂心　大麦芽各三两　　右为细末，酒服方寸匕，日三服；暖水服亦得。一方用糯米不用麦芽，一方用茯苓不用黄芩。
　　阿胶散 【《准绳》，下同】 　治妊娠或因顿仆胎动不安，腰痛腹满，或有所下，或胎上抢心。　　熟地黄二两　白芍药　艾叶　当归　甘草　阿胶　黄芪各一两　　右(口父)咀，每服半两，姜三片，枣一枚，水煎。一方有川芎。
　　产宝方　治妊娠无故胎动不安，腹内绞痛烦闷。　　当归　桑寄生各一两　川芎七钱半　豉八合　阿胶五钱　葱十四茎　　右以水二升，煮取八合，下胶烊，分温二服，空心服。一方无豉，用银器煎。一方无寄生、豉，有续断七钱半。银不拘多少，先煎，后入药。
　　养生必用方　疗胎动去血腰腹痛。
　　阿胶　川芎　当归　青竹茹各二钱
　　右以水十盏，内银一斤，煮取五盏，去银入上件药三味，煮至二盏半，去滓，入胶再煎胶烊，分温三服，空心自早至夕尽，未效再作。
　　寄生汤　治胎气常不安，及五个月已后胎不安。　　桑寄生洗　秦艽　阿胶　糯米粉各半两　　右以新汲水三升，先下寄生、秦艽，煮至二升，去滓；次入阿胶糯米，再煮，约一升止；分三服，空心食前日午服之。忌酒酢三五日。妊妇胎气至五月已后常不安者，服之必效。顷见妊妇好饮酒，食酸咸五辛，胎必动，不可不知。
　　黄芪汤　治胎动不安，腹痛下黄汁。　　糯米一合　黄芪　川芎各一两
　　右细銼，水二大盏，煎至一盏，三分温服。
　　顺气饮子　产前服之安胎。
　　苏叶　木香炮　人参　草豆蔻　白茯苓　大腹子各一两，气弱者不用　甘草半两　　右(口父)咀，每服三钱，水一盏，苎根三寸，糯米少许，煎至七分，去滓温服。
　　安胎寄生汤　疗血流下。
　　桑寄生　白朮各一两二钱半　茯苓一两　甘草一两半　　右切，以水五升，煮取二升半，分三服。若人壮者可加芍药二两、足水二升。若胎不安腹痛，端然有所见，加干姜一两，即安。忌海藻菘菜酢物桃李雀肉等。
　　秦艽汤　治胎动不安。
　　秦艽　阿胶炒　艾叶
　　右等分为粗末，每服五钱，水二盏，糯米百粒，煎至一盏，去滓温服。
　　小品止痛汤　疗妊娠重下，痛引腰背，安胎。　　当归　阿胶炙　干地黄　黄连　芍药各一两　鸡子一枚　秫米一升　　右七味，以水七升，搅鸡子令相得，煮秫米令如蟹目沸，去滓，纳诸药，煮取三升，分四服。忌芜荑。
　　得效黄芩汤　治妇人胎孕不安。
　　黄芩　白朮各半两　当归二钱
　　右，水二锺，煎一锺，不拘时服。一方有砂仁，各等分。
　　钓藤汤　妊娠八九月，胎动不安，心腹疼痛，面目青冷，汗出气欲绝，此由劳动用力伤胎宫，宜急治之。　　苦梗一两半　桑寄生半两　钓藤钩　当归　茯神　人参各一两　　右为粗末，每服五大钱，水二盏，煎至一盏，去滓温服，无时候。忌猪肉菘菜。若烦热加石膏二两半，若临产月加桂心一两。
　　护胎方　治妊娠胎动不安。
　　鲤鱼二斤　粳米一升　葱一握　淡豉　生姜　　右，作臛食之，每月一度。

　　安胎铁罩散　安胎极效。
　　白药子一两　白芷半两
　　右为细末，每服二钱，煎紫苏汤调下。如胎热心烦闷，入沙糖少许煎。　　又方　疗妊娠后不能转动。
　　阿胶炙，一两　桑寄生半两
　　右为末，以酒一升，煮五沸，下生鸡卵一枚于酒中，分温二服，空心食前。《小品方》无寄生，有艾叶，只用水煎。
　　鲤鱼臛方　治妊娠胎动不安，心腹刺痛。　　鲤鱼一斤，修事净细切　阿胶一两，杵碎炒黄燥　糯米二合　　右件以水二升，入鱼胶米煮令熟，入葱白、生姜、橘皮、盐少许，更煮五七沸，食前吃。有所伤者，吃五七日方效。
　　大全方　治妊娠忽然下黄汁如胶，或如豆汁，胎动腹痛。　　粳米五合　黄芪六两
　　右以水七升，煮取二升，分为四服。　　又方　治妊娠遍身痛，或冲心欲死，不能饮食。　　白朮五两　黄芩二两　芍药四两
　　右，水六升，煮取二升半，分作三服。缘胎有水致痛，兼易产。
　　当归汤　一名保安散。治妊娠胎动荡，心闷绝，烦躁口干，横生倒产，上冲下筑迷闷，唇口青黑，手足厥冷。　　当归　阿胶炒　甘草各一两　人参一两半　连根葱白一握　　右銼，水二升，煎四味至升半，去滓下葱再煎，减三合，温分为二三服。一方无甘草，有川芎、厚朴。
　　胎漏方　治妊娠漏下黄汁，或如豆汁。　　生艾汁二盏　阿胶　白蜜各一两煎至七分温服。无生艾，煎干艾浓汁方可。一方加竹茹。一方用酒不用蜜。　　又方　治妊娠三四月，腹痛时时下血。　　续断二两　艾叶　当归　干地黄各六两　竹茹　阿胶　鸡苏各一两　　水一升，煎取六合，空心再服。

　　济生如圣汤　治胎动腹痛，或为胎漏。　　鲤鱼皮　当归酒浸　熟地黄酒蒸　白芍药　阿胶蛤粉炒　川芎　续断酒浸　甘草炙，各等分　　右(口父)咀，每服四钱，水一盏，苎根少许，姜五片煎，温服。一方有干姜、竹茹。
　　桑寄生散　治胎漏经血妄行，淋漓不已。　　桑寄生　当归去芦酒浸　川芎　川续断酒浸　阿胶蛤粉炒　香附子炒去毛　茯神去木　白朮各一钱　人参　甘草炙，各五分　　右作一服，水二锺，姜五片，煎至一锺，不拘时服。
　　郑氏人参散　治漏胎败血凑心，日渐胎干，母子危困。　　人参　黄芪炙　阿胶蚌粉炒，各五钱　竹茹　木香　炙甘草　附子炮去皮脐，各半钱　川芎　陈皮　苎根各二钱半　生姜三钱，炮黑　　右(口父)咀，每四钱，糯米三十粒，水煎热服。忌生冷鸡鸭鱼面。
　　二黄散　治胎动。
　　生地黄　熟地黄等分，銼
　　右，水三盏，煎半干，去滓服。

　　丹溪方　血块如盘，有孕难服峻剂，此方主之。　　香附子酢煮，四两　白朮　桃仁去皮尖，各一两　海粉酢煮，二两　　右为末，面糊丸服。

　　补遗安胎散　治卒然腰痛，下血不已。　　熟地黄　艾叶　白芍药　川芎　黄芪　当归　阿胶炒　甘草　地榆各等分　　右(口父)咀，每四钱，姜五片，枣一枚，煎温服。
　　芎归汤　疗妊娠先患冷气，忽中心腹痛如刀。　　川芎　人参　白茯苓　吴茱萸　苦桔梗　当归各三两　厚朴制　芍药各二两　　右(口父)咀，以水九升，煮取三升，分三服，气下即安。
　　草豆蔻散　治姙娠心腹常痛，吃食减少，四肢不和，全不入食。　　草豆蔻　橘皮　生地　白朮各一两　当归炒　桂心　干姜　木香各半两　川芎七钱半　　右为细末，每服四钱，水一盏，枣二枚，煎六分，热服。
　　地黄当归汤　治妇人有孕胎痛，属冲任脉虚，宜抑阳助阴。　　当归一两　熟地黄二两
　　右为末，作一服，水三升，煎至一升半，去滓顿服。一方微炒为末，丸如梧子大，每温酒下三十丸，或五十丸，名内补丸。
　　五加皮散　治妊娠腰痛不可忍，或连骻痛，先服此散。　　杜仲炒去丝，四两　五加皮　阿胶炙　防风　金毛狗脊　川芎　芍药　细辛　萆薢各三两　杏仁八十枚，去皮尖麸炒　　右(口父)咀，以水九升，煮取二升，去滓，下胶，作三服。服后，服五加皮丸。一方有白茯苓，无白芍。
　　五加皮丸
　　续断炒　杜仲各二两半　芎藭　独活各三两　五加皮　狗脊　萆薢　芍药　诃子肉各四两　　右为细末，炼蜜和九如梧子大，空心酒下四十丸，日三。　　又方　疗触动胎以致腰背痛。
　　杜仲　五加皮　当归　芍药　川芎　萆薢　　右等分，细銼，以水七升，煮取一升半，分温三服。　　又方　治有胎腰痛。
　　白朮四钱　陈皮三钱　黄蘗炒，二钱半　人参　条芩　川芎　地黄　归尾各半两　甘草炙，一钱　　右分四贴，水酒煎服。

　　大地黄丸　治产前后腰腹痛，一切血疼；兼治血气虚，四肢不举，骨髓热疼。　　熟地黄二两　乌梅肉　当归各一两
　　右为细末，炼蜜九如弹子大，每服一丸，空心白汤嚼下。
　　小品苎根汤　疗损动胎，腰腹痛，去血胎动向下。　　生干地黄　苎根各二两　当归　芍药　阿胶　甘草各一两　　右细切，以水六升，煮取二升，去滓，内胶煎烊，分温三服。忌海藻、芜荑。
　　仓公下气汤　治妊娠心腹胀满，两胁妨闷，不下饮食，四肢无力。　　羌活　赤芍药　甘草　槟榔　青皮　大腹皮　陈皮　赤茯苓　半夏　桑白皮　桂心各半两　紫苏茎二两　　右(口父)咀，每服三钱，水一盏，姜五片，枣一个，煎七分，去滓服，无时。局方分心气饮，大同小异，加灯心煎。
　　安胎和气饮　治胎冷腹胀，痛引两胁，小便频数，大便虚滑。　　诃子面裹煨去核　白朮各二钱　陈皮去白　高良姜炒　甘草炙，各一钱　　右作一服，水二盏，生姜五片，煎至一锺，不拘时服。忌食生冷。
　　枳壳汤　治妇人妊胎腹胀。
　　枳壳三两　黄芩一两
　　右为粗末，每服五钱，水盏半煎，温服。如胎前腹满，身体沉重，加白朮一两。
　　天仙藤散　治妊娠肿满。
　　天仙藤洗略炒　香附子炒　陈皮　甘草　乌药　　右等分净秤，为细末，每服三钱，水一大盏，姜三片，木瓜三片，紫苏三叶，同煎至七分，放温澄清，空心食前服，日三服。小便利，气脉通，体轻，肿渐消为度。
　　千金鲤鱼汤　治妊娠腹大胎间有水气。　　白朮五两　茯苓四两　当归　芍药各三两　　右细銼片，以鲤鱼一尾修事如食法，取汁去鱼不用，每服四钱，入鱼汁一盏半，生姜七片，橘皮少许，煎至七分，去滓空心服。
　　古今图书集成医部全录卷三百八十七
　　　妇人胎前门

　　　　方

　　木香丸 【《准绳》，下同】 　治妇人有孕伤食。　　木香二钱　三棱　人参　白茯苓各三钱　　右为细末，面糊丸如菉豆大，熟水吞三四十丸。
　　白朮散　治妊娠气不调和，饮食易伤。　　白朮炒　紫苏各一两　人参　白芷各七钱半　川芎　诃子皮　青皮各半两　甘草二钱半　　右为末，每服二钱，水一盏，姜三片，煎至七分，温服。
　　郑氏胜金散　治妊妇因食伤胎，傅于脾胃，气虚冷逼，小腹胀痛，或腰重，大便秘。　　吴茱萸酒浸　陈皮　干姜炮　生姜切焙　川芎各一钱半　炙甘草　厚朴姜制，各三钱　　右为细末，每服三钱，陈米饮下。入盐煎尤妙。《济生方》加砂仁。
　　生犀角散　治妊娠卒中风不语。四肢强直，心神惛愦。　　生犀角屑　麻黄去节，各一两　防风　赤箭　羌活　当归　人参　葛根　赤芍药各七钱半　甘草炙　秦艽各半两　石膏一两半　　右(口父)咀，每服八钱，煎服法如前。
　　白殭蚕散　治妊娠中风口噤，心膈痰涎壅滞，言语不得，四肢强直。　　白僵蚕炒　天麻　独活各一两　龙脑二钱半　麻黄去节，一两半　犀角屑，七钱半　白附子炮　半夏汤洗七次，姜制　天南星炮　藿香各半两　　右为细末，入研药令匀，每服一钱，生姜薄荷汤调下，不拘时，日三服。
　　赤箭丸　治妊娠中风，手足不随，筋脉缓急，言语謇濇，皮肤不仁。　　赤箭　萆薢酒浸　麻黄去节　独活　鼠粘子　熟地黄　羚羊角屑，各一两　当归炒　阿胶炒　防风　芎藭　丹参　薏苡仁　五加皮　秦艽　汉防己　柏子仁　酸枣仁炒，各七钱半　　右为细末，炼蜜和捣三五百下，丸如梧子大，每服三十丸，豆淋酒送下，食前。
　　白朮酒　治妊娠中风口噤，语言不得。　　白朮一两半　独活一两　黑豆一合，炒　　右细銼，以酒三升，煎取一升半，去滓，温分四服。口噤者拗口灌之，得汗即愈。
　　羚羊角散　治妊娠冒闷，角弓反张，名曰子癎风痉。　　羚羊角镑　独活　酸枣仁炒　五加皮　防风　薏苡仁炒　当归酒浸　川芎　杏仁去皮尖　茯苓各五分　木香　甘草炙，各二分　　右，姜水煎服。

　　羌活酒　治妊娠中风痉口噤，四肢强直，角弓反张。　　羌活一两半　防风一两　黑豆一合，炒去皮　　右三味为(口父)咀，好酒五升浸一宿，每服用黑豆一合，炒令熟，投入药酒一大盏，候沸即住，去滓，分二服灌之。
　　大圣散　治妊娠怔悸，睡里多惊，腹胁膨胀，坐卧不宁。　　白茯苓　麦门冬　黄芪蜜炙　当归酒浸　川芎各一钱半　木香　人参　甘草炙，各一钱　　右作一服，水二锺，生姜五片，煎至一锺，服无时。
　　麦门冬汤　治妊娠心惊，胆怯烦闷，名曰子烦。　　麦门冬　白茯苓　防风各三钱　人参一钱半　　右作一服，水二锺，生姜五片，淡竹叶十叶，煎至一锺，去滓，不拘时服。
　　麦门冬散　治妊娠心烦，愦闷虚躁，吐逆，恶闻食气，头眩，四肢沉重，百节疼痛，坐卧少起。　　麦门冬　子芩　赤茯苓各一两　生地七钱半　人参　茯神　赤芍药　陈皮　苦梗　桑寄生　甘草　旋覆花各半两　　右为粗末，每服四钱，水一盏，姜一钱，煎至七分，不拘时温服。
　　人参散　治妊娠热气乘于心脾，津液枯少，烦躁壅热干渴。　　人参　麦门冬　赤茯苓　地骨皮　家干葛　黄芩　犀角屑，各七钱半　甘草半两　　右(口父)咀，每服三钱，水一盏，煎至六分，去滓温服。
　　一母丸　治妊娠因服药致胎气不安，有似虚烦不得卧，即巢氏所谓子烦也。　　知母二两
　　右为细末，以枣肉为丸如弹子大，每服一丸，煎人参汤送下。
　　人参黄芪散　治妊娠身热烦躁，口干食少。　　人参　黄芪　家葛根　麦门冬　赤茯苓　秦艽各一两　知母七钱半　甘草半两　　右，每服四钱，姜水竹叶煎服。

　　马兜铃散　治妊娠胎气壅滞，咳嗽喘急。　　马兜铃　桔梗　人参　甘草　贝母各半两　陈皮去白　大腹皮　桑白皮　紫苏各一两　五味子二钱半　　右(口父)咀，每服四钱，姜三片，水煎。
　　紫菀汤　治妊娠咳嗽不止，胎不安。　　桔梗半两　甘草　杏仁　桑白皮各二钱半　天门冬　紫菀各一两　　右(口父)咀，每服三钱，竹茹一团，水煎去滓，入蜜半匙，再煎一二沸，温服。
　　平安散　治妊娠上气喘急，大便不通、呕吐不食，腹胁胀痛。　　川芎　木香各一钱半　陈皮　熟地黄　生姜　干姜炮　厚朴去粗皮制　甘草各一钱　　右作一服，水二锺，入烧盐一捻，煎至一锺，不拘时服。
　　柴胡饮　治妊娠疟疾。
　　柴胡　生大黄各二钱　生黄芩一钱五分　甘草一钱　　右(口父)咀作一服，水煎，临发日，五更温服，必取利为愈。忌油面辛热等物。如胎上逼心，可服枳壳散。
　　加味理中汤　治虚寒泄泻。
　　人参　白朮　白芍药　白茯苓　干姜　黄连　藿香叶　木香　诃子肉　肉果　甘草各一钱　　水二锺，生姜三片，大枣二枚，煎一锺，饥时服。
　　猪苓散　疗妊娠小便濇痛，兼治胎水。　　猪苓五两，去皮
　　右为末，白汤调方寸匕，加至二匕，日三夜二。不瘥，宜转下之，服前药。
　　葵子汤　治妊娠得病六七日以上，身热入脏，大小便不利，安胎除热。　　葵子二升　滑石四两，碎
　　右以水五升，煮取一升，去滓尽服，须臾当下便愈。　　又方　治妊娠大小便不通，心腹胀满妨闷，不欲饮食，手足烦热。　　槟榔　赤茯苓　大腹皮　木通　(木郁)李仁去皮　北五味各一两　桑寄生　甘草　苦梗各半两　　右为粗末，每服三钱，水一盏，煎至六分，温服。
　　大腹皮汤　治妊娠大小便不通或赤濇。　　枳壳　大腹皮　赤茯苓各一两　甘草二钱　　右为末，葱白汤调下二钱。

　　丹溪方　治怀胎四个月，大小便闭，因与通利冬葵子等药已通，但气未顺，此由性急血耗气乱，须和其气，滋其血，乃安。　　陈皮　青皮　芍药各一钱　人参　当归　川芎　生地黄　白朮各半两　茯苓　木通　甘草各二分　　右，水煎服。

　　独圣散　治妊娠小便不通。
　　蔓荆子
　　右为末，每服二钱，食前浓煎葱白汤调下。
　　独圣汤　治妇人胎前腹痛。
　　当归三钱
　　右为末，水煎服。

　　地肤大黄汤 【《外台》方】 　疗妊娠子淋，宜下。　　川大黄　地肤草各三两　知母　黄芩　猪苓　赤芍药　通草　川升麻　枳实　甘草各二两　　右(口父)咀，每服四钱，水一盏，煎七分，去滓温服。　　又方 【《准绳》，下同】 　疗妊娠患淋，小便濇不利，小腹水道热痛。　　冬葵子一升　芍药二两　黄芩　赤茯苓　车前子各三两　　右(口父)咀，以水七升，煎至二升，温分三服。　　又方　疗妊娠数月，小便淋沥疼痛，心烦闷乱，不思饮食。　　瞿麦穗　赤茯苓　桑皮　木通　葵子各一两　黄芩　芍药　枳壳　车前子各半两　　右为粗末，每服四钱，水一盏，煎至六分，温服。
　　安荣散　治妊娠小便濇少，遂成淋沥。　　麦门冬　通草　滑石　人参　细辛各二钱　当归酒浸　灯心　甘草各半两　　右为细末，每服二钱，不拘时，麦门冬煎汤调服。
　　桑螵蛸散　治姙娠小便不禁。
　　桑螵蛸二十枚，酒炙黄
　　右为细末，每服二钱，空心米饮调下，或姜汤调下亦可。
　　续断汤　治妊娠下血及尿血。
　　当归　生地各一两　续断半两　赤芍药二钱半　　右为末，空心，葱白煎汤调下二钱。
　　甘草小麦大枣汤 【《金匮》】 　治妇人脏燥，喜悲伤欲哭，象如神灵所作，数欠伸。　　甘草三两　小麦一升　大枣十枚
　　右三味，以水六升，煮取三升，温分三服。亦补脾气。一方云：产前产后皆可。
　　淡竹茹汤 【《准绳》】 　治妊妇心虚惊悸，脏燥悲伤不止。又治虚烦甚效。　　麦门冬去心　小麦　半夏汤泡，各二两半　人参　白茯苓各一两半　甘草一两　　右銼散，每服四钱，姜五片，枣一枚，淡竹茹一团如指大，同煎温服。
　　芎藭补中汤 【《济生方》】 　治怀妊血气虚弱，不能卫养，以致胎漏，每四五月而堕，名曰半产。　　芎藭　五味子　阿胶蛤粉炒　干姜炮，各一钱　黄芪炙　当归酒浸　白芍药　白朮各一钱半　杜仲炒去丝　人参　木香　甘草炙，各五分　　右，水二锺，煎至一锺，不拘时服。一方无木香。
　　杜仲丸　一名杜续丸。治妊娠三两个月，胎动不安，腰痛，防其欲堕，宜预服之。　　杜仲姜制，炒去丝　续断酒浸，各二两　　右为末，煮枣肉杵丸梧子大，每服七十丸，米饮下。
　　四制香附丸　治妇人数堕胎，由气不升降，所以胎气不固，宜服此。　　香附杵去毛，净一斤，分四分：一分酒浸，一分酢浸，二分童便浸，一分盐水浸，各浸七日，取出焙干　　右为细末，酢煮糊和丸梧子大，每服七十丸，空心温酒下。如肥人祗依本方，瘦人加泽兰叶、赤茯苓各二两。一方用香附子一斤，艾叶四两，当归一两，俱用酢煮。
　　安胎白朮散，治妊娠宿有冷，胎痿不长，或失于将理，伤胎多堕。此药补荣卫，养胎气。　　白朮炒　川芎各一两　吴茱萸汤泡，半两　甘草炙，一两半　　右为细末，每服二钱，食前温酒调下。忌生冷果实。
　　黄芪散　主妊娠胎不长，安胎，和气思食，利四肢。　　黄芪　白朮　陈皮　麦门冬　白茯苓　前胡　人参各七钱半　川芎　甘草各半两　　右(口父)咀，每服三钱，水一盏，姜三片，枣一枚，煎至七分，去滓温服。
　　人参丸　妊娠胎不长，宜服此养胎。　　人参　白茯苓　当归　柴胡　刺蓟　厚朴　桑寄生各一两　枳壳七钱半　甘草半两　　右为细末，炼蜜为丸如梧子大，每服二十丸，食前温水吞下。
　　枳实槟榔丸　安胎养气，调和经候，症瘕痞块，有似孕妇，可以久服，血气通和。　　枳实生用　槟榔　黄连　黄蘗　黄芩　当归　木香　阿胶炒灰研，各半两　　右为细末，水和丸如小豆大，每服三十丸，不拘时，用温米汤送下。
　　知母丸 【《集验》】 　治日月未足而痛如欲产者，兼治产难及子烦。　　知母不拘多少
　　右为细末，炼蜜丸如鸡头大，温酒嚼下，日三服。一方丸如悟子大，粥饮下二十丸或三五十丸。
　　雄黄丸　治妊娠是鬼胎，致腹申黑血散下，腹痛。　　雄黄细研　鬼臼去毛　莽草　丹砂细研　巴豆去皮心油　獭肝各半两　蜥蜴一枚　蜈蚣一条，并炙黄　　右为细末，蜜丸如梧子大，空心温酒下二丸，日两服，后当利。如不利，加至三丸。初下清水，次下虫如马尾状无数。病极者，下蛇虫，或如虾蟆卵鸡子，或如白膏，或如豆汁，其病即除。
　　复元汤 【《医鉴》，下同】 　治妊娠呕吐不止，或头痛全不思食，左脉弱。　　当归　川芎　白芍　人参　甘草炙，各五钱　白朮　茯苓　陈皮各一两半　丁香三钱　半夏姜汤泡，一两　桔梗　枳壳各二钱　　右銼作十剂，姜枣煎服。

　　紫苏和气散　治胎气凑心，或临产惊恐，气结不下，及胎前一切诸疾。　　苏梗　当归　川芎　白芍　人参　陈皮　甘草　大腹皮　　右銼，生姜一二片，葱白七根，水煎服。若腹痛，加香附、木香；若咳嗽，加枳壳、桑白皮；若热甚，加黄芩；若呕吐，加砂仁；若泄泻，加白朮、茯苓；若难产，加枳壳、香附、车前子。一方无川芎，名七宝散。
　　子淋散　治妊娠小便濇痛频数。
　　麦门冬去心　大腹皮洗去沙，姜汁拌炒　木通　赤茯苓　甘草　淡竹叶各味分两随宜　　右剉，水煎服。

　　白朮散　定痛安胎。
　　川芎、紫苏叶　香附便制，各一钱　甘草四分　归身　白芍酒炒　前胡　乌药　陈皮各八分　白朮土炒　竹茹　木香各五分　　右銼，水煎、食远服。如兼腹痛，加砂仁、泽泻。
　　加减当归散　治妊娠中恶。
　　川芎　当归　陈皮　吴茱萸　木香　香附　乌药　甘草　前胡　葱白　砂仁　紫苏叶　　右銼一剂，生姜五片煎服。

　　加减通气散　治妊娠腰腹背痛。
　　当归身　葱白　阿胶　茴香　杜仲　甘草　破故纸　陈皮　山药　川芎　萆薢　独活　川续断　香附　橘核　白芍各味分两随宜　　右剉，水煎，空心服。如小腹痛，加艾、木香、乌药、紫苏，去橘核、山药、茴香、续断、萆薢、独活、破故纸。
　　加减仓公下气汤　治妊娠心腹胀满。　　白芍药　陈皮　白茯苓　大腹皮　川芎　当归　香附　前胡　厚朴　紫苏梗　乌药　木香各味分两随宜　　右銼一剂，空心服。

　　加减安胎散　治妊娠数堕胎。
　　黄芪　甘草　人参　白朮　艾叶　当归　川芎　熟地　续断　茯苓　白芍　香附　陈皮　杜仲　　右剉，水煎，空心服。

　　加减牛膝汤　治妊娠羸弱不能养胎者，用此下之。　　桂心　(艹舌)蒌　牛膝　瞿麦　川芎　归梢　枳壳　甘草　童便　麦糵各味分两随宜　　右，煎服。

　　加减紫菀汤　止嗽安胎。
　　黄芩　紫苏　陈皮　五味　知母　杏仁　赤茯　当归　麻黄　白朮　桑皮　甘草　贝母　前胡　紫菀　　水煎服。如喘，加兜铃、腹皮　(艹款)冬花。
　　加减柴胡汤　治妊娠伤寒。
　　柴胡　黄芩　干葛　川芎　当归　紫苏　陈皮　葱白　　水煎服。

　　加减秦艽散　治妊娠时疫。
　　秦艽　前胡　黄芩　枳壳　桔梗　山栀　柴胡　葛根　紫苏　葱白　陈皮　　水煎服。

　　加减栀子五物汤　安胎清热。
　　葛根　柴胡　香薷　石膏　栀子　前胡　黄芩　葱白　麦冬　陈皮　知母　甘草　　水煎服。

　　加减白朮散　治妊娠霍乱。
　　香薷　陈皮　厚朴　苍朮　乌药　霍香　砂仁　干姜　竹茹　木瓜　人参　白朮　茯苓　甘草　猪苓　泽泻　　水煎服。如心胸烦闷，加炒黄连、升麻。
　　斩鬼丹　治鬼胎。
　　吴茱萸　川乌　秦艽　柴胡　白僵蚕　　水煎服。

　　泰山盘石散 【《景岳全书》】 　治妇人血气两虚，或肥而不实，或瘦而血热，或脾肝素虚，倦怠少食，屡有堕胎之患。　　人参　黄芪　当归　续断　黄芩各一钱　川芎　白芍药　熟地各八分　白朮二钱　炙甘草　砂仁各五分　糯米一撮　　水一锺半，煎七分，食远服。但觉有孕，三五日常用一服，四月之后方无虑也。
　　二陈汤薛氏　治中脘停痰，妊娠恶阻等证。　　陈皮去白　茯苓　半夏各一钱　甘草炙五钱　　右，水煎服。

　　半夏茯苓汤　治妊娠脾胃虚弱，饮食不化，呕吐不止。　　半夏泡炒黄　陈皮去白　缩砂仁炒，各一钱　白茯苓二钱　甘草炙，五分　　右用姜枣乌梅水煎服。

　　人参养胃汤　治外感风寒，内伤饮食，寒热头疼，或作疟疾，并妊娠恶阻。　　半夏　厚朴制　橘红各八分　藿香叶　草果　茯苓　人参各五分　甘草炙，三分　苍朮一钱　　右，姜七片，乌梅一个，水煎服。

　　归脾汤　治妊娠郁结伤脾；亦治发热盗汗，健忘怔忡，惊悸少寐。　　人参　白朮　白茯　黄芪炒　当归　龙眼肉　远志　酸枣仁炒，各一钱　木香　炙甘草各五分　　右，姜枣水煎服。本方加柴胡、山栀，名加味归脾汤。
　　加味小柴胡汤　治妊娠怒动肝火。
　　柴胡二钱　黄芩一钱五分　人参一钱二分　半夏一钱　甘草炙，五分　生地黄多少随宜　　右，姜枣水煎服。一方加山栀、牡丹皮，名柴胡山栀散。
　　四七汤　治妊娠郁结成痰。
　　半夏姜汁制，一钱五分　紫苏叶　厚朴姜制　茯苓各一钱　　右，姜枣水煎。

　　逍遥散　治肝脾血虚有热，少食多卧。　　甘草炙　当归炒　芴药酒炒　茯苓　柴胡　白朮炒，各一钱　　右，水煎服。

　　安胎饮　治妊娠五七个月用，数服可保全产。　　白朮　人参　当归　川芎　熟地　白芍　陈皮　甘草　紫苏　炙黄芩各一钱　　右用姜水煎服。

　　胡连丸　安胎圣药。
　　条芩沉水者，四两　砂仁微炒　甘草炙，各一两　白朮无油者　莲肉去心，各二两　　右共为末，外用山药五两，作糊为丸，米饮下。
　　天门冬饮 【《正传》】 　治子嗽。　　天门冬　紫菀茸　知母　桑白皮各一钱半　五味子　桔梗各一钱　　右銼，作一贴，水煎服。

　　鸡黄散 【《本事方》，下同】 　治子痢赤白，绞刺疼痛。　　乌鸡卵一个，倾出清，留黄　黄丹一钱　　右入鸡子壳内搅匀，厚纸糊口，盐泥固济，火煅，研为末，每取一钱，米饮调下。一服愈者是男，二服愈者是女。
　　鸭子煎，治胎前产后赤白痢。
　　生姜年少者百钱，年老者二百钱，捣取自然汁　鸭子一个，打破入姜汁内搅匀　　右同煎至八分，入蒲黄三钱，再煎五七沸，空心温服，立效。
　　诃朮散 【《正传》，下同】 　治妊娠泄泻，由食坐冷当风取凉所致。　　诃子皮　白朮各一钱半　陈皮　良姜　木香　白芍药酒炒　肉豆蔻煨　甘草炙，各一钱　　右銼，作一贴，姜五片，水煎服。

　　醒脾饮子　治子疟寒疟。
　　厚朴　草豆蔻研，各五钱　干姜三分　甘草二分　　右銼，作一贴，入姜五片，枣二枚，同煎，空心服。
　　济生石膏汤 【丹溪】 　治妊娠热疟，汤饮无度。　　石膏二钱　生地黄一钱　半夏　黄芩　人参　麦门冬　知母　干葛各一钱　甘草五分　　右銼，作一贴，入乌梅一个，同煎服。
　　栀子大青汤 【《纲目》】 　治妊妇热病发狂变黑。　　黄芩　升麻　栀子各一钱　大青　杏仁各五分　　右銼，作一贴，葱白三茎，同煎服。
　　神方验胎散海藏方　验胎如神。
　　真雀脑川芎一两　当归全用，重一两者只用七钱　　右二味细末，分作二服，浓煎好艾汤一盏调下，二三时间，觉腹脐微动仍频，即有胎也。动罢即愈。如不是胎，即不动。如不觉效，再煎红花汤调下，必有神效。
　　艾醋汤 【《医鉴》，下同】 　验胎有无如见。　　好醋　艾叶
　　右二味煮汁，服半盏，腹中大痛是孕，不痛无孕。
　　参橘散　一名人参橘皮汤。治恶阻病，呕吐痰水，口不入食。　　橘皮　赤茯苓各一钱半　麦门冬　白朮　厚朴　人参　甘草各一钱　　右銼作一站，入姜十片，青竹茹鸡子大，同煎服。一方用白茯苓、橘红，无赤茯、橘皮。
　　保生汤 【《良方》，下同】 　治妇人月经不行，身无病似病，精神如故，恶闻食气，或但嗜一吻，或大吐，或时吐清水，此名恶阻，宜服此。　　白朮　香附子　乌药　橘红各二钱　人参　甘草各一钱　　右銼，作一贴，姜三片，煎服。

　　半夏茯苓汤　治恶阻病，呕吐心烦，头目眩运，恶闻食气，饮食不进，多卧少起，百节烦疼，羸瘦痰盛。　　半夏一钱半　赤茯苓　熟地各一钱　旋覆花　人参　白芍　川芎　桔梗　橘红　甘草各七分　　右銼，作一贴，入姜七片，水煎服。
　　芩连半夏汤 【《宝鉴》】 　治恶阻病，一身烦痛。　　黄芩一钱二分半　白朮　半夏各一钱　黄连　陈皮　当归　栀子　枳壳　香附　人参　苍朮　砂仁　甘草各五分　赤茯苓七分半　　右銼，作一贴，入姜七片，水煎服。
　　归元散 【《医鉴》】 　一名保元汤。治恶阻，口不入食。　　白朮　白茯苓　陈皮各一钱半　人参　砂仁　当归　白芍　丁香　甘草各五分　半夏一钱　桔梗　枳壳各二分半　　右剉，作一贴，入姜五片，枣二枚，水煎服。
　　竹茹汤 【丹溪】 　治恶阻。
　　青竹茹　麦冬各三钱　前胡二钱　橘皮一钱　芦根十条　　右銼，作一贴，水煎服。

　　胶艾四物汤 【《回春》】 　治胎漏腹痛。　　熟地黄　当归　川芎　白芍药　阿胶炒珠　条芩　白朮　砂仁　艾叶　香附炒，各一钱　　右銼，作一贴，入糯米一撮，水煎，空心服。
　　当归寄生汤 【《得效方》】 　治胎漏下血。　　人参　桑寄生　熟地黄　续断各一钱半　当归　川芎　白朮　艾叶各七分半　　右銼，作一贴，水煎服。

　　地肤子汤 【《正传》，下同】 　治子淋。　　地肤子　车前子各一钱半　知母　白芍药　赤茯苓　黄芩　枳壳各一钱　升麻　通草　甘草各七分　　右銼，作一贴，水煎服。

　　忘忧散　治子淋。
　　琥珀为末
　　右，每半钱，取萱草根一握，煎汤调下。
　　温胃散 【《景岳全书》，下同】 　治妇人脏寒恶呕，胎气不安。亦治产后脾气虚寒，呕吐食少腹痛。　　人参　白朮炒，各一二钱或一两　扁豆炒，二钱　陈皮或不用　炙甘草各一钱　当归一二钱，滑易勿用　干姜炒焦，一二三钱　　水二锺，煎七分，食远温服。

　　理阴煎　治同上。亦治产后阳虚中寒，或外感寒邪，以致心腹痛，呕吐厥逆。　　熟地三五七钱或一二两　炙甘草一二钱　当归二三钱或五七钱　干姜一二三钱，炒黄色　　水二锺，煎七分，热服。或加肉桂一二钱。
　　保阴煎　治胎气热而不安。亦治产后血热，淋沥不止。　　生地　熟地　芍药各二钱　山药　川续断　黄芩　黄蘗　生甘草各一钱　　水二锺，煎七分，食远温服。

　　凉胎饮　治同上。
　　生地　芍药各二钱　黄芩　当归各一二钱　甘草七分生　枳壳　石斛各一钱　茯苓钱半　　水一锺半，煎七分，食远温服。如热甚者，如黄蘗一二钱。
　　枳壳汤　治胎漏，或因事下血。亦治恶阻，进食和中；及热而血虚，胎动不安。　　枳壳炒　黄芩炙，各半两　白朮炒，一两　　右为末，每服一钱，白汤调下亦可。
　　胎元饮　治妇人冲任失守，胎元不安不固者，随证加减用之，或间日或二三日，服一二剂。　　人参随宜　当归　杜仲　白芍药各二钱　熟地二三钱　白朮一钱半　炙甘草一钱　陈皮七分，无滞者不用　　水二锺，煎七分，食远服。

　　寿脾煎　一名摄营煎。治妊娠心脾气虚，胎动不安。　　白朮二三钱　当归　山药各二钱　枣仁钱半　炙甘草一钱　远志制，三五分　干姜炮，一二钱　莲肉去心，炒，二十粒　人参一二钱，急者用一两　　水二锺，煎服。

　　左归饮　治肝肾不足，胎动不安。
　　熟地二三钱或一二两　山药　枸杞各二钱　炙甘草一钱　茯苓一钱半　山萸一二钱，畏酸者少用　　水二锺，煎七分。食远服。

　　右归饮　治同上。亦治产妇虚火不归元而发热者。　　熟地用如前　枸杞　杜仲姜制，各二钱　肉桂　甘草炙，各一二钱　制附子一二三钱　山药一钱　　水二锺，煎七分，食远温服。

　　固阴煎　治同上。亦治产后冲任受伤，恶露不止。　　人参随宜　熟地三五钱　山茱萸一钱半　远志炒，七分　山药炒，二钱　甘草炙，一二钱　五味子十四粒　菟丝子炒香，二三钱　　水二锺，煎七分，食远温服。

　　五福饮　治气血俱虚，胎动不安
　　人参　熟地各随宜　当归二三钱　炙草一钱　白朮炒，一钱半　　右，水二锺，煎七分，食远温服。

　　秘元煎　治脾肾气虚，胎动不安，兼带浊。亦治冲任气虚而胎漏者。　　人参　金樱子各一二钱　五味子十四粒　甘草炙，一钱　远志炒，八分　山药炒　芡实炒　枣仁炒捣碎，各二钱　白朮炒　茯苓各钱半　　水二锺，煎七分，食远服。

　　菟丝煎　治同上。
　　人参二三钱　山药炒，二钱　菟丝子炒，四五钱　当归　枣仁炒　茯苓各钱半　远志肉制，四分　炙甘草一钱或五分　鹿角霜为末，四五匙　　右用水一锺半，煎成加鹿角霜末调匀，食前服。
　　小和中饮　治妊娠食滞胀满。
　　白扁豆炒　山楂肉各二钱　白茯苓　陈皮　厚朴各一钱五分　甘草五分　　水一锺半，加生姜三五片，煎服。

　　解肝煎　治妊娠肝气滞逆，胀满不安。　　陈皮　半夏　厚朴　茯苓各钱半　砂仁七分　苏叶　芍药各一钱　　水一锺半，加生姜三五片，煎服。

　　化肝煎　治妊娠怒动肝气兼火，胎气不安。　　青皮　陈皮　芍药各二钱　栀子炒　丹皮　泽泻各钱半　土贝母二三钱　　水一锺半，煎七八分，食远温服。如血见下部者，以甘草代泽泻。
　　紫苏饮　治妊娠失调，胎气不安，上攻作痛，名曰子悬。或临产气结不下等证。　　人参　甘草各半两　大腹皮　川芎　白芍　陈皮　苏叶　当归各一两　　右，每服一两，姜葱水煎服。一方有香附，无人参。一方无川芎，名七宝散。若肝脾气血虚而有火不安者，宜兼逍遥散。若脾气虚弱而不安者，宜用四君芎归汤。
　　五味异功散　治妊娠脾胃气虚而恶阻者。　　人参　白朮炒　茯苓　炙甘草　陈皮各一钱　　右，加姜枣，水煎服。

　　六味异功散　治妊娠胃虚，兼寒多呕。　　人参二三钱　白朮　茯苓各二钱　陈皮　炙甘草各一钱　干姜炒，一二钱　　水一锺半，煎服。

　　和胃饮　治妊娠胃寒气实，胎气上逼者。　　陈皮　厚朴姜制，各一钱半　干姜炮，一二钱　炙甘草一钱　　水锺半，煎七分，温服。

　　五君子煎　治妊娠脾虚兼寒，胎气上逼。　　人参随宜　白朮　茯苓各二钱　炙甘草一钱　干姜炒黄，一二钱　　水一锺半，煎服。

　　清化饮　治妇人产后因火发热，及血热妄行，阴亏，诸火不清等证。亦治妊娠血热血漏。　　芍药　麦冬各二钱　丹皮　茯苓　黄芩　生地各二三钱　石斛一钱　　水一锺半，煎七分，食远温服。

　　四圣散　治漏胎下血。
　　条芩　白朮　砂仁　阿胶各等分
　　右为细末，每服二钱，艾汤调下。一方有芍药，无阿胶。按此方若改为汤，砂仁当减半。
　　五阴煎　治妊娠脾肾兼虚而漏血者。亦治产后阴虚。　　熟地五七钱或一两　山药炒　芍药炒，各二钱　扁豆炒，二三钱　茯苓一钱半　五味子二十粒　人参随宜　白朮炒　炙甘草各一二钱　　水二锺，加莲肉去心二十粒，煎服。
　　七福饮　治妊娠胎漏、三焦气血俱虚。　　人参　熟地各随宜　当归二三钱　炙甘草　枣仁各一钱　白朮炒，一钱半　远志制，三五分　　水二锺，煎七分，食远温服。

　　益母地黄汤　治从高坠下，伤胎下血。　　生地　益母草各二钱　当归　黄芪炒，各一钱　　右，姜水煎服。

　　续断汤　治妊娠血虚微热，漏血尿血。　　当归　生地黄各一两　续断　赤芍药各半两　　右为末，每服二钱，空心，用葱白煎汤调下。
　　五物煎　治产难及胎气已动，势有难留。　　当归三五七钱　熟地三四钱　芍药二钱，酒炒　川芎一钱　肉桂一二三钱　　水一锺半，煎服。

　　决津煎　治同上。
　　当归三五钱或一两　泽泻一钱半　牛膝二钱　肉桂一二钱　乌药一钱　熟地二三钱或五七钱　　水二锺，煎七分，食前服。如气血虚，不必用乌药。
　　固胎煎　治肝脾多火多滞而屡堕胎者。黄芩二钱　白朮一二钱　陈皮一钱　当归　芍药　阿胶各钱半　砂仁五分　　水一锺半，煎服。

　　赤金豆　一名八仙丹。治鬼胎。
　　巴霜去皮膜，略去油，一钱半　皂角炒微焦，二钱　生附子切略炒燥　朱砂各二钱　轻粉一钱　丁香　木香　天竺黄各三钱　　右为末，酢浸蒸饼，为丸萝卜子大，以为朱砂为衣，欲渐去者每服五七丸，欲骤行者每服一二十丸，用滚水，或煎药，或姜、酢、茶、蜜、茴香、史君煎汤为引送下。若下多不止，可饮冷水一二口即止。盖此药得热则行，得冷则止也。
　　　　单方

　　安胎顺气：香附子炒为末，浓煎紫苏汤，服一二钱。或加砂仁。 【华佗】
　　妊妇胎动：朱砂末一钱，和鸡子白三枚，搅匀顿服，胎死即出，未死即安。
　　胎气不安，气不升降，呕血酸水：香附、藿香、甘草各一钱为末，每服二钱，入盐少许，沸汤服之。【《圣惠》】
　　胎动不安，或腰痛胎转抢心，下血不止，或日月未足而欲产，并以菖蒲根捣汁一二升服之。【《千金》】
　　妊娠胎动或腰痛，或抢心，或下血不止，或倒产子死腹中：艾叶一鸡子大，酒四升，煮二升，分二服。【《肘后方》】
　　胎动迫心作痛：艾叶鸡子大，以头酢四升，煎二升，分温服。 【《子母秘录》】
　　姙娠疾病，胎不能安，可下之：取七月七日法曲四两，水二大盏，煎取一盏三分，绵滤去滓，分温三服，立下。　　又方：用大曲五升，清酒一斗，煮二沸，去滓，分五服，隔宿勿食，但再服即下如糜，母无疾苦。
　　胎痛欲产，日月未足者：以全蛇蜕一条，绢袋盛繞腰系之。 【《千金》，下同】
　　胎动不安，腰痛或胎上抢心烦闷，或下血：葱白大者二十茎，浓煮汁饮之，胎未死即安，已死即出，神效。
　　妊娠胎动：豉绞汁温服，华陀方也。 【《本草》】　　又方：生曲饼研末，水和绞汁，温服三升。 【《肘后方》，下同】
　　妊娠胎动欲堕，腹痛不可忍：苎根二两銼，银石器酒水相半煎服妙。　　又方：干荷蒂一枚炙研，糯米泔一锺，调服即安。 【《经验方》】
　　妊妇腹痛：烧车缸脂末，纳酒中随意饮。 【《千金》】
　　胎动腹痛，或下黄汁如漆如豆汁者：野苎根、金银花根各五钱，水酒相半煎服。 【《入门》，下同】　　又方：鹿角胶炒成珠作末，以米饮调下二钱。　　又方：用好银煮取水，着葱油食之佳。　　又方：用苎根如足指大者一尺，(口父)咀，以水五升，煮取三升，去滓服。或加生姜五片亦可。丹溪云：苎根大能补阴而行滞血。
　　妊娠胎动，昼夜叫呼，口喋唇搴，及下重痢不息：用艾叶五两，以好酒五升同煮，取四升，去滓，更煎取一升。口闭者，开口灌之，药下即瘥。
　　妊娠无故下血不止：阿胶三两炙捣末，酒一升半，煎令消，一服愈。　　又方：阿胶二两捣末，生地半斤捣取汁，以清酒三升绞汁，分三服。
　　闪颠胎动欲漏：砂仁皮炒令热透为末一钱，或酒或盐汤下。
　　胎漏下血不止：用桃树上干不落桃子烧灰和水服瘥。《本草》云：桃奴破血，又治伏梁积气。
　　姙娠心痛：用青竹茹一升，酒二升，煮取一升，去滓，分温顿服。　　又方：用破鸡子一枚，酒调服之。

　　妊娠胎动欲落，腹中痛不可忍：用上等银一斤，茅根二两去黑皮，以水九升，煮银五升，入清酒一升，同煎茅根，取三升，分三服，立安。
　　妊娠腰背痛，反复不得：用鹿角长六寸，烧令赤，酒中淬，再烧再淬。以角碎为度，取所淬酒饮之。
　　孕妇腹内钟鸣：用鼠窟前后土为细末，研麝香，酒调下二钱，立愈。或不用酒亦可。
　　妊娠中恶，心腹绞急切痛，如鬼击之状，不可按摩，或吐血或衄血者：用熟艾如拳大，煮汁频服。　　又方：用盐一盏，水二锺调和，以冷水噀之，吐出即安。　　又方：用灶心土为末，每二钱井水调服，白汤调亦可。　　又方：用男子贴体久染汗衣烧灰存性，百沸汤调服。
　　姙娠鼻衄：用白茅花，浓煎汁服。

　　姙娠卒不得小便：用杏仁一味去皮尖，捣丸如菉豆大，灯心汤吞七丸，立利。
　　子淋小便数出少或热疼，及子烦：用地肤子三两细切。水四升，煮取二升半，去滓分三服，日三次，食尽。
　　妊娠遗尿：用益智仁为末，米饮下亦效。
　　妊娠脏燥，自悲自哭自笑：用红枣烧存性，米饮调下。
　　姙娠下血不止，疼痛：用家鸡翎烧灰细研，温酒调下二钱。如人行五里再服，以效为度。亦治小便不禁。　　又方：用香附子为末，米饮调下。

　　妇人怀胎不长：用鲤鱼长一尺者，去肠肚鳞，以水浸没，内盐及枣，煮熟取汁，稍稍饮之。
　　妊娠月数未足，腹痛如欲产：用梁上尘、灶突煤同为末，空心，温酒服方寸匕。
　　临产下痢：栀子烧研，空心，热酒服一匙，甚者不过五服。 【《胜金方》】
　　姙娠溺濇：芜菁子末，水服方寸匕，日二服。
　　病欲去胎：鸡子二枚，入盐三四撮服。 【仲景】
　　姙娠子淋，不得小便：滑石末水和，贴脐下二寸。 【《外台》】
　　孕妇热淋：车前子五两，葵根切一升，以水五升，煎取一升半，分三服，以利为度。 【梅师方】
　　子癎昏冒：缩砂和皮炒黑，热酒调下二钱，不饮酒者，米饮下。安胎止痛，其效不可尽述。
　　孕妇咳嗽：贝母去心麸炒黄为末，沙糖和丸芡子大，每含咽二十丸，神效。
　　跌扑举重，损胎不安，腹中疼痛腰重，或子死腹中不出者，芎藭为末，酒服方寸匕，须臾一二服，立愈。【《千金》】
　　六七月后孕动，困笃难救者：葱白一大握，水三升，煎一升，去滓顿服。 【《本草》，下同】
　　胎动不安，堕在须臾者：用川芎二两，葱白五两，水三碗，煮二碗半，分三服。
　　胎损腹痛：冬麻子一升，杵熬香，水二升，煮汁分服。 【《心镜》】
　　漏胎下血：莲房烧研，面糊丸梧子大，每服百丸，汤酒任下，日二。 【《集验方》】
　　子死腹中，月数未足，母欲昏绝者：用大黑豆三升，以酢煮浓汁顿服，立出。 【《本草》】
　　姙娠吐衄不止：马钱末，浓米饮服半钱。 【《圣惠》】
　　桑寄生能安胎，令胎牢固，或煎服，或为末服，并佳。 【《本草》】
　　胎动不安：木贼去节、川芎等分为末，每服三钱，水一盏，入金银一钱，煎服。 【《总录》】
　　姙娠尿血：豆酱一大盏熬干，生地黄二两为末，每服一钱，米饮下。 【《普济方》】
　　胎动下血，或胎已死：百草霜二钱、棕灰一钱、伏龙肝五钱为末，每服一二钱，白汤入酒及童尿调下。【《杂兴方》】
　　频惯堕胎，或三四月即堕者：于两月前，以杜仲八两，糯米煎汤浸透，炒去丝，续断二两，酒浸焙干为末，以山药五六两为末作糊，丸梧子大，每服五十丸，空心米饮下。【《本草》】　　又方：用杜仲焙研枣肉为丸，糯米饮下。 【《简便方》】
　　妊娠风寒卒中，不省人事，状如中风：用熟艾三两，米酢炒极热，以绢包熨脐下，良久即苏。【《妇人良方》】
　　妊娠浮肿：羌活、萝卜子同炒香，只取羌活为末，每服三钱，温酒调下，一日一服，二日二服，三日三服。【《本事方》】
　　孕妇漏胎：五倍子末酒服二钱，神效。 【《集验方》】
　　妊妇尿血：取夫爪甲烧灰酒服。 【《千金》】
　　妇人血崩：鲫鱼一个长五寸者，去肠入血竭、乳香在内，绵包烧存性，研末，每服二钱，热酒调下。【《摘元方》】
　　妇人胎动，妊娠因夫所动困绝，以竹沥饮一升立愈。频频饮之，大治子烦。 【《产宝》】
　　姙娠漏胎，下血不止：用生地黄汁一升，渍酒四合，煮三合五沸服之，不止又服。亦治子烦。【《外台》，下同】　　又方：用生地黄为末，酒服方寸匕，日一夜一，或加干姜亦妙。　　又方，用生地、熟地等分为末，每服半两，白朮、枳壳煎汤，空心调下，日二服。　　又方：用鸡子黄十四枚，以好酒二升，煮如饧服之。未瘥再作，以瘥为度。 【《普济方》，下同】　　又方：鹿角屑、当归各半两，水三盏，煎减半顿服，不过二服。
　　妊娠腰痛，鹿角截五寸长，烧赤，投一升酒中，又烧又浸，如此数次，细研，空心酒服方寸匕。【《产宝》】
　　孕妇子上冲心：取蒲萄，或根亦可，浓煮汁，饮之即下，而其胎亦安。 【《本草》】
　　姙娠尿血：阿胶炒黄为末，食前粥饮下二钱。 【《圣惠》】
　　姙娠血痢：阿胶二两，酒一升半，煮一升顿服。 【《本草》，下同】
　　妊娠胎动：用阿胶炒、熟艾叶各二两，葱白一升，水四升，煮一升，分服。
　　姙娠下血：黄明胶二两，酒煮化顿服之。 【《肘后方》】
　　姙娠下痢：中衣带三寸烧研，水服。 【《千金》】
　　姙娠去胎：麦糵一升，蜜一升，服之即下。
　　转胞尿闭：用葱白细切，和盐炒热，熨脐下，立通。 【《入门》】
　　转胞尿闭胀：急令产婆香油涂手，自产门入，托起其胞，则尿出如注，胀急即解。 【丹溪，下同】　　又方：将孕妇倒竖起则尿自出，亦妙。
　　妊娠心腹绞痛：大红枣十四枚，烧焦为末，以小便服之。 【《梅师方》】
　　妊娠吐酸水，心腹痛，不能饮食：人参、干姜炮等分为末，以生地黄汁和丸梧子大，每服五十丸，米饮下。【《局方》】
　　妇人虚羸有鬼胎症瘕，经候不通：芫花根三两銼炒黄为末，每服一钱，桃仁煎汤调下，当利恶物而愈。【《圣惠》】
　　孕痈：用洪州乌药软白香辣者五钱，水一盏，牛皮胶一片，同煎至七分温服。 【《准绳》，下同】　　又方：薏苡仁煮汁饮之。

　　腹中儿哭：黄连煎浓汁，母常呷之。 【《熊氏补遗》】
　　因惊胎动出血：取黄连末酒服方寸匕，日三服。 【《子母秘录》】
　　妊娠子烦口干不得卧：黄连末每服一钱，粥饮下。或酒蒸黄连丸亦妙。 【《本草》】
　　病笃去胎：蝱虫十枚，炙捣为末，酒服胎即下。 【《产乳》】
　　温养胎气：胎至九月，用猪肚一枚，如常着五味者食至尽。 【《千金翼》】
　　转女为男：取弓弩弦一枚，绛囊盛带妇人左臂。　　又方：取雄黄一两，绛囊盛带之。要女者带雌黄。　　又方：以斧一柄于产妇卧床下置之，仍系刃向下，勿令人知。　　又方：妇人始觉有孕，用原蚕屎一钱，井华水服之，日三。 【《本草》】
　　　　针灸

　　《金匮要咯》曰：妇人伤胎，怀身腹满，不得小便，从腰以下重，如有水气状，怀身七月，太阴当养不养，此心气实，当刺泻劳宫及关元二穴，小便微利则愈。　　《甲乙经》曰：乳子下赤白带，腰俞主之。　　妇人乳余疾，肓门主之。
　　《千金方》曰：妊娠三月胎欲堕，灸膝下一寸七壮。　　妊娠一月，足厥阴脉养，二月足少阳脉养，三月手心主脉养，四月手少阳脉养，五月足太阴脉养，六月足阳明脉养，七月手太阴脉养，八月手阳明脉养，九月足少阴脉养。凡逐月养胎之脉，当其时俱不可针灸。　　《医学入门》曰：孕妇不宜针合谷、三阴交。　　妇人将产，预先胎破，恶水长流，坐草早无血可养，枯竭，刺独阴五分，在足小指第三节间；承阴一寸五分。《丹溪心法》曰：妊孕寒热往来咳嗽血痰，或呕吐不食无力，或喘满乳脊相应痛，或口中唾如霜雪，出语无声，或耳鸣，或痰涎日夜数碗，误用热药之故也。刺风门、魄户各五分，支沟间使各透。如寒热未解，百节瘈瘲昏愦，再取绝骨五分，太溪三分。如脉气未平，泻太渊、太白各二分，热府【未详分数。】 已上穴，实泻虚补，治产前病立效。此病安后，半年必有一变，四肢消瘦，单腹肿胀，即取阴交一穴，去其恶物也。
　　　　　医案

　　《儒门事亲》曰：戴人过东杞，一妇人病大便燥结，小便淋濇，半生不娠，惟常服疏导之药则大便通利，暂废药则结滞。忽得孕，至四五月间，医者禁疏导之药，大便依常为难，临圊则力努，为之胎坠。凡如此胎坠者三。又孕已经三四月，弦望前后，溲溺结濇，甘分胎陨，乃访戴人。戴人诊其两手脉俱滑大，脉虽滑大以其且妊，不敢陡攻，遂以食疗之。用花碱煮菠菱、葵菜，以车前子苗作茹，杂猪羊血作羹食之，半载居然生子，其妇燥病方愈。
　　刘先生妻有娠半年，因伤损下血，乞药于戴人。戴人诊之，以三和汤一名玉烛散、承气汤、四物汤对停，加(石卜)硝煎之，下数行，痛如手拈，下血亦止。
　　一妇人年四十余得孕，自以为年衰多病，故疾复作，以告医氏。医者不察，加燔针于脐两旁，又以毒药攻磨，转觉腹痛，食减形羸，已在床枕，来问戴人。戴人诊其脉曰：六脉皆平，椎右尺洪大有力，此孕脉也。兼择食，为孕无疑。左右皆笑之。不数月，生一女子，两目下各有燔针痕，几丧其明。凡治病妇当先问娠，不可仓卒。
　　胡王之妻，病脐下积块呕食，面黄肌瘦而不月，或谓之干血气，治之无效。戴人见之曰：孕也。其人不信。再三求治于戴人。与之平药，以应其意，终不肯下毒药，后月到果胎也。人问何以别之？戴人曰：尺脉洪大也，《素问》阴阳别论所谓阴搏阳别之脉。
　　朱震亨《心法》曰：一妇人孕三月，吐痰水并饮食，每日寅卯作，作时觉少腹有气冲上，然后膈满而吐，面赤微躁，头眩，卧不起床，四肢疼，微渴，此肝火挟冲脉之火冲上也。一日甚，一日轻。脉和，右寸脉洪大。百药不效者将二月。偶用沉香磨水化抱龙丸，一服膈宽，气不上冲；二三服，吐止眩减，食进而安。
　　应氏妇得胎七月，尝杂吐食，胎壅心下满塞，气攻背，两肘皆痛，要人不住手，以热物摩熨，得吐稍疏，脉洪大。用黄芩二钱半，炒黄连一钱，炒白朮、半夏各二钱，炙甘草、砂仁各五分，陈皮、当归、山栀、炒枳壳、香附、人参、苍朮各一钱，茯苓一钱半，生姜七片，服二贴后，嘈杂吐止，心满塞退。但于夜间背肘痛，用摩熨，遂与抱龙丸化服，其疾如失。
　　一妇人年近三十，怀孕两个月，病呕吐头眩，自觉不可禁持，以人参、白朮、川芎、陈皮、茯苓等药，服五七日，愈觉沉重。召予脉之，两手弦左为甚而且弱。予曰：此是恶阻病，必怒气所激。问之果然。肝气既逆，又挟胎气，参朮之补，大非所宜。教以时用茯苓汤下抑青丸二十四粒，五贴自觉稍安。诊其脉，略有数状，自言口干苦，稍食粥则口酸，予意其为膈间滞气未尽行，教全以川芎、陈皮、山栀、茯苓、生姜煎汤，下抑青丸十五粒，十余贴余证皆平，但食及常时之半，食后觉口酸，不食觉易饥。予谓肝热未平，则以白汤下抑青丸二十粒，二十日而安。予又脉之，见其两手脉虽和平，而右手弱甚，此胎必堕，此时肝气既平，参、朮可用矣。遂用始初参朮等药补之，预防堕胎，已后之虚。服之一月，胎自堕，却得平稳无事。抑青丸，一味黄连为丸是也。
　　一妇人怀妊六月发癎，手足扬直，面紫黑色，合眼涎出，昏愦不省人事，半时而醒。医与震灵丹五十余贴，其疾时作时止，无减证。直至临产方自愈。产一女，蓐中子母皆安。次年，其夫疑丹毒必作，求治之，诊其脉，浮取弦，重取濇，按至骨则沉实带数，时正二月，因未见其癎发之状，未敢与药，意其旧年癎发时，乃五月，欲待其时，度此疾必作，当审谛施治，至五月半，其疾果作，皆是巳午两时，遂教以自制防风通圣散，用生甘草加桃仁多红花少，或服或吐，至四五剂，疾渐疏而轻，后发为疥而愈。
　　朱宅妇人三十余岁，怀胎四个月，大小便闭，因与通利冬葵子等药已通，但气未顺，此由性急血耗气乱，用和气滋血之药乃安。
　　一妇人四十一岁，妊孕九个月转胞，小便不出三日矣。下急脚肿，不堪存活，来告急。予往规之，见其形瘁，脉之右濇而左稍和，此伤食而气伤，胎系弱不能自举而下坠，压着膀胱，偏在一边，气急为其所闭，所以水窍不能出也。转胞之病，大率如此。予遂制一方，补血养气，血气既正，胎系自举则不下坠，方有安之理。遂用人参、当归身尾、白芍药、白朮、带白陈皮、炙甘草、半夏、生姜，煎浓汤，与四贴，任其频啜；至次早，又与四贴药滓，作一贴煎，令顿饮之，探喉令吐出此药汤，小便立通，皆黑水。后就此方加大腹皮、枳壳、青葱叶、缩砂仁二十贴与之，以防产前后之虚。果得就蓐平安，产后亦健。
　　一妇人妊娠七八个月，患小便不通，百医不能利，转加急胀，诊其脉细弱。予意其血气虚弱，不能承载其胎，故胎重坠下，压住膀胱下口，因此溺不得出，若服补药升扶胎起则自下。药力未至，愈加急满，遂令一老妇用香油涂手，自产门入，托起其胎，溺出如注，胀急顿解。一面却以人参、黄芪、升麻大剂煮服，或少有急满，仍用手托放取溺，如此三日后，胎渐起，小便如故。
　　一妇人有孕，至三月必堕，予教以浓煎白朮汤，调黄芩末二钱，服三四十贴，遂得保全。盖孕至三月，正属相火，所以易堕。不然，何以黄芩、白朮为安胎妙药耶？一妇年三十余，或经住，或成形未具，其胎必堕，察其性急多怒，色黑气实，此相火太盛，不能生气化胎，反食气伤精故也。因令住经第二月，用黄芩、白朮、当归、甘草，服至三月尽止药，后生一子。
　　《明医杂着》曰：吾妻尝胎漏，忽一日血大崩，遂运去，服童便醒而少顷复运，急煎服荆芥，随醒随运，服止血止运之药不效，忽然呕吐，予以童便药汁满于胸膈也，复以手探吐之，少顷，吐出米饭及虀菜碗许，询间其故，适方午饭后着恼，故即崩而不止。予悟曰：因方饱食，胃气不行，故崩甚。血既大崩，胃气益虚而不能运化，宜乎服药无效也。急宜调理脾胃，遂用白朮五钱，陈皮、麦芽各二钱煎服之，服未半而运止，再服而崩止。遂专理脾胃，服十数剂，胃气始还，然后加血药服之而安。若不审知食滞而再用血崩血运之药，岂不悞哉？大凡医者治诸病证，须时常察其有无饮食伤积否，但见其胸膈饱闷，呕吐噫气，咽酸腹痛，肠泄，恶食少食，便问曾何饮食，审知伤积，即便先调其脾胃，消导饮食，然后用本病药治之，或于本病药内加入消导饮食药。若不审知此，则用药虽对证而不获效。盖人以脾胃为主，胃气自伤，则不能运化药味以成功也。亦有饮食之后即药，或服药之后即睡，或有服药太多，谓之伤药，要须识此。
　　《薛己医案》曰：一妊妇呕吐恶食，体倦嗜卧，此胃气虚而恶阻也。用人参橘皮汤二剂渐愈，又用六君加紫苏一剂而安。
　　一妊妇吞酸恶心，时欲作呕，此因脾胃虚而饮食停滞，用六君加枳壳、香附治之而愈。
　　一妊妇呕吐胁胀，或寒热往来，面色青黄，此木旺而克脾土，用六君子加柴胡、桔梗、枳壳而安。
　　一妊妇呕吐酸水，胸满不食，此脾土虚而肝木所侮，用六君子加芍药而愈，又用四君子加枳壳、桔梗而安。
　　一妊妇胸腹膨胀，吐痰不食，此脾胃虚而饮食为痰，用半夏茯苓汤渐愈，又用六君子加枳壳、苏梗、桔梗而饮食如常。后因恚怒，胁胀不食，吐痰恶心，用半夏茯苓汤加柴胡、山栀而愈。
　　一妊妇内热晡热，或兼寒热，饮食少思，其胎或下坠或上攻，此肝经血虚而火动耳。先用加味逍遥散数剂，次用六君子加柴胡、枳壳各数剂而愈。
　　一妇人胎及六月，形体倦怠，饮食少思，劳役便血，胎动不安，用六君、生熟地、升麻、柴胡而愈。
　　一妊妇下血，服凉血之药，下血益甚，食少体倦，此脾气虚而不能摄血，余用补中益气汤而愈。后因怒而寒热，其血仍下，此肝火旺而血沸腾，用加味逍遥散血止，用补中益气汤而安。
　　一妊妇下血，发热作渴，食少体倦，属脾气虚而为肝火所侮，用四君子加柴胡、山栀，血止、因怒复作，用六君子加柴胡、山栀、升麻而安。
　　一妊娠三月，其经月来三五次，但不多，饮食精神如故，此血盛有余。儿大能饮，自不来矣。果然。
　　一妊娠六月，每怒下血，甚至寒热头痛，胁胀腹疼，作呕少食。余谓寒热头痛乃肝火上冲，胁胀腹疼乃肝气不行，作呕少食乃肝侮脾胃，小便下血乃肝火血热，用小柴胡加芍药、炒黑山栀、茯苓、白朮而愈。
　　一妊娠六月，体倦食少，劳役下血，用六君子加当归、熟地、升麻、柴胡而愈。
　　一妊妇每因恚怒，其胎上逼，左关脉弦洪，乃肝火内动，用小柴胡加茯苓、枳壳、山栀而愈。但体倦不食，用六君子调养脾土，加柴胡、枳壳调和肝气乃瘥。
　　一妊妇胎上逼，胸满嗳气，饮食少思，此脾气郁滞，用紫苏饮顿安，又用四君子加枳壳、柴胡、山栀而瘥。
　　一妊妇因怒胸膈不利，饮食少思，服消导顺气之剂，脾胃愈弱，饮食愈少，大便不实且无度，久而便黄水或带白，视其面色，黄中隐白。余曰：黄色，脾虚也；白色，肺虚也。朝以补中益气汤升补胃气，夕以六君子培补脾气而愈。
　　一妊妇因怒，寒热往来，内热晡热，胁痛呕吐，胎至八月而不长，此因肝脾郁怒所致，用六君子加柴胡、山栀、根壳、紫苏、桔梗，病愈而胎亦长矣。
　　鸿胪张淑人痢疾后，胎功心神不安，肢体殊倦，用八珍散二十余剂渐愈。因劳加烦热头痛，以大剂补中益气汤加蔓荆子治之，热痛顿止。仍用前散，又五十余剂而安。其后生产甚易。
　　一妇人每胎三四个月，作痛欲堕，余以为痛胎，用当归二钱、熟地黄三钱而愈。
　　一妊妇八月，胎欲坠如产，卧久少安，日晡益甚，此气血虚弱，朝用补中益气汤加茯苓、半夏随愈，更以八珍汤调理而安。
　　一妊娠气喘痰甚，诸药不效，素有带下，始于目下浮肿两月余，其面亦然，此气虚而有痰饮也，用六味丸数剂而愈。
　　一妊妇嗽则便自出，此肺肾之气不足，不能司摄，用补中益气以培土金，六味丸加五味以生肾气愈。
　　一妊妇小腹作痛，其胎不安，气攻左右，或时逆上，小便不利，用小柴胡汤加青皮、山栀清肝火而愈。后因怒小腹胀满，小便不利，水道重坠，胎仍不安，此亦肝木炽盛所致，用龙胆泻肝汤一剂，诸证顿愈；乃以四君子加柴胡、升麻以培脾土而安。
　　一妊妇饮食停滞，心腹胀满，或用人参养胃汤加青皮、山楂、枳壳，其胀益甚，其胎上攻，恶心不食，右关脉浮大，按之则弦，此脾土不足，为肝木所侮，余用六君子加柴胡、升麻而愈；后小腹痞闷，用补中益气汤，升举脾气乃瘥。
　　一妊娠因怒吐血块，四日不止，两胁胀痛，小便淋濇，此怒而血畜于上，随火出也。胁胀腹痛，小便淋濇，肝经本病也。用小柴胡合四物四剂，血止；用六君子、安胎饮调理而安。
　　一妊妇胎六月，体倦懒食，面黄晡热而胎不长，因劳欲坠，此脾气不足也，用八珍汤倍加参、朮、茯苓三十余剂，脾胃渐健而长矣。
　　一妊妇四肢不能伸，服袪风燥湿之剂，遗屎痰甚；四肢抽搐，余谓肝火血燥，用八珍汤加炒黑黄芩为主，佐以钩藤汤而安。后因怒，前证复作，小便下血，寒热少寐，饮食少思，用钓藤散加山栀、柴胡而血止；用加味逍遥散，寒热退而得寐；用六君子汤加芍药、钩藤，饮食进而渐安。
　　一妇人素勤苦，月经不调，或寒热。妊娠五月，两臂或拘急，或缓纵，此肝火伤血所致也，用四物加柴胡、山栀、丹皮、钓藤钩治之而愈。
　　一妊娠三月，饮食后因怒患疟，连吐三次，用藿香正气散二剂，随用安胎饮一剂而愈。后因怒痰甚，狂言发热，胸胀手按少得，此肝脾气滞，用加味逍遥散加川芎，二剂顿退，四剂而安。
　　一妊妇霍乱已止，但不进饮食，口内味酸，泛行消导宽中。余曰：此胃气伤而虚热也，当用四君子汤。彼不信，乃用人参养胃汤。呕吐酸水，其胎不安，是药复伤也。仍与四君子汤，俾煎熟令患者先嗅药气，不作呕则呷少许，恐复呕则胎为钩动也。如是旬余而愈。
　　边太常侧室妊娠泄泻，自用枳、朮、黄连之类，腹闷吐痰，发热恶寒，饮食到口，即欲作呕，强匙许，即吞酸不快，欲用袪痰理气之药。余曰：此因脾胃伤而痰滞中脘，若治痰气，复伤脾胃矣。遂以参、朮、炮姜为末，丸如黍粒，不时噙咽三五丸，渐加。至三日后，日进六君子汤而寻愈。
　　进士王缴征之内，怀妊泄泻，恶食作呕。余曰：脾气伤也。其君忧之，强进米饮。余谓：饮亦能伤胃，且不必强，俟脾胃醒宿，滞自化，饮食自进。不信，别用人参养胃汤饮之；吐水酸苦，又欲投降火寒药。余曰：若然则胃气益伤也。经云：损其脾胃者，论其饮食，适其寒温。后不药果愈。
　　地官胡成甫之内，妊娠久痢，自用消导理气之剂，腹内重坠，胎气不安；又用阿胶、艾叶之类，不应。余曰：腹重坠下，元气虚也。胎动不安，内热盛也。遂用补中益气汤而安，又用六君子汤痊愈。
　　主政王天成之内，妊娠痢疾，念后二便不通。其家世医，自用清热之剂，未效。余诊其脉，浮大而濇，此气血虚也。朝用八珍汤加桃仁、杏仁，夕用加味逍遥散加车前子而瘥。
　　司徒李杏冈仲子室，孕五月，小便不利，诸药不应。余曰：非八味丸不能救。不信，别用分利之药，肚腹肿胀，以致不起。
　　儒者王文远室，妊娠小便不利，小腹肿胀，几至于殆。用八味九一服，小便滴沥；再以前丸之料加车前子一剂即利，肚腹肿胀顿消而安。
　　一妇人每怒发热胁胀，小便淋濇，如遇经行，旬余未已。受胎三月，因怒前证复作，朝用加味逍遥散，夕用安胎饮，各二剂而安。五月又怒，复下血，如经行四日未止，仍用前药而愈。
　　一妊妇遗尿内热，肝脉洪数，按之微弦，或两太阳作痛，胁肋作胀。余以为肝火血虚，用加味逍遥散、六味地黄丸，寻愈。后又寒热，或发热，或恚怒，前证仍作，用八珍散、逍遥散兼服，以清肝火养肝血而痊。
　　一妊妇因怒尿血，内热作渴，寒热往来，胸乳间作胀，饮食少思，肝脉弦弱，此肝经血虚而热也。用加味逍遥散、六味地黄丸兼服渐愈，又用八珍汤加柴胡、丹皮、山栀而痊。
　　一妊妇每胎至五月，肢体倦怠，饮食无味，先两足肿，渐至遍身，后及头面，此是脾肺气虚，朝用补中益气，夕用六君子加苏梗而愈。凡治妊娠，毋泥月数，但见某经证，即用本药为善。
　　一妊妇因停食，服枳朮丸，胸腹不利，饮食益少，更服消导宽中之剂，其胎下坠。予谓此脾气虚而不能承载也。用补中益气及六君子汤，中气渐健，其胎渐安。又用八珍汤加柴胡、升麻调理而痊。
　　一妊妇无故自悲，用大枣汤二剂而愈。后复患，又用前汤佐以四君子加山栀而安。
　　一妊妇悲哀烦躁，其夫询之，云我无故，但自欲悲耳。用淡竹茹汤为主，佐以八珍汤而安。
　　一妊妇发热作渴，遍身骨节作痛，用仙方活命饮二剂，诸证稍愈。至十一日，出痘百余颗，形气甚倦，用紫草木香散，又出少许；但口干作渴，用人参白朮散而渴止，用八珍汤加柴胡、丹皮而贯脓；后去丹皮、柴胡，倍加参、芪，数剂而痘靥。
　　一妇八月，胎下坠或动，面黄体倦，饮食少思，此脾气虚弱，用补中益气汤，倍以白朮加苏梗，三十余剂而安。产后眩运，胸满咳嗽，用四物汤加茯苓、半夏、桔梗而愈。
　　《证治准绳》曰：汤总戎夫人妊娠，病痢不止。壶仙翁诊其脉虚而滑，两关若濇，此由胎气不和，相火炎上而有热，似痢实非也。乃用黄芩、白朮以安胎，四物、生地黄以调血，数剂而安。
　　博陵医之神者曰郝翁，士人陈尧遵妻病，众医以为劳伤。郝曰：亟屏药，是为妊证，且贺君得男子。已而果然。
　　又二妇人妊：一喑嘿不能言，郝曰：儿胎大经壅，儿生经行则言矣，不可毒以药。一极壮健，郝诊其脉曰：母气已死，所以生者，反恃儿气耳。如期，子生母死。
　　一妇暴渴，惟饮五味汁，名医耿隅诊其脉曰：此血欲凝，非疾也。已而果孕。古方有血欲凝而渴饮五味之证，不可不知也。
　　潘璟诊虞部员外郎张咸之妻孕五岁，南陵尉富昌龄妻孕二岁，团使刘彝孙妾乃十有四月，皆未育。潘叟视之曰：疾也，凡医妄以为有孕耳。于是与破血攻毒大剂饮之，虞部妻下肉块百余，有眉目状；昌龄妻梦二童子色漆黑，仓卒怖悸疾走而去；彝孙妾堕大蛇，犹蜿蜒未死。三妇皆无恙。
　　叶南洲妻经闭五月，下白或赤，午后发热，咳嗽呕吐，医谓劳瘵，陈斗嵒视曰：两尺脉皆实，此必有孕，外受风邪搏激故耳，饮清和之剂而安。半年生二子。
　　一妊妇四五个月，脏燥悲伤，遇昼则惨戚泪下，数欠伸，象若神灵，如有所凭，医与巫者皆无益，管先生与仲景大枣汤，一投而愈。
　　一孕妇病，医言胎且堕。钱仲阳曰：妊者五脏传养，率六旬乃更，候其月偏补之，何必堕？已而母子皆全。
　　一妇人阻病，愈治愈逆，因思《金匮》如吐下者绝之之言，遂停药，月余自安。
　　一孕妇七个月，胸膈饱闷气喘，忽吐出一物，如小肠寸许，举家惊疑其胎烂，程文彬至，诊得寸口脉洪滑，知其气盛血少，胎气凑上中焦，蓄有湿热，湿生痰，知所吐之物，乃痰结聚，病名子悬，以紫苏饮加芩、连、贝母十剂获痊。
　　王祠部安人孕三月，腰腹递痛，漏下不止，气涌胀闷，延江应宿诊视，六脉弦数，平昔脉极沉细，此必怒动肝火，挟相火而生内热，喜脉不滑，未至离经，犹可保也。以条芩、白朮、枳壳、香附、茯苓、阿胶、白芍、当归、陈皮，煎调鹿角煅酒淬细末一钱，更进抑青丸，一服痛已，数剂平复。
　　给事游让溪夫人经事不行，呕哕眩运，饮食艰进，医以为二阳之病发心脾，女子不月，法在不治。江瓘诊之，尺脉虽小，按之滑而不绝，此妊而恶阻，非凶候也，用六君子加砂仁数服而安。
　　一妇怀妊八月，忽病腰痛，不能转侧，大便燥结，医用人参等补剂，痛益甚，如用硝黄通利之药，燥结虽行而痛如故。汪石山诊之，脉稍洪近驶，曰：血热血滞也，宜用四物加木香、乳、没、黄蘗、火麻仁煎服，四五贴痛稍减，燥结润，复加发热面赤，或时恶寒，仍用前方去乳香、没药，加柴胡、黄芩，服二贴而寒热除。又背心觉寒，腰痛复作，汪曰：血已利矣，可于前方加人参一钱，服之而安。
　　一妇妊娠三个月，因闪挫伤胎，腰痛小腹痛，下血内有热，江篁南用当归、白朮、黄芩、熟地，川芎、防风、砂仁【中】 、艾叶 【上】 、香附 【下】 ，用水煎服，血止，小腹不痛，去砂仁，又用鸡子黄三个，以酒搅化煮熟，食之即痊。
　　一妇常患横生倒产，七八胎矣，子皆不育。汪石山诊其脉皆细濇颇弦，曰：此气血两虚兼热也。或曰：气血有余，方成妊娠，气血既亏，安能胎耶？观其形长而脉细濇，属于气血两虚；色青脉弦，属于肝火时炽；而两尺浮滑，似血虚为轻而气虚为重也。宜以补阴丸除陈皮，倍加香附、参、芪，蜜丸服之，常令接续。逾年，临产果顺而育一子。
　　一妇长瘦色黄白，性躁急，年三十余，常患堕胎，已七八见矣。汪石山诊其脉皆柔软无力，两尺虽浮而弱，不任寻按，曰：此因胎堕太多，气血耗甚，胎无滋养，故频堕。譬之水涸而禾枯，土削而木倒也。况三月五月，正属少阳火动之时，加以性躁而急发之，故堕多在三五七月也。宜大补阴汤去桂，加黄蘗、黄芩煎服，仍用研末蜜丸服之，庶可保生。服半年，胎固而生二子。
　　一妇形质瘦小，面色近紫，产后年余，经水不通，首夏忽病呕吐，手指麻痹，拳不能伸展，声音哑小，哕不出声，医者皆视为风病危之。汪石山诊之，脉皆细微近滑，曰：此妊娠恶阻病也。众谓经水不通，安有妊理？汪曰：天下之事，有常有变，此乃事之变也。脉虽细微，似近于滑，又尺脉不绝，乃妊娠也。遂以四君子加二陈治之，诸证俱减。尚畏粥汤，惟食干糕香燥之物而有生意。
　　一妇年近三十，形瘦色白，素时或咳嗽一两声，月水或前或后。夏月取凉，遂咳甚不能伏枕者月余，嗽痰中或带血或兼脓，嗽急则吐食，医用芩、连、二陈，不效；复用参芪等补药，病转增。汪石山诊之，左脉浮滑，右脉稍弱而滑，幼伤手腕掌不能伸，右脉似难凭矣，乃以左脉验之，恐妊兼肺痈也，遂以清肺泄肺之剂进之，三服而能着枕，痰不吐，脓不咯，惟时或恶阻。汪曰：此姙之常病也。教用薏苡仁、白朮、茯苓、麦冬、黄芩、阿胶煎服，病减。月余，复为诊，脉皆稍缓而浮，曰：热已减矣。但吐红太多，未免伤胃。教用四君子加陈皮、黄芩、枳壳煎服调理。妊至六月，食鸡病作，却鸡而愈。至九月，病又复作，声哑，令服童便获安。汪曰：产后病除，乃是佳兆。病若复作，非吾所知。月足而产，脾胃病作，加泄，竟不救。
　　中丞许少薇向令金坛，时夫人胎漏，疗治不止，时迫于上，公欲因其势遂下之，谋于余。余但令服佛手散，以为可安即安，不可安即下，顺其自然而已。既数服，公忧疑不决。女科医者检方以进，乃用牛膝二两，酒煎服。谓牛膝固补下部药耳，用之何害？公遂信而服之，而胎果下。余时有从母之戚，未及知，比知而驰至，则闻盈庭皆桂麝气，盖因牛膝既下，许医又进香桂散矣。血遂暴下，如河决泛行不止，亟煎独参汤，未成而卒。公哀伤甫定，而过余舍，且谂余曰：牛膝补药而能堕胎，何也？余对曰：生则下而熟则补，故破血之与填精，如箭锋相拄，岂独牛膝哉？鹿角亦堕胎破血，而煎为白胶则安胎止血，因其熟而昧其生，此之谓粗工。公叹恨无已。余故特着之以为世戒。
　　一妊妇六七个月，患疟，先寒后热，六脉浮紧，医用柴胡、桂枝无效。余曰：此非常山不愈。众医难之。越数日，疾甚，乃从余治，以七宝散一服瘥。黄帝问妇人重身毒之奈何？岐伯曰：有故无殒。帝曰：何谓也？岐伯曰：大积大聚，其可犯也，衰其大半而止。诚审药物之性，明治疗之方，何疑攻治哉！
　　《医贯》曰：一孕妇疟痢齐发，医治两月余，疟止而痢愈甚，又加腹痛，饮食少进，延余视之。余曰：虚寒也。以补中益气加姜、桂，一服痢止大半，再一服而反加疟病大作。主人惊恐，余曰：此吉兆也。向者疟之止，乃阴盛之极，阳不敢与之争，今服补阳之剂，阳气有权，敢与阴战，再能助阳之力，阴自退听。方中加附子五分，疟痢齐愈。大服补剂，越三月，产一子，产后甚健。
　　《广嗣纪要》曰：罗田典史熊镜妻有娠，先于五月痛热，请女医朱廷和治之，变疟；又请万元献壬子举人治之，加痢；至八月，疟痢并作，请师调治。诊其脉，左手沉实有力，右脉浮大而虚，此乃男娠内伤病也，用补中益气加条芩、白朮，连进十余服，疟痢俱止；后以胡连丸调理而安。次年春，果生一男。
