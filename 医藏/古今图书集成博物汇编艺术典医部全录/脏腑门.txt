古今图书集成医部全录卷九十三

脏腑门

　　黄帝素问

　　　　　生气通天论

　　四时之气，更伤五脏。
　　【注　四时之气，风寒暑湿也，言四时之邪匪只病阳阴之气化，而更伤五脏之有形，盖病久则传化也。】
　　　　　金匮真言论

　　夏气者病在脏。
　　 【注　夏时阳气发越在外，脏气内虚，故风气乘虚而内薄。】　　夫言人之阴阳，则外为阳，内为阴。言人身之阴阳，则背为阳，腹为阴。言人身脏腑中之阴阳，则脏者为阴，腑者为阳。　　 【注　夫人之始生也，负阳而抱阴，是以背为阳，腹为阴。督脉循于背，总督一身之阳；任脉循于腹，统任一身之阴。夫外为阳而有腹背之阴阳者，阳中有阴阳也；内为阴而有脏腑之阴阳者，阴中有阴阳也。】　　肝心脾肺肾，五脏皆为阴；胆胃大肠小肠膀胱三焦，六腑皆为阳。　　 【注经脉生于地之五行，而上应天之六气，故凡论经脉先配合五脏五行，而后论及于六腑。】　　故背为阳，阳中之阳，心也；背为阳，阳中之阴，肺也。腹为阴，阴中之阴，肾也；腹为阴，阴中之阳，肝也；腹为阴，阴中之至阴，脾也。　　 【注　夫心为阳脏，位处上焦，以阳居阳，故谓阳中之阳。肺为阴脏，位处上焦，以阴居阳，故谓阳中之阴。肾为阴脏，位处下焦，以阴居阴，故谓阴中之阴。肝为阳脏，位处下焦，以阳居阴，故谓阴中之阳。脾为阴脏，位处中焦，以太阴居阴，故谓阴中之至阴也。】
　　　　　阴阳应象大论

　　清阳发腠理，浊阴走五脏。清阳实四肢，浊阴归六腑。　　 【注　腠者，三焦通会元真之处；理者，皮肤脏腑之文理。言清阳之气，通会于腠理；而阴浊之精血，走于五脏，五脏主藏精者也。四肢为诸阳之本，六腑者，传化物而不藏。此言饮食所生之清阳充实于四肢，而浑浊者归于六腑也。夫脾主四肢，又曰手太阴独受其浊，盖浊中之清者，由脾之转输而充实于四肢，浊中之浊者归于六腑也。】　　人有五脏化五气，以生喜怒悲忧恐。　　 【注　化五气者，化五行之气也。肝志为怒，心志为喜、脾志为悲，肺志为忧，肾志为恐，以五气而生五脏之志也。】　　故天之邪气，感则害人。五脏水谷之寒热，感则害于六腑。地之湿气，感则害皮肉筋脉。　　 【注　天之邪气，由形层而入于里阴，故感则害人。五脏水谷入胃，寒温不适，饮食不节，而病生于肠胃，故害于六腑。清湿地气之中人也，必从足始，故感则害皮肉筋脉。夫脏为阴，腑为阳，筋脉血分为阴，皮肉气分为阳。天地之邪有阴有阳，水谷之气有热有寒，而病人之形身脏腑，亦有阴阳之别也。】
　　　　　阴阳别论

　　所谓生阳死阴者，肝之心谓之生阳，心之肺谓之死阴，肺之肾谓之重阴，肾之脾谓之辟阴，死不治。　　 【注　夫肝脉传肺，肺传大肠，大肠传胃，胃传脾，脾传心，心传小肠，小肠传膀胱，膀胱传肾，肾传心包络，包络传三焦，三焦传胆，胆传肝，一脏一腑，一雌一雄，阴阳相间，循环无端。如肝之心，心之肺，肺之肾，肾之脾，此皆经气绝而死不治者也。如肺之肾，亦生阳之属，因肺肾为牝脏，以阴传阴，故名重阴。以水脏而反传所不胜之脾土，故谓之辟阴。此皆不治之死候也。】
　　　　　六节脏象论

　　故形脏四，神脏五，合为九脏以应之也。　　 【注　形脏者，藏有形之物也。神脏者，藏无形之神也。藏有形之物者，胃与大肠、小肠、膀胱也。藏无形之神者，心藏神，肝藏魂，脾藏意，肺藏魄，肾藏志也。盖五味入口，藏于肠胃，津液藏于膀胱，以养五脏之神气。故以形脏神脏合而为九脏，以配地之九野九州也。】　　天食人以五气，地食人以五味。五气入鼻，藏于心肺，上使五色修明，音声能彰。五味入口，藏于肠胃，味有所藏，以养五气。气和而生，津液相成，神乃自生。　　 【注　五气，臊焦香腥腐也。在天为气，故食人以五气。在地为化，化生五味，故食人以五味也。天位居高而包乎地之外，故五气从外窍而内入心肺，心肺居上为阳也。心荣色而华于面，故使五色修明。肺主声故音声能彰也。地位居下而处乎天之内，故五味藏于肠胃以养五脏之气，气得味养，则阴阳和而相生矣。水谷皆入于口，其味有五。津液各走其道，气和津成而五脏之神乃自生矣。】
　　　　　五脏生成篇

　　心欲苦，肺欲辛，肝欲酸，脾欲甘，肾欲咸，此五味之所合也。　　 【注　五味入口，藏于肠胃，以养五脏气，故五味为五脏之所欲，无有偏胜则津液相成而神自生矣。】　　色味当五脏，白当肺辛，赤当心苦，青当肝酸，黄当脾甘，黑当肾咸。　　 【注　色味之应五脏者，色外而味内也。故曰：白当肺辛，言辛生肺，而肺生白也。】
　　　　　五脏别论

　　黄帝问曰：余闻方士或以脑髓为脏，或以肠胃为脏，或以为腑。敢问更相反皆自为是，不知其道，愿闻其说！　　 【注　凡藏物者皆可名脏名腑，故方士皆自以为是也。】　　岐伯对曰：脑、髓、骨、脉、胆、女子胞，此六者地气之所生也，皆藏于阴而象于地，故藏而不泻，名曰奇恒之腑。　　 【注　地主闭藏而上升，天主化施而下降，言人之脏腑形骸，应象天地阴阳之气，此六者与传化之腑不同，故名曰奇恒之腑。】　　夫胃、大肠、小肠、三焦、膀胱，此五者，天气之所生也。其气象天，故泻而不藏。此受五脏浊气，名曰传化之腑，此不能久留输泻者也。魄门亦为五脏，使水谷不得久藏。　　 【注　脏为阴，地为阴，地之浊气升于天，天受之而复降于下，故名曰传化之腑，天主化施也。魄门，肛门也，上合于肺，故名魄门。五脏之浊从此而出，故亦为五脏之下窍。肠胃之腐秽从此而泻出，故曰，水谷不得久藏。】　　所谓五脏者，藏精气而不泻也，故满而不能实。　　 【注　精气为满，水谷为实。但藏精气，故满而不能实也。】　　六腑者，传化物而不藏，故实而不能满也。所以然者，水谷入口，则胃实而肠虚，食下则肠实而胃虚。故曰，实而不满，满而不实也。　　 【注　水谷充实于内，而不得久留，故实而不能满。】
　　　　　玉机真脏论

　　五脏受气于其所生，传之于其所胜；气舍于其所生，死于其所不胜。病之且死，必先传行至其所不胜，病乃死。此言气之逆行也，故死。　　【注　言五脏之气逆回，失其旋转之机而死也。平脉篇曰：水行乘金，火行乘木，名曰逆。金行乘水，木行乘火，名曰顺。盖神转而不回者，母行乘子也；回则不转者，子行乘母也。五脏受气于所生之子，而反舍气于所生之母，是生气之逆行也。传之于其所胜，是克贼相传也，是以至其所不胜而死，此皆气之逆行故也。如肝受气于心，而肝气反舍于肾则肾气盛，肾气盛则火气衰，火气衰则金无所畏而伤肝，所谓舍气于其生，死于其所不胜也。病之且死，必先传行，言必先克贼相传，而后病至其所不胜而后死。故当先治其未病焉。《金匮要略》曰：上工治未病者，见肝之病，知肝传脾，当先实脾，四季脾王不受邪，即勿补之。中工不晓相传，见肝之病，不解实脾，惟治肝也。夫肝之病补用酸，助用焦苦，益用甘味之药调之。酸入肝，焦苦入心，甘入脾，脾能伤肾，肾气微弱则水不行，水不行则心火气盛而伤肺，肺受伤则金气不行，金气不行则肝气盛，则肝自愈，此治肝补脾之要妙也。肝虚则用此法，实则不可用之。经曰：虚虚实实，补不足，损有余，是其义也，余脏准此。所谓病之且死，必先传行，上工能治其未病，则不至于死矣。】　　肝受气于心，传之于脾，气舍于肾，至肺而死。心受气于脾，传之于肺，气舍于肝，至肾而死。脾受气于肺，传之于肾，气舍于心，至肝而死。肺受气于肾，传之于肝，气舍于脾，至心而死。肾受气于肝，传之于心，气舍于肺，至脾而死。此皆逆死也。一日一夜五分之，此所以占死生之早暮也。　　【注　复申明五脏之气逆传至其所不胜而死　　黄帝曰：五脏相通，移皆有次。五脏有病，则各传其所胜。　　 【注　言五脏相通，有顺传之次序；如逆传其所胜者，盖因其病而逆之也。】　　因而喜大虚则肾气乘矣，怒则肝气乘矣，悲则肺气乘矣，恐则脾气乘矣，忧则心气乘矣，此其道也。故病有五，五五二十五变，及其传化。传，乘之名也。　　【注　肝当作肺，肺当作肝，悲当作思。夫喜为心志，喜大则伤心。如外因于邪，始伤皮毛，内舍于肺，肺传之肝，肝传之脾，脾传之肾。其间因而喜大则心气虚，而肾气乘于心矣；怒则肝气伤，而肺气乘于肝矣；思则脾气伤，而肝气乘于脾矣；恐则肾气伤，而脾气乘于肾矣；忧则肺气伤，而心气乘于肺矣。如一脏虚而受乘，即相传之五脏，故病有五。五脏有五变及其传化，则五五有二十五变矣。如喜大而肾气乘心，心即传之肺，肺传之肝，肝传之脾，脾传之肾，是五脏传化亦各乘其所胜。故曰传者，乘之名也。】
　　　　　脏气法时论

　　五行者，金木水火土也。更贵更贱，以知死生，以决成败，而定五脏之气，间甚之时，死生之期也。　　 【注　五行，金木水火土也。言天之十干四时，地之五谷五味，人之五脏五气，皆合于此五者，以此五者而合参之，则成败死生可决矣。更贵更贱者，贵贱更互也。间者持愈之时，甚者加甚之时也。】
　　　　　宣明五气篇

　　五味所入：酸入肝，辛入肺，苦入心，咸入肾，甘入脾，是谓谓　原作「为」，据《素问》宣明五气篇改。五入。　　【注　伯高曰：胃者，五脏六腑之海也，水谷皆入于胃，五脏六腑皆禀气于胃。五味各走其所喜，酸先走肝，苦先走心，甘先走脾，辛先走肺，咸先走肾，谷气津液已行，荣卫大通，乃化糟粕，以次传下。东方生风，风生木，木生酸，酸生肝，故味之酸者，入肝以养肝气。西方生燥，燥生金，金生辛，辛生肺，故味之辛者，入肺以养肺气。南方生热，热生火，火生苦，苦生心，故味之苦者，入心以养心气。北方生寒，寒生水，水生咸，咸生肾，故味之咸者，入肾以养肾气。中央生湿，湿生土，土生甘，甘生脾，故味之甘者，入脾以养脾气。】　　五气所病：心为噫，肺为咳，肝为语，脾为吞，肾为欠、为嚏。胃为气逆、为哕、为恐；大肠、小肠为泄；下焦溢为水；膀胱不利为癃，不约为遗溺；胆为怒。是为五病。　　【注　五气所病，谓五脏气逆而为病。噫，不平之气。本经曰：所谓上走心为噫者，阴气而上走于阳明，阳明络属心，故上走心为噫。此因胃气上逆于心也。阴阳应象论曰：肺在变动为咳。肝为将军之官，在志为怒，肝气欲达，则为语。诊要经终篇曰：春刺冬分，邪气着脏，病不愈，又且欲言语。此言春令之肝气不舒也。脾主为胃行其津液，脾气病而不能灌溉于四脏，则津液反溢于脾窍之口，故为吞咽之证。《灵枢经》曰：阳者主上，阴者主下，阳引而上，阴引而下，阴阳相引，故数欠，当泻足少阴补足太阳。盖少阴之气在下，病则反逆于上则嚏，此肾络上通于肺也。口问篇曰：人之哕者，谷入于胃，胃气上注于肺，今有故寒气与新谷气俱还入于胃，新故相乱，真邪相攻，气并相逆，复出于胃，故为哕。盖谷入于胃，乃传之肺，而肺反还入于胃，胃受肺之寒气所逆而欲复出于胃，故为哕。胃之逆气下并于肾，则为恐，盖肾与胃戊癸相合也。大肠小肠，受盛水谷，变化糟粕，病则不能化物而为泄矣。下焦如渎，水道出焉，病则反溢而为水病。《灵枢经》曰：三焦下俞出于委阳，并太阳之正，入络膀胱，约下焦，实则闭癃，虚则遗溺，遗溺则补之，闭癃则泻之。胆为中正之官，性秉刚决，病则气郁而为怒。此病五脏五行之气，而六腑亦配合于五行。】　　五精所并：精气并于心则喜，并于肺则悲，并于肝则忧，并于脾则畏，并于肾则恐，是谓五并，虚而相并者也。　　【注　五并，五脏精气相并也。多阳者多喜，心为阳脏，阴精并之，故喜。本经曰：神有余则笑不休。肝悲哀动中则伤魂，肺虚而肝气并于肺，则悲。脾忧愁不解则伤意，肝虚而脾气并于肝，则忧。恐惧不解则伤精。脾虚而肾气并于脾，则畏。本经曰：所谓恐，如人将捕之者。阴气少，阳气入阴，阴阳相薄，故恐。盖心肾为水火阴阳之主宰，是以心虚而阴精并之，则喜；肾虚而阳气并之，则恐。此水火二气上下交并。其余三脏皆所胜之气相并，所谓气不及则所胜妄行。虚而相并者，申明并者因虚而相并也。】　　五脏所恶：心恶热，肺恶寒，肝恶风，脾恶湿，肾恶燥，是谓五恶。　　【注　金木水火土，五脏之本气也。风寒热燥火，五行之所生也。五脏之气，喜于生化，故本气自胜者恶之。心为火脏，故恶热；肺属清金，故恶寒；肝主风木，故恶风；脾为阴土，故恶湿；肾为水脏，故恶燥。三脏恶本气之胜，肺恶肾之寒，肾恶肺之燥，此亦阴阳变换之道，而肺肾子母之气互为本末也。】　　五脏化液：心为汗，肺为涕，肝为泪，脾为涎，肾为唾，是谓五液。　　【注　水谷入口，其味有五，津液各走其道，五脏受水谷之津液，淖注于外窍，化为五液。心主血，汗乃血之液；出于肺窍之鼻而为涕；出于肝窍之目而为泪；出于脾窍之口而为涎；肾络上贯膈入肺，中循喉咙挟舌本，舌下廉泉玉英，上液之道也，故肾为唾。经曰：液者，所以灌精濡空窍者也。又曰：五液者，肾为水脏，受五脏之精而藏之。肾之液复入心而为血，入肝为泪，入肺为涕，入脾为涎，自入为唾，是以五液皆咸。】　　五味所禁：辛走气，气病无多食辛；咸走血，血病无多食咸；苦走骨，骨病无多食苦；甘走肉，肉病无多食甘；酸走筋，筋病无多食酸。是谓五禁，无令多食。　　【注　阴之所生，本在五味，阴之五官，伤在五味，故禁多食。肺主气，辛入肺，故走气，气病而多食之，反辛散而伤气。心主血，润下作咸，咸走血者，水气上交于心也，血病而多食之，则水反胜火矣。肾主骨，炎上作苦，苦走骨者，火气下交于肾也，骨病而多食之，则火气反胜矣。此与并于心则喜、并于肾则恐之义相同。盖心肾水火之气，时相既济，故所走互更。其余三脏，是本脏之味而走本脏所主之筋肉也。脾主肌肉，甘为土味，脾病而多食之，则反伤脾气。肝合筋，酸走肝，筋病而多食之，则反伤其肝气。夫五味所以养五脏之气者也，病则气虚，故无令多食，盖少则补，多则反伤其气。】　　五病所发：阴病发于骨，阳病发于血，阴病发于肉，阳病发于冬，阴病发于夏，是谓谓　原作「为」，据《素问》宣明五气篇改。五发。　　【注　肾为阴脏，在体为骨，故肾阴之病发于骨。心为阳中之太阳，在体为脉，故心阳之病发于血。脾为阴中之至阴，在体为肉，是以太阴之病发于肌肉。肝为阴中之少阳，逆冬气则奉生者少，春为痿厥，故肝脏之阳病发于冬。肺为牝脏，逆夏气则奉收者少，秋为痎疟，故肺脏之阴病而发于夏也。夫所谓阳病发于骨、阴病发于血者，即调神论之所谓逆夏气则太阳不长，心气内洞；逆冬气则少阴不藏，肾气独沉之义。此因本气自伤而为病也。曰阳病发于冬、阴病发于夏者，因所生之母气逆而为病也。阴阳之道，推变无穷，若胶执于心肾发于骨血，肝肺发于冬夏，又不可与论阴阳矣。五发者，谓五脏皆有所发之处，各有所发之因。】　　五脏所藏：心藏神，肺藏魄，肝藏魂，脾藏意，肾藏志，是谓五脏所藏。　　【注　脏，藏也，主藏而不泻也。经曰：两精相搏谓之神。是神乃阴精所生而藏于心脏，并精而出谓之魄，魄乃阴精所生，肺为阴脏，故主藏魄。随神往来谓之魂，肝为阳脏，故主藏魂。所以任物谓之心，心之所忆谓之意，心生血脉，血生脾，故心所之之意而藏于脾也。心之所之谓之志，神生于精，志生于心，亦心肾交济之义，此谓五脏所藏之神。】　　五脏所主：心主脉，肺主皮，肝主筋，脾主肉，肾主骨，是谓谓　原作「为」，据《素问》宣明五气篇改。五主。　　【注　五脏在内而各有所主之外合。心主血，故所主在脉。肺主气，气主皮毛，故肺合皮。肝生于肾，筋生于骨，故在脏为肝，在体为筋。五脏元真之气，通会于肌肉腠理，脾气通于五脏，故所主在肉。肾藏精髓而注于骨，故所主在骨。五主者，谓人身之皮腠形层，各属五脏之所主。】
　　　　　宝命全形论

　　木得金而伐，火得水而灭，土得木而达，金得火而缺，水得土而绝。万物尽然，不可胜竭。　　【注　五脏五行之气，有相胜更立者，如木得金则伐，火得水则灭，金得火则缺，水得土则絶，此所胜之气而为贼害也；如土得木而达，此得所胜之气而为制化也。万物之理皆然，而不可胜竭。】
　　　　　太阴阳明篇

　　故犯贼风虚邪者，阳受之则入六腑，阴受之则入五脏。入六腑则身热，不时卧，上为喘呼；入五脏则(月真)满闭塞，下为飧泄，久为肠澼。　　【注　六腑为阳，故阳受之邪入六腑；五脏为阴，故阴受之邪入五脏，各从其类也。入六腑者，谓阳明为之行气于三阳，阳明病则六腑之气皆为之病矣。阳明主肉，故身热。不时卧者，谓不得以时卧也。阳明者胃脉也，胃者六腑之海，其气亦下行，阳明逆不得从其故道，故不得卧也。《下经》曰：胃不和则卧不安。此之谓也。阳明气厥，则上为喘呼。入五脏者，谓太阴为之行气于三阴，太阴病则五脏之气皆为之病矣。脾气逆则胀满，太阴为开，开折则仓廪无所输而为飧泄，久则为肠澼矣。】
　　　　　刺禁论

　　脏有要害，不可不察。肝生于左，肺藏于右。心部于表，肾治于里。脾为之使，胃为之市。膈肓之上，中有父母。七节之旁，中有小心。从之有福，逆之有咎。　　【注　五脏有紧要为害之处。肝主东方乙木，肺主西方辛金，是以肝左而肺右也。曰生曰藏者，谓脏体藏于内，脏气之从左右而出于外也。心为阳脏而主表，肾为阴脏而主里。脾主为胃行其津液，以灌四旁，故为之使。胃为水谷之海，无物不容，故为之市。膈，膈膜也，内之膈肉前连于胸之鸠尾，旁连于腹胁，后连于脊之十一椎。肓即募原之属，其原出于脐下，名脖胦。中有父母，谓心居膈之上，肾居肓之上，膈肓之上，其间有阴阳水火之神藏焉。七节之旁，乃膈俞之间。中有小心者，谓心气之出于其间，极微极细，不可逆刺以伤其心也。脏腑之气，皆从膈而出，惟心气之上出于俞也。从之者，顺其脏气之所出，神转而不回者也。逆之者，逆其脏气回还，而有回则不转之咎矣。】
　　　　　调经论

　　夫心藏神，肺藏气，肝藏血，脾藏肉，肾藏志，而成此形。志意通内连骨髓，而成身形五脏。五脏之道，皆出于经隧，以行血气。血气不和，百病乃变化而生，是故守经隧焉。　　【注　言五脏所藏之血气，以成此形。志意者，所以御精神，收魂魄，适寒温，和喜怒者也。志意通内连骨髓而成身形五脏，然五脏之道，又皆归于经隧。经隧者，五脏之大络，以行血气者也。血气不和，百病乃变化而生，故调治之道，亦守其经隧焉。】　　五脏者，故得六腑与为表里。经络络　原作「脉」，据《素问》调经论改。支节，各生虚实，其病所居，随而调之。　　【注　五脏内合五行，外合皮脉肉筋骨，故得与六腑为表里，以应十二经脉。故五者之虚实，止归五脏。若经络支节，各生其虚实，则随其病处而调之。】
　　　　　示从容论

　　五脏六腑，胆、胃、大小肠，脾、胞、膀胱，脑、髓、涕、唾，哭泣悲哀，水所从行，此皆人之所生。治之过失，子务明之，可以十全。即不能知，为世所怨。　　【注　肾藏精而为水脏，然津液之生，原出于胃腑水谷之精微。脾主为胃行其津液。大肠主津，小肠主液。膀胱者，津液之所藏，与肾脏雌雄相合，通于脑髓，出于上窍而为涕唾哭泣。此人之津水所从行，亦如天之精水在泉而上通于天也。胆主藏津汁，通于廉泉玉英，廉泉玉英者，津液之道也。胞者水之所由泄也。悲哀者谓心悲志悲故泣出也。此言肾液又上通于心而出于上窍也。】　　肝虚、肾虚、脾虚，皆令人体重烦冤。　　 【注　三脏之经脉，外络于形身，上贯于心膈，故皆令人体重烦冤。】
　　　　　　阴阳类论

　　三阳一阴，太阳脉胜，一阴不能止，内乱五脏，外为惊骇。　　 【注　三阳主开，一阴主阖，二气类聚而太阳脉胜，是一阴不能止其开，则内乱五脏，外为惊骇。盖三阴之气缪通五脏，阴不能内守而从阳外出，是以五脏内乱。经云：东方肝木，其病发惊骇。】
　　　　灵枢经

　　　　　九针十二原篇

　　黄帝曰：愿闻五脏六腑所出之处。岐伯曰：五脏五腧，五五二十五腧。六腑六腧，六六三十六腧。经脉十二，络脉十五，凡二十七气以上下。所出为井，所溜为荥，所注为输，所行为经，所入为合。二十七气所行，皆在五腧也。　　【注　夫荣卫气血，生于胃腑水谷之精，荣行脉中，卫行脉外，血行脉中，气行脉外，然脉内之血气而渗灌于脉外，脉外之气血从络脉而溜注于脉中，内外出入之相通也。五脏内合五行，故其腧五；六腑外合六气，故其腧六。盖六气生于五行而有二火也。经脉十二，六脏六腑之经脉也。络脉十五，脏腑之十二大络，及肾脉之长强，任脉之尾翳，脾之大包。凡二十七脉之血气，出入于上下手足之间。所出为井，所溜为荣，所注为输，所行为经，所入为合。此二十七气之所行，皆在于五腧。盖十二经脉之血气，本于五脏五行之所生，而脉外皮肤之气血，出于五脏之大络，溜注于荣输，而与脉内之血气相合于肘膝间。此论脏腑经脉之血气出入也。】　　五脏有六腑，六腑有十二原。十二原出于四关，四关主治五脏。五脏有疾，当取之十二原。十二原者，五脏之所以禀三百六十五节气味也。五脏有疾也，应出十二原。十二原各有所出。明知其原，观其应，而知五脏之害矣。阳中之少阴，肺也，其原出于太渊，太渊二。阳中之太阳，心也，其原出于大陵，大陵二。阴中之少阳，肝也，其原出于太冲，太冲二。阴中之至阴，脾也，其原出于太白，太白二。阴中之太阴，肾也，其原出于太溪，太溪二。膏之原出于鸠尾，鸠尾一。肓之原出于脖胦，脖胦一。凡此十二原者，主治五脏六腑之有疾者也。胀取三阳，飧泄取三阴。　　【注　津液者，水谷气味之所生。中焦之气蒸津液，化其精微，发泄于腠理，淖泽注于骨，补益脑髓，润泽皮肤，是津液注于三百六十五节，而渗灌于皮肤肌腠者也。溢于外则皮肉膏肥，余于外则膏肓丰满。盖膏者脏腑之膏膜，肓者肠胃之募原也。气味所生之津液，从内之膏肓而淖泽于外，是以膏肥之人，其肉淖而皮纵缓，故能纵腹垂腴，外内之相应也。痈疽篇曰：中焦出气如露，上注溪谷而渗孙脉，津液和调，变化而赤为血，血和则孙脉先满溢，乃注于络脉，皆盈乃注于经脉。阴阳已张，因息乃行，行有经纪，周有道理，与天合同，不得休止。夫溪谷者，皮肤之分肉，是津液外注于皮肤，从孙络化赤而注于脏腑之原。故经曰：十二原者，五脏之所以禀三百六十五节气味也。四关者，两肘、两腋、两髀、两腘，皆机关之室，真气之所过，血络之所游行者也。十二原出于四关，四关主治五脏者，谓脏合腑而腑有原。原有关而关应脏，脏腑阴阳相合，外内出入之相通也。故曰：明知其原，睹其应，而知五脏之害矣。肝心脾肺肾，内之五脏也。阳中之少阴，阴中之少阳，五脏之气也。故脏腑有病，取之经脉之原。胀取三阳，飧泄取三阴，此病在三阴三阳之气，而取之气也。】　　今夫五脏之有疾也，譬犹刺也，犹污也，犹结也，犹闭也。刺虽久，犹可拔也；污虽久，犹可雪也；结虽久，犹可解也；闭虽久，犹可决也。或言久疾之不可取者，非其说也。　　【注　百病之始生也，皆生于风雨寒暑，阴阳喜怒，饮食居处，大惊卒恐，则血气分离，阴阳破散，经络厥绝，脉道不通。夫风雨寒暑大惊卒恐，犹刺犹污，病从外入者也。阴阳喜怒饮食居处，犹结犹闭，病由内生者也。千般疢难，不出外内二因。是以拔之雪之，仍从外解。解之决之，从内解也。】
　　　　　本输篇

　　肺合大肠，大肠者传道之腑。心合小肠，小肠者受盛之腑。肝合胆，胆者中精之腑。脾合胃，胃者五谷之腑。肾合膀胱，膀胱者津液之腑也。少阳属肾，肾上连肺，故将两脏。三焦者，中渎之腑也，水道出焉，属膀胱，是孤之腑也。是六腑之所与合者。　　【注　此六脏六腑，阴阳相合。藏货物曰府。六腑受盛水谷，传化糟粕，受藏精汁，故名曰腑。大肠者传道之官，变化出焉，故为传道之腑。小肠者受盛之官，化物出焉，故为受盛之腑。胆主藏精汁，故为中精之腑。胃为仓廪之官，主受纳水谷，故为五谷之腑。膀胱者，州都之官，津液藏焉，故为津液之腑。少阳，三焦也。水热穴论曰：肾者至阴也，至阴者盛水也。肺者太阴也，少阴者冬脉也。故其本在肾，其末[末　原作「脉」，据《素问》水热穴论改。]在肺，皆积水也。是一肾配少阳而主火，一肾上连肺而主水，故肾将两脏也。三焦之脉出于中胃入络膀胱，约下焦而主决渎，故为中渎之腑，水道出焉，而下属膀胱。夫三焦者，少阳之气，水中之生阳也。手厥阴包络之相火，出于右肾，归于心下之包络而为一脏，三焦为之腑，是两肾以膀胱为腑。三焦归于中胃，为包络之腑，故为孤之腑也。夫两肾者，主天一之水，地二之火。分而论之，犹两仪也。故少阳属肾，肾上连肺而为两脏。合而论之，阴阳相贯，水火互交，并主藏精而为生气之原，故皆以膀胱为腑。三焦上合包络，而为孤之腑也。】
　　　　　邪气脏腑病形篇

　　身之中于风也，不必动脏。故邪入阴经，则其脏气实。邪气入而不能客，故还之于腑。故中阳则溜于经，中阴则溜于腑。　　【注　五脏之脉属脏络腑，六腑之脉属腑络脏，脏腑经脉之相通也。夫血脉为阴，五脏之所主也，故邪入于经，其脏气实。邪气入而不能客，故还之于腑，散于肠胃。阳明居中土，为万物之所归，邪归于阳明之肠胃，而无所复传矣。】　　黄帝曰：余闻五脏六腑之气，荥输所入为合。令何道从入？入安连过？愿闻其故。岐伯答曰：此阳脉之别，入于内，属于腑者也。　　【注　五脏六腑之气，荥输所入为合，令何道从入，入安连而为合，安所行过而相连？帝总问五脏六腑者，盖欲访明脏之五输，腑之六俞，所出所入之原流。然已论于本输篇内，故伯止答六腑之合皆在于足之原因。再按脉外之卫气，出于足之阳明，上冲于头面，散行于三阳。脉外之气血，从手阳明之五里布散于肤表。是手足诸阳之气皆从上而下，复从足指井入于脉中，从足而交于手。故曰：六腑之经脉皆出于足之三阳，上合于手也。此阳气之出于地中，运行于天表，复从下而贯于地脉经水之中。】　　黄帝曰：荥输与合，各有名乎？岐伯答曰：荥输治外经，合治内腑。黄帝曰：治内腑奈何？岐伯曰：取之于合。黄帝曰：合各有名乎？岐伯答曰：胃合于三里，大肠合入于巨虚上廉，小肠合入于巨虚下廉，三焦合入于委阳，膀胱合入于委中央，胆合入于阳陵泉。　　【注　太阳、少阳、阳明者，三阳之气也。运行于脉外，与六腑之经脉相合。脉外之气，与经脉合于荥输之间，是以荥输治外经，治在外之经脉也。脉内之血气，与三阳之气，合于肘膝之间，是以合治内腑。盖脉中之血气，六腑之所出也。取诸外经者，取五脏六腑之荥输也。】
　　　　　本神篇

　　肝藏血，血舍魂，肝气虚则恐，实则怒。脾藏荥，荥舍意，脾气虚则四肢不用，五脏不安，实则腹胀，经溲不利。心藏脉，脉舍神，心气虚则悲，实则笑不休。肺藏气，气舍魄，肺气虚则鼻塞不利少气，实则喘喝，胸盈仰息。肾藏精，精舍志，肾气虚则厥，实则胀。五脏不安，必审五脏之病形，以知其气之虚实，谨而调之也。　　【注　五脏各有所藏，五志各有所舍。如五志受伤，则有五志之病；如脏气不平，则见脏气之证。故必审五脏之病形，以知其气之虚实也。肝者将军之官，故气虚则恐，气实则怒。脾主四肢，故虚则四肢不用；土灌四脏，是以五脏不安。腹乃脾土之郛郭，故实则腹胀；经溲不利者，不转输其水也。夫神慈则悲，喜为心志，故心气虚则悲盛，实则笑不休。肺主气以司呼吸，故肺气虚则鼻塞不利少气，实则喘喝胸满而不得偃息也。肾为生气之原，故虚则手足厥冷；肾者，胃之关也，故实则关门不利而为胀矣。此五脏之气各有太过不及而不得安和，当审其所见之气而调之也。】
　　　　　脉度篇

　　五脏常内阅于上七窍也。故肺气通于鼻，肺和则鼻能知香臭矣。心气通于舌，心和则舌能知五味矣。肝气通于目，肝和则目能辨五色矣。脾气通于口，脾和则口能知五谷矣。肾气通于耳，肾和则耳能闻五音矣。五脏不和，则七窍不通；六腑不和，则留为痈。故邪在腑则阳脉不和，阳脉不和则气留之，气留之则阳气盛矣。阳气太盛则阴脉不利，阴脉不利则血留之，血留之则阴气盛矣。阴气太盛，则阳气不能荥也，故曰关。阳气太盛，则阴气弗能荥也，故曰格。阴阳俱盛，不得相荥，故曰关格。关格者，不得尽期而死也。　　【注　夫手足之六阳，内通于六腑；六阴，内通于六脏。十二经脉之血气，由脏腑之所生。故虚者饮药以补之，是脏腑之气荣于脉内者也。此论脏腑之气，通于脉外之皮肤七窍，以应天地之纪阅历也。五脏常内阅于七窍，是以五脏不和，则七窍不通矣。在内者六腑为阳，在外者皮肤为阳。本经曰：阳气有余，荣气不行，乃发为痈。是以六腑不和，则血气留滞于皮腠而为痈，此病从内而外也。故邪在腑者，谓邪在于表阳，则阳脉不和，谓左之人迎不和也。阳脉不和则气留之，气留之，则阳气盛矣。阳气太盛，则阴脉不利，谓右之气口不利也。阴脉不利则血留之，血留之则阴气盛矣。阴气太盛，则阳气不能荣也，故曰关。谓关阴于内，阳气不得以和之。阳气太盛，则阴气弗能荣也，故曰格。谓格阳于外，阴气不得以和之。如是则阴阳俱盛，不得相荥，故曰关格。关格者，不得尽期而死也。此病因于外也。是五脏六腑应天地之五运六气，有升降出入之神机如此。】　　黄帝曰：气独行五脏，不荥六腑，何也？岐伯答曰：气之不得无行也，如水之流，如日月之行不休。故阴脉荥其脏，阳脉荥其腑，如环之无端，莫知其纪，终而复始。其流溢之气，内溉五脏，外濡腠理。　　【注　卫气之行，日行于阳二十五周，夜行于阴二十五周，周于五脏。其始入于阴，常从足少阴入于肾，肾注于心，心注于肺，肺注于肝，肝注于脾，脾复注于肾，为一周。脉外之血气相将，妇随夫转，是止荣于五脏而不荥于六腑也。荥于脉中者，如水之流；运于脉外者，如日月之行。随天道之运行无息，故阴脉荥其脏，阳脉荥其腑，如环之无端，莫知其纪，终而复始。其流溢之气，内溉五脏，外濡腠理。腠理者，皮肤肌肉之文理，五脏募原之肉理也。】
　　　　　胀论篇

　　夫胸腹，脏腑之廓也。膻中者，心主之宫城也。胃者，太仓也。咽喉小肠者，传送也。胃之五窍者，闾里门户也。廉泉玉英者，津液之道也。故五脏六腑者，各有畔界，其病各有形状。　　【注　胸腹者，脏腑之郛郭。膻中者，心主之宫城。胃主受纳水谷为太仓，而居中焦。在上为咽喉，主传气而送水谷，在下口为小肠，主传送糟粕津汁。胃之五窍，犹闾里之门户。盖水谷入胃，其味有五，津液各走其道，酸先入肝，苦先入心，甘先入脾，辛先入肺，咸先入肾。五脏主藏水谷之精者也，其流溢于下焦之津液，从任脉而出于廉泉玉英，以濡上之空窍。故五脏六腑，各有畔界，其病各有形状也。】
　　　　　五癃津液别篇

　　五脏六腑，心为之主，耳为之听，目为之候，肺为之相，肝为之将，脾为之卫，肾为之主外。故五脏六腑之津液，尽上渗于目。心悲气并则心系急，心系急则肺举，肺举则液上溢。夫心系与肺不能尽举，乍上乍下，故咳而泣出矣。　　【注　心为君主之官，乃五脏六腑之主。耳目者，上之空窍，津液之所注也。将相卫者，为君主之臣使也。肾主外者，肾主藏津液，所以灌精濡空窍者也。心悲气并者，心悲则脏腑之气皆上并于心，听令于君主也；气并于心则心系急，心系急则肺举。肺乃心之盖也，肺举则液上溢，肺主气而水随气行也。心系与肺不能尽举，乍上乍下，下则为咳，上则泣出矣。】
　　　　　五阅五使篇

　　黄帝曰：愿闻五官。岐伯曰：鼻者，肺之官也。目者，肝之官也。口唇者，脾之官也。舌者，心之官也。耳者，肾之官也。　　【注　官之为言司也。所以闻五臭，别五色，受五谷，知五味，听五音，乃五脏之气外应五窍，而五窍之各有所司也。】
　　　　　阴阳系日月篇

　　心为阳中之太阳，肺为阳中之少阴，肝为阴中之少阳，脾为阴中之至阴，肾为阴中之太阴。　　【注　心属火而应日，故为阳中之太阳。肺居高而属金，故为阳中之少阴。肝居下而属木，故为阴中之少阳。肾居下而属水，故为阴中之太阴。脾位中央而主坤土，故为阴中之至阴。五脏为阴，而阴中有阳也。】
　　　　　本脏篇

　　五脏者，所以藏精神血气魂魄者也。六腑者，所以化水谷而行津液者也。故有大小、高下、坚脆、端正、偏倾者，六腑亦有小大、长短、厚薄、结直、缓急。　　【注　五脏六腑，本于天地阴阳、四时五行之气而成此形，故宜中正坚厚，以参副天地阴阳之正气。】　　五脏六腑，邪之舍也。五脏皆小者，少病，苦焦心，大愁忧。五脏皆大者，缓于事，难使以忧。五脏皆高者，好高举措。五脏皆下者，好出人下。五脏皆坚者，无病。五脏皆脆者，不离于病。五脏皆端正者，和利得人心。五脏皆偏倾者，邪心而善盗，不可以为人平，反复言语也。　　【注　五脏者，所以藏精神、血气、魂魄、志意者也。故小则血气收藏而少病，小则神志畏怯，故苦焦心，大忧愁也。五脏皆大者，神志充足，故缓于事，难使以忧。五脏皆高者好高举措，五脏皆下者好出人下，此皆因形而情志随之也。和于中，则着于外，故得人心。善盗者，贪取之小人，语言反复，不可以为平正人也。】
　　　　　五色篇

　　庭者，首面也。阙上者，咽喉也。阙中者，肺也。下极者，心也。直下者，肝也。肝左者，胆也。下者，脾也。方上者，胃也。中央者，大肠也。挟大肠者，肾也。当肾者，脐也。面王以上者，小肠也。面王以下者，胱膀子处也。　　以五色命脏，青为肝，赤为心，白为肺，黄为脾，黑为肾。肝合筋，心合脉，肺合皮，脾合肉，肾合骨也。　　【注　以五色命脏，则五脏各有五者之色。至于肩臂膺背膝胫手足之部，俱各有五脏所合之皮脉肉筋骨，视其五色，则知病在内之五脏，在外合之形层。此五脏内合五行，外见五色。若外因风寒暑湿之邪而见于色者，六气之应于色也。】
　　　　　五味篇

　　五谷：秔米甘，麻酸，大豆咸，麦苦，黄黍辛。五果：枣甘，李酸，栗咸，杏苦，桃辛。五畜：牛甘，犬酸，猪咸，羊苦，鸡辛。五菜：葵甘，韭酸，藿咸，薤苦，葱辛。五色：黄色宜甘，青色宜酸，黑色宜咸，赤色宜苦，白色宜辛。凡此五者，各有所宜。所谓五色者：脾病者，宜食秔米饭、牛肉、枣、葵。心病者，宜食麦、羊肉、杏、薤。肾病者，宜食大豆黄卷、猪肉、栗、藿。肝病者，宜食麻，犬肉、李、韭。肺病者，宜食黄黍、鸡肉、桃、葱。　　【注　五谷为养，五果为助，五畜为益，五菜为充。气味合而服之，以补精益气，是以五色合五味而各有所宜也。五脏内合五行，外合五色。五味入胃，各归所喜，津液各走其道，以养五脏。故五脏病者，随五味所宜也。】　　五禁：肝病禁辛，心病禁咸，脾病禁酸，肾病禁甘，肺病禁苦。　　【注　五味五气，有生有克，有补有泻，故五脏有病，禁服胜克之味。】　　肝色青，宜食甘，秔米饭、牛肉、枣、葵皆甘。心色赤，宜食酸，犬肉、麻、李、韮皆酸。脾色黄，宜食咸，大豆、豕肉、栗、藿皆咸。肺色白，宜食苦，麦、羊肉、杏、薤皆苦。肾色黑，宜食辛，黄黍、鸡肉、桃、葱皆辛。　　【注　脏气法时论曰：肝苦急，急食甘以缓之；心苦缓，急食酸以收之；脾苦湿，急食苦以燥之；肺苦气上逆，急食苦以泄之；肾苦燥，急食辛以润之。夫色者，气之华也，缓急燥湿，脏气之不和也。五脏有五气之苦，故宜五味以调之，用阴而和于阳也。按脾苦湿急食苦以燥之，而又曰脾色黄，宜食咸，大豆、豕肉、栗、藿皆咸，盖脾为阴中之至阴，而主湿土之气，乃喜燥而恶寒湿者也，故宜食苦以燥之；然灌溉于四脏，土气润湿，而后乃流行，故又宜食咸以润之。是以玉机真脏论曰：脾者，土也，孤脏以灌四旁者也。其来如水之流者，此为太过，病在外，故宜急食苦以燥之；如鸟之喙者，此为不及，病在中，谓如黔喙之属艮止而不行，是以食咸以滋其润湿而灌溉也。盖脾为土脏，位居中央，不得中和之气，则有太过不及之分，是以食味之有两宜也。】
　　　　　百病始生篇

　　忧思伤心；重寒伤肺；忿怒伤肝；醉以入房，汗出当风伤脾；用力过度，若入房汗出则伤肾。此内外三部之所生病者也。　　【注　此外因于天之风雨，地之清湿，内因于五脏之情志，而成上中下三部之积也。】
　　　　　邪客篇

　　肺心有邪，其气留于两肘；肝有邪，其气留于两腋；脾有邪，其气留于两髀；肾有邪，其气留于两腘。凡此八虚者，皆机关之室，真气之所过，血络之所游，邪气恶血固不得住留，住留则伤经络，骨节机关不得屈伸，故病挛也。　　【注　九针篇曰：节之交，神气之所游行，出入两肘、两腋、两髀、两腘，乃关节交会之处，心脏之神气从此而出。如五脏有邪，则气留于此而不得布散矣。真气之所过，谓五脏之经脉各从此而经过。邪气住留，则伤经络，谓邪在于皮肤留而不去，则伤经络矣。此言机关之室，在于骨节之交，五脏之血气从此而出于分肉皮肤，不涉于血脉也。故五脏有邪，则气留于此，如外感于邪气，恶血留滞于此，则骨节机关不得屈伸而病挛也。】
　　　　　论疾诊尺篇

　　目赤色者病在心，白在肺，青在肝，黄在脾，黑在肾。黄色不可名者，病在胸中。　　【注　五脏之血气，行于脉中而变见于寸口；五脏之气血，变见于色而出于目中。盖五脏之精，皆上注于目而为之睛也。黄色不可名者，色黄而有黑白青赤之间色也。胷中，膈中也。五脏之气，皆从内膈而出，故所见之色若是。】古今图书集成医部全录卷九十四

脏腑门

　　　　扁鹊难经

　　　　　脏腑

　　三十二难曰：五脏俱等，而心肺独在鬲上者，何也？然。心者血，肺者气。血为荣，气为卫，相随上下，谓之荣卫。通行经络，营周于外，故令心肺在膈上也。　　【注　滑氏曰：心荣肺卫，通行经络，营周于外，犹天道之运于上也。鬲者，隔也。凡人心下有膈膜，与脊胁周回相着，所以遮隔浊气，不使上熏于心肺也。四明陈氏曰：此特言其位之高下耳。若以五脏德化论之，则尤有说焉。心肺既能以血气生育人身，则此身之父母也，以父母之尊，亦自然居于上矣。《内经》曰：鬲肓之上，中有父母。此之谓也。】　　三十三难曰：肝青象木，肺白象金。肝得水而沉，木得水而浮；肺得水而浮，金得水而沉。其意何也？然。肝者非为纯木也，乙角也，庚之柔。大言阴与阳，小言夫与妇，释其微阳，而吸其微阴之气，其意乐金，又行阴道多，故令肝得水而沉也。肺者非为纯金也，辛商也，丙之柔。大言阴与阳，小言夫与妇，释其微阴，婚而就火，其意乐火，又行阳道多，故令肺得水而浮也。肺熟熟《难经汇注笺正》：熟字可疑。古今作注各家，皆从熟字敷衍，无一不牵强难通，不如徐灵胎本作「热」字为长。而复浮者，何也？故知辛当归庚，乙当归甲也。　　【注　四明陈氏曰；肝属甲乙木，应角音而重浊。析而言之，则甲为木之阳，乙为木之阴；合而言之，则皆阳也。以其属少阳而位于人身之阴分，故为阴中之阳。夫阳者必合阴，甲乙之阴阳，本自为配合，而乙与庚通刚柔之道，乙乃合甲之微阳而反乐金，故吸受庚金微阴之气，为之夫妇。木之性本浮，以其受金之气而居阴道，故得水而沉也。及熟之，则所受金之气去，乙复归之甲，而木之本体自然还浮也。肺属庚辛金，应商音而轻清。析而言之，则庚为金之阳，辛为金之阴；合而言之，则皆阴也。以其属太阴而位于人身之阳分，故为阳中之阴。夫阴者必合阳，庚辛之阴阳本自为配合，而辛与丙通刚柔之道，辛乃合庚之微阴而反乐夫火，故就丙火之阳为之夫妇。金之性本沉，以其受火之气炎上而居阳道，故得水而浮也。及熟之，则所受之火气乃去，辛复归之庚，而金之本体自然还沉也。古益袁氏曰：肝为阴木乙也，肺为阴金辛也，角商各其音也。乙与庚合，丙与辛合，犹夫妇也，做皆暂舍其本性而随夫之气习，以见阴阳相感之义焉。况肝位鬲下，肺居鬲上，上阳下阴所行之道性随而分，故木浮而反肖金之沉，金沉而反肖火之上行而浮也。凡物极则反，及其经制化变革则归根复命焉，是以肝肺熟而各肖其木金之本性矣。纪氏曰：肝为阴中之阳，阴性尚多，不随于木，故得水而沉也。肺为阳中之阴，阳性尚多，不随于金，故得水而浮也。此乃言其大者耳。若言其小，则乙庚、丙辛，夫妇之道也，及其熟而浮沉反者，各归其所属，见其本性故也。周氏曰：肝蓄血，血阴也，多血少气，体凝中窒，虽有脉络内经，非玲珑空虚之比，故得水而沉也。及其熟也，濡而润者转为干燥，凝而窒者变为通虚，宜其浮也。肺主气，气阳也，多气少血，体四垂而轻泛，孔窍玲珑，脉络旁达，故得水而浮也。熟则体皆揪敛，孔窍窒实，轻舒者变而紧缩，宜其沉也。斯物理之当然，与五行造化默相符合耳。谢氏曰：此因物之性而推其理也。愚谓肝为阳，阴中之阳也，阴性尚多，故曰微阳，其居在下，行阴道也。肺为阴，阳中之阴也，阳性尚多，故曰微阴，其居在上，行阳道也。熟则无所乐而反其本矣，何也？物熟而相交之气散也。】　　三十四难曰：五脏各有声色臭味，皆可晓知以不？然。《十变》言：肝色青，其臭臊，其味酸，其声呼，其液泣。心色赤，其臭焦，其味苦，其声言，其液汗。脾色黄，其臭香，其味甘，其声歌，其液涎。肺色白，其臭腥，其味辛，其声哭，其液涕。肾色黑，其臭腐，其味咸，其声呻，其液唾。是五脏声色臭味也。　　【注　此五脏之用也。声色臭味，下欠液字。肝色青臭臊，木化也，呼出木也；味酸，曲直作酸也；液泣通乎目。心色赤臭焦，火化也，言扬火也；味苦，炎上作苦也；液汗，心主血，汗为血之属也。脾色黄臭香，土化也；歌，缓土也，一云脾神好乐，故其声主歌；味甘，稼穑作甘也；液涎，通乎口也。肺色白臭腥，金化也；哭，惨金也；味辛，从革作辛也；液涕，通乎鼻也。肾色黑臭腐，水化也；呻，吟诵也，象水之声；味咸，润下作咸也；液唾，水之属也。四明陈氏曰：肾位远，非伸之则气不得及于息，故声之呻者自肾出也。然肺主声，肝主色，心主臭，脾主味，肾主液。五脏错综，互相有之，故云十变也。】　　五脏有七神，各何所藏耶？然。脏者，人之神气所舍藏也。故肝藏魂，肺藏魄，心藏神，脾藏意与智，肾藏精与志也。　　【注　脏者藏也，人之神气藏于内焉。魂者，神明之辅弼也，随神往来谓之魂。魄者，精气之匡佐也，并精而出入者谓之魄。神者精气之化成也，两精相薄谓之神。脾主思，故藏意与智。肾者作强之官，技巧出焉，故藏精与志也。此因五脏之神，是故五用着于外，七神蕴于内也。】　　三十五难曰：五脏各有所腑，皆相近，而心肺独去大肠小肠远者，何也？然。经言心荣肺卫，通行阳气，故居在上。大肠小肠传阴气而下，故居在下。所以相去而远也。　　【注　心荣肺卫行阳气而居上，大肠小肠传阴气而居下，不得不相远也。】　　又：诸腑者皆阳也，清净之处。今大肠小肠胃与膀胱，皆受不净，其意何也？　　【注　又问诸腑既皆阳也，则当为清净之处，何故大肠小肠胃与膀胱皆受不净耶？】　　然。诸腑者谓是，非也。经言：小肠者受盛之腑也；大肠者传泻行道之腑也，胆者清净之腑也，胃者水谷之腑也，膀胱者津液之腑也，一腑犹无两名，故知非也。小肠者心之腑，大肠者肺之腑，胆者肝之腑，胃者脾之腑，膀胱者肾之腑。　　【注　谓诸腑为清净之处，其说非也。今大肠小肠胃与膀胱，各有受任，则非阳之清净矣。各为五脏之腑，固不得而两名也。盖诸腑体为阳而用则阴，经所谓浊阴归六腑是也。云诸腑皆阳，清净之处，惟胆足以当之。】　　小肠谓赤肠；大肠谓白肠；胆者谓青肠；胃者谓黄肠；膀胱谓黑肠，下焦之所治也。　　【注　此以五脏之色分别五腑，而皆以肠名之也。下焦所治一句，属膀胱，谓膀胱当下焦所治，主分别清浊也。】　　三十七难曰：五脏之气于何发起？通于何许？可晓以不？然。五脏者，当上关于九窍也当上关于九窍也　《灵枢》脉度篇作「常内阅于上七窍也」。。故肺气通于鼻，鼻和则知香臭矣；肝气通于目，目和则知黑白矣；脾气通于口，口和则知谷味矣；心气通于舌，舌和则知五味矣；肾气通于耳，耳和则知五音矣。　　【注　谢氏曰：本篇问五脏之气，发于何起，通于何许，答文止言五脏通九窍之义，而不及五脏之发起，恐有缺文。愚按五脏发起，当如二十三难流注之说。上关九窍，《灵枢》作七窍者是，下同。】　　五脏不和，则九窍不通。六腑不和，则留结为痈。　　【注　此二句结上起下之辞。五脏，阴也，阴不和则病于内。六腑，阳也，阳不和则病于外。】　　邪在六腑则阳脉不和，阳脉不和则气留之，气留之则阳脉盛矣。邪在五脏则阴脉不和，阴脉不和则血留之，血留之则阴脉盛矣。阴气太盛，则阳气不得相营也，故曰格。阳气太盛，则阴气不得相营也，故曰关。阴阳俱盛，不得相营也，故曰关格。关格格　原缺，据《难经》三十七难补。者，不得尽其命而死矣。　　【注　此与《灵枢》十七篇文大同小异。或云二十八难其受邪气，蓄则肿热，砭射之也十二字，当为此章之结语。盖阴阳之气太盛而至于关格者必死。若但受邪气蓄，则宜砭射之。其者指物之辞，因上文六腑不和及邪在六腑而言之也。】　　经言气独行于五脏，不营于六腑者，何也？然。夫气之所行也，如水之流，不得息也，故阴脉营于五脏，阳脉营于六腑，如环无端，莫知其纪，终而复始，其不覆溢，人气内温于脏腑，外濡于腠理。　　【注　此因上章营字之意而推及之，亦与《灵枢》十七篇文大同小异。所谓气独行于五脏，不营于六腑者，非不营于六腑也。谓在阴经则营于五脏，在阳经则营于六腑，脉气周流，如环无端，则无关格覆溢之患。而人之气内得以温于脏腑，外得以濡于腠理矣。四明陈氏曰：腑有邪则阳脉盛，脏有邪则阴脉盛；阴脉盛者阴气关于下，阳脉盛者阳气格于上，然而未至于死。阴阳俱盛，则既关且格，格则吐食而不下，关则二阴闭不得大小便而死矣。脏腑气和而相营，阴不覆，阳不溢，又何关格之有？】　　三十八难曰：脏惟有五，腑独有六者，何也？然。所以腑有六者，谓三焦也。有原气之别焉，主持诸气，有名而无形，其经属手少阳。此外腑也，故言腑有六焉。　　【注　三焦主持诸气，为原气别使者，以原气赖其导引，潜行默运于一身之中，无或间断也。外腑指其经为手少阳而言，盖三焦外有经而内无形，故云。详见六十六难。】　　三十九难曰：经言腑有五，脏有六者，何也？然。六腑者，正有五腑也。五脏亦有六脏者，谓肾有两脏也。其左为肾，右为命门。命门者，精神之所舍也，男子以藏精，女子以系胞，其气与肾通，故言脏有六也。腑有五者何也？然。五脏各一腑，三焦亦是一腑。然不属于五脏，故言腑有五焉。　　【注　前篇言脏有五，腑有六。此言腑有五，脏有六者，以肾之有两也。肾之两虽有左右命门之分，其气相通，实皆肾而已。腑有五者，以三焦配合手心主也。合诸篇而观之，谓五脏六腑可也，五脏五腑亦可也，六脏六腑亦可也。】　　四十难曰：经言肝主色，心主臭，脾主味，肺主声，肾主液。鼻者肺之候，而反知香臭；耳者肾之候，而反闻声，其意何也？然。肺者，西方金也，金生于巳，巳者南方火，火者心，心主臭，故令鼻知香臭。肾者，北方水也，水生于申，申者西方金，金者肺，肺主声，故令耳闻声。　　【注　四明陈氏曰：臭者心所主，鼻者肺之窍，心之脉上肺，故令鼻能知香臭也。耳者肾之窍，声者肺所主，肾之脉上肺，故令耳能闻声也。愚按越人此说，盖以五行相生之理而言，且见其相因而为用也。】　　五十一难曰：病有欲得温者，有欲得寒者，有欲得见人者，有不欲得见人者，而各不同，病在何脏腑也？然。病欲得寒而欲得见人者，病在腑也；病欲得温而不欲见人者，病在脏也。何以言之？腑者阳也，阳病欲得寒，又欲见人。脏者阴也，阴病欲得温，又欲闭户独处，恶闻人声。故以别知脏腑之病也。　　【注　纪氏曰：腑为阳，阳病则热有余而寒不足，故饮食衣服居处，皆欲就寒也。阳主动而应乎外，故欲得见人。脏为阴，阴病则寒有余而热不足，故饮食衣服居处皆欲就温也。阴主静而应乎内，故欲闭户独处而恶闻人声也。】　　五十二难曰：腑脏发病，根本等不？然。不等也。何？然。脏病者止而不移，其病不难其处。腑病者仿佛贲响，上下行流，居处无常。故以此知脏腑根本不同也。　　【注　丁氏曰：脏为阴，阴主静，故止而不移。腑为阳，阳主动，故上下流行，居处无常也。与五十难文义互相发明。】　　五十三难曰：经言七传者死，间脏者生，何谓也？然。七传者，传其所胜也。间脏者，传其子也。何以言之？假令心病传肺，肺传肝，肝传脾，脾传肾，肾传心，一脏不再伤，故言七传者死也。　　【注　纪氏曰：心火传肺金，肺金传肝木，肝木传脾土，脾土传肾水，肾水传心火。心火受水之传，一也；肺金复受火之传，再也。自心而始，以次相传至肺之再，是七传也。故七传死者，一脏不受再伤也。】　　假令心病传脾，脾传肺，肺传肾，肾传肝，肝传心，是子母相传，竟而复始，如环无端，故曰生也。　　【注　吕氏曰：间脏者，间其所胜之脏而相传也。心胜肺，脾间之；脾胜肾，肺间之；肺胜肝，肾间之；肾胜心，肝间之；肝胜脾，心间之，此谓传其所生也。滑氏曰：按《素问》标本病传论曰：谨察间甚，以意调之。间者并行，甚者独行。并者，并也，相并而传，传其所间，如吕氏之说是也。独者，特也，特传其所胜，如纪氏之说是也。越人之义本诸此，详见本篇及《灵枢》四十二篇。但二经之义，则以五脏与胃膀胱七者相传，发其例，而其篇题皆以病传为名。今越人则以七传间脏之目，推明二经：假心为例以见病之相传，若传所胜，至一脏再伤则死；若间其所胜，是子母相传，则生也。尤简而明。】　　五十四难曰：脏病难治，腑病易治，何谓也？然。脏病所以难治者，传其所胜也。腑病易治者，传其子也。与七传间脏同法也。　　【注　四明陈氏曰：五脏者，七神内守，则邪之微者不易传；若大气之入，则神亦失守而病深，故病难治，亦或至于死矣。六腑为转输传化者，其气常通，况胆又清净之处，虽邪入之终难深留，故腑病易治也。愚按以越人之意推之，则脏病难治者，以传其所胜也；腑病易治者，以传其所生也。虽然，此特各举其一偏而言尔。若脏病传其所生亦易治，腑病传其所胜亦难治也。故庞安常云：世之医书，惟扁鹊之言为深，所谓《难经》也者。越人寓术于其书，而言之有不详者，使后人自求之欤？今以此篇详之，庞氏可谓得越人之心者矣。】　　六十六难曰：经言肺之原出于太渊，心之原出于大陵，肝之原出于太冲，脾之原出于太白，肾之原出于太溪，少阴之原出于兑骨，胆之原出于丘墟，胃之原出于冲阳，三焦之原出于阳池，膀胱之原出于京骨，大肠之原出于合谷，小肠之原出于腕骨。　　【注　肺之原太渊，至肾之原太溪，见《灵枢》第一篇。其第二篇曰：肺之俞太渊，心之俞大陵，肝之俞太冲，脾之俞太白，肾之俞太溪。膀胱之俞束骨，过于京骨为原。胆之俞临泣，过于丘墟为原。胃之俞陷谷，过于冲阳为原。三焦之俞中渚，过于阳池为原。小肠之俞后溪，过于腕骨为原。大肠之俞三间，过于合谷为原。盖五脏阴经，以俞为原；六腑阳经，既有俞，仍别有原。或曰，《灵枢》以大陵为心之原，《难经》亦然，而又别以兑骨为少阴之原。诸家针灸书并以大陵为手厥阴，心主之俞以神门在掌后兑骨之端者，为心经所注之俞，似此不同者，何也？按《灵枢》七十一篇曰：少阴无输，心不病乎？岐伯曰：其外经病而脏不病，故独取其经于掌后兑骨之端也。其余脉出入屈折，其行之疾徐皆如手少阴心主之脉行也。又第二篇曰：心出于中冲，溜于劳宫，注于大陵，行于间使，入于曲泽，手少阴也。又《素问》缪刺篇曰：刺手心主少阴兑骨之端各一，病立已。又气穴篇曰：脏俞五十穴。王氏注五脏俞，惟有心包经井俞之穴，而亦无心经井俞穴。又七十九难曰：假令心病，泻手心主俞，补手心主井。详此前后各经文义，则知手少阴与心主同治也。】　　十二经皆以俞为原者，何也？然。五脏俞者，三焦之所行，气之所留止也。三焦所行之俞为原者，何也？然。脐下肾间动气者，人之生命也，十二经之根本也，故名曰原。三焦者，原气之别使也，主通行三气，经历于五脏六腑。原者三焦之尊号也，故所止辄为原。五脏六腑之有病者，皆取其原也。　　【注　十二经皆以俞为原者，以十二经之俞，皆系三焦所行气所留止之处也。三焦所行之俞为原者，以脐下肾间动气，乃人生之命，十二经之根本。三焦则为原气之别使，主通行上中下之三气，经历于五脏六腑也。通行三气，即纪氏所谓下焦禀真元之气，即原气也；上达至于中焦，中焦受水谷精悍之气，化为荣卫；荣卫之气，与真元之气通行达于上焦也。所以原为三焦之尊号，而所止辄为原，犹警跸所至称行在所也。五脏六腑之有病者，皆于是而取之，宜哉！】　　六十七难曰：五脏募皆在阴，而俞在阳者，何谓也？然。阴病行阳，阳病行阴，故令募在阴，俞在阳。　　【注　募与俞，五脏空穴之总名也。在腹为阴，则谓之募；在背为阳，则谓之俞。募犹募结之募，言经气之聚于此也。俞，《史记》扁鹊传作输，犹委输之输，言经气由此而输于彼也。五脏募在腹，肺之募中府，二穴，在胸部云门下一寸，乳上三肋间，动脉陷中；心之募巨阙，一穴，在鸠尾下一寸；脾之募章门，二穴，在季胁下直脐；肝之募期门，二穴，在不容两旁各一寸五分；肾之募京门，二穴，在腰中季胁本。五脏俞在背，行足太阳之经，肺俞在第三椎下，心俞在五椎下，肝俞在九椎下，脾俞在十一椎下，肾俞在十四椎下，皆侠脊两旁各一寸五分。阴病行阳，阳病行阴者，阴阳经络气相交贯，脏腑腹背，气相通应，所以阴病有时而行阳，阳病有时而行阴也。针法曰：从阳引阴，从阴引阳。】　　六十八难曰：五脏六腑，皆有井荥俞经合，皆何所主？然。经言所出为井，所流为荥，所注为俞，所行为经，所入为合。井主心下满，荥主身热，俞主体重节痛，经主喘咳寒热，合主逆气而泄。此五脏六腑井荥俞经合所主病也。　　【注　主，主治也。井如谷井水源之所出也。荥，绝小水也，井之源本微，故所流尚小而为荥。俞，输也，注也，自荥而注，乃为俞也。由俞而经过于此，乃谓之经。由经而入于所合，谓之合。合者，会也。《灵枢》第一篇曰：五脏五俞，五五二十五腧；六腑六腧，六六三十六腧。经脉十二，络脉十五，凡二十七气，所行皆井荥俞经合之所系，而所主病各不同。井主心下满，肝木病也。足厥阴之支，　肝别贯膈，上注肺，故井主心下满。荥主身热，心火病也。俞主体重节痛，脾土病也。经主喘咳寒热，肺金病也。合主逆气而泄，肾水病也。】　　七十四难曰：经言春刺井，夏刺荥，季夏刺俞，秋刺经，冬刺合者，何谓也？然。春刺井者，邪在肝；夏刺荥者，邪在心；季夏刺俞者，邪在脾；秋刺经者，邪在肺；冬刺合者，邪在肾。　　【注　荥俞之系四时者，以其邪各有所在也。】　　其肝心脾肺肾而系于春夏秋冬者，何也？然。五脏一病，辄有五也。假令肝病，色青者肝也，臊臭者肝也，喜酸者肝也，喜呼者肝也，喜泣者肝也。其病众多，不可尽言也。四时有数，而并系于春夏秋冬者也。针之要妙，在于秋毫者也。　　【注　五脏一病，不止于五，其病尤众多也。虽其众多，而四时有数，故病系于春夏秋冬及井荥俞经合之属也。用针者，必精察之！】　　七十五难曰：经言东方实，西方虚，泻南方，补北方，何谓也？然。金木水火土，当更相平。东方木也，西方金也。木欲实，金当平之；火欲实，水当平之；土欲实，木当平之；金欲实，火当平之；水欲实，土当平之。东方肝也，则知肝实；西方肺也，则知肺虚。泻南方火，补北方水。南方火，火者木之子也；北方水，水者木之母也。水胜火，子能令母实，母能令子虚。故泻火补水，欲令金不得平木也。经曰：不能治其虚，何问其余？此之谓也。　　【注　金不得平木，不字疑衍。东方实，西方虚，泻南方，补北方者，木金水火欲更相平也。木火土金水之欲实，五行之贪胜而务权也；金木水火土之相平，以五行所胜而制其贪也。经曰：一脏不平，所胜平之。东方肝也，西方肺也，东方实则知西方虚矣。若西方不虚，则东方安得而过于实耶？或泻，或补，要亦抑其甚而济其不足，损过就中之道也。水能胜火，子能令母实，母能令子虚。泻南方火者，夺子之气，使食母之有余；补北方水者，益子之气，使不食于母也。如此，则过者退而抑者进，金得平其木，而东西二方无复偏胜偏亏之患矣。越人之意，大抵谓东方过于实，而西方之气不足，故泻火以抑其木，补水以济其金，是乃使金得与木相停。故曰：欲令金得平木也。】　　七十七难曰：经言上工治未病，中工治已病者，何谓也？然。所谓治未病者，见肝之病则知肝当传之与脾，故先实其脾气，无令得受肝之邪，故曰治未病焉。中工者见肝之病，不晓相传，但一心治肝，故曰治已病也。　　 【注　见肝之病，先实其脾，使邪无所入，治未病也，是为上工。见肝之病一心治肝，治已病也，是为中工。《灵枢》五十五篇曰：上工刺其未生者也，其次刺其未盛者也，其次刺其已衰者也。下工刺其方袭者也，与其形之盛者也，与其病之与脉相逆者也。故曰：方其盛也，勿敢毁伤。刺其已衰，事必大昌。】　　八十一难曰：经言无实实虚虚，损不足而益有余，是寸口脉耶？将病自有虚实耶？其损益奈何？然。是病非谓寸口脉也，谓病自有虚实也。假令肝实而肺虚，肝者木也，肺者金也，金木当更相平，当知金平木。假令肺实而肝虚，微少气，用针不补其肝，而反重实其肺，故曰实实虚虚，损不足而益有余。此者中工之所害也。　　 【注　是病字非误即衍。肝实肺虚，金当平木，如七十五难之说。若肺实肝虚，则当抑金而扶木也。用针者乃不补其肝而反重实其肺，此所谓实其实而虚其虚，损不足而益有余，杀人必矣。】
　　　　金匮要略 【汉　张机】

　　　　　脏腑传乘治法

　　问曰：上工治未病，何也？师曰：夫治未病者，见肝之病，知肝传脾，当先实脾，四季脾王不受邪，即勿补之。中工不晓相传，见肝之病，不解实脾，惟治肝也。夫肝之病，补用酸，助用焦苦，益用甘味之药调之。酸入肝，焦苦入心，甘入脾。脾能伤肾，肾气微弱则水不行，水不行则心火气盛，则伤肺，肺被伤则金气不行，金气不行则肝气盛，则肝自愈。此治肝补脾之要妙也。肝虚则用此法，实则不在用之。经曰：虚虚实实，补不足，损有余，是其义也。余脏准此。　　师曰：五脏病，各有得者愈；五脏病各有所恶，各随其所不喜者为病。病者素不应食而反暴思之，必发热也。夫诸病在脏，欲攻之，当随其所得而攻之，如渴者与猪苓汤。余皆仿此。
　　　　伤寒论 【汉　张机】

　　　　　辨在脏在腑并治法

　　寸口脉浮为在表，沉为在里；数为在腑，迟为在脏。假令脉迟，此为在脏也。　　脉浮而大，心下反鞕，有热，属脏者攻之，不令发汗；属腑者，不令溲数，溲数则大便鞕。汗多则热愈，汗少则便难。脉迟尚未可攻。
　　　　　五脏绝候

　　又未知何脏先受其灾。若汗出发润，喘而不休者，此为肺先绝也；阳反独留，形体如烟熏，直视摇头者，此为心绝也；唇吻反青，四肢漐习者，此为肝绝也；环口黧黑，柔汗发黄者，此为脾绝也；溲便遗失，狂言，目反直视者，此为肾绝也。
　　　　　乘腑乘脏

　　问曰：何以知乘腑？何以知乘脏？师曰：诸阳浮数为乘腑，诸阴迟濇为乘脏也。
　　　　中藏经 【汉　华佗】

　　　　　腑病水法有六

　　病起于六腑者，阳之系也，阳之发也；或上或下，或内或外，或反在其中，行之极也。有能歌笑者，有能悲泣者，有能奔走者，有能呻吟者，有自委曲者，有自高贤者，有寤而不寐者，有不能言而声昧者，各各不同，皆生于六腑也。喜其通者，因以通之；喜其塞者，因以塞之；喜其水者，以水济之；喜其冰者，以冰助之。病者之乐喜好勿违背，亦不可强抑之也。如此从随，则十生其十，百生其百，疾无不愈耳。
　　　　　脏病火法有六

　　病起于五脏者，皆为阴之所属。其法也，或偏枯，或痿厥，或外寒而内热，或外热而内寒，或心腹胀满，或手挛拳，或口眼不正，或皮肤不仁，或行步艰难，或身体强硬，或吐泻不息，或疼痛未宁，或暴无语，或久无音，绵绵默默，状若死人，如斯之候，备出于阴。阴之盛也，阳必不足；阳之盛也，阴必不盈。前论云阳不足则助之以火，精阴不足则济之以水母者，是也。故喜其汗者汗之，喜其温者温之，喜其热者热之，喜其火者火之，喜其汤者汤之。喜其汗温热火汤，亦在其宜，又勿强之。如是，则万全其万。水火之法，真阴阳也。治救之道，当详明矣。
　　　　　论五脏六腑寒热虚实生死顺逆之法
　　夫人有五脏六腑虚实寒热，生死顺逆，皆见于形证脉气，若非诊察，无由识也。虚则补之，实则泻之，寒则温之，热则凉之，不虚不实以经调之，此良医之大法。
　　　　　脏腑虚实论

　　病有脏虚脏实，腑虚腑实。状各不同，宜深消息。　　肠鸣气走，足冷手寒，食不入胃，吐逆无时，皮毛憔悴，肌肉皱皴，耳目昏塞，语声破散，行步喘促，精神不收，此五脏之虚也。诊其脉举指而滑，按之而微，看在何部以断其脏。按之沉小微弱短濇软濡，俱为脏虚也。饮食过多，大小便难，胸膈满闷，肢节疼痛，身体沉重，头目闷眩，唇口肿胀，咽喉闭塞，肠中气急，皮肉不仁，暴生喘乏，偶作寒热，疮疡并起，悲喜时来，或自痿弱，或自高强，气不舒畅，血不流通，此五脏之实也。诊其脉，举按俱盛者实也，又长浮数疾，洪紧弦大，俱曰实也，看在何经而断其脏也。　　头疼目赤，皮热骨寒，手足舒缓，血气壅塞，丹瘤更生，咽喉肿痛，轻按之痛，重按之快，食欲如故，曰腑实也。诊其脉浮而实大者是也。　　皮肤搔痒，肌肉(月真)胀，食饮不化，大便滑而不止，诊其脉轻手按之得滑，重手按之得平，此乃腑虚也，看在何经而正其时也。
　　　　千金方 【唐　孙思邈】

　　　　　脏腑论

　　夫人禀天地而生，故内有五脏、六腑、精气、骨髓、筋脉，外有四肢、九窍、皮毛、齿爪、咽喉、唇舌、肛门、胞囊，以此总而成躯。故将息得理，则百脉安和；役用非宜，即为五劳七伤六极之患。有方可救，虽病无他；无法可凭，奄然永往。所以备述五脏六腑血脉根源，循环流注，与九窍应会处；并论五脏六腑轻重、大小、长短、阔狭，受盛多少，仍列对治方法，丸散酒煎汤膏摩熨及针灸孔穴，并穷于此。凡留心医术者，可考而行之。其冷热虚实风气，凖药性而用之，则内外百疴无所逃矣。凡五脏在天为五星，在方为五岳，在时为五行，在人为五脏。五脏者，精神魂魄意也。论阴阳，察虚实，知病源，用补泻，应禀三百六十五节三百六十五节　原作「三十六骨节」，据《千金》卷十一肝脏脉论改。，终会通十二经焉。
　　　　　诊五脏六腑气绝证候

　　病人肝绝八日死，何以知之？面青，但欲伏眠，目视而不见，人汗出如水不止。病人胆绝七日死，何以知之？眉为之倾。病人筋绝九日死，何以知之？手足爪甲青，呼骂不休。病人心绝一日死，何以知之？肩息回视立死。病人肠绝六日死，何以知之？发直如干麻，不得屈伸，自汗不止。病人脾绝十二日死，何以知之？口冷足肿，腹热胪胀，泄利不觉，出无时度。病人胃绝五日死，何以知之？脊痛腰中重，不可反复。病人肉绝六日死，何以知之？耳干，舌皆肿，溺血，大便赤泄。病人肺绝三日死，何以知之？口张，但气出而不还。病人大肠绝不治，何以知之？泄利无度，利绝则死。病人肾绝四日死，何以知之？齿为暴枯，面为正黑，目中黄色，腰中欲折，白汗出如流水。病人骨绝齿黄落十日死。诸浮脉无根者皆死。已上五脏六腑为根也。
　　　　　五脏六腑变化旁通诀

　　凡五脏六腑，变化无穷，散则诸经，其事隐没，难得具知。今纂集相附以为旁通，令学者少留意推寻，造次可见矣。
　　　　　五脏

　　肾 【水一】 　心 【火二】 　肝 【木三】 　肺 【金四】 　脾 【土五】
　　　　　六腑

　　膀胱　小肠　胆大肠　胃三焦

　　　　　五脏经

　　足少阴　手少阴　足厥阴　手太阴　足太阴
　　　　　六腑经

　　足太阳　手太阳　足少阳　手阳明　足阳明　手少阳
　　　　　五脏　脉

　　沉濡　洪盛　弦长　浮短　缓大

　　　　　五脏斤两

　　一斤二两 【又云一斤一两】 　十二两 【三毛七孔】 　四斤四两 【左三叶右四叶】　三斤三两 【六叶两耳】 　二斤三两
　　　　　六腑斤两

　　九两二铢　二斤十四两　三两三铢　二斤十二两　二斤十四两
　　　　　六腑丈尺

　　广七寸 【又云九寸】 　长二丈四尺 【广二寸四分】 二寸四分　原作「一寸四分」，按《千金》卷二十九五脏六腑旁通诀改。　三寸三分　一丈二尺【广六寸】 　大一尺五寸
　　　　　六腑所受

　　九升二合 【又云九升九合】 　二斗四升　一合 【《难经》作三合】 三合　原作「二合」，据《难经》四十二难改。　一斗二升　三斗五升
　　　　　五脏官

　　后宫列女　帝王　上将军 【又为郎官】 　尚书 【又为上将军】 　谏议大夫
　　　　　六腑官

　　水曹掾　监仓吏　将军决曹吏　监仓掾　内啬吏
　　　　　五脏腧

　　十四椎　五椎　九椎　三椎　十一椎
　　　　　六腑　腧

　　十九椎　十八椎　十椎　十六椎　十二椎　十三椎
　　　　　五脏募

　　京门　巨阙　期门　中府　章门

　　　　　六腑募

　　中极　关元　日月　天枢　中脘　石门
　　　　　五脏脉出

　　出　涌泉　中冲 【此心包络经，心经出少冲】 　大敦　少商　隐白隐白　原本「隐白」下有「此心包络经出少阳」，据《千金要方》删除。　　流　然谷　劳宫 【心经流少府】 　行间　鱼际　大都　　注　太溪　大陵 【心经注神门】 　太冲　太渊　太白　　过　水泉　内关 【心经过通里】 　中封　列缺　公孙　　行　伏溜　间使

　　　　　六腑脉出

　　出　至阴　少泽　窍阴　商阳　厉兑　关冲 【此三焦经出入】　　流　通谷　前谷　侠溪　二间　内庭　液门　　注　束骨　后溪　临泣　三间　陷谷　中渚　　过　京骨　腕骨　丘墟　　合谷　冲阳　阳池　　行　昆仑　阳谷　阳辅　　阳溪　解溪　支沟　　入　委中　小海　阳陵泉　曲池　三里　天井
　　　　　五窍

　　耳 【二阴】 　舌 【口】 　目　鼻　唇
　　　　　五养

　　骨 【积】 　血 【脉】 　筋　皮　毛
　　　　　五液

　　唾　汗　泪　涕　涎

　　　　　五声

　　呻 【噫】 　言　呼　哭　歌

　　　　　六气

　　呬　吹　呼　呵　嘘　唏

　　　　　五神

　　志 【精】 　神 【性又作脉神】 　血 【魂】 　气 【魄】 　意 【智又作营意】
　　　　　五有余病

　　胀满　笑不止　怒　喘喝仰息经溲不利
　　　　　五不足病

　　厥逆　忧 【一作悲】 　恐　息利少气　四肢不用
　　　　　六情

　　恶哀　怵虑 【一作惠好】 　好喜 【一作直喜】 　威怒　乐愚　　贪狠　廉贞　宽大　公正　阴贼　奸邪
　　　　　八性

　　欲忌　友爱　慈 【惠悲】 　气 【正】 　公私 【怨】
　　　　　五常

　　智 【谨】 　礼 【哲】 　仁 【肃】 　义 【义】 　信 【圣】
　　　　　五事

　　听 【聪】 　视 【明】 　貌 【恭】 　言 【从】 　思 【睿】
　　　　　五咎

　　急　豫　狂　僭　蒙

　　　　　五音

　　吟咏　肆呼　讽　唱　歌

　　　　　五声

　　羽 【四十八丝】 　征 【五十四丝】 　角 【六十四丝】 　商 【七十二丝】　宫 【八十一丝】
　　　　　五色

　　黑　赤　青　白　黄

　　　　　五味

　　咸　苦　酸　辛　甘

　　　　　五臭

　　腐　焦　膻 【臊】 　腥　香

　　　　　五宜 【子来扶母】

　　酸　甘　苦　咸　辛

　　　　　五恶 【味之恶】

　　甘　咸　辛　苦　酸

　　　　　五恶 【气之恶】

　　燥　热　风　寒　湿

　　　　　五数

　　一 【六】 　二 【七】 　三 【八】 　四 【九】 　五 【十】
　　　　　五行

　　水　火　木　金　土

　　　　　五时

　　冬　夏　春　秋　季夏

　　　　　五形 【《外台》云：外应五行之形，内法五形之象】
　　曲　兑　直　屈　圆

　　　　　五畜

　　豕 【《外台》云豕鼠】 　羊 【《外台》云蛇马】 　鸡 【《外台》云虎兔】　犬 【《外台》云猴鸡】 　牛 【《外台》云龙羊犬牛】
　　　　　五谷

　　大豆　麦　麻　稻 【黄黍】 　稷
　　　　　五果

　　栗　杏　李　桃　枣

　　　　　五菜

　　藿　薤　韭　葱　葵
　　假令人肾、心、肝、肺、脾为脏，则膀胱、小肠、胆、大肠、胃为腑。足少阴为肾经，足太阳为膀胱经，下至五脏、五果、五菜皆尔，触类长之也。余皆仿此。
　　　　河间六书 【金　刘完素】

　　　　　五脏六腑应五运六气

　　五脏六腑，应五运六气，凡病微则当其本化，甚则兼其鬼贼之化，亢则害承乃制，微则是其本经。本，脏之本；化，造化之化也。病甚，则如金衰不能化木，木则生火，木火者，皆阳也，故风火多兼化，则风热相搏，贼其金也。　　脏腑之气，应乎三阴三阳，实则行乎本化之气，泻之；衰则行其胜己之气，泻之是为杀其鬼也。
　　　　东垣十书 【元　李杲】

　　　　　五脏之气交变论

　　五脏别论云：五气入鼻，藏于心肺。《难经》曰：肺主鼻，鼻和则知香臭。洁古云：视听明则清凉，香臭辨而温暖。此内受天之气，而外利于九窍也。夫三焦之窍开于喉，出于鼻，鼻乃肺之窍。此体也。其闻香臭者，用也。心主五臭，舍于鼻，盖九窍之用，皆禀长生焉。夫心长生于酉，酉者肺，故知鼻为心之所用而闻香臭也。耳者上通天气，肾之窍也，乃肾之体而为肺之用。盖肺长生于子，子乃肾之舍，而肺居其中而能听音声也。一说：声者天之阳，音者天之阴，在地为五律，在人为喉之窍，在口乃三焦之用，肺与心合而为言出于口也。此口心之窍开于舌为体，三焦于肺为用，又不可不知也。肝之窍通于目，离为火，能耀光而见物，故分别五色也。肝为之舍，肾主藏精，鼻通气于心肺，故曰主百脉而行阳道。经云脱气者目盲，脱精者耳聋，心肺有病而鼻为之不利，此明耳目口鼻为清气所奉于天，而心劳胃损，则受邪也。　　六腑者，六阳也。五脏者，五阴也。肺开窍于鼻，心开窍于舌，脾开窍于口，肝开窍于目，肾开窍于耳，是五阴也。又有厥阴与督脉会于巅，是六阴也。耳者肾也，复能听声，声为金，是耳中有肺也。鼻者肺也，复能闻臭，是鼻中有心也。舌者心也，复能知味，是舌中有脾也。目有五轮，通贯五脏。口为脾，脾为坤土，主静而不动，故无所兼。言耳鼻舌各兼一，目兼四，此与督脉共计十三阴也。脑为诸体体　疑作「髓」。之会，即海也，肾主之，是为十四阴矣。　　其用在下，胆、胃、膀胱、大肠、小肠。天，六腑，气表，其体在上，其用在下。　　其用在上，两目、两耳、鼻、口、舌。地，五脏，血里，其体在下，其用在上。
　　　　　问脏腑有几

　　答曰：肝、心、脾、肺、肾兼包络，一名命门，为六脏。胆、小肠、胃、大肠、膀胱、兼三焦为六腑，计之十二矣，故包则为一腑矣，是为十三矣。经曰：包移热于膀胱，则癃溺血。又云：包痹者，少腹膀胱按之内痛者，若沃以汤。注云：膀胱，包内居之内外二境。图云：膀胱者，包之室也，以是知为十三脏腑矣。　　假令脾肺虚，则补其母，谓肺病而补其脾也，则肾自平矣。假令脾肺实则泻其子，谓脾病而泻其肺也，则心自平矣。《难经》云：从前来者为实邪，从后来者为虚邪，从所不胜来者为贼邪，从所胜来者为微邪，自病者为正邪。　　假令心病，中风得之为虚邪，伤暑得之为正邪，饮食劳倦得之为实邪，伤寒得之为微邪，中湿得之为贼邪。　　假令心病得脾脉，土在火之分也。克火之水退而不敢至，火独王于南方，是从前来者为实邪也。前后虚实图(缺图)　　假令心病得肝脉，木在火之分也。土退而不敢至，土退而不至，则克火之水随木而至，是从后来者为虚邪也。　　假令脾肺虚，脾母能令肺子虚也。用理中汤，非补脾也，脾中补肺也。故曰，虚则补其母。以其脾为生肺之本也，则用人参、白朮之类。故经曰：滋苗者，必固其根。此之谓也。　　假令脾肺实，肺子能令脾母实也。用泻黄散，非泻脾也，脾中泻肺也。故曰，实则泻其子。以其脾为生肺之上源，则用栀子、石膏之类。故经曰：伐下者，必枯其上。此之谓也。
　　　　　脏腑标木阴阳论

　　天阳无圆，气上外升生浮，昼动轻，燥六腑。　　地阴有方，血下内降杀沉，夜静重，湿五脏。　　夫治病者，当知标本。以身论之，则外为标，内为本；阳为标，阴为本。故六腑属阳为标，五脏属阴为本，此脏腑之标本也。又脏腑在内为本，各脏腑之经络在外为标，此脏腑经络之标本也。更人身之脏腑、阴阳、气血、经络，各有标本也。以病论之，先受病为本，后传流病为标。凡治者必先治其本，后治其标。若先治其标，后治其本，邪气滋甚，其病益蓄。若先治其本，后治其标，虽病有数十证皆去矣。谓如先生轻病，后滋生重病，亦先治轻病后治重病，如是则邪气乃伏，盖先治本故也。若有中满，无问标本，先治中满，谓其急也。若中满后有大小便不利，亦无问标本，先利大小便，次治中满，谓尤急也。除大小便不利及中满三者之外，皆治其本，不可不慎也。从前来者谓实邪，从后来者谓虚邪，此子能令母实，母能令子虚是也。治法云：虚则补其母，实则泻其子。假令肝受心火之邪，是从前来者为实邪，皆泻其子火也。然非直泻其火，十二经中各有金木水火土，当木之分，泻其火也。故标本论云：本而标之，先治其本，后治其标。既肝受火邪，先于肝经五穴中泻荣火行间穴是也；后治其标者，于心经五穴内泻荣火少府穴是也。以药论之，入肝经药为之引，用泻心火药为君，是治实邪之病也。假令肝受肾邪，是从后来者为虚邪，虚邪则当补其母。故标本论云：标而本之，先治其标，后治其本。既受水邪，当先于肾经涌泉穴中补水，是先治其标；后于肝经曲泉穴中泻水，是后治其本，此先治其标者，推其至理，亦是先治其本也。以药论之，入肾经药为引，用补肝经药为君是也。
　　　　　五方之正气味

　　东方甲风乙木，其气温，其味甘，在人以肝胆应之。　　南方丙热丁火，其气热，其味辛，在人以心小肠三焦包络应之。　　中央戊湿，其本气平，其兼气温凉寒热，在人以胃应之。　　中央己土，其本味咸，其兼味辛甘酸苦，在人以脾应之。　　西方庚燥辛金，其气凉，其味酸，在人以肺大肠应之。　　北方壬寒癸水，其气寒，其味苦，在人以肾膀胱应之。
　　　　　脏腑泻火药

　　黄连泻心火。木通泻小肠火。黄芩泻肺火，栀子佐之。黄芩泻大肠火。柴胡泻肝火，黄连佐之。柴胡泻胆火，亦以黄连佐之。白芍药泻脾火。石膏泻胃火。知母泻肾火。黄蘗泻膀胱火。柴胡泻三焦火，黄芩佐之。　　以上诸药，各泻其火，不唯止能如此，更有治病合为君、合为臣处。详其所宜而用，勿执一也。
　　　　　用药升降浮沉补泻法

　　肝胆味辛，补酸，泻气，温补凉泻。肝胆之经，前后寒热不同，逆顺互换，入求责法。　　心小肠　味咸，补甘，泻气，热补寒泻。三焦命门补泻同。　　脾胃味甘，补苦，泻气，温凉寒热补泻，各从其宜，逆从互换，入求责法。　　肺大肠　味酸，补辛，泻气，凉补温泻。　　肾膀胱　味苦，补咸，泻气，寒补热泻。　　五脏更相平也，一脏不平，所胜平之，此之谓也。故云安谷则昌，绝谷则亡。水去则荣散，谷消则卫亡，荣散卫亡，神无所居。又仲景云：水入于经，其血乃成；谷入于胃，脉道乃行。故血不可不养，卫不可不温。血温卫和，荣卫将行，常有天命矣。
　　　　医学正传 【明　虞抟】

　　　　　五脏病传

　　或问《难经》五十三难曰：经言七传者死，间脏者生。然。七传者传其所胜也，间脏者传其子也。何以言之？假令心病传肺，肺病传肝，肝病传脾，脾病传肾，肾病传心，一脏不再伤，故言七传者死也。间脏者，传其所生也。假令心传脾，脾传肺，肺传肾，肾传肝，肝传心，是子母相传，周而复始，如环无端，故言生也。夫经文所谓七传者，据其数止六传而已。谓一脏不再伤，按其数乃有四脏不再受伤。且其间脏之理未闻有发明之旨，释者止是随文解义而已，请明辨以释吾疑，可乎？曰：夫此条言虚劳之证也。其所谓七传者，心病上必脱肾病传心一句。其一脏不再伤，当作三脏不再伤。皆传写之误耳。盖虚劳之证必始于肾经，五脏从相克而逆传已尽，又复传于肾与心，则水绝灭而火大旺，故死而不复再传彼之三脏矣。其有从相生而顺传者，盖肾水欲传心火，却被肝木乘间，而遂传肝木，然后传心火，次第由顺行而及于彼之三脏，而有生生不息之义，故曰间脏者生。
　　　　医学纲目 【明　楼英】

　　　　　五脏病传

　　《灵枢》标本病传篇：夫病传者云云，谓之大气入脏，盖传之急者也。王注云：有缓传者，有急传者。缓者或一岁二岁三岁而死，其次或三月六月而死，急者或一日二日三日四日或五六日而死，则此类也。王氏此言，甚得推广经意，然不能验日数者，但验病之以传。如心先病心痛，次传于肺，或咳或喘；次传于肝，或胁痛，或头眩；次传于脾胃，或闭塞不通，或身痛体重，或胀或泄；次传于肾、膀胱，或少腹腰脊痛胫酸，或背膂筋痛小便闭。如此必死，累验有准。邻人赵氏始肝病胁痛，半载，次传之脾，腹胀而死。又卜叔英嫂氏始肺病咳喘，次传之肝，头眩不寐，次传之脾，腹胀而死。又杨白鹿师始脾病腹痛，次传之膀胱，小便淋闭，次传之心，胸膈痛，通身青脉而死矣。盖心主血脉故也。　　《难经》五十三难云：经言七传者死。经言谓《素问》、《灵枢》二经之病传论所言也。七传当作次传，次传者死，即《素》、《灵》二经病传论言诸病以次相传，皆有死期不可刺者是也。心火传所胜之肺金，肺金传所胜之肝木，故曰传其所胜也。间脏者生，即《素》、《灵》二经病传论言间一脏及至三四脏乃可刺者是也。盖心病本传肺，肺本传肝，肝本传脾，今心病间肺一脏传肝，或间肺肝二脏传脾，肝木生心火，心火生脾土，故曰传其所生也。《难经》诸证，唯吕广释七传为次传，为得经旨。
　　　　薛氏医案 【明　薛己】

　　　　　求五脏病

　　经云：治病必求其本，本于四时五脏之根也。故洁古云：五脏子母虚实，鬼邪微正，若不达其意旨，不易得而入焉。徐用诚云：凡心脏得病，必先调其肝肾二脏。肾者，心之鬼。肝气通则心气和，肝气滞则心气乏，此心病先求于肝，清其源也。五脏受病，必传其所胜，水能胜火，则肾之受邪，必传之心，故先治其肾，逐其邪也。故有退肾邪、益肝气两方。或诊其脉，肝肾两脏俱和而心自主疾，然后察其心家虚实治之。
　　　　医学入门 【明　李梴】

　　　　　脏腑不可不知

　　脏者，藏平也，藏诸神而精气流通也。腑者，府库也，出纳转输之谓也。脏腑，兄弟也，同气而异形耳。观《素问》、《难经》所论脏腑，分阴分阳，而脾胃乃人身中之太极矣乎。至于气血多少，体用上下，亦不可不知。诗曰：多血多气经须记，手经大肠足经胃。多气少血有六经，三焦胆肾心脾肺。多血少气心胞络，膀胱小肠肝所异。　　内景全图
　　见图

　　　　医宗必读 【明　李中梓】

　　　　　五脏苦欲补泻论

　　夫五脏之苦欲补泻，乃用药第一义也，不明乎此，不足以言医。如肝苦急，急食甘以缓之。肝欲散，急食辛以散之，以辛补之，以酸泻之，虚则补之。　　【注　肝为将军之官，其性猛锐，急则有摧折之意，用甘草以缓之，即宽解慰安之义也。扶苏条达，木之象也。用川芎之辛以散之，而解其束缚。然辛虽主散，遂其所欲，即名为补。如太过则制之，勿使逾分。酸可以收，故云泻，芍药之属。虚补，陈皮、生姜之属。】　　脾苦湿，急食苦以燥之，脾欲缓，急食甘以缓之，以甘补之，以苦泻之，虚则补之。　　 【注　脾为仓廪之官，属土，喜燥。湿则不能健运，白朮之燥，遂其性之所喜也。稼穑作甘，甘主缓，是其本性也。脾喜健运，补之气旺则行，人参是也。湿土主长夏之令，温热太过，脾斯困矣，急以黄连之苦泻之。甘草益气，大枣益血，俱甘入脾。】　　肺苦气上逆，急食苦以泻之。肺欲收，急食酸以收之，以辛泻之，以酸补之，虚则补之。　　 【注　肺为华盖之脏，相傅之官，藏魄而主气者也。气常则顺，气变则逆，逆则违其性矣，宜黄芩苦以泄之。肺主上焦，其政敛肃，故喜收，宜白芍之酸以收之。金受火制，急食辛以泻之，桑白皮是也。不敛则气无管束，肺失其职矣，宜五味子补之。盖酸味遂其收敛之性，以清肃乎上焦也。】　　肾苦燥，急食辛以润之。肾欲坚，急食苦以坚之，以苦补之，虚则补之。　　 【注　肾为作强之官，藏精，为水脏，主五液，其性本润，是故恶燥，宜知母之辛以润之。肾非坚无以称作强之职，四气遇湿热则软，遇寒冷即坚，五味得咸则软，得苦即坚，故宜黄蘗；然坚即补也，宜地黄之微苦。藏精之脏，苦固能坚，然非益精，无以为补，宜地黄、山茱萸。】　　夫五脏者，违其性则苦，遂其性则欲。本脏所恶，即名为泻；本脏所欲，即名为补。苦欲既明，而五味详审。水曰润下，润下作咸；火曰炎上，炎上作苦；木曰曲直，曲直作酸；金曰从革，从革作辛；土爰稼穑，稼穑作甘。苦者直行而泻，辛者横行而散，酸者束而收敛，咸者止而软坚，甘则可上可下。土位居中而兼五行，淡则五脏无归，专入太阳而利小便。善用药者不废准绳，亦不囿于准绳。如热应寒疗，投寒而火热反生；寒应热治，进热而沉寒转盛，此喜攻增气之害也。治寒有法，当益心阳；治热有权，宜滋肾水，此求本化源之妙也。益心之阳，寒亦通行；强肾之阴，热之犹可，此变化通神之法也。知此数者，其于苦欲补泻，无胶固之失矣。
　　　　古今医统 【明　徐春甫】

　　　　　泻南方补北方论

　　七十五难曰：经言东方实，西方虚，泻南方，补北方，何谓也？然。金木水火土，更当相平。东方木也，西方金也。木欲实，金当平之；火欲实，水当平之；土欲实，木当平之；金欲实，火当平之；水欲实，土当平之。东方者肝也，则知肝实；西方者肺也，则知肺虚。泻南方火，补北方水，火者木之子，水者木之母也。水胜火，子能令母实，母能令子虚。故泻火补水，欲令金不得平木也。经曰：不能治其虚，何问其余？此之谓也。予每叹越人之得经旨而悼后人之失经旨也。先哲有言：凡读书不可先看注解，且将经文反复而详味之，待自家有新主意，然后却以注解参校，庶乎经意昭然，而不为他说所蔽。若先看注解，则被其说横吾胸中，自家竟无心意矣。予平生佩服此训，所益甚多。如《难经》此言，周备纯至，足以为万世法，后人纷纷之论，其可凭乎？夫实则泻之，虚则补之，常道也；实则泻其子，虚则补其母，亦常道也，人皆知之。今肝实肺虚，乃不泻肝而泻心，此亦人知之；至不补肺补脾而补肾，此则人不能知，惟越人知之耳。夫子能令母实，母能令子虚，以常情观之，则曰心火实，致肝木亦实，此子能令母实也。脾土虚，致肺金亦虚，此母能令子虚也。心火实乃由自旺，脾土虚乃由肝木，制之法当泻心补脾，则肝肺皆平矣。越人则不然，其子能令母实，子谓火，母谓木，固与常情无异；其母能令子虚，母谓水，子谓木，则与常情不同矣。故曰，水者木之母也，子能令母实一句，言病因也；母能令子虚一句，言治法也。其意盖曰：火为木之子，子助其母使之过分而为病矣，今将何以处之？惟有补水泻火之治而已。夫补水者何谓也？盖水为木之母，若补水之虚，则力可胜火，火势退而木势亦退，此则母能虚子之义，所谓不治之治也。若曰不然，则母能令子虚一句，将归之于肺脾乎？既归于肺脾，今何不补脾乎？夫五行之道，其所畏者，畏所克耳。今火太旺，水大亏，火何畏乎？惟其无畏，故愈旺而莫能制，自非滋水以求胜之，孰能胜也？水胜火三字，此越人寓意处，当细观之，勿轻忽也。虽泻水补火并言，然其要又在于补水耳。后人乃曰独泻火而不用补水，又曰泻火则是补水，得不大违越人与经之意乎？若果不用补水，经必不言补北方，越人必不言补水矣。虽然，水不虚而火独暴旺者，固不必补水亦可也。若先因水虚而致火旺者，不补水可乎？水虚火旺而不补水，则药至暂息，药过而复作，将积年累月无有穷也。安能绝其根哉？虽苦寒之药，通为抑阳扶阴，不过泻火邪而已，终非肾脏本药不能以滋养北方之真阴也。欲益其阴，非地黄、黄柏之属不可也。且夫肝之实也，其因有二：心助肝，肝实之一因也；肺不能制肝，肝实之二因也。肺之虚也，其因亦有二：心克肺，肺虚之一因也；脾受肝克而不能生肺，肺虚之二因也。今补水而泻火，火退则木气削，又金不受克而制木，东方不实矣，金气得平。又土不受克而生金，西方不虚矣。若以虚则补母言之，肺虚则当补脾，岂知肝势正盛，克土之深，虽曰补脾，安能敌其正盛之势哉？纵使土能生金，金受火克，亦所得不偿所失，此所以不补土而补水也。或疑木旺补水，恐水生木而木愈旺，故独泻火不补水之论，欣然而从之，殊不知木已旺矣，何待生乎？况水之虚，虽峻补尚不能复其本气，安有余力生木哉？若能生木，则能胜火矣。或又谓补水者，欲其不食于母也，不食于母，则金气还矣。岂知火克金，土不能生金，金之虚已极，尚不能自给，水虽欲食之，何所给乎？若如此，则金虚不由于火之克，土之不生，而由于水之食耳，岂理也哉！纵水不食金，金亦未必能复常也。金不得平木一句，多一不字，所以泻火补水者，正欲使金得平木也。不字当删去。不能治其虚，何问其余？虚指肺虚而言也。泻火补水，使金得平木，正所谓能治其虚不补土，不补金，乃泻火补水，使金自平，此法之巧而妙者。苟不晓此法，而不能治此虚，则不须问其他，必是无能之人矣。故曰不能治其虚，何问其余？若夫上文所谓金木水火土更相平之义，不劳解而自明，兹故弗具也。夫越人亚圣也，论至于此，敢不敛衽？但恨说者之释蚀之，故辨。
古今图书集成医部全录卷九十五

脏腑门

　　　　医贯 【明　赵献可】

　　　　　形景图说

　　脏腑内景，各有区别。咽喉二窍，同出一脘，异途施化。喉在前，主出；咽在后，主吞。喉系坚空，连接肺，本为气息之路，呼吸出入，下通心肝之窍，以及诸脉之行气要道也。咽系柔空，下接胃，本为饮食之道路，水谷同下，并归胃中，乃运粮之关津也。二道并行，各不相犯。盖饮食必历气口而下，气口有一会厌，当饮食方咽，会厌即垂，厥口乃闭，故水谷下咽，了不犯喉。言语呼吸，则会厌开张。当食言语，则水谷乘气逆入喉脘，遂呛而咳矣。喉下为肺，两叶白莹，谓之华盖，以覆诸脏，虚如蜂窠，下无透窍，故吸之则满，呼之则虚，一吸一呼，水之有源，无有穷也，乃清浊之交运，人身之橐钥。肺之下为心，心有系络，上系于肺，肺受清气，下乃灌注。其象尖长而圆，其色赤，其中窍数，多寡各异，迵不相同，上通于舌，下无透窍。心之下有心包络，即膻中也，象如仰盂，心即居于其中，九重端拱，寂然不动。凡脾、胃、肝、胆、两肾、膀胱各有一系，系于包络之旁，以通于心，此间有宗气积于胸中，出于喉咙，以贯心脉而行呼吸，即如雾者是也。如外邪干犯，则犯包络。心不可犯，犯心即死矣。此下有膈膜与脊胁，周回相着，遮蔽浊气，使不得上熏心肺。膈膜之下有肝，肝有独叶者，有二三叶者，其系亦上络于心包，为血之海，上通于目，下亦无窍。肝短叶中有胆附焉，胆有汁藏而不泻。此喉之一窍也。施气运化，熏蒸流行，以成脉络者。如此咽至胃长一尺六寸，通谓之咽门。咽下是膈膜，膈膜之下有胃，盛受饮食而腐熟之。其左有脾，与胃同膜而附其上，其色如马肝赤紫，其形如刀镰，闻声则动，动则磨胃，食乃消化。胃之左有小肠，后附脊胁，左环回周迭积，其注于回肠者外附脐上，共盘十六曲。右有大肠即回肠，当脐左环回周迭积而下，亦盘十六曲。广肠附脊以受回肠，左环迭积下辟，乃出滓秽之路。广肠左侧为膀胱，乃津液之腑，五味入胃，其津液上行，精者化为血脉以成骨髓，津液之余留入下部，得三焦之气施化，小肠渗出，膀胱渗入而溲便注泄矣。凡胃中腐熟水谷，其精气自胃之上口曰贲门传于肺，肺播于诸脉。其滓秽自胃之下口曰幽门，传于小肠，至小肠下口曰阑门，泌别其汁，清者渗出小肠而渗入膀胱，滓秽之物则转入大肠。膀胱赤白莹净，上无所入之窍，止有下口，全假三焦之气化施行，气不能化，则闭格不通而为病矣。此咽之一窍，资生血气，转化糟粕而出入如此。三焦者，上焦如雾，中焦如沤，下焦如渎，主持诸气以象三才，故呼吸升降，水谷腐熟，皆待此通达，与命门相为表里。上焦出于胃口，并咽以上贯膈而布胸中，走腋循太阴之分而行，传胃中谷味之精气于肺，肺播于诸脉，即膻中气海所留宗气是也。中焦在中脘，不上不下，主腐熟水谷，泌糟粕，蒸津液，化其精微，上注于肺脉，乃化为血液以奉生身，莫贵于此，即肾中动气，非有非无，如浪花泡影是也。下焦如渎，其气起于胃下脘，别回肠注于膀胱，主出而不纳，即州都之官，气化则能出者，下焦化之也。肾有二，精所舍也，生于脊膂十四椎下两旁各一寸五分，形如豇豆，相并而曲，附于脊，外有黄脂包裹，里白外黑，各有带二条，上条系于心包，下条过屏翳穴后趋脊骨。两肾俱属水，但一边属阴，一边属阳。越人谓左为肾右为命门，非也。命门即在两肾各一寸五分之间，当一身之中。《易》所谓一阳陷于二阴之中。《内经》曰七节之旁，中有小心是也。名曰命门，是为真君真主，乃一身之太极，无形可见。两肾之中，是其安宅也。其右旁有一小窍即三焦，三焦者是其臣使之官，禀命而行，周流于五脏六腑之间而不息，名曰相火。相火者，言如天君无为而治，宰相代天行化，此先天无形之火，与后天有形之心火不同。其左旁有一小窍，乃真阴真水气也，亦无形，上行夹脊，至脑中为髓海，泌其津液，注之于脉，以荣四末，内注五脏六腑以应刻数，亦随相火而潜行于周身，与两肾所主后天有形之水不同。但命门无形之火，在两肾有形之中为黄庭，故曰五脏之真惟肾为根。褚齐贤云：人之初生受胎，始于任之兆，惟命门先具；有命门然后生心，心生血；有心然后生肺，肺生皮毛；有脾然后生肾，肾生骨髓，有肾则与命门合，二数备，是以肾有两岐也。可见命门为十二之经主，肾无此，则无以作强而技巧不出矣；膀胱无此，则三焦之气不化，而水道不行矣；脾胃无此，则不能蒸腐水谷而五味不出矣；肝胆无此，则将军无决断而谋虑不出矣；大小肠无此，则变化不行而二便闭矣；心无此，则神明昏而万事不能应矣。所谓主不明则十二官危矣。余有一譬焉：譬之元宵之鳌山走马灯，拜者、舞者、飞者、走者，无一不具，其中间惟是一火耳。火旺则动速，火微则动缓，火熄则寂然不动，而拜者、舞者、飞者、走者，躯壳未尝不存也。故曰汝身非汝所有，是天地之委形也。所以谆谆必欲明此论者，欲世之养身者、治病者，的以命门为君主，而加意于火之一字。夫既曰立命之门，是火乃人身之至宝，何世之养身者，不知保养节欲，而日夜戕贼此火？既病矣，治病者不知温养此火，而日用寒凉以直灭此火，焉望其有生气耶？经曰：主不明则十二官危。以此养生则殃，戒之戒之！余今直指其归元之路而明示之，命门君主之火，乃水中之火，相依而永不相离也。火之有余，缘真水之不足也，毫不敢去火，只补水以配火，壮水之主以镇阳光。火之不足，因见水之有余也，亦不必泻水，就于水中补火，益火之原以消阴翳。所谓原与主者，皆属先天无形之妙，非曰心为火而其原在肝，肾为水而其主属肺。盖心脾肾肝肺，皆后天有形之物也，须以无形之火，配无形之水，直探其君主之穴宅而求之，是为同气相求，斯易以入也。所谓知其要者一言而终也。若夫风、寒、暑、湿、燥、火六者之入于人身，此客气也，非主气也。主气固，客气不能入，今之谈医者，徒知客者除之，漫不加意于主气，何哉？纵有言固主气者，专以脾胃为一身之主焉。知坤土是离火所生，而艮土又属坎木所生耶？明乎此，不特医学之渊源有自，而圣贤道统之传亦自此不昧。而所谓一贯也，浩然也，明德也，元牝也，空中也，太极也，同此一火而已。为圣为贤为仙为佛，不过克全此火而归之耳。小子之一论，阐千古之未明见者，慎勿以为迂也。　　形象图
　　见图
　　《系辞》曰：易有太极，是生两仪。周子惧人之不明而制为太极图。无极而太极。无极者，未分之太极也；太极者，已分之阴阳也。一中分太极，中字之象形，正太极之形也。一即伏羲之奇，一而圆之，即是无极。既曰先天太极，天尚未生，尽属无形。何为伏羲画一奇，周子画一圈，又涉形迹矣？曰：此不得已而开示后学之意也。人受天地之中以生，亦具有太极之形，在人身之中，余按古铜人图画一形象，而人身太极之妙宛然可见。岂好事哉？亦不得已也。
　　　　　五行论

　　以水火土金木，配心肝脾肺肾，相生相克，素知之矣。诸书有云：五行惟独火有二，此言似是而非。论五行俱各有二，奚独一火哉？若论其至五行各各有五，五五二十五，各具一太极，此所以成变化而行鬼神也。今以五行之阴阳生死言之：木有甲木属阳，乙木属阴。人身之胆是甲木，属足少阳；肝是乙木，属足厥阴。甲木生于亥而死于午，乙木生于午而死于亥。火有丙火属阳，丁火属阴。人身之相火属手少阳，心火属手少阴。丙火生于寅而死于酉，丁火生于酉而死于寅。水有壬水属阳，癸水属阴。人身之肾水属足少阴，膀胱属足太阳。壬水生于申而死于卯，癸水生于卯而死于申。土有戊土属阳，己土属阴。人身之胃土属足阳明，脾土属足太阴。戊土生于寅而死于酉，己土生于酉而死于寅。金有庚金有辛金，庚金属阳，辛金属阴。人身之肺金属手太阴，大肠金属手阳明。庚金生于巳而死于子，辛金生于子而死于巳。欲察病情者，专以时日之生旺休囚而验其阴阳之属。如胆火旺则寅卯旺而午未衰，肝火旺则午未甚而亥子衰。五行主客，各以其类推之。　　独土金随母寄生，故欲补土金者，从寄生而补其母。是以东垣有隔二之治，是从母也；有隔三之治，又从母之外家也。土金惟寄生，故其死为真死。惟水火从真生，故其死不死，绝处逢生矣。归库者，绝其生气而收藏也。返魂者，续其死气而变化也。况水火随处有生机，钻木可取，击石可取，圆珠可取。方诸取水，掘地取水，承露取水。若金死不救，土死不救，木死不救，是以余于五行中独重水火，而其生克之妙用，又从先天之根，而与世论不同。　　世人皆曰水克火，而余独曰水养火；世人皆曰金生水，而余独曰水生金；世人皆曰土克水，而余独于水中补土；世人皆曰木克土，而余独升木以培土。若此之论，颠倒拂常，谁则信之？讵知君相二火，以肾为宫。水克火者，后天有形之水火也；水养火者，先天无形之水火也。海中之金未出沙土，不经煅炼，不畏火，不克木，此黄钟根本。人之声音出自肺金，清浊轻重丹田所系，不求其原，徒事于肺，抑末也。今之言补肺者，人参、黄芪，清肺者黄芩、麦冬，敛肺者五味、诃子，泻肺者葶苈、枳壳，病之轻者岂无一效？若本源亏损，毫不相干。盖人肺金之气，夜卧则归藏于肾水之中，丹家谓之母藏子宫，子隐母胎。此一脏名曰娇脏，畏热畏寒。肾中有火，则金畏火刑而不敢归；肾中无火，则水冷金寒而不敢归。或为喘胀，或为咳哕，或为不寐，或为不食，如丧家之狗。斯时也，欲补土母以益子，喘胀愈甚；清之泻之，肺气日消，死期迫矣。惟收敛者仅似有理，然不得其门，从何而入？《仁斋直指》云：肺，出气也。肾，纳气也。肺为气之主，肾为气之本。凡气从脐下逆奔而上者，此肾虚不能纳气归元也。毋徒从事于肺，或壮水之主，或益火之原，虎向水中生矣。若夫土者随火寄生，即当随火而补。然而补火有至妙之理，阳明胃土随少阴心火而生，故补胃土者补心火，而归脾汤一方又从火之外家而补之，俾水生火、火生土也。太阴脾土，随少阳相火而生，故补脾土者补相火，而八味丸一方合水火既济而蒸腐之。此一理也，至理也，人所不知，人所不信，余特申言之。盖混沌之初，一气而已，何尝有土？自天一生水，而水之凝成处始为土，此后天卦位，艮土居坎水之次也。其坚者为石，而最坚者为金，可见水土金先天之一原也。又有补子之义，盖肺为土之子，先补其子，使子不食母之乳，其母不衰。亦见金生土之义，又有化生之妙，不可不知。甲木，戊土所畏，畏其所胜，不得已以己妹嫁之，配为夫妇，后归外氏成家。此甲己化土，其间遇龙则化，不遇龙则不化。凡化物以龙为主。张仲景立建中汤以建脾土，木曰曲直，曲直作酸，芍药味酸，属甲木。土曰稼穑，稼穑作甘，甘草味甘，属己土，酸甘相合，甲己化土，再加肉桂，盖桂属龙火，使助其化也。仲景制方之妙类如此，又以见木生土之义。盖土无定位，旺于四季，四季俱有生理，故及之。至于木克土，以其克土，举世欲伐之，余意以为木借土生，岂有反克之理，木郁于下，故其根下克。盖以木者乃生生之气，始于东方，盍不观之为政乎？未立农事，先祀芒神。芒神者，木气也，春升之气也，阳气也，元气也，胃气也，同出而异名也，我当调护而已，雨以润之，风以散之，日以暄之，使得遂其发生长养之天耳。及其发达既久，生意已竭，又当敛其生生之气，而归于水土之中，以为来春发生之本，焉有伐之之理？此东垣《脾胃论》中用升柴以疏木气，谆谆言之详也。但未及雨润风散，与夫归根复命之理，余于木郁论中备言之，总之申明五行之妙用，专重水火耳。
　　　　图书编 【明　章潢】

　　　　　五脏六腑咽喉说

　　喉咙以下，言五脏为手足三阴，咽喉以下，言六腑为手足三阳。盖诸脏属阴为里，诸腑属阳为表。以脏者藏也，藏诸神而精神流通也；腑者库也，腑主出纳水谷糟粕，转输之谓也。　　自喉咙已下五脏，喉应天气，乃肺之系也。以肺属金，干为天。干，金也。故天气通于肺而肺应天，上运会厌。会厌者，五脏声音之门户。肺属金，音声应金石也。《九墟》云：咽喉，喘息之道，其中空长，可以通气息。杨元操云：喉咙与咽并行，其实两异，而人多惑之。盖喉中为息通，咽中下水谷，其喉咙下接肺两叶之间，与今所绘者同。若吴简序宋景所画希范喉中三窍者非，果喉中具三窍，则水谷与气各从一窍而俱下肺中，肺下无窍，何由传道水谷入于下焦？
　　　　　脏腑始生总论

　　夫人之有生也，禀天地之阴阳，假父母之精血，交感凝结以为胞胎也。干道成男，坤道成女。始自襁褓以至髫龀，迨其成童与夫壮年，岂易言哉！故一月之孕，有白露之称；二月之胚，有桃花之譬。及其三月，先生右肾，则为男，阴包阳也；先生左肾，则为女，阳包阴也。其次肾生脾，脾生肝，肝生肺，肺生心，以生其胜己者。肾属水，故五脏由是为阴。其次心生小肠，小肠生大肠，大肠生胆，胆生胃，胃生膀胱，膀胱生三焦，以生其己胜者。小肠属火，六腑由是为阳。其次三焦生八脉，八脉生十二经，十二经生十二络，十二络生一百八十系络，系络生一百八十缠络，缠络生三万四千孙络，孙络生三百六十五骨节，骨节生三百六十五大穴，大穴生八万四千毛窍，则耳目口鼻四肢百骸之身皆备矣。所谓四月形像具，五月筋骨成，六月毛发生，正谓此也。至七月则游其魂而能动左手，八月游其魄而能动右手，九月三转身，十月满足，母子分解。其有过月生者，必系富贵之子；不足月生者，必为贫薄之人。诞生之后，有变蒸之热，长其精神，壮其骨髓，生其意智。三十二日一变蒸，生肾气焉；六十四日二变蒸，生膀胱之气焉。肾与膀胱属水，其数一也。九十六日三变蒸，生心气焉；一百二十八日四变蒸，生小肠之气焉。心与小肠属火，其数二也。一百六十日五变蒸，生肝气焉；一百九十二日六变蒸，生胆气焉。肝与胆属木，其数三也。二百二十四日七变蒸，生肺气焉；二百五十六日八变蒸，生大肠之气焉。肺与大肠属金，其数四也。二百八十八日九变蒸，生脾气焉；三百二十日十变蒸，生胃气焉。脾与胃属土，其数五也。变蒸已毕，一期岁焉，齿生发长，神智有异于前也。八岁肾气实，发长齿更。二八肾气盛，天癸至，精气溢泻，阴阳和，故能有子。三八肾气平均，筋骨劲强，故真牙生而长极。四八筋骨隆盛，肌肉满壮。五八肾气衰，发堕齿槁。六八阳气衰竭于上，面焦，发鬓颁白。七八肝气衰，筋不能动，精少肾脏衰，形体皆极。八八则齿发去，五脏皆衰，筋骨解堕，天癸尽矣，故发堕身重，行步不正而无子。故曰齿者骨之余，发者血之余，爪者筋之余，神者气之余。吁！人身之难得也，如此哉！　　夫天主阳，食人以五气；地主阴，食人以五味。阴阳相成，结为五脏之气，以入四肢、十二部、三百六十关节，引为经脉、津液、骨髓，蕴成六腑、三焦、十二经，通为九窍。可见五脏为人形之主，一脏损则百病生，五脏损则百形灭。故曰五脏者，神明魂魄志意之所主，是以心主神，肝主魂，肺主魄，脾主智，肾主精，发外为五事，若能存神修养，克己励志，其道成矣。　　五脏藏于中者难知，九窍通于外者易见。即其通于外，以察其藏于中者，亦易易也。况口之于味也，目之于色也，耳之于声也，鼻之于臭也，喉舌之于声音也，尤有易知者在乎？虽然，五脏九窍，合外内之道也，苟心不在焉，则视而不见，听而不闻，食而不知其味，果于此握其养德养生之枢焉，则一以贯之，何病之有？
　　　　　脏腑全图说

　　崇宁五年，梁少保知大名府。有群盗起，内一强寇杨宗，以计擒之，案首恶论死。临刑，命医官并画工画之。适徐州欧希范作恶，当刑三十人，亦送来刑，命画工于法场割开诸人胸腹，详视画之。见喉咙中排三窍，曰水、曰食、曰气。相推惟水食同一窍走胞中入胃，上口一窍通肺，循腹抵脊胁，转脐下，两肾与任冲督三脉会。丹田者，气海也。喉管下有肺两叶，为华盖，盖诸脏腑。肺下有心，外有黄脂裹之，其色赤黄。割视其心，个个不同，有窍无窍，有毛无毛，尖者长者。心下有罗膈，罗膈下有胃，积曲可容一斗物，外有黄脂，如旗焰。左有肝，一二三四五叶者，亦各不同。内欧患眼，肝有白黑；子两张气喘而且嗽，其肺皱而黑，所谓表里相应也。其肝短叶上有胆，右胃左脾，与胃同膜，状如马肝赤紫。下有小肠盘十六曲，极莹净，化物通行。右有大肠亦十六曲，内有所出糟粕之路，外有黄脂粘作一块。下有膀胱居脬，亦莹净，外无所入穴，全借气施行津液，入胞为尿。此君子小人之体各异如此。
　　　　　三阴三阳

　　一阳手足少阳胆三焦，二阳手足阳明大肠胃，三阳手足太阳小肠膀胱，俱属人迎。一阴手足厥阴包络肝，二阴手足少阴心肾，三阴手足太阴脾肺，俱属气口。
　　　　　脏气脏德

　　脾以养气，肺以通气，肾以泄气，心以役气，肝则气常生。心虚气入为悸，肺虚气入为喘，肝虚气入目昏，肾虚气入腰疼，脾独不与，受食不化，气将日微，安能有余以入虚？曰：脾之系于生人大矣！思则伤脾，多食则胃塞而脾不能运，亦受伤。是以养脾者，养气也。养气者，养生之要也。　　数者所以顺性命之理也。一为水而肾，其德智也；二为火而心，其德礼也；三为木而肝，其德仁也；四为金而肺，其德义也；五为土而脾，其德信也。
　　　　　神气为脏腑之主

　　学问之道，崇德安身，其要也。然气和则身安，神存则德邃，似乎二之矣。孰知气充乎体，赖神以宰之，养其气正以存其神，而身之安也，其德之所由崇乎？先儒谓人以外物奉身，事事要好，只自家一个身与心却不要好。以愚观之，岂特不要好而已哉！凡人于身外之物，莫不知之详，处之当，自以为智，自以为能也；及反诸一身，其精神、血气、骨骸、脉理，茫然莫之省焉，尚可以为智且能乎？夫人生长寿，止百年耳。百年之外，骨骸且莫之保也，况外物乎？胡为乎百年之中，昼焉懂懂于营为，夜焉扰扰于梦寐，身心不护一息之安，而形神两脱不自觉也？试反而思之，宁不自哀哉！盖人身之造化，即天地之造化也。天地之大，不外乎阴阳五行焉耳。而人之为人，亦同此阴阳，同此五行也。果能安身以崇德，则人与天地可并立而为三矣。试自人之形体言之：外而四肢百骸，内而五脏六腑，岂判然不相关乎？心火、肾水、肝木、肺金、脾土，此人身之五行也。故五脏虽在内也，然肺养皮毛，心养血脉，脾养肌肉，肝养筋膜，肾养骨髓，内外相贯也。亦非五行各一其属而不相涉也。肺主声也，入心为言，入肝为呼，入脾为歌，入肾为呻吟，自入则为泣矣；肝主色也，入肺为白，入心为赤，入脾为黄，入肾为黑，自入则为青矣；心主臭也，入肝为燥臭，入肺为腥臭，入脾为香臭，入肾为腐臭，自入则为焦臭矣；脾主味也，入心为苦，入肝为酸，入肺为辛，入肾为咸，自入则为甘矣；肾主液也，入心为汗，入肝为泪，入肺为涕，入脾为涎，自入则为唾矣。惟其自相贯通，是以内外自无间隔，肝窍于目而辨五色，肺窍于鼻而别五香，心窍于舌而知五味，脾窍于口而纳五谷，肾窍于耳而通五声。故一岁之间，肝主春而其脉弦，象甲乙木也；心主夏而其脉钩，象丙丁火也；肺主秋而其脉毛，象庚辛金也；肾主冬而其脉石，象壬癸水也；脾虽旺于长夏，而主乎四季弦钩毛石，一以脾胃为本，象戊己土也。五行相生，循环无端，在天时为十二月，在地支为十二位，在人身为十二经，曾何间乎？非特一岁为然，即一昼夜日经二十八宿，周天三百六十五度，而人身经脉与之相运旋而不停焉。如子注胆，丑注肝，寅注肺，卯注大肠，辰注胃，巳注脾，午注心，未注小肠，申注膀胱，酉注肾，戌注心包，亥注三焦，周而复始，候脉者候此而已。一岁春以肝为主，一日子以胆为主。天地人身，一气周流，合此为平，太过则数，不及则迟，惟人身违天地之冲和而百病生焉者，又岂特一日为然？呼吸何其速也！呼出心与肺，吸入肾与肝，呼为阳而应乎天，吸为阴而应乎地，一呼一吸，与天地阴阳相贯彻也。是故五行相生相克，要不出乎阴阳二者而已。自顶至踵，凡骨节、皮毛、脏腑、经络，其所以相流通者，不过精津、涕唾、血液，而其所以运行之者非气乎？彼以气血分阴阳者，谓气为卫，卫行脉外，血为营，营行脉中，气血盛则脉盛，气血衰则脉衰，气血和则脉平，气血乱则脉病，气血热则脉数，气血寒则脉迟，是亦不知脉与气血一也。不然，任督二脉为一身阴阳之海，元气之会，虽欲二之，不可得也。又有以魂魄分阴阳者，气之呼吸为魂，耳目精明为魄，魄主纳受，魂主经营，故魄属阴魂属阳也。然精气为物，游魂为变，亦自有不可得而离者，离之则非人矣。或又以脏为神气所藏，肝藏魂，肺藏魄，心藏神，脾藏意与智，肾藏精与与　原作「于」，据文意改。志，而谓之七神者，然神岂有七乎？盖人心之神，乘气机以出入，虽曰神统于心，气统于肾，其实神藏气中，犹天气下降于地，气载乎神，犹地道顺承乎天。故干统天，坤顺承天，乾坤合，斯万物由之以化生；神气合，斯万化由之以运用，而坤道无成而代有终，则又总归之干也。气载乎神，而人身非神以为之主乎？所以请五行一阴阳，阴阳一太极。夫固三才合一之道，韩持国问精住、气住、神住之说，明道总归之求于心者，此也。故曰：养德养生非二事，而安身正所以崇其德也。否则，神不足以宰气，喜怒哀乐失其节而戕于中，寒暑燥湿失其调而攻于外，五色适以害吾目，五声适以害吾耳，五香五味适以害吾口与鼻，而百凡思虑适以乱吾之心矣。心乱则神疲，神昏则气衰，精血枯竭，神气两离，形且不能保矣，又何德之足云？即是观之，人之元神完具，而和气冲融于一身，常与阴阳五行相为贯彻，则天地合德，殆有不以生死为存亡者矣。非谓德盛则身可长生不死也。神本生生不息，即朝闻道可以夕死，即三不朽而太上以德之谓也。呜乎！世之人孰不欲其身之安，使百病不相侵乎？然未有不致中和以养其德而能安其身者，有志之士孰不欲其德之修使百行之皆全乎？然未有不能燮理阴阳以养其身而能修其德者。信乎！养德养生安身崇德非二事也，但养其小者为小人，养其大者为大人。志学者其明辨之！
　　　　　脏腑绪论

　　神统于心，气统于肾，形统以首，形以气交而神主乎中，三才之道也。日为心，月为胆，星为脾，辰为肾脏也。石为肺，土为肝，火为胃，水为膀胱腑也，备者谓之人。邵子曰：目、耳、鼻、口、心、胆、脾、肾之气全，谓之人。心之灵曰魄，脾之灵曰魂，肾之灵曰精。心之神发乎目则谓之视，肾之精发乎耳则谓之听，脾之魂发乎鼻则谓之臭，胆之魂发乎口则谓之言，八者具备，然后谓之人。夫人者天地万物之秀气也，然而亦有不中者，各求其类也，若全得人类则谓之全人。　　按人身即小天地也。人之气即天地之气，人之五脏、六腑、十二络，犹五岳、四镇、十二州，人之七窍，犹天之七曜。凡人之脏腑十二络有病，则面色异而变常，犹岳镇十二州之有灾，则天象随之而变异。惟心脏之病，面色易形，故养心为要。心皆指虚灵之气而言，气本寓理为性，理从气发为情，而心能主宰者亦气也。人之面备耳目鼻口舌，犹天之五行也；腹备肝肺脾肾心，犹地之五行也。耳鼻纵而孔窍凹，静而阴也；目口横而睛凸，动而阳也。肾属耳，肺属鼻，反动而为阳；肝属目，脾属口，反静而为阴。心舌居动静间，而心声形于舌，舌音发于心，是心舌又一身之主，然项圆而颏方，天地定位也。鼻岳耸而口渊深，山泽通气也。眼外耀而舌下津，水火不相射也。喉出响而耳收声，雷风相薄，皆与天地造化相肖也。　　邵子曰：神者人之主，将寐在脾，熟寐在肾，将寤在肝又言在胆，正寤在心。又曰：天之神栖于日，人之神发于目，寤则栖心，寐则栖肾。愚谓人之一身，首干腹坤，而心居其中，其位犹三才也。气统于肾，形统于首，一上一下，本不相交，所以使之者，神交也。神运乎中则上下浑融，与天地同流，此非三才之道欤？夫神守于肾，则静而藏伏，坤之道也；守于首，则动而运行，干之道也。藏伏则妙合而凝之，行则周流不息。妙合而凝，周流不息者，乾坤合德也。以身外比太空，以心肾比天地，以气液比阴阳，以子午比冬夏。子时乃曰坎卦，肾中气生，午时乃曰离卦，气到心，肾气与心气相合而太极生液。所以生液者，以气自肾中来，气中有真水，真水无形。离卦到心气，则太极生液，如此离卦，心中液生，坎卦液到，肾液与肾水相合而太极复生于气。所以生气者，以液自心中来，液中有真气，真气无形。坎卦到肾接着水则太极而生气，如此可以比阴阳升降，至太极而相生所生，盖阳中藏水，阴中藏气也。
　　　　医门法律 【清　喻昌】

　　　　　内经十问

　　问：逆春气则伤肝，夏为寒变，此何病也？曰：寒变者，夏月得病之总名也。缘肝木弗荣，不能生其心火，至夏心火当旺反衰，北方肾水得以上凌，其候掩抑而不光明，收引而不发露，得食则饱闷，遇事则狐疑，下利奔迫，惨然不乐，甚者战栗如丧神守。证与启元子益火之源以消阴翳，似同而实大异。盖彼所谓益火之源者，主君相二火而言，非用黄连，即用桂、附；而此所谓益火之源者，全在发舒肝之郁遏，与黄连、桂、附绝不相干也。　　问：逆秋气则伤肺，冬为飧泄，与春伤于风，夏生飧泄有别否？曰：伤风而飧泄，以风为主，风者东方木也。伤肺而飧泄，以肺为主，肺者西方金也。其候各异，安得比而同之？风邪伤人，必入空窍，而空窍惟肠胃为最，风既居于肠胃，导引之机如顺风扬帆，不俟脾之运化，食入即出，以故飧已即泄也。不知者以为脾虚完谷不化，如长夏洞泄寒中及冬月飧泄之泄，反以补脾刚燥之药，助风性之劲，有泄无已，每至束手无策。倘知从春令治之，用桂枝领风，从肌表而出，一二剂而可愈也。而秋月之伤肺，伤于肺之燥也，与秋伤于燥冬生咳嗽，同是一病。但在肺则为咳嗽，在大肠则为飧泄。所谓肺移热于大肠，久为肠澼者，即此病也。但使肺热不传于大肠，则飧泄自止。不知者惟务止泄，以燥益燥，吾目中所见诸大老之误，历历可指也。冤哉！　　问：逆冬气则伤肾，春为痿厥，同一病乎？曰：痿自痿，厥自厥，本是二病。然痿者必至于厥，厥者必至于痿，究竟是一病也。但肝气可持，则痿病先见；筋脉未损，则厥病先见耳。肝主筋，肝病则筋失所养，加以夙有筋患，不觉忽然而痿矣。肝气以条达为顺，素多郁怒，其气不条达而横格，渐至下虚上盛，气高不返，眩晕不知人而厥矣。厥必气通始苏也，此皆冬时失养藏之道，正气不足之病，与治痰治风绝不相干。治痰治风，虚者益虚矣。一味培补肾水，生津养血，其筋自柔和，肝自条达可也。若精枯血削，亦难为矣。　　问：秋伤于湿，上逆而咳，发为痿厥，与逆冬气则伤肾，春为痿厥有别否？曰：此痿厥与春月之痿厥大异。秋伤于湿，吾已力辩其为伤燥矣。伤于燥，则肺先病也。咳者肺之本病，其候不一，上逆而咳，燥之征也。至发而为痿则肺金摧乎肝木，发而为厥则肺气逆而不行，燥之极矣。此盖燥火内燔，金不寒，水不冷，秋冬不能收藏与春月不能发生之故，相去不亦远乎！　　问：逆春气则少阳不生，肝气内变；逆夏气则太阳不长，心气内洞；逆秋气则太阴不收，肺气焦满；逆冬气则少阴不藏，肾气独沉。与前寒变等病又不同者，何也？曰：前言逆春气而夏始病，此言逆春气而春即病也。春气属少阳木，主生；夏气属太阳火，主长；秋气属太阴金，主收；冬气属少阴水，主藏。春未至而木先芽，夏未至而火先朗，此为休征；春已至而木不生，夏已至而火不长，此为咎征。若春已过而不生，夏已过而不长，则死期迫矣。收藏亦然。肝气内变，即所谓不条达而横格也；心气内洞，洞开也，心虚则洞然而开。有人觉心大于身，身大于室，少顷方定者，正此病也。惟心洞开，北方寒水得乘机窃入为寒变之病，非心气内洞别为一病也。　　问：寒变与煎厥皆属夏月之病，究竟何别？曰：寒变者，南方心火无权，为北方寒水所变也。煎厥者，北方肾水无权，而南方心火亢甚无制也。两者天渊，不可同论。煎者火性之内燔，厥者火气之上逆。即经文阳气者烦劳则张，精绝，辟积于夏之说。可见阳根于阴，深藏肾水之中，惟烦劳无度，则阳张于外，精绝于内，延至夏月火王，而煎厥之病生矣。　　问：逆冬气则少阴不藏，肾水独沉；又云味过于甘，心气喘满，色黑，肾气不衡。此何解也？曰：此未经阐发之义。盖少阴主藏者也，冬月水旺，肾脏甚富，源泉混混，盈科而进。若冬无所藏，新旧不相承接，有独沉而已。《太素》不解其旨，谓独沉为沉浊，何况后人耶？味过于甘，肾气不衡，注作不平，亦属肤浅。盖人身心肾相交，水火相济者，其恒也。味过于甘，肾气为土掩而不上交于心，则心气亦不得下交于肾，所以郁抑而为喘满也。肾气不衡，即肾气独沉之变文。见心肾交，则肾脉一高一下，犹权衡然，知独沉为有权无衡也，则不衡二字恍然矣。夫肾间之气，升灌于上则为荣华，独沉于下则为枯谢。《难经》谓：五脏脉平而死者，生气独绝于内。不满五十动一止者，肾气先尽。故知肾气独沉，非细故也。　　问：味过于酸，肝气以津，脾气乃绝，此何解也？曰：此人身消息之所在。王注牵强，不合乎道。夫人天真之气，全在于胃，津液之多寡，即关真气之盛衰，而胃复赖脾以运行其津液，一脏一腑，相得益彰。所以胃不至于过湿，脾不至于过燥也。观下文味过于苦，脾气不濡，胃气乃厚，其为脾过燥、胃过湿可知。然终是相连脏腑，默相灌渗，所以脾气但言不濡，病反在胃，且未甚也。至以过酸之故，助其曲直，将胃中津液日渐吸引，注之于肝，转觉肝气津润有余矣。肝木有余，势必克土，其脾气坐困，不至于绝不已耳。若胃中津液尚充，纵脾气不濡，有濡之者在也，亦安得坐毙哉！　　问：味过于苦，胃气乃厚；味过于辛，精神乃央。注谓厚为强厚，央为久长。岂五味中酸咸甘多所损，苦与辛多所益乎？曰：二义原不作此解，王注与经文全相背谬。观于胃气乃厚，繇于脾气不濡，明系脾困不为胃行津液，胃气积而至厚也。胃气一厚，容纳遂少，反以有余成其不足，更难施治。今人守东垣一家之学，遇胃病者咸用补法，其有余愈补愈胀者，正坐此弊。如西北之人喜食生硬面酪，迨至受病，投以牵牛、巴豆乃始畅适，即香、砂、橘、半用且不应，况用参朮之补乎？《内经》有言：胃气实则胀，虚则泄，盖可知矣。至精神乃央，上文既云筋脉沮弛，明是筋脉得辛而缓散不收也，况人之精神全贵收藏，不当耗散，宁有辛散既久而不为殃害者耶？则其为病且有卒暴之虞矣。相传多食辛令人夭，岂不然哉！　　问：味过于咸，大骨气劳。从前无解，请一明之。曰：身中消息，有谓心未有不正，肾未有不邪者，以肾为作强之官也。有谓肾未有不正，心未有不邪者，以心为情欲之府也。大骨气劳，心肾两有所涉，而实有不尽然者。尝见高僧高道，栖真习定，忽焉气动精倾，乃知味过于咸，大骨气劳之说，不尽关于情欲耳。盖食咸过多，峻补其肾，腰骨高大之所，其气忽积，喜于作劳，气既勃勃内动，则精关勃勃欲开，虽不见可欲，而不觉关开莫制矣。经谓强力入房，肾气乃伤，高骨乃坏，此固嗜欲无节者之本病。奈何清修卓练之士，每于蔬菜间多食腌藏厚味，以亏道体，无有以《内经》之典一陈其前者。及病已成而食淡斋，长年累月自苦，亦足补偏救弊，然不如当日味勿过咸之超矣。因并及之。
　　　　　一申治病不本四时之律

　　逆春气则少阳不生，肝气内变；又夏为寒变。盖阳气不能鼓动而出，内郁于肝，则肝气混揉，变而伤矣。肝伤则心火失其所生，故当夏令而火有不足，寒水侮之，变热为寒也。　　逆夏气则太阳不长，心气内洞；又秋为痎疟。盖阳气不能条达而外茂，内薄于心，燠热内消，故心中洞然而空也。心虚内洞，则诸阳之病作矣。心伤则暑气乘之，至秋而金气收敛，暑邪内郁，于是阴欲入而阳拒之，故为寒；火欲出而阴束之，故为热。金火相争，故寒热往来而为痎疟。　　逆秋气则太阴不收，肺气焦满；又冬为飧泄。夫肺热叶焦则为胀满，肺伤则肾水失其所生，故当冬令而为肾虚飧泄。飧泄者，水谷不分而寒泄也。　　逆冬气则少阴不藏，肾气独沉；又春为痿厥。盖少阴主藏，少阴之气不伏藏，而至肾气独沉，则有权无衡，如冷灶无烟，而注泄沉寒等病作矣。肾伤则肝木失其所主，肝主筋，故当春令而筋病为痿。阳贵深藏，故冬不能藏，则阳虚为厥。　　此可见春夏生长之令，不可以秋冬收藏之气逆之；秋冬收藏之令，不可以春夏生长之气逆之。医者而可悖春夏养阳，秋冬养阴之旨乎！
　　　　　先哲格言

　　心肺为脏阴也，以通行阳气而居上，阴体而阳用也。大肠小肠为腑阳也，以传阳气而居下，阳体而阴用也。　　足相火属胆，配肝主血；手相火属三焦，配肾之命门主精。肝与命门皆属风木，木中有火，则精血之中有热气也。然精血体润，水也。火与水相守故不发，至发而为热，则皆精血将枯之所致也。譬如木枯则火易焚耳，故相火发者难治。今虚劳骨蒸之病，皆相火发热之证也。小水不能灭大火，法当补阴，则热自退。
　　　　景岳全书 【明　张介宾】

　　　　　五脏内伤

　　七情内伤：过于喜者，伤心而气散；心气散者，收之养之。过于怒者，伤肝而气逆；肝气逆者，平之抑之。过于思者，伤脾而气结；脾气结者，温之豁之。过于忧者，伤肺而气沉；肺气沉者，舒之举之。过于恐者，伤肾而气怯；肾气怯者，安之壮之。　　五脏受伤，本不易辨，但有诸中必形诸外。故肝病则目不能视而色青，心病则舌不能言而色赤，脾病则口不知味而色黄，肺病则鼻不闻香臭而色白，肾病则耳不能听而色黑。
　　　　　五脏虚实

　　心实者，多火而多笑。肝实者，两胁少腹多有疼痛，且复多怒。脾实者，为胀满气闭，或为身重。肺实者，多上焦气逆，或为咳喘。肾实者，多下焦壅闭，或痛，或胀，或热，见于二便。　　心虚者，阳虚而多悲。肝虚者，目(目巟)(目巟)无所见，或阴缩筋挛而善恐。脾虚者，为四肢不用，或饮食不化，腹多痞满而善忧。肺虚者，少气息微，而皮毛燥濇。肾虚者或为二阴不通，或为两便失禁，或多遗泄，或腰脊不可俯仰，而骨酸痿厥。
　　　　　脏象别论

　　脏象之义而同中有不同，及有先同而后异者，俱不可以不辨也。夫人身之用，止此血气，虽五脏俱有血气，而其纲领则肺出气也，肾纳气也。故肺为气之主，肾为气之本也。血者水谷之精也，源源而来，而实生化于脾，总统于心，藏受于肝，宣布于肺，施泄于肾，而灌溉一身。所谓气主嘘之，血主濡之，而血气为人之橐钥，是皆人之所同也。若其同中之不同者，则脏气各有强弱，禀赋各有阴阳。脏有强弱，则神志有辨，颜色有辨，声音有辨，性情有辨，筋骨有辨，饮食有辨，劳逸有辨，精血有辨，勇怯有辨，刚柔有辨也。强中强者，病其太过；弱中弱者，病其不及。因其外而察其内，无弗可知也。禀有阴阳，则或以阴脏喜温暖，而宜姜桂之辛热；或以阳脏喜生冷，而宜芩连之苦寒。或以平脏热之则可阳，寒之则可阴也。有宜肥腻者，非润滑不可也；有宜清素者，惟膻腥是畏也。有气实不宜滞，有气虚不宜破者；有血实不宜濇，有血虚不宜泄者；有饮食之偏忌，有药饵之独碍者。有一脏之偏强，常致欺凌他脏者；有一脏之偏弱，每因受制多虞者。有素挟风邪，必因多燥，多燥由于血也；有善病湿邪者，必因多寒，多寒由于气也。此固人之有不同也。亦有一人之禀而先后之不同者，如素禀阳刚而恃强无畏，纵嗜寒凉，及其久也而阳气受伤，则阳变为阴矣；或以阴柔而素耽辛热，久之则阴日以涸，而阴变为阳矣。不惟饮食，情欲皆然。病有出入，朝暮变迁。满而更满，无不覆矣；损而又损，无不破矣。故曰：久而增气，物化之常也；气增而久，夭之由也。此在经文固已明言之矣。夫不变者常也，不常者变也。人之气质有常变，医之治病有常变，欲知常变，非明四诊之全者不可也，设欲以一隙之偏见而应无穷之变机，吾知其害于人者多矣，故于此篇之义，尤不可不深察。
　　　　身经通考 【清　李潆】

　　　　　脏腑问答

　　长春子曰：敢问五脏六腑之义，何谓也？曰：脏者藏也，如宝藏然，藏物而不泄也。脏阴而根于阳，故其数奇。腑者聚也，如府库然，聚物转输，其用不穷也。腑阳而根于阴，故其数耦。肺，沛也，中有二十四孔，分布清浊之气，沛然莫御也。市者人气之所聚，膻中为气海，故从市。心，新也，神明之官，变化日新也。大火，心星之形，象天之夏也，去肾八寸四分，位离生阴，故能生血。脾，裨也，掩乎太仓，裨助胃气也，居心肺之下，故从卑。太阴湿土，与血类，故裹血。肝，干也，将军之官，谋虑出焉，足以干事也，居震而为龙雷，故多惊多怒。木生火，为血之母，故藏血。肾，慎也，慎守精室，不可妄泄也；又引也，引水下行，其精管自两肾脊骨间发源，绕大肠之右，从溺管之下出前阴而泄精。是为五脏。胃，卫也，水谷之精气布濩周身，足以卫外而为固也；上为贲门，下为幽门，仓廪之官，五谷之腑，故从田。胆，担也，十一经皆取决于胆，足以担天下之事也。肠有大小。肠，畅也，畅达胃气，令秽浊下降也；上为阑门，下为魄门，又曰肛门。三焦统领周身元气，上焦不治，则水泛高原；中焦不治，则水溜下脘；下焦不治，则水乱二便，故名决渎之官。上焦治膻中，直两乳间；中焦治脐上四寸；下焦治脐下一寸，当膀胱。膀，滂也；胱，光也。气海足则运化有常，滂沛光滑，水道利也。是谓六腑。敢问魂魄何谓也？曰：魂者随神往来之谓，魄者并精出入之谓。魂神而魄灵，魂动而魄静。肝藏魂，肺藏魄。
　　　　　脏腑名位

　　以四时合于身者言之：春曰肝，夏曰心，长夏曰脾，秋曰肺，冬曰肾。以人之脏腑言之：上为肺与心，中为脾，下为肝与肾。经云：呼出肺与心，吸入肾与肝。呼吸之间有一至，是为脾脉，其不符于四时，何也？盖以肾者肺之所生，肺为金而属干。干，天也。故肺通天气而居上，天一生水而为肾。肾之上为肝，肝之上为心，心属火而生土，火土同原而生金，故肺居上也。天上有水，山上有泉，水出高原，头在九天之上，尾彻九地之下。故先儒曰：天地四旁皆水也，此天汉之源流也。
　　　　　脏腑阴阳

　　以阴阳之常论之：肾为坎水，阳少阴多，宜曰太阴。心为离火，阴少阳多，宜曰太阳。肝为震木，阴多阳少，宜曰少阳。肺为兑金，阳多阴少，宜曰少阴。脾居戊己土之中气，宜曰阴阳之中，则人可无疑矣。乃以运气经络论之：肾居北方，谓之寒水可也，何以配太阳乎？心居南方，谓之君火可也，何以配少阴乎？肝在东方阳位，谓之少阳可也，何以曰厥阴乎？肺在西方阴位，谓之少阴可也，何以曰太阴而又配阳明乎？脾在中州，明为阴阳之中，乃以胃属阳明，脾属太阴，与肺之脏腑相同，又何说也？种种疑端，岂古圣人有遗义乎？曰：勿疑也！按《内经》云：阴阳之道，推之可千可万，未可以常理执也。今特为辩之：肾配太阳，心宜配太阴，而配以少阴者，阳常饶而阴常乏，犹《易》阳用九阴用六也。肝居阳位而曰厥阴者，木生于秋冬之后，论其本为阴之尽，故曰厥阴也。大肠居阴位而燥金，曰阳明者，金生于春夏之后，论其本，阳明于前，故曰阳明也。若肾为寒水，心为君火，肝为风木，此无疑也。至肺与脾，共为太阴，乃土主湿，金主燥，则又不能无疑矣。盖老阳必变为阴，火当至盛之时，已变为土，士湿，故曰太阴。试观季夏之时，大雨时行，土生金而为水之母，则其气之相通，而同为太阴可知矣。若膀胱之配肾，胆之配肝，小肠之配心，大肠之配肺，胃之配脾，三焦之配手心主，以其小络之相通也。然小肠为太阳，而膀胱亦为太阳。膀胱之为太阳也，与小肠俱至目内眦，同居头面午位，故皆曰太阳也。肝为厥阴，而心包亦为厥阴，相火为风木所生，子母同气，故皆曰厥阴也。心为少阴，而肾亦为少阴，子午相通，水火互根，故皆曰少阴也。脾曰太阴，而肺亦曰太阴，肺金为脾土所生，子母同气，故亦曰太阴也。胃曰阳明，而大肠亦曰阳明，子母相亲，故皆曰阳明也。胆为少阳，而三焦亦曰少阳者，三焦起于亥，胆起于子，俱在耳目锐眦之间，故皆曰少阳也。心为君火，脾为湿土，此无疑也。肝木之为风也，将克乎土，故风为之扬也。肺金之为燥也，方离于火，已脱乎湿，故燥气未去也。风极生火，故曰，风从火断汗之宜。燥极生寒，故曰，燥与湿兼下之可。
　　　　石室秘箓 【清　陈士铎】

　　　　　五脏生克

　　五行，火木土金水，配心肝脾肺肾，人尽知之也。然而生中有克，克中有生，生不全生，克不全克，生畏克而不敢生，克畏生而不敢克，人未必尽知之也。何以见生中有克？肾生肝也，肾之中有火存焉，肾水干枯，肾不能生肝木矣。火无水制，则肾火沸腾，肝木必致受焚烧之祸，非生中有克乎？治法当急补其肾中之水，水足而火息，肾不克木而反生木矣。肝，生心也，肝之中有水存焉，肝火燥烈，肝不能生心火矣；木无水养，则肝木焦枯，心火必有寒冷之虞，非生中有克乎？治当急补其肝中之水，水足而木旺，则肝不克火而反生火矣。心中之火君火也，心包之火相火也，二火之中，各有水焉。二火无水，则心燔灼而包络自焚矣，又何能火生脾胃之土乎。火无所养，则二火炽盛，必有燎原之害，此生中有克，不信然乎！治法当补其心中之水以生君火，更当补其肾中之水以滋相火，水足而二火皆安，不去克脾胃之土，而脾胃之土自生矣。脾土，克水者也，然土必得水以润之，而后可以生金，倘土中无水，则过于亢热，必有赤地千里，烁石流金之灾，不生金而反克金矣。治法当补脾阴之水，使水足于润土，而金之气有所资，庶几金有生而无克也。肺金，生水者也，然金亦必得水以濡之，而后可以生水，倘金中无水，则过于刚劲必有煅炼太甚，崩炉飞汞之忧，不生水而反克水矣。治法当补其肺中之水，使水足以济金，而水之源有所出，庶几水有生而无克也。以上五者，言生中有克，实有至理，非漫然立论。倘肾中无水，用六味地黄丸汤大剂与之；肝中无水，用四物汤；心中无水，用天王补心丸；心包无水，用归脾汤；脾胃无水，用六君、四君；肺经无水，用生脉散。举一而类推之，可也。　　何以见克中有生乎？肝，克土也，而肝木非土又何以生？然而肝木未尝不能生土，土得木以疏通，则土有生气矣。脾，克水也，而脾土非水又何以生？然而脾土未尝不生水，水得土而蓄积，则水有根基矣。肾，克火也，而肾水非火不能生，无火则肾无温暖之气矣；然而心火必得肾水以生之也，水生火而火无自焚之祸。心，克金也，而心火非金不能生，无金则心无清肃之气矣；然而肺金必得心火以生之也，火生金而金无寒冷之忧。肺，克木也，而肺金非木不能生，无木则金无舒发之气矣；然而肝木必得肺金以生之也，金生木而木无痿废之患。以上五者，亦至理焉，知其颠倒之奇，则治病自有神异之效。　　何以见生不全生乎？肾，生肝也，而不能全生肝木。盖肾水无一脏不取资也。心得肾水，而神明始焕发也。脾得肾水而精微始化导也。肺得肾水而清肃始下行也。肝得肾水而谋虑始决断也。六腑亦无不得肾水而后可以分布之。此肾经之不全生，而无乎不生也。　　何以见克不全克乎。肾，克火也，而不至全克心火。盖肾火无一脏不焚烧也。心得肾火，而烦躁生焉；脾得肾火，而津液干焉；肺得肾火，而喘嗽病焉；肝得肾火，而龙雷出焉。六腑亦无不得肾火而燥渴枯竭之证见矣。此肾经之不全克，而无乎不克也。　　何以见生畏克而不敢生乎？肝木，本生心火也，而肝木畏肺金之克，不敢去生心火，则心气愈弱不能制肺金之盛，而金愈克木矣。心火，本生胃土也，而心火畏肾水之侵，不敢去生胃土，则胃气转虚不能制肾水之胜，而水益侵胃土矣。心包之火，本生脾土也，而心包之火，畏肾水之泛，不敢去生脾土，则脾气更困不能伏肾水之凌，而水益欺脾土矣。脾胃之土，所以生肺金也，而脾胃之土，畏肝木之旺，不敢去生肺金，则肺气转衰，不敢制肝木之犯而木愈侮土矣。肾经之水，所以生肝木也，而肾水畏脾胃之土燥，不敢去生肝木，则肝木更雕，不能制脾胃二土之并，而土愈制水矣。见其生而制其克，则生可全生；忘其克而助其生，则克且更克，此医道之宜知，而用药者所宜究心也。　　何以见克畏生而不敢克乎？金，克木也，肺金之克肝，又何畏于肾之生肝乎？不知肾旺则肝亦旺，肝旺则木盛，木盛则肺金必衰，虽性欲克木，见茂林而自返矣。故木衰者，当补肾以生肝，不必制肺以扶肝。木，克土也，肝之克脾又何畏于心之生脾乎？不知心旺则脾亦旺，脾旺则土盛，土盛则肝木自弱，虽性思克土遇焦土而自颓矣。故土衰者，皆补心以培土，不必制木以救土。土，制水者也，脾之克肾，又何畏于肺之生肾？不知肺旺则肾亦旺，肾旺则水盛，水盛则脾土自微，虽性欲制水，见长江而自失矣。故水衰者，当补肺以益水，不必制土以蓄水。水，制火者也，肾水之克心，又何畏肝之生心乎？不知肝旺则心亦旺，心旺则火盛，火盛则肾水必虚，虽性喜克火，见车薪而自退矣。故火衰者，当补肝以助心，不必制水以援心。火，制金者也，心之克肺，又何畏脾之生肺乎？不知脾旺则肺亦旺，肺旺则金盛，金盛则心火自衰，虽性欲克金，见顽金而难煅矣。故金衰者，当补土以滋金，不必息火以全金也。此五行之妙理，实医道之精微，能于此深造之，医不称神，未之前闻也！
　　　　　论脏腑

　　五脏六腑，人所知也。然而五脏不止五，六腑不止六，人未之知也。心肝脾肺肾，此五脏也。五脏之外，胞胎亦为脏，虽胞胎系妇人所有，然男子未尝无胞胎之脉。其脉上系于心，下连于肾，此脉乃通上通下，为心肾接续之关，人无此脉则水火不能相济，下病则玉门不关，上病则怔忡不宁矣。若妇人上病，与男子同，下病则不能受妊，是生生之机，属阴而藏于阳，实另受一脏也。然既为一脏，何以不列入五脏之中？因五脏分五行，而胞胎居水火之两岐，不便分配，所以止言五脏而不言六脏也。或疑胞胎既是一脏，不列入五脏之中，何以千古治病者不治胞胎，竟得无恙？是胞胎亦可有可无之脉，其非五脏之可比，而不知非也。盖胞胎不列入五脏，亦因其两岐，故病在上则治心，而心气自通于胞胎之上；病在下则治肾，而肾气自通于胞胎之下，故不必更列为一脏，而非胞胎之不为脏也。或又疑女子有胞胎以怀妊，以胞胎为一脏固宜；而男子亦曰有胞胎，其谁信之？不知男子之有胞胎，论脉之经络，而非胞胎之有无也。于心之膈膜间，有一系，下连于两肾之间，与妇人无异；惟妇人下大而上细，男子上下俱细耳。妇人下有口，而男子下无口为别。此脉男女入房，其气下行，而妇人之脉，其口大张，男子泄精直射其口，而胞胎之口始闭而受妊矣。若男子精不能射，或女子气不下行，或痰塞，或火烧，或水冷，其口俱不敢开，断不能受妊，此胞胎之为一脏甚重也。至小肠、大肠、膀胱、胆、胃、三焦，此六腑也。六腑外更有膻中，亦一腑也。膻中即心包络，代君火司令者也。膻中与心原为一脏一腑，两相表里，今独称心而遗膻中，非膻中不可为腑，尊心为君，不得不抑膻中为相也。或曰千古不治膻中，何以治心而皆效？不知心与膻中为表里，表病则里亦病，故治里而表自愈。况膻中为脾胃之母，土非火不生，心火不动，必得相火之往来以生之，而后胃气能入，脾气能出也。膻中既为脾胃母，谓不足当一腑之位乎？此膻中之为一腑，人当留意。
　　　　　脏治法

　　脏治者，五脏中有病而治之者也。脏有五，治法惟三，脾肺同一治，肾肝同一治，心肾同一治也。肺气之伤，必补脾气，脾气既伤，肺气亦困，故补肺必须补脾，而补脾必须补肺。如人或咳嗽不已，吐泻不已，此脾肺之伤。人以为咳嗽宜治肺，吐泻宜治脾，殊不知咳嗽由于脾气之衰，而吐泻由于肺气之衰。盖肺无清肃之下行，始上吐而下泻，脾气斡旋之令不行，则上为咳嗽矣。方用人参、车前子、柴胡、甘草各一钱，麦冬、茯苓各三钱，神曲五分，薏仁五钱，水煎服，此方乃治肺治脾之药合而用之者也。咳嗽病之尽除，吐泻证之各去，所谓一方两用者也。肾肝同治者，肾水不能滋肝，则肝木抑郁而不舒，必有两胁饱闷之证；肝木不能生肾中之火，则肾水日寒，必有腰脊难于俯仰之证。故补肝必须补肾中之水，补肾中之水，又不可不补肝木。倘补肝而不补肾，则胁痛何以顿除？补肾而不补肝，则腰脊何以立愈？方用熟地一两，山茱萸、白芍、当归各五钱，柴胡二钱，肉桂一钱，水煎服。此方熟地、山茱萸补肾之药，而当归、白芍、柴胡、肉桂补肝之药，既两脏平补，似乎药不该轻重，今补肝之药反多于补肾者，可见肾为肝之母，肝又为命门之母也。命门是一身之主宰，当生五脏之气，不宜为五脏所生，然而五脏迭为生克，肝既是木，岂木独不可以生命门之火乎？此有至理存焉。心肾二脏合而治之者，肾、水脏也，心、火脏也，是心肾二经为雠敌，似乎不宜牵连而一治之，不知心肾虽相克，其实相须。无心之火则成死灰，无肾之水则成冰炭。心必得肾水以滋养，肾必得心火而温暖。如人惊惕不安，梦遗精泄，岂非心肾不交乎？人以为惊惕不安，心之病，我以为肾之病。梦遗精泄，人以为肾之病，我以为心之病。岂我好为颠倒乎？诚以有至当不易之理焉，故也。方用人参、枣仁、山茱萸、麦冬、山药、柏子仁去油、茯神各三两，远志一两，炒熟芡实、白朮各五两，砂仁三钱，橘红、菖蒲，北五味各一两，熟地五两，麦冬三两，共为末，蜜为丸，白滚水送下五钱。此丸之妙，乃治肾之药少于治心，盖心君宁静，肾气自安；肾气既安，何至心动？此治心正所以治肾，而治肾正所以治心也。此治脏之法，幸人加之意哉！
　　　　　腑治法

　　腑治甚多，我举其一二证，取以为法，余可类推。如人病小便不通，大便甚结者是也。小便不通，乃膀胱之病，膀胱之气化不行，小便即不能出，小便闭塞，治膀胱之经而已矣，然而治法全不在治膀胱也。方用人参、车前子、莲子、王不留行各三钱，白果二十个，甘草一钱，肉桂三分，水煎服一剂即如注。此方之奇妙，全在用人参，其次则用肉桂三分。盖膀胱必得气化而始出，气化者何？心包络之气也。膀胱必得心包络之气下行，而水路能出。尤妙用白菓二十个，人多不识此意。白果通任督之脉，又走膀胱，引参桂之气直奔于膀胱之中，而车前、王不留行尽是泄走之物，各随之趋出于阴器之口也。此治腑之妙法，人知之乎？　　大便闭结者，人以为大肠燥甚，谁知是肺气燥乎？肺燥则清肃之气不能下行于大肠，而肾经之水仅足以自顾，又何能旁流以润溪涧哉？方用熟地、元参各三两，火麻子一钱，升麻二钱，牛乳一碗，水二锺，煎六分，将牛乳同调一碗服之，一剂不解，两剂必大便矣。此方之妙，全在不润大肠而补肾，尤妙不止补肾而且补肺，更妙不止补肺而且升肺。盖大肠居于下流，最难独治，必须从肾经以润之，从肺经以清之。气既下行，沉于海底，非用升提之法，则水注闭塞而不通，启其上孔，则下孔自然流动，此下病治上之法，亦腑病治脏之法也。其余治腑之法，可即此以悟。　　凡人胆怯不敢见人者，少阳胆经虚也。而所以致少阳胆经之虚者，肝木之衰也。而肝木之衰，又因肾水之不足。法当补肾以生肝木。方用熟地一两，山茱萸四钱，芍药、茯神、当归各五钱，柴胡、白芥子、生枣仁、肉桂各一钱。此方之妙，补肾之中用补肝之品，尤妙再去补心，使心不取给于肝胆之血，则胆之汁有余而怯形可去。又妙在用肉桂以入肝，如人得勇往之人，自然顷刻胆壮矣。此治腑实有妙理，人知之乎？　　呕吐之证，人以为胃虚，谁知由于肾虚。无论食入即出是肾之衰，凡有吐证，无非肾虚之故。故治吐不治肾，未窥见病之根也。方用人参三钱，白朮、薏仁、芡实各五钱，砂仁三粒，吴茱萸五分，水煎服。此方似乎治脾胃之药，不知皆治肾之法。方中除人参救胃之外，其余药品俱入肾经而不止留在脾也，肾火生脾，脾土始能生胃，胃气一转，呕吐始平。此治胃而用治肾之药，人知之乎？　　【李子永曰：尝论五脏各相生相克，实各相成。一经之病，每兼数经以治，此经之邪，或向别经而求，故用药不得胶柱，过于区别。然论其大概，亦不可混。肺为金脏，其质娇，畏寒畏热，而过寒过热之药不可以之治肺也。脾为土脏，其质厚，可寒可热，而偏寒偏热之药无不可以之治脾也。心为火脏，体居上，忌用热，其有以热药治心者，乃肾虚而坎不交离，本肾病而非心病也。肾为水脏，体居下，忌用寒，其有以寒药治肾者，乃心实而阳亢烁阴，本心病而非肾病也。至于肝为木脏，木生于水，其源从癸，火以木炽其权挟丁，用热不得远寒，用寒不得废热。古法治肝之药，寒热配用，反佐杂施，职此故也。其五脏之不同如此。】古今图书集成医部全录卷九十六

脏腑门 【肝】

　　　　黄帝素问

　　　　　四气调神大论

　　春三月，此谓发陈，天地俱生，万物以荣。夜卧早起，广步于庭，被发缓形，以使志生，生而勿杀，予而勿夺，赏而勿罚，此春气之应养生之道也。逆之则伤肝，夏为寒变，奉长者少。　　【注　春阳上升，发育万物，启故从新，故曰发陈。天地之气俱主生发，而万物亦以生荣。夜卧早起，发生气也。广，宽缓也，所以运动生阳之气也。东方风木之气，直上巅顶，被发者疏达肝木之气也。举动缓徐，以应春和之气。志者，五脏之志，所以御精神，收魂魄，适寒温和喜怒者也。是以四时皆当顺其志焉，勿夺勿罚，皆所以养生发之德。故君子启蛰不杀，方长不折也。夫四时之令，春生夏长，秋收冬藏，故春气以应生长之道。逆谓逆其生发之气，肝属木，主于春，春生之气逆则伤肝，肝伤则至夏为寒变之病，因奉长者少故也。盖木伤而不能生火，故于夏月火令之时，反变而为寒病。】　　逆春气，则少阳不生，肝气内变。
　　 【注　少阳主春生之气。春气逆，则少阳不生，致肝气郁而内变矣。】
　　　　　上古天真论

　　男子七八肝气衰，筋不能动，天癸竭，精少，肾脏衰，形体皆极。　　 【注　肝乃肾之所生，肾气衰，故渐及于肝矣。肝主筋，肝气衰，故筋不能运动。肾主骨，筋骨皆衰，故形体疲极也。】
　　　　　生气通天论

　　风客淫气，精乃亡，邪伤肝也。
　　 【注　风为阳邪，客于肤表，则淫伤于气矣。阳气伤，则阴寒，精自出矣。风木之邪，内通肝气，肝主藏血，肝气受邪，则伤其血矣。】　　是故味过于酸，肝气以津，脾气乃绝。　　 【注　酸味入肝，若过于酸，则肝多津液，而脾气乃绝其转输矣。】
　　　　　金匮真言论

　　东风生于春，病在肝，俞在颈项。
　　东方青色，入通于肝，开窍于目，藏精于肝，其病发惊骇，其味酸，其类草木，其畜鸡，其谷麦，其应四时，上为岁星，是以春气在头也。其音角，其数八，是以知病之在筋也。其臭臊。　　 【注　天之五方气色，入通于脏，以养五脏之精。肝之精气开窍于目而通乎天气，是天气通乎人，而人气通乎天也。其阴精藏于本脏，春时阳气上升，故其病亦如气之震发而为惊骇。木曰曲直，曲直作酸，故味酸。肝属木，故与地之草木同类。易曰：巽为鸡，东方木畜也。麦为五谷之长，故东方应之。木之精气上为岁星，十二年一周天，以地之草、木、谷、畜应天之四时，上而为岁星也。春气上升，春风在上，春病在头者，同气相感也。与别脏之因气虚而病者不同。故曰春气在头而不言病。角木音，其应在春，木成数八。肝主筋，故病在筋，气因木变则为臊。】
　　　　　阴阳应象大论

　　东方生风，风生木，木生酸，酸生肝，肝生筋，筋生心。肝主目，其在天为元，在人为道，在地为化。化生五味，道生智，元生神。神在天为风，在地为木，在体为筋，在脏为肝，在色为苍，在音为角，在声为呼，在变动为握，在窍为目，在味为酸，在志为怒。怒伤肝，悲胜怒。风伤筋，燥胜风。酸伤筋，辛胜酸。　　【注　风乃东方春生之气，故云东方生风。风生木者，寅卯属木，春气之所生也。木生酸者，地之五行生阴之五味也。阴之所生，本在五味，故酸生肝。肝之精气生筋，筋之精气生心，肝气通于目，肝和则目能辨五色，故目为肝所主。夫阴阳变化之道，其在天为元，元生神，神者阴阳不测之谓，是以在天为六气，在地为五行也。其在人为道，道者阴阳五行不易之常理也。道生智，智者五脏之神志魂魄，因思虑而处物，是以人之五脏生五神，化五志也。其在地为化，物生之谓化，化生万物而五味之美不可胜极也。苍，薄青色，东方木色也。角为木音，和而长也。肝在志为怒，故发声为呼。变动脏气，变动于经俞也。握者拘急之象，筋之证也。目者肝之窍，酸乃木之味也。肝者将军之官，故其志在怒，用志太过，则反伤其体，故云怒伤肝。悲为肺志，以情胜情，故云悲胜怒。能生我者，亦所能害我，故云风伤筋。燥属西方之金气，四时五行之气，有相生而有相制，故云燥胜风。酸伤筋者，能养我，亦能伤我也。辛为金味，故能胜酸，金胜木也。】　　风气通于肝。
　　 【注　风生木，木生肝，外内之气相通也。】
　　　　　灵兰秘典论

　　肝者，将军之官，谋虑出焉。
　　 【注　肝气急而志怒，故为将军之官。主春生之气，潜发未萌，故谋虑出焉。】
　　　　　六节脏象论

　　肝者，罢极之本，魂之居也。其华在爪，其充在筋，以生血气，其味酸，其色苍。此为阳中之少阳，通于春气。　　【注　动作劳甚谓之罢，肝主筋，人之运动皆由乎筋力，故为罢极之本。肝藏魂，故为魂之居。爪者筋之余，故其华在爪，其充在筋。肝属木位，居东方，为发生之始，故以生血气。木旺于春，阳气始生，故为阳中之少阳，以通于春气。】
　　　　　五脏生成篇

　　肝之合筋也，其荣爪也，其主肺也。多食辛，则筋急而爪枯。　　 【注　髓生肝，肝生筋，故所合在筋。爪乃筋之余，故其荣在爪。多食辛，是金味太过而伤肝，则筋缩急而爪干枯矣。】
　　　　　诊要经终论

　　正月二月，天气始方，地气始发，人气在肝。　　 【注　春者，天气始开，地气始泄，而人气在肝。肝主东方，寅卯木也。】
　　　　　平人气象论

　　脏真散于肝，肝藏筋膜之气也。
　　 【注　脏真者，真脏所藏之神也。散于肝，而主藏筋膜之气。如春木微弦之脉，乃因胃气而至于手太阴，故曰脉不得胃气，肝不弦，肾不石，是弦、钩、毛、石之脉，亦皆胃气之所生。肝主疏泄，故曰散。】
　　　　　脏气法时论

　　肝主春，足厥阴少阳主治，其日甲乙。肝苦急，急食甘以缓之。　　【注　肝主春木之气，足厥阴主乙木，少阳主甲木，二者相为表里，而主治其经气。甲为阳木，乙为阴木，在时为春，在日主甲乙。肝主春生怒发之气，故苦于太过之急，宜食甘以缓之。】　　病在肝，愈于夏；夏不愈，甚于秋；秋不死，持于冬，起于春。禁当风。肝病者，愈在丙丁；丙丁不愈，加于庚辛；庚辛不死，持于壬癸，起于甲乙。肝病者平旦慧，下晡甚，夜半静。肝欲散，急食辛以散之，用辛补之，酸泻之。　　【注　病在肝，愈于夏者，子制其鬼贼，能令母实也。夏不愈甚于秋者，子休而贼旺，至其所不胜而甚也。秋不死持于冬者，贼气休而得母气之养，至其所生而持也。自得其位，故复起于春也。此论死生之月节也。风气通于肝，故禁而勿犯。愈在丙丁者，至其所生而愈也。加于庚辛者，金克木也。持于壬癸者，得母气之所生也。本气复旺，故起于甲乙。此论死生之期日也。平旦乃木气生旺之时，故爽慧。下晡乃金旺之时，故病甚。夜半得母之生气，故安静。此论间甚之时也。夫肝病者，厥阴之胜也。邪盛则正虚，故以辛之发散，以散其木郁。以辛之润，以补其肝气。以酸之泄，以泻其有余。所谓以所利而行之，调其气使其平也。余脏准此。】　　肝色青，宜食甘。粳米、牛肉、枣、葵皆甘。　　 【注　肝色青，则其气苦急，故宜食甘以缓之。盖五味所以养五脏之气者也。】
　　　　　刺热篇

　　肝热病者，左颊先赤。
　　 【注　五色之见，各有其部，肝属木而位居东方，故左颊先赤。】
　　　　　气厥论

　　脾移寒于肝，痈肿筋挛。
　　 【注　肝主血，寒则血凝注。经曰：荣气不行，乃发为痈。肝主筋，故筋挛也。】　　脾移热于肝，则为惊衂。
　　 【注　东方肝木，其病发惊骇。肝主血，故热甚则衂。】
　　　　　大奇论

　　肝壅两胠满，卧则惊，不得小便。
　　 【注　壅者谓脏气满而外壅于经络也。肝脉环阴器，抵小腹，属肝络胆，上贯膈，布胁肋，故两胠满而不得小便；脏气壅满，卧则神魂不安，故发惊也。】
　　　　　标木病传论

　　肝病头目眩，胁支满，三日体重身痛，五日而胀，三日腰脊少腹痛，胫酸。三日不已，死。冬日入，夏早食。　　 【注　病先发于肝，则头目眩，胁支满。三日而之脾，则体重身痛；五日而之胃，则胀；三日而之肾，则腰脊少腹痛，胫酸；三日不已，死。夏早食者，寅卯之时木气绝而不生也。冬日入者，申酉之时金气旺而木气绝也。】
　　　　　方盛衰论

　　肝气虚则梦见菌香生草，得其时则梦伏树下，不敢起。　　 【注　菌香，香蕈之小者，盖虽有生气而无根。梦伏树下，得春令之木气也。不敢起者，虽得时令之助而亦不能胜也。】
　　　　灵枢经

　　　　　本输篇

　　肝出于大敦，大敦者，足大指之端及三毛之中也，为井木。溜于行间，行间，足大指间也，为荥。注于太冲，太冲，行间上二寸陷者之中也，为腧。行于中封，中封，内踝之前一寸半陷者之中，使逆则宛，使和则通，摇足而得之，为经。入于曲泉，曲泉，辅骨之下大筋之上也，屈膝而得之，为合。足厥阴也。　　【注　所行为经者，如经行之道路，所以通往来之行使。故所行之血气厥逆，则郁滞其间而不行。如往来之血气相和，则通行于经脉中矣。】
　　　　　本神篇

　　肝悲哀动中则伤魂，魂伤则狂忘不精，不精则不正。当人阴缩而挛筋，两胁骨不举，毛悴色夭，死于秋。　　 【注　悲哀，肺之情也，如肝因悲哀动中，则伤肝脏所藏之魂，魂伤则狂忘不精。盖肝者将军之官，谋虑出焉，肝志伤，则不能处事精详矣。胆为中正之官，决断出焉，脏气伤则腑志亦不正而无决断矣。肝主筋而脉络阴器，阴缩筋挛，胁骨不举，情志伤而及于形也。】
　　　　　经脉篇

　　肝足厥阴之脉，起于大指丛毛之际，上循足跗上廉，去内踝一寸，上踝八寸，交出太阴之后，上腘内廉，循股阴，入毛中，过阴器，抵小腹，挟胃，属肝，络胆，上贯膈，布胁肋，循喉咙之后，上入颃颡，连目系，上出额，与督脉会于巅。其支者从目系下颊里，环唇内；其支者，复从肝别贯膈，上注肺。是动则为腰痛，不可以俯仰；丈夫(疒贵)疝；妇人少腹肿，甚则嗌干，面尘脱色。是主肝所生病者，胸满，呕逆，飧泄，狐疝，遗溺，闭癃。
　　【注　是在厥阴之动气，则病腰痛不可以俯仰，甚则嗌干，面尘脱色诸证，盖厥阴从少阳中气之化，厥阴之气化病也。丈夫(疒贵)疝，妇人少腹肿，厥阴之本气病也。是主肝所生之病者，胸满呕逆，盖食气入胃，散精于肝，行气于经，肝所生病，则肝气厥逆，不能行散谷精，故胸满呕逆也。肝主疏泄，肝气虚则飧泄遗溺，实则闭癃。狐疝，随经脉昼夜出入之疝也。】　　【肝经诸穴歌　足厥阴，十三穴终。起大敦、行间，循太冲、中封。蠡沟、中都之会，膝关、曲泉之宫。阴包、五里，阴廉乃发羊矢，章门、期门可攻原本附有肝经诸穴之图，与后卷一百七经络门重，后文胆经、心经、小肠经、脾经、胃经、肺经、大肠经、肾经、膀胱经、三焦经、心包络经，均附各经诸穴图，均与后卷一百七经络门重，均删，余不注。。】　　【分寸歌　足大指端名大敦，行间大指缝中存。太冲本节后二寸，跟前一寸号中封。蠡沟踝上五寸是，中都踝后七寸中。膝关犊鼻下二寸，曲泉曲膝尽横纹。阴包膝上方四寸，气冲三寸下五里。阴廉冲下有二寸，羊矢冲下一寸许。气冲却是胃经穴，鼠鼷之上一寸主。鼠鼷横骨端尽处，相去中行四寸止。章门下脘旁九寸，肘尖尽处侧卧取。期门又在巨阙巨阙　原作巨「关」，据文义改。旁，四寸五分无差矣。】
　　　　　经水篇

　　足厥阴外合于渑水，内属于肝。
　　 【注　渑水自东来，故应足厥阴，东方之肝木。】
　　　　　病传篇

　　病先发于肝，三日而之脾，五日而之胃，三日而之肾。三日不已，死。冬日入，夏早食。　　 【注　病发于肝故头目眩而胁支满。三日之脾，则体重身痛；五日之胃，则胀；三日之肾，则腰脊小腹痛，胫酸。冬日入，夏早食，木气绝于卯酉金旺之时也。】
　　　　　淫邪发梦篇

　　肝气盛则梦怒。厥气客于肝，则梦山林树木。　　 【注　厥气者，虚气厥逆于脏腑之间。客者，薄于脏腑之外也。客于肝，则梦山林树木，肝气之变幻也。】
　　　　　顺气一日分为四时篇

　　肝为牡脏，其色青，其时春，其音角，其味酸，其日甲乙，是为肝之变也。　　 【注　肝属木，故为牡脏。】

　　　　　本脏篇

　　肝小则脏安，无胁下之痛；肝大则逼胃迫咽，迫咽则苦膈中，且胁下痛。肝高则上支贲切胁，悗为息贲；肝下则逼胃，胁下空，胁下空则易受邪。肝坚则脏安难伤；肝脆则善病消瘅易伤。肝端正则和利难伤，肝偏倾则胁下痛也。　　【注　肝居胁下，故小则脏安，而无胁下之痛。肝居胃之左，故大则逼胃，而胃脘上迫于咽也。肝在膈之下，故大则苦于膈中，且胁下痛。肝脉贯膈上注肺，故高则上支贲切胁，悗为息贲。肝居胃旁，故下则逼胃而胁下空，空则易受于邪。盖胁乃邪正出入之枢部也。肝坚则脏安难伤，脆则善病消瘅易伤。肝藏血，血舍魂，端正则神志和利，偏倾则胁痛也。】　　青色小理者肝小，粗理者肝大。广胸反骹者肝高，合胁兔骹者肝下。胸胁好者肝坚，胁骨弱者肝脆。膺腹好相得者肝端正，胁骨偏举者肝偏倾也。　　 【注　骹者，胸胁交分之扁骨。内膈前连于胸之鸠尾，旁连于胁，后连于脊之十一椎，肝在膈之下，故广胸反骹者肝高，合胁兔骹者肝下。兔者，骨之藏伏也。肝脉下循于腹之章门，上循于膺之期门，在内者从肝别贯膈，故膺腹好相得者肝端正。胁骨偏举者肝偏倾也。】
　　　　扁鹊难经

　　　　　肝脏形象

　　四十一难曰：肝独有两叶，以何应也？然。肝者东方木也，木者春也。万物始生，其尚幼小，意无所亲，去太阴尚近，离太阳不远，犹有两心，故有两叶，亦应木叶也。　　【注　肝有两叶，应东方之木。木者，春也，万物始生，草木甲坼两叶之义也。其曰太阴太阳，不必指脏气及月令而言。但隆冬为阴之极，首夏为阳之盛，谓之太阴太阳，无不可也。】
　　　　　肝脏斤两

　　四十二难曰：肝重二二　《难经集注》作「四」。斤四两，左三叶，右四叶，凡七叶，主脏魂。　　肝脏形象之图
　　见图

　　　　金匮要略 【汉　张机】

　　　　　肝死脏

　　肝死脏，浮之弱，按之如索不来，或曲如蛇行者死。
　　　　　肝着

　　肝着其人，常欲蹈其胸上，先未苦时，但欲饮热，旋复花汤主之。
　　　　中藏经 【汉　华佗】

　　　　　论肝脏虚实寒热生死逆从脉证之法
　　肝者与胆为表里，足厥阴少阳是其经也。旺于春，春乃万物之始生，其气嫩软虚而宽，故其脉弦，软不可发汗，弱不可下。弦长曰平，反此曰病脉。虚而弦，则为太过，病在外，太过则令人善忘，忽忽眩冒；实而微，则为不足，病在内，不及则令人胸胁胀满。大凡肝实引两胁下痛喜怒，虚则如人将捕之。其气逆则头痛耳聋，颊赤，其脉沉而急，浮而急亦然。主胁肢满，小便难，头痛眼眩。其脉急甚恶言，微急气在胁下；缓甚呕逆，微缓主脾；太急内痈吐血，大甚筋痹；小甚多饮，微小消瘅；滑甚则(疒颓)疝微滑遗溺，濇甚留饮，微濇瘲挛。又肝之积气在胁久不去，发咳逆，或为疟疾也。虚则梦花草茸茸，实则梦山林茂盛。肝病旦慧，晚甚，夜静。肝病则头痛，目眩，肢满，囊缩，小便不通，十日死。又身热恶寒，四肢不举，其脉当弦长而急，反短濇，乃金克木，十日死不治。又肝中寒，则两臂不举，舌本燥，多太息，胸中痛不能转侧，其脉左关上迟而濇者是也。肝中热则喘满多怒，目疼腹胀，不嗜食，所作不定，睡中惊怖，眼赤，视不明，其脉左关阴实者是也。肝虚冷则胁下坚痛，目盲，臂痛，发寒如疟状，不欲食，妇人月水不来，气急，其脉左关上沉而弱者是也。
　　　　脉诀 【晋　王叔和】

　　　　　肝脏歌

　　肝脏应春阳，连枝胆共房。
　　【注　肝属木而应春。连枝，即心脏，弟兄之义也。共房，肝胆同一处也。】　　色青形象木，位列在东方。
　　【注　肝之色青，木之色亦犹是也。肝脏之形是木之干。东方属木，木所居之位，故列在东方也。】　　含血荣于目，牵筋爪运将。
　　【注　肝藏血而为血海，故能含血。其候在目，其华在爪，其充在筋。所含之血荣于目，牵引于筋爪，故目能视，足能步，掌能握，指能捻而运动也。】　　逆时生恚怒，顺候脉弦长。
　　【注　肝属木而应春，反得秋脉，浮短而濇，谓之逆时，乃金来克木；木受克则不得舒畅，故生恚怒。顺候其脉弦而长也。】　　泣下为之液，声呼是本乡。
　　【注　肾主液，入肝为泣；肺主声，入肝为呼。泣与呼，皆属于肝，故曰本乡。】　　味酸宜所纳，麻谷应随粮。
　　【注　肝其味酸，宜纳谷麦。或云麻字疑误。应随粮者，应肝家之粮食也。】　　实梦山林树，虚看细草芒。
　　【注　甲刚为木，故实梦山林树。乙柔为草，故虚看细草芒也。】　　积因肥气得，杯覆胁隅旁。
　　【注经曰：肺病传肝，肝当传脾，脾季夏适旺，旺者不受肝邪，复欲还肺，肺不肯受，故留滞为积，名曰肥气。以季夏戊己日得之，状如覆杯，在左胁下突出，如肉肥盛之状也。】　　翠羽身将吉，颜同枯草殃。
　　【注　肝脏色青，翠羽色青而红，枯草色青而白。红属心火，白属肺金。木生火，故曰吉；金克木，故曰殃。】　　四斤余四两，七叶两分行。
　　【注　肝重四斤四两，左三叶，右四叶，共七叶而两行分也。】
　　　　千金方 【唐　孙思邈】

　　　　　肝脏病脉论

　　肝主魂，为郎官。随神往来谓之魂。魂者，肝之藏也。目者肝之官，肝气通于目，目和则能辨五色矣。左目甲，右目乙，循环紫宫，荣华于爪。外主筋，内主血。肝重四斤四两，左三叶，右四叶，凡七叶，有六童子三玉女守之。神名蓝，蓝主藏魂，号为魂脏，随节应会。故云肝藏血，血舍魂，在气为语，在液为泪。肝气虚则恐，实则怒。肝气虚，则梦见园苑生草；得其时，梦伏树下不敢起。肝气盛，则梦怒；厥气客于肝，则梦山林树木。　　肝脉来濯濯如倚竿，如琴瑟弦，再至曰平，三至曰离经病，四至脱精，五至死，六至命尽，足厥阴也。　　假令肝病西行，若食鸡肉，得之当以秋时，发病以庚辛日也。家有血腥死。女子见之，以明要为灾；不者，若感金银物得之。　　襄公问扁鹊曰：吾欲不诊脉，察其音，观其色，知其病生死，可得闻乎？答曰：乃圣道之大要，师所不传，黄帝贵之，过于金玉。入门见病，观其色，闻其呼吸，则知往来吉凶之相。角音人者主肝声也，肝声呼，其音琴，其志怒，其经足厥阴。厥逆少阳则荣卫不通，阴阳交错，阴气外伤，阳气内击，击则寒，寒则虚，虚则卒然喑哑不声，此为厉风入肝，续命汤主之。但踞坐不得低头，面目青黑，四肢缓弱，遗失便利，甚则不可治，赊赊　原作「余」，据《千金》卷十一肝脏脉论改。则旬月之内，桂枝酒酒　原作「汤」，据《千金》卷十一肝脏脉论改。主之。又：呼而哭，哭而反吟，此为金克木，阴击阳，阴气起而阳气伏，伏则实，实则热，热则喘，喘则逆，逆则闷，闷则恐畏，目视不明，语声切急，谬说有人，此为邪热伤肝，甚则不可治。若唇色虽青向眼不应可治，地黄煎主之。　　肝病为疟者，令人色苍苍然太息，其状若死者，乌梅丸主之。若其人本来少于悲恚，忽尔嗔怒，出言反常，乍宽乍急，言未竟以手向眼，如有所畏，若不即病，祸必至矣。此肝病声之候也。若其人虚，则为寒风所伤；若实，则为热气所损。阳则泻之，阴则补之。青为肝，肝合筋。青如翠羽者吉。肝主目，目是肝之余。　　凡人分部陷起者，必有病生。胆少阳为肝之部，而脏气通于内，外部亦随而应之。沉浊为内，浮清为外。若色从外走内者，病从外生部处起；若色从内出外者，病从内生部处陷。内病前治阴，后治阳；外病前治阳，后治阴。阳主外，阴主内。凡人死生休否，则脏神前变形于外。人肝前病，目则为之无色；若肝前死，目则为之脱精；若天中等分墓色应之，必死不治。看应增损，斟酌赊促，赊则不出四百日内，促则不延旬月之间。肝病少愈而卒死，何以知之？曰：青白色加拇指大黡点见颜颊上，此必卒死。肝绝八日死，何以知之？面黑目赤，但欲伏眠，目视而不见人，汗出如水不止。【一日二日死。】 面黑目青者不死，青如草滋者死。吉凶之色在于分部，顺顺而见。青白入目必病，不出其年。若年上不应，三年之中，祸必应也。
　　　　　肝实热

　　左手关上脉阴实者，足厥阴经也。病苦心下坚满，常两胁痛，息忿忿如怒状，名曰肝实热也。
　　　　　肝虚寒

　　左手关上脉阴虚者，足厥阴经也。病苦胁下坚，寒热，腹满不欲饮食，腹胀悒悒不乐，妇人月经不利，腰腹痛，名曰肝虚寒也。
　　　　　肝胆俱实

　　左手关上脉阴阳俱实者，足厥阴与少阳经俱实也。病苦胃胀呕逆，食不消，名曰肝胆俱实也。
　　　　　肝劳

　　肝劳病者，补心气以益之，心旺则感于肝矣。人逆春气，则足少阳不生，而肝气内变。顺之则生，逆之则死；顺之则治，逆之则乱。反顺为逆，是谓关格，病则生矣。
　　　　济生方 【宋　严用和】

　　　　　肝胆虚实论治

　　夫肝者足厥阴之经，位居东方，属乎甲乙木，开窍于目，候于左胁，其政变动，病发惊骇，藏魂养筋者也。与足少阳胆之经相为表里，谋虑过度，喜怒不节，疲劳之极，扰乱其经，因其虚实，由是寒热见焉。方其虚也，虚则生寒，寒苦胁下坚胀，时作寒热，腹满不食，悒悒不乐，如人将捕，眼生黑花，视物不明，口苦头痛，关节不利，筋脉挛缩，爪甲干枯，喜怒悲恐，不得太息，诊其脉沉细而滑者，皆虚寒之候也。及其实也，实则生热，热则心下坚满，两胁下痛，痛引小腹，令人善怒，气逆头晕，眦赤悒悒，先寒后热，颈直背强，筋急不得屈伸，诊其脉浮大而数者，皆实热之候也。脉来弦而长，乃不病之脉，脉来弦而濇，或急而益劲，如新张弓弦，或脉至中外，急急如循刀刃，责责然如按琴瑟弦者，此皆肝死矣。治之之法，当分虚实冷热而调之，以平为期。
　　　　河间六书 【金　刘完素】

　　　　　薄厥证 【主肝】

　　阳气大怒，则形气绝而血脉菀于上，令人薄厥于胸中，赤茯苓汤主之。
　　　　　疢筋证 【主肝】

　　人有尺脉数甚，筋急而见腹必急，数亦为虚，筋见以名耳。柏子仁散主之。
　　　　东垣十书 【元　李杲】

　　　　　肝脏苦欲补泻药味

　　肝苦急，急食甘以缓之，甘草；欲散，急食辛以散之，川芎；以辛补之，细辛；以酸泻之，芍药；虚，以生姜、陈皮之类补之。经曰：虚则补其母。水能生木，肾乃肝之母，肾水也，苦以补肾，熟地黄、黄蘗是也；如无他证，钱氏地黄丸主之。实则白芍药泻之，如无他证，钱氏泻青丸主之。实则泻其子，心乃肾之子，以甘草泻心。
　　　　医学入门 【明　李梴】

　　　　　肝脏赋

　　肝者将军之官，谋虑出焉。
　　 【注　勇而能断，故曰将军。潜发未萌，故谋虑出焉。】　　罢极之本，魂所居也。
　　 【人身运动皆筋力所为，肝养筋，故曰罢极之本。肝藏魂，魂者神明之辅弼，故又曰肝为宰相。】　　两分七叶，色象春木繁荣。
　　 【肝有二布叶一小叶，左三右四，共七叶，分两行，如木之多叶也。】　　四斤四两，沉重，庚辛吸射。
　　 【肝重四斤四两。《难经》曰：肝得水而沉，木得水而浮；肺得水而浮，金得水而沉。其义何也？肝非纯木，乙与庚合而吸其微阴之气，其意乐金，故令肝得水而沉也。肺非纯金，辛与丙合而就火，其意乐火，故令肺得水而浮也。肺熟而覆沉，肝熟而覆浮者，何也？故辛当归庚，乙当归甲也。】　　连膈膜而形有软坚。
　　 【肝之系者，自膈下着右胁肋，上贯膈入肺中，与膈膜相连也。筋脉皆肝所主。】　　名血海而归收暮夜。
　　 【肝藏血，故名血海。血海有余，则常想其身大；不足，则常想其身狭小。昼则运行，眼受血能视，足受血能步，掌受血能握，指受血能摄。夜卧则血归于肝。如有谋虑不决，肝虚为他脏移热，则妄行于口鼻，或为便溺，乃肝不藏血也。又思色不遂，意淫于外，入房太甚，宗筋弛纵，发为筋痿，及为白淫。故经曰：筋痿者主于肝，使内又转筋，亦肝所主也。】　　风动筋脉蜷缩，胠满不便痈疽。
　　 【肝之合筋也。凡外疮发于筋脉者，皆肝所主也。经曰：脾移寒于肝，痈肿筋挛。】　　气逆头顶眩痛，积肥杯覆胁罅。
　　 【有所大怒，气上而不下；气逆于上，则头痛眩晕；积于胁，则为肥气突出，如肉肥盛之状也。】　　热争，目赤惊狂，胁痛肢躁，为疝(疒颓)。　　 【经络虽已受热，本脏犹未受邪，曰争。肝血热则目赤肿，虚则眼前生花。肝性静，热则狂言多惊骇，四肢躁扰，卧不得安。肝热郁，则胁痛小腹牵茎囊痛者，多(疒颓)疝。肝经湿热，为疝之本也。】　　虚则关节不利，腰连脚弱，多惧怕。　　 【血虚则周身关节不利，甚则筋骨蜷痿。血枯则腰疼脚弱。挟湿热者膝胫痿痹。血不足则多惧，有余则多怒。】　　血枯食至闻腥。
　　 【有病胸胁支满者，妨于食，食至则先闻腥臊臭气，唾出清液，先唾血，四肢清，目眩，时时前后泄血，病名血枯。此得之年少时，大脱血，若醉入房中，气竭肝伤，故月事衰少不来也。】　　痰冷遗溺吐泻。
　　 【冷则痰气郁凝，胸满吐清水，恶食鲜菜，甚则遗溺不禁。】　　补以木瓜、阿胶。
　　 【木瓜、阿胶、川芎、黄芪、人参、沙参、薏苡仁、五加皮、酸枣仁、芡实、胡黄连、龙胆草之类。】　　泻必青皮、芍药。
　　 【青皮、芍药、柴胡、前胡、青黛、橘叶、犀角、萎蕤、款冬花、吴萸、青皮之类。】　　凉以鳖甲、菊花。
　　 【鳖甲、菊花、草决明、车前子、三棱、芜荑之类。】　　温必木香、肉桂。
　　 【木香、肉桂、半夏、肉豆蔻、陈皮、槟榔、荜拨之类。】　　纵怒过劳病之源，被发餐麻勿任霸。　　 【春三月，宜夜卧早起，被发缓形，生而勿杀，赏而勿罚，此春气之应，养生之道也。逆之则伤肝。麻者，东方所用之粮也，肝病宜食麻与粳米、牛肉、枣、葵，味皆甘也。不拘何月得病，宜体春气以养之。】
　　　　图书编 【明　章潢】

　　　　　肝脏说

　　肝，木官也，居心下，少近左，七叶。丈夫六十肝气衰，汁减叶薄，故目不明也。肝者凝血之本，魂之变也。肝脉出于大敦，发窍于目，左目甲，右目乙。泪者肝之液，肾邪入肝则多泪。胆为肝之腑，胆与肝合。眼为胆之官，肝气通则眼分明，肝实则眼赤。肝合于筋，其荣爪筋。缓而不能收持者，肝先死也。故人之肝亏则筋急。人之皮枯者，肝中热也。人之肌肉斑点，肝风也。人之色青者，肝盛也。人之好食酸物者，肝不足也。人之发枯者，肝伤也。人之手足多汗者，肝无疾也。肺邪入肝则多哭。肝苦急，急食甘以缓之；欲散，急食苦以散之。用咸补之，用辛泻之。禁当风，肝恶风也。
　　　　　肝部食忌

　　正月勿食葱，二三月勿食蒜子、蓼子、及百药心，勿食诸物肝肺。宜食麻子，巨胜子，李子。禁辛味。
　　　　　养肝法言

　　肝属木藏血，魂所居焉。人之七情惟怒为甚，故血枯而魂散。善养肝脏者，莫切于戒暴怒。
　　　　体仁汇编 【明　彭用光】

　　　　　肝脏药性

　　肝乃足厥阴之经。
　　【在左手关部。其经起自大敦穴，在足大指端；终于阴包穴，在膝四寸上。】　　多血少气，乙木之脏，将军之官，谋虑出焉。　　【勇而能断，故曰将军。潜发未萌，故谋虑出焉。】　　气旺于春。
　　【肝木春旺。】
　　乃罢极之本也。
　　【人之运动者，皆筋力之所为，肝养筋，故为罢极之本也。】　　其味酸而其色青，其声呼而其志怒。　　【《洪范》曰：曲直作酸。肝主色青，呼由肝出，怒由肝生。】　　内藏魂而藏血。
　　【肝藏魂，更藏血。】
　　外荣爪而荣筋。
　　【爪与筋，皆肝所荣。】
　　泪出于肝。
　　【泪为肝液，肝热则泪出矣。】
　　候在于胁，开窍于目。
　　 【目所以司形色，目和视物分明。】　　脉在左关。
　　 【沉诊候肝，浮诊候胆。】
　　是脏也，实则脉实，两胁痛而目肿疼。　　 【胁为肝候，目为肝窍，肝实故痛。】　　虚则脉虚，七叶薄而睛昏泪。
　　 【人年老而目昏者，由肝叶薄，肝汁减。】　　资心火以补肝虚。
　　 【子能令母实，当补也。】
　　抑阳光而泻子实。
　　 【实则泻其子。】
　　故味辛补而酸泻。
　　 【味辛者补肝，酸者泻肝。】
　　气凉泻而温补。
　　 【凡气凉者能泻肝，气温者能补肝。】　　姜、橘、细辛补之宜。芎、芍、大黄泻之可。目胜离娄，君神曲而佐磁、砂。　　 【《得效方》加味磁朱丸云：丹砂之畏磁石，犹火之畏水，今合用之，砂法火入心，磁法水入肾，各得其养，则目自然明。盖目疾多因脾胃有痰饮，渍浸于肝，久则昏眩。神曲倍于二味，用以健脾胃，消痰饮，极有奇效。用神曲四两，辰砂一两，磁石二两醋煅淬七次，右为末炼蜜丸如梧桐子大，每服五十丸，食前米饮，日进三服，常服益眼力。一方加夜明砂。】　　明开瞽瞶，捣羊肝以丸连末。
　　 【羊肝丸治肝经有热，目赤睛痛，视物昏濇。治目方用黄连多矣，而羊肝丸犹奇异。用黄连末一两，白羊肝二具去膜，同于砂盆内研令极细，众手为丸，如梧桐子大，每服三十丸，以温水送下。连作五剂。治诸般目疾及障翳青盲等证。忌猪肉冷水。唐　崔承元者，因官治一死囚，出活之，囚后数年，以病自致死。一旦崔为内障所苦，丧明逾年，后半夜叹息独坐，忽闻阶除悉率之声。崔问为谁？徐曰：是昔蒙活之囚，今故报恩至此。遂以此方告，言讫而没。崔依此合服，不数月，昏复明。又方：白羯羊肝，只用子肝一片，薄切，新瓦上煿干；熟地黄一两半；兔丝子、车前子、麦门冬、蕤仁、决明子、泽泻、地肤子去壳、防风、黄芩、白茯苓、五味子、枸杞子、茺蔚子、杏仁大者炒、细辛、葶苈、桂心、青葙子，以上各一两，为细末，炼蜜丸如梧桐子大，每服三四十丸，温水下，日三服，不拘时候。张台卿尝苦目暗，京师医者令灸肝腧，遂转不见物，因得此方服之，遂明。有一男予内障，医治无效，因以余剂遗之。一夕灯下，语其家曰：适偶有所见如隔门缝见火者，及旦视之，眼中翳障，俱裂如线。张云此药灵，勿妄与人，忽之则无验。予隘之，且欲广其传也。】　　气疼两胁，君枳实、芍药、参、芎。　　 【用枳实一两，白芍药炒黄、川芎、人参各五钱，为细末，姜枣汤调下二钱，好酒亦可。】　　痰攻双臂，施朮、草、橘、半、香、苓。　　 【治臂痛，半夏一钱，南星、陈皮、茯苓各半钱，甘草、苍朮、白朮、香附子各半钱，(口父)咀，姜煎服。】　　右胁胀痛，桂心、枳壳、草姜黄。
　　 【病右胁疼痛，胀满不食，用枳壳、炒桂心去皮不见火、片子姜黄各半两，炙甘草二钱，为末，每服二钱，姜枣汤调服，酒亦可，不拘时候。一方(口父)咀，每服五钱，姜枣煎服。】　　左胁刺痛，粉草、川芎和枳实。
　　 【病左胁刺痛不可忍者，枳实、炒川芎各半两，甘草二钱半，为末，每服二钱，姜枣汤调服，酒亦可，不拘时候。作(口父)咀，姜枣煎服，亦所宜也。】　　悲怒伤肝双肋痛，芎、辛、枳、梗、防风、干葛、草、姜煎。　　 【病因悲哀烦恼伤肝气，至两肋骨疼，筋脉拘急，腰脚重滞，两股筋急，两胁牵痛，四体不能举，渐至背膂挛急膝痛。治用防风去芦、川芎、枳壳、细辛、桔梗炒各四两，甘草二两，干姜一两半，銼散，每服四钱，水一钟半、生姜三片，煎至一锺，去渣，空心温服，渣再煎服。】　　风寒撼木一囊疼，茴香、乌药、青橘，良姜调酒饮。　　 【肝属木，风寒伤之，至囊茎抽痛，俗名小肠气。痛不可忍者，用乌药杵碎，酒浸一宿，良姜、小茴香、青皮去白各一两，为末，每服二钱，热酒调下。】　　疝本肝经，何药可疗？附子、山栀力最高。　　 【寒疝，人心腹卒痛，及小肠膀胱气(疒丂)刺肝肾，气攻挛急，极痛不可忍，屈伸不能，腹中冷重如石，自汗出，用山栀四两半炒过，附子一枚炮去皮脐，銼散，每服二钱，水一盏，酒一盏，煎七分，入盐一撮，温服即愈。】　　全蝎、延胡功不小。
　　 【小肠疝气，用延胡索五钱，入盐炒过，又入全蝎一钱，为末，每服一钱，温酒调服。】　　上燥下寒，梅膏捣圆归、鹿。
　　 【黑丸治精血枯竭，面色黧黑，耳聋目暗，口干多渴，腰痛脚软，小便白浊，上燥下寒，不受峻补。用鹿茸酒蒸，当归去芦酒浸，各等分，为细末，煮乌梅膏丸，如梧桐子大，每服五十丸，空心用米饮送下，其效如神。】　　头疼气厥，乌药末、细川芎。
　　 【芎乌散，治男子气厥头疼，妇人气盛头疼，及产后头疼皆治之。川芎、天麻、乌药各等分，为细末。每服二钱，腊茶清调，食前服，神效。】　　寒湿脚气踏椒囊。
　　 【治寒湿脚气，用川椒三斤，实于疏布囊中，置火踏上，跣足踏椒囊，盖椒性热，加以火气，寒湿自然避去。或碎槟榔、熟艾各三两，亦奇妙。】　　风热膝疼煎蘗、朮。
　　 【苍朮散，治一切风寒湿热，令足膝痛，或膝肿骨间作热疼，及腰膝臂髀大骨疼痛，令人痿躄，一切脚气，百用百效。苍朮用米泔水浸一日夜，盐炒；黄蘗去粗皮，酒浸一日夜，炙焦，銼碎，每服一两，水二锺，煎至一锺，食前服，日进二三服，立效。】　　推行动若盘珠，无使刻舟求剑。

　　　　　本经补泻温凉药

　　补　胡黄连、阿胶、沙参、酸枣仁、薏苡仁、草龙胆、芡实、木瓜。　　泻　橘叶、青皮、川芎、芍药、柴胡、前胡、款冬花、吴茱萸、青黛、犀角。　　温　木香、肉桂。
　　凉　菊花、柴胡、陈皮、草决明、车前子。　　东垣报使引本经药：柴胡、川芎行上，青皮行下。
　　　　身经通考 【清　李潆】

　　　　　肝脏得病虚实横逆

　　凡肝经得病，必先察其肺肾两脏，原其起病，然后复审肝经之虚实。然肾者肝之母，肺者木之贼，今肝得病，若非肾水不能相生，必是肺金鬼贼相克，故须审其来在肺，先治肺攻其鬼也，其来在肾，先补滋其源也。方审本脏之虚实而治之。　　肝虚以生姜、陈皮补之。水能生木，肾乃肝母，苦以补肾，熟地黄、黄蘗补之；如无他证，地黄丸主之。　　肝实以白芍药泻之。如无他证，泻青丸主之。心乃肝子，以甘草泻心。　　肝主风，自病则风搐拘急，急食甘以缓之，佐以酸苦，以辛散之。实搐力大，泻青丸；虚搐力小，地黄丸。　　心乘肝，实邪，壮热而搐，利惊丸。　　肺乘肝，贼邪，气盛则前伸呵欠，微搐。法当泻肺，先补本脏肝，地黄丸；后泻肺，泻白散。　　脾乘肝，微邪，多睡，体重，搐。先当定搐，泻青丸；搐止再见后证，则以别法治之。　　肾乘肝，虚邪，憎寒，呵欠而搐，羌活膏。
　　　　针灸

　　《素问》曰：肝病者两胁下痛引少腹，令人善怒。虚则目(目巟)(目巟)无所见，耳无所闻，善恐，如人将捕之。取其经厥阴与少阳。气逆则头痛，耳聋不聪，颊肿，取血者。　　 【注　病者，邪气实也。肝脉布胁肋抵少腹，故两胁下痛引少腹。肝为将军之官而志怒，肝气郁而不舒使然。虚者，精气夺也。肝藏血而开窍于目，肝虚故(目巟)(目巟)无所见。少阳经脉入耳中，故无所闻。肝与胆为表里，胆病者，心下淡淡如人将捕之。故取二经以通其气，厥阴与督脉会于巅，肝气逆故头痛。少阳气逆，故耳不聪而颊肿也。取血者，谓取其经之多血者而去之。盖足少阳与厥阴为表里，少阳常少血多气，厥阴常多血少气，脏腑经气相通，宜从厥阴之多血者而泻之。】　　肝热病者，小便先黄，腹痛多卧，身热；热争则狂言及惊，胁满痛，手足躁，不得安卧。庚辛甚甲乙。大汗气逆，则庚辛死。刺足厥阴少阳，其逆则头痛员员，脉引冲头也。　　 【注　先谓先有此内因之热，而先见是证也。肝主疏泄，故小便赤黄。肝脉环阴器，抵少腹而上，故腹痛也。肝藏魂，魂伤故多卧。木火主气，故身热也。热争者，寒与热争也，此言外淫之邪，内干五脏，与内因之热交争而为重病也。魂伤则狂言。东方肝木，其病发惊骇。肝脉布胁肋，故胁满痛。风木之热甚，故淫于四末也。人卧则血归于肝，肝气伤而不能纳血，故不得卧也。病在肝，加于庚辛，庚辛不死，起于甲乙。大汗者，正胜邪而外出也；气逆者，热淫而反内逆也。黄帝曰：外因之病，难易之治，奈何？伯高答曰：形先病而未入脏者，刺之半其日，脏先病而形乃应者，刺之倍其日，此外内难易之治也。夫形先病而未入脏者，谓外因之邪未入内，而与脏热交争也。脏先病而形乃应者，谓五脏之热出于形身，而与外热相应也。盖邪并而逆于内者难治，内热外出，而合于形身之间，刺之易愈也。员员，周转也，此言肝脏之热发于外，而与形热相应，热甚而上逆于头，故头痛而员转也。盖三阳之脉，上循于头，肝热与少阳交争，因脉引而上冲于头也。】　　邪在肝，则两胁中痛，寒中，恶血在内，行善掣节，时脚肿。取之行间以引胁下，补三里以温胃中，取血脉以散恶血，取耳间青脉以去其掣。　　 【注　肝脉循于两胁，故邪在肝，则胁中痛。两阴交尽，是为厥阴，病则不能生阳，故为寒中。盖邪在肝，胁中痛，乃病经脏之有形。寒中，病厥阴之气也。行善掣节者，行则掣节而痛，此恶血留于脉内，脉度循于骨节也。时脚肿者，厥阴之经气下逆也。当取足厥阴肝经之行间以引胁下之痛，补足阳明之三里以温胃中寒，取血脉以散在内之恶血。耳间青脉，乃少阳之络循于耳之前后，入耳中，盖亦从腑阳以去其掣节。】　　《千金方》曰：左手关上阴绝者，无肝脉也。苦癃，遗溺难言，胁下有邪气，善吐。刺足少阳治阳。　　左手关上阴实者，肝实也，苦肉中痛动善转筋吐，刺足厥阴治阴。
　　　　导引

　　《千金方》曰：若患肝病即呵出。其法夜半后八十一，鸡鸣七十二，平旦六十三，日出五十四，辰时四十五，巳时三十六。欲作此法，先左右导引三百四十遍。病有四种，一冷痹，二气疾，三邪风，四热毒。若有患者，安心调气，此法无有不瘥也。　　肝病用呵。肝脏病者，忧愁不乐，悲思，喜头眼疼痛。相法：肝色青，梦见人着青衣捉青刀杖，或狮子虎豹来，恐怖人。疗法：用呵气出。又云：肝病者，用大呵三十遍，细呵三十遍，皆须左右导引三百六十遍，然后乃为之。　　《养性书》曰：修养法：常以正月、二月、三月朔旦，东面平坐，叩齿三通，吸震宫青气入口，九吞之，闭气九十息。吐纳法，肝病用嘘，法须正身端坐，先调气和匀，以鼻微长引气，然后细细嘘之，令耳不闻，大略以三十六遍为则。去肝家虚热，亦除四肢壮气　与夫眼赤一切热疾。嘘后仍向东三吸之，咽津叩齿而止。　　导引法：正坐以手两相重按胁(月坒)下，徐缓身左右各三五度。又可正坐，两拽相叉，翻覆向胸三五度，能去肝家积聚风邪毒气。为之毕，良久，闭目三咽，三叩齿而止。　　《保生秘要》曰：肝气滞濇。古云：医道通仙道，第要清明气血二字之理。气为先天之用，属于阳，无形而有影；血为后天之体，属于阴，有形而成质。气旺则血荣而调润，气绝则血枯而灭形。故气虚血弱，滞濇而成病。濇于肝，则肝气不顺，或搠胁而疼，或成疸证，或传目疾，或成风患。诸风掉眩，皆属于肝也。春月木旺，宜常嘘吸为补泻之法，和其肝气。勿食诸肝，以免死气入肝伤其魂也。宜烧苍朮香，清晨饮屠苏酒、马齿苋，以袪一年不正之气。大抵春阳初升，景物融和，当眺览园林，寻春郊外，以畅春生之气。古今图书集成医部全录卷九十七

脏腑门 【胆】

　　　　黄帝素问

　　　　　灵兰秘典论

　　胆者中正之官，决断出焉。
　　【注　胆秉刚果之气，故为中正之官。有胆量则有果断，故决断出焉。】
　　　　　六节脏象论

　　凡十一脏取决于胆也。
　　 【注　五脏六腑，共为十一脏。胆主甲子，为五运六气之首，胆气升则十一脏腑之气皆升，故取决于胆也。所谓求其至也，皆归始春。】
　　　　　气厥论

　　胃移热于胆，亦曰食(亻亦)。
　　 【注　五脏六腑之生气，皆取决于胆。胆气燥热则生阳不升，故身体懈惰。胃气热则消谷善饥，故亦曰食(亻亦)。疟论曰：足少阳之疟，令人身体解(亻亦)。今胃移热于少阳，故亦名曰食(亻亦)也。】
　　　　灵枢经

　　　　　本输篇

　　胆出于窍阴，窍阴者，足小指次指之端也，为井金。溜于侠溪，侠溪，足小指次指之间也，为荥。注于临泣，临泣，上行一寸半陷者中也，为俞。过于丘墟，丘墟，外踝之前下陷者中也，为原。行于阳辅，阳辅，外踝之上，辅骨之前，及绝骨之端也，为经。入于阳之陵泉，阳之陵泉，在膝外陷者中也，为合，伸而得之。足少阳也。　　【注　五脏合五行，六腑而应六气。六气之中有二火，故多火之原而原附于经也。五脏之俞出于井水者，五脏合地之五行，以应生长化收藏之气。故从木火土金水而顺行。六腑之俞出于井金者，六腑应天之六气，六气生于阴而初于地，故从秋冬而春夏。此阴阳逆顺之气也。】
　　　　　经脉篇

　　胆足少阳之脉，起于目锐眦，上抵头角，下耳后，循颈，行手少阳之前，至肩上，却交出手少阳之后，入缺盆。其支者，从耳后入耳中，出走耳前，至目锐眦后；其支者，别锐眦，下大迎，合手少阳，抵于(出页)，下加颊车，下颈，合缺盆，以下胸中，贯膈，络肝，属胆，循胁里，出气街，绕毛际，横入髀厌中。其直者，从缺盆，下腋，循胸，过季胁，下合髀厌中，以下循髀阳，出膝外廉，下外辅骨之前，直下抵绝骨之端，下出外踝之前，循足跗上，入小指次指之间。其支者，别跗上，入大指之间，循大指岐骨内，出其端，还贯爪甲，出三毛。是动则病口苦，善太息，心胁痛，不能转侧，甚则面微有尘，体无膏泽，足外反热，是为阳厥。是主骨所生病者，头痛颔痛，目锐眦痛，缺盆中肿痛，胁下肿，马刀侠瘿，汗出振寒，疟，胸胁肋髀、膝外至胫绝骨、外踝前及诸节皆痛，小指次指不用。　　【注　是动则病口苦，善太息，心胁痛，不能转侧，少阳之气不升也。少阳主初阳生气，故胆气升，十一脏腑之气皆升。经云：精明五色者，气之华也。平脉篇曰：阳气长则其色鲜，其颜光，其声商，毛发长。少阳之动气为病则厥逆而不升，故甚则面有微尘，体无膏泽。少阳相火主气，足下反热者，火逆于下也。是为阳气厥逆之所致也。少阳属胆，故主骨所生病者，为头痛、颔痛、目锐眦痛，缺盆、腋下、胸胁、髀膝、胫踝皆痛。乃足少阳经脉所循之部分而为病也。血脉留滞，则为马刀侠瘿。阳加于阴，则为汗出；阳逆于下，则为振寒。少阳主骨，故诸节皆痛也。】　　胆经诸穴歌　足少阳兮四十三，瞳子髎近听会间。客主人在颔厌集，悬颅悬厘曲鬓前。率谷天冲浮白见，窍阴完骨本神连。阳白临泣目窻近，正营承灵脑空焉。风池肩井兮渊液，辄筋日月京门联。带脉五枢而下，维道居髎相沿。环跳风市抵中渎，阳关之下阳陵泉。阳交外丘光明穴，阳辅悬锺穴可瞻。丘墟临泣地五会，侠溪窍阴胆经全。　　分寸歌　足少阳，四十三，头上廿穴分三折，起自瞳子至风池，积数陈之次序说。瞳子髎近眦五分，耳前陷中听会穴。客主人名上关同，耳前起骨开口空。颔厌悬颅之二穴，脑空下厘曲角中。悬厘之穴异于兹，脑空下廉曲角上。曲鬓耳上发际隅，率谷耳上寸半安。天冲耳后入发二，浮白入发一寸间。窍阴即是枕骨穴，完骨之上有空连。完骨耳后入发际，量得四分须用记。本神神庭旁二寸，入发一寸耳上系。阳白眉上方一寸，发上五分临泣是。发上一寸当阳穴，发上寸半目窻至。正营发上二寸半，承灵发上四寸谛。脑空发上五寸半，风池耳后发陷寄。肩井肩上陷中求，大骨之前一寸半。渊液腋下方三寸，辄筋期下五分判。期门却是肝经穴，相去中庭四寸半。日月期门下五分，京门监骨下腰绊。带脉章门下寸八，五枢章下寸八贯。维道章下五寸三，居髎章下八寸三。章门缘是肝经穴，下脘之旁九寸含。环跳髀枢宛宛中，屈上伸下取穴同。风市垂手中指尽，膝上五寸中渎逢。阳关阳陵上三寸，阳陵膝下一寸从。阳交外踝上七寸，外丘踝上六寸容。踝上五寸光明穴，踝上四寸阳辅通。踝上三寸悬锺在，丘墟踝前之陷中。此去侠溪四寸五，却是胆经原穴功。临泣侠溪后寸半，五会去溪一寸穷。侠溪在指歧骨内，窍阴四五二指中。
　　　　　经水篇

　　足少阳外合于渭水，内属于胆。
　　 【注　渭水出于雍州，合泾、汭、漆、沮、沔水，而渭水独清，诸阳皆浊，而胆为中精之腑独清，故内属于胆。】
　　　　　淫邪发梦篇

　　厥气客于胆，则梦鬬讼自刳。
　　 【注　厥气者，虚气厥逆于脏腑之间。客者，薄于脏腑之外也。胆为中正之官，决断出焉，故厥气客于胆，则梦鬬讼自剖。】
　　　　扁鹊难经

　　　　　胆腑形象

　　四十二难曰：胆在肝之短叶间，重三两三铢，盛精汁三合。　　胆腑形象之图
　　见图

　　　　中藏经 【汉　华佗】

　　　　　论胆虚实寒热生死脉证之法

　　胆者，中清之腑也，号曰将军，决断出于此焉，能喜怒刚柔，与肝为表里也，足少阳是其经也。虚则伤寒，寒则恐畏头眩，不能独卧；实则伤热，热则惊怖，精神不守，卧起不宁。又元水发其根在胆。又肝厥不已，传邪入胆，呕清汁。又胆有水则从头肿至足也。又胆病则口苦太息，呕宿汁，心中淡淡，恐人将捕之，咽中介介然，数唾。又胆胀则口苦，舌下痛，太息。邪气客于胆，则梦鬬讼。其脉诊在左关上浮而得之者，是其部也。胆实则热，精神不守，胆热多睡，胆冷则无眠。又关上脉阳微者胆虚，阳数者胆实，阳虚者胆绝也。
　　　　千金方 【唐　孙思邈】

　　　　　胆腑脉论

　　胆腑者，主肝也。肝合气于胆。胆者，中清之腑也。号将军，决曹吏，重三两三铢，长三寸三分。在肝短叶间，下贮水精汁二合，能怒能喜，能刚能柔，目下果大，其胆乃横。凡胆、脑、髓、骨、脉、女子胞，此六者，地气之所生也，皆藏于阴而象于地，故藏而不泻，名曰奇恒之腑。若胃、大肠、小肠、三焦、膀胱，此五者，天气之所生也，其气象天，故泻而不藏，此受五脏浊气，名曰传化之腑，此不能久留输泻者也。所谓五脏者，藏精气而不泻，故满而不能实；六腑者，传化物而不藏，故实而不能满。所以然者，水谷入口则胃实而肠虚，食下则肠实而胃虚。故曰实而不满，满而不实也。
　　　　　胆实热

　　左手关上脉阳实者，足少阳经也。病苦腹中气满，饮食不下，咽干头痛，洒洒恶寒，胁痛，名曰胆实热也。
　　　　　胆虚寒

　　左手关上脉阳虚者，足少阳经也。病苦眩，厥痿，足指不能摇，臂不能起，僵仆，目黄，失精(目巟)(目巟)，名曰胆虚寒也。
　　　　河间六书 【金　刘完素】

　　　　　胆瘅证

　　谋虑不决，胆虚，气上冲口中，上溢则口苦。是清净之腑，浊扰之气上溢，益胆汤主之。
　　　　医学入门 【明　李梴】

　　　　　胆腑

　　异哉胆也！无出入窍而附于肝之叶间，水色金精，名清净腑，而避乎胃之私污。　　 【胆者金之精，水之色，其色元，其形如悬瓠，其神为龟蛇，无入水窍，附肝之短叶间，不同六腑传化，而为清净之腑。】　　藏精汁三合，而验五爪青红。
　　 【肝虽应爪而胆合于肝。经云：爪厚色黄者，胆厚，爪薄色红者胆薄，爪坚色青者胆急，爪濡色赤者胆缓，爪直色白无约者胆直，爪恶色黑多纹者胆急。】　　行荣卫二气，而重三两零数。
　　 【荣卫虽主于肺，而其流行又主于胆，故胆气始于子。云胆重三两三铢，三铢，今之一钱二分半也。】　　气痛心胁，膊项不便，或发燥、体枯、面尘。　　 【足少阳之正绕髀入毛际，合于厥阴。别者入季胁之间，循胸里，属胆，散之上肝，贯心以上，挟咽出颐颔中，散于面，系目系，合少阳于外眦，故气病如是。不便者，肝循阴器上贯膈络布胁肋，故两胠满不得小便也。发燥者，胆有怒火也。胆合膀胱，上荣毛发，风气盛则焦燥，汁竭则身体枯。面色蒙尘者，气滞则荣卫道濇也。】　　风攻头眉，耳目多倾，或癫癎吐沫口苦。　　 【少阳脉上抵头角，下耳后，循项，风邪上攻，则头痛眉倾，耳暴聋，目锐眦肿赤。风甚则瘈瘲癫癎，轻则常吐黄水，口为之苦。】　　热壅鼻渊，咽肿食亦，痿躄难行。
　　 【胆候咽门，故热壅则生疮肿痛。食亦者，胃移热于胆，食入移易而过，不生肌肤，亦者易也。痿躄坐不能起者，热则筋缩。足少阳之别名曰光明，去踝上五寸，故主之。】　　虚怯昏泪，不眠善恐，如人将捕。
　　 【人数谋虑不决，故胆气虚而溢为泪。泪者，类也。胆受水气与坎同位，眼亦水也。人心悲则泪出者，水得火而煎，阴必从阳，故悲则泪出。老人胆汁悭，哭则无泪，笑则有泪，火盛水亏也。故胆热者亦流泪。热则多眠，虚则不眠。独卧神无所附，尤生惊畏，善太息，恐如人将捕，或梦细草。】　　冷不食菜，或吐酸水，痛胀烦闷。左边五肋之中，血瘀生瘿，或生瘰疬马刀。两腋缺盆，皆胆之路。　　 【补以胡黄连、龙胆、木通；泻必青皮、柴胡、黄连；温以橘、半、生姜、川芎；凉必黄连、柴胡、竹茹。】　　公直果断自降衷。
　　 【胆生于金，金主武，故为中正之官，决断出焉。人禀刚正果断，直而无疑无私者，胆气正也。】　　壮胆安神资药饵。
　　 【所禀怯者参枣丸，朱雀丸亦可资助以全胆气。】
　　　　图书编 【明　章潢】

　　　　　胆腑说

　　胆薄着肝，胆者筋之应也，六腑之精也。胆合于膀胱，上主毛发，故人之发枯者，胆竭也。人之爪干者，胆亏也。人之发燥者，胆有风也。人之毛焦者，胆热也。人之目无光有泪者，亦胆热也。好食苦味者，胆不足也。颜色青或光白者，胆无病也。夫心主火，胆主水，火得水而灭，水得火而煎，阴阳交争，水胜火，故泪　目出也。胆与肝同道，有病用肝脏方。
　　　　　相胆病法

　　胆有病，太息，口苦，呕宿汁，心憺憺恐人将捕之，眉倾也。胆若实伤热，热则精神不守，卧起无定。若虚则伤寒，寒则恐畏头眩，不能独卧。虚损则爪枯发燥，目中泪出，膀胱连腰，小腹俱痛。
　　　　体仁汇编 【明　彭用光】

　　　　　胆腑药性

　　胆为足少阳之经，少血多气。
　　 【其经起自窍阴穴，循足小指次指端，出爪甲岐缝间；终于瞳子髎穴，在目外眦五分。】　　甲木之腑，中正之官。刚正果决，故官为中正，决断出焉。　　直而不疑，故决断出焉。
　　附肝叶，在短叶间，而藏汁三合，喉咽门而着象多青，开窍随肝，在关脉候。其脉与肝同位诊，是腑也。病则眉倾口苦而呕宿汁，善太息，恐如人捕。实则脉实而精神不守，半夏汤泻之最良。　　 【思济堂方：半夏汤治胆腑实热，精神不守，泻热方用半夏、宿姜各三两，黄芩一两，生地黄五两，远志、茯苓各二两，秫米一升，枣仁五两，八味(口父)咀，每服一两，以千里长流水一锺，煮秫米令蟹目沸，扬三千余遍，澄清，取一锺食前服。集验方治虚烦不得眠，无地黄、远志，有麦门冬三两，甘草二两，人参一两。】　　虚则脉虚，而烦扰不眠，温胆汤补之，却善。　　 【温胆汤：治大病差后，虚烦不得眠，此胆寒也。用半夏、竹茹、枳实各三两，橘皮三两，生姜三两，甘草一两，六味(口父)咀，每服一两，水二锺，食前服。渣再煎，或加人参、远志、茯神尤良。】　　滋阴养火全心气，茯神四倍沉香。
　　 【朱雀丸：治心神不定，恍惚不乐，火不下降，时复振跳，常服滋阴养火全心气，用茯神二两去皮，沉香五钱为细末，炼蜜丸如小豆大，每服三十丸，食后人参汤下。】　　安惊镇癎壮胆神，铅汞结同珠乳。
　　 【抱胆丸：治男子妇人一切癫癎风狂，或因惊恐怖畏所至，及妇人产后血虚，惊气入心，并室女经脉通行，惊邪蕴结，顿服累验经效。用水银二两、珠砂一两细研，黑铅一两五钱，乳香一两细研。将铅入铫子内，水银结成砂子，次下朱砂滴乳，乘热用柳木锤研匀，丸如鸡头实大，每服一丸，空心井华水吞下。病者得睡，切莫惊动，觉来即安。再服一丸，除根。】　　膈壅咽喉肿痛，每收破毒之功。
　　 【御药院方龙脑破毒散：治不测急慢喉痹，咽喉肿塞不通。用盆硝研细四两，白僵蚕微炒去嘴为末八钱，甘草生末秤八钱，青黛八钱，马勃末三钱，蒲黄半两，脑子一钱，麝香一钱，右同研令匀细用磁盒子收，若有病证，每药一钱，用新汲水小半盏，调匀细呷咽，如是喉痹即破，出血便愈。如不是喉痹，自然消息也。若是诸般舌胀，用药半钱，以指蘸药擦在舌上，下咽津。如是小儿，一钱作四五服，亦如前法用，并不计时候。】　　胆虚睡卧忧惊，累仗人参之力。
　　 【思济堂方人参散：治胆虚，常多畏恐，不能独卧，如人捕状，头目不利。人参、枳壳、五味子、桂心各三分，柏子仁、熟地黄各一两，山茱萸、甘菊花、茯神、枸杞子各三分为细末，每服二钱温酒下。】　　清热宽咽，薄荷缩甘芎脑子。
　　 【《得效方》薄荷煎：治口舌生疮，痰涎壅塞，咽喉肿痛。用薄荷一斤，取头末二两半：川芎三钱，取末二钱；甘草取末二钱半；炒砂仁取末二钱半；脑子五分。俱另秤和匀，炼蜜成剂，任意不拘时嚼咽。一方去脑子，加桔梗。】　　惊心怖胆，人参酸枣乳辰砂。
　　 【用人参一两，酸枣仁一两，辰砂半两，乳香二钱为细末，炼蜜和杵丸如弹子大，每服一粒，薄荷汤化下。许学士族弟妇，缘兵恐慑心，制此方与之，服二十粒愈。新旧多传此法，服之皆验。】　　惊神昏乱，记学士之良方。
　　 【惊气丸：治惊忧积气，感受风邪，发则牙关紧急，涎潮昏塞，醒则精神若痴。附子、南木香、白僵蚕、花蛇、橘红、天麻、麻黄各半两，干蝎一分，紫苏子一两，天南星半两、洗浸切片、姜汁浸一夕，朱砂一分，留少许，作衣为末，研脑麝少许，同研极匀，炼蜜杵丸，如龙眼大，每服一粒，金银薄荷汤下，温酒亦可。此方乃许学士家秘传也。戊申年，军中人犯法大辟，将受刑得释，神志如痴，与一粒服之而寐，及觉，病已失矣。二东提辖张一扬，其妻因避寇，失心已数年，予授此方，不终剂而愈。又黄山沃巡校彦，其妻狂厥者逾年，更十余医而不验，予授此方，去附子加铁粉，亦不终剂而愈。铁粉非但化涎镇心至神，如摧抑肝邪特异，若多恚怒，肝邪太盛，铁粉能制服之。《素问》云：阳厥狂怒治以铁落饮。金制木之意也。此亦前人未尝论及。】　　风引癎生，修真人之秘散。
　　 【《千金方》紫石散：治大人风引，小儿惊癎瘈瘲，日数十发，医所不疗。紫石英、滑石、白石脂、凝水石、赤石脂、石膏各六两，甘草、桂心、牡蛎各五两，大黄、龙骨、干姜各四两，十二味治下筛为粗散，盛以韦囊，悬于高凉处。欲用，取一二指撮，以新井水三升，煮取一升二合，大人顿服。未百日儿服一合；未能者绵蘸着口中。热多者进五六服，以意消息，累用效。】　　胆虚寒而不眠，炒酸枣调煎竹叶。
　　 【《圣惠方》：胆虚寒不眠，寒也。酸枣仁炒香，用竹叶煎汤服。】　　胆实热而多睡，生枣仁末和姜茶。
　　 【思济堂曰：胆实多睡，热也，酸枣仁生用末，茶姜汁调服。】　　药生熟，治尚不同。
　　 【如酸枣仁炒熟，便补虚寒不眠；生用便泻实热多睡。奇矣哉！】　　剂多寡，安容不异！
　　 【如心肝在上，宜小其剂，缓煎而呷；肾肝在下，宜大其剂，急煎而顿服，脾胃则适中而已。】　　轻重必操乎权衡，方圆难舍乎规矩。
　　　　　本经补泻温凉药

　　补　胡黄连、草龙胆、木通。
　　泻　青皮、柴胡、黄连。
　　温　川芎、半夏、陈皮、生姜。
　　凉　黄连、柴胡、竹茹。
　　东垣报使引本经药：柴胡，川芎 【行上、】 青皮 【行下。】
　　　　针灸

　　《灵枢》曰：胆病者善太息，口苦，呕宿汁，心下淡淡，恐人将捕之，嗌中吤吤然数唾。在足少阳之本末，亦视其脉之陷下者，灸之。其寒热者，取阳陵泉。　　 【注　胆病，则胆气不升，故太息以伸出之。口苦呕宿汁者，胆汁也。心下淡淡，恐人将捕之者，胆气虚也。嗌中吤吤然数唾者，少阳之脉病也。足少阳经脉之本在下，其末在颈嗌之间，宜灸之以起陷下之脉气。其寒热者，少阳之枢证也，当以经取之。少阳之经气外内出入者也。】　　善呕，呕有苦，长太息，心中淡淡恐人将捕之，邪在胆，逆在胃。胆液泄则口苦，胃气逆则呕苦，故曰呕胆。取三里以下胃气逆，则刺少阳血络以闭胆逆，却调其虚实，以去其邪。　　 【注　呕有苦，胆气逆在胃也。胆气欲升，故长太息以伸之。病则胆气虚，故心中淡淡，恐人将捕之。病在胆逆在胃者，木邪乘土也。胆汁通于廉泉、玉英，故胆液泄则口苦。胆邪在胃，故胃气逆则呕苦也。取三里以下胃气之逆，刺少阳之血络以闭胆逆，调其虚实，以去其邪。】　　《千金方》曰：左手关上阳绝者，无胆脉也，苦膝疼，口中苦，眯目，善畏如见鬼，多惊，少力。刺足厥阴治治　原作「刺」，据《千金》卷十二胆腑脉论改。阴，在足大指间，或刺三毛中。　　左手关上阳实者，胆实也。苦腹中不安，身躯习习也。刺足少阳治阳，在足上第二趾，本节后一寸是也。　　胆病灸浊浴随年壮，穴在侠胆腧旁行相去五寸。　　胆虚灸三阴交各二十壮，穴在内踝上一尺。
古今图书集成医部全录卷九十八

脏腑门 【心】

　　　　黄帝素问

　　　　　四气调神大论

　　夏三月，此为蕃秀，天地气交，万物华实。夜卧早起，无厌于日。使志无怒，使华英成秀，使气得泄，若所爱在外。此夏气之应，养长之道也。逆之则伤心，秋为痎疟，奉收者少，冬至重病。　　【注　夏三月阳气浮长，故茂盛而华秀也。夏至阴气微上，阳气微下，故为天地气交。阳气施化，阴气结成，成化相合，故万物华实也。夜卧早起，养长之气也。无厌于长日，气不宜惰也。长夏火土用事，怒则肝气易逆，脾土易伤，故使志无怒。而使华英成秀华者，心之华即神气也。夏气浮长，故欲其疏泄，气泄则肤腠宣通时气疏畅，有若好乐之在外也。凡此应夏气者，所以养长气之道也。心属火，王于夏，逆夏长之气，则伤心矣，心伤至秋为痎疟，因奉收者少故也。盖夏之阳气，浮长于外，至秋而收敛于内，夏失其长，秋何以收？至秋时阴气上升，下焦所出之阴，与上焦所逆之阳相搏，而为寒热之阴疟也。夫阳气发原于下焦阴脏，春生于上，夏长于外，秋收于内，冬藏于下，今夏逆于上，秋无以收，收机有碍，则冬无所藏，阳不归原，是根气已损，至冬时寒水当令，无阳热温配，故冬时为病甚危也。】　　逆夏气，则太阳不长，心气内洞。
　　 【注　太阳主夏长之气，太阳不长，则心气虚而内洞矣。】
　　　　　生气通天论

　　味过于咸，大骨气劳，短肌，心气抑。　　 【注　大骨腰高之骨，肾之腑也。过食咸则伤肾，故骨气劳伤。水邪盛则侮土，故肌肉短缩。水上凌心，故心气抑郁也。】
　　　　　金匮真言论

　　南风生于夏，病在心，俞在胸胁。
　　南方赤色，入通于心，开窍于耳，藏精于心，故病在五脏。其味苦，其类火，其畜羊，其谷黍，其应四时，上为荧惑星，是以知病之在脉也。其音征，其数七，其臭焦。　　 【注　心属火，受南方之赤色，通于心而养精于内也。邪气脏腑病形篇曰：十二经脉三百六十五络，其气血皆上于面而走空窍，其别气走于耳而为听。别气者，心主之气也。病在五脏者，病五脏之气也。炎上作苦，火之味也。心气通于南方，故与五行之火同类。五常政论曰：其畜马，盖以午未皆属火也。黍，糯小米也，性温而赤色，故为心之谷。其应天之四时，则上为荧惑。荧惑，火之精也，七百四十日一周天。心主脉，故病在脉。脉以应地，曰是以者，以地之五味、五行、羊畜、黍谷，以应病之在脉也。征，火音，其应在夏。七，火之成数。焦，气因火变也。】
　　　　　阴阳应象大论

　　南方生热，热生火，火生苦，苦生心，心生血，血生脾。心主舌，其在天为热，在地为火，在体为脉，在脏为心，在色为赤，在音为征，在声为笑，在变动为忧，在窍为舌，在味为苦，在志为喜。喜伤心，恐胜喜。热伤气，寒胜热。苦伤气，咸胜苦。　　 【注　南方主夏令，故生热。夫火生热，今以在天之热而生火，正阴阳不测之变化。炎上作苦，火生苦味也。苦生心，盖苦乃心之味，味为阴，脏亦为阴，故味生脏也。心生血，盖血乃中焦之汁，奉心神而化赤。血生脾者，由本脏之所生而生及相生之脏也。心气通于舌，心和则知五味，故心主舌。风寒暑湿燥火，天之阴阳也；木火土金水火，地之阴阳也；人有五脏化五气，以生喜怒悲忧恐，人之阴阳也。在天成象，在地成形，人则参天而地者也。先言体而后言脏者，人秉天地之生气自外而内也。赤，南方之火色也。征为火音，和而美也。心志喜，故发声为笑。心独无俞，故变动在志，心气并于肺则忧也。舌者心之官，苦者火之味。在志为喜者，心中和乐则喜也，过于喜则心志自伤。恐胜喜者，恐为肾志，水胜火也。热则气泄，故热伤气。有亢害则有承制，阴阳五行之自然，故寒胜热。苦乃火味，故亦伤气也。咸为水味，故胜苦。】　　雷气通于心。
　　 【注　雷，火之发声也。心为火脏，气相感召，故与心相通。】
　　　　　灵兰秘典论

　　心者，君主之官也，神明出焉。
　　 【注　心位南面，灵应万机，故为君主之官。清静虚灵而主藏神，故神明出焉。】　　故主明则下安。以此养生则寿，殁世不殆。　　 【注　五脏六腑，心为之主，君主神明，则十二官各安其职。以此养生，则寿终身而不致危殆，盖心正则身修也。】　　主不明，则十二官危，使道闭塞而不通，形乃大伤。以此养生则殃。　　 【注　心为身之主，即我之神明，心主不明，则十二官皆不安矣。心主包络为臣使之官，代君行令而主脉。脉者，血脉也；血者，神气也。神明昏乱，则血脉凝泣而使道闭塞矣。血气者，充肤热肉，渗皮肤，生毫毛，濡筋骨，利关节者也。血脉不通，而形乃大伤矣。故以此养生，则殃折不寿。】
　　　　　六节脏象论

　　帝曰：脏象何如？岐伯曰：心者生之本，神之变也。其华在面，其充在血脉，为阳中之太阳，通于夏气。　　【注　脏腑之形像，以应天地之阴阳，心主血，中焦受气取汁，化赤而为血，以奉生身，莫贵于此，故为生身之本。心藏神而应变万事，故曰神之变也。十二经脉三百六十五络，其气血皆上于面，心主血脉，故其华在面也。在体为脉，故其充在血脉。其类火而位居尊高，故为阳中之太阳，而通于夏气，夏，主火也。】
　　　　　五脏生成篇

　　心之合脉也，其荣色也。是主肾也。是故多食咸，则脉凝泣而色变。　　 【注　心主血脉，故合脉。心之华在面，故其荣在色。夫五脏合五行，各有相生相制，制则生化。心主火而受制于肾水，是肾乃心脏生化之主，故其主肾也。多食咸，则水味太过而伤心，故其脉凝泣而色变矣。】
　　　　　诊要经终论

　　九月十月，阴气始冰，地气始闭，人气在心。　　 【注　收藏之气，从天而降，肺属干金而主天，为心脏之盖，故秋冬之气从肺而心，心而肾也。少阴主冬令，故先从手少阴而至于足少阴。】
　　　　　平人气象论

　　脏真通于心。心藏血脉之气也。
　　 【注　夏脏之元真通于心，而主藏血脉之气，心主血脉，故曰通。】
　　　　　脏气法时论

　　心主夏，手少阴太阳主治，其日丙丁。心苦缓，急食酸以收之。　　【注　心主夏，火之气，手少阴主丁火，太阳主丙火，二者相为表里，而主治其经气，丙为阳火，丁为阴火，在时主夏，在日为丙丁。】　　病在心，愈在长夏。长夏不愈，甚于冬；冬不死，持于春；起于夏。禁温食热衣。心病者愈在戊己；戊己不愈，加于壬癸；壬癸不死，持于甲乙；起于丙丁。心病者日中慧，夜半甚，平旦静。心欲软，急食咸以软之，用咸补之，甘泻之。　　 【注　持于春起于夏者，不死则能持，能持则能愈矣。禁温食热衣者，心恶热也。当愈不愈，故有所加，值死不死，故有所起。一日分为四时，朝则为春，日中为夏，日入为秋，夜半为冬，故自得其位而慧，至其所不胜而甚，至其所生而静也。心为火脏，心病则刚燥矣，故宜食咸以软之。咸味下泄上涌，而从水化，能泄心气以下交，涌水气以上济，水火既济，则心气自益。火欲炎散，以甘之发散而泻之。】　　心色赤，宜食酸，小豆、犬肉、李、韭皆酸。　　 【注　心志喜，喜则气缓，缓则心神懈弛，故宜食小豆、犬、李之酸，以收养心气。】
　　　　　刺热篇

　　心热病者，颜先赤。
　　 【注　心合火而位居南方，故额颜先赤。】
　　　　　气厥论

　　肝移寒于心，狂，膈中。
　　 【注　肝为阳脏而木火主气，阳并于阳，故狂。心居膈上，肝处膈下，母子之气上下相通，肝邪上移于心，留于心下，故为膈中。盖言脏不受邪，五脏之寒热相移，留薄于脏外而干脏气，不伤脏真者也。】　　肝移热于心则死。
　　【注　心主君火而不受邪，邪热乘之，故死。】
　　　　　标本病传论

　　心病先心痛，一日而咳，三日胁支痛，五日闭塞不通，身痛体重。三日不已，死。冬夜半，夏日中。　　 【注　心先痛者，病先发于心。欬者，一日而之肺也。胁支痛者，三日而之肝也。闭塞不通，身痛体重者，五日而之脾也。此皆逆传其所胜，是以三日不已而死。心为火脏，冬之夜半者，水胜而火灭也。夏之日中者，亢极而自焚矣。】
　　　　　方盛衰论

　　心气虚，则梦救火；阳物得其时，则梦燔灼。　　 【注　救火，心气虚也。阳物，龙也，乃龙雷之火游行也。得其时气之助，则君相二火并炎，故梦燔灼。】
　　　　灵枢经

　　　　　本输篇

　　心出于中冲，中冲，手中指之端也，为井木。溜于劳宫，劳宫，掌中中指本节之内间也，为荣。注于大陵，大陵，掌后高骨之间方下者也，为腧。行于间使，间使之道，两筋之间三寸之中也，有过则至，无过则止，为经。入于曲泽，曲泽，肘内廉下陷者之中也，屈而得之，为合。手少阴也。　　【注　心出于中冲者，心脏所出之血气，渗于皮肤之间，从中冲之井而行于手厥阴之经也。有过则至，无过则止，谓止于经处而不行。过于肘中，与胞络之血脉相合，乃自入于手少阴之经也。盖血者心神之化，心与胞络血脉相通，心脏所出之血气，间行于手少阴厥阴之经也。】
　　　　　本神篇

　　心怵惕思虑则伤神，神伤则恐惧自失。破(月囷)脱肉，毛悴色夭，死于冬。　　 【注　思虑脾之情，如心因怵惕思虑，则伤心脏之神，神伤，则不能主持而恐惧自失矣。脾主土而主肌肉，肺主气而主皮毛，肉之膏肥曰(月囷)，色者气之华。(月囷)肉者地所成之形，毛色者天所生之气也。破(月囷)脱肉，毛悴色夭，天地所生之命绝矣。死于冬者，五行之气，死于四时之胜克也。】
　　　　　经脉篇

　　心手少阴之脉，起于心中，出属心系，下膈络小肠。其支者，从心系上挟咽，系目系。其直者，复从心系却上肺，下出腋下，循臑内后廉，行手太阴心主之后，下肘内，循臂内后廉，抵掌后锐骨之端，入掌内后廉，循小指之内出其端。是动则病咽干心痛，渴而欲饮，是为臂厥。是主心所生病者，目黄胁痛，臑臂内后廉痛，厥，掌中热痛。　　【注　少阴之上，君火主之，故是动则病嗌干心痛，渴而欲饮，少阴之气盛也。是主心所生病者，目黄，心系上系于目，心火盛，故黄也。臑臂掌中，心脉所循之部分。盖心所生之病而外及于经脉也。】　　【心经诸穴歌　手少阴，九穴成，极泉、青灵、少海行。自灵道、通里、过阴郄、神门。抵于少府，少冲可寻。】　　【分寸歌　少阴心起极泉中，腋下筋间脉入胸。青灵肘上三寸取，少海肘后五分容。灵道掌后一寸半，通里腕后一寸同。阴郄腕后方半寸，神门掌后兑骨隆。少府节后劳宫直，小指内侧取少冲。】
　　　　　经水篇

　　手少阴外合于济水，内属于心。
　　【注　济水发源王屋山，截河而流，不混其清，故名曰清济。尊居四渎，故手少阴外合济水，内属于心。】
　　　　　病传篇

　　病先发于心，一日而之肺，三日而之肝，五日而之脾。三日不已，死。冬夜半，夏日中。　　 【注　五脏秉五方五行之气而生，故生于相生，而死于相胜也。病先发于心，一日而传之肺，三日而传之肝，五日而传之脾，皆逆传其所不胜。再至三日不已而死。夫心为火脏，冬主水，夏主火。冬夜半者，水胜而火灭也；夏日中者，亢极而自焚也。】
　　　　　淫邪发梦篇

　　心气盛，则梦善笑恐畏。厥气客于心，则梦见丘山烟火。　　 【注　厥气者，虚气厥逆于脏腑之间。客者，薄于脏腑之外也。梦丘山烟火，心属火而心气虚也。】
　　　　　顺气一日分为四时篇

　　心为牡脏，其色赤，其时夏，其日丙丁，其音征，其味苦。　　 【注　属火，故为牡脏。】

　　　　　本脏篇

　　心小则安，邪弗能伤，易伤以忧；心大则忧不能伤，易伤于邪。心高则满于肺中，悗而善忘，难开以言；心下则脏外易伤于寒，易恐以言。心坚则脏安守固；心脆则善病消瘅热中。心端正则和利难伤；心偏倾则操持不一，无守司也。　　 【注　心小则神气收藏，故邪弗能害，而易伤以忧。心大则神旺而忧不能伤，大则神气外弛，故易伤于邪也。肺者心之盖，故心高则满于肺中，在心主言，在肺主声，满则心肺之窍闭塞，故闷而善忘，难开以言也。经云：心部于表，故心下则脏外易伤于寒，心卑下故易恐以言也。心坚则脏安守固，心脆则善病消瘅热中。按邪气脏腑病形篇曰：五脏脉微小为消瘅。盖五脏主藏精者也。五脏脆弱，则津液微薄，故皆成消瘅。心正则精神和利，而邪病难伤。心偏倾，则操持不一，无守司也。】　　赤色小理者心小，粗理者心大。无(骨曷)骭者心高，(骨曷)骭小短举者心下。(骨曷)骭长者心下坚，(骨曷)骭弱小以薄者心脆。(骨曷)骭直下不举者心端正，(骨曷)骭倚一方者心偏倾也。　　 【注　小理者，肌肉之文理细密。粗理者，肉理粗疏。大肉(月囷)脂，五脏之所生也。故候肉理之精细，即知脏形之大小。(骨曷)骭，胷下蔽骨也。】　　心合小肠，小肠者脉其应。心应脉，皮厚者脉厚，脉厚者小肠厚。皮薄者脉薄，脉薄者小肠薄。皮缓者脉缓，脉缓者小肠大而长。皮薄而脉冲小者，小肠小而短。诸阳经脉皆多纡屈者，小肠结。　　 【注　邪气脏腑病形篇曰：脉急者，尺之皮肤亦急；脉缓者，尺之皮肤亦缓。皮脉之相应也。故皮厚者脉厚，脉厚者小肠厚。皮薄者脉薄，脉薄者小肠薄。】
　　　　　邪客篇

　　少阴心脉也。心者五脏六腑之大主也，精神之所舍也。其脏坚固，邪弗能容也。容之则伤心，心伤则神去，神去则死矣。故诸邪之在于心者，皆在于心之包络。　　 【注　血脉，心所主也。君主无为而神明内藏。包络之相，代君行其令也。精神内藏，其脏坚固，故邪弗能伤，伤则死矣。少阴，心脉。包络者，心主之脉也。】
　　　　扁鹊难经

　　　　　心脏形象

　　四十二难曰：心重十二两，中有七孔三毛，盛精汁三合。主藏神。　　心脏形象之图
　　见图
　　【巵言曰：心深也，言深居高拱，相火代之行事也。】
　　　　金匮要略 【汉　张机】

　　　　　心脏死伤

　　心伤者，其人劳倦即头面赤而下重，心中痛而自烦发热，当脐跳，其脉弦，此为心脏伤所致也。　　心死脏，浮之实如丸豆，按之益躁疾者死。
　　　　　心虚

　　邪哭使魂魄不安者，血气少也。血气少者，属于心。心气虚者，其人则畏，合目欲眠，梦远行而精神离散，魂魄妄行。阴气衰者为癫；阳气衰者为狂。
　　　　中藏经 【汉　华佗】

　　　　　论心脏虚实寒热生死逆顺脉证之法
　　心者脏之尊号，帝王之称也。与小肠为表里，神之所舍。又主血，属于火，旺于夏，手少阴是其经也。凡夏脉钩，来盛去衰，故曰钩。反此者病，来盛去亦盛，为太过，病在外；来衰去盛，为不足，病在内。太过则令人热而骨痛，口疮，舌焦，引水；不及则令人烦躁，上为咳唾，下为气泄。其脉来如连珠，如循琅玕，曰平。脉来累累连属，其中微曲，曰病。来前曲后倨，如操带钩，曰死。又思虑过多，怵惕伤心，心伤神失，神失则恐惧。又心痛手足寒过五寸，则旦得夕死，夕得旦殁。又心有水气，则身肿不得卧，烦躁，心中风，则翕翕然发热不能行，主饥而不食，食则吐呕。夏心旺，左寸脉洪浮大而散曰平，反此则病。若沉而滑者，水克火，十死不治。弦而长者，木来归子，其病自愈；缓而大者，土入火，微邪相干无所害。心病则胸中痛，四肢满胀，肩背臂膊皆病。虚则多悸，惕然无眠，胸腹及腰背引痛，喜悲时眩仆。心积气久不去，则忧烦。心中疼，喜笑不息，梦火发。心气盛，则梦喜笑恐畏。邪气客于心，则梦烟火。心胀则短气，夜卧不宁，懊憹肿气往来腹中，热喜水涎出。心病则日中慧，夜半甚，平旦静。又左寸脉大，则手热赤肿，大甚则胸中满而烦，淡淡面赤目黄也。心病则先心痛而咳不止，关膈不通，身重不已，三日死。心虚则畏人，暝目欲眠，精神不倚，魂魄妄乱。心脉沉小而紧浮，气喘，若心下气坚不下，喜咽唾，手热烦满，多忘，太息，此得之思虑太过。其脉急甚则瘈瘲；微急心中痛引腰背，病不下食。太缓则发狂笑；微缓则吐血。大甚则喉闭；微大则痛引背多泪。小甚则哕；微小则消瘅。滑甚则为渴，微滑则心痛引脐，腹鸣；濇甚瘖不能言。又心脉搏坚而长，主强舌不能语软而散，当慑怯不食也。又急则心疝，脐下有病形，烦闷少气，大热上煎。又心病狂言，汗出，躁，身厥冷，其脉当浮而大，反沉濡而滑，其色当赤反黑者，水克火，十死，不可治也。又心积沉而空空然，上下往来无常处，病胸满悸，腰腹中热，颊赤，咽喉干燥，掌热，甚则呕，春瘥冬甚，宜急疗之，止于旬日也。又赤黑色，入口必死也。面目赤黄亦死，赤如衃血亦死。又忧喜思虑太过，心气内去，其色反和而盛者，不出十日死。扁鹊曰：心绝一日，死色见，凶多。人虽健敏，名为行尸。一岁之中，祸必至矣。又其人语声前宽而后急，后语不接前声，其声浊恶，其口不正，冒昧喜笑，此风入心也。又心伤则心坏，为水所乘，身体手足不遂，骨节解舒缓不自由，下利无休，此病急宜治之，不治十死。又笑不待呻而后忧，此水乘火也。阴系于阳，阴起阳伏，伏则生热，热则生狂，冒昧乱妄，言语错误，不可采问，心已损矣。扁鹊云：其人唇口赤色可治，青黑则死。又心疟先烦而后渴，翕翕然发热也，其脉浮紧而大者是也。心气实则小便不利，腹满身热而重温，温欲吐，吐而不出，喘息，急不安卧，其脉左寸口与人迎皆实大者是也。心虚则恐惧多惊，忧思不乐，胸腹中苦痛，言语颤栗，恶寒恍惚，面赤目黄，喜衂，诊其脉，左右寸口两虚而微者是也。
　　　　脉诀 【晋　王叔和】

　　　　　心脏歌

　　心脏身之精，小肠为弟兄。
　　 【注　心也者，随机应变，主宰万物而为一身之主，故曰身之精。朱子曰：天君泰然，百体从令。丙属小肠而刚，丁属心火而柔，刚在先而为兄，柔在后而为弟。二者俱系君火，同气连枝，故言兄弟而不言夫妇。心之夫，膀胱是也；小肠之妇，肺金是也。】　　象离随夏旺，属火向南生。
　　 【注　离卦中虚。心脏属火，亦犹是也。火旺于夏，所以随夏而旺。南方乃火之位，故向南生。】　　任物无纤巨，多谋最有灵。
　　 【注　任物者，任亲万物也。人心之应物，随其大小无不任亲也。朱子曰：人心之灵，莫不有知。所以多谋。】　　内行于血海，外应舌将荣。
　　 【注　血海，肝也。心主血，肝藏之，故内行血海。舌乃心窍，心气通于舌，故外应舌。而舌能荣，则知味也。】　　七孔多聪慧，三毛上智英。
　　 【注　多聪慧者，心有七孔。上智英者，心有三毛。其次则不全矣。】　　反时忧不解，顺候脉洪惊。
　　 【注　心脉属火而旺夏，反得冬脉，沉濡而滑，此乃肾邪干心，水来克火，谓之贼邪，是可忧也。顺候诊得夏脉也，惊者大而散也，其脉洪大而散，谓之顺候。】　　液汗通皮润，声言爽气清。
　　 【注　肾主液，入心为汗；肺主声，入心为言。水能克火，汗通则肾水平而皮润，火不受水制矣。火能克金，言爽则肺金平而气消，金不受火侵矣。】　　伏梁秋得积，如臂在脐萦。
　　 【注经曰：肾病传心，心当传肺，肺旺者，不受邪，心复欲还肾，肾不肯受，留滞为积。故知伏梁以秋庚辛日得之。其积形如手臂，环于脐畔，萦系不动也。】　　顺视鸡冠色，凶看瘀血凝。
　　 【注　鸡冠色之赤者，瘀血赤而黑者也。赤乃本色而为顺，黑则水来克火而凶矣。通津子曰：心，其色赤，然心藏于内，不得见，此云顺视鸡冠，凶看瘀血，叔和以经云：五脏有五色，皆得见于面，当与寸口尺内相应。假令色赤者，赤脉浮大而散。赤，心色也。浮大而散，心脉也。以此言之，五脏之色皆可察之于面也。】　　诊时须审委，细察在叮咛。
　　 【注　凡医必从望闻问切四字。上文言视其血色而知其吉凶，闻其声言爽而知其气清，切其脉而知其反时顺候，独缺问之一字，故于此言诊脉必须详审委曲，细察病源，不致差误也。此叔和致嘱后学之意也。】　　实梦忧惊怪，虚翻烟火明。
　　 【注　心脏有余，则梦忧或惊或怪异之事。心脏不足，则梦烟火光明，化竭而见本矣。】　　秤之十二两，大小与常平。
　　 【注　心重十二两，不分大小皆等，其斤两之数，皆起于同身寸也。】
　　　　千金方 【唐　孙思邈】

　　　　　心脏脉论

　　心主神，神者，五脏专精之本也，为帝王，监领四方。夏王七十二日，位在南方，离宫火也。有生之来谓之精，两精相搏谓之神，所以任物谓之心。神者心之脏，舌者心之官，故心气通于舌。舌和则能审五味矣。心在窍为耳。夫心者火也，肾者水也，水火相济，心气通于舌，非窍也，其通于窍者，寄见于耳。左耳丙，右耳丁，循环炎宫，上出唇口，知味，荣华于耳。外主血，内主五音。心重十二两，中有三毛七孔，盛精汁三合。神名呴呴，主藏神，号五神居，随节应会，故云心脏脉，脉舍神，在气为吞，在液为汗。心气虚则悲不已，实则笑不休。心气虚则梦救火，阳物得其时则梦燔灼。心气盛则梦喜笑及恐畏。厥气客于心，则梦丘山烟火。凡心脏象火，与小肠合为腑，其经手少阴，与太阳为表里。其脉洪，相于春，王于夏。夏时万物洪盛，垂枝布叶，皆下垂如曲，故名钩。心脉洪大而长，洪则卫气实，实则气无从出，大则荣气萌，萌洪相薄，可以发汗，故名曰长。长洪相得，即引水浆，溉灌经络津液皮肤。太阳洪大，皆得母躯。幸得戊己，用牢根株。阳气上出，汗见于头。五内干枯，胞中空虚。医反下之，此为重虚。脉浮有表无里，阳无所使，不但危身，并中其母。　　假令心病北行，若食豚鱼得之。不者当以冬时发，得病以壬癸日也[得病以壬癸日也　原作「得以任癸日方」，据《千金》卷十三心脏脉论改。]。　　征音人者，主心声也。心声笑，其音竽，其志喜，其经手少阴。厥逆太阳，则荣卫不通，阴阳反错，阳气外击，阴气内伤，伤则寒，寒则虚，虚则惊掣心悸，定心汤主之。语声前宽后急，后声不续，前混后浊，口喎，冒昧自笑，此为厉风入心，荆沥汤主之。　　心虚风寒，半身不遂，骨节离解，缓弱不收，便利无度，口面喎邪，姜附汤主之。此病不盈旬日，宜急治之。又笑而呻，呻而反忧，此为水克火，阴击阳，阴起而阳伏，伏则实，实则伤热，热则狂闷乱，冒昧，言多谬误，不可采听，此心已伤。若其人口唇正赤，可疗；青黄白黑，不可疗也。　　凡人部分陷起者，必有病生。小肠太阳为心之部，其处陷起，即病生矣。脏舍内外，部亦内外，沉浊属内，浮清居外。若外病内入，小腹满起；内病里出，所部陷没。外入内，前治阳后补阴；内出外，前补阴后泻阳。阳则实热，阴则虚寒。在阳主外，在阴主内。凡人死生休咎，则脏神前变形于外。人心前病，则口为之开张。若心前死，则枯黑，语声不转。若天中等分，墓色应之，即死不治。看应增损斟酌赊促，赊则不出四百日内，促则不延旬月之间。心病少愈而卒死，何以知之？曰：赤黑色黯点如博棋见颜度年上，此必卒死。心绝一日死，何以知之？两目回回，直视肩息，立死。凡面赤目白，忧恚思虑，心气内索，面色反好，急求棺椁，不过十日死。又面黄目赤不死，赤如衃血死。吉凶之色若在于分部，朏朏而见。赤黑入口，此必死，不出其年，名曰行尸。若年上无应，三年之中，病必死矣。
　　　　　心实热

　　左手寸口人迎以前脉阴实者，手少阴经也。病苦闭，大便不利，腹满，四肢重，身热，名曰心实热也。
　　　　　心虚寒

　　左手寸口人迎以前脉阴虚者，手少阴经也。病苦悸恐不乐，心腹痛，难以言，心如寒，恍惚，名曰心虚寒也。
　　　　　心小肠俱实

　　左手寸口人迎以前脉阴阳俱实者，手少阴与巨阳经俱实也。病苦头痛，身热，大便难，心腹烦满，不得卧，以胃气不转水谷实也，名曰心小肠俱实。
　　　　　心小肠俱虚

　　左手寸口人迎以前脉阴阳俱虚者，手少阴与巨阳经俱虚也。病苦洞泄，苦寒，少气，四肢厥，肠澼，名曰心小肠俱虚。
　　　　　心劳

　　心劳病者，补脾气以益之，脾王则感于心矣。人逆夏气，则手太阳不长而心气内洞。顺之则生，逆之则死。顺之则治，逆之则乱。反顺为逆，是谓关格，病则不得生矣。
　　　　　脉极

　　凡脉极者，主心也。心应脉，脉与心合。心有病，从脉起。又曰，以夏遇病为脉痹，脉痹不已，复感于邪，内舍于心，则饮食不为肌肤，咳脱血，色白不泽。其脉空虚，口唇见赤色。凡脉气衰，血焦发堕，以夏丙丁日得之于伤风。损脉为心风。心风之状多汗恶风。若脉气实则热，热则伤心，使人好怒，口唇色赤，甚则言语不快，血脱，色干燥不泽，饮食不为肌肤。若脉气虚则寒，寒则咳，咳则心痛，喉中介介如哽，甚则咽肿痹，故曰心风，虚实候也。若阳经脉病治阴络，阴络脉病治阳经。定其血气，各守其乡。脉实宜泻，气虚宜补。善治病者定其虚实，治之取痊。病在皮毛肌肤筋脉，则全治之。若至六腑五脏，则半死矣。
　　　　　脉虚实

　　凡脉虚者，好惊跳不定；脉实者洪满。凡脉虚实之应，主于心小肠。若其腑脏有病，从热生则应脏，寒则应腑也。
　　　　济生方 【宋　严用和】

　　　　　心小肠虚实论治

　　夫心者手少阴之经，位居南方，属乎丙丁。火为形之君，外应于舌，主宰一身，统摄诸脏血脉，灌溉溪谷，内润五脏，外卫腠理，与手太阳小肠之经相为表里。若忧愁思虑伤之，因其虚实，由是寒热见焉。方其虚也，虚则生寒，寒则血脉虚少，时多恐畏，情绪不乐，心腹暴痛，时唾清涎，心膈胀满，好忘多惊，梦寐飞扬，精神离散，其脉浮而虚者，是虚寒之候也。及其实也，实则生热，热则心神烦乱，面赤身热，口舌生疮，咽燥头痛，喜笑恐悸，手心烦热，汗出衂血，其脉洪实者，是实热之候也。诊其脉浮大而散，是不病之脉；反得浮濇而短，或前曲后倨，如操带钩，此皆心死矣。治之之法，热则清之，寒则温之，又当审其所自焉。
　　　　河间六书 【金　刘完素】

　　　　　风消证 【主心脾】

　　二阳之病发心脾，不得隐曲，女人月水病，血不流，脾病食不化，风胜真气消。黄芪羌活散主之。
　　　　　心掣证 【主心】

　　一阳发病，少气嗽泄，三焦不利，上咳下泻，心火不宁，其动若掣。调中散主之。
　　　　　心疝证 【主心痛】

　　心脉急，小腹有形。心不受邪，必传于腑，故小腹有形。心气逆不顺，当痛不已。当兼心气治。不止，为有寒邪所中。木香散主之。
　　　　　伏梁证 【主心积】

　　若梁之伏隐也。居脐上逆，脐下顺。不可移动，为水溺，故有二等。鳖甲汤主之。
　　　　东垣十书 【元　李杲】

　　　　　心脏苦欲补泻药味

　　心苦缓，急食酸以收之，五味子；欲软，急食咸以软之，芒硝；以咸补之，泽泻；以甘泻之，人参、黄芪、甘草。虚以炒盐补之，虚则补其母，木能生火，肝乃心之母，肝木也，以生姜补肝；如无他证，钱氏安神丸主之。实则甘草泻之。如无他证，钱氏方中重则泻心汤，轻则导赤散。
　　　　　安养心神调理脾胃论

　　灵兰秘典云：心者君主之官，神明出焉。凡怒忿悲思恐惧，皆损元气。夫阴火之炽盛，由心生凝滞，七情不安故也。心脉者神之舍，心君不宁，化而为火。火者，七神之贼也。故曰，阴火太盛，经营之气不能颐养于神，乃脉病也。神无所养，津液不行，不能生血脉也。心之神，真气之别名也，得血则生，血生则脉旺。脉者神之舍，若心生凝滞，七神离形，而脉中惟有火矣。善治斯疾者，惟在调和脾胃，使心无凝滞，或生欢忻，或逢喜事，或天气暄和，居温和之处，或食滋味，或眼前见欲爱事，则慧然如无病矣。盖胃中元气得舒伸故也。
　　　　医学入门 【明　李梴】

　　　　　心脏

　　心，君脏也，神明居焉。
　　 【心者一身之主，君主之官。有血肉之心，形如未开莲花，居肺下肝上是也。有神明之心。神者，气血所化，生之本也，万物由之盛长，不着色象，谓有何有？谓无复存，主宰万事万物，虚灵不昧者是也。然形神亦恒相因，凡心之病皆因忧愁思虑，而后邪得以入之。此圣人所以无病也。】　　七窍三毛，星应荧惑台斗。
　　 【荧惑南岳火星，七孔以应北斗七星，三毛以应三台，故此心至诚，则帝宰无所不应之。此上智聪明之人也。中智五窍三毛，下智三窍一毛，常人二窍无毛，愚人一窍，下愚一小窍。无窍则神无出入之门。】　　十有二两，系通肺叶关元。
　　 【心重十二两，不论大小皆然，以同身寸法秤量故也。五脏系通于心，心通五脏系，心之系与五脏之系相连，输其血气，渗灌骨髓，故五脏有病，先干于心。其系上系于肺，其别者自肺两叶之中，向后通脊着肾，自肾而至于膀胱，与膀胱膜络并行而之溲溺处，乃关元下极部分。】　　内主血而外应舌，盛则荣发华面。
　　 【人心动则血行于诸经，静则血藏于肝脏，故肝为血海，心乃内运行之，是心主血也。舌者心之苗，故外应舌。舌和则知五味。发者血之苗，血盛则发润心荣，色其华在面。】　　所恶热而所喜静，衰则懒语错言。
　　 【心本热，故恶热，虚则寒耳。心静则安，心动则躁，延年不老，心静而已。人年六十，则心气衰而言多错忘。】　　丙丁伤风，癫癎嗜卧脉痿。
　　 【丙丁日伤于风者为心风，其状多汗恶风，唇焦赤剥皮，甚则言不可快，嗜卧而为癫癎神乱，善怒吓人。心之风为行痹。五痹以夏遇之，则为脉痹，膝腕枢纽如折，胫筋纵缓，不能任用于地。或疑下体肝肾所主，而不知心火内燔，阴上隔阳，下不守位，肝肾亦随火炎而筋脉上逆也。又心痹则脉不通利，心下鼓满，喜噫之以出其气，上气喘急，嗌干气逆，则生恐惧。或问丙丁伤风，不亦泥欤？曰：此阴阳自然之妙也。春甲乙伤风为肝风，秋庚辛为肺风，冬壬癸为肾风，四季戊己为脾胃风，推之南风舍于心，则为心风，东肝、西肺、北肾，皆此意也。】　　庚辛滞气，伏梁萦痛生烦。
　　 【伏梁以秋庚辛日得之。其积形有似乎臂，而在脐畔萦系，伏而不动，如屋之栋梁然。久不愈，令人心烦而闷，或夜眠不安。】　　热则火炎，喜笑而口糜、目黄、咽疮，甚则狂渴，无汗，流衂。　　 【笑者火之象，心实则笑，心虚则悲。口糜乃口疮糜烂。目黄为湿热熏蒸。咽疮者，手少阴之正别入于渊液两肋之间，属于心，上走喉咙，出于面合目内眦，此为四合也。谵语发狂，热则神慌而乱渴者，火盛则肾液干而咽络焦。汗为心液，热则无汗，得汗则肾水平而皮润，火不受克矣。血乃心主，热逼上行，虚则为衂，为唾。凡热者颐必先赤，当预防之。】　　虚则神昏，梦飞而健忘，惊悸不乐，甚则胸腹腰胁痛牵。　　 【心实则梦忧惊可怪之事，虚则魂梦飞扬，气逆于心，则梦丘山烟火，健忘失记，惊悸不安，心内懊憹不乐，皆心血少也。胸腹腰胁相引痛者，手心主厥阴之脉，从胸中出，属心胞下膈历络三焦，其支别者循胸出胁，心系下膈络小肠，故病如是也。】　　血滞经闭可治。
　　 【女子不月，多因劳极惊悸，暴忧思虑，以致心气不足，而后血滞不行，不治其血，而通其心可也。】　　冷痰真痛难援。
　　 【冷证即真心痛，手足俱冷，痰壅，乃水克火，必死。以上风、气、血、热、冷、虚，纂华氏、丹溪之法。有非本脏病而兼见者何故？盖五脏病邪自相互入，即如心风证为癎者，肝风入心也；为头重呕吐者，脾风入心也；为咳嗽唾衂血者，肺风入心也；为眼旋生花者，肾风入心也。心气证为胁痛伏梁者，肝气入心也；为背膊妨闷者，脾气入心也；为胸背痛短气夜卧不安者，肺气入心也；为痃癖面黄者，肾气入心也。心热证为舌干少睡者，肝热入心也；为目黄恶心者，脾热入心也；为咳逆喘气生疮者，肺热入心也；为颠狂骨烦者，肾热入心也。心冷证为吐酸手足冷心痛者，肝肾冷入心，不治；为痰冷吐泻者，脾冷入心也；为悲思不乐者，肺冷入心也。心虚证为惊悸不欲闻人语者，肝虚入心也；为食了旋饥，心中往往多热嗜卧者，脾虚入心也；为悲思鼻塞惊怖者，肺虚入心也；为四肢无力多汗者，肾虚入心也。举此心脏为例，余可类推。】　　凉以犀黄。
　　【犀角、牛黄、生地、竹叶、丹砂、矾石、元明粉、珍珠、麦门冬、郁金、黄连、知母、贝母、连翘、芦根之类。】　　温则萸桂。
　　 【吴萸、肉桂、当归、芍药、苍朮、白朮、石菖蒲、藿香、丁香、苏子之类。】　　泻以连艽。
　　 【黄连、秦艽、苦参、枳实、葶苈、贝母、半夏、杏仁、郁金、延胡索、前胡、木香之类。】　　补则兔茯。
　　 【兔丝、茯神、远志、菖蒲、天冬、麦冬、枣仁、山药、天竺黄、金银屑、当归、红花、川芎、羚羊角之类。又分风、气、热、冷、虚用药，大概风宜凉药为主兼以温泻，气宜温泻并用，热则纯用泻药，冷则纯用热药，虚则用补药。各脏皆然。】　　吀黍羊韭李，每食宜设。
　　 【其谷黍，其畜羊，心病宜食酸，小豆、犬肉、李、韭皆酸。】　　早夜欢乐，夏气常存。
　　 【夏三月天地气交，夜卧早起，无厌于日，使志无怒。长养之道也。】
　　　　三才图会 【明　王圻】

　　　　　心神

　　神名丹元，字守灵。心之状如朱雀，主藏神。象如莲花下垂，色如缟映绛，生居肺中肝上，对鸠尾下一寸。心脉出于中冲，中冲在手指端去甲二分许，陷者之中。
　　　　图书编 【明　章潢】

　　　　　心脏说

　　心，火官也。居肺下肝上，对鸠尾下一寸。丈夫六十心气衰。脉出于中冲。心者，生之本，神之处也。汗者心之液，肾邪入心，则多汗。小肠为心之腑。舌为心之苗，心气通则舌知五味；心病则舌焦卷而短，不知五味矣。合于脉，其荣色也，心之合也。血脉虚少，而不荣于脏腑者，心先死也。口干舌僵，或咽喉中痛，咽唾不便，口内生疮，忘前失后，心气衰也。或因怒气伤肝，或因惊气入胆，母能令子虚，而心血为之不足。又遇事繁冗，思想无穷，则心君为之不宁，故神明不安，而怔忡惊悸之证作矣。
　　　　　心部食忌

　　四月勿食大蒜，令人发白及堕齿。五月勿食薤，损心。并勿食各物心肾，令人心痛。宜食大小麦黍藿。禁咸味。
　　　　　养心法言

　　心者身之主宰，万事由之应酬，而病否之所系也。故相思一病，神仙难治。正心之人，鬼神亦惮，养与不养故也。未事不可先迎，既事不可留滞，忿懥恐惧，好乐忧患，皆得其正，此养心之法也。
　　　　　治心要法

　　心脏之病，必先调肝肾两脏。盖肾者心之鬼，肝者心之母也。故心病者先求乎肝，清其源也。五脏受病，必传其所胜，水能制火，则肾之受邪，必传于心，故先治肾，逐其邪也。若诊脉肝肾俱和，而心自生病，然后察其心象之虚实而调治之，斯得之矣。
　　　　医贯 【明　赵献可】

　　　　　心主论

　　玩《内经》十二官之文，即以心为主。愚谓人身别有一主，非心也。谓之君主之官，当与十二官平等，不得独尊心之官为主。若以心之官为主，则下文主不明则十二官危，当云十一官矣。此理甚明，何注《内经》者昧此邪！盖此一主者气血之根，生死之关，十二经之纲维。医不达此，医云乎哉？　　或问心既非主，而君主又是一身之要，然则主果何物耶？何形耶？何处安顿耶？余曰：悉乎问也。若有物可指，有形可见，人皆得而知之矣；惟其无形与无物也，故自古圣贤，因心立论，而卒不能直指。其实孔门之一贯，上继精一执中之统，惟曾子、子贡得其传。然而二子俱以心悟而非言传也；可以言传，当时门人之所共闻不应复有何谓之问也。后来子思衍其传而作《中庸》，天命之谓性，以中为大本，而终于无声无臭。孟子说不动心有道，而根于浩然之气，及问浩然之气，而又曰难言也。老氏《道德经》云：谷神不死，是谓元牝；元牝之门，造化之根。又曰恍恍惚惚，其中有物。佛氏《心经》云：空中无色，无受想行识，无眼耳鼻舌身意。又曰：万法归一，一归何处？夫一也，中也，性也，浩然也，元牝也，空中也，皆虚名也，不得已而强名之也。立言之士，皆可以虚名著论。至于行医济世，将以何味的为君主之药，而可以纲维一身之疾病耶？余一日遇一高僧，问之曰：心是佛，佛在胷中也？僧曰：非也，在胸中者是肉团心，有一真如心是佛。又问僧曰：真如心有何形状？僧曰：无形。余又问在何处安寄？僧曰：想在下边。余曰：此可几于道矣。因与谈《内经》诸书及《铜人图》，豁然超悟，唯唯而退。
　　　　医门法律 【清　喻昌】

　　　　　心志

　　本神篇曰：心怵惕思虑则伤神，神伤则恐惧自失。邪气脏腑病形篇曰：忧愁恐惧则伤心。口问篇曰：悲哀忧愁则心动，心动则五脏六腑皆摇。可见心为五脏六腑之大主，而总统魂魄，兼该志意。故忧动于心则肺应；思动于心则脾应；怒动于心则肝应；恐动于心则肾应。此所以五志惟心所使也。设能善养此心，而居处安静，无为惧惧，无为忻忻，婉然从物而不争，与时变化而无我，则志意和，精神定，悔怒不起，魂魄不散，五脏俱宁，邪亦安从奈我何哉！
　　　　体仁汇编 【明　彭用光】

　　　　　心脏药性

　　且夫心乃手少阴之经。
　　 【居左手寸部。其经起自少冲穴，在手小指内廉之端；终极泉穴，在腋下筋间，动脉入脑。】　　多气少血，丁火之脏。君主之官，神明出焉。　　 【任治于物，故云君主之官；清静栖灵，故曰神明出焉。】　　其旺于夏。
　　【心火旺于夏。】
　　为生之本也。
　　【君主者，万物系之以兴王，故为生之本也。】　　内合脉而外荣乎色。
　　 【遍行荣卫而养血也。】
　　味喜苦而志在乎笑。
　　 【《洪范》曰：炎上作苦。心属于火，故喜则笑者，火之象也。】　　发乃血苗，汗为心液，开窍于舌。
　　 【热则汗出，司辨五味，舌和则知五味矣。】　　脉在左寸。
　　 【沉取候心，浮取候小肠。】
　　是心也，实则热而虚则寒。
　　 【守真云：心本热，虚则寒。】
　　静则安，而动则躁。
　　 【养心惟静。老子曰：延年不老，心静而已。】　　虚寒者怯怕多惊，健忘恍惚，清便自可，脉必濡细迟虚。实热者颠狂讝语，腮赤舌干，二腑濇黄，脉须数洪沉实。心盛则热见乎标。　　 【左心脏实热，则口舌生疮，干裂肿痛。】　　心虚则热收于内。
　　 【心虚烦热也。】
　　虚则补其母。
　　 【肝乃心之母，心虚当补肝。】
　　实则泻其子。
　　 【脾乃心之子，心实当泻脾土。余脏皆然。】　　虚实既知，补泻必当，味甘泻而补之以咸。　　 【凡味甘者能泻心，味咸者能补心。】　　气热补而泻之以冷。
　　 【凡气热者能补心，气寒者能泻心。】　　心阳不足，桂心、代赭、紫石英，补须参、附。　　 【参附汤，姜煎服。】
　　离火有余，竹叶、大黄、山栀子，泻用芩连。凉心者朱砂，壮心者琥珀。舌长过寸，研冰片敷之即收。血衂如泉，炒槐花糁之即止。除疮落菌膏，犀角与辰砂。　　 【琥珀犀角膏，治咽喉口舌生疮菌，用真琥珀研一钱，生犀角屑一钱，辰砂研一钱，茯神二钱，真脑子研一字，人参去芦二钱，酸枣仁去壳研二钱，以人参、茯神、犀角为细末，入乳钵内别研，药味和匀，用炼蜜杵为膏子，以瓦瓶收贮，俟疾作，每服一弹子大，以麦门冬去心浓煎汤化服，一日进五服，取效。】　　定志宁神丸，朱砂共连草。
　　 【《拔萃方》朱砂安神丸，治心烦懊憹，心乱怔忡，心中气乱，心下痞闷，食入反吐出，朱砂四钱研，黄连五钱，甘草生二钱半，为末，蒸饼丸如黄米大，每服十丸，唾津送下。】　　蔓荆子凉诸经之血，草连翘泻六经之火。惊悸不安，须龙齿、沙参、小草；健忘失记，必茯神、远志、当归。多睡兮饮卢同之苦茶；不眠兮服雷公之酸枣。凉血补阴生地黄，行津止渴天花粉。文蛤末敷愈口疮，锈铁粉噙消舌肿。中风不语，烧竹沥凉之更良；感热多言，末朱砂镇之又善。胸间痞痛，开之枳实、瓜蒌；心内懊憹，治之栀子、豆豉。心热痛，炒菖蒲、川楝、栀子宜焦；冷心痛，须木香、肉桂、元胡可炒。心惊盗汗，末白芷与辰砂。　　 【有一男子，因惊恐自汗无度，以致倦怠困弱，服麻黄根、黄芪、牡蛎辈无效。潜溪曰：汗为心液，以白芷一两、朱砂半两为细末，每二钱酒调下；如不用酒，用麦门冬、茯神煎汤调服，良愈甚妙。】　　鼻衂流红，煮黄芩与芍药。惊热独妙珍珠，颠狂惟加铁粉。　　 【铁拍作片置醋槽中，积久衣生，刮取为铁粉。】　　安镇灵台，琥珀、丹砂和玉屑；开精神府，茯神、远志共菖蒲。病在心详，药须心悟。
　　　　　本经补泻温凉药

　　补：酸枣仁、天竺黄、金屑、银屑、麦门冬、远志、山药、红花、川芎、羚羊角、川归。　　泻：枳实、葶苈、苦参、贝母、半夏、杏仁、郁金、延胡、前胡、黄连、木香。　　温：石菖蒲、藿香、苏子。
　　凉：竹叶、丹砂、矾石、珍珠、牛黄、郁金、黄连、知母、贝母、连翘、芦根、元明粉、麦门冬、柴胡。　　东垣报使引本经药：独活、细辛。

　　　　身经通考 【清　李潆】

　　　　　心脏得病虚实横逆

　　凡心脏得病，必先调其肝肾二脏。肾者心之鬼，肝气通则心气和，肝气滞则心气乏，故心病先求于肝，是澄其源也。五脏有病，必先传其所胜，水能制火，则肾邪必传于心，故先制其肾，逐其邪，不便肾邪干心。用萆薢、牛膝、茯苓、石斛、续断各五钱，羌活、独活、木香、川芎各一钱为末，以小便少许，化麝香三铢，炼蜜为丸，空心盐汤下三十丸。　　心虚以炒盐补之。
　　虚则补其母，木能生火，肝乃心之母，以生姜补肝。如无他证，用安神丸主之。　　心实以甘草泻之。如无他证，用泻心汤，轻则导赤散。　　心实则烦热，黄连泻心汤。虚则惊悸，生犀散。　　肺乘心，微邪，喘热，泻白散。
　　肝乘心，虚邪，风湿，煎大羌活汤，下大青丸。　　脾乘心，实邪，泄泻身热，泻黄散。　　肾乘心，贼邪，恐怖恶寒，安神丸。
　　　　针灸

　　《素问》曰：心病者胸中痛，胁支满，胁下痛，膺背肩胛间痛，两臂内痛，虚则胸腹大，胁下与腰相引而痛，取其经少阴太阳舌下血者，其变病，刺郄中血者。　　 【注　手少阴心脉起心中，上挟咽出胁，下循臑内，下肘中，循臂内后廉。手太[太　原作「少」，据《灵枢》经脉改。]阳小肠脉上手臂，循臑内，出肩解，绕肩胛。二经气实，故有是痛。胁支满者，少阴之支络满痛于胁下也。心火气虚，则水浊上乘，故胸腹大。经云：浊气在上，则生(月真)胀。心气不能交于阴，故胁下与腰相引而痛也。心脉上循咽喉，开窍于舌，故取舌下血者，盖手足阴阳所苦，必先去其血，乃去其所苦，然后泻有余，补不足。设有变病，而邪不在经络者，亦取其郄中出血，盖脏腑经气之相通也。】　　心热病者先不乐，数日乃热。热争则卒心痛，烦闷善呕，头痛面赤无汗。壬癸甚，丙丁大汗。气逆则壬癸死。刺手少阴太阳。　　【注　心志喜而恐胜之，先不乐者，为恐所伤也。夫心为君主之官，脏热乃神志之病，故独举心脏以申明五脏之热，乃五志之为病也。外内交争，热干神脏，故卒然烦痛也。少阴病者，欲吐不吐，故善呕。心为阳中之太阳，故头痛。心之华在面，故面赤。心主血，故无汗也。心病者加于壬癸，壬癸不死，起于丙丁，逆则无起色矣。手少阴太阳相为表里，故宜刺二经，以泻其热。】　　《灵枢》曰：邪在心则病心痛，喜悲，时眩仆，视有余不足，而调之其输也。　　 【注　邪在心，邪薄于心之分也。喜为心志，心气病，故喜悲。神气伤，故时眩仆。视有余不足，而调其输也。】　　《难经》七十九难曰：经言迎而夺之，安得无虚？随而济之，安得无实？虚之与实，若得若失；实之与虚，若有若无。何谓也？然。迎而夺之者，泻其子也；随而济之者，补其母也。假令心病，泻手心主俞，是谓迎而夺之者也。补手心主井，是谓随而济之者也。　　 【注　迎而夺之，泻也；随而济之，补也。假令心病，心火也。土为火之子。手心主之俞，大陵也。实则泻之，是迎而夺之也。木者火之母，手心主之井，中冲也。虚则补之，是随而济之也。迎者迎于前，随者随其后。】　　《千金方》曰：心病其色赤，心痛短气，手掌烦热，或啼笑骂詈，悲思愁虑，面赤身热，其脉实大而数，此为可治，宜服【阙宜服者药。】 春当刺中冲，夏刺劳宫，季夏刺大陵，皆补之。秋刺间使，冬刺曲泽，皆泻之。又当灸巨阙五十壮，背第五椎百壮。邪在心则病心痛痛　原作「病」，据《千金》卷十二心脏脉论改。善悲，时眩仆，视有余不足而调其腧。　　左手关前寸口阴绝者，无心脉也。苦心下热痛，掌中热，时时善呕，口中伤烂，刺手少阳治阳。左手关前寸口阴实者，心实也。苦心下有水气，忧恚发之，刺手心主治阴。　　凡心病之状，胸内痛，胁支满，两胁下痛，膺背肩胛间痛，两臂内痛，虚则胸腹大，胁下与腰背相引而痛，取其经手少阴太阳舌下血者；其变病，刺郄中血者。　　心闷痛，上气牵引小肠，灸巨阙二七壮。
　　　　导引

　　《千金方》曰：若患心冷病，气即呼出；若热病，气即吹出。其法夜半后八十一，鸡鸣七十二，平旦六十三，日出五十四，辰时四十五，巳时三十六。欲作此法，先左右导引三百六十遍。病有四种：一冷痹、二气疾、三邪风、四热毒，若有患者，安心调气，此法无有不瘥也。　　心病用呼吹。心脏病者，体冷热，相法：心色赤，患者梦中见人着赤衣，持赤刀杖，火来怖人。疗法：用呼吹二[二　原作「方」，据《千金》卷二十七调气法改。]气，呼疗冷，吹治热。　　《养性书》曰：修养法常以四月、五月朔望清旦，面南端坐，叩金梁九，漱元泉三，静思注想，吸离宫赤色气入口，三吞之，闭气三十息。　　吐纳法：心病用呵，呵为泻，吸为补。须正身端坐，先调气和匀，以鼻微长引气，然后细细呵之，令耳不得闻。大略以三十六遍为则，能去心部一切烦热。病愈则止，过则损。　　导引法：正坐以两手作拳用力，左右互相筑，各六度。又可正坐以手按腕上，一手向下拓空如重石。又以两手相叉，以脚踏手中各六度，能去心胸中风邪诸疾，闭气为之毕，良久，三咽三叩齿而止。　　《保生秘要》曰：心气滞濇。古云医道通仙道，第要清明气血二字之理。气为先天之用，属于阳，无形而有影；血为后天之行，属于阴，有形而成质。气旺则血荣而润调，气绝则血枯而灭形。故气虚血弱，滞濇而成病。濇于心，心为一身之主，统领血海，故心血少则神不定，寝不安，百病集作。诸痛痒疮疡皆属心火，当常呵以泄其火，吸以和其心。诸心切勿食，秽气触我灵。夏至夜半后，地气一阴生。大热勿食冷，受寒霍乱侵。更忌房中事，元气离命门。大抵甚暑天善于养心，则无秋患，时当饮六一灯心汤、豆蔻香茹水。饱醉勿顶风前，慎此，则无患矣。　　心邪导引，用一指认真尻尾穴而行泄法，后二指从胸至胸分之。　　运功守黄庭或归元，注念太乙救苦默咒，以正其心，邪自不见。
　　　脏腑门 【小肠】

　　　　黄帝素问

　　　　　灵兰秘典论

　　小肠者，受盛之官，化物出焉。
　　 【注　小肠居胃之下，胃之运化者赖以受盛，而凡物之所化者从是出焉。】
　　　　　气厥论

　　膀胱移热于小肠，鬲肠不便，上为口糜。【注　小肠之脉，络心，循咽下膈属小肠。小肠之下，名曰阑门。济泌别汁，渗入膀胱。膀胱反移热于小肠，是以膈肠不能下渗湿热之气，反随经上逆，而口为之糜烂矣。】
　　　　灵枢经

　　　　　本输篇

　　手太阳小肠者，上合于太阳。出于少泽，少泽，小指之端也，为井金。溜于前谷，前谷，在手外廉，本节前陷者中也，为荥。注于后溪，后溪者，在手外侧本节之后也，为俞。过于腕骨，腕骨，在手外侧腕骨之前，为原。行于阳谷，阳谷，在锐骨之下陷者中也，为经。入于小海，小海，在肘内大骨之外，去端半寸陷者中也，伸臂而得之，为合。手太阳经也。　　【注　大肠小肠，皆属于胃，出于阳明之巨虚下廉，故曰手太阳小肠者，上合于太阳。】　　　　
　　　　　邪气脏腑病形篇

　　小肠病者，小腹痛，腰脊控睪而痛；时窘之后，当耳前热；若寒甚，若独肩上热甚，及手小指次指之间热；若脉陷者，此其候也，手太阳病也。取之巨虚下廉。　　 【注　小肠为受盛之腑，其气与膀胱相通，是小腹痛，腰脊控睪而痛。时窘之后，当耳前热者，病腑气而痛窘之后，则入于手之经脉矣。手太阳之脉起于小指之端，循臂出肩解，上颊入耳中，至目眦脉陷者，此太阳之经脉病也。腑气之从下而上，合于手太阳之经，故当取之巨虚下廉。】
　　　　　经脉篇

　　小肠手太阳之脉，起于小指之端，循手外侧，上腕，出踝中，直上循臂骨下廉，出肘内侧两筋之间，上循臑外后廉，出肩解，绕肩胛，交肩上，入缺盆，络心，循咽下膈，抵胃属小肠。其支者，从缺盆循颈上颊，至目锐眦，却入耳中；其支者，别颊上(出页)，抵鼻，至目内眦，斜络于颧。是动则病咽痛，颔肿不可以顾，肩似拔，臑似折。是主液所生病者，耳聋，目黄，颊肿，颈颔、肩臑、肘臂外后廉痛。　　【注　是动则病嗌痛颔肿，乃病气而及于有形。小肠化水谷之精微，故主液所生病者，为耳聋、目黄、颊肿、颈项肘臂痛，皆经脉所循之部分而为病也。】　　【小肠经诸穴歌　小肠穴，十九终，少泽、前谷，后溪隆。腕骨、阳谷、养老崇。得支正于小海，逐肩贞以相从。值臑俞兮遇天宗，乘秉风兮曲垣中。肩外俞兮肩中俞，启天窻兮见天容。匪由颧髎，易造听宫？】　　【分寸歌　小指端外为少泽，前谷外侧节前觅。节后捏拳取后溪，腕骨腕前骨陷侧。兑骨下陷阳谷讨，腕上一寸名养老。支正腕后量五寸，小海肘端五分好。肩贞胛下两骨解，臑俞大骨下陷保。天宗秉风后骨中，秉风髎外举有空。曲垣肩中曲胛陷，外俞胛后一寸从。肩中二寸大杼旁，天窻扶突后陷详。天容耳下曲颊后，颧髎面頄锐端量。听宫耳端大如菽，此为小肠手太阳。】
　　　　　经水篇

　　手太阳外合于淮水，内属于小肠，而水道出焉。　　 【注　小肠受盛胃之水液，而济泌于膀胱，故外合淮水，内属小肠。】
　　　　　淫邪发梦篇

　　厥气客于小肠，则梦聚邑冲衢。
　　 【注　厥气者，虚气厥逆于脏腑之间。客者，薄于脏腑之外也。梦聚货物之衢邑者，小肠之气虚也。】
　　　　扁鹊难经

　　　　　小肠形象

　　四十二难曰：小肠大二寸半，径八分、分之少半，长三丈二尺，受谷二斗四升，水六升三合、合之大半。重二斤十四两，长三丈二尺，广二寸半；径八分、分之少半，左回迭积十六曲，盛谷二斗四升，水六升三合，合之大半。　　小肠腑形象之图
　　见图

　　　　金匮要略 【汉　张机】

　　　　　小肠寒热

　　小肠有寒者，其人下重便血；有热者必痔。
　　　　中藏经 【汉　华佗】

　　　　　论小肠虚实寒热生死逆顺脉证之法
　　小肠者，受盛之腑也，心为表里也，太阳是其经也。心与小肠绝者，六日死。绝则发直如麻，汗出不已，不得屈伸者是也。又心病久，则传小肠，小肠咳，则气咳一齐出也。小肠实则伤热，热则口疮。虚则伤寒，寒则泄脓血，或泄黑水，其根在小肠。又小肠寒则下肿重，热久不出则渐生痔疾。若积多发热则上病，若气多发冷则腰下重，食则窘迫而难，是其候也。小腹胀，则小腹膜胀，引腰疼，厥则邪入小肠，则梦聚井邑中，或咽痛颔肿，不可回首，肩如杖，脚如折。又黄帝曰：心也者，神之舍也。其脏周密而不伤，伤则神去，神去则身死矣。故人心多病，病即死，不可治也，小肠受病也。又左手寸口阳绝，则无小肠也，六日死，病则脐旁小腹中有疝瘕也。右手寸口实大者，小肠实也，有热，小便赤濇。又实则口疮，身热去来，心中烦满，体重。又小肠主于舌之官也，和则能言，而机关利健，善别其味也。虚则左寸口脉浮而微，软弱不禁按，病惊狂无所守，下空空然不能语者是也。
　　　　千金方 【唐　孙思邈】

　　　　　小肠腑脉论

　　小肠腑者，主心也，舌是候也，心合于小肠。小肠者，受盛之腑也，号监仓吏。重二斤十四两，长二丈四尺，广二寸四分，后附脊，左回迭积。其注于回肠者，外傅脐上，回运环反十六曲，常留水谷二斗四升，其一斗二升是水，一斗二升是谷，应主二十四气也。唇厚人中长，以候小肠。小肠病者，小腹痛，腰脊控睪而痛，时窘乏，复耳前热，若寒甚，独肩上热，及手小指次指之间热，若脉滑者，此其候也。
　　　　　小肠实热

　　左手寸口人迎以前脉阳实者，手太阳经也。病苦身热来去，汗不出，心中烦满，身重，口中生疮，名曰小肠实热也。
　　　　　小肠虚寒

　　左手寸口人迎以前脉阳虚者，手太阳经也。病苦颅际偏头痛，耳颊痛，名曰小肠虚寒也。
　　　　河间六书 【金　刘完素】

　　　　　控睪证 【主小肠】

　　小肠病结于腰上而不下，痛冲心，肺邪所系，茴香楝实丸主之。
　　　　医学入门 【明　李梴】

　　　　　小肠腑赋

　　小肠上接胃口，受盛其糟粕，传化下达膀 【胱】 广 【广肠、大肠，】 泌别其清浊宣通。　　 【小肠者，受盛之官，化物出焉。凡胃中腐熟水谷，其滓秽自胃之下口，传入于小肠上口，自小肠下口泌别清浊水，入膀胱上口，滓秽入大肠上口。】　　居脐上而长三丈二尺，脉纡则结，曲十六而大二寸有四，形小难容。　　【左回迭积六十曲，胃之下口，乃小肠之上口；脐上一寸水分穴，则小肠下口。受谷二斗四升，水六升三合、合之大半。但肠有厚薄大小之分，从脉知之，诸阳经脉皆纡曲，小肠气结。】　　热入口渴生疮，火逆呕胀有异。
　　 【心热入小肠者，血热烦闷作渴，或虚火反逆入胃而为呕哕，小便不通，中满腹硬胀急不作渴者，未可以淡渗也，古方滋肾丸最宜。】　　虚陷遗精懊憹，隐曲带浊相同。
　　 【心虚入小肠者，神魂恍惚狂乱，梦中遗精，男子赤白浊，妇人赤白带，或阴中疮疡，隐曲不利，皆宜清上固下，未可以大寒大热峻攻也。】　　冷凝水谷不化。
　　 【寒入下焦肠痛。】
　　血滞肩颔肿红。
　　 【气热反上，则为头痛咽痛，颔肿不可以顾，肩如拔，臑似折。血热反上，则为耳聋，目黄，腮颊肿痛。】　　温则茴、戟。
　　 【大茴、小茴、巴戟、乌药之类。】　　凉以通、芩。
　　 【通草、黄芩、天花粉、茅根之类。】　　补以牡蛎、石斛，泻则金砂、续随。　　 【补用牡蛎、石斛。泻用海金砂、续随子、葱白、荔核、紫苏之类。】　　降火邪二便自顺，灸水分一阳遂充。
　　　　体仁汇编 【明　彭用光】

　　　　　小肠药性

　　小肠乃手太阳之经，多血少气。
　　 【其经起自少泽穴，在手小指之端；终于秉风穴，在肩上举臂有空。】　　丙火之脏，受盛之官，化物出焉。
　　 【谓司受糟粕，受已复化，传入大肠，故云受盛之官，化物出焉。《千金》号监仓吏。】　　合心脏而长三丈二尺，曲十六，而广二寸有四，泌清别浊，各归前后。　　 【胃之下口，乃小肠上口也；脐上一寸水分穴，则小肠下口也。至是而泌别清浊水液，膀胱渣秽入大肠也。】　　候在人中。
　　 【《千金》云唇厚人中长，以候小肠。】　　脉详左寸是腑也，病则小肠痛连腰脊，控睪而疼。　　 【与心脉同位，若轻诊而阳实者，小肠实也。】　　实则脉实烦满，而口舌生疮。
　　 【左寸浮诊而实。】
　　虚则脉虚懊憹，而唇青下白。
　　 【左寸浮诊而虚。】
　　气凉补而温泻。
　　 【药性气凉者补小肠，温者泻小肠。】　　味辛泻而酸补。
　　 【药性辛泻酸补。】
　　小便频而美缩泉。
　　 【缩泉丸：治脬气不足，小便频数。用天台乌药、益智仁各等分为细末，酒煮山药末糊丸，如梧桐子大，每服七十丸，临卧盐酒送下，甚效。】　　精不固而佳威喜。
　　 【威喜丸：治精气不固，梦泄白浊。用白茯苓去皮、切作块，以猪苓一分同放于磁器内，用水煮二十余沸，取出焙干，研为细末四两，将黄蜡四两镕化，搜和茯苓末为丸，如弹子大，空心细嚼，满口生津，徐徐咽津服，以小便清为度，仍忌食醋。】　　智神远志能清浊。
　　 【远志丸：治小便赤浊如神。用远志半斤，以甘草水煮，去心茯神、去木益智仁各二两，为细末，酒煮面糊为丸，如梧桐子大，每服五十丸，临卧用枣汤送下。】　　龙益石莲果濇精。
　　 【思济堂曰：治小便白浊梦遗泄精等疾，用石莲肉、益智仁、龙骨五色者各等分为细末，每服二钱，空心清米饮调下。】　　小肠疝气，茴香姜浸入青盐。
　　 【去铃丸：治疝消铃。用角茴香一斤，以老生姜二斤，取自然汁浸茴香一夜，约姜汁尽入茴香内，以好青盐二两同炒赤，取出焙燥，碾罗为末，无灰酒煮糊丸，如梧桐子大，每日空心食前服三十丸，温酒米饮下。此药专实脾胃，以其有盐引入下部，遂大治小肠疝气，服之累有效。寻常治疝气药，多是疏导，久而未有不为害者。此药用姜汁，专一发散而无疏导之害，所以为妙也。】　　川楝炒成加木破。
　　 【川楝子丸：治一切下部之疾，悉皆治之，肿痛缩小，虽多年，服此药去根。川楝子一斤，净肉四两，用麸一合，螌蝥四十九个，同麸炒，黄色，去麸，蝥不用；又四两四两　指前用麸及螌蝥同炒黄之四两川楝子肉。下同。，用麸一合，巴豆四十九粒，同炒，黄色，去麸，巴豆不用；又四两，用麸一合，巴戟一两同炒，麸黄色，去麸，巴戟不用；又四两，用盐一两，茴香一两，同炒，黄为度，去盐，茴香不用；同木香一两不见火，破故纸一两炒黄为度，为末，酒糊丸，如梧桐子大，每服五十丸，盐汤下。甚者日进三两服，空心食前服。】　　滑石寒而治诸淋。
　　 【透膈散：治诸淋。用滑石一两，细研，劳碌劳倦虚损则发，用葵花末煎汤，调二钱服，效。又方白花散：治小便不通，膀胱湿热，用(石卜)硝为末，每服二钱，煎茴香汤调服。】　　沉香温而行诸气。
　　 【沉香散：治气淋，多因五内郁结不舒，此阴滞于阳而致壅塞，小腹胀满，尿不通，大便多泄，小便不利。用沉香、石苇去毛、滑石、王不留行、当归各五钱，葵子、白芍各三钱，甘草、橘皮各一钱，为细末，每服二钱，大麦汤送下。】　　尿血煮苦荬菜根。
　　 【用水与酒煎服，出自生经中。】　　血淋煎车前子叶。
　　 【用车前根叶子，用水煎，多饮佳。】　　清泉旋汲饮发灰。
　　 【用自己头发烧灰，或他人者亦可，细研，清水调服。或用温酒调服二钱，立有效验。】　　薄荷时煎调琥珀。
　　 【小便尿血，用琥珀研为细末，每服二钱，灯心、薄荷煎汤调服，神效。】　　热入小肠为赤带，茴香苦楝当归。
　　 【《拔萃方》苦楝丸：治妇人带病。热入小肠为赤，热入大肠为白，皆任脉经虚也。宜苦楝碎、酒炒茴香、炒当归各五钱，为细末，酒糊丸，每服五十丸，空心温酒送下，立效。】　　邪归六腑变膏淋，滑石、金砂、甘草。　　 【海金砂散：治膏淋。海金砂、滑石末各一两，甘草末一分，研匀，每一匙用麦门冬汤下，灯心汤亦可。】　　自朝至夜思经义，果痊欲死之癃。
　　 【《发明》曰：长安王善夫病小便不通，渐成中满，腹大，坚硬如石，壅塞之极，腿脚坚胀，裂出黄水。双睛凸出，昼夜不得眠，饮食不下，痛苦不可名状。伊戚赵谦甫求治。视归，从夜至日，耿耿不寐。究记《素问》有云：无阴则阳无以生，无阳则阴无以化。又云；膀胱者，州都之官，津液藏焉，气化则能出矣。此病小便癃闭，是无阴而阳气不化。凡利小便之药，皆淡味，渗泄为阳，止是阳中之阴，非北方寒水阴中之阴所化者也，此乃奉养太过，膏粱积热，损北方之阴，肾水不足，膀胱肾之室，久而干涸小便。火反逆上而为呕哕，非膈上所生也，独为关，非格病也。洁古云：热在下焦，(月真)塞不便，须用关格之法。今病者内关外格之病悉具，死在旦夕，但治下焦可愈。随处以北方寒水所化大苦寒之味者，黄蘗、知母，用桂为引，丸如梧桐子大，沸汤下，二百丸。少时来人云：服药须臾，如刀刺前阴火热之痛，溺如暴泉涌出，卧具皆湿，床下成流，顾盼之间，肿胀消散。余惊喜曰：大哉圣人之言，岂可不遍览而执一者也！其证小便闭塞而不渴，时见燥者是也。凡诸病居下焦，皆不渴也，二者之病，一居上焦，在气分而必渴；一居下焦，在血分，必不渴。血中有湿，故不渴也。二者之殊，至易分别耳。】　　考古验今得论详，幸济将危之秘。升坎水以沃心阳，降离火而温肾水。　　 【适有一富人，因事系狱，得大便秘。医以大黄药通之，不行，兼小便闭濇，肚腹急胀，食寐俱废。诊其脉，虚弱不渴，此因体虚伤于七情，致三焦气濇，运掉不行，乃气秘耳。遂与三和散一贴，大小便顿利而勿药，见古人处方之良也。又一童男，年十二岁，夏得疾，证热似疟，食饮少贪，余无所苦。余以藿茹饮、六和汤，病减，热未甚除。彼请小方脉治之，用诸苦寒之剂，热愈甚。数日往白余曰：求其退热而反甚。然，目从之，若见脚浮，可止药。数日脚果浮，小便赤浊，少时凝如糊，热日甚。有欲进至宝丹者，余曰：非热甚也，乃苦多泻脾伤气耳。脾得泻而虚，虚则热甚而至浮，气伤则小便赤浊如糊。经曰：苦伤气，气伤则不化，故赤浊而热也。思择处方，用白朮、赤茯苓、泽泻、猪苓，大腹皮、蓬朮各五钱，神曲四钱，木香一钱，陈皮、青皮、缩砂、三棱各三钱半，滑石、麦门冬去心各二钱半，甘草一钱半，(口父)咀每服四钱，水一大锺，灯心二十根煎至七分，食前服。未尽剂，则食进热除，便清肿退，治得其本矣。】
　　　　　本经补泻温凉药

　　补：牡蛎、石斛。
　　泻：海金砂、续随子、荔枝核、葱白，紫苏。　　温：巴戟、小茴香、八角茴香、乌药。　　凉：通草、茅根、黄芩、天花粉。
　　东垣报使引本经药：藁本、羌活 【行上，】 黄蘗 【行下。】
　　　　针灸

　　《灵枢》曰：小肠控睪引腰脊，上冲心，邪在小肠者，连睪系属于脊，贯肝肺，结心系，气盛则厥逆上冲，肠胃熏肝，散于肓，结于脐，故取之肓原以散之，刺太阴以予之，取厥阴以下之，取巨虚下廉以去之，按其所过之经以调之。　　 【注　控睪引腰脊上冲心者，小肠之疝气也。肓乃小肠外之脂膜，故取肓之原以散之，刺手太阴以夺之，取足厥阴以下之，取巨虚下廉以去小肠之邪，按其所过之经以调其气。】　　《千金方》曰：小肠热满，灸阴都随年壮。穴侠中脘两边相去一寸是也。　　小肠泄痢脓血，灸魂舍一百壮，小儿减之。穴在侠脐两边，相去各一寸。又灸小肠腧七壮。古今图书集成医部全录卷九十九

脏腑门 【脾】

　　　　黄帝素问

　　　　　生气通天论

　　味过于苦，脾气不濡，胃气乃厚。
　　 【注　阳明络属心，子母之气相通也。苦先入心，味过于苦，则母气盛而胃气强，胃强则与脾阴相绝矣。脾不为胃转输其津液，而脾气不濡，故胃气乃厚。】
　　　　　金匮真言论

　　中央为土，病在脾，俞在脊。
　　 【注　俞者，经气之所注也。】
　　中央黄色，入通于脾，开窍于口，藏精于脾，故病在舌本。其味甘，其类土，其畜牛，其谷稷，其应四时，上为镇星，是以知病之在肉也。其音宫，其数五，其臭香。　　 【注　土旺四季，位居中央，脾为土脏，其气相通。黄者土之色，口者脾之窍。《灵枢经》曰：脾者，主为卫，使之迎粮，视唇舌好恶以知吉凶，是脾气通于舌也。土爰稼穑，稼穑作甘，脾属土，故与五行之土同类。牛色黄而属土，故为脾畜。稷色黄而味甘，故为脾谷。土之精气，上为镇星，二十八年一周天。脾主肌肉，故知病在肉。宫，士音也，五音以宫为主。五，土之生数，土居五位之中，故独主生数。气因土变则为香，故其臭香。】
　　　　　阴阳应象大论

　　中央生湿，湿生土，土生甘，甘生脾，脾生肉，肉生肺，脾主口，其在天为湿，在地为土，在体为肉，在脏为脾，在色为黄，在音为宫，在声为歌，在变动为哕，在窍为口，在味为甘，在志为思。思伤脾，怒胜思。湿伤肉，风胜湿。甘伤肉，酸胜甘。　　 【注　中央主土而灌溉四旁，故生湿。湿生土者，在天为气，在地成形，以气生形也。土生甘者，土主稼穑，稼穑作甘也。地食人以五味，甘先入脾，故主生脾。脾之精气，主生肌肉。夫五行之相生者，以所生之气而相生也，故肉生肺。脾气通于口，脾和则能知谷味，故脾主口。其为湿、为土、为肉、为脾者，盖人之形身脏腑，由五气五行而生，五气五行又归于神化也。黄乃中央土色。宫为土音，大而和也。为歌者脾志思，思而得之，则发声为歌也。胃之上，肺之下，脾之分也，故气逆于肺胃之间，则为哕。脾者主为卫，使之迎粮，故脾窍在口也。甘，土之味也。因志而在变，谓之思，脾主运用，故所志在思。思伤脾者，五脏化五气以生五志，用志则伤气，气伤则脏伤也。怒为肝志，故能胜思。脾主肉而恶湿，故湿胜则伤肉。风乃木气，故胜土湿。甘伤肉者，味伤形也。酸乃木味，故胜土之甘。】　　谷气通于脾。
　　 【注　脾为土脏，而主司转运。谷气，山谷之通气也，故与脾气相通。】
　　　　　灵兰秘典论

　　脾胃者，仓廪之官，五味出焉。
　　 【注　脾胃运纳五谷，故为仓廪之官。五味入胃，脾为转输，以养五脏气，故五味出焉。】
　　　　　六节脏象论

　　脾、胃、大肠、小肠、三焦、膀胱者，仓廪之本，荣之居也，名曰器，能化糟粕，转味而入出者也。其华在唇四白，其充在肌，其味甘，其色黄。此至阴之类，通于土气。　　 【注　足太阴独受水谷之浊，为转输之官，肠胃主受传水谷，三焦主决渎水道，膀胱为水精之腑，故皆为仓廪之本。脾藏荣，故为荣之居。器者生化之宇，具升降出入之气，脾能运化糟粕，转味而入养五脏，输出腐秽于二阴，故名之曰器也。四白，唇之四际白肉也。口为脾窍而主肌，故华在唇四白，其充在肌。甘者土之味，黄者土之色也。脾为阴中之至阴，通于土气，受浊者为阴，故曰至阴之类。】
　　　　　五脏生成篇

　　脾之合肉也，其荣唇也，其主肝也。多食酸，则肉胝(月刍)而唇揭。　　 【注　脾主中央土，乃仓廪之官，主运化水谷之精，以生养肌肉，故合肉。脾开窍于口，故荣在唇。多食酸，是木味太过而伤脾，则肉胝(月刍)而唇掀揭矣。】
　　　　　诊要经终论

　　三月四月，天气正方，地气定发，人气在脾。　　 【注　三月四月，天地之气正盛，而人气在脾。辰巳二月，足太阴阳明之所主也。】
　　　　　平人气象论

　　脏真濡于脾，脾藏肌肉之气也。
　　【注　土脏之元真濡于脾，而主藏肌肉之气。脾主灌溉，故曰濡。】
　　　　　脏气法时论

　　脾主长夏，足太阴阳明主治，其日戊己。脾苦湿，急食苦以燥之。　　 【注　长夏六月，火土相生之时，足太阴主己土，阳明主戊土，二经相为表里，而主治其经气。戊为阳土，己为阴土，位居中央。脾属阴土，喜燥恶湿，苦乃火味，故宜食苦以燥之。】　　病在脾，愈在秋；秋不愈，甚于春；春不死，持于夏；起于长夏。禁温食、饱食、湿地、濡衣。脾病者愈在庚辛，庚辛不愈，加于甲乙；甲乙不死，持于丙丁；起于戊己。脾病者，日昳慧，日出甚，下晡静。脾欲缓，急食甘以缓之，用苦泻之，甘补之。　　 【注　胃欲清饮，故禁温，饱食伤脾，故禁饱。脾属阴土而恶湿，故湿地濡衣，咸宜禁之。夫天之十干，化生地之五行，地之五行，化生人之五脏。人生于地，悬命于天，是以生于五行，归命于十干，而验于愈、加、持、起也。昳，日昃也，应长夏之时，故慧。日出乃木旺之时，故甚。下晡乃申酉之分，应秋金之令，故静。土德和厚，故欲缓，病则失其中和之气，故宜食甘以缓之。脾病则土郁，故用苦味之涌泄以泻夺之，以甘之缓补之。《金匮要略》曰：五脏病各有所得者愈，五脏病各有所恶，随其所不喜者为病，是以顺其所欲之味为补也。】　　脾色黄，宜食咸。大豆、豕肉、栗、藿皆咸。　　 【注　脾土之所以灌溉四脏者，主上渗于心肺，下泄于肝肾；如脾苦湿，则不能上渗矣，土气敦阜，则不能下泄矣。经曰：酸苦涌泄为阴，咸味渗泄为阴。故宜食苦者，取其燥土气以涌渗于上也。宜食咸者，取其行土气以渗泄于下也。】
　　　　　太阴阳明篇

　　帝曰：脾病而四肢不用，何也？岐伯曰：四肢皆禀气于胃，而不得至经，必因于脾，乃得禀也。　　【注　胃为阳，脾属阴，畅于四肢，坤之德也。】　　今脾病不能为胃行其津液，四肢不得禀水谷气，气日以衰，脉道不利，筋骨肌肉皆无气以生，故不用焉。　　 【注　四肢者，五脏六腑之经俞也。四肢受水谷之气者，由脾脏之转输，脾之转输，各因其脏腑之经隧而受气于阳明，是以脉道不利，则筋骨肌肉，皆无气以生养矣。】　　帝曰：脾不主时，何也？岐伯曰：脾者土也，治中央，常以四时长四脏，各十八日寄治，不得独主于时也。　　 【注　春夏秋冬，肝心肺肾之所主也。土位中央，灌溉于四脏；是以四季月中各主十八日，是四时之中皆有土气，而不独主于时也。】　　脾脏者，常着胃土之精也。土者生万物而法天地，故上下至头足，不得主时也。　　 【注　言脾之所以长旺于四脏者，得胃土之精也。阴阳并交，雌雄输应，故能生万物，而法则天地，交会于上下，分王于四时。】　　帝曰：脾与胃以膜相连耳，而能为之行其津液，何也？　　 【注　膜，募原也。言有形之津液，不能以膜相通。】　　岐伯曰：足太阴者，三阴也。其脉贯胃、属脾、络嗌，故太阴为之行气于三阴。　　 【注　太阴者，三阴也，三阴者，至阴也。以其阴之至，故能行气于三阴也。其脉贯胃属脾，上膈络嗌，脏腑之经络相通，故能为胃行其津液。】
　　　　　刺热篇

　　脾热病者，鼻先赤。
　　 【注　土位中央，故鼻先赤。】

　　　　　气厥论

　　肾移寒于肝，痈肿少气。
　　 【注　按肝字当作脾宇，盖脾主肌肉，寒气化热，则腐肉而为痈脓。脾统摄元真之气，脾脏受邪，故少气也。】　　肾移热于脾，传为虚，肠澼，死不可治。　　 【注　太阴湿土，主气不能制水，而反受湿热相乘，脾气虚伤，则不能磨运水谷，而为肠澼下利。谷气已绝，故为不治之死证。】
　　　　　标本病传论

　　脾病身痛体重，一日而胀；二日少腹腰脊痛，胫酸；三日背(月吕)筋痛，小便闭；十日不已，死。冬人定，夏晏食。　　 【注　病先发于脾，则身痛体重，一日而之胃则胀；二日而之肾，则少腹腰脊痛，胫酸；三日而之膀胱，则背(月吕)筋痛，小便闭；十日不已，死。马莳谓冬之人定在亥，谓土败而水胜也。夏之晏食在寅，木旺而土绝也。】
　　　　　方盛衰论

　　脾气虚，则梦饮食不足。得其时，则梦筑垣盖屋。　　 【注　脾气虚，则梦取，故为饮食不足。梦筑垣盖屋，得时令之土气也。】
　　　　灵枢经

　　　　　本输篇

　　脾出于隐白，隐白者，足大指之端内侧也，为井木。溜于大都，大都，本节之后，下陷者之中也，为荥。注于太白，太白，腕骨之下也，为俞。行于商丘，商丘，内踝之下，陷者之中也，为经。入于阴之陵泉，阴之陵泉，辅骨之下，陷者之中也，伸而得之，为合。足太阴也。　　【注　天气在上，水泉在下，地居于中。脾为阴中之至阴，而主坤土。不曰阴陵泉而曰阴之陵泉，谓地下之泉水也。】
　　　　　本神篇

　　脾忧愁而不解则伤意，意伤则悗乱，四肢不举。毛悴色夭，死于春。　　 【注　忧愁，肺之情也，如脾因忧愁不解，则伤脾脏之意。意伤，则闷乱而四肢不举，盖意乃心之所生，而脾主四肢也。】
　　　　　经脉篇

　　脾足太阴之脉，起于大指之端，循指内侧白肉际，过核骨后，上内踝前廉，上踹后，循胫骨后，交出厥阴之前，上膝股内前廉，入腹，属脾，络胃，上膈，挟咽，连舌本，散舌下。其支者，复从胃别上膈，注心中。是动则病舌本强，食则呕，胃脘痛，腹胀，善噫，得后与气，则快然如衰，身体皆重。是主脾所生病者，舌本痛，体不能动摇，食不下，烦心，心下急痛，溏瘕泄，水闭，黄疸，不能卧，强立，股膝内肿厥，足大指不用。　　【注　是动则病气而及于经，从经而及于腑脏，故为舌本强、食则呕、胃脘痛、腹胀诸证。善噫者，脾气上走心为噫。得后与气，则快然如衰者，厥逆从上下散也。身体皆重，太阴之气逆也。是主脾所生之经脉病者，舌本痛，盖病太阴之气，则为舌本强，食则呕，气逆之为病也。在脾脏所生之经脉病者，则为舌本痛，食不下。经脉之为病也，气主嘘之，病在气，故身体皆重。经脉者，所以濡筋骨而利关节，病在血脉，故体不能动摇，此太阴之是动，脾脏之所生，外内出入，而见证之少有别也。脾脉注心中，故烦心，心下急痛。脾家实，则为瘕泄，水闭，黄疸，此脏病之在内也。不能卧，强立膝股内肿，足大指不用，经病之在外也。】　　【脾经诸穴歌　足太阴念一穴，隐白大都和太白。公孙商丘三阴交，漏谷地机阴陵接。血海箕门入冲门，府舍腹结大横列。腹哀食窦连天溪，胸乡周荣大包结。】　　【分寸歌　大指内侧起隐白，节后陷中求大都。太白内侧核骨下，节后一寸公孙呼。商丘内踝陷中遭，踝上三寸三阴交。踝上六寸漏谷是，漏上五寸地机朝。膝下内侧阴陵泉，血海膝膑上内廉。箕门穴在鱼腹取，动脉应手越筋间。冲门期下尺五分，府舍期下九寸判。腹结期下六寸八，大横期下五寸半。腹哀期下方二寸，期门肝经穴道现。巨阙之旁四寸五，却连脾穴休胡乱。自此以上食窦穴，天溪胸乡周荣贯。相去寸六无多寡，又上寸六中府换。大包腋下有六寸，渊液腋下三寸绊。】
　　　　　经水篇

　　足太阴外合于湖水，内属于脾。
　　 【注　脾位中央而灌溉四旁，故外合湖水，内属于脾。】
　　　　　病传篇

　　病先发于脾，一日而之胃，二日而之肾，三日而之膂膀胱，十日不已，死。冬人定，夏晏食。　　 【注　按《素问》标本病传论云：脾病身重体痛，一日而胀；二日少腹腰脊痛胫酸；三日背膂筋痛，小便闭；十日不已，死。冬人定，夏晏食。盖病发于脾，则身痛体重，一日而之胃则胀；二日而之肾，则少腹腰脊痛，胫酸。膂、膀胱者，膀胱附于脊背之膂筋也，是以三日而之膂膀胱，则背膂筋痛，小便闭。人定在寅，木旺而土绝也。夏之晏食在亥，水泛而土败也。】
　　　　　淫邪发梦篇

　　脾气盛，则梦歌乐，身体重不举。厥气客于脾，则梦见丘陵大泽，坏屋风雨。　　 【注　厥气者，虚气厥逆于脏腑之间。客者，薄于脏腑之外。梦丘陵大泽，士虚而水泛也。脾主肌肉形骸，乃人之宇，梦风雨坏屋者，脾气虚为风雨坏也。】
　　　　　顺气一日分为四时篇

　　脾为牝脏，其色黄，其时长夏，其日戊己，其音宫，其味甘，是为变也。　　 【注　脾属土，故为牝脏。】

　　　　　本脏篇

　　脾小则脏安，难伤于邪也；脾大则苦凑(月少)而痛，不能疾行。脾高则(月少)引季胁而痛；脾下则下加于大肠，下加于大肠则脏苦受邪。脾坚则脏安难伤；脾脆则善病消瘅易伤。脾端正则和利难伤；脾偏倾则善满善胀也。　　 【注　脾为中土而主四旁，故小则脏安而难伤于邪也。脾居于腹，在胁骨之杪，故大则苦凑(月少)而痛。脾主四肢，故不能疾行也。胁在(月少)之上，故高则(月少)引季胁而病。下则加于大肠，则脏苦受邪，盖脏虚其本位也。脾坚则脏安难伤。脾脆则善病消瘅而易伤也。脾藏意，意舍荣，端正则神志和利，偏倾则善满善胀也。】　　黄色小理者脾小，粗理者脾大。揭唇者脾高，唇下纵者脾下。唇坚者脾坚，唇大而不坚者脾脆。唇上下好者脾端正，唇偏举者，脾偏倾也。　　 【注　唇者脾之候，故视唇之好恶，以知脾脏之吉凶也。】　　脾合胃，胃者肉其应。脾应肉，肉(月囷)坚大者，胃厚；肉(月囷)么者胃薄；肉(月囷)小而么者胃不坚；肉(月囷)不称身者胃下，胃下者下脘约不利；肉(月囷)不坚者胃缓；肉(月囷)无小裹累者胃急；肉(月囷)多少裹累者胃结。胃结者，上脘约不利也。　　 【注　倪氏曰：(月囷)，肥脂也。么，亦小也。约，约束也。胃有上脘、中脘、下脘，故胃下则下脘约不利，结则上脘约不利也。】
　　　　扁鹊难经

　　　　　脾脏形象

　　四十二难曰：脾重二斤三两，扁广三寸，长五寸，有散膏半斤，主裹血，温五脏，主藏意。　　脾脏形象之图
　　见图
　　 【《遗篇》剌法论曰：脾为谏议之官，知周出焉。脾胃属土，俱从田字，胃居正中，田字亦中，脾居于右，田亦偏右。】
　　　　金匮要略 【汉　张机】

　　　　　脾死脏

　　脾死脏浮之大坚，按之如覆杯，洁洁状如摇者死。
　　　　　脾约

　　趺阳脉浮而濇，浮则胃气强，濇则小便数，浮濇相搏，大便则坚，其脾为约，麻子仁丸主之。
　　　　中藏经 【汉　华佗】

　　　　　论脾脏虚实寒热生死逆顺脉证之法
　　脾者，土也，谏议之官，主意与智，消磨五谷，寄在其中，养于四旁，王于四季，正王长夏。与胃为表里，足太阴是其经也。扁鹊云：其病则面色痿黄，实则舌强直，不嗜食，呕逆，四肢缓；虚则多癖，喜吞酸，痢不已。脾虚则精不胜，元气之失，溺不能自持，其脉来似水流，曰太过，病在外；如鸟之距，曰不及，病在内。太过则令人四肢沉重，语言蹇涩；不及则令人中满，不食乏力，手足缓弱不遂，涎引口中，四肢肿胀，溏泄不时，梦中饮食。脾脉来而缓柔，去似鸟距践地，曰平；脉实而满，稍数举足，曰病；又如乌之啄，如鸟之距，如屋之漏，曰死。中风，则翕翕然发热，状若醉人，腹中烦满，皮肉瞤而短气者也。王时其脉阿阿然缓，曰平；反弦急者，肝克脾，真鬼相逢，大凶之兆。及微濇而短者，肺来乘脾，不治而自愈。反季而得者，肾来从脾，亦为不妨。反浮而洪，心来生脾不疾耳。脾病也，色黄体重，失便，目直视，唇反张，爪甲青，四逆吐食，百节疼痛，不能举，其脉当浮大而缓；今反弦急，其色反青，此十死不可治也。又脾病其色黄，饮食不消，腹胀满，身体重，骨节痛，大便硬，小便不利，其脉微缓而长者，可治。脾气虚则大便泄，小便利，汗出不止，五液注下，为五色注下利也。又积在中久不愈，则四肢不收，黄疸，食不为肌肤，气满胀喘而不足也。又脾实则时梦筑墙盖屋，盛则梦歌乐，虚则梦饮食不足。厥邪客于脾，则梦大泽丘陵，风雨坏室。脾胀则喜哕，四肢急，体重，不食，善噫。脾病则日昧慧，平旦甚，日中持，下晡静。脉急甚则瘈瘲；微急则膈中不利，食不入而还出。脉缓甚则痿厥；微缓则风痿，四肢不持。大甚则寒热作；微大则消瘅。滑甚则(疒颓)疝；微滑则虫毒肠鸣中热。濇甚则肠(疒颓)；微濇则内溃下脓血。脾脉至大而虚，有积，脾气绝则十日死。又脐出者亦死。唇焦枯无纹理而青黑者死，脾先死也。脾病面黄目赤者，可治；青黑色入节，半岁而死。色如枳实者一月死。凶吉休否，皆见其色，出部分也。又口噤，唇黑，四肢重如山，不能自持，大小便利无休歇，食饮不入，七日死。又唇虽痿黄，语声啭啭者，可治。脾病疟气久不去，腹中鸣痛，徐徐热汗出，其人本意宽缓，反急怒者，语而鼻笑，不能答人者，此过一月，祸必至矣。又脾中寒足热，则皆使人腹中痛，不下食，又病其舌强，语濇转，卵缩牵阴，股中引痛，身重不思食，鼓胀，变则水泄不能卧者，死不治也。脾正热，则面黄目赤胁痛满；寒则吐涎沫而不食，四肢痛，滑泄不已，手足厥，甚则颤栗如疟也。临病之时，要在明证详脉，然后投汤丸期瘳耳。
　　　　脉诀 【晋　王叔和】

　　　　　脾脏歌

　　脾脏象中坤，安和对胃门。
　　 【注　脾属土，位居金木水火之中。以八卦论之，寄于西南坤位。前木火，后金水，亦居其中，故象坤。其体静而其用动也。安和者，不为饮食劳倦所伤也。胃为戊，其化火，象于天，其气热。脾为己，其化湿，象于地，故下热而上湿。其气相通，故云对胃门也。】　　旺时随四季，自与土为根。
　　 【注　四季，辰戌丑未月也。土于辰戌丑未之月后，各旺一十八日，故云随四季。脾属土，土旺则脾亦旺，故云与土为根也。】　　磨谷能消食，荣身性本温。
　　 【注　脾湿胃热，湿与热相为熏蒸，故能消磨谷食也。热盛则伤胃，寒盛则伤脾，温者不寒亦不热也，温则脾胃和平，于是谷入于胃，脉道乃行，水入于经，其血乃成。脾主裹血，胃主行气，而播敷各脏，荣卫于一身也。】　　应唇通口气，连肉润肌唇。
　　 【注　脾之华在唇四白，故应唇。脾气通于口，脾和则口知五味，故通口气润肥泽也。脾主肉分，气壮则肌肤肥泽。】　　形扁才三五，膏凝散半斤。
　　 【注　形扁，广阔也。脾之形长三寸，阔五寸，旁有散膏半斤，主裹血。】　　顺时脉缓慢，失则气连吞。
　　 【注　脾旺四季，脉气之来，阿阿缓慢，若春之杨柳，谓之顺时。气，即脉气也。脉气如连吞咽而来，即雀啄水漏之脉，脾衰乃见，故曰失也。】　　实梦歌欢乐，虚争饮食分。
　　 【注　脾实则梦与，故多欢乐而歌唱。脾虚则梦取，故致争竞也。】　　湿多成五泄，肠走若雷奔。
　　 【注　五泄者，胃泄、脾泄、大肠泄、小肠泄、大瘕泄也。五十七难言之详矣。雷奔者，肠走鸣也，虚寒相薄，则为肠鸣。】　　痞气冬为积，皮黄四体昏。
　　 【注　《难经》曰：脾之积，名曰痞气，在胃脘，覆大如盘，久不愈，令人四体不收，致发黄疸，饮食不消，肌肤黄瘦，以冬壬癸日得之。何以言之？肝病传脾，脾当传肾，肾以冬适旺，旺者不受邪，脾复欲还肝，肝不肯受，故留结为积。故知痞气以冬壬癸日得之也。】　　二斤十四两，三斗五升存。
　　 【注　胃重一斤十四两，盛谷二斗，水一斗五升。此歌言脾今并及胃者，脾胃相连故耳。】
　　　　千金方 【唐　孙思邈】

　　　　　脾脏病脉论

　　脾主意。脾脏者意之舍，意者存忆之志也。为谏议大夫，并四脏之所受。心有所忆谓之意，意之所存谓之志，因志而存变谓之思，因思而远慕谓之虑，因虑而处物谓之智。意者脾之脏也。口唇者脾之官，脾气通于口，口和则能别五谷味矣。故云口为戊，舌唇为己，循环中宫，上出颐颊，次候于唇，下回脾中，荣华于舌，外主肉，内主味。脾重二斤三两，扁广三寸，长五寸，有散膏半斤，主裹血，温五脏。神名俾，俾主藏营【一作意。】 秩禄号为意脏，随节应会，故曰脾藏营。营舍意，在气为噫，在液为涎。脾气虚则四肢不用，五脏不安；实则腹胀，泾溲不利。脾气虚则梦饮食不足，得其时则梦筑垣盖屋；脾气盛则梦歌乐体重，手足不举。厥气客于脾，则梦丘陵大泽，坏屋风雨。凡脾脏象土，与胃合为腑，其经足太阴，与阳明为表里。其脉缓，相于夏，王于季夏。脾者，土也，敦而福。敦者，厚也，万物众色不同，故名曰德。福者，广也，万物悬根住茎，其叶在巅，蜎蜚蠕动，蚑蠷喘息，皆蒙土恩。德则为缓，恩则为迟，故令太阴脉缓而迟，尺寸不同。酸醎苦辛，大妙而生，互行其时，而以各行，皆不群行，尽可常服。土寒则温，土热则凉。土有一子，名之曰金，怀挟抱之，不离其身。金乃畏火，恐热来熏，遂弃其母，逃于水中。水为金子，而藏火神，闭门塞户，内外不通。此谓冬时，土失其子，其气衰微，水为洋溢，浸渍其地，走击皮肤，面目浮肿，归于四肢。愚医见水，直往下之，虚脾空胃，水遂居之。肺为喘浮，肝反畏肺，故下沉没。下有荆棘，恐伤其身，避在一边，以为水流，心衰则伏，肝微则沉，故令脉伏而沉。上医远占，因转孔穴，利其溲便，遂通水道，甘液下流，停其阴阳，喘息则微，汗出正流。肝着其根，心气因起，阳行四肢，肺气亭亭，喘息则安。肾为安声，其味为咸，倚坐母败，朽臭如腥。土得其子，即成为山，金得其母，名曰丘矣。　　宫音人者，主脾声也。脾声歌，其音鼓，其志愁，其经足太阴。厥逆阳明，则荣卫不通，阴阳翻作，阳气内击，阴气外伤。伤则寒，寒则虚，虚则举体消瘦，语音沉濇，如破鼓之声，舌强不转，而好咽唾，口噤唇黑，四肢不举，身重如山，便利无度，甚者不可治，依源麻黄汤主之。又言声忧惧，舌本卷缩，此是木克土，阳击阴，阴气伏，阳气起，起则实，实则热，热则闷乱，体重不能转侧，语言拖声，气深不转而心急，此为邪热伤脾，甚则不可治。若唇虽萎黄，语音若转，可治。　　黄为脾，脾合肉。黄如鳝腹者吉。脾主口唇，唇是脾之余。凡人分部中陷起者，必有病生。胃阳明为脾之部，而脏气通于内，外部亦随而应之。沉浊为内，浮清为外。若表病外入，所部则起，起则前泻阳，后补阴。若里病内出，所部则陷，陷则前治阴，后治阳。阳则实热，阴则虚寒。寒主外，热主内。凡死生休否，则脏神前变形于外，人脾前病，唇则焦枯无润；若脾前死，唇则干青白，渐缩急，齿噤不开；若天中等分，墓色应之，必死不治。看色厚薄，决判赊促，赊则不盈四百日内，促则旬朔之间。脾病少愈而卒死，何以知之？曰：青黑如拇指，黡点且颜颊上，此必卒死。脾绝十二日死，何以知之？口冷足肿，腹热胪胀，泄利不觉其出时，【一日五日死。】 面青目黄者，五日死。病人着床，心痛气短，脾竭内伤，百日复愈，欲起仿徨，因坐于地。其亡倚床，能治此者，可谓神良。又面黄目赤不死，黄如枳实死。吉凶之色，在于分部，霏霏而见黑黄入唇必病，不出其年。【其穴在鼻，上当两眼，是其分部也。】 若年上不应，三年之内祸必应也。季夏土脾，脉色黄，主足太阴脉也。其脉本在中封前上四寸之中，应在背腧与舌本。中封在内踝前一寸大筋里宛宛中，脉本从中封上四寸是也。其脉根于隐白，隐白在足大指端内侧是也。其筋起于足大指之端内侧，上结于内踝。其直者上结于膝内辅骨，上循阴股，结于髀，聚于阴器，上腹，结于脐，循腹里，结于胁，散于胸中。其内者着于脊。
　　　　　脾实热

　　右手关上脉阴实者，足太阴经也。病苦足寒胫热，腹胀满，烦扰不得卧，名曰脾实热也。
　　　　　脾虚冷

　　右手关上脉阴虚者，足太阴经也。病苦泄注，腹满气逆，霍乱，呕吐，黄瘅心烦，不得卧，肠鸣，名曰脾虚冷也。
　　　　　脾胃俱实

　　右手关上脉阴阳俱实者，足太阴与阳明经俱实也。病苦脾胀腹坚，抢胁下痛，胃气不转，大便难，时反泄利，腹中痛，上冲肺肝，动五脏，立喘鸣，多惊，身热，汗不出，喉痹，精少，名曰脾胃俱实也。
　　　　　脾胃俱虚

　　右手关上脉阴阳俱虚者，足太阴与阳明经俱虚也。病苦胃中如空状，少气不足以息，四逆寒，泄注不已，名曰脾胃俱虚也。
　　　　　脾劳

　　脾劳病者，补肺气以益之，肺旺则感于脾，故圣人春夏养阳，秋冬养阴，以顺其根本。肝心为阳，脾肺肾为阴，逆其根则伐其本。阴阳四时者，万物之终始也。
　　　　济生方 【宋　严用和】

　　　　　脾胃虚实论

　　夫脾者，足太阴之经，位居中央，属乎己土，王于中州，候身肌肉，与足阳明胃之经相为表里。表里温和，水谷易于腐熟，运化精微，灌溉诸经。若饮食不节，或伤生冷，或思虑过度，冲和失布，因其虚实，由是寒热见焉。方其虚也，虚则生寒，寒则四肢不举，食饮不化，喜噫吞酸，或食即呕吐，或卒食不下，腹痛肠鸣，时自溏泄，四肢沉重，常多思虑，不欲闻人声，梦见饮食不足，脉来沉细软弱者，皆虚寒之候也。及其实也，实则生热，热则心胸烦闷，唇焦口干，身热颊痛，体重腹胀，善饥善瘈，甚则舌根肿强，口内生疮，梦见歌乐，四肢怠堕，脉来紧实者，是实热之候也。况土旺四季各十八日，脉来常欲中缓而短，乃不病之脉也。如鸟之啄，如屋之漏，如水之溜，此皆脾死矣。
　　　　河间六书 【金　刘完素】

　　　　　蛊病证 【主脾风】

　　脾病传肾，一名疝气。小腹痛，出白液，名曰蛊。《左传》云：以丧志名为蛊病，乃真精不守也，大建中汤主之。
　　　　东垣十书 【元　李杲】

　　　　　脾胃虚实传变论

　　五脏别论云：胃、大肠、小肠、三焦、膀胱，此五者天气之所生也，其气象天，故泻而不藏，此受五脏浊气，名曰传化之腑，此不能久留输泻者也。所谓五脏者，藏精气而不泻也，故满而不能实。六腑者传化物而不藏，故实而不能满，所以然者，水谷入口，则胃实而肠虚，食下则肠实而胃虚，故曰实而不满，满而不实也。阴阳应象大论云：谷气通于脾，六经为川，肠胃为海，九窍为水注之气。九窍者，五脏主之，五脏皆得胃气，乃能通利。通评虚实论云：头痛耳鸣，九窍不利，肠胃之所生也。胃气一虚，耳目口鼻俱为之病。经脉别论云：食气入胃，散精于肝，淫气于筋。食气入胃，浊气归心，淫精于脉，脉气流经，经气归于肺，肺朝百脉，输精于皮毛，毛脉合精，行气于腑，腑精神明，留于四脏，气归于权衡，权衡以平，气口成寸，以决死生。饮入于胃，游溢精气，上输于脾，脾气散精，上归于肺，通调水道，下输膀胱，水精四布，五经并行，合于四时五脏阴阳，揆度以为常也。又云：阴之所生，本在五味；阴之五官，伤在五味。至于五味，口嗜而欲食之，必自裁制，勿使过焉，过则伤其正也。谨和五味，骨正筋柔，气血以流，腠理以密，如是则骨气以精，谨道如法，长有天命。平人气象论云：人以水谷为本，故人绝水谷则死，脉无胃气亦死。所谓无胃气者，非肝不弦，肾不石也。历观诸篇而参考之，则元气之充足，皆由脾胃之气无所伤，而后能滋养元气。若胃气之本弱，饮食自倍，则脾胃之气既伤，而元气亦不能充，而诸病之所由生也。《内经》之旨，皎如日星，犹恐后人有所未达，故《灵枢经》中复申其说。经云：水谷入口，其味有五，各注其海，津液各走其道。胃者水谷之海，其输上在气街，下至三里。水谷之海有余则腹满；水谷之海不足则饥不受谷食。人之所受气者，谷也。谷之所注者，胃也。胃者，水谷气血之海也。海之所行云气者，天下也。胃之所出气血者，经隧也。经隧者，五脏六腑之大络也。又云：五谷入于胃也，其糟粕、津液、宗气，分为三隧，故宗气积于胸中，出于喉咙，以贯心肺而行呼吸焉。荣气者必其津液注之于脉，化而为血，以荣四末，内注五脏六腑，以应刻数焉。卫者出其悍气之慓疾，而行于四末分肉皮肤之间，而不休者也。又云：中焦之所出，亦并胃中，出上焦之后，此所受气者，泌糟粕，蒸津液，化为精微，上注于肺脉，乃化而为血，以奉生身，莫贵于此。圣人谆复其辞，而不惮其烦者，仁天下后世之心亦惓惓矣。故夫饮食失节，寒温不适，脾胃乃伤，此因喜怒忧恐，损耗元气，资助心火，火与元气不两立，火胜则乘其土位，此所以病也。调经篇云：病生阴者，得之饮食居处，阴阳喜怒。又云：阴虚则内热，有所劳倦，形气衰少，谷气不盛，上焦不行，下脘不通，胃气热，热气熏胸中，故为内热。脾胃一伤，五乱互作，其始病徧身壮热，头痛目眩，肢体沉重，四肢不收，怠惰嗜卧，为热所伤，元气不能运用，故四肢困怠如此。圣人着之于经，谓人以胃土为本，成文演义，互相发明，不一而止。粗工不解读，妄意施用，本以活人，反以害人。今举经中言，病从脾胃所生，及养生当实元气者，条陈之。生气通天论云：苍天之气清净，则志意治，顺之则阳气固，虽有贼邪，弗能害也。此因时之序，故圣人传精神，服天气而通神明，失之，内闭九窍，外壅肌肉，卫气散解，此谓自伤，气之削也。阳气者，烦劳则张精绝，辟积于夏，使人煎厥，目盲耳闭，溃溃乎若坏都，故苍天之气贵清净，阳气恶烦劳。病从脾胃生者一也。五常政大论云：阴精所奉其人寿，阳精所降其人夭。阴精所奉谓脾胃既和，谷气上升，春夏令行，故其人寿。阳精所降，谓脾胃不和，谷气下流收藏令行，故其人夭。病从脾胃生者二也。六节脏象论云：脾、胃、大肠、小肠、三焦、膀胱者，仓廪之本，荣之居也，名曰器，能化糟粕，转味而入出者也。其华在唇四白，其充在肌，其味甘，其色黄，此至阴之类，通于土气。凡十一脏皆取决于胆也。胆者，少阳春升之气，春气升，则万化安，故胆气春升，则余脏从之，胆气不升，则飧泄肠澼不一而起矣。病从脾胃生者三也。经云：天食人以五气，地食人以五味。五气入鼻，藏于心肺，上使五色修明，音声能彰；五味入口，藏于肠胃，味有所藏，以养五气，气和而生，津液相成，神乃自生。此谓之气者，上焦开发，宣五谷味，熏肤充身泽毛，若雾露之溉，气或乖错，人何以生？病从脾胃生者四也。岂特四者，至于经论天地之邪气，感则害人，五脏六腑及形气俱虚，乃受外邪，不因虚邪，贼邪不能独伤人，诸病从脾胃而生明矣。圣人旨意，重见迭出，详尽如此。且垂戒云：法于阴阳，和于术数，食饮有节，起居有常，不妄作劳，故能形与神俱，而尽终其天年，度百岁乃去。饮食起居之际，可不慎哉！
　　　　　脏气法时升降浮沉补泻说

　　五行相生，木火土金水，循环无端。惟脾无正，行于四季之末，各旺一十八日，以生四脏。四季者，辰戌丑未是也。人身形以应九野：左足主立春，丑位是也；左手主立夏，辰位是也；右手主立秋，未位是也；右足主立冬，戌位是也。戊，湿其本气，平其兼气，温凉寒热，在人以胃应之；己，土其本味，咸其兼味，辛甘酸苦，在人以脾应之。脾胃兼化其病，治之当从其宜，不可定体。肝肺之病，在水火之间，顺逆传变不同，温凉不定，当求责耳。
　　　　　脾胃胜衰论

　　胃中元气盛，则能食而不伤，过时而不饥。脾胃俱旺，则能食而肥。脾胃俱虚，则不能食而瘦，或少食而肥，虽肥而四肢不举，盖脾实而邪气盛也。又有善食而瘦者，胃伏火邪于气分则能食，脾虚则肌肉削，即食　　亦也。叔和云：多食亦肌虚。此之谓也。夫饮食不节则胃病，胃病则气短，精神少，而生大热，有时而显火上行，独燎其面。《黄帝针经》云：面热者足阳明病。胃既病则脾无所禀受，脾为死阴不主时也，故亦从而病焉。形体劳役则脾病，脾病则怠惰嗜卧，四肢不收，大便泄泻。脾既病，则其胃不能独行津液，故亦从而上焉。大抵脾胃虚弱，阳气不能生长，是春夏之令不行，五脏之气不生。脾病则下流乘肾，土克水，则骨毛无力，是为骨痿，令人骨髓空虚，足不能履地，是阴气重迭，此阴盛阳虚之证。大法云：汗之则愈，下之则死。若用辛甘之药滋胃，当升当浮，使生长之气旺。言其汗者，非正发汗也，为助阳也。夫胃病其脉缓，脾病其脉迟，且其人当脐有动气，按之牢若痛。若火乘土位，其脉洪缓，更有身热心中不便之证，此阳气衰弱不能生发，不当于五脏中用药法治之，当从脏气法时论中升降浮沉补泻法用药耳。如脉缓病怠惰，嗜卧，四肢不收，或大便泄泻，此湿胜，从平胃散。若脉弦气弱，自汗，四肢发热，或大便泄泻，或皮毛枯槁，发脱落，从黄芪建中汤。脉虚而血弱，于四物汤中摘一味或二味，以本显证中加之。或真气虚弱，及气短脉弱，从四君子汤。或渴，或小便闭塞，赤黄多少，从五苓散去桂，摘一二味加正药中。以上五药[药　据文意作「方」。]，当于本证中随所兼见证加减。假令表虚自汗，春夏加黄芪，秋冬加桂。如腹中急缩，或脉弦，加防风；急甚加甘草，腹中窄狭或气短者亦加之；腹满气不转者勿加；虽气不转而脾胃中气不和者，勿去；但加厚朴以破滞气，然亦不可多用，于甘草五分中加一分可也。腹中夯闷，此非腹胀，乃散而不收，可加芍药收之。如肺气短促，或不足者，加人参、白芍药。中焦用白芍药，则脾中升阳，使肝胆之邪不敢犯也。腹中窄狭及缩急者去之，及诸酸濇药亦不可用。腹中痛者，加甘草、白芍药。稼穑作甘，甘者己也；曲直作酸，酸者甲也。甲己化土，此仲景妙法也。腹中痛兼发热，加黄芩；恶寒或腹中觉寒，加桂。怠惰嗜卧有湿，胃虚不能食，或沉困，或泄泻，加苍朮；自汗加白朮。小便不利加茯苓，渴亦加之。气弱者加白茯苓、人参。气盛者加赤茯苓、缩砂仁。气复不能转运有热者，微加黄连；心烦乱亦如之。小便少者加猪苓，泽泻；汗多，津液竭于上勿加之，是津液还入胃中欲自行也。不渴而小便闭塞不通，加炒黄蘗、知母。小便濇者加炒滑石，小便淋濇者加泽泻。且五苓散治渴而小便不利无恶寒者，不得用桂。不渴而小便自利，妄见妄闻，乃瘀血证，用炒黄蘗、知母，以除肾中燥热。窍不利而淋加泽泻、炒滑石。只治窍不利者，六一散中加木通亦可。心脏热者用钱氏方中导赤散。中满或但腹胀者加厚朴，气不顺加橘皮，气滞加青皮一、橘皮三。气短小便利者，四君子汤中去茯苓，加黄芪以补之。如腹中气不转者，更加甘草一半。腹中刺痛或周身刺痛者，或里急者，腹中不宽快是也；或虚坐而大便不得者，皆血虚也，血虚则里急；或血气虚弱，而目睛痛者；皆加当归身。头痛者加川芎，苦头痛加细辛，此少阴之头痛也。发脱落及脐下痛，加熟地黄。予平昔调理脾胃虚弱，于此五药中加减。如五脏证中互显一二证，各对证加药，无不验。然终不能使人完复，后或有因而再至者，亦由督任冲三脉为邪，皆胃气虚弱之所致也。法虽依证加减，执方疗病，不依《素问》法度耳。是以检讨《素问》、《难经》及《黄帝针经》中说脾胃不足之源，乃阳气不足阴气有余，当从六气不足，升降浮沉法，随证用药治之。盖脾胃不足，不同余脏，无定体故也。其治肝心肺肾有余不足，或补或泻，惟益脾胃之药为切。经言至而不至是为不及，所胜妄行，所生受病，所不胜乘之也。至而不至者，谓从后来者为虚邪，心与小肠来乘脾胃也。脾胃脉中见浮大而弦，其病或烦躁闷乱，或四肢发热，或口苦、舌干、咽干，饮食不节，劳役所伤以致脾胃虚弱，乃血所生病，主口中津液不行，故口干咽干也。病人自以为渴，医者治以五苓散，谓止渴燥，而反加渴燥，乃重竭津液以至危亡。经云虚则补其母，当于心与小肠中以补脾胃之根蒂者。甘温之药为之主，以苦寒之药为之使，以酸味为之臣佐。以其心苦缓，急食酸以收之。心火旺则肺金受邪，金虚则以酸补之，次以甘温及甘寒之剂，于脾胃中泻心火之亢盛，是治其本也。所胜妄行者，言心火旺能令母实，母者肝木也，肝木旺，则挟火势无所畏惧而妄行也，故脾胃先受之。或身体沉重，走疰疼痛，盖湿热相搏，而风热郁而不得伸，附着于有形也。或多怒者，风热下陷于地中也。或目病而生内障者，脾裹血，胃主血，心主脉，脉者血之腑也；或云心主血，又云肝主血，肝之窍开于目也。或妄见妄闻，起妄心，夜梦亡人，四肢满闭，转筋，皆肝木大盛而为邪也。或生痿，或生痹，或生厥，或中风，或生恶疮，或作肾痿，或为上热下寒，为邪不一，皆风热不得升长，而木火遏于有形中也。所生受病者，言肺受土火木之邪，而清肃之气伤。或胸满少气短气者，肺主诸气，五脏之气皆不足而阳道不行也。或咳嗽寒热者，湿热乘其内也。所不胜乘之者，水乘木之妄行，而反来侮土。故肾入心为汗，入肝为泣，入脾为涎，入肺为痰、为嗽、为涕、为嚏、为水出鼻也。一说下元土盛克水，致督、任、冲三脉盛，火旺煎熬，令水沸腾而乘脾肺，故痰涎唾出于口也。下行为阴汗，为外肾冷，为足不任身，为脚下隐痛，或水附木势，而上为眼濇、为眵、为冷泪，此皆由肺金之虚而寡于畏也。夫脾胃不足皆为血病，是阳气不足阴气有余，故九窍不通。诸阳气根于阴血中，阴血受火邪则阴盛，阴盛则上乘阳分而阳道不行，无生发升腾之气也。夫阳气走空窍者也，阴气附形质者也，如阴气附于土，阳气升于天，则各安其分也。今所立方中有辛甘温药者，非独用也，复有甘苦大寒之剂，亦非独用也，以火酒二制为之使，引苦甘寒药至顶，而复入于肾肝之下，此所谓升降浮沉之道，自耦而奇，奇而至耦者也。【阳分奇，阴分耦。】 泻阴火。以诸风药，升发阳气，以滋肝胆之用，是令阳气生上出于阴分，末用辛甘温药接其升药，使大发散于阳分，而令走九窍也。经云：食入于胃，散精于肝，淫气于筋。食入于胃，浊气归心，淫精于脉，脉气流经，经气归于肺，肺朝百脉，输精于皮毛，毛脉合精，行气于腑，且饮食入胃，先行阳道而阳气升浮也。浮者阳气散满皮毛，升者充塞头顶，则九窍通利者，若饮食不节，损其胃气，不能克化散于肝，归于心，溢于肺，食入则昏冒欲睡，得卧则食在一边，气暂得舒，是知生发之气不行者此也。经云：饮入于胃，游溢精气，上输于脾。脾气散精，上归于肺。病人饮入胃，遽觉至脐下，便欲小便，由精气不输于脾，不归于肺，则心火上攻，使口燥咽干，是阴气大盛，其理甚易知也。况脾胃病，则当脐有动气，按之牢若痛，有是者，乃脾胃虚，无是则非也。亦可作明辩矣。　　脾胃不足，是火不能生土，而反抗拒，此至而不至，是为不及也。以白朮为君，人参、黄芪为臣，甘草、芍药、桑白皮为佐，黄连为使。若诸风药皆是风能胜湿也，及诸甘温药亦可。　　心火亢盛，乘于脾胃之位，亦至而不至，是为不及也。以黄连为君，黄蘗、生地黄为臣，芍药、石膏、知母、黄芩、甘草为佐也。　　肝木妄行，胸胁痛，口苦舌干，往来寒热而呕，多怒，四肢满闭，淋溲便难，转筋，腹中急痛，此所不胜乘之也。以柴胡为君，防风、芍药、肉桂为臣，羌活、独活、猪苓、泽泻、槁本、川芎、细辛、蔓荆、白芷、石膏、黄蘗、知母、滑石为佐，升麻为使也。　　肺金受邪，由脾胃虚弱不能生肺，乃所生受病也。故咳嗽气短气上，皮毛不能御寒，精神少而渴，情惨惨而不乐，皆阳气不足，阴气有余，是体有余而用不足也。以人参为君，橘皮、青皮、黄芪为臣，白朮、白芍药、桂枝、桑白皮、甘草、木香、槟榔、五味子为佐，桔梗为引用也。　　肾水反来侮土，所胜者妄行也，作涎及清涕，唾多溺多，而恶寒者是也。土火复之而二脉为邪，则足不任身，足下痛，不能践地，骨乏无力，喜睡，两丸冷，腹阴阴而痛，妄闻妄见，腰脊背胛皆痛。以干姜为君，白朮、川乌头为臣，苍朮、茯苓、猪苓为佐，泽泻为使，少佐以炮附子、肉桂。　　夫饮食入胃，阳气上行，津液与气入于心，贯于肺，充实皮毛，散于百脉。脾禀气于胃，而浇灌四旁，荣养气血者也。今饮食损胃，劳倦伤脾，脾胃虚则火邪乘之而生大热，当先于心分补脾之源。盖土生于火，兼于脾胃中泻火，主生化之源。足阳明为十二经之海，主经营之气，诸经皆禀之，言阳明厥阴与何经相并而为病，酌中以用药，如权之在衡，在两则有在两之中，在斤则有在斤之中也。所以言此者，发明脾胃之病，不可一例而推之，不可一途而取之，欲人知百病皆由脾胃衰而生也。毫厘之失，则灾害立生。假如时在长夏，于长夏之令中立方，谓正当主气衰而客气旺之时也，后之处方者，当从此法，加时令药，名曰补脾胃泻阴火升阳汤。
　　　　　肺之脾胃虚

　　脾胃之虚，怠惰嗜卧，四肢不收，时值秋燥令行，湿热少退，体重节痛，口苦舌干，食无味，大便不调，小便频数，不嗜食，食不消，兼见肺病，洒淅恶寒，惨惨不乐，面色恶而不和，乃阳气不伸故也。当升阳益胃，名之曰升阳阳　原作「胃」，据文意改。益胃汤。
　　　　　肾之脾胃虚

　　凡脾胃之证，调治差误，或妄下之，末传寒中，复遇时寒，则四肢厥逆，而心胃绞痛，冷汗出。举痛论云：寒气客于五脏，厥逆上泄，阴气竭，阳气未入，故卒然痛，死不知人，气复则生矣。夫六气之胜，皆能为病，惟寒毒最重，阴主杀故也。圣人以辛热散之，复其阳气，故曰寒邪客之，得炅则痛立止，此之谓也。神圣复气汤主之。
　　　　　饮食劳倦所伤始为热中论

　　古之至人，穷于阴阳之化，究乎生死之际。所著《内经》，悉言人以胃气为本。盖人受水谷之气以生，所谓清气、荣气、卫气、春升之气，皆胃气之别称也。夫胃为水谷之海，饮食入胃，游溢精气，上输于脾，脾气散精上归于肺，通调水道，下输膀胱，水精四布，五经并行，合于四时五脏阴阳揆度，以为常也。若饮食失节，寒温不适，则脾胃乃伤，喜怒忧恐，劳役过度，而损耗元气。既脾胃虚衰，元气不足，而心火独盛。心火者，阴火也。起于下焦，其系系于心，心不主令，相火代之。相火，下焦包络之火，元气之贼也。火与元气不能两立，一胜则一负。脾胃气虚则下流于肾肝，阴火得以乘其土位，故脾胃之证始得之则气高而喘，身热而烦，其脉洪大而头痛，或渴不止，皮肤不任风寒而生寒热。盖阴火上冲，则气高而喘，身烦热，为头痛，为渴，而脉洪大。脾胃之气下流，使谷气不得升浮，是春生之令不行，则无阳以护其荣卫，不任风寒，乃生寒热，此皆脾胃之气不足所致也。然而与外感风寒所得之证，颇同而实异。内伤脾胃，乃伤其气；外感风寒，乃伤其形。伤外为有余，有余者泻之；伤内为不足，不足者补之。汗之、下之、吐之、克之，皆泻也；温之、和之、调之、养之，皆补也。内伤不足之病，苟误认作外感有余之病而反泻之，则虚其虚也。《难经》云：实实虚虚，损不足而益有余。如此死者，医杀之耳。然则奈何？曰：惟当以甘温之剂补其中，升其阳，甘寒以泻其火则愈矣。经曰：劳者温之，损者温之。盖温能除大热，大忌苦寒之药损其脾胃耳。
　　　　　脾胃虚弱随时为病随病制方

　　夫脾胃虚弱，必上焦之气不足。遇夏天气热盛，损伤元气，怠惰嗜卧，四肢不收，精神不足，两脚痿软，遇早晚寒厥，日高之后，阳气将旺，复热如火，乃阴阳气血俱不足，故或热厥而阴虚，或寒厥而气虚。口不知味，目中溜火，而视物(目巟)(目巟)无所见，小便频数，大便难而结秘，胃脘当心而痛，两胁痛或急缩，脐下周围如绳束之，急甚则如刀刺，腹难舒伸，胸中闭塞，时显呕哕，或有痰嗽，口沃白沫，舌强，腰背胛眼皆痛，头痛时作，食不下，或食入即饱，全不思食，自汗尤甚，若阴气覆在皮毛之上，皆天气之热，助本病也。乃庚大肠辛肺金为热所乘而作。当先助元气，理治庚辛之不足。黄芪人参汤主之。
　　　　　脾胃虚不可妄用吐药论

　　六元正纪大论云，木郁则达之者，盖木性当动荡轩举，是其本体。今乃郁于地中，无所施为，即是风失其性。人身有木郁之证者，当开通之，乃可用吐法以助风木，是木郁则达之之义也。又说木郁达之者，盖谓木初失其性，郁于地中，今既开发行于天上，是发而不郁也，是木复其性也，有余也，有余则兼其所胜，脾土受邪，见之于木郁达之条下，不止此一验也。又厥阴司天，亦风木旺也。厥阴之胜，亦风木旺也。俱是脾胃受邪，见于上条，其说一同。或者不悟木郁达之四字之义，反作木郁治之，重实其实，脾胃又受木制，又复其木，正谓补有余而损不足也。既脾胃之气先已不足，岂不因此而重绝乎？再明胸中窒塞当吐，气口三倍大于人迎，是食伤太阴，上部有脉，下部无脉，其人当吐，不吐则死，以其下部无脉，知其木郁在下也，塞遏不行，而肝气下绝矣。兼肺金主塞而不降，为物所隔，金能克木，肝木受邪，食塞胸咽，故曰在上者因而越之。仲景云：实烦，以瓜蒂散吐之。如经汗下，谓之虚烦，又名懊憹。烦躁不得眠，知其木郁也，以栀子豉汤吐之。昧者将膈咽不通，上支两胁腹胀，胃虚不足，乃浊气在上则生(月真)胀之病，吐之。况胃虚必怒，风木已来乘凌胃中，《内经》以铁落镇坠之，岂可反吐，助其风木之邪？不主吐而吐，其差舛如天地之悬隔。大抵胸中窒塞，烦闷不止者，宜吐之耳。
　　　　　脾胃虚则九窍不通论

　　真气又名元气，乃先身而生之精气也，非胃气不能滋之。胃气者，谷气也，荣气也，运气也，生气也，清气也，卫气也，阳气也。又天气、地气、人气，乃三焦之气，分而言之则异，其实一也，不当作异名异论而观之。饮食劳役所伤，自汗，小便数，阴火乘土位，清气不生，阳道不行，乃阴血伏火，况阳明胃土，右燥左热，故化燥火而津液不能停。且小便与汗，皆亡津液，津液至中宫变化为血也。脉者，血之腑也。血亡则七神何依？百脉皆从此中变来也。人之百病莫大于中风，有汗则风邪客之，无汗则阳气固密，腠理闭拒，诸邪不能伤也。或曰：经言阳不胜其阴，则五脏气争，九窍不通。又脾不及，则令人九窍不通，名曰重强。又五脏不和，则九窍不通。又头痛耳鸣，九窍不通利，肠胃之所生也。请析而解之。答曰：夫脾者，阴土也，至阴之气主静而不动。胃者阳土也，主动而不息。阳气在于地下，乃能生化万物，故五运在上，六气在下。其脾长一尺掩太仓。太仓者，胃之上口也。脾受胃禀，乃能熏蒸腐熟五谷者也。胃者十二经之源，水谷之海也。平则万化安，病则万化危。五脏之气，上通九窍，五脏禀受气于六腑，六腑受气于胃。六腑者，在天为风寒暑湿燥火，此无形之气也。胃气和平，荣气上升，始生温热。温热者，春夏也，行阳二十五度。六阳升散之极，下而生阴，阴降则下行，为秋冬，行阴道，为寒凉也。胃既受病，不能滋养，故六腑之气已绝，致阳道不行，阴火上行。五脏之气，各受一腑之化，乃能滋养皮肤血脉筋骨，故言五脏之气已绝于外，是六腑生气先绝，五脏无所禀受，而气后绝矣。肺本收下，又主五气，气绝则下流，与脾土迭于下焦，故曰重强。胃气既病，则下溜。经云：湿从下受之。脾为至阴，本乎地也，有形之土，下填九窍之源，使不能上通于天，故曰五脏不和，则九窍不通。胃者行清气而上，即地之阳气也。积阳成天，曰清阳出上窍，曰清阳实四肢，曰清阳发腠理者也。脾胃既为阴火所乘，谷气闭塞而下流，即清气不升，九窍为之不利，胃之一腑病，则十二经元气皆不足也，气少则津液不行，津液不行，则血亏，故筋骨皮肉血脉皆弱，是气血俱羸弱矣。劳役动作，饮食饥饱，可不慎乎？凡有此病者，虽不变易他疾，已损其天年。更加之针灸用药差悞，欲不夭枉，得乎？
　　　　　脾胃虚脏腑经络皆无所受气而俱病论
　　夫脾胃虚则湿土之气溜于脐下，肾与膀胱受邪。膀胱主寒，肾为阴火，二者俱弱，润泽之气不行。大肠者，庚也，燥气也，主津；小肠者丙也，热气也，主液，此皆属胃。胃虚则无所受气而亦虚，津液不濡，睡觉口燥咽干，而皮毛不泽也。甲胆风也，温也，主生化周身之血气；丙小肠热也，主长养周身之阳气，亦皆禀气于胃，则能浮散也，升发也。胃虚则胆及小肠温热生长之气俱不足，伏留于有形血脉之中，为热病，为中风，其为病不可胜纪。青黄赤白黑，五腑皆滞。三焦者，乃下焦元气生发之根蒂，为火乘之，是六腑之气俱衰也。腑者，府库之府，包含五脏及形质之物而藏焉。且六腑之气外无所主，内有所受，感天之风气而生甲胆，感暑气而生丙小肠，感湿化而生戊胃，感燥气而生庚大肠，感寒气而生壬膀胱，感天一之气而生三焦，此实父气无形也。风寒暑热燥火，乃温热寒凉之别称也。行阳二十五度，右迁而升浮降沉之化也，其虚也，皆由脾胃之弱。以五脏论之：心火亢甚，乘其脾土，曰热中，脉洪大而烦闷。《难经》云：脾病当脐有动气，按之牢若痛，动气筑筑然坚牢，如有积而硬，若似痛也，甚则亦大痛，有是则脾虚病也，无则非也。更有一辨：食入则困倦，精神昏冒而欲睡者，脾亏弱也。且心火大盛，左迁入于肝木之分，风湿相搏，一身尽痛，其脉洪大而弦时缓，或为眩运战摇，或为麻木不仁，此皆风也。脾病体重节痛，为痛痹，为寒痹，为诸湿痹，为痿软无力，为大疽大痈，若以辛热助邪，则为热病，为中风，其变不可胜纪。木旺运行北越，左迁入地，助其肾水，水得子助，入脾为痰涎，自入为唾，入肝为泪，入肺为涕，乘肝木而反克脾土明矣。当先于阴分补其阳气升腾，行其阳道而走空窍，次如寒水之药，降其阴火，黄蘗、黄连之类是也。先补其阳，后泻其阴，脾胃俱旺而复于中焦之本位，则阴阳气平矣。火曰炎上，水曰润下，今言肾主五液，上至头出于空窍，俱作泣涕汗涎唾者，何也？曰：病痫者，涎沫出于口，冷汗出于身，清涕出于鼻，皆阳蹺、阴蹺、督、冲四脉之邪，上行肾水，不任煎熬，沸腾上行为之也。此奇邪为病，不系五行阴阳十二经所拘，当从督冲二蹺四穴[穴　据文意作「经」。]中奇邪之法治之。五脏外有所主，内无所受，谓外主皮毛、血脉、肌肉、筋骨及各空窍是也。若胃气一虚，无所禀受，则四脏经络皆病。况脾全借胃土平和，则有所受而生荣，周身四脏皆旺，十二神守职，皮毛固密，筋骨柔和，九窍通利，外邪不能侮也。
　　　　　脾脏苦欲补泻药味

　　脾苦湿，急食苦以燥之，白朮；欲缓，急食甘以缓之，甘草；以甘补之，人参；以苦泻之，黄连。虚则以甘草、大枣之类补之；如无他证，钱氏益黄散主之。心乃脾之母，以炒盐补心。实则以枳实泻之，如无他证，以泻黄散泻之。肺乃脾之子，以桑白皮泻肺。
　　　　　脾数三

　　问：脾寄于坤，如何是损至第三？若从脾为第二，从肾为第四，请言脾数。答曰：脾虽寄于坤，实用于巳。从上肺心，从下肾肝，脾中得三数也。如气寄于辛而用于寅，包络三焦寄于丑而用于申也。此人之所以肖天地而生。《易》曰：干为首，坤为腹，震为足，巽为股，坎为耳，离为目，艮为手，兑为口。
　　　　　饮食伤脾论

　　四十九难曰：饮食劳倦则伤脾。经云：饮食自倍，肠胃乃伤，肠澼为痔。夫脾者行胃津液，磨胃中之谷，主五味也。胃既伤，则饮食不化，口不知味，四肢倦困，心腹痞满，兀兀欲吐而恶食，或为飧泄，或为肠澼，此胃伤脾亦伤明矣。大抵伤饮伤食，其治不同。伤饮者，无形之气也，宜发汗利小便以导其湿。伤食者有形之物也，轻则消化，或损其谷，此最为妙也；重则方可吐下。
　　　　　脾胃损在调饮食适寒温

　　十四难曰：损其脾者，调其饮食，适其寒温。夫脾、胃、大肠、小肠、三焦、膀胱，仓廪之本，营之所居，名曰器，能化糟粕转味而出入者也。若饮食热无灼灼，寒无凄凄，寒温中适，故气将持乃不致邪僻。或饮食失节，寒温不适，所生之病，或溏泄无度，或心下痞闷，腹胁(月真)胀，口失滋味，四肢困倦，皆伤于脾胃所致而然也。肠胃为市，无物不受，无物不入，若风寒暑湿燥一气偏胜，亦能伤脾损胃，观证用药者，宜详审焉。
　　　　　脾胃将理法

　　白粥、粳米、菉豆、小豆、盐豉之类，皆淡渗利小便，且小便数不可更利。况大泄阳气，反行阴道，禁湿面。如食之觉快，勿禁。　　药中不可用泽泻、猪苓、茯苓、灯心、琥珀、通草、木通、滑石之类，皆行阴道而泻阳道也。如渴，如小便不利，或闭塞不通则服；得利勿再服。　　忌大咸，助火邪而泻肾水真阴，及大辛味、蒜韭、五辣、醋、大料物、官桂、干姜之类，皆伤元气。　　若服升沉之药，先一日将理，次日腹空服；服毕，更宜将理十日，先三日尤甚，不然则反害也。古今图书集成医部全录卷一百

脏腑门 【脾二】

　　　　医学入门 【明　李梴】

　　　　　脾脏赋

　　脾镇黄庭，磨水谷，以养四脏。
　　【黄，脾色；庭，中也。脾居中脘一寸二分，上去心三寸六分，下去肾三寸六分。中间一寸二分，名曰黄庭，在天为太阳，在地为太阴，在人为中黄祖气。脾气壮，则能磨消水谷，以养四脏。】　　职兼谏议，却生硬，以辅心君。
　　 【脾乃仓廪之官，五味出焉。饮食，人之大欲，凡生冷坚硬之物，心所欲食而脾不能化，则不敢食，故又名谏议大夫。误食者留而伤质，甚于伤气也。】　　中理五气，运布于体面。
　　 【脾居于中，和合四象，中理五气，运布水谷精微，以润肌体，而面肉滑泽。脾壮，则臀肉肥满；脾绝，则臀之大肉去矣。】　　上应两眉，荣通乎口唇。
　　 【脾神上通两眉间，明堂穴内一寸。脾裹血，主藏荣，上通于口而知五味，其华在唇。】　　扁似马蹄，广三寸无差，而长有五寸。　　 【形扁似马蹄，又如刀镰。】
　　膜连胃腑，重二斤三两，而散膏半斤。　　 【脾之有大络，其系自膈下正中，微着左胁于胃之上，与胃包络相附。其胃之包在脾之上，与胃相并，结络周回，漫脂遍布。上下有二系，上者贯膈入肺中，与肺系相并，而在肺系之后，其上即咽门也。咽下胃脘也，胃脘下即胃之上口也，其处谓之贲门。水谷自此而入胃，以胃出谷气，传之于肺，肺在膈上，因曰贲门。其门膈膜相贴之间，亦漫脂相包也。若胃中水谷腐熟，则自幽门而传入于小肠，故言太仓之下口为幽门。散膏为裹血，各脏血脉，皆其所主也。】　　气痛膨胀水肿，久则右脐有痞。
　　 【气滞则心腹(疒丂)痛，膨胀水肿。痞者痞塞不通，脾之积名痞气，详见《难经》。】　　风羁瘫痪肉蠕，轻则四肢不动。
　　 【轻则怠惰，重则瘫痪，皆脾精不行，阴道不利，筋骨肌肉，无气以生，故不用焉。夫肉属脾，脾受风湿，则卫气不荣而肌肉蠕动，或痿痹不仁，谓之肉痿。经曰：肉痿者，得之湿地也。又曰：脾热者，色黄而蠕动也。】　　肥甘热泛口疮，舌强中消发疸。
　　 【唇燥口疮，舌根强痛，此肥甘之发也。食肥则腠理密而阳气不得外泄，故肥令人内热。甘者性气和缓，故甘令人中满。然内热则阳气炎上，炎上则欲饮而嗌干，中满则阳气有余，有余则脾土上溢，故其气上溢转为消渴。盖脾溢则胃液渗泄，故干而渴。疸者，湿热甚也。】　　酒色虚羸节缓，肠癖吐泻转筋。
　　 【凡脾病则梦饮食，虚则梦取，实则梦与，得其时则梦筑垣盖屋。酒入于胃，则络脉满而经脉虚，经脉之阴气虚，则阳气入而胃不和。前阴乃太阴阳明之所合，胃既不和，则精气竭而四肢不荣矣。醉饱入房则气聚脾中不得散。酒气与谷气相薄；热盛于中，故遍于身内热而溺赤也。羸瘦者，能食不生肌肤，乃大肠移热于胃，亦名食(亻亦)。节缓者，脾之大络名曰大包，出渊液下三寸，布胸胁，实则身体尽痛，虚则百节尽皆纵缓，此脉若罗络之血者，皆取之脾之大络脉也。凡此十五络者，实则必见，虚则必下，视之不见，求之上下，人经不同，络脉异所别也。肠癖者，肾之精气内消，下焦无主以守持，乃移热于脾，脾虚不能制水而受病，久为虚损，肠癖除而气不禁止者死。吐泻转筋，缘饮食伤风，木乘土也。】　　血瘕症而卧立皆倦。
　　 【血瘀则为瘕症，令人强立，嗜卧或不卧。】　　手足冷而痰饮宜分。
　　 【凡脾胃病手足冷而不渴者，乃冷痰壅滞，宜温散分消。】　　补以参、芪、苓、朮。
　　 【人参、黄芪、茯苓、白朮、甘草、苍朮、陈皮、半夏、莲肉、芡实、山查、扁豆、麦芽、滑石、山药、白芍、干姜、大腹皮、升麻、柴胡、枳壳之类。】　　泻必巴、棱、枳壳。
　　 【巴豆、三棱、枳壳、赤芍药、葶苈、桑白皮、青皮、鳖甲之类。】　　凉以栀、连、滑石。
　　 【山栀、黄连、滑石滑石　原缺，据文意补。、羚羊角、甘草、白芍药、连翘、升麻、泽泻、萎蕤、仙灵脾之类。】　　温必香附、砂仁。
　　 【香附、砂仁、干姜、生姜、木香、肉桂、肉豆蔻、川芎、益智仁、吴萸、丁香、藿香、胡椒、附子、良姜、红豆蔻之类。】　　豆、栗、藿、豕宜于病。
　　 【大豆、豕肉、栗、藿皆咸，脾病宜食。】　　饮食歌乐养其真。
　　 【凡脾病，皆因饮食劳倦致虚，而后邪得以入之。然饮食一日不可无者，但宜调节，或歌乐鼓动脾气，以养真元。】
　　　　医宗必读 【明　李中梓】

　　　　　脾为后天本论

　　经曰：治病必求于本。本之为言根也，源也。世未有无源之流，无根之木。澄其源而流自清，灌其根而枝乃茂，自然之经也。故善为医者，必责根本，而本有先天后天之辨。先天之本在肾，肾应北方之水，水为天一之源。后天之本在脾，脾应中宫之土，土为万物之母。脾何以为后天之本？盖婴儿既生，一日不再食则饥，七日不食则肠胃涸绝而死。经云：安谷则昌，绝谷则亡。犹兵家之饷道也，饷道一绝，万众立散，胃气一败，百药难施。一有此身，必资谷气，谷入于胃，洒陈于六腑而气至，和调于五脏而血生，而人资之以为生者也。故曰：后天之本在脾。上古圣人见脾胃为后天之本，故着脉曰：有胃气则生，无胃气则死。所以伤寒必诊太溪，以察肾气之盛衰；必诊冲阳，以察胃气之有无。两脉若在，他脉可弗问也。治后天根本，则有饮食劳倦之分。饮食伤者，枳朮丸主之；劳倦伤者，补中益气汤主之。每见立斋治病，多用前方，不知者妄议其偏，惟明于求本之说，而后可以窥立斋之微耳。王应震曰：见痰休治痰，见血休治血；无汗不发汗，有热莫攻热；喘生勿耗气，精遗勿濇泄。明得个中趣，方是医中杰。此真知本之言夫！
　　　　古今医统 【明　徐春甫】

　　　　　治病先顾脾胃

　　徐东皋曰：百凡治病，胃气实者，攻之则去，而疾恒易愈。胃气虚者，攻之不去，盖以本虚，攻之则胃气益弱，反不能行其药力，而病所以自如也。非药不能去病，亦以王气不行药力故也。若峻攻之，则元气伤而病益甚，若不知机，攻尽元气，则死矣。如虚热者，服寒凉之药而热反甚，何也？经曰：服寒而反热者，奈何？岐伯曰：治其王气，是以反也。若胃气不虚，虽有病者，不攻自愈。故中医用药，亦常效焉。观夫藜藿野人之病，常不药自愈可知矣。故曰：治病不察脾胃之虚实，不足以为大医。　　又曰：汉　张仲景着《伤寒论》，专以外伤为法，其中顾肹脾胃元气之秘，世医鲜有知之者。观其少阳证小柴胡汤，用人参则防邪气之入三阴；或恐脾胃稍虚，邪乘而入，必用人参、甘草，固脾胃以充元气，是外伤未尝忘内因也。至于阳毒升麻汤，人参败毒散，化斑汤、黄连汤、白通汤、理中汤、炙甘草汤、橘皮汤、五味子汤、栝蒌根汤、建中等汤，未尝不用参、芪以治外感，可见仲景之立方，神化莫测。或者只以外伤是其所长，而内伤非所知也，此诚不知公者也。何今世之医不识元气之旨？惟见王纶《杂着》，戒用人参之谬说，执泥不移，乐用苦寒攻病之标，致误苍生死于非命，抑何限也！间有病家疑信相半，两勿之从，亦但不速其死耳。直以因循，俟其元气自尽，终莫之救而致毙者，可谓知乎？况斯世斯时，人物剧繁，禀气益薄，兼之劳役名利之场，甚至蹈水火而不知恤，躭酒色以竭其真，不谓内伤元气，吾弗信也！观其杂病稍用攻击，而脾胃遂伤，甚则绝谷而死者，皆可类推矣。
　　　　医贯 【明　赵献可】

　　　　　发明东垣《脾胃论》

　　人身以脾胃为主，人皆知之，而先天隐于无形者，举世置而弗论。故余既立先天要论矣，复于后天论中发明东垣《脾胃论》，亦用先天无形者为主。读《脾胃论》者读至人受水谷之气以生，所谓清气、荣气、卫气、元气、谷气、春升之气，皆胃气之别名，则可见矣。饮食入胃，犹水谷在釜中，非火不熟，脾能化食，全借少阳相火之无形者，在下焦蒸腐始能运化也。此时若用寒凉之药，饮食亦不运化矣。盖脾胃中之火，土中之火，纳音所谓炉中火养炉中火者，须频加煤炭。盖以热灰温养其火，而火气自存，一经寒水，便成死灰，将以何者蒸腐水谷？以何者接引灯烛？举目皆地狱光景，可不戒哉！故经曰：劳者温之，损者温之。正取温养之义也。东垣曰：岐伯云，有所劳倦，形气衰少，谷气不盛，上焦不行，下脘不通而胃气热，热气熏胸中，故内热。举痛论云：劳则气耗。劳则喘且汗出，外内背越，故气耗。夫喜怒不节，起居不时，有所劳伤，皆损其气，气衰则火旺，火旺则乘其脾土，脾主四肢，故因热无气以动，懒于言语，动作喘乏，表热自汗，心烦不安。当病之时，宜安心静坐以养其气，以甘寒泻其热火，以酸味收其散气，以甘温补其中气。经言劳者温之，损者温之是也。《金匮要略》云：平人脉大为劳，脉极虚亦为劳。夫劳之为病，其脉浮大，手足烦热，春夏剧，秋冬瘥，以黄芪建中汤治之，此亦温之之意也。盖人受水谷之气以生，所谓清气、荣气、元气、卫气、春升之气，皆胃气之别名也。夫胃气为水谷之海，饮食入胃，游溢精气，上输于脾，脾气散精，上归于肺，通调水道，下输膀胱，水精四布，五经并行，合于四时五脏阴阳，揆度以为常也。若饮食失节，寒温不适，脾胃乃伤，喜怒忧恐，损耗元气。脾胃气衰，元气不足，而火独盛。火者阴火也，起于下焦，元气之贼也，壮火食气，少火生气，火与元气不两立，一胜则一负。脾胃气虚，则下流肝肾，名曰重强。阴火得以乘其土位，故脾证始得则气高而喘，身热而烦，其脉洪大而头痛，或渴不止，其皮肤不任风寒，而生寒热。盖脾胃之气下流，使谷气不得升浮，是春生之令不行，则无阳以护其荣卫，遂不任风寒而生寒热，此皆脾胃之气不足所致也。然与外感风寒之证颇同而实异。内伤脾胃，乃伤其气；外感风寒，乃伤其形。伤其外则有余，有余者泻之；伤其内则不足，不足者补之。汗之、下之、吐之、克之之类皆泻也。温之、和之、调之、养之之类皆补也。内伤不足之病，苟误认作外感有余之证而反泻之，则虚其虚也。实实虚虚，如此死者，医杀之耳。然则奈何？惟当以辛甘温剂补其中而升其阳，则愈矣。经曰：劳者温之，损者温之。又曰：温能除大热。大忌苦寒之药，损其脾胃。今立补中益气汤主之。夫因饥饱劳役，损伤脾胃，或专因饮食不调，或专因劳力过度，或饥饱之后，加之劳力，或劳力之后加之饥饱，皆为内伤。脾胃一虚，肺气先绝，故用黄芪以益皮毛而闭腠理，不令自汗，损其元气。上喘气短，人参以补之。心火乘脾，须炙甘草之甘以泻火热，而补脾胃中元气。若脾胃急痛，并大虚腹中急缩者，宜多用之。经曰：急者缓之。白朮，苦甘温，除胃中热，利腰脐间血。胃中清气在下，必加升麻、柴胡，以引黄芪、甘草甘温之气味上升，能补卫气之散解，而实其表也。又缓带脉之缩急，二味皆苦平味之薄者，阴中之阳，引胃中清气升于阳道，及诸经生发之气，以滋春气之和也。气乱于胸中，为清浊相干，用去白陈皮以理之，清升而浊自降矣。胃气虚，不能升浮，为阴火伤其生发之气，荣血大亏，荣气不营，阴火炽起，日渐熬煎，血气日减，心主血，减则心无所养，致使心乱而烦，故以当归和之。如烦犹未止，加服地黄丸以补肾水，水旺而心火自降。以手扪之而肌表热者，表证也，只服补中益气汤一二服，得微汗则已。非正发汗，乃阴阳气和自然汗出也。
　　　　　补脾不如补肾

　　人但知土之为地，而不知土亦水也。自天一生水，而水之凝成处始为土，土之坚者为石，此后天卦位坎之后继之艮，艮为山为土，艮土者，先天之土，水中之土也。土无定位，随母寄生，随母而补，故欲补太阴脾土，当先补肾中少阳、相火。若水谷在釜中，非釜底有火，则谷不熟。补肾者，补肾中火也，须用八味丸。医不达此，而日从事于人参、白朮，非探本之术。盖土之本初，原是水也。世谓补肾不如补脾，余谓补脾不如补肾。
　　　　三才图会 【明　王圻】

　　　　　脾神

　　神名常在，字魂庭。脾之状如神凤，主藏魂，象如覆盆，色如缟映黄，正掩脐上，近前横覆于胃。脉出于隐白，隐白在足大指端侧白肉际，如韭叶。
　　　　图书编 【明　章潢】

　　　　　脾脏说

　　脾，土官也。掩太仓，在脐上三寸，丈夫七十脾气虚而皮肤枯瘦也。脾者肉之本，意之处也。涎者脾之液，肾邪入脾则多涎。胃与脾合为谷腑，口为脾之官，脾气通则口知五味。脾病则口干不能食，不知五味。脾合于肉，则荣肉也。肌肉消瘦而不能肥，脾先死也。脾之于胃，如转磨也。化其生而为熟也。食不消，脾不转也。食坚物者，脾磨不尽化，则为食患，故诸脏不调则伤质，伤质则损神，此伤人之速也。故不欲食坚物者，养身之妙道也。人之不欲食者，脾中有不化之食也。人多惑者，脾脏不安也。人之多食，脾虚也。人之食不下者，脾寒也。人之无颜色者，脾伤也。人之好食甘味者，脾不足也。人之明润鲜白，脾无病也。肝邪入脾则多歌。脾病湿，宜食苦以燥之；欲缓，食甘以缓之。甘则补之，苦则泻之。禁燥。
　　　　　相脾病法

　　脾热者，鼻赤色黄而濡。脾病者，体上游风习习，遍体闷疼，身重善饥，肉萎，足不能行，善哕，脚下痛。脾虚，腹胀肠鸣，或溏痢，食多不化。脾寒之疾，多汗，恶风，身体怠惰，四肢无力不用，症痞，不嗜饮食。诊在鼻，其色黄。旺于季夏。足太阴阳明主治，其日戊己。
　　　　　脾部食忌

　　六月勿食茱萸，令人患赤白痢。四季勿食诸物脾肝、羊血，宜食粳米、枣、葵，禁酸。
　　　　　养脾法言

　　脾居五脏之中，出纳谷气以输贯四肢百骸者也。欲养脾者，须节爽口之物，慎无邪之思，则外不伤乎饮食，内不伤乎思虑，而脾可永安矣。
　　　　　治脾要法

　　凡脾之得病，必先察肝心之虚实而调治之，义同心脏。
　　　　医方考 【明　吴昆】

　　　　　脾胃证治

　　脾胃，人身之坤元也。至哉坤元，万物资生，故脾胃为百骸之母。东垣所以擅名当世者，无他长焉，知脾胃之为要尔。庸师治病，坏人脾胃者多矣。此欲养其子者，先戕其母也，岂豫养之道哉？今考六方于左，庶几乎调元之补也。　　脾胃虚弱，不思饮食者，参苓白朮散主之。夫脾胃者，土也。土为万物之母。诸脏腑百骸受气于脾胃，而后能强。若脾胃一亏，则众体皆无以受气，日见羸弱矣。故治杂证者，宜以脾胃为主。然脾胃喜甘而恶苦，喜香而恶秽，喜燥而恶湿，喜利而恶滞。是方也人参、扁豆、甘草，味之甘者也；白朮、茯苓、山药、莲肉、薏苡仁，甘而微燥者也；砂仁辛香而燥，可以开胃醒脾；桔梗甘而微苦，甘则性缓，故为诸药之舟楫；苦则喜降，则能通天气于地道矣。　　小儿脾虚，米谷不化，滑肠滞颐者，钱氏益黄散主之。夫胃主受纳，脾主消磨，故能纳而不能化者，责之脾虚。滑肠者，肠滑而飧泄也。滞颐者，颐颔之下多涎滞也。凡此皆土弱不能制水之象，火能生土，故用丁香；甘能补土，故用甘草；香能快脾，故用陈皮；濇能去滑，故用诃子；用青皮者，谓其快膈平肝，能抑其所不胜尔。　　饥困劳倦，中气虚弱者，补中益气汤主之。盖中气者，脾胃之气也。五脏六腑，百骸九窍，皆受气于脾胃而后治。故曰：土者万物之母。若饥困劳倦，伤其脾胃，则众体无以受气而皆病。故东垣谆谆以脾胃为言也。是方也，人参、黄芪、甘草，甘温之品也，甘者中之味，温者中之气，气味皆中，故足以补中气。白朮甘而微燥，故能健脾。当归质润辛温，故能泽土。朮以燥之，归以润之，则不刚不柔而土气和矣。复用升麻、柴胡者，升清阳之气于地道也。盖天地之气一升，则万物皆生；天地之气一降，则万物皆死。观乎天地之升降，而用升麻、柴胡之意从可知矣。或曰：东垣谓脾胃一虚，肺气先绝。故用黄芪以益皮毛，不令自汗而泄肺气，其辞切矣。子考古人之方而更其论，何也？余曰：东垣以脾胃为肺之母故耳。余以脾胃为众体之母，凡五脏六腑百骸九窍，莫不受其气而母之。是发东垣之未发而广其意耳。岂曰更论！　　脾胃不调而气弱者，调中益气汤主之。夫脾胃不调者，肠鸣飧泄膨胀之类也。气弱者语言轻微，手足倦怠也，补可以去弱。故用人参、黄芪、甘草，甘温之性行，则中气不弱，手足不倦矣；苍朮辛燥，能平胃中敦阜之气；升麻、柴胡轻清，能升胃家陷下之气；木香、陈皮辛香，能去胃中陈腐之气。夫敦阜之气平，陷下之气升，陈腐之气去，宁有不调之中乎？　　清气在下，浊气在上，令人胸膈饱胀，大便溏泄者，升阳顺气汤主之。盖此病由于饮食伤其脾气，不能升清降浊。是方升、柴辛温，升其清，清升则阳气顺；蘗皮苦寒，降其浊，浊降则阴气顺；人参、黄芪、当归、甘草补其虚，虚补则正气顺；半夏、陈皮利其膈，膈利则痰气顺；豆蔻、神曲消其食，食消则谷气顺矣。　　湿淫于内，体重节痛，口干无味，大便不调，小便频数，饮食不消，洒淅恶寒，面色不乐者，升阳益胃汤主之。夫湿淫于内者，脾土虚弱不能制湿，而湿内生也。湿流百节故体重节痛。脾胃虚衰，不能运化精微，故口干无味。中气既弱，则传化失宜，故大便不调，小便频数，而饮食不消。洒淅恶寒者，湿胜也。湿为阴邪，故令恶寒。面色不乐者，阳气不伸也。是方半夏、白朮能燥湿；茯苓、泽泻能渗湿；羌、独、防、柴能升举清阳之气，而搜百节之湿；黄连苦而燥，以疗湿热；陈皮辛而温，以平胃气；人参、黄芪、甘草以益胃气；白芍药之酸收以和荣气，而协羌、防、柴、独辛散之性耳。仲景于桂枝汤中用芍药，亦是和荣之意。古人用辛散，必用酸收，所以防其峻厉，犹兵家之节制也。　　伏龙肝者，灶中之土也。土性可以益脾，久于薪火可以温中。脾胃虚弱者，药内宜加入之。
　　　　体仁汇编 【明　彭用光】

　　　　　脾脏药性

　　脾乃足太阴之经。
　　 【其经起自隐白穴，在足大指端内侧；终于大包穴，在渊液下三寸，九肋间。】　　少血多气，己土之脏。仓廪之官，五味出焉。　　 【包容五谷为仓廪之官，荣养四旁，斯五味所出。】　　其华在唇四白，其气通土四季。
　　 【四白，谓唇四际白肉也。通四季，土旺于四时也。】　　其味甘而其色黄。
　　 【《洪范》曰：稼穑作甘。黄者，中央土色也。】　　其声歌而其志思。
　　 【歌，脾声也，人闻乐则脾磨。思所以知远也，思甚则脾自伤。】　　内藏意，而主四肢。
　　 【脾藏意，四肢乃脾之外候也。】　　外合肉而统五脏。
　　 【脾主肉而恶湿，土为万物之母，脾土为五脏主。】　　涎为脾液。
　　 【脾热则涎出。】
　　哕为脾病。
　　 【哕谓哕噫，胃虚寒所生。】
　　开窍于口。
　　 【口所以司纳水谷。】
　　脉在右关。
　　 【沉取候脾，浮取候胃。】
　　是脏也，实则饮食消，而肌肉滑泽；虚则身体瘦，而四肢不举。脐凸肢浮生之难，口青唇黑死之易。【脾病极矣。】 去病安生，理宜调理。戒满意之食，省爽口之味。　　 【痹论曰：阴气者，静则神藏，躁则消亡。饮食自倍，肠胃乃伤。诸食物勿务于多，贵在能节，所以保冲和而遂颐养也。若贪多务饱，饫塞难消，徒积暗伤，以召疾患。盖食物饱甚，耗气非一。或食不下，而上涌呕吐，以耗灵源；或饮不消，而作痰咯唾，以耗神水。大便频数而泄，耗骨气之化生，溲便滑利而浊，耗源泉之浸润。至于精气冷而下漏，汗淋漉而外泄，莫不由食物之过伤，滋味之太厚。如能节满意之食，少爽口之味，常不至于饱，则食必无伤，物皆为益。糟粕变化，早晚溲便，精华按时，和凝上下，津液含蓄，神藏内守，荣卫外固，邪毒不能犯，疾病无由作。故圣人立言垂教，为养生之大经也。】　　因饮食劳倦之灾，定温多辛少之剂。　　【东垣云：大抵治饮食劳倦所得之病，乃虚劳内伤证也。当用温平、甘多、辛少之药治之，是其本法也。如四时见寒热病，或将理不如法，或酒食过多，或辛热之食作病，或寒冷之食作病，或居大寒大热之处，当临时制宜，暂用大寒大热治法而取效。此从权也，不可以得效之故，而久用之。】　　饮食审寒热之伤，汤药兼补泻之制。　　 【凡人饮食所伤，多因脾胃虚弱，必当细问物之冷热，看时之寒暑，而必以白朮、人参、黄芪为君，枳实、青皮、陈皮、神曲、麦蘖、缩砂、草豆蔻、香附子、甘草、蓬朮、木香、半夏、茯神、厚朴、黄芩、升麻、黄连、柴胡、大黄、丁香、泽泻，随宜酌用，求其适中病情而已。】　　气别寒热温凉，用适其宜；味必甘补苦泻，行当熟记。　　 【脾胃虽以甘补苦泻而难定以法，务要求气之寒热温凉，逆从互换而补泻之。】　　如白朮健脾，消食必青皮、枳实；人参缓土，和气须半夏、橘红。柴胡除不足之热，佐之甘草、升麻；黄芪去有汗之火，辅之川芎、芍药。气虚呕而人参、茱萸；脾寒吐而丁香、半夏。　　 【物顿出谓吐，物旋出谓呕。】
　　泄泻手足伶而不渴兮，附子、干姜；霍乱吐泻而不药兮，胡椒、菉豆。　　 【吐泻不能服药，用胡椒、菉豆各四十九粒，研细，水煎服；如渴甚，新汲水调服。】　　脾冷而食不磨兮，参、苓、草、朮等陈皮，再加砂、蔻；胃寒而饮不消兮，苍、朴、橘、甘如豆蔻，更入参、苓。香附微寒，与缩砂消食化气，更妙安胎；沉香少温，共藿香助土调中，奇消水肿。破血消症兮，三棱、蓬朮；去瘀除疼兮，蒲黄、五灵。茴香治霍乱转筋，共济木瓜、乌药；辣桂主中焦气滞，相扶枳壳、生姜。　　 【生姜七钱，枳殻二钱，辣桂五钱。】　　心腹(疒丂)痛兮，元胡散有胡椒。　　 【二味等分为末，每服二钱，酒调下。】　　胃脘寒疼兮，良姜炒同香附。
　　 【每一两各炒过，每服二钱，入盐少许，二味同炒则不效，米饮调服。】　　肚实胀兮，大黄、滑石、朴，牵牛、木香、苓、泻。　　 【秘方治实胀，用木香、茯苓、厚朴各一两，大黄、泽泻各一两半，滑石、黑牵牛头末各六两，为细末，水丸如梧桐子大，每服五十丸，姜汤下。】　　腹虚膨兮，参、苓、朴、朮、橘，陈、砂、曲、蘖、附、豆。　　 【若虚膨，用以上十一味，加减用之，效。】　　大抵物滞气伤，补益兼行乎消导。
　　 【凡物滞气伤者，法当消导补益兼行。消导必青皮、枳实、神曲、麦蘖、三棱、蓬朮、砂仁、豆蔻，又以人参、白朮、苍朮、茯苓之属以滋之，如橘皮枳朮丸是也。】　　食多胃壅，推陈并贵乎和中。
　　 【所滞之物，非枳朮丸所能去者，安可泥于消导而不变乎？故备急丸、煮黄丸、感应丸、瓜蒂散推逐之。物积一去，急与和中，少进饮食，静养待其来复。】　　大黄诚荡涤之材，巴豆果推逐之剂，用宜消息，行当仔细。　　 【此二药其性猛烈，古人号为将军，用之者量其轻重，病去即止。】　　抑又闻天食人以五气，地食人以五味。　　 【天以五气食人者，燥气凑肝，焦气凑心，香气凑脾，腥气凑肺，腐气凑肾也。地以五味食人者，酸味入肝，苦味入心，甘味入脾，辛味入肺，咸味入肾也。】　　五气入鼻，藏于心肺；五味入口，藏于肠胃。　　 【五气藏于心肺，上使五色修明，音声彰着。五味藏于肠胃，清者为荣，浊者为卫，周行表里，于病何有？】　　五气得之而和，五神因之而着。气壮神生，形全德备。倘食饮以伤和，务按法而调理。　　 【气为水母，故味藏于肠胃养五气，五气和化，津液方生。津液与气相副，化成神气，乃能生而宣化也。】
　　　　　本经补泻温凉药

　　补：人参、白朮、黄芪、莲子、芡实、山查、陈皮、白扁豆、大麦芽、滑石、甘草、山药、白芍药、干葛、苍朮、半夏、大腹皮、白茯苓、升麻、柴胡、枳实。　　泻：赤芍药、枳壳、巴豆、葶苈、桑皮、青皮。　　温：干姜、生姜、木香、肉蔻、砂仁、川芎、益智子、吴茱萸、丁香、藿香、胡椒、附子、良姜、红豆、官桂。　　凉：黄连、滑石、甘草、升麻、连翘、山栀、白芍药。　　东垣报使引本经药：升麻、白芍药 【酒浸炒。】
　　　　医门法律 【清　喻昌】

　　　　　论脾胃

　　人之脏腑，以脾胃为主。盖人之饮食，皆入于胃而运以脾，犹地之土也。然脾胃能化物与否，实由于水火二气，非脾胃所能也。火盛则脾胃燥，水盛则脾胃湿，皆不能化物，乃生诸病。水肿之证，盖水盛而火不能化也。火衰而不能化水，故水之入于脾胃，皆渗入血脉骨肉，血亦化水，肉发肿胀，皆自然之理也。导其水使水气少减，复补其火，使二气平和，斯病去矣。丹溪谓脾失运化，由肝木侮脾，乃欲清心经之火，使肺金得令，以制肝木，则脾土全运化之职，水自顺道，乃不为肿。其词迂而不切。　　崆峒子云：脾土上应乎天，亦属湿化，所以水谷津液不行，即停聚而为痰饮也。夫人之病痰火者，十之八九。老人不宜速降其火，虚人不宜尽去其痰。攻之太甚，则病转剧而致危殆，须以固元气为本。凡病推类而行之，亦思过半矣。昌按药以胜病，乃致脾胃不能胜药，犹不加察，元气一坏，变证多端。如脾虚而气短，不能以续变而似喘促，尚用降气定喘之药；如脾虚卫气不行，变而为浮肿，尚用耗气利水之药；如脾虚郁滞变而作寒热，尚谓外感用发散之药，虚而益虚，直令气尽身亡，全不悔祸，复以此法施之他人，展转戕生，可胜诛哉！　　夫阴虚火动，脾胃衰弱，真阴者水也，脾胃者土也。土虽喜燥，然太燥则草木枯槁；水虽喜润，然太润则草木湿烂。是以补脾滋润之剂，务在燥湿得宜，随证加减焉耳。
　　　　景岳全书 【明　张介宾】

　　　　　论脾胃

　　脾胃为水谷之海，得后天之气也。何也？盖人之始生，本乎精血之原；人之既生，由乎水谷之养。非精血无以立形体之基，非水谷无以成形体之壮。精血之司在命门，水谷之司在脾胃。故命门得先天之气，脾胃得后天之气也。是以水谷之海，本赖先天为之主；而精血之海，又必赖后天为之资。故人之自生至老，凡先天之有不足者，但得后天培养之力，则补天之功，亦可居其强半，此脾胃之气所关于人生者不小。且先天如朝廷，后天如司道，执政在先天，布政在后天。故人自有生以后，无非后天为之用，而形色动定，一无胃气则不可。故经曰：平人之常气禀于胃。胃者平人之常气也。人无胃气曰逆，逆者死。又曰：人以水谷为本，人绝水谷则死，脉无胃气亦死。正以人之胃气即土气也，万物无土皆不可，故土居五行之中，而王于四季，即此义也。由此推之，则凡胃气之关于人者，无所不至。即脏腑声色脉候形体，无不皆有胃气。胃气若失，便是凶候。如五脏胃气之病，则凡气短气夺而声哑喘急者，此肺之胃败也。神魂失守，昏昧日甚，而畏寒异常者，此心之胃败也。躁扰烦剧，囊缩痉强而恐惧无已者，此肝胆之胃败也。胀满不能运，饮食不能入，肉脱痰壅而服药不应者，此脾之胃败也。关门不能禁，水泉不能化，热蒸不能退，骨痛之极不能解者，此肾之胃败也。又如五色之有胃气者，无论青、红、黑、白皆宜兼苍黄明润。若色赤如赭或如衃血，色青如蓝或如草滋，色白如盐或如枯骨，色黄如枳实或如黄土，色黑如炲或如地苍而加之沉晦，是皆五色之胃败也。又如脉之有胃气者，经曰：脉弱以滑，是有胃气；脉实以坚，谓之益甚；脉逆四时，为不可治。故无论浮沉迟数，皆宜兼见缓滑，方是脉中之胃气。若见但弦，但钩、但毛、但石、但代，或弦搏之极而全无和气，或微渺之极而全无神气，总云真脏之见是皆五脉之胃败也。不独此也，即如情性气质，亦无不关于胃气。盖土性厚重而轻薄者少胃气，土色苍固而夭嫩者少胃气。是可知土气为万物之源，胃气为养生之主。胃强则强，胃弱则衰；有胃则生，无胃则死。是以养生家必当脾胃为先，而凡脾胃受伤之处，所不可不察也。盖脾胃之伤于外者，惟劳倦最能伤脾，脾伤则表里相通，而胃受其困者为甚。脾胃之伤于内者，惟思忧忿怒最为伤心，心伤则母子相关，而化源隔绝者为甚。此脾胃之伤于劳倦情志者，较之饮食寒暑为更多也。故经曰：二阳之病发心脾，有不得隐曲，女子不月，其传为风消，其传为息贲者，死不治。再此之外，则脾胃属土，惟火能生，故其本性则常恶寒喜暖，使非真有邪火，则寒凉之物最宜慎用，实所以防其微也。若待受伤救之，能无晚乎？此脾胃之伤于寒凉生冷者，又饮食嗜好之最易最多者也。故昔有柳公度者善于摄生，或问其致寿之术，则曰：我无他也，但不以气海熟生冷物，亦不以元气佐喜怒耳。此得善养脾胃之道，所以便能致寿。故凡欲察病者，必须先察胃气。凡欲治病者，必须常顾胃气。胃气无损，诸可无虑。奈何今之医家习焉不察，初不知元气胃气为何物，动辄止知攻病，开口便云有火，以致败人胃气，绝人谷气者，不可胜纪！殊不知病之与命，孰为轻重？正之与邪，孰为缓急？矧此中的确之用，孰者宜先？孰者宜后？自有标本一定之理，原非可以意凑猜摸者也。世有庸流，每借窃一二成语，东扯西拽，以似为是，偏执惑乱，欺人误人，倘不幸遇之，而不能烛其真伪，其亦命之使然乎？悲夫！悲夫！
　　　　　论东垣《脾胃论》

　　人以水谷为本故脾胃为养生之本。惟东垣独知其义，发其《脾胃论》曰：历观《内经》诸篇而参考之，则元气之充足，皆由脾胃之气无所伤，而后能滋养元气；若胃气之本弱，饮食自倍，则脾胃之气既伤而元气亦不能充，此诸病之所由生也。因引《内经》之义，如生气通天论曰：苍天之气清净，则志意治，顺之则阳气固，虽有贼邪，弗能害也。阳气者，烦劳则张，故苍天之气贵清净，阳气恶烦劳，此病从脾胃生者一也。又引五常政大论曰：阴精所奉，其人寿；阳精所降，其人夭。阴精所奉，谓脾胃既和，谷气上升，春夏令行，故其人寿。阳精所降，谓脾胃不和，谷气下流，收藏令行，故其人夭。此病从脾胃生者二也。又引六节脏象论曰：脾、胃、大肠、小肠、三焦、膀胱者，仓廪之本营之居也。此至阴之类，通于土气，凡十一脏者，皆取决于胆也。夫胆者少阳春生之气，春气升则万化安，故胆气春升，则余脏从之。胆气不升，则飧泄肠澼，不一而起，此病从脾胃生者三也。又引本论曰：天食人以五气，地食人以五味。此之谓气者，上焦开发，宣五谷味，熏肤、充身、泽毛，若雾露之溉，是谓气。气或乖错，人何以生？此病从脾胃生者四也。夫内伤脾胃，乃伤其气；外感风寒，乃伤其形。伤其外为有余，有余者泻之；伤其内为不足，不足者补之。内伤不足之病，苟误认作外感有余之病，而反泻之，则虚其虚也。虚虚实实，如此死者，医杀之耳。然则奈何？惟当以辛甘温之剂，补其中而升其阳，甘寒以泻其火则愈矣。经曰：劳者温之，损者温之。又曰：温能除大热，大忌苦寒之药。诸如此论，皆东垣独得之见也。兹察其所谓苍天贵清净，阳气恶烦劳者，此指劳倦之为病也。所谓收藏令行，故其人夭者，此指阴盛阳衰之为病也。所谓春气升，则万物安者，此指降则无生之为病也。所谓气或乖错，人何以生者，此指阳气受伤之为病也。东垣此言，其垂惠后世，开导末学之功，诚非小矣！独怪其前论中，又有矛盾之谈，如曰：饮食失节，寒温不适，脾胃乃伤。此固喜怒忧恐，损耗元气，资助心火，心不主令，相火代之，相火者，下焦包络之火，元气之贼也。火与元气不两立，火胜则乘其土位，此所以为病。若此数语，则大见矛盾矣。第观其前四条，则总虑阳气之受伤也。故曰：大忌苦寒之药。此一节又云火胜之为病，更当何法以治之？且所云喜怒忧恐，损伤元气，资助心火，火胜则乘其土位，此何说也？夫元气既损，多见生阳日缩，神气日消，何以反助心火？脾胃属土，得火则生，何谓火胜则乘其土位？且人之元气，本贵清和，寒固能病，热亦能病。然热伤元气，而因劳动火者，固常有之，此自不得不从清补。若因劳犯寒而寒伤脾胃者，尤酷尤甚，此可概言为火乎？第热证显而寒证隐，故热证易见而寒证不之觉也。真热证尤易辨，而假热证尤不易辨也。矧元气属阳，火其类也，而热为同气，邪犹可制，阴为阳贼，寒其雠也，而生机被伐，无不速亡。故经云少火生气，未闻少寒生气也。又云：避风如避箭，未闻避热如避箭也。由此观之，则何不曰寒与元气不两立，而反云火与元气不两立乎？兹举火字，特以为言，致令后生之妄言火者，反尽忘东垣前四条之格言，而单执不两立之说，用为治火之成按。是东垣戒之而反以诲之，此其白璧之瑕，余实不能不为东垣惜也。及再考东垣之方，如补中益气汤，升阳益胃汤，黄芪人参汤，清暑益气汤等方，每用升、柴，此即其培养春生之意，而每用芩、连，亦即其制伏火邪之意。第以二三分之芩、连，固未必即败阳气；而以五七分之参、朮，果即能斡旋元气乎？用是思及仲景，见其立方之则，用味不过三四品，用数每至二三两。且人之气血本不同，疾病多相类，而仲景之方大而简，东垣之方小而杂，何其悬绝一至如此？此其中要必有至道存焉。宾以后学，固不敢直判其孰是孰非，而私心向往，则不能不霄壤于其间也。
　　　　　论治脾胃

　　脾胃有病，自宜治脾。然脾为土脏，灌溉四旁，是五脏中皆有脾气，而脾胃中亦皆有五脏之气，此其互为相使，有可分而不可分者在焉。故善治脾者，能调五脏，即所以治脾胃也。能治脾胃，而使食进胃强即所以安五脏也。今人止知参、苓、枳、朮、山楂、麦芽、神曲、厚朴之类，乃为脾胃之药，而不知风寒湿热皆能犯脾，饮食劳倦皆能伤脾。如风邪胜者宜散之，则麻黄、桂枝、柴胡、干葛之类皆是也。寒邪胜者宜温之，则桂、附、干姜、丁香、吴茱萸之类皆是也。热邪胜者宜寒之，则芩、连、知、柏、栀子、石膏之类皆是也。湿邪胜者宜燥之，则苍朮、白朮、半夏、猪苓之类皆是也。饮食停积者宜行之，则三棱、蓬朮、大黄、芒硝之类皆是也。劳倦内伤者宜补之，则人参、黄芪、白朮、杜仲之属皆是也。然脏腑虽分十一，而同有阴阳，同此血气。矧太阴常多血少气，阳明常多血多气，使此中之血瘀，则承气、抵当之类，总属脾胃之药。使此中之血虚，则四物、五物、理阴、五福之类，又孰非脾胃之药乎？再若五脏之邪，皆通脾胃。如肝邪之犯脾者，肝脾俱实，单平肝气可也。肝强脾弱，舍肝而救脾可也。心邪之犯脾者，心火炽盛，清火可也。心火不足，补火以生脾可也。肺邪之犯脾者，肺气壅塞，当泄肺以苏脾之滞，肺气不足，当补肺以防脾之虚。肾邪之犯脾者，脾虚则水能反克，救脾为主；肾虚则启闭无权，壮肾为先。至若胃司受纳，脾主运化，若能纳而不化，此脾虚之兆易见；若既不能纳，又不能运，此脾胃之气俱已大亏，即速用十全大补、六味回阳等剂，尤恐不及，而尚欲以楂、苓、枳、朮之类，冀为脾胃之永赖乎？是以脾胃受伤，但使能去伤脾者，即俱是脾胃之药。此中理奥机圆，姑举此以见其概，而随宜应变，诚有非言能尽悉者。且诸药入口，必先入胃而后行及诸经，若妄用相妨相碍等物，亦岂有既入其腑，能不先犯脾胃而竟走他脏者乎？倘不明此理，而徒执一二成方，曰：此可攻邪，此可健胃，则其胸次可知矣。
　　　　身经通考 【清　李潆】

　　　　　脾脏得病虚实横逆

　　凡脾之得病，必先察其肝心两脏之虚实，原其所始而疗之。盖肝为脾鬼，心是脾母。肝气胜则鬼胜，心气亏则脾之生气不足。盛者抑之使退，亏者益之使平，故有抑肝益心二药。诊其脉，肝心二脏俱和，是脾自生疾矣。须察本经之虚实治之，入求责法。　　脾虚，以甘草、大枣之类补之；如无他证，益黄散补之。　　心乃脾之母，以炒盐补之。
　　脾实，以枳实泻之；如无他证，以黄连泻之。　　肺乃脾之子，以桑白皮泻之。
　　脾主湿，自病则泄泻、多睡、体重倦怠，急以苦燥之。　　实则泻赤黄，睡不露睛，泻黄散。
　　虚则泻白色，睡则露睛，白朮散。
　　肝乘脾，贼邪，风胜泄而呕，茯苓半夏汤。　　心乘脾，虚邪，壮热，体重而泻，羌活黄芩苍朮甘草汤。　　肺乘脾，实邪，能食，不大便而呕嗽，煎槟榔大黄汤，下葶苈丸。　　肾乘脾，微邪，恶寒而泄，理中丸。
　　　　针灸

　　《素问》曰：脾病者，身重，善肌肉痿，足不收，行善瘈，脚下痛。虚则腹满、肠鸣、飧泄、食不化。取其经太阴、阳明、少阴血者。　　 【注　脾主肌肉，主通会五脏元真之气。脾气伤，故身重而肌肉善痿。痿者，肌肉委弃不仁也。足太阴经脉循胫膝，邪在经络，故足不收。气伤，故善瘈而痛。腹满、肠鸣、飧泄、食不化，此因脾气虚而不能转输水谷故也。荣卫气血，始于足少阴肾，生于足阳明胃，输于足太阴脾，故取此三经以通经气。】　　脾热病者，先头重、颊痛、烦心、颜青、欲呕、身热。热争则腰痛，不可用俯仰，腹满泄，两颌痛。甲乙甚，戊己大汗，气逆则甲乙死。刺足太阴阳明。　　【注　阴气从足上行至头，故先头重。阳明之脉循颊，故颊痛。脾络注心中，故心烦而颜青。热邪干胃，故欲呕。脾主肌肉，故身热也。经云：阳病者腰反折不能俯，阴病者不能仰。阳者，天气也，主外；阴者，地气也，主内。阴热甚于内，阳热甚于外，阴阳内外交争，故腰痛不可用俯仰也。腹者，脾土之郛郭，故腹满泄。胃之悍气上冲头者，循牙车下人迎，故颌下痛也。脾病者加于甲乙，甲乙不死，起于戊己，如反逆而内干于脏，则不能外出而汗解矣。足太阴阳明相为表里，故刺之。】　　《灵枢》曰：邪在脾胃，则病肌肉痛。阳气有余，阴气不足，则热中善饥。阳气不足，阴气有余，则寒中肠鸣腹痛。若阴阳俱有余、若俱不足，则有寒有热，皆调于三里。　　 【注　脾胃主肌肉，故邪在脾胃，则肌肉痛。脾乃阴中之至阴，胃为阳热之腑，故阳明从中见太阴之化，则阴阳和平，雌雄相应。若阳气有余，阴气不足，则热中而消谷善饥。若阳气不足，阴气有余，则寒中而肠鸣腹痛。阴阳俱有余者，邪病之有余；俱不足者，正气之不足。故皆当调之三里而补泻之，亦从腑而和脏也。】　　《千金方》曰：右手关上阴绝者，无脾脉也。若少气、下利、腹满、身重、四肢不欲动、善呕，刺足阳明治阳。　　右手关上阴实者，脾实也。若肠中伏，伏如坚状，大便难，刺足太阴治阴。　　脾病其色黄，饮食不消，腹苦胀满，体重节痛，大便不利，其脉微缓而长，此为可治；宜服平胃丸、泻脾丸、茱萸丸、附子汤。春当刺隐白，冬刺阴陵泉，皆泻之。夏刺大都，季夏刺公孙，秋刺商丘，皆补之。又当灸章门五十壮，背第十一椎百壮。　　脾热者四肢寒热，腰疼不得俯仰，身黄，腹满，食呕，舌根直，灸第十一椎上及左右各一寸五分，三处，各七壮。
　　　　导引

　　《千金方》曰：六字诀，若脾病即唏出。其法：夜半后八十一，鸡鸣七十二，平旦六十三，日出五十四，辰时四十五，巳时三十六。欲作此法，先左右导引三百六十遍。病有四种：一冷痹、二气疾、三邪风、四热毒。若有患者，安心调气，此法无有不瘥也。　　脾病用唏。脾脏病者，体上游风习习，遍身痛烦闷。相法：脾色黄，通土色，梦或作小儿击历人，邪犹人，或如旋风团转。治法：用唏气出。又云：脾病者用大唏三十遍，细唏十遍，须左右导引三百六十遍，然后乃可为之。　　《养性书》曰：吐纳法：脾病用呼法，用三十六数，能去脾家一切冷气，发热，霍乱，宿食不化，遍体顽痹，腹内结块。疾愈则止。　　导引法：可大坐，伸一脚，屈一脚，以两手向后反掣三五度；亦可跪坐，以两手拒地，回顾用力更视，各三五度。能去脾脏一切风邪，喜食。为之毕，良久闭目，三咽三叩齿而止。　　修养法：常以季夏之月朔旦，并四季之末十八日旭旦，正坐中宫，禁气五息，鸣天鼓十二通，吸坤宫之黄气入口，十二咽之，闭气五十息。　　《保生秘要》曰：论脾气滞濇，古云医道通仙道，第要清明气血二字之理。气为先天之用，属于阳，无形而有影；血为后天之行，属于阴，有形而成质。气旺则血荣而调润，气绝则血枯而灭形，故气虚血弱，滞濇而成病。濇于脾则肾口凝滞，饮食不克，而多泻泄，久不疏通，则成中满之证。诸湿肿满，皆属于脾。四季脾居土，轻呼稍宽胸，大病须服气，能伏养谷神。盖脾为一身之主气，滞于内五脏之患，滞于外防疖疥之忧，皮里膈膜有积热而内外相感。犹防疽毒所感者，七情六欲而生也。
古今图书集成医部全录卷一百一

脏腑门 【胃】

　　　　黄帝素问

　　　　　阳明脉解篇

　　黄帝问曰：足阳明之脉，病恶人与火，闻木音则惕然而惊。钟鼓不为动，闻木音而惊，何也？愿闻其故。岐伯对曰：阳明者胃脉也，胃者土也。故闻木音而惊者，土恶木也。　　 【注　阳明之脉者，乃胃之悍气别走阳明，悍热之气盛，则胃腑之气虚。】　　帝曰：善。其恶火，何也？岐伯曰：阳明主肉，其脉血气盛，邪客之则热，热甚则恶火。　　 【注　太阳之气主皮毛，阳明之气主肌肉，少阳之气主胸胁，言三阳之气主于肤腠气分之间者也。夫邪之中人，始于皮毛，次于肌肉，以及于经脉。邪在肌腠，则合于阳明，气分之阳入于经脉，而阳明又多血多气，是以邪客之则热，热甚则恶火也。】　　帝曰：其恶人何也？岐伯曰：阳明厥则喘而惋，惋则恶人。　　 【注　厥气上逆于肺则喘，逆于心则惊。阳明之热上逆于少阴，阴阳相薄，则恐而恶人也。】　　帝曰：或喘而死者，或喘而生者，何也？岐伯曰：厥逆连脏则死，连经则生。　　 【注　连谓脏腑经络之相连也，盖手太阴之脉，还循胃阳明之络，通于心。如热邪厥逆于上，干于心肺之经，而喘惋者生，干于心肺之脏则死矣。】　　帝曰：善。病甚则弃衣而走，登高而歌，或至不食数日，逾垣上屋。所上之处，皆非其素所能也，病反能者，何也？岐伯曰：四肢者，诸阳之本也。阳盛则四肢实，实则能登高也。　　 【注　阳主腑，阳受气于四末，故四肢为诸阳之本。阳盛则四肢实，实则能登高矣。盖阳盛则升，四旁俱盛，故能升高。】　　帝曰：其弃衣而走者，何也？岐伯曰：热盛于身，故弃衣欲走也。　　 【注　阳明之气主肌肉，故热盛于身，身热故弃衣而走也。《伤寒论》曰：阳明病，外证云何？答曰：身热汗自出，不恶寒，反恶热也。盖热在外，故不欲衣。】　　帝曰：其妄言骂詈，不避亲疏而歌者，何也？岐伯曰：阳盛则使人妄言骂詈，不避亲疏，而不欲食。不欲食，故妄走也。　　 【注　胃络上通于心，阳盛则心神昏乱，故使人妄言骂詈，不避亲疏。如热盛于胃则不欲食，不欲食，故妄走。盖四肢禀气于胃也。】
　　　　　太阴阳明篇

　　阳明者，表也，五脏六腑之海也，亦为之行气于三阳。　　 【注　阳明者，表阳也，为五脏六腑之海，亦为之行气于三阳，如海之行云气于天下也。】　　脏腑各因其经而受气于阳明，故为胃行其津液。四肢不得禀水谷气，气日以衰四肢不得禀水谷气，气日以衰　原作「四肢不得禀水谷，气日以益衰」，据《素问》太阴阳明论改。，阴道不利，筋骨肌肉无气以生，故不用焉。　　 【注　三阴三阳，所以受气于太阴。阳明者，气也。如脏腑四肢受水谷之津液者，各因其经脉而通于太阴阳明也。】
　　　　　气厥论

　　大肠移热于胃，善食而瘦，又谓之食亦。　　 【注　胃主受纳水谷，大肠为传导之官。大肠热，邪逆乘于胃，胃热则消谷善食，阳明燥热则荣卫津液不生，故虽能食而瘦。亦、解(亻亦)也，又谓之食亦。】
　　　　　标本病传论

　　胃病胀满，五日少腹腰脊痛，胻酸；三日背(月吕)筋痛，小便闭；五日身体重；六日不已，死。冬夜半后，夏日昳。　　 【注　病先发于胃，故胀满。五日而之肾，则少腹腰脊痛胫酸；三日而之(月吕)膀胱，则背(月吕)筋痛小便闭；五日而之脾，则身体重；再六日不已而死。冬夜半后者，土败而水胜也；夏日昳者，乃阳明所主之时，土绝而不能生也。】
　　　　灵枢经

　　　　　本输篇

　　胃出于厉兑，厉兑者，足大指内次指之端也，为井金。溜于内庭，内庭，次指外间也，为荥。注于陷谷，陷谷者，上中指内间上行二寸陷者中也，为俞。过于冲阳，冲阳，足跗上五寸陷者中也，为原，摇足而得之。行于解溪，解溪，上冲阳一寸半陷者中也，为经。入于下陵，下陵，膝下三寸胻骨外三里也，为合。复下三里三寸为巨虚上廉，复下上廉三寸为巨虚下廉也。大肠属上，小肠属下，足阳明胃脉也，大肠小肠皆属于胃。是足阳明也。　　【注　阴阳离合论曰：未出地者，命曰阴中之阴；已出地者，命曰阴中之阳。太阳根起于至阴，名曰阴中之阳；阳明根起于厉兑，名曰阴中之阳；少阳根起于窍阴，名曰阴中之少阳。是三阳之气皆生于阴而出于地，自下而升，从足而上，无分手与足也。以手足之六经合三阳之气，而后有手足之分焉。然论手足之六经，非三阳之气也。故曰：六腑皆出足之三阳，上合于手者也。】
　　　　　邪气脏腑病形篇

　　黄帝曰：愿闻六腑之病。岐伯答曰：面热者足阳明病，鱼络血者手阳明病，两跗之上脉坚陷者足阳明病。此胃脉也。　　 【注　卫气，乃阳明之悍气上冲于头，循目眦耳前，散行于三阳，复循牙车合阳明并下人迎，合于颔脉注足阳明以下，行至跗上。故曰面热者，足阳明病。盖以征卫气之悍热太过而上行于面也。两跗之上脉坚陷者，足阳明病，盖以征阳明之气合于颔脉以下，行至跗上也。阳明之气下合于胃脉，故曰此胃脉也。夫五脏六腑之经脉，外合于六气，则为阳明、为太阳、为太阴，内合于脏腑则为胃脉、为心脉、肾脉也。盖脏腑之气内合五行，五行外合于六气者也。胃腑所出之血气，别走于脉外者，注脏腑之大络，从大络而外渗于孙络。皮肤循手阳明之经，大会于尺肤以上鱼，犹脉内之血气，大会于手太阴之尺寸也。故曰鱼络血者，手阳明病。盖以征脉外之气血，大会于手阳明也。】
　　　　　经脉篇

　　胃足阳明之脉起于鼻之交頞中，旁约太阳之脉，下循鼻外，上入齿中，还出挟口环唇，下交承浆，却循颐后下廉出大迎，循颊车，上耳前，过客主人，循发际至额颅。其支者，从大迎前下人迎，循喉咙，入缺盆，下膈，属胃络脾。其直者，从缺盆下乳内廉，下挟脐，入气街中。其支者，起于胃口，下循腹里，下至气街中而合，以下髀关，抵伏兔，下膝膑中，下循胫外廉，下足跗，入中指内间；其支者，下廉三寸而别下入中指外间；其支者，别跗上，入大指间，出其端。是动则病洒洒振寒，善呻，数欠，颜黑；病至则恶人与火，闻木声则惕然而惊，心欲动，独闭户塞牖而处；甚则欲上高而歌，弃衣而走，贲向腹胀，是为骭厥。是主血所生病者，狂疟温淫，汗出鼽衂，口喎唇胗，颈肿喉痹，大腹水肿，膝膑肿痛，循膺乳、气街、股、伏兔、骭外廉、足跗上皆痛，中指不用；气盛则身以前皆热，其有余于胃，则消谷善饥，溺色黄；气不足，则身以前皆寒栗，胃中寒，则胀满。　　【注　阳明者午也，阳盛而阴气加之，故洒洒振寒。善呻者，阳气郁而欲伸出之。数欠者，阳欲引而上。颜黑者，阴气加于上。阳明之脉病，则恶人与火，闻木音则惕然而惊。胃络上通心，故心欲动也。阴阳相薄，故欲独闭户牖而居。阳盛则四肢实，实则能登高而歌。热盛于身，故弃衣而走也。阳明之脉，下膈、属胃、络脾，故贲向腹胀。是主血所生病者，为狂为温疟。汗出者，胃气热而蒸发水液之汗也。鼽衂者，经气热也。口喎唇胗，颈肿喉痹，腹肿膝痛，膺股骭跗皆痛者，阳明经脉之为病也。如阳明气盛于外，则身以前皆热，盛于内，则有余于胃，而消谷善饥，溺色黄。如气不足，则身以前皆寒栗。胃中寒，则胀满也。】　　【胃经诸穴歌　足阳明，四十五。是承泣四白而数，巨髎有地仓之积，大迎乘颊车之伙。下关头维及人迎，水突气舍与缺盆。气户兮库房屋翳，膺窻兮乳中乳根。不容承满梁门关门，太乙滑肉天枢外陵。大巨从水道归来，气冲入髀关之境。伏兔至阴市梁丘，犊鼻自三里而行。上巨虚兮条口，下巨虚兮丰隆。解溪冲阳入陷谷，下内庭厉兑而终。】　　【分寸歌　胃之经兮足阳明，承泣目下七分寻。四白目下方一寸，巨髎鼻孔旁八分。地仓夹吻四分近，大迎颔下寸三分。颊车耳下八分穴，下关耳前动脉行。头维神庭旁四五，人迎喉旁寸五真。水突筋前迎下在，气舍突下穴相乘。缺盆舍下横骨内，各去中行寸半明。气户璇玑旁四寸，至乳六寸又四分。库房屋翳膺窻近，乳中正在乳头心。次有乳根出乳下，各一寸六不相侵。却去中行须四寸，以前穴道与君陈。不容巨阙旁三寸，却近幽门寸五新。其下承满与梁门，关门太乙滑肉门。上下一寸无多少，共去中行三寸寻。天枢脐旁二寸间，枢下一寸外陵安。枢下二寸大巨穴，枢下四寸水道全。枢下六寸归来好，共去中行二寸边。气冲鼠鼷上一寸，又去中行四寸专。髀关膝上有尺二，伏兔膝上六寸是。阴市膝上方三寸，梁丘膝上二寸记。膝膑陷中犊鼻存，膝下三寸三里至。膝下六寸上廉穴，膝下七寸条口位。膝下八寸下廉看，膝下九寸丰隆系。却是踝上八寸量，比那下廉外边缀。解溪去庭六寸半，冲阳庭后五寸换。陷谷庭后二寸间，内庭次指外间现。厉兑大指次指端，去爪如韭胃井判。】
　　　　　经水篇

　　足阳明外合于海水，内属于胃。
　　【注　海水汪洋于地之外，而地居海之中。阳明居中土，为万物之所归，又为水谷之海，故足阳明外合于海水，而内属于胃。】
　　　　　海论篇

　　胃者水谷之海，其输上在气冲，下至三里。　　 【注　胃者，水谷之海，其输上在气冲，气在腹者止之背俞，下至足之三里，是水谷之海，上通于天气，而下通于经水也。】　　水谷之海有余，则腹满；水谷之海不足，则饥不受谷食。　　 【注　胃气有余，故腹胀满。胃气不足，故饥不受谷食。】
　　　　　病传篇

　　病先发于胃，五日而之肾，三日而之膂膀胱，五日而上之心。二日不已，死。冬夜半，夏日昳。　　 【注　按《素问》标本病传论曰：胃病胀满，五日少腹腰脊痛，胻酸。三日背(月吕)筋痛，小便闭。五日身体重。六日不已，死。冬夜半，夏日昳也。盖病先发于胃故胀满五日而之肾，则少腹腰脊痛胻酸。三日而之膂膀胱，则背(月吕)筋痛。五日而上之心，则身体重。盖心主血脉，血脉者，所以濡筋骨而利关节者也。二乃火之生数，死于二日者，火之生气绝也。冬夜半者，水乘火灭之义。夏日昃者，亦太阳之生气绝也。】
　　　　　论痛篇

　　胃厚色黑大骨及肥者皆胜毒。故其瘦而薄胃者，皆不胜毒也。　　 【注　阳明居中土，主受纳水谷，借少阴之气上升，戊癸相合，化大火土之气，而后能蒸泌水谷之精微。是以胃厚色黑大骨及肥者，少阴阳明之气并盛，故皆能胜毒。】
　　　　　五味篇

　　胃者，五脏六腑之海也。水谷皆入于胃，五脏六腑皆禀气于胃。五味各走其所喜，谷味酸，先走肝；谷味苦，先走心；谷味甘，先走脾；谷味辛，先走肺；谷味咸，先走肾。谷气津液已行，荣卫大通，乃化糟粕，以次传下。　　 【注　夫谷入于口，其味有五，各归所喜，津液各走其道。谷气津液已行、荣卫大通，所化之糟粕，乃传于小肠大肠，循下焦而渗入膀胱也。】　　谷始入于胃，其精微者，先出于胃之两焦，以溉五脏。别出两行，荣卫之道。其大气之抟而不行者，积于胸中，命曰气海，出于肺，循喉咽，故呼则出，吸则入。天地之精气，其大数常出三入一，故谷不入半日则气衰，一日则气少矣。　　 【注　上焦出胃上口，中焦亦并胃中，故曰胃之两焦。谷入于胃以传于肺，五脏六腑赖以受气，别出两行，荣卫之道，其清者为荣，浊者为卫，荣行脉中，卫行脉外。大气宗气也，胸中膻中也，其宗气之抟而不行者，乃积于胸中，命曰气海。上出于肺，循咽喉以司呼吸，呼则气出，吸则气入也。夫天食人以五气，地食人以五味，谷入于胃，化其精微，有五气五味，故为天地之精气，五谷入于胃也，其糟粕、津液、宗气分为三隧，故其大数常出三入一。盖所入者谷，而所出者乃化糟粕，以次传下，其津腋溉五脏而生荣卫，其宗气积于胸中以司呼吸，其所出有三者之隧道，故谷不入半日则气衰，一日则气少矣。】
　　　　　师传篇

　　胃中热，则消谷，令人悬心善饥，脐已上皮热。胃中寒，则腹胀。胃中寒，肠中热，则胀而且泄。胃中热，肠中寒，则疾饥，小腹痛胀。　　 【注　此言寒热外内之相应也。】
　　　　扁鹊难经

　　　　　胃腑形象

　　四十二难曰：胃重二斤一两；纡曲屈伸，长二尺六寸，大一尺五寸、径五寸；盛谷二斗，水一斗五升。　　胃腑形象之图
　　见图
　　胃之上口，名曰贲门，饮食之精气从此上输于脾肺，宣播于诸脉。《巵言》曰：胃者汇聚，何所不容，万物归土之义。　　胃之下口，即小肠上口，名幽门。

　　　　中藏经 【汉　华佗】

　　　　　论胃腑虚实寒热生死逆顺脉证之法
　　胃者，腑也，又名水谷之海，与脾为表里。胃者人之根本，胃气壮，五脏六腑皆壮也，足阳明是其经也。胃气绝，五日死。实则中胀，便难，肢节疼痛，不下食，呕吐不已。虚则肠鸣胀满，引出滑泄。寒则腹中痛，不能食冷物。热则面赤如醉人，四肢不收持，不安眠，语狂目乱，便硬者是也。痛甚则腹胁胀满，吐呕不入食，当心上下不通，恶闻食臭，嫌人语，振寒，喜伸欠。胃中热则唇黑，热甚则登高而歌，弃衣而走，颠狂不定，汗出额上，衂不止。虚则四肢肿满，胸中短气，谷不化，中消也。胃中风，则溏泄不已。胃不足，则多饥不消食。病人胃不平，则胃中病渴者不能治。胃脉坚而长，其色黄赤，病折腰；其脉软而散，病食痹。关上脉浮大者虚也，浮而短濇者实也，浮而微滑者亦虚，浮而迟者寒也，浮而数者热也。虚实寒热，生死之证，察其脉理，即成神妙也。
　　　　千金方 【唐　孙思邈】

　　　　　胃腑脉论

　　胃腑者，主脾也。口唇者，是其候也。脾合气于胃。胃者，水谷之腑也，号仓库守内啬吏；重二斤十四两，迂曲屈伸，长二尺六寸，大一尺五寸，径五寸，受水谷三斗五升，其中常留谷二斗，水一斗五升。广颏大颈张胸，五谷乃容而满。上焦泄气，出其精微，栗悍滑疾；下焦下溉，泄诸小肠，此肠胃所受水谷之数也。平人则不然，胃满则肠虚，肠满则胃虚，更满更虚，气得上下，五脏安定，血脉和利，精神乃居。故神者，水谷精气也。五脏不足调于胃，故肠胃之中，常留谷二斗四升，水一斗一升。故人一日再至后，后二升半，一日中五升；七日，五七三斗五升而留水谷尽。故平人不饮不食七日而死者，水谷精气津液皆尽，故七日而死矣。趺阳脉浮大者，此胃家微虚烦，圊必日再行。动作头痛重，热气潮者属胃。
　　　　　胃实热

　　右手关上脉阳实者，足阳明经也。病苦头痛，汗不出，如温疟，唇口干，善哕，乳痈，缺盆腋下肿痛，名曰胃实热也。
　　　　　胃虚寒

　　右手关上脉阳虚者，足阳明经也。病苦胫寒，不得卧，恶风寒洒洒，目急，腹痛虚鸣 【《外台》作耳虚鸣，】 时寒时热，唇口干，面目浮肿，名曰胃虚寒也。
　　　　河间六书 【金　刘完素】

　　　　　风厥证 【主脾胃】

　　一阳一阴病发惊骇，背痛，噫欠，名风厥。盖胃土肝木，为木克土，风胜湿，不制肾水，故令上逆。远志散主之。
　　　　　胃疸证 【主胃热】

　　食已如饥，胃热能消谷。阳明脉络心，火上行，心憎烦，面黄，小便赤濇也。茯苓加减汤主之。
　　　　　食(亻亦)证 【主胃病】

　　大肠移热于胃，善食而瘦；或胃热遗于胆，能食善饮，木胜土也。参苓丸主之。
　　　　　鼓胀证 【主胃病气逆】

　　病有心腹胀满，旦食不能暮食，致令胃逆不散，大肠不传逆满。鸡屎醴散主之。
　　　　　胃寒肠热证 【主胃】

　　胃寒主收，水谷不化，泄泻。胃寒之气在上，肠热之气在下，故胀而泄。妙应丸主之。
　　　　　胃热肠寒证 【主胃】

　　胃热则消谷善食而饥，肠寒则血凝脉重，小便痛而胀。青橘皮丸主之。
　　　　东垣十书 【元　李杲】

　　　　　大肠小肠五脏皆属于胃，胃虚则俱病论
　　《黄帝针经》云：手阳明大肠，手太阳小肠，皆属足阳明胃。小肠之穴在巨虚下廉，大肠之穴在巨虚上廉，此二穴皆在足阳明胃三里穴下也。大肠主津，小肠主液，大肠小肠受胃之荣气，乃能行津液于上焦，灌溉皮毛，充实腠理。若饮食不节，胃气不支，大肠小肠无所禀受，故津液涸竭焉。《内经》云：耳鸣耳聋，九窍不利，肠胃之所生也。此胃弱不能滋养手太阳小肠、手阳明大肠，故有此证。然亦止从胃弱而得之，故圣人混言肠胃之所生也。或曰：子谓混言肠胃所生，亦有据乎？予应之曰：玉机真脏论云：脾不及，令人九窍不通。谓脾为死阴，受胃之阳气，能上升水谷之气于肺，上充皮毛，散入四脏。今脾无所禀，不能行气于脏腑，故有此证。此则脾虚九窍不通之谓也。虽言脾虚，亦胃之不足所致耳。此不言脾，不言肠胃，而言五脏者，又何也？予谓此说与上二说无以异也。盖谓脾不受胃之禀命，致五脏所主九窍，不能上通天气，皆闭塞不利也。故以五脏言之，此三者止是胃虚所致耳。然亦何止于此？胃虚则五脏、六腑、十二经、十五络、四肢皆不得营运之气，而百病生焉，岂一端能尽之乎？
　　　　格致余论 【元　朱震亨】

　　　　　病邪虽实胃气伤者勿使攻击论
　　凡言治国者，多借医为谕，仁哉斯言也！真气，民也；病邪，盗贼也。或有盗贼，势须剪除而后已。良相良将，必先审度兵食之虚实，与时势之可否，然后动兵。兵涉轻妄，则吾民先困于盗，次困于兵，兵困而国弱矣。行险侥幸，小人所为。万象森罗，果报昭显。其可不究心乎？大凡攻击之药，有病则病受之，病邪轻而药力重，则胃气受伤。夫胃气者，清纯冲和之气也，惟与谷肉菜果相宜。盖药石皆是偏胜之气，虽参、芪辈为性亦偏，况攻击之药乎？
　　　　医学入门 【明　李梴】

　　　　　胃腑赋

　　胃号太仓，俗呼为肚。
　　 【无所不容，若仓库然。】
　　上透咽门 【食管】 ，而受其所吞；曲接小肠，而传其所腐；容三斗五升，而留亦如之。　　 【横屈受水谷三斗五升，其中常留谷二斗，水一斗五升。平人日再至圊，一行二升半，日中五升，七日五七三斗五升而水谷尽矣。故平人不饮食七日而死者，水谷津液俱尽也。】　　长二尺六寸而大一尺五。
　　 【径五寸，重二斤十四两。】
　　形验于腘，而厚薄不同。
　　 【腘者，肉之际，即腿肚也。】
　　气通于口，而脉息是主。
　　 【五味入口藏于胃，以养五脏。气，气口，亦太阴。是以五脏六腑之气味，皆出于胃，变见于气口，在手鱼际之后。所候动脉者，是手太阴脉气所行，故言气口，亦太阴也。】　　清升浊降，六腑大源；食化饮消，五脏安堵。　　 【胃中清气升则浊气降，饮食消化则百病不生，五脏调和，安然如堵，是胃主阳气，发生而为六腑之源也。噫，至浊之中，而有至清者存焉。】　　风中口喎，喉痹颈汗，膈塞腹大，或时目黄目泣。　　 【胃脉起于鼻交頞中，循鼻外人齿缝，还出侠口环唇，下交承浆，循颐后下廉至人迎，循咽入缺盆下乳膈，循腹里，至气冲而合，故病如是。目黄者，人肥，风气不得外泄，则热中而上蒸于目，变黄色。目泣者，人瘦腠理开，风得外泄，则寒中而目泪自出。】　　气逆喘急，不卧食胀，妨闷呕哕，或时心痛乳痛。　　 【阴气下而复上，上则邪客脏腑为水，故喘。又阳明气盛，不得从其道，故胃不和而卧不安，且息有音也。脉属脾络胃脉属脾络胃据《灵枢》经脉：胃脉当属胃络脾。，故病则妨闷，吃食则胀满也。得后与气则快然如衰者，阴气衰而阳气将出也。阳明病气至则善呕，呕已乃衰，挟寒则呕腥水，挟风则呕甜水，挟湿则呕酸水也。其人旧有寒气，因谷气入胃，上注于肺，寒气与新谷气相攻相并，复出于胃，故为干哕也。心痛者，气郁胃脘也。乳痛者，阳明主乳房也。】　　热恶火气 【入声亦恶。】 腋肿口渴流涎，甚则登高发狂。　　 【发狂逾垣上屋者，阳盛则能升高也。经曰：阳明之厥，则颠疾欲走呼，腹满不得卧，面赤而热，妄言妄见。】　　虚恶木音。呵噫腹向胫枯，甚则身亸腰俯。　　 【胃土也，虚则闻木音惕然而惊，闻钟鼓则不动，土恶木喜金也。阴气上走入阳明，阳明络属心，故曰上走心为噫，所以时时心闷欲食，不喜食来欠多也。腹向者，腹中谷谷，便溺难，多寒气也。胃阳虚，则阴气上与阳拒，故胫寒或肿或枯而股不能收也。虚寒者，面目俱浮，骨节皆痛；虚甚则筋脉解堕，气不复用，故为身亸也。腰俯者，阳明腰痛，不可以顾，顾而有见者善悲。】　　冷则振寒鼓颔，翻胃吐清。
　　 【阳虚则寒栗鼓颔，又阴气虚而阳气加之，故洒洒振寒也。翻胃吐清水不止，为冷败证也。】　　热则吐衂肠风，酒症食蛊。
　　 【血热则衂或吐，在下则为肠风下血，在上则为面肿酒症，食瘕虫疰，皆胃气不行，而瘀血与痰相结而成也。】　　巴豆、大黄立泻，石膏、连翘颇凉。　　 【泻用巴豆、大黄、枳壳、芒硝、硝石；凉用石膏、连　　翘、玉屑、元明粉、滑石、寒水石、白朮、石斛、茅根、黄连、黄芩、干葛、天花粉，升麻、紫参、山栀、松脂、竹茹、韭汁之类。】　　丁香、豆蔻从温，白朮、山药最补。　　 【温用丁香、肉豆蔻，白豆蔻、良姜、香附、生姜、草豆蔻、木香、川芎、藿香、厚朴、益智仁、吴茱萸、辛荑、胡椒、香茹之类；补用白朮、山药、莲肉、芡实、山查、陈皮、扁豆、麦芽、神曲、黄芪、半夏、百合、苍朮之类。】　　水荣谷卫，脾胃相通。
　　 【胃为水谷之海，脾为消化之器。水入于经，其血乃成；谷入于胃，脉道乃行。故血不可不养，卫不可不温。血温卫和，荣卫通行，天命常存。】　　春实秋虚，阴阳逆忤。
　　 【春夏，阳明为实为从，太阴为虚为逆，秋冬，太阴为实为从，阳明为虚为逆。此脾胃病常相更迭而不定也。】
　　　　体仁汇编 【明　彭用光】

　　　　　胃腑药性

　　胃乃足阳明之经，多血多气，戊土之腑。　　 【其经起于厉兑穴，在足大指次指之端，去爪甲如韭叶；终于头维穴，在额角入发际，本神旁一寸五分，与脾脏合。】　　长一尺六，大一尺五，容受水谷，吏号仓库。　　【其官与脾同，重一斤十四两，长一尺六寸，大一尺五寸，径五寸，受水谷三斗五升，《千金》号仓库吏。】　　候在口唇，脉右关部。
　　 【与脾同位。】
　　胃气平调，五脏安堵。
　　 【孙真人曰：五脏不足，宜调于胃。胃调则五脏安定，血脉和调，精神乃居。】　　是腑也，实则脉实。
　　 【右关脉浮，诊阳实也。】
　　唇口干而腋下肿疼，宜泻胃土。
　　 【《千金》泻胃热汤：治右关脉阳实，病苦头疼，汗不出，如温疟，唇口干，善哕，乳痈，缺盆腋下肿痛，此胃实热也。宜用栀子仁、射干、升麻、茯苓各三钱，芍药四钱，白朮五钱，生地黄汁、赤蜜各一合，上七味(口父)咀分作二贴，水二锺，煎至一锺，去滓入地黄汁煮一两沸，次下蜜煮三五沸，食前服。】　　风则脉虚。
　　 【右关脉浮诊虚，此为有风也。】　　腹痛鸣而面目虚浮，药行温补。
　　 【补胃汤：治关上阳脉虚，病胫寒不得卧，腹痛虚鸣，时寒热，唇干，面目浮肿，少气，口苦，身体无泽。宜用柏子仁、防风、细辛、桂心、橘皮各四钱，芎藭、吴茱萸、人参各六钱，甘草炙二钱，上九味(口父)咀分作四贴，水二锺，煎至一锺，食前服。】　　验实热兮必口内壅干，泻黄散而得效。　　 【泻黄散：治脾胃壅实，口内生疮，烦闷多渴，颊痛心烦，唇口干燥，壅滞不食。藿香七钱，石膏煅、缩砂仁、山栀子仁、甘草炙各半两，防风去芦四两，銼碎，同蜜酒炒香共为细末，每服三钱，水一大盏，煎至七分服，不拘时候。】　　审虚寒兮须骨节皆痛，人参散而真奇。　　【人参补胃虚寒，关上阳脉必虚，病胫寒、面浮、身枯绝、诸骨节皆痛。用人参、甘草、细辛各一两半，麦门冬、桂心、当归各一两七钱半，干姜二两，远志一两，吴茱萸半两，蜀胡椒七钱半，以上十味为细末，每服食前用温酒调下。】　　橘皮竹茹兮，胃热渴而频频呕哕。
　　 【《济生方》橘皮竹茹汤：治胃热多渴，呕哕不食。用赤茯苓去皮、橘皮去白、枇杷叶拭去毛、麦门冬去心、青竹茹半夏汤泡七次各一两，人参、炙甘草各半两，以上(口父)咀，每服五钱，水一盏半，生姜五片，煎至八分去渣，温服，不拘时候。】　　乌药沉香兮，胃寒疼而日日攒眉。
　　 【《和剂》乌沉汤：治一切气，除一切冷，调中补五脏，益精壮阳道，暖腰膝，去邪气，治呕泻，疗症癖疼痛，风水毒肿，冷风麻痹；又主中恶心腹痛，蛊毒疰忤鬼气，宿食不消，天行瘴疫，膀胱肾间冷气攻冲背膂，俯仰不利，及妇人血气攻击，心腹作痛，并宜服之。用天台乌药一两，沉香半两，人参三分，甘草四分为细末，每服五分，生姜三片，盐少许，食前煎服。或加香附、乌药、缩砂、陈皮、半夏，(口父)咀，姜煎；或加枳壳、神曲、麦蘖、蓬朮、青皮、木香，随宜加入，即古复方之法也。】　　人参治翻胃之良。
　　 【方用人参二两拍破，每服一两，水锺半，煎至四分热服。兼以人参汁煮粥吃，愈。有人患翻胃，诸方不瘥，只服人参而愈。若卒呕吐逆粥饮入口即吐，困弱，为丸尤良。】　　豆蔻消积气之冷。
　　 【豆蔻辛温，治胃冷吃食欲吐。以白豆蔻五钱，捣细末，用好酒一盏温调，服三二盏佳，大抵胃冷所宜。】　　粥药不停，藿叶、人参、橘、夏。
　　 【四味生姜煎服。】
　　心脾刺痛，砂仁、香附、乌、沉。
　　 【四味生姜煎服。】
　　胃冷生痰，半夏姜煎生附子。
　　【奇方用附子去皮脐、半夏各五钱，每服用五钱，水一盏半，生姜十片，煎至七分去滓，空心服。加木香少许尤妙。】　　中寒停水，神曲、苍朮、久陈皮。
　　 【治中脘有宿食留饮，酸蜇心痛，口吐清水，嗳宿腐气。神曲三两，炒苍朮米泔水浸三宿日爆干、炒陈皮各一两，为细末，用生姜汁别煮神曲末为糊丸，如梧桐子大，每服三五十丸，不拘时，姜汤下。】　　芫花消症癖，丸共朱砂。
　　 【治疟母、停水、结癖、腹胁坚痛，用芫花、炒朱砂研细等分为末，炼蜜丸，如豆大，每服十丸，浓煎枣汤化下，去癖须用。】　　黄芪治消渴，兼同甘草。
　　 【治诸虚不足，胸中烦悸，时常消渴，或先渴而欲发疮，或病痈疽而后渴者，宜服之。用黄芪去芦蜜炙九钱，甘草炙一钱半，作一贴，水二锺，枣二枚，煎至一锺，不拘时候，食前温服。】　　硫汞结成砂子，吐逆立痊。
　　 【严氏青金丹：治一切吐逆，用水银一钱，生硫黄一钱，别研，上二件入无黝铫内，慢火化开，以柳木棍子拨炒，或有烟焰，以醋洒之，结成砂子，再研为细末，用粽尖杵和为丸，如菉豆大，每服三十丸，用生姜橘皮煎汤送下，不拘时服。《青囊》治反胃，久药不效，及小儿吐不止者，好硫黄五钱细研，入水银二钱半同研无星，每服三钱。先取生姜汁、酒一盏煎热调药，空心服，调时逐渐渐着酒，须要缓调令匀，服了用被盖，汗出安。】　　参茱煎用枣姜，咽酸即可。
　　 【用吴茱萸八钱，生姜三钱，人参二钱，大枣二枚，口　父咀分作二贴，水一锺半，煎七分，食前服。日进三贴方可。】　　霍乱转筋肢逆冷，木瓜盐炒吴茱萸。　　 【《青囊》治霍乱吐泻，或因饮冷、或冒寒、或失饥、或大怒、或乘车船伤动胃气，令人上吐下泻不止，头旋眼花，手足转筋，四肢逆冷。方用吴茱萸五钱，木瓜一钱，食盐五钱同炒焦。先用瓦器贮水三升，煮百沸，却入前三味，同煎二升，服之。潜溪曰：用枯白矾为末每服一大钱，百沸汤点服。】　　食症酒癖胁胸疼，蓬朮芫棱同醋煮。　　 【治食症酒癖血瘕气块，时发刺痛，全不思食，及积滞不消，心腹坚胀，痰逆吐哕，噫酸，胁肋刺痛，胸膈痞闷。用京三棱、蓬莪朮各四两，芫花一两去梗叶，同入磁器中，用米醋五升浸，泥封器口，以灰火煨令干，取出京朮，将芫花以余醋炒令微焦，焙干为末，醋糊丸，如菉豆大，每服十五丸，生姜汤下；又治妇人血病，及男子脾气横泄，肿满如水，桑白皮汤下。】　　胃虚咳逆，人参甘草倍陈皮。
　　 【用陈皮二两，人参一两，甘草二钱半，每七钱水煎服，效。】　　中寒呕哕，藿叶丁皮增半夏。
　　 【治胃虚中寒，停痰留饮，呕吐哕逆。用藿香二钱，半夏汤泡七次，炒黄色三钱半，丁香皮一钱半，作一服，水二锺，生姜七片，好红枣三枚，煎至一锺，食前服。加人参一钱半，尤妙，立效。】　　补虚降火，竹茹甘草橘陈皮，或加朮枳。　　 【治吐痢后胃虚膈热而咳逆者，用橘皮三钱，竹茹二钱，人参二钱，甘草炙黄一钱，作一服，水二锺，生姜五片，用好红枣三枚煎一锺，不拘时候服，或加白朮炒枳壳。】　　扶弱驱寒，柿橘良姜丁半夏，参草姜苓。　　 【治吐痢及病后胃中虚寒咳逆，至七八声相连，收气不回者，难治。用丁香、柿蒂、人参、茯苓、橘皮、良姜、半夏，以上各一两，生姜一两半，甘草三分为末，每三钱水一盏煎，乘热顿服。或用此药调苏合香丸，亦妙。】　　当知胃为水谷之海，脾为消化之器。安谷则昌，绝谷则亡。水去荣散，谷消卫亡。荣散卫亡，神无所居。水入于经，其血乃成。谷入于胃，脉道乃行。故血不可不养，卫不可不温。血温卫和，荣卫通行，天命常存。表嘉言，景仰乎先哲；作法度，敬报乎后人。
　　　　　本经补泻温凉药

　　补：白朮、莲子、芡实、山楂、陈皮、扁豆、神曲、滑石、黄芪、山药、半夏、大麦芽、百合、苍朮。　　泻：枳实、巴豆、硝石、芒硝、大黄。　　温：良姜、香附、生姜、木香、川芎、藿香、厚朴、益智、丁香、辛荑、胡椒、肉豆蔻、白豆蔻、草豆蔻、吴茱萸、香薷。　　凉：玉屑、滑石、石膏、白朮、石斛、茅根、黄连、黄芩、干葛、升麻、连翘、紫草、松枝、竹茹、元明粉、寒水石、天花粉、韭汁、山栀仁。　　东垣报使引本经药：葛根、白芷、升麻 【行上，】 石膏 【行下。】
　　　　医门法律 【清　喻昌】

　　　　　胃宜甘温

　　阴阳形气俱不足者，调以甘药。甘之一字，圣人用意深矣。盖药食之入，必先脾胃，而后五脏得禀其气。胃气强则五脏俱盛，胃气弱则五脏俱衰。胃属土而喜甘，故中气不足者，非甘温不可。土强则金王，金王则水充，此所以土为万物之母，而阴阳俱虚者，必调以甘药也。虽至真要等论所列五味，各有补泻，但彼以五行生克之理推衍而言。然用之者，但当微兼五味，而以甘为主，庶足补中。如四气无土气不可，五脏无胃气不可，而春但微弦、夏但微钩之义皆是也。观阴阳应象大论曰：形不足者温之以气，精不足者补之以味。故气味之相宜于人者，谓之为补则可，若用苦劣难堪之味，而求其能补，无是理也。气味攻补之学，倘不善于调和，则动手便错，此医家第一着要义。
　　　　针灸

　　《灵枢》曰：饮食不下，膈塞不通，邪在胃脘。在上脘则抑而下之；在下脘则散而去之。　　【注　饮食不下，膈塞不通。如邪在上脘，则不能受纳水谷，故当抑而下之；如邪在下脘，则不能传化糟粕，故当散而去之。】　　胃病者腹(月真)胀，胃脘当心而痛，上支两胁，膈咽不通，食饮不下，取之三里也。　　 【注　腹者肠胃之郛郭，胃脘在鸠尾内，正当心处，故病则腹(月真)胀，胃脘当心而痛。上支心肺之分，两胁肝之分也。食饮入胃，散精于肝，浊气归心，输布于肺，胃病则气逆而不能转输，是以上支两胁膈咽不通，食饮不下，当取之三里也。】　　《千金方》曰：右手关上阳绝者，无胃脉也。苦吞酸、头痛、胃中有冷。刺足太阴治阴，在足大指本节后一寸。　　右手关上阳实者，胃实也。苦肠中伏[伏  一作愊，愊，不思食，得食不能消。]刺足阳明治阳，在足上动脉。
古今图书集成医部全录卷一百二

脏腑门 【肺】

　　　　黄帝素问

　　　　　四气调神大论

　　秋三月此为容平，天气以急，地气以明。早卧早起，与鸡俱兴。使志安宁，以缓秋刑。收敛神气，使秋气平。无外其志，使肺气清。此秋气之应，养收之道也。逆之则伤肺，冬为飧泄，奉藏者少。　　【注　容，盛也，万物皆盛而平定也。寒气上升，故天气以急；阳气下降，故地气以明。鸡鸣早而出埘晏，与鸡俱兴，与春之早起少迟，所以养秋收之气也。阳和日退，阴寒日生，故使神志安宁，以避肃杀之气也。收敛神气，无外其志，皆所以顺秋收之气，而使肺金清净也。凡此应秋气者，所以养收气之道也。肺属金，王于秋，逆秋收之气，则伤肺矣。肺伤，至冬为飧泄之病，因奉藏者少故也。盖秋收而后冬藏，阳藏于阴，而为中焦釜底之燃，以腐化水谷。秋失其收，则奉藏者少，至冬寒水用事，阳气下虚，则水谷不化而为飧泄矣。】　　逆秋气则太阴不收，肺气焦满。
　　 【注　太阴主秋收之气，不收，则肺叶热焦而胀满矣。】
　　　　　金匮真言论

　　西风生于秋，病在肺，俞在肩背。
　　【注　俞者，经气之所注也。】
　　西方白色，入通于肺，开窍于鼻，藏精于肺，故病在肩。其味辛，其类金，其畜马，其谷稻，其应四时，上为太白星，是以知病之在皮毛也。其音商，其数九，其臭腥。　　 【注　肺属金，故受西方之白色。入通于肺。鼻者肺之窍。秋气者，病在肩背。金曰从革，从革为辛，肺属干金，故其畜马。稻为肺之谷。太白为金之星。肺主皮毛，故知病在皮毛。商主西方之音。九，金之成数也。气因金变则为腥，故其臭腥。】
　　　　　阴阳应象大论

　　西方生燥，燥生金，金生辛，辛生肺，肺生皮毛，皮毛生肾。肺主鼻，其在天为燥，在地为金，在体为皮毛，在脏为肺，在色为白，在音为商，在声为哭，在变动为咳，在窍为鼻，在味为辛，在志为忧。忧伤肺，喜胜忧。热伤皮毛，寒胜热。辛伤皮毛，苦胜辛。　　 【注　西方主秋金之令，故其气生燥。因气而生形，故燥生金。因形而成味，故金生辛。因味而生脏，故辛生肺。因脏而生形，故肺生皮毛。皮毛生肾者，肺气主于皮毛，因金气而生肾也。肺开窍于鼻，肺和则鼻能知香臭。为燥为金者，在天为气，在地成形，形气相感，而化生万物，人为万物之灵也。在体为皮毛，在脏为肺者，感天地之形气而化生也。白乃肺金之色。商乃西方之音，轻而劲也。肺志在悲，故发声为哭。脏气变动则及于喉，故为咳。鼻者，肺之窍也。辛者，金之味也。精气并于肺则忧，过忧则损肺也。喜则气散，故能胜忧郁。秋令燥热，故反伤皮毛。寒胜热者，严肃之令复，则炎烁之气消也。气主皮毛，辛散气，故伤皮毛。苦胜辛者，火味胜金也。】　　天气通于肺。
　　 【注　肺脏属乎干金，位居至高，而主周身之气，故与天气相通。】
　　　　　灵兰秘典论

　　肺者相傅之官，治节出焉。
　　 【注　位高近君，犹之宰辅，主行荣卫阴阳，故治节由之。】
　　　　　五脏生成篇

　　肺者气之本，魄之处也。其华在毛，其充在皮，为阳中之太阴，通于秋气。　　 【注　肺主气而藏魄，故为气之本，魄之处也。肺主皮毛，故华在毛，充在皮也。脏真居高而属阴，故为阳中之太阴，而通于秋气，秋主肺也。】
　　　　　五脏生成篇

　　肺之合皮也，其荣毛也，其主心也。多食苦，则皮槁而毛拔。　　 【注　肺气主表，故合于皮。《伤寒论》曰：寸口脉缓而迟，缓则阳气长。其声商，毛发长。毛附于皮，气长则毛荣。多食苦，则火味太过而伤肺，则皮槁而毛落。】
　　　　　诊要经终论

　　七月八月，阴气始杀，人气在肺。
　　 【注　始杀，气始肃杀也。申酉二月属金，而人气在肺。】
　　　　　平人气象论

　　脏真高于肺，以行荣卫阴阳也。
　　 【注　金脏之元真高居于肺，而主行荣卫阴阳。肺主周身之气而朝百脉也。肺脏居高，故曰高。】
　　　　　脏气法时论

　　肺主秋，手太阴、阳明主治。其日庚辛。肺苦气上逆，急食苦以泄之。　　 【注　肺主秋金之令。手太阴主辛金，阳明主庚金，二经相为表里而主治经气。庚为阳金，辛为阴金，在时主秋，在日主庚辛。肺主收降之令，故苦气上逆，宜食苦以泄下之。】　　病在肺，愈在冬；冬不愈，甚于夏；夏不死，持于长夏；起于秋。禁寒饮食寒衣。肺病者愈在壬癸；壬癸不愈，加于丙丁；丙丁不死，持于戊己；起于庚辛。肺病者下晡慧，日中甚，夜半静。肺欲收，急食酸以收之；用酸补之，辛泻之。　　 【注　形寒饮冷则伤肺，故皆禁之。愈、加、持、起，始病则以岁月期之，病重则以旬日期之，垂死则以旦暮计之。慧、甚、静者，以一日一夜五分之，而各有生克间甚之时。肺主秋收之令，病则反其常矣，故急食酸以收之。酸收以补正，辛散以泻邪。】　　肺色白，宜食苦。麦、羊肉、杏、薤皆苦。　　 【注　肺色白，其气主秋金之降令，而苦上逆。故宜食羊、麦、杏、薤之苦，以收降其肺气。】
　　　　　刺热篇

　　肺热病者，右颊先赤。
　　 【注　肺属金位，居西方，故右颊先赤。】
　　　　　气厥论

　　心移寒于肺，肺消。肺消者，饮一溲二，死，不治。　　 【注　肺受心邪，则不能通调水液，而惟下泄矣。肺为金水之原，寒随心火，消烁肺精，是以饮一溲二者，肺液并消，故为不治之死证。】　　心移热于肺，传为膈消。
　　 【注　心肺居于膈上，火热淫于肺金，则金水之液涸。膈消者，膈上之津液耗竭而为消渴也。】
　　　　　大奇论

　　肺之壅，喘而两胠满。
　　 【注　壅者脏气满而外壅于经络也。盖满在气，则肿在肌肉；壅在经，则随经络所循之处而为病也。肺主呼吸，其脉从肺系横出腋下，故喘而胠满。】
　　　　　标本病传论

　　肺病，喘咳三日而胁支满痛，一日身重体痛，五日而胀。十日不已，死。冬日入，夏日出。　　 【注　肺病喘咳者，病先发于肺，三日而之肝则胁支满痛，一日而之脾则身重体痛，五日而之胃则胀。再十日不已，死。夫冬气收藏，夏气浮长，日出气始生，日入气收引，肺主气，故终于气之出入也。】
　　　　　阴阳类论

　　二阴二阳病在肺。少阴脉沉，胜肺伤脾，外伤四肢。　　 【注　肾精之上通于肺者，从脾土而上升，二阴二阳相类而病在肺者，肾水从阳明而直乘于肺，是以肺反病也。少阴脉沉，是心肾不交矣。水不济火，则火热炎上而胜肺；水不灌于土中，则土燥而脾气损伤，外伤四肢。盖土受水津之湿，而后能灌溉于四旁。】
　　　　　方盛衰论

　　肺气虚，则使人梦见白物，见人斩血藉藉。得其时，则梦见兵战。　　【注　白物，金之象，斩血，刑伤也。得其时，谓得其秋令之时，则梦见兵战，盖得其时气之助而金气盛也。】
　　　　灵枢经

　　　　　本输篇

　　肺出于少商，少商者，手大指端内侧也，为井木。溜于鱼际，鱼际者，手鱼也，为荥。注于太渊，太渊，鱼后一寸陷者中也，为腧。行于经渠，经渠，寸口中也，动而不居，为经。入于尺泽，尺泽，肘中之动脉也，为合。手太阴经也。　　 【注　肺出于少商者，脏腑之血气，从大络而注于孙络皮肤之间。肺脏所出之血气，从少商而合于手太阴之经也。少商在手大指内侧，去爪甲如韭叶许，为井木。鱼际在大指下高起之白肉际为荥火，有如鱼腹，因以名之。太渊在鱼后陷中，为腧土。经渠在寸口中动脉，为经金。尺泽在肘中，为合水。】
　　　　　本神篇

　　肺喜乐无极则伤魄，魄伤则狂，狂者意不存。人皮革焦，毛瘁色夭，死于夏。　　 【注　喜乐，心之情，如肺因喜乐无极则伤肺脏之魄，魄伤则狂，狂者意不存，意者心之发，盖喜乐无极，则神亦惮散而不存矣。肺主皮毛，故人皮革焦。】
　　　　　经脉篇

　　肺手太阴之脉，起于中焦，下络大肠，还循胃口，上膈属肺，从肺系横出腋下，下循臑内，行少阴心主之前，下肘中，循臂内，上骨下廉，入寸口上鱼，循鱼际出大指之端。其支者，从腕后直出次指内廉，出其端。是动则病肺胀满膨膨而喘咳，缺盆中痛；甚则交两手而瞀，此为臂厥。是主肺所生病者，咳上气喘，渴烦，心胸满，臑臂内前廉痛，厥，掌中热。气盛有余，则肩背痛，风寒，汗出，中风，小便数而欠。气虚，则肩背痛寒，少气不足以息，溺色变。　　【注　三阴三阳之气，本于阳明胃腑所生，从手阳明之五里而散，行于肤表。肺主气而外主皮毛，是以手太阴与手足阳明论气之盛虚，其余诸经略而不论也。夫三阴三阳之气，有因于本气之盛虚，有因于外感风寒，以致气之盛者，故提于十二经之首。曰风寒、汗出、中风，盖以申明三阴三阳之气在表，而合于天之六气也。】　　【肺经诸穴歌　手太阴，十一穴。中府云门天府列。侠白下尺泽，孔最见列缺。经渠太渊下鱼际，抵指少商如韭叶。】　　【分寸歌　太阴肺兮出中府，云门之下一寸许。云门璇玑旁六寸，巨骨之下二骨数。天府腋下三寸求，侠白肘上五寸主。尺泽肘中约横纹，孔最腕上七寸取。列缺腕侧一寸半，经渠寸口陷中主。太渊掌后横纹头，鱼际节后散脉举。少商大指端内侧，相去爪甲韭叶许。】
　　　　　经水篇

　　手太阴外合于河水，内属于肺。
　　 【注　肺属干金，而主天为水之生源，故手太阴外合于河水，而内属于肺。】
　　　　　病传篇

　　病先发于肺，三日而之肝，一日而之脾，五日而之胃。十日不已，死。冬日入，夏日出。　　 【注　肺主气，日出而气始隆，日入而气收引。冬日入者，气入而绝于内也。夏日出者，气出而绝于外也。】
　　　　　淫邪发梦篇

　　肺气盛，则梦恐惧哭泣飞扬。厥气客于肺，则梦飞扬，见金铁之奇物。　　【注　客于肺，则梦飞扬，肺主气而肺气虚也。金铁之奇物，金气虚而见异象也。】
　　　　　顺气一日分为四时篇

　　肺为牝脏，其色白，其音商，其时秋，其日庚辛，其味辛。　　 【注　肺属金，故为牝脏。】

　　　　　本脏篇

　　肺小则少饮，不病喘喝；肺大则多饮，善病胸痹、喉痹、逆气。肺高则上气肩息咳；肺下则居贲迫肺，善胁下痛。肺坚则不病咳上气；肺脆则苦病消瘅易伤。肺端正则和利难伤；肺偏倾则胸偏痛也。　　 【注　肺主通调水道，故小则少饮，大则多饮。肺司呼吸，故小则不病喘喝，大则善病胸痹、喉痹。肺主气，故高则上气息肩而咳也；下则肺居贲间而胃脘迫肺，血脉不通，故胁下痛。肺坚则气不上逆而咳，肺脆则苦病消瘅而肺易伤也。】
　　　　扁鹊难经

　　　　　肺脏形象

　　四十二难曰：肺重三斤三两，六叶两耳，凡八叶，主藏魄。
　　　　中藏经 【汉　华佗】

　　　　　论肺脏虚实寒热生死逆顺脉证之法
　　肺者，魄之舍，生气之源，乃五脏之华盖也。外养皮毛，内荣肠胃，与大肠为表里，手太阴阳明是其经也。气通则能知其香味。有病则喜嗽。实则鼻流清涕，虚实寒热皆使人喘嗽。实规梦刀兵恐惧，肩息胸满；虚则寒生咳息利下，少气力，多悲感。王于秋。其脉浮而毛，曰平。又浮而短濇者，肺脉也。其脉来毛而中央坚，两旁虚曰太过，病在外；其脉来毛而微，曰不及，病在内。太过则令人气逆、胸满、背痛；不及则令人喘呼而咳，上气见血，下闻病音。又肺脉厌厌聂聂，如落榆叶住曰平；来如循鸡羽曰病；如物之浮，如风之吹鸟背上毛者死。其肺脉来至大虚，又如以毛羽中人肤，其色赤，其毛折者死。又微曰平，毛多曰病，毛而弦曰春病，弦甚曰即死。又肺病吐衂血，皮热脉数，颊赤者死。又久咳而见血，身热而短气，脉当濇今反浮大，色当白今反赤者，火克金，十死不治也。肺病喘咳，身寒无热，脉迟微者，可治。秋旺于肺，其脉当浮濇而短，曰平；反此为病。又反洪而大而长，是火焚金，亦不可治。反得软而滑者，肾来乘肺，不治自愈。反浮大而缓者，是脾来生肺，不治而差。反弦而长者，是肺被肝从为微邪，虽病不妨。虚则不能息，耳重嗌干，喘咳上气，肩背痛。有积则胁痛。中风则口燥而喘，身运而重，汗出而冒闷。其脉按之虚弱，如葱叶，下无根者死。中热则唾血，其脉细紧浮数芤皆主失血，此由躁扰嗔怒，劳伤得之，气结壅所为也。又其人喘而目脱，其脉浮大者是也。又肺痿则吐涎沫，而咽干欲饮者，欲愈；不饮则未差。又咳而遗小便者，上虚不能制下故也。其沉浊者病在内，浮清者病在外。肺死则鼻孔开而黑，喘而目直视也。又肺绝则十三日死。其病足满泻痢不觉出也，面白目青，此谓经乱也。此虽天命亦不足治。又饮酒中风，言则肺发咳嗽，喘闷，见血者不可治；无血者可治。面黄色白亦可治，肺病颊赤者死。又言音喘急短气而睡，此为真鬼相害，十死十，百死百，大逆之兆也。又汤上而下降燔于肺，肺自结邪胀满喘急，狂言目瞑，非常所说而口鼻张，大小便头俱胀，饮水无度，此因热伤阳为肺化血不可治，半岁死。又肺疟使人心寒，寒甚则发热，寒热往来，休作不定，多惊咳喘如有所见者是也。其脉浮而紧，又滑而数，又迟濇而小，皆为肺疟之脉也。又其素声清而雄烈，暴不响亮，而拖气用力，言语难出，视不转睛，虽未为病，其人不久。又肺病实则上气喘急咳嗽，身热脉大也。虚则力乏喘促，右胁胀，语言气短者是也。又乍寒乍热，鼻塞颐赤白，皆病之候也。
　　　　脉诀 【晋　王叔和】

　　　　　肺脏歌

　　肺脏最居先，大肠通道宣。
　　 【注　体居各脏之上，用为各经之始，故曰居先。肺主气，大肠乃肺之腑而行气宣化，为传送之官也。】　　兑为八卦地，金属五行牵。
　　 【注　肺居兑方而属金。以八卦论之，居于兑地；五行论之，木水火土皆起于金也。】　　皮与毛相应。
　　 【注　肺主皮毛，故曰相应。】
　　魂将魄共连。
　　 【注　肝藏魂，肝木受气于申；肺藏魄，肺金受气于寅，故曰连。】　　鼻闻香臭辨，壅塞气相煎。
　　 【注经曰：肺气通于鼻，鼻和则知香臭矣。壅塞，不通也。相煎，邪气迫于肺也。】　　语过多成嗽。
　　 【注　肺主气，语言太过则气伤矣，嗽疾于是而作焉。】　　疮浮酒灌穿。
　　 【注　酒，湿热之物也。疮多起于湿热，肺主皮毛，酒过多则湿热伤肺，而皮分生疮，故曰疮浮。】　　脂膏凝者吉，枯骨命难全。
　　 【注　肺金色，白而光泽，白者金也。光泽者，水也，是金能生水，故云吉也。枯骨之色白而不泽，白是金也，不泽者内失其水，以火就燥也，火来克金，故云命难全也。】　　本积息贲患，乘春右胁边。
　　 【注经曰：肺之积名曰息贲，在右胁下，覆大如杯，以甲乙日得之。何以言之？心病传肺，肺当传肝，肝以春适王，王则不受邪，肺欲复还心，心不肯受而留结为积；故知息贲以春甲乙日得之也。】　　顺时浮濇短，反即大洪弦。
　　 【注　肺属金而旺秋，其脉当秋浮濇而短，谓之顺时；若洪大而弦，风火胜金，谓之反候。】　　实梦兵戈竞，虚行涉水田。
　　 【注　金盛主杀，肺气盛，故梦兵戈相竞。北方属水，乃金衰墓之乡，肺气虚，故梦涉于水田也。】　　三斤三两重，六叶散分悬。
　　 【注　肺重三斤三两凡六叶，分散而悬各脏之上。】
　　　　千金方 【唐　孙思邈】

　　　　　肺脏病脉论

　　肺主魄，魄脏者，任物之精也。为上将军，使在上行，所以肺为五脏之华盖。并精出入谓之魄。魄者肺之脏也。鼻者肺之官，肺气通于鼻，鼻和则能知香臭矣。循环紫宫，上出于颊，候于鼻，下回肺中，荣华于发。外主气，内主胸。与乳相当，左乳庚，右乳辛。肺重三斤三两，六叶两耳，凡八叶，有十四童子七女子守之。神名鸿，鸿主藏魄，号为魄脏。随节应会，故云肺藏气，气舍魄。在气为咳，在液为涕。肺气虚，则鼻息利，少气；实则喘喝，胸凭仰息。肺气虚则梦见白物，见人斩血藉藉，得其时，则梦见兵战。气盛则梦恐惧哭泣，厥气客于肺，则梦飞扬，见金铁之器及奇物。　　白为肺，肺合皮，白如豕膏者吉。肺主鼻，鼻是肺之余。凡人分部陷起者必有病生。大肠阳明为肺之部，而脏气通于内，外部亦随而应之。沉浊为内，浮清为外。若外病内入则所部起，内病里出则所部陷。外入前治阳，后治阴；内出前治阴，后治阳。实泻虚补。阳主外，阴主内。凡人死生休否，则脏神前变形于外。人肺前病，鼻则为之孔开焦枯；若肺前死，鼻则为之梁折，孔闭，青黑色；若天中等分，墓色应之，必死不治。看色深浅，斟酌赊促。远不出一年，促不延时月。肺疾少愈而卒死，何以知之？曰：赤黑如拇指，黡点见颜颊上，此必卒死。肺绝三日死，何以知之？口张但气出而不还，面白目青，是谓乱经。饮酒当风，风入肺经，胆气妄泄，目则为青，虽有天救，不可复生。面黄目白，如枯骨死。吉凶之色，在于分部。若见赤白入鼻必病，不出其年。若年间不应，三年之中祸必应也。　　假令肺病南行，若食马肉及獐肉得之。不者当以夏时发，得病以丙丁日也。宜赤药。
　　　　　肺实热

　　右手寸口气口以前脉阴实者，手太阴经也。病苦肺胀，汗出若露，上气喘逆，咽中塞，如欲呕状，名曰肺实热也。
　　　　　肺虚冷

　　右手寸口气口以前脉阴虚者，手太阴经也。病苦少气，不足以息，嗌干不津液，名曰肺虚冷也。
　　　　　肺与大肠俱实

　　右手寸口气口以前脉阴阳俱实者，手太阴与阳明经俱实也。病苦头痛目眩，惊狂，喉痹痛，手臂卷，唇吻不收，名曰肺与大肠俱实也。
　　　　　肺与大肠俱虚

　　右手寸口气口以前脉阴阳俱虚者，手太阴与阳明经俱虚也。病苦耳鸣嘈嘈，时妄见光明，情中不乐，或如恐怖，名曰肺与大肠俱虚也。
　　　　　肺劳

　　肺劳病者，补肾气以益之，肾王则感于肺矣。人逆秋气则手太阴不收，肺气焦满，顺之则生，逆之则死。顺之则治，逆之则乱。反顺为逆，是为关格，病则不得生矣。
　　　　　气极

　　凡气者主肺也，肺应气，气与肺合。又曰：以秋遇病为皮痹，皮痹不已，复感于邪，内舍于肺，则寒湿之气客于六腑也。若肺有病，则先发气，气上冲胸，常欲自恚，以秋庚辛日伤风邪之气为肺风。肺风之状多汗，若阴伤则寒，寒则虚，虚则气逆咳，咳则短气，暮则甚，阴气至，湿气生，故甚。阴畏阳气，昼日则瘥。若阳伤则热，热则实，实则气喘息，上胸臆，甚则唾血。然阳病治阴，阴是其里；阴病治阳，阳是其表。是以阴阳表里衰王之源，故知以阳调阴，以阴调阳。阳气实则决，阴气虚则引。善治病者，初入皮毛肌肤筋脉则治之，若至六腑五脏，半死矣。
　　　　济生方 【宋　严用和】

　　　　　肺大肠虚实论治

　　夫肺者手太阴之经，位居西方，属乎庚辛金，为五脏之华盖。其气象天，其候胸中之气，布清气于皮肤。其政凉，其令肃，其主魄，是肺之司化也。与手阳明大肠之经相为表里。贵无偏胜之患。或因叫呼，或过食煎煿，或饮酒过度，或饥饱失宜，因其虚实，由是寒热见焉。方其虚也，虚则生寒，寒则声嘶，语言用力，颤掉，缓弱，少气不足，咽中干无津液，虚寒之气，恐怖不乐，咳嗽及喘，鼻有清涕，皮毛焦枯。诊其脉沉缓者，是肺虚之候也。及其实也，实则生热，热则胸膈满，鼻赤口张，饮水无度，上气咳逆，咽中不利，肩背生疮，尻阴股膝髀腨胻足皆痛。脉来浮濇而短，是不病之脉；脉来不上不下，如循鸡羽曰病；按之消索如风吹毛曰死。
　　　　河间六书 【金　刘完素】

　　　　　肺消证

　　心移寒于肺，肺消，饮少溲多，当补肺平心。死而可治，乃心肺为贼也。黄芪汤主之。
　　　　　膈消证

　　心移热于肺，名曰膈消。二者心膈有热，久则引饮为消渴耳。麦门冬饮子主之。
　　　　东垣十书 【元　李杲】

　　　　　肺脏苦欲补泻药味

　　肺苦气上逆，急食苦以泻之，诃子皮 【一作黄芩。】 欲收，急食酸以收之，白芍药；以辛泻之，桑白皮；以酸补之，五味子。虚则五味子补之；如无他证，钱氏阿胶散补之。脾乃肺之母，以甘草补脾，实则桑白皮泻之；如无他证，以泻白散泻之。肾乃肺之子，以泽泻泻之。
　　　　医学入门 【明　李梴】

　　　　　肺脏赋

　　肺系喉管而为气之宗。
　　 【肺系有二：一系上通喉咙，其中与心系相通脉之系者，自膈正中微近左胁，居胃之上，并胃胞络及胃脘相连，贯膈与心肺相通，膈膜相缀也。一系自心入于肺两大叶间，曲折向后，并脊膂细络相连贯，通脊髓而与肾系相通。肾纳气，肺主气。肺主行荣卫，为相傅之官，治节出焉，为气之本也。】　　形似人肩，而为脏之盖。
　　 【形似人肩，又如磬悬于五脏之上，而为华盖。】　　三斤三两，空空相通；六叶两耳，脉脉朝会。　　 【重三斤三两，六叶两耳，共八叶，下无窍，叶中有二十四空行列，分布诸脏清浊之气。脉气流经，经气归肺，肺朝百脉，输精于皮毛；毛脉合精，行气于腑，腑精神明，留于四脏，气归于权衡，权衡以平，气口成寸，以决死生。】　　义配于心。
　　 【肺在德为义，心为礼，肝为仁，脾为信，肾为智，然皆统于心也。】　　卦象乎兑。
　　 【肺在卦象兑。又曰肺气通而象干，心象离，肝象震，脾象坤，肾象坎，胆象巽，胃象艮。以外象言之，则干为左脚，坎为外肾，艮为右脚，震为右身，巽为右手，离为头顶，坤为左手，兑为左身。然人禀两仪而生，配合八卦，大概如此。其实一气流行，每子时自左脚涌泉穴起阳，循左足腹胁手而上，至头顶顖门午位而止；午时自顶门循右手，胁腹足而下，至右脚心而止，是坎离为阴阳消息。】　　谷稻畜马，魄藏于中。
　　 【稻色白，为肺之谷，马善鬬象金，为肺之畜。并精出入谓之魄，乃精气之匡佐也。肺藏魄，肝藏魂。魂乃阳之精，魄乃阴之精。阳动而阴静，魂游而魄守；阴阳相济，魂魄相守。魂不游而魄不守，阴阳俱丧魄不收而魂枯，阳亦消亡。阴阳宜常相济。故叔和云：魂将魄共连。凡人之梦寐，皆魂魄合而成者也。肺热则梦美女相依，或兵戈相竞；虚则梦涉水田。】　　合皮荣毛，鼻应于外。
　　 【肺主皮毛，上荣于眉，开窍于鼻。】　　气逆胸痞背疼，喘哮息贲。
　　 【肺气太过则令人喘咳，逆气，背痛愠愠然，或胸膈膹闷之气牵引背疼。又有起居如故，而息有音者，乃肺之络脉逆而不得随经上下故也。息贲者，肺之积名。】　　风浮涕塞声重，瘾疹疮疥。
　　 【涕乃肺液，伤风则涕流，鼻塞声重，其声哭，其志忧，故哭则泪出。又云肺热涕出，凡黄涕如脓，大如弹丸，从鼻中出，不出则伤肺。肺主皮毛，风盛则生瘾疹疮疥。】　　热着，咽膈尻阴，股膝皆痛，鼻齄、鼻痔或成渊。　　 【肺通喉舌，候在胸中，故热壅则喉舌肿痛，胸膈满闷。尻阴股膝痛为痿躄者，肺热叶焦也。鼻端紫红粉刺，谓之鼻齄。内生息肉，谓之鼻痔。流涕不止，谓之鼻渊。皆上热下虚也。】　　虚极，呼吸息微，欠伸溺频，肺痿、肺痈或成瘵。　　 【肺主气，虚则呼吸少气，不足以息，小便频数，或遗。虚甚为相火所乘，则咳而见血，或为痨瘵、肺痈、肺痿。】　　卫冷身颤呕涎。
　　 【用力颤掉，声嘶气虚，卫冷甚也。肺脉起于中焦，下络大肠，循胃口上膈属肺，故虚寒则善呕涎沫也。】　　血燥掌热干咳。
　　 【手太阴之别名列缺，起于腕上，并太阴之经直入掌中，故肺经血燥，掌心热。干咳者，肺无津液也。】　　补以参、芪、阿胶、五味。
　　 【人参、黄芪、阿胶、五味子、山药、紫菀、酸枣仁、麦门冬、车前子、百部、白胶、瓜蒌仁、白茯苓之类。】　　温必陈皮、半夏、干姜。
　　 【陈皮、半夏、干姜、款冬花、生姜、白豆蔻、肉桂、木香、杏仁、苏子之类。】　　凉必知母、瓜蒌、桔梗。
　　 【知母、瓜蒌、桔梗、沙参、天门冬、元参、贝母、马兜铃、香茹、枯芩、冬瓜子、萝卜子、犀角、百部、山栀、枇杷叶、人溺、石膏、青黛之类。】　　泻必葶苈、桑皮、蛤蚧。
　　 【葶苈、桑皮、蛤蚧、防风、槟榔、枳壳、通草，泽泻、赤茯苓、琥珀、冬葵子之类。】　　轻声美食自清虚，夙兴夜寐防灾害。　　 【凡肺病皆因呼叫过度，或煎煿酒面姜椒太过，以致虚实见焉。病者宜轻声缓语以养其气。食苦，麦、羊肉、杏、薤皆苦，以润其燥也。秋三月天地容平，早卧早起，与鸡俱兴，收敛神气，养收之道也。】
　　　　三才图会 【明　王圻】

　　　　　肺神

　　神名皓华，字虚成。肺之状为虎，主藏魄，象如悬磬，色如缟映红，生心上，对胸有六叶，脉出于少商。
　　　　图书编 【明　章潢】

　　　　　肺脏说

　　肺，金官也。为脏之华盖，居上，对胃，六叶两耳。丈夫八十肺气衰，魄离散也。肺脉出于少商，开窍于鼻，左孔为庚，右孔为辛。肺者，脏之长，气之本也，是以诸气属焉。久卧则伤气。涕者，肺之液，肾邪入肺则作涕。肺在形为皮毛，故肺合于皮，其荣毛也。皮缓而毛落者，肺气先死也。肺合于大肠，大肠为肺之腑。上主鼻，鼻为肺之窍，故人肺伤风则鼻塞。人之容色枯者，肺干也。人之鼻痒者，肺有虫也。人之多汗者，肺魄离于外也。人之体黧者，肺气衰也。人之多声者，肺之盛也。人之不耐寒者，肺衰也。人之好食辛味者，肺气不足也。人之肠鸣者，肺壅也。人之颜色鲜白者，肺无病也。肺病食酸以收之，辛以补之，苦以泻之。禁勿寒，肺恶寒也。
　　　　　相肺病法

　　肺病热则右颧赤。肺病者，色白而毛瘁，喘咳逆气，胸背四肢烦痛，或梦美女相依。肺虚则少气不能报息，鼻燥喉干。肺风则多汗畏风，时欲咳嗽上气。昼日则止，暮则甚。诊在眉上，其色白。
　　　　　肺病食忌

　　七月勿食茱萸，成血痢。八月九月勿食姜，并诸物肝心肺，损肺。肺病宜食黍，禁苦味。
　　　　　养肺法言

　　肺在诸脏之上，而诸脏之气咸由之以吐纳也。惟气得所养，以鼻息调匀，肺尝滋润，故魄与之俱凝，而晬然见于面，盎于背，皆以肺气验之也。是故善养肺脏者，莫要于养气。
　　　　　治肺病要法

　　凡肺之得病，必先观心脾二脏之虚实。盖心火克肺，脾土生金，子母鬼贼之义也。诊其脉，心脾既和，然后察肺家之虚实以调治焉。
　　　　体仁汇编 【明　彭用光】

　　　　　肺脏药性

　　肺乃手太阴之经，少血多气。
　　【在手寸口脉名太渊者。其经起自少商穴，在手大拇指端内侧；终于中府穴，在乳上三肋正间，动脉应手处是也。】　　辛金之脏，相傅之官，治节出焉。
　　 【位高非君，故官为相傅。主行荣卫，故治节由之。】　　其旺于秋，为气之本也。
　　 【肺金旺于秋，而为诸气之本也。】　　其味辛而其色白，其声哭而其志忧。　　 【从革作辛。白，西方金之色。哭，哀声。忧，深虑也。】　　内藏魄而外养皮毛。
　　 【肺内藏魄，肺之精气，生养皮毛。】　　上荣眉而中生液涕。
　　 【眉毛肺所生，涕乃肺之液，哭则涕出可见。又云肺热涕出。】　　开窍于鼻。
　　 【鼻所以司呼吸，鼻和则知香臭。】　　脉在右寸。
　　 【沉诊候肺，浮诊候大肠。】
　　是脏也，实则脉实。
　　 【右手气口沉诊见实者，肺必实。】　　上热气粗兼鼻壅，泻必辛凉。
　　 【凡泻用味辛气凉之药，如黄芩、山栀子、桑白皮、杏仁、麻黄、薄荷、石膏、地骨皮、桔梗、枳壳之类，清火通窍。】　　虚则脉虚。
　　 【脉诊虚细无力。】
　　少气不足息低微，补须酸热。
　　 【凡补肺用味酸气温之药，如阿胶、五味子、茯苓、缩砂、芍药、天门冬、麦门冬、陈皮、甘草、肉桂、锺乳、黄芪之属。】　　陈皮、甘草，下痰气之神方。
　　 【用橘皮陈者去白四两，甘草炙一两，为细末，汤点服，治痰极有效验。世医但知用半夏、南星、枳实、茯苓之类，何足语此？王内史曰：外舅莫强中服之疼痛，利下物数块，如铁弹子，臭不可闻，胸中满疾豁然顿愈矣。】　　神曲橘姜，去气嗽之圣药。
　　 【治久患病嗽，用陈皮、生姜同捣焙干各二两，神曲二两另研，打糊为丸，如梧桐子大，食后临卧，米饮下三十丸。】　　七情郁结因而喘，沉香、乌药、参、槟。　　 【治七情郁结，上气喘急，用沉香、槟榔、乌药、人参，各磨浓水，取一盏，煎三五沸，不拘时温服。】　　胸痞喘急彻而痛，半夏、瓜蒌、枳、梗。　　 【治胸中痞，胸中痛彻背，喘急妨闷，用瓜蒌实别研、枳壳去穰麸炒、半夏汤泡七次、桔梗去芦麸炒各一两，为细末，姜汁捣糊为丸，如梧桐子大，每服五十丸，食后用淡姜汤送下。】　　鼻塞不通气，荆芥、澄茄、薄荷。
　　 【治小儿鼻塞不通，大人亦可。澄茄五钱，薄荷三钱，荆芥穗一钱半，为细末，炼蜜丸如芡实大，每一丸噙化津咽下。如小儿噙不得，用薄荷汤磨化服，不拘时，大人三四丸。】　　鼻渊不止沫，龙脑、苍、芷、辛荑。　　 【治鼻流浊涕不止，名曰鼻渊。用辛荑仁半两，苍耳子炒三钱半，香白芷一两，薄荷龙脑叶并晒干为末，每服二钱。用葱茶清，食后调服效。】　　百花却去红痰。
　　 【百花膏：治喘咳不已，或痰有血，用款冬花、百合蒸焙，二味等分，为细末，炼蜜丸如龙眼大，每服一丸，食后临卧，细嚼姜汤咽下，噙化尤佳。若虚弱人，最宜服之。】　　二母偏除热嗽。
　　 【治热嗽，辰时服药，酉时可安，兼治痰喘。知母一两新瓦上焙，贝母一两，巴豆七粒，同贝母炒略熟，拣去巴豆不用。】　　黄连、赤茯、阿胶，抑心火而清肺脏。　　 【黄连阿胶丸：治肺热咯血，亦治热血泻痢。用黄连净三两，赤茯苓二两，阿胶炒一两。将黄连、茯苓为末，水调阿胶和丸，如梧桐子大，每服三十丸，食后米饮下。黄连、茯苓能抑心火，肺得其清而嗽止。】　　诃子、杏仁、通草，利久嗽以出喉音。　　 【诃子散：治久嗽，语声不出。诃子去核一两，杏仁泡去皮尖一两，通草二钱，为(口父)咀，每服四钱，水一盏半，煨生姜切五片，煎至八分去渣，食后温服。】　　流注疼痛因痰饮，半夏倍于(石卜)硝。　　 【《易简方》：治痰饮流注疼痛，用大半夏二两，汤浸洗过为末，风化(石卜)硝一两，以生姜自然汁打糊丸如梧桐子大，每服五丸，姜汤下。痛在上，临卧服；痛在下，空心服。】　　痒疼瘾疹为风热，苦参少于皂荚。
　　 【《奇効良方》：治肺风皮肤搔痒，或生瘾疹。有人病遍身风热，细疹疼不可任者，连胸颈脐腹及近阴处皆然，痰涎亦多，夜不得睡。用苦参一斤，皂角去皮并子二斤，以水一斗浸揉，取浓汁滤去滓，熬成膏，将苦参捣为细末，用皂荚膏丸如梧桐子大，每服三十丸，荆芥薄荷酒下。一方无荆芥薄荷，惟酒调下，治遍身风热细疹，痒痛亦可治之，立效。】　　哮嗽(鼻合)(鼻合)，兜铃、蝉蜕、杏除尖，砒霜少入。　　 【《济生方》：治男子妇人久患咳嗽，肺气喘而促，倚息不得睡卧，鼻　合鼻　合嗽，亦宜服之。用杏仁去皮尖炒，别研，将兜铃、蝉蜕、杏仁、砒霜四件为末，蒸枣肉为丸如葵子大，每服六七丸，临卧用葱茶清放冷送下，须忌热物。】　　热壅咽喉，鸡苏、荆芥、桔、防风、参、牛、甘草。　　 【潜溪曰：利膈汤治虚烦上盛，脾肺有热，咽喉生疮。用鸡苏叶、荆芥穗、防风、桔梗、人参、牛蒡子隔纸炒、甘草各一两，为细末，每服一钱，沸汤点服。如痛口疮盛者，加僵蚕一两。此国医都君子方。】　　消酒齄轻粉、硫黄，去鼻痔白矾、甘遂。　　 【治酒齄鼻及妇人鼻上黑粉刺者，用生硫黄十文，轻粉十文，杏仁五文为细末，用饼药调，临睡时涂上，早则洗去。又消鼻痔方，用瓜蒂四钱炒，甘遂四钱，白矾半钱，枯螺壳半钱炒，草乌尖半钱炒，为细末，用真麻油搜令得硬些子，不可烂，旋丸如鼻孔大，用药入鼻内，令达痔肉上，则痔化为水，肉皆烂下。每日一次，妙不可言。】　　白砒石性情实重，入豆豉偏治喘齁。　　【紫金丹：治齁喘及痰喘，不得安卧。信石一钱半研，淡豆豉一两，水润去皮，研成膏，共研和丸如菉豆大，每服七丸或十丸，临卧用冷茶清送下。只一二服后，不可吃一应物汤水之类。今以信八分，豉一两，每服二十丸。一法二件成膏，搽碗内，艾熏，入生朱末丸。昔一妇人患此十年，遍求医者皆不效，忽有一道人货此药，谩赎一服，是夜减半，数服顿愈。遂多金丐，得此方。予屡用以救人，特为神异。】　　百草霜气味虽轻，和海盐却消舌肿。　　 【治舌上肿硬方：百草霜、海盐等分，研为细末，以井水调服。】　　甜葶苈良治肺痈。
　　 【甜葶苈隔纸炒，研为细末，每服一二钱，食后水煎服。】　　苦熊胆寒涂肠痔。
　　 【用熊胆磨水，以鹅翎刷痔。】
　　似华盖而本清。
　　 【肺形似华盖，而本则清虚。】
　　象干金而生水。
　　 【肺金生肾水而主气。潜溪曰：气为水母。呵气水生可知矣。】
　　　　　本经补泻温凉药

　　补：人参、黄芪、山药、五味、紫菀、枣仁、阿胶、麦门冬、车前子、百部根、白胶、瓜蒌仁、白茯苓。　　泻：葶苈、防风、槟榔、桑皮、枳壳、蛤蚧、通草、泽泻、琥珀、赤茯苓、冬葵子。　　温：(艹款)冬花、干姜、生姜、白豆蔻、肉桂、木香、杏仁、苏子、半夏、橘红。　　凉：沙参、天门冬、元参、贝母、桔梗、马兜铃、香薷、瓜蒌仁、枯黄芩、王瓜子、莱菔子、犀角、百部根、山栀子、枇杷叶、知母、人溺、石膏、青黛。　　东垣报使引本经药：白芷、升麻、葱白。
　　　　身经通考 【清　李潆】

　　　　　肺脏得病虚实横逆

　　凡肺之得病，先观其心之虚实。若心火盛而烁金，即当先抑心气，后服肺药。若心气和，更诊脾脉虚实。若脾气虚冷，不能相生，则肺不足而易感风邪，故患肺恶寒者，多由脾虚得之。若脾气盛实，则又痞满中焦，而大肠与肺表里不能相通。夫中焦膈热，肺与大肠不通，其热气必上蒸于肺。故患肺热者，多由脾实得之。心气盛者泻之，脾气虚者益之，脾气实者通之，须随其气之寒热以治之，故有抑心气脾气之药。当诊其脉，若心脾俱和，肺自生疾，则察肺之虚实而治之。　　肺虚，五味子补之；如无他证，阿胶散补之。补母脾土以甘草。　　肺实，桑白皮泻之；如无他证，以泻白散泻之。若曰实，则泻其子肾水，无实不可泻。　　肺主燥，自病则喘嗽，必须润之。实则喘而气盛，虚则喘而少气。　　心乘肺，贼邪，热而喘嗽，先地黄丸，中导赤散，后阿胶散。　　肝乘肺，微邪，恶风眩冒，昏愦而嗽，羌活膏。　　脾乘肺，虚邪，体重，吐痰，泄泻嗽，人参白朮散。　　肾乘肺，实邪，憎寒嗽泄利，百部丸。
　　　　针灸

　　《素问》曰：肺病者，喘咳逆气，肩背痛，汗出，尻阴股膝髀腨胻足皆痛，虚则少气，不能报息，耳聋嗌干。取其经太阴、足太阳之外厥阴内血者。　　 【注　肺主气而发原于肾，母子之经气相通，病则气逆，故喘咳也。肺俞在肩背，气逆于上，则肩背痛而汗出；逆于下，则尻阴胻膝皆痛也。肾为生气之原，肺主周身之气以司呼吸。生气衰于下，故不能报息于上。肾气衰，则耳聋。金水之气不足，则嗌干也。太阴，手太阴，肺经之本脉。启元子曰：足太阳之外厥阴内者，正谓腨内侧内踝后之直上则少阴脉也。视左右足脉少阴部分有血满异于常者，即而取之。】　　肺热病者，先淅然厥，起毫毛，恶风寒，舌上黄，身热，热争则喘咳，痛走胸膺背，不得太息，头痛不堪，汗出而寒。丙丁甚，庚辛大汗，气逆则丙丁死。刺手太阴阳明，出血如大豆，立已。　　 【注　皮毛者，肺之合。脏气热于内，故淅然寒栗于外而恶风寒，盖热盛则寒也。肺上连喉嗌，故舌黄。脏真高于肺，主行荣卫阴阳，故身热也。热干肺脏，故喘咳不得太息。肺主胸中之气，气伤，故痛走胸背也。五脏之应天者肺，而手阳明之脉上循于头，故头痛不堪。热争于内，故汗出而身寒也。肺病者加于丙丁，丙丁不死，起于庚辛。如气逆，则遇胜克之日即死矣。刺血如大豆者，六经之刺，皆宜泻而不宜补者也。肺乃五脏之长，故举肺以申明之。】　　《灵枢》曰：邪在肺，则病皮肤痛，寒热，上气喘，汗出，咳动肩背。取之膺中外俞，背三节五脏之旁，以手疾按之快然，乃刺之，取之缺盆中以越之。　　 【注　五脏六腑之应于皮肉骨筋者，脏腑雌雄之相合也。五脏之外应者，阴阳之气皆有出有入也。肺主皮毛，故邪在肺，则病皮肤痛。寒热者，皮寒热也。盖脏为阴，皮肤为阳，表里之气，外内相乘，故为寒为热也。上气喘者，肺气逆也。汗出者，毛腠疏也。咳动肩背者，肺俞之在肩背也。膺中外俞，肺脉所出之中府、云门处。背三节五脏之旁，乃肺俞旁之魄户也。缺盆中者，手阳明经之扶突，盖从腑以越阴脏之邪。】　　《千金方》曰：右手关前寸口阴绝者，无肺脉也。苦短气咳逆，喉中塞噫逆。刺手阳明治阳。　　右手关前寸口阴实者，肺实也。苦少气，胸中满膨膨，与肩相引。刺手太阴治阴。　　凡肺病之状，必喘咳逆气，肩息背痛，汗出，尻阴股膝挛髀，腨胻足皆痛，虚则少气不能报息，耳聋嗌干。取其经手太阴、足太阳之外厥阴内少阴血者。　　肺病其色白，身体寒，但无热时时咳，其脉微迟为可治。宜服五味子大补肺汤、泻肺散。春当刺少商，夏刺鱼际，皆泻之；季夏刺太渊，秋刺经渠，冬刺尺泽，皆补之。又当灸膻中百壮，第三椎二十五壮。　　邪在肺，则皮肤痛，发寒热，上气气喘，汗出，咳动肩背。取之膺中外腧，背第三椎之旁，以手重按之快然，乃刺之，取之缺盆中以越之。　　肺胀气抢，胁下热痛，灸阴都随年壮，穴在侠胃脘两边相去一寸，胃脘在心下三寸。　　治肺风，气痿绝，四肢满胀，喘逆胸满，灸肺腧各二壮。肺腧，对乳引绳度之，在第三椎下，两旁相去各一寸五分。
　　　　导引

　　《千金方》曰：六字诀：若肺病，即嘘出。其法夜半后八十一，鸡鸣七十二，平旦六十三，日出五十四，辰时四十五，巳时三十六。欲作此法，先左右导引三百四十遍。病有四种：一冷痹，二气疾，三邪风，四热毒。若有患者，安心调气，此法无有不瘥也。　　肺病用嘘。肺脏病者胸背胀满，四肢烦闷。相法：肺色白，患者喜梦见美女美男，诈亲附人，共相抱持，或作父母兄弟妻子。疗法：用嘘气出。又云肺病者，用大嘘三十遍，细嘘十遍，须左右导引三百六十遍，然后乃为之。　　《养性书》曰：吐纳法：肺病用呬。呬为泻，吸为补，先调气令和，以鼻微长引气，然后呬之，令自己耳不闻呬声，闻则泻之太过也。大呬三十六遍，细呬十二遍，能去肺家劳热。凡一切逆气咳嗽，皮肤疮疡，四肢烦疼，鼻塞胸背痛，皆宜数呬之。疾愈则止，过度则损矣。大凡呬嘘呵吹呼，俱宜向西北，徐向东南，三吸生气以补之。　　导引法：正坐以两手据地，缩身曲脊，向上五举，能去肺家风热积劳。又反拳捶脊上左右各三五度，去胸臆间风毒，闭气为之良久，瞑目咽液，三叩齿而止。　　又法：常以七月八月九月朔望旭旦，西面坐，鸣天鼓也。饮玉浆三，然后瞑目正心，思兑宫白气入口七吞之，闭气七十息。　　《保生秘要》曰：论肺气滞濇，古云医道通仙道，第要清明气血二字之理。气为先天之用，属于阳，无形而有影；血为后天之行，属于阴，有形而成质。气旺则血荣而调润，气绝则血枯而灭形。故气虚血弱，滞濇而成病。濇于肺，则肺气不清，液凝滞而生痰。诸气膹郁，皆属肺上焦之疾，或传于大肠。秋月金旺，宜常呬吸以和其肺气。慎勿用诸肺，则不厌其魄。时秋初夏末，热气酷甚，少贪风凉，免伤背之腧穴，中风之证，盖感此也。肃杀之天，杀中有生；秋风之日，戒伤生命。大抵万物收敛，人心更要持守，勿为驰逞发扬。
　　　脏腑门 【大肠】

　　　　黄帝素问

　　　　　灵兰秘典论

　　大肠者，传道之官，变化出焉。
　　 【注　大肠居小肠之下，小肠之受盛者，赖以传道，济泌别汁，变化糟粕，从是出焉。】
　　　　　气厥论

　　小肠移热于大肠，为虙瘕，为沉。 【虙音伏。】　　 【注　瘕者，假也。假津血而为聚汁也。盖小肠主液，大肠主津，小肠移热于大肠，则津液留聚而为伏瘕矣。沉，痔也。小肠主火，大肠主金，火热淫金，则为肠痔。邪气脏腑病形篇曰：肾脉微濇为沉痔。】
　　　　灵枢经

　　　　　本输篇

　　大肠上合手阳明，出于商阳，商阳在大指次指之端也，为井金。溜于本节之前二间，为荥。注于本节之后三间，为俞。过于合谷，合谷在大指歧骨之间，为原。行于阳溪，阳溪在两筋间陷者中也，为经。入于曲池，在肘外辅骨陷者中，屈臂而得之，为合。手阳明也。　　【注　大肠小肠，皆属于胃，三焦出于足太阳之络而上合于手少阳之经，故六腑皆出于足之三阳，上合于手者也。】
　　　　　邪气脏腑病形篇

　　大肠病者，肠中切痛，而鸣濯濯。冬日重感于寒即泄，当脐而痛，不能久立，与胃同候。取巨虚上廉。　　 【注　大肠者，传道之官，故病则肠中切痛，而鸣濯濯。阳明秉清金之气，故冬日重感于寒即泻，当脐而痛。大肠主津液，津液者淖泽注于骨，故病则不能久立也。大肠属胃，故与胃同候。取胃经之巨虚上廉。】
　　　　　经脉篇

　　大肠手阳明之脉，起于大指次指之端，循指上廉，出合谷两骨之间，上入两筋之间，循臂上廉，入肘外廉，上臑外前廉，上肩，出髃骨之前廉，上出于柱骨之会上，下入缺盆，络肺下膈属大肠。其支者，从缺盆上颈贯颊，入下齿中，还出挟口，交人中，左之右，右之左，上挟鼻孔。是动则病齿痛，颈肿。是主津液所生病者，目黄口干，鼽衄，喉痹，肩前臑痛，大指次指痛不用，气有余则当脉所过者热肿，虚则寒栗不复。　　【注　是动则病齿痛颈肿，盖气伤痛，形伤肿，因气以及形也。大肠传导水谷，变化精微，故主所生津液病则津液竭而火热盛，故为目黄、口干、鼽衄、喉痹诸证。肩臑及大指之次指，皆大肠经脉所循之部分。如腑气有余，则当脉所过之处热肿，腑气虚则寒栗不复，手阳明之主气也。】　　【大肠经诸穴歌　手阳明，廿穴名。循商阳二间三间而行，历合谷阳溪之俞，过偏历温溜之滨。下廉上廉，三里而近；曲池肘髎，五里之程。臂臑肩髃上于巨骨，天鼎纡乎扶突。禾髎唇连，迎香鼻迫。】　　【分寸歌　商阳食指内侧边，二间来寻本节前。三间节后陷中取，合谷虎口岐骨间。阳溪上侧腕中是，偏历腕后三寸安。温溜腕后去五寸，池前五寸下廉看。池前三寸上廉中，池前二寸三里逢。曲池屈骨纹头尽，肘髎大骨外廉近。大筋中央寻五里，肘上三寸行向里。臂臑肘上七寸量，肩髎肩端举臂取。巨骨肩尖端上行，天鼎喉旁四寸真。扶突天突旁五寸，禾髎水沟旁五分。迎香禾髎上一寸，大肠经穴是分明。】
　　　　　经水篇

　　手阳明外合于江水，内属于大肠。
　　 【注　江水曲折入于海。大肠传道水谷，济泌别汁，回肠十六折而渗入膀胱，故外合江水，内属大肠。】
　　　　　肠胃篇

　　黄帝问于伯高曰：余愿闻六腑传谷者，肠胃之小大长短，受谷之多少，奈何？伯高曰：请尽言之。谷所从出入浅深远近长短之度：唇至齿长九分，口广二寸半，齿以后至会厌深三寸半，大容五合。舌重十两，长七寸，广二寸半。咽门重十两，广二寸半。至胃长一尺六寸。胃纡曲屈伸之长二尺六寸，大一尺五寸，径五寸，大容三斗五升。小肠后附脊，左环回周迭积，其注于回肠者外附于脐上，回运环十六曲，大二寸半，径八分分之少半，长三丈三尺。回肠当脐，左环回周叶积而下，回运环反十六曲，大四寸，径一寸寸之少半，长二丈一尺。广肠傅脊以受回肠，左环叶脊上下辟，大八寸，径二寸寸之大半，长二尺八寸。肠胃所入至所出，长六丈四寸四分，回曲环反三十二曲也。　　【注　胃主受纳水谷，肠主传导变化，其津液血气，由此而生。越人曰：唇为飞门，齿为户门，会厌为吸门，胃为贲门，太仓下口为幽门，大小肠会为阑门，下极为魄门。盖唇齿乃始受水谷之门，故先论唇齿之广长。舌者主为卫使之迎粮，舌和而后能知五味。会厌者喉之上套，所以分别咽喉。咽乃胃之门，主受纳水谷；喉乃肺之窍，以司呼吸者也。】
　　　　　平人绝谷篇

　　黄帝曰：愿闻人之不食七日而死。何也？伯高曰：臣请言其故。胃大一尺五寸，径五寸，长二尺六寸，横屈受水谷三斗五升，其中之谷常留二斗，水一斗五升而满。上焦泄气，出其精微，慓悍滑疾；下焦下溉诸肠。小肠大二寸半，径八分分之少半，长三丈二尺，受谷二斗四升，水六升三合合之大半。回肠大四寸，径一寸寸之少半，长二丈一尺，受谷一斗，水七升半。广肠大八寸，径二寸寸之大半，长二尺八寸，受谷九升三合八分合之一。肠胃之长凡五丈八尺四寸，受水谷九斗二升一合合之大半，此肠胃所受水谷之数也。平人则不然，胃满则肠虚，肠满则胃虚，更虚更满，故气得上下，五脏安定，血脉和，则精神乃居。故神者，水谷之精气也。故肠胃之中，常留谷二斗，水一斗五升，故平人日再后，后二升半，一日中五升，七日五七三斗五升，而留水谷尽矣。故平人不食饮七日而死者，水谷精气津液皆尽故也。　　【注　此论人之脏腑形骸，精神气血，皆借水谷所资生。水谷绝，则形与气俱绝矣。六节脏象论曰：五味入口，藏于肠胃，味有所藏，以养五气。气和而生，津液相成，神乃自生，故神者，水谷之精气也。平人不然者，谓平常无病之人，胃满则肠虚，肠满则胃虚，日夜消化，止留三斗五升，无有如此之留积也。是以不饮食七日，则所留之水谷尽矣。水谷尽，则精气津液皆尽矣。】
　　　　　淫邪发梦篇

　　厥气客于大肠，则梦田野。
　　 【注　田野者，水谷所生也。大肠为传导之官，主受水谷之余，济泌别汁，梦见田野者，大肠之气虚也。】
　　　　　本脏篇

　　肺合大肠，大肠者皮其应。肺应皮，皮厚者大肠厚，皮薄者大肠薄；皮缓腹里大者大肠大而长，皮急者大肠急而短；皮滑者大肠直，皮肉不相离者大肠结。　　【注　五脏内合六腑，外应于皮脉肉筋骨，是以肺应皮。而皮厚者大肠厚，皮薄者大肠薄。脏腑之形气，外内交相输应者也。】
　　　　　师传篇

　　肠中热则出黄如糜，脐以下皮寒。肠中寒，则肠鸣飧泄。胃中寒，肠中热，则胀而且泄。胃中热，肠中寒，则疾饥，小腹痛胀。　　 【注　脐以下皮寒者，胃中寒，寒热外内之相应也。】
　　　　扁鹊难经

　　　　　大肠形象

　　四十二难曰：回肠大四寸，径一寸半，长二丈一尺。受谷一斗，水七升半。广肠大八寸，径二寸半，长二尺八寸，受谷九升三合八分合之一。　　 【注　回肠即大肠、广肠、肛门之总称也。】　　大肠重二斤十二两，长二丈一尺，广四寸，径一寸，当脐右回十六曲，盛谷一斗，水七升半。肛门重十二两，大八寸，径二寸大半，长二尺八寸、受谷九升三合八分合之一。　　大肠腑形象之图
　　见图
　　大肠上口即小肠下口

　　　　金匮要略 【汉　张机】

　　　　　大肠寒热

　　大肠有寒者多鹜溏，有热者便肠垢。
　　　　中藏经 【汉　华佗】

　　　　　论大肠腑虚实寒热逆顺生死脉证之法
　　大肠者，肺之腑也。为传送之司，号监仓之官。肺病久则传入大肠，手阳明是其经也。寒则泄，热则结，绝则利下不止而死。热极则便血。又风中大肠则下血。又实热则胀满，大便不通；虚寒则滑泄不定。大肠乍虚乍实，乍来乍去，寒则溏，热则垢，有积物则发热，栗而寒，其发渴如疟状，积冷脾痛，不能久立，痛已则泄，何物是也。虚则喜满咳喘，咽中如核妨也。
　　　　千金方 【唐　孙思邈】

　　　　　大肠腑脉论

　　大肠腑者，主肺也，鼻柱中央是其候也。肺合气于大肠，大肠者，为行道传泻之腑也，号监仓掾。重二斤十二两，长一丈二尺，广六寸，当脐右回迭积还反十二曲，贮水谷一斗二升。主十二时，定血脉，和利精神。鼻隧以长以候大肠。
　　　　　大肠实热

　　右手寸口气口以前脉阳实者，手阳明经也。病苦肠满，善喘咳，面赤身热，喉咽中如核状，名曰大肠实热也。
　　　　　大肠虚冷

　　右手寸口气口以前脉阳虚者，手阳明经也。病苦胸中喘，肠鸣虚渴，唇干目急，善惊泄白，名曰大肠虚冷也。
　　　　河间六书 【金　刘完素】

　　　　　三焦约证 【主大小肠】

　　小腹痛不得大小便，邪气入客，约而不行，故谷气不得通也。枳壳丸主之。
　　　　　肠痹证

　　虽多饮不得溲，不成大便，使糟粕不化，故气喘急而飧泄。木香丸主之。
　　　　　虙瘕证 【主女病】

　　大肠小肠移热，名虙瘕。津液耗散，不能滑利，菀结而大肠闭濇。槟榔丸主之。
　　　　医学入门 【明　李梴】

　　　　　大肠腑赋

　　大肠又名回肠，长二丈一尺而大四寸，受水谷一斗七升半。　　 【回肠者当脐右回迭积十六曲，径一寸半，受谷一斗水七升半。】　　魄门上应阑门，长二尺八寸，而大八寸，受谷九升三合八分。　　 【魄门者，肺藏魄也。又曰广肠，言广阔于大小肠也。又曰肛门，言其处似车缸形也。《内经》以此为一脏，故俗名坠脏。热则重坠或突出，虚则脱下不收。受谷九升三合八分合之一，专主出而不纳。凡肠胃合受水谷八斗七升六合八分合之一。阑门者，大小肠各受物传化而相会于此，滓入广肠，水入膀胱，关阑分隔，故曰阑门。】　　肛之重也仅十二两，肠之重也再加二斤。　　 【肛门重十二两，大肠重二斤十二两。】　　总通于肺，而心肾膀胱连络系膈。
　　 【肛门亦大肠之下截也，总与肺为表里。大小肠之系，自膈下与脊膂连，心肾膀胱相系脂膜筋络，散布包裹，然各分纹理，罗络大小肠与膀胱。其细脉之中，乃气血精液，流走之道。】　　外应在皮，而气血津液润燥不均。
　　 【肺应皮。若气血津液调和，则大便亦调；燥热则便坚而濇；寒湿则便润而利。】　　风搏耳鸣，齿痛便血，或时欲食不食，呕吐清水。　　 【便血有远近者，肠系心肾膀胱故也。食则呕吐者，肺风传入大肠，令肠中宛转搏上，不欲食，食即呕吐清冷水也。】　　血壅鼻衄，目黄喉痹，或时大指次指，肩臑痛频。　　 【手阳明脉起大指次指之端，循臂臑外上肩髃之前廉，下齿还出口，交人中，左之右，右之左，侠鼻孔交目侧，故病如是。】　　气秘腹满切痛，外注皮肤坚硬。
　　 【气滞，肠中切痛，或鸣，腹满，大便秘濇。重感于寒，当脐而疼，即泄，不能久立。若气注于外，挟痰则皮肤坚而不痛。】　　热秘脐满口疮，内结痔痈痢骍。
　　 【侠脐满痛，大便不通，或喘不能立，或口生疮，皆热证也。湿热内结，则为痔漏，肠痈，痢下赤白。骍者，赤色也。】　　虚则肠鸣身易瘦，冷则滑脱耳难闻。　　【肠气虚则鸣，身枯瘦，如鸡皮有鳞。虚冷，则滑泄、脱肛、耳聋。】　　补以粟壳、五倍、棕榈。
　　 【粟壳、五倍子、棕榈皮、牡蛎、木香、肉豆蔻、莲肉、榛子、诃子、龙骨之类。】　　泻必硝、黄、续随、桃仁。
　　 【芒硝、大黄、续随子、桃仁、枳壳、麻仁、石斛、槟榔、旋复花、榧实、巴豆、葱白、牵牛之类。】　　温以吴萸、人参、姜、桂。
　　 【吴萸、人参、干姜、肉桂、半夏、桃花石、木香、石蜜之类。】　　凉必芩、连、槐花、茅根。
　　 【黄芩、黄连、槐花、茅根、天花粉、元参、砂糖之类。】　　吁！水谷变化自然妙，食息调燮由于人。　　 【经曰：大肠为传道之官，变化出焉。《难经》曰：唇为飞门。言唇开则食入如飞也。齿为户门，饮食由此而入也。咽为吸门，言咽入不得复出也。胃为贲门，言咽下贲向于胃也。太仓下口为幽门，在脐下三寸居于幽暗，故名。并阑门、魄门，合之为七冲门，皆水谷变化出入相冲之要路也。但水谷清芳甘美，运布则为精微，腐熟则为滓秽，乃阴阳自然之妙用也。】
　　　　体仁汇编 【明　彭用光】

　　　　　大肠药性

　　大肠乃手阳明之经，多血多气。
　　 【其经起自商阳穴，在手指头内侧端；终于迎香穴，在鼻孔旁五分邪缝中。】　　庚金之腑。
　　【大肠乃肺之腑。】
　　传道之官，变化出焉。
　　 【谓传不洁之道，变化物之形。】　　合脏而长二丈之一，曲十六而广四寸。　　 【大肠乃肺之腑。《难经》云：长二丈一尺，广四寸，迭十六曲。《千金》云：藏一斗二升，广六寸，右回迭十二曲，盛水谷一斗二升，重一斤十四两。】　　候在鼻头，脉详右寸。
　　 【浮取而阳实者，大肠实也。阳绝者，无太阳脉也。】　　此腑也，实则脉实而肠满不通，辛温可泻。　　 【《千金》生姜泄肠汤：治大肠实热，腹胀不通，口为生疮。方用生姜、橘皮、竹茹、黄芩、栀子仁、白朮各三钱，桂心一钱，茯苓、芒硝各二钱，生地黄一两，大枣二枚，十一味口　父咀，每服一两，水二锺，煎至一锺，去滓下芒硝，食前服。】　　虚则脉虚，伤寒而肠鸣泄痛，补必酸凉。　　 【黄连补肠汤：治大肠虚冷，痢下青白，肠中雷鸣相逐。方用黄连四钱，茯苓、川芎各三钱，酸石榴皮五片，地榆五钱，伏龙肝指头大一块，六味(口父)咀，每服八钱，水二锺，煎至一锺，食前温服。】　　蒸黄连而解酒毒。
　　 【酒蒸黄连丸：厚肠胃，解酒毒。用黄连一斤净銼，用好酒四升浸瓦器中，置甑上累蒸至烂，取出晒干，细末滴水为丸，如梧桐子大，每服五十丸，食前用温水送下。】　　炒厚朴而止便红。
　　 【厚朴煎：本方治肠胃本无血，缘气虚肠薄，自荣卫渗入故有也。用厚朴五两，以生姜五两捣烂，二味拌炒黄燥，白朮、神曲、麦蘖、五味各一两，同炒黄，为细末，水糊丸，如梧桐子大，疾作空心米饮下百丸，平时只服五十丸。厚朴厚肠胃，麦蘖消酒食，白朮导水，血自不作也。五痔诸下血论不及此，亦以肠胃为主也。】　　肠风炒川乌、荆芥。
　　 【《局方》乌金丸：治肠风脏毒，下血不止，久服令人悦颜色，强筋力，身体轻健，须发不白。用川乌炮去皮脐一两，荆芥穗二两为末，醋面糊丸，如梧桐子大，每服二十丸，酒或热水下。有疾，食空时日三四次，无疾早只一服。有郭监丞病风挛搐，头眩掉不收，手战，能食，服此六七服遂瘥，遂常服之，已五十余年，七十余强健，须无白者。此药疗肠风下血尤妙，累有人得效。见下血人服而瘥者，一岁之内已数人矣。】　　脏毒奇卷柏、黄芪。
　　 【《奇效方》卷柏散：治肠风脏毒神效。卷柏取叶焙干、黄芪各一两，为细末，每服二钱，空心米饮调服，立效。】　　痢中六神丸，宜调则调。
　　 【《良方》六神丸：治赤白痢疾。用麦芽、茯苓、陈皮、枳壳麸炒黄、木香煨白痢倍之、黄连赤痢倍之，上六味等分为细末，用神曲末打糊为丸，如梧桐子大，每服五十丸，赤痢甘草汤下，白痢干姜汤下，赤白痢干姜甘草汤下。详此方黄连可与解暑毒，清脏腑，厚肠胃；木香能温脾胃，逐邪气上下痛；枳壳能宽肠胃；茯苓能利水；神曲麦芽可以消滞。真痢中之要药也。】　　滞下百中散，可止则止。
　　 【百中散：治一切痢，不问赤白，一日之间百行者，只一服便疏，再二三服即愈。用罂粟三斤，去粗皮，以生姜自然汁淹一宿，炙令姜汁尽为度，净秤为细末，每服二三钱，空心米饮调下。忌生冷油腻鱼鲊毒物三日。】　　润肠通秘，麻仁丸果有神效。
　　 【《精要神功》麻仁丸：麻仁去壳，研令极细，大黄各三两，纸裹煨，人参七钱半，煨当归一两，除麻仁外为细末，合和麻仁，令匀，炼蜜为丸，如梧桐子大，每服三十丸，热水任下，食后睡服。】　　行滞推坚，六磨汤岂无奇功？
　　 【《奇效良方》六磨汤，治气滞腹急，大肠秘濇。用木香、沉香、槟榔、乌药、枳壳、大黄各等分，将六味热汤磨服，以通为度。】　　痔疮热痛，脑麝研入蜗牛。
　　 【痔疮肿痛，用蜗牛一钱，片脑、麝香各少许，同研烂，用磁盒盛，次早取汁敷痔上，痛止肿消。】　　胆冰磨敷井水。
　　 【熊胆膏：治痔极效。用熊胆、片脑各研细，用井华水调，以鸡翎扫痔上，良验。】　　痢疾腹痛，姜茶煎治出坡仙。
　　 【姜能助阳，茶能助阴，二者皆能消散，又且调平阴阳，况于暑毒酒食毒皆能解之也。不问赤白冷热通用之。老生姜切如豆许，与茶叶等分，用新汲水煎服。东坡医文潞公作效。】　　梅蜜饮方书登父。
　　 【潜溪云：热痢，陈年白梅，好茶、蜜水各半煎服；冷痢，生梅汁、蜜水各半煎服。仍将木香、生蜜、肉豆蔻为佐，最治痢，立效。】　　肠内生痈，返魂汤而加减随宜。
　　 【《青囊杂纂》荣卫返魂汤：治肚肠内痈，宜服十宣散，与此方相间用之，并加忍冬藤。此药专治内痈，但当审其虚实，或通或补，补则用附子，通则用大黄。如不明虚实，则此方亦自能通顺。十宣自能内补，可无他变。荣卫返魂汤《西江月》：血气逆于肉里，故令壅结痈疽，调和荣卫孰堪宜？赤芍、木通、白芷。何首乌同枳壳，茴香、乌药、当归，更加国老等无疑，水酒同药济世。上九味各等分，水酒汤使随证用之，水酒相半亦可。惟流注加独活，每服四钱。病在上，食后服；病在下，食前服。其十宣散，若天炎热，可去桂，加瓜蒌子、赤茯苓。】　　十宣散而去增适可，验寒热而用温凉，定虚实而施补泻。　　 【十宣散：用人参、当归、黄芪各一钱，甘草炙、白芷、川芎、桔梗炒各一钱，厚朴姜制五分，防风、肉桂各三分，用水二锺；煎至八分，不拘时温服。】
　　　　　本经补泻温凉药

　　补：罂粟壳、牡蛎、木香、肉豆蔻、棕榈子、五倍子、莲子、蓁子、诃梨勒、龙骨。　　泻：胡桃仁、枳壳、麻子仁、芒硝、续随子、石斛、大黄、槟榔、旋复花、榧实、巴豆、葱白、牵牛子。　　温：吴茱萸、人参、干姜、石蜜、桃花石、木香，肉桂、半夏。　　凉：条芩、槐花、茅根、花粉、元参、黄连、沙糖。　　东垣报使引本经药：葛根、白芷，升麻 【行上、】 石膏 【行下。】
　　　　针灸

　　《灵枢》曰：腹中常鸣，气上冲胸，喘不能久立，邪在大肠。刺肓之原、巨虚上廉、三里。　　 【注　此邪在大肠而为病也。大肠为传导之官，病则其气反逆，是以腹中常鸣，气上冲胸，喘，不能久立。膏肓即脏腑之募原，膏在上而肓在下。肓之原在脐下一寸五分，曰脖胦，乃大肠之分。巨虚上廉，在三里下三寸，取臣虚、三里者，大肠属胃也。】　　《千金方》曰：右手关前寸口阳绝者，无大肠脉也。苦少气，心下有水气，立秋节即咳。刺手太阳治阴，在鱼际间。　　右手关前寸口阳实者，大肠实也。苦肠中切痛，如针刃所刺，无休息时。刺手阳明治阳，在手腕中泻之。　　大肠病者，肠中切痛而鸣濯濯。冬日重感于寒则泄，当脐而痛，不能久立，与胃同候，取巨虚上廉。　　肠中胪胀不消，灸大肠输四十九壮。　　大肠有热，肠鸣腹满，侠脐痛，食不化，喘不能久立，巨虚上廉主之。　　肠中雷鸣相逐，痢下，灸承满五十壮，穴在侠巨阙相去五寸，巨阙在心下一寸。灸之者侠巨阙两边各二寸半。　　肠中常鸣，时上冲心，灸脐中。
　　食饮不下，腹中雷鸣大便不节，小便赤黄，阳纲主之。　　腹胀肠鸣，气上冲胸，不能久立，腹中痛濯濯。冬日重感于寒，则泄，当脐而痛，肠胃间游气切痛，食不化，不嗜食，身肿，侠脐急，天枢主之。　　肠鸣而痛，温溜主之。
古今图书集成医部全录卷一百三

脏腑门 【肾】

　　　　黄帝素问

　　　　　上古天真论

　　女子三七肾气平均，故真牙生而长极。　　【注　肾气者，肾所生之气也。气生于精，故先天癸至，而后肾气平足，真牙乃生。真牙者，尽根牙也。】　　丈夫八岁肾气实，发长齿更。二八肾气盛，天癸至，精气溢泻，阴阳和，故能有子。三八肾气平均，筋骨劲强，故真牙生而长极。四八筋骨隆盛，肌肉满壮。五八肾气衰，发堕齿槁。六八阳气衰竭于上，面焦发鬓颁白。七八肝气衰，筋不能动，天癸竭，精少，肾脏衰，形体皆极。八八则齿发去。肾者主水，受五脏六腑之精而藏之，故五脏盛乃能泻。今五脏皆衰，筋骨解堕，天癸尽矣。故发鬓白，身体重，行步不正，而无子耳。　　 【注　八为少阴之数，男本阳体，而得阴数者，阳中有阴也。男子天癸溢于冲任，充肤热肉，而生髭须。二八精气满溢，阴阳和合，泻泄其精，故能有子。三八则真牙生而筋骨所长，以至于极。四居八数之半，是以隆盛之极。肾为生气之原，男子衰于气，五八则根气先衰，而发堕齿槁。至六八而标阳渐竭，故面焦发白。肝乃肾之所生，七八则肾气衰，故渐及于肝。肝主筋，肝气衰，故筋不能运动。肾主骨，筋骨皆衰，故形体疲极。八八为数终，衰极，是以不惟颁白枯槁而更脱落矣。肾者，主藏精水也，受五脏六腑之精而藏之者，受后天水谷之精也。盖五味入胃，各归所喜，津液各走其道。肾为水脏，受五脏之精而藏之，肾之精液入心，化赤而为血，流溢于冲任为经血之海，养肌肉，生毫毛，所谓流溢于中，布散于外者是也。故曰天癸者，天一所生之精也。是男子天癸至而精气溢泻，肾之精，化赤为血，溢于冲任，生髭须；女子天癸至，而月事以时下。故精血皆谓天癸也。】
　　　　　四时调神大论

　　冬三月此为闭藏。水冰地坼，无扰乎阳。早卧晚起，必待日光。使志若伏若匿，若有私意，若已有得，去寒就温，无泄皮肤，使气极夺。此冬气之应，养藏之道也。逆之则伤肾，春为痿厥，奉生者少。　　 【注　冬三月，万物收藏闭塞而成冬，人之阳气于是亦收藏，故不可烦扰以泄阳气。早卧晚起，顺养闭藏之气。必待日光，避寒邪也。若伏若匿，使气无外也。若有私意，若已有得，神气内藏也。去寒就温，养标阳也。肤腠者，阳气之所主也。夫阳气根于至阴，发于肤表，外不固密，则里气亟起以外应，故无泄皮肤之阳，而使急夺其根气。盖冬令虽主深藏，而标阳更宜固密。凡此应冬气者，所以养藏气之道也。夫肾属水，王于冬，逆冬藏之气，则伤肾，肾气伤，至春为痿厥之病，因奉生者少故也。盖肝木生于冬水，主春生之气而养筋。筋失其养，则为痿，生气下逆则为厥。】　　逆冬气，则少阴不藏，肾气独沉。
　　 【注　少阴主冬藏之气，少阴不藏，则肾气虚而独沉矣。】
　　　　　生气通天论

　　风客淫气，精乃亡，邪伤肝也。因而强力，肾气乃伤，高骨乃坏。　　 【注　风客于表，则淫伤于气，阳气伤不能为阴之固，致精血亦伤。夫精已亡，而复强用其力，是更伤其肾气。腰者肾之腑，腰高之骨坏而不能动摇，肾将惫矣。】　　味过于甘，心气喘满，色黑，肾气不衡。　　 【注　味过于甘，则土气实矣，土实则心气不能传之于子，故喘满也。肾主水，其色黑，土亢则伤肾，故色黑而肾气不平。】
　　　　　金匮真言论

　　北风生于冬，病在肾，俞在腰股。
　　 【注　俞者，经气之所注也。】
　　北方黑色，入通于肾，开窍于二阴，藏精于肾，故病在溪。其味咸，其类水，其畜彘，其谷豆，其应四时，上为辰星，是以知病之在骨也。其音羽，其数六，其臭腐。　　 【注　肾属水，色黑。肾在下，故开窍于二阴。夫脏真藏于内，而五脏之气发于外，见于色，是以五方之色入通于脏，以养五脏之精，而脏气复外通于九窍，其真精藏于内也。溪乃小分之肉，水曰润下，润下作咸，故味为咸而类水也。彘色黑而属亥，故为肾之畜。豆色黑而性沉，故为水之谷。水之精气上为辰星。肾主骨，故知病在骨。羽，水之音也。六，水之成数也。气因水变，则为腐，故其臭腐。】
　　　　　阴阳应象大论

　　北方生寒，寒生水，水生咸，咸生肾，肾生骨髓，髓生肝。肾主耳。其在天为寒，在地为水，在体为骨，在脏为肾，在色为黑，在音为羽，在声为呻，在变动为栗，在窍为耳，在味为咸，在志为恐。恐伤肾，思胜恐。寒伤血，燥胜寒。咸伤血，甘胜咸。　　 【注　北方主水，故生寒。寒生水者，形生气而气生形也。水味咸，故水生咸。味之咸者，主生养肾，故咸生肾。而肾之精气生长骨髓，肾之精髓复生肝木，此五脏之相生，由天之五气、地之五味之所生也。肾气通于耳，肾和则耳能通五音，故肾气所主在耳。夫五方生五气，五气生五行，五行生五味，五味生五体。五脏者，言人本天地之形气而生成也。其在天为寒、在地为水、在体为骨、在脏为肾者，言天地人之成象成形者，皆本于阴阳不测之变化也。为黑者，色有阴阳也。为羽者，声有阴阳也。呻者伸也，肾气在下，故声欲太息而伸出之。寒，水之气变也。肾开窍于耳，故为耳。咸，水之味也。恐，肾之志也。肾藏志而为作强之官，故虑事而时怀惕厉也。　　《灵枢经》曰：恐惧而不解则伤精。此恐伤肾。思虑深者处事精详，故胜恐。寒甚则血凝泣，故伤血。燥主秋热之令，故能胜寒。咸走血，过食咸，则伤血矣。甘为土味，故胜咸。】　　雨气通于肾。
　　 【注　肾为水脏。雨气，寒水之气也。】
　　　　　灵兰秘典论

　　肾者作强之官，伎巧出焉。
　　 【注　肾藏志，志立则强于作用。能作用于内，则伎巧施于外矣。】
　　　　　六节脏象论

　　肾者，主蛰，封藏之本，精之处也。其华在发，其充在骨，为阴中之少阴，通于冬气。　　 【注　冬令之时阳气封闭，蛰虫深藏，肾主冬藏，故为蛰，封藏之本。盖蛰乃生动之物，以比生阳之气，至春一阳初生，而蛰虫复振矣。肾为水脏，受五脏之精液而藏之，故为精之处也。发乃血之余，血乃精之化，故其华在发。肾主骨，故其充在骨也。肾为阴脏，而有坎中之阳，故为阴中之少阴，而通于冬气。冬，主水也。】
　　　　　五脏生成篇

　　肾之合骨也，其荣发也，其主脾也。多食甘，则骨痛而发落。　　 【注　肾藏精而主髓，故所合在骨。发乃精血之余，故其荣在发。多食甘，是土味太过而伤脾，则骨痛而发落矣。】
　　　　　诊要经终论

　　十一月、十二月，冰覆地气合，人气在肾。　　【注　冰覆者，一阳初复也。地气合者，地出之阳复归于地，而与阴合也。肾主冬藏之气，故人气在肾。】
　　　　　脉要精微论

　　腰者肾之腑，转摇不能，肾将惫矣。　　 【注　两肾在于腰内，故腰为肾之外腑。】
　　　　　平人气象论

　　脏真下于肾，肾藏骨髓之气也。
　　 【注　水脏之元真，下藏于肾，而主藏骨髓之气。肾为水脏，故曰下。】
　　　　　脏气法时论

　　肾主冬，足少阴太阳主治。其日壬癸。肾苦燥，急食辛以润之，开腠理，致津液通气也。　　 【注　肾主冬，足少阴主癸水，太阳主壬水，二经相为表里而主治。在时主冬，在日为壬癸。肾者水脏，喜润而恶燥，宜食辛以润之，谓辛能开腠理，使津液行而能通气，故润。】　　肾病者，愈在甲乙；甲乙不愈，甚于戊己；戊己不死，持于庚辛，起于壬癸。肾病者，夜半慧，四季甚，下晡静。肾欲坚，急食咸以坚之，用苦补之，咸泻之。　　 【注　四季，辰戌丑未时也。肾病者，水王则慧，土王则甚，金王则静也。肾体沉石，德性坚凝，病则失其常，故宜食苦以坚之，用苦坚以补之，咸泄以泻之。】　　肾色黑，宜食辛，黄黍、鸡、肉、桃、葱皆辛。　　 【注　肾色黑，则其气喜润。辛能开腠理，致津液，盖从革作辛，能通母之化源也。】
　　　　　刺热篇

　　肾热病者，颐先赤。
　　 【注　腮下谓之颐。肾属水而位居北方，故颐先赤，此后天之卦象也。】
　　　　　气厥论

　　肺移寒于肾为涌水。涌水者，按腹不坚，水气客于大肠，疾行则鸣濯濯，如囊裹浆水之病也。　　 【注　肾为水脏，肺主生原，是以肺之寒邪下移于肾，而肾之水气反上涌于肺矣。大肠乃肺之腑，肺居膈上，故水气客于大肠，疾行则鸣，濯濯有声。如以囊裹浆者，水走于肠间也。】　　肺移热于肾，传为柔痓。
　　 【注　盖肾，水也，而生骨。肾脏燥热，则髓精不生，是以筋骨痿弱而为柔痓。】
　　　　　大奇论

　　肾雍雍　《甲乙》作「痈」。，脚下脚下　《甲乙》作「胠下」。至少腹满，胫有大小，髀胻大跛，易偏枯。　　 【注　肾脉起于足下，循内踝上腨，内属肾络膀胱，故自脚下至少腹满。肾主骨而寒水主气，故足胫有大小，髀胻大而跛，变易为偏枯。】
　　　　　水热穴论

　　黄帝问曰：少阴何以主肾？肾何以主水？岐伯曰：肾者至阴也，至阴者盛水也。肺者太阴也，少阴者冬脉也。故其本在肾，其末在肺，皆积水也。　　 【注　盛者，受盛之多也。夫肺主天气，太阴之气主湿土，土气上升于天而为云，天气下降而为水。是水由天降，云自地生，故曰肺者太阴，谓天地之气相合也。少阴主水而司冬令，其脉贯膈入肺中，故其本在肾，其末在肺，上下皆积水也。】　　帝曰：肾何以能聚水而生病？岐伯曰：肾者胃之关也。关门不利，故聚水而从其类也。上下溢于皮肤，故为胕肿。胕肿者，聚水而生病也。　　 【注　水由中焦入胃之饮而生，从下焦决渎而出，故关门不利，则聚水而从其类。盖肾者主水，水不沾流，则水亦类聚矣。胕肿，胀也。皮肤者肺之合。水聚于下，则反溢于上，故肿胀于皮肤之间，盖因水聚而生此病也。】　　帝曰：诸水皆生于肾乎？岐伯曰：肾者牝脏也。地气上者，属于肾而生水液也，故曰至阴。　　 【注　夫胃为阳腑，肾为牝脏。肾气上交于阳明，戊癸合化而后入胃之饮，从地土之气上输于肺，肺气通调而下输决渎，故曰地气上者属于肾而生水液也。夫水在地之下，地气上者，直从泉下之气而生，故曰至阴。是地气上通于天，而水气亦上通于天也。】　　勇而劳甚则肾汗出，肾汗出逢于风，内不得入于脏腑，外不得越于皮肤，客于元府，行于皮里，传为胕肿，本之于肾，名曰风水。所谓元府者，汗空也。　　 【注　勇而劳甚则伤骨，骨即肾，肾气动则水液上升而为汗矣。逢于风，则内不得入于脏腑，外不得越于皮肤，客于元府，行于皮里，传为胕肿，本之于肾，名曰风水，盖因风而致水肿于皮肤间也。元府者，乃汗所出之空窍，又名鬼门，盖幽元而不可见者也。夫肾者主水，受胃腑之津液而藏之。肾之精液复还入胃中，而资养其脏腑，又入心为汗、入肝为泪、入肺为涕、入脾为涎、自入为唾，是五液皆出于肾，而五脏六腑之气，亦借肾脏之津液以濡养，故曰：内不得入于脏腑。】
　　　　　标本病传论

　　肾病，少腹腰脊痛，胻酸；三日背(月吕)筋痛，小便闭；三日腹胀；三日两胁支痛。三日不已，死。冬大晨，夏晏晡。　　【注　病先发于肾，则小腹腰脊痛。三日而之膂膀胱，则背(月吕)筋痛，小便闭。三日而之胃，则腹胀。三日而之肝，则两胁支痛。冬之大明在辰，土旺而水灭也；夏之晏晡在亥，水绝而不能生也。】
　　　　　阴阳类论

　　二阴一阳，病出于肾，阴气客游于心。脘下空窍，堤闭塞不通，四肢别离。　　 【注　二阴谓少阴所主之两肾，一阳乃肾脏所生之少阳，空窍乃肺主之毛窍。如水不随气而运行于肤表，则空窍闭塞不通矣。堤所以防水者，水不渗入于土中之理路，则堤闭塞不通，而四肢不能受气于中土矣。此缘肾脏病而津液少，不能渗灌于脾肺，其虚气反从少阳而客游于心下也。】
　　　　　方盛衰论

　　肾气虚，则使人梦见舟船溺人。得其时，则梦伏水中，若有畏恐。　　 【注　梦见舟船溺人，肾水之虚弱也。得冬令之水气，故梦伏水中。若有畏恐，肾志虚也】
　　　　灵枢经

　　　　　本输篇

　　肾出于涌泉，涌泉者，足心也，为井木：溜于然谷，然谷，然骨之下者也，为荥；注于太溪，太溪，内踝之后，跟骨之上陷者中也，为俞；行于复溜，复溜，上内踝二寸，动而不休，为经；入于阴谷，阴谷，辅骨之后，大筋之下，小筋之上也，按之应手，屈膝而得之，为合。足少阴经也。　　 【注　地之泉水，天一之所生也，故少阴之始出，名曰涌泉。复溜者，复溜于地中，故合穴曰阴谷。】
　　　　　本神篇

　　肾盛怒而不止则伤志，志伤则喜忘其前言，腰脊不可以俯仰屈伸。毛悴色夭，死于季夏。　　 【注　肾盛怒不止则伤肾脏之志，志伤则喜忘其前言，神志皆伤也。腰者肾之腑，故腰脊不可以俯仰屈伸。】
　　　　　经脉篇

　　肾足少阴之脉，起于小指之下，邪趋足心，出于然谷之下，循内踝之后，别入跟中以上踹内，出腘外廉，上股内后廉，贯脊属肾络膀胱。其直者，从肾上贯肝膈入肺中，循喉咙挟舌本；其支者，从肺出络心，注胸中。是动则病饥不欲食，面如漆柴，咳唾则有血，喝喝而喘，坐而欲起，目(目巟)(目巟)如无所见，心如悬若饥状。气不足则善恐，心惕惕如人将捕之，是为骨厥。是主肾所生病者，口热，舌干，咽肿，上气，嗌干及痛，烦心，心痛，黄疸，肠澼，脊股内后廉痛，痿厥，嗜卧，足下热而痛。　　【注　少阴之上，君火主之。少阴是动为病，则上下之气不交，故饥不欲食，心如悬若饥状。气不足于下则善恐，不足于上则心惕惕如人将捕之。少阴属肾，上连肺而为生气之原。面如漆柴者，少阴之气不升也。咳唾则有血，喝喝而喘者，少阴之生气不上交于肺，而肺气上逆也。坐而欲起者，躁动之象，少阴之气厥于下而欲上也。骨之精为瞳子，目(目巟)(目巟)无所见者，精气不升也。此少阴肾脏之生气厥逆于下，而为此诸病，故为骨厥也。夫肾主藏精，如主肾所生之病，则津液不能上滋而为口热、舌干、嗌痛、烦心诸证，盖水不上济则火盛于上矣，气逆于下则为痿厥诸证矣。强食牲肉，以助肾气上升，而与火土之相合也。缓带者，取其伸舒也。夫肾脏之精，奉心神化赤而为血，发乃血余，披发者，使神气之下交也。大杖重履者，运筋骨之气也。】　　【肾经诸穴歌　足少阴，穴廿七，涌泉流于然谷；太溪大锺兮水泉绿，照海复溜兮交信续；从筑宾兮上阴谷，撩横骨兮大赫麓；气穴四满兮中注，肓俞上通于商曲；守石关兮阴都宁，闭通谷兮幽门肃；步廊神封而灵墟存，神藏彧中而俞府足。】　　【分寸歌　足掌心中是涌泉，然谷踝下一寸前。太溪踝后跟骨上，大锺跟后踵中边。水泉溪下一寸觅，照海踝下四寸安。复溜踝上前二寸，交信踝上二寸联。二穴止隔筋前后，太阳之后少阴前。筑宾内踝上腨分，阴谷膝下曲膝间。横骨大赫并气穴，四满中注亦相连。各开中行止寸半，上下相去一寸便。上隔肓俞亦一寸，肓俞脐旁半寸边。肓俞商曲石关来，阴都通谷幽门开。各开中行五分侠，六穴上下一寸裁。步廊神封灵墟存，神藏彧中俞府尊。各开中行计二寸，上下寸六六穴分。俞府璇玑旁二寸，取之得法自然真。】
　　　　　经水篇

　　足少阴外合于汝水，内属于肾。
　　 【注　汝水发源于河南天息山，居天地之中。盖天气包于地之外，又从中而通，上应于喉，以司呼吸。故足少阴外合于汝水，而内属于肾。】
　　　　　病传篇

　　病先发于肾，三日而之膂膀胱，三日而上之心，三日而之小肠。三日不已，死。冬大晨，夏晏晡。　　 【注　《素问》标本病传论曰：肾病者少腹腰脊痛，胻酸；三日背(月吕)筋痛，小便闭；三日腹胀；三日两胁支痛。三日不已，死。盖病先发于肾，故少腹腰脊痛，胻酸。三日而之膂膀胱，则背(月吕)筋痛，小便闭。三日而上之心，则腹胀。盖足少阴肾脉下络膀胱，上从腹注胸中，入肺络心，此邪入于脏，亦从血脉流传也。从膀胱而上传于心，复从心而下传小肠，故腹胀也。冬大晨者，乃寅卯木旺之时，木旺则泄其水之气。夏晏晡，土气所主之时，土克水也。三日者，水火之生气并绝；二日者，火之生气绝也。盖病之死，有死于先发之脏气绝者，有死于所传之脏气绝者，少有不同也。】
　　　　　淫邪发梦篇

　　肾气盛，则梦腰脊两解不属。厥气客于肾，则梦临渊，没居水中。　　 【注　虚气厥于脏腑之间，客气薄于脏腑之外。客于肾则梦临渊，没居水中者，肾气虚陷也。】
　　　　　顺气一日分为四时篇

　　肾为牝脏，其色黑，其时冬，其日壬癸，其音羽，其味咸，是肾之变也。　　 【注　肾属水，故为牝脏。】

　　　　　本脏篇

　　肾小则脏安难伤；肾大则善病腰痛，不可以俯仰，易伤以邪。肾高则苦背膂痛，不可以俯仰；肾下则腰尻痛，不可以俯仰，为狐疝。肾坚则不病腰背痛；肾脆则苦病消瘅易伤。肾端正则和利难伤；肾偏倾则苦腰尻痛也。　　 【注　脏者，藏也。故小则脏安难伤，大则善病腰痛。腰乃肾之腑，为身之大关节也。故腰痛，背膂痛，腰尻痛，皆不可以俛仰。肾附于腰脊间，故病诸痛也。狐疝者，偏有大小，时时上下，此肾脏之疝也。肾坚则不病腰背痛，脆则苦病消瘅而易伤也。肾藏精，精舍志，脏体端正则神志和利而难伤，偏倾则苦腰尻痛也。】　　黑色小理者肾小，粗理者肾大；高耳者肾高，耳后陷者肾下；耳坚者肾坚，耳薄不坚者肾脆；耳好前居牙车者肾端正，耳偏高者肾偏倾也。凡此变者，持则安，减则病也。　　 【注　耳者肾候，故视耳好恶，以知肾脏高下偏正。】　　肾合三焦膀胱。三焦膀胱者，腠理毫毛其应。肾应骨。密理厚皮者，三焦膀胱厚；粗理薄皮者，三焦膀胱薄。疏腠理者，三焦膀胱缓；皮急而无毫毛者，三焦膀胱急。毫毛美而粗者，三焦膀胱直；稀毫毛者，三焦膀胱结也。　　 【注　太阳之气主皮毛，三焦之气通腠理，是以视皮肤腠理之厚薄，则内应于三焦膀胱矣。又津液随三焦之气，以温肌肉，充皮肤。本经云：熏肤、充身、泽毛，是谓气。是以皮毛皆应于三焦膀胱。】
　　　　扁鹊难经

　　　　　肾脏形象

　　三十六难曰：脏各有一耳，肾独有两者，何也？然。肾两者，非皆肾也，其左者为肾，右者为命门。命门者。诸神精之所舍，原气之所系也，男子以藏精，女子以系胞，故知肾有一也。　　 【注　肾之有两者，以左者为肾，右者为命门。男子于此而藏精，受五脏六腑之精而藏之也；女子于此而系胞，是得精而能施化，胞则受胎之所也。原气谓脐下肾间动气，人之生命十二经之根本也。此篇言非皆肾也，三十九难亦言左为肾，右为命门，而又云其气与肾通，是肾之两者，其实则一尔。故《项氏家说》引沙随程可久曰：北方常配二物，故惟坎加习，于物为　为蛇，于方为朔为北，于大元为罔为冥，故曰脏有一而肾独两，此之谓也。】　　四十二难曰：肾有两枚，重一斤一两，主藏志。　　肾脏形象之图
　　见图
　　命处于中，两肾左右开阖，正如门中枨闑，故曰命门。一阳处二阴之间，所以成坎也。
　　　　金匮要略 【汉　张机】

　　　　　肾着

　　肾着之病，其人身体重，腰中冷，如坐水中，形如水状，反不渴，小便自利，饮食如故，病属下焦，身劳汗出，衣【一作表】 里冷湿，久久得之，腰以下冷痛腹重，如带五千钱，甘姜苓朮汤主之。
　　　　　肾脏死

　　肾死脏，浮之坚，按之乱如转丸，益下入尺中者，死。
　　　　中藏经 【汉　华佗】

　　　　　论肾脏虚实寒热生死逆顺脉证之法
　　肾者，精神之舍，性命之根，外通于耳，男以闭精，女以包血，与膀胱为表里，足少阴太阳是其经也。肾气绝，则不尽其天命而死也。旺于冬。其脉沉濡曰平，反此者病。其脉弹石，名曰太过，病在外；其去如数者，为不及，病在内。太过则令人体瘠而少气，不欲言；不及则令人心如悬，小肠腹满，小便滑，变黄色。又肾脉来喘喘累累如钩，按之坚，曰平。又来如引葛，按之益坚，曰病；来如转索，辟辟如弹石，曰死。又肾脉但石，无胃气亦死。肾有水，则腹大、脐肿、腰重痛、不得溺，阴下湿如牛鼻，头汗出，是为逆寒，大便难。肾病手足冷，面赤目黄，小便不禁，骨节烦痛，小腹结痛，气上冲心，脉缓当沉而滑，今反浮大，其色当黑，其翕翕少气，两耳若聋，精自出，饮食少，便下清，脉迟可治。冬则脉沉而滑，曰平；反大而缓，是土克水，不可治；反浮濇而短，肺乘肾易治；反弦而长者，肝乘肾，不治自愈；反浮大而洪，心乘肾不为害。肾病，腹大体重满，咳嗽，汗出憎风，虚则胸中痛。阴邪入肾，则骨痛腰痛，上引脊背疼。遇房汗出，当风浴水，久立，则肾病。又其脉急甚则肾痿，瘕疾；微急则沉厥奔豚，足不收。缓甚则折脊；微缓则洞泄，食不化，入咽还出。大甚则阴痿；微大则石水起脐下，其肿埵埵而上至胃者死。小甚则洞泄；微小则消瘅，消甚则癃(疒颓)。微滑则骨痿，坐弗能起，目视见花。濇甚则大壅塞；微濇则痔疾。又其脉之至上坚而大，有脓气在阴中及腹内，名肾瘅，得之因浴冷水。脉来沉而大坚、浮而紧，手足肿，厥阴痿，腰背疼，小肠心下有水气，时胀满洞泄，此皆浴水中身未干而合房。得虚梦船溺人，得其时梦伏水中；盛实则梦临深投水中。肾胀则腰痛满引背，怏怏然腰痹痛。肾病，夜半慧，四季甚，晡则静。肾生病则口热、舌干、咽肿、上气、嗌干及烦而痛，黄疸，肠病久不愈则腿筋痛，小便闭，两胁胀满，目盲者死。肾乏精，彻脊与腰相引而疼，饥见饱减，又肾中寒结在脐下也。肾脉来，细而软，附于骨者是也。又面黑目白，肾已内伤，八日死。又阴缩，小便不出而不快者亦死。又其色青黄，连耳左右，其人年三十许，百日死。若偏在一边，一日死。实则烦闷，脐下重。热则舌干口焦而小便濇黄。寒则阴中与腰脊俱疼，面黑耳干，哕而不食，或呕血是也。又喉鸣，坐而喘咳血出，亦为肾虚寒气欲绝也。寒热虚实既明，须详调救，即十可治十，全生之道也。
　　　　脉诀 【晋　王叔和】

　　　　　肾脏歌

　　肾脏对分之，膀胱共合宜。
　　 【注　肾有两枚，相对而垂。但右为命门，有水火之异。命门以三焦为腑，然其气与肾相通，况三焦有名无形，膀胱一腑，肾与命门，共合为宜。】　　旺冬身属水，位北定无欺。
　　 【注　肾属水，旺于冬，位列北方。定无欺，言不虚也。】　　两耳通为窍，三焦附在斯。
　　 【注　耳者，肾之窍，肾气通于耳，故叔和以两耳为肾气所通而为肾窍。三焦者，手少阳之经也。三焦有名无形，为原气之别，依附于两肾之间。】　　味咸归藿豆，
　　 【注　肾象水而味咸。藿者，藿菜。豆者，黑豆也。】　　精志自相随。
　　 【注　肾藏志，命门藏精。精完则志备，志备则精完，二者自相随也。】　　沉滑当时本，
　　 【注　脉沉而滑，是本脏之脉无他干也。】　　浮瘫厄在脾。
　　 【注　瘫，缓也。肾旺冬，其脉当沉而滑，今反浮而缓，是土来乘水，故厄在脾。】　　色同乌羽吉，形似炭煤危。
　　 【注　肾色本黑色，似乌羽，黑而带青者也。青属肝，是水生木，故曰吉。色似炭煤，黑而带黄者也。黄属土，是土克水，故曰危。】　　冷即多成唾，焦烦水易亏。
　　 【注　水盛则火灭，火灭则气冷，冷则水溢于上而多唾。火盛则水干于内而烦焦，烦焦则精液衰而好饮也。】　　奔豚脐下积，究竟骨将痿。
　　 【注经曰：肾之积名曰奔豚，发于小腹，上至心，下若豚状，或上或下，举发无时。久不已，令人喘逆，骨痿少气。此病多在夏月，丙丁日得之。】　　实梦腰难解，虚行溺水湄。
　　 【注经曰：腰者肾之腑，肾邪实，则精血留滞而不通，故常梦腰间有所系。肾气虚，则化竭而见本，故常梦溺于水湄。】　　一斤余二两，胁下对相垂。
　　 【注　肾有两枚共重一斤二两，相垂于左右。】
　　　　千金方 【唐　孙思邈】

　　　　　肾脏病脉论

　　肾主精。肾者，生来精灵之本也，为后宫内官则为女主。所以天之在我者德也，地之在我者气也，德流气薄而生者也。故生来谓之精。精者肾之藏，耳者肾之官也。肾气通于耳，耳和则能闻五音矣。肾在窍为耳，然则肾气上通于耳，下通于阴也。左肾壬，右肾癸，循环元宫，上出耳门，候闻四远，下回玉海，侠脊左右，与脐相当。经于上焦，荣于中焦，卫于下焦。外主骨，内主膀胱。肾重一斤一两，有两枚。神名(氵剽)，(氵剽)主藏精，号为精脏。随节应会，故云肾藏精，精舍志。在气为欠，在液为唾。肾气虚则厥逆，实则胀满，四肢正黑。虚则使人梦见舟船溺人，得其时，梦伏水中，若有怖畏。肾气盛则梦腰脊两解不相属。厥气客于肾，则梦临渊，没居水中。　　凡肾脏象水，与膀胱合为腑。其经足少阴，与太阳为表里。其脉沉，相于秋，王于冬。冬时万物之所藏，百虫伏蛰，阳气下陷，阴气上升，阳气中出，阴气冽而为霜，遂不上升，化为霜雪，猛兽伏蛰，蜾虫匿藏。其脉为沉，沉为阴，在里，不可发汗；发之者如蜾虫出见其霜雪。阴气在表，阳气在脏，慎不可下；下之者伤脾，脾土弱即水[水　原作「土」，据《千金要方》卷十九肾脏脉论改。]气妄行，如鱼出水、蛾入汤。重客在里，慎不可熏；熏之逆客，其息则喘，无持客热，令口烂疮，阴脉且解，血散不通，正阳遂厥，阴不往从，客热狂入，内为结胸，脾气遂弱，清溲痢通。　　羽音人者，主肾声也。肾声呻，其音瑟，其志恐，其经足少阴。厥逆太阳，则荣卫不通，阴阳翻祚祚　原为「作」，据《千金要方》卷十九肾脏脉论改。祚，位也。，阳气内伏，阴气外升。升则寒，寒则虚，虚则厉风所伤，语音謇吃，不转偏枯，脚偏跛蹇。若在左则左肾伤，在右则右肾伤。其偏枯风体从鼻而分半边至脚，缓弱不遂，口亦欹，语声混浊，便利仰人，耳偏聋塞，腰背相引，甚则不可治，肾沥汤主之。又呻而好恚，恚而善忘，恍惚有所思，此为土克水。阳击阴，阴气伏而阳气起，起则热，热则实，实则怒，怒则忘，耳听无闻，四肢满急，小便赤黄，语音口动而不出，笑而看人，此为邪热伤肾，甚则不可治。若面黑黄，耳不应，亦可治亦可治　原作「亦不可治」，据《千金要方》卷十九肾脏脉论改。。　　肾病为疟者，令人凄凄然腰脊痛宛转，大便难，目眴眴然，身掉不定，手足寒，恒山汤主之。若其人本来不吃，忽然謇吃，而好嗔恚，反于常性，此肾已伤，虽未发觉，已是其候见。人未言而前开口笑，还闭口不声，举手栅腹，此肾病声之候也。虚实表里，浮沉清浊，宜以察之，遂以治之。黑为肾，肾合骨，黑如乌羽者，吉。肾主耳，耳是肾之余。凡人分部骨陷者，必死不免。侠膀胱并太阳为肾之部，骨当其处陷也，而脏气通于内，外部亦随而应之。沉浊为内，浮清为外。若色从外走内者，病从外生，部处起；若色从内出外者，病从内生，部处陷。内病前治阴，后治阳；外病前治阳，后治阴。阳主外，阴主内。凡人生死休否，则脏神前变形于外。人肾前病，耳则为之焦枯。若肾前死，耳则为之黯黑焦癖。若天中等分，墓色应之，必死不治。看应增损斟酌赊促，赊不出四百日内，促则旬月之间。肾病少愈而卒死，何以知之？曰：黄黑色黡点如拇指应耳，此必卒死。肾绝四日死，何以知之？齿为暴黑，面为正黑，目中黄，腰中欲折，白汗出如流，面黑目青【一作白】 ，贤气内伤，病因留积，八日当亡，是死变也。面黄目黑，不死。黑如炲，死。吉凶之色，天中等分，左右发色不正，此是阴阳官位相法。若不遭官事而应死也。其人面目带黄黑连耳左右，年四十以上百日死。若偏在一边，最凶，必死。两边有，年上无，三年之内，祸必重矣。　　假令肾病中央，若食牛肉及诸土中物得之。不者当以长夏时发，得病以戊己日也。
　　　　　肾实热

　　左手尺中神门以后脉阴实者，足少阴经也。病苦舌燥咽肿，心烦嗌干，胸胁时痛，喘咳汗出，小腹胀满，腰背强急，体重骨热，小便赤黄，好怒好忘，足下热痛，四肢黑，耳聋，名曰肾实热也。　　右手尺中神门以后脉阴实者，足少阴经也。病苦痹，身热心痛，脊胁相引痛，足逆热烦，名曰肾实热也。
　　　　　肾虚寒

　　左手尺中神门以后脉阴虚者，足少阴经也。病苦心中闷，下重足肿，不可以按地，名曰肾虚寒也。　　右手尺中神门以后脉阴虚者，足少阴经也。病苦足胫小弱，恶寒，脉代绝时不至，足寒，上重下轻，行不按地，气少腹胀，满上抢胸，痛引胁下，名曰肾虚寒也。
　　　　　肾膀胱俱实

　　左手尺中神门以后脉阴阳俱实者，足少阴与太阳经俱实也。病苦脊强，反折戴眼，气上抢心，脊痛不能自反侧，名曰肾与膀胱俱实也。　　右手尺中神门以后脉阴阳俱实者，足少阴与太阳经俱实也。病苦癫疾头重，与目相引，痛厥欲走，反眼，大风多汗，名曰肾膀胱俱实也。
　　　　　肾膀胱俱虚

　　左手尺中神门以后脉阴阳俱虚者，足少阴与太阳经俱虚也。病苦小便利，心痛背寒，时时小腹满，名曰肾膀胱俱虚也。　　右手尺中神门以后脉阴阳俱虚者，足少阴与太阳经俱虚也。病苦心痛，若下重不自收，篡反出，时时苦洞泄，寒中泄，肾心俱痛，名曰肾膀胱俱虚也。
　　　　　肾劳

　　凡肾劳病者，补肝气以益之，肝王则感于肾矣。人逆冬气，则足少阴不藏，肾气沉浊，顺之则生，逆之则死，顺之则治，逆之则乱。反顺为逆，是为关格，病则不得生矣。
　　　　济生方 【宋　严用和】

　　　　　肾膀胱虚实论治

　　夫肾者足少阴之经，其位居于北方，属乎壬癸水。左为肾经，右为命门，与足太阳膀胱之经相为表里。肾精贵乎专濇，膀胱常欲气化者也。若快情纵欲，失志伤肾，过投丹石，因其虚实，由是寒热见焉。方其虚也，虚则生寒，寒则腰背切痛，不能俯仰，足胫酸弱，多恶风寒，手足厥冷，呼吸少气，骨节烦疼，脐腹结痛，面色黧黑，两耳虚鸣，肌骨干枯，小便滑数，诊其脉浮细而数者，是肾虚之候也。及其实也，实则生热，热则舌燥咽肿，心烦咽干，胸胁时痛，喘嗽汗出，小腹胀满，腰背拘急，体重骨热，小便赤黄，足下热痛，诊其脉浮紧者，是肾实之候也。脉沉濡而滑者，不病之脉也；脉来如引葛，按之益坚者，肾病；至坚而沉，如弹石辟辟然者，死。
　　　　河间六书 【金　刘完素】

　　　　　懈(亻亦)证 【主肾实】

　　冬脉太过缓而濇，肾实精不运。懈者缓；(亻亦)，寒热类也。利肾汤主之。
　　　　　骨痹证 【主肾气弱】

　　身寒大衣不能热，肾脂枯涸不行，髓少筋弱，冻栗，故挛急。附子汤主之。
　　　　　涌水证 【主肾水】

　　肺移寒于肾，名曰涌水。其证如以囊裹浆，或遍身肿满，按腹不坚，疾行则濯濯有声，或咳喘不定。葶苈丸主之。
　　　　　喑俳证 【主肾虚】

　　内夺而厥，舌喑不能言，二足废不为用，肾脉虚弱，其气厥不至，舌不仁。经云：喑俳足不履用，音声不出。地黄饮子主之。
　　　　　厥逆头疼证 【主肾】

　　肾虚犯大寒，头疼齿亦痛，痛之甚数不已者是也。以天南星丸主之。
　　　　东垣十书 【元　李杲】

　　　　　肾脏苦欲补泻药味

　　肾苦燥，急食辛以润之，知母、黄蘗。欲坚，急食苦以坚之，知母；以苦补之，黄蘗；以咸泻之，泽泻。虚则熟地黄、黄蘗补之。肾本无实，不可泻，钱氏止有补肾地黄丸，无泻肾之药。肺乃肾之母，以五味子补肺。
　　　　医学正传 【明　虞抟】

　　　　　肾分左右

　　或问：人身之两肾，犹车之有两轮，其形同，色亦无异。不知王叔和何所见而独谓左肾属水而右肾属火？又指右肾为命门，以配三焦之经？常闻有生之初，胚胎未成之际，先生二肾，即造化天一生水之义。今以水火岐之，冰炭相反，何欤？曰：予尝私淑丹溪而得其说矣。按《内经》以心胞络为三焦相火之配，而并行于经也。其两肾本为一脏，初未尝有左右之分，而越人始分之，亦不言其为相火之脏。叔和立说以三焦合命门为表里，亦有深意存焉。盖谓肾属阴而本主乎静，静则阳孕于其中，阳既孕矣，其能纯乎？静而无生气之动欤？若经所谓肾属水，受五脏六腑之精而藏之，是阳归之阴而成孕者也。又谓肾为作强之官，伎巧出焉，是阳出之阴，而化生者也。是故肾为一脏配五行而言者，则属之水矣。以其两肾之形有二象而言者，亦得以左右分阴阳刚柔，而命为五脏之根元也。以左为阴，右为阳；阴为水，阳为火；水为血，火为气。于是左肾之阴水生肝木，肝木生心火，右肾之阳火生脾土，脾土生肺金，其四脏之于肾，犹枝叶之出于根也。虽然，但不可独指右肾为命门耳。经曰：太冲之地名曰少阴，少阴之上名曰太阳，太阳根起于至阴，结于命门。按《灵枢经》云：命门者，目也。抑考《明堂》、《铜人》等经，命门一穴，在脊中行，第十四椎下陷中，两肾之间。夫两肾固为真元之根本，性命之所关，虽为水脏而实有相火寓乎其中，象水中之龙，火因其动而发也。愚意当以两肾总号为命门，此命门穴，正象门中之枨闑可开阖之象也。惟其静而阖，涵养乎一阴之真水；动而开，鼓舞乎龙雷之相火。夫水者常也，火者变也。若独指乎右肾为相火，以为三焦之配，尚恐认理之未清也。
　　　　　命门主寿夭

　　或问：人之寿夭不齐，何欤？曰：元气盛衰不同耳。夫人有生之初，先生二肾，号曰命门，元气之所司，性命之所系焉。是故肾元盛则寿延；肾元衰则寿夭，此一定之理也。或曰：今见肥白之人多寿夭，元气反衰乎？瘦黑之人多寿延，元气反盛乎？曰：丹溪谓白者肺气弱，黑者肾气足。又曰：肥不如瘦，白不如黑。或曰：四方之人皆同乎？曰：不同也。《内经》五常政大论云：阴精所奉其人寿，阳精所降其人夭。又曰：东南方阳也，阳者其精降于下，故右热而左温；西北方阴也，阴者其精奉于上，故左寒而右凉。王注曰：阴精所奉，高之地也；阳精所降，下之地也。阴方之地，阳不妄泄，寒气外持，邪不数中，而正气坚守，故寿延。阳方之地，阳气耗散，发泄无度，风湿数中，其气烦渴，故夭折。或曰：尝闻天人之理，同一揆也，今见于天地之四方者，既得闻命矣，而具于人之五脏者，未之闻也，请申明其说，可乎？曰：西北二方，在人为肾水肺金所居之地，二脏常恐其不足。东南二方，在人为肝木心火所处之位，二脏常恐其有余。《难经》曰：东南实，西北虚，泻南方，补北方等语，即此之义也。夫肾水既实，则阴精时上奉于心肺，故东方之木气不实，而西方之金气不虚，此子能令母实，使金得以平木也。是故水日以盛，而火日以亏，此阴精所奉于上而令人寿延也。若夫肾水一虚，则无以制南方之心火，故东方实而西方虚，其命门与胞络之相火皆挟心火之势，而来侮所不胜之水，使水日亏而火日盛，此阳精所降于下，故令人夭折也。大抵王冰主天地之四方言，越人主人身之五脏论，皆不失《内经》之旨，同归于一理也。
　　　　明医杂着 【明　王纶】

　　　　　补阴丸论

　　人之一身，阴常不足，阳常有余。况节欲者少，过欲者多。精血既亏，相火必旺。火旺则阴愈消而痨瘵、咳嗽、咯血、吐血等证作矣。故宜常补其阴，使阴与阳齐，则水能制火，而水升火降，斯无病矣。故丹溪先生发明补阴之说，谓专补左尺肾水也。古方滋补药，皆兼补右尺相火。不知左尺原虚，右尺原旺，若左右平补，依旧火胜于水，只补其左，制其右，庶得水火相平也。右尺相火，固不可衰。若果相火衰者，方宜补火。但世之人火旺致病者十居八九，火衰成疾者百无二三。且少年肾水正旺，似不必补，然欲心正炽，妄用太过，至于中年，欲心虽减，然少年斫丧既多，焉得复实？及至老年，天真渐绝，只有孤阳，故补阴之药，自少至老，不可缺也。丹溪先生发明先圣之旨，以正千载之讹，其功盛哉！今立补阴丸方治之。　　【注　设若肾经阴精不足，阳无所化，虚火妄动，以致前证者，宜用六味地黄丸补之，使阴旺则阳化。若肾经阳气燥热，阴无以生，虚火内动而致前证者，宜用八味丸补之，使阳旺则阴生。若脾肺虚不能生肾，阴阳俱虚而致前证者，宜用补中益气汤、六味地黄丸，培补元气以滋肾水。若因阳络伤，血随气泛行，而患诸血证者，宜用四君子加当归，纯补脾气以摄血归经。太仆先生云：大寒而盛，热之不热，是无火也；大热而盛，寒之不寒，是无水也。又云：倏忽往来，时发时止，是无水也；昼见夜伏，夜见昼止，不时而动，是无火也。当求其属而主之，无火者宜益火之源以消阴翳，无水者宜壮水之主以镇阳光，不可泥用沉寒之剂。】
　　　　医学入门 【明　李梴】

　　　　　肾脏赋

　　肾有两枚，左属水而右属火；重各九两九两　据本段注文，当为六两。两肾之重，文献载述不一，《难经》、《千金》作一斤一两，《脉诀》作一斤二两。，右主女而左主男。　　 【左右两枚，共一斤二两，男以左肾为主，女以右肾为主。】　　连胁系心，贴脊膂兮裹以脂膜；里白外紫，如豇豆兮相合若环。　　 【肾连胁下，对脐，形如豇豆，相并如环曲，贴脊膂膜中，里白外紫，两肾二系相通，下行其上，则与心系通而为一，所谓坎北离南，水火相感者也。左右气常相通，静养极者，左右相合，则精不泄矣。】　　以左言其概，位北水惟悭。
　　 【此条专言左肾天一生水。肾以悭为事，所以五脏俱有补泻，惟肾有补无泻。】　　纳气收血化精，为封藏之本。
　　 【左肾主纳气收血化精，司冬之令，专主收藏，故曰封藏之本。】　　壮志造无成有，号作强之官。
　　【肾藏志。意之所存者谓之志。精完则志壮，志壮则精益完，故曰精志自相随，造无为有，男女交媾，造化形容。经曰：作强之官，伎巧出焉，言精志完而强于作用也。又男曰作强，女曰伎巧。】　　候在腰而充骨填髓。
　　 【肾之候在腰，其充在骨，诸髓皆属于脑，而肾实主之。】　　窍于耳而荣发驻颜。
　　 【须发颜面皆督脉所络，阳精盛驻于外，则须发荣盛，面体光润。】　　风旋目(目巟)无见，或面浮咳水而隐曲不利。　　 【肾风多汗，恶风面浮，目视(目巟)(目巟)无所见，若伏有水气，则目下亦肿，名曰风水。不能偃卧，偃则咳出清水，男子身重难行，溺黄；女人月事不行，俱谓之隐曲不利。风盛者膝胫挛急，不能久立。】　　气动饥不欲食，或喘急奔豚而胁脊痛酸。　　 【饥不欲食，喘嗽喉中鸣者，肾气病也。奔豚者，肾之积也。】　　热则口燥舌干咽痛，甚则小腹胀而背亦强。　　 【少阴脉贯肾络于肺系舌本，故口燥舌干而渴，邪克于少阴之络，令人咽嗌肿痛，不可纳食。肾病则大小腹胀痛，背痛引心厥心痛，引腰者属肾，引胁者属膀胱。】　　虚则心悬骨痿齿摇，甚则梦泄精而囊亦寒。　　 【肾气虚，心悬如饥善恐，惕惕如人将捕，水不胜火，则骨枯而髓虚，故足不任身，发为骨痿。经曰：肾气热则腰脊不举，骨枯而髓减，发为骨痿，言虚中有热也。齿者骨之属，肾虚则动摇不固。梦泄者，肾气虚而下脱，或挟火邪也。囊寒者，肾气衰也。人年六十，气衰，发堕，齿落，经脉空虚，七十形体皆极，九十如树之有根耳。】　　血证，口唾肠癖足心热，并湿必发黄疸。　　 【经曰：咳则有血，阳脉伤也。阳气未盛于上而脉满，满则咳嗽，故血见于鼻与口也。又少阴不足，脉濇病积，溲血。足心热者，心风入肾也。黄疸者，肾虚为湿热乘之，必口淡脚软，是为虚疸。】　　冷证，胸痹茎缩股内痛，并郁必然黑颜。　　 【骨痹者，肾脂髓枯而不满，故寒冷。甚则至骨痹痛蜷挛，其人身寒，汤火不能热，厚衣不能温。然不能振栗者，肝为一阳，心为二阳，肾孤脏，一水不胜二火，故不能振栗也。茎缩者，肾窍二阴，冷则痿弱不举，甚则缩入，俗云脱阳证也。股内后廉痛者，少阴脉起于足小指，下斜趋足心，循内踝后入筋中，上内廉股内后廉贯脊故也。黑颜者，冷郁久则精枯，不能上注，故面黑颜衰，肌枯肉瘦。】　　补以熟地、枸杞、鹿茸，
　　 【熟地、枸杞、鹿茸、锺乳粉、龟板、龙骨、虎骨、五味子、锁阳、山茱萸、杜仲、山药、知母、莲肉、芡实、覆盆子、桑螵蛸、牡蛎、小草、牛膝、当归、元参、石楠、合欢、五加皮、楮实之类。】　　泻必苦茗、猪苓、琥珀。
　　 【苦茗、猪苓、琥珀、泽泻、茯苓之类。肾本无泻，此言泻者，伐其邪水邪火也。】　　温以沉香、菟丝、附子，
　　 【沉香、菟丝、附子、干姜、肉桂、巴戟、葫芦巴、补骨脂、柏子仁、乌药、石楠藤之类。】　　凉必知母、黄蘗、丹皮。
　　 【知母、黄蘗、牡丹皮、地骨皮、元参、竹沥之类。】　　吁！早卧晚起阳气复，
　　 【冬三月，天地闭藏，早卧晚起，必待日光，去寒就温，无泄皮肤，此养藏之道也。逆之则伤肾，四时有肾病者，亦宜体此，以养微阳。凡肾病皆因快情纵欲，失志伤肾，过服丹药也。】　　静坐独眠藿豆餐。
　　 【静坐则肾水自升，独眠则房色自节。藿、葵、黑豆味咸，黄黍、鸡、桃味辛，肾病宜食。】古今图书集成医部全录卷一百四

脏腑门 【肾】

　　　　医宗必读 【明　李中梓】

　　　　　肾为先天本论

　　经曰：治病必求其本。本之为言根也，源也。世未有无源之流，无根之木。澄其源而流自清，灌其根而枝乃茂，自然之经也。故善为医者，必责根本，而本有先天后天之辨。先天之本在肾，肾应北方之水，水为天一之源。后天之本在脾，脾应中宫之土，土为万物之母。肾何以为先天之本？盖婴儿未成，先结胞胎，其象中空，一茎透起，形如莲蕊，一茎即脐带，莲蕊即两肾也，而命寓焉。水生木而后肝成，木生火而后心成，火生土而后脾成，土生金而后肺成，六腑随之，四肢乃具，百骸乃全。《仙经》曰：借问如何是元牝？婴儿初生先两肾。未有此身先有两肾，故肾为脏腑之本，十二脉之根，呼吸之本，三焦之源，而人资之以为始者也。故曰：先天之本在肾。上古圣人见肾为先天之本，故着之脉曰：人之有尺，犹树之有根，枝叶虽枯槁，根本将自生。所以伤寒必诊太溪以察肾气之盛衰，必诊冲阳以察胃气之有无，两脉既在，他脉可弗问也。治先天根本，则有水火之分。水不足者，用六味丸壮水之源，以制阳光；火不足者，用八味丸益火之主，以消阴翳。每见立斋治病，多用前方。不知者妄议其偏，惟明于求本之说，而后可以窥立斋之微耳。王应震曰：见痰休治痰，见血休治血；无汗不发汗，有热莫攻热；喘生勿耗气，精遗勿濇泄；明得个中趣，方是医中杰。此真知本之言夫！
　　　　三才图会 【明　王圻】

　　　　　肾神

　　神名元冥，字育婴。肾之状如元鹿两头，主藏志，象如圆石子，二色如缟映紫，生对脐，搏着腰脊。左为正肾，配五脏；右为命门，男以藏精，女以系胞。肾脉出于涌泉，涌泉在足中心。
　　　　图书编 【明　章潢】

　　　　　肾脏说

　　肾，水官也。左肾右肾，前对脐，后着于脊。丈夫六十肾气衰，发落齿槁，阳气衰，毛发焦，经脉空虚。人之有肾，犹树之有根也。肾开窍于二阴，左为壬，右为癸，在形为骨，久立损肾。肾脉出于涌泉。肾者，脏之本，精之处也。经于上焦，荣于中焦，卫于下焦。肾之余气，通于前后两窍，为液为唾。邪气入肾，则多唾。膀胱为肾腑，耳为肾宫，肾气通则闻五音，肾病则耳聋骨痿也。肾合于骨，其荣发也，肾之合也。骨痿不能起床者，肾气先死也。上主齿，齿痛者肾伤也。又主耳，耳不闻声者，肾亏也。人之骨痛者，肾虚也。人之齿多龃者，肾弱也。人之齿龋者，肾有风也。人之耳痛者，肾气壅也。人之多呵欠者，肾邪也。人之腰不伸者，肾水枯也。人之色黄黑者，肾衰也。人之容色光紫者，肾无病也。人之骨鸣者，肾羸也。肺邪入肾多呻。肾苦燥，急食辛以润之。肾欲坚，急食咸以坚之，用苦补之，咸泻之。禁无犯热食温衣，肾畏燥也。
　　　　　相肾病法

　　脐下有动气，按之牢若痛。苦腹满，食不消，体重，肢节痛，嗜卧。
　　　　　肾脏食忌

　　十月勿食椒，令人口干，成赤白痢。十一月、十二月勿食鳞甲鲜物，并勿食诸物脾肾。宜食大豆黄卷、粟。
　　　　　养肾法言

　　肾于诸脏为最下，属水藏精。盖天一生水，乃人生身之本，立命之根也。天地间凡有血气者，莫不有牝牡之欲，故火与水违行，欲情一动，精即离原，而生身者，亦所以戕身者也。君子学易玩损之大象，而窒欲如防水之源，塞水之漏，损之又损，以至于无焉。是欲固寿命之原，莫先于色欲之戒也。
　　　　　治肾要法

　　五脏惟肾之一脏，母胜而子反受邪，肺与肾是也。肺主气，气之轻浮能上而不能下。肾主精，精之沉重能下而不能上。若肺胜则热作，气得热上蒸，则不能下生肾水，而肾之邪生矣。须急食凉剂以解之，此肾病必先求诸肺是也。
　　　　体仁汇编 【明　彭用光】

　　　　　肾经药性

　　肾乃足少阴之经，少血多气。
　　 【其经起自涌泉穴，在足心陷中；终于腧府穴，胸前巨骨下璇玑旁各二寸。其经左右共五十四穴。】　　癸水之脏，作强之官，伎巧出焉。
　　【强于作用，故男曰作强。造化形容，故女曰伎巧。】　　其旺于冬，封藏之本也。
　　 【肾水冬旺而主藏精，故为封藏之本也。】　　其味咸而其色黑。
　　 【《洪范》曰：润下作咸。黑者，北方水色也。】　　其声呻而其志恐。
　　 【呻，吟也。恐，所以惧恶也。】　　内藏精而藏志。
　　 【肾藏精与志。】 外荣骨而荣须。　　 【其充在骨，精盛则髭须不白，容貌不衰。】　　其候在腰，其液为唾。
　　 【肾败则腰痛转摇不便也。凡唾皆出乎肾。】　　开窍于两耳部，脉在左尺。
　　 【耳为肾之窍。左尺，浮诊候膀胱，沉诊候肾。】　　是脏也，对命门，一而为二：左名肾，男子以藏精；右命门，女子以系胞，元气之根，精神之舍。　　 【肾有两枚，左为肾，右为命门。肾与命门，其气相通，男子藏精，女子系胞，五脏六腑之精，若有余则悉归于肾，肾受精气，故神生焉。传曰：聚精会神者，此也。】　　受病同归于膀胱，诊候两分于水火。　　 【潜溪曰：夫命门与肾脉同者，谓其所受病同归于膀胱一腑也。其各受病也，当用心辨水火之异。何以别之？如外证小便清利，及脉沉而迟，是冷气，属肾水。如小便赤濇，脉沉数，是其气热，属命门火。故所受者同，所主者异。夫所受者同，乃命门与肾同归膀胱一腑也；所主者异，谓有寒热之别，一归于寒水，一归于相火也。】　　实则脉实，
　　 【左尺沉诊候肾。】
　　小腹胀满，而腰背急强，便黄舌燥者，泻肾汤可以广推。　　 【千金泻肾汤：治肾实热小腹胀满，四肢青黑，耳聋，梦腰脊离解，伏水气急。用芒硝、茯苓、黄芩各三钱，生地黄汁、石菖蒲各五钱，大黄切一合用蜜水器中渍一宿，磁石碎如雀头各八钱，元参、细辛各四钱，甘草二钱。十味口　父咀，每服一两。以水二锺，去滓；下大黄内药汁中更煮，减一分；去大黄，内地黄汁，微煎一二沸，下芒硝。食前温服。】　　虚则脉虚，气寒阴痿，而言音混浊，胫弱脉代者，苁蓉散宜加寻讨。　　 【治肾气虚寒，阴痿，腰脊痛，身重缓弱，言音混浊，阳气顿绝，用苁蓉、白朮、巴戟、天门冬、茯苓、甘草、牛膝、五味子、杜仲各八钱，车前子、干姜各五钱，生干地黄半斤，共为细末，食前酒服方寸匕，日三服。】　　肾气不和腰胁痛，散号异香。
　　 【有人患腰痛伛偻将半年余，与灸肾腧，是日不能动，遂合异香散二服，即行如故。何效速哉！】　　阳经郁滞背肩疼，汤名通气。
　　 【通气防风汤：治肩背疼不能回顾者，此手太阳寒郁而不行，以风药散之。脊痛项强，腰似折项似拔者，足太阳经不通，用羌活、独活各一钱半，槁本、防风、甘草炙各一钱，蔓荆子、川芎各二钱，作一服，水二锺，煎至一锺，食远服。如身重，腰沉沉然，经中有寒湿也，更加酒浸汉防己一钱；轻者加附子一钱；重者加川乌一钱。】　　腰痛散八角茴香。
　　 【治腰重痛，用八角茴香，炒为末，每服二钱，食前用温酒调服。】　　精泄末一升韮子。
　　【治梦泄失精，用韭子一升炒治下筛，酒服方寸匕，立效。】　　气滞腰疼堪顺气，血凝臂痛可舒经。　　 【人参顺气散：治气滞腰疼，用人参、川芎、桔梗、白朮、白芷、陈皮、枳壳、麻黄节、乌药、白姜炮、甘草炙各一钱，作一服，水二锺，煎一锺，食前服。或为细末，食前甘草汤服。一方加五加皮一钱。舒经汤：治臂痛不能举。有人常苦左背痛，或以为饮、为风、为湿，诸药悉投，继以针灸，俱不得效，用此方而愈。盖是气血凝滞，经络不行所致，非风非湿。腰以下食前服，腰以上食后服。用片姜黄二钱，如无则以嫩莪朮代之。赤芍、当归、海桐皮去粗皮、白朮，以上各一钱半，羌活、甘草炙各一钱，作一服，水二锺，生姜三片，即煎至一锺，去滓，磨沉香汁少许，食前服。】　　五味能交心肾，须茯神、远志、川归、山药、苁蓉、枸杞。龙骨安养精神，与益智、茴香、故纸、鹿茸、牛膝、黄芪。地黄补肾益阴，加当归而补髓【二宜丸】 。附子驱寒去湿，倍人参而壮阳 【参附汤】 。虎骨治骨虚酸痛。　　 【治骨髓中疼，用虎骨四钱，芍药一两六钱，生地黄八两，三味(口父)咀，以清酒一升浸，晒干，复入酒中，如此取酒浸为度，捣，酒服方寸匕，日三服。】　　猪肾济肾弱腰亏。
　　 【用童子尿二盏，无灰酒一盏，以新磁瓶贮之，取全猪腰子一对入内，盐泥密封，晚时以慢火养熟，至中夜止，待五更初以火温之，发瓶饮酒食腰子。病笃者只一月效，平日瘦怯者亦可服。此盖以血养血，绝胜金石草木之药也。】　　乾坤立而易道行，坎离交而人身泰。　　 【异香散　石莲肉去皮半钱，蓬朮煨、益智仁炒、京三棱泡、甘草炙各二钱，青皮、陈皮各去白五分，厚朴姜制一钱，作一服，水姜枣盐一捻煎，空心温服。】
　　　　　木经补泻温凉药

　　补：知母、莲子、芡实、龙骨、鹿茸、覆盆子、石锺乳、桑螵蛸、虎骨、牡蛎、小草、败龟板、熟地黄、五味子、山药、锁阳、牛膝、五加皮、山茱萸、楮实子、当归、元参、石楠、枸杞子、合欢、杜仲。　　泻：琥珀、苦茗、猪苓、泽泻、茯苓。　　【但利水之药，皆是泻水之剂，故不备录。以五脏俱有补有泻，惟肾脏有补无泻耳，临时酌处。】　　温：干姜、附子、柏实、乌药、肉桂、兔丝子、破故纸、葫芦巴、南藤、沉香。　　凉：黄柏、知母，竹沥、元参、地骨皮、丹皮。　　东垣报使引本经药：独活、肉桂。

　　　　景岳全书 【明　张介宾】

　　　　　治肾须分阳虚阴虚

　　色欲伤肾，而阳虚无火者，兼培其气血。阴虚有火者，纯补其真阴。
　　　　　小儿补肾论

　　观王节斋曰：小儿无补肾法。盖小儿禀父精而生，男至十六而肾始充满，既满之后，妄用亏损，则可用药补之。若受胎之时，禀之不足，则无可补，禀之原足，又何待于补耶？呜呼！此言之谬，谬亦甚矣！夫二五之精，妙合而凝，精合而形成。夫此形即精也，精即形也。治精即所以治形，治形即所以治精也。但时有初中，则精有盛衰。故小儿于初生之时，形体虽成，而精气未裕，所以女必十四，男必十六，而后天癸至。天癸既至，精之将盛也。天癸未至，精之未盛也。兹以其未盛而遽谓其无精也可乎？且精以至阴之液，本于十二脏之生化，不过藏之于肾，原非独出于肾也。观上古天真论曰：肾者主水，受五脏六腑之精而藏之。此精之所源，其不止于肾也可知矣。王节斋止知在肾，而不知在五脏。若谓肾精未泄，不必补肾，则五脏之精其有禀赋之亏、人事之伤者，岂因其未泄而总皆不必补耶？夫小儿之精气未盛，后天之阴不足也；父母之多欲水亏，先天之阴不足也。阴虚不知治本，又何藉于人为以调其元赞其化乎？此本原之理，有当深察者如此。再以小儿之病气论之：凡小儿之病最多者，惟惊风之属，而惊风之作，则必见反张戴眼，斜视抽搐等证，此其为故，总由筋急而然。盖血不养筋，所以筋急，真阴亏损，所以血虚，此非水衰之明验乎？夫肾主五液，而谓血不属肾，吾不信也。肝肾之治同一治，今筋病如此，而欲舍肾水以滋肝木，吾亦不信也。且太阳少阴相为表里，其经行于脊背，而为目之上纲，今以反折戴眼之证，偏多见于小儿，而谓非水脏阴虚之病，吾更不信也。矧以阳邪亢极，阴竭则危；脏气受伤，肾穷则死。此天根生息之基，尤于小儿为最切，然则小儿之病，其所关于肾气者非渺，而顾可谓小儿无补肾法耶！
　　　　身经通考 【清　李潆】

　　　　　肾脏得病虚实横逆治法

　　五行之理，惟肾之一脏，母盛而子反受邪。是物之性有不可一概论者，肺肾是也。何则？肺属金，应乎皮毛，所主者气；肾属水，主乎骨髓，所藏者精。气之轻浮，能上而不能下；精之沉重能下而不能上，此物理之自然。今肺盛乃热作也，气得热而上蒸，则肺不能下生于肾，而肾受邪矣。急以凉药解之，使脏气温和，自能下生于肾矣。此肾病必先求之于肺。若肺和而肾忽受病，不过脾湿相刑刑　原作「形」，据文意改。，所以有解肺热、去脾邪二药。若脾肺自和而肾受病，亦当察本脏虚实而治之。　　肾虚以熟地、黄柏补之。肾无实，不可泻，故无泻肾之药。虚则补其母，以五味子补肺。肾主寒，自病则足胫寒而逆。人之五脏惟肾无实，小儿痘变黑陷，是肾水克退心火，多不治也。　　心乘肾，微邪，内热不恶寒，桂枝丸。肺乘肾，虚邪，喘嗽，皮濇而寒，百部丸。肝乘肾，实邪，拘急气搐，身寒，理中丸。脾乘肾，贼邪，体重，泄泻，身寒，理中丸。
　　　　针灸

　　《素问》曰：肾热病者，先腰痛胻酸，苦渴数饮，身热。热争则项痛而强，胻寒且酸，足下热，不欲言。其逆则项痛员员淡淡然。戊己甚，壬癸大汗，气逆则戊己死。刺足少阴太阳。　　 【注　腰者肾之腑，故先腰痛。肾主骨，故胻酸。肾为水脏，津液不能上资，故苦渴数饮。外热在太阳，则头痛而强；内热在肾，故胻寒且酸。足下热者，热流阴股也。不欲言者，肾为生气之原也。其争气上逆，则为项痛。员员淡淡，痛之微也。膀胱者肾之腑，太阳为诸阳主气，其气上升，肾脏之热随太阳之气而上冲于头也。此阴阳热气，外内交争，一随脉引，一随气升，皆阴出之阳，故止头痛而不死。肾病者加于戊己，戊己不死，起于壬癸。从则外出于形身，故汗出；逆则内干于真脏，故死。足少阴太阳，相为表里，五脏六腑经气之相通也，故刺之。】　　肾病者，腹大，胫肿，喘咳，身重，寝汗出，憎风。虚则胸中痛，大腹小腹痛，清厥，意不乐。取其经少阴太阳血者。　　 【注　肾少阴脉起于足而上循臑侠脐，循腹里上行而入肺。病在经络，故腹大胫肿。水邪逆于上则喘咳，生气衰于下则身重也。太阳之气司表而下出于膀胱经，气逆则表气虚，故寝汗出而恶风。肾气虚而不能上交于心，故胸中痛。少阴之气上与阳明相合，生气虚于下，故大腹小腹皆痛也。阳气虚，故手足逆冷也。膻中者，臣使之官，代君行令，喜乐出焉，以胸中之心气不足，故意不乐也。少阴与太阳为表里，脏腑之经气相通，故脏病而兼及于腑经也。】　　《灵枢》曰：邪在肾，则病骨痛阴痹。阴痹者，按之而不得，腹胀腰痛，大便难，肩背颈项痛，时眩。取之涌泉、昆仑，视有血者，尽取之。　　 【注　在外者，筋骨为阴，病在阴者名曰痹。阴痹者，病在骨也。按之而不得者，病在骨髓也。腹胀者，脏寒生满病也。腰者，肾之腑也，肾开窍于二阴，大便难者，肾气不化也。肩背颈项痛时眩者，脏病而及于腑也。故当取足少阴之涌泉、足太阳之昆仑，视有血者尽取之。】　　《千金方》曰：左手关后尺中阴绝者，无肾脉也。苦足下热，两髀里急，精气竭少，劳倦所致。刺足太阳治阳。　　左手关后尺中阴实者，肾实也。苦恍惚健忘，目视(目巟)(目巟)，耳聋怅怅，善鸣。刺足少阴治阴。　　右手关后尺中阴绝者，无肾脉也。苦足逆冷，上抢胸痛，梦入水见鬼，善魇寐黑色物来掩人。刺足太阳治阳。　　右手关后尺中阴实者，肾实也。苦骨痛腰脊痛，内寒热。刺足少阴治阴。　　肾病其色黑，其气虚弱，吸吸少气，两耳苦聋，腰痛，时时失精，饮食减少，膝以下清，其脉沉滑而迟，此为可治。宜服内补散、建中汤、肾气丸、地黄煎。春当刺涌泉，秋刺伏溜，冬刺阴谷，皆补之；夏刺然谷，季夏刺太溪，皆泻之。又当灸京门五十壮，背第十四椎百壮。　　邪在肾，则骨痛阴痹。阴痹者，按之而不得，腹胀腰痛，大便难，肩背颈项强痛，时眩，取之涌泉、昆仑，视有血者尽取之。有所用力举重，若入房过度，汗出而浴水，则伤肾。　　肾风虚寒，灸肾腧百壮，对脐两边向后，侠脊相去各一寸五分。
　　　　导引

　　《千金方》曰：六字诀：凡调气之法，若肾病，即呬出。其法夜半后八十一，鸡鸣七十二，平旦六十三，日出五十四；辰时四十五，巳时三十六。欲作此法，先左右导引三百六十遍。病有四种：一冷痹，二气疾，三邪风，四热毒。若有患者，安心调气，此法无有不瘥也。　　肾病用呬。肾脏病者，体冷阴衰，面目恶痿。相法：肾色黑，梦见黑衣及兽物，捉刀杖相怖，用呬气出。又云：肾病者用大呬五十遍，细呬三十遍。须左右导引三百六十遍，然后乃为之。　　《养性书》曰：吐纳法：肾病用吹法，须三十六数，能去肾家一切冷气、腰痛、膝沉重、久立不得、阳道衰弱、耳中蝉鸣及口中有疮，一切肾部烦热之疾，疾愈则止。　　导引法：正坐以两手上从耳左右引胁三五度。亦可以手着胸，驰射，左右同，放身三五度；亦可以足前后逾左右各十数度，能去腰肾膀胱间风邪积聚。为之毕，良久开目，三咽三叩齿而止。　　修养法：常以十月、十一月、十二月朔望旭旦，北面平坐，鸣金梁，七饮玉浆，三吸元宫，黑色气入口五吞之，闭气六十息。　　《养老书》曰：擦肾俞穴法：临卧时坐于床，垂足解衣，闭气，舌拄上腭，目视顶，仍提缩谷道，以手摩擦两肾俞穴各一百二十次，以多为妙，毕，叩齿卧。专治肾元虚冷，小便滑数。　　《保生秘要》曰：论肾气滞濇，古云医道通仙道，但要清明气血二字之理。气为先天之用，属于阳，无形而有影。血为后天之行，属于阴，有形而成质。气旺则血荣而调润，气绝则血枯而灭形。故气虚血弱，滞濇而成病。濇于肾，诸寒收引，皆属肾水，气弱或作腰痛，水枯瞳人昏暗，两耳难察律音。冬月水旺，宜吐纳，按节吹气，调和会意。掌心所忌，须避寒冷，最宜早卧。大抵冬月敛藏气闭，至阴已极，宜节欲养一阳之初生。盖阴阳交精，子男合璧，万物气微在下，不可摇动，守此则保寿无疆。
　　　脏腑门 【膀胱】

　　　　黄帝素问

　　　　　灵兰秘典论

　　膀胱者，州都之官，津液藏焉，气化则能出矣。　　【注　膀胱为水腑，乃水液都会之处，故为州都之官。水谷入胃，济泌别汁，循下焦而渗入膀胱，故为津液之所藏，气化则水液运行而下出矣。】
　　　　　气厥论

　　胞移热于膀胱，则癃溺血。
　　 【注　膀胱者，胞之室也，冲任起于胞中，为经血之海。胞移热于膀胱，是经血之邪移于膀胱，故溺血。热则水道燥涸，故癃闭也。】
　　　　　标木病传论

　　膀胱病小便闭，五日少腹胀，腰脊痛胻酸，一日腹胀，一日身体痛。二日不已，死。冬鸡鸣，夏下晡。　　 【注　此腑邪传脏，水泛土败而死。病先发于膀胱，则小便闭；五日而之肾，则少腹胀腰脊痛；一日而之胃，则腹胀；一日而之脾，则身体痛。冬鸡鸣在丑，乃少阳太阳生气之时，气绝而不能生也。夏下晡，乃阳明生气之时，阳明之气亦绝矣。】
　　　　灵枢经

　　　　　本输篇

　　膀胱出于至阴，至阴者，足小指之端也，为井金；溜于通谷，通谷，本节之前外侧也，为荥；注于束骨，束骨，本节之后陷者中也，为俞；过于京骨，京骨，足外侧大骨之下，为原；行于昆仑，昆仑在外踝之后，跟骨之上，为经；入于委中，委中，腘中央，为合，委而取之。足太阳也。　　 【注　至阴者，盛水也。肺者，天也。水中之生阳，上合于天。水随气而运行于肤表。】
　　　　　经脉篇

　　膀胱足太阳之脉，起于目内眦，上额交巅。其支者，从巅至耳上角；其直者，从巅入络脑，还出别下项，循肩膊内，挟脊抵腰中，入循膂，络肾属膀胱；其支者，从腰中下挟脊，贯臀入腘中；其支者，从膊内左右别下贯胛，挟脊内，过髀枢，循髀外，从后廉下合腘中以下，贯踹内，出外踝之后，循京骨至小指外侧。是动则病冲头痛，目似脱，项如拔，脊痛腰似折，髀不可以曲，腘如结，踹如裂，是为踝厥。是主筋所生病者，痔，疟，狂癫疾，头顖项痛，目黄，泪出，鼽衂，项背、腰尻、腘、踹、脚皆痛，小指不用。　　【注　太阳是动则病冲头痛、目似脱、项如拔、腰似折、腘如结者，病在太阳之气而有似乎形证也。太阳为诸阳主气而养筋，故是主筋所生之病则为痔，经络内薄则为疟，厥逆于下则为癫狂。顖、项、鼽、目、腰、背、腘、踹诸证，皆经脉所循之部分而为病也。】　　【膀胱经诸穴歌　足太阳，六十三。睛明攒竹，诣曲差五处之乡；承光通天，见络郄玉枕之行。天柱高兮大杼抵，风门开兮肺俞当。厥阴心膈之俞，肝胆脾胃之藏。三焦肾兮大肠小肠，膀胱俞兮中膂白环。自从大杼至此，去脊中寸半之旁。又有上次中下四髎，在腰四空以相将；会阳居尻尾之侧，始了背中二行。仍上肩胛而下附兮二椎之旁，三椎魄户，四椎膏肓。神堂譩嘻兮鬲关，魂门兮阳纲。意舍兮胃仓肓门，志室秩边胞肓。承扶浮郄与委阳，殷门委中而合阳。承筋承山，到飞扬辅阳。昆仑至仆参申脉，金门探京骨之场，束骨通谷，抵至阴小指之旁。】　　【分寸歌　足太阳兮膀胱经，目内眦角始睛明。眉头陷中攒竹取，曲差发际上五分。五处发上一寸是，承光发上二寸半。通天络郄玉枕穴，相去寸五调匀看。玉枕夹脑一寸三，入发二寸枕骨现。天柱陷后发际中，大筋外廉陷中献。自此夹脊开寸五，第一大杼二风门。三椎肺俞厥阴四，心俞五椎之下论。膈七肝九十胆俞，十一脾俞十二胃。十三三焦十四肾，大肠十六之下椎。小肠十八膀十九，中膂内俞二十椎。白环廿一椎下当，以上诸穴可排之。更有上次中下髎，一二三四腰空好。会阳阴尾尻骨旁，背部二行诸穴了。又从脊上开三寸，第二椎下为附分。三椎魄户四膏肓，第五椎下神堂尊。第六譩嘻膈关七，第九魂门阳纲十。十一意舍之穴存，十二胃仓穴已分。十三肓门端正在，十四志室不须论。十九胞肓廿秩边，背部三行诸穴匀。又从臀下阴文取，承扶居于陷中主。浮郄扶下方六分，委阳扶下寸六数。殷门扶下六寸长，腘中外廉两筋乡。委中膝骨约纹里，此下三寸寻合阳。承筋脚跟上七寸，穴在腨肠之中央。承山腨下分肉间，外踝七寸上飞扬。辅阳外踝上三寸，昆仑后跟陷中央。仆参亦在踝骨下，申脉踝下五分张。金门申脉下一寸，京骨外侧骨际量。束骨本节后陷中，通谷节前陷中强。至阴却在小指侧，太阳之穴始周详。】
　　　　　经水篇

　　足太阳外合于清水，内属于膀胱而通水道焉。　　 【注　清水与黄河分流，而膀胱为津液之腑。六腑皆浊，而膀胱之水独清，故合清水属膀胱而通水道焉。】
　　　　　病传篇

　　病先发于膀胱，五日而之肾，一日而之小肠，一日而之心。二日不已，死。冬鸡鸣，夏下晡。　　 【注　按此发明标本病传论膀胱病一节未发之意也。】
　　　　　淫邪发梦篇

　　厥气客于膀胱，则梦游行。
　　 【注　客于膀胱，则梦游行，太阳之气虚行也。】
　　　　扁鹊难经

　　　　　膀胱腑形象

　　四十二难曰：膀胱重九两二铢，纵广九寸，盛溺九升九合，口广二寸半。
　　　　中藏经 【汉　华佗】

　　　　　论膀胱腑虚实寒热生死逆顺脉证之法
　　膀胱者，津液之腑也，与肾为表里，号水曹掾，名玉海也。足太阳是其经也。总通于五腑，所以五腑有疾即应膀胱，膀胱有疾即应胞囊。小便不利，热入膀胱，则甚气急而小便黄濇也。膀胱寒，则小便数而清白也。又石水发则根在膀胱，腹胀大者是也。又膀胱咳而不已，则传之三焦，肠满而不饮食也。然上焦主心肺之病，人有热则食不入，寒则精神不守，泄利不止，语声不出也。实则上绝于气不行也，虚则引起气入肺。其三焦之气和，则五脏六腑皆和，逆则皆逆。膀胱中有厥阴气，则梦行不快，满胀则小便不下。脐下重闷或有痛绝，则三日死，死鸡鸣也。　　膀胱腑形象之图
　　见图
　　下连前阴，溺之所出。

　　　　千金方 【唐　孙思邈】

　　　　　膀胱腑论

　　膀胱者，主肾也，耳中是其候也。肾合气于膀胱。膀胱者，津液之腑也，号水曹掾，名玉海。重九两二铢，左回迭积，上下纵广九寸，受津液九升九合，两边等，应二十四气。鼻空在外，膀胱漏泄。
　　　　　膀胱实热

　　左手尺中神门以后脉阳实者，足太阳经也。病苦逆满，腰中痛，不可俯仰劳也，名曰膀胱实热也。　　右手尺中神门以后脉阳实者，足太阳经也。病苦胞转，不得小便，头眩痛，烦满，脊背强，名曰膀胱实热也。
　　　　　膀胱虚冷

　　左手尺中神门以后脉阳虚者，足太阳经也。病苦脚中筋急，腹中痛引腰背不可屈伸，转筋，恶风，偏枯，腰痛，外踝后痛，名曰膀胱虚冷也。　　右手尺中神门以后脉阳虚者，足太阳经也。病苦肌肉振动，脚中筋急，耳聋，忽忽不闻，恶风飕飕作声，名曰膀胱虚冷也。
　　　　　胞囊论

　　胞囊者，肾膀胱候也，贮精津液并尿。若脏中热病者，胞濇小便不通，尿黄赤。若腑中寒，病者胞滑，小便数而多白。若至夜则尿偏甚者，夜则内阴气生。故热则泻之，寒则补之，不寒不热依经调理，病不生矣。
　　　　医学入门 【明　李梴】

　　　　　膀胱腑赋

　　膀胱上口阔二寸半，而盛溺九升九合，中广九寸而重九两二铢。无出窍也，资气海以施化，腑名津液。　　 【膀胱以虚受水，为津液之腑，有上窍而无下窍，得气海之气施化，则溲便注泻，气海之气不足，则秘隐不通。】　　透绝顶也，司升降之消息，官号州都。　　 【经曰：膀胱者，州都之官，津液藏焉。】　　应在毛发，系通心肺；验于皮骨，脏属肾俞。　　 【肾应骨，经云密理厚皮者，三焦膀胱厚云云。】　　风搏头疼，眼旋、目泪、恶心，筋骨不利；气滞项拔，背强、腰折、尻痛，腘胫尤拘。　　 【膀胱脉起于目内眦，上额交巅。其别者，从巅至耳上角。其直行者，从巅入络脑，还出别下项，循肩膊，挟脊抵腰中，入循膂，络肾属膀胱。其支别者，从腰中下脊，贯臀入腘中。其支别者，从膊内左右别下贯胛，侠脊内，过髀枢，循髀外后廉下合腘中以下，贯腨内，出外踝之后，循京骨至小指外侧端，故病如是。恶心者，膀胱移邪于小肠，故恶闻食臭。】　　热则腹满而胞塞，甚则狂发；
　　 【热结下焦，则小腹苦满，难于俯仰，胞转闭塞，不得小便，令人发狂。】　　冷即多唾而带下，甚则沥余。
　　 【冷则湿痰上溢，则为多唾，湿痰下渗，则为带浊，甚则小便沥余或频数。叔和云：冷败则遗尿不知。】　　虚证脑转耳聋，房事举亦无力；血病鼻衄淋痔，茎囊肿或被吹。　　 【阴茎阴囊肿大，皆湿热以致血瘀，小儿多虫蚁地风所吹。】　　温以荜茄、茴香、乌药，凉必生地、防己、地肤。　　 【温则荜澄茄、茴香、乌药之类。凉则生地、防己、地肤子、黄蘗、防风、甘草梢、防葵之类。】　　泻以车前、瞿麦、滑石。
　　 【车前、瞿麦、滑石、芒硝、泽泻、萱草根之类。】　　补必橘核、益智、菖蒲。
　　 【橘核、益智、菖蒲、龙骨、续断、黄芩之类。】　　吁！寡欲一念真秋石，
　　 【今人不知吾身自有秋石，谚云：泄尽真药服假药，十字街头买秋石。】　　节饮三杯固尾闾。
　　 【酒水好停下焦为邪，节之尾闾自固，不患漏泄。】
　　　　体仁汇编 【明　彭用光】

　　　　　膀胱腑药性

　　膀胱乃足太阳之经，多血少气。
　　 【其经起自至阴，穴在足小指外侧，去爪甲如韭叶；终于睛明，穴在目内眦。】　　名玉海而津液藏，号都官而气化出。　　 【《脉经》云：气者升而为雨露，降而作渊源。膀胱者，州都之官，气化则出。《千金》号水曹掾，名玉海，而藏津液。得气海之气施化，则便注泻。气海之气不及，则秘塞不通。《内经》名都官，言位当孤腑，故名都官。居下内空，故藏津液。】　　重九两二铢而广九寸，量九升九合而其气堪容。候在耳中，脉居左尺。　　 【与肾同位。】
　　是腑也，实则脉实，
　　 【左手尺中神门从阳脉实者。】
　　病胞转不得小便，苦烦满难于俯仰，药用寒凉利窍，石膏、栀子、蜜同煎。　　 【治膀胱实热，用石膏八钱，栀子、人参、茯苓、知母各三钱，蜜一合，生地黄、淡竹叶各切一合，七味(口父)咀，每每　原作「各」，据文意改。服一两，水二锺，煎一锺去滓，下蜜煮二沸，食饭前服。不利，加芒硝三钱。】　　虚则脉虚，
　　【左手尺中脉虚者，足太阳经也。】　　肠痛引腰背，难利屈伸，脚中筋紧急，耳鸣重听。　　 【肾虚证候。】
　　补磁石、五味、黄芪，配苓、朮、石英、杜仲。　　 【治膀胱虚冷，饥不欲饮食，面黑如炭，腰胁疼痛，用磁石六钱，黄芪、茯苓各三钱，五味子、杜仲、白朮、白石英各五钱，七味(口父)咀，每服一两，水二锺，煎一锺去滓，食前温服。】　　大腑热蒸肠内濇，木通、生地、黄芩。　　 【大腑丹：治心经热，小便濇，及治五淋。许学士治渴疾良验。生地黄二两，木通、黄芩各一两，为细末，炼蜜丸，如梧桐子大，每服三五十丸，木通汤下。】　　小便不利茎中疼，葶苈、茯苓、通草。　　 【潜溪曰：治小便不利，茎中疼痛，小便急痛，用通草、茯苓各三两，葶苈二两，三味为细末，水调服方寸匕，日三服。】　　肾大如斗，青皮、荔核、小茴香。
　　 【危氏方荔枝散：治肾大如斗，不过三剂，除根。用舶上茴香、青皮全者，荔枝核等分，銼散，炒黄，出火毒，为细末，酒调二钱，日进三服。】　　胞转如塞，葵、滑三般寒水石。
　　 【治丈夫妇人胞转，不得小便八九日者，冬葵子一升，滑石、寒水石一升，三味(口父)咀，以水一斗煮取五升，分作三服。】　　冷热熨可利便难。
　　 【《千金方》冷热熨法：若大小便闭塞不通，或淋沥溺血，阴中疼痛，此是热气所致，用此法即愈。其法先以冷物熨小腹几次，后以热物熨之，又以冷物熨之，自通，将理自愈。】　　屈伸导引和腰痛。
　　【法见导引中。】
　　风热相乘囊肿，服三白而立消。
　　 【三白散：治膀胱蕴热，风湿相乘，阴囊肿胀，大小便不利，用白牵牛二两，枣白皮、白朮、木通去节、陈皮去白各半两，为细末，每服二钱，姜汤调，空心服。】　　虫蚁吹着阴脬，用蝉蜕而即散。
　　 【蝉蜕散：治阴囊忽肿，多坐地为风湿所侵，或虫蚁吹着，用蝉蜕半两，水一碗，煎汤洗肿处，其痛立止，肿亦消，再温再洗，洗后仍与五苓散加灯心煎服。又方：用葱园内蚯蚓粪，甘草汁调，涂上，立效。】　　治病执方，须达要旨。苦寒平升，甘辛平降。　　 【《宝鉴》云：药性要旨，苦药平升，微寒平亦升，甘辛药平降。甘寒泻火，苦寒泻实热，苦甘寒泻湿热。】　　高者宜抑，下者可举。
　　 【潜溪云：假令高者抑之，非高者固当抑也；以其本下而失太高，固抑之而使下；若本高，何抑之有？假令下者举之，亦非下固当举也；以其本高而失之太下，故举之而使高；若本下，何举之有？】　　求巧必事乎公输，求聪当宗乎师旷。
　　　　　本经补泻温凉药

　　补：益智、橘核、龙骨、菖蒲、续断、黄芩。　　泻：芒硝、滑石、泽泻、瞿麦、车前子、萱草根。　　温：荜澄茄、茴香、乌药。
　　凉：生地黄、黄蘗、防风、防己、甘草梢、地肤子、防葵。　　东垣报使引本经药：藁本、羌活 【行上】 ，黄蘗 【行下】 。
　　　　针灸

　　《灵枢》曰：膀胱病者，小腹偏肿而痛，以手按之，即欲小便而不得，肩上热，若脉陷，及足小指外廉及胫踝后皆热，若脉陷，取委中央。　　【注　膀胱者，津液之腑，气化则出。腑气病，故小腹肿痛而不得小便也。肩上足小指外廉及胫踝后，乃足太阳经脉之所循，若热而脉陷，此病腑而及于经矣，故当取委中之中央。】　　小腹痛肿，不得小便，邪在三焦约，取之太阳大络，视其络脉与厥阴小络结而血者；肿上及胃脘，取三里。　　 【注　此邪在膀胱而为病也，三焦下俞出于委阳，并太阳之正入络膀胱，约下焦，实则闭癃，虚则遗溺。小腹肿痛，不得小便，邪在三焦约也，故取足太阳之大络。足太阳厥阴交络于跗腘之间，视其结而血者去之。盖肝主疏泄，结在厥阴之络，亦不得小便矣。如小腹肿，上及胃脘，取足三里。】　　《千金方》曰：左手关后尺中阳绝者，无膀胱脉也。病苦逆冷，妇人月水不调，王月则闭，男子失精，尿有余沥，刺足少阴经治阴，足内踝下动脉是也。　　右手关后尺中阳绝者，无子户脉也。病苦足逆寒，绝产带下无子，阴中寒，刺足少阴经治阴。　　左手关后尺中阳实者，膀胱实也。病苦逆冷，胁下邪气相引痛，刺足太阳经治阳，在足小趾外侧，本节后陷中。　　右手关后尺中阳实者，膀胱实也。病苦小腹满引腰痛，刺足太阳经治阳。　　膀胱寒，灸膀胱腧百壮，对脐两边向后，侠脊相去各一寸五分。
　　　　导引

　　《体仁汇编》曰：膀胱虚，腰痛，正东坐，双手抱心。一人于前据摄其两膝，一人后捧其头，徐牵，令偃卧，头倒，三起三卧，久久便瘥。
古今图书集成医部全录卷一百五

脏腑门 【三焦】

　　　　黄帝素问

　　　　　灵兰秘典论

　　三焦者，决渎之官，水道出焉。
　　 【注　三焦下俞，出于委阳，并太阳之正，入络膀胱，约下焦，实则闭癃，虚则遗溺。三焦主气，气化则水行，故为决渎之官也。】
　　　　灵枢经

　　　　　本输篇

　　三焦者，上合手少阳，出于关冲，关冲者，手小指次指之端也，为井金；溜于液门，液门，小指次指之间也，为荥；注于中渚，中渚，本节之后陷者中也，为俞；过于阳池，阳池，在腕上陷者之中也，为原；行于支沟，支沟，上腕三寸两骨之间陷者中也，为经；入于天井，天井，在肘外大骨之上陷者中也，为合，屈肘乃得之。三焦下俞在于足大指之前，少阳之后，出于腘中外廉，名曰委阳，是太阳络也，手少阳经也。三焦者，足少阳太阴之所将，太阳之别也，上踝五寸，别入贯腨肠，出于委阳，并太阳之王，入络膀胱，约下焦，实则闭癃，虚则遗溺。遗溺则补之，闭癃则泻之。　　【注　三焦上合于手少阳，为决渎之腑，故下俞出于太阳之络，入络膀胱，约下焦，气闭则癃，气虚则遗溺，三焦之主气也。夫直行者为经，斜络者为络，此太阳之别络间于足少阳太阴之间，故曰少阳太阴之所将，太阳之别也。】
　　　　　邪气脏腑病形篇

　　三焦病者，腹气满，小腹尤坚，不得小便，窘急，溢则水留即为胀。候在足太阳之外大络，大络在太阳少阳之间，亦见于脉，取委阳。　　 【注　三焦者，下约膀胱，为决渎之腑。病则气不输化，故腹气满而不得小便也。不得小便，则窘急而水溢于上，留于腹中而为胀，候在足太阳经外之大络。大络在太阳少阳经脉之间，其脉亦见于皮部，当取之委阳。】
　　　　　经脉篇

　　三焦手少阳之脉，起于小指次指之端，上出两指之间，循手表腕出臂外两骨之间，上贯肘，循臑外，上肩而交出足少阳之后，入缺盆，布膻中，散络心包，下膈，循属三焦。其支者，从膻中上出缺盆，上项，系耳后直上，出耳上角以屈下颊至(出页)；其支者，从耳后入耳中，出走耳前，过客主人前交颊，至目锐眦。是动则病耳聋，浑浑焞焞，嗌肿喉痹。是主气所生病者，汗出，目锐眦痛，颊肿，耳后、肩臑肘臂外皆痛，小指次指不用。　　【注　少阳之上，相火主之，是故动则病耳聋，浑浑焞焞，嗌肿喉痹，相火之有余于上也。少阳乃一阳初生之气，故主气所生病者汗出，阳加于阴则汗出也。目锐眦痛、颊肿，耳后、肩臑、肘臂、小指次指，皆经脉所循之部分而为病也。】　　【三焦经诸穴歌　手少阳，廿三穴，关冲、液门、中渚别；阳池外关支沟连，会宗三阳四渎接；天井清冷消泺骈，臑会肩髎天髎越；天牖翳风承，瘈脉颅息别；角孙近耳丝竹空，禾髎相近耳门接。】　　【分寸歌　无名之外端关冲，液门小次指陷中。中渚液下去一寸，阳池腕上之陷中。外关腕后方二寸，腕后三寸支沟容。腕后三寸内会宗，空中有穴用心攻。腕后四寸三阳络，四渎肘前五寸着。天井肘外大骨后，骨罅中间一寸摸。肘后二寸清冷渊，消烁对腋臂外落。臑会肩前三寸量，肩髎臑上陷中央。天髎缺盆陷处上，天牖天容之外旁。翳风耳后尖角陷，瘈脉耳后青脉现。颅息亦在青络脉，角孙耳廓中间上。耳门耳前起肉中，禾髎耳前动脉张。欲知丝竹空何在？眉后陷中仔细量。】
　　　　　经水篇

　　手少阳外合于漯水，内属于三焦。
　　 【注　漯合济而入于兖豫诸州。少阳为君主之相，阴阳相合，故手少阳外合于漯水，而内属于三焦。】
　　　　　荣卫生会篇

　　黄帝曰：愿闻三焦之所出。岐伯答曰：上焦出于胃上口，并咽以上，贯膈而布胸中，走腋，循太阴之分而行，还至阳明，上至舌下足阳明，常与荣俱行于阳二十五度，行于阴亦二十五度，一周也，故五十度而复大会于手太阴矣。　　 【注　上焦出于胃上口者，上焦所归之部署也，并胃咽以上贯膈而布胸中，出走腋下，循太阴之云门、中府之分而行，还至阳明之天鼎、扶突而上，至舌复下于足阳明之分，常与荣俱行于阳二十五度，行于阴亦二十五度，一周也，故五十度而复大会于手太阴。盖从胸腋太阴之分而出行，故复大会于太阴也。夫手之三阴，从脏走手，足之三阴，从足走脏。荣气行于二十八脉之中，二百七十息，以应漏下二刻为一周，则阴阳内外，经脉脏腑，俱已循行。盖以一日分为昼夜，而为五十荣，非日行于阳而夜行于阴也。凡日行于阳二十五度，行于阴亦二十五度，乃荣卫之行于脉外，阴阳出入者也。按三焦乃少阳之相火，生于肾阴，从下而上，通会于周身之腠理，脏腑之膜原，总属一气耳，归于有形之部署，始分而为三。气之在上者，即归于上部，主宣五谷之气味，即从上而出，熏肤，充身，泽毛。气之在中者，即归于中部，主蒸化水谷之津液而为荣，血即从中而出以奉生身。气之在下者，即归于下部，主济泌别汁，即从下而出，以供决渎之职。此气由阴而生，从下而上，归于上中下之三部，即从上中下而分布流行。马氏复以下焦之气，升于中上，上焦之气，降于中下，此缘不明经理而强为臆说也。】　　黄帝曰：愿闻中焦之所出。岐伯曰：中焦亦并胃中，出上焦之后，此所受气者，泌糟粕，蒸精液，化其精微上注于肺脉，乃化而为血，以奉奉　原作「养」，据《灵枢》营卫生会改。生身，莫贵于此。故独得行于经隧，命曰荣气。　　 【注　此论荣出于中焦，中焦亦并胃中在胃中脘之分，中焦所归之部署也。此所受气者，主泌水谷之糟粕，蒸精液，化其精微，上注于肺脉，奉心神化赤而为血，以奉生身，莫贵于此，故独得行于经隧，命曰荣气，此津液化血而名荣气也。】　　黄帝曰：愿闻下焦之所出。岐伯答曰：下焦者，别回肠注于膀胱而渗入焉。故水谷者，常并居于胃中，成糟粕而俱下于大肠，而成下焦，渗而俱下，济泌别汁，循下焦而渗入膀胱焉。　　 【注　下焦之部署，在胃之下口，别走于回肠，注于膀胱而渗入焉。故水谷者，常并居于胃中成糟粕，而俱下于大肠，就下焦之气，济泌别汁，循下焦之经而渗入膀胱，气化则出矣。】
　　　　　五癃津液别篇

　　水谷皆入于口，其味有五，名注其海，津液各走其道，故三焦出气，以温肌肉充皮肤为其津，其流而不行者为液。　　 【注　此论水谷之精，别而为津为液也。盖胃者，五脏六腑之海也。水谷皆入于胃，五脏六腑皆禀气于胃，五味各归其所喜，其津液各走其道，随三焦出气以温肌肉充皮肤者为津，其流而不行者为液。】
　　　　扁鹊难经

　　　　　三焦禀生始终

　　三十一难曰：三焦者，何禀何生？何始何终？其治常在何许？可晓以不？然。三焦者，水谷之道路，气之所终始也。上焦者，在心下，下膈，在胃上口，主内而不出；其治在膻中，玉堂下一寸六分，直两乳间陷者是。中焦者，在胃中脘，不上不下，主腐熟水谷；其治在脐旁。下焦者，当膀胱上口，主分别清浊，主出而不内，以传道也；其治在脐下一寸。故名曰三焦，其腑在气街。　　【注　人身腑脏，有形有状，有禀有生。如肝禀气于木，生于水；心禀气于火，生于木之类，莫不皆然。三焦既无形状，而所禀所生，则元气与胃气而已，故云水谷之道路，气之所终始也。上焦其治在膻中，中焦其治在脐旁天枢穴，下焦其治在脐下一寸阴交穴。】
　　　　　三焦为腑

　　三十八难曰：脏唯有五，腑独有六者，何也？然。所以腑有六者，谓三焦也，有原气之别焉，主持诸气，有名而无形，其经属手少阳，此外腑也。故言腑有六焉。　　 【注　三焦主持诸气，为原气别使者，以原气赖其导引，潜行默运于一身之中，无或间断也。外腑指其经为手少阳而言，盖三焦外有经而内无形也。】　　三十九难曰：腑有五者何也？然。五脏各一腑，三焦亦是一腑，然不属于五脏，故言腑有五焉。　　 【注　腑有五者，以三焦配合手心主也。合诸篇而观之，谓五脏六腑可也，五脏五腑亦可也，六脏六腑亦可也。】
　　　　　三焦为阳故所行为原

　　六十二难曰：脏井荥有五，腑独有六者何谓也？然。腑者阳也，三焦行于诸阳，故置一俞，名曰原。腑六，六者亦与三焦共一气也。　　 【注　脏之井荥有五，谓井荥俞经合也。腑之井荥有六，以三焦行于诸阳，故又置一俞而名曰原。所以腑有六者，与三焦共一气也。】　　六十六难曰：十二经皆以俞为原者，何也？然。五脏俞者，三焦之所行，气之所留止也。三焦所行之俞为原者何也？然。脐下肾间动气者，人之生命也，十二经之根本也，故名曰原。三焦者，原气之别使也，主通行三气，经历于五脏六腑。原者，三焦之尊号也，故所止辄为原，五脏六腑之有病者，皆取其原也。　　【注　十二经皆以俞为原者，以十二经之俞，皆系三焦所行，气所留止之处也。三焦所行之俞为原者，以脐下肾间动气，乃人之生命，十二经之根本。三焦则为原气之别使，主通行上中下之三气，经历于五脏六腑也。通行三气，即纪氏所谓下焦禀真元之气，即元气也，上达至于中焦，中焦受水谷精悍之气，化为荣卫，荣卫之气与真元之气通行达于上焦也。所以原为三焦之尊号，而所止辄为原，犹警跸所至称行在所也。五脏六腑之有病者，皆于是而取之，宜哉！】　　三焦腑形象之图
　　见图
　　上焦出于胃口之上，主内而不出；下焦起于阑门之下，主出而不内；中焦当胃之中脘，主腐熟水谷，蒸津液，化精微，上注于肺，化而为血，以奉生身。
　　　　金匮要略 【汉　张机】

　　　　　三焦竭

　　问曰：三焦竭部，上焦竭，善噫，何谓也？师曰：上焦受中焦气，未和，不能消谷，故能噫耳。下焦竭即遗溺失便，其气不和，不能自禁制，不须治，久则愈。
　　　　　三焦热

　　师曰：热在上焦者，因咳为肺痿。热在中焦者，则为坚。热在下焦者，则尿血，亦令淋秘不通。
　　　    中藏经 【汉　华佗】

　　　　　论三焦腑虚实寒热生死逆顺脉证之法
　　三焦者，人之三元之气也。号曰中清之腑，总领五脏六腑、荣卫经络、内外左右上下之气也。三焦通，则内外左右上下皆通也。其于周身灌体，和内调外，荣左养右，导上宣下，莫大于此也。又名玉海、水道，上则曰三管，中则曰霍乱，下则曰走哺，名虽三而归一，有其名而无形者也，亦号曰孤独之腑。而卫出于上，荣出于下。上者络脉之系也，中者经脉之系也，下者人气之系也。亦又属膀胱之宗始，主通阴阳，调虚实呼吸。有病则苦腹胀气满，小腹坚，溺而不得，便而窘迫也，溢则作水，留则为胀，手少阳是其经也。又上焦实热则额汗出，能食而气不利，舌干口焦，咽闭之类，腹胀胁肋痛。寒则不入食，吐酸水，胸背引痛，嗌干，津不纳也。实则食已虚，虚则还出，膨膨而不乐。虚则不能制，下遗便溺，头面肿也。中焦实热，则上下不通，腹胀喘咳，下气不上，上气不下，关格而不通也。寒则下痢不止，食饮不消，中满。虚则肠鸣膨胀也。下焦实热，则小便不通，大便难苦重痛也。虚寒，则大小便泄下不止。三焦之气和，则内外和，逆则内外逆。故云三焦者，人之三元气也，宜矣！
　　　　千金方 【唐　孙思邈】

　　　　　三焦脉论

　　夫三焦者，一名三关也。上焦名三管反射，中焦名霍乱，下焦名走哺，合而为一，有名无形，主五脏六腑往还神道，周身贯体，可闻不可见，和利精气，决通水道，息气肠胃之间，不可不知也。三焦名中清之腑，别号玉海、水道。出属膀胱合者虽合而不同。上中下三焦同号为孤腑，而荣出中焦，卫出上焦。荣者，络脉之气道也；卫者，经脉之气道也。其三焦形相厚薄大小，并同膀胱之形云。　　三焦胀者，气满于皮肤，壳壳而不坚痛。
　　　　　三焦虚实

　　夫上焦如雾，其气起于胃上脘，并咽以上，贯膈布胸中，走腋，循足太阴之分而行，还注于手阳明，上至舌，下注足阳明，常与荣卫俱行于阳二十五度，行于阴二十五度为一周，日夜五十周于身，周而复始，大会于手太阴也。主手少阳心肺之病，内而不出。人有热则饮食下胃，其气未定，汗则出，或出于面，或出于背。身中皆热，不循卫气之道而出者，何也？此外伤于风，内开腠理，毛蒸理泄，卫气走之，固不得循其道。此气慓悍滑疾，见开而出，故不得从其道，名曰漏气。其病则肘挛痛，食先吐而后下，其气不续，膈间厌闷，所以饮食先吐而后下也。寒则精神不守，泄下便痢，语声不出，若实则上绝于心，若虚则引气于肺也。　　中焦如沤，其气起于胃中脘，在上焦之后，此受气者，主化水谷之味，泌糟粕，蒸津液，化为精微，上注于肺脉，乃化而为血，以奉生身，莫贵于此。故独得行于经隧，名曰荣气，主足阳明。阳明之别号曰丰隆，在外踝上，去踝八寸，别走太阴，合诸经之脉下络太仓，主腐熟五谷，不吐不下。实则生热，热则闭塞不通，上下隔绝。虚则生寒，寒则腹痛洞泄，便痢霍乱，主脾胃之病。夫血与气异形而同类，卫气是精，血气是神，故血与气异名同类焉。而脱血者无汗，此是神气；夺汗者无血，此是精气。故人有两死而无两生，犹精神之气隔绝也。若虚则补于胃，实则泻于脾。调其中，和其源，万不遗一也。　　下焦如渎，其气起胃下脘，别回肠，注于膀胱而渗入焉。故水谷者，常并居于胃中，成糟粕而俱下于大肠，主足太阳，灌渗津液，合膀胱，主出不主入，别于清浊，主肝肾之病候也。若实则大小便不通利，气逆不续，呕吐不禁，故曰走哺。若虚则大小便不止，津液气绝。人饮酒入胃，谷未熟而小便独先下者何？盖酒者，熟谷之液也，其气悍以滑，故后谷入而先谷出也。所以热则泻于肝，寒则补于肾也。
　　　　东垣十书 【元　李杲】

　　　　　问三焦有几

　　手少阳三焦之经，起于小指次指之外侧，出其端，终于目锐眦。足少阳胆之经，起于目锐眦，终足大指三毛。头至心为上焦，心至脐为中焦，脐至足为下焦，此又足太阳之别也。又《灵枢》云，脐下膀胱至足为足三焦。右手尺脉为命门，包络同诊。此包络亦有三焦之称，为命门之火，游行于五脏之间，主持于内也。手三焦主持上也，足三焦主持下也。上中下三焦通为一气，卫于身也，为外护既已，头至心、心至脐、脐至足为状也。呼为三焦，有名也；以为无状，可乎？经云：三焦者水谷之道路也，却是有形状，何以然？上焦者，主内而不出；中焦者，主腐熟水谷；下焦者，主出而不纳。故经曰：上焦如雾，中焦如沤，下焦如渎也。手经者，主持上也；足经者，主持下也；命门者，主持中也；为卫者，护持外也。三焦元气，为父之气也，包络相从，母也，并行而不相离，母之元气也，故俱会于胸中。经云：膻中之分，父母居之，气之海也，如天地之尊，不系五行。清邪中于上焦，名曰洁也，头痛、项强、腰脊痛。浊邪中于下焦，名曰浑也，阴气为栗，便溺妄出，表虚里急。上焦下焦与中焦相混，上焦怫郁，脏气相熏，中焦不治，胃气上冲，荣卫不通，血凝不流。若卫气前通者，小便赤黄，与热相搏，因热作使游于经络，出入脏腑。若阴气前通，阳气厥微，阴无所使，客气内入，嚏而出之，声嗢咽塞，寒厥热壅，必然下血。阴阳俱厥，脾弱液下。下焦不阖，清便下重，便数而难，脐腹湫痛，命将难全。此命门之脉，诊在右手尺也。经曰：五脏不和，五液注下，当阖不阖，便溺俱脱，生气绝矣。所以脐腹湫痛也。故曰命将难全。前三焦自外而入，后三焦自内而出，如雾不散而为喘满，此出而不内也。沤不利而为留饮，留饮不散，久为中满，上不能内，下不能出也。渎不利而为肿满，此因上内而下不出也。此三焦之所不归也。三焦有脏而无腑，在内则游行，是在血也，在外则固护，是在气也。上焦如雾者，气也；下焦如渎者，血也；中焦者，气血分之也。下焦在脐下膀胱上口，主分别清浊，出而不内即传道也，治在脐下。名曰三焦，其腑在气冲中。又云有脏无腑。成氏云：血室者，血之所居也，荣卫停止之所，经脉流会之处，冲脉是矣。冲者奇经之一也，起于肾下，出于气冲，并足阳明经侠脐上行，至胸中而散，为诸经之会。启元子云：冲为血海，诸经朝会，男子则运而行之，女子则停而止之，皆谓之血室。《内经》曰：任脉通，冲脉盛。男既运行，女既停止，故运行者，无积而不满也，停止者，有积而能静也。不满者阳也，气也；能满者，阴也，血也。故满者有时，而溢为之信，有期也。溢，动也。干道成男，坤道成女。故运行者，阳之象也，停止者，阴之象也。气血荣卫，男女皆有，内外谐和，其脉同诊。脉者血之腑也，故为气血之先。室为藏物之舍，亦为腑也。三焦之腑在气冲中，为男女血海之腑。经又曰：有脏而无腑，从无形而言之；有脏有腑，从有形而言之也。清邪浊邪所伤，三焦齐病，亦同两感。经云：心包络主之脉，出胸中下膈，历络三焦，此其所以与相火并行，与命门之脉同诊于右尺中也。
　　　　医学正传 【明　虞抟】

　　　　　三焦体用

　　或问三焦为腑，有以心胞络为脏，有以命门为脏者。《脉诀》云：三焦无脏空有名。或问三焦与心胞络，皆有名无实之腑脏，而其位俱在胸膈之中。或谓心胞络乃胸中之脂膜，又或谓之裹心之肉。凡此议论不一，其孰非而孰是欤？请明以告我。曰：其理蕴奥，甚矣难言。虽然，若夫天人之理不明，其可谓之医乎？请略陈其梗概如左。凡万物之有形质着乎地者，必有象以应乎天也。且以五行之理论之：如在地有木火土金水之五形，在天则有风热湿燥寒火之六气，盖人肖天地，其五脏六腑之具于身者，与天地造化生成之理，若合符节。是故在天为风，在地为木，在人脏腑为肝为胆；在天为热，在地为火，在人脏腑为心为小肠；在天为湿，在地为土，在人脏腑为脾为胃；在天为燥，在地为金，在人脏腑为肺为大肠；在天为寒，在地为水，在人脏腑为肾为膀胱。五者之外，又有水火游行于大地上下气交之中，故合为五运六气；人为之相火，亦游行于腔子之内，上下肓膜之间，命名三焦，亦合于五脏六腑。丹溪曰：天非此火不能生物，人非此火不能有生。夫《内经》以心胞络为脏，配合三焦而为六脏六腑，总为十二经也。其两肾本为一脏，初无左右之分，越人始分之，亦未尝言其为相火之脏。王叔和始立说以三焦合命门为表里，亦有深意寓焉。盖命门虽为水腑，实为相火所寓之地，其意盖谓左属阳，右属阴；左属血，右属气；左属水，右属火。静守常而主乎水，动处变而化为火者也。然而相火固为定体，在上则寄于肝胆胞络之间，发则如雷火飞跃于霄汉而为雷霆也；在下则寓于两肾之内，发则如龙火鼓舞于湖海而为波涛也。或曰：尝闻人身之有腑者，若府库然，能盛贮诸物之名也，若大小肠胃膀胱胆五腑，皆有攸受而盛之者，未审三焦为腑，何所盛乎？曰：三焦者，指腔子而言，包涵乎肠胃之总司也。胸中肓膜之上曰上焦，盲膜之下脐之上曰中焦，脐之下曰下焦，总名之曰三焦，其可谓之无攸受乎？其体有脂膜，在腔子之内，包罗乎六脏五腑之外也。其心胞络实乃裹心之膜，包于心外，故曰心胞络，其系与三焦之系连属。故指相火之脏腑皆寄于胸中，此知始而未知终也。其余诸说，皆展转传讹之语云耳。
　　　　医学入门 【明　李梴】

　　　　　三焦腑赋

　　如雾如沤如渎，虽有名而无形；主气主食主便，虽无形而有用。　　 【上焦，玉堂下一寸六分，直两乳间陷处；中焦，脐上中脘；下焦，脐下膀胱上口。上焦主出阳气，温于皮肤分肉之间，若雾露之溉焉，故曰上焦如雾。中焦主变化水谷之味，其精微上注于肺，化而为血，行于经隧，以荣五脏周身，故曰中焦如沤。下焦主通利溲便，以时传下，出而不纳，开通秘塞。故曰下焦如渎。又曰：三焦者，决渎之官，水道出焉。上焦主纳心肺，若无上焦，何以宗主荣卫？中焦主不上不下，脾胃若无中焦，何以腐熟水谷？下焦主出，肾间动气应焉，肝肾若无下焦，何以疏决津液？是三焦者，引导阴阳，分别清浊，所以主持诸气，有其名而无其形，寄于胸中，以应呼吸，而行气血。夫气者，上至头而不能下，而血者下至足而不能上，皆三焦之拥逼，使气血由是而贯通焉。故谓无形而有用。】　　发为无根之相火，寒热异常。
　　 【三焦为丙火之腑，故其发也，则为无根之相火。游行诸经，令人恶寒发热异常。】　　位寄膻中与血海，男女相共。
　　 【膻中即上焦，血海即下焦，男女均有此气血，均有此血海。又名血室，乃荣卫停止之所，经脉流会之处。但男子则运而行之，无积而不满；女人则停而止之，有积而溢下为月经。】　　募在石门，贞元会合以始终。
　　 【石门在脐下二寸，为三焦之募，诸气之所会聚，聚而复分于十二经，与手少阳厥阴相为表里，故曰为元气之始终也。】　　腑在气冲，水谷资胃以传送。
　　 【气冲在小腹毛中，去中行各二寸，乃阴阳道路，阳明脉之所发。足阳明主腐熟水谷之气，三焦发用，贯通十二经络，往来上下，腐熟水谷，营运气血皆其所主，是知气冲为三焦行气之腑，盖气血必赖胃气以为本也。】　　升中清，降下浊，造化出纳无穷。
　　 【胃中浊气下降而为溲便，清气上升而为荣卫。上极必返于下，下极必复于上，造化自然之妙，循环无穷。至于水谷之所入者，自上而中，自中而下，糟粕转输，传导而无底滞，故云水谷之道路也。】　　养精神，柔筋骨，襟怀喜气若烘。
　　 【粹然清和之气，上入中焦，则佐土德，翕受五谷，变化精微，内养精神，外柔筋骨。中焦既治，其气上烘，入于膻中，以司出纳，襟怀开豁，喜乐由生。】　　虚则引气于肺，而中寒痞胀，甚则溺窘耳鸣。　　 【经曰：三焦病者，腹气满，小腹尤坚，不得小便，窘急，溢则水流，即为胀。候耳鸣者，手少阳支脉从耳后入耳中也。】　　热则上结于心，而胸中烦满，甚则口渴咽肿。　　 【手少阳脉，从膻中出缺盆，上项系耳后，直上出耳上角，以屈下颊至(出页)。】　　风若萦缠，小指次指，肘臂肩臑，肋外皆疼。　　 【实则挛痛，虚则不收，皆手少阳脉所行之为病也。】　　气为是动，时秘时泄，耳后胸前，目锐作痛。　　 【气证或秘或泄。手少阳别脉，繞臂注胸中，合心主病，其支脉，自耳中走耳前交颊，至目锐眦，故气滞则作痛。】　　血凝痿痹泣流，冷败汗多振栗。
　　 【血凝于肤者，则为痹。凝于脉者，则为泣。凝于足者，则为痿。因卧汗出而风吹之也。凡吐衂便溺诸血，皆三焦所生也。冷败则自汗不止，发为振栗，四肢冰冷如冻，甚则阴头缩入，名脱阳证。】　　泻心脾以去中焦之热，连蘗猪牛相宜。　　 【泻心：黄连、黄蘗、山栀、连翘、薄荷、生地、麦门冬、柴胡、桔梗、木通、龙脑之类，泻脾：猪苓、牵牛、泽泻、赤茯苓、枳壳、木通、槟榔、芒硝、大黄、厚朴之类。】　　补肺胃以济中焦之寒，参芪姜朮可供。　　 【人参、黄芪、干姜、白朮、甘草、益智仁、良姜之类。】　　下热凉肝，荆防地骨皮剂轻。
　　 【荆芥、防风、地骨皮、银柴胡、菊花、石膏之类。】　　下寒温肾，附子补骨脂性重。
　　 【附子、补骨脂、当归、熟地、木香、地榆、阿胶、蒲黄之类。】　　噫！观三焦妙用，而后知脏腑异而同，同而异。分之则为十二，合之则为三焦。约而言之，三焦亦一焦也，焦者元也，一元之气而已矣。
　　　　图书编 【明　章潢】

　　　　　三焦有形考

　　苏黄门《龙川志》云：彭山有隐者，通古医术，与世诸医用法不同，人莫知之。单骧从之学，尽得其术，遂以医名于世。予与骧遇于广都，论古今术同异。骧既言其略，复叹曰：古今论五脏六腑，其说有谬者，而相承不察，今欲以告人，人谁信者？古说左肾其腑膀胱，右肾命门，其腑三焦，丈夫以藏精，女子以系胞。据此则三焦当如膀胱，有形质可见。而王叔和言三焦有脏无形，不亦大谬乎！盖三焦有形如膀胱，故可以藏，可以系；若其无形，尚可以藏系哉？且其所以谓三焦者，何也？三焦分布人体，有上中下之异方，人心湛寂，欲念不起，则精散在三焦，荣华百体；及其欲念一起，心火炽然翕撮三焦精气，入命门之腑，输泻而去，故号此腑为焦耳。世承叔和之谬而不悟，可为长太息也。予甚异其说。后为齐州从事，有一举子徐遁者，石守道之婿也，少尝学医于卫州，闻高敏之遗说，疗病有精思。予为道骧之言，遁喜曰：齐尝大饥，群凶相脔割而食。有一人皮肉尽而骨脉全者，遁以学医，故往视其五脏，见右肾下有脂膜如手大者，正与膀胱相对，有二白脉自其中出，夹脊而上贯脑，意此即导引家所谓夹脊双关者，而不悟脂膜如手大者之为三焦也。单君之言，与所见悬合，可以正古人之谬矣。今医家者流，皆执叔和三焦无状，空有名以自信，不闻有此说，故录之。　　按叔和言三焦有名无状，容窻所录，则言脂膜如手大，与膀胱相对，是有形状之可睹矣。然黄帝书云：上焦如雾，中焦如沤，下焦如渎。又扁鹊曰：焦，原也，为水谷之道路，气之所终始也。上焦在心下，下膈，在胃上口；中焦在胃中脘，不上不下；下焦在脐下，当膀胱上口，是三焦各有在也。虽有形状，而止以一处言之可乎哉？或者如仲景所云：下焦不阖，清便下重，此特下焦之一处乎？故并存之以俟知者。
　　　　体仁汇编 【明　彭用光】

　　　　　三焦腑药性

　　三焦乃手少阳之经，少血多气。
　　 【其经起自关冲穴，在手小指之端，去爪甲角如韭叶；终于耳门穴，在耳前起肉当耳触者。】　　丙火之腑。
　　 【《千金》名中清之腑。】
　　决渎之官，水道出焉。
　　 【引导阴阳，开通闭塞，故官司决渎，水道出焉。】　　具无形而有用，行气血而不停。
　　 【潜溪曰：三焦者，上焦如雾，中焦如沤，下焦如渎，有名无形，寄生胸中，以应呼吸而行血气。夫气者上至头而不能下，血者下至足而不能上，皆三焦拥逼，使气血由是而贯通焉，故谓无形而有用。老子曰：有之以为利，无之以为用。是也。】　　窍寄于耳，脉在右尺，是三焦也。
　　 【与命门脉同位。】
　　虚实验其寒热，补泻分其脏腑。实则上结于心，虚则引气于肺。上实热而泻心阳，凉膈散、鸡苏丸、汤名泽泻。上虚寒而补肺气，厚朴汤、理中汤、丸号黄连。泻脾土去中焦之热，补肾气济中焦之寒。下热泻肝，下寒补肾。引数者为证验，在君子而扩充。　　 【凉膈散：山栀、连翘、大黄、甘草、(石卜)硝、黄芩、竹叶、石膏、薄荷，蜜水煎服。理中汤：干姜、甘草、人参、白朮、生姜，水煎服。黄连丸：黄连、黄柏、厚朴、当归、干姜、木香、地榆、阿胶，共为末，炼蜜为丸，每服二十丸。厚朴汤：厚朴、枳壳、高良姜、槟榔、(石卜)硝、大黄，水煎服。鸡苏丸：鸡苏叶、黄芪、防风、荆芥、菊花、片脑、川芎、生地黄、桔梗、甘草，炼蜜为丸，每服一丸，细嚼，麦门冬去心煎汤下，不拘时服。泽泻散：泽泻、赤茯苓、枳壳、猪苓、木通、槟榔、牵牛，共为细末，每服二钱，用生姜葱白煎汤调下，不拘时温服。】
　　　　　本经补泻温凉药

　　补：黄芪、甘草、益智子。
　　温：川附子。
　　泻：泽泻。
　　凉：石膏、地骨皮。
　　东垣报使引本经药：柴胡、川芎 【行上，】 青皮 【行下。】
　　　　医门法律 【清　喻昌】

　　　　　论三焦

　　蔡西山《脉经》有论三焦一篇，后引《礼运》记曰：上焦若窍，中焦若编，下焦若渎。然未曾发明其义。新安孙景思氏因推其义而解之，曰：上焦若窍，窍者窍漏之义，可以通达之物，必是胃之上脘。经曰：上焦在胃之上口，主纳而不出是也。中焦若编，编者编络之义，如有物编包之象，胃之外有脂如网，包罗在胃之上，以其能磨化饮食，故《脉诀》云：膏凝散半斤者，此也。是必脾之大络，此为中焦。经曰：主腐熟水谷是也。下焦若渎，渎者沟渎之义，可以决渎，可以传导，乃是小肠之下，曰阑门，泌别水谷，自此而分清浊之所，此为下焦。经曰：在膀胱上口，主泻而不藏。又曰：主出而不纳。又曰：下焦为传化之腑。又曰：三焦为水谷之道路，气所终始也。盖水谷之所入，自上而中，自中而下，至于糟粕转输，传道而下，一无底滞，如此尤可表其为有形明矣。所谓形者，非谓脏腑外别生一物，不过指其所而为形耳。按西山据《礼运记》而言，《白虎通》性情篇，沤亦作编，二说安得俱误？恐沤与编殆相似而讹之耳。三焦取火能腐物之义，火之性自下而上，三焦者始于原气，由于中脘，散于膻中，皆相火之自下而上也。其曰上焦主纳而不出，下焦主出而不纳，其纳其出，皆系乎中焦之腐熟，焦之为义可见矣。
　　　　景岳全书 【明　张介宾】

　　　　　三焦火候

　　一阳之元气，必自下而升，而三焦之普濩，乃各见其候。盖下焦之候，如地土化生之本也；中焦之候，如灶釜水谷之炉也；上焦之候，如太虚神明之宇也。下焦如地土者，地土有肥瘠而出产异，山川有厚薄而藏蓄异。聚散操权，总由阳气。人于此也，得一分即有一分之用，失一分则有一分之亏，而凡寿夭生育，及勇怯精血病治之基，无不由此。元气之足与不足，以为消长盈缩之主，此下焦火候之谓也。　　上焦如太虚者，凡变化必着于神明，而神明必根于阳气。盖此火生气，则无气不至；此火化神，则无神不灵。阳之在下则温暖，故曰相火以位。阳之在上则昭明，故曰君火以明。是以阳长则阴消，而离照当空，故五官治而万类盛；阳衰则阴胜，而阳为阴抑，故聪明夺而神气减。而凡人之声色动定，以及智愚贤不肖之有不齐者，何莫非阳德为之用？此上焦火候之谓也。　　此以三焦论火候，则各有所司，而皆归之命门。盖水中之火，乃先天真一之气，藏于坎中，此气自下而上与后天胃气相接而化，此实生生之本也。是以花萼之荣在根柢，灶釜之用在柴薪。使真阳不发于渊源，则总属无根之火矣。火而无根，即病气也，非元气也，故《易》以雷在地下而为复，可见火之标在上，而火之本则在下。且火知就燥，性极畏寒，若使命门阴胜，则元阳畏避，而龙火无藏身之地，故致游散不归，而为烦热格阳等病。凡善治此者，惟从其性，但使阳和之气，直入坎中，据其窟宅，而招之诱之，则相求同气，而虚阳无不归原矣。甘温除大热，正此之谓也。奈何昧者不明此理，多以虚阳作实热，不思温养此火，而但知寒凉可以灭火，安望其尚留生意而不使之速毙耶！此实医家第一活人大义，既从斯道，不可不先明斯理！倘三焦有客热邪火，皆凡火耳，固不得不除，而除火何难？是本非正气火候之谓也。学者于此当深明邪正二字，则得治生之要道矣。
　　　　身经通考 【清　李潆】

　　　　　三焦说

　　相火之用，分布命门元气，主升降出入，总领五脏六腑营卫经络，上主纳，中主化，下主出。　　三焦病腹胀气满，小腹尤坚，不得小便，溢则为水，留则为胀。热在上焦，因咳为肺痿，中焦因坚，下焦因溺血，嗌肿喉痹，汗出，目锐眦痛，颊肿，耳后肩臑肘臂外皆痛，小指次指不用。凡吐衄便溺诸血，皆三焦所生。
　　　　　补泻应用药品

　　实火泻之：麻黄、柴胡、葛根、荆芥、升麻、薄荷、羌活、石膏以汗之；瓜蒂、沧盐、虀汁、白矾、皂荚、栀子以吐之；大黄、芒硝、元明粉以下之。虚火补之：上用人参、天雄、桂心；中用人参、黄芪、丁香、木香、草果；下用附子、桂心、硫黄、人参、沉香、乌药、补骨脂。本热寒之，用凉药；标热散之，用解表药。然三焦相火也，味，甘补苦泻；气，热补寒泻。
　　　　　三焦体用

　　三焦者，禀肾间动气以资始，借胃中谷气以资生。水谷自上焦而入，自下焦而出，膻中为气海，又气海在脐下一寸半，故曰：水谷之道路，气之所终始也。
　　　　针灸

　　《灵枢》曰：肠中不便取三里，盛泻之，虚补之。　　 【注　此病在三焦而为肠中不便也。三焦之气蒸化水谷，济泌别汁。水谷者，常并居于胃中，成糟粕而俱下于大肠，是以肠中不便者，三焦之气虚也。三焦之部署在胃腑上中下之间，故独取足阳明之三里，邪盛者泻之，正虚者补之。】　　《千金方》曰：三焦病者，腹胀气满，小腹尤坚，不得小便，窘急，溢则为水，留则为胀。候在足太阳之外大络，在太阳少阳之间，亦见于脉，取委阳。　　小腹肿痛，不得小便，邪在三焦约，取太阳大络，视其结脉与厥阴小络结而血者。肿上及胃管，取三里。　　中焦膈气，聚痛好吐，灸厥阴腧穴，在第四椎两边各相去一寸五分，随年壮。　　中焦寒，四肢不可举动，多汗，洞痢。灸大横，随年壮，穴在侠脐两边各二寸五分。　　膀胱三焦津液下大小肠中寒热，赤白泄痢及腰脊痛，小便不利，妇人带下，灸小肠腧五十壮。　　三焦寒热，灸小肠腧，随年壮。
　　三焦膀胱肾中热气，灸水道，随年壮，穴在侠屈骨相去五五原作「止」，据《千金》卷二十三焦脉论改。寸。屈骨在脐下五寸，屈骨端。水道侠两边各二寸半。
　　　脏腑门 【心包络】

　　　　黄帝素问

　　　　　灵兰秘典论

　　膻中者，臣使之官，喜乐出焉。
　　 【注　膻中者，心主之宫城。心主包络，位居膻中而代君行令，故为臣使之官。心志喜，心主代君宣布，故喜乐出焉。】
　　　　灵枢经

　　　　　经脉篇

　　心主手厥阴心包络之脉，起于胸中，出属心包络，下膈，历络三焦。其支者，循胸中，出胁，下腋三寸，上抵腋下，循臑内，行太阴少阴之间，入肘中，下臂，行两筋之间，入掌中，循中指，出其端；其支者，别掌中，循小指次指出其端。是动则病手心热，臂肘挛急，腋肿，甚则胸胁支满，心中憺憺大动，面赤目黄，喜笑不休。是主脉所生病者，烦心，心痛，掌中热。　　【注　是动则病心中热，臂肘挛急，腋肿，经气之病于外也。甚则胸胁支满，心中憺憺大动，面赤目黄，喜笑不休，盖甚则从外而内，其有余于内也。主心血，而包络代君行令，故主脉。是主脉之包络所生病者，烦心，心痛，掌中热，盖自内而外也。】　　【心包络诸穴歌　手厥阴心包之脉，计有九穴而终。自天池天泉为始，逐曲泽郄门而通。间使行于内关，大陵近乎劳宫。既由掌握，抵于中冲。】　　【分寸歌　心包起自天池间，乳后一寸腋下三。天泉曲腋下二寸，曲泽屈肘陷中央。郄门去腕方五寸，间使腕后三寸量。内关去腕止二寸，大陵掌后两筋间。劳宫屈中名指取，中指之末中冲良。】
　　　　　经水篇

　　手心主外合于漳水，内属于心包。
　　 【注　漳水有二：一出于上党沾县大黾谷，名为清漳；一出于上党长子县鹿谷山，名为浊漳。二漳异源而下流相合。夫血者神气，阴中之清，心所主也，合厥阴包络而流行于经脉之中，犹二水之合流，故手心主外合于漳水，内属于心包。此人之所以参天地而应阴阳也。】
　　　　　海论篇

　　膻中者，为气之海。其输上在柱骨之上下，前在于人迎。　　 【注　膻中为气之海，在膺胸之内，宗气之所聚也。宗气流于海，其下者注于气街，其上者走于息道，故气在胸者止之膺与背俞，故其输上在背之天柱，前在膺胸之人迎。】　　气海有余者，气满、胸中悗息、面赤。气海不足，则气少不足以言。　　 【注　膻中，宗气之所居，上出于喉，以司呼吸。故气海有余者，气满胸中，气息悗乱，气上逆，故面赤也。气海不足，则气少，故不足于言。】
　　　　扁鹊难经

　　　　　心主与三焦为表里

　　二十五难曰：有十二经，五脏六腑十一耳，其一经者，何等经也？然。一经者，手少阴与心主别脉也。心主与三焦为表里，俱有名而无形，故言经有十二也。　　 【注　手少阴与心主各别为一脉，心主与三焦为表里，俱有名而无形，以此一经并五脏六腑，共十二经也。或问手厥阴代君火行事，以用而言，故曰手心主，以经而言，则曰心包络，一经而二名，实相火也。虞庶云：诸家言命门为相火，与三焦相表里。按《难经》只言手心主与三焦为表里，无命门三焦表里之说。夫左寸火，右寸金；左关木，右关土；左尺水，右尺火。职之部位，其义灼然于乎！如虞氏此说，则手心主与三焦相为表里而摄行君火明矣。】
　　　　身经通考 【清　李潆】

　　　　　心包络经说

　　手厥阴心包络之脉，起于胸中，出属心包，下膈，历络三焦。经云：膻中者，臣使之官，喜乐出焉。谓心包也。其经在心下横膜之上，竖膜之下，与横膜相粘而黄脂裹者心也，其脂膜之外，有细筋如丝，与心肺相连者，即包络也。　　心包络病，笑不休，手心热，心中大热，面黄目赤，心中动。其余见证与心脏同。　　心包络腑形象之图
　　见图

　　　　　补泻应用药品
　　补用地黄，湿用肉桂，泻用枳壳、乌药，凉用栀子。引经用柴胡、川芎以行上，青皮以行下。
　　　脏腑门 【命门】

　　　　扁鹊难经

　　　　　左为肾右为命门

　　三十六难曰：脏各有一耳，肾独有两者，何也？然。肾两者，非皆肾也，其左者为肾，右者为命门。命门者，诸神精之所舍，原气之所系也，男子以藏精，女子以系胞，故知肾有一也。　　 【注　肾之有两者，以左者为肾，右者为命门也。男子于此而藏精，受五脏六腑之精而藏之也。女子于此而系胞，是得精而能施化，胞则受胎之所也。原气谓脐下肾间动气，人之生命，十二经之根本也。此篇言非皆肾也。三十九难亦言左为肾，右为命门。而又云：其气与肾通，是肾之两者，其实则一耳。】
　　　　　命门与肾相通

　　三十九难曰：五脏亦有六脏者，谓肾有两脏也，其左为肾，右为命门。命门者，精神之所舍也。男子以藏精，女子以系胞，其气与肾通，故言脏有六也。　　 【注　此言腑有五，脏有六者，以肾之有两也。肾之两虽有左右命门之分，其气相通，实皆肾而已。】
　　　　医学入门 【明　李梴】

　　　　　命门脏赋

　　命门下寄肾右，而丝系曲透膀广之间。　　 【命门即右肾，言寄者，命门非正脏，三焦非正腑也。命门系屈曲下行，接两肾之系，下尾闾，附广肠之右，通二阴之间，前与膀胱下口溲溺之处相并而出，乃是精气所泄之道也。若女子则子户胞门，亦自广肠之右，膀胱下口，相并而受胎，故精气血脉脑皆五脏之真，以是当知精血来有自矣。】　　上为心包，而膈膜横连脂漫之外。
　　 【心包即命门，其经手厥阴，其腑三焦，其脏心包络，其部分在心下横膈膜之上，竖斜膈膜之下，与横膜相粘。其处黄脂漫包者，心也；其漫脂之外，有细筋膜如丝，与心肺相连者，此胞络也。】　　配左肾以藏真精，男女阴阳攸分。
　　 【命门为配成之官，左肾收血，化精运入，藏诸命门，男以此而藏精，女以此而系胞胎。男子以气为主，坎水用事，故蒸气为精而色白，如带火者，精亦能红。女子以血为主，离火用事，故血盈为经而色红，如挟痰气者，经亦能白。女人属阴，阴极则必自下而上冲，故乳房大而阴户缩也。男子属阳，阳极则必自上而下垂，故阴物垂而乳头缩也。盖阳无形，阴有质。男子内阳而外阴，女子内阴而外阳；男子背属阳而腹属阴，女子腹属阳而背属阴。又男子督脉主事，自背尾闾行至龂交穴止，故血盛者感阳气而髭须生。女子任脉主事，自小腹上行至咽喉而止，故不上与阳合而无须，宦官去势，亦无须，一理也。】　　相君火以系元气，疾病死生是赖。
　　 【相火之脏，元气系焉。凡病虽危，命脉有神者生，命脉无神者死。】　　风则肘臂挛急，腋下肿红。
　　 【心包支脉循胸出胁，下腋三寸，上抵腋下，下循臑，内行太阴少阴之间，入肘中下臂，行两筋之间。】　　气则胸膈支结，胁不舒泰。
　　 【心包脉起于胸中下膈，历络三焦，故病有胸病及息贲者。】　　热逼五心烦，而目赤善笑，溲便亦难。　　 【火盛故也。】
　　虚乏四体软，而头旋耳痛，精力不锐。　　 【火衰则土不运，而四体若无骨然。头旋者，命门系上透泥丸，阳虚则头旋也。耳痛者，肾开窍于耳，虚气壅则痛，壅塞则聋也。精力不锐者，交感精来不快，平时无力，不足以息。】　　血衰面黄，而心下崩且烦。
　　 【面色紫光者，肾无苦也。色黄黑者，肾衰也。经曰：悲哀太甚，则心下崩，数溲血也。盖悲哀则心系急，肺布叶举，而上焦不通，荣卫不散，热气在中，故包络绝而阳气内鼓动，发则心下崩，数溲血也。心下崩，谓心包内崩而下血也。】　　冷极阴痿，而肢体厥且痹。
　　 【肾气冷极，前阴痿弱不举，病则四肢发厥如冰，骨痛为冷痹。】　　泻以乌药、枳壳，补必苁蓉、胡巴。　　 【泻则乌药、枳壳之类，补则苁蓉、胡芦巴、黄芪、沉香、肉桂之类。】　　凉以黄蘗、山栀，温必附子、肉桂。　　 【凉用黄蘗、山栀、黄连、柴胡之类，温用附子、肉桂、腽肭脐、川芎、补骨脂、沉香之类。】　　抑又疑左右受病，同归于膀胱。
　　 【小便清利，脉沉而迟，是冷气归肾。小便赤濇，脉沉而数，是热气归命门。而命门与肾脉同者，谓其所受病同归于膀胱一腑也。】　　冬夏司天，两分于水火。
　　 【所以左属水、右属火者，左尺膀胱，停注肾水，右尺三焦，腐熟谷食。俗呼小便曰水，大便曰火，水火之义较然。况六气司天，左为寒水，司冬为寒；右为相火，司夏为暑。】　　盖其同者有形之质，均属乎水。其异者无形之火，不同乎寒。司天既有寒暑之异，在人岂无水火之分？　　 【肾合膀胱左尺之脉，纯乎水；命合三焦右尺之脉，纯乎火。】　　似同而实异者，阴阳之所以为妙也。宜静不宜动者，左右之所以相同也。　　 【凡病莫非火之所为，火盛则热怯虚劳，火衰则阳虚气弱。左右之脉皆沉诊而贵乎沉滑，惟相火司令，则滑而带浮，非其时而数且大者，皆谓火动。】　　叔和脉不立部，同断乎肾。丹溪图不尽意，妙存乎心。　　 【丹溪脉图始补命门包络。】

　　　　医贯 【明　赵献可】

　　　　　命门为人身之本

　　命门在人身之中，对脐附脊骨，自上数下，则为十四椎，自下数上，则为七椎。经曰：七节之旁，中有小心，此处两肾所寄，左边一肾属阴水，右边一肾属阳水，各开一寸五分，中间是命门所居之宫，即太极图中之白圈也。其右旁一小白窍，即相火也，其左旁之小黑窍，即天一之真水也。此一水一火，俱属无形之气。相火禀命于命门，真水又随相火。自寅至申，行阳二十五度；自酉至丑，行阴二十五度。日夜周流于五脏六腑之间，滞则病，息则死矣。人生男女交媾之时，先有火会而后精聚，故曰火在水之先。人生先生命门火，此褚齐贤之言也，发前人之所未发。世谓父精母血非也。男女俱以火为先，男女俱有精。但男子阳中有阴，以火为主；女子阴中有阳，以精为主，谓阴精阳气则可。男女合此二气交聚，然后成形，成形俱属后天矣。后天百骸俱备，若无一点先天火气，尽属死灰矣。故曰：主不明则十二官危。　　或又问曰：如上所言，心为无用之物耶？古之圣贤，未有不以正心、养心、尽心为训，而先生独欲外心以言道，恐心外之道非至道也。余曰：子细玩经文，自得之矣。经曰：神明出焉。则所系亦重矣，岂为无用哉？盍不观之朝廷乎？皇极殿，是王者向明出治之所也。干清宫，是王者向晦晏息之所也。指皇极殿而即谓之君身可乎？盖元阳君主之所以应事接物之用者，皆从心上起经纶，故以心为主。至于栖真养息而为生生化化之根者，独藏于两肾之中，故尤重于肾，其实非肾，而亦非心也。
　　　　体仁汇编 【明　彭用光】

　　　　　命门脏药性

　　命门乃手厥阴之经。
　　【多血少气，是病则手心热也。其经起于天池穴，终于中冲穴。】　　传手少阳，三焦经也。故曰：手厥阴心包络经流注，从胸走手，长二尺五寸，共七尺，是命门也。对肾一而为二，左名肾，男子以藏精，右为命门，女子以系胞，元气之根，精神之舍。　　 【天锡曰：人之初生，受胎之始于任之兆，惟命门先具，有命门，然后生心，心生血，有心然后生肺，肺生皮毛，有脾然后生肾，肾生骨髓，有肾则与命门合，二数备，故肾有两岐也。左者为肾，右者为命门，肾与命门所生，虽有先后之异，其气亦相通。夫命门所生，自无为有，作诸神精之所舍，元气系之，故男子为藏精之处，女子系于胞囊。盖精者乃五脏六腑之精，若有余则悉归于肾，肾受精气，故神出焉。传曰：聚精会神者，此也。】　　受病同归于膀胱，诊候两分于水火，实则脉实。　　 【潜溪曰：命门受病，当辨水火之异，如小便清利、脉沉迟，是气寒，属肾水。小便赤濇、脉沉数，是气热，属命门火。所受同者，谓命门与肾同归膀胱一腑也。所主异者，谓有寒热之别，而一归于寒水，一归于相火也。右尺沉诊候命门。】　　是经也，配成之脏，号心包，属命门，主相火，司暑热。　　 【左为肾，右为命门者，男子以藏精，女子以系胞，其气与肾通，既云气通，其脉同也，较此推之，五部分脉，亦当同肾部断焉，庶不失经意耳。虽曰如是，学宜圆变体认，岂在执泥而已！】
　　　　　本经补泻温凉药

　　补：沉香、黄芪、肉桂、肉苁蓉、胡芦巴。　　泻：乌药、枳壳。
　　温：附子、川芎、肉桂、沉香、腽肭脐、补骨脂。　　凉：黄连、黄蘗、柴胡、山栀仁。
　　东垣报使引本经药：柴胡 【行上，】 川芎、青皮 【行下】
　　　　景岳全书 【明　张介宾】

　　　　　命门余义

　　命门之义，《内经》本无，惟越人云：肾有两者，非皆肾也。左者为肾，右者为命门。命门者，诸神精之所舍，原气之所系，男子以藏精，女子以系胞也。余以其义有未尽，且有可疑，故着有三焦胞络命门辩，附梓《类经》之末，似已尽其概矣。然而犹有未尽者，恐不足以醒悟后人，兹因再悉其蕴，条列于左。　　一命门为精血之海，脾胃为水谷之海，均为五脏六腑之本。然命门为元气之根，为水火之宅，五脏之阴气非此不能滋，五脏之阳气非此不能发。而脾胃以中州之土，非火不能生，然必春气始于下，则三阳从地起，而后万物得以化生，岂非命门之阳气在下，正为脾胃之母乎？吾故曰：脾胃为灌注之本，得后天之气也。命门为化生之源，得先天之气也。此其中固有本末之先后。观东垣曰：补肾不若补脾。许知可曰：补脾不若补肾。此二子之说，亦各有所谓，固不待辩而可明矣。　　一命门有火候，即元阳之谓也，即生物之火也。然禀赋有强弱，则元阳有盛衰，阴阳有胜负，则病治有微甚，此火候之所以宜辩也。以三焦论火候，则各有所司，而何以皆归之命门？不知水中之火，乃先天真一之气，藏于坎中，此气自下而上，与后天胃气相接而化，此实生生之本也。是以花萼之荣在根柢，灶釜之用在柴薪，使真阳不发于渊源，则总属无根之火矣。火而无根，即病气也，非元气也。故《易》以雷在地下而为复，可见火之标在上，而火之本在下。且火知就燥，性极畏寒，若使命门阴胜，则元阳畏避，而龙火无藏身之地，故致游散不归，而为烦热、格阳等病。凡善治此者，惟从其性，但使阳和之气，直入坎中，据其窟宅，而招之诱之，则同气相求，而虚阳无不归原矣。故曰：甘温除大热，正此之谓也。奈何昧者不明此理，多以虚阳作实热，不思温养此火，而但知寒凉可以灭火，安望其尚留生意，而不使之速毙耶？此是医家第一活人大义，既从斯道，不可不先明此理。倘三焦有客热邪火，皆凡火耳，因不得不除，而除火何难？是本非正气火候之谓也。学者于此，当深明邪正二字，则得治生之要矣。　　一命门有生气，即干元不息之机也，无生则息矣。盖阳主动，阴主静，阳主升，阴主降。惟动惟升，所以阳得生气；惟静惟降，所以阴得死气。故干元之气，始于下而盛于上升，则向生也；坤元之气，始于上而盛于下降，则向死也。故阳生子中而前升后降，阴生午中而前降后升。此阴阳之岐，相间不过如毛发，及其竟也，则谬以千里，而死生之柄，实惟此毫厘升降之机耳。又如水暖则化气，化气则升，无不生也。水寒则成冰，成冰则降，无不死也。故肾气独沉，则奉生者少，即此生气之理也。至若人之生气，则无所不在，亦无所不当察。如脏腑有生气，颜色有生气，声音有生气，脉息有生气，七窍有生气，四肢有生气，二便有生气，生气即神气，神自形生，何不可辨？衰者速培，犹恐不生，尚堪伐乎？而况其甚者乎？故明师察此，必知孰者已亏，孰者犹可；孰者能益生气，孰者能损生气；孰者宜先攻病气以保生气，孰者宜先固生气以御病气。务思病气虽如此，生气将如何？见在虽如此，日后将如何？使不有原始要终之明，则皆寸光之流耳。虽然，此徒以斯道为言也。而斯道之外，又有说焉。夫生气者，少阳之气也。少阳之气，有进无退之气也。此气何来？无非来自根本。此气何用？此中尤有元真。盖人生所贵，惟斯气耳，而出入之权在呼吸，斯气数之宝藏也。河车之济在辘轳，实转运之神机也。其进其退，其得其失，总在生息之间，而彭殇之途，于斯判矣。经曰：得神者昌，失神者亡。即此生气之谓也。予见遭剥于是者，不可胜纪，故特明其义于此。　　一命门有门户，为一身巩固之关也。经曰：仓廪不藏者，是门户不要也；水泉不止者，是膀胱不藏也。得守者生，失守者死。又曰：肾者，胃之关也。关门不利，故聚水而从其类也。又曰：北方黑色，入通于肾，开窍于二阴。是可见北门之主，总在乎肾，而肾之政令，则总在乎命门。盖命门为北辰之枢，司阴阳之柄，阴阳和则出入有常；阴阳病则启闭无序。故有为癃闭不通者，以阴竭水枯干涸之不行也；有为滑泄不禁者，以阳虚火败收摄之无主也。阴精既竭，非壮水则必不能行；阳气既虚，非益火则必不能固，此固其法也。然精无气不行，气无水不化，此其中又有可分不可分之妙用，亦在乎慧者之神悟，有非可以笔楮尽言者。　　一命门有阴虚，以邪火之偏胜也。邪火之偏胜，缘真水之不足也。故其为病，则或为烦渴，或为骨蒸，或为咳血吐血，或为淋浊遗泄，此虽明是火证，而本非邪热实热之比。盖实热之火，其来暴而必有感触之故；虚热之火，其来徐而必有积损之因，此虚火实火之大有不同也。凡治火者，实热之火可以寒胜，可以水折，所谓热者寒之也。虚热之火不可以寒胜，所谓劳者温之也。何也？盖虚火因其无水，只当补水以配火，则阴阳得平而病自可愈。若欲去火以复水，则既亏之水未必可复，而并火去之，岂不阴阳两败乎？且苦寒之物，绝无升腾之生气，而欲其补虚，无是理也。故予之治此，必以甘平之剂，专补真阴，此虽未必即愈，自可无害。然后察其可乘，或暂以清解，或渐加温润，必使生气渐来，庶乎脾可健则热可退，肺渐润则嗽渐宁，方是渐复之佳兆，多有得生者。若但知知、蘗为补阴，则愈败其肾而致泄泻食减，必速其殆矣。
　　　　石室秘箓 【清　陈士铎】

　　　　　论命门

　　命门为十二经之主，《内经》已详言之。余再取而尚论者，盖命门之经虽彰，而命门之旨尚晦也。命门既为十二经之主，而所主者何主也？人非火不能生活，有此火而后十二经始得其生化之机。命门者，先天之火也，此火无形，而居于水之中。天下有形之火，水之所克；无形之火，水之所生。火克于水者，有形之水也；火生于水者，无形之水也。然而无形之火，偏能生无形之水，故火不藏于火而转藏于水也。命门之火，阳火也，一阳陷于二阴之间者也。人先生命门而后生心，其可专重夫心乎？心得命门而神明有主，始可以应物；肝得命门而谋虑；胆得命门而决断；胃得命门而能受纳；脾得命门而能转输；肺得命门而治节；大肠得命门而传导；小肠得命门而布化；肾得命门而作强；三焦得命门而决渎；膀胱得命门而收藏；无不借命门之火以温养之也。此火宜补而不宜泻，宜于水中以补火，尤宜于火中以补水，使火生于水，而还以藏于水也。倘日用寒凉以伐之，则命门之火微，又何能生养十二经耶？此《内经》所谓主不明则十二官危。非重言命门欤！
