古今图书集成医部全录卷三百九十九

妇人诸乳疾门

　　　　疮疡全书 【宋　窦汉卿】

　　　　　乳病证治

　　乳房属阳明经，乳头属厥阴经。此毒因惊忧郁结乳间成痈，初起二三日，即用鹿角散酒调服，外用金箍散蜜水调敷。若不能痊，急用荆防败毒散加(艹舌)蒌子、天花粉。不散，服内托散加白芍药、金银花。　　外吹乳者，小儿吮乳吹风在内故也。内吹乳者，女人腹中有孕，其胎儿转动吹风在外故也。煎药中须用保胎之剂，以治乳发之药同治之。　　皂角散治乳痈及乳疼。用皂角一条烧灰，蛤粉三钱，乳香一钱末之，酒调下，以手揉乳令散；外用金箍散敷之，或内服复元通气散。已溃者，用人参、黄芪、贝母、白朮之类。　　你疬，因女子十五六岁经脉将行，或一月二次，或过月不行，致生此疾，多生寡薄气体虚弱，宜服败毒散加地黄，再服黄矾丸，其毒自散，不致损命。每乳上只有一核可治，若串成三四个，即难疗也。治法：逍遥调经汤、开郁顺气解毒汤，加减用之。　　乳岩乃阴极阳衰，血无阳安能散？致血渗于心经，即生此疾。若未破可疗，已破即难治。捻之内如山岩，故名之。早治得生，迟则内溃肉烂，见五脏而死。未破用蠲毒流气饮加红花、苏木、生地、熟地、青皮、抚芎、乌药、甘草、小柴胡、(艹舌)蒌仁。
　　　　妇人良方 【 宋?陈自明】

　　　　　乳病证治

　　妇人乳汁乃气血所化，若元气虚弱，则生子乳汁短少。初产乳房焮胀，此乳未通；若怒气乳出，此肝经风热；若累产无乳，此内亡津液。盖乳汁资于冲任，若妇人疾在冲任，乳少而色黄者，则怯弱而多疾。　　【 注　前证若气血虚弱而不能化生，宜壮脾胃；怒动肝胆而乳肿汁出，宜清肝火。夫乳汁乃气血所化，在上为乳，在下为经。若屡产无乳，或大便濇滞，当滋化源。】　　【 按《大全》：凡妇人乳汁或行或不行者，皆由气血虚弱，经络不调所致也。乳汁勿令投于地，虫蚁食之，令乳无汁。若乳盈溢，可泼东壁上佳。或有产后必有乳，若乳虽胀，而产后臖作者，此年少之人，初经产乳有风热耳，须服清利之药则乳行。若累经产而无乳者，亡津液故也，须服滋益之药以动之。若虽有乳却又不甚多者，须服通经之药以动之，仍以羹臛引之。盖妇人之乳，资于冲脉与胃经通故也。有屡经产而乳汁常多者，亦妇人血气不衰使然也。】　　产后乳汁自出，乃胃气虚，宜服补药止之。若乳多满痛，用温帛熨之。未产而乳自出，谓之乳泣，生子多不育。　　【 注　前证若气血俱虚，用十全大补汤。肝经血热，用加味逍遥散。肝经怒火，用四物、参、朮、柴、栀。肝脾郁怒，用加味归脾汤。】　　【 按《大全》：产后乳汁自出，以漏芦散治之亦可。】　　产后吹乳，因儿饮乳口气所吹，令乳汁不通，壅结肿痛，不急治多成痈，速服(艹舌)蒌散及敷南星，更以手揉散之。　　【 注　按前证用药，切不可损其气血，治验详乳痈乳岩下。】　　【 按《大全》：产后吹你者，因儿吃你之次，儿忽自睡，呼气不通，乳不时泄，畜积在内，遂成肿硬，壅闭乳道，津液不通，伤结疼痛；亦有不痒不痛，肿鞕如石，名曰吹你。若不急治，肿甚成痈。产后吹你，最宜急治。不尔结痈，逮至死者，速服皂角散、(艹舌)蒌散，敷以天南星散，以手揉之则散矣。】　　妒乳因儿未能饮，余乳畜结，以致肿痛，初不吮通之，必致成痈。若乳头生疮浸淫，名妒乳，宜赤龙皮汤、天麻汤、飞乌膏、飞乌散，敷以黄连胡粉散。　　【 注　乳盛或无子饮乳，以致肿痛，炒大麦芽煎服，其乳即散。若成疮，当从乳痈类治。若皮肤浸淫成疮，当用本方。】　　【 按《大全》：妒乳者，由新产后，儿未能饮之，及乳不泄，或乳胀，捏其汁不尽，皆令乳汁畜结与血气相搏，即壮热大渴引饮，牵强掣痛，手不得近是也。初觉便知，以手捊捏去汁，更令旁人助吮引之；不尔或作疮有脓，其热盛必成痈也。轻则为吹乳妒乳，重则为痈。虽有专门，不可不知。】　　乳痈乳岩，经曰：乳头属足厥阴肝经，乳房属足阳明胃经。若乳房忽壅肿痛，结核色赤，数日之外，焮痛胀溃，稠脓涌出，脓尽而愈，此属胆胃热毒，气血痈滞，名曰乳痈，为易治。若初起内结小核，或如鳖棋子，不赤不痛，积之岁月惭大，巉岩崩破，如熟石榴，或内溃深洞，血水滴沥，此属肝脾郁怒，气血亏损，名曰乳岩，为难疗。治法：焮痛寒热，宜发表散邪；肿焮痛甚，宜疏肝清胃；或不作脓，脓成不溃，宜用托里；或肌肉不生，脓水清稀，宜补脾胃；或脓出反痛，恶寒发热，宜补气血；或肿焮作痛，晡热内热，宜补阴血；或饮食少思，时作呕吐，宜补胃气；或饮食难化，泄泻腹痛，宜补脾气；或劳碌肿痛，宜补气血；怒气肿痛，宜养肝血。慎不可用克伐之剂，复伤脾胃也。乳岩初息，用益气养荣汤、加味逍遥、加味归脾，可以内消；若用行气破血之剂，则速其亡。
　　　　儒门事亲 【 元?张从政】

　　　　　治法

　　夫妇人有本生无乳者，不治。或因啼哭悲怒郁结，气溢闭塞，以致乳脉不行，用精猪肉清汤，调和美食，于食后调益元散五七钱，连服三五服，更用木梳梳乳周回百余遍，则乳汁自下也。　　又一法：用猪蹄汤调和美味服之，乳汁亦下。或用熟猪蹄四枚食之，亦效。　　夫乳痈发痛者，亦生于心也，俗呼曰吹乳是也。吹者，风也。风热结薄于乳房之间，血脉凝注，久而不散，溃腐为脓也。可用一法禁之。呪曰：谨请东方护司族，吹你是灰你子。右。用之时，当先问病人曰：甚病？病人答曰：吹妳。取此气一口，但吹在两手坎字文上，用大拇指紧捏定，面北立，一气念七遍，吹在北方，如此者三遍。若作法时。以左右二妇人，面病人立，于病乳上痛揉一二百数，如此亦三次则愈。
　　　　格致余论 【 元?朱震亨】

　　　　　乳硬论

　　乳房阳明之经，乳头厥阴所属。乳子之母，不知调养，怒忿所逆，郁闷所遏，厚味所酿，以致厥阴之气不行，故窍不得通而汁不得出，阳明之血沸腾，故热甚而化脓。亦有所乳之子，膈有滞痰，口气焮热，含乳而睡，热气所吹，遂生结核。于初起时，便须忍痛，揉令稍软，吮令汁透，自可消散矣。失此不治，必成痈疖。治法，疏厥阴之滞以青皮，清阳明之热以细研石膏，行污浊之血以生甘草之节，消肿导毒以(艹舌)蒌子或加没药、青橘药、皂角刺、金银花、当归，或汤或散，或加减随意消息，然须以少酒佐之。若加以艾火两三壮于肿处，其效尤捷。彼庸工喜于自衒、便用针刀引惹抽痛，良可哀悯。若夫不得于夫，不得于舅姑，忧怒抑郁，朝夕积累，脾气消沮，肝气横逆，遂成隐核如大棋子，不痛不痒，数十年后，方为疮陷，名曰你岩，以其疮形嵌凹似岩穴也，不可治矣。若于始生之际，便能消释病根，使心清神安，然后施之以治法，亦有可安之理。
　　　　医学纲目 【 明?楼英】

　　　　　病因

　　乳硬病多因厚味湿热之痰，停畜膈间，与滞乳相搏而成；又有滞乳，因儿口气吹嘘而成；又有拗怒气激滞而生者。煅石膏、烧桦皮、(艹舌)蒌子、甘草节、青皮，皆神效药也。妇人此病若早治之，便可立消。有月经时，悉是轻病。五六十后，无月经时，不可作轻易看也。
　　　　医学入门 【 明?李梴】

　　　　　总论

　　妇人之乳，与男子之肾同，皆性命根也。烦渴呕吐者，胆胃风热也；甚则毒气上冲咽膈，妨碍寒热者，肝邪也。此皆表证，宜不换金正气散加天花粉，能止渴呕、定寒热。咽膈有碍者，甘桔汤加生姜，或护心散。如溃后见此四证为虚。　　治妇人乳疾与男子微异者，女损肝胃，男损肝肾故也。妇人胎产后，亦有肝虚者。
　　　　　论证洽法

　　乳房结核，乃饮食厚味，忿怒忧郁，以致胃火上蒸乳房，汁化为浊脓，肝经气滞，乳头窍塞不通，致令结核不散，痛不可忍。初起便宜用隔蒜灸法，切忌针刀。能饮者，一醉膏加芎、归各一分，一服两服即效。不能饮者(艹舌)蒌散。　　结核，亦有气血虚弱，略被外感内伤，以致痰涎凝溥，俱以古芷贝散为主。血虚合四物汤，更加参、朮、柴胡、升麻。气虚合四君子汤，更加芎、归、柴胡、升麻。忧思伤脾者，归脾汤加(艹舌)蒌根、贝母、白芷、连翘、甘草节，水酒各半煎服。有郁火结核肿痛甚者，清肝解郁汤。　　吹乳，因乳子膈有痰滞，口气焮热，含乳而睡，风热吹入乳房，凝滞不散作痛。初起须忍痛，揉令稍软，吸取窍通，自可消散。不散宜益元散，令姜汤或井水调，一日一服，至三五七次自解。重者，解毒汤顿服之。挟气者，古芷贝散、单青皮汤；外用漏芦为末，水调敷。又有乳汁不行，停乳作痛者，涌泉散。　　乳痈，乃结核久，内胀作痛，外肿坚鞕，手不可近，谓之乳痈。未溃者，仍服(艹舌)蒌散、内托升麻汤，或复元通圣散加藜芦。虚者，托里消毒散。将溃，两乳间出黑头疮，项下作黑眼者，内托升麻汤。已溃，寒热者，内托十宣散。少食口干者，补中益气汤。晡热内热者，八物汤加五味子。胃虚呕者，六君子汤加香附、砂仁。胃寒呕吐或泻者，六君子汤加干姜、藿香。遇劳肿痛者，八物汤倍参、芪、归、朮。遇怒肿痛者，八物汤加山栀。　　乳岩，乃郁怒有伤肝脾，结核如鳖棋子大，不痛不痒，五七年后，外肿紫黑，内渐溃烂，名曰乳岩。伤尽气血方死。急用十六味流气饮及单青皮汤兼服。虚者，只用清肝解郁汤，或十全大补汤。更加清心静养，庶可苟延岁月。经年以后，必于乳下溃一穴，出脓。及中年无夫妇人，死尤速，故曰：夫者妻之天。惟初起不分属何经络，急用葱白寸许，生半夏一枚捣烂，为丸芡实大，以绵裹之，如患左塞右鼻，患右塞左鼻，一宿而消。　　乳悬，乃产后瘀血上攻，忽两乳伸长，细小如肠，直过小腹，痛不可忍，名曰乳悬，危证也。用川芎、当归各一斤，水煎浓汤，不时温服。再用二斤，逐旋烧烟，安在病人面前桌子下，令病人曲身低头，将口鼻及病乳，常吸烟气。未甚缩，再用一料，则瘀血消而乳头自复矣。若更不复旧，用萞麻子捣烂贴顶上片时，收即洗去。
　　　　薛氏医案 【 明?薛己】

　　　　　痈岩治法

　　乳痈乳岩，若因暴怒，或儿口气所吹肿痛者，疏肝行气；焮痛发寒热者，发散表邪；肿焮痛甚者，清肝消毒；未成脓者，疏肝行气；不作脓或不溃，托里为主；溃而不敛或脓清者，宜大补气血。尝见患者责效太速，或不戒七情，及药不分经络虚实者，俱难治。　　大抵此证四十以外者尤难治，盖因阴血日虚也。　　大抵乳房属阳明胃经，乳头属厥阴肝经。若忿怒伤肝，或厚味积热，以致气不行，窍不通，乳不出，则结而为肿为痛；阳明之血热甚，则为腐为脓。若脓一成，即针之，以免遍溃诸囊之患。　　夫乳之为物，各有囊橐，若一有脓即针之。否则遍溃诸囊矣。少壮者得以收敛，老弱者多致不救。　　乳岩乃七情所伤，肝经血气枯槁之证，宜补气血解郁结药治之。　　大抵郁闷则脾气阻，肝气逆，遂成隐核，不痛不痒，人多忽之，最难治疗。若一有此，宜戒七情，远厚味，解郁结，更以善血气之药治之，庶可保全，否则不治。亦有二三载或五六载方溃陷下者，皆曰乳岩，盖其形岩凸似岩穴也。最毒。慎之，可保十中一二也。
　　　　外科正宗 【 明?陈实功】

　　　　　总论

　　夫乳病者，乳房阳明胃经所司，乳头厥阴肝经所属，乳子之母不能调养，以致胃汁浊而壅滞为脓；又有忧郁伤肝，肝气滞而结肿。初起必烦渴呕吐，寒热交作，肿痛疼甚，宜牛蒡子汤主之。厚味饮食暴怒、肝火妄动结肿者，宜橘叶散散之。又忧郁伤肝，思虑伤脾，积想在心，所愿不得志者，致经络痞濇，聚结成核，初如豆大，渐如棋子，半年一年，二载三载，不疼不痒，渐渐而大；始生疼痛，痛则无解；日后肿如堆栗，或如覆碗，色紫气秽，渐渐溃烂，深者如岩穴，高者若泛莲，疼痛连心，出血作臭。其时五脏俱衰，四大不救，名曰乳岩。凡犯此者，百人百必死。如此证知觉若早，只可用清肝解郁汤，或益气养荣汤。患者再加清心静养，无挂无碍，服药调理，只可苟延岁月。若中年已后，无夫之妇得此，死更尤速，故曰夫乃妇之天也。惟初生核时，急用艾灸核顶，待次日起泡挑破，用铍针针入四分，用冰蛳散条插入核内，糊纸封盖，至十三日，其核自落，用玉红膏生肌敛口，再当保养不发。　　初起，红赤肿痛，身微寒热，无头眩，无口干，微疼者，顺。已成，焮肿发热，疼痛有时，一囊结肿，不侵别囊者，轻。已溃，脓黄而稠，肿消疼痛渐止，四边作痒生肌者，顺。溃后，脓水自止，肿痛自消，新肉易生，脓口易合者，顺。初起，一乳通肿木痛[通肿木痛　原作「通痞大痛」，据《外科正宗》卷三乳痈论改。]不红，寒热心烦，呕吐不食者，逆。已成，不热不红，坚硬如石，口干不眠，胸痞食少者，逆。已溃不脓，正头腐烂，肿势愈高，疼痛愈盛，流血者，死。溃后，肉色紫黑，痛苦连心，涴气日深，形体日削者，死。　　初起，发热恶寒，头眩体倦，六脉浮数，邪在表，宜散之。发热无寒，恶心呕吐，口干作渴，胸膈不利者，宜清之。忧郁伤肝，思虑伤脾，结肿坚硬微痛者，宜疏肝行气。已成，焮肿发热，疼痛有时已，欲作脓者，宜托里消毒。脓已成而胀痛者，宜急开之。如脾胃虚弱更兼补托。溃而不敛，脓水清稀，肿痛不消，疼痛不止，大补气血。结核不知疼痛，久而渐大，破后流污水，宜养血清肝。
　　　　景岳全书 【 明?张介宾】

　　　　　乳病证治

　　乳痈乳岩，肿痛热甚，热毒有余者，宜以连翘金贝煎先治之，甚妙。　　产后乳自出，乃阳明胃气之不固，当分有火无火而治之。无火而生不止，由气虚也，宜八珍汤、十全大补汤。若阳明血热而溢者，宜保阴煎或四君子汤加栀子。若肝经怒火上冲，乳胀而溢者，宜加减一阴煎。若乳多胀痛而溢者，宜温帛熨而散之。　　孕妇乳病，名曰内吹，其因与产后同，惟用药不可犯其胎耳。　　产后吹乳势甚者，惟连翘金贝煎最妙。
　　　　方

　　加味归脾汤 【 《医案》，下同】 　治女人乳岩初起，用此内消。　　白朮炒　人参　茯苓各一钱　柴胡　川芎　山栀炒　芍药炒　甘草炒，各五分　熟地黄　当归各八两右，水煎服。
　　加味逍遥散　治证同上。
　　甘草炙　当归炒　芍药酒炒　苓苓　白朮炒，各一钱　柴胡　丹皮　山栀炒，各五分　　右，水煎服。

　　甘桔汤 【 《入门》，下同】 　治女人乳痈，咽膈有碍。　　甘草一两　桔梗五钱
　　右，水煎服。

　　解毒汤　一名黄连解毒汤。治女人乳房凝住不散。　　黄连　黄芩　黄蘗　山栀各二钱半
　　右，水煎服。

　　不换金正气散　治女人乳病表证。
　　厚朴　陈皮　藿香　半夏　苍朮各一钱　甘草五分　　右，姜三片，枣二枚，水煎温服。

　　益元散　一名六一散。治女人乳肿不散。　　滑石六两　甘草一两
　　右为末，每三钱，入蜜少许，沸汤调服。
　　补中益气汤　治女人乳痈，食少口干。　　黄芪　人参　甘草各一钱　当归　白朮　陈皮　柴胡　升麻各五分　　右，水煎，巳午未初时温服。

　　四君子汤　治女人气虚，乳中结核，用此加减。　　人参一钱　白朮　茯苓各二钱　甘草六分　　右，姜三片，枣二枚，水煎，不拘时服。本方加陈皮、半夏，名六君子汤。
　　八物汤　治女人乳痈，晡热内热。
　　人参　茯苓　白朮土炒　白芍药　当归　熟地各二钱　甘草炙　川芎各一钱　　右，煎服。

　　十全大补汤　治女人乳岩虚者。
　　人参　白朮　茯苓　甘草　当归　川芎　熟地　芍药　肉桂　黄芪各二分半　　右，姜枣煎服。

　　复元通圣散　治女人乳痈未溃。
　　穿山甲　(艹舌)蒌根各四钱　青皮　陈皮各二钱　甘草三钱　　右为末，酒调服。

　　归脾汤　治女人忧思伤脾，乳中结核，用此加减。　　当归　龙眼肉　枣仁　远志　人参　黄芪　白朮　茯神各一钱　木香五分　甘草三分　　右，姜枣煎服。

　　护心散　治女人乳病，咽膈有碍者。　　菉豆粉四钱　乳香二钱
　　右为末，甘草煎汤调服，时时细呷。
　　一醉膏　治女人乳痈初起，神效。
　　(艹舌)蒌一个，去皮研烂　甘草五钱　没药二钱半　　右用红酒三碗，煎至一碗半，分两次温服，重者再进一服，以瘥为度。或加当归、白芷、乳香亦妙。如要宣毒，加皂刺一分。
　　古芷贝散　治女人次乳及结核。
　　白芷　贝母各等分
　　右为末，每一钱，酒调频服。

　　清肝解郁汤　治女人乳内结核，或肿溃不愈。　　当归　白朮各一钱半　人参　柴胡　牡丹皮　陈皮　川芎各八分　白茯苓　贝母　白芍药　熟地　山栀各一钱　甘草五分　　右，水煎服。

　　内托升麻汤　治女人两乳间出黑头疮。　　葛根　升麻　连翘各一钱半　黄芪　当归　炙甘草各一钱　鼠粘子五分　肉桂三分　黄蘗二分　　右，水二盏，酒一盏，同煎服。

　　托里消毒散　治女人乳痈虚者。
　　人参　黄芪　当归　芍药　白朮　白茯苓　陈皮各一钱　连翘　白芷　金银花各七分　甘草五分　　右，水煎服。一方去连翘加川芎、皂刺、乳香、没药，治痈疽肿痛，俱色慢不甚赤，元气虚弱，或行攻伐，不能溃散者，宜用之。未成者消，已成者溃。又去腐生新之良剂也，加减同前。但虚弱及已溃者，去芷、翘、金银花三味消毒之药。
　　内托十宣散　治女人乳痈已溃，寒热。　　人参　黄芪　当归　厚朴　桔梗　肉桂　川芎　防风　白芷　甘草各等分　　右为末，每三钱至五六钱。不饮酒者，木香磨汤调下，疮愈服之，尤佳。或加忍冬藤尤妙。如天热去桂，加(艹舌)蒌根、赤茯苓。
　　涌泉散　治女人乳汁不通，作痛。
　　瞿麦　麦冬　王不留行　龙骨　穿山甲各等分　　右为末，每一钱热汤下。先食猪悬蹄羹，后服此药，服后以梳刮左右乳房。
　　其方　治攻人乳胀痛及乳痈肿。
　　王不留行　白丁香　漏芦　花粉　僵蚕各等分　　右为末，猪悬蹄煮汁下。

　　益气养荣汤 【 《外科正宗》，下同】 　治女人乳岩初患。　　人参　茯苓　陈皮　贝母　香附　当归　川芎　赤芍　熟地　白芍各一钱　甘草　桔梗各五分　白朮二钱　　右，姜三片，枣二枚水二杯，煎八分，食远服。
　　冰蛳散　治女人乳中结核。
　　大田螺五枚，去壳线穿，日中晒干　冰片一分　白砒一钱二分，面裹煨熟　硇砂三分　　右用晒干螺肉，切片同煨熟，白砒碾为细末，加硇片再碾，小罐密收。凡用时先用艾灸核上七壮，次候灸疮起泡，以小针挑破，将前药一二厘，津唾调成饼，贴灸顶上，用绵纸以厚糊封贴核上，勿动泄气。七日后四边有裂缝，再七日其核自落，换搽玉红膏，内服补药，兼助完口。
　　生肌玉红膏　治证见上。
　　甘草一两二钱　瓜儿血竭　轻粉各四两当归身　白蜡各二两　白芷五钱　紫草二钱　麻油一斤　　右，先用甘草、当归、紫草、白芷四味，入油内浸三日，大杓内慢火熬药微枯色，细绢滤清；将油复入杓内，煎滚下整血竭化尽，次下白蜡微火亦化完；用茶锺四枚，预顿水中，将膏分作四处，倾入锺内，候片时，方下研极细轻粉，每锺内投和一钱搅匀，候至一复时取起。不得加减，致取不效。
　　连翘金贝煎 【 《景岳全书》】 　治女人乳痈乳岩热毒有余之证。　　金银花　土贝母　蒲公英　夏枯草各三钱　红藤七八钱　连翘一两或五七钱　　右用好酒二碗，煎一碗服，服后暖卧片时。若火盛烦渴乳肿者，加天花粉。
　　通和汤 【 《宝鉴》】 　治妇人乳痈疼痛不可忍者。　　穿山甲炮　木通各一两　自然铜五钱，酢淬七次　　右为末，每服二钱。热酒调下，食远服之。
　　丹溪方 【 《纲目》，下同】 　治乳痈。　　青皮　(艹舌)蒌仁　橘叶　连翘　桃仁留尖　皂角刺　甘草节　水煎服。破加参、芪。
　　神效(艹舌)蒌散　治乳痈你岩神效。　　(艹舌)蒌一个，去皮焙为末子，多者有力　生甘草　当归酒浸焙，各五钱　乳香研　没药研，各二钱半　　右为末，用无灰酒三升，以银石器内慢火熬取一升，清汁分作三服，食后良久服。如有你岩，便服此药，可杜绝病根。毒气已成，能化脓为黄水。毒未成，即于二便中通利。如疾甚，再合服，以退为度。立效散与前方间服，神妙。但以(艹舌)蒌散方，减去当归，加紫色皂角刺一两大钱是也。丹溪云：妙捷。恐贫贱之家，未能办集者，用单方内蒲公英方尤妙。
　　张氏橘皮汤　治乳痈，未结即散，已结即溃，极痛不可忍者极效。因小儿吹乳，变成此疾者，并皆治之。　　陈皮一味汤浸，去白晒干，面炒微黄　为细末，麝香研，酒调二钱。初发觉赤肿疼痛，一服见效。
　　胜金丹　治妇人吹乳极效。
　　百齿霜即木梳上发垢
　　右一味，不拘多少，用无根水为丸如桐子大，每服三丸，倒流水送下。食后令病人左乳者左卧，右乳者右卧，于温处汗出，愈。新汲水倾于房上，接之乃倒流水也。
　　独胜散　治妇人吹乳。
　　白丁香五钱
　　右捣罗为末，每服一钱匕，温酒调下，服无时。
　　皂角散　治妇人吹乳。
　　皂角烧灰　葛粉研细
　　热酒一杯，调一字，顷间揉散即愈。一本是蛤粉，治乳痈。
　　丹溪方　杨孺人乳肿痛。
　　青皮　石膏煅　连翘　皂角刺炒　黄药子　当归头　木通各一钱　生甘草三分　　作一贴，入好酒些少，同煎饮之。外用散坚解毒药洗肿处。　　又方　义二孺人平时乳内有结核，不为痛，忽乳边又有一肿核，颇痛。　　黄芩　川芎　木通　陈皮各四钱　人参二钱　大腹皮三钱　白芍药　炙甘草　生甘草　当归头各一钱　分二贴煎服。　　又方　二孺人但经将行而乳肿，先两日发口干而不渴，食少减，脉左弦带数，右却平。　　川芎　归身　炒白芍　熟地　陈皮　白朮　茯苓　带热下与点丸三十粒。与点丸，即黄芩为末，粥丸是也。
　　东垣方　妇人两乳间出黑头疮，疮顶陷下作黑眼子，其脉弦洪，按之细小。　　升麻　连翘　葛根各一钱五分　肉桂三分　黄芪　归身　炙甘草各一钱　鼠粘子五分　黄蘗二钱　　右作一服，水一盏，酒半盏，煎至一盏，二服愈。
　　牛蒡子汤 【 《外科正宗》】 　乳痈乳疽，结肿疼痛，勿论新久，但未成脓者服。　　陈皮　牛蒡子　山栀　金银花　甘草　黄芩　(艹舌)蒌仁　天花粉　连翘　角针各一钱　柴胡　青皮各五分　　水二锺，煎八分，入酒一杯和匀，食远服。
　　橘叶散　治妇人有孕，胎热为内吹，有儿吃乳名外吹，致乳结成肿痛，寒热交作，甚者恶心呕吐，并服之。　　柴胡　陈皮　川芎　山栀　青皮　石膏　黄芩　连翘各一钱　甘草五分　橘叶二十个　　水二钟，煎八分，食远服，滓再煎服。
　　清肝解郁汤　治一切忧郁气滞，乳结肿硬，不疼不痒，久渐作疼，或胸膈不利，肢体倦怠，面色痿黄，饮食减少。　　陈皮　白芍　川芎　当归　生地　半夏　香附　青皮　远志　茯神　贝母　苏叶　桔梗各八分　甘草　山栀　木通各四分　　水二锺，姜三片，煎八分，食远服。
　　鹿角散　治乳痈初起，结肿疼痛，憎寒发热，但未成俱效。　　鹿角尖三寸，炭内烧红存性碾末　服三钱，食后热酒一茶锺调服。甚者，再一服必消。
　　回乳四物汤　治妇人无儿吃乳，致乳汁肿胀坚硬，疼痛难忍。　　麦芽二两，炒为末　川芎　当归 　白芍药　熟地各二钱　　水二锺，煎八分，食远服。用脚布束紧两乳，以手按揉，其肿自然消散。甚者再用一服。
　　如意金黄散　治痈疽发背，诸般疔肿，跌扑损伤，湿痰流毒，大头时肿，漆疮火丹，风热天泡，肌肤赤肿，干湿脚气，妇女乳痈。　　天花粉十斤　黄蘗　大黄　姜黄各五斤　白芷三斤　紫厚朴　陈皮　甘草　苍朮　天南星各二斤　以上共为咀片，晒极干燥，用大驴磨连磨三次，方用密绢罗厨筛出，磁坛收贮，勿令泄气。凡遇红赤肿痛，发热未成脓者，及夏月火令时，俱用茶汤，同蜜调敷。如微热微肿及大疮已成欲作脓者，俱用葱汤，同蜜调敷。如漫肿无头，皮色不变，湿痰流毒，附骨痈疽，鹤膝风证等病，俱用葱酒煎调。如风热恶毒所生，患必皮肤亢热，红色光亮，形状游走不定者，俱用蜜水调敷。如天泡火丹赤游丹黄水漆疮恶血攻注等证，俱用大蓝根叶捣汁调敷，加蜜亦可。汤泼火烧皮肤破烂，麻油调敷。以上诸引，理取寒热温凉制之。又在临用之际，顺合天时，洞窥病势，使引为当也。
　　下乳天浆散　治乳母元气虚弱，乳汁微少，或痛，或生儿日久乳少。　　川芎　当归　白芍药　熟地黄　天花粉　甘草　王不留行炒　麦冬　漏芦　茯苓　穿山甲炒　通草各一钱　用健猪前蹄一只，煮蹄烂，取汁二碗，同药煎至碗半，二次顿热，食远服之，以热木梳梳其乳房，其汁如涌泉而来。
　　木香饼　治一切气滞结肿成核，或痛或闪肭，风寒所伤，并效。　　木香五钱　生地黄二两，捣膏
　　右木香为末，同地黄和匀，量患处大小，作饼置肿上，以热熨斗熨之。坚而木痛者，间日慰之妙。
　　加味四物汤　治产妇乳汁不通，如治他病，随证加减，不必执此药。　　人参　归身　川芎　赤芍　生地　桔梗　甘草　麦冬　白芷各一两　水煎服。
　　鲫鱼汤 【 《千金方》，下同】 　治同上。　　鲫鱼长七寸　猪肪半斤　漏芦　石锺乳各八两　　右四味切，猪肪、鱼不须洗治，清酒一斗二升，合煮鱼熟，药成绞去滓，通寒温，分五服，其间相去须臾一饮，令药力相及为佳。乳即下。
　　锺乳汤　治妇人乳无汁。
　　石锺乳　硝石　白石脂各六两　通草十二铢　桔梗五钱，切　　右五味(口父)咀，以水五升，煮三沸，三上三下，去滓，内消石令烊，分服。一方无硝石，有滑石。　　又方　治同上。
　　石镂乳四两　甘草二两　漏芦三两　通草　(艹舌)蒌根各五两　　右五味(口父)咀，以水一斗，煮取三升，分三服。一云用(艹舌)蒌实一枚。一方无甘草。　　又方　治同上。
　　石锺乳　通草各一两　漏芦五钱　桂心　甘草　(艹舌)蒌根各六铢　　右六味，治下筛，酒服方寸匕，日三，最验。
　　漏芦汤　治同上。
　　漏芦　通草各二两　石锺乳一两　黍米一升　　右四味(口父)咀，米宿渍揩挞，取汁三升，煮药三沸，去滓作饮饮之，日三服。
　　漏芦散　治同上。
　　漏芦五钱　石锺乳　(艹舌)蒌根各一两　蛴螬三合　　右四味，治下筛，先食，糖水服方寸匕，日三。
　　单行石膏汤　治同上。
　　石膏四两研
　　右以水二升，煮三沸，稍稍服，一日令尽。
　　麦门冬散　治同上。
　　麦门冬　通草　理石　石锺乳各等分　　右四味治下筛，先食，酒服方寸匕，日三服。　　又方　治同上。
　　麦门冬　通草　理石　石钟乳　土瓜根　大枣　蛴螬各等分　　右七味，治下筛，食毕，用酒服方寸匕，日三。　　又方　治同上。
　　石钟乳四两　白头翁一两　滑石　通草　(艹舌)蒌根　漏芦各三两　　右六味治下筛，以酒服方寸匕，日三。
　　单行鬼箭汤　治同上。
　　鬼箭五两
　　右以水六升，煮取四升，每服八合，日三，亦可烧作灰，水服方寸匕，日三。
　　甘草散　治同上。
　　甘草一两　通草三十铢　石锺乳二十铢　云母二两五钱　屋上散草二把，烧为灰　　右五味，治下筛，食后、温漏芦汤服方寸匕，日三，乳下不止。
　　竹皮大丸 【 仲景】 　治乳中虚，呕逆烦乱。　　生竹茹　石膏各二分　桂枝　白薇共一分　甘草七分　　右为细末，枣肉和丸弹子大，以饮服一丸，日三夜二。若有热者，倍加自薇。若烦喘者，加柏实一分。
　　玉露散 【 《良方》】 　凉膈下乳汁。　　桔梗　川芎　白芷各二钱　赤芍药一钱半　人参　赤茯苓　甘草各一钱　当归五分　　右銼，作一贴，水煎服。

　　猪蹄粥 【 《本草》】 　治乳无汁。　　猪蹄四，治如食法
　　右，水二斗，煮取一斗，去蹄，入土瓜根、通草、漏芦各三两銼，煮取六升，去滓，入葱豉及小米煮作稀粥食之。
　　十六味流气饮 【 《疮疡全书》】 　治女人乳岩，伤尽气血欲死。　　人参　当归　黄芪　桔梗　防风　木香　甘草　枳壳　芍药　川芎　肉桂　槟榔　白芷　厚朴　紫苏　乌药　木香各等分　　右，水煎服。一方无槟榔肉桂，有皂刺。此表里气血药也，非脉洪缓沉迟紧细者不用。
　　　　单方

　　妇人气恼劳伤，或寒热不调，乳内忽生肿痛：用碗一只，内用粗灯草四根，十字排匀碗内，灯草头各露寸许，再用平出粗纸裁成一寸五分阔纸条，用水湿纸，贴盖腕内灯草上，纸与碗口相齐，将碗覆于肿乳上，留灯草头在外，将艾大圆放碗足底内，点火灸之。艾尽再添。灸至碗口流出水气，内痛觉止方住。甚者，次日再灸一次，必消。【 《外科正宗》】
　　女人乳痈初起，肿痛未成脓者：用蒲公英连根带叶二两捣烂，用好酒半斤，同煎数沸，存滓敷肿上，用酒热服，盖睡一时许；再用连须葱白汤一茶锺催之，但微汗而散。此方乡村偏僻无药之所，用之极妙，亦且简便。
　　蒲公英在处，田间路侧，三四月开黄花似菊，味甘，解毒散滞，入阳明太阴经，洗净细研，以忍冬藤浓煎汤，入少酒佐之，随手便欲睡，睡觉已失之矣。【 丹溪】
　　妇人吹乳，用猪牙皂角去皮蜜炙为末，酒服一钱。 【 《袖珍方》】
　　吹你肿痛：半夏一个煨研，酒服，立愈。一方，以末随左右(口畜)鼻效。 【 《经验方》】
　　妇人吹你：水调面煮糊欲熟，即投无灰酒一盏，搅匀热饮，令人徐徐按之，药行即瘳。【 《圣惠》】　　又方：赤小豆酒研温服，以滓傅之。 【 熊氏方】
　　妇人乳毒：败龟板一枚烧研，酒服四钱。 【 《小品方》】
　　妇人乳裂：秋月冷茄子裂开者阴干，烧存性研末，水调涂。 【 《补遗方》】
　　妇人妒乳：酢和梁上尘涂之。 【 《千金》】
　　妬乳乳痛：丁香末，水服方寸匕。 【 《梅师方》】
　　乳岩乳痈：用穿山甲炮研末，酒服方寸匕，日二服，外以油梳梳乳即通。 【 《单骧方》】
　　妇人吹乳乳痛：桦皮烧灰存性，热酒调下三钱，食后服之。 【 《事亲》，下同】　　又方：马明退烧灰五钱，轻粉三钱，麝香少许为细末，每服二钱，热酒调下服之。　　又方：以淘米木杓上砂子七个，酒下，以吹帚枝透乳孔，其妙。
　　女人乳岩：用蒲公英草捣烂，盦患处，神妙。 【 《纲目》】
　　妇人乳肿：马尿涂之，立愈。 【 《产宝》】　　又方：小豆莽草等分为末，苦酒和傅佳。 【 梅师】　　又方：治吹乳，鼠粘二钱，麝香少许，温酒细吞下。 【 《袖珍方》】
　　女人吹乳：以胡椒七粒，同百齿霜和丸，热酒下，得汗立愈。 【 《宝鉴》】　　又方：蛇皮一尺七寸烧末，温酒一盏服。 【 《产乳》】　　又方：鼠屎七粒，红枣七枚，去核包屎，烧存性，入麝香少许，温酒调服。 【 《集要方》】　　又方：用韭地中蚯蚓屎研细，筛过，米酢调，厚敷，干则换，三次即愈。凉水调亦可。【 《经验方》】
　　吹你乳痈：五月五日粽箬烧灰，酒服二钱即散，累效。 【 《济急仙方》】
　　乳痈腐烂：靴内年久桦皮烧灰，酒服一钱，日一服。 【 《经验方》】
　　乳痈初起：葱汁一升顿服，即散。 【 《千金》】　　又方：大熟(艹舌)蒌一枚，熟捣，以白酒一斗，煮取四升，去滓温服一升。日三服。【 《子母秘录》】　　又方：用石膏煅红出火毒研，每服三钱，温酒下，添酒尽醉，睡觉再进一服。 【 《经验方》】　　又方：用丹参、白芷、芍药各二两，(口父)咀，以酢淹一夜，猪脂半斤，微火煎成膏，去滓傅之。【 《必效方》】
　　乳痈不消：白茹半斤，炒黄酢煮为糊涂之，即消。 【 《圣惠方》】
　　乳妇气脉壅塞，乳汁不行，及经络凝滞，你房胀痛，留畜作痈毒者：用葵菜子炒香、缩砂仁等分为末，热酒服二钱。此药滋气脉，通营卫，行津液，极验。乃上蔡张不愚方也。【 《本草》】
　　妒乳乳痈：鸡矢白炒研，酒服方寸匕，三服愈。 【 《产宝》，下同】　　又方：葵茎及子为末，酒服方寸匕，日二。　　又方：柳根皮捣火温，帛裹熨之，冷易，一宿消。 【 《肘后方》】
　　乳痛成痈：以益母草为末，水调涂乳上，一宿自瘥。生捣烂用之亦得。 【 《纲目》】
　　吹乳：用桑树蛀，屑饭捣成膏贴之。 【 《本草》】
　　乳头破裂：丁香末傅之。 【 《梅师方》】
　　吹你肿痛：取户限下土，和雄雀粪，暖酒服方寸匕。 【 《本草》】　　又方：贝母末吹鼻中，大效。 【 《得效方》】　　又方：远志焙研，酒服二钱，以滓敷之。 【 《直指方》】　　又方：萱草根擂，酒服，以滓封之。 【 《本草》】　　又方：葛蔓烧灰，酒服二钱，三服效。 【 《易简方》】
　　乳痈肿大如碗：白姜石末和鸡子清敷之，干即易。 【 《外台》】
　　乳瘫初肿：贝母末酒服二钱，仍令儿吮之，即通。 【 《直指方》】
　　乳汁不下，乃气脉壅塞也。又治经络凝滞，乳内胀痛，邪畜成痈，服之自然内消。漏芦二两半，蛇退十条炙焦，(艹舌)蒌十个烧存性为末，每服二钱，温酒调下，良久，以热羹汤投之，以通为度。 【 《和剂》】
　　乳痈坚硬：以罐盛酢，烧热石投之二次，温渍之，冷则更烧石投之，不过三次即愈。 【《千金》】
　　乳痈寒热：蔓菁根并叶去土，不用水洗，以盐和捣涂之，热即换，不过三五次即痊。冬月只用根。此方已救数十人。须避风。【 《兵部手集》】
　　乳痈溃惯：银杏半斤，以四两研酒服之，以四两研敷之。 【 《急救易方》】
　　乳痈肿痛：桂心、甘草各二分，乌头一分，炮为末，和苦酒涂之。纸覆住，脓化为水，神妙。【 《肘后方》】　　又方：用水杨柳根，生擂贴疮，其热如火，遂平。　　又方：马鞭草一握，酒一碗，生姜一块，擂汁服，滓敷之。 【 《易简方》】　　又方：用川大黄、粉草各一两为末，好酒熬成膏收之，以绢摊贴疮上仰卧，仍先以温酒服一大匙，明日取下恶物。【 《经验方》】
　　乳痈坚硬：新茛菪子半匙，水服，不得嚼破。 【 《外台》】
　　乳痈初肿：扁竹根如僵蚕者，同萱草根为末，蜜调敷之，神效。 【 《永类方》】　　又方：内消花即玉簪花，取根擂，酒服，以滓敷之。 【 《海上方》】
　　女子妬乳：生蔓菁根捣，和盐酢浆水煮汁洗之，五六度良。又和鸡子白封之，亦效。 【《食疗本草》】
　　乳痈肿毒：龙舌草、忍冬藤研烂，蜜和敷之。 【 《多能鄙事》】
　　产后乳汁不泄结毒者：皂角刺、蔓荆子各烧存性，等分为末，每温酒服二钱。 【 《袖珍方》】
　　妇人乳岩，因久积忧郁，乳房内有核如指头大，不痛不痒，五七年成痈，名乳岩，不可治也。用青橘皮四钱，水一盏半，煎一盏，徐徐服之，日一服；或用酒服。【 丹溪】
　　乳疮肿痛：用芝麻炒焦研末，以灯窝油调涂，即愈。 【 《本草》】
　　乳头裂破：胭脂蛤粉为末敷之。 【 《得效方》】
　　乳汁不通：丝瓜连子烧存性研，酒服三钱，被覆取汗，即通。 【 《简便方》】
　　乳汁不行：内服通乳药，外用木梳梳乳，周回百余遍，即通。 【 《事亲》】
　　女人乳汁不出，内结成肿，名妒乳：用蜂房烧灰研，每服二钱，水一小盏，煎六分，去滓温服。【 《济众方》】
　　乳汁不通：白僵蚕末二钱，酒服，少顷以芝麻茶一盏饮之，梳头木梳梳之，数十遍你汁如泉。【 《经验方》】　　又方：用穿山甲炮研末，酒服方寸匕，日二服，外以油梳梳乳即通。 【 《单骧方》】　　又方：死鼠烧作屑，酒服方寸匕，日三，立下，勿令知。 【 《千金》，下同】　　又方：鲤鱼头烧为末，酒服三指撮。　　又方：母猪蹄一具，粗切，以水二斗，熟煮得五六升汁饮之，不出更作。一方入酒煮之。　　又方：猪蹄二枚，熟炙槌碎，通草八两细切，以清酒一斗浸之，稍稍饮尽，不出更作。　　又方：女人无乳或少，(艹舌)蒌子青色大者一枚，熟捣，以白酒一斗，煮取四升，去滓温服一升，日三。黄色小者用二枚，亦好。　　又方：土瓜根治下筛，服半钱匕，日三，乳如流水不竭。　　又方：芝麻炒研，入盐少许食之。 【 唐氏】　　又方：女人无乳，石锺乳、漏芦各二两，治下筛，饮服方寸匕，即下。 【 《千金》，下同】　　又方：女人乳少或无乳，石锺乳、通草各等分为末，粥饮服方寸匕，日三。后可兼养两儿。通草横心者勿取，是羊桃根，色黄无益。　　又方：前方二味，酒五升，渍一宿，明旦煮沸，去滓，服一升，日三。夏冷服，冬温服。
　　妇人无乳：用羊肉六两，獐肉八两，鼠肉五两，作臛啖之。 【 崔氏】
　　妇人回乳：用男子裹脚布勒住，经宿即止。 【 《本草》，下同】
　　产妇无子食乳，乳不消，令人发热恶寒：用大麦糵二两炒为末，每服五钱，白汤下，良甚。【 丹溪】
　　乳汁不下：用麦门冬末二钱，酒磨犀角汁一盏，调服。 【 《本草》，下同】　　又方：用鲤鱼作羹食之。
　　又方：用野猪脂每取一匙，和一盏温酒服，日三，乳即下，且多，可供五儿。冬月猪脂亦可。
　　　　针灸

　　《甲乙经》曰：妒乳，太渊主之。乳痈，凄索寒热，痛不可按，乳根主之。大惊乳痛，梁丘主之。乳痈有热，三里主之。乳痈，太冲及复溜主之。神封、膺窻，主乳痈，寒热短气，卧不安。太豁、侠豁，主乳痈肿溃。乳痈，惊痹胫肿，足跗不收跟痛，剌下廉入三分，灸三壮，穴在上廉下三寸。月水不利，见血而有身则败，乳肿，剌临泣入二分，灸三壮，穴在足小趾次趾问，去侠溪一寸半。乳痈肿痛，诸药不能止痛者，三里穴针入五分，其痛立止，如神。穴在膝下(骨行)外廉两筋间，举足取之。《儒门事亲》曰：乳汁不下，针肩井二穴效。《医学纲目》曰：乳痈，刺乳中，穴在乳下中，针入一分，沿皮向后一寸半，灸泻之。　　《医学入门》曰：妇人乳痈等证，先以温纸覆上。立候纸先干处为疮头记定，然后用独蒜去两头，切中间三分厚，安疮头上，用艾炷于蒜上灸之，每五炷换蒜再灸。如疮大有十数头作一处生者，以蒜捣烂摊患处，铺艾灸，蒜败再换。若痛灸至不痛，不痛灸至痛。其疮乃随火而散，此拔引郁毒从治之法，有回生之功。
　　　　医案

　　《格致余论》曰：余族侄妇年十八时，曾得乳岩病，察其形脉稍实，但性急躁，伉俪自谐，所难者后姑耳。遂以《本草》单方青皮汤，间以加减四物汤，行其经络之剂月而安。
　　一妇人年六十，厚味郁气而形实多妒，夏无汗而性急，忽左乳结一小核，大如棋子，不痛，自觉神思不佳，不知食味将半月，以人参汤调青皮、甘草末，入生姜汁细细呷，一日夜五六次，至五七日消矣。此乃你岩之始，不早治，隐至五年十年已后发，不痛不痒，必于乳下溃一窍，如岩穴出脓；又或五七年十年，虽饮食如故，洞见五内乃死。催不得于夫者有之。妇人以夫为天，失于所天乃能生此。谓之岩者，以其如穴之嵌岈空洞，而外无所见，故名曰岩。息此者，必经久淹延。催此妇治之早，正消患于未形。余者皆死，凡十余人。又治一初嫁之妇，只以青皮、甘草与之安。
　　《薛己医案》曰：一妇人内热胁胀，两乳不时作痛，口内不时辛辣，若卧而起急则脐下牵痛，此带脉为患也，用小柴胡加青皮、黄连、山栀二剂而瘥。
　　一妇人因怒，两乳肿兼头痛寒热，此肝经气证，用人参败毒散二剂，表证已退；用小柴胡加芎、归、枳壳、桔梗四剂而愈。
　　一妇人久郁，右乳内肿硬，此肝经血证也，用八珍加远志、贝母、柴胡，青皮，及隔蒜灸，兼神效(艹舌)蒌散，两月余而痊。
　　一妇人先热渴，至夜尤甚，后两乳忽踵，服败毒药，热反炽，诊之肝脉洪数，乃热入血分，用加味小柴胡汤而愈。
　　一妇人因怒，左乳作痛，发热，因表散太过，肿热殊甚，用益气养荣汤数剂，热止脓成，因不即针，益肿胀热渴，针之，脓大泄，仍服前汤月余而愈。
　　一妇人因怒，左乳作痛，胸膈不利，此属肝脾气滞，以方脉流气饮加木香、青皮四剂而安。
　　一妇人患此，脓清肿硬，面黄少食，内热晡热，自汗盗汗，月经不行，此肝脾气血俱虚也。用十全大补加远志、贝母及补中益气各三十余剂，外用葱熨法而消。
　　一妇人患此，脓成胀痛，余欲针之，使毒不侵展。不从。至数日，针出败脓三四碗许，虚证蜂起，几至危殆，用大补之剂，两月余始愈。
　　一妇人素弱多郁，患时疫后，脾胃愈虚，饮食愈少，因怒右乳胁红肿，应内作痛；或用炒麸皮熨之，内痛益甚；服加减明物汤，肿势愈大，胸胁背心相引而痛。余谓病后脾弱，怒复伤肝，用八珍加陈皮、黄芪、柴胡、山栀、白芷八剂稍愈；去白芷加青皮、木香、桔梗，又六剂而安。
　　一妇人左乳内肿如桃，不痛不赤，发热渐瘦，此肝脾郁怒也，用八珍汤加香附、远志、青皮、柴胡百余剂，又兼神效(艹舌)蒌散三十余剂，脓溃而愈。
　　一妇人久郁，左乳内结核如杏，三月不消，心脉濇，脾脉大，按之无力，此肝脾气血亏损，以八珍加贝母、远志、香附、柴胡、青皮、桔梗五十余剂而愈。
　　一妇人禀实性躁，怀抱久郁，左乳内结一核，按之微痛，此皆气血郁滞，以连翘饮十余剂少退，更以八珍加青皮、香附、桔梗、贝母二十余剂而愈。
　　一妇人右乳内结三核，年余不消，朝寒暮热，饮食不甘，此肝脾气血亏损，内服益气养荣汤，外以木香饼熨之，年余血气复而梢。
　　一妇人乳内结核年余，晡热少食，余谓此血气不足，欲用益气养荣汤，彼反服行气之剂，溃出清脓而殁。又一妇乳内结核如栗，亦服前药，大如覆碗，坚硬如石，出血水而殁。
　　一妇年逾二十，禀弱，乳内作痛，头疼脉浮，与人参败毒散倍加人参一剂，表证悉退；但饮食少思，日晡微热，更以小柴胡汤合六君子汤，二剂热退，食进；方以托里药加柴胡十余剂，针出脓而愈。
　　一妇患此证，脓成畏针，病势渐盛，乃强针之，脓出三碗许，脉数发渴，以大补药三十余剂而愈。丹溪云：乳房为阳明所经，乳头为厥阴所属。厥阴者肝也，乃女子致命之地，宗筋之所，且各有囊槖。其始焮肿虽盛，受患止于一二囊。若脓成不刺，攻溃诸囊矣。壮者犹可，弱者多致不救，所以必针而后愈也。
　　一妇人乳内肿一块如鸡子大，劳则作痛，久而不消，服托里药不应，此乳劳证也，属肝经血少所致。先与神效(艹舌)蒌散四剂，更隔蒜灸之，肿少退；再服八珍汤，倍加香附、夏枯草、蒲公英，仍间服前散，月余而消。亦有乳疽一证，其状肿硬木闷，虽破而不溃，肿亦不消，尤当急服此散，及隔蒜灸。斯二证乃七情所伤，气血所损，亦劳证也。宜戒怒，节饮食，慎起居。否则不治。
　　一人患乳痈，气血颇实，但疮口不合，百法不应。余与神效(艹舌)蒌散四剂，少可；更与数剂，及豆豉饼灸之而愈。
　　一妇人患此未溃，亦与前药三剂而消。良甫云：如有乳痈，便服此药，可杜绝病根。如毒已成，能化脓为水，毒未成者，则从大小便中散之。
　　郭氏妾，乃放出宫人，年四十，左乳内结一核坚硬，按之微痛。脉弱懒言，此郁结证也，名曰乳岩，须服解郁结益血气药，百贴可保。郭谓不然，别服十宣散流气饮，疮反盛。逾二年，复请余视，其形如覆碗，肿硬如石，脓出如泔。余谓脓清脉大，寒热发渴，治之无功，果殁。
　　一妇人患乳痈，寒热头痛，与荆防败毒散一剂；更与蒲公英一握，捣烂，入酒二三盏，再捣，取酒热服，渣热罨患处而消。丹溪云：此草散热毒，消肿核，又散滞气，解金石毒之圣药。
　　一妇人患乳痈，愈后发热，服养气血药不应，与八珍汤加炮干姜四剂而止，仍以前汤加黄芪、香附三十余剂，气血平复。
　　一妇人乳肿而不作脓，以益气养荣汤加香附、青皮数剂而脓成，针之，旬日而愈。
　　一妇人右乳肿，发热，怠惰嗜卧，无气以动，至夜热益甚，以补中益气汤兼逍遥散治之而痊。
　　一妇人两乳内时常作痛，口内常辣，卧起若急，脐下牵痛，以小柴胡汤加青皮、黄连、山栀治之而痊。
　　一妇人产次子而无乳，服下乳药，但作胀。余谓人乳皆气血所化，今胀而无乳，是血气竭而津液亡也，当补其气血，自然有乳矣。乃与八珍汤倍加参、朮少加肉桂，二十余服，乳遂生。后因劳役复竭。夫其初有乳，再产而无，其气血只给一产耳，其衰可知。间有产后乳出不止，亦为气虚，宜补药止之。其或断乳，儿不吮，亦能作胀，则用麦糵妙为末，白汤调服以散之。若儿吮破乳头成疮，则用蒲公英末，或黄连腻粉散掺之。若乳头裂破，以丁香末或蛤粉、胭脂傅之并效。
　　一产妇劳役，忽乳汁如涌，昏昧吐痰，此阳气虚而厥也，灌以独参汤而苏，更以十全大补汤数剂而安。若妇人气血方盛，乳房作胀，或无儿饮，胀痛憎寒发热，用麦芽二三两炒熟，水煎服立消，其耗散血气如此。何脾胃虚弱，饮食不消，方中多用之？
　　一产妇素有肝火，患阴蚀疳疮，内溃痒痛，食少热渴，小水淋沥，用加味逍遥散、加味归脾汤兼服，间以芦荟丸、外以鹤虱草煎洗而愈。
　　一产妇因乳少服药通之，致乳房肿胀，发热作渴，余谓血气虚，以玉露散补之而愈。
　　《证治准绳》曰：隆庆庚午，余自秋闱归，则亡妹已病，盖自七月乳肿痛不散，八月用火针取脓，医以十全大补汤与之，外敷铁箍散，不效，反加喘闷。九月产一女，溃势益大，而乳房烂尽，延及胸腋，脓水稠粘，出脓几六七升，略无敛势。十一月，始归就医，改用解毒和平中剂，外掺生肌散、龙骨、寒水石等药，脓出不止，流溅所及，即肿泡溃脓，两旁紫黑疮口十数，胸前肢下皆肿溃，不可动侧，其势可畏。余谓产后毒气乘虚而炽，宜多服黄芪解毒补血益气生肌，而医不敢用。十二月中旬后，益甚，疮口廿余，诸药尽试不效，始用余药。时脓秽粘滞，煎猪蹄汤沃之顿爽。乃制一方，名黄芪托里汤。黄芪之甘温以排脓益气坐肌为君；甘草补胃气解毒，当归身和血坐血为臣，升麻、葛根、漏芦为足阳明本经药，及连翘、防风散结疏妇经，(艹舌)蒌仁、鼠粘子解毒去肿，皂角刺引至溃处，白芷入阳明败脓长肌；又用川芎三分，及肉桂、炒蘗为引，每剂入酒一盏，煎送白玉霜丸，疏脓解毒。时脓水稠粘方盛，不可遽用收濇之药，理宜追之，以翠育锭子外掺。明日脓水顿稀，痛定秽解，始有向安之势。至辛未新正，患虚皆生新肉，有紫肿处，俱用葱熨法，随手消散，但近腋足少阳分尚未敛，乃加柴胡一钱，青皮三分，川芎倍之。脓水将净者，即用搜脓散掺之，元宵后遂全安。
　　《外科正宗》曰：一妇人因怒，左乳肿痛，寒热交作，以人参败毒散一剂，表证已退；又以牛蒡子汤二服，肿消渐渐而安。
　　一妇人忧思过度，久郁成痛，在乳结核如桃半年，似痛非痛，咳嗽生痰，身发潮热，诊之脉微数而无力，此真气虽弱而邪火尚未有余，如用药合理，亦堪调治。先用逍遥散加香附、贝母十余服，而咳嗽渐止，寒热间作；又以八珍汤加香附、丹皮、柴胡、远志十余服，身热去其八九；又以益气养荣汤加青皮、木香两月余。其胸膈得利，嗳气得舒，饮食渐进，肌肤渐泽；外肿以阿魏化痞膏贴之，半年余而消。
　　一妇人右乳疼痛，肿如覆碗，诊之脉数有力，此有余证，欲作脓也。以托里消毒散，数服而胀痛；即针之，出脓碗许；又以十全大补汤加香附，十余服而安。
　　一妇人暴怒，左乳结硬疼痛，自服仙方活命饮二服，疼痛稍止，结肿不消；仍服清凉败毒之剂，痛肿反作，形体日弱。余诊之，脉浮数而无力，此属真气虚而邪气实也，非补不可。以益气养荣汤四五服，其肿始高，寒热亦退；又十余服而脓溃，兼以十全大补汤两月而痊。此非纯补之功。其疾岂能得愈？
　　一扫人左乳结核，三年方生肿痛，诊之，脉紧数而有力，此阳有余而阴不足也。况结肿如石，皮肉紫色不泽，此乳岩证也。辞不治，后果殁。
　　又一妇左乳结肿，或小或大，或软或硬，俱不为痛，已半年余，方发肿如覆碗，坚硬木痛，近乳头，累累遍生疙瘩，时痛时痒。诊之，脉弦而数，肿皮惨黑不泽。此气血已死，辞不可治。
