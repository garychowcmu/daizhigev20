古今图书集成医部全录卷六十九

扁鹊难经

　　　　上经
　　【滑寿曰：此书固有类例，但当如《大学》，朱子分章以见记者之意则可，不当以己之立类统经之篇章也。今观一难至二十一难皆言脉，二十二难至二十九难论经络流注始终、长短度数，奇经之行，及病之吉凶也。其间有云：脉者非谓尺寸之脉，乃经隧之脉也。三十难至四十三难言荣卫、三焦、脏腑、肠胃之详。四十四、五难言七冲门乃人身资生之用，八会为热病在内之气穴也。四十六、七难言老幼寤寐以明气血之盛衰，言人面耐寒以见阴阳之走会。四十八难至六十一难，言诊候、病能、脏腑、积聚、泄利、伤寒、杂病之别，而继之望闻问切，医之能事毕矣。六十二难至八十一难言脏腑荣俞、用针补泻之法，又全体之学所不可无者。此记者以类相从始终之意备矣。】　　【滑寿曰：右寸手太阴阳明金，生左尺足太阳少阴水；太阳少阴水，生左关足厥阴少阳木；厥阴少阳木，生左寸手太阳少阴火；太阳少阴火，通右尺手心主少阳火；手心主少阳火，生右关足太阴阳明土；足太阴阳明土，复生右寸手太阴阳明金。此皆五行子母更相生养者也。】
　　经脉始从中焦流注之图
　　见图

　　关格覆溢之图
　　见图

　　男女生于寅申之图
　　见图

　　五行母子相生之图
　　见图

　　脏腑阴阳寒热之图
　　见图

　　色脉相胜相生之图
　　见图

　　【虞氏曰：经言男子生于寅，女子生于申，谓其父母之年会合于巳上，男左行十月，至寅而生；女右行十月，至申而生也。故推命家言，男一岁起丙寅，女一岁起壬申。《难经》不言起而言生，谓生下已为一岁矣。壬丙二干，水火也，水火为万物之父母；寅申二支，金木也，为生物成实之终始。木饱在申，金饱在寅，二气自饱相配，故用寅申也。金生于巳，巳与申合，故女子取申；木生于亥，亥与寅合，故男子取寅。所以男年十岁，顺行在亥；女年七岁，逆行在亥。男子十六天癸至，左行至巳，巳者申之生气；女年十四天癸至，右行亦在巳，与男子同在本宫生气之位。阴阳相配，成夫妇之道，故有男女也。上古天真论曰：男子二八而天癸至，精气溢泻，阴阳和，故能有子。女子二七天癸至，任脉通，太冲脉盛，故能有子。此之谓也。】
　　荣卫清浊升降之图
　　见图

　　肝肺色象浮沉之图
　　见图

　　五脏声色臭味液之图
　　见图

　　五行举心为例之图
　　见图

　　七传间脏之图
　　见图

　　手足阴阳荥俞刚柔流注之图
　　见图
　　【按《难经图绘》旧本浮冗，亥豕甚多，其十二经流注之图舛漏尤甚，以讹承讹，已非一日，是使轩岐之道欲彰而弥晦也，其可乎？兹编稍为正误补遗，亦以尽厥所知而已。】
　　一难曰：十二经皆有动脉，独取寸口，以决五脏六腑死生吉凶之法，何谓也？
　　【滑寿曰：十二经谓手足三阴三阳，合为十二经也。手经则太阴肺、阳明大肠、少阴心、太阳小肠、厥阴心包、少阳三焦也；足经则太阴脾、阳明胃、少阴肾、太阳膀胱、厥阴肝、少阳胆也。皆有动脉者，如手太阴脉动中府、云门、天府、侠白，手阳明脉动合谷、阳溪，手少阴脉动极泉，手太阳脉动天窻，手厥阴脉动劳宫，手少阳脉动禾髎，足太阴脉动箕门、冲门，足阳明脉动冲阳、大迎、人迎、气冲，足少阴脉动大溪、阴谷，足太阳脉动委中，足厥阴脉动太冲、五里、阴廉，足少阳脉动下关、听会之类也。谓之经者，以荣卫之流行经常不息者而言。谓之脉者，以血理之分袤行体者而言也。故经者径也，脉者陌也。越人之意，盖谓凡此十二经皆有动脉，如上云云，今置不取，乃独取寸口以决脏腑死生吉凶何耶？】
　　然。寸口者，脉之大会，手太阴之脉动也。　　【滑寿曰：此篇之大旨，下文详言之。寸口，气口也。居手太阴鱼际却行一寸之分，气口之下曰关曰尺云者，皆手太阴所历之处，而手太阴又为百脉流注朝会之始也。五脏别论，帝曰：气口何以独为五脏主？岐伯曰：胃者水谷之海，六腑之大源也。五味入口，藏于胃，以养五脏气而变见于气口也。《灵枢》第一篇云：脉会太渊。玉版论云：行奇恒之法，自太阴始。注谓先以气口太阴之脉，定四时之正气，然后度量奇恒之气也。经脉别论云：肺朝百脉；又云气口成寸，以决死生。合数论而观之，信知寸口当手太阴之部而为脉之大会明矣。此越人立问之意，所以独取夫寸口，而后世宗之为不易之法。着之篇首，乃开卷第一义也，学者详之。】
　　人一呼脉行三寸，一吸脉行三寸，呼吸定息，脉行六寸。人一日一夜，凡一万三千五百息，脉行五十度，周于身，漏水下百刻。荣卫行阳二十五度，行阴亦二十五度，为一周也。故五十度复会于手太阴寸口者，五脏六腑之所终始，故法取于寸口也。　　【滑寿曰：承上言平人不病而息数匀者也。呼者气之出，阳也；吸者气之入，阴也。《内经》平人气象论云：人一呼脉再动，一吸脉再动，呼吸定息，脉五动。闰以太息，命曰平人。故平人一呼脉行三寸，一吸脉行三寸，呼吸定息，脉行六寸。以呼吸之数言之，一日一夜，凡一万三千五百息；以脉行之数言之，则五十度周于身。而荣卫之行于阳者二十五度，行于阴者亦二十五度。出入阴阳，参考互注，无少间断，五十度毕，适当漏下百刻，为一晬时，又明日之平旦矣，乃复会于手太阴。此寸口所以为五脏六腑之所终始，而法有取于是焉。盖以荣卫始于中焦，注手太阴阳明，阳明注足阳明太阴，太阴注手少阴太阳，太阳注足太阳少阴，少阴注手心主少阳，少阳注足少阳厥阴。计呼吸二百七十息，脉行一十六丈二尺，漏下二刻为一周身。于是复还注手太阴，积而盈之。人一呼一吸为一息，每刻一百三十五息，每时八刻计一千八十息，十二时九十六刻计一万二千九百六十息，刻之余分得五百四十息，合一万三千五百息也。一息脉行六寸，每二刻二百七十息，脉行一十六丈二尺，每时八刻，脉行六十四丈八尺，荣卫四周于身。十二时计九十六刻，脉行七百七十七丈六尺，为四十八周身。刻之余分行二周身，得三十二丈四尺。总之为五十度周身，脉得八百一十丈也。此呼吸之息，脉行之数，周身之度，合昼夜百刻之详也。行阳行阴，谓行昼行夜也。】
　　二难曰：脉有尺寸，何谓也？然。尺寸者，脉之大要会也。　　【滑寿曰：《说文》云，尺，度名，十寸也。人手却十分动脉为寸口，十寸为尺，规矩事也。古者尺、寸、只、寻、常、仞诸度量，皆以人体为法，故从尸从一，象布指之状。寸，十分也。人手却一寸动脉谓寸口，从又从一，按如《说文》所纪，尤可见人体中脉之尺寸也。尺阴分，寸阳分也。人之一身经络荣卫、五脏六腑，莫不由于阴阳，而或过与不及，于尺寸见焉，故为脉之大要会也。一难言寸口为脉之大会，以肺朝百脉而言也。此言尺寸为脉之大要会，以阴阳对待而言也。大抵手太阴之脉，由中焦出行，一路直至两手大指之端。其鱼际却行一寸九分，通谓之寸口。于一寸九分之中，曰尺曰寸，而关在其中矣。】
　　从关至尺，是尺内，阴之所治也；从关至鱼际，是寸口内，阳之所治也。　　【滑寿曰：关者，掌后高骨之分，寸后尺前，两境间阴阳之界限也。从关至尺泽谓尺，尺之内，阴所治也。从关至鱼际是寸口，寸口之内，阳所治也。故孙思邈云：从肘腕中横文至掌鱼际后文却而十分之，而入取九分是为尺，　　〔 此九分者自肘腕入至鱼际为一尺，十分之为十寸，取第九分之一寸中为脉之尺位。〕　　从鱼际后文却还度取十分之一则是寸，　　〔 此寸字非寸关尺之寸，乃从肘腕横文至鱼际却而取十分中之一，是一寸也。以此一寸之中取九分为脉之寸口，故下文云：〕　　寸十分之，而入取九分之中，则寸口也。】
　　故分寸为尺，分尺为寸。
　　【滑寿曰：寸为阳，尺为阴，阳上而阴下。寸之下尺也，尺之上寸也，关居其中以为限也。分寸为尺，分尺为寸，此之谓欤？　　【自鱼际穴起一寸之后分为尺，自尺泽穴一尺之前分为寸也。】
　　故阴得尺内一寸，阳得寸内九分。
　　【滑寿曰：老阴之数终于十，故阴得尺内之一寸；〔此尺字指鱼际至尺泽，通计十寸者而言。〕 老阳之数极于九，故阳得寸内之九分。 〔 此寸字指人手却寸而言。〕 】
　　尺寸终始一寸九分，故曰尺寸也。
　　【滑寿曰：寸为尺之始，尺者寸之终。云尺寸者，以终始对待而言其实贮。寸得九分，尺得一寸，皆阴阳之盈数也。庞安常云：越人取手太阴之行度鱼际后一寸九分，以配阴阳之数。盖谓此也。】
　　三难曰：脉有太过有不及，有阴阳相乘，有复有溢，有关有格，何谓也？　　【滑寿曰：太过不及，病脉也；关格复溢，死脉也。关格之说，《素问》六节脏象论，及《灵枢》第九篇、第四十九篇，皆主气口人迎，以阳经取决于人迎，阴经取决于气口也。今越人乃以关前关后言者，以寸为阳而尺为阴也。】
　　然。关之前者，阳之动也，脉当见九分而浮。过者法曰太过，减者法曰不及。　　【滑寿曰：关前为阳寸脉所动之位，脉见九分而浮。九，阳数。寸之位，浮阳脉，是其常。过，谓过于本位，过于常脉。不及，谓不及本位，不及常脉，皆病脉也。】
　　遂上鱼为溢，为外关内格，此阴乘之脉也。　　【滑寿曰：遂者，隧也，径行而直前也。谢氏谓遂者直上直下，殊无回旋之生意，有旨哉！经曰：阴气太盛，则阳气不得相营也，以阳气不得营于阴，阴遂上出而溢于鱼际之分为外关内格也。外关内格，谓阳外闭而不下，阴从而内出以格拒之，此阴乘阳位之脉也。】
　　关以后者，阴之动也，脉当见一寸而沉。过者法曰太过，减者法曰不及。　　【滑寿曰：关后为阴尺脉所动之位，脉见一寸而沉。一寸，阴数。尺之位，沉阴脉，是其常。过，谓过于本位，过于常脉。不及，谓不及本位，不及常脉，皆病脉也。】
　　遂入尺为覆，为内关外格，此阳乘之脉也。　　【滑寿曰：经云阳气太盛，则阴气不得相营也。以阴气不得营于阳，阳遂下陷而复于尺之分，为内关外格也。内关外格，谓阴内闭而不上，阳从而外入以格拒之，此阳乘阴位之脉也。】
　　故曰：覆溢。
　　【滑寿曰：覆如物之覆，由上而倾于下也；溢如水之溢，由内而出乎外也。】
　　是其真脏之脉，人不病而死也。
　　【滑寿曰：覆溢之脉，乃孤阴独阳，上下相离之诊，故曰真脏之脉，谓无胃气以和之也。凡人得此脉，虽不病，犹死也。此篇言阴阳之太过不及，虽为病脉，犹未至危殆，若遂上鱼入尺而为覆溢，则死脉也。此遂字最为切紧，盖承上起下之要言。不然则太过不及，阴阳相乘，关格覆溢，浑为一意，漫无轻重矣。或间此篇之阴阳相乘，与二十篇之说同异。曰：此篇乃阴阳相乘之极，而为覆溢。二十篇则阴阳更相乘而伏匿也。更之一字，与此篇遂字，大有径庭。更者更互之更，遂者直遂之遂，而覆溢与伏匿，又不能无辨。盖覆溢为死脉，伏匿为病脉，故不可同日语也。此书首三篇，乃越人开卷第一义也。一难言寸口，统阴阳关尺而言。二难言尺寸，以阴阳始终对待而言，关亦在其中矣。三难之覆溢，以阴阳关格而言，尤见关为津要之所。合而观之，三部之义备矣。一二难言阴阳之常，三难言阴阳之变。】
　　四难曰：脉有阴阳之法何谓也？然。呼出心与肺，吸入肾与肝。呼吸之间，脾受谷味也，其脉在中。　　【滑寿曰：呼出为阳，吸入为阴，心肺为阳，肾肝为阴，各以部位之高下而应之也。一呼再动心肺主之，一吸再动，肾肝主之，呼吸定息脉五动，闰以太息，脾之候也。故曰呼吸之间，脾受谷味也，其脉在中。在中者，在阴阳呼吸之中。何则？以脾受谷味，灌溉诸脏，诸脏皆受气于脾土，主中宫之义也。】
　　浮者阳也，沉者阴也，故曰阴阳也。　　【滑寿曰：浮为阳，沉为阴，此承上文起下文之义。】
　　心肺俱浮，何以别之？然。浮而大散者心也，浮而短濇者肺也。肾肝俱沉，何以别之？然，牢而长者肝也；按之濡、举指来实者肾也。脾者中州，故其脉在中，是阴阳之法也。　　【滑寿曰：心肺俱浮而有别也，心为阳中之阳，故其脉浮而大散；肺为阳中之阴，其脉浮而短濇。肝肾俱沉而有别也，肝为阴中之阳，其脉牢而长；肾为阴中之阴，其脉按之濡，举指来实。古益袁氏谓肾属水脉，按之濡、举指来实，外柔内刚，水之象也。脾说见前。】
　　脉有一阴一阳、一阴二阳、一阴三阳，有一阳一阴、一阳二阴、一阳三阴，如此之言，寸口有六脉俱动邪？然，此言者，非有六脉俱动，谓浮、沉、长、短、滑、濇也。浮者阳也，滑者阳也，长者阳也；沉者阴也，短者阴也，濇者阴也。所谓一阴一阳者，谓脉来沉而滑也；一阴二阳者，谓脉来沉滑而长也；一阴三阳者，谓脉来浮滑而长，时一沉也。所言一阳一阴者，谓脉来浮而濇也；一阳二阴者，谓脉来长而沉濇也；一阳三阴者，谓脉来沉濇而短，时一浮也。各以其经所在，名病逆顺也。　　【滑寿曰：设问答以明阴阳脉见于三部者，不单至也。惟其不单至，故有此六脉相兼，而见浮者轻手得之，长者过度本位，滑者往来流利，皆阳脉也；沉者重手得之，短者不及本位，濇者往来凝滞，皆阴脉也。惟其相兼，故有一阴一阳，又一阳一阴，如是之不一也。夫脉之所至，病之所在也，以脉与病及经络脏腑参之，某为宜，某为不宜，四时相应不相应，以名病之逆顺也。】
　　五难曰：脉有轻重，何谓也？然。初持脉如三菽之重，与皮毛相得者，肺部也；如六菽之重，与血脉相得者，心部也；如九菽之重，与肌肉相得者，脾部也；如十二菽之重，与筋平者，肝部也；按之至骨，举指来疾者，肾部也。故曰轻重也。　　【滑寿曰：肺最居上，主候皮毛，故其脉如三菽之重。心在肺下，主血脉，故其脉如六菽之重。脾在心下，主肌肉，故其脉如九菽之重。肝在脾下，主筋，故其脉如十二菽之重。肾在肝下主骨，故其脉按之至骨举指来实。肾不言菽，以类推之，当如十五菽之重。今按此法以轻重言之，即浮中沉之意也，然于《枢》、《素》无所见，将古脉法而有所授受耶？抑越人自得之见耶？】　　【庐陵谢氏曰：此寸关尺所主脏腑各有分位，而一部之中脉又自有轻重。因举陵阳虞氏说云：假令左手寸口如三菽之重得之，乃知肺气之至；如六菽之重得之，知本经之至，余以类求之。夫如是乃知五脏之气更相灌溉，六脉因兹亦有准绳，可以定吉凶言疾病矣。关尺皆然，如十难中十变脉例而消息之也。】
　　六难曰：脉有阴盛阳虚，阳盛阴虚，何谓也？然。浮之损小，沉之实大，故曰阴盛阳虚；沉之损小，浮之实大，故曰阳盛阴虚。是阴阳虚实之意也。　　【滑寿曰：浮沉以下指轻重言，盛虚以阴阳盈亏言，轻手取之而见减少，重手取之而见实大，知其为阴盛阳虚也；重手取之而见损小，轻手取之而见实大，知其为阳盛阴虚也。大抵轻手取之阳之分，重手取之阴之分，不拘何部，率以是推之。】
　　七难曰：经言少阳之至，乍大乍小，乍短乍长；阳明之至，浮大而短；太阳之至，洪大而长；太阴之至，紧大而长；少阴之至，紧细而微；厥阴之至，沉短而敦。此六者是平脉邪？将病脉邪？然。皆王脉也。　　【滑寿曰：六者之王，说见下文。】
　　其气以何月，各王几日？然。冬至之后，得甲子少阳王，复得甲子阳明王，复得甲子太阳王，复得甲子太阴王，复得甲子少阴王，复得甲子厥阴王。王各六十日，六六三百六十日，以成一岁，此三阳三阴之王时日大要也。　　【滑寿曰：上文言三阳三阴之王脉，此言三阳三阴之王时，当其时则见其脉也。历家之说，以上古十一月甲子合朔，冬至为历元，盖取夫气朔之分齐也。然天度之运，与日月之行，迟速不一，岁各有差，越人所谓冬至之后得甲子，亦以此欤？是故气朔之不齐，节候之早晚，不能常也。故丁氏注谓冬至之后得甲子，或在小寒之初，或在大寒之后，少阳之至始于此，余经各以次继之。纪氏亦谓自冬至之日一阳始生，于冬至之后得甲子，少阳脉王也。若原其本始，以十一月甲子合朔冬至常例推之，则少阳之王便当从此日始，至正月中，余经各以次继之。少阳之至，阳气尚微，故其脉乍大乍小，乍短乍长。阳明之至，犹有阴也，故其脉浮大而短。太阳之至，阳盛而极也，故其脉洪大而长。阳盛极则变而之阴矣，故夏至后为三阴用事之始。而太阴之至。阴气上微，故其脉紧大而长。少阴之至，阴渐盛也，故其脉紧细而微，厥阴之至，阴盛而极也，故其脉沉短以敦。阴盛极则变而之阳，仍三阳用事之始也。此则三阳三阴之王脉，所以经六甲而循四时，率皆从微以至乎着，自渐而趋于极，各有其序也。】　　【袁氏曰：春温而夏暑，秋凉而冬寒，故人六经之脉，亦随四时阴阳消长迭运而至也。】　　【刘温舒曰：至真要论云，厥阴之至其脉弦，少阴之至其脉钩，太阴之至其脉沉，少阳之至大而浮，阳明之至短而濇，太阳之至大而长，亦随天地之气卷舒也。如春弦、夏洪、秋毛、冬石之类，则五运六气，四时亦皆应之，而见于脉尔。若平人气象论太阳脉至洪大而长，少阳脉至乍数乍疏，乍短乍长，阳明脉至浮大而短，《难经》引之以论三阴三阳之脉者，以阴阳始生之浅深而言之也。】　　【篇首称经言二字，考之《枢》、《素》无所见。平人气象论虽略有其说而不详，岂越人之时别有所谓上古文字耶？将《内经》有之，而后世脱简耶？是不可知也。后凡言经言而无所考者，义皆仿此。】
　　八难曰：寸口脉平而死者，何谓也？然。诸十二经脉者，皆系于生气之原。所谓生气之原者，谓十二经之根本也，谓肾间动气也。此五脏六腑之本，十二经脉之根，吸呼之门，三焦之原，一名守邪之神。故气者人之根本也，根绝则茎叶枯矣。寸口脉平而死者，生气独绝于内也。　　【滑寿曰：肾间动气，人所得于天以生之气也。肾为子水，位乎坎，北方卦也。乃天一之数而火木金土之先也，所以为生气之原，诸经之根本，又为守邪之神也。原气胜，则邪不能侵。原气绝，则死如木，根绝而茎叶枯矣。故寸口脉平而死者，以生气独绝于内也。】　　【此篇与第一难之说，义若相悖，然各有所指也。一难以寸口决生死者，谓寸口为脉之大会，而谷气之变见也。此篇以原气言也，人之原气盛则生，原气绝，则寸口脉虽平犹死也。原气言其体，谷气言其用也。】
　　九难曰：何以别知脏腑之病耶？然。数者腑也，迟者脏也。数则为热，迟则为寒。诸阳为热，诸阴为寒。故以别知脏腑之病也。　　【滑寿曰：凡人之脉，一呼一吸为一息，一息之间脉四至，闰以太息，脉五至，命曰平人。平人者，不病之脉也，其有增减，则为病焉。故一息三至曰迟，不足之脉也；一息六至曰数，太过之脉也。脏为阴，腑为阳。脉数者，属腑，为阳、为热；脉迟者，属脏，为阴、为寒。不特是也，诸阳脉皆为热，诸阴脉皆为寒。脏腑之病，由是别之。】
　　十难曰：一脉为十变者，何谓也？然。五邪刚柔，相逢之意也。假令心脉急甚者，肝邪干心也；心脉微急者，胆邪干小肠也。心脉大甚者，心邪自干心也；心脉微大者，小肠邪自干小肠也。心脉缓甚者，脾邪干心也；心脉微缓者，胃邪干小肠也。心脉濇甚者，肺邪干心也；心脉微濇者，大肠邪干小肠也。心脉沉甚者，肾邪干心也；心脉微沉者，膀胱邪干小肠也。五脏各有刚柔邪，故令一脉辄变为十也。　　【滑寿曰：五邪者，谓五脏五腑之气，失其正而为邪者也。刚柔者，阳为刚，阴为柔也。刚柔相逢，谓脏逢脏，腑逢腑也。五脏五腑，各有五邪，以脉之来甚者属脏，微者属腑，特以心脏发其例，余可类推，故云一脉辄变为十也。】
　　十一难曰：经言脉不满五十动而一止，一脏无气者，何脏也？然。人吸者随阴入，呼者因阳出，今吸不能至肾，至肝而还，故知一脏无气者，肾气先尽也。　　【滑寿曰：《灵枢》第五篇云，人一日一夜五十营，以营五脏之精，不应数者，名曰狂生。所谓五十营者，五脏皆受气，持其脉口数其至也。五十动不一代者，五脏皆受气；四十动一代者，一脏无气；三十动一代者，二脏无气；二十动一代者。三脏无气；十动一代者，四脏无气；不满十动一代者，五脏无气，予之短期。按五脏肾最在下，吸气最远，若五十动不满而一止者，知肾无所资，气当先尽，尽犹衰竭也，衰竭则不能随诸脏气而上矣。】
　　十二难曰：经言五脏脉已绝于内，用针者反实其外；五脏脉已绝于外，用针者反实其内。内外之绝，何以别之？然。五脏脉已绝于内者，肾肝气已绝于内也，而医反补其心肺；五脏脉已绝于外者，其心肺脉已绝于外也，而医反补其肾肝。阳绝补阴，阴绝补阳，是谓实实虚虚，损不足益有余。如此死者，医杀之耳。　　【滑寿曰：《灵枢》第一篇云，凡将用针，必先诊脉，视气之剧易乃可以治也。第三篇曰：所谓五脏之气已绝于内者，脉口气内绝不至，反取其外之病处，与阳经之合，有留针以致阳气，阳气至则内重竭，重竭则死矣，其死也无气以动，故静。所谓五脏之气已绝于外者，脉口气外绝不至，反取其四末之输，有留针以致其阴气，阴气至则阳气反入，入则逆，逆则死矣，其死也阴气有余，故躁。此以脉口内外言阴阳也。越人以心肺肾肝内外别阴阳，其理亦由是也。纪氏谓此篇言针法，冯玠谓此篇合入用针补泻之类，当在六十难之后，以例相从也。】
　　十三难曰：经言见其色而不得其脉，反得相胜之脉者，即死；得相生之脉者，病即自已。色之与脉，当参相应，为之奈何？　　【滑寿曰：《灵枢》第四篇云，见其色，知其病，命曰明；按其脉，知其病，命曰神；问其病，知其处，命曰工。色脉形肉，不得相失也。色青者其脉弦，赤者其脉钩，黄者其脉代，白者其脉毛，黑者其脉石，见其色而不得其脉，谓色脉之不相得也。色脉既不相得，看得何脉？得相胜之脉即死，得相生之脉病即自已。已，愈也，参合也。】
　　然。五脏有五色，皆见于面，亦当与寸口尺内相应。假令色青其脉当弦而急，色赤其脉浮大而散，色黄其脉中缓而大，色白其脉浮濇而短，色黑其脉沉濡而滑，此所谓五色之与脉当参相应也。　　【滑寿曰：色脉当参相应如是，则见其色得其脉矣。】
　　脉数，尺之皮肤亦数；脉急，尺之皮肤亦急；脉缓，尺之皮肤亦缓；脉濇，尺之皮肤亦濇；脉滑，尺之皮肤亦滑。　　【滑寿曰：《灵枢》第四篇黄帝曰，色脉已定，别之奈何？岐伯曰：调其脉之缓急大小滑濇，肉之坚脆，而病变定矣。黄帝曰：调之奈何？岐伯答曰：脉急，尺之皮肤亦急；脉缓，尺之皮肤亦缓；脉小，尺之皮肤亦减而少气；脉大，尺之皮肤亦贲而起；脉滑，尺之皮肤亦滑；脉濇，尺之皮肤亦濇。凡此变者，有微有甚，故善调尺者不待于寸，善调脉者不待于色。能参合而行之者，可以为上工，上工十全九；行二者为中工，中工十全八；行一者为下工，下工十全六。】　　【此通上文所谓色脉形肉不相失也。】
　　五脏各有声色臭味，当与寸口尺内相应，其不应者病也。假令色青其脉浮濇而短，若大而缓为相胜；浮大而散，若小而滑为相生也。　　【滑寿曰：若之为言或也。举色青为例，以明相胜相生也。青者肝之色，浮濇而短，肺脉也，为金克木，大而缓，脾脉也，为木克土，此相胜也。浮大而散，心脉也，为木生火，小而滑，肾脉也，为水生木，此相生也。所谓得相胜之脉即死，得相生之脉病即自已也。】
　　经言知一为下工，知二为中工，知三为上工。上工者十全九，中工者十全八，下工者十全六，此之谓也。　　【滑寿曰：说见前。三谓色、脉、皮肤三者也。】　　【此篇问答凡五节：第一为问辞，第二第三节言色脉形肉不得相失，第四节言五脏各有声色臭味，当与寸尺相应。然假令以下，但言色脉相参不言声臭味，殆阙文欤？抑色之着于外者，将切于参验欤？第五节则以所知之多寡为工之上下也。】
　　十四难曰：脉有损、至，何谓也？然。至之脉一呼再至曰平，三至曰离经，四至曰夺精，五至曰死，六至曰命绝，此至之脉也。何谓损？一呼一至曰离经，再呼一至曰夺精，三呼一至曰死，四呼一至曰命绝，此损之脉也。至脉从下上，损脉从上下也。　　【滑寿曰：平人之脉，一呼再至，一吸再至，呼吸定息脉四至。加之则为过，减之则不及。过与不及，所以为至为损焉。离经者，离其经常之度也。夺精，精气衰夺也。至脉从下而逆上，由肾而之肺也；损脉从上而行下，由肺而之肾也。】　　【谢氏曰：平人一呼再至，脉行三寸，今一呼三至，则脉行四寸半，一息之间行九寸，二十息之间行一百八十丈，比平人行速过六十丈，此至脉之离经也。平人一呼脉再至，行三寸，今一呼一至只得一寸半，二十息之间脉迟行六十丈，此损脉之离经也。若夫至脉之夺精，一呼四至，则一息之间行一尺二寸，损脉之夺精，二呼一至，则一息之间行三寸，其病又甚矣。过此者，死而命绝也。】
　　损脉之为病奈何？然。一损损于皮毛，皮聚而毛落；二损损于血脉，血脉虚少不能荣于五脏六腑；三损损于肌肉，肌肉消瘦，饮食不能为肌肤；四损损于筋，筋缓不能自收持；五损损于骨，骨痿不能起于床。反此者至于收病也。从上下者，骨痿不能起于床者死；从下上者，皮聚而毛落者死。　　【滑寿曰：至于收病也，当作至脉之病也，于收二字误。肺主皮毛，心主血脉，脾主肌肉，肝主筋，肾主骨，各以所主而见其所损也，反此为至脉之病者，损脉从上下，至脉则从下上也。】
　　治损之法奈何？然。损其肺者益其气；损其心者调其荣卫；损其脾者调其饮食，适其寒温；损其肝者缓其中；损其肾者益其精。此治损之法也。　　【滑寿曰：肺主气，心主血脉，肾主精，各以其所损而调治之。荣卫者，血脉之所资也。脾主受谷味，故损其脾者调其饮食，适其寒温。如春夏食凉食冷，秋冬食温食热，及衣服起居各当其时是也。肝主血，血虚则中不足，一云肝主怒，怒能伤肝，故损其肝者缓其中。经曰肝苦急，急食甘以缓之，缓者，和也。】
　　脉有一呼再至，一吸再至；有一呼三至，一吸三至；有一呼四至，一吸四至；有一呼五至，一吸五至；有一呼六至，一吸六至；有一呼一至，一吸一至；有再呼一至，再吸一至；有呼吸再至。脉来如此，何以别知其病也？　　【滑寿曰：此再举损至之脉为问答也。盖前之损、至，以五脏自病得之于内者而言，此则与经络血气为邪所中之微甚自外得之者而言也。其曰呼吸再至，即一呼一至一吸一至之谓，疑衍文也。】
　　然。脉来一呼再至，一吸再至，不大不小，曰平。一呼三至，一吸三至，为适得病。前大后小，即头痛，目眩；前小后大，即胸满短气。一呼四至，一吸四至，病欲甚。脉洪大者苦烦满，沉细者腹中痛，滑者伤热，濇者中雾露。一呼五至，一吸五至，其人当困，沉细夜加，浮大昼加。不大不小，虽困可治。其有小大者为难治。一呼六至，一吸六至，为死脉也，沉细夜死，浮大昼死。一呼一至，一吸一至，名曰损，人虽能行，犹当着床。所以然者，血气皆不足故也。再呼一至，再吸一至，呼吸再至【此四字即前衍文】 ，名曰无魂，无魂者，当死也。人虽能行，名曰行尸。　　【滑寿曰：一息四至，是为平脉。一呼三至，一吸三至，是一息之间脉六至，比之平人多二至，故曰适得病，未甚也。然又以前大后小，前小后大而言病能也。前后非言寸尺，犹十五难前曲后居之前后，以始末言也。一呼四至，一吸四至，病欲甚矣。故脉洪大者苦烦满，病在高也。沉细者腹中痛，病在下也。各以其脉言之，滑为伤热者，热伤气而不伤血，血自有余，故脉滑也。濇为中雾露者，雾露之寒伤人荣血，血受寒，故脉濇也。一呼五至，一吸五至，其人困矣。若脉更见浮大沉细，则各随昼夜而加剧，以浮大顺昼阳也，沉细顺夜阴也。若不见二者之脉，人虽困犹可治。小大即沉细浮大也。一呼六至，一吸六至，增之极也，故为死脉。沉细夜死，浮大昼死，阴遇阴阳遇阳也，一呼一至，一吸一至，名曰损，以血气皆不足也。再呼一至，再吸一至，谓两息之间脉再动，减之极也，故曰形气有余，脉气不足者死，故曰无魂而当死也。】
　　上部有脉，下部无脉，其人当吐，不吐者死。上部无脉，下部有脉，虽困无能为害。所以然者，譬如人之有尺，树之有根，枝叶虽枯槁，根本将自生。脉有根本，人有元气，故知不死。　　【滑寿曰：譬如二字，当在人之有尺下，此又以脉之有无明上下部之病也。　纪氏曰：上部有脉，下部无脉，是邪实并于上，即当吐也；若无吐证，为上无邪而下气竭，故云当死。】　　【东垣李氏曰：下部无脉，此木郁也。饮食过饱，填塞于胸中太阴之分，而春阳之令不得上行故也，是为木郁。木郁则达之，谓吐之是也。】　　【谢氏曰：上部无脉，下部有脉者，阴气盛而阳气微，故虽困无能为害。上部无脉，如树枝之槁；下部有脉，如树之有根。惟其有根，可以望其生也。】　　【四明陈氏曰：至，进也，阳独盛而至数多也；损，减也，阴独盛而至数少也。至脉从下上，谓无阴而阳独行，至于上则阳亦绝而死矣；损脉从上下，谓无阳而阴独行，至于下则阴亦尽而死矣。】　　【一难言寸口以决脏腑死生吉凶，谓气口为五脏主也。四难言脾受谷味，其脉在中，是五脏皆以胃为主，其脉则主关上也。此难言人之有尺，譬如树之有根，脉有根本，人有元气，故知不死，则以尺为主也。此越人所以错综其义，散见诸篇，以见寸关尺各有所归重云。】
　　十五难曰：经言春脉弦，夏脉钩，秋脉毛，冬脉石，是王脉耶？将病脉也？然。弦、钩、毛、石者，四时之脉也。春脉弦者，肝东方木也，万物始生，未有枝叶，故其脉之来濡弱而长，故曰弦。夏脉钩者，心南方火也，万物之所茂，垂枝布叶，皆下曲如钩，故其脉之来疾去迟，故曰钩。秋脉毛者，肺西方金也，万物之所终，草木华叶，皆秋而落，其枝独在，若毫毛也，故其脉之来轻虚以浮，故曰毛。冬脉石者，肾北方水也，万物之所藏也，盛冬之时，水凝如石，故其脉之来沉濡而滑，故曰石。此四时之脉也。　　【滑寿曰：此《内经》平人气象、玉机真脏论参错其文而为篇也。春脉弦者，肝主筋，应筋之象。夏脉钩者，心主血脉，应血脉来去之象。秋脉毛者，肺主皮毛。冬脉石者，肾主骨。各应其象，兼以时物之象取义也。来疾去迟，刘立之曰：来者自骨肉之分而出于皮肤之际，气之升而上也；去者自皮肤之际而还于骨肉之分，气之降而下也。】
　　如有变奈何？
　　【滑寿曰：脉逆四时之谓变。】

　　然。春脉弦，反者为病。何谓反？然。其气来实强，是为太过，病在外；气来虚微，是为不及，病在内。气来厌厌聂聂，如循榆叶，曰平；益实而滑，如循长竿，曰病；急而劲益强，如新张弓弦，曰死。春脉微弦曰平，弦多胃气少曰病，但弦无胃气曰死，春以胃气为本。夏脉钩，反者为病。何谓反？然。其气来实强，是谓太过，病在外；气来虚微，是谓不及，病在内。其脉来累累如环，如循琅玕，曰平；来而益数，如鸡举足者曰病；前曲后居，如操带钩曰死。夏脉微钩曰平，钩多胃气少曰病；但钩无胃气曰死，夏以胃气为本。秋脉毛，反者为病。何谓反？然。其气来实强，是谓太过，病在外；气来虚微，是谓不及，病在内。其脉来蔼蔼如车盖，按之益大，曰平；不上不下，如循鸡羽，曰病；按之萧索，如风吹毛，曰死。秋脉微毛曰平，毛多胃气少曰病，但毛无胃气曰死，秋以胃气为本。冬脉石，反者为病。何谓反？然。其气来实强，是谓太过，病在外；气来虚微，是谓不及，病在内。脉来上大下兑，濡滑如雀之啄，曰平；啄啄连属，其中微曲，曰病；来如解索，去如弹石，曰死。冬脉微石曰平，石多胃气少曰病，但石无胃气曰死，冬以胃气为本。　　【滑寿曰：春脉太过，则令人善忘，忽忽眩冒巅疾；不及，则令人胸痛引背下则两胁胠满。夏脉太过，则令人身热而肤痛，为浸淫；不及，则令人烦心上见咳唾，下为气泄。秋脉太过，则令人逆气而背痛，愠愠然不及，则令人喘，呼吸少气而咳，上气见血，下闻病音。冬脉太过，则令人解(亻亦)，脊脉痛而少气不欲言；不及则令人心悬如饥，(月少)中清脊中痛，少腹满，小便变。此岐伯之言也。越人之意，盖本诸此。变脉言气者，脉不自动，气使之然，且主胃气而言也。春脉厌厌聂聂，如循榆叶，弦而和也；益实而滑，如循长竿，弦多也；急而劲益强，如新张弓弦，但弦也。夏脉累累如环，如循琅玕，钩而和也；如鸡举足，钩多而有力也；前曲后居，谓按之坚而搏，寻之实而居，但钩也。秋脉蔼蔼如车盖，按之益大，微毛也；不上不下，如循鸡羽，毛多也；按之萧索，如风吹毛，但毛也。冬脉上大下兑，大小适均，石而和也，上下与来去同义，见前篇；啄啄连属，其中微曲，石多也；来如解索，去如弹石，但石也。大抵四时之脉，皆以胃气为本，故有胃气则生，胃气少则病，无胃气则死。于弦、钩、毛、石中，每有和缓之体为胃气也。此篇与《内经》中互有异同。】　　【冯氏曰：越人欲使脉之易晓，重立其义尔。按《内经》第五卷平人气象论篇云：平肝脉来软弱，招招如揭长竿末梢。平肺脉来厌厌聂聂，如落榆荚。平肾脉来，喘喘累累，如钩，按之而坚，病肾脉来如引葛之益坚，死肾脉如发夺索，辟辟如弹石，此为异也。】
　　胃者水谷之海，主禀四时，皆以胃气为本，是谓四时之变病，死生之要会也。　　【滑寿曰：胃属土，土之数五也，万物归之，故云水谷之海。而水、火、金、木，无不待是以生，故云主禀四时。禀，供也，给也。】
　　脾者，中州也，其平和不可得见，衰乃见耳。来如雀之啄，如水之下漏，是脾衰见也。　　【滑寿曰：脾者中州，谓呼吸之间，脾受谷味，其脉在中也，其平和不得见。盖脾寄王于四时，不得独主于四时，四脏之脉平和，则脾脉在中矣。衰乃见者，雀啄屋漏，异乎常也。雀啄者，脉至坚锐而断续不定也，屋漏者，脉至缓散动而复止也。】
　　十六难曰：脉有三部九候，有阴阳，有轻重，有六十首，一脉变为四时，离圣久远，各自是其法，何以别之？　　【谢氏曰：此篇问三部九候以下共六件，而本经并不答所问，似有阙文。今详三部九候，则十八难中第三章言之，当属此篇错简在彼。阴阳见四难；轻重见五难；一脉变为四时，即十五难春弦、夏钩、秋毛、冬石也。六十首，按《内经》方盛衰篇曰：圣人持诊之道，先后阴阳而持之，奇恒之势，乃六十首。王注谓奇恒六十首，今世不存，则失其传者由来远矣。】
　　然。是其病，有内外证。
　　【滑寿曰：此盖答辞，与前问不相蒙，当别有问辞也。】
　　其病为之奈何？
　　【滑寿曰：问内外证之详也。】

　　然。假令得肝脉，其外证，善洁，面青，善怒；其内证，脐左有动气，按之牢若痛；其病四肢满闭，淋溲便难，转筋。有是者肝也，无是者非也。　　【滑寿曰：得肝脉，诊得弦脉也。肝与胆合为清净之腑，故善洁。肝为将军之官，故善怒。喜，犹善、好也。面青肝之色也，此外证之色脉情好也。脐左，肝之部也，按之牢者，若谓其动气按之坚牢而不移或痛也。冯氏曰：肝气(月真)郁，则四肢满闭。《左传》曰：风淫末疾是也。厥阴脉循阴器，肝病故溲便难。转筋者，肝主筋也。此内证之部属及所主病也。】
　　假令得心脉，其外证，面赤，口干，喜笑；其内证，脐上有动气，按之牢若痛；其病烦心，心痛，掌中热而啘。有是者心也，无是者非也。　　【滑寿曰：掌中，手心主脉所过之处。盖真心不受邪，受邪者手心主尔。啘，干呕也。心病则火盛，故啘。经曰：诸逆冲上，皆属于火；诸呕吐酸，皆属于热。】
　　假令得脾脉，其外证，面黄，善噫，善思，善味；其内证，当脐有动气，按之牢若痛；其病腹胀满食不消，体重节痛，怠惰嗜卧，四肢不收。有是者脾也，无是者非也。　　【滑寿曰：《灵枢》口问篇云，噫者寒气客于胃，厥逆从下上散，复出于胃，故为噫。经曰：脾主四肢。】
　　假令得肺脉，其外证，面白，善嚏，悲愁不乐欲哭；其内证，脐右有动气，按之牢若痛；其病喘咳，洒淅寒热。有是者肺也，无是者非也。　　【滑寿曰：岐伯云：阳气和利满于心，出于鼻，故为嚏。洒淅寒热，肺主皮毛也。】
　　假令得肾脉，其外证，面黑，善恐欠；其内证，脐下有动气，按之牢若痛；其病逆气，小腹急痛，泄如下重，足胫寒而逆。有是者肾也，无是者非也。 【如，读作而。】　　【滑寿曰：肾气不足则为恐，阴阳相引则为欠。泄而下重，少阴泄也。】
　　十七难曰：经言病或有死，或有不治自愈，或连年月不已。其死生存亡，可切脉而知之耶？然。可尽知也。　　【滑寿曰：此篇所问者三，答云可尽知也而止，答病之死证，余无所见，当有阙漏。】
　　诊病若闭目不欲见人者，脉当得肝脉，强急而长，而反得肺脉浮短而濇者，死也。　　【滑寿曰：肝开窍于目，闭目不欲见人，肝病也。肝病见肺脉，金克木也。】
　　病若开目而渴，心下牢者，脉当得紧实而数，反得沉濇而微者，死也。　　【滑寿曰：病实而脉虚也。】

　　病若吐血复鼽衂血者，脉当沉细，而反浮大而牢者，死也。　　【滑寿曰：脱血脉实，相反也。】

　　病若谵言妄语，身当有热，脉当洪大，而反手足厥逆，脉沉细而微者，死也。　　【滑寿曰：阳病见阴脉，相反也。】
　　病若大腹而泄者，脉当微细而濇，反紧大而滑者，死也。　　【滑寿曰：泄而脉大，相反也。大腹，腹胀也。】
　　十八难曰：脉有三部，部有四经。手有太阴阳明，足有太阳少阴，为上下部，何谓也？　　【滑寿曰：此篇立问之意，谓人十二经脉凡有三部，每部之中有四经，今手有太阴阳明，足有太阳少阴，为上下部，何也？盖三部者，以寸、关、尺分上、中、下也；四经者，寸、关、尺，两两相比，则每部各有四经矣。手之太阴阳明，足之太阳少阴，为上下部者，肺居右寸，肾居左尺，循环相资，肺高肾下，母子之相望也。经云脏真高于肺，脏真下于肾是也。】
　　然。手太阴阳明金也，足少阴太阳水也，金生水，水流下行而不能上，故在下部也。足厥阴少阳木也，生手太阳少阴火，火炎上行而不能下，故为上部。手心主少阳火，生足太阴阳明土，土主中宫，故在中部也。此皆五行子母更相生养者也。　　【滑寿曰：手太阴阳明金，下生足太阳少阴水，水性下，故居下部。足少阴太阳水，生足厥阴少阳木，木生手少阴太阳火及手心主火，火炎上行，是为上部。火生足太阴阳明土，土居中部，复生肺金，此五行子母更相生养者也。此盖因手太阴阳明、足太阳少阴为上下部，道推广五行相生之大，越人亦以五脏生成之后，其部分之高下而推言之，非谓未生之前必待如是而后生成也。而又演为三部之说，即四难所谓心肺俱浮，肾肝俱沉，脾者中州之意。但彼直以脏言，此以经言而脏腑兼之。以上问答明经，此下二节俱不相蒙，疑他经错简。】
　　脉有三部九候，各何主之？然。三部者，寸关尺也。九候者，浮中沉也。上部法天，主胸以上至头之有疾也；中部法人，主鬲以下至脐之有疾也；下部法地，主脐以下至足之有疾也，审而刺之者也。　　【谢氏曰：此一节当是十六难中答辞，错简在此，而剩出脉有三部九候各何主之十字。审而刺之，纪氏曰：欲诊脉动而中病，不可不审，故曰审而刺之。刺者言其动而中也。陈万年传曰：刺候谓中其候与此义同，或曰：刺，针刺也，谓审其部而针刺之。】
　　人病有沉滞久积聚，可切脉而知之耶？　　【滑寿曰：此下问答亦未详所属，或曰当是十七难中，或连年月不已答辞。】
　　然。诊在右胁有积气，得肺脉结脉，结甚则积甚；结微则气微。　　【滑寿曰：结为积聚之脉，肺脉见结，知右胁有积气。右胁，肺部也。积气有微甚，脉从而应之。】
　　诊不得肺脉而右胁有积气者，何也？然，肺脉虽不见，右手脉当沉伏。　　【滑寿曰：肺脉虽不见结，右手脉当见沉伏，沉伏亦积聚脉，右手所以候里也。】
　　其外痼疾同法耶？将异也？
　　【滑寿曰：此复问外之痼疾，与内之积聚法将同异。】
　　然。结者，脉来去时一止无常数，名曰结也；伏者脉行筋下也；浮者脉在肉上行也。左右表里，法皆如此。　　【滑寿曰：结为积聚。伏脉行筋下，主里；浮脉行肉上，主表。所以异也。前举右胁为例，故此云左右同法。】
　　假令脉结伏者，内无积聚；脉浮结者，外无痼疾。有积聚，脉不结伏；有痼疾，脉不浮结：为脉不应病、病不应脉，是为死病也。　　【滑寿曰：有是脉，无是病，有是病，无是脉，脉病不相应，故为死病也。】
　　十九难曰：经言脉有逆顺，男女有恒而反者，何谓也？　　【滑寿曰：恒者，经常也。脉有逆顺，据男女相比而言也。男脉在关上，女脉在关下，男子尺脉恒弱，女子尺脉恒盛，此男女之脉有别也。逆顺云者，男之顺，女之逆也，女之顺，男不同也。虽然，在男女则各有常矣。反，谓反其常也。】
　　然。男子生于寅，寅为木，阳也；女子生于申，申为金，阴也。故男脉在关上，女脉在关下。是以男子尺脉恒弱，女子尺脉恒盛，是其常也。　　【滑寿曰：此推本生物之初而言男女阴阳也。纪氏曰：生物之初，其本原皆始于子，子者万物之所以始也。自子推之，男左旋三十而至于巳，女右旋二十而至于巳，是男女婚嫁之数也。自巳而怀娠，男左旋十月而生于寅，寅为木阳也；女右旋十月而生于申，申为金阴也。谢氏曰：寅为木，木生火，又火生于寅而性炎上，故男脉在关上。申为金，金生水，又水生于申而性流下，故女脉在关下。愚谓阳之体轻清而升，天道也，故男脉在关上；阴之体重浊而降，地道也，故女脉在关下。此男女之常也。】
　　反者男得女脉，女得男脉也。
　　【滑寿曰：男女异常，是之谓反。】
　　其为病何如？
　　【滑寿曰：问反之为病也。】

　　然。男得女脉为不足，病在内，左得之，病在左，右得之，病在右，随脉言之也。女得男脉为太过，病在四肢，左得之，病在左，右得之，病在右，随脉言之，此之谓也。　　【滑寿曰：其反常，故太过不及，在内在外之病见焉。】
　　二十难曰：经言脉有伏匿，伏匿于何脏而言伏匿邪？然。谓阴阳更相乘更相伏也。脉居阴部而反阳脉见者，为阳乘阴也；脉虽时沉濇而短，此谓阳中伏阴也。脉居阳部而反阴脉见者，为阴乘阳也；脉虽时浮滑而长，此谓阴中伏阳也。　　【滑寿曰：居，犹在也，当也。阴部尺，阳部寸也。乘犹乘车之乘，出于其上也。伏犹伏兵之伏隐于其中也。匿，藏也，丁氏曰：此非特言寸为阳，尺为阴，以上下言，则肌肉之上为阳部，肌肉之下为阴部，亦通。】
　　重阳者狂，重阴者癫。脱阳者见鬼，脱阴者目盲。　　【滑寿曰：此五十九难之文，错简在此。】
　　二十一难曰：经言人形病脉不病曰生，脉病形不病曰死，何谓也？然。人形病脉不病，非有不病者也，谓息数不应脉数也，此大法。　　【周仲立曰：形体之中觉见憔悴，精神昏愦，食不忺美，而脉得四时之从，无过不及之偏，是人病脉不病也。形体安和而脉息乍大乍小，或至或损，弦紧浮滑，沉濇不一，残贼冲和之气，是皆脉息不与形相应，乃脉病人不病也。仲景云：人病脉不病，名曰内虚，以无谷气，神虽困无苦。脉病人不病，名曰行尸，以无王气，卒眩仆不识人，短命则死。】　　【谢氏曰：按本经答文词意不属，似有脱悞。】
　　二十二难曰：经言脉有是动、有所生病，一脉变为二病者，何也？然。经言是动者气也；所生病者血也。邪在气，气为是动；邪在血，血为所生病。气主呴之，血主濡之。气留而不行者，为气先病也；血壅而不濡者，为血后病也。故先为是动、后所生也。　　【滑寿曰：呴，煦也，气主呴之，谓人之真气呴嘘往来，熏蒸于皮肤分肉间也。血主濡之，谓人之血脉濡润筋骨，滑利关节，荣养脏腑者也。此脉字非尺寸之脉，乃十二经隧之脉也。此谓十二经隧之脉，每脉中辄有二病者，盖以有在气在血之分也。邪在气，气为是而动；邪在血，血为所生病。气留而不行为气病，血壅而不濡为血病，故先为是动后所生病也。先后云者，抑气在外，血在内，外先受邪则内亦从之而病欤？然邪亦有只在气，亦有径在血者，又不可以先后拘也。经者，《灵枢》第十篇也。】
　　二十三难曰：手足三阴三阳，脉之度数，可晓以不？然。手三阳之脉，从手至头长五尺，五六合三丈；手三阴之脉，从手至胸中长三尺五寸，三六一丈八尺，五六三尺，合二丈一尺；足三阳之脉，从足至头长八尺，六八四丈八尺；足三阴之脉，从足至胸长六尺五寸，六六三丈六尺，五六三尺，合三丈九尺；人两足蹺脉从足至目长七尺五寸，二七一丈四尺，二五一尺，合一丈五尺；督脉任脉各长四尺五寸，二四八尺，二五一尺，合九尺。凡脉长一十六丈二尺，此所谓十二经脉长短之数也。　　【滑寿曰：此《灵枢》二十七篇全文。三阴三阳，《灵枢》皆作六阴六阳，义尤明白。按经脉之流注，则手之三阳从手走至头，手之三阴从腹走至手，足之三阳从头下走至足，足之三阴从足上走入腹。此举经脉之度数，故皆自手足言。人两足蹺脉指阴蹺也，阴蹺脉起于跟中，自然骨之后，上内踝之上直上，循阴股入阴，循腹上胸里，行缺盆，出人迎之前，入頄内廉属目内眦，合太阳脉为足少阴之别络也。足三阳之脉，从足至头长八尺，《考工记》亦云人身长八尺，盖以同身尺寸言之。】
　　经脉十二，络脉十五，何始何穷也？然。经脉者，行血气，通阴阳，以荣于身者也。其始从中焦注手太阴阳明，阳明注足阳明太阴，太阴注手少阴太阳，太阳注足太阳少阴，少阴注手心主少阳，少阳注足少阳厥阴，厥阴复还注手太阴。别络十五，皆因其原。如环无端，转相灌溉，朝于寸口人迎，以处百病而决死生也。　　【滑寿曰：因者，随也。原者，始也。朝犹朝会之朝以用也。因上文经脉之尺度，而推言经络之行度也。直行者谓之经，旁出者谓之络。十二经有十二络，兼阳络、阴络，脾之大络，为十五络也。谢氏曰：始从中焦者，盖谓饮食入口藏于胃，其精微之化注手太阴阳明，以次相传至足厥阴，厥阴复还注手太阴也。络脉十五，皆随十二经脉之所始，转相灌溉，如环之无端，朝于寸口人迎，以之处百病而决死生也。寸口人迎，古法以侠喉两旁动脉为人迎，至晋　王叔和直以左手关前一分为人迎，右手关前一分为气口，后世宗之。愚谓昔人所以取人迎气口者，盖人迎为足阳明胃经，受谷气而养五脏者也，气口为手太阴肺经，朝百脉而平权衡者也。】
　　经云：明知终始，阴阳定矣，何谓也？然。终始者，脉之纪也。寸口人迎，阴阳之气通于朝使，如环无端，故曰始也。终者，三阴三阳之脉绝，绝则死，死各有形，故曰终也。　　【滑寿曰：按谢氏云，《灵枢经》第九篇曰：凡刺之道，毕于终始。明知终始，五脏为纪，阴阳定矣。又曰：不病者，脉口人迎应四时也；少气者，脉口人迎俱少而不称尺寸也。此一节，因上文寸口人迎处百病决死生而推言之，谓欲晓知终始，于阴阳为能定之。盖以阳经取决于人迎，阴经取决于气口也。朝使者，朝为气血，如水潮应时而灌溉，使谓阴阳相为用也。始如生物之始，终如生物之穷。欲知生死，脉以候之。阴阳之气通于朝使，如环无端，则不病；一或不相朝使，则病矣。况三阴三阳之脉绝乎？绝必死矣。其死之形状，具如下篇，尤宜参看。】
　　二十四难曰：手足三阴三阳气已绝，何以为候？可知其吉凶不？然。足少阴气绝即骨枯。少阴者冬脉也，伏行而温于骨髓，故骨髓不温，即肉不着骨；骨肉不相亲，即肉濡而却；肉濡而却，故齿长而枯，发无润泽。无润泽者骨先死。戊日笃，己日死。【濡，读为软。】　　【滑寿曰：此下六节，与《灵枢》第十篇文皆大同小异。肾其华在发，其充在骨。肾绝则不能充于骨，荣于发。肉濡而却，谓骨肉不相着而肉濡缩也。戊己，土也，土胜水，故以其所胜之日笃而死矣。】
　　足太阴气绝，则脉不营其口唇。口唇者，肌肉之本也。脉不营则肌肉不滑泽，肌肉不滑泽则肉满，肉满则唇反，唇反则肉先死。甲日笃，乙日死。　　【滑寿曰：脾其华在唇四白，其充在肌。脾绝则肉满唇反也。肉满，谓肌肉不滑泽而紧急(月真)膹也。】
　　足厥阴气绝，即筋缩引卵与舌卷。厥阴者，肝脉也。肝者，筋之合也。筋者，聚于阴器而络于舌本。故脉不营则筋缩急，筋缩急即引卵与舌。故舌卷卵缩，此筋先死。庚日笃，辛日死。　　【滑寿曰：肝者，脉之合，其华在爪，其充在筋。筋者聚于阴器而络于舌本，肝绝则筋缩引卵与舌也。王充《论衡》云：甲乙病者，生死之期常之庚申。】
　　手太阴气绝，即皮毛焦。太阴者，肺也，行气温于皮毛者也。气弗营则皮毛焦，皮毛焦则津液去，津液去即皮节伤，皮节伤则皮枯毛折，毛折者则毛先死。丙日笃，丁日死。　　【滑寿曰：肺者，气之本，其华在毛，其充在皮。肺绝则皮毛焦而津液去，皮节伤，以诸液皆会于节也。】
　　手少阴气绝则脉不通，脉不通则血不流，血不流则色泽去，故面色黑如黧，此血先死。壬日笃，癸日死。　　【滑寿曰：心之合脉也。其荣色也，其华在面，其充在血脉。心绝则脉不通，血不流，色泽去也。】
　　三阴气俱绝者则目眩转目瞑，目瞑者为失志，失志者则志先死，死则目瞑也。　　【滑寿曰：三阴通手足经而言也。《灵枢》十篇作五阴气俱绝，则以手厥阴与手少阴同心经也。目眩转目瞑者，即所谓脱阴者目盲，此又其甚者也。故云目瞑者失志，而志先死也。】　　【四明陈氏曰：五脏阴气俱绝，则其志丧于内，故精气不注于目，不见人而死。】
　　六阳气俱绝者则阴与阳相离，阴阳相离则腠理泄，绝汗乃出，大如贯珠，转出不流，即气先死。旦占夕死，夕占旦死。　　【滑寿曰：汗出而不流者，阳绝故也。】　　【陈氏曰：六腑阳气俱绝，则气散于外，故津液脱而死。】
　　二十五难曰：有十二经，五脏六腑十一耳，其一经者何等经也？然，一经者手少阴与心主别脉也。心主与三焦为表里，俱有名而无形，故言经有十二也。　　【滑寿曰：此篇问答，谓五脏六腑配手足之阴阳，但十一经耳，其一经者则以手少阴与心主各别为一脉。心主与三焦为表里，俱有名而无形，以此一经并五脏六腑，共十二经也。谢氏曰：《难经》言手少阴心主与三焦凡八篇。　三十一难分豁三焦经脉所始终。三十七难言肾有两，左曰肾，右曰命门，初不以左右肾分两手尺脉。三十八难言三焦者，原气之别，主持诸气，复申言其有名无形。三十九难言命门者，精神之所舍，男子藏精，女子系胞，其气与肾通。又云六腑正有五腑，三焦亦是一腑。八难、六十二、六十六三篇，言肾间动气者，人之生命，十二经之根本也，其名曰原，三焦则原气之别使也。通此篇参互观之，可见三焦列为六腑之义。唯其有名无形，故得与手心主合。心主为手厥阴，其经始于起胸中，终于循小指次指出其端。若手少阴则始于心中，终于循小指之内出其端，此手少阴与心主各别为一脉也。】　　【或问手厥阴经曰心主，又曰心包络，何也？曰：君火以名，相火以位。手厥阴代君火行事，以用而言，故曰手心主；以经而言，则曰心包络。一经而二名，实相火也。】　　【虞庶云：诸家言命门为相火，与三焦相表里。按《难经》止言手心主与三焦为表里，无命门三焦表裹之说。夫左寸火，右寸金，左关木，右关土，左尺水，右尺火，职之部位，其义灼然于乎！如虞氏此说，则手心主与三焦相为表里而摄行君火明矣。三十六难谓命门其气与肾通，则亦不离乎肾也，其习坎之谓欤？手心主为火之闰位，命门则水之同气欤？命门不得为相火，三焦不与命门配亦明矣。虞氏之说，良有旨哉！诸家所以纷纷不决者，盖有惑于金匮真言篇王注引《正理论》谓三焦者，有名无形，上合手心主，下合右肾，遂有命门三焦表里之说。夫人之脏腑，一阴一阳，自有定耦，岂有一经两配之理哉？夫所谓上合手心主者，正言其为表里；下合右肾者，则以三焦为原气之别使而言之尔。知此，则知命门与肾通，三焦无两配，而诸家之言可不辨而自明矣。若夫诊脉部位，则手厥阴相火，居右尺之分，而三焦同之。命门既与肾通，只当居左尺，而谢氏据《脉经》谓手厥阴即手少阴心脉同部，三焦脉上见寸口，中见于关，下焦与肾同也。前既云初不以左右肾分两手足脉矣，今如《脉经》所云，则右尺当何所候耶？】
　　二十六难曰：经有十二，络有十五，余三络者，是何等络也？然。有阳络，有阴络，有脾之大络。阳络者，阳蹺之络也。阴络者，阴蹺之络也。故络有十五焉。　　【滑寿曰：直行者谓之经，旁出者谓之络。经犹江汉之正流，络则沱潜之支派。每经皆有络，十二经有十二络，如手太阴属肺络大肠，手阳明属大肠络肺之类。今云络有十五者，以其有阳蹺之络、阴蹺之络及脾之大络也。阳蹺，阴蹺，见二十八难。谓之络者，盖奇经既不拘于十二经，直谓之络亦可也。脾之大络，名曰大包，出渊液三寸，布胸胁，其动应衣宗气也。】　　【四明陈氏曰：阳蹺之络，统诸阳络；阴蹺之络，统诸阴络；脾之大络，又总统阴阳诸络，犹脾之能溉养五脏也。】
　　二十七难曰：脉有奇经八脉者，不拘于十二经，何也？然。有阳维，有阴维，有阳蹺，有阴蹺，有冲，有督，有任，有带之脉，凡此八脉者，皆不拘于经，故曰奇经八脉也。　　【滑寿曰：脉有奇常。十二经者，常脉也。奇经八脉，则不拘于十二经，故曰奇经。奇对正而言，犹兵家之云奇正也。】　　【虞氏曰：奇者奇零之奇，不偶之义，谓此八脉不系正经阴阳，无表里配合，别道奇行，故曰奇经也。此八脉者，督脉督于后，任脉任于前，冲脉为诸阳之海，阴阳维则维络于身，带脉束之如带，阳蹺得之太阳之别，阴蹺本诸少阴之别云。】
　　经有十二，络有十五，凡二十七气相随上下，何独不拘于经也？然。圣人图设沟渠，通利水道，以备不然。天雨降下，沟渠溢满，当此之时，霶霈妄作，圣人不能复图也。此络脉满溢，诸经不能复拘也。　　【滑寿曰：经络之行，有常度矣，奇经八脉则不能相从也，故以圣人图设沟渠为譬。以见络脉满溢，诸经不能复拘，而为此奇经也。然则奇经盖络脉之满溢而为之者欤？或曰：此络脉三字，越人正指奇经而言也，既不拘于经，直谓之络脉亦可也。】　　【此篇两节，举八脉之名及所以为奇经之义。】
　　二十八难曰：其奇经八脉者，既不拘于十二经，皆何起何继也？然。督脉者，起于下极之俞，并于脊里，上至风府，入属于脑。任脉者，起于中极之下，以上毛际，循腹里，上关元，至咽喉。冲脉者，起于气冲，并足阳明之经，侠脐上行，至胸中而散也。带脉者，起于季胁，回身一周。阳蹺脉者，起于跟中，循外踝上行入风池。阴蹺脉者，亦起于跟中，循内踝上行至咽喉，交贯冲脉。阳维阴维者，维络于身，溢蓄不能环流灌溉诸经者也。故阳维起于诸阳会也，阴维起于诸阴交也。比于圣人图设沟渠，沟渠满溢，流于深湖，故圣人不能拘通也。而人脉隆盛，入于八脉而不环周，故十二经亦不能拘之。其受邪气，蓄则肿热，砭射之也。　　【滑寿曰：继，《脉经》作系。督之为言都也，为阳脉之海，所以都纲乎阳脉也。其脉起下极之俞，由会阴历长强，循脊中行至大椎穴，与手足三阳脉交会，上至喑门与阳维会，至百会与太阳交会，上至鼻柱人中与阳明交会。任脉起于中极之下曲骨穴。任者妊也，为人生养之本。冲脉起于气冲穴，至胸中而散，为阴脉之海。《内经》作并足少阴之经。按冲脉行幽门、通谷而上，皆少阴也，当从《内经》。此督、任、冲三脉皆起于会阴，盖一源而分三岐也。带脉起季胁下一寸八分，回身一周，犹束带然。阳蹺脉起于足跟中申脉穴，循外踝而行。阴蹺脉亦起于跟中照海穴，循内踝而行。蹻者，捷也。以二脉皆起于足，故取蹺捷超越之义。阳维阴维，维络于身，为阴阳之纲维也。阳维所发，别于金门，以阳交为郄，与手足太阳及蹺脉会于臑俞，与手足少阳会于天髎及会肩井，与足少阳会于阳白，上本神、临泣、正营、脑空，下至风池，与督脉会于风府、痖门，此阳维之起于诸阳之会也。阴维之郄曰筑宾，与足太阴会于腹哀、大横，又与足太阴厥阴会于府舍、期门，又与任脉会于天突、廉泉，此阴维起于诸阴之交也。溢蓄不能环流灌溉诸经者也十二字，当在十二经亦不能拘之之下，则于此无所间，而于彼得相从矣。其受邪气蓄云云十二字，谢氏则以为于本文上下当有缺文，然经脉无此，疑衍文也。或云当在三十七难关格不能尽其命而死矣之下，因邪在六腑而言也。】
　　二十九难曰：奇经之为病何如？然。阳维维于阳，阴维维于阴，阴阳不能自相维，则怅然失志，溶溶不能自收持。阳维为病，苦寒热。阴维为病苦心痛。阴蹺为病，阳缓而阴急。阳蹺为病，阴缓而阳急。冲之为病，逆气而里急。督之为病，脊强而厥。任之为病，其内苦结，男子为七疝，女子为瘕聚。带之为病，腹满，腰溶溶若坐水中。此奇经八脉之为病也。【阳维为病云云十四字，说见缺误总类。】　　【滑寿曰：此言奇经之病也。阴不能维于阴，则怅然失志。阳不能维于阳，则溶溶不能自收持。阳维行诸阳而主卫，卫为气，气居表，故苦寒热。阴维行诸阴而主荣，荣为血，血属心，故苦心痛。两蹺脉病在阳则阳结急，在阴则阴结急，受病者急，不病者自和缓也。冲脉从关元至咽喉，故逆气里急。督脉行背，故脊强而厥。任脉起胞门行腹，故病苦内结，男为七疝，女为瘕聚也。引之回身一周，故病状如是。溶溶，无力貌。此各以其经脉所过而言之。自二十七难至此，义实相因，最宜通玩。】
　　三十难曰：荣气之行，常与卫气相随不？然。经言人受气于谷，谷入于胃，乃传于五脏六腑，五脏六腑皆受于气，其清者为荣，浊者为卫，荣行脉中，卫行脉外，营周不息，五十而复大会，阴阳相贯，如环之无端，故知荣卫相随也。　　【滑寿曰：此篇与《灵枢》第十八篇之言同。但谷入于胃，乃传于五脏六腑，五脏六腑皆受于气。《灵枢》作谷入于胃，以传于肺，五脏六腑皆以受气，为少殊尔。皆受于气之气，指水谷之气言。五十而复大会，说见一难中。　四明陈氏曰：荣，阴也，其行本迟；卫，阳也，其行本速。然而清者滑利，浊者慓悍，皆非濇滞之体，故凡卫行于外，荣即从行于中，是知其行常得相随，共周其度。　滹南王氏曰：清者体之上也、阳也、火也，离中之一阴降，故午后一阴生，即心之生血也，故曰清气为荣。　　〔 天之清不降，地之浊能降为六阴驱而使之下也。云清气者，总离之体言之。〕　　浊者，体之下也、阴也、水也，坎中之一阳升，故子后一阳生，即肾之生气也，故曰浊气为卫。　　〔 地之浊不升，地之清能升为六阳，举而使之上也。云浊气者，总坎之体言之。〕　　经云：地气上为云，大气下为雨，雨出地气，云出天气，此之谓也。愚谓以用而言，则清气为荣者，浊中之清者也；浊气为卫者，清中之浊者也。以体而言，则清之用不离乎浊之体，浊之用不离乎清之体，故谓清气为荣，浊气为卫亦可也，谓荣浊卫清亦可也。纪氏亦云：《素问》曰，荣者水谷之精气，则清；卫者水谷之悍气，则浊。精气入于脉中则浊，悍气行于脉外则清。或问三十二难云：血为荣，气为卫，此则荣卫皆以气言者，何也？曰：经云：荣者水谷之精气，卫者水谷之悍气。又云清气为荣，浊气为卫。盖统而言之，则荣卫皆水谷之气所为，故悉以气言可也，析而言之，则荣为血而卫为气，固自有分矣。是故荣行脉中，卫行脉外。犹水泽之于川浍，风云之于太虚也。】古今图书集成医部全录卷七十

扁鹊难经

　　　　下经

　　三十一难曰：三焦者，何禀何生？何始何终？其治常在何许？可晓以不？然。三焦者，水谷之道路，气之所终始也。上焦者在心下，下膈，在胃上口，主内而不出，其治在膻中，玉堂下一寸六分直两乳间陷者是。中焦者在胃中脘，不上不下，主腐熟水谷，其治在脐旁。下焦者当膀胱上口，主分别清浊，主出而不内以传道也，其治在脐下一寸。故名曰三焦，其腑在气街。【街，一作冲。】　　【滑寿曰：人身之腑脏，有形有状，有禀有生，如肝禀气于木生于水，心禀气于火生于木之类，莫不皆然。唯三焦既无形状，而所禀所生，则元气与胃气而已，故云水谷之道路，气之所终始也。上焦其治在膻中，中焦其治在脐旁天枢穴，下焦其治在脐下一寸阴交穴。治，犹司也，犹郡县治之治，谓三焦处所也。或云治作平声读，谓三焦有病，当各治其处，盖刺法也。三焦，相火也，火能腐熟万物，焦从火，亦腐物之气，命名取义，或在于此。《灵枢》第十八篇曰：上焦出于胃上口，并咽以上，贯膈而布胸中，走腋，循太阴之分而行，还至阳明上至舌下足阳明，常与荣卫俱行于阳二十五度，行于阴亦二十五度，一周也，故五十度而复大会于手太阴。中焦亦傍胃口，出上焦之后，此所受气者，泌糟粕，蒸津液，化其精微，上注于肺脉，乃化而为血，以养生身，莫贵于此，故独得行于经隧，命曰营气。下焦者，别回肠注于膀胱而渗入焉。故水谷者，常并居于胃中，成糟粕而俱下于大小肠而成下焦，渗而俱下，济泌别汁，循下焦而渗入膀胱焉。谢氏曰：详《灵枢》本文，则三焦有名无形尤可见矣。】　　【古益袁氏曰：所谓三焦者，于膈膜脂膏之内，五脏六腑之隙，水谷流化之关，其气融会于其间，熏蒸膈膜，发达皮肤分肉，运行四旁，曰上、中、下，各随所属部分而名之，实元气之别使也。是故虽无其形，倚内外之形而得名；虽无其实，合内外之实而为位者也。愚按其腑在气街一句，疑错简或衍。三焦自属诸腑，其经为手少阳，与手心主配，且各有治所，不应又有腑也。】
　　三十二难曰：五脏俱等，而心肺独在膈上者，何也？然。心者血，肺者气，血为荣，气为卫，相随上下，谓之荣卫。通行经络，营周于外，故令心肺在膈上也。　　【滑寿曰：心荣肺卫，通行经络，营周于外，犹天道之运于上也。膈者，隔也。凡人心下有膈膜，与脊胁周回相着，所以遮隔浊气，不使上熏于心肺也。】　　【四明陈氏曰：此特言其位之高下耳。若以五脏德化论之，则尤有说焉。心肺既能以血气生育人身，则此身之父母也，以父母之尊，亦自然居于上矣。《内经》曰：膈肓之上，中有父母。此之谓也。】
　　三十三难曰：肝青象木，肺白象金；肝得水而沉，木得水而浮；肺得水而浮，金得水而沉。其意何也？然。肝者非为纯木也。乙角也。庚之柔，大言阴与阳，小言夫与妇，释其微阳而吸其微阴之气。其意乐金，又行阴道多，故令肝得水而沉也。肺者非为纯金也，辛商也。丙之柔，大言阴与阳，小言夫与妇，释其微阴婚而就火。其意乐火，又行阳道多，故令肺得水而浮也。肺熟而复沉，肝熟而复浮者，何也？故知辛当归庚，乙当归甲也。　　【滑寿曰：四明陈氏云，肝属甲乙木，应角音而重浊。析而言之，则甲为木之阳，乙为木之阴；合而言之，则皆阳也。以其属少阳而位于人身之阴分，故为阴中之阳。夫阳者必合阴，甲乙之阴阳，本自为配合，而乙与庚通，刚柔之道，乙乃合甲之微阳而反乐金，故吸受庚金微阴之气，为之夫妇。木之性本浮，以其受金之气而居阴道，故得水而沉也。及熟之，则所受金之气去，乙复归之甲，而木之本体自然还浮也。肺属庚辛金，应商音而轻清。析而言之，则庚为金之阳，辛为金之阴；合而言之，则皆阴也。以其属太阴而位于人身之阳分，故为阳中之阴。夫阴者必合阳，庚辛之阴阳，本自为配合，而辛与丙通刚柔之道，辛乃合庚之微阴。而反乐夫火，故就丙火之阳为之夫妇。金之性本沉，以其受火之气炎上而居阳道，故得水而浮也。及熟之，则所受火之气去，辛复归之庚，而金之本体自然还沉也。】　　【古益袁氏曰：肝为阴木乙也，肺为阴金辛也，角商各其音也。乙与庚合，丙与辛合，犹夫妇也。故皆暂舍其本性，而随夫之气习，以见阴阳相感之义焉。况肝位膈下，肺居膈上，上阳下阴，所行之道，性随而分，故木浮而反肖金之沉，金沉而反肖火之上行而浮也。凡物极则反，及其经制化变革则归根复命焉，是以肝肺熟而各肖其木金之本性矣。纪氏曰：肝为阴中之阳，阴性尚多，不随于木，故得水而沉也。肺为阳中之阴，阳性尚多，不随于金，故得水而浮也。此乃言其大者耳。若言其小，则乙庚丙辛，夫妇之道也。及其熟而沉浮反者，各归所属，见其本性故也。周氏曰：肝蓄血，血阴也，多血少气，体凝中窒，虽有脉络内经，非玲珑空虚之比，故得水而沉也。及其熟也，濡而润者转为干燥，凝而窒者变为通虚，宜其浮也。肺主气，气阳也，多气少血，体四垂而轻泛，孔窍玲珑，脉络旁达，故得水而浮也。熟则体皆揪敛，孔窍窒实，轻舒者变而紧缩，宜其沉也。斯物理之当然，与五行造化默相符合耳。谢氏曰：此因物之性而推其理也。愚谓肝为阳，阴中之阳也，阴性尚多，故曰微阳，其居在下，行阴道也；肺为阴，阳中之阴也，阳性尚多，故曰微阴，其居在上，行阳道也。熟则无所乐而反其本矣，何也？物熟而相交之气散也。】
　　三十四难曰：五脏各有声色臭味，皆可晓知以不？然。十变言：肝色青，其臭臊，其味酸，其声呼，其液泣。心色赤，其臭焦，其味苦，其声言，其液汗。脾色黄，其臭香，其味甘，其声歌，其液涎。肺色白，其臭腥，其味辛，其声哭，其液涕。肾色黑，其臭腐，其味咸，其声呻，其液唾。是五脏声色臭味也。　　【滑寿曰：此五脏之用也；声色臭味下欠液字。肝色青，臭臊，木化也；呼，出木也；味酸，曲直作酸也；液泣，通乎目也。心色赤臭焦，火化也；言，扬火也；味苦，炎上作苦也；液汗，心主血，汗为血之属也。脾色黄臭香，土化也；歌，缓土也，一云脾神好乐，故其声主歌；味甘，稼穑作甘也；液涎，通乎口也。肺色白臭腥，金化也；哭，惨金也；味辛，从革作辛也；液涕，通乎鼻也。肾色黑臭腐，水化也；呻，吟诵也，象水之声；味咸，润下作咸也；液唾，水之属也；】　　【四明陈氏曰：肾位远，非伸之则气不得及于息，故声之呻者自肾出也。然肺主声，肝主色，心主臭，脾主味，肾主液，五脏错综，互相有之，故云十变也。】
　　五脏有七神，各何所藏耶？然。脏者人之神气所舍藏也，故肝藏魂，肺藏魄，心藏神，脾藏意与智，肾藏精与志也。　　【滑寿曰：脏者藏也，人之神气藏于内焉。魂者，神明之辅弼也，随神往来谓之魂。魄者，精气之匡佐也，并精而出入者谓之魄。神者，精气之化成也，两精相薄谓之神。脾主思，故藏意与智。肾者作强之官，伎巧出焉，故藏精与志也。此因五脏之用而言五脏之神，是故五用着于外，七神蕴于内也。】
　　三十五难曰：五脏各有所，腑皆相近，而心肺独去大肠小肠远者，何也？然。经言心荣肺卫，通行阳气，故居在上；大肠小肠传阴气而下，故居在下，所以相去而远也。　　【滑寿曰：心荣肺卫，行阳气而居上；大肠小肠，传阴气而居下，不得不相远也。】
　　又诸腑者皆阳也，清净之处，今大肠、小肠、胃与膀胱，皆受不净，其意何也？　　【滑寿曰：又问诸腑既皆阳也，则当为清净之处，何故大肠小肠胃与膀胱，皆受不净耶？】
　　然。诸腑者谓是，非也。经言小肠者，受盛之腑也；大肠者，传泻行道之腑也；胆者，清净之腑也；胃者，水谷之腑也；膀胱者，津液之腑也。一腑犹无两名，故知非也。小肠者心之腑，大肠者肺之腑，胆者肝之腑，胃者脾之腑，膀胱者肾之腑。　　【滑寿曰：谓诸腑为清净之处者，其说非也。今大肠、小肠、胃与膀胱，各有受任，则非阳之清净矣。各为五脏之腑，固不得而两名也。盖诸腑体为阳而用则阴，经所谓浊阴归六腑是也。云诸腑皆阳，清净之处，唯胆足以当之。】
　　小肠谓赤肠，大肠谓白肠，胆者谓青肠，胃者谓黄肠，膀胱者谓黑肠，下焦之所治也。　　【滑寿曰：此以五脏之色分别五腑，而皆以肠名之也。下焦所治一句，属膀胱，谓膀胱当下焦所治，主分别清浊也。】
　　三十六难曰：脏各有一耳，肾独有两者，何也？然。肾两者，非皆肾也，其左者为肾，右者为命门。命门者，诸神精之所舍，原气之所系也，男子以藏精，女子以系胞，故知肾有一也。　　【滑寿曰：肾有两者，以左为肾。右为命门也。男子于此而藏精，受五脏六腑之精而藏之也；女子于此而系胞，是得精而能施化，胞则受胎之所也。原气谓脐下肾间动气，人之生命，十二经之根本也。此篇言非皆肾也，三十九难亦言左为肾，右为命门，而又云其气与肾通，是肾之两者，其实则一耳。故《项氏家说》引沙随程可久曰：北方常配二物，故惟坎加习于物为龟、为蛇，于方为朔、为北，于大元为罔、为冥。《难经》曰：脏有一而肾独两，此之谓也。】　　【此通三十八、三十九难诸篇，前后参考，其义乃尽。】
　　三十七难曰：五脏之气，于何发起？通于何许？可晓以不？然。五脏者当上关于九窍也。故肺气通于鼻，鼻和则知香臭矣；肝气通于目，目和则知黑白矣；脾气通于口，口和则知谷味矣；心气通于舌，舌和则知五味矣；肾气通于耳，耳和则知五音矣。　　【滑寿曰：谢氏云，本篇问五脏之气，于何发起？通于何许？答文止言五脏通九窍之义，而不及五脏之发起，恐有缺文。愚按五脏发起，当如二十三难流注之说。上关九窍，《灵枢》作七窍者是。下同。】
　　五脏不和，则九窍不通；六腑不和，则留结为痈。　　【滑寿曰：此二句是结上起下之辞。五脏，阴也，阴不和则病于内；六腑阳也，阳不和，则病于外。】
　　邪在六腑，则阳脉不和，阳脉不和则气留之，气留之则阳脉盛矣。邪在五脏，则阴脉不和，阴脉不和则血留之，血留之则阴脉盛矣。阴气太盛，则阳气不得相营也，故曰格。阳气太盛，则阴气不得相营也，故曰关。阴阳俱盛，不得相营也，故曰关格。关格者，不得尽其命而死矣。　　【滑寿曰：此与《灵枢》十七篇文大同小异。或云二十八难其受邪气蓄则肿热砭射之也十二字，当为此章之结语。盖阴阳之气太盛，而至于关格者，必死。若但受邪气，蓄则宜砭射之。其者指物之辞，因上文六腑不和，及邪在六腑而言之也。】
　　经言气独行于五脏，不营于六腑者，何也？然。夫气之所行也，如水之流不得息也，故阴脉行于五脏，阳脉营于六腑，如环无端，莫知其纪，终而复始，其不覆溢，人气内温于脏腑，外濡于腠理。　　【滑寿曰：此因上章营字而推及之也。与《灵枢》十七篇文大同小异。所谓气独行于五脏，不营于六腑者，非不营于六腑也，谓在阴经则营于五脏，在阳经则营于六腑，脉气周流，如环无端，则无关格覆溢之患，而人之气内得以温于脏腑，外得以濡于腠理矣。】　　【四明陈氏曰：腑有邪，则阳脉盛；脏有邪，则阴脉盛。阴脉盛者，阴气关于下，阳脉盛者，阳气格于上，然未至于死。阴阳俱盛，则既关且格，格则吐而食不下，关则二阴闭，不得大小便而死矣。脏腑气和而相营，阴不覆，阳不溢，又何关格之有！】
　　三十八难曰：脏唯有五，腑独有六者，何也？然。所以腑有六者，谓三焦也。有原气之别焉，主持诸气，有名而无形。其经属手少阳，此外腑也。故言腑有六焉。　　【滑寿曰：三焦，主持诸气，为原气别使者，以原气赖其导引，潜行默运于一身之中，无或间断也。外腑指其经为手少阳而言，盖三焦外有经而内无形，故云详见六十六难。】
　　三十九难曰：经言腑有五，脏有六者，何也？然。六腑者，正有五腑也。五脏亦有六脏者，谓肾有两脏也，其左为肾，右为命门。命门者，精神之所舍也，男子以藏精，女子以系胞，其气与肾通，故言脏有六也。腑有五者何也？然，五脏各一腑，三焦亦是一腑，然不属于五脏，故言腑有五焉。　　【滑寿曰：前篇言脏有五，腑有六，此言腑有五，脏有六者，以肾之有两也。肾之两，虽有左右命门之分，其气相通，实皆肾而已。腑有五者，以三焦配合手心主也。合诸篇而观之，谓五脏六腑可也，五脏五腑亦可也，六脏六腑亦可也。】
　　四十难曰：经言肝主色，心主臭，脾主味，肺主声，肾主液。鼻者肺之候而反知香臭，耳者肾之候而反闻声，其意何也？然。肺者，西方金也，金生于巳，巳者南方火，火者心，心主臭，故令鼻知香臭。肾者，北方水也，水生于申，申者西方金，金者肺，肺主声，故令耳闻声。　　【滑寿曰：四明陈氏云，臭者心所主，鼻者肺之窍，心之脉上肺，故令鼻能知香臭。耳者肾之窍，声者肺所主，肾之脉上肺，故令耳能闻声。愚按越人此说，盖以五行相生之理而言，且见其相因而为用也。】
　　四十一难曰：肝独有两叶，以何应也？然。肝者，东方木也，木者春也。万物始生，其尚幼小，意无所亲，去太阴尚近，离太阳不远，犹有两心，故有两叶，亦应木叶也。　　【滑寿曰：四明陈氏曰：五脏之相生，母子之道也。故肾为肝之母，属阴中之太阴；心为肝之子，属阳中之太阳。肝之位，切近乎肾，亦不远乎心也。愚谓肝有两叶，应东方木，木者春也，万物始生，草木甲坼两叶之义。越人偶有见于此而立为论说，不必然，不必不然。其曰太阴太阳，固不必指脏气及月令而言，但隆冬为阴之极，首夏为阳之盛，谓之太阴太阳无不可也。凡读书须要融活，不可滞泥，先儒所谓以意逆志，是谓得之，信矣。后篇谓肝左三叶，右四叶，此云两叶，总其大者耳，】
　　四十二难曰：人肠胃长短，受水谷多少各几何？然。胃大一尺五寸，径五寸，长二尺六寸，横屈，受水谷三斗五升，其中常留[其中常留：原作「其中常留句」，「句」字系断句标记，非正文，删。]谷二斗，水一斗五升。小肠大二寸半，径八分分之少半，长三丈二尺，受谷二斗四升，水六升三合合之大半。回肠大四寸，径一寸半，长二丈一尺，受谷一斗，水七升半。广肠大八寸，径二尺半，长二尺八寸，受谷九升三合，八分合之一。故肠胃凡长五丈八尺四寸，合受水谷八斗七升六合八分合之一，此肠胃长短、受水谷之数也。　　【滑寿曰：回肠即大肠。广肠，肛门之总称也。】
　　肝重二斤四两，左三叶，右四叶，凡七叶，主藏魂。心重十二两，中有七孔三毛，盛精汁三合，主藏神。脾重二斤三两，扁广三寸，长五寸，有散膏半斤，主裹血温五脏，主藏意。肺重三斤三两，六叶两耳，凡八叶，主藏魄。肾有两枚，重一斤一两，主藏志。胆在肝之短叶间，重三两三铢，盛精汁三合。胃重二斤一两，纡曲屈伸，长二尺六寸，大一尺五寸，径五寸，盛谷二斗，水一斗五升。小肠重二斤十四两，长三丈二尺，广二寸半，径八分分之少半，左回迭积十六曲，盛谷二斗四升，水六升三合合之大半。大肠重二斤十二两，长二丈一尺，广四寸，径一寸，当脐右，回十六曲，盛谷一斗，水七升半。膀胱重九两二铢，纵广九寸，盛溺九升七合。口广二寸半，唇至齿长九分，齿以后至会厌深三寸半，大容五合。舌重十两，长七寸，广二寸半。咽门重十二两，广二寸半，至胃长一尺六寸。喉咙重十二两，广二寸，长一尺二寸，九节。肛门重十二两，大八寸，径二寸大半，长二尺八寸，受谷九升三合，八分合之一。　　【滑寿曰：此篇之义，《灵枢》三十一、三十二篇皆有之，越人并为一篇，而后段增入五脏轻重所盛所藏，虽觉前后重复，不害其为丁宁也。但其间受盛之数，各不相同，然非大义之所关，姑存之以俟知者。】
　　四十三难曰：人不食饮七日而死者，何也？然。人胃中当有留谷二斗，水一斗五升，故平人日再至圊，一行二升半，日中五升，七日五七三斗五升而水谷尽矣。故平人不食饮七日而死者，水谷津液俱尽，即死矣。　　【滑寿曰：此篇与《灵枢》三十篇文大同小异。平人胃满则肠虚，肠满则胃虚，更虚更满，故气得上下，五脏安定，血脉和利，精神乃居，故神者水谷之精气也。平人不食饮七日而死者，水谷津液皆尽也。故曰水去则荣散，谷消则卫亡。荣散卫亡，神无所依，此之谓也。】
　　四十四难曰：七冲门何在？然。唇为飞门，齿为户门，会厌为吸门，胃为贲门，太仓下口为幽门，大肠小肠会为阑门，下极为魄门。故曰七冲门也。　　【滑寿曰：冲，冲要也。会厌，谓咽嗌。会，合也。厌，掩也。谓咽物时合掩喉咙，不使食物误入，阻其气之嘘吸出入也。贲、奔同，言物之奔响也。太仓下口，胃之下口也，在脐上二寸下脘之分。大肠小肠会，在脐上一寸水分穴。下极，肛门也。云魄门，亦取幽阴之义。】
　　四十五难曰：经言八会者，何也？然。腑会太仓，脏会季胁，筋会阳陵泉，髓会绝骨，血会鬲俞，骨会大杼，脉会太渊，气会三焦外一筋直两乳内也。热病在内者，取其会之气穴也。　　【滑寿曰：太仓一名中脘，在脐上四寸，六腑取禀于胃，故为腑会。季胁，章门穴也，在大横外直脐季肋端，为脾之募，五脏取禀于脾，故为脏会。足少阳之筋，结于膝外廉阳陵泉也，在膝下一寸外廉陷中，又胆与肝为配，肝者筋之合，故为筋会。绝骨一名阳辅，在足外踝上四寸，辅骨前，绝骨端，如前三分。诸髓皆属于骨，故为髓会。隔俞在背第七椎下，去脊两旁各一寸半，足太阳脉气所发也，太阳多血，又血乃水之象，故为血会。大杼在项后第一椎下，去脊两旁各一寸半。太渊在掌后陷中动脉，即所谓寸口者，脉之大会也。气会三焦外一筋直两乳内，即膻中，为气海者也，在玉堂下一寸六分。热病在内者，各视其所属而取之会也。】　　【谢氏曰：三焦当作上焦。四明陈氏曰：髓会绝骨，髓属于肾，肾主骨，于足少阳无所关，脑为髓海，脑有枕骨穴，则当会枕骨，绝骨误也。血会鬲俞，血者心所统，肝所藏，膈俞在七椎下两旁，上则心俞，下则肝俞，故为血会。骨会大杼，骨者髓所养，髓自脑下注于大杼，大杼渗入脊心，下贯尾驱，渗诸骨节，故骨之气，皆会于此。亦通。】　　【古益袁氏曰：人能健步，以髓会绝骨也；肩能任重，以骨会大杼也。】
　　四十六难曰：老人卧而不寐，少壮寐而不寤者，何也？然。经言少壮者血气盛，肌肉滑，气道通，荣卫之行不失于常，故昼日精夜不寤也。老人血气衰，肌肉不滑，荣卫之道濇，故昼日不能精，夜不得寐也。故知老人不得寐也。　　【滑寿曰：老人之寤而不寐，少壮之寐而不寤，系乎荣卫血气之有余不足也，与《灵枢》十八篇同。】
　　四十七难曰：人面独能耐寒者何也？然。人头者，诸阳之会也，诸阴脉皆至颈胸中而还，独诸阳脉皆上至头耳，故令面耐寒也。　　【滑寿曰：《灵枢》第四篇云：首面与身形也，属骨，连筋，同血，合于气耳。天寒则裂地凌冰，其卒寒或手足懈惰，然而其面不衣何也？岐伯曰：十二经脉，三百六十五络，其血气皆上于面，而走空窍，其精阳气上走于目而为睛，其别气走于耳而为听，其宗气上出于鼻而为臭，其浊气出于胃，走唇口而为味，其气之津液皆上熏于面，而皮又厚，其肉坚，故大热甚寒，不能胜之也。愚按手之三阳从手上走至头，足之三阳从头下走至足，手之三阴从腹走至手，足之三阴从足走入腹，此所以诸阴脉皆至颈胸中而还，独诸阳脉皆上至头耳也。】
　　四十八难曰：人有三虚三实，何谓也？然。有脉之虚实，有病之虚实，有诊之虚实也。脉之虚实者，濡者为虚，紧牢者为实。病之虚实者，出者为虚，入者为实；言者为虚，不言者为实；缓者为虚，急者为实。诊之虚实者，濡者为虚，牢者为实；痒者为虚，痛者为实；外痛内快为外实内虚，内痛外快为内实外虚。故曰虚实也。　　【滑寿曰：濡者为虚，紧牢者为实，此脉之虚实也。出者为虚，是五脏自病由内而之外，东垣所谓内伤是也。入者为实，是五邪所伤，由外而之内，东垣所谓外伤是也。言者为虚，以五脏自病，不由外邪，故惺惺而不妨于言也。不言者为实，以人邪气内郁，故昏乱而不言也。缓者为虚，缓，不急也，言内之出者徐徐而迟，非一朝一夕之病也。急者为实，言外邪所中风寒温热等病，死生在五六日之间也。此病之虚实也。诊，按也，候也。按其外而知之，非诊脉之诊也。濡者为虚，牢者为实，脉经无此二句，谢氏以为衍文。杨氏谓按之皮肉柔濡者为虚，牢强者为实，然则有亦无害。夫按病者之处，所知痛者为实，则知不痛而痒者非实矣。又知外痛内快，为邪盛之在外；内痛外快，为邪盛之在内矣。大抵邪气盛则实，精气夺则虚矣。此诊之虚实也。】
　　四十九难曰：有正经自病，有五邪所伤，何以别之？然。忧愁思虑则伤心；形寒饮冷则伤肺；恚怒气逆，上而不下，则伤肝；饮食劳倦则伤脾；久坐湿地，强力入水则伤肾。是正经之自病也。　　【滑寿曰：心主思虑，君主之官也，故忧愁思虑则伤心。肺主皮毛而在上，是为嫩脏，故形寒饮冷则伤肺。肝主怒，怒则伤肝。脾主饮食及四肢，故饮食劳倦则伤脾。肾主骨而属水，故用力作强，坐湿入水则伤肾。凡此盖忧思、恚怒、饮食、动作之过而致然也。夫忧思、恚怒、饮食、动作，人之所不能无者，发而中节，乌能为害，过则伤人必矣。故善养生者，去泰去甚，适其中而已。昧者拘焉，乃欲一切拒绝之，岂理也哉！此与《灵枢》第四篇文大同小异，但伤脾一节，作若醉入房，汗出当风，则伤脾，不同尔。】　　【谢氏曰：饮食劳倦，自是二事，饮食得者饥饱失时，劳倦者劳形力而致倦怠也。此本经自病者，病由内作，非外邪之干，所谓内伤者也。或曰坐湿入水，亦从外得之也，何为正经自病？曰此非天之六淫也。】
　　何谓五邪？然。有中风，有伤暑，有饮食劳倦，有伤寒，有中湿，此之谓五邪。　　【滑寿曰：风，木也，喜伤肝。暑，火也，喜伤心。土爰稼穑，脾主四肢，故饮食劳倦喜伤脾。寒，金气也，喜伤肺。《左传》云：金，寒是也。湿，水也，喜伤肾，雾雨蒸气之类也。此五者邪由外至，所谓外伤者也。】　　【谢氏曰：脾胃正经之病，得之劳倦；五邪之伤，得之饮食。】
　　假令心病，何以知中风得之？然。其色当赤。何以言之？肝主色，自入为青，入心为赤，入脾为黄，入肺为白，入肾为黑。肝为心邪，故知当赤色。其病身热胁下满痛，其脉浮大而弦。　　【滑寿曰：以言心经假令而发其例也。肝主色，肝为心邪，故色赤身热。脉浮大，心也。胁痛脉弦，肝也。】
　　何以知伤暑得之？然。当恶臭。何以言之？心主臭，自入为焦臭，入脾为香臭，入肝为臊臭，入肾为腐臭，入肺为腥臭。故知心病伤暑得之，当恶臭。其病身热而烦心痛，其脉浮大而散。　　【滑寿曰：心主臭，心伤暑而自病，故恶臭，而证状脉诊皆属乎心也。】
　　何以知饮食劳倦得之？然。当喜苦味也，虚为不欲食，实为欲食。何以言之？脾主味，入肝为酸，入心为苦，入肺为辛，入肾为咸，自入为甘。故知脾邪入心为喜苦味也。其病身热而体重嗜卧，四肢不收，其脉浮大而缓。　　【滑寿曰：脾主味，脾为心邪，故喜苦味。身热脉浮大，心也。体重嗜卧，四肢不收，脉缓，脾也。虚为不欲食，实为欲食二句，于上下文无所发，疑错简衍文也。】
　　何以知伤寒得之？然。当谵言妄语。何以言之？肺主声，入肝为呼，入心为言，入脾为歌，入肾为呻，自入为哭。故知肺邪入心为谵言妄语也。其病身热，洒洒恶寒，甚则喘咳，其脉浮大而濇。　　【滑寿曰：肺主声，肺为心邪，故谵言妄语。身热，脉浮大，心也。恶寒喘咳，脉濇，肺也。】
　　何以知中湿得之？然。当喜汗出不可止。何以言之？肾主湿，入肝为泣，入心为汗，入脾为涎，入肺为涕，自入为唾。故知肾邪入心，为汗出不可止也。其病身热而小腹痛，足胫寒而逆，其脉沉濡而大。此五邪之法也。　　【滑寿曰：肾主湿，湿化五液，肾为心邪，故汗出不可止。身热，脉大，心也。小腹痛，足胫寒，脉沉濡，肾也。】　　【凡阴阳腑脏经络之气，虚实相等正也。偏虚偏实，失其正也，失其正则为邪矣。此篇越人盖言阴阳脏腑经络之偏虚偏实者也。由偏实也，故内邪得而生；由偏虚也，故外邪得而入。】
　　五十难曰：病有虚邪，有实邪，有贼邪，有微邪，有正邪，何以别之？然。从后来者为虚邪，从前来者为实邪，从所不胜来者为贼邪，从所胜来者为微邪，自病者为正邪。　　【滑寿曰：五行之道，生我者体，其气虚也。居吾之后而来为邪，故曰虚邪。我生者相，气方实也。居吾之前而来为邪，故曰实邪。正邪，则本经自病者也。】
　　何以言之？假令心病，中风得之为虚邪，伤暑得之为正邪，饮食劳倦得之为实邪，伤寒得之为微邪，中湿得之为贼邪。　　【滑寿曰：假心为例以发明上文之义。中风为虚邪从后而来，火前木后也。伤暑为正邪，火自病也。饮食劳倦为实邪，从前而来，土前火后也。伤寒为微邪，从所胜而来，火胜金也。中湿为贼邪，从所不胜而来，水克火也。与上篇互相发，宜通考之。】
　　五十一难曰：病有欲得温者，有欲得寒者，有欲得见人者，有不欲得见人者，而各不同，病在何脏腑也？然。病欲得寒而欲见人者，病在腑也；病欲得温而不欲见人者，病在脏也。何以言之？腑者阳也，阳病欲得寒又欲见人。脏者阴也，阴病欲得温，又欲闭户独处，恶闻人声，故以别知脏腑之病也。　　【纪氏曰：腑为阳，阳病则热有余而寒不足，故饮食衣服居处皆欲就寒也。阳主动而应乎外，故欲得见人。脏为阴，阴病则寒有余而热不足，故饮食衣服居处皆欲就温也。阴主静而应乎内，故欲闭户独处，而恶闻人声也。】
　　五十二难曰：腑脏发病，根本等不？然。不等也。其不等奈何？然。脏病者，止而不移，其病不离其处；腑病者，仿佛贲响上下行流，居处无常，故以此知脏腑根本不同也。　　【丁氏曰：脏病为阴，阴主静，故止而不移。腑病为阳，阳主动，故上下流行，居处无常。与五十五难文义互发。】
　　五十三难曰：经言七传者死，间脏者生，何谓也？然。七传者传其所胜也，间脏者传其子也。何以言之？假令心病传肺，肺传肝，肝传脾，脾传肾，肾传心，一脏不再伤，故言七传者死也。　　【纪氏曰：心火传肺金，肺金传肝木，肝木传脾土，脾土传肾水，肾水传心火。心火受水之传一也，肺金复受火之传再也，自心而始，以次相传至肺之再，是七传也，故七传死者，一脏不受再伤也。】
　　假令心病传脾，脾传肺，肺传肾，肾传肝，肝传心，是子母相传，竟而复始，如环无端，故曰生也。　　【滑寿曰：吕氏云，间脏者，间其所胜之脏而相传也。心胜肺，脾间之；脾胜肾，肺间之；肺胜肝，肾间之；肾胜心，肝间之；肝胜脾，心间之。此谓传其所生也。愚按《素问》标本病传论曰：谨察间甚，以意调之。间者并行，甚者独行。盖并者并也，相并而传，传其所间，如吕氏之说是也。独者特也，特传其所胜，如纪氏之说是也。越人之义，盖本诸此，详见本篇及《灵枢》四十二篇。但二经之义则以五脏与胃、膀胱七者相传，发其例而其篇题皆以病传为名。今越人则以七传间脏之目，推明二经，假心为例，以见病之相传。若传所胜，至一脏再伤，则死；若间其所胜，是子母相传，则生也。尤简而明。】
　　五十四难曰：脏病难治，腑病易治，何谓也？然。脏病所以难治者，传其所胜也；腑病易治者，传其子也。与七传间脏同法也。　　【滑寿曰：四明陈氏云，五脏者，七神内守，则邪之微者不易传，若大气之入，则神亦失守而病深，故病难治，亦或至于死矣。六腑为转输传化者，其气常通，况胆又清净之处，虽邪入之，终难深留，故腑病易治也。愚按以越人之意推之，则脏病难治者，以传其所胜也；腑病易治者，以传其所生也。虽然，此特各举其一偏而言耳。若脏病传其所生亦易治，腑病传其所胜亦难治也。故庞安常云：世之医书，惟扁鹊之言为深，所谓《难经》者也。越人寓术于其书而言之，有不详者，使后人自求之欤？今以此篇详之，庞氏可谓得越人之心者矣。】
　　五十五难曰：病有积有聚，何以别之？然。积者阴气也，聚者阳气也。故阴沉而伏，阳浮而动。气之所积名曰积，气之所聚名曰聚。故积者五脏所生，聚者六腑所成也。积者阴气也，其始发有常处，其痛不离其部，上下有所终始，左右有所穷处。聚者阳气也，其始发无根本，上下无所留止，其痛无常处，谓之聚。故以是别知积聚也。　　【滑寿曰：积者五脏所生，五脏属阴，阴主静，故其病沉伏而不离其处。聚者六腑所成，六腑属阳，阳主动，故其病浮动而无所留止。】　　【杨氏曰：积，蓄也，言血脉不行蓄积而成病也。】　　【周仲立曰：阴沉而伏，初亦未觉，渐以滋长，日积月累者也。聚者病之所在，与血气偶然邂逅，故无常处，与五十二难意同。】
　　五十六难曰：五脏之积，各有名乎？以何日何月得之？然。肝之积，名曰肥气，在左胁下，如覆杯，有头足。久不愈，令人发咳逆(疒皆)疟，连岁不已。以季夏戊己日得之。何以言之？肺病传于肝，肝当传脾，脾季夏适王，王者不受邪，肝复欲还肺，肺不肯受，故留结为积，故知肥气以季夏戊己日得之。　　【滑寿曰：肥之言盛也。有头足者，有大小本末也。咳逆者，足厥阴之别，贯膈上注肺，肝病故胸中咳而逆也。二日一发为(疒皆)疟，《内经》五脏皆有疟，此在肝为风疟也。抑以疟为寒热病，多属少阳，肝与之为表里，故云左胁，肝之部也。】
　　心之积名曰伏梁，起脐上，大如臂，上至心下。久不愈，令人病烦心。以秋庚辛日得之。何以言之？肾病传心，心当传肺，肺以秋适王，王者不受邪，心欲复还肾，肾不肯受，故留结为积，故知伏梁以秋庚辛日得之。　　【滑寿曰：伏梁伏而不动，如梁木然。】
　　脾之积名曰痞气，在胃脘，覆大如盘。久不愈，令人四肢不收，发黄疸，饮食不为肌肤。以冬壬癸日得之。何以言之？肝病传脾，脾当传肾，肾以冬适王，王者不受邪，脾复欲还肝，肝不肯受，故留结为积，故知痞气以冬壬癸日得之。　　【滑寿曰：痞气，痞塞而不通也。疸，发黄也。湿热为疸。】
　　肺之积名曰息贲，在右胁下，覆大如杯。久不已，令人洒淅寒热喘咳，发肺壅。以春甲乙日得之。何以言之？心病传肺，肺当传肝，肝以春适王，王者不受邪，肺复欲还心，心不肯受，故留结为积，故知息贲以春甲乙日得之。　　【滑寿曰：息贲，或息或贲也。右胁肺部，肺主皮毛，故洒淅寒热。或谓脏病止而不移，今肺积或息或贲，何也？然，或息或贲，非居处无常如腑病，特以肺主气，故其病有时而动息尔。肾亦主气，故贲豚亦然。】
　　肾之积名曰贲豚，发于少腹，上至心下，若豚状，或上或下，无时。久不已，令人喘逆，骨痿，少气。以夏丙丁日得之。何以言之？脾病传肾，肾当传心，心以夏适王，王者不受邪，肾复欲还脾，脾不肯受，故留结为积，故知贲豚以夏丙丁日得之。此五积之要法也。　　【滑寿曰：贲豚，若豚之贲突不常定也，豚性躁，故名之。令人喘逆者，足少阴之支，从肺出络心注胸中也。此难但言脏病而不言腑病者，纪氏谓以其发无常处也。杨氏谓六腑亦相传行，如五脏之传也。或问天下之物理，有感有传，感者情也，传者气也，有情斯有感，有气斯有传。今夫五脏之积，特以气之所胜传所不胜云尔。至于王者不受邪，是固然也。若不胜者，反欲还所胜，所胜不纳，而留结为积，则是有情而为感矣。且五脏在人身中，各为一物，犹耳司听，目司视，各有所职而不能思，非若人之感物则心为之主而乘气机者也。然则五脏果各能有情而感乎？曰：越人之意，盖以五行之道，推其理势之所有者演而成文耳，初不必论其情感，亦不必论其还不还，与其必然否也。读者但以所胜传不胜，及王者不受邪，遂留结为积观之，则不以辞害志而思过半矣。或又问子言情感气传，先儒之言；则曰形交气感，是又气能感矣，于吾子之言何如？曰：先儒之说，虽曰气感，由形交也。形指人身而言，所以感之主也。】
　　五十七难曰：泄凡有几？皆有名不？然。泄凡有五，其名不同：有胃泄；有脾泄；有大肠泄；有小肠泄；有大瘕泄，名曰后重。　　【滑寿曰：此五泄之目，下文详之。】
　　胃泄者，饮食不化，色黄。
　　【滑寿曰：胃受病，故食不化。胃属土，故色黄。】
　　脾泄者，腹胀满泄注，食即呕吐逆。　　【滑寿曰：有声无物为呕，有声有物为吐。脾受病，故腹胀泄注，食即呕吐而上逆也。】
　　大肠泄者，食已窘迫，大便色白，肠鸣切痛。　　【滑寿曰：食方已，即窘迫欲利也。白者金之色。】　　【谢氏曰：此肠寒之证也。】

　　小肠泄者，溲而便脓血，少腹痛。
　　【滑寿曰：溲、小利也。便指大便而言。溲而便脓血，谓小便不闷，大便不里急后重也。】
　　大瘕泄者，里急后重，数至圊而不能便，茎中痛。此五泄之要法也。　　【滑寿曰：瘕、结也，谓因有凝结而成者。里急谓腹内急迫，后重谓肛门下坠。惟其里急后重，故数至圊而不能便。茎中痛者，小便亦不利也。】　　【谢氏曰：小肠大瘕二泄，今所谓痢疾也。《内经》云，肠澼故下痢赤白者灸小肠俞是也，穴在第十六椎下，两旁各一寸五分，累验。】　　【四明陈氏曰：胃泄即飧泄也。脾泄即濡泄也。大肠泄即洞泄也。小肠泄，谓凡泄则小便先下而便血，即血泄也。大瘕泄，即肠澼也。】
　　五十八难曰：伤寒有几？其脉有变否？然。伤寒有五：有中风，有伤寒，有湿温，有热病，有温病，其所苦各不同。　　【滑寿曰：变当作辨，谓分别其脉也。】　　【纪氏曰：汗出恶风者，谓之伤风。无汗恶寒者，谓之伤寒。一身尽疼，不可转侧者，谓之湿温。冬伤于寒，至夏而发者，谓之热病。非其时而有其气，一岁之中，病多相似者，谓之温病。】
　　中风之脉，阳浮而滑，阴濡而弱。湿温之脉，阳浮而弱，阴小而急。伤寒之脉，阴阳俱盛而紧濇。热病之脉，阴阳俱浮，浮之而滑，沉之散濇。温病之脉，行在诸经，不知何经之动也，各随其经所在而取之。　　【滑寿曰：上文言伤寒之目，此言其脉之辨也，阴阳字皆指尺寸而言。】　　【杨氏曰：温病乃是疫疠之气，非冬感于寒至春变为温病者，散行诸经，故不可预知，临病人而诊之，知在何经之动，乃随而治之。】　　【谢氏曰：《仲景伤寒例》云，冬时严寒，万类收藏，君子周密则不伤于寒，触冒者乃名伤寒耳。其伤于四时之气皆能为病，以伤寒为毒者，以其最成杀厉之气也。中而即病者，名曰伤寒。不即病者，寒毒藏于肌肤，至春变为温病，至夏变为暑病。暑病者热极而重于温也。又曰阳脉浮滑，阴脉濡弱，更遇于风，变为风温。今按仲景例风温与《难经》中风脉同，而无湿温之说。又曰《难经》言温病即《仲景伤寒例》中所言温疟、风温、温毒，温疫四温病也。越人言其概而未详，仲景则发其秘而条其脉，可谓详矣。庞安常《伤寒总论》云：《难经》载五种伤寒，言温病之脉行在诸经，不知何经之动，随其经所在而取之。据《难经》，温病又是四种伤寒感异气而变成者也。所谓王叔和云：阳脉浮滑，阴脉濡弱，更遇于风，变成风温。阳脉洪数，阴脉实大，更遇湿热，变为温毒，温毒为病最重也。阳脉濡弱，阴脉弦紧，更遇湿气，变为湿温。脉阴阳俱盛，重感于寒，变为温疟。斯乃同病异名，同脉异经者也，所谓随其经所在而取之者此也。庞氏此说，虽不与《难经》同，然亦自一义例。但《伤寒例》言温疫而无湿温，叔和言湿温而无温疫，此亦异耳。】
　　伤寒有汗出而愈下之而死者，有汗出而死下之而愈者，何也？然。阳虚阴盛，汗出而愈，下之即死；阳盛阴虚，汗出而死，下之而愈。　　【滑寿曰：受病为虚，不受病者为盛。唯其虚也，是以邪凑之；唯其盛也，是以邪不入。即《外台》所谓表病里和，里病表和之谓，指伤寒传变者而言之也。表病里和，汗之可也，而反下之，表邪不除，里气复夺矣；里病表和，下之可也，而反汗之，里邪不退，表气复夺矣，故云死。所以然者，汗能亡阳，下能损阴也。此阴阳字，指表里言之。经曰：诛伐无过，命曰大惑。此之谓欤？】
　　寒热之病，候之如何也？然。皮寒热者，皮不可近席，毛发焦，鼻槁不得汗。肌寒热者，皮肤痛，唇舌槁无汗。骨寒热者，病无所安，汗注不休，齿本槁痛。　　【滑寿曰：《灵枢》二十一篇云：皮寒热者，不可附席，毛发焦，鼻槁腊不得汗，取三阳之络，以补手太阴。肌寒热者，肌痛毛发焦而唇槁腊不得汗，取三阳于下以去其血者，补足太阴以出其汗。骨寒热者，病无所安，　　【谓一身百脉无有是处也。】
　　汗注不休，齿未槁，取其少阴股之络；齿已槁，死不治。愚按此盖内伤之病，因以类附之。东垣《内外伤辨》，其兆于此乎？】
　　五十九难曰：狂癫之病，何以别之？然。狂疾之始发，少卧而不饥，自高贤也，自辨智也，自倨贵也，妄笑好歌乐，妄行不休是也。癫疾始发，意不乐，僵仆直视，其脉三部阴阳俱盛是也。　　【滑寿曰：狂发于阳，故其状皆自有余而主动。癫发于阴，故其状皆自不足而主静。其脉三部阴阳俱盛者，谓发于阳为狂，则阳脉俱盛；发于阴为癫，则阴脉俱盛也。按二十难中重阳者狂，重阴者癫，脱阳者见鬼，脱阴者目盲四句，当属之此下。重，读如再重之重。重阳重阴，于以再明上文阴阳俱盛之意，又推其极，至脱阴脱阳，则不止于重阴重阳矣。盖阴盛而极，阳之脱也，鬼为幽阴之物，故见之。阳盛而极，阴之脱也，一水不能胜五火，故目盲。】　　【四明陈氏曰：气并于阳，则为重阳；血并于阴，则为重阴。脱阳见鬼，气不守也；脱阴目盲，血不荣也。狂癫之病，《灵枢》二十一篇其论详矣，越人特举其概，正庞氏所谓引而不发，使后人自求之欤？】
　　六十难曰：头心之病，有厥痛，有真痛，何谓也？然。手三阳之脉，受风寒伏留而不去者，则名厥头痛。　　【滑寿曰：详见《灵枢》二十四篇。厥，逆也。】
　　入连在脑者，名真头痛。
　　【滑寿曰：真头痛，其痛甚，脑尽痛，手足青至节，死不治。盖脑髓海真气之所聚，卒不受邪，受邪则死。】
　　其五脏气相干，名厥心痛。
　　【滑寿曰：《灵枢》载厥心痛凡五：胃心痛、肾心痛、脾心痛、肝心痛、肺心痛，皆五脏邪气相干也。】
　　其痛甚，但在心，手足青者，即名真心痛。其真心痛者，旦发夕死，夕发旦死。　　【滑寿曰：《灵枢》云：真心痛，手足青至节，心痛甚，为真心痛。又七十一篇曰，少阴者心脉也，心者五脏六腑之大主也。心为君主，精神之所舍，其脏坚固，邪不能客，客之则伤心，心伤则神去，神去则死矣。其真心痛者，真字下当欠一头字，盖阙文也。手足青之青，当作清冷也。】
　　六十一难曰：经言望而知之谓之神，闻而知之谓之圣，问而知之谓之工，切脉而知之谓之巧，何谓也？然。望而知之者，望见五色以知其病。　　【滑寿曰：《素问》五脏生成篇云：色见青如草滋者死，黄如枳实者死，黑如炲者死，赤如衃血者死，白如枯骨者死，此五色之见死也。青如翠羽者生，赤如鸡冠者生，黄如蟹腹者生，白如豕膏者生，黑如乌羽者生，此五色之见生也。生于心，欲如以缟裹朱；生于肺，欲如以缟裹红；生于肝，欲如以缟裹绀；生于脾，欲如以缟裹栝蒌实；生于肾，欲如以缟裹紫，此五脏生色之外荣也。《灵枢》四十九篇曰：青黑为痛，黄赤为热，白为寒。又曰赤色出于两颧，大如拇指者，病虽小愈必卒死；黑色出于庭，大如拇指，必不病而卒。又七十四篇曰：诊血脉者，多赤多热，多青多痛，多黑为久痹，多黑多赤多青皆见者为寒热身痛。面色微黄，齿垢黄，爪甲上黄，黄疸也。又如验产妇，面赤舌毒，母活子死；面青舌青，沫出，母死子活；唇口俱青，子母俱死之类也。】　　【袁氏曰：五脏之色见于面者，各有部分，以应相生相克之候，察之以知其病也。】
　　闻而知之者，闻其五音以别其病。
　　【滑寿曰：四明陈氏云，五脏有声而声有音，肝声呼，音应角，调而直，音声相应则无病，角乱则病在肝。心声笑，音应征，和而长，音声相应则无病，征乱则病在心。脾声歌，音应宫，大而和，音声相应则无病，宫乱则病在脾。肺声哭，音应商，轻而劲，音声相应则无病，商乱则病在肺。肾声呻，音应羽，沉而深，音声相应则无病，羽乱则病在肾。】　　【袁氏曰：闻五脏五声以应五音之清浊，或互相胜负，或其音嘶嗄之类，别其病也。】　　【此一篇当于《素问》阴阳应象论、金匮真言诸篇言五脏声音及三十四难云云求之，则闻其声足以别其病也。】
　　问而知之者，问其所欲五味，以知其病所起所在也。　　【滑寿曰：《灵枢》六十三篇云：五味入口，各有所走，各有所病。酸走筋，多食之，令人癃。咸走血，多食之，令人渴。辛走气，多食之，令人洞心。辛与气俱行，故辛入心而与汗俱出。苦走骨，多食之，令人变呕。甘走肉，多食之，令人悗心。推此，则知问其所欲五味，以知其病之所起所在。】　　【袁氏曰：问其所欲五味中偏嗜偏多食之物，则知脏气有偏胜偏绝之候也。】
　　切脉而知之者，诊其寸口，视其虚实，以知其病，病在何脏腑也。　　【滑寿曰：诊寸口，即第一难之义。视虚实，见六难并四十八难。王氏脉法赞曰：脉有三部，尺寸及关。荣卫流行，不失衡铨。肾沉心洪，肺浮肝弦。此自常经，不失铢分。出入升降，漏刻周旋。水下百刻，脉一周身。旋复寸口，虚实见焉。此之谓也。】
　　经言以外知之曰圣，以内知之曰神，此之谓也。　　【滑寿曰：以外知之望、闻，以内知之问、切也。神，微妙；圣，通明也。又总结之言圣神，则工巧在内矣。】
　　六十二难曰：脏井荥有五，腑独有六者，何谓也？然。腑者阳也，三焦行于诸阳，故置一俞，名曰原。腑有六者，亦与三焦共一气也。　　【滑寿曰：脏之井荥有五，谓井荥腧经合也。腑之井荥有六，以三焦行于诸阳，故又置一腧，而名曰原。所以腑有六者，与三焦共一气也。】　　【虞氏曰：此篇疑有缺误，当与六十六难参考。】
　　六十三难曰：十变言五脏六腑荥合，皆以井为始者何也？然。井者东方春也，万物之始生，诸蚑行喘息，蜎飞蠕动，当生之物莫不以春生。故岁数始于春，日数始于甲。故以井为始也。　　【滑寿曰：十二经所出之穴，皆谓之井，而以为荥俞之始者，以井主东方木，木者春也，万物发生之始。诸蚑者行，喘者息，息谓嘘吸气也。公孙洪传作蚑行喙息，义尤明白。蜎者飞，蠕者动，皆虫豸之属。凡当生之物，皆以春而生，是以岁之数则始于春，日之数则始于甲，人之荥合则始于井也。】　　【冯氏曰：井，谷井之井，泉源之所出也。】　　【四明陈氏曰：经穴之气所生，则自井始，而溜荥、注俞、过经、入合，故以万物及岁数、日数之始为譬也。】
　　六十四难曰：十变又言阴井木，阳井金；阴荥火，阳荥水；阴俞土，阳腧木；阴经金，阳经火；阴合水，阳合土。　　【滑寿曰：十二经起于井穴。阴井为木，故阴井木生阴荥火，阴荥火生阴腧土，阴腧土生阴经金，阴经金生阴合水。阳井为金，故阳井金生阳荥水，阳荥水生阳腧木，阳腧木生阳经火，阳经火生阳合土。】
　　阴阳皆不同，其意何也？然。是刚柔之事也。阴井乙木，阳井庚金。阳井庚，庚者乙之刚也；阴井乙，乙者庚之柔也。乙为木，故言阴井木也；庚为金，故言阳井金也。余皆仿此。　　【滑寿曰：刚柔者，即乙庚之相配也。十干所以乙庚而言者，盖诸脏腑穴，皆始于井，而阴脉之井始于乙木，阳脉之井始于庚金，故自乙庚而言刚柔之配，而其余五行之配，皆仿此也。】　　【丁氏曰：刚柔者谓阴井木，阳井金，庚金为刚，乙木为柔；阴荥火，阳荥水，壬水为刚，丁火为柔；阴俞土，阳俞木，甲木为刚，己土为柔；阴经金，阳经火，丙火为刚，辛金为柔；阴合水，阳合土，戊土为刚，癸水为柔。盖五行之道，相生者母子之义，相克相制者，夫妇之类，故夫道皆刚，妇道皆柔，自然之理也。《易》曰：分阴分阳，迭用柔刚，其是之谓欤？】
　　六十五难曰：经言所出为井，所入为合，其法奈何？然。所出为井，井者东方春也，万物之始生，故言所出为井也。所入为合，合者北方冬也，阳气入藏，故言所入为合也。　　【滑寿曰：此以经穴流注之始终言也。】
　　六十六难曰：经言肺之原出于太渊，心之原出于太陵，肝之原出于太冲，脾之原出于太白，肾之原出于太溪，少阴之原出于兑骨【神门穴也】 ，胆之原出于丘墟，胃之原出于冲阳，三焦之原出于阳池，膀胱之原出于京骨，大肠之原出于合谷，小肠之原出于腕骨。　　【滑寿曰：肺之原太渊，至肾之原太溪，见《灵枢》第一篇。其第二篇曰：肺之腧太渊，心之腧太陵，肝之腧太冲，脾之腧太白，肾之腧太溪。膀胱之腧束骨，过于京骨为原；胆之腧临泣，过于丘墟为原；胃之腧陷谷，过于冲阳为原；三焦之腧中渚，过于阳池为原；小肠之腧后溪，过于腕骨为原；大肠之腧三间，过于合谷为原。盖五脏阴经止以腧为原，六腑阳经既有腧，仍别有原。或曰《灵枢》以太陵为心之原，《难经》亦然，而又别以兑骨为少阴之原，诸家针灸书，并以太陵为手厥阴心主之腧，以神门在掌后兑骨之端者，为心经所注之腧，似此不同者，何也？按《灵枢》七十一篇曰：少阴无输，心不病乎？岐伯曰：其外经病而脏不病，故独取其经于掌后兑骨之端也。其余脉出入屈折，其行之疾徐，皆如手少阴心主之脉行也。又第二篇曰：心出于中冲，溜于劳宫，注于太陵，行于间使，入于曲泽，手少阴也。按中冲以下并手心主经腧，《灵枢》直指为手少阴，而手少阴经腧不别载也。又《素问》缪刺篇曰：刺手心主少阴兑骨之端，各一痏，立已。又气穴篇曰：脏腧五十穴，王氏注五脏腧惟有心包经井腧之穴，而亦无心经井腧穴。又七十九难曰：假令心病，泻手心主腧，补手心主井。详此前后各经文义，则知手少阴与心主同治也。】
　　十二经皆以腧为原者，何也？然。五脏腧者，三焦之所行，气之所留止也。三焦所行之俞为原者，何也？然。脐下肾间动气者，人之生命也，十二经之根本也，故名曰原。三焦者，原气之别使也，主通行三气，经历于五脏六腑。原者，三焦之尊号也，故所止辄为原。五脏六腑之有病者，皆取其原也。　　【滑寿曰：十二经皆以腧为原者，以十二经之腧皆系三焦所行，气所留止之处也。三焦所行之腧为原者，以脐下肾间动气，乃人之生命，十二经之根本，三焦则为原气之别使，主通行上中下之三气，经历于五脏六腑也。通行三气，即纪氏所谓下焦禀真元之气，即原气也，上达至于中焦，中焦受水谷精悍之气，化为荣卫，荣卫之气与真元之气通行，达于上焦也。所以原为三焦之尊号，而所止辄为原，犹警跸所至称行在所也。五脏六俯之有病者，皆于是而取之。宜哉！】
　　六十七难曰：五脏募皆在阴，而腧在阳者，何谓也？然。阴病行阳，阳病行阴，故令募在阴，腧在阳。　　【滑寿曰：募与俞，五脏空穴之总名也。在腹为阴，则谓之募；在背为阳，则谓之腧。募犹募结之募，言经气之聚于此也。《扁鹊传》腧作输，犹委输，言经气由此而输于彼也。五脏募在腹：肺之募中府二穴，在胸部云门下一寸，乳上二肋间，动脉陷中；心之募巨阙一穴，在鸠尾下一寸；脾之募章门二穴，在季胁下直脐；肝之募期门二穴，在不容两旁各一寸五分；肾之募京门二穴，在腰中季胁本。五脏腧在背，行足太阳之经：肺腧在第三椎下，心腧在五椎下，肝腧在九椎下，脾腧在十一椎下，肾腧在十四椎下，皆侠脊两旁各一寸五分。阴病行阳，阳病行阴者，阴阳经络气相交，贯脏腑腹背，气相通应，所以阴病有时而行阳，阳病有时而行阴也。针法曰：从阳引阴，从阴引阳。】
　　六十八难曰：五脏六腑，皆有井荥腧经合，皆何所主？然，经言所出为井，所流为荥，所注为腧，所行为经，所入为合。井主心下满，荥主身热，腧主体重节痛，经主喘咳寒热，合主逆气而泄。此五脏六腑井荥腧经合所主病也。　　【滑寿曰：主，治也。井，谷井水源之所出也。荥，绝小水也。井之原本微，故所流尚小而为荥。腧，输也，注也，自荥而注，乃为腧也。由腧而经过于此，乃谓之经。由经而入于所合，谓之合，合者会也。　《灵枢》第一篇曰：五脏五腧，五五二十五腧；六腑六腧，六六三十六腧。　　[ 此腧，空穴之总名。凡诸空穴，皆可以言腧。]　　经脉十二，络脉十五，凡二十七气所行，皆井荥腧经合之所系，而所主病各不同：井主心下满，肝木病也，足厥阴之支，从肝别贯膈，上注肺，故井主心下满；荥主身热，心火病也；俞主体重节痛，脾土病也；经主喘咳寒热，肺金病也；合主逆气而泄，肾水病也。】　　【谢氏曰：此举五脏之病各一端为例，余病可以类推而互取也。不言六腑者，举脏足以赅之。】
　　六十九难曰：经言虚者补之，实者泻之，不虚不实，以经取之，何谓也？然。虚者补其母，实者泻其子，当先补之，然后泻之。不虚不实，以经取之者，是正经自生病，不中他邪也，当自取其经，故言以经取之。　　【滑寿曰：《灵枢》第十篇载，十二经皆有盛则泻之，虚则补之，不盛不虚，以经取之。虚者补其母，实者泻其子，子能令母实，母能令子虚也。假令肝病虚，即补厥阴之合，曲泉是也；实则泻厥阴之荥，行间是也。先补后泻，即后篇阳气不足，阴气有余，当先补其阳而后泻其阴之意，然于此义不属，非缺误即羡文也。不实不虚，以经取之者，即四十九难忧愁思虑则伤心，形寒饮冷则伤肺云云者，盖正经之自病者也。】　　【杨氏曰：不实不虚，是谓脏不相乘也，故云自取其经。】
　　七十难曰：春夏刺浅，秋冬刺深者，何谓也？然。春夏者，阳气在上，人气亦在上，故当浅取之；秋冬者，阳气在下，人气亦在下，故当深取之。　　【滑寿曰：春夏阳气浮而上，人之气亦然，故刺之当浅，欲其无太过也。秋冬阳气沉而下，人气亦然，故刺之当深，欲其无不及也。经曰：必先岁气，无伐天和，此之谓也。】　　【四明陈氏曰：春气在毛，夏气在皮，秋气在分肉，冬气在骨髓，是浅深之应也。】
　　春夏各致一阴，秋冬各致一阳者，何谓也？然。春夏温，必致一阴者，初下针沉之，至肾肝之部，得气引持之阴也；秋冬寒，必致一阳者，初内针浅而浮之，至心肺之部，得气推内之阳也。是谓春夏必致一阴，秋冬必致一阳。　　【滑寿曰：春夏气温，必致一阴者，春夏养阳之义也。初下针，即沉之，至肾肝之部，俟其得气，乃引针而提之，以至于心肺之分，所谓致一阴也。秋冬气寒，必致一阳者，秋冬养阴之义也。初内针，浅而浮之，当心肺之部，俟其得气，推针而内之，以达于肾肝之分，所谓致一阳也。此篇致阴致阳之说，越人特推其理有如是者尔。凡用针补泻，自有所宜，初不必以是相拘也。】
　　七十一难曰：经言刺荣无伤卫，刺卫无伤荣，何谓也？然。针阳者，卧针而刺之；刺阴者，先以左手摄按所针荣腧之处，气散乃内针。是谓刺荣无伤卫，刺卫无伤荣也。　　【滑寿曰：荣为阴，卫为阳，荣行脉中，卫行脉外，各有所深浅也。用针之道亦然。针阳必卧针而刺之者，以阳气轻浮，过之，恐伤于荣也；刺阴者，先以左手按所刺之穴，良久，令气散，乃内针，不然则伤卫气也。无、毋通，禁止辞。】
　　七十二难曰：经言能知迎随之气，可令调之，调气之方，必在阴阳，何谓也？然。所谓迎随者，知荣卫之流行，经脉之往来也，随其逆顺而取之，故曰迎随。　　【滑寿曰：迎随之法，补泻之道也。迎者迎而夺之，随者随而济之。然必知荣卫之流行，经脉之往来。荣卫流行，经脉往来，其义一也。知之而后可以视夫病之逆顺，随其所当而为补泻也。】　　【四明陈氏曰：迎者迎其气之方来而未盛也，以泻之，随者随其气之方往而未虚也以补之。愚按迎随有二，有虚实迎随，有子母迎随。陈氏之说，虚实迎随也。若七十九难所载，子母迎随也。】
　　调气之方，必在阴阳者，知其内外表里，随其阴阳而调之，故曰调气之方，必在阴阳。　　【滑寿曰：内为阴，外为阳，表为阳，里为阴，察其病之在阴在阳而调之也。】　　【杨氏曰：调气之方，必在阴阳者，阴虚阳实则补阴泻阳，阳虚阴实则补阳泻阴，或阳并于阴，阴并于阳，或阴阳俱虚俱实，皆随其所见而调之。】　　【谢氏曰：男外女内，表阳里阴。调阴阳之气者，如从阳引阴，从阴引阳，阳病治阴，阴病治阳之类。】
　　七十三难曰：诸井者，肌肉浅薄，气少不足使也，刺之奈何？然。诸井者木也，荥者火也，火者木之子，当刺井者以荥泻之。故经言补者不可以为泻，泻者不可以为补，此之谓也。　　【滑寿曰：诸经之井，在于手足指梢肌肉浅薄之处，气少不足使为补泻也。故设当刺井者，只泻其荥，以井为木，荥为火，火者木之子也。详越人此说，专为泻井者言也。若当补井，则必补其合。故引经言补者不可以为泻，泻者不可以为补，各有攸当也。补泻反，则病益笃而有实实虚虚之患，可不谨欤！】
　　七十四难曰：经言春刺井，夏刺荥，季夏刺俞，秋刺经，冬刺合者，何谓也？然。春刺井者邪在肝，夏刺荥者邪在心，季夏刺腧者邪在脾，秋刺经者邪在肺，冬刺合者邪在肾。　　【滑寿曰：荣腧之系四时者，以其邪各有所在也。】
　　其肝、心、脾、肺、肾而系于春、夏、秋、冬者，何也？然，五脏一病，辄有五色。假令肝病：色青者肝也，臊臭者肝也，喜酸者肝也，喜呼者肝也，喜泣者肝也。其病众多，不可尽言也。四时有数，而并系于春、夏、秋、冬者也。针之要妙，在于秋毫者也。　　【滑寿曰：五脏一病，不止于五，其病尤众多也。虽其众多而四时有数，故病系于春、夏、秋、冬及井、荥、输、经、合之属也，用针者必精察之。】　　【详此篇文义，似有缺误，今且依此解之，以俟知者。】
　　七十五难曰：经言东方实，西方虚，泻南方，补北方，何谓也？然。金木水火土，当更相平。东方木也，西方金也。木欲实；金当平之；火欲实，水当平之；土欲实，木当平之；金欲实，火当平之；水欲实，土当平之。东方肝也，则知肝实；西方肺也，则知肺虚。泻南方火，补北方水。南方火，火者木之子也；北方水，水者木之母也。水胜火，子能令母实，母能令子虚，故泻火补水，欲令金不得平木也。经曰不能治其虚，何问其余？此之谓也。　　【滑寿曰：金不得平木，不字疑衍。东方实，西方虚，泻南方，补北方者，木金火水欲更相平也。木火土金水之欲实，五行之贪胜而务权也；金水木火土之相平，以五行所胜而制其贪也。经曰：一脏不平，所胜平之。东方肝，西方肺，东方实，则知西方虚矣；若西方不虚，则东方安得而过于实耶？或泻或补，要亦抑其盛而济其不足，损过就中之道也。水能胜火，子能令母实，母能令子虚。泻南方火者，夺子之气使食母之有余；补北方水者，益子之气使不食于母也。如此则过者退而抑者进，金得平其木，而东西二方无复偏胜偏亏之患矣。越人之意，大抵谓东方过于实，而西方之气不足，故泻火以抑其木，补水以济其金，是乃使金得与木相停，故曰欲令金得平木也。若曰欲令金不得平木，则前后文义窒碍，竟说不通。使肝木不过，肺不虚，复泻火补水，不几于实实虚虚耶？八十一难文义，正与此互相发明。九峰蔡氏谓水火金木土，谷惟修取相制以泄其过，其意亦同。故结句云不能治其虚，何问其余？盖为知常而不知变者之戒也。此篇大意，在肝实肺虚、泻火补水上。　或问子能令母实，母能令子虚，当泻火补土为是。盖子有余则不食母之气，母不足则不能荫其子。泻南方火，乃夺子之气，使食母之有余；补中央土，则益母之气使得以荫其子也。今乃泻火补水何欤？曰：此越人之妙，一举而两得之者也。且泻火，一则以夺木之气，一则以去金之克；补水一则以益金之气，一则以制火之光。若补土则一于助金而已，不可施于两用，此所以不补土而补水也。或又问母能令子实，子能令母虚，五行之道也。今越人乃谓子能令母实，母能令子虚，何哉？曰：是各有其说也。母能令子实，子能令母虚者，五行之生化；子能令母实，母能令子虚者，针家之予夺，固不侔也。四明陈氏曰：仲景云：木行乘金，名曰横。《内经》曰：气有余，则制己所胜而侮所不胜。木实金虚，是木横而凌金，侮所不胜也。木实本以金平之，然以其气正强而横，金平之则两不相伏而战，战则实者亦伤，虚者亦败。金虚，本资气于土，然其时土亦受制，未足以资之。故取水为金之子，又为木之母，于是泻火补水，使水胜火，则火馁而取气于木，木乃减而不复实。水为木母，此母能令子虚也。木既不实，其气乃平，平则金免木凌而不复虚。水为金子，此子能令母实也。所谓金不得平木，不得径以金平其木，必泻火补水而旁治之，使木金之气自然两平耳。今按陈氏此说，亦自有理，但为不之一字所缠，未免牵强费辞，不若直以不字为衍文耳。观八十一篇中，当知金平木一语可见矣。】
　　七十六难曰：何谓补泻？当补之时，何所取气？当泻之时，何所置气？然。当补之时，从卫取气；当泻之时，从荣置气。其阳气不足，阴气有余，当先补其阳而后泻其阴；阴气不足，阳气有余，当先补其阴而后泻其阳。荣卫通行，此其要也。　　【滑寿曰：《灵枢》五十二篇云：浮气之不循经者为卫气，其精气之行于经者为荣气。盖补则取浮气之不循经者以补虚处，泻则从荣置其气而不用也。置犹弃置之置。然人之病虚实不一，补泻之道，亦非一也。是以阳气不足而阴气有余，则先补阳而后泻阴以和之；阴气不足而阳气有余，则先补阴而后泻阳以和之。如此则荣卫自然通行矣。补泻法见下篇。】
　　七十七难曰：经言上工治未病，中工治已病者，何谓也？然。所谓治未病者，见肝之病，则知肝当传之与脾，故先实其脾气，无令得受肝之邪，故曰治未病焉。中工者见肝之病，不晓相传，但一心治肝，故曰治已病也。　　【滑寿曰：见肝之病，先实其脾，使邪无所入，治未病也，是为上工。见肝之病，一心治肝，治已病也，是为中工。《灵枢》五十五篇曰：上工刺其未生者也，其次刺其未盛者也，其次刺其已衰者也，下工刺其方袭者也，与其形之盛者也，与其病之与脉相逆者也。故曰方其盛也，勿敢毁伤；刺其已衰，事必大昌。故曰上工治未病，不治已病，此之谓也。】
　　七十八难曰：针有补泻，何谓也？然。补泻之法，非必呼吸出内针也。知为针者信其左，不知为针者信其右。当刺之时，先以左手压按所针荣腧之处，弹而努之，爪而下之，其气之来，如动脉之状，顺针而刺之。得气，因推而内之，是谓补；动而伸之是谓泻。不得气，乃与男外女内。不得气是谓十死不治也。【努，读如怒。】　　【滑寿曰：弹而努之，鼓勇之也；爪而下之，谓掏之稍重，皆欲致其气之至也。气至指下，如动脉之状，乃乘其至而刺之。顺犹循也，乘也。停针待气，气至针动，是得气也。因推针而内之，是谓补。动针而伸之，是谓泻。此越人心法，非呼吸出内者也。是固然也。若停针候气，久而不至，乃与男子则浅其针而候之卫气之分。女子则深其针而候之荣气之分，如此而又不得气，是谓其病终不可治也。篇中前后二气字不同，不可不辨。前言气之来如动脉状，未刺之前，左手所候之气也。后言得气不得气，针下所候之气也，此自两节。周仲立乃云：凡候气，左手宜略重之。候之不得，乃与男则少轻其手于卫气之分以候之，女则重其手于荣气之分以候之，如此则既无前后之分，又昧停针待气之道，尚何所据为补泻耶？】
　　七十九难曰：经言迎而夺之，安得无虚？随而济之，安得无实？虚之与实，若得若失，实之与虚，若有若无，何谓也？　　【滑寿曰：出《灵枢》第一篇。得，求而获也。失，纵也，遗也。其第二篇曰：言实与虚，若有若无者，谓实者有气，虚者无气也。言虚与实，若得若失者，谓补者佖然若有得也，泻者恍然若有失也，即第一篇之义。】
　　然。迎而夺之者，泻其子也；随而济之者，补其母也。假令心病泻手心主腧，是谓迎而夺之者也；补手心主井，是谓随而济之者也。　　【滑寿曰：迎而夺之者泻也，随而济之者补也。假令心病，心，火也。土为火之子。手心主之俞太陵也。实则泻之，是迎而夺之也。木者，火之母。手心主之井，中冲也。虚则补之，是随而济之也。迎者迎于前，随者随其后。此假心为例，而补泻则云手心主，即《灵枢》所谓少阴无俞者也。当与六十六难并观。】
　　所谓实之与虚者，牢濡之意也。气来实牢者为得，濡虚者为失。故曰若得若失也。　　【滑寿曰：气来实牢濡虚，以随济迎夺而为得失也。前云虚之与实，若得若失；实之与虚，若有若无。此言实之与虚，若得若失。盖得失有无，义实相同，互举之省文尔。】
　　八十难曰：经言有见如入，有见如出者，何谓也？然。所谓有见如入者，谓左手见气来至乃内针，针入见气尽乃出针，是谓有见如入，有见如出也。　　【滑寿曰：所谓有见如入下，当欠有见如出四字。如，读若而。《孟子》书望道而未之见，而读若如，盖通用也。有见而入出者，谓左手按穴待气来至，乃下针，针入，候其气应尽而出针也。】
　　八十一难曰：经言无实实虚虚，损不足而益有余，是寸口脉耶？将病自有虚实耶？其损益奈何？然。是病非谓寸口脉也，谓病自有虚实也。假令肝实而肺虚，肝者木也，肺者金也，金木当更相平，当知金平木。假令肺实而肝虚微少气，用针不补其肝，而反重实其肺。故曰实实虚虚，损不足而益有余。此者中工之所害也。　　【滑寿曰：是病二字，非误即衍。肝实肺虚，金当平木，如七十五难之说。若肺实肝虚，则当抑金而扶木也。用针者，乃不补其肝而反重实其肺，此所谓实其实而虚其虚，损不足而益有余，杀人必矣。中工，中常之工，犹云粗工也。】　　【按《难经》八十一篇篇辞甚简，然而荣卫度数，尺寸位置，阴阳王相，脏腑内外，脉法病能，经络流注，针刺穴俞，莫不赅尽。而此篇尤创艾切切，盖不独为用针者之戒，凡为治者皆所当戒，又绝笔之微意也。于乎！越人当先秦战国时，与《内经》、《灵枢》之出不远，必有得以口授面命传闻煜煜者，故其见之明而言之详，不但如史家所载长桑君之遇也。邵肌乃谓经之当难者，未必止此八十一条。噫，犹有望于后人欤？】
　　　阙误总类

　　七难：三阴三阳次第，《脉经》不同。《脉经》于三阳则少阳、太阳、阳明，三阴则少阴、太阴、厥阴。　　十二难：冯氏谓此篇合入用针补泻之类，当在六十难后，以类相从也。　　十四难：反此者，至于收病也，当作至脉之病也，于收二字误。　　十六难：问三部九候以下共六件，而篇中并不答所问，似有缺误。　　十七难：所问者三，所答者一，疑有缺漏。　　十八难：第三节，谢氏谓当是十六难中答辞。第四节或谓当是十七难中或连年月不已答辞。　　二十难：重阳者狂，重阴者癫，脱阳者见鬼，脱阴者目盲，当是五十九难结句之文，错简在此。　　二十一难：谢氏曰：按本经所答，辞意不属，似有脱误。　　二十三难：经云明知终始云云一节，谢氏谓合在下篇之前，不必然也，只参看。　　二十八难：溢蓄不能环流灌溉诸经者也十二字，当在十二经亦不能拘之之下。其受邪气蓄则肿热砭射之也十二字，谢氏以为衍文；或曰当在三十七难关格不得尽其命而死矣之下，因邪在六腑而言。　　二十九难：阳维为病苦寒热，阴维为病苦心痛，诸本皆在腰溶溶若坐水中下，谢氏移置溶溶不能自收持下，文理顺从，必有所考而然，今从之。　　三十一难：其腑在气街一句，疑错简，或衍文。三焦自属诸腑与手心主，配各有所，不应又有腑也。　　四十八难：诊之虚实下，濡者为虚、牢者为实八字，《脉经》无之，谢氏以为衍文，杨氏谓按之皮肉柔濡为虚、牢强者为实。然则有亦无害。　　四十九难：第五节，虚为不欲食，实为欲食二句，与上下文无所关，疑错简或衍文。　　六十难：其真心痛者，真字下当有一头字，盖总结上两节也。　　六十九难：当先补之，然后泻之，八字疑衍。　　七十四难：篇中文义，似有缺误，今且依此解之，俟后之知者。　　七十五难：金不得平木，不字疑衍，详见本篇。　　八十一难：是病二字，非误即衍。

