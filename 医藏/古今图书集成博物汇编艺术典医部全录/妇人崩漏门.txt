古今图书集成医部全录卷三百九十五

妇人崩漏门

　　　　黄帝素问

　　　　　阴阳别论

　　阴虚畅搏谓之崩。
　　 【注　阴虚阳盛，则迫血妄行。】
　　　　　六元正纪大论

　　少阳司天之政，初之气，风胜乃摇，候乃大温，其病血崩。
　　　　金匮要略 【汉　张机】

　　　　　漏下

　　寸口脉弦而大，弦则为减，大则为芤，减则为寒，芤则为虚，寒虚相搏，此名曰革，妇人则半产漏下，旋覆花汤主之。师曰：妇人有漏下者，有半产后因续下血都不绝者，有妊娠下血者。假令妊娠腹中痛，为胞漏【一云阻，】 胶艾汤主之。妇人宿有症病，经断未及三月而得漏下不止，胎动在脐上者，为症痼害。妊娠六月动者，前三月经水利时，胎也。下血者，后断三月衃也。所以血不止者，其症不去故也。当下其症，宜桂枝茯苓圆。
　　　　脉经 【晋　王叔和】

　　　　　崩漏脉法

　　问曰：五崩何等类？师曰：白崩者形如涕，赤崩者形如绛津，黄崩者形如烂瓜，青崩者形如蓝色，黑崩者形如衃血也。　　诊妇人漏血，下赤白，日下血数升，脉急疾者死，迟者生。　　妇人带下，脉浮恶寒，漏下者，不治。
　　　　妇人良方 【宋　陈自明】

　　　　　暴崩下血

　　妇人冲任二脉为经脉之海，外循经络，内荣脏腑。若阴阳和平，经下依时；若劳伤不能约制，则忽然暴下，甚则昏闷。若寸脉微迟，为寒在上焦，则吐血衄血；尺脉微迟，为寒在下焦，则崩血便血。大抵数小为顺，洪大为逆。大法当调补脾胃为主。　　 【注　按经云：阴虚阳搏谓之崩。又云：阳络伤则血外溢，阴络伤则血内溢。又云：脾统血，肝藏血。治法：前证因脾胃亏损不能摄血归源，用六君加芎、归、柴胡。若肝经之火而血下行，用奇效四物汤，或四物加柴、栀、芩、朮。若肝经风热而血妄行，用加味逍遥散，或小柴胡、栀、芍、丹皮。若怒动肝火而血沸腾，亦用前药。若脾经郁结而血不归经，用归脾加柴、栀、丹皮。若悲伤胞络而血下崩，用四君加柴、栀、升麻。故东垣云：凡下血证，须用四君子以收功，厥有旨哉！若大吐血，毋以脉论，当急用独参汤救之。若潮热咳嗽脉数，乃元气虚弱，假热之脉，尤当用人参温补。此等证侯，无不由脾胃先损，故脉洪大。察其有胃气能受补则可救。苟用寒凉止血之药，复伤脾胃，反不能摄血归源，是速其危也。】　　妇人崩中漏下之证，按其寸口脉弦而大，弦则为紧，大则为芤，紧则为寒，芤则为虚，虚寒相搏，其名为革，妇人半产，漏下赤白不止，脉小虚滑者生，脉大紧实数者死。又脉急疾者死，迟者生。又云：尺寸脉虚者漏血，脉浮者俱不治。　　 【注　前证阐《内经》微旨，济无穷夭札，须固胃为善。盖胃为五脏之本源，人身之根蒂也。】　　妇人血崩而心痛甚，名曰杀血心痛，由心脾血虚也。若小产去血过多而心痛甚者亦然。用鰞鲗鱼骨炒为末，酢汤调下。失笑散亦效。　　 【注　前证若阴血耗散，用鰞鲗丸收敛之。若瘀血不散，用失笑散行散之。若心血虚弱，用芎归汤补养之。若郁结伤血，用归脾汤调补之。】
　　　　济生方 【宋　严用和】

　　　　　总论证治

　　崩漏之疾，本乎一证，轻者谓之漏下，甚者谓之崩中。且平居妇人，经脉调适，冲任二脉互相滋养，阴阳二气不相偏胜，则月事以时下。傥若将理失宜，喜怒不节，疲极过度，大伤于肝。盖肝为血之府库，喜怒劳役，一或伤之，肝不能藏血于宫，宫不能传血于海，所以崩中漏下。漏下者，淋沥不断是也。崩中者，忽然暴下，乃漏证之甚者也。其状或如猪肝，或成五色，与血俱下；又或如泔如涕，如烂瓜汁；又或如豆羹汁，如蓝靛色；至有黑如干血相杂，亦有纯下瘀血者。此皆冲任虚损，喜怒劳役之过，致伤于肝而然也。又久不止，面黄肌瘦，虚烦口干，脐腹冷痛，吐逆不食，四肢虚困，甚则为胀为肿，诊其脉。寸口脉弦而大，弦则为减，大则为芤，减则为寒，芤则为虚，寒虚相搏，其名为革，妇人则主半产漏下。又尺寸脉虚者漏血，滑血脉浮者不可治。治之之法，调养冲任，镇注血海，血海温和，归于有用，内养百脉，外为月事，自无崩中漏下之患矣。
　　　　儒门事亲 【元　张从政】

　　　　　血崩

　　妇人年及四十以上，或悲哀太甚，《内经》曰：悲哀太甚则心系急，心系急则肺布叶举，而上焦不通，热气在中，故经血崩下。心系者，血山也。如久不愈则面黄肌瘦，慎不可与燥热之药治之，岂不闻血得热而流散？先以黄连解毒汤，次以凉膈散、四物汤等药，治之而愈。四物汤是凉血者，乃妇人之仙药也。量虚实加减，以意消息用之。
　　　　东垣十书 【元　李杲】

　　　　　经漏不止有三

　　阴阳别论云：阴虚阳搏谓之崩。妇人脾胃虚损，致命门脉沉细而数疾，或沉弦而洪大有力，寸关脉亦然。皆由脾胃有亏，下陷于肾，与相火相合，湿热下迫，经漏不止，其色紫黑，如夏月腐肉之臭，中有白带者，脉必弦细；寒作于中，中有赤带者，其脉洪数疾，其热明矣。必腰痛或脐下痛，临经欲行，先见寒热往来，两胁急缩，兼脾胃证出见，或四肢困热心烦，不得眠卧，心下急，宜大补脾胃而升举血气，可一服而愈。或人故贵脱势，人事疏少，或先富后贫，心气不足，其火大炽旺于血脉之中，又致脾胃饮食失节，火乘其中，形质肌肉容颜，似不病者，此心病者不形于诊，故脾胃饮食不调，其证显矣，而经水不时而下，或适来适断，暴下不止。治当先劝谕，令心不动，而以大补气血之药，举养脾胃，微加镇坠心火之药治其心，补阴泻阳，经自止矣。痿论云：悲哀太甚则胞络绝，阳气内动，发则心下崩，数溲血也。故本病篇曰：大经空虚，发则肌痹，传为脉痿。此之谓也。　　治法
　　女子漏下恶血，月事不调，或暴崩不止，多下水浆之物，皆由饮食不节，或劳伤形体，或素有心气不足。因饮食劳倦，致令心火乘脾，其人必怠惰嗜卧，四肢不收，困倦乏力，无气以动，气短上气，逆急上冲，其脉缓而弦急，按之洪大，皆中之下得之，脾土受邪也。脾主滋荣周身者也。心主血，血主脉。二者受邪，病皆在脉。脉者血之府也，脉者人之神也。心不主令，包络代之，故曰心之脉主属心系。心系者，包络命门之脉也，主月事。因脾胃虚而心包乘之，故漏下月事不调。况脾胃为血气阴阳之根蒂，当除湿去热，益风气上伸以胜其湿，用升阳除湿汤，即《内经》火郁则发之之义也。然此药乃从权之法，用风胜湿，为胃下陷而气迫于下，以救其血之暴崩也。若血恶住后，必须黄芪、人参、炙甘草、当归之类数服以补之，于补气升阳汤中，加以和血便是。若经血恶物下之不绝，尤宜究其根源，治其本经。只益脾胃，退心火之亢，乃治其根蒂。若遇夏月白带下，脱漏不止，宜用此场，一服立止。　　妇人血崩，是肾水阴虚，不能镇守包络相火，故血走而崩也，凉血地黄汤主之。　　崩漏太多，昏冒不省人事，暝目无所知觉，盖因血暴亡也。血去则精神无所养，暴损气血，岂能久活？今当补而升举之，以助其阳，则目张神不昏迷矣。今立一方，补血养血生血益阳，以补手足厥阴之不足，曰全生补血汤。
　　　　丹溪心法 【元　朱震亨】

　　　　　总论证治

　　血崩东垣有治法，但不言热，其主在寒，学者宜寻思之。急则治其标，用白芷汤调百草霜末，甚者用棕榈灰，后用四物汤如炒干姜调理。因劳者用参、芪带升补药。因寒者用干姜，因热者用黄芩。崩过多者，先用五灵脂末一服，当分寒热，盖五灵脂能行能止。紫色成块者热也，以四物汤加黄连之类。　　妇人血崩，用香附白芷丸服。气虚血虚者，皆以四物汤加参、芪。若漏下乃热而虚，四物加黄连。　　夫妇人崩中者，由脏腑伤损冲任二脉，血气俱虚故也。二脉为经脉之海，血气之行，外循经络，内荣脏腑，若气血调适，经下依时；若劳动过极，脏腑俱伤，冲任之气虚，不能约制其经血，故忽然而下，谓之崩中暴下。治宜当大补气血之药举养脾胃，微加镇坠心火之药治其心，补阴泻阳，经自止矣。东垣之言，洵不容易。
　　　　证治要诀 【明　戴思恭】

　　　　　血崩证治

　　崩有血热而成者，有气虚而成者。血大至曰崩中，或清或浊，或纯下瘀血或腐，势不可止，证状非一，所感亦异；甚则头目昏运，四肢厥冷，并宜胶艾汤咽震灵丹，佐以三灰散；或以童子小便煎理中汤；或以沉香降气汤加入百草霜，米饮调下。血崩甚而腹痛。人多疑恶血未尽，又见血色瘀黑，愈信恶血之说，不敢止截。大凡血之为患，欲出未出之际，停在腹内，即成瘀色，难尽以瘀为恶，文焉知瘀之不为虚冷乎？若必待见瘀血为虚冷而后截之，恐并与人无之矣。此腹痛更有说：血积而腹痛，血通而痛止；崩而腹痛，血住则止。止宜芎归汤加干姜、熟附一钱，止其血而痛自定；仍以毛蟹壳烧存性，米饮下；亦有以早黄麻根烧灰为末，米饮下。
　　　　医学入门 【明　李梴】

　　　　　总论证治

　　凡非时血行，淋沥不已，谓之漏下；忽然暴下，若山崩然，谓之崩中，有五色以应五脏。二者之由，虚与热而已。盖血虚则滞，血热则流故也。治法多端，随证制宜，详列于左：　　经行犯房，劳役过度，损伤冲任，气血俱虚，不能制约经血，忽然暴下者，宜大补气血，大温经汤。气虚者，四物汤加参、芪。血虚者，四物汤加胶、艾、炒干姜。久不止者，百子附归丸、墨附丸。虚寒脐腹冷痛者，伏龙肝散。一切虚证，内灸散。虚火，凉血地黄汤、生地芩连汤、补阴丸。久者，当归部骨丸、大小乌鸡丸。　　膏梁厚味，以致脾湿下流于肾，与相火合为湿热，迫经下漏，其色紫黑腐臭，宜解毒四物汤、凉血地黄汤胶艾四物汤加黄芩，或单芩心丸、四物坎离丸、固经丸。　　饮食失节，火乘脾胃下陷、容颜似无病者，外见脾气困倦，烦热不卧等证，经水不时暴至，或适来适断，只宜举养脾胃，加以镇坠心火之药，补阴泻阳，自止，升阳调经荡、升阳举经汤。　　子宫为四气相搏，则血亦难停。大概风冷搏动者，五积散去麻黄，入酢煎服；或不换金正气散加川芎、官桂；或四物汤加荆芥。寒冷所乘及年老久崩者，伏龙肝散加附子、鹿茸、阿胶、蒲黄，糯米糊丸服。暑月，单芩心丸，或益元散加百草霜。湿者升阳除湿汤。　　悲哀甚则包络绝，包络绝则阳气内陷，发则心下崩数溲血也，宜备金散、四制香附丸、乌药汤、古橘归丸。忧郁因先富后贫，先顺后逆，心事不足，郁火旺于血脉之中，宜四物汤加香附、白朮各一钱，地榆、黄芪、人参各五分，升麻二分，甚者加棕榈灰，酒调服。　　经曰：阴虚阳搏谓之崩。言属热者多也。崩乃经血错乱，不循故道，淖溢妄行，遽止便有积瘀凝成窠臼不止。又恐昏运，必先服五灵脂末一钱，其性能行能止；然后分虚热用调和气血之药，一二贴后，再服单五灵脂散，去故生新。如更不止，乌纱帽散、十灰散、古黑神撤、单夏枯草膏。有火者固经丸，虚者女金丹。　　血崩止后，宜四物汤加炒干姜调之。气弱加参、芪，有郁加香附，挟火加芩、连少许；更服二宜丸四物汤以还旧血，免致孤阳，防其再发。如脾胃气弱者，补中益气汤。心神不安者，宁神膏、滋阴宁神汤。此疾有心血不足者，有心火亢甚者，若不早治，变为白浊白淫，血枯发热，不可治矣。　　日夜流津，如清米泔或如胶者，谓之白崩，与白淫大同，多忧思过度所致，诚难治疗，宜平补镇心丹。　　凡崩中，或用升提，如升阳调经汤；或用收濇，如伏龙肝散、白芷散。然暂止而终不止者，盖卫司开阖而为荣血之主，脾胃为血海水液之会，卫气与胃气俱虚，则血液无所约制，是以古方有用桂枝汤加附子以固卫气者，有用四君子汤加草果、丁香、木香以燥水健脾者，或用理中汤加陈皮、半夏，或单半夏丸用芎、归煎汤下，或补中益气汤、平胃散，皆补卫厚脾，使气血自循故道，而不专于收濇以劫夺之也。
　　　　　脉法

　　脉微弱为少气，女子主崩中漏下，致面色焦枯。　　心脉独沉，主气郁下流，崩漏去红。　　肾脉浮芤，肾虚也、女人则经漏。
　　后部弹，手阴蹺脉也，主里急阴疝崩漏。
　　　　薛氏医案 【明　薛己】

　　　　　血崩治法

　　崩之为患，或因脾胃虚损，不能摄血归源；或因肝经有火，血得热而下行；或因肝经有风，血得风而妄行；或因怒动肝火，血热而沸腾；或因脾经郁结，血伤而不归经；或因悲哀太过，胞络伤而下崩。治疗之法，脾胃虚陷者，补中益气汤。
　　　　古今医统 【明　徐春甫】

　　　　　崩漏证治

　　妇人崩漏，最为大病。年少之人，火炽血热，房事过多，经行时而有交感，俱致斯疾。大都凉血固濇，升气益荣而可愈也。中年已上人，及高年嫠妇，多是忧虑过度，气血俱虚，此为难治，必须大补气血，养脾升胃固血，庶保十之二三。斯疾若不早治，则如颓圮之厦，斜倒倾敧，势难支撑而使之正；又如苗槁而后灌溉，何可使之秀耶？　　一血崩证有因虚，有因热，虚则下陷，热则流通，视其缓急，分标本而治之。缓用四物汤加条芩、附子，急以立效散、神效丸之属。　　一血脏虚冷，崩中下血，宜四物汤加阿胶、黄芩、参、芪。东垣谓崩带下久，有属于寒，不可一途而论。
　　　　证治准绳 【明　王肯堂】

　　　　　经验简要治崩中法

　　冷者，脉紧细，手足寒，红而淡黑，或五色，当归建中加白龙骨、血竭、附子，下紫石英丸、震灵丹，灸火。　　热者，脉洪，四肢温，心烦口苦燥，血沸而成，用黄芩汤、荆芥散，或清心莲子饮加竹沥、生地黄汁；甚者生地黄汁磨京墨、百草霜，冷服。　　虚者，胶艾汤加麦门冬、鹿茸、龙骨、酸枣仁，或养荣汤加龙骨、血竭送震灵丹。　　实者，腹中痛，煮附丸、四物汤加香附子。　　心虚者，恍惚多梦，健忘舌强，小便多，面红盗汗，柏子仁汤、酸枣仁汤加龙骨、京墨、百草霜，吞灵砂丹；又灵砂、当归、莲肉、龙骨，枣肉丸，参汤送下。　　崩中作麝香、当归香者，心气已散。急服灵砂、龙骨等。
　　　　　产宝分阴阳

　　受热而赤，谓之阳崩；受冷而白，谓之阴崩。
　　　　　黑药通肾

　　凡治崩中，多用烧灰黑药。经云：北方黑色，入通于肾。皆通肾经之药也。夫血者，心之色也。血见黑即止者，由肾水制心火故也。
　　　　　论益胃升阳汤

　　血脱益气，古人之法也。先补胃气以助生长，故曰阳生阴长，诸甘药为之先务。举世皆以为补气，殊不知甘能生血，此阳生阴长之理也。
　　　　　治用升举

　　凡血崩脉沉弦而洪，或沉细而数，或崩而又兼久泻者，皆胃气下陷也，故举之升之，其病自愈。
　　　　　治用黄芩

　　崩中药，多是用止血药及补血药，惟黄芩为末，用霹雳酒下一法，乃是治阳乘阴，所谓治天暑地热经水沸溢者。
　　　　妇人秘科 【明　万全】

　　　　　崩漏论

　　女子未及二七天癸之期而男子强与之合，或于月事适来未断之时而男子纵欲不已，冲任内伤，血海不固，由斯二者，为崩为漏。　　妇人崩中之病，皆因中气虚不能收敛其血，加以积热在里，迫血妄行，故令经血暴下而成崩，崩久不止，遂成下漏。　　治有三法
　　初止血，次清热，后补其虚，未有不愈者也。　　凡妇人女子，初得崩中暴下之病者，宜用止血之剂，乃急则治其标也。四物汤调十灰散治之，以血止为度。血止即服清热之剂，用凉血地黄汤主之。如血未尽，再吞十灰丸。血已尽止，里热已除，宜用补中之剂，加味补中益气汤主之。更宜早服地黄丸，夕服参朮大补丸，以平为期。
　　　　景岳全书 【明　张介宾】

　　　　　论证

　　崩漏不止，经乱之甚者也。盖乱则或前或后，漏则不时妄行，由漏而淋，由淋而崩，总因血病，而但以其微甚耳。阴阳别论曰：阴虚阳搏谓之崩。百病始生篇曰：阳络伤则血外溢，阴络伤则血内溢。故凡阳搏必属阴虚，络伤必致血溢。知斯二者，而崩淋之义及治疗之法，思过半矣。惟是阴虚之说，则但伤营气，无非阴虚，而五脏之阴，皆能受病。故神伤则血无所主，病在心也；气伤则血无所从，病在肺也；意伤则不能统血摄血，病在脾也；魂伤则不能畜血藏血，病在肝也；志伤则不能固闭真阴，病在肾也。所以五脏皆有阴虚，五脏皆有阳搏。故病阴虚者，单以脏气受伤，血因之而失守也；病阳搏者，兼以火居阴分，血得热而妄行也。凡治此之法，宜审脏气，宜察阴阳，无火者，求其职而培之补之；有火者，察其经而清之养之。此不易之良法也。然有火者，不得不清。但元气既虚，极多假热，设或不明真假，而误用寒凉，必复伤脾胃，生气日见殆矣。先贤有云：凡下血证须用四君子辈以收功。又云：若大吐血后，毋以脉诊，当急用独参汤救之，厥旨深矣。故凡见血脱等证，必当用甘药先补脾胃，以益发生之气。盖甘能生血，甘能养营，但使脾胃气强，则阳生阴长，而血自归经矣。故曰脾统血。　　论治
　　治崩淋经漏之法：若阴虚血热妄行者，宜保阴煎，加减一阴煎。若火盛迫血妄行而无虚证者，宜徙薪饮、黄芩散加续断、丹参。若血热兼滑者，宜保阴煎、槐榆散、生地黄汤。若肝经怒火动血者，加味四物汤。若肝经怒火动血逆气未散者，化肝煎或保阴煎加减主之。若血有滞逆而妄行者，四物汤、丹参散。若营气不足，血不能调而妄行者，五福饮、四物汤、四君子汤、八珍汤，择宜用之。若脾气虚陷，不能收摄而脱血者，寿脾煎、归脾汤、四君子加芎、归；再甚者举元煎。若脾肾虚寒兼呕兼溏泄而畏寒者，理阴煎、五君子煎、理中汤。若阳气大虚脱陷者，四维散。若脾肾阴气不固者，固阴煎、五阴煎、秘元煎。若肝胆气虚不能藏血者，必多惊恐畏怯，宜五福饮、七福饮、八珍汤；兼阳虚者，仍加姜、桂。若去血过多，血脱气竭者，当速用独参汤提握其气以防脱绝，或用当归补血汤。若崩淋既久，血滑不禁，宜濇宜固者，龙骨散、如圣散、七灰散之类，同人参兼用之。　　凡血淋治法大约如前，但其秽臭脉滑者多火，宜从清凉。若腥臭清寒脉细者多寒，必须温补。其或久病则精去无穷，尾闾易竭，非大加培补不可，惟固阴煎及十全大补汤之类为宜。　　崩淋之病，有暴崩者，有久崩者，其来骤，其治亦易；久崩者其患深，其治亦难。且凡血因崩去，势必渐少，少而不止，病则为淋。此等证候，未有不由忧思郁怒，先损脾胃，次及冲任而然者。崩淋既久，真阴日亏，多致寒热咳嗽，脉见弦数或豁大等证，此乃元气亏损，阴虚假热之脉，尤当用参、地、归、朮甘温之属，以峻培本源，庶可望生。但得胃气未败，受补可救。若不能受补，而日事清凉以苟延目前，则终非吉兆也。　　崩淋病治有五脏之分，然有可分者，有不可分者。可分者，如心肺居于膈上，二阳脏也；肝脾肾居于膈下，三阴脏也。治阳者宜治其气，治阴者宜治其精。此可分之谓也。然五脏相移，精气相错，此又其不可分者也。即如病本于心，君火受伤，必移困于脾土，故治脾即所以治心也；病本于肺，治节失职，必残及于肾水，故治肾即所以治肺也；脾为中州之官，水谷所司，饷道不资，必五路俱病，不究其母，则必非治脾良策；肝为将军之官，郁怒是病，胜则伐脾，败则自困，不知强弱，则攻补不无倒施。不独此也，且五脏五气无不相涉，故五脏中皆有神气、皆有肺气、皆有胃气、皆有肝气、皆有肾气，而其中之或此或彼，为利为害，各有互相倚伏之妙，故必悟脏气之大本，其强弱何在？死生之大权，其缓急何在？精气之大要，其消长何在？攻补之大法，其先后何在？斯足称慧然之明哲。若谓心以枣仁、远志，肺以桔梗、麦冬，脾以白朮、甘草，肝以青皮、芍药，臂以独活、元参之类，是不过肤毛之见，又安知性命之道也。诸证皆然，不止崩淋者若此。　　妇人于四旬外，经期先断之年，多有渐见阻隔，经期不至者，当此之际，最宜防察。若果气血和平，素无他疾，此固渐止而然，无足虑也。若素多忧郁不调之患，而见此过期阻隔，便有崩决之兆。若隔之浅者，其崩尚轻；隔之久者，其崩必甚，此因隔而崩者也。当预服四物、八珍之类以调之，否则恐其郁久而决，则为患滋大也。　　若其既崩之后，则当辨其有火无火。有火者，因火逼血，宜保阴煎主之。无火者，因隔而决，或其有滞，当去其故而养其新，宜调经饮先以理之，然后各因其宜，可养则养，用小营煎；可固则固，用固阴煎之类主之。
　　　　石室秘箓 【清　陈士铎】

　　　　　血崩治法

　　血崩之后，口舌燥裂，不能饮食者死。盖亡血自然无血以生精，精涸则津亦涸，必然之势也。欲使口舌之干者重润，必须使精血之竭者重生。补精之方，六味丸最妙。然而六味丸单补肾中之精，而不能上补口舌之津也。虽补肾于下亦能通津于上，然终觉缓不济急。今定一方，上下兼补，名上下相资汤。熟地、麦冬各一两，山茱萸、牛膝、沙参、当归、葳蕤各五钱，人参、元参各三钱，北五味二钱，车前子一钱，水煎服。此方补肾为君，而兼用补肺之药，子母相资，上下兼润，精生而液亦生，血生而津亦生矣。安在垂死之证，不可庆再生耶？　　血崩不止，一时昏运，或有不知人而死者，此病多起于贪欲，若治之不得法，日用止濇之药，未有不轻变重而重变死者，方用安崩汤治之。人参、黄芪、白朮各一两，三七根末三钱，水煎调三七根末服之，一剂即止崩，可返危为安也。盖崩血之后，惟气独存，不补气而单补血，缓不济事。今亟固其欲绝之气，佐之三七以濇其血，气固而血自不脱也。
　　　　方

　　小牛角(角思)散 【《千金方》，下同】 　治带下五崩：一曰热病下血，二曰寒热下血，三曰经脉未断为房事则血漏，四曰经来举重伤任脉下血，五曰产后脏开经利，五贲之病，外实内虚。　　牛角(角思)一枚，烧令赤　鹿茸　禹余粮　当归　干姜　续断各二两　阿胶三两　赤小豆二升　鰞鲗骨　龙骨各一两　　右十味，治下筛，空腹以酒服方寸匕，日三。一方无鹿茸、鰞鲗骨。
　　云母芎穷散　治五崩身瘦，咳逆烦满，少气心下痛，面生疮，腰痛不可俯仰，阴中肿如有疮状，手中痒时痛，与子脏相通，小便不利，常拘急，头眩颈项急痛，手足热，气逆冲急，心烦不得卧，腹中急痛，食不下，吞酸噫苦，上下肠鸣，漏下赤白青黄黑汁，大臭如胶污衣状，皆是内伤所致。中寒即下白，中热即下赤，多饮即下黑，多食即下黄，多药即下青。或喜或怒，心中常恐，或忧劳便发动，大恶风寒。　　云母　芎藭　代赭　东门边木烧，各一两　白僵蚕　鰞鲗骨　白垩　猬皮各六铢　鳖甲　桂心　伏龙肝　生鲤鱼头各十八铢　　右十二味，治下筛，酒服方寸匕，日三夜一。一方有龙骨、干姜。一方有龟甲无鳖甲。
　　禹余粮圆　治崩中赤白不绝困笃。
　　禹余粮五两　白马蹄十两　龙骨三两　鹿茸二两　鰞鲗鱼骨一两　　右五味为末，蜜丸梧子大，以酒服二十丸，日再，以知为度。
　　慎火草散　治崩中漏下赤白青黑，腐臭不可近，令人面黑无颜色，皮骨相连，月经失度，往来无常，小腹弦急，或苦绞痛上至心，两者肿胀，食不生肌肤，令人偏枯，气息乏少，腰脊痛连胁，不能久立，每嗜卧困懒。　　慎火草　白石脂　禹余粮　鳖甲　干姜　细辛　当归　川芎藭　金钗石斛　白芍药　牡蛎煅，各二两　熟艾　桂心各一两　黄连　蔷薇根皮　熟地各四两　　右十六味，治下筛，空腹酒服方寸匕，日三，稍加至二匕。若寒多者，加附子、椒各一两。若热多者，加知母、黄芩各一两。若白多者，加干姜、白石脂各二两。若赤多者，加桂心、代赭各二两。
　　增损禹余粮圆　治女人劳损，因成崩中，状如月经，来去多不可禁止，积日不断，五脏空虚，失色黄瘦，崩竭暂止，少日复发，不耐动摇，小劳辄剧。治法且宜与汤，未宜与此圆也。发时服汤，减退即与此圆。若是疾久，可以长与此圆。　　禹余粮　龙骨　人参　桂心　紫石英　乌头　桑寄生　杜仲　五味子　远志各二两　泽泻　当归　石斛　苁蓉　干姜各三两　牡蛎煅　甘草　蜀椒各一两　　右为末，蜜丸梧子大，空心酒下十丸，渐加至二十丸，日三服。　　又方　治女人白崩及痔漏。
　　槐耳　白蔹　艾叶　蒲黄　白芷各二两　黄芪　人参　续断　当归　禹余粮　干地黄　橘皮　茯苓　猬皮各三两　牛角(角思)四两　猪后悬蹄二十个　白马蹄四两，酒浸一宿熬　　右十七味为末，蜜丸，每日空心酒下二十丸，日二加之。　　又方　治女人忽暴崩中，去血不断，或如鹅鸭肝。　　小蓟根六两　当归　阿胶　续断　青竹茹　芎藭各三两　生地黄八两　釜月下土绢囊裹　地榆各四两　马通一升　　右十味(口父)咀，以水八升，和马通汁煮取三升，分三服；不止频服三四剂；未全止，续服后丸。如赤带用赤马通。如白带用白马通。
　　丸方　服前药未全止，即服此丸。
　　干地黄一两半　续断　甘草　地榆　鹿茸　小蓟根　丹参各三十铢　芎藭　阿胶炒珠　当归　赤石脂各一两半　柏子仁一两　龟甲　秦牛角(角思)各三两，銼熬令黑　　右为末，蜜丸梧子大，空心以酒服十丸，日再服，稍加至三十丸。　　又方　治女人崩中去赤白。
　　白马蹄五两　蒲黄　鹿茸　禹余粮　小蓟根　白马鬐毛　自芷　续断各四两　人参　黄芪　地黄　柏子仁　鰞鲗骨　茯苓　当归各三两　艾叶　苁蓉　伏龙肝各一两　　右十八味为末，蜜丸如梧子大，空心饮服二十丸，日再，加至四十丸。
　　当归汤　治崩中去血虚羸。
　　当归　芎藭　　黄芩　芍药　甘草各二两　生竹茹二升　　右(口父)咀，以水一斗，煮竹茹取六升，去滓内诸药，煎取三升半，分三服。忌劳动嗔怒，禁百日房事。　　又方　治崩中下血极多。或月经来过多，及过期不来。　　吴茱萸　当归各三两　芎藭　人参　芍药　牡丹　桂心　阿胶　生姜　甘草各一两　半夏八两　麦门冬一升　　右(口父)咀，以水一斗，煮取三升，分为三服。　　又方　治女人白崩。
　　芎藭　桂心　阿胶　赤石脂　小蓟根各二两　干地黄四两　伏龙肝如鸡子大七枚　　右(口父)咀，以酒六升，水四升，合煮取三升，去滓，内胶令烊尽，分三服，日三。一方无伏龙肝。
　　伏龙肝散　治崩中去赤白，或如豆汁。　　伏龙肝如弹子七枚　生姜五两　生地四升　甘草　艾叶　赤石脂　桂心各二两　　右七味(口父)咀，以水一斗，煮取三升，分四服，日三夜一。一方生地黄五两。
　　大牛角中仁散　治积冷崩中，去血不止，腰背痛，四肢沉重，虚极。　　牛角仁一枚，烧　续断　干地黄　桑耳　白朮　赤石脂　矾石　干姜　附子炮去皮脐　龙骨　当归各三两　蒲黄　防风　禹余粮各二两　人参一两　　右十五味，治下筛，以温酒未食服方寸匕，日三，不知稍加。　　又方　治崩中去血积时不止，大有起死之力。　　肥羊肉二斤　干姜　当归各三两　生地二升　　右(口父)咀，以水二斗，煮羊肉取一斗三升，下地黄汁及诸药，煮取三升，分四服即断，尤宜羸瘦人服之。
　　生地黄汤　治崩中漏下，日去数升。　　生地黄一斤　细辛三两
　　右二味(口父)咀，以水一斗，煮取六升，服七合，久服佳。　　又方　治崩中下血，羸瘦少气，调中补虚止血。　　泽阑　蜀椒各二两六铢　槁本　柏子仁　山茱萸　厚朴各十八铢　芜荑半两　干地黄　牡蛎各一两半　代赭　桂心　防风　细辛　干姜各一两　甘草　当归　芎藭各一两十八铢　　右十七味，治下筛，空心温酒服方寸匕，日三。一方加白芷、龙骨各十八铢，人参一两十八铢为二十味。
　　丹参酒　治崩中去血及产余疾。
　　丹参　艾叶　地黄　忍冬　地榆各五斤　　右銼熟舂，以水渍三宿出滓，煮取汁，以黍米一斛，炊饭酿酒，酒熟榨之，初服四合，后稍稍添之。
　　牡丹皮汤　治崩中血盛。
　　牡丹皮　干地黄　斛脉各三两　禹余粮　艾叶　柏叶　龙骨　厚朴　白芷　伏龙肝　青竹茹　芎藭　地榆各二两　阿胶一两　芍药四两　　右(口父)咀，以水一斗五升，煮取五升，分五服，相去如人行十里久，再服。
　　白垩圆　治女人三十六疾，胞中病，漏下不绝。　　邯郸白垩　禹余粮　白芷　白石脂　干姜　龙骨　桂心　瞿麦　大黄　石苇　白蔹　细辛　芍药　甘草　黄连　附子　当归　茯苓　锺乳　蜀椒　黄芩各半两　牡蛎　鰞鲗骨各十八铢　　右为末，蜜丸梧子大，空心酒服五丸，日再服，不知加至十丸。　　又方　治女人漏下或瘥或剧，常漏不止，身体瘦，饮食减少，或赤或白或黄，使人无子。　　牡蛎　伏龙肝　赤石脂　白龙骨　桂心　鰞鲗骨　禹余粮各等分　　右治下筛，空心酒服方寸匕，日二服。一方无白龙骨，以粥饮服。如白带者，加牡蛎、龙骨、鰞鲗骨。如赤多者，加赤石脂、禹余粮。如黄多者，加伏龙肝、桂心。　　又方　治妇人漏下不止。
　　鹿茸　阿胶各三两　鰞鲗骨　当归各二两　蒲黄一两　　右治下筛，空心酒服方寸匕，日三夜再。
　　芎藭汤　治带下漏血不止。
　　川芎　干地黄　黄芪炙　白芍药　吴茱萸　甘草各二两　当归　干姜各三两　　右(口父)咀，以水一斗，煮取三升，分三服。若月经后因有赤白不止者，除地黄、吴茱萸，加杜仲、人参各二两。　　又方　治漏下去黑。
　　干漆　麻黄　细辛　桂心各一两　甘草半两　　右治下筛，以指撮，着米饮中服之。　　又方　治漏下去黄。
　　黄连　大黄　桂心各半两　黄芩　干地黄　(上庶下虫)虫各六铢　　右治下筛，空心酒服方寸匕，日三。　　又方　治漏下去赤。
　　白朮二两　白薇半两　黄蘗二两半
　　右治下筛，空心酒服方寸匕，日三。　　又方　治漏下去青。
　　大黄　黄芩　白薇各半两　桂心　牡蛎各六铢　　右治下筛，空心酒服方寸匕，日三。　　又方　治漏下去白。
　　鹿茸一两　白蔹十八铢　狗脊半两
　　右为末，空心米饮服方寸匕，日三。
　　马通汤　治漏下血，积月不止。
　　赤马通汁一升，取新马屎绞取，干者水浸绞取　生艾叶　阿胶各二两　当归　干姜各二两　好墨半两　　右(口父)咀，以水八升，酒二升，煮取三升，去滓，内马通汁及胶，微火煎取二升，分再服，相去如人行十里久。
　　马蹄屑汤　治白漏不绝。
　　白马蹄　赤石脂各五两　禹余粮　鰞鲗骨　龙骨　牡蛎各四两　白僵蚕一两　附子　干地黄　当归各三钱　甘草二两　　右(口父)咀，以水二斗，煮取九升，分六服，日三。
　　马蹄圆　治白漏不绝。
　　白马蹄　禹余粮各四两　龙骨三两　鰞鲗骨　白僵蚕　赤石脂各二两　　右为末，蜜丸梧子大，酒服十丸，不知，加至三十丸。
　　慎火草散　治女人漏下。
　　慎火草十两，熬黄　当归　鹿茸　阿胶各四两　龙骨半两　　右为末，先食用酒服方寸匕，日三。
　　蒲黄散　治漏下不止。
　　蒲黄半升　鹿茸　当归各二两
　　右治下筛，酒服五分匕，日三。不知，稍加至方寸匕。
　　独圣散 【《妇人良方》，下同】 　治肝经有风，血崩。　　防风去芦
　　右为末，每服二钱，空心食前，酒煮白面清饮调下，更以面作糊酒投之，极验。
　　四君子汤　气血俱虚之证，用此加减。　　人参　白朮　茯苓各二钱甘草炙，一钱　　右，姜枣水煎服。

　　六君子汤　治同上。
　　人参　白朮　茯苓各二钱　甘草炙，八分陈皮　半夏各一钱　　右，姜枣水煎服。

　　八珍汤　治气血俱虚。
　　人参　白朮　茯苓各二钱　甘草炙　芍药炒　川芎　当归酒拌，各一钱　熟地三钱，自制　　右，水煎服。

　　加味逍遥散　治妇人肝脾虚血崩，用此加减。　　甘草炙　当归炒　白芍药酒炒　白朮土炒　茯苓各一钱　柴胡　丹皮　山栀炒，各五分　　右，水煎服。

　　归脾汤　治脾经失血少寐，发热盗汗，或思虑伤脾，不能摄血，以致妄行，或忧思伤脾，血虚发热，或肢体作痛，大便不调，或经候不准，晡热内热。　　人参　白朮炒　黄芪炒　白茯苓　酸枣仁炒　龙眼肉　当归身　远志各一钱　甘草炙　木香各五分　　右，姜枣水煎服。

　　小柴胡汤　治肝胆经证，寒热往来，潮热晡热，身热，默默不欲饮食，或怒火，口苦耳聋，咳嗽发热，胁下作痛，甚者转侧不便，两胁痞闷，或泻痢咳嗽，或吐酸食苦水，皆用此药主之。　　柴胡二钱　黄芩炒，一钱　人参　半夏各七分　甘草炙，五分　　右，姜水煎服。

　　附子理中汤　治阳气大处血崩诸证。　　人参　白朮土炒　干姜炮　甘草炙，各等分　附子炮，随宜　　右，每服五七钱或一两，水煎服。

　　补中益气汤　治元气虚损，或因克伐，恶寒发热，倦怠少食，或不能消散生肌，或兼饮食劳倦，烦热作渴。　　黄芪炒　人参　白朮炒　炙草　当归各一钱　陈皮五分　柴胡　升麻各三分　　右，姜枣水煎，空心午前服。

　　十全大补汤　治气血大虚。
　　人参　白朮　茯苓各二钱　甘草炙　芍药炒　川芎　当归各一钱　熟地三钱　黄芪炙　肉桂各随宜　　右，煎服。

　　八味丸　治命门火衰，不能生土，致成崩中。　　熟地黄自制，八两　山茱萸肉　山药各四两　茯苓　牡丹皮　泽泻各三两　大附子童便制　肉桂用三分厚者　　右为末，蜜丸梧子大，每服七八十丸，滚汤下。
　　独参汤　治元气虚弱，恶寒发热等证。　　人参二两或三四两　炮姜五钱
　　右作一剂，水煎徐徐服。盖人参性滞，故姜佐之。如不应，急加炮附子。
　　黄芪当归人参汤 【东垣，下同】 　治经水暴崩不止，掌中寒，脉沉细而缓，间而沉数，九窍有不利，四肢无力，上喘气短促，口鼻气皆不调，皆由平日心气不足，饮食不节得之。　　黄连一分　生地黄三分　炒神曲　橘皮　桂枝各五分　草豆蔻仁六分　麻黄不去节　黄芪炒　人参各一钱　杏仁五个，另研如泥　当归身一钱五分　　右(口父)咀，作二服，水二大盏半，煎麻黄令沸，去沫，煎至二盏，入诸药同煎至一盏，于巳午之间，食消尽服之，一服立止。
　　龙脑鸡苏丸　治血带五淋血崩等疾。　　薄荷一斤　麦门冬去心，一两　甘草一两半　生干地黄六两　黄芪　新蒲黄　阿胶炒　黄连　人参　木通各一两　柴胡二两，同木通沸汤，浸一日夜，绞取汁　　右为细末，好蜜二斤，先炼一二沸，然后下生地黄末，不住手搅，时加木通、柴胡汁浸熬成膏，勿令火紧焦了，然后将众药末和丸如豌豆大，每服二十丸，白汤下。一方以车前子汤下更妙。
　　黄芪膏子煎丸　治同上。
　　人参　白朮各一两半　柴胡　黄芩各一两　白芷　知母　甘草炙，各半两　鳖甲一个，半手大者酥炙　　右为细末，用黄芪膏子丸桐子大，每服三五十丸，百沸汤下，空心服。
　　黄芪膏熬法
　　黄芪半斤
　　右为粗末，水二斗，熬一斗，去滓再熬，令不住搅成膏，至半斤，入白蜜一两，饧一两再熬，令蜜饧熟，得膏十两，放冷丸药。
　　易简芎归汤　一名古芎归汤。治崩中去血。　　芎藭　当归各等分
　　右(口父)咀，水煎热服。若崩中漏下，失血不止，加香附子炒，每两入甘草一钱，沸汤点服。若有白带者，如芍药半两，干姜等分，米饮调下。
　　凉膈散　治血热暴崩。
　　连翘四两　大黄　甘草　黄芩　薄荷　(石卜)硝　山栀各一两　　右粗末，每服三五钱，水一盏，入蜜竹叶，煎三五沸，去滓，温服无时。
　　黄连解毒汤　治同上。
　　黄连　黄蘗　黄芩　大栀子各等分
　　右銼为麻豆大，每服五钱，水二盏，煎至八分，去滓温服。
　　酢附丸　治崩漏带下，积聚症瘕，脐腹(疒丂)痛。　　香附子不拘多少，擦去毛，用好酢煮，出焙干　　右酢煮糊为丸如桐子大，每服三十丸，米饮送下。一方用香附子、甘芷为丸。
　　芎归胶艾汤　一名胶艾四物汤。治妇人陷经漏下。　　川芎　阿胶　甘草各二两　芍药四两　艾叶　当归各三两　熟地随宜　　右七味，以水五升，清酒三升合煮，取三升，去滓内胶令消尽，温服一升，日三服，不瘥更作。一方加干姜一两。
　　百子附归丸 【《入门》，下同】 　养血顺气，调经安胎，崩漏日久不止，胎前产后，及月事参差有余不足诸证，悉治。　　四制香附十二两　阿胶　艾叶　四物汤各二两　　右为末，用石榴陈久者一枚、连皮捣碎煎水打糊，丸梧子大，每百丸，空心淡酢汤下。
　　四制香附丸　治悲哀成崩。
　　香附一斤分四分，用酒、酢、盐水、童便各浸七日焙干　　右为末，酢糊丸梧子大，每七十丸，空心温酒下。
　　墨附丸　治血虚崩久不止。
　　四制香附一斤　白茯苓　当归　人参　川芎　熟地　徽墨火煅红酢焠，各一两　木香五钱　净绵艾四两，用酢一碗，煮香附与艾二味至干，石臼捣烂，捏成饼子，新瓦焙干　　右为末，酢糊丸梧子大，每七八十丸酒下。
　　内灸散　治血崩虚惫，腹胁疼痛，气逆呕吐，冷气凝积，块硬刺痛等证。　　藿香叶　丁香皮　茴香　肉桂　熟地各两半　甘草　当归　白朮　山药　白芷各八两　陈皮四两　槁本　干姜　川芎　黄芪　白芍　木香各一两　　右为末，温酒调服三钱，或姜艾煎服亦可。
　　补阴丸　治虚火血崩。
　　熟地五两　黄蘗　知母　龟板各三两　琐阳　天门冬　枸杞子　白芍各二两　五味子一两　炒黑干姜三钱，寒月加五钱　　右为末，猪脊髓和蜜丸梧子大，每七八十丸，空心盐汤下。寒月温酒下。一方以肉桂易黑姜引诸药入肾，为从治法也。
　　大乌鸡丸　治血崩久虚，不能成胎。　　四制香附一两　熟地四两　生地　当归　白芍　人参各三两　川芎　鳖甲各三两半　白朮　黄芪　牛膝　柴胡　牡丹皮　知母　贝母各二两　茯苓二两半　秦艽一两半　川黄连　地骨皮　干姜　延胡索各一两　白毛乌骨雄鸡一只，闭死，去毛肠凈，用艾叶青蒿各四两，装一半在鸡腹内，将鸡并余艾同入坛内，以童便和水浸过鸡二寸许，煮烂取出，去骨焙干　　右为末和匀，鸡汁打糊丸梧子大，每五六十丸，温酒或米饮下。忌煎炒苋菜。如有筋骨疼痛，去肉用骨。如月水先期，加黄芩、黄连、地骨皮。如月水后期，加参、朮、黄芪。如白带加二朮、香附、升麻、白芷、柴胡。其鸡如得白丝毛乌骨崇冠者尤妙，须另于一处，以黄芪炒末为丸喂之，不可近雌鸡。
　　小乌鸡丸　治同上。
　　吴萸　良姜　白姜　当归　芍药　延胡索　破故纸　川椒　陈皮　青皮　刘寄奴　生地　莪朮　川芎各一两　荷叶灰，四两　北艾二两　乌鸡肉　　右为末，用乌鸡肉煮烂为丸梧子大，豆淋酒调绵灰下五十丸。如腹痛血黑色者，加炒黄连。如有痰湿，加南星、苍朮、香附。如赤带，茶清下。如肠风，陈米饮调百草霜下。如心痛，菖蒲酒下。如漏胎下血，乌梅酒下。如耳聋，腊茶清下。如腰脚痛，当归酒下。如头风，薄荷煎汤下。如血风眼黑，甘草煎汤下。如生疮，生地黄煎汤下。如身体疼痛，黄芪末调酒下。如气块血块作痛，与葱白汤间服。如胎前产后白痢，干姜煎汤下；赤痢，甘草煎汤下。一切百病，酢汤下。
　　芩心丸　治脾湿下流于肾，与相火合为湿热，迫经下漏，紫黑腐臭。　　条岑二两，用酢浸七日，炙干，又浸又炙，如此者七次　　右为末，酢糊丸梧子大，每七十丸，温酒下。
　　四物坎离丸　治同上。
　　生地一两半　熟地同酒浸捣膏　当归各二两　芍药一两半，酒炒　知母　黄蘗各一两，酒浸炒　侧柏叶　槐子各一两，同炒　连翘六钱　　右为末，蜜丸梧子大，用磁盘盛之，以绵纸糊口，凉地下放七日去火毒，晒干收之。每三四十丸至五六十丸，白汤或酒下。
　　固经丸　治同上。
　　黄芩　白芍　龟板各一两　椿根皮七钱　黄蘗三钱　香附二钱半　　右为末，酒糊丸梧子大，每五十丸酒下。
　　升阳调经汤　治饮食劳倦，暴崩不止，或下水浆，怠惰嗜卧，四肢困倦，及夏月带下脱漏等证。　　独活五分　蔓荆子七分　当归　防风　甘草　升麻　槁本各一钱　柴胡　羌活　苍朮　黄芪各钱半　　右，空心水煎服，以饭压之。

　　升阳举经汤　治同上。
　　肉桂　白芍　红花各五分　细辛六分　人参　干熟地黄　川芎各一钱　独活　黑附子　甘草各钱半　羌活　槁本　防风各二钱　白朮　当归　黄芪　柴胡各三钱　桃仁十枚　　右分作四贴，空心水煎服。如夏月，不用肉桂。
　　五积散　风冷血崩，加减用之。
　　白芷　川芎　芍药　甘草　茯苓　当归　肉桂各三分　陈皮　麻黄各六分　厚朴　干姜各四分　桔梗一分半　枳壳炒，五分　半夏二分　苍朮七分半　　右，煎服。

　　不换金正气散　治风冷血崩。
　　厚朴　陈皮　藿香　半夏　苍朮各一钱　甘草五分　　右，姜三片，枣二枚，水煎温服。

　　升阳除湿汤　治湿盛血崩。
　　苍朮一分　升麻　柴胡　防风　神曲　泽泻　猪苓各五分　陈皮　甘草　麦芽各三分　　右，姜枣煎服。

　　橘归丸　治血崩不止。
　　橘皮四两　当归三两
　　右为末，蜜丸梧子大，每五十丸温酒下。一方加延胡索。
　　黑神散　治妇人崩漏。
　　百草霜　白芷各等分
　　右为末，每二钱，水煎，入童便米酢少许调服。
　　女金丹　治崩中淋沥，及赤白带下。　　白芍　当归　川芎　人参　自朮　茯苓　槁本　白芷　白薇　桂心　延胡索　牡丹皮　赤石脂各一两，俱用酒浸三日夜，晒干　没药　甘草各五钱　香附一斤，酢浸　　右为末，蜜丸梧子大，每五十丸温酒下。
　　二宜丸　血崩后调养，用此加减。
　　当归　生地黄各等分，用酒蒸七次
　　右，和炼蜜捣丸梧子大，每七十丸，空心酒下。
　　补中益气汤　治崩漏后脾胃虚弱。
　　羌活一钱　防风　槁本各七分　甘草五分　黄连　黄芩各三分　人参五分　黄芪七分　　右，煎服。

　　平补镇心丹　治妇人白崩。
　　茯苓　茯神去木　五味子　车前子　肉桂　麦门冬各一两二钱半　远志　山药　天门冬　熟地各一两半　酸枣仁二钱半　龙齿二两半　人参　朱砂各五钱　　右为末，蜜丸梧子大，每三十丸，米饮下。
　　白芷散　治崩中带下。
　　白芷一两　海螵蛸煅，二个　胎发烧灰，一个　　右为末，每二钱酒调服。一方用白芷六两，以石灰半斤，淹三宿，洗去灰，将白芷炒焦，入椒目四两，或加茜根少许为末，粥丸服，治崩中白带。
　　宁神膏　治血崩后心神不安。
　　乳香　辰砂水飞，各五钱　酸枣仁　人参　茯苓各一两　琥珀七钱半　　右为末，灯心枣子煎汤调服一钱；或蜜丸弹子大，薄荷煎汤化服一丸。
　　滋阴宁神汤　治同前。
　　当归　川芎　白芍　熟地　人参　茯神　白朮　远志各一钱　酸枣仁　甘草各五分　黄连酒炒，四分　　右，煎服。如有痰，加南星一钱。

　　大温经汤　治崩中去血过多，及月事不调。　　阿胶　芍药　川芎　当归　人参　牡丹皮　肉桂　吴萸　甘草各二分　半夏二分半　麦门冬五分　　右，盏煎服。

　　乌药汤　治阳气内动，发则心下崩，数溲血。　　乌药一钱半　香附二钱　当归一钱　木香　甘草各五分　　右，空心水煎服。

　　桂枝汤　古方治血崩，间用此加减以固卫气。　　桂枝三钱　甘草一钱　白勺三钱
　　右，姜枣煎服。

　　理中汤　古方治血崩，间用此加减以燥水健脾。　　甘草一钱半　人参　白朮　干姜各二钱　　右，姜枣煎服。

　　益母膏　治漏血。
　　益母草端午日采紫花方茎者，连根洗净　　右于石臼内捣烂，以布滤取浓汁入砂锅内，文武火熬成膏，如砂糖色为度，磁罐收贮，每服一匙，枣汤调下。一方用益母草阴干，忌铁为末，蜜丸弹子大，每服一丸枣汤下。
　　二圣汤 【《医鉴》，下同】 　治血崩如神。　　何首乌切，五钱　甘草三钱
　　右用黄酒一碗，煎至八分取出，入刺刺芽汁一盏同服，立效。
　　黑龙丸　专治血崩，及经水过多不止者，尤效。　　黑驴粪烧存性
　　右为末，用面糊为丸，每服七十丸，空心黄酒送下。古今图书集成医部全录卷三百九十六

妇人崩漏门

　　　　方

　　断源散 【《医鉴》，下同】 　治血崩如泉流不止。　　棉花子铜器炒尽烟
　　右为末，每服二钱，空心黄酒调下。
　　荆芥四物汤　治崩漏初起，不问虚实，服之立止。　　荆芥　条芩　当归　川芎　白芍　生地　香附　　右銼，水煎温服。如不止，如防风、升麻、蒲黄炒、白朮。一方加地榆良验。一方加艾叶炒、阿胶炒，去香附、荆芥。
　　子芩丸　治妇人四十九岁已后，天癸当住，每月却行，或过多不止，渐成崩漏。　　条芩四门，酢浸纸裹煨七次　当归二两，酒洗　　右为末，酢糊为丸，如悟桐子大，每服五七十丸，空心霹雳酒下，日进三服。一方加香附酢制二两尤妙。
　　当归龙骨丸　治月事失常，经水过多不止，及带下淋漓，无间新久，赤白诸证，并产后恶物不止。　　龙骨　黄蘗各一两　当归　白芍　白茯苓　槐子　艾叶炒　黄连各五钱　木香二钱半　　右为末，水丸梧子大，每七八十丸，米汤送下。一方加黄芩、白朮各五钱，累效。
　　独行散　一名五灵脂散，一名抽刀散。治腹痛经漏不止。　　五灵脂半生半炒
　　右为末，童便下二钱。

　　白矾丸　治久崩不止，用此濇之。
　　白矾　黄狗头骨烧灰，各四两　香附二两　　右为末，粥丸桐子大，每服三十丸，空心白汤下。　　又方　治暴崩下血。
　　蚕沙炒　阿胶各一两　伏龙肝半两
　　右为末，温酒调下，空心二三钱，以止为度。
　　震灵丹　一名紫金丹。治妇人气血不足，崩漏虚损，带下虚冷，胎脏无子。　　朱砂飞，一两　滴乳香另研　五灵脂去沙石　没药去沙石，各二两　紫石英　禹余粮火煅酢淬，不计遍数，手捻得碎为度　代赭石炮制同上　赤石脂　　以上四味，各四两并作小块，小锅内盐泥固济候干，用炭十斤煅通红，火尽为度，入地埋出火毒二宿。　　右共为细未，以糯米粉煮糊为丸如鸡头实大，晒干出火，每一丸空心酢汤下。如有孕不可服。
　　三灰散　治血崩。
　　干侧柏略焙，五钱　桐子炭再烧作灰，二钱　棕榈烧存性，勿令化作白灰，三钱　　右为末，分作二服，空心糯米饮调下。
　　全生活血汤 【东垣】 　治血崩太多，昏冒暝目，无所知觉。　　白芍药　升麻各一钱　防风　羌活　独活　柴胡　归身　葛根　甘草各七分　蔓荆子　细辛各三分　红花一分　槁本　川芎各五分　生地黄　熟地黄各四分　　右銼，作一贴，水煎服。

　　七灰散 【《新书》】 　治血崩不止。　　莲蓬壳　益母草　旱莲草　罂粟壳　腌蟹　棕毛叶　藕节各等分，烧存性　　右为末，酢点汤调下三钱。

　　加减十全大补汤　治血崩气血虚者。　　十全大补去桂　炮黑干姜　阿胶珠分两随宜　　右，煎服。

　　五灰散 【《回春》】 　治一切失血及血崩。　　莲蓬壳　黄绢　乱发　百草霜　棕榈皮各烧存性，等分　栀子炒黑　蒲黄炒　松烟墨　血竭　　右共为细末，每三钱，以生藕汁、生萝卜汁调服之；或蜜丸，米饮下五十丸亦可。
　　解毒四物汤 【《入门》】 　一名温清饮。治崩漏面黄腹痛。　　黄芩　黄连　黄药　栀子　生干地黄　当归　白芍药　川芎各一钱　　右銼，作一贴，水煎服。此方乃黄连解毒汤与四物汤合剂也。
　　杨氏家藏黑金散　治妇人血气虚损，经候不调，崩中漏下。　　鲤鱼皮一两　黄牛角(角思)　棕榈皮　破故纸　乱发各一两　鰞鲗鱼骨　干姜炮　熟地黄　当归洗焙　木贼各半两　　右銼拌，入磁瓶内，盐泥固济候干，炭火五斤煅通赤，烟尽埋土内令冷，取研细，每二钱，入麝香少许，米饮空心调下。
　　万灵膏药 【《医贯》】 　治元气虚弱，女人赤白带下，子宫虚冷，血山崩等证，贴丹田，熨一百二十手。　　香油四斤　白芷　赤芍　大黄　黄连　白芍　两头尖　草乌　元参　川芎　生地　川椒　胎发头生男者　穿山甲　熟地　杏仁　槐角　黄蘗去粗皮，各一两　木鳖子五十个，去壳　归尾二两　黄香十二两，化开倾米泔内九次　黄丹二斤，飞过焙干　萞麻子一百二十粒，去壳　巴豆一百二十个，去壳右各咀片，入油内浸，春五日、夏三日、秋七日、冬十日，取倾锅内，熬枯黑色，滤去滓，将净油入锅，文武火熬，滴水成珠，方细退火，徐徐下黄丹，以槐柳桃杏楮各二枝，不住手搅，再下黄香，去火少冷，又下细药搅匀，将好瓶贮之，放水内浸一七出火气。用时放滚水内，顿化摊开。细药列后：珍珠五钱　阿魏　丁香　沉香各一两　麝香　血竭　儿茶　乳香　没药各三两　琥珀三钱　　右各为末，入前膏内。

　　茧黄散　治妇人血崩。
　　茧黄　蚕蜕纸并烧存性　晚蚕沙　白僵蚕并炒，各等分　麝香少许　　右为末，每服二钱，用米饮送下，日三服，甚效。
　　固经丸 【《准绳》】 　治阴崩不止。　　艾叶酢炒　鹿角霜　伏龙肝　干姜各等分　　右为末，镕鹿角胶和药，乘热丸，食后淡酢汤下五十丸。
　　旋覆花汤 【仲景】 　治半产漏下，脉弦而大。　　旋覆花三两　葱十四茎　新绛少许
　　右三味，以水三升，煮取一升，顿服之。
　　半夏丸 【《直指方》】 　治下血吐血，崩中带下，痰喘急满虚肿，亦消宿瘀百病。　　圆自半夏刮净捶匾，姜汁调飞，白面作饼包，炙黄色，去面取半夏　　右作末，米糊为丸菉豆大，每服十丸，温热水下。又云；芎归汤、沉香降气汤各半煎送下，止血之要药。
　　备金散 【《准绳》，下同】 　治妇人血崩不止。　　香附四两，炒　当归尾一两二钱　五灵脂一两，炒　　右为细末，每服五钱，酢汤调，空心服，立效。
　　缩砂散　治血崩。
　　缩砂仁不拘多少，于新瓦上炒香
　　右为细末，米饮调下三钱。

　　凉血地黄汤　治妇人血崩不止，肾水阴虚，不能镇守包络相火，故血走而崩也。　　生地黄　当归尾各五分　黄连　黄蘗　知母　槁本　川芎　升麻各二分　红花少许　柴胡　防风　羌活　黄芩　细辛　荆芥穗　蔓荆子　甘草炙，各一分　　右(口父)咀作一服，水三盏，煎至一盏，去滓，空心稍热服。
　　当归芍药汤　妇人经脉漏下不止，其色鲜红，值七月虚暑之间，先因劳役，脾胃虚弱，气短逆，自汗不止，身热闷乱，恶见饮食，亦不思食，沉困懒倦，四肢无力，大便时泻，后复因心气不足其经脉再下不止，惟觉气下脱，其元气逆上全无，惟觉心腹中气不行，气短则不能言，是无力以言，非懒语也。此药主之。　　黄芪一两半　白朮　苍朮泔浸去皮　归身　白芍各五钱　甘草炙　生地各三分　熟地　陈皮去白，各五分　柴胡二分　　右十味为粗末，作二服，水煎，去滓热服，空心一服之，后渐减。次日诸证悉去，顿喜饮食。所以者何？盖气通而闻饮食之香故也。
　　柏子仁汤　治妇人忧思过度，劳伤心经，不能藏血，遂至崩中下血不止。　　柏子仁炒　香附炒去毛　鹿茸燎去毛酒蒸焙　芎藭　茯神去木　当归各一钱半　阿胶炒珠　小草各一钱　续断二钱　甘草炙，半钱　　右作一服，水二锺，生姜五片，煎至一锺，空心服。
　　益胃升阳汤　治血崩，用此生血纳谷。　　黄芪　黄芩各二钱　人参　神曲炒，各钱半　升麻　柴胡各五分　白朮三钱　当归身酒浸　甘草炙　陈皮各一钱　　右为粗末，每服三钱或五钱，食添再加之，食减三钱内更减之，不可多服，每服二钱，水煎去滓，热服，不拘时候。如腹痛，每服加白芍药二分，中原本缺三字。如渴口干，加干葛二分。如嗽，去人参。一方用生地。如服此不止，却服后方柴胡调经汤，大举大升之。
　　柴胡调经汤　治经水不止，鲜血，项筋急，脑痛脊骨强痛，不思饮食。　　羌活　独活　槁本　升麻各五分　苍朮一钱　柴胡根七分　葛根　当归身　甘草炙，各三分　红花少许　　右(口父)咀，作一服，水煎去滓，稍热，空心服，微汗立止。
　　调经升阳除湿汤　一名升阳除湿汤。治女子漏下恶血，月事不调，或暴崩不止，多下水浆之物，怠惰嗜卧，四肢不收，困倦乏力，气短上气，逆急上冲，其脉缓而弦急，按之洪大，皆中指下得之。从权服此药，愈后宜补气和血。　　柴胡　防风　甘草炙　槁本　升麻各一钱　羌活　苍朮　黄芪各一钱半　蔓荆子七分　独活　当归酒浸，各五分　　右(口父)咀，水五大盏，煎至一大盏，去滓稍热服，空心服药毕，待少时以早膳压之，可一服而已。
　　加减四物汤　治室女二七天癸至，亦有当时未至而后至者，亦有卒然暴下淋沥不止，有若崩漏者，失血过多，变生诸证，悉宜服之。　　川芎　熟地黄　当归酒焙　白芍药各一两　香附子炒，一两半　　右(口父)咀，每服四钱，水一盏半，生姜五片，煎至七分，去滓，食前温服。如血色鲜而不止者，去熟地黄加生地黄，煎服。
　　地黄丸　治足三阴亏损，经行数日不止，或兼带下无子。　　熟地黄　山茱萸肉　芜荑仁　白芍药微炒　代赭石各一两　干姜炮　白僵蚕炒　厚朴姜制，各三钱　　右为末，蜜丸桐子大，每服五十丸，空心温酒下，日三服。
　　小蓟汤　治崩漏不止，色明如水，得温则烦闷者，此阳伤于阴，令人下血，当补其阴。脉数疾小者顺，大者逆。　　小蓟茎叶研取汁　生地黄研取汁，各一盏　白朮半两，銼　　右三件，入水一盏，煎减一半，去滓温服。
　　芎藭酒　治崩中昼夜不止，医者不能治。　　芎藭一两　生地黄汁一盏
　　右用酒五盏，煮芎藭一盏去滓，下地黄汁，再煎二三沸，分为三服。
　　奇效四物汤　治有热久患血崩。
　　全当归　白芍药　川芎　熟地黄洗焙　艾叶　阿胶蛤粉炒珠　黄芩去黑者，各半两　　右銼碎，每服四钱，水一盏半，生姜五片，煎七分，空心温服。
　　金华散　治血窒有热，崩下不止，服温药不效者。　　延胡索　瞿麦穗　当归　干姜　丹皮各一两　石膏二两　桂心　威灵仙各七钱半　蒲黄半两　　右为细末，每服三钱，水一盏半，空心温服，日二。　　又方　治崩中下血不止，小腹痛。
　　芍药一两，炒黄　柏叶六门，微炒
　　右用水一升，煮取六合，入酒五合，煎取七合，空心，分为二服。一方为细末酒调二钱。一方有鹿角腰等分，酒调，治白带脐腹痛。
　　立效散 【东垣】 　治血崩。
　　当归　莲花蕊　白绵子　红花各一两　　右銼，纸包盐泥固济，火煅存性为末，入麝香少许，每二钱，温酒调下空心。
　　牡蛎散 【《准绳》，下同】 　治月水不止，众药不愈者。　　牡蛎火煅研细，用酢调成丸，再煅过通红，候冷研细，出火毒　　右用酢调艾末，熬成膏，和丸如梧子大，每服五十丸，酢艾汤下。
　　柏黄散　疗经血不止。
　　黄芩一两二钱半　侧柏叶　蒲黄各一两　伏龙肝二两　　右(口父)咀，水二升，煮取八合，分为二服。
　　丁香胶艾汤　治崩漏不止。盖心气不足，劳役及饮食不节所得，经脉少时，其脉两尺俱弦紧而洪，按之无力，其证自觉脐下如冰，求厚衣被以御其寒，白带白滑之物虽多，间下如屋漏水下，时有鲜血不多，右尺脉时微洪，屋漏水多暴下者是急弦脉为寒多，而洪脉时见乃热少。合而言之，急弦者北方寒水多也，洪脉时出者命门包络之火也。黑物多，赤物少，合成屋漏水之状也。　　川芎　丁香各四分　熟地黄　白芍药各三分　阿胶炒，六分　当归身一钱二分　生艾叶一钱　　右为细末，作一服，水二盏，煎至五沸，去滓入胶艾，再上火煎至一大盏，空心宿食消尽，带热服，三服效。　　又方　治血崩。
　　熟艾如鸡子大　阿胶半两　干姜一钱　　右为粗末，用水五盏，先煎艾叶姜至二盏半，入胶消，温分二服，空心服。
　　芎藭汤　一名芎藭温中汤。治带下漏血不止，及风虚冷热，劳损冲任，月水不调，崩中暴下，腰重里急，淋漓不断；及产后失血过多，虚羸腹痛；或妊娠胎动不安，下血连日，小便频数，肢体烦倦，头运目暗，不欲饮食。　　芎藭　黄芪炙　白芍药　干地黄　吴茱萸　甘草各二两　当归　干姜各一两　　右(口父)咀，以水一斗，煮取三升，分三服。若月经后，因有赤白不止者，除地黄、茱萸，加杜仲、人参各二两。
　　断下汤　治冲任气虚，崩中漏下，经脉不调，每遇月候将来，脐腹腰脚先痛，渐减饮食，四肢乏力，及带下三十六疾，悉能疗之。　　人参去芦　熟地黄洗焙　艾叶酢炒，各一两　鰞鲗骨烧灰　当归酒洗，各二两　干姜炮，半两　川芎七钱　阿胶蛤粉炒成珠，七钱半　　右(口父)咀，每服五钱，水一盏半，煎至七分，去滓，食前温服。　　又方　治崩漏。
　　四物汤一两　人参二钱　吴茱萸一钱　　右銼碎，每服半两，姜枣煎服，食前。五六服，寒热腹痛皆退。崩漏未止，续服后熟附丸。
　　熟附丸　治崩漏。
　　熟附子　木贼　龙骨煅　赤石脂煅，各半两　川芎　当归各一两　　右为细末，酢糊为丸如梧子大，每服五六十丸，食前米饮下。
　　神应散，治血崩不止。
　　桂心不拘多少，炒极焦存性
　　右为末，每服一二钱，米饮调下。

　　鹿茸丸　治经后过多，其色瘀黑，甚者崩下，吸吸少气，脐腹冷极，则汗出如雨，尺脉微小，由冲任虚衰，为风冷客乘，胞中气不能固，更宜灸关元穴。　　鹿茸去毛酥炙　赤石脂制　禹余粮制，各一两　艾叶　柏叶　附子炮，各半两　熟地黄　当归　续断各二两　　右为细末，酒糊和丸梧子大，每服三十丸，空心温酒下。一方炼蜜丸亦可。一方无艾叶。
　　赤龙丹　治崩中不止。
　　禹余粮炒　鰞鲗骨　鹿茸　龙骨　石燕煅　阿胶　当归　干姜各等分　　右为末，酒酢糊和丸，每服五十丸，温酒下。
　　紫金散　治月水过多，崩漏带下，淋沥不断，腰腹重痛，一切五色带疾。　　禹余粮煅赤酢淬七次，细研水飞挹干，秤三两　白芍药　川芎　熟地　附子　当归　赤石脂　龙骨并煅，各一两，别研　干姜炮　肉桂各半两　　右为细末，每服二钱，入麝香少许，米饮空心调下。
　　白芷暖宫丸　煅血海实冲任，治子宫虚弱，风寒客滞，断绪不成孕育，及数堕胎，或带下赤白，漏下五色，虚羸少气，胸腹满痛。心下烦悸，自汗，下血过多。　　禹余楼制，一两　干姜炮　芍药　川椒制　白芷　阿胶蛤粉炒　艾叶制　川芎各七钱半　　右为细末，蜜和丸梧子大，每服四十丸，米饮，温酒，酢汤任下。
　　琥珀散　一名乌纱帽散。治暴崩不止。　　乌纱帽即漆纱头巾　赤芍药　香附子　枯荷叶　男子发皂荚水洗　当归　棕榈烧焦存性，各等分　　右除棕榈外，其余并用粗片新瓦上煅成黑灰存性，共为细末，每服五钱，空心童便调下，如人行十里再一服，七八服即止。若产后血去冬，加米酢、京墨、麝香少许。
　　荆芥散　治妇人崩中不止。
　　荆芥好麻油点灯，多者灯心，就上烧焦色　　右为细末，每服三钱，童便调下。

　　开郁四物汤 【《正传》】 　治崩漏多因心气所使而下，故贵夺势，先富后贫皆是也。　　香附米炒　当归身　白芍药酒炒　熟地黄　白朮各一钱　川芎　黄芪　蒲黄炒　地榆　人参各五钱　升麻三分　　右銼，作一贴，煎服。

　　乌金散 【《准绳》】 　治血崩不止。　　棕榈烧存性，一两　龙骨煅过，二钱　　右为细末，研匀，每二钱，空心好酒调服，二服立止。　　又方　治患崩中不止，结作血片如鸡肝色碎烂。　　芎藭十二分　阿胶　青竹茹各八分　续断　地榆　小蓟根各三分　当归六分　生地黄　伏龙肝各十一分　　右用水九盏，煮取三盏，去滓，分三服。
　　无比散　治妇人血崩。
　　蚕砂一两，炒　伏龙肝半两
　　右同为末，温酒调，空心服二三钱，以上为度。一方有阿胶一两。
　　伏龙肝散　治气血劳伤，冲任脉虚。经云：非时忽然崩下，或如豆汁，或成血片，或五色相杂，或赤白相兼，脐腹冷痛，经久未止，令人黄瘦口干，饮食减少，四肢无力，虚烦惊悸。　　伏龙肝　赤石脂各一两　芎穷三两　甘草　肉桂各半两　熟地　艾叶微炒，各二两　当归　干姜各七钱半　麦门冬去心，一两半　　右为粗末，每服四钱，枣一枚，水煎服。
　　地榆散　治妇人崩中漏下不止。
　　地榆銼　蒲黄　白芍药　白茯苓　柏叶微炒　蟹爪微炒　熟地黄　鹿角胶捣碎炒令黄燥　漏芦各一两　芎穷　当归銼炒，各七钱半　伏龙肝一两半　干姜炮　桂心　甘草銼炙赤，各半两　　右銼碎，每服三钱，水一中盏，入竹茹一分，煎至七分，去滓，食前温服。以上四方，俱用伏龙肝，盖燥可去湿也。但前二方去湿热，后二方去寒湿。按龙肝为去湿止血之圣药。先贤治崩用旋覆花、半夏，治膈间湿痰而崩止者，亦此意。
　　鹿茸散　治崩中漏下不止，虚损羸瘦。　　鹿茸二两，去毛涂酥炙微黄　白龙骨　熟地黄　鳖甲酥炙令黄去裙　鰞鲗鱼骨炙黄　白芍药　白石脂　续断各一两　肉苁蓉一两半，酒浸一宿，刮去皱皮炙干　　右为细末，每服二钱，食前粥饮调下。
　　柏叶散　治妇人崩中漏下，不问年月远近，渐至黄瘦，四肢无力，腹内疼痛，不思饮食。　　柏叶　续断　川芎　生地黄　当归　龟甲　鳖甲各一两半　禹余粮二两半　阿胶　牡蛎　地榆　赤石脂　艾叶　鹿茸各一两　　右为细末，每服二钱，食前粥饮调下。一方有丹参，加鹿茸，炼蜜和丸如梧子大，每服三四十丸，空心用温酒送下，或酢汤亦可。
　　补宫丸　治妇人诸虚不足，久不妊娠，骨热形瘦，崩中带下。　　白薇　牡蛎　白芍药　鹿角霜　山药　茯苓　白朮　鰞鲗鱼骨　白芷各等分　　右为细末，面糊和丸如梧子大，每服五十丸，空心用米饮送下。
　　镇宫丸　治妇人崩漏不止，或下五色，或赤白不定，或如豆汁，或状如豚肝，或下瘀血，脐腹胀痛，头运眼花，久而不止，令人黄瘦口干，胸烦不食。　　代赭石火煅酢淬　紫石英　禹余粮制并同上　香附酢煮，各二两　阳起石火煅细研　蒲黄炒　鹿茸燎去毛酢蒸焙　阿胶銼碎蛤粉炒成珠　茯神　当归酒浸　芎藭各一两　血竭半两，研　　右为细末，用艾煎酢汁，煮糯米粉糊丸如梧子大，每服七十丸，空心米饮下。
　　梅饮子　洽妇人血崩。
　　盐白梅烧灰存性
　　右为末，空心米饮调下。
　　又方　治崩不定，淋淫经年者。
　　白矾镕汁，一两　没药一钱　硇砂　黄丹各五分　　右件将白矾镕开成汁，下余药细末，一处搅匀就成，丸如弹子大，每用一丸新绵裹，内阴中，立效。
　　十灰丸　治崩中下血不止。
　　锦　黄绢　马尾　艾叶　藕节　莲房　油发　赤松皮　棕榈　蒲黄并煅成灰存性，各等分　　右研匀，用酢煮糯米糊，和丸如悟子大，每服七十丸，加至一百丸，空心米饮送下。
　　十灰散　治下血不止。
　　锦片　木贼　棕榈　柏叶　鲤鱼鳞　鲫鱼鳞　艾叶　干漆　血余　当归并火煅存性，各等分　麝香少许　　右研匀，每服二钱，空心温酒调服。　　又方　治血崩屡效。
　　当归　白芍药　干姜　棕榈各等分
　　右各煅存性，研为细末，酢调，以有节朱箸，左搅四十九转，食前服。
　　香矾散　治血崩。
　　香附子不拘多少，极酸，酢浸一宿，炒焦为灰存性　　右每一两，入白矾末二钱，米饮调服，空心，神效。一方用荷叶汤尤妙。
　　如圣散　治血山崩。
　　棕榈　乌梅肉各一两　干姜一两五钱，并烧存性　　右为细末，每服三钱，乌梅酒调下，空心食前服。久患，不过三服愈。
　　　　单方

　　崩中漏下青黄赤白，使人无子：好墨一钱，水服，日二服。 【《肘后方》】　　又方：治崩中卒下血，好墨磨酢服之。 【《本草》】　　又方：百草霜二钱，狗胆汁搅匀、分作二服，当归酒下。 【《经验方》】　　又方：青矾二两，轻粉一钱为末，水丸梧子大，每服三四十丸，食后姜汤下。 【《本草》，下同】
　　赤白漏下：攀石火炼服之，良。

　　妇人血崩：代赭石火煅酢碎七次为末，白汤服。 【《普济方》】　　又方：用贯众半两，煎酒服之，立止。 【《集简方》】
　　妇人漏下赤白不止，令人黄瘦，地榆三两，米酢一升，煮十余沸，去滓，食前稍热服一合。【《圣惠》】
　　妇人血崩：三七研末，同淡白酒调一二钱，服三服可愈，加五分，入四物汤亦可。 【《集简方》】　　又方：黄芩为细末，每服一钱，霹雳酒下，以秤锤烧赤碎酒中。许学士云：崩中多用止血及补血药，此方乃治阳乘于阴，所谓天暑地热，经水沸溢者也。【《本事方》】　　又方：金丝草、海桐皮、砂仁、花椒、蚕退纸、旧锦灰等分为末，煮酒，空心服。 【《本草》】
　　妇人漏下绝子：当归煮汁饮之。 【《本经》】
　　崩中下血，昼夜不止：芎藭一两为末，清酒一大盏，煎取五分，徐徐进之。 【《千金》】　　又方：香附子、赤芍药等分为末，每服二钱，盐一捻，水一盏，煎七分，温服，日二服，十服见效。【《良方》】　　又方：益智子炒碾细，米饮入盐，服一钱。 【《产宝方》】
　　下血血崩，或五色漏带：香附子去毛炒焦为末，极热酒服二钱立愈；昏迷甚者三钱，米饮下。亦可加椶灰。【《本事方》】
　　漏血欲死：鸡苏煮汁一升服之。 【《梅师方》】
　　血崩不止：夏枯草为末，每服方寸匕，米饮调下。 【《圣惠》】　　又方：大小蓟根一升，酒一斗，渍五宿，任饮；方可酒煎服，或生捣汁温服。 【《本草》】　　又方：大蓟根绞汁服半升，立瘥。
　　又方：木莓根四两，酒一碗，煎七分，空心温服。 【《乾坤生意》】
　　崩中及痢下，日夜数十起，欲死者：悬钩根、蔷薇根、柿根、菝葜各一斛，銼入釜中，水淹上四五寸，煮减三之一，去滓取汁，煎至可丸，丸梧子大，每温酒下十丸，日三服。【《千金翼》】
　　崩中漏下：用石苇为末，每服三钱，温酒服甚效。
　　妇人血崩：草血竭嫩者蒸熟，以油盐姜淹食之，饮酒一二杯送下；或阴干为末，姜酒调服一二钱，一服即止。生于砖缝井砌间，少在地上也。【《得效方》】　　又方：石花细茶焙为末，旧漆碟烧存性各一匙，以碗盛酒放锅内煮一滚，乃入药末露一宿，侵晨连药再煮一滚，温服。
　　崩中不止者：麻根水煮服之良。 【《本草》，下同】
　　崩中赤白带下：用墓头回草一把，酒水各半盏，童便半碗，新红花一捻，煎七分，卧时温服，日近者一服，久则三服愈、其效如神。
　　血崩不止：白萹豆花焙干为末，每服二钱，空心炒米煮饮，入盐少许调下，即效。 【《良方》】　　又方：陈年蒸饼烧存性，米饮服三钱。 【《本草》，下同】　　又方：以铁器烧赤浸酒饮之，即霹雳酒也。　　又方：用湖鸡腿根一两捣碎，酒二盏，煎一盏服。 【《集简方》】
　　伤中崩赤：醍醐菜杵汁，拌酒煎沸，空心服一盏。 【《千金》】
　　崩中漏下：木耳半斤，炒见烟为末，每服二钱一分，头发三分，共二钱四分，以应二十四气，好酒调服出汗。【《集效方》】　　又方：桑耳炒黑为末，酒服方寸匕，日三服取效。 【《千金方》】
　　血崩不止：老丝瓜烧灰、棕榈烧灰等分，盐酒或盐汤下。 【《良方》】
　　崩中下血，不问年月远近：用槐米烧存性为末，每服方寸匕，温酒下。 【《产宝方》】
　　崩中不止，诸药不效：用憨杏仁上黄皮烧存性为末，每服三钱，空心热酒服。 【《保寿堂方》】
　　血崩不止：乌梅肉七枚烧存性，研未，米饮服之，日三。 【《本草》】
　　崩中漏下不止者：核桃烧存性研细，酒服方寸匕，日三。 【《千金》】　　又方：核桃肉十五枚，灯上烧存性，研作一服，空心温酒调下，神效。 【《本草》】
　　崩中带下：椒目炒研细，每温酒服一钱。 【《钩元》】
　　血崩不止，不拘冷热：用莲蓬壳、荆芥穗各烧灰存性，等分为末，每服二钱，米饮下。　　又方：荷叶烧研半两，蒲黄、黄芩各一两为末，每空心酒服三钱。 【《本草》】　　又方：荸荠一岁一个烧存性研末，酒服之。 【李氏方】
　　妇人漏血不止：槐花烧存性研，每服二三钱，食前温酒下。 【《圣惠》】
　　血崩不止：槐花三两，黄芩二两为末，每服半两，酒一盏，铜秤锤一枚，桑柴火烧红，淬入酒内调服，忌口。【《乾坤秘韫》】
　　下血血崩：槐花一两，棕灰五钱，盐一钱，煎减半服。 【《摘元方》】
　　妇人崩中，昼夜不止：丁香二两，酒二升，煎一升，分服。 【《梅师方》】
　　崩中赤白，不问远近：取槐枝烧灰，食前，酒下方寸匕，日三服。 【《本草》，下同】
　　崩中带下：诃黎勒和蜡，烧烟熏之，及煎汤熏洗。
　　妇人血崩：唐棣皮 【即扶移也】 　半斤，牡丹皮四两，升麻、牡蛎煅各一两，每用一两，酒二锺，煎一锺，食前服。【《集简方》】　　又方：蚕沙为末，酒服三五钱。 【《事亲》】
　　崩中漏下：常炙猪肾食之。 【张文仲方】
　　女人漏血：乱发洗净烧研，空心温酒服一钱。 【《妇人良方》】
　　赤白崩中：鱼縼胶三尺焙黄研末，同鸡子煎饼，好酒食。 【《本草》】　　又方：旧败蒲席烧灰，酒服二钱。 【《胜金方》】
　　血崩不止：漆器灰、棕灰各一钱，柏叶煎汤下。 【《本草》，下同】
　　妇人漏下：甄权曰鳖甲酢炙研末，清酒服方寸匕，日二。　　又方：用干姜、鳖甲、诃黎勒皮等分为末，糊丸，空心下三十丸，日再。　　又方：好绵及妇人头发共烧存性、百草霜等分为末，每服三钱，温酒下；或加椶灰。　　又方：用旧绵絮去灰土一斤，新蚕丝一斤，陈莲房十个，旧炊萆一枚，各烧存性，各取一钱，空心热酒下，日三服，不过五日愈。【《乾坤秘韫》】　　又方：老母猪屎烧灰，酒服二钱。 【《李楼方》】
　　崩中漏下赤白不止，气虚竭：用龟甲、牡蛎各三两为末，酒服方寸匕，日三。 【《千金》，下同】　　又方：桑耳一两半，鹿茸十八铢，酢五升，浸炙燥，再浸，酢尽为度，治下筛服方寸匕，日三。　　又方：地榆、知母等分，各指大长一寸者，(口父)咀，以酢一升，东向灶中治极浓，去滓服之。
　　妇人血崩不止：凌霄花为末，每酒服二钱，后服四物汤。 【丹溪】　　又方：棕榈皮烧存性，空心淡酒服三钱。　　又方：棕榈皮烧存性、白矾煅各等分，淡酒服三钱。　　又方：水煮麻子根服之效。

　　崩中漏下五色，使人无子：露蜂房末，三指撮，温酒服之，神效。 【张文仲方】
　　崩中下血不止：用白僵蚕、衣中白鱼等分为末，井华水服之，日二。 【《千金》】
　　妇人血崩：蚕茧煮汁饮。

　　崩中不止：蚕故纸一张煎炒焦、槐子炒黄各等分为末，酒服立愈。　　又方：用蚕沙四两，砂锅炒半黄色，入无灰酒一壶，煮沸澄去沙，每温服一盏即愈。 【《本草》】
　　漏血不止：水蛭炒为末，酒服一钱，日二服，恶血消即愈。 【《千金》】
　　赤白崩中：旧壶卢瓢炒存性、莲房煅存性等分研末，每服二钱，热水调服，三服，有汗为度即止。甚者五服止。最妙忌房事发物生冷。【《海上方》】
　　　　针灸

　　《甲乙经》曰：崩中腹上下痛，郄中主之。　　妇人漏下，若血闭不通，逆气胀，血海主之。　　女子漏血，太冲主之。
　　妇人漏血，腹胀满不得息，小便黄，阴谷主之。　　《千金方》曰：漏血小腹胀满如阻，体寒热，腹偏肿，刺阴谷入四分，灸三壮。穴在膝内辅骨后大筋之下，小筋之上，屈膝乃得之。　　漏下若血闭不通，逆气胀，刺血海入五分，灸五壮。穴在膝膑上内廉白肉际二寸中。　　女子不字，阴暴出，经漏，刺然谷入三分，灸三壮。穴在足内踝前起大骨下陷中。　　女子不字，阴暴出，淋漏，月水不来，而多闷，心下痛，水原、照海二穴主之。　　女人胞后下血不可禁止，灸关元两旁相去三寸。　　女人漏下赤白，月经不调，灸交信三十壮，穴在内踝上五寸。　　女人漏下赤白及血，灸足太阴五十壮，穴在足太阴经内踝上三寸，名三阴交。　　女人漏下赤白，灸营池四穴三十壮。穴在内踝前后两边池中脉上，一名阴阳。　　女人漏下赤白，四肢酸削，灸漏阴三十壮，穴在内踝下五分，微动脚脉上。　　女人漏下赤白，泄注，灸阴阳随年壮三报。穴在足拇趾下，屈里表头白肉际。　　女人疝及小腹肿，溏泄癃遗尿，阴痛面尘黑，目下眦痛，漏血，刺太冲入三分，灸三壮，穴在足大趾本节后二寸中动脉。　　《李杲十书》曰：胞门不闭，漏下恶血不禁，刺气门，入五分，穴在关元旁三寸。　　《医学纲目》曰：妇人经脉妄行崩血，取中极，三分，补之；又取三阴交，五分。　　《证治准绳》曰：经血过多不止并崩中，取三阴交、行间二穴，各针讫灸之；又取通理，刺二分，灸二七壮，穴在足小指土二寸。　　又法：血崩并漏下，刺中极补之，取子宫二寸半。　　又法：败血不止，取三阴交、百劳、风门、中极、肾俞、膏肓、曲池、绝骨。　　女子漏下恶血，凡事不调，或暴崩不止，多下水浆之物，灸足太阴脾经中血海穴二七壮或三七壮，立已。经水过多，其色瘀黑，甚者崩下，吸吸少气，脐腹冷极，则汗出如雨，尺脉微小，灸关元百壮，穴在脐下正中三寸。
　　　　医案

　　《儒门事亲》曰：孟官人母年五十余岁，血崩一载，佥曰泽兰丸、黑神散、保安丸、白薇散补之不效。戴人见之曰：天癸已尽，本不当下血，盖血得热而流散，非寒也。夫女子血崩，多因大悲哭，悲甚则肺叶布，心系为之急，血不禁而下崩。《内经》曰：阴虚阳搏谓之崩。阴脉不足，阳脉有余，数则内崩，血乃下流，举世以虚损治之，莫有知其非者，可服大剂。大剂者黄连解毒汤是也。次以香附子二两炒，白芍药二两焙，当归一两焙，三味同为细末，水调下；又服槟榔丸，不数日而安。
　　西园公治一妇人年六十二岁，血崩不止，投黄连解毒汤四贴后，服凉膈散合四物六贴即愈。此妇因悲哀太过则心系急，肺布叶举，而上焦不通，热气在中，血走而崩，故效。
　　《李杲十书》曰：丁未仲冬郭大方来，说其妻经水暴崩不止，先曾损身失血，自后一次缩一二日而始来，今次则不止，其人心窄，性急多惊，以余料之，必因心气不足，饮食不节得之。大方曰：无也。乃到彼，诊得掌中寒，脉沉细而缓，问而沉数，九窍微有不利，四肢无力，上喘气短促，口鼻气皆不调，果有心气不足，脾胃虚弱之证，胃脘当心而痛，左胁下缩急有积，当脐有动气，腹中鸣，下气，大便难，虚证极多，不能尽录，宜先治其本，余证可以皆去。安心定志，镇坠其经，调和脾胃，大益元气，补其血脉，今养其神，以大热之剂，去其冬寒凝在皮肤内，少加去命门相火之药，不令四肢痿弱。黄连一分，生地三分，炒神曲、橘皮、桂枝各五分，草豆蔻仁六分，黄芪、人参、麻黄不去节各一钱，当归身一钱五分，杏仁五个另研如泥，共(口父)咀，作二服，水二大盏半，煎麻黄令沸去沫，煎至二盏，入诸药。同前至一大盏，于巳午之间，食消尽服之，一服立止。其胃脘痛，乃胃上有客寒，与大热药，草豆蔻丸一十五丸，白汤送下，其痛立止。再与肝之积药，除其积之根源而愈。
　　一妇人经候凝结，黑血成块，左厢有血瘕，水泄不止，谷有时不化，后血块暴下，并水俱作，是前后二阴有形血脱竭于下既久，经候犹不调，水泄日见三两行，食罢烦心，饮食减少，甚至瘦弱。东垣老人曰：夫圣人治病，必本四时升降浮沉之理，权变之宜，必先岁气，无伐天和，无胜无虚，遗人夭殃，无致邪，无失正，绝人长命。故仲景云：阳盛阴虚，下之则愈，汗之则死；阴盛阳虚，汗之即愈，下之则死。大抵圣人立法，且如升阳或发散之剂，是助春夏之阳气令其上升，乃泻秋冬收藏殒杀寒凉之气，此病是也，当用此法治之，升降浮沉之至理也。天地之气以升降浮沉乃从四时，如始病不可逆之。故经云：顺天则昌，逆天则亡。可不畏哉！夫人之身，亦有四时，天地之气，不可止认在外，人体亦同天地也。今经漏不止，是前阴之气血已脱下矣。水泄又数年，是后阴之气血下陷以脱矣。后阴者，主有形之物也。前阴者，精气之户。下竭，是病人周身之气血，常行秋冬之令，阴主杀，此等收藏之病是也。阳生阴长，春夏是也。在人之身，令气升浮者，谷气上行是也。既病人周身血气皆不生长，谷气又不胜，其肌肉消少，是两仪之气俱将绝矣。既下元二阴俱脱，气血将竭，假令当时热证，今下焦久脱，占为寒矣。此病久沉久降，寒湿大胜，当急救之。泻寒以热，除湿以燥，大升大举，以助生长，补养气血，不致偏竭。圣人立治之法，既湿气大胜以所胜治之，助甲风木上升是也。故经云风胜湿，是以所胜平之也。当先调和胃气，次用白朮之类以燥其湿而滋元气；如其不止，后用风药以胜湿。此便是大升大举，以助春夏二湿之久陷下之至治也。
　　宣德侯经历家人病崩漏，医莫能效。切脉之后，且以纸疏其证，至四十余种，为制调经升阳除湿汤疗之，明日而十减其八，前后五六日良愈。
　　《医学正传》曰：一老妇人年五十三岁，血崩久不止，诸药不效。余以橡斗、苍耳草根二物烧存性，用四物汤如白芷、茅花、干姜煎汤调服。
　　《薛氏医案》曰：大尹王天成之内，久患崩，自服四物凉血之剂，或作或辍；因怒发热，其血不止，服前药不应；乃主降火，更加胁腹大痛，手足俱冷。余曰：此脾胃虚寒所致。先用附子理中汤，体热痛止；又用济生归脾、补中益气二汤，血崩顿愈。若泥痛无补法则误矣。
　　锦衣杨永兴之内患崩证，过服寒凉之剂，其证益甚，更加肚腹痞闷，饮食不入，发热烦躁，脉洪大而虚。余曰：此脾经气血虚而发躁也。当急用八珍汤加炮姜以补温之，缓则不救。不信，乃服止血降火之剂，虚证蜂起，始信余言，缓不及治矣。
　　一妇人面黄或赤，觉腰间或脐下作痛，四肢困倦，烦热不安，经行先发寒热，两肋如束，血涌如崩，此脾胃亏损，元气下陷，与相火湿热所致，用补中益气加防风、芍药、炒黑黄蘗，间以归脾汤调补而血始归经。
　　一妇人因怒崩血久不已，面青黄而或赤，此肝木制脾土而血虚，用小柴胡合四物，清肝火，生肝血；又用归脾补中二汤，益脾气，生肝血而瘥。此证若因肝经风热而血不宁者，防风为丸，以兼证之药煎送。或肝经火动而血不宁者，炒条芩为丸，以兼证之药煎送。若瘀血为患，用五灵脂为末，烧铁器焠酒调服，无不效者。
　　一妇人饮食后，因怒忽患血崩，四肢逆冷，抽搐口噤，如发痉然，吐痰如涌，灌以二陈、柴胡、山栀、枳壳，吐出酸味，神思稍醒。药止，次日进薄粥少许，但乳胁胀痛，寒热欲呕，四肢倦怠。余以为悉属肝火炽盛，致脾气不能运化，先用六君、柴胡、山栀、钓藤钩，诸证顿退。惟四肢不遂，血崩如初，或又以为肝火未息，欲投清肝凉血之剂。余以为肝脾气血俱弱，先用补中益气汤培其脾土而血气归经，又用四物、参、朮、柴胡养肝和筋而四肢便利。
　　妇人久患血崩，肢体消瘦，饮食到口则闻腥臊，口出清液，每食少许，腹中作胀，此血枯之证，肺肝脾胃亏损之患，用八珍汤、鰞鲗骨丸兼服，两月而经行，百余剂而安。
　　一妇人血崩兼心痛三年矣，诸药不应，每痛甚，虚证悉具，面色痿黄。余曰：心主血，盖因去血过多，心无所养，以致作痛，宜用十全大补汤，参、朮倍之。三十余剂稍愈，百余剂痊愈。
　　一妇人年六十有四，久郁怒，头痛寒热，春间乳内时痛，服流气饮之类益甚，不时有血如经行；又因大惊恐，饮食不进，夜寐不宁，此因高年去血过多，至春无以生发，肝木血虚火燥，所以至晚阴旺则发。经云：肝藏魂，魂无附，故不能寐。先以逍遥散加酒炒黑龙胆草一钱，山栀一钱五分，二剂肿痛顿退，又二剂而全消；再用归脾汤加炒栀、贝母，诸证悉愈。
　　表弟方健甫内五十岁，辛丑患血崩，诸药罔效。壬寅八月，身热体痛，头运涕出，吐痰少食，众作火治，展转发热，绝粒数日。余诊之曰：脾胃久虚，过服寒药，中病未已，寒病复起。逐用八味丸料一服，翌早随索粥数匙；再服食倍，热减痛止，乃服八味丸而愈。癸卯秋，因劳役忧怒，甲辰夏，病复作，胸饱发热，脊痛腰疼，神气怫郁，或作内伤，或作中暑，崩血便血，烦渴引饮，粒米不进，昏愦时作，脉洪大，按之微弱，此无根之火，内虚寒而外假热也，以十全大补加附子一剂，随食粥三四匙，崩血渐减；日服八味丸，始得全愈。
　　一妇人性急，每怒，非太阳耳项喉齿胸乳作痛，则胸满吞酸，吐泻少食，经漏不止，此皆肝火之证。肝自病则外证见，土受克则内证作。若自病见，用四物加白朮、茯苓、柴胡、炒栀、炒龙胆；若内证作，用四君子加柴胡、芍药、神曲、吴茱萸炒过黄连。诸证渐愈，惟月经漏下不止，是血分有热，脾气尚虚，以逍遥散倍用白朮、茯苓、陈皮，又以补中益气加酒炒芍药兼服而调。
　　《证治准绳》曰：一妇人年逾四十，形色苍紫，忽病血崩，医用凉血或用止濇，俱罔效。汪石山诊之，六脉皆沉濡而缓，按之无力，曰：此气病，非血病也。当用甘温之剂健脾理胃，使胃气上腾，血循经络，则无复崩矣。遂用补中益气汤多加参、芪，兼服参苓白朮散，果愈。
　　一老妇人血崩不止，流漓不绝，满床皆血，起床不得者三月矣，腹满如孕。余作虚挟痰积污血治之，用四物四两，参、朮各一两，甘草半两以治虚；香附三两，半夏一两半，茯苓、陈皮、枳实、缩砂、延胡各一两以破痰积污血。分二十贴，每贴煎加干荷叶、侧柏叶汤，再煎服之，服尽良愈，今再不发，神效。
　　一妇人年五十以上，经断七年，忽然经行，遂成崩漏，发热腹痛，两月不瘥。余诊其脉虚细疾数，余曰：此乃阴虚所致，宜服熟附丸，后果愈。
　　王御医直夜，有一宫女血如山崩，其时暑月，药笥中只有大顺散两贴，以冷水调服，旋即奏效。以此知医者要在权变也。
