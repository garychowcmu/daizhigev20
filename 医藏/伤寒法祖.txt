

　　伤寒法祖说任越庵

　　序

　　尝思着书立说。必胸罗万卷。笔无点尘。方能成一家言。后之人读古人书。亦必与古人心心相印。乃能言之不谬。慈溪柯韵伯先生注张仲景伤寒论六卷。复自着伤寒论翼二卷。阐未发之藏。探独得之秘。其明辨详晰。使仲景千古不明之案一旦豁然。而后世观柯氏之注论。知仲景之精微。其功德为何如也。但流传已广。翻刻既多。其文义字句。类多鱼豕。观者未得洞明。咸置高阁。吾师任鸿波先生。出其先祖越公手钞伤寒法祖一编。视之即柯氏之论翼。惟于错讹之处。细加校正。去繁从简。悉已正定无瑕。予因抄而读之。见其分经立论并遵柯氏。凡业此者当细心领会。得其精义。庶泾渭区分。自有定见。可无担头箧里之弊矣。呜呼。柯氏为仲景功臣。任氏于柯氏之功亦岂少哉。爰书以志之。

　　道光二十二年岁在壬寅仲春上瀚识于锄经山房

　　后学清四陶观永谨识

　　卷上

　　全论大法第一

　　按仲景自序。言作伤寒杂病论。合十六卷。则伤寒杂病未尝分为两书也。凡条中不贯伤寒者。即与杂病同义。

　　如太阳之头项强痛。阳明之胃实。少阳之口苦咽干目眩。太阴之腹满吐利。少阴之欲寐。厥阴之气上撞心等症。是六经之为病。不是六经之伤寒。乃是六经分司诸病之提纲。非专为伤寒一症立法焉。观五经提纲。皆指内症。唯太阳提纲。为寒邪伤表立。五经提纲皆指热症。惟太阴提纲。为寒邪伤里立。然太阳中暑发热而亦恶寒。太阴伤热而亦腹痛而吐利。但不离太阳主外。而太阴主内之定法。而六经分症。皆兼伤寒杂病也明矣。因太阳主表。其提纲为外感立法。故叔和将仲景之合论。全属伤寒。不知仲景已自明其书。不独为伤寒设。所以太阳篇中。先将诸病线索逐件提清。比他经更详也。其曰。太阳病。或已发热。或未发热。必恶寒体痛呕逆。脉阴阳俱紧者。名曰伤寒。是伤寒另有提纲矣。不特为太阳伤寒之提纲。即六经伤寒总纲。亦不外是。观仲景独于太阳篇。别其名曰伤寒。曰中风。曰中暑。曰湿痹。曰温病。而他经不复分者。则一隅之举。可以寻其一贯之理也。其他结胸。脏结。阳结。阴结。瘀热。发黄。热入血室。语。如狂。等症。或因伤寒。或非伤寒。纷纭杂沓之中。正可以思伤寒杂病合论之旨矣。盖伤寒之外。皆杂病之名多端。不可以数计。故立六经而分司之。伤寒之中。最多杂病。内外夹杂。虚实互呈。故将伤寒杂病而合参之。正以合中见泾渭之清浊。此扼要法也。叔和不知此旨。谓湿三种。宜应别论。则中风温病。何得与之合论耶。以三症为伤寒所致。与伤寒相似。故此见之。则中风非伤寒所致。温病与伤寒不相似者。何不为之另立耶。霍乱是肝经为患。阴阳易。瘥后劳复。皆伤筋动骨所致。咸当属于厥阴。何得另立篇目。叔和分太阳三症于前。分厥阴诸症于后。开后人分门类症之端。岂知仲景约法。能合百病兼该于六经。而不能逃六经之外。只在六经上求根本。不在诸病名目上寻枝叶也。叔和以私意紊乱仲景之原集。于劳复后。重集可发汗不可发汗诸篇。如弱反在关。濡反在巅。微反在上。涩反在下。不知如何名反。岂濡弱微涩等脉有定位乎。此类姑不悉辨。其云大法。春夏宜发汗。冬宜吐。秋宜下。设未值其时。当汗不汗。当吐不吐。当下不下。必待其时耶。而且利水清火温补和解等法。概不言及。所以今人称仲景。只有汗吐下三法。实是于此。夫四时者。众人所同。受病者。

　　因人而异。汗吐下者。因病而施也。立法所以治病。非以治时。自有此大法之谬。后人因有随时用药之迂。论麻黄桂枝汤者。谓宜于冬月严寒。而三时禁用。论白虎汤者。谓宜于夏。而大禁秋分后。与立夏之前。夫必先岁气。毋伐天和。寒热温凉之逆用。为众人饮食之常耳。仲景因症立方。岂随时定剂哉。当知仲景治法。悉本内经。按岐伯曰。调治之方。必别阴阳。阳病治阴。阴病治阳。定其中外。各守其乡。外者外治。内者内治。从外之内者。治其外。从内之外者。调其内。从内之外而盛于外者。先调其内。后治其外。从外之内而盛于内者。先治其外。后调其内。中外不相及。则治主病。又为微者调之。其次平之。盛者夺之。寒热温凉。衰之以属。随其攸利。此大法也。

　　仲景祖述靡遗。寓章昭着。本论所称。发热恶寒发于阳。无热恶寒发于阴者。是阴阳之别也。阳病制白虎承气以存阴。阴病制附子茱萸以扶阳。外者用麻黄桂枝以治表。内者用芒硝大黄以治里。其于表虚里实。表热里寒。发表和表。救里攻里。病有浅深。治有次第。方有轻重。是定其中外。各守其乡也。太阳阳明并病。小发汗。太阳阳明合病。用麻黄汤。是外之内者。治其外也。阳明病。发热汗出。不恶寒。反恶热。用栀子豉汤。是从内之外者。调其内也。发汗不解。蒸蒸发热者。从内之外而盛于外。用调胃承气先调其内也。表未解。而心下痞者。从外之内而盛于内。当先解表。乃可攻痞。是先治其外。后调其内也。中外不相及。是病在半里半表。大小柴胡治主病也。此即所谓微者调之。其次平之。用白虎栀豉小承气之类。盛者夺之。则用大承气陷胸抵当之类矣。所云观其脉症。知其何逆。以法治之。则寒热温凉。衰之以属。随其攸利之谓也。若拘四时以拘法。限三法以治病。遇病之变迁。则束手待毙矣。且汗吐下三法。亦出于岐伯。而利水清火调补等法悉具焉。其曰有邪者。渍形以为汗。在皮者。汗而发之。实者散而泻之。此汗家之法。中满者。泻之于内。血热者宜决之。是下之之法。高者因而越之谓吐。下者引而竭之谓利。小便悍者按而收之。是清火法。气虚宜掣引之。是调补法也。夫邪在皮毛。犹未伤形。故仲景制麻黄汤。急汗以发表。邪入肌肉。是已伤其形。故用桂枝汤。吃稀热粥以解肌。是渍形以为汗。若邪正交争。内外皆实。寒热互呈。故制大青龙。于麻桂中加石膏以泻火。是散而泻之也。吐剂。有栀豉瓜蒂。分胸中虚实之相殊。下剂。有大小承气调胃抵当。分气血浅深之不同。利水有猪苓真武寒热之悬绝。清火有石膏芩连辈轻重之差分。阳气虚。加人参于附子吴茱萸中以引阳。阴气虚。加人参于白虎泻心中以引阴。诸法井然。质之岐伯。丝毫不爽。前圣后圣。其揆一也。愚更有疑焉。仲景言平脉辨症。为伤寒杂病论。是脉与症未尝两分也。夫因病而平脉。则平脉即在辨症中。病有阴阳。脉合阴阳。发热恶寒发于阳。无热恶寒发于阴。是病之阴阳也。当列全论之首。脉有大浮动滑数。名阳。沉涩弱弦微。名阴。是脉之阴阳也。此条当为之继。叔和既云搜采仲景旧论。录其症候诊脉。是知叔和另立脉法。从此搜采耳。试观太阳篇云。脉浮者病在表。脉浮紧者。法当身疼痛。脉浮数者。法当汗出愈。诸条脉法。不入辨脉平脉篇。是叔和搜采未尽。犹遗仲景旧格也。由此推之。知寸口脉浮为在表。及寸口脉浮而紧。脉浮而数。诸条。皆从此等处采出。脉有阴结阳结条。未始不在阳明中风中寒之间。洒淅恶寒而复发热者。未始不在少阳寒热往来之部。脉阴阳俱紧者。未必非少阴之文。阴阳相搏条。未必不在伤寒脉结代伏之际。设仲景另集脉法。

　　或有上下之分。凉无平辨之别矣。名平名辨。皆叔和搜采诸说。仲景所云。各承家伎者是也。世徒知序例为叔和之文。而不和仲景之书。皆系叔和改换。独为伤寒立论。十六卷中。不知遗弃几何。而六经之文。夹杂者亦不少。岂犹然仲景旧集哉。此虽余见之谬。请看序例所引内经。莫不增句易字。彼尚敢改岐伯之经。况乎仲景之论耶。欲识真仲景者。逐条察其笔法。知考功记自不合于周官。褚先生大不侔于太史乎。世皆以金匮要略为仲景杂病论。则有若之似圣人。惟曾子为不可强乎。

　　卷上

　　六经正义第二

　　按仲景自序云。虽未能尽愈诸病。其留心诸病可知。故于诸病之表里阴阳。分为六经。令各得所司。清理脉症之异同。寒热之虚实。使治病者。只在六经中下手。行汗吐下和解温补等法。而无失也。夫一身之病。俱受六经范围者。犹周礼分六官而百职举。司天分六气而万物成耳。伤寒不过六经中一症。叔和不知仲景之六经。是经界之经。

　　而非经络之经。妄引内经热病论。作序例以冠仲景之书。而混其六经之政治。六经之理不明。而仲景平脉辨症。固难尽合诸病之权衡矣。夫热病之六经。专主经脉为病。但有表里之实热。并无表里之虚寒。虽因于伤寒。而已变成热病。故竟称热病。而不称伤寒。要知内经热病。即温病之互名。故无恶寒症。但有可汗可泄之法。并无可温可补之例也。观温病名篇。亦称评热病论。其义可知矣。夫叔和不于病根上讲求。但于病名上分解。故序例所引内经。

　　既背仲景之旨。亦舛岐伯之意也。夫仲景之六经。是分六区地面。所该者广。虽以脉为经纪。而不专在经络上立说。

　　凡风寒温热。内伤外感。自表及里。有寒有热。有实有虚。无乎不包。故以伤寒杂病合为一症。而总名为伤寒杂病论所以六经提纲。各立一局。不为经络所拘。勿为风寒画定也。然仲景既云。撰用素问。当于素问之六经广法之。

　　按皮部论云。皮有分部。脉有经纪。其生病各异。别有部分。左右上下。阴阳所在。诸经始终。此仲景创六经部位之源。又曰。阳主外。阴主内。故仲景以三阳主外。三阴主内。又曰。在阳者主内。在阴者主出。以渗于内。故仲景又以阳明主内。少阴亦有反发热者。故仲景于表剂中用附子。是因其渗也。又曰。少阴之阴。名曰枢儒。其入于经也。从阳部注于经。其出者。从阴部注于骨。故仲景制麻黄附子汤。治发热脉沉无里症者。是从阳部注经之义也。

　　制附子汤。治身体骨节痛。手足寒。背恶寒。脉沉者。具从阴内注于骨之义也。又阴阳离合论。太阳为开。故仲景以之主表。而以脉浮恶寒头项强痛。为提纲。立言与热论颇同。而立意自别。阳明为合。故以之主里。而以胃实为提纲。虽目痛鼻干等症。而所主不在是。少阳为枢。少阴亦为枢。故皆在半表半里症。少阳为阳枢。归重在半表。

　　故以口苦咽干目眩为提纲。而不及于胸胁痛硬。少阴为阴枢。其欲寐不寐。欲吐不吐。亦半表半里症。虽有舌干口燥等症。而不入提纲。归重在半里也。岂惟阳明主里。三阴皆主里。而阴阳异位。故所主各不同。阳明主里症之阳。

　　阳道实。故以胃实属阳明。太阴主里症之阴。阴道虚故以自利属太阴。太阴为开。又为阴中至阴。故主里寒而自利。

　　厥阴为合又为阴中之阳。故主里热而气逆。少阴为阴中之枢。故所主或寒或热之不同。或表或里之无定。与少阳相似也。请以地理论。六经犹列国也。腰以上为三阳地面。三阳主外而本乎表。心者三阳夹界之地。内由心胸。外自巅顶。前至头颅。后主肩背。下及于足。内合膀胱。是太阳地面。此经统领荣卫。主一身之表症。犹近边御敌之国也。内自心胸。至胃及肠。外自额颅。犹面至腹。下及于足。是阳明地面。由心至咽。退场门颊。上耳目。斜至巅。

　　外自胁。内属胆。是少阳地面。比太阳差近。阳明犹京畿矣。腰以下。为三阴地面。三阴主里。而不及外腹者。三阴夹界之地也。自腹由脾。及二肠魄门。为太阴地面。自腹至两肾。及膀胱溺道。为少阴地面。自腹由肝。上膈至心。从胁肋。下及小腹宗筋。为厥阴地面。此经通行三焦。主一身之里症。犹近京夹辅之国矣。太阴阳明。同居异治。犹周召分政之义。四经部位。有内外出入。上下牵引之不同。犹先王分土域民。犬牙相制之理也。若经络之经。

　　是六经道路。非六经地面也。六经之有正邪。客邪。合病。并病。属脾。属胃者。犹寇贼充斥。或在本境。或及邻国。或入京师也。太阳地面最大。内临少阴。外邻阳明。故病有相关。如小便不利。本膀胱经病。少阴病。亦小便而不利者。是邪及少阴之界也。六七日不大便。头痛身热者。是阳明热邪。侵入太阳之界也。头项为太阳之通衢。

　　因太阳主荣卫。心胸是荣卫之本。荣卫环周不休。犹边邑之吏民士卒。会于京畿往来不绝也。如喘而胸满者。是太阳外邪入阳明地面而骚扰。故称为太阳阳明合病。若头不痛。项不强胸中痞硬。气上冲。咽候不得息者。此邪不自太阳来。乃阳明热邪实结于胸中。犹乱民聚于本境而为患也。心为六经之主。故六经皆有心烦症。如不头项强痛。

　　则烦不属太阳。不往来寒热。则烦不属少阳。不见三阳症。则烦不属三阳矣。故心愦愦。心怵惕。心懊。一切虚烦。皆属阳明。以心居阳明地面也。阳明犹京师。故心腹皆居其地。邪在心而为虚烦。在腹为实热。以心为阳而属无形。腹为阴而属有形也。夫人身之病。动关心腹。阳邪聚于心。阴邪聚于腹。肝为阴中之阳。故能使阴邪之气撞于心。阳明主在里之阳。故能使阳邪入聚于腹耳。更请以兵法喻。兵法之要。在明地形。知贼寇所从来。知某方是某府来路。某方是某府去路。来路是边关。三阳是也。去路是内境。三阴是也。六经来路各不同。太阳是大路。少阴是僻路。阳明是直路。太阴近路也。少阴后路也。厥阴斜路也。客邪多从三阳来。正邪多因三阴起。由外寇自边关至。乱民自内地生也。明六经地形。始得握百病之枢机。详六经来路。乃得操治病之规则。如以症论。伤寒。大寇也。病从外来。中风。流寇也。病因旁及。杂病。乱民也。病由中起。既认为何等之贼。又知为何地所起。于其发境。便御之本境。移祸邻郡。即两郡夹攻。如邪入太阳地面。即汗而散之。犹陈兵器于要害。乘其未定而击之也。邪之轻者在卫。重者在荣。尤重者在胸膈。犹贼之浅者在关外。深者在关上。尤深者在关内也。是麻黄为关外之师桂枝葛根为关上之师。大小青龙为关内之师矣。凡外寇不靖。内地盗贼必起而应之。因立两解法。故有大小青龙。及桂枝麻黄加减诸方。如前军无纪。致内乱蜂起。当重内轻外。因有五苓十枣陷胸泻心抵当等汤也。邪入少阳地面。宜杂用表里寒热攻补之品。为防御解利之法。如偏僻小路。利于短兵。不利于矛戟。利于守备。不利于战争也。

　　邪之轻者。入腠理。重者入募原。尤重者入脾胃。小柴胡腠理之剂也。大柴胡募原之剂也。小建中。半夏泻心。黄芩。黄连。四方。少阳之脾剂也。柴胡加芒硝。加牡蛎二方。少阳之胃剂也。如太阳少阳。有合病并病。是一军犯少阳矣。用柴胡桂枝汤是两路分击之师也。甚至三阳合并病。是三面受敌矣。法在独处阳明。阳明之地面整肃。则太少两路之阳邪。不攻自解。但得内寇宁。而外寇自息。此白虎所由奏捷耳。若阳邪不战于内地。用大承气以急下之。是攻贼以护主。若阴邪直入于中宫。用四逆汤以急救其里。是强主以逐寇也。阳明为内地。阳朝界上。即太阳少阳地面。邪入阳明之界近太阳地面。虽不犯太阳。太阳之师不得坐视而不救。故阳明之荣卫病即假麻黄等汤以汗之。近少阳地面。虽不入少阳。少阳之师不得高垒而无战。故阳明之腠理病。即借柴胡以解之。是知阳明之失守。

　　非太阳不固。即少阳无备也。所以每每两阳相合而为病也。若邪已在阳明地面。必出师奋击。以大逐其邪。不使少留。故用栀豉瓜蒂之吐法以迅扫之。若深入内地。不可复驱则当清野千里。使无所掠。是又白虎得力处也。若邪在内廷。又当清宫中阴盗。此承气所由取胜。如茵陈猪苓辈。又为失纪之师立法矣。太阴亦内地。少阴厥阴地面。

　　是太阴之夹界也。太阴居中州。虽外通三阳。而阴阳既已殊途。心腹更有膈膜之藩蔽。故寒水之邪。从太阳外属者轻。由少阴内授者重。风木之邪。自少阳来侵者微。因厥阴上袭者甚。如本经正邪。转属阳明而为实。犹师老势穷。

　　可下之而愈。如阳明实邪。转属本经而成虚。则邪盛正衰。温补挽回者甚难。盖太阴阳明。地面虽分。并无阻隔。

　　阳明犹受敌之通衢。甲兵所聚。四战之地也。太阴犹仓廪重地。三军所根据。亦盗贼之巢穴也。故元气有余。则邪入阳明。元气不足。则邪入太阴。在阳明地面。则陈师鞠旅。可背城一战。取胜须臾。在太阴地面。则焚劫积蓄。仓廪空虚。枵腹之士。无能御敌耳。厥阴之地。相火游行之区也。其本气则为少火。若风寒燥湿之邪。一入其境。悉化为热。即是壮火。其少火为一身之生机。而壮火为一身之大患。且其地面通达三焦邪犯上焦。则气上撞心。心中疼热。消渴口烂。咽痛喉痹。逼入中焦。即手足厥冷。脉微欲绝。饥不欲食。食即吐蛔。移祸下焦。则热利下重。

　　或便脓血。为害非浅。犹跋扈之师矣。仲景制乌梅丸方。寒热并用。攻补兼施。通理气血。调和三焦。为平治厥阴之主方。犹总督内地之大帅也。其与之水以治消渴。茯苓甘草汤以治水。炙甘草汤以复脉。当归四逆以治厥。是间出锐师。分头以救上焦之心主。而安神明也。用白虎承气辈。清胃而平中焦之热实。白头翁四逆散。清脾而止下焦之热利。是分头以救腹中之阴。而扶胃脘之元气耳。肾为一府。而分阴阳二经。少阴一经。而兼阴阳两脏者。皆为根本之地故也。邪有阴阳两途。藏分阴阳二气。如阳邪犯少阴之阳。反发热。心烦。咳渴。咽痛。阳邪犯少阴之阴。

　　则腹痛自利。或便脓血。阴邪犯少阴之阳。则身体骨节痛。手足逆冷。背恶寒。而身倦卧。阴邪犯少阴之阴。则恶寒。呕吐。下利清谷。烦躁欲死。仲景制麻黄附子细辛。黄连阿胶。甘草桔梗。猪肤半夏苦酒等汤。御阳邪犯少阴之阳也。其制桃花猪苓等汤。御阳邪入少阴之阴也。附子吴萸四逆等汤。御阴邪犯少阴之阳也。通脉四逆茯苓四逆干姜附子等汤。御阴邪入少阴之阴也。少阴为六经之根本。而外通太阳。内接阳明。故初得之而反发热。与八九日而一身手足尽热者。是少阴阳邪侵及太阳地面也。自利纯青水。心下痛。口燥舌干者。少阴阳邪侵阳明地面也。

　　出太阳。则用麻黄为锐师。而督以附子。入阳明。则全任大承气。而不设监制。是犹兵家用向导。与本部不同法也。

　　其阴邪侵入太阴。则理中四逆加人尿猪胆等法。亦犹是矣。嗟乎。不思仲景之所集。安能见病知原也。

　　卷上

　　合并启微第三

　　病有定体。故立六经而分司之。病有变迁。更求合病并病而互参之。此仲景立法之尽善也。夫阴阳互根。气虽分而神自合。三阳之底。便是三阴。三阴之表。即是三阳矣。如太阳病。而脉反沉。便合少阴。少阴病而反发热。

　　便合太阳。阳明脉迟即合太阴。太阴脉缓即合阳明。少阳脉细小。是合厥阴。厥阴微浮是合少阳。虽无合并之名。

　　而有合并之实。或阳得阴而解。阴得阳而解。或阳入阴而危。阴亡阳而逆。种种脉症。不可枚举。学人当于阴阳两症中。察病势合不合。更于三阳三阴中。审其症之并与不并。于此阴病治阳。阳病治阴。扶阳抑阴。泻阳补阴等法。

　　用之恰当矣。三阳皆有发热症三阴皆有下利症。如发热而下利。是阴阳合病也。阴阳合病。阳盛者属阳经。则下利为实热。如太阳阳明合病。少阳阳明合病。太阳少阳合病。必自下利。用葛根黄芩等汤者是也。阴盛者属阴经。则下利属虚寒。如少阴病吐利。反发热者不死。少阴病。下利清谷。里寒外热。不恶寒。而面色赤。用通脉四逆者是也。若阳与汤合。不合于阴。即是三阳合病。则不下利。而自汗出。为白虎症也。阴与阴合。不合于阳。即是三阴合病。则不发热。而吐利厥逆。为四逆症也。并病与合病稍异者。合则一时并见。并则以次相乘。如太阳之头项强痛未罢。递见脉弦眩冒。心下痞硬等症。是与少阳并病。更见语。即是三阳并病矣。太阳与阳明并病。太阳症未罢者。从太阳而小发汗。太阳症已罢者。从阳明而下之。其机在恶寒恶热而分也。然阳明之病在胃家实。太阳阳明合病。喘而胸满者不可下。恐胃家未实耳。如阳明与太少合病。必自下利。何以得称阳明。要知夹热下利。即胃实之始。内经所云暴注下迫。皆属乎热。其脉必浮大弦大。故得属之阳明。而不经于太阴也。若下利清谷。里寒外热。

　　脉浮而迟者。则浮不得属之于表。而迟则为在脏。若见脉微欲绝。即身不恶寒。而面色赤者。又当属之少阴。盖太阳阳明下利之辨。在清谷不清谷。而太阴少阴之清谷。又在脉之迟与微为辨也。夫阳明主胃实。而有夹热利。太阴主下利清谷。又因脉微细。而属少阴少阴脉微下利。反见阳明之不恶寒。而面色赤。若不于合并病参之。安知病情之变迁如此。而为之施治哉。然此为六经言耳。若六经之合并。与内伤外感之合并。神而明之。不可胜极。以阴阳互根之体。见阴阳离合之用。是知六经之准绳。更属定不定法矣。何漫云三阴无合病并病也哉。

　　卷上

　　风寒辨惑第四

　　风寒二气。有阴阳之分。又相因为患。盖风中无寒。即是和风。一夹寒邪。中人而病。故得与伤寒相类。亦得以伤寒名之。所以四时皆有风寒。而冬月为重也。伤寒中风。各有重轻。不在命名。而在见症。太阳篇。言中风脉症者二。一日太阳中风。阳浮而阴弱。阳浮者热自发。阴弱者汗自出。啬啬恶寒淅淅恶风。翕翕发热。鼻鸣干呕者。

　　桂枝汤主之。一日太阳中风。脉浮紧。发热恶寒。身疼痛。不汗出而烦躁者。大青龙汤主之。以二症相较。阳浮见寒之轻。浮紧见寒之重。汗出见寒之轻。不汗出见寒之重。啬啬淅淅。见风寒之轻。翕翕见发热之轻。发热恶寒。

　　见寒热之俱重。鼻鸣见风之轻。身疼见风之重。自汗干呕。见烦之轻。不汗烦躁。见烦之重也。言伤寒脉症者二。

　　一曰太阳病。或未发热。或已发热。必恶寒体痛呕逆。脉阴阳俱紧者。名曰伤寒。脉浮自汗出。小便数。心烦。微恶寒。脚挛急。以二症相较。微恶寒。见必恶寒之重。体痛。觉脚挛急之轻。自汗出。小便数。心烦。见伤寒之轻。

　　或未发热。见发热之难。必先呕逆。见伤寒之重。脉浮。见寒之轻。阴阳俱紧。见寒之重。中风伤寒。各有轻重如此。今人必以伤风为轻。中风为重。但知分风寒之中伤。而不辨风寒之轻重。于是有伤寒见风中风见寒之遁辞也。

　　夫风为阳邪。寒为阴邪。虽皆因于时气之寒。而各不失其阴阳之性。故伤寒轻者。全似中风。独脚挛急不是。盖腰以上为阳。而风伤于上也。中风重。全似伤寒。而烦躁不是。盖寒邪呕而不烦。逆而不燥也。然阴阳互根。烦为阳邪。烦极至躁。躁为阴邪。躁极致烦。故中风轻者烦轻。中风重者烦躁。伤寒重者躁烦。伤风重者微烦。微烦则恶寒亦微。是微阳足以胜微寒。故脉浮不紧矣。如本论所云。凡欲自解者。必当先烦。乃有汗而解。以脉浮不紧。故知汗出解也。若不待自解。而妄攻其表。所以亡阳。因阳微故耳。凡伤寒见烦。则寒气欲解。躁烦是阳为寒郁。而邪转盛。故伤寒一日。若躁烦者为欲传。六七日躁烦者。为阳去入阴也。因病入所禀之阳气有不同。而受邪之部位阴阳更不类。故阳有多少。热有微甚。如太阳为先天之巨阳。其热发于荣卫。故一身手足壮热。阳明乃太少两阳相合之阳。其热发于肌肉。故蒸蒸发热。少阳为半表之阳。其热发于腠理。时开时合。故往来寒热。此三阳发热之差别也。太阴为至阴。无热可发。因为胃行津液。以灌四旁。故得主四肢而发热于手足。所以太阴伤寒手足自温。太阴中风四肢烦疼耳。少阴为封蛰之本。若少阴不藏。则坎阳无蔽。故有始受风寒。而脉沉发热者。或始无表热。八九日来。热入膀胱。致一身手足尽热者。厥阴当两阴交尽。一阳之初生。其伤寒者。有从阴而先厥后热者。有从阳而先热后厥者。或阳进而热多厥少。或阳退而热少厥多。或阴阳和而厥与热相应者。是三阴发热之差别也。太阳为父。多阳盛之病。如初服桂枝而反烦解。半日许而后烦。下之而脉仍浮。气上撞。与不汗出而烦躁。服药微除而烦瞑发衄者。皆阳气重故也。少阴为雌。多亡阳之病。如下利清谷。手足厥逆。脉微欲绝。恶寒蜷卧。吐利汗出。里寒外热。不烦而躁。皆亡阳故也。又内经病形篇云。邪中于项。则下太阳。中于面。则下阳明。中于颊。则下少阳。

　　其中膺背两胁。亦中其经。故本篇太阳受邪。有中项。中背之别。中项则头项强痛。中背。则背强KTKT也。阳明有中面中膺之别。中面则目痛鼻干。中膺则胸中胁下痞硬也。此岐伯中阳溜经之义。又云。邪中于阴。从臂始。自经及脏。藏气实而不能容。则邪还于府。故本篇论三阴。皆有自利症。是寒邪还府也。三阴皆有可下症。是热邪还府也。此岐伯中阴溜府之义。六经之部位有高下。故受邪之日有远近。太阳为三阳居表。位最高。最易伤寒。故一日受。阳明为二阳而居前。故二日受。少阳为一阳而居侧。故三日受。太阴为三阴。居阴位最高。故四日受。少阴为二阴。居阴位之中。故五日受。厥阴为一阴。居三阴之尽。故六日受。此皆言见症之期。非六经以次相传之日也。

　　内经曰。气有高下。病有远近。适其至所。即此义也。按本论传字之义。各各不同。必牵强为传经之谬。伤寒一日。

　　太阳受之。脉若静者为不传。是指热传本经。不是传阳明之经络。阳明无所复传。始虽恶寒。二日自止。是止寒传本经。不是传少阳之经络。阳明无所复传。始虽恶寒。二日自止。是止寒传本经。不是传少阳之经络。伤寒二三日。阳明少阳症不见者。为不传。皆指热传本经。不是二日传阳明。三日传少阳之谓。太阳病至七日以上自愈者。以行其经尽故也。言七日当来复之辰。太阳一经之病当尽。非日传一经也。七日复传太阳之谓。若复传则不当曰尽。若日传一经。则不当日行其经矣。若欲再作经。是太阳不罢。而并病阳明。

　　使经不传。是使阳明之经。不传太阳之热。非再传少阳之谓也。太阳与阳明少阳地面相近。故太阳之盛而不罢。使转属阳明。阳已衰而不罢。使转系少阳。若阳陷则转系太阴。阳虚则转入少阴。阳逆则转入厥阴矣。阳明万物所归。

　　故六经皆得转属。而阳明无所复传。是知阳明无转属少阳之病。阳明太阴。俱属于胃。胃实则太阴转属阳明。胃虚则阳明转属太阴矣。少阴与二阴地面相近。受太阴之寒。则吐利清谷。受厥阴之热。则咽痛便血也。厥阴为阴之尽。亦如阳明之无复传。然阴出之阳。则热多厥少。阴极亡阳。则热少厥多。此即少阳往来寒热之变局。按本论云。

　　太阳病发热汗出恶风。脉缓者。为中风。又云。太阳中风。脉浮紧。不汗出而烦躁。又云。阳明中风。脉弦浮大不得汗。合观之。不得以无汗谓非中风矣。本论云。太阳病。或未发热。或已发热。必恶寒。体痛。呕逆。脉阴阳俱紧者。名曰伤寒。而未尝言无汗。又云。太阳病。头痛发热。身疼腰痛。骨节疼痛。恶风无汗而喘者。麻黄汤主之。

　　此不冠伤寒。又不言恶寒。又云伤寒脉浮。自汗出。微恶寒。合观之。又不得以有汗非伤寒矣。今人但据桂枝条之中风自汗。而不究伤寒亦有自汗出者。强以麻黄症为无汗之伤寒。而不究中风最多无汗者。谓伤寒脉浮紧。中风脉浮缓。而不知伤寒亦有浮缓。中风亦有浮紧者。知三阳脉浮。三阴脉沉。而不知三阴皆有浮脉。三阳亦有沉脉者。

　　总是据一条之说。不理会全书耳。当知麻黄汤。大青龙汤。治中风之重剂。桂枝汤。葛根汤。治中风之轻剂。伤寒可通用之。非主治伤寒之剂也。世皆推桂枝汤。为中风主剂。而不敢以大青龙为中风之剂者。是惑于中风见寒。伤寒见风之谬。不敢以麻黄汤。为中风之剂者。是泥于有汗为中风。无汗为伤寒之谬也。风为阳邪。因四时之气而变迁。

　　且一日亦具四时之气。而运更有郁复淫胜之不同。故有麻黄桂枝葛根青龙等法。当知四时俱有中风伤寒。不得拘春伤于风。冬伤于寒之一说也。太阳经多中风方。麻黄附子细辛真武附子茱萸白通四逆通脉等汤是也。中风诸方可移治伤寒。伤寒诸方不可治中风者。寒可温而风不可以热治也。风为阳邪。故中风者。在少阴每多阳症。寒为阴邪。

　　故伤寒者。虽在太阳每多阴症。太阳经多中风症。阳从阳也。少阴经多伤寒症。阴从阴也。夫风者善行而数变。故脉症皆不可拘。自变者观之。其症或自汗鼻鸣。或无汗而喘。或不汗出而烦躁。或下利呕逆。或渴欲饮水。或往来寒热。或口舌咽干。或短气腹满。鼻干嗜卧。或目赤耳聋。胸满而烦。或四肢烦疼。种种不同。其脉或浮缓。或浮紧。或弦而浮大。或阳微阴涩。或阳微阴浮。亦种种不同。自不变也观之。惟浮是中风之主脉。恶风是中风之定症。盖风脉变态不常。而浮为真体。风症变幻多端。而恶风其真情也。仲景广设诸方。以曲尽常变耳。夫寒之伤人也有三。早晚雾露。四时风雨。冬春霜雪。此天之寒气也。幽居旷室。砖地土。大江深泽。邃谷名山。地之寒气也。好饮寒泉。喜食生冷。酷嗜瓜果。误服冷药。人之寒气也。此义最浅。伤寒诸书莫之或及。而以冬寒春温。时疫之症掩之。何不求致病之因。而归时令之变耶。夫寒固为冬气。三时岂必无寒。第寒有轻重。伤亦有轻重。不拘定于冬。温固为春气。而三时亦病温。且温随时而发者多。因冬月伤寒所致者少。不可谓必然之道也。即冬时病温。

　　亦因其人阴虚而发。岂冬时之暖气。即有毒以伤人乎。若时行疫气。正天地温热之毒。如凉风一起。疫即自散。岂遇寒而反重耶。疫与寒。为风马牛不相及。何得以寒冠时行之疫。若为暴寒所折而病。即是三时之伤寒。勿得忘以疫名之矣。谓三四月阳气尚弱。为寒折而病热轻。五六月阳气已盛。为寒折而病热重。七八月阳气已衰。为寒折而病热微。此叔和之莫须有也。夫病寒病热。当审其人阴阳之盛衰。不得拘天时之寒热。天气之寒热以伤人。必因其人阴阳之多少。元气之虚实为轻重。不全凭时令之阴阳为转移也。所以仲景立方。全以平脉辨症为急务。不拘于受病之因。不拘于发病之时为施治。如夏月盛暑。而伤寒吐利。多有用姜附吴萸而始效。隆冬严寒而病温。多有用石膏硝黄而热乃解者。谓麻黄桂枝二汤。只宜于冬月之正伤寒。三时不可轻用。其失岂不多乎。夫开口言伤寒。动手反用寒凉克伐之剂。曷不于伤寒二字顾名思义耶。寒伤于表。法当温散。寒伤于里。法当温补。仲景治伤寒。只有温散温补二法。其清火凉解吐下等法。正为温暑时疫而设。所以治热。非以治寒。治热淫于内。非治寒伤于表也。

　　今伤寒家皆曰。仲景治温治暑。必另方治法。今遗失而无征。伤寒只有汗吐下三法。将温补正法。置之不用。反曰治伤寒无补法。于是人伤于天地之寒者轻。复伤于医师之法者重。死于寒食之内伤者少。死于寒药之内伤者多耳。

　　卷上

　　温暑指归第五

　　内经论伤寒。而反发热者有三义。有当时即发者。曰人伤于寒。则为病热也。有过时发热者。曰冬伤于寒。春必病温也。有随时易名者。曰凡病伤寒而成湿者。先夏至日为病温。后夏至日为病暑也。夫病温病暑。当时即病者不必论。

　　凡病伤寒而成者。其病虽由于冬时之伤寒。而根实种于其人之郁火。内经曰。藏于精者。春不病温。此明冬伤于寒。春必病温之源。先夏至日为温病。后夏至日为暑病。申明冬不藏精。春必病温之故。夫人伤于寒。则为病热其恒耳。此至春夏而病者。以其人肾阳有余。好行淫欲。不避寒冷。虽外伤于寒。而阳气足以御之。但知身着寒。而不为寒所病。

　　然表寒虽不内侵。而虚阳亦不得外散。仍下陷入阴中。故身不知热。而亦不发热。所云阳病者。上行极而下也。冬时行收藏之令。阳不遽发。寒愈久。则阳愈匿。阳日盛。则阴日虚。若寒日多。而蓄热浅。则阴火应春气而病温。若寒日多而郁热深。则阴火应夏气而病暑。此阴消阳长。从内而达于外也。叔和不知此义。谓寒毒藏于肌肤。至春变为温病。至夏变为暑病。夫寒伤于表。得热则散。何以能藏。设无热以御之。必深入腑脏。何以只藏于肌肤。且能藏者不能变。何以时换其所藏乎。不知原其人之自伤。而但咎其时之外伤。只知伤寒之因。不究热伤其本。妄拟寒毒之能变热。不知内陷之阳邪。发见其本来面目也。又谓辛苦之人。春夏多温热病者。皆因冬时触寒所致。而非时行之气。不知辛苦之人。

　　动摇筋骨。凡动则为阳。往往触寒即散。或因饥寒而病者有之。或因劳倦而发热者有之。故春夏之时。辛苦之人。因虚而感时行之气者不少矣。若夫春夏之湿热。由冬时触寒所致者。偏在饱暖淫欲之人。不知持满醉以入房。以竭其精。以耗其真。阳强不能密。精失守而阴虚。故移祸至于春夏也。内经论温之脉症治法甚详。学人多不得要领。仲景独挈发热而渴。不恶寒者为提纲。悉温病之底蕴。合内经冬不藏精之旨矣。热论以口燥舌干而渴属少阴。少阴者封蛰之本。

　　精之处也。少阴之表。名曰太阳。太阳根起于至阴。名曰阴中之阳。故太阳病。当恶寒。此发热而恶寒者。是阳中无阴矣。而即见少阴之渴。太阳之根本悉露矣。于此见逆冬气。则少阴不藏。肾气独沉。孤阳无时而发为温病也。温病症治。

　　散见六经。请类推之。如伤寒发热不渴。服汤已渴者。是伤寒温病之关也。寒去而热罢。即伤寒欲解症。寒去而热不解。

　　是温病发见矣。如服桂枝汤。大汗出后。大烦渴不解。脉洪大者。即是温势猖狂。用白虎加人参预保元气于清火之时。

　　是凡病伤寒而成温者之正治法也。因所伤之寒邪随大汗而解。所成之温邪随大汗而发。焉得无虚。设不加参。则热邪从白虎而解。安保寒邪不从白虎而来乎。是伤者当补。治病必求其本耳。如服柴胡渴已。渴者属阳明者也。以法治之。夫柴胡汤有参甘姜枣。皆生津之品。服已反渴。是服寒之剂。不足以解温邪。少阳相火直走阳明也。是当白虎加人参法。若柴胡加人参之法。非其治矣。夫相火寄甲乙之间。故肝胆为发温之源。腹胃为市。故阳明为成温之薮。阳明始虽恶寒。

　　二日自止。即不恶寒。而反恶热。此亦病伤寒而成温之一征也。若夫温热不因伤寒而致者。只须扶阴折阳。不必补中益气矣。且温邪有浅深。治法有轻重。如阳明病。脉浮发热。渴欲饮水。小便不利者。猪苓汤主之。瘀热在里不得越。身体发黄。渴欲饮水。小便不利者。茵陈汤主之。少阴病。得之二三日。口燥咽干者。大承气汤急下之。厥阴病下利欲饮水者。白头翁汤主之。此仲景治温之大略也。夫温与暑。偶感天气而病者轻。因不藏精者。为自伤其病重。若再感方土之异气。此三气相合而成温疫也。温热利害。只在一人。温疫移害。祸延邻里。今人不分温热温疫。浑名温病。令人恶闻而讳言之。因于辞之害义矣。吴又可温疫论。程效倩热病注。俱有至理可传。愚不复赘。余义详见方论。

　　卷上

　　湿异同第六

　　（风寒湿暑燥热）

　　六气为病。皆能发热。然寒与热相因。暑与热相继。独燥与湿相反。风寒温暑皆因天气。而湿病多得之地气。燥病多得之内因。此病因之殊同也。内经病机十九条。其分属六气者。火居其人。风寒湿者居其一。燥症独无。若诸项强。皆属于湿。愚尝疑其属燥。今本论有湿之分。又曰太阳病。发汗太多因致。则之属燥可知也。夫以状名。因血虚而筋急耳。六气为患。皆足以致。然不热则不燥。不燥则不成矣。六经皆有病。须审部位以别之。身以后属太阳。

　　则凡头项强急。头背KTKT。脊强反张。腰似折。髀不可以曲。如结。皆其症也。身之前者属阳明。头项摇动。

　　口禁齿。缺盆纽痛。脚挛急。皆其症也。身之侧属少阳。口眼斜。手足牵引。两胁拘急。半身不遂。皆其症也。若腹内拘急。因吐利而四肢拘急。是太阴。恶寒蜷卧。尻以代踵。脊以代头。俯而不能仰者。是少阴。睾丸上升。宗筋下注。

　　小腹里急。阴中拘牵。膝胫拘急者。厥阴也。若之挟风寒者。其症发热无汗而恶寒。气上撞胸。而小便少。其脉必坚紧。其状必强直而口噤。此得天之气。内经所云诸暴强直。皆属于风者是。其势勇猛。故曰刚。病自外来。当逐邪而解外。有夹本邪而为外患者。其邪从内出。故发热汗出而不恶寒。其脉沉迟。其状则项背强。KTKT。此得之地气。

　　内经所云。诸项强。皆属于湿者是也。其势弱。故名柔。病因于内也当滋阴以和内。治湿君栝蒌根者。非以治风。

　　实以生津。非以治湿。实以润燥耳。夫之始也。本非正病。必夹杂于他病之中。人之病此者。世医悉指为风。所以不明其理。善医者。必于他症中审察而预防之。如头项强痛。即之一端。是太阳之血虚。故筋急也。今人但知风寒。

　　不恤津液。所以发汗太多。因致痉者多矣。夫本有由来。一经妄治。即奇形必见。项背强KTKT。是之征兆。

　　故用葛根。身体强。是状已着。故用栝蒌根。卧不着席。脚挛急。口禁齿。是之极甚。故用大黄芒硝。无非用多津多液之品。以滋养阴血。不得与当汗当下者同例也。观伤寒脉浮自汗。心烦恶寒。而见脚挛急。是势已成。须当滋阴存液。

　　不得仍作伤寒主治。故与桂枝汤则厥。与芍药甘草汤。其脚即伸。此明验矣。第以表症未除。不得用承气。若语者少与调胃承气。是又与不着席者与大承气。同一机彀也。凡之为病。因外邪伤筋者少。因血虚筋急者多。如误作风治。

　　用辛散以助阳。则真阴愈虚。因燥剂以驱风。则血液愈涸。故得之暴起者少。妄治而致者多。虚而不补。不死何待。

　　非参苓归地。调和荣卫。未易奏捷也。内经曰。诸湿肿满。皆属于脾。又曰湿胜则濡泄。此指湿伤于内者言也。又曰地之湿气。感则害人皮肉筋骨。又曰因于湿。首如裹。此指湿伤于外者言也。若湿而兼热。则大筋短而为拘。小筋弛长而为痿即柔之变见矣。阳明篇有湿热发黄之症。叔和不为别论。独取太阳之风湿相传者。尚遗数条。亦搜采之疏失也。内经曰。身半以上者。风中之也。身半以下者。湿中之也。中阳则溜于经。中阴则溜于腑。又曰阳受风气。阴受湿气。故伤于风者。上先受之。伤于湿者。下先受之。皆风湿对言。本论则风湿合言也。风湿相合。则阴阳相传。上下内外反病矣。所以身体烦疼。不能转侧。骨节掣痛。不能屈伸。小便不利。大便反快也。内经曰。风湿之伤人也血气与邪并。客与分腠之间。其势坚大。故曰实。寒湿之中人也。皮肤不收。肌肉坚紧。营血涩。卫气去。故曰虚。此又以血家虚实。因风寒而分也。本论伤寒发汗。寒湿在里不解。身目为黄。与阳明之热不得越瘀热在里。身体发黄者。当下不当下。

　　亦以寒湿湿热分虚实矣。内经以风寒湿三气合而为痹。本论又合风寒湿热四气。而名湿痹。当知痹与。皆由湿变矣。

　　夫同一湿也。湿去燥极则为。久留而着则为痹。痹为实。为虚。痹异形。虚实亦殊。固不得妄以属风。亦不得因于湿。而竟视为湿矣。湿余义。详内经注。及本论注中。

　　卷上

　　平脉准绳第七

　　（浮大动滑数沉涩弱弦迟）

　　上古以三部九候中决死生。是遍求法。以人迎寸口趺阳辨吉凶。是扼要法。自难经独取寸口之说行。而人迎趺阳不参矣。气口成寸。为脉之大会。死生吉凶系焉。今所传者只此耳。自有脉经以来。诸家继起。各以脉名取胜。泛而不切。

　　漫无指归。夫在诊法取其约。于脉名上着其繁。此仲景所云。驰竞浮华。不因根本者是也。仲景立法。只在脉之体用上推求。不在脉之名目上分疏。故以阴阳为体。则以浮大动滑数为阳之用。沉涩弱弦迟为阴之用。以表里为体。则以浮为表用。沉为里用。以脏腑为体。则以数为腑用。迟为脏用。如以浮沉为体。则以浮沉中各有迟数为用。以浮为体。则以大动滑数为用之常。涩弱弦迟为用之变。以沉为体。则以涩弱弦迟为用之常。大数滑动为用之变。体用之间。见脉之变化。而致病之因。与病情之虚实。病机之转移。亦随之而见。全在诊者指法之功。与看法之细耳。脉理浩繁。大纲不外名阴名阳之十种。阴阳两分。自成对峙。阴阳配偶。惟见五端。浮沉是脉体。大弱是脉势。滑涩是脉气。动弦是脉形。

　　迟数是脉息。不得概以脉象视之也。脉有对看法。有正看法。有反看法。有平看法。有仄看法。有彻底看法。如有浮即有沉。有大即有弱。有滑即有涩。有数即有迟。合之于病。则浮为在表。沉为在里。大为有余。弱为不足。滑为血多。

　　涩为气少。动为搏阳。弦为搏阴。数为在腑。迟为在脏。此对看法也。如浮大动滑数。脉气之有余者为阳。当知其中有阳胜阴病之机。沉弦弱涩弦迟。脉气之不足者名阴。当知其中有阴胜阳病之机。此正看法也。夫阴阳之转旋也。有余而往。不足随之。不足而往。有余从之。故其始也。为浮。为大。为滑。为动。为数。其继也。反沉。反弱。反涩。反弦。反迟者。为阳消阴长之机。其病为进。其始也。为沉。为弱。为涩。为弦。为迟。其继也。微浮。微大。微滑。微动。微数者。是阳进阴退之机。其病为欲愈。此反看法也。浮为阳。如更兼大动滑数之阳脉。是为纯阳。必阳盛阴虚之病矣。沉为阴。而更兼弱涩弦迟之阴脉。是为重阴。必阴盛阳虚之病矣。此为平看法。如浮而数。浮而涩。浮而弦。浮而迟者。此阳中有阴。其人阳虚。而阴脉伏于阳脉中也。将亡阳之变。当以扶阳为急务矣。如沉而大。沉而滑。沉而动。

　　沉而数。此阴中有阳。其人阴虚。而阳邪下陷于阴脉也。将有阴竭之患。当以存阴为深虑也。此为仄看法。如浮大动滑数之脉。虽不变。然始为有力之强阳。终为无力之微阳。知阳将绝矣。沉涩弱弦微迟之脉。虽无变而为阳。如忽见浮大动滑数之状。是阴极似阳。知反照之不长。余烬之易灭也。是为彻底看法。更有真阴真阳之看法。如凡阴病见阳脉者生。阳病见阴脉者死也。成注只据伤寒立言。观凡字则知脉法不专为伤寒说。亦不是按承上文扩充之见。仲景治法。以脉以胃气为本。观名阴名阳。见此等脉状。尚是阴阳之名。而非阴阳之实。因胃气稍虚。则阴阳偏重。较之平脉有余名阳。不足名阴耳。此阳病兼外伤六气言。阴病兼内伤精气言。若专指伤寒之阴症阳症则浅矣。阳脉指胃脘之真阳。内经所谓二十五阳者是也。阴病见阳脉。是胃气来复。五脏冲和之气发见。故主生。内经所云。别于阳者知病起时也。阴脉指五脏之真阴。因胃脘之阳不至于手太阴。五脏之真阴来见也。阳病见阴脉。是脉无胃气。故主死。内经所谓别于阴者。

　　知死生之期也。要知沉涩弦弱迟。是病脉。不是死脉。其见于阳病最多。阳病浮大动数滑不休即为死脉。阴病见浮大动数滑之脉多。阴极似阳。未必即可生之机也。若真脏脉至。如肝脉之中外急。心脉坚而搏。肺脉大而浮。肾脉如弹石。

　　脾脉如距啄。皆反见有余之象。岂可以阳脉名之。经曰。邪气来也紧而疾。谷气来也徐而和。则又不得以迟数论阴阳矣。

　　仲景表里脏腑之法。则又以浮沉迟数为大纲。浮沉是审起伏。迟数是察至数。浮沉之间。迟数寓焉。脉之不浮不沉而在中。不迟不数而五至者。谓之平脉。是有胃气。可以神求。不可以象求也。若一见浮沉迟数之象。斯为病矣。浮沉迟数。

　　本不可以表里脏腑分。今既有阴阳之可名。即以阳表阴里。腑阳脏阴。定其为阴阳所在耳。试观脉之浮为在表。应病亦为在表。然浮脉亦有里症。或表邪初陷。或里邪初欲出。究竟不离于表。故主表其大纲也。沉象在里。应病亦为在里。

　　沉脉亦有表症。或阳病见于阴而危。或阴出之阳而愈。究竟病根于里。故主里其大纲也。数为阳。阳主热。而数有沉浮。

　　浮数应表热。沉数应里热。虽数脉多有病在脏者。然其由必自腑。盖六腑为阳。阳脉萦其腑。故主腑其大纲也。迟为阴。

　　阴主寒。而迟有浮沉。浮迟应表寒。沉迟应里寒。虽迟脉多有病在腑者。然其根必自脏。盖五脏为阴。阴脉萦其脏。

　　故主脏其大纲也。脉状总总该括于浮沉迟数。然四者之中。又以独浮。独沉。独迟。独数。为准则。而独见何部。即以其部定表里脏府之所在。病无遁情矣。然阴阳之十脉。表里脏府之四诊。皆指脉之体用言。而诊法之体用。则又以病为体。

　　而脉为用矣。请以浮脉言之。其他可类推。如浮脉者病在表。则必有发热恶寒之表症。然浮有不同。有但浮者。有三部皆同息数无迟数。其气象亦无滑涩动弦大小。此太阳之脉体然也。因风寒在表。而巨阳之阳御之。内无太过不及之病。

　　故见此象。此病脉中之平脉。故可用麻黄汤。发汗而顿解。然此脉不可多得。所以发热即有发热之脉象。恶寒即见恶寒之脉象。如寸口脉浮而紧。是浮为风象。紧为寒象也。此为阳中有阴。乃阳脉之变见矣。然寒不协风。则玄府不开。寒在皮毛。卫气足以卫外而为固。虽受寒而不伤。寒去而身自和矣。若风不夹寒。但能鼓动卫气。使玄府不闭。皮肤受邪。

　　脉气不清而已。不能深入于营。而发热恶寒。头项骨节俱痛。惟风夹寒邪。其势始猛。此风则伤卫。寒则伤营。初非有二义也。卫气不能卫外。反内扰营气而为烦。营气不得交通。内迫于骨节而作痛。营卫俱病。发热所由来耳。如脉浮而数。为阳中见阳。是阳脉之正局。然不得即认为阳脉有余。实因阳气不足。反见有余之象也。夫脉为血府。实由气行。

　　长则气治。短则气病。弦脉象长。数脉象短。脉数因于气之不足。则数为虚可知。风为阳邪。风则为热。虚因寒邪。虚则为寒。虚寒相搏于营卫。卫气不足以御之。此恶寒所由来也。上条阳中有阴。而反征其发热。此条阴中见阳。同反征其恶寒。是互文以见意。此二脉皆当发汗而已。但脉者不同。故又云脉紧者。法当身疼痛。宜以汗解之。假令尺中迟。不可发汗。以营气不足。血少故也。可知用麻黄汤。专治伤寒营者。皆仲景法矣。又云脉浮数者。法当汗出而愈。若尺中脉微。此里虚不可发汗。则又见脉浮数者。不得概用麻黄。又云伤寒解半日许。复烦脉浮数者。可更发汗。宜桂枝汤。

　　则所云须表里实。津液自和。便自汗出愈者。为稀粥示法耳。夫人之尺脉。如树之有根。不拘浮数浮紧。皆据尺以审虚实。此又仲景自作浮为在表之注疏矣。十脉中无紧脉。即弦之转旋。当知按之不移。是静为阴之体。转索无常。是动为阳之用。故浮中见紧者。紧在中风。与伤寒之阴阳俱紧者殊矣。紧又与数相似。紧见于法象。数见于至数。然紧以气来之长。反得为阴中有阳之实脉。数以气来之短。反得两阳合明之象。然脉浮不俱大。必至三日乃大。是阳明内热外见之脉。此浮不得仍为在表。当知大为病进。故见心下反硬。而攻之不令发汗耳。若脉浮而迟。面热赤而战栗者。是阳中见阴。故面见假热。而身真寒。此因迟为在脏。故无阳不能作汗。而浮为在表。则又当渍形为汗之法矣。迟因浮而从表。

　　浮因大而从里。浮兼数而反虚。紧入浮而或实。则表里脏腑阴阳虚实之间。悉属定不定法也。余义见六经病解。

　　卷下

　　大阳病解第一

　　仲景六经。各有提纲一条。犹大将立旗鼓。使人知所向。故必择本经至当之脉症而标之。读者须用紧记提纲。以审病之所在。然提纲可见者是正面。读者又要看出底板。再细玩其四旁。参透其隐曲。则良法美意。始得了然。如太阳总纲。提出脉浮头项强痛恶寒八字。是太阳受病之正面。读者要知三阳之脉俱浮。三阳俱有头痛症。六经受寒俱各恶寒。

　　惟头项强痛。是太阳所独也。故见头连项而强痛。知是太阳受病。盖太阳为诸阳主气。头为诸阳之会。项为太阳之会故也。如脉浮恶寒发热。而头不痛。项不强。便知非太阳病。如但头痛。不及于项。亦非太阳定局矣。如头项强痛。反不恶寒。脉反沉。不可为非太阳病。故温邪内发。或吐后内烦。或湿流关节。或病关少阴。法当救里者也。因当浮不浮。当恶不恶。故为之反。所谓看出底板法者以此。

　　前辈以一日太阳。二日阳明。七日复传之说拘之。故至今不识仲景所称之太阳病。

　　太阳病。有身痛。身重。腰痛。骨节疼痛。鼻鸣。干呕。呕逆。烦躁。胸满。背强。咳渴。汗出。恶风。无汗而喘等症。仲景以其或然或否。不可拘定。故散见诸节。而不入提纲。又太阳为巨阳。阳病必发热。提纲亦不言及者。以初受病者。或未发故也。其精细如此。故诊者于头项强痛之时。必须理会此等兼症。更细审其恶寒恶风之病情。有汗无汗之病机。已发热未发热之病势。以探其表症之虚实。是从旁细看法也。即于此处辨其有汗是桂枝症。无汗是麻黄症。

　　无汗烦燥。是大青龙症。干呕发热而咳。是小青龙症。项背强KTKT。是葛根症。用之恰当。效如桴鼓。前辈以桂枝主风伤卫。麻黄主寒伤营。大青龙主伤寒见风。中风见寒。分三纲鼎立之势拘之。所以埋没仲景心法。又败坏仲景之正法。

　　脉浮。只讲得脉体之正面。诊者当浮中审其脉势之强弱。脉息之迟数。脉象之紧缓滑涩弦芤。故太阳一经。有但浮。浮弱。浮缓。浮紧。浮迟。浮数。等症。散见于诸条。或阳浮而阴弱。或阴阳俱紧。或阴阳俱浮。或尺中迟。或尺中微。

　　或寸缓。关浮。尺弱。必细细体认。以消息其里之虚实。此是从中索隐法。若谓脉紧是伤寒。脉缓是中风。脉紧有汗是中风见寒。脉缓无汗是伤寒见风。夫既有伤寒中风之别。更有伤寒中风之浑。使人无下手处矣。岂可为法乎。凡见脉浮迟浮弱者。用桂枝。浮紧浮数者。用麻黄。不必于风寒之分。但从脉之虚实而施治。是仲景活法。是亦仲景之定法。今伤寒书。皆以膀胱为太阳。故有传足不传手之谬。不知仲景书。只宗阴阳之大法。不拘阴阳之经络也。夫阴阳者。散之可千。

　　推之可万。以心为阳中之太阳。故更称巨阳以尊之。又中身而上。名曰广明。太阴之前。名曰阳明。广明亦君主之尊称。广明居阳明之上。故六经分位。首太阳。次阳明。又腰以上为阳。膀胱位列下焦之极底。其经名为足太阳。以手足阴阳论。实阴中之少阳耳。以六腑为阳论。与小肠之太阳。同为受盛之器耳。不得浑膈膜之上。为父之太阳也。仲景以心为太阳。故得外统一身之气血。内行五脏六腑之经隧。若膀胱为州都之官。所藏精液。必待上焦之气化。而后能出。

　　何能外司营卫。而为诸阳主气哉。岐伯圣人。南面而立。前曰广明。后曰太冲。太冲之地。名曰少阴。是心肾为一身之大表里也。膀胱与肾为表里。第足经相络之一义耳。是表里亦何常之有。如太阳与少阳并病。刺肺俞。肝俞。岂非肝居胆外。为少阳之表。肺居心外。为太阳之表耶。少阴病。一身手足尽热。以热在膀胱。必便血。夫热在膀胱。而仍称少阴病。是知膀胱属腰以下之阴。得为少阴之府。不得为六经之太阳。故不称太阳病。又太阳不解。热结膀胱。其人如狂。

　　以太阳随经。瘀热在里。热在下焦。下血乃愈。盖太阳位最高。故太阳病。以头项强痛为提纲。此云热结在下焦。是太阳阳邪。下陷之变也。其云随经。云在里。是知膀胱属在下焦。为太阳之根底。而非主表之太阳。为太阳之经隧。而非太阳之都会。为太阳主血之里。非为诸阳主气之太阳也。明矣。

　　伤寒最多心痛。以心当太阳之位也。心为君主。寒为贼邪。君火不足。寒气得以为之。所以名为大病。今伤寒家。

　　乃以太阳为寒水之经。是拘于膀胱。焉水府。因有以寒召寒之说。而不审寒邪犯心。水来克火之义矣。夫人伤于寒。热虽甚不死者。以寒所在。是邪之所留。热之所在。是心之所主也。如初服桂枝而反烦解。半日而复烦。大青龙之烦躁。

　　小青龙之水气。十枣泻心之心下痞硬。白虎五苓之燥渴心烦。皆心病也。若妄治后。叉手冒心。恍惚心乱。以下逆满。

　　往往关心。是心病为太阳本病也。然心为一身之主。六经皆能病及。故阳明有愦愦。怵惕。懊。等症。少阳有烦悸。

　　支结等症。太阴之暴烦。少阴之心中温温欲吐。厥阴之气上撞心。心中疼热。皆心病也。何前辈反有伤足不伤手之说。

　　夫心主营。肺主卫。风寒来伤营卫。即是手经矣。且大肠接胃。俱称阳明。小肠通膀胱。俱称太阳。伤则俱伤。何分手足。如大便硬。是大肠病。岂专指胃言。小便不利。亦是小肠病。岂独指膀胱。且汗为心液。如汗多亡阳。岂独亡坎中之阳。而不涉胆中之阳耶。因不明仲景之六经。故有传经之妄耳。

　　人皆指太阳经络行于背。而不知背为太阳之所主。竞言太阳主营卫而不究营卫之所自。知太阳主表。而不知太阳实根于里。知膀胱是太阳之里。而不知心肺是为太阳之里。因不明内经之阴阳。所以不知太阳之地耳。内经以背为阳。

　　腹为阴。五脏以心肺为阳。而属于背。故仲景以胸下。心下。属三阳。肝脾肾为阴而属于腹。故仲景以腹中之症属三阴。

　　以阴阳内外相输之义也。营卫行于表。而发源于心肺。故太阳病。则营卫病。营卫病。则心肺病矣。心病则恶寒。肺病则发热。心病则烦。肺病则喘。桂枝疗寒。芍药止烦。麻黄散热。杏仁除喘。所以和营者。正所以宁心也。所以调卫者。

　　正所以保肺也。麻桂二方便是调和内外。表里两解之剂矣。如大青龙。用石膏以治烦躁。小青龙。用五味干姜以除咳嗽。

　　皆于表剂中。即兼治里。后人妄为仲景方治表而不及里。曷不于药性一思之。太阳主表。为心君之藩篱。犹京师之有边关也。风寒初感。先入太阳之界。惟以得汗为急务。自汗而解。犹边关之有备也。必发汗而解。是君主之令行也。若发汗而汗不出。与发汗而汗仍不解。是君主之令不行也。夫汗为心液。本水之气。在伤寒。为天时寒水之气。在人身。为皮肤寒湿之气。在发汗。为君主阳和之气也。君火之阳内发。寒水之邪外散矣。故治太阳伤寒。以发汗为第一义。若君火不足。则肾液输于心下者。不能入心为汗。又不能下输膀胱。所以心下有水气也。故利水是治伤寒之二义。若君火太盛。有烦躁消渴等症。恐不戢而自焚。故清火是太阳之反治法。若君火衰微。不足以自守。风寒内侵于脏腑。必扶阳以御之。故温补是太阳伤寒之从治法。其他救敝诸法。种种不同。而大法不外乎此。

　　发汗利水。是治太阳两大法门。发汗分形层之次第。利水定三焦之高下。皆所以化太阳之气也。发汗有五法。麻黄汤。汗在皮肤。是发散外感之寒气。桂枝汤。汗在经络。是疏通血脉之精气。葛根汤。汗在肌肉。是升提精液之清气。

　　大青龙。汗在胸中。是解散内扰之阳气。小青龙。汗在心下。是驱逐内蓄之水气。其治水有三法。干呕而咳。水入即吐。

　　是水气在上焦。在上者汗而发之。小青龙五苓散是也。心下痞硬。硬满而痛。是水气在中焦。中满者泻之于内。用十枣汤。大陷胸汤是也。热入膀胱。小便不利。是水气在下焦。在下者引而竭之。桂枝去桂加茯苓白术汤是也。

　　太阳之根即是少阴。紧则为寒。本少阴脉。太阳病而脉紧者必无汗。此虽太阳能卫外而为固。令汗不出。亦赖少阴能藏精而为守。故不得有汗也。人但知其表实。而不知其里亦实。故可用麻黄汤而无患。若脉阴阳俱紧。而反汗出者。

　　是阳不固而阴不守。虽称亡阳。而阴不独存。此属少阴者。是指太阳转属少阴。而非少阴本病。

　　太阳之虚。不能主外。内伤真阴之气。便露出少阴之底板。少阴阴虚。不能主内。外伤太阳之气。便假借太阳之面目。所以太阳病而脉反沉。用四逆以急救其里。少阴病而反热。用麻辛以微解其表。此表里雌雄相应之机也。

　　伤寒一日太阳受之。即见烦躁。是阳气外发之机。六七日乃阴阳自和之际。反见烦躁。是阴阳内陷之兆。所云阳去入阴者。指阳邪下膈言。非专指阴经也。或入太阳之府。而热结膀胱。或入阳明之府。而胃中干燥。或入少阳之府。而胁下硬满。或入太阴而暴烦下利。或入少阴而口苦燥干。或入厥阴而心中疼热。皆入阴之谓。后人惑于传经之谬。因不知有阴转属阳等义也。

　　卷下

　　阳明病解第二

　　按阳明提纲。以里症为主。虽有表症。仲景意不在表。为有诸中而形诸外之谓也。或兼经病。仲景意不在经。

　　为表在经而根于胃也。太阴阳明同处中州。而太阴为开。阳明为合。故阳明必以病为主。不大便固也。不小便亦合也。不能食。食难用饱。初欲食。反不能食。皆也。自汗盗汗。表开而里也。反无汗。内外皆也。种种病。或然或否。故提纲独以胃实为正。胃实不是竟指燥粪坚硬。只对下利言。下利是胃家不实矣。故汗出解后。胃中不和。而下利者。不称阳明病。如胃中虚而不下利者。便属阳明。即初硬后溏。水谷不别。虽死而不下利者。总为阳明病也。盖阳明太阴同为仓廪之官。而所司各别。胃司纳。故以阳明主实。脾司输。故太阴主利。同一胃腑。而分治如此。是二经所由分也。按阳明为传化之府。当更实更虚。食入胃实而肠虚。食下肠实而胃虚。若但实不虚。则为阳明之病根矣。

　　胃实不是阳明病。而阳明之为病。悉从胃实上得来。故以胃家实为阳明一经总纲也。然致实之由。是宜详审。有实于未病之先者。有实于得病之后者。有风寒外来。热不得越而实者。有妄汗吐下。重亡津液而实者。有从本经热盛而实者。

　　有从他经转属而实者。此只举其病根在实。而勿得以胃实即为可下之症。

　　身热汗自出。不恶寒。反恶热。是阳明表症之提纲。故胃中虚冷。亦得称阳明病者。因其表症如此也。然此为内热达外之表。非中风伤寒之表。此时表寒已散。故不恶寒。里热闭结。故反恶热。只因有胃家实之病根。即见此身热自汗出之外症。不恶寒反恶热之病情。然此但言病机发现。非即可下之症也。必语潮热烦躁胀痛。诸症兼见。才可下耳。

　　太阳总纲。示人以正面。阳明总纲。反示人以底板。其正面与太阳之表同。又当看出阳明之表。与太阳不同矣。如阳明病。脉迟汗出多。微恶寒者。是阳明之桂枝症。阳明病脉浮无汗而喘者。是阳明之麻黄症。本论云。病得之一日。

　　不发热而恶寒者。即此是已。后人见太阳已得此脉症。便道阳明不应有此脉症。故有尚在太阳。将入阳明之说。不知仲景书。多有本条不见。而他条中发见者。若始虽恶寒。与反无汗等句是也。以阳明表症。本是汗出不恶寒。故加反无字耳。有本经未宣。而他经发现者。若太阳之头项强痛。少阳之脉弦细者是也。然头痛而项不强。脉大而不弦细。便是阳明之表矣。夫太阳行身之后。阳明行身之前。所受风寒。俱在营卫之表。太阳营卫有虚实。阳明营卫亦有虚实。虚则桂枝。实则麻黄。是仲景治表邪之定局也。仲景之方。因症而设。非因经而设。见此症。便与此方。是仲景之活法。后人妄以方分经络。非惟阳明不敢用二方。即太阳亦弃之久矣。

　　阳明之表有二。有外邪初伤之表。有内热达外之表。外邪之表。只在一二日间。其症微恶寒。汗出多。或无汗而喘者是也。内热之表在一二日后。其症身热汗自出。不恶寒。反恶热是也。表因风寒外来。故仲景亦用麻黄桂枝二汤汗之。

　　表因内热外发。故仲景更制栀子豉汤。因其热而吐之。后人认不出阳明表症。一二日既不敢用麻黄。二三日来又不知用栀子豉汤。不识仲景治阳明之初法。所以废弃阳明之吐法。必待热深实极。以白虎承气投之。是养虎遗患也。

　　六经伤寒。惟阳明最轻者。以阳明为水谷之海。谷气足以胜邪气。阳明为十二经脉之长。气血足以御寒气。阳明居两阳合明之地。阳气足以御阴气也。阳明受邪。一日恶寒。与太阳同。二日便不恶寒。反恶热。故内经曰。二日阳明受之。以阳明之症。在二日见。非谓阳明之病。在太阳交也。仲景曰。伤寒三日阳明脉大。要知阳明伤寒。祗在一日二日即寒去而热生。三日见阳明之脉大。则全无寒气。便是阳明之病热。而非复前日之伤寒。始虽由于伤寒。今不再称伤寒。

　　以伤寒之剂治之矣。

　　阳明之恶寒。二日自止。固与他经不同。其恶寒微。又不若太阳之甚。阳明在肌肉中蒸蒸发热。但热无寒。与太阳翕翕发热。寒束于皮毛之上者不同。阳明自汗。亦异于太阳中风之自汗。太阳虽自汗。而出之不利。有执持之意。故其状曰。。阳明自汗。多有波澜摇动之状。故名之曰。太阳之脉浮而紧者。必潮热。太阳之脉但浮者。必无汗。

　　阳明脉但浮者。必盗汗出。二经表症。表脉。不同如此。

　　今伤寒书。以头痛分三阳。阳明之痛在额。理固然也。然阳明主里。头痛非其本症。内经曰。伤寒一日。巨阳受之。

　　以其脉连风府。故头项痛也。七日太阳病衰。头痛少愈也。二日阳明受之。其脉夹鼻络于目。故身热目疼。鼻干不得卧。

　　是内经以头痛属太阳。不属阳明矣。仲景有阳明头痛症二条。一日阳明病。反无汗。而小便利。二三日呕而咳。手足厥者。必苦头痛。若不咳不呕。手足不厥者。头不痛。此头痛在二三日。而不在得病之一日。且因于呕咳。而不因于外邪也。一日伤寒不大便。六七日头痛不热者。与承气汤。此头痛反在太阳衰时。而因于不大便。即内经所云。胀而头痛。

　　非因于风寒也。其中风伤寒诸条。俱不及头痛症。则阳明头痛。又与太阳迥别矣。本论云。阳明病脉浮而紧。咽燥口苦。

　　腹满而喘。发热汗出。不恶寒反恶热。身重。此处当直接栀子豉汤主之句。若发汗三段。因不用此方。而妄治所致。仍当栀子豉汤主之。仲景但于结句一见。是省文法也。后人竟认栀豉汤。为汗下后救逆之剂。请问未汗下前。仲景何法以治之乎。要知咽燥。口苦。腹满而喘。是阳明里热。发热汗出。不恶寒。反恶热。是阳明表热。因阳明之热。自内达表。

　　则里症为重。故此条叙症。以里症列表症之前。任栀子以清里热。而表热亦解。用香豉以泻腹满。而身重亦除。后人不能于仲景书中。寻出阳明之表。而远引内经热府论之目痛鼻干。不得卧以当之。不得仲景阳明治表之法。妄引痘科中葛根升麻以主之。不知内经因论热病。而只发阳明经病之一端。仲景立阳明一经。是该内外症治之全法。又不知目痛鼻干。

　　是阳盛阴虚。法当滋阴清火。而反发阳明之汗。若上而鼻衄。下而便难。是引贼破家矣。要知是风寒之表。则用麻黄而治。如是内热之表。即荆防薄荷皆足以亡津液。而成胃实。在用者如何耳。治阳明内热之表有三法。如热在上焦者。用栀子豉汤吐之。上焦得通。津液得下。胃家不实矣。热在中焦者。用白虎汤清之。胃火得清。胃家不实矣。热陷下焦者。

　　用猪苓汤利之。火从下泄。胃家不实矣。要知阳明之治表热。即是预治其里。三方皆是润剂。所以存津液。而不令胃家实也。后人因循升麻葛根之谬竟不察仲景治阳明表症之法。

　　太阳以心胸为里。故用辛甘发散之剂。助心胸之阳。而开玄府之表。不得用苦寒之剂。以伤上焦之阳也。所以宜汗而不宜吐。阳明以心胸为表。当用酸苦涌泄之剂。引胃脘之阳。而开胸中之表。不得用温散之剂。以伤中宫之津液也。

　　故法当吐。而不当汗。阳明当吐。而反行汗下温针等法。以致心中愦愦。怵惕。懊。烦躁。语。舌苔。等症。然仍不离阳明之表。太阳当汗而反吐。便见自汗出而不恶寒。饥不能食。朝食暮吐。不欲近衣。欲食冷食等症。此为太阳转属阳明之表。皆是栀子豉汤症。盖阳明以胃实为里。不特发热恶寒汗出身重目疼鼻干谓之表。一切虚烦。虚热。如口苦。

　　咽干。舌苔。喘满。不得卧。消渴。而小便不利。凡在胃之外者。悉属阳明之表。但除胃口之热。便解胃家之实。此栀子豉汤。为阳明解表和里之圣剂也。

　　按伤寒脉浮。自汗出。淅淅恶寒。是阳明表症。心烦小便数。脚挛急。是阳明里之表症。斯时用栀子豉汤吐之。则胃阳得升。恶寒自罢。心烦得止。汗不自出矣。上焦得通。津液得下。小便自利。其脚自伸矣。反用桂枝发汗。所以亡阳。其咽中干。烦躁。吐逆。是栀子生姜豉汤症。以亡阳而厥。急当回阳。故改用甘草干姜汤。服之后。仍作芍药甘草以和阴。少与调胃承气以和里。皆因先时失用栀豉。如此挽回费力耳。

　　按仲景云。病如桂枝症。则便不得鉴定为太阳中风。凡恶风。恶寒。发热。而汗自出者。无论太阳阳明中风伤寒皆是桂枝症矣。太阳病头项强痛。而此云头不痛。项不强。便非太阳症。内经曰。邪中于肤。则入阳明。此云。胸中疼硬。气上冲。咽喉不得息。是阳明受病无疑也。虽外症象桂枝。而病在胸中。不在营卫。便不是桂枝症。故立瓜蒂散。

　　所谓在上者。因而越之也。此与前条本阳明病。仲景不冠以阳明者。以不关于胃实。而未见不恶寒之病情耳。

　　上越中清下夺。是治阳明三大法。发汗利小便。是阳明经两大禁。然风寒初入阳明之表。即用麻黄桂枝发汗者。是急于除热而存津液。与急下之法同。若脉浮。烦渴。小便不利。用猪苓汤利小便者。亦以清火而存津液。而又曰。汗多者不可与猪苓汤。要知发汗利小便。是治阳明权巧法门。非正治法。

　　阳明之病在热实。宜无温补法矣。而食谷欲呕者。是胃口虚寒。故不主内热也。然胃口虽虚。胃中犹实。仍不失为阳明病。与吴茱萸汤。散胃口之寒。上焦得通。津液得下。胃气因和。则温补又阳明之从治法。若胃口虚热者。用白虎加人参。是阳明又有凉补法也。此二义。又是治阳明权巧法门。

　　本论云。伤寒三日。三阳为尽。三阴当受邪。其人反能食。不呕。此为三阴不受矣。盖阳明为三阴之表。故三阴皆看阳明之转施。三阴之不受邪。藉胃为之蔽其外也。胃气和。则能食不呕。故邪自解。而三阴不病。胃阳虚邪始。得入三阴。故太阳受邪。腹满而吐。食不下。少阴受邪。欲吐不吐。厥阴受邪。饥不欲食。食即吐蛔。若胃阳亡。则水浆不入而死。要知三阴受邪。关系不在少阳太阳。而全关系阳明。

　　阳明以太阴为里。是指牝脏言。太阴亦以阳明为里。是指转属言也。肾者胃之关。木者土之贼。故三阴亦得以阳明为里。三阴为三阳之里。而三阴反得转属阳明为里。故三阴皆得从阳明而下。则阳明又是三阴实邪之出路也。既为三阴之表以御邪。又为三阴之里以逐邪。阳明之关系三阴重矣。

　　卷下

　　少阳病解第三

　　少阳处半表半里。司三焦相火之游行。仲景特揭口苦咽干目眩为提纲。是取病机立法矣。夫口咽目三者。脏腑精气之总窍。与天地之气相通者也。不可谓之表。又不可谓之里。是表之入里。里之出表处。正所谓半表半里也。三者能开能合开之可见。合之不见。恰合为枢之象。苦干眩者。皆相火上走空窍而为病。风寒杂症咸有之。所以为少阳一经总纲也。如目赤。两耳无闻。胸满而烦。只举中风一症之半表里。内经之胸胁痛而耳聋。只举得热病一症之半表里。故提纲不与也。

　　少阳之表有二。脉弦细。头痛。发热。或呕而发热者。少阳伤寒也。耳聋。目赤胸满而烦者。少阳中风也。此少阳风寒之表。而非少阳之半表。阳明风寒之表。亦有麻黄桂枝症。少阳风寒之表。既不得用麻黄桂枝之汗。亦不得用瓜蒂栀豉之吐法。发汗则语。吐下则悸而惊。是少阳之和解。不特在半表而始宜也。少阳初感风寒。恶寒发热与太阳同。不得为半表。惟寒热不齐。各相回避。一往一来。势各两分。始得谓之半表耳。往来寒热。有三义。少阳自受寒邪。

　　阳气尚少。不能发热。至五六日。郁热内发。始得与寒气相争。而往来寒热一也。或太阳伤寒。过五六日。阳气已衰。

　　余邪未尽。转属少阳。而往来寒热二也。若风为阳邪。少阳为风藏。一中于风。但往来寒热。不必五六日而始见三也。

　　太阳之身寒。在未发热时。如已发热。虽恶寒而身不再寒。阳明之身寒。恶寒在初得之一日。至二日则恶寒自罢。便发热而反恶热。惟少阳之寒热。有往而复来之异。寒来时便身寒。恶寒而不恶热。热来时便身热。恶热而不恶寒。与太阳之如疟。发热恶寒。而不恶热。阳明之如疟。潮热恶热。而不恶寒者不侔也。盖太阳为嫩阳。如日初出。寒留于半表者不遽散。热出于半里者未即舒。故见此象耳。然寒为欲去之寒。而热为新炽之热。寒固为虚寒。而热亦非实热。故小柴胡汤治热。而不治寒。预补其虚而不攻其实也。小柴胡为半表设。而其症皆属于里。盖表症既去其半。则病机偏于向里矣。惟往来寒热一症。尚为表邪未去。故独以柴胡一味主之。其他悉属用里药。凡里症属阳者。多实热。属阴者多虚寒。而少阳为半里。偏于阳。偏于热。虽有虚有热。不尽属于虚也。仲景又深以里虚为虑。故于半表未解时。便用人参以固里。寒热往来。病情见于外。苦喜不欲。病情得于内。看苦喜不欲等字。非真呕真满。不能饮食也。

　　看往来二字。即见有不寒热时。寒热往来。胸胁苦满。是无形之表。心烦喜呕。默默不欲饮食。是无形之里。其或胸中烦而不呕。或渴。或胸中痛。或胁下痞硬。或心下悸。小便不利。或咳者。此七症皆偏于里。惟微热微寒为在表。

　　皆属无形。惟胁下痞硬为有形。皆风寒通症。惟胁下痞硬。为少阳总。是气分为病。非有实热可据。故皆从半表半里之治法。

　　少阳为游部。其气游行三焦。循两胁。输腠理。是先天真元之气。所以谓之正气。正气虚。不足以固腠理。邪因腠理之开。得入少阳之部。少阳主胆。为中正之官。正气虽虚。不容邪气内犯。必与之相搏。搏而不胜。所以邪结胁下也。往来寒热。即正邪相争之象。更实更虚。所以休作有时。邪实正虚。所以默默不欲饮食。仲景于表症不用人参。

　　此因正邪分争。正不胜邪。故用之扶元气。强主以逐寇也。若外有微热。而不往来寒热。是风寒之表未解。不可谓之半表。当小发汗。故去人参加桂。心烦与咳。虽逆气有余。而正气未虚。不可益气。故去人参。如太阳汗后。身痛而脉沉迟。与下后协热利。而心下硬。是太阳之半表半里症也。表虽不解。里气已虚。故参桂兼用。是知仲景用参。皆是预保元气耳。更有脉症不合柴胡者。仍是柴胡症。本论云。伤寒五六日头汗出。微恶寒。手足冷。心下满。口不欲食。大便硬。脉细者。此为阳微结。半在里。半在表也。脉虽沉紧。不得为少阴者。阴不得有汗。今头汗出。故可与小柴胡汤。此条是少阳阳明并病。而脉症俱是少阴。五六日又少阴发病之期。若谓阴不得有汗。则少阴亡阳。

　　亦有反汗出者。然亡阳与阴结。其别在大便。亡阳。则咽痛吐利。除阴结则不能食。而大便又反硬也。亡阳。与阴阳结。

　　其别在汗。亡阳者。卫气不固。汗出必遍身阳结者。热邪闭郁。汗在头也。阳结阳微结之别。在食。阳明阳盛。故能食。而大便硬。此为纯阳结。少阳阳微。故不能食而大便硬。此为阳微结。故欲与柴胡汤。必究其病在半表。然微恶寒。亦可属少阴。但头汗出。始可属少阳。故反复讲明头汗之义。可与小柴胡而勿疑也。所以然者。少阳为枢。少阴亦为枢。故见症多相似。必于阴阳表里辨之真。而审之确。始可一剂而瘳。此少阴少阳之疑似症。又柴胡症之变局也。

　　少阳居人身之半。胁居一身之半。故胁为少阳之枢。而小柴胡为枢机之剂也。岐伯曰。中于胁。则入少阳。此指少阳自病。然太阳之邪。欲转属少阳。少阳之邪。欲归并阳明。皆从胁转。如伤寒四五日。身热恶风。头项强。胁下满者。

　　是太阳并病。将转属少阳之机也。以小柴胡与之。所以断太阳之来路。如阳明病发。潮热大便溏。小便自可。胸胁满不去者。是少阳阳明并病。此转属阳明之路也。以小柴胡与之。所以开阳明之出路。若据次第传经之说。必阳明始传少阳。

　　则当大便硬而不当溏。当曰胸胁始满。不当曰满不去矣。又阳明病。胁下硬满。不大便而呕。舌上白苔者。此虽已属阳明。而少阳之症未罢也。盖少阳之气。游行三焦。因胁下之阻隔。令上焦之治节不行。水精不能四布。故舌上有白苔。

　　而呕。与小柴胡。转少阳之枢。则上焦气化始通。津液得下。胃家不实。而大便自输矣。身然而自汗解者。是上焦津液所化。故能开发腠理。蒸肤泽毛。若雾露之溉。与胃中邪热薰蒸。而自汗不解者。不同。

　　东垣云。少阳有不可汗吐下利小便四禁。然柴胡症中口不渴。身有微汗者。仍加桂枝以取汗。下后胸胁满。微结。

　　小便不利。渴而不呕。头汗出。往来寒热者。用柴胡桂枝甘姜汤汗之。下后胸满。烦惊。小便不利。语。身重者。柴胡龙骨牡蛎汤中。同大黄茯苓以利小便。柴胡症具。反下之。心下满而硬痛者。大陷胸汤下之。医以丸药下之。而不得利。已而微利。胸胁满而呕。日晡潮热者。小柴胡加芒硝下之。是仲景于小阳经中。以备汗下利小便法也。若吐法。本为阳明初病。胸中实。不得食。不得吐。而设。少阴病。饮食入口即吐。心下兀兀欲吐。复不能吐。亦是胸中实。当吐之。若水饮蓄于胸中。虽是有形而不可为实。故不可吐。何则。少阳之喜呕。呕而发热。便见中气之虚。但热而不实。

　　故用人参以调中气。上焦得通。津液得下。胃气因和。故少阳之呕。与语不并见。所以呕者是少阳本症。语是少阳坏症。然本渴而饮水呕。与但欲呕。胸中痛。微溏者。又非柴胡症。是呕中又当深辨也。按呕渴虽六经俱有之症。而少阳阳明之病机。在呕渴中分。渴则转属阳明。呕则仍在少阳。如伤寒呕多。虽有阳明症。不可攻之。因三焦之不通。

　　病未离少阳也。服柴胡汤已。渴者。属阳明也。此两火之并合。病已过少阳也。夫少阳始病。便见口苦。咽干。目眩。

　　先已津液告竭矣。故太阳之病。最易转属于阳明。所以发汗即胃实而语。故小柴胡中。已具或渴之症。方中用参苓甘枣皆生津之品。以预防其渴。服之反渴。是相火炽盛。津液不足以和胃。即转属阳明之机也。

　　少阳妄下后。有二变。实则心下满而硬痛。为结胸。用大陷胸汤下之。虚则但满而不痛为痞。用半夏泻心汤和之。

　　此二症皆从呕变。因不用柴胡。令上下不通。津液不下耳。

　　本论云。伤寒中风。有柴胡症。但见一症即是。不必悉具者。言往来寒热。是柴胡主症。此外兼见胸胁满硬。心烦喜呕。及或为诸症中凡有一者。即是半表半里。故曰呕而发热者。小柴胡主之。因柴胡为枢机之剂。风寒不全在表。未全入里者。皆可用。故症不必悉具。而方有加减法也。然柴胡有疑似症。不可不审。如胁下满痛。不渴而饮水呕者。柴胡不中与也。又但欲呕。腹中痛。微溏者。此非柴胡症。如此详明。所云但见一症便是者。又当为细辨矣。

　　卷下

　　太阴病解第四

　　按热病论云。太阴脉。布胃中。络于嗌。故腹满嗌干。此热伤太阴之标。自阳部注经之症。非太阴本病也。仲景立本病为提纲。因太阴主内。故不及中风四肢烦疼之表。又为阴中至阴。故不及热病嗌干之症。太阴为开。又阴道虚。太阴主脾。所生病。脾主湿。又主输。故提纲主腹满时痛。而吐利。皆是里虚不固。湿胜外溢之症也。脾虚则外亦虚。食不下者。胃不主纳也。要知胃家不实。即转太阴耳。世举阳明传少阳之谬。反昧传太阴之义。热病腹满。是热郁太阴之经。有嗌干可证。症在表也。寒温腹满。是寒生至阴之藏。有自利可证。病在本也。脾经有热。则阴精不上输于肺。故嗌干。脏有寒。则脾不能为胃行其精液。故下利。夫阳明之当下因本病。而太阴之下症。反在标病。可见阴阳异位之故。

　　又以见阴从阳转之义也。

　　参中阴溜府之义。知热邪不遽入至阴。虽热在太阴之经。而实仍在阳明之胃。可知下症只在阳明。太阴本无下法。

　　腹满亦两经之症。不大便而腹满。或绕脐痛者。为实热。属阳明。下利而腹满时痛。为虚寒。属太阴。寒湿是太阴本症。湿热又伤寒所致之变症也。其机关在小便不利。则湿热外见而身黄。小便自利。非暴烦下利而自愈。即大便硬而不使。所以然者。脾肤相连。此脾家实。则腐秽自去。而成太阴之开。若胃家实。则地道不通。而转阳明之合矣。叔和但知有阳明。不知有太阴阳明症。

　　序例谓太阴受病。脉当沉细。不知沉细。是太阴本病之脉。不是热症嗌干之脉。盖脉从病见。如太阴中风则脉浮。

　　不从脏之阴。而从风之阳也。然浮为麻黄汤脉。而用桂枝者。以太阴是里之表症。桂枝汤。是里之表药。因脾主肌肉。

　　是宜解肌耳。太阴伤寒脉浮而缓者。亦非太阴本病。盖浮为阳脉。缓为胃脉。太阴伤寒。脉不沉细。而反浮缓。是阴中有阳脉。有胃气。所以手足自温。而显脾家之实。或发黄便硬。而转属阳明。此脉症在太阴阳明之间。故曰系在。若太阴自受寒邪。不应如是矣。

　　太阴脉浮为在表。当见四肢烦疼等症。沉为在里。当兼腹痛吐利等症。表有风热可发汗。宜桂枝汤。里有寒邪当温之。宜四逆辈。太阳而脉沉者。因于寒。寒为阴邪。沉为阴脉也。太阴而脉浮者。因于风。风为阳邪。浮为阳脉也。当知脉从病变。不拘于经。故阳经有阴脉。阴经有阳脉。世为脉在三阴则俱沉。阴经不当发汗者。未审此耳。

　　太阴中风。阳微阴涩。不长者为欲愈。要知涩与长。不是并见。涩本病脉。涩而转长。病始愈耳。风脉本浮。今浮已微。知风邪当去。涩则少气少血。故中风。今长则气结。故愈。

　　太阴中风。四肢烦疼。太阴伤寒。手足自温。此指表热言也。热在四肢。则身体不热可知。盖太阴主内。表当无热。

　　惟四肢为诸阳之本。脾为胃行津液以灌四旁。故得主四肢。则四肢之温热。仍是阳明之阳也。且曰自温。便见有时不温。

　　有时四肢厥逆矣。

　　内经云。人有四肢热。逢风而如炙如火者。是阴气虚而阳气盛。风者阳也。四肢亦阳也。两阳相搏。是人当肉烁。

　　此即太阴中风症。要知太阴中风。与三阳不同。太阴之病。名曰关。故阳邪不得深入。惟病在四关。久而不愈。脾液不足以充肌肉。故肉烁。世人最多此症。其有手足心热者。亦中风之轻者耳。然太阴中风。因阴虚而阳凑之。外风为内热所致。但当滋阴以和阳。不得驱风而增热也。

　　手足自温句。暗对身不发热言。非言太阴伤寒。必当手足温也。夫病在三阳。尚有手足冷者。何况太阴。陶氏分太阴手足温。少阴手足寒。厥阴手足冷。是大背太阴手足烦疼。少阴一身尽热之义矣。凡伤于寒则为病热。寒为阴。太阴为至阴。两阴相合。无热可发。惟四末为阴阳之会。故尚温耳。惟手足自温。中宫不遽受邪。故或发身黄。或暴烦下利自止。即手足自温处。因以见脾家之实也。

　　发黄。自阳明病。太阴身当发黄。非言太阴本有发黄症也。以手足温处。是阳明之阳盛。寒邪不得伤太阴之脏。脏无寒而身有湿。故当发黄。若湿从溺泄。暴烦下利。仍是脾主转输。故不失为太阴病。若烦而不利。即胃家之热实。非太阴之湿热矣。此太阴伤寒。全藉阳明之阳为之根。故有转属之症也。人知伤寒以阳为主。不知太阴伤寒以阳明为主。

　　东垣以有声无声分呕吐非也。呕吐皆有声有物。惟干呕是有声无物。呕以水胜。属上焦也。吐以物胜。属中焦也。

　　六经皆有呕属少阳。以喜呕。故吐属太阴。而不属阳明。亦主输主内之分。

　　太阳以阴为根。而太阴以阳为本。太阳不敢妄汗。尤恐亡少阴之津也。太阴不敢轻下。恐伤阳明之气也。太阴本无下症。因太阳妄下。而阳邪下陷于太阴。因而有桂枝汤。加芍药等法。太阴脉弱。知胃气已动。盒饭少加矣。此因里急后重者不可不用。又不可多用。故如此叮咛耳。

　　卷下

　　少阴病解第五

　　少阴一经。兼水火二气。寒热杂居。故为病不可捉摹。其寒也症类太阴。其热也症似太阳。故仲景以微细之病脉。

　　欲寐之病情为提纲。立法于象外。使人求法于病中。凡症之寒热之真假。仿此义以推之。其阴阳虚实见矣。五经提纲。

　　皆是邪气盛则实。惟少阴提纲。是指正气夺则虚者。以少阴为人身之本也。然邪气之盛。亦因正气之虚。故五经皆有可温可补症。正气之夺。亦因邪气之盛。故少阴亦有汗吐下症。要知邪气盛。而正气已虚者。固本即以逐邪。正不甚虚。

　　而邪气实者。逐邪正所以护正。此大法也。

　　少阳为阳枢。少阴为阴枢。弦为木象。弦而细者。是阳之少也。微为水象。微而细者。是阴之少也。此脉气之相似。

　　卫气行阳则寤。行阴则寐。其行阳二十五度。常从足少阴之分间行脏腑。少阴病。则枢机不利。故欲寐也。与少阳喜呕者同。呕者主出。阳主外也。寐者主入。阴主内也。喜呕是不得呕。欲寐是不得寐。皆在病患意中。得枢机之象如此。

　　少阴脉微。不可发汗。亡阳故也。脉细沉数。病为在里。不可发汗。然可汗之机。亦见于此。夫微为无阳。数则有复阳矣。须审其病为在里而禁汗。不得拘沉为在里而不发汗也。发汗脉沉者。是病为在表。以无里症。故可发汗。若脉浮而迟。表热里寒。下利清谷。是迟而无阳。病为在里。又不得以浮为在表。而发汗矣。要知阴中有阳。沉亦可汗。阳中有阴。浮亦当温。若八九日。一身手足本热。是自里达表。阳盛阴虚。法当滋阴。又与二三日无里症者不侔。

　　太阴是阳明之里。阳明不恶寒。故太阴虽吐利腹痛。而无恶寒症。少阴是太阳之里。太阳恶寒。故少阴吐利必恶寒。

　　阴从阳也。太阴手足温者必暴烦下利而自愈。是太阴藉胃脘之阳。少阴吐利。亦必手足温者可治。手足厥者不治。是下焦之虚寒。既侵迫于中宫。而胃脘之阳。仍得敷于四末。始知先天之元阳。仍赖后天之胃气培植也。

　　太阳是少阴之标。太阴是少阴之本。少阴阴虚。则移热于膀胱。故一身手足尽热而便血。从标也。少阴阳虚。则移寒于脾而吐利。从本也。

　　少阴传阳。症有二。六七日腹胀不大便者。是传阳明。脏气实则还之腑也。八九日一身手足尽热者。是传太阳。阴出之阳。下利极而上也。

　　热在膀胱而便血。亦脏病传腑。此阴乘阳也。然气病而伤血。又阳乘阴也。亦见少阴中枢之象。此是自阴转阳。与太阳热结膀胱。血自下者。见症同而病因异。少阴病脉紧。至七八日。自下利。脉暴微。手足反温。脉紧反去者。虽烦利必自愈。此亦是脾家实。露出太阳底板。故得与太阴。七八日暴烦下利自止同。盖少阴来复之。阳微。则转属太阴而秽腐自去。盛则转属阳明而糟粕不传。郁则内实而入阳明大府广肠之区。横则外达而遍太阳内外盛血之部。要知紧脉转微。是复少阴本脉。故转太阴而自解。脉沉细数。是兼阳脉。故入阳经而为患。然热虽甚不死。亦阴自阳则解之变局也。

　　六经皆有烦躁。而少阴更甚者。以其阴之虚也。盖阳盛则烦。阴极则躁。烦属气。躁属形。烦发于内。躁见于外。是形从气动也。先躁而后烦。是气为形役也。不躁而时自烦。是阳和渐回。故可治。不烦而躁。是五脏之阳已竭。惟魄独居。

　　故死。故少阴以烦为生机。躁为死兆。

　　伤寒以阳为主。不特阴症见阳脉者生。亦阴病见阳症者可治也。凡蜷卧四逆。吐利交作。纯阴无阳之症。全赖一阳来复。故反烦者可治。手足反温者。反发热者不死。

　　太阳少阴。皆有身痛骨节痛之表。水气为患之里。太阳则脉浮紧而身发热。用麻黄汤发汗。是振营卫之阳以和阴也。

　　少阴之脉沉而手足寒。用附子汤温补。是扶坎中之阳以配阴也。太阳之水属上焦。小青龙汗而发之。阳水当从外散也。

　　少阴之水属下焦。真武汤温而利之。阴水当从下泄也。阴阳俱紧。与太阳伤寒相似。夫紧脉为寒。当属少阴。然病发于阴不当有汗。反汗出者。阴极似阳。阳虚不能藏精所致也。亡阳之前。已先亡阴矣。阳无所根据。故咽痛呕吐。见阳虚之不归。阴不能藏。故下利不止。见真阴之欲脱也。则附子汤。用三白以滋阴。参附以回阳。为少阴反本还元之剂。

　　肾主五液。入以为汗。少阴受病。液不上升。所以阴不得有汗。仲景治少阴之表。于麻黄细辛中加附子。是升阳液而为汗也。若真阴为邪热所逼。则水随火越。故反汗出。仲景治少阴之里。附子汤中任人参。是补肾液而止汗也。脉阴阳俱紧。口中气出条。是少阴经文。王氏集之脉法中。故诸家议论不一。夫少阴脉络。肺主鼻。故鼻中涕出。少阴脉络舌本。故舌上苔滑。少阴大络。注诸络以温足胫。故足冷。此症不名亡阳者。因不汗出。内不吐利也。口中气出。唇口燥干。鼻中涕出。此为内热。阴阳脉紧。舌上苔滑。蜷卧足冷。又是内寒。此少阴为枢。故见寒热相持之症。而口舌唇鼻之半表半里。恰与少阳之口苦。咽干。目眩。相应也。勿妄治者。恐阴阳相持。苟清火温补等法。用之不当。宁静以待之。至七日来复。微发热。手足温。是阴得阳之解也。故八日以上。反大发热。再加吐利。即是亡阳。若其人反加微寒。寒甚于表。上焦应之。必欲呕矣。若加腹痛。是寒甚于里。中焦受之。必欲利矣。当此阴盛。急当扶阳。庶不为假热所惑而妄治。

　　但欲寐。即是不得眠。然但欲寐是病情。乃问而知之。不得眠是病形。可望而知之。欲寐是阴虚。不眠是烦躁。故治法不同。

　　三阳惟少阳无承气症。三阴惟少阴有承气症。少阳为阳枢。阳稍虚。便入于阴。故不得妄下以虚其元阳。少阴为阴枢。阳有余。便伤其阴。故当急下以存其真阴。且少阳属木。惟畏其克土。故无下症。少阴主水。更畏有土制。故当急下。盖真阴不可虚。强阳不可从也。

　　少阴病。用大承气急下者。有三病症。得病三二日。热淫于内。肾水不支。因转属阳明。胃火上炎。故口燥咽干也。

　　急下之。谷气下流。津液得生矣。得病六七日。当解不解。津液枯涸。因转属阳明。故腹胀不大便。所谓已入于腑者。

　　下之则胀已。宜于急下者。六七日来阴虚已极。恐土实于中。心肾不交耳。若自利纯清水。心下痛。口燥舌干者。是土燥火炎。脾气不濡。胃气反浓。水去而谷不去。故宜于急下。

　　少阴为性命之枢。少阴病。是死生关。故六经中。独于少阴历言死症。然少阴中风始得时。尚有发热脉沉可证。若初受伤寒。其机甚微。脉细微。但欲寐。口中和。背恶寒。人已皆不觉其为病也。若身体疼。手足寒。骨节痛。脉浮者。

　　此表中阳虚症。心中烦。不得卧。此里之阴虚症也。若下利咽痛胸满心烦。与口中气出。唇口燥干。鼻中涕出。蜷卧足冷。舌上苔滑者。此少阴半表半里。阴阳驳杂之症也。

　　脉阴阳俱紧。反汗出。而咽痛吐利者。此阴极似阳。肾阳不归。为亡阳症也。若至八九日。一身尽热者。是寒极生热。肾阳郁极。而胜复太过也。其腹痛下利。小便不利者。有水火之分。若四肢沉重疼痛。为有水气。是阳虚而不胜阴也。若便脓血。与泄利下重者。此为火。此阳邪陷入阴中也。下利清谷。里寒外热。手足厥逆。脉微欲绝。身反不恶寒。

　　其人面赤者。是下虚而极阳也。吐利兼作。手足逆冷。烦躁欲死者。是阴极而发躁也。岐伯曰。阴病治阳。阳病治阴。

　　定其中外。各守其乡。此即仲景治少阴之大法也。

　　同是恶寒蜷卧。利止手足温者可治。利不止。手足逆冷者不治。时自烦欲去衣被者可治。不烦而躁。四逆而脉不至者死。同是吐利。手足不逆冷。反发热者不死。烦躁四逆者死。同是呕吐。汗出大便数少者可治。自利烦躁不得卧者死。

　　盖阴阳互为其根。阴中无阳则死。独阴不生故也。

　　卷下

　　厥阴病解第六

　　太阴厥阴。皆以里症为提纲。太阴为阴中之至阴而主寒。故不渴。厥阴为阴中之阳而主热。故消渴也。太阴主湿土。

　　土病则气陷下。湿邪入胃。故腹痛自利。厥阴主相火。火病则气上逆。火邪入心。故心中疼热也。太阴腹满而吐。食不下。厥阴饥不欲食。食即吐蛔。同是食不下。太阴则满。厥阴则饥。同是一吐。太阴则吐食。厥阴则吐蛔。此又属土属木之别也。太阴为开。本自利。而下之则开拆胸下结硬者。开拆反合也。厥阴为合。气上逆。而下之则合拆。利不止者。

　　合拆反开也。两阴交尽。名曰厥阴。又名阴之绝阳。是厥阴宜无热矣。然厥阴主肝。而胆藏内。则厥阴热症。皆少阳相火内发也。要知少阳厥阴。同一相火。相火郁于内。是厥阴病。相火出于表。为少阳病。少阳咽干。即厥阴消渴之机。

　　胸胁苦满。即气上撞心之兆。心烦即疼热之初。不欲食。是饥不欲食之根。喜呕。即吐蛔之渐。故少阳不解。转属厥阴而病危。厥阴病衰。转属少阳而欲愈。如伤寒热少厥微。指头寒。不欲食。至热除欲食。其病愈者是也。

　　太阴提纲。是内伤寒。不是外感。厥阴提纲。是温病而非伤寒。要知六经各有主症。是仲景伤寒杂病合论旨也。

　　诸经伤寒无渴症。太阳不恶寒而渴。是温病矣。杂症矣。惟厥阴伤寒。肝木郁而不得出。热甚于内。欲窃母气以克火。故渴欲饮水。若不恶寒。当作温病治之。要知温乃风木之邪。是厥阴本病。消渴是温病之本。厥利是温病之变。内经所谓热病。皆伤寒之类。此正其类矣。

　　厥阴消渴。即以水饮之。所以顺其欲。然少与之。可以平亢火。多与之。反以益阴邪。当量其消与不消。恐水渍入胃耳。

　　渴欲饮水。与饥不欲食对看。始尽厥阴病情。

　　手足厥冷。脉微欲绝。是厥阴伤寒之外症。当归四逆。是厥阴伤寒之表药。夫阴寒如此。而不同姜附者。以相火寄于肝位。虽寒而脏不寒。故先厥者。后必发热。手足愈冷。肝胆愈热。故厥深热亦深。所以伤寒初起脉症如此者。不得遽认为虚寒。妄投姜附以遗患也。厥者必发热。热与厥相应。热深厥亦深。热微厥亦微。此四症。是厥阴伤寒之定局。

　　先热后厥。厥热往来。厥多热少。热多厥少。此四症。是厥阴伤寒之变局。皆因其人阳气多寡而然。如太阳伤寒。亦有已发热未发热之互辞也。

　　内经之寒热二厥。因于内伤。与本论因外邪者不同。内经热厥。只在足心。是肾水起涌泉之下也。本论热厥。因热在肝脏。而手足反寒。故曰厥深热亦深。内经之寒厥。有寒无热。本论之寒厥。先厥者。后必发热。热胜则生。寒胜则死。此内伤外感之别。

　　厥阴有晦朔合具之理。阴极阳生。故厥阴伤寒反以阳为主。厥少热多。是为生阳。故病当愈。厥多热少。是为死阴。

　　故病为进。如热气有余者。或便脓血。或发痈脓。亦与内经热厥不同。

　　阴气起于五指之里。阳气起于五指之表。气血和调。营卫以行。则阴阳相贯。如环之无端也。厥阴无阳。厥阴病则阴阳不顺接。故手足逆冷。若热少厥微而指头寒。知病可愈。手足反温者。虽下利必自愈。此阴阳自和而顺接也。盖脉微烦躁灸厥阴。厥不还者死。是阴阳之气绝矣。

　　本论云。诸四逆厥者。不可下。又曰厥应下之。而反发汗者。必口伤烂赤二义不同。当理会上下文。盖诸四逆是指虚寒症言。故曰虚家亦然。应下之。是单指热厥言。故曰厥深热亦深。盖发汗。只能引火上升。不能逐热外散。故令口伤。若手足厥冷。脉微欲绝。此时外寒切迫。内热未起。又当发汗。

　　厥而脉微欲绝。是伤寒所起之脉。所谓不可下者是矣。脉滑而厥。是内热闭郁之脉。所谓厥应下之是已。下之是下其热。非下其实。泄利下重者。四逆散。欲饮水数升者。白虎汤。此厥阴之下药。所以下无形之邪也。若以承气下之。

　　利不止矣。诊厥阴病以阳为主。而治厥阴病以阴为主。故当归四逆不去芍药。白头翁汤重用连柏。乌梅丸用黄连至一斤。

　　又佐黄柏六两。复脉汤用地黄至一斤。又佐麦冬八两。要知脉微欲绝。手足厥冷者。虽是阴盛。亦不阳虚。故即可表散外邪。而不可固里。脉代结。心动悸者。似乎阳虚。实为阴弱。只可太剂滋阴。而不可温补。所以然者。肝之相火本少阳之生气。而少阳实出于坎宫之真阴。经曰。阳予之正。阴为之主。又曰。阴虚则无气。又曰。少火生气。壮火实气。

　　审此。则知治厥阴之理矣。

　　中州。四肢。皆脾所主。厥阴伤寒。手足逆冷。而又下利。是木克土也。复发热者。下利必自止。火生土也。若肝火上行逼心。故反汗出。气上撞心。心不受邪。因而越之。故咽中痛。而喉为痹耳。若发热而利。汗出不止者死。是阳虚外亡。为有阴无阳。与少阴亡阳同义。若肝火内行而入脾。土火合德。必无汗而利自止。若发热而利不止。此肝火内陷。血室不宁。故便脓血。若发热下利至甚。厥不止者死。是土败木贼。诸阳之本绝也。厥阴伤寒。有乘脾乘肺二症。

　　疑似难明。最当详辨。一曰伤寒腹满语。寸口脉浮而紧。此肝乘脾也。名曰纵。刺期门。夫腹满语。似胃家实。然脉浮紧而不潮热。非阳明脉也。脉法曰。脉浮而紧者。名曰弦。此弦为肝脉矣。内经曰。诸腹胀大。皆属于热。又曰。

　　肝气盛则多言。是腹满由肝火。而语乃肝气所发也。木旺则侮其所胜。直犯脾土。故名纵。一曰伤寒发热。啬啬恶寒。

　　大渴欲饮水。其腹必满。此肝乘肺也。名曰横。刺期门。夫发热恶寒。似太阳之表。未经大汗而大渴。非转属阳明。未经妄下而腹满。非转属太阴。且头不痛。胃不实。不下利。断非三阴症矣。要知发热恶寒。是肺病。肺虚而肝火乘之。

　　脾畏木邪。水精不上归于肺。故大渴。肺不能通调水道。故腹满。是侮所不胜。寡于畏也。故名横。一纵而乘脾。一横而乘肺。总是肝有亢火。当泻无补。必刺期门。随其实而泻之。募原清。则三气皆顺。表里尽解矣。此非汗吐下清利诸法所可治。故宜针。

　　伤寒阳脉涩。阴脉弦。腹中急痛者。此亦肝乘脾也。故先与小建中安脾。继与小柴胡疏木。要知小建中。是桂枝汤。

　　加芍药以平肝。加饴糖以缓急。为厥阴伤寒驱邪发表和中止痛之神剂也。不瘥者。中气虚而不振。邪尚留连。继以小柴胡补中发表。令木邪直走少阳。使有出路。所谓阴出之阳则愈也。仲景有一症而用两方者。在太阳先麻黄继桂枝。是先外后内法。在厥阴先建中继柴胡。是先内后外法。亦是令厥阴转属少阳之机。

　　伤寒厥而心下悸者。此亦肝乘肺也。虽不发热恶寒。亦木实金虚。水气不利所致。彼腹满者。是水气在中焦。故刺期门以泻其实。此水在上焦。故用茯苓甘草汤以发其汗。此方是代水为汗。发邪内散之剂。即厥阴治厥之剂也。

　　厥阴中风之脉。与他经不同。凡脉浮为风。此云不浮为未愈。是厥阴中风。脉反沉矣。此木犹阴处。风入地中。木郁不舒。故未愈。微浮是风行地上。草木发陈。复厥阴风木之常。故愈也。

　　凡脉浮为在表。沉为在里。厥阴中风。其脉既沉。其症亦为在里。此热利下重。是厥阴中风也。太阳中风。下利呕逆。是有水气。厥阴中风。热利下重。是有火气。故以白头翁为主以治风。芩连为辅以清火。佐秦皮以升九地之风。则肝木欣欣向荣矣。下利而渴欲饮水。是厥阴之消渴。亦中风之烦所致也。下利脉沉弦。是沉为在里。弦为风脉。弦而大。

　　是风因火动。故利未止微弱数者。是风少火微。故为自止。虽发热不死者。阴出之阳也。下利有微热汗出。是中风本症。

　　里症出表。则风从外散。故令自愈。欲愈之脉当微浮。若寸脉反浮数。风去而热不去。尺中自涩者。热属阴络。肝血不藏。必便脓血也。

　　厥阴中风之热利。是里有热。伤寒亦有热利。是里有寒。又与厥利不同。厥利见发热则利止。此六七日不利。便发热而利。汗出不止。是外热内寒。故谓之有阴无阳。要知内经之舌卷囊缩。是有阳无阴。故热虽甚而可治。

　　阴阳易之为病。本于厥阴之欲火。始也因肝火之动。致伤少阴之精继也。少阴之精不藏。厥阴之火不羁。所以少阴里虚。阴中拘挛。热上冲胸。眼中生花。头重不欲举。皆厥阴相火为眚。顿令无病之人。筋脉形气为之一变。此即温疫传染。遗祸他人之一症也。

　　卷下

　　制方大法第七

　　凡病有名有症。有机有情。如中风。伤寒。温暑。湿等类。此为名也。外有头痛。身热。腰痛。内有喘咳。

　　烦渴。吐利。胀满。所谓症也。其间在表在里。有汗无汗。脉沉脉浮。有力无力。是其机也。此时恶寒。恶热。苦满。

　　喜呕。能食。不能食。欲寐不得卧。或饮水数升。或嗽水不欲咽。皆病情也。因名立方者。粗工也。据症定方者。中工也。于症中审病机。察病情者。良工也。仲景制方不拘病之命名。惟求症之切当。知其机。得其情。凡中风伤寒杂病。

　　宜主某方。随手拈来。无不合法。此谓医不执方也。今谈仲景方者。皆曰桂枝汤。治中风不治伤寒。麻黄汤。治伤寒不治中风。不知仲景此方主何等症。又不察仲景何症用何等药。只在中风伤寒二症中相较。青龙白虎命名上敷衍。将仲景活方活法。为死方死法矣。

　　仲景立方。精而不杂。其中以六方为主。诸方从而加减也。凡汗剂。皆本桂枝。吐剂皆本栀豉。攻剂皆本承气。和剂皆本柴胡。寒剂皆本泻心。温剂皆本四逆。浑而数之。为一百十三方者。未之审也。

　　六经各有主治之方。而他经有互相通用之妙。如桂枝麻黄二汤。为太阳营卫设。而阳明之病在营卫者亦用之。真武汤。为少阴水气设。而太阳之汗后亡阳者亦用之。四逆汤。为太阴下利清谷设。太阳之脉反沉者亦宜之。五苓散。为太阳消渴水逆设。阳明之饮水多者亦宜之。猪苓汤。为少阴下利设。阳明病小便不利者亦宜之。抵当汤。为太阳瘀血在里设。阳明之蓄血亦用之。瓜蒂散。为阳明胸中痞硬设。少阴之温温欲吐者亦用之。合是症。便用是方。方各有经。而用可不拘。是仲景法也仲景立方。只有表里寒热虚实之不同。并无伤寒杂病中风之分别。且风寒有两汤迭用之妙。表里有两方更换之奇。或以全方取胜。或以加减奏功。前人论方不论症。故反以仲景方为难用耳。

　　桂枝汗剂中第一品也。麻黄之性。直达皮毛。生姜之性。横散肌肉。故桂枝佐麻黄。则开玄府而逐卫分之邪。令无汗者有汗而解。故曰发汗。桂枝率生姜。则开腠理而驱营分之邪。令有汗者复汗而解。故曰解肌。解肌。解肌肉之邪也。

　　正在营分。何立三纲者。反云麻黄主营。桂枝主卫耶。麻黄汤。不言解肌。而肌未尝不解。桂枝汤之解肌。正所以发汗。

　　要知桂枝麻黄是发汗分浅深之法。不得以发汗独归麻黄。不得以解肌与发汗对讲。前人论方不论药。祗以二方为谈柄。

　　而置之不用也。

　　凡风寒中人。不在营卫。即在腠理。仲景制桂枝汤。调和营卫。制柴胡汤。调和腠理。观六经症。知仲景独出桂枝症。柴胡症之称。见二方任重。不可拘于经也。惟太阳统诸阳之气。六经表症咸属于太阳。故柴胡汤得与桂枝汤对待于太阳之部。桂枝本为太阳风寒设。凡六经初感之邪。未离营卫者悉宜之。柴胡本为少阳半表。凡三阳在表之邪。还在腠理者悉宜之。仲景一书。最重二方。所以自为桂枝注释。又为小柴胡注释。桂枝有疑似症。柴胡亦有疑似症。桂枝有坏症。柴胡亦有坏症。桂枝症罢。桂枝不中与矣。而随症治法。仍不离桂枝方加减。柴胡症罢。柴胡不中与矣。而设法救逆。仍不出柴胡汤加减。

　　麻黄汤症。热全在表。桂枝之自汗。大青龙之烦躁。皆兼里热。仲景于表剂中。便用寒凉以清里。自汗是烦之兆。

　　烦是躁之征。汗出则烦得外泄。故不躁。宜用微寒酸苦之味以和之。汗不出。则烦不得泄。故躁。宜用大寒坚重之品以清之。夫芍药石膏是里药。今人见入表剂中。不审表中有里。因生疑畏。当用不用。至热并阳明。而班黄狂乱。是不任大青龙之故也。仲景于太阳经中。用石膏以清胃火。是预保阳明之先着。加姜枣以培中气。又虑夫转属太阴矣。

　　青龙柴胡。皆是两解表里之剂。小青龙重在里症。小柴胡重在表症。故小青龙加减。麻黄可去。小柴胡加减。柴胡独存。盖小青龙重在半里之水。小柴胡重在半表之热也。

　　小青龙。治伤寒未解之水气。故用温剂汗而发之。十枣汤。治中风已解之水气。故用寒剂引而竭之。此寒水风水之异治也。小青龙之水。动而不居。五苓散之水。留而不行。十枣汤之水。纵横不羁。大陷胸之水。痞硬坚满。真武汤之水。四肢沉重。水气为患不同。所以治法各异。

　　林亿云。泻心本名理中黄连人参汤。盖泻心疗痞。正是理中处。当知仲景用理中有寒热两法。一以扶阳。一以益阴也。

　　邪在营卫之间。惟汗是其出路。故立麻黄桂枝二方。邪在胸腹之间。惟吐是其出路。故立瓜蒂栀豉二方。瓜蒂散主胸中痞硬。治在上焦栀豉汤主腹满而喘。治兼中焦。犹麻黄汤之主皮肤。桂枝汤之主肌肉也。瓜蒂散峻剂也。犹如麻黄汤之不可轻用。栀豉汤轻剂也。犹如桂枝汤可更用而无妨。故太阳表剂。多从桂枝汤加减。阳明表剂。多从栀子汤加减。

　　阳明用栀子。犹太阳用桂枝。既可用之以驱邪。即可用之以救逆。今人但知汗为解表。而不知吐亦为解表。知吐中便能发散之说。不知所以当吐之义。故于仲景大法中。取其汗下遗其吐法耳。

　　少阳为枢。不全在里不全在表。仲景本意重里。而柴胡所主又在半表。故必见半表病情。乃得从柴胡加减。如悉入在里。则柴胡非其任矣。故柴胡称解表之方。

　　小柴胡虽治在半表。实以理三焦之气。所以称枢机之剂。如胸满。胸中烦。心烦。心下悸。喜呕。喝咳。是上焦无开发之机也。腹痛。胁下痞硬。不欲饮食。是中焦废转运之职也。小便不利。是下焦失决渎之任也。皆因邪气与正气相搏而然。用人参扶三焦之正气。壮其枢耳。

　　四逆为太阴主方。而诸经可以互用。在太阴本经。固本以逐邪也。用于少阴。温土以制水也。用于厥阴。和土以生木也。用于太阳。益火以扶元阳也。惟阳明胃实。少阳相火。非所宜耳。

　　少阴病四五日。腹痛。小便不利。下利不止。若四肢沉重疼痛者。为下焦水郁。用真武汤。是引火归元法。若便脓血者。为下焦火郁。用桃花汤。是升阳散火法。此因坎中阳虚。不得以小便不利作热治。

　　少阴病。二三日。心中烦。不得卧者。病本在心。法当滋离中之真水。随其势之润下。故君黄连之苦寒以火泄之。

　　四五日小便不利。下脓血者。病本在肾。法当升坎中之少火。顺其性之炎上。故佐干姜之苦温以发之。此伏明之火与升明之火不同治。

　　少阴心烦欲寐。五六日欲吐不吐。自利而渴。小便色白者。是下焦虚寒。不能制火。宜真武汤。以温下焦之肾水。

　　下利六七日。咳而呕渴。心烦不眠。是上焦虚热。水精不布。宜猪苓以通上焦之津液。

　　厥阴下利。用白头翁汤。升阳散火。是火郁达之也。制乌梅丸以救火。是曲直作酸之义。佐苦寒以和阴。主温补以存阳。是肝家调气之法也。乌梅丸。治伤寒之厥利与久利。故半兼温补。白头翁汤。主中风之热利与下重。故专于凉散。

　　小柴胡为少阳主方。乌梅丸为厥阴主方。二方虽不同。而寒温互用。攻补兼施之法相合者。以脏腑相连。经络相贯。

　　风木合气。同司相火故也。其中皆用人参。补中气以固本逐邪。而他味俱不相袭者。因阴阳异位。阳宜升散。故主以柴胡。阴宜收降。故主以乌梅。阳主热。故重在寒凉。阴主寒。故重用辛热。阳以动为用。故汤以荡之。其症变幻不常。

　　故柴胡有加法。阴以静为体。故丸以缓之。其症有定局。故乌梅无加减法也。手足厥逆之症。有寒有热。有表有里。四逆散。解少阴之里热。当归四逆散。散厥阴之表寒。通脉四逆。挽少阴真阳之将亡。茯苓四逆。留太阳真阴之欲脱。四方更有轻重浅深之别也。

　　按发表攻里。乃御邪之长技。盖表症皆因风寒。如表药用寒凉。则表热未退。而中寒又起。所以表药必用桂枝。发表不远热也。

　　然此为太阳表热言耳。如阳明少阳之发热。则当用柴芩栀豉之类主之。里热皆因郁热。下药不用苦寒。则瘀热不除。

　　而邪无出路。所以攻剂必用大黄。攻里不远寒也。然此为阳明胃热言耳。如恶寒痞硬。阳虚阴结者。又当以姜附巴豆之类兼之矣。

　　麻黄桂枝。太阳阳明表之表药。瓜蒂栀豉。阳明里之表药。小柴胡。少阳半表之全药。太阴表药。桂枝汤。少阴表药。麻黄附子细辛汤。厥阴表药。当归四逆汤。六经之用表药。为六经风寒之出路也。

　　膀胱主水。为太阳之里。十枣五苓。为太阳水道之下药。胃腑主谷。为阳明之里。三承气。为阳明谷道之下药。胆腑主气。为少阳之里。大柴胡。为少阳气分之下药。此三阳之下药三阳实邪之出路也。

　　大肠小肠。俱属于胃。胃家实。则二肠俱实矣。若三分之。则调胃承气。胃家之下药。小承气。小肠之下药。大承气。大肠之下药。戊为燥土。庚为燥金。故加芒硝以润之也。

　　桂枝加大黄。太阳转属阳明之下药。桂枝加芍药。太阳转属太阴之下药。凡下剂兼表药者。以未离于表也。柴胡加芒硝汤。少阳转属阳明之下药。大柴胡下少阳无形之邪。柴胡加芒硝。下少阳有形之邪。桂枝加芍药。下太阴无形之邪。

　　三物白散。下太阴有形之邪。四逆散。下少阴厥阴无形之邪。承气。下诸经有形之邪也。下剂之轻者。只用气分药。下剂之重者。兼用血分药。酸苦涌泄。下剂之轻者。故芍药枳实为轻剂。咸苦涌泄。下剂之重者。故大黄芒硝为重剂。

　　仲景用攻下二字。不专指大便。凡与桂枝汤。欲攻其表。此指发汗言。表解者乃可攻之。指利水言。有热属脏者攻之。指清火言。寒湿在里不可下。指利水言。以有热故也。当以法下之。指清火言也。

　　仲景下剂。只重在汤。故曰医以丸药下之。非其治也。观陷胸抵当二丸。仍用水煮是丸。复为汤化。而连滓服。则势力更猛于汤散矣。当知仲景方以铢两分数者。非外感方。丸药如梧桐子大。每服数十丸者。不是治外感法。仲景制方疗病。随立方禁于后。使人受其功。不蹈其弊也。如用发表药。一服汗者。停后服。若脉浮紧。发热汗出者。不可与桂枝。若脉微弱。汗出恶风者。不可服大青龙。脉浮发热无汗。表不解者。不可与白虎。诸亡血虚者。不可用瓜蒂。

　　病患旧微溏者。不可与栀子豉汤。阳明病汗多者。不可与猪苓汤。外未解。其热不潮者。未可与承气。呕家不可与建中。

　　观种种方禁。当知仲景立方。慎重之心也。

　　仲景加减中有深意。如腹中痛者。少阳加芍药。少阴加附子。太阴加人参。如心下悸者。少阴加桂枝。少阳加茯苓。

　　若渴者。太阳加栝蒌根。人参。太阴加白术。仲景于加减中。分阴阳表里如此。故细审仲景方。知随症立方之妙。理会仲景加减法。知其用药取药之精。小青龙设或然五症。加减法内。即备五方。小柴胡设或然七症。即加减七方。要知仲景有主治之方。如桂枝麻黄等方是也。有方外之方。如桂枝汤。加附子。加大黄是也。有方内之方。如青龙真武辈之有加减是也。仲景书。法外有法。方外有方。何得以三百九十七法。一百一十三方拘之也耶。昔岐伯创七方以制病。仲景更穷其病之变幻。而尽其精微。如发表攻里乃逐邪大法。而发表攻里之方。各有大小。如小青龙柴胡陷胸承气是也。夫发表既有麻黄桂枝方矣。然有里邪夹表而见者。治表不及里。非法也。而里邪又有夹寒夹热之不同。故制小青龙。以治表热里寒。制大青龙以治表寒里热。是表中更兼解里。必如坏病之先里后表。先表后里之再计也。然大小青龙。即麻桂二汤之变。足以解营卫之表。不足以驱腠理之邪。且邪留腠理之间。半表之往来寒热虽同。而半表又有夹虚夹实之悬殊。因制小柴胡以防半里之虚。大柴胡以除半里之实。是表中便见和里。岂若后人先攻后补。先补后攻之斟酌也。攻里既有调胃承气矣。然里邪在上焦者。有夹水夹痰之异。在中焦者。有初硬后溏。燥屎定硬之分。非调胃一剂所能平也。因制小陷胸以清胸膈之痰。大陷胸以下胸膈之水。小承气以试胃家之失气。大承气以攻肠胃之燥屎。方有分寸。邪去而元气无伤。不致有顾此遗彼。太过不及之患也。按发表攻里之方。各有缓急之法。如麻黄汤。大承气。汗下之急剂也。桂枝。即发表之缓剂。其用桂枝诸法。是缓汗中更有轻重矣。小承气。下药之缓剂也。曰少与之。令小安。曰微和胃气。曰不转失气者令更与之。其调胃承气。则下剂之尤缓者也。曰少少温服之。且不用气分药。更加甘草。是缓下中亦有差别矣。若夫奇偶之法。诸方既已备见。

　　桂枝二方。各半之偶。桂枝二麻黄一之奇。是奇偶中各有浅深也。服桂枝汤已。须更吃稀粥为复方矣而更有取小柴胡服一升加芒硝之复。是复方中又分汗下二法矣。若白散之用复方更异。不利。进热粥一杯。利不止。进冷粥一杯。是一粥又寓热泻冷补之二法也。

　　病有虚实相关。寒热夹杂。有时药力所不能到者。仲景或针或灸以治。自后世针药分为两途。岂知古人刺药相须之理。按岐伯风厥表里。刺之饮之以汤。故仲景治太阳中风。服桂枝汤。反烦不解者。刺风池。风府。复与桂枝汤而愈。

　　阳明中风刺之瘥。如外不解。脉弦浮者。与小柴胡。脉但浮无余症者。与麻黄汤。吾故曰仲景治法。悉本内经。先圣后圣。其揆一也。

　　仲景方。备十剂之法。轻可散实。麻黄葛根诸汤是已。宣可决壅。栀豉瓜蒂二方是已。通可引滞。五苓十枣之属是已。涩可固脱。赤石脂桃花汤是已。补可扶弱。附子理中丸是已。重可镇怯。禹余粮代赭石是已。湿可润燥。黄连阿胶汤是已。燥可去湿。麻黄连翘赤小豆汤是已。寒能胜热。白虎黄连汤是已。热能制寒。白通四逆诸汤是已。

　　
