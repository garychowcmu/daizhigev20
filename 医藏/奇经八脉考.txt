奇经八脉考 明 李时珍

　　《奇经八脉考》一卷，明李时珍撰。其书谓人身经脉有正有奇，手三阴、三阳，足三阴、三阳为十二正经；阴维、阳维、阴蹻、阳蹻、冲、任、督、带为八奇经。正经人所共知，奇经医所易忽，故特评其病源治法，并参考诸家之说，荟粹成编。其原委精详，经纬贯彻，洵辨脉者所不可废。又创为气口九道脉图，畅发内经之旨，而详其诊法，尤能阐前人未泄之秘。考明初滑寿尝撰《十四经发挥》一卷，於十二经外，益以督、任二脉，旧附刊薛己《医案》之首案：薛己《医案》凡二本，其一本不载此书，医家据为绳墨。时珍此书更加精核。然皆根据《灵枢》、《素问》以究其委曲，而得其端绪。此以知徵实之学，由於考证。递推递密。虽一技亦然矣。

　　奇经八脉总说

　　凡人一身，有经脉、络脉；直行曰经，旁支曰络。经凡十二：手之三阴三阳，足之三阴三阳是也。络凡十五：乃十二经各有一别络，而脾又有一大络，并任督二络，总为十五。《难经》作“阴络”、“阳络”共二十七气，相随上下，如泉之流，如日月之行，不得休息。故阴脉营于五脏，阳脉营于六腑。阴阳相贯，如环无端，莫知其纪，终而复始。其流溢之气，入于奇经，转相灌溉，内温脏腑，外濡腠理。奇经凡八脉，不拘制于十二正经，无表里配合，故谓之奇。盖正经犹夫沟渠，奇经犹夫湖泽。正经之脉降盛，则溢于奇经。故秦越人比之天雨降下，沟渠溢满，霶霈妄行，流于湖泽；此发《灵》、《素》未发之秘旨也。八脉散在群书者，略而不悉；医不知此，罔探病机，仙不知此，难安炉鼎。时珍不敏，参考诸说，萃集于左，已备学仙学医者筌蹄之用云。

　　八脉

　　奇经八脉者，阴维也，阳维也，阴蹻也，阳蹻也，冲也，任也，督也，带也。阳维起于诸阳之会，由外踝而上行于卫分；阴维起于诸阴之交，由内踝而上行于营分；所以为一身之刚维也。阳蹻起于跟中，循外踝上行于身之左右；阴蹻起于跟中，循内踝上行于身之左右；所以使机关之蹻捷也。督脉起于会阴，循背而行于身之后，为阳脉之总督，故曰阳脉之海。任督起于会阴，循腹而行于身之前，为阴脉之承任，故曰阴脉之海。冲脉起于会阴，夹脐而行，直冲于上，为诸脉之冲要，故曰十二经脉之海。带脉则横围于腰，状如束带，所以总约诸脉者也。是故阳维主一身之表，阴维主一身之里，以乾坤言也。阳蹻主一身左右之阳，阴蹻主一身左右之阴，以东西言也。督主身后之阳，任、冲主身前之阴，以南北言也。带脉横束诸脉，以六合言也。是故医而知乎八脉，则十二经、十五络之大旨得矣；仙而知乎八脉，则虎龙升降，玄牝幽微之窍妙得矣！

　　阴维脉

　　阴维起于诸阴之交，其脉发于足少阴筑宾穴，为阴维之郄，在内踝上五吋腨肉分中。上循股内廉，上行入小腹，会足太阴、厥阴、少阴、阳明于府舍在腹哀下三吋，去腹中行四吋半。上会足太阴于大横腹哀大横在腹哀下一吋五分，腹哀在日月下一吋五分，并去腹中行四吋半，循胁肋，会足厥阴于期门直乳下一吋半。上胸膈，挟咽，与任脉会于天突、廉泉，上至顶前而终天突在结喉下四吋半宛宛中，廉泉在结喉下二吋中央是穴。凡一十四穴。

　　阳维脉

　　阳维起于诸阳之会，其脉发于足太阳金门穴，在足外踝下一吋五分。上外踝七吋，会足少阳于阳交，为阳维之郄在外踝上七吋，斜属二阳之间。循膝外廉，上髀厌，抵少腹侧，会足少阳于居髎在章门下八吋监骨上陷中。循胁肋，斜上肘上，会手阳明、手足太阳于臂臑在肘上七吋两筋罅陷中，肩髃下一吋，过肩前，与手少阳会于臑会、天髎，臑会在肩前廉去肩端三吋宛宛中，天髎在缺盆中上毖骨际陷中央，却会手足少阳、足阳明于肩井在肩上陷中，缺盆上大骨前一吋五分。入肩后，会手太阳、阳蹻于臑腧在肩后大骨下胛上廉陷中，上循耳后，会手足少阳于风池在耳后发际陷中，上脑空承灵后一吋半，夹玉枕骨下陷中、承灵正营后一吋半、正营、目窗后一吋、目窗临泣后一吋、临泣、在瞳人直上，入发际五分陷中。下额，与手足少阳、阳明五脉会于阳白眉上一吋，直瞳人相对，循头入耳，上至本神而止，本神直耳上入发际中。凡三十二穴。

　　二维为病

　　越人曰：阳维、阴维者，维络于身，溢畜不能环流灌溉诸经者也。故阳维起于诸阳之会，阴维起于诸阴之交。阳维维于阳，阴维维于阴，阴阳不能自相维，则怅然失志，溶溶不能自收持。又曰：阳维为病苦寒热，阴维为病苦心痛。溶溶缓慢貌。

　　张洁古曰：卫为阳，主表。阳维受邪为病在表，故苦寒热；营为阴，主里。阴维受邪为病在里，故苦心痛。阴阳相维，则营卫和谐矣。营卫不谐，则怅然失志，不能自收持矣。何以知之？仲景云：病常自汗，是卫气不与营气和也。宜桂枝汤和之。又云：服桂枝反烦不解，先刺风池、风府，却与桂枝汤。此二穴，乃阳维之会也。谓桂枝后，尚自汗发热恶寒，其脉寸浮尺弱而反烦，为病在阳维，故先针此二穴。仲景又云：脏无他病时，发热自汗出而不愈，此卫气不和也，桂枝汤主之。

　　又曰：阴维为病，苦心痛，治在三阴之交。太阴证，则理中汤；少阴证，则四逆汤；厥阴证，则当归四逆汤，吴茱萸汤主之。

　　李濒湖曰：阳维之脉，与手足三阳相维，而足太阳、少阳则始终相联附者。寒热之证，惟二经有之。故阳维为病，亦苦寒热，盖卫气昼行于阳，夜行于阴，阴虚则内热，阳虚则外寒。邪气在经，内与阴争而恶寒，外与阳争而发热，则寒热之在表而兼太阳证者，有汗当用桂枝，无汗当用麻黄，寒热之在半表半里而兼少阳证者，当用小柴胡加减治之。若夫营卫惵卑而病寒热者，黄芪建中及八物汤之类主之。洁古独以桂枝一证属之阳维，似未扩充。至于阴维为病，主心痛，洁古独以三阴温里之药治之，则寒中三阴者宜矣。而三阴热厥作痛，似未备矣。盖阴维之脉，虽交三阴而行，实与任脉同归，故心痛多属少阴、厥阴、任脉之气上冲而然。暴痛无热，久痛无寒，按之少止者为虚，不可按近者为实，凡寒痛，兼少阴及任脉者，四逆汤，兼厥阴者，当归四逆汤，兼太阴者，理中汤主之。凡热痛，兼少阴及任脉者，金铃散、延胡索散；兼厥阴者，失笑散；太阴者，承气汤主之。若营血内伤，兼夫任冲手厥阴者，则宜四物汤、养营汤、妙香散之类，因病药之。如此，则阴阳虚实，庶乎其不差矣。

　　王叔和《脉经》曰：寸口脉，从少阴斜至太阳，是阳维脉也。动苦肌肉痹痒，皮肤痛，下部不仁，汗出而寒，又苦颠仆羊鸣，手足相引，甚者失音不能言，宜取客主人。在耳前起骨上廉开口有空，乃手足少阳阳明之会。

　　又曰：寸口脉，从少阳斜至厥阴，是阴维脉也。动苦癫痫，僵仆羊鸣，又苦僵仆失音，肌肉痹痒，应时自发汗出，恶风身洗洗然也。取阳白金门、见前，仆参见阳蹻。

　　濒湖曰：王叔和以癫痫属阴维、阳维。《灵枢经》以癫痫属阴蹻、阳蹻二说义异旨同。盖阳维由外踝而上，循阳分而至肩肘，历耳额而终行于卫分诸阳之会。阴维由内踝而上，循阴分而上胁至咽，行于营分诸阴之交。阳蹻起于跟中，循外踝上行于股外至胁肋肩髆，行于一身之左右，而终于目内眦。阴蹻起于跟中，循内踝上行于股内阴气行于一身之左右，至咽喉，会任脉而终于目内眦。邪在阴维、阴蹻则发癫；邪在阳维、阳蹻则发痫。痫动而属阳，阳脉主之；癫静而属，阴阴脉主之。大抵二疾当取之四脉之穴，分其阴阳而已。

　　王叔和曰：诊得阳维脉浮者，暂起目眩。阳盛实者，苦肩息洒洒如寒。

　　诊得阴维脉沉大而实者，苦胸中痛，胁下支满心痛。其脉如贯珠者，男子两胁下实腰中痛，女子阴中痛如有疮状。

　　《素问腰痛论》曰：阳维之脉，令人腰痛。痛上怫然肿，刺阳维之脉与太阳合腨间，去地一尺。

　　王启玄曰：阳维起于阳，则太阳之所生，并行而上至腨，下复与太阳合而上也，去地一尺，乃承山穴也。在锐腨之下分内间陷中，可刺七分。

　　肉里之脉，令人腰痛，不可以咳。咳则筋缩急，刺肉里之脉为二痏，在太阳之外，少阳绝骨之后。

　　王启玄曰：肉里之脉，少阳所生，阳维脉气所发，绝骨之后，阳维所过分肉穴也。在足外踝，直上绝骨之端，如后二分筋肉分间，刺可五分。飞阳之脉，令人腰痛。痛拂拂然，甚则悲以恐。

　　启玄曰：此阴维之脉也，去内踝上五寸腨分中，并少阴经而上也。刺飞阳之脉，在内踝上一寸，少阴之前，与阴维之会，筑宾穴也。

　　《甲乙经》云：太阳之络，别走少阴者，名曰“飞阳”。

　　阴蹻脉

　　阴蹻者，足少阴之别脉，其脉起于跟中足少阳然谷穴之后然谷在内踝前下一吋陷中，同足少阴循内踝，下照海穴在内踝下五分。上内踝之上二吋，以交信为郄交信在内踝骨上少阴前太阴后廉筋骨间。直上循阴股，入阴，上循胸里，入缺盆，上出人迎之前。至喉咙，交贯冲脉，入頄内廉，上行，属目内眦，与手足太阳、足阳明、阳蹻五脉，会于睛明而上行睛明在目内眦外一分宛宛中。凡八穴。

　　张紫阳《八脉经》云：八脉者，冲脉在风府穴下，督脉在脐后，任脉在脐前，带脉在腰，阴蹻脉在尾闾前、阴囊下，阳蹻脉在尾闾后二节，阴维脉在顶前一吋三分，阳维脉在顶后一吋三分。凡人有此八脉，俱属阴神，闭而不开。惟神仙以阳炁冲开，故能得道。八脉者，先天大道之根，一炁之祖，采之惟在阴蹻为先。此脉才动，诸脉皆通。次督、任、冲三脉，总为经脉造化之源。而阴蹻一脉，散在丹经，其名颇多：曰天根，曰死户，曰复命关，曰酆都鬼户，曰生死根，有神主之，名曰桃康。上通泥丸，下透涌泉，倘能知此，使真炁聚散，皆从此关窍，则天门常开，地户永闭，尻脉周流于一身，贯通上下，和炁自然上朝，阳长阴消，水中火发，雪里花开。所谓天根月窟闲来往，三十六宫都是春。得之者，身体轻健，容衰返壮，昏昏默默，如醉如痴，此其验也。要知西南之乡，乃坤地，尾闾之前，膀胱之后，小肠之下，灵龟之上，此乃天地逐日所生炁根，产铅之地也，医家不知有此。

　　频湖曰：丹书论及阳精河车，皆往往以任、冲、督脉、命门、三焦为说，未有专指阴蹻者。而紫阳《八脉经》所载经脉，稍与医家之说不同，然内景隧道，惟反观者能照察之，其言必不谬也。

　　阳蹻脉

　　阳蹻者，足太阳之别脉。其脉起于跟中，出于外踝，下足太阳申脉穴在外踝下五分陷中，容爪甲白肉际，当踝后绕跟，以仆参为本在跟骨下陷中，拱足得之。上外踝上三吋，以附阳为郄在外踝上三寸，足太阳之穴也，直上，循股外廉，循胁后髀，上会手太阳、阳维于臑腧在肩后大骨下胛，上廉陷中。上行肩髆外廉，会手阳明于巨骨在肩尖端，上行两叉骨罅间陷中，会手阳明、少阳于肩髃在髆骨头肩端上两骨罅陷宛宛中，举臂取之有空。上人迎，夹口吻，会手足阳明、任脉于地仓夹口吻旁四分外，如近下有微脉动处。同足阳明上而行巨窌夹鼻孔旁八分，直瞳子，平水沟，复会任脉于承泣在目下七分，直瞳子陷中。至目内眦，与手足太阳、足阳明、阴蹻五脉会于睛明穴见阴蹻下，从睛明上行，入发际，下耳后，入风池而终风池在耳后夹玉枕骨，下发际陷中。凡二十二穴。《难经》曰：蹻脉从足至目，长七尺五寸，合一丈五尺。

　　《甲乙经》曰：蹻脉有阴阳，何者当其数？曰：男子数其阳，女子数其阴。当数者为经，不当数者为络。气之在身也，如水之流，如日月之行不休。故阴脉营其脏，而阳脉营其府，如环之无端，莫知其纪，终而复始，其流溢之气，内溉脏腑，外濡腠理。

　　二蹻为病

　　秦越人《难经》曰：阴络者，阴蹻之络。阳络者，阳蹻之络。阴蹻为病，阳缓而阴急，阳蹻为病，阴缓而阳急。

　　王叔和《脉经》曰：阴蹻脉急，当从内踝以上急，外踝以上缓。阳蹻脉急，当从外踝以上急，内踝以上缓。

　　又曰：寸口脉前部左右弹者，阳蹻也。动苦腰背痛，又为癫痫僵仆羊鸣，恶风偏枯，痹身体强。又曰：微涩为风痫，并取阳蹻在外踝上三寸，直绝骨是穴，附阳穴也。又曰：寸口脉后部左右弹者，阴蹻也，动苦癫痫寒热，皮肤淫痹，又为少腹痛，里急，腰及髋窌下相连，阴中痛，男子阴疝，女子漏下不止。髋，髀骨也。窌，腰下穴也。

　　又曰：癫痫瘈瘲，不知所苦，两蹻之下，男阳女阴。

　　张洁古曰：蹻者，捷疾也。二脉起于足，使人蹻捷也。阳蹻在肌肉之上，阳脉所行，通贯六腑，主持诸表，故名为阳蹻之络。阴蹻在肌肉之下，阴脉所行，通贯五脏，主持诸里，故名为阴蹻之络。阴蹻为病，阴急则阴厥胫直，五络不通，表和里病。阳蹻为病，阳急则狂走目不昧，表病里和。阴病则热，可灸照海，阳陵泉在膝下一寸外廉陷中，足少阳之合也，筋病治此。阳病则寒，可针风池府风府在顶后入发际一寸大筋内宛宛中，督脉、太阳、阳维之会也。又曰：在阳表者，当汗之。在阴里者当下之。又曰：癫痫昼发灸阳蹻。夜发灸阴蹻。

　　《素问腰痛论》曰：腰痛不可举者，申脉仆参举之，太阳之穴，阳蹻之本也。又曰：会阴之脉，令人腰痛，痛上漯漯然汗出，汗干令人欲饮，饮已欲走，刺直阳之脉上三痏，在蹻上郄下五寸横居，视其盛者出血。

　　王启玄云：足太阳之脉，循腰下会于后阴，故曰“会阴”直阳之脉，挟脊下行，贯臀至腘循，腨过外踝之后条直而行者，故曰直阳之脉也，蹻为阳蹻所生，申脉穴也，蹻上郄下，乃承筋穴也。即腨中央如外陷者中也，太阳脉气所发，禁针刺也，但视其两腨中央有血络盛满者，乃刺之出血。

　　又曰：昌阳之脉，令人腰痛，痛阴膺，目然，甚则反折舌卷不能言，刺内筋为三痏。在内踝上大筋前，太阴后上踝二寸所。

　　王启玄云：阴蹻起于然谷之后，上内踝之上，循阴股入阴，而循腹入胸里缺盆。上出人迎之前，入頄内廉，属目内眦。会于太阳、阳蹻而上行，故病状如此，内筋即阴蹻之郄交信穴也。

　　《素问缪刺论》曰：邪客于足阳蹻之脉，令人目痛，从内眦始，刺外踝之下半寸所各二痏即中脉也。左刺右，右刺左，如人行十里顷而已。

　　《灵枢经》曰：目中赤痛，从内眦始，取之阴蹻交信穴也。

　　又曰：风痉反折，先取足太阳及腘中及血络出血，若中有寒邪，取阴蹻及三毛上及血络出血。

　　李濒湖曰：足太阳，京骨穴也。在足外侧小指本节后大骨下，赤白际陷中，针三分，灸七壮。腘中，委中穴也，在曲膝后横文中针三分，阴蹻取交信穴，见前三毛大敦穴也，在足大指外侧三毛中，肝脉之井也，针三分，灸三壮，血络者，视其处有络脉盛满者，出其血也。

　　又曰：阴蹻、阳蹻阴阳相交，阳入阴，阴出阳，交于目锐眦，阳气盛则瞋目，阴气盛则瞑目，热厥取足太阳、少阳。

　　《甲乙经》曰：人病目闭不得视者，卫气留于阴，不得行于阳，留于阴，则阴气盛，阴气盛，则阴蹻满，不得入于阳，则阳气虚，故目闭也。

　　病目不得瞑者，卫气不得入于阴，常留于阳，留于阳，则阳气满，阳气满，则阳蹻盛，不得入于阴，则阴气虚，故目不瞑也。

　　《灵枢经》曰：五谷入于胃也，其糟粕、津液、宗气分为三隧，故宗气积于胸中，出于喉咙，以贯心肺而行呼吸焉。营气者，泌其津液，注之于脉，化而为血，以荣四末，内注五脏六腑，以应刻数焉。卫气者，其悍气之慓疾，而先于四末分肉皮肤之间，而不休焉。昼日行于阳，夜行于阴，常从足少阴分间行于五脏六腑，今厥气客于五脏六腑，则卫气独卫其外，行于阳，不得入于阴。行于阳，则阳气盛，阳气盛，则阳蹻陷，不得入于阴，则阴气虚，故目不瞑也。治当补其不足，泻其有余，以通其道，而去其邪。饮以半夏汤一剂，阴阳己通，其卧立至，其方用流水千里以外者八升，扬之万遍，取其清五升煮之，炊以苇薪火，沸置秫米一升，治半夏五合，徐炊令至一升半，去其滓，饮汁一小杯，日三稍益。以知为度，故其病新发者，覆杯则卧汗出则已。久者三饮而已。

　　李濒湖云：《灵柩经》有云，足太阳之筋为目上纲，足阳明之筋为目下纲，寒则筋急目不合，热则筋纵目不开，又云：壮者血气盛，肌肉滑，营卫不失其常，故昼精而夜瞑，老人气血衰，气道涩，卫气内伐，故昼不精而夜不瞑。又云，多卧者，肠胃大而皮肤涩，分肉不解，卫气行迟故也。张子和云：思气所至为不眠，为嗜卧。巢元方云：脾病困倦而嗜卧，胆病多烦而不眠，王叔和《脉经》云：水流夜疾有声者，土休故也，人亦应之。人夜卧则脾不动摇，脉为之数疾也。一云脾之候在睑，睑动则知脾能消化也，脾病则睑涩嗜卧矣。数说皆论目闭目不瞑，虽不言及二蹻，盖亦不离乎阴阳、营卫、虚实之理，可互考者也。

　　冲脉

　　冲为经脉之海，又曰血海。其脉与任脉皆起于少腹之内胞中，其浮而外者，起于气冲一名气街，在少腹毛中两旁各二寸，横骨两端动脉宛宛中，足阳明穴也，并足阳明、少阴二经之间。循腹上行至横骨足阳明去腹中行二寸，少阴去腹中行五分，冲脉行于两经之间也。横骨在阴上横骨中，宛如偃月，去腹中行一寸半，挟脐左右各五分，上行历太赫横骨上一寸，去腹中行一寸半、气穴即胞门，一名子户。太赫上一寸，去腹中行一寸半，少阴、冲脉之会、四满气穴上一寸、中注四满上一寸、肓腧中注上一寸、商曲肓腧上一寸、石关商曲上一寸、阴都石关上一寸、通谷阴都上一寸、幽门通谷上一寸，夹巨阙两旁各五分陷中，至胸中而散。凡二十四穴。

　　《灵枢经》曰：冲、任皆起于胞中，上循背里，为经络之海，其浮而外者，循腹右上行，会于咽喉，别而络唇口。血气盛则充肤热肉，血独盛则澹渗皮肤生毫毛。妇人有余于气，不足于血，月下数脱血，任冲并伤，脉不荣其口唇，故髭须不生。宦者去其宗筋，伤其冲、任，血泻不复，皮肤内结，唇口不荣，故须亦不生。天宦不脱于血，而任、冲不盛，宗筋不强，有气无血，唇口不荣，故须亦不生。

　　《素问水热穴论》曰：三阴之所交，结于脚也。踝上各一行者，此肾脉之下行也，名曰太冲。

　　王启玄曰：肾脉与冲脉并下行，循足合而盛大，故曰太冲。一云冲脉起于气冲，冲直而通，故谓之冲。

　　《素问阴阳离合论》曰：圣人南面而立，前曰广明，后曰太冲。太冲之地，名曰少阴，其冲在下，名曰太阴。

　　启玄曰：心脏在南，故前曰广明，冲脉在北，故后曰太冲。，足少阴肾脉与冲脉合而盛大，故曰太冲。两脉相合为表里也。冲脉在脾之下，故曰其冲在下，名曰太阴。

　　《灵枢经》曰：帝曰，少阴之脉，独下行，何也？歧伯曰：不然，夫冲脉者，五脏六腑之海也。其上者，出于颃颡，渗诸阳，灌诸精。其下者，注于少阴之大络，起于肾下，出于气街，循阴股内廉，斜入腘中，伏行骭骨内廉，并少阴之经，下入内踝之后，入足下，其别者，并于少阴，渗三阴，斜入踝，伏行，出属跗下，循跗上，入大指之间，渗诸络而温足胫肌肉，故其脉常动。别络结则跗上不动，不动则厥，厥则寒矣。

　　王海藏曰：手少阳三焦相火为一府，右肾命门为相火，心包主亦名相火，其脉同诊。肾为生气之门，出而治脐下，分三歧。上冲夹脐，过天枢，上至膻中两乳间，元气所系焉。又足三焦太阳之别，并足太阳正路，入络膀胱约下焉。三焦者，从头至心，心至脐，脐至足，为上中下三焦；其实真元一气也。故曰：有脏无腑。《脉诀》云：三焦无状空有名，寄在胸中膈相应。一云：其腑在气街中，上焦在胃上口，治在膻中。中焦在胃管，治在脐旁。下焦在脐下膀胱上口，治在脐。经曰：原气者，三焦之别使也，肾间动气者，真元一气，分为三路；人之生命也，十二经之根本也。

　　李濒湖曰：三焦即命门之用，与冲、任、督相通者，故附着于此。

　　冲脉为病

　　越人《难经》曰：冲脉为病，逆气而里急。

　　《灵枢经》曰：气逆上刺膺中，陷下者与下胸动脉。腹痛，刺脐左右动脉，按之立已，不已，刺气街，按之立已。

　　李东垣曰：秋冬之月，胃脉四道，为冲脉所逆，胁下少阳脉二道而反上行，名曰“厥脉”。其证气上冲，咽不得息，而喘息有音，不得卧，宜调中益气汤，加吴茱萸五分，随气多少用之脾胃论。夏月有此，乃大热之证，用黄连、黄蘗、知母各等分，酒洗炒为末，白汤和丸，每服一二百丸，空心白汤下，即以美膳压之，不令停留胃中，直至下元，以泻冲脉之邪也。盖此病随四时寒热温凉治之。

　　又曰：凡逆气上冲，或兼里急，或作躁热，皆冲脉逆也。若内伤病，此宜补中益气汤，加炒、炒连、知母，以泄冲脉。凡肾火旺，及任、督、冲三脉盛者，则宜用酒炒黄蘗、知母。亦不可久服，恐妨胃也。或腹中刺痛，或里急，宜多用甘草。或虚坐而大便不得者，皆属血虚，血虚则里急，宜用当归。逆气里急隔咽不通，大便不行者，宜升阳汤泻热汤主之方见《兰室秘藏》。麻木厥气上冲，逆气上行，妄闻妄见者，宜神功丸主之方见《兰室秘藏》。

　　孙真人《千金方》云：咳唾手足厥逆，气从小腹上冲胸咽，其面翕热如醉，因复下流阴股，小便难时复冒者，寸脉沉，尺脉微，宜茯苓五味子汤，以治其气冲，其方用茯苓、五味子二钱，桂心、甘草一钱，水煎服，胸满者去桂。程篁墩曰：太平侯病膻中痛，喘呕吞酸，脐上一点气上至咽喉如冰，每子后申时辄发，医以为大寒，不效。祝橘泉曰：此得之大醉，及厚味过多，子后申时，相火自下腾上，故作痛也。以二陈加芩、连、巵子、苍术，数饮而愈。

　　《素问痿论》曰：治痿独取阳明者，何也？阳明者，五脏六腑之海也，主润宗筋。宗筋主束骨而利机关。冲脉者，经脉之海，主渗灌谿谷，与阳明合于宗筋，会于气街，而阳明为之长，皆属于带脉，而络于督脉，故阳明虚，则宗筋纵，带脉不引，故足痿不用，治之当各补其营而通其腧。调其虚实，和其逆顺，筋脉骨肉，各以其时受月，则病已。谓肝甲乙，心丙丁，脾戊己主气法时月也。

　　李东垣曰：暑月病甚，则传肾肝，为痿厥。痿，乃四肢痿软。厥，乃四肢如火，或如冰。心烦冲脉，气逆上，甚则火逆，名曰：“厥逆”。故痿厥二病，多相须也。经曰：下气不足，则痿厥心悗。宜以清燥去湿热之药，或生脉散合四苓散，加酒洗黄蘗、知母，以洩其湿热。李濒湖曰：湿热成痿，乃不足中有余也。宜渗洩之药，若精血枯涸成痿，乃不足中之不足也，全要峻补之药。

　　《灵枢经》曰：胸气有街，腹气有街，头气有街，胫气有街。故气在头者止之于脑；气在胸者止之膺与背腧；气在腹者，止之背腧与冲脉于脐之左右之动脉；气在胫者止之于气街。与承山踝上以下取此者，用毫针先按在上久应手乃刺而与之，所治者头痛眩仆腹痛中满暴胀，及有新积作痛。

　　《素问举痛论》曰：寒气客于冲脉，冲脉起于关元随腹直上，寒气客则脉不通，脉不通则气因之故喘动应手。

　　王叔和《脉经》曰：两手脉浮之俱有阳，沉之俱有阴，阴阳皆盛此冲督之脉也。冲督之脉为十二经之道路也。冲督用事，则十二经不复朝于寸口，其人若恍惚狂痴。又曰：脉来中央坚实径至关者，冲脉也。动苦少腹痛，上抢心有瘕疝遗溺，胁支满烦，女子绝孕。又曰：尺寸俱牢，直上直下，此乃冲脉胸中有寒疝也。

　　张仲景曰：伤寒动气在右，不可发汗，汗之则衄而渴，心苦烦，饮水即吐先以五苓散，次以竹叶汤、不可下，下之则津液内竭，头眩咽燥，鼻干心悸竹叶汤。动气在左不可发汗，汗之则头眩汗不止，筋惕肉瞤，此为难治或先用防风白术牡蛎汤，次用小建中汤。不可下，下之则腹里拘急不止，动气反剧，身虽有热，反欲拳。先服甘草干姜汤，次服小建中汤。动气在上，不可发汗，汗之则气上冲，正在心端李根汤，不可下，下之则掌握热烦，身热汗泄，欲水自灌竹叶汤，动气在下，不可发汗，汗之则无汗，心中大烦，骨节疼，头痛，目运，恶寒吐谷先服大陈皮汤，次服小建中汤。不可下，下之则腹满，卒起头眩，食则下清谷，心下痞坚，甘草泻心汤。

　　李濒湖曰：此乃脐之左右上下有气。築築然牢而痛，正冲、任、足少阴、太阴四经病也，成无己注文以为左肝右肺，上心下脾，盖未审四脏乃兼邪耳。

　　歧伯曰：海有东西南北，人亦有四海以应之。胃者，水谷之海，其输上在气街，下至三里。冲脉为十二经之海，其输上在于大杼，下出于巨虚之上下廉，膻中者，为气海，其输上在于柱骨之上下，前在人迎。脑为髓之海，其输上在于盖，下在风府。气海有余，气满胸中，悗息面赤，气海不足，则气少不足以言。血海有余，则常想其身大，怫然不知其所病，血海不足，亦常想其身小，狭然不知其所病。水谷之海有余，则腹满，水谷之海不足，则饥不受食。髓海有余，则轻轻多力，自过其度；髓海不足，则脑转耳鸣，胫痠眩冒目无所见，懈怠安卧。

　　任脉

　　任为阴脉之海，其脉起于中极之下，少腹之内，会阴之分在两阴之间。上行而外出循曲骨横骨上毛际陷中，上毛际，至中极脐下四寸膀胱之募，同足厥阴、太阴、少阴，并行腹里，循关元脐下三寸，小肠之募，三阴任脉之会，历石门即丹田，一名命门，在脐下二寸，三焦募也、气海脐下一寸半宛宛中，男子生气之海，会足少阳、冲脉于阴交脐下一寸，当膀胱上口，三焦之募，循神阙脐中央、水分脐上一寸，当小肠下口，会足太阴于下脘脐上二寸，当胃下口，历建里脐上三寸，会手太阳、少阳、足阳明于中脘脐上四寸，胃之募也，上上脘脐上五寸、巨阙鸠尾下一寸，心之募也、鸠尾蔽骨下五分、中庭膻中下一寸六分陷中，膻中玉堂下一寸六分，直下两乳中间，玉堂紫宫下一寸六分、紫宫华盖下一寸六分、华盖璇玑下一寸、璇玑天突下一寸，上喉咙，会阴维于天突、廉泉天突在结喉下四寸宛宛中，廉泉在结喉上舌下中央，上颐，循承桨，与手足阳明、督脉会唇下陷中，环唇，上至下龈交，复出，分行循面，系两目下之中央，至承泣而终目下七分，直瞳子陷中二穴。凡二十七穴。《难经》、《甲乙经》并无循面以下之说。

　　任冲之别络，名曰尾翳，下鸠尾，散于腹，实则腹皮痛，虚则痒搔。《灵枢经》曰：缺盆之中，任脉也。名曰天突。其侧动脉，人迎，足阳明也。

　　任脉为病

　　《　　素问》曰：任脉为病，男子内结七疝，女子带下瘕聚。

　　又曰：女子二七而天癸至，任脉通太冲脉盛，月事以时下。七七，任脉虚，太冲脉衰，天癸竭，地道不通。故形坏而无子。又曰：上气有音者，治其缺盆中谓天突穴也，阴维、任脉之会，刺一寸，灸三壮。《脉经》曰：寸口脉来紧细实长至关者，任脉也。动苦少腹绕脐下引横骨阴中切痛，取关元治之。又曰：横寸口边脉丸丸者，任脉也，苦腹中有气如指上抢心，不得俛仰拘急。

　　督脉

　　督乃阳脉之海，其脉起于肾下胞中，至于少腹，乃下行于腰横骨围之中央，系溺孔之端。男子循茎下至篡，女子络阴器合篡间，俱绕篡后屏翳穴前阴后阴之间也，别绕臀至少阴，与太阳中络者，合少阴，上股内廉，由会阳在阴尾尻骨两旁，凡二穴。贯脊，会于长强穴，在骶骨端，与少阴会。并脊里上行，历腰腧二十一椎下、阳关十六椎下、命门十四推下、悬枢十三椎下、脊中十一椎下、中枢十椎下、筋缩九椎下、至阳七椎下、灵台六椎下、冲道五椎下、身柱三椎下、陶道大椎下、大椎一椎下，与手足三阳会合。上哑门项后入发际五分，会阳维，入系舌本，上至风府项后入发际一寸大筋内宛宛中，会足太阳、阳维同入脑中，循脑户在枕骨上、强间百会后三寸、后顶百会后一寸半，上巅，历百会顶中央旋毛中、前顶百会前一寸半、顖会百会前三寸即顖门、上星顖会前一寸，至神庭顖会前二寸，直鼻上，入发际五分，为足太阳、督脉之会。循额中，至鼻柱，经素髎鼻准头也、水沟即人中，会手足阳明，至兑端在唇上端。入龈交上齿缝中，与任脉、足阳明交会而终。凡三十一穴。

　　督脉别络，自长强走任脉者，由少腹直上，贯脐中央。上贯心，入喉，上颐，环唇，上系两目之下中央，会太阳于目内眦睛明穴见阴蹻下。上额，与足厥阴同会于巅，入络于脑。又别自脑下项，循肩胛，与手足太阳、少阳会于大杼第一椎下两旁，去脊中一寸五分陷中。内挟脊，抵腰中，入循膂络肾。《难经》曰：督脉、任脉四尺五寸，合共九尺。《灵枢经》曰：颈中央之脉，督脉也，名曰风府。

　　张洁古曰：督者，都也，为阳脉之都纲。任者，妊也，为阴脉之妊养。

　　王海藏曰：阴蹻、阳蹻，同起跟中，乃气井而相连。任脉、督脉，同起中极之下，乃水沟而相接。

　　滑伯仁曰：任、督二脉，一源而二歧。一行于身之前，一行于身之后。人身之有任督，由天地之有子午；可以分，可以合；分之以见阴阳之不离，合之以浑伦之无间，一而二，二而一者也。

　　李濒湖曰：任、督二脉，人身之子午也。乃丹家阳火阴符升降之道，坎水、离火交媾之乡。故魏伯阳《参同契》云，上闭则称有，下闭则称无。无者以奉上，上有神德居。此两孔穴法，金气亦相须。崔希范《天元入药镜》云：“上鹊桥，下鹊桥，天应星，地应潮。归根窍，复命关；贯尾闾，通泥丸。”《大道三章直指》云：“修丹之士，身中一窍，名曰玄牝。正在干之下，坤之上，震之西，兑之东，坎离交媾之地；在人身天地之正中，八脉、九窍、十二经、十五络联辏，虚间一穴，空悬黍珠。医书谓之任、督二脉，此元气之所由生，真息之所由起。修丹之士，不明此窍，则真息不生，神化无基也。”俞琰注《参同契》云：“人身血气，往来循环，昼夜不停，医书有任、督二脉，人能通此二脉，则百脉皆通。黄庭经言：皆在心内运天经，昼夜存之自长生。天经乃吾身之黄道，呼吸往来于此也。鹿运尾闾，能通督脉；龟纳鼻息，能通任脉，故二物皆长寿。此数说，皆丹家河车妙旨也。而药物、火侯，自有别传。”

　　王海藏曰：张平叔言，铅乃北方正气，一点初生之真阳，为丹母。其虫为龟，即坎之二阴也，地轴也；一阳为蛇，天根也。阳生于子，藏之命门，元气之所系，出入于此。其用在脐下，为天地之根，玄牝之门，通厥阴，分三歧，为三车。一念之非，降而为漏。一念之是，守而成铅。升而接离，补而成乾。阴归阳化，是以还元。至虚至静，道法自然，飞升而仙。

　　督脉为病

　　《素问骨空论云》：督脉生疾，从少腹上冲心而痛，不得前后，为冲疝。女子为不孕癃痔遗溺，嗌干治在骨上谓腰横骨上毛际中，曲骨穴也，甚者在脐下营脐下一寸，阴交穴也。

　　王启玄曰：此乃任、冲二脉之病，不知何以属之督脉。李濒湖曰：督脉难行于背，而别络自长强走任脉者，则少腹直上贯脐，中贯心，入喉上颐环唇而入于目之内眦，故显此诸证，启玄盖未深考尔。

　　《素问》曰：督脉实则脊强反折，虚则头重高摇之挟骨之有过者，取之所别也。

　　秦越人《难经》曰：督脉为病，脊强而厥。

　　王海藏曰：此病宜用羌活、独活、防风、荆芥、细辛、藳本、黄连、大黄、附子、乌头、苍耳之类。

　　张仲景《金匮》云：脊强者，五痓之总名。其证卒口噤背反张，而瘛瘲。诸药不已，可灸身柱大椎陶道穴。

　　又曰：痓家脉，　而弦直上下行。

　　王叔和《脉经》曰：尺寸俱浮，直上直下，此为督脉，腰背强痛，不得俛仰，大人癫病，小儿风痫。

　　又曰：脉来中央浮直，上下动者，督脉也。动苦腰背膝寒，大人癫，小儿痫，宜灸顶上三壮。

　　《素问风论》曰：风气循风府而上，则为脑风，风入系头则为目风眼寒。

　　王启玄云：脑户乃督脉，足太阳之会，故也。

　　带脉

　　带脉者，起于季胁足厥阴之章门穴，同足少阳循带脉穴章门足厥阴、少阳之会，在季肋骨端，肘尖尽处是穴，带脉穴属足少阳经，在季胁下一寸八分陷中，围身一周，如束带然。又与足少阳会于五枢带脉下三寸、维道章门下五寸三分，凡八穴。

　　《灵枢经》曰：足少阴之正，至腘中，别走太阳而合，上至肾，当十四椎，出属带脉。

　　杨氏曰：带脉总束诸脉，使不妄行，如人束带而前垂，故名。妇人恶露，随带脉而下，故谓之带下。

　　带脉为病

　　秦越人曰：带之为病腹满，腰溶溶如坐水中溶溶，缓慢貌。

　　明堂曰：带脉二穴，主腰腹纵溶溶如囊水之状，妇人少腹痛。里急后重，瘛瘲月事不调，赤白带下，可针六分，灸七壮。

　　张洁古曰：带脉之病，太阴主之，宜灸章门二穴，三壮。

　　《素问》：曰：邪客于太阴之络，令人腰痛，引小腹控眇，不可以养息，眇，谓季肋下之空软处

　　张仲景曰：大病瘥后，腰以下有水气，牡蛎泽泻散主之，若不已，灸章门穴。

　　王叔和曰：带脉为病，左右绕脐腰脊痛，冲阴股也。

　　王海藏曰：小儿癫疝，可灸章门，三壮而愈。以其与带脉行于厥阴之分，而太阴主之。又曰：女子经病血崩，久而成枯者，宜涩之益之；血闭久而成竭者，宜益之破之。破血有三治，始则四物入红花，调黄芪、肉桂；次则四物入红花，调鲮、鲤、甲、桃仁、桂，童子小便，和酒煎服；末则四物入红花，调易老没药散。

　　张子和曰：十二经与奇经七脉，皆上下周流，惟带脉起少腹之侧，季胁之下，环身一周，络腰而过，如束带之状。而冲、任二脉，循腹胁夹脐旁，传流于气冲，属于带脉，络于督脉。冲、任、督三脉，同起而异行，一源而三歧，皆络带脉。因诸经上下往来，遗热于带脉之间，客热郁抑白物满溢，随溲而下，绵绵不绝，是为白带，《内经》云：思想无穷、所愿不得、意淫于外、入房他甚、发为筋痿，及为白淫。白淫者，白物淫衍，如精之状，男子因溲而下，女子绵绵而下也。皆从湿热治之，与治痢同法。赤白痢，乃邪热传于大肠，赤白带，乃邪热传于小肠。后世皆以赤为热，白为寒，流误千载，是医误之矣。又曰：资生经载一妇人，患赤白带下，有人为灸气海，未效。次日为灸带脉穴，有鬼附耳云：“昨日灸亦好，只灸我不著我，今灸着我，我去矣，可为酒食祭我。”其家如其言祭之，遂愈。予初怪其事，因思晋景公膏肓二鬼之事，乃虚劳已甚，鬼得乘虚居之。此妇亦或劳心虚损，故鬼居之，灸既著穴，不得不去。自是凡有病此者，每为之按此穴，莫不应手酸痛，令归灸之，无有不愈。其穴，在两胁季肋之下一寸八分，若更灸百会穴，尤佳。《内经》云：上有病，下取之；下有病，上取之。又曰：上者下之，下者上之，是矣。

　　刘宗厚曰：带下多本于阴虚阳竭，营气不升，经脉凝涩，冲气下陷，精气积滞于下焦奇经之分，蕴酿而成。以带脉为病得名，亦以病形而名。白者属气，赤者属血。多因醉饱房劳，服食燥热所至，亦有湿痰流注下焦者，肾肝阴淫湿胜者，或惊恐而木乘土位，浊液下流，或思慕无穷，发为筋痿，所谓二阳之病发心脾也。或余经湿热，屈滞于少腹之下，或下元虚冷，子宫湿淫。治之之法，或下或吐，或发中兼补。补中兼利，燥中兼升发，润中兼温养。或温补。或收涩，诸例不同，亦病机之活法也。

　　《巢元方病源》曰：肾著病，腰痛冷如冰，身重腰如带五千钱。不渴，小便利，因劳汗出，衣里冷湿而得，久则变为水也。千金用肾著汤，三因用渗湿汤，东垣用独活汤主之。

　　气口九道脉

　　手检图曰：肺为五脏华盖，上以应天，解理万物，主行精气，法五行，应四时，知五味。气口之中，阴阳交会，中有五部，前后左右，各有所主，上下中央，分为九道，诊之则知病邪所在也。

　　李濒湖曰：气口一脉，分为九道，总统十二经，并奇经八脉，各出诊法，乃歧伯秘授黄帝之诀也。扁鹊推之，独取寸口以决死生。盖气口为百脉流注朝会之始，故也。三部虽传，而九道沦隐，故奇经之脉，世无人知，今撰为图，并附其说于后，以洩千古之秘藏云。

　　歧伯曰：前部如外者，足太阳膀胱也。动苦目眩头项腰背强痛，男子阴下湿痒，女子少腹痛引命门，阴中痛子脏闭，月水不利。浮为风，涩为寒，滑为劳热，紧为宿食。

　　中部如外者，足阳明胃也。动苦头痛面赤。滑，为饮；浮，为大便不利；涩，为嗜卧肠鸣不能食。足胫痹。后部如外者，足少阳胆也。动苦腰背胻股肢节筋痛，浮为气。涩为风，急为转筋为劳。

　　前部如内者，足厥阴肝也。动苦少腹痛引腰，大便不利，男子茎中痛，小便难，疝气，两丸上入，女子月水不利，阴中寒，子户闭，少腹急。

　　中部如内者，足太阴脾也。动苦腹满胃中痛，上管有寒食不下，腰上状如居水中。沉涩，为身重足胫寒痛，烦满不能卧，时咳唾有血，洩利食不化。

　　后部如内者，足少阴肾也。动苦少腹痛，与心相引背痛，小便淋，女人月水来上抢心胸，胁满，股里拘急。

　　前部中央直者，手少阴心、手太阳小肠也。动苦心下坚痛，腹胁急。实急者为感忤，虚者为下利肠鸣。女子阴中痒痛，滑为有娠。

　　中部中央直中者，手厥阴心主也。动苦心痛，面赤多喜怒，食苦咽。微浮苦悲伤恍惚，涩为心下寒，沉为恐怖，如人将捕之状，时寒热，有血气。

　　后部中央直者，手太阳肺、手阳明大肠也。动苦咳逆，气不得息。浮为风，沉为热，紧为胸中积热，涩为时咳血。

　　前部横于寸口丸丸者，任脉也。动苦少腹痛，逆气抢心，胸拘急不得俛仰。《脉经》云：寸口脉紧细实长下至关者，任脉也，动苦少腹绕脐痛，男子七疝，女子瘕聚。

　　三部俱浮，直上直下者，督脉也。动苦腰背强痛，不得俛仰，大人癫，小儿痫。

　　三部俱牢，直上直下者，冲脉也。苦，胸中有寒疝。《脉经》曰：脉来中央坚实径至关者，冲脉也。动苦少腹痛，上抢心，有瘕疝遗溺，女子绝孕。

　　前部左右弹者，阳蹻也。动苦腰背痛，癫痫僵仆羊鸣，偏枯痹身体强。

　　中部左右弹者，带脉也。动苦少腹痛引命门，女子月事不来，绝继复下，令人无子，男子少腹拘急，或失精也。

　　后部左右弹者，阴蹻也。动苦癫痫寒热，皮肤强痹，少腹痛里急，腰胯相连痛，男子阴疝，女子漏下不止。

　　从少阴斜至太阳者，阳维也。动苦颠仆羊鸣，手足相引，甚者失音不能言，肌肉痹痒。

　　从少阳斜至厥阴者，阴维也。动苦癫痫，僵仆羊鸣，失音，肌肉痹痒，汗出恶风。

　　释音

　　蹻，脚却乔跷四音，举足高也，又蹻捷也。

　　跗，音肤，足背也。

　　跟，音根，足踵也。

　　踝，花上声，足螺蛳骨也。

　　嗌，音益，喉也。

　　噤，音禁，口闭也。

　　龈，音银，齿根肉也。

　　臑，濡嫩二音，软肉也，

　　眇，音抄，季肋下也，

　　腨，音喘，脚肚也。

　　腘，音国，屈膝腕中也。

　　膻，音亶，胸中也。

　　腧，音戍，五脏腧也。

　　脘，音管，胃脘也。

　　胛，音甲，背两旁骨也。

　　膂，音旅，夹脊肉也。

　　臀，髀股也。

　　瞤，音犉，目动也。

　　眦，音剂，目角际也。

　　昧，音妹，目不明也。

　　瞋，音嗔，怒目张也。

　　瞑，音眠，寐也。

　　睑，音检，眼弦也。

　　髆，音博，肩胛骨也。

　　髋，音宽，髀上也，

　　□，音行，臁骨也。

　　髃，虞偶二音，肩前也。

　　骭，音干，胫骨也。

　　骶，音氏，尾脊骨也。

　　髎，音寥，骨空处也。

　　窌，与髎同。说文音疱，窖也。

　　癫，音颠，仆病也。

　　痫，音闲，惊病也。

　　痉，音颈，风强病也。

　　痓，痴去声，乍前乍后病也。

　　□，音顽，痹也。

　　痿，音委，肢软也。

　　瘕，音贾，积病也。

　　疝，山讪二音，寒痛病也。

　　癃，音隆，小便淋也。

　　□，音颓，阴肿也。

　　痖，与哑同。

　　痠，与酸同。

　　痏，音有，针疮也。

　　瘥，楚懈切，楚嫁切，病除也。

　　辏，音凑，辐辏也。

　　侠，古文，侠挟通用。

　　俛，音免，俯也。

　　仆，音赴，颠倒也。

　　溉，音概，灌也。

　　泌，音笔，别水也。

　　溺，音尿，小便也。

　　溲，音搜，小便也，

　　涩，音涩，不滑也。

　　怫，音佛，怫郁也。

　　悍，音汗，猛也。

　　慓，音漂，疾也。

　　悗，音闷，同义。又音瞒，惑。

　　惕，音狄，心动也，

　　颃，音杭，颈也，

　　頄，音求，面颧也

　　颡，桑上声，额也。

　　郄，与隙同，孔郄也。

　　罅，呼讶切，孔罅也。

　　扩，音郭，引长之意。

　　隧，音遂，小路也。

　　篁，初患切，阴下缝间也。

　　募，与膜同。

　　毖，音琵。

　　椎，音缒，脊之骨节也。

　　髀厌，音箄掩，股后骨。即环跳也。

　　瘈瘲，瘛瘲，并音洽从，手足舒缩也。

　　膏肓，音高荒，心上鬲下也。

　　惵卑，音蝶怯，弱也。

　　漯漯，音踏，汗应时出之貌。

　　□，音荒，目不明也。

　　築築，气痛如築也。

　　丸丸，脉如珠丸也，

　　洗洗，音玺，皮毛凄沧恶寒之貌。

　　洒洒，音洗，同义。

　　奇经八脉考卷终

　　
