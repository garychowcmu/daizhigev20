

　　华氏中藏经 东汉 华佗

　　序

　　华氏中藏经。见郑樵通志艺文略。为一卷。陈振孙书录解题。同云汉谯郡华陀元化撰。宋史艺文志。华氏作黄盖误。

　　今世传本有八卷。吴勉学刊在古今医统中。余以乾隆丁未年入翰林。在都。见赵文敏手写本。卷上。自第十篇性忌则脉急以下起。至第二十九篇为一卷。卷下。自万应丸药方至末为一卷。失其中卷。审是真迹。后归张太史锦芳。其弟录稿赠余。又以嘉庆戊辰年。乞假南归。在吴门见周氏所藏元人写本。亦称赵书。具有上中下三卷。而缺论诊杂病必死候第四十八。及察声色形证决死法第四十九。两篇。合前后二本。校勘明本。每篇脱落舛误。凡有数百字。其方药名件次序分量。俱经后人改易。或有删去其方者。今以赵写两本为定。此书文义古奥。似是六朝人所撰。非后世所能假托。考隋书经籍志。有华佗观形察色。并三部脉经一卷。疑即是中卷。论诊杂病必死候以下二篇。故不在赵写本中。未敢定之。

　　郑处中之名不见书传。陈振孙亦云自言为华先生外孙。称此书因梦得于石函。莫可考也。序末称甲寅秋九月序。古人亦无以干支纪岁。不着岁字者。疑其序伪作。至一卷三卷八卷分合之异。则后人所改。赵写本。旁注有高宗孝宗庙讳。又称有库本。陆本异同。是根据宋本手录。元代不避宋讳。而不更其字。可见古人审慎阙疑之意。此书四库书既未录存。又两见赵写善本。急宜刊刻以公同好。卷下万应丸等。皆以丸散治疾。而无汤药古人配合药物分量。案五脏五味。配以五行生成之数。今俗医任意增减。不识君臣佐使。是以古人有不服药为中医之叹。要知外科丸散。率用古方分量。故其效过于内科。此即古方不可增减之明证。余所得宋本医学书甚多。皆足证明人改乱古书之谬。惜无深通医理者。与共证之。

　　嘉庆十三年太岁戊辰十月四日。孙星衍撰序于安德使署之平津馆。

　　卷上

　　人法于天地论第一

　　人者上禀天。下委地。阳以辅之。阴以佐之。天地顺则人气泰。天地逆则人气痞。是以天地有四时五行。寒暄动静。其变也喜为雨。怒为风。结为霜。张为虹，此天地之常也。人有四肢五脏。呼吸寤寐。精气流散。行为荣。张为气。发为声。此人之常也。阳施于形。阴慎于精。天地之同也。失其守。则蒸而热发。痞而寒生。结作瘿瘤。陷作痈疽。盛而为喘。减而为枯。彰于面部。见于形体。天地通塞。一如此矣。故五纬盈亏。星辰差忒。日月交蚀。彗孛飞走。乃天地之灾怪也。寒暄不时。则天地之蒸否也。土起石立。则天地之痈疽也。暴风疾雨。则天地之喘乏也。江河竭耗。则天地之枯焦也。鉴者决之以药。济之以针。化之以道。佐之以事。故形体有可救之病。天地有可去之灾。人之危厄死生。禀于天地。阴之病也。来亦缓而去亦缓。阳之病也。来亦速而去亦速。阳生于热。热而舒缓。阴生于寒。寒则拳急。寒邪中于下。热邪中于上。饮食之邪中于中。人之动止本乎天地。知人者有验于天。知天者必有验于人。天合于人。人法于天。见天地逆从。则知人衰盛。人有百病。

　　病有百候。候有百变。皆天地阴阳逆从而生。苟能穷究乎此。如其神耳。

　　卷上

　　阴阳大要调神论第二

　　天者阳之宗。地者阴之属。阳者生之本。阴者死之基。天地之间。阴阳辅佐者人也。得其阳者生。得其阴者死。阳中之阳为高真。阴中之阴为幽鬼。故钟于阳者长。钟于阴者短。多热者阳之主。多寒者阴之根。阳务其上。阴务其下。阳行也速。阴行也缓。阳之体轻。阴之体重。阴阳平。则天地和而人气宁。阴阳逆。则天地否而人气厥。故天地得其阳则炎炽。得其阴则寒凛。阳始于子前。末于午后。阴始于午后。末于子前。阴阳盛衰。各在其时更始更末。无有休息。人能从之亦智也。金匮曰。秋首养阳。春首养阴。阳勿外闭。阴勿外侵火出于木。水生于金。水火通济。上下相寻。人能循此。永不湮沉。此之谓也。呜呼凡愚。岂知是理。举止失宜。自致其罹。外以风寒暑湿。内以饥饱劳役为败。欺残正体。消亡正神。缚绊其身死生告陈。殊不知脉有五死。

　　气有五生。阴家脉重。阳家脉轻。阳病阴脉则不永。阴病阳脉则不成。阳候多语。阴症无声。多语者易济。无声者难荣。阳病则旦静。阴病则夜宁。阴阳运动。得时而行阳虚则暮乱。阴虚则朝争。朝暮交错。其气厥横。

　　死生致理。阴阳中明。阴气下而不上曰断络。阳气上而不下曰绝经。阴中之邪曰浊。阳中之邪曰清。火来坎户。水到离扃阴阳相应。方乃和平。阴不足则济之以水母。阳不足则助之以火精。阴阳济等。各有攀陵。

　　上通三寸。曰阳之神路。下通三寸。曰阴之鬼程。阴常宜损。阳常宜盈。居之中者阴阳匀停。是以阳中之阳。

　　天仙赐号。阴中之阴。下鬼持名顺阴者多消灭。顺阳者多长生。逢斯妙趣。无所不灵。

　　卷上

　　生成论第三

　　阴阳者天地之枢机。五行者阴阳之终始。非阴阳则不能为天地。非五行则不能为阴阳。故人者成于天地。败于阴阳也。由五行逆从而生焉。天地有阴阳五行。人有血脉五脏。五行者金木水火土也。五脏者肺肝心肾脾也。金生水。水生木。木生火。火生土。土生金。则生成之道。循环无穷。肺生肾。肾生肝。肝生心。心生脾。脾生肺。上下荣养。无有休息。故金匮至真要论云。心生血。血为肉之母。脾生肉。肉为血之舍。肺属气。气为骨之基。肾应骨。骨为筋之本。肝系筋筋为血之源。五脏五行。相成相生。昼夜流转。无有始终。从之则吉。

　　逆之则凶。天地阴阳。五行之道。中含于人。人得者可以出阴阳之数。夺天地之机。悦五行之要。无终无始。

　　神仙不死矣。

　　卷上

　　阳厥论第四

　　骤风暴热。云物飞扬。晨晦暮晴。夜炎昼冷。应寒不寒。当雨不雨。水竭土坏。时岁大旱。草木枯悴。江河乏涸。

　　此天地之阳厥也。暴壅塞。忽喘促。四肢不收。二腑不利。耳聋目盲。咽干口焦。舌生疮。鼻流清涕。颊赤心烦。

　　头昏脑重。双睛似火。一身如烧。素不能者乍能。素不欲者乍欲。登高歌笑。弃衣奔走。狂言妄语。不辨亲疏。

　　发躁无度。饮水不休胸膈膨胀腹与胁满闷。背疽肉烂。烦溃消中。食不入胃。水不穿肠。骤肿暴满。叫呼。昏冒。不省人事。疼痛不知去处。此人之阳厥也。阳厥之脉。举按有力者生。绝者死。

　　卷上

　　阴厥论第五

　　飞霜走雹。朝昏暮霭。云雨飘 。风露寒冷。当热不热。未寒而寒。时气霖霪。泉生田野。山摧地裂。土坏河溢。

　　月晦日昏。此天地之阴厥也。暴哑卒寒。一身拘急四肢拳挛。唇青面黑。目直口噤。心腹满痛。头颔摇鼓。腰脚沉重。语言謇涩。上吐下泻。左右不仁。大小便活。吞吐酸渌。悲忧惨戚。喜怒无常者。此人之阴厥也。阴厥之脉。举指弱。按指大者生。举按俱绝者死。一身悉冷。额汗自出者亦死。阴厥之病。过三日勿治。

　　卷上

　　阴阳痞格论第六

　　阳气上而不下曰痞。阴气下而不上。亦曰痞。阳气下而不上曰格。阴气上而不下。亦曰格。痞格者谓阴阳不相从也。阳奔于上则燔。脾肺生其疽也。其色黄赤。皆起于阳极也。阴走于下则冰。肾肝生其厥也。其色青黑。皆发于阴极也。疽为黄疽也。厥为寒厥也。由阴阳痞格不通而生焉。阳燔则治以水。阴厥则助以火。

　　乃阴阳相济之道耳。

　　卷上

　　寒热论第七

　　人之寒热往来者。其病何也。此乃阴阳相胜也。阳不足则先寒后热。阴不足则先热后寒。又上盛则发热。

　　下盛则发寒。皮寒而燥者阳不足。皮热而燥者阴不足。皮寒而寒者阴盛也。皮热而热者阳盛也。发热于下。则阴中之阳邪也。发热于上。则阳中之阳邪也。寒起于上。则阳中之阴邪也。寒起于下。则阴中之阴邪也。寒而颊赤多言者。阳中之阴邪也。热而面青多言者。阴中之阳邪也。寒而面青多言者。阴中之阴邪也。

　　若不言者。不可治也。阴中之阴中者。一生九死阳中之阳中者。九生一死。阴病难治。阳病易医。诊其脉候。

　　数在上则阳中之阳也。数在下则阴中之阳也。迟在上则阳中之阴也。迟在下则阴中之阴也。数在中则中热。迟在中则中寒。寒用热取。热以寒攻。逆顺之法。从乎天地。本乎阴阳也。天地者人之父母也。阴阳者人之根本也。未有不从天地阴阳者也。从者生。逆者死。寒之又寒。热之又热者生。金匮大要论云。夜发寒者从。夜发热者逆。昼发热者从。昼发寒者逆。从逆之兆。亦在乎审明。

　　卷上

　　虚实大要论第八

　　病有脏虚脏实。腑虚腑实。上虚上实。下虚下实。状各不同。宜深消息。肠鸣气走。足冷手寒。食不入胃。吐逆无时。皮毛憔悴。肌肉皱皴。耳目昏塞。语声破散。行步喘促。精神不收。此五脏之虚也。诊其脉。举指而活。按之而微。看任何部以断其脏也。又按之沉、小、弱、微、短、涩、软、濡。俱为脏虚也。虚则补益。治之常情耳。饮食过多。大小便难。胸膈满闷。肢节疼痛。身体沉重。头目昏眩。唇肿胀。咽喉闭塞。肠中气急。皮肉不仁。暴生喘乏。

　　偶作寒热。疮疽并起。悲喜时来。或自痿弱。或自高强。气不舒畅。血不流通。此脏之实也。诊其脉。举按俱盛者实也。又长、浮、数、疾、洪、紧、弦、大。俱曰实也。看在何经而断其脏也。头疼目赤。皮热骨寒。手足舒缓。血气壅塞。丹瘤更生。咽喉肿痛。轻按之痛。重按之快。食饮如故。曰腑实也。诊其脉。浮而实大者是也。皮肤瘙痒。肌肉胀。食饮不化。大便滑而不止。诊其脉。轻手按之得滑。重手按之得平。此乃腑虚也。看在何经而正其时也。胸膈痞满。头目碎痛。饮食不下脑项昏重。咽喉不利。涕唾稠粘。诊其脉。左右寸口。沉结实大者上实也。颊赤心忪。举动颤栗。语声嘶嘎。唇焦口干。喘乏无力。面少颜色。颐颔肿满。诊其左右寸。脉弱而微者。上虚也。大小便难饮食如故。腰脚沉重脐腹疼痛。诊其左右手脉尺中脉伏而涩者。下实也。大小便难。饮食进退。腰脚沉重。如坐水中。行步艰难。气上奔冲梦寐危 诊其左右尺中。脉滑而涩者。下虚也。病患脉微涩、短、小。俱属下虚也。

　　卷上

　　上下不宁论第九

　　脾病者上下不宁。何谓也。脾。上有心之母。下有肺之子。心者血也。属阴。肺者气也。属阳。脾病则上母不宁。

　　母不宁。则为阴不足也。阴不足则发热。又脾病则下子不宁。子不宁。则为阳不足也。阳不足则发寒。脾病则血气俱不宁。血气不宁。则寒热往来。无有休息。故脾如疟也。谓脾者土也。心者火也。肺者金也。火生土。

　　土生金。故曰上有心母。下有肺子。脾居其中。病则如斯耳。他脏上下。皆法于此也。

　　卷上

　　脉要论第十

　　脉者。乃气血之先也。气血盛则脉盛。气血衰则脉衰。气血热则脉数。气血寒则脉迟。气血微则脉弱。气血平则脉缓。又长人脉长。短人脉短（赵写本。起性急则脉急。）性急则脉急。性缓则脉缓。反此者逆。顺此者从也。又诸数为热。诸迟为寒。诸紧为痛。诸浮为风。诸滑为虚。诸伏为聚。诸长为实。诸短为虚。又短、涩、沉、迟、伏、皆属阴。数、滑、长、浮、紧、皆属阳。阴得阴者从。阳得阳者顺。违之者逆。阴阳消息。以经而处之。假令数在左手。得之浮者热入小肠。得之沉者热入于心。余皆仿此。

　　卷上

　　五色（一作绝）脉论第十一

　　面青。无右关脉者。脾绝也。面赤无右寸脉者。肺绝也。面白。无左关脉者。肝绝也。面黄。无左尺脉者。肾绝也。

　　面黑。无左寸脉者。心绝也。五绝者死。夫五绝当时即死。非其时则半岁死。然五色虽见。而五脉不见。即非病者矣（以下赵写本缺。）

　　卷上

　　脉病外内证决论第十二

　　病风人。脉肾数浮沉。有汗出不止。呼吸有声者死。不然则生。病气人。一身悉肿。四肢不收。喘无时。厥逆不湿。脉候沉小者死。浮大者生。病劳人。脱肛。骨肉相失。声散。呕血。阳事不禁。梦寐交侵。呼吸不相从。昼凉夜热者死。吐脓血者亦死。其脉不数有根蒂者。及颊不赤者生。病肠 者。下脓血。病患脉急皮热。食不入。腹胀目瞪者死。或一身厥冷。脉沉细而不生者亦死。食如故。脉沉浮有力而不绝者生。病热人。四肢厥。脉弱。

　　不欲见人。食不入。利下不止者死。食入。四肢温。脉大。语狂。无睡者生。病寒人。狂言不寐。身冷。脉数。喘息。

　　目直者死。脉有力而不喘者生。阳病患（此篇精神颠倒以上。赵写本亦缺。）精神颠倒。寐而不惺。言语失次。脉候浮沉有力者生。无力。及食不入胃。下利不定者死。久病患。脉大身瘦。食不充肠。言如不病。坐卧困顿者死。若饮食进退。

　　脉小而有力。言语轻嘶。额无黑气。大便结涩者生。大凡阳病阴证。阴病阳证。身瘦脉大。肥人脉衰。上下交变。阴阳颠倒。冷热相乘。皆属不吉。从者生。逆者死治疗之法。宜深消息。

　　卷上

　　生死要论第十三

　　凡不病而五行绝者死。不病而性变者死。不病而暴语妄者死。不病而暴不语者死。不病而暴喘促者死。

　　不病而暴强厥（一作中。）者死。不病而暴目盲者死。不病而暴耳聋者死。不病而暴痿缓者死。不病而暴肿满者死。不病而暴大小便结者死。不病而暴无脉者死。不病而暴昏冒如醉者死。此皆内气先尽（一作绝。）故也。

　　逆者即死。顺者二年。无有生者也。

　　卷上

　　病有灾怪论第十四

　　病有灾怪。何谓也病者应寒而反热。应热而反寒。应吐而不吐。应泻而不泻。应汗而不汗。应语而不语。应寐而不寐。应水而不水。皆属灾怪也。此乃五脏之气不相随从而致之矣。四逆者不治。四逆者谓主客运气俱不得时也。

　　卷上

　　水法有六论第十五

　　病起于六腑者阳之系也。阳之发也。或上或下。或内或外。或蓄在中行之极也。有能歌笑者。有能悲泣者。

　　有能奔走者。有能呻吟者。有自委曲者。有自高贤者。有寤而不寐者。有能食而不便利者。

　　有不能食而便自利者。有能言而声清者。有不能言而声昧者。状各不同皆生六腑也。喜其通者因以通之。喜其塞者因以塞之。喜其水者以水济之。喜其冰者以冰助之。病者之乐慎勿违背。亦不可强抑之也。

　　如此从顺。则十生其十。百生其百。疾无不愈矣。

　　卷上

　　火法有五论第十六

　　病起于五脏者。皆阴之属也。其发也。或偏枯。或痿 。或外寒而内热。或外热而内寒。或心腹膨胀。或手足拳挛。或口眼不正。或皮肤不仁。或行步艰难。或身体强硬。或吐泻不息。或疼痛不宁。或暴无语。或久无音。

　　绵绵默默。状若死人。如斯之候。备出于阴。阴之盛也。阳必不足。阳之盛也。阴必不盈。故前论云阳不足则助之以火精。阴不足则济之以水母者是也。故喜其汗者汗之。喜其温者温之。喜其热者热之。喜其火者火之。喜其汤者汤之。温热汤火。亦在其宜。慎勿强之。如是则万全其万。水火之法真阴阳也。治救之道。当详明矣。

　　卷上

　　风中有五生死论第十七

　　风中有五者。谓肝心脾肺肾也。五脏之中。其言生死状各不同心。风之状（一作候。）汗自出。而好偃仰。卧不可转侧。言语狂妄。若唇正赤者生。宜于心俞灸之。若唇面或青。或黄。或白。或黑。其色不定。眼 动不休者。心绝也。不可救。过五六日即死耳。肝风之状。青色围目。连额上。但坐不得倨偻者。可治。若喘而目直视唇面俱青者死。肝风宜于肝俞灸之。脾风状。一身通黄。腹大而满。不嗜食。四肢不收持。若手足未青而面黄者可治。不然即死。脾风宜于脾俞灸之。肾风之状。但踞坐。而腰脚重痛也。视其胁下。未生黄点者可治。不然即死矣。肾风宜灸肾俞穴也。肺风之状。胸中气满。冒昧汗出。鼻不闻香臭。喘而不得卧者。可治。若失血及妄语者。不可治。七八日死。肺风宜于肺俞灸之。凡诊其脉。滑而散者风也。缓而大。浮而紧（一作虚。）软而弱。皆属风也。中风之病。鼻下赤黑相兼。吐沫而身直者。七日死也。又中风之病。口噤筋急。脉迟者生。脉急而数者死。又心脾俱中风。则舌强不能言也。肝肾俱中风。则手足不遂也。风之厥。皆由于四时不从之气。故为病焉。有瘾疹者。有偏枯者。有失音者。有历节者。有颠厥者。有疼痛者。有聋瞽者。有疮癞者。有胀满者。有喘乏者。有赤白者。有青黑者。有瘙痒者。有狂妄者。皆起于风也。其脉浮虚者。自虚而得之。实大者自实而得之。弦紧者汗出而得之。喘乏者饮酒而得之。癫厥者自劳而得之。手足不中者。言语謇涩者。房中而得之。

　　瘾疹者。自痹（一作卑。）湿而得之。历节疼痛者。因醉犯房而得之。聋瞽疮癞者。自五味饮食冒犯禁忌而得之。

　　千端万状。莫离于五脏六腑而生矣。所使之候配以此耳。

　　卷上

　　绩聚瘕杂虫论第十八

　　积聚 瘕杂虫者。皆五脏六腑真气失。而邪气并遂乃生焉。久之不除也。或积。或聚。或 。或瘕。或变为虫。

　　其状各异。有能害人者。有不能害人者。有为病缓者。有为病速者。有疼者。有痒者。有生头足者。有如杯块者。势类不同。盖因内外相感。真邪相犯。气血熏抟。交合而成也。积者系于脏也。聚者系于腑也。 者系于气也。瘕者系于血也。虫者乃血气食物相感而化也。故积有五。聚有六。 有十二。瘕有八。虫有九。其名各不同也。积有心肝脾肺肾也。聚有大肠。小肠。胆。胃。膀胱。三焦。之六名也。 有劳、气、冷、热、虚、实、风、湿、食、药、思、忧之十二名也。瘕有青黄、燥、血、脂、狐、蛇、鳖之八名也。虫有伏、蛇、白、肉、肺、胃、赤、弱、蛲、之九名也。为病之说出于诸论。治疗之法皆具于后。

　　卷上

　　劳伤论第十九

　　劳者。劳于神气也。伤者。伤于形容也。饥饱无度则伤脾。思虑过度则伤心。色欲过度则伤肾。起居过常则伤肝。喜怒悲愁过度则伤肺。又风寒暑湿则伤于外。饥饱劳役则败于内。昼感之则病荣。夜感之则病卫。

　　荣卫经行。内外交运。而各从其昼夜也。劳于一。一起为二。二传于三。三通于四。四干于五。五复犯一。一至于五。邪乃深藏。真气自失。使人肌肉消。神气弱。饮食减。行步艰难。及其如此。虽司命亦不能生也。故调神气论曰。调神气。慎酒色。节起居。省思虑。薄滋味者。长生之大端也。诊其脉甚数。（一作。数甚。余下仿此。）甚急。

　　甚细。甚弱。甚微。甚涩。甚滑。甚短。甚长。甚浮。甚沉。甚紧。甚弦。甚洪。甚实。皆生于劳伤。

　　卷上

　　传尸论第二十

　　传尸者非一门相染而成也。人之血气衰弱。脏腑虚羸。中于鬼气。因感其邪。遂成其疾也。其候或咳嗽不已。或胸膈妨闷。或肢体疼痛。或肌肤消瘦。或饮食不入。或吐利不定。或吐脓血。或嗜水浆。或好歌咏。或爱悲愁。或癫风（一作狂。）发歇。或便溺艰难。或因酒食而遇。或因风雨而来。或问病吊丧而得。或朝走暮游而逢。

　　或因气聚。或因血行。或露卧于田野。或偶会于园林。钟此病死之气。染而为疾。故曰传尸也。治疗之方备于篇末。

　　卷上

　　论五脏六腑虚实寒热生死逆顺之法第二十一

　　夫人有五脏六腑虚实、寒热、生死、逆顺。皆见于形证脉气。若非诊察无由识也。虚则补之。实则泻之。寒则温之。热则凉之。不虚不实以经调之。此乃良医之大法也。其于脉证。具如篇末。

　　卷上

　　论肝脏虚实寒热生死逆顺脉证之法第二十二

　　肝者与胆为表里。足厥阴少阳是其经也。旺于春。春乃万物之始生。其气嫩而软。虚而宽。故其脉弦。软不可发汗。弱则不可下。弦长曰平。反此曰病。脉虚而弦。是谓太过。病在外。太过则令人善忘。忽忽眩冒。实而微。是谓不及。病在内。不及则令人胸痛。引两胁。胀满。大凡肝实则引两胁。下痛引小腹。令人（本无此五字。）喜怒。

　　虚则如人将捕之。其气逆。则头痛。耳聋。颊赤。（一作肿。）其脉。沉之而急。浮之亦然。主胁肋（一作支。）满。小便难。头痛。目眩。其脉。急甚恶言。微急。气在胸胁下。缓甚。呕逆。微缓。水痹。大急。内痈吐血。微大。筋痹。小甚。多饮。微大（本作小。）消瘅。（本作痹。）滑甚、颓疝、微滑、遗溺、涩甚、流饮、微涩、 挛、变也。（本无此二字。）又肝之积气在胁。久不发为咳逆。或为 疟也。虚则梦花草茸茸。实则梦山林茂盛。肝之病。旦喜。（一作慧。）晚甚。夜静。肝病。则头痛胁痛。（本无此二字。）目眩。肢满。囊缩。小便不通。（一作利。）十日死。又身热。恶寒。四肢不举。其脉当弦长而急。反短而涩。乃金刻木也。十死不治。又肝中寒。则两臂痛不能举。舌本燥。多太息。胸中痛。

　　不能转侧。其脉。左关上迟而涩者是也。肝中热。则喘满而多怒。目疼。腹胀满。不嗜食。所作不定。睡中惊悸。眼赤视不明。其脉。左关阴实者是也。肝虚冷。则胁下坚痛。目盲臂痛。发寒热如疟状。不欲食妇。人则月水不来。而气急。

　　其脉左关上沉而弱者。是也。

　　卷上

　　论胆虚实寒热生死逆顺脉证之法第二十三

　　胆者中正之腑也。号曰将军。决断出焉。言能喜怒刚柔也。与肝为表里。足少阳是其经也。虚则伤寒。寒则恐畏。头眩不能独卧。实则伤热。热则惊悸。精神不守。卧起不宁。又玄水发。则其根在于胆。先从头面起。肿至足也。又肝咳久不已。则传邪入于胆。呕清苦汁也。又胆病则喜太息。口苦。呕清汁。（一作宿汁。）心中澹澹恐。如人将捕之。咽仲介介然数唾。又胆胀。则舌（一作胁。）下痛。口苦太息也。邪气客于胆。则梦斗讼。其脉诊在左手关上浮而得之者。是其部也。胆实热。则精神不守。又胆热则多睡。胆冷则无眠。又左关上脉。阳微者胆虚也。阳数者胆实也。阳虚者胆绝也。

　　卷上

　　论心脏虚实寒热生死逆顺脉证之法第二十四

　　心者五脏之尊号。帝王之称也。与小肠为表里。神之所舍。又主于血。属于火。旺于夏。手少阴是其经也。凡夏脉钩。来盛去衰。故曰钩。反此者病。来盛去亦盛。此为太过。病在外。来衰去盛。此为不及。病在内。太过则令人身热而骨痛。口疮。舌焦。引水不及。则令人烦躁。（一作心。）上为咳唾。下为气泄。其脉来累累如连珠。如循琅。曰平。脉来累累（一本无此四字。却作喘喘。）连属。其中微曲。曰病。来前曲后倨。如操带钩。曰死。又思虑过多。则怵惕。怵惕伤心。心伤则神失。神失则恐惧。又真心痛。手足寒。过节五寸。则旦得夕死。夕得旦死。又心有水气则痹。气滞。身肿。不得卧。烦而躁。其阴肿也。又心中风。则翕翕（一作吸。）发热。不能行立。心中饥而不能食。

　　食则吐呕。夏心旺。左手寸口脉。洪浮大而散曰平。反此则病。若沉而滑者。水来克火。十死不治。弦而长者。木来归子。其病自愈。缓而大者。土来入火。为微邪相干。无所害。又心病。则胸中痛。四（一作胁。）肢满胀。肩背臂膊皆痛。

　　虚则多惊悸。惕惕然无眠。胸腹及腰背引痛。喜（一作善。）悲。时眩仆。心积气。久不去。则苦忧烦。心中痛。实则喜笑不息。梦火发。心气盛。则梦喜笑。及恐畏。邪气客于心。则梦山邱烟火。心胀。则心烦短气。夜卧不宁。心腹痛。懊 。肿。气来往上下行。痛有时休作。心腹中热。喜水。涎出。是 蛟（ 恐是蛔字。蛟恐是咬字。）心也。心病则曰中慧。夜半甚。平旦静。又左手寸口脉。大甚。则手内热赤。（一作服。）肿太甚。则胸中满而烦。澹澹面赤目黄也。

　　又心病。则先心痛。而咳不止。关膈（一作格。）不通。身重不已。三日死。心虚则畏人。瞑目欲眠。精神不倚。魂魄妄乱。心脉。沉小而紧。浮主气喘。若心下气坚实不下。喜咽干。手热。烦满。多忘。太息。此得之思忧太过也。其脉急甚。则发狂笑。微缓则吐血。大甚则喉闭。（一作痹。）微大则心痛引背。善泪出。小甚则哕。微小则笑消瘅。（一作痹。）滑甚则为渴。微滑则心疝引脐。腹（一作肠。）鸣。涩甚则喑不能言。微涩则血溢。手足厥。耳鸣。癫疾。又心脉抟坚而长。主舌强不能语。（一作言。）软而散。当慑怯不食也。又急甚则心疝。脐下有病形。烦闷少气。大热上煎。又心病。狂言汗出如珠。身厥冷。其脉当浮而大。反沉濡而滑甚。色当赤。今反黑者。水克火。十死不治。又心之积。沉之而空空然。时上下往来。无常处。病胸满HT 。腰腹中热。颊（一作面。）赤咽干。心烦。掌中热甚。则呕血。夏瘥。（本作春瘥。）冬甚。宜急疗之。止于旬日也。又赤黑色入口必死也。面黄目赤者亦（一作不。）死。赤如 血。亦死。又忧恚思虑太过。心气内索。其色反和而盛者。不出十日死。扁鹊曰。心绝则一日死。色见凶多。而人虽健敏。名为行尸。一岁之中。祸必至矣。又其人语声前宽而后急。后声不接前声。其声浊恶。其口不正。冒昧喜笑。此风入心也。又心伤则心坏。为水所乘。身体手足不遂。骨节解。舒缓不自由。下利无休息。此疾急宜治之。不过十日而亡也。

　　又笑不待呻而复忧。此水乘火也。阴系于阳。阴起阳伏。伏则生热。热则生狂。冒昧妄乱。言语错误。不可采问。（一作闻。）心已损矣。扁鹊曰。其人唇口赤。即可治。青黑即死。又心疟。则先烦（一作颤。）而后渴。翕翕发热也。

　　其脉浮紧而大者是也。心气实。则小便不利。腹满。身热而重。温温欲吐。吐而不出。喘息急。不安卧。其脉左寸口与人迎。皆实大者。是也。心虚则恐惧多惊。忧思不乐。胸腹中苦痛。言语战栗。恶寒。恍惚。面赤目黄。喜衄血。

　　诊其脉。左右寸口两虚而微者。是也。

　　卷上

　　论小肠虚实寒热生死逆顺脉证之法第二十五

　　小肠者受盛之腑也。与心为表里。手太阳是其经也。心与（一本无此二字。）小肠绝者。六日死。绝则发直如麻。汗出不已。不得屈伸者是也。又心。咳（本作病。）久不已（本无此二字。）则传小肠。小肠咳。则气咳俱出也。小肠实则伤热。热则口生疮。虚则生寒。寒则泄浓血。或泄黑水。其根在小肠也。又小肠寒则下肿重。有热。久不出。则渐生痔。

　　疾有积。则当暮发热。明旦而止也。病气发则令人腰下重。食则窘迫而便难。是其候也。小肠胀。则小腹胀。引腹而痛也。厥邪入小肠。则梦聚井邑中。或咽痛颔肿。不可回首。肩如杖。（一作拔。）脚如折也。又黄帝曰。心者主也。神之舍也。其脏周密而不伤。伤。神去。神去则身亡矣。故人心多不病。病即死。不可治也。惟小肠受病多矣。又左手寸口阳绝者。无小肠脉也。六日死。病脐痹。小腹中有疝瘕也。左手寸口脉实大者。小肠实也。有热邪则小便赤涩。又实热。则口生疮。身热去来。心中烦满。体重。又小肠。主于舌之官也。和。则能言。而机关利健。善别其味也。虚。则左寸口脉浮而微软弱。不禁按。病为惊狂无所守。下空空然。不能语者。是也。

　　卷上

　　论脾脏虚实寒热生死逆顺脉证之法第二十六

　　脾者土也。谏议之官。主意与智。消磨五谷。寄在其中。养于四旁。旺于四季。正旺长夏。与胃为表里。足太阴是其经也。扁鹊曰。脾病。则面色萎黄。实则舌强直。不嗜食。呕逆。四肢缓。虚。则精不胜。元气乏失溺不能自持。其脉来似水之流。曰太过。病在外。其脉来如鸟之距。曰不及。病在内。太过则令人四肢沉重。语言謇涩。

　　不及。令人中满不食。乏力。手足缓弱不遂。涎引口中（一作出。）四肢肿胀。溏泻（一作泄。）不时。梦中饮食。脾脉来而和柔。去似鸡距践地。曰平。脉来实而满稍数。如鸡举足。曰病。又如乌（一作雀。）之啄。如鸟之距。如屋之漏。

　　曰死。中风则翕翕发热。状若醉人。腹中烦满。皮肉 短气者。是也。旺时。其脉阿阿然缓曰平。反弦急者。肝来克脾。真鬼相遇。大凶之兆。反微涩而短者。肺来乘脾。不治而自愈。反沉而滑者。肾来从脾。亦为不妨。反浮而洪。心来生脾。不为疾耳。脾病。面黄。体重。失便。目直视。唇反张。手足爪甲青。四肢逆。吐食。百节疼痛不能举。其脉当浮大而缓。今反弦急。其色当黄而反青。此十死不治也。又脾病。其色黄。饮食不消。心腹胀满。身体重。肢节痛。大便硬。小便不利。其脉微缓而长者。可治。脾气虚。则大便滑。小便利。汗出不止。五液注下为五色。注利下也。（此四字疑是注文。）又积□□久不愈。则四肢不收。黄胆。饮食不为肌肤。气满胀而喘不定也。又脾实。则时梦筑垣墙盖屋。脾盛。则梦歌乐。虚则梦饮食不足。厥邪客于脾。则梦大泽邱陵。风雨坏屋。脾胀则善哕。四肢急。体重。不食善噫。脾病。则日 慧。平旦甚。日中持。下晡静。脉急甚则螈 。微急则胸膈中不利。

　　食入而还出。脉缓盛则痿厥。微缓则风痿。四肢不收。大甚则击仆。微大则脾。疝气里大。脓血在胃肠之外。

　　小甚则寒热作。微小则消瘅。滑甚则颓疝。微滑则虫毒。肠鸣。中热。涩甚则肠 微涩则内溃。下脓血。脾脉之至也。大而虚。则有积气在腹中。有厥气。名曰厥疝。女子同法得之。四肢汗出。当风也。脾绝则十日死。又脐出（一作凸。）者亦死。唇焦枯。无纹理。而青黑者。脾先绝也。脾病。面黄目赤者可治。青黑色入口。则半岁死。色如枳实者。一（一作半。）月死。吉凶休否。（一作咎。）皆见其色出于部分也。又口噤唇黑。四肢重如山不能自收持。大小便利无休歇。食饮不入。七日死。又唇虽痿黄。语声啭啭者。可治。脾病。疟气久不去。腹中痛鸣。徐徐热汗出。其人本意宽缓今忽反常而嗔怒。正言而鼻笑。不能答人者。此不过一月。祸必至矣。又脾中寒热。则皆使人腹中痛。不下食。又脾病。则舌强语涩。转筋。卵缩。牵阴股。引髀痛。身重不思食。鼓胀。变则水泄不能卧者。死不治也。脾正热。则面黄目赤。季胁痛满也。寒则吐涎沫而不食。四肢痛。滑泄不已。手足厥。甚则颤栗如疟也。临病之时。要在明证详脉。然后投汤丸。求其痊损耳。

　　卷上

　　论胃虚实寒热生死逆顺脉证之法第二十七

　　胃者腑也。又名水谷之海。至脾为表里。胃者人之根本也。胃气壮。则五脏六腑皆壮。足阳明是其经也。胃气绝。则五日死。实则中胀便难。肢节疼痛。不下食。呕吐不已。虚则肠鸣胀满。引水。滑泄。寒则腹中痛。不能食冷物。热则面赤如醉人。四肢不收持。不得安卧。语狂。目乱。便硬者是也。病甚则腹胁胀满。吐逆不入食。

　　当心痛。上下不通。恶闻食臭。嫌人语。振寒。喜伸欠。胃中热则唇黑。热甚则登高而歌。弃衣而走。颠狂不定。

　　汗出额上。鼽衄不止。虚极则四肢肿满。胸中短气。谷不化。中消也。胃中风。则溏泄不已。胃不足。则多饥不消食。病患鼻下平。则胃中病。渴者不可治。（一本无上十三字。作微燥而渴者可治。）胃脉。博坚而长。其色黄赤者。

　　当病折腰。（一作髀。）其脉软而散者。病食痹。左关上脉浮而大者虚也。浮而短涩者实也。浮而微滑者亦虚也。浮而迟者寒也。浮而数者实也。虚实寒热生死之法。察而端谨。则成神妙也。

　　卷上

　　论肺脏虚实寒热生死逆顺脉证之法第二十八

　　肺者魄之舍。生气之源。号为上将军。乃五脏之华盖也。外养皮毛。内荣肠胃。与大肠为表里。手太阴是其经也。肺气通于鼻。和则能知香臭矣。有寒则善咳。（本作有病则喜咳。）实则鼻流清涕。凡虚实寒热。则皆使人喘嗽。

　　实则梦刀兵恐惧。肩息。胸中满。虚则寒生。（一作热。）咳（一作喘。）息。利下。少气力。多悲感。旺于秋。其脉浮而毛曰平。又浮而短涩者肺脉也。其脉来。毛而中央坚。两头（一作傍。）虚曰太过。病在外。其脉来。毛而微。曰不及。

　　病在内。太过。则令人气逆。胸满。背痛。不及。则令人喘呼而咳（一作嗽。）上气。见血。下闻病音。又肺脉。厌厌聂聂如落榆荚曰平。来不上不下。如循鸡羽。曰病。来如物之浮。如风吹鸟背上。毛者死。真肺脉至大而虚，又如以毛羽中人皮肤。其色赤。其毛折者死。又微毛曰平。毛多曰病。毛而眩者曰春病。眩甚曰即病。又肺病。吐衄血。皮热。脉数。颊赤者。死也。又久咳而见血。身热而短气。脉当涩。今反浮大。色当白。今反赤者。火克金。十死不治也。肺病。喘咳。身但寒无热。脉迟微者可治。秋旺于肺。其脉当浮涩而短曰平。而反洪大而长。是火刑金。亦不可治。又得软而滑者。肾来乘肺。不治自愈。反浮大而缓者。是脾来生肺。不治而瘥。反弦而长者。是肺被肝从。为微邪。虽病不妨。虚则不能息。耳重嗌干。喘咳上气。胸背痛。有积则胁下胀满。中风则口燥而喘。身运而重。汗出而冒闷。其脉。按之虚弱如葱叶。下无根者死。中热。则唾血。其脉细紧浮数芤滑。皆失血病。此由燥扰嗔怒劳伤得之。气壅结所为也。肺胀。则其人喘咳。而目如脱。其脉浮大者是也。又肺痿。则吐涎沫。

　　而咽干欲饮者。为愈。不饮则未瘥。又咳而遗溺者。上虚不能制下也。其脉沉浊者病在内。浮清者病在外。

　　肺死。则鼻孔开而黑枯。喘而目直视也。又肺绝。则十二日死。其状足满泻痢不觉出也。面白目青。此谓乱经。此虽天命亦不可治。又饮酒当风。中于肺。则咳嗽喘闷。见血者不可治。无血者可治。面黄目白者可治肺病。颊赤者死。又言音喘急。短气好唾（一作睡。）此为真鬼相害。十死十。百死百。大逆之兆也。又阳气上而不降。燔于肺。肺自结邪。胀满喘急。狂言。瞑目。非常所说。而口鼻张。大小便头俱胀。饮水无度。此因热伤于肺。

　　肺化为血。不可治。则半岁死。又肺疟。使人心寒。寒甚则发热。寒热往来。休作不定。多惊。咳喘。如有所见者是也。其脉。浮而紧。又滑而数。又迟涩而小。皆为肺疟之脉也。又其人素声清而雄者。暴不响亮。而拖气用力。言语难出。视不转睛。虽未为病。其人不久。又肺病。实则上气喘急。咳嗽。身热脉大也。虚则力乏喘促。右胁胀。语言气短（一作促。）者是也。又乍寒乍热。鼻塞。颐赤。面白。皆肺病之候也。

　　卷上

　　论大肠虚实寒热生死逆顺脉证之法第二十九

　　大肠者肺之腑也。为传送之司号监仓之官。肺病久不已。则传入大肠。手阳明是其经也。寒则泄。热则结。

　　绝则泄利无度。利绝而死也。热极则便血。又风中大肠则下血。又实热则胀满。而大便不通。虚寒则滑泄不定。大肠乍虚乍实。乍来乍去。寒则溏泄。热则垢重。有积物则寒栗而发热。有如疟状也。积冷不去。则当脐而痛。不能久立。痛已则泄白物。是也。虚则喜满。喘咳而喉咽中如核妨矣。

　　卷中

　　论肾脏虚实寒热生死逆顺脉证之法第三十

　　肾者精神之舍。性命之根。外通于耳。男以闭（一作库。）精。女以包血。与膀胱为表里。足少阴太阳是其经也。肾气绝。则不尽其天命而死也。旺于冬。其脉沉濡曰平。反此者病。其脉弹石。名曰太过。病在外其去如数者为不及。病在内。太过则令人解 。脊脉痛而少气（本作令人体瘠而少气。不欲言。）不及。则令人心悬如饥。眇中清。

　　脊中痛。少肠腹满。小便滑（本云心如悬。少腹痛。小便滑。）变赤黄色也。又肾脉来。喘喘累累如钩。按之而坚曰平。又来如引葛。按之益坚曰病。来如转索。辟辟如弹石曰死。又肾脉。但石。无胃气亦死。肾有水。则腹大。脐肿。腰重。

　　痛不得溺。阴下湿如牛鼻。头汗出是为逆寒。大便难。其面反瘦也。肾病。手足逆冷。面赤目黄。小便不禁。骨节烦痛。小腹结痛。气上冲心。脉当沉细而滑。今反浮大而缓。其色当黑。其今反者。是土来克水。为大逆。十死不治也。

　　又肾病。面色黑。其气虚弱。翕翕少气。两耳若聋。精自出。饮食少。小便清。膝下冷。其脉沉滑而迟。为可治又冬脉沉濡而滑曰平。反浮涩而短。肺来乘肾。虽病易治。反弦细而长者。肝来乘肾。不治自愈。反浮大而洪。

　　心来乘肾。不为害。肾病。腹大胫肿。喘咳。身重。寝汗出憎风。虚则胸中痛。大腹小腹痛。清。厥。意不乐也。阴邪入肾。则骨痛。腰上引项瘠。背疼。此皆举重用力。及遇房汗出。当风。浴水。或久立则伤肾也。又其脉。急甚则肾痿瘕疾。微急则沉厥奔豚。足不收。缓甚。则折脊。微缓则洞泄。食不化。入咽还出。大甚则阴痿微大则石水起脐下至小腹。其肿 然。而上至胃脘者。死。不治。小甚则洞泄。微小则消瘅。滑甚则癃 。微滑则骨痿。坐弗能起。目视见花。涩甚。则大壅塞。微涩则不月疾痔。又其脉之至也。上坚而大。有脓气。在阴中及腹内。名曰肾痹。得之因浴冷水而卧。脉来沉而大坚。浮而紧。苦手足骨肿。厥阴痿不起。腰背疼。小腹肿。心下水气时胀满而洞泄。此皆浴水中。身未干而合房得之也。虚。则梦舟溺人。得其时。梦伏水中若有所畏。盛实。则梦腰脊离解。不相属。厥邪客于肾。则梦临深投水中。肾胀。则腹痛满引背 然。腰痹痛。肾病。夜半患。四季甚。下晡静。肾生病。则口热舌干。咽肿。上气。嗌干。及心烦而痛。黄胆。肠 。痿厥。腰脊背急痛。

　　嗜卧。足下热而痛。 酸。病久不已。则腿筋痛。小便闭。而两胁胀。支满。目盲者死。肾之积。苦腰脊相引而疼。饥见饱减。此肾中寒结在脐下也。诸积大法。其脉来细软而附骨者是也。又面黑目白。肾已内伤。八日死。又阴缩。

　　小便不出。出而不快者。亦死。又其色青黄。连耳左右。其人年三十许。百日死。若偏在一边。一月死。实。则烦闷。脐下重。热则口舌干焦。而小便涩黄。寒。则阴中与腰脊俱疼。面黑耳干。哕而不食。或呕血者。是也。又喉中鸣。坐而喘咳。唾血出。亦为肾虚。寒气欲绝也。寒热虚实既明。详细调救。即十可十全之道也。

　　卷中

　　论膀胱虚实寒热生死逆顺脉证之法第三十一

　　膀胱者津液之腑。与肾为表里号曰水曹掾。又名玉海。足太阳是其经也。总通于五腑。所以五腑有疾。即应膀胱。膀胱有疾。即应胞囊也。伤热。则小便不利。热入膀胱。则其气急。而苦小便黄涩也。膀胱寒则小便数而清也。又石水发。则其根在膀胱。四肢瘦小。其腹胀大者是也。又膀胱。咳久不已。则传入三焦。肠满而不欲饮食也。然上焦主心肺之病。人有热则食不入胃。寒则精神不守。泄利不止。语声不出也。实则上绝于心气不行也。虚则引起气之于肺也。其三焦之气和。则五脏六腑皆和。逆则皆逆。膀胱中有厥阴气则梦行不快。满胀。则小便不下。脐下重闷。或肩痛也。绝则三日气。死时鸡鸣也。其三焦之论。备云于后。

　　卷中

　　论三焦虚实寒热生死逆顺脉证之法第三十二

　　三焦者。人之三元之气也。号曰中清之腑。总领五脏六腑。荣卫经络。内外左右上下之气也。三焦通。则内外左右上下皆通也。其于周身。灌体。和内调外。荣左养右。导上宣下。莫大于此者也。又名玉海。水道。上则曰三管。中则名霍乱。下则曰走哺。名虽三而归一。有其名而无形者也。亦号曰孤独之腑。而卫出于上。荣出于中。上者络脉之系也。中者经脉之系也。下者水道之系也。亦又属膀胱之宗始。主通阴阳。调虚实。呼吸有病。则苦腹胀气满。小腹坚。溺而不得。便而窘迫也。溢则作水。留则为胀。足太阳是其经也。又上焦实热。则额汗出。而身无汗。能食。而气不利。舌干口焦。咽闭之类。腹胀。时时胁肋痛也。寒则不入食。吐酸水。胸背引痛。嗌干。津不纳也。实则食已还出。膨膨然不乐。虚则不能制下。遗便溺而头面肿也。中焦实热。则上下不通。腹胀而喘咳。下气不上。上气不下。关格而不通也。寒则下痢不止。食饮不消。而中满也。虚则肠鸣鼓胀也。下焦实热。则小便不通。而大便难苦重痛也。虚寒则大小便泄。下而不止。三焦之气和则内外和。

　　逆则内外逆。故云三焦者人之三元之气也。宜修养矣。

　　卷中

　　论痹第三十三

　　痹者。风寒暑湿之气中于人脏腑之为也。入腑则病浅易治。入脏则病深难治而有风痹。有寒痹。有湿痹。

　　有热痹。有气痹。而又有筋。肉。血。肉。气之五痹也。大凡风寒暑湿之邪入于肝。则名筋痹。入于肾。则名骨痹。

　　入于心。则名血痹。入于脾。则名肉痹。入于肺。则名气痹。感病则同。其治乃异。痹者闭也。五脏六腑。感于邪气。乱于真气。闭而不仁。故曰痹。病或痛。或痒。或淋。或急。或缓。而不能收持。或拳而不能舒张。或行立艰难。

　　或言语謇涩。或半身不遂。或四肢拳缩。或口眼偏邪。或手足欹侧。或能行步而不能言语。或能言语而不能行步。或左偏枯。或右壅滞。或上不通于下。或下不通于上。或大腑闭塞。（一作小便秘涩。）或左右手疼痛。或得疾而即死。或感邪而未亡。或喘满而不寐。或昏冒而不醒。种种诸症。皆出于痹也。痹者风寒暑湿之气中于人。则使之然也。其于脉候形证治疗之法。亦各不同焉。

　　卷中

　　论气痹第三十四

　　气痹者。愁忧思喜怒过多。则气结于上。久而不消则伤肺。肺伤则生气渐衰。则邪气愈胜。留于上。则胸腹痹而不能食。注于下。则腰脚重而不能行。攻于左。则左不遂。冲于右。则右不仁。贯于舌。则不能言。遗于肠中。则不能溺。壅而不散。则痛。流而不聚。则麻。真经既损。难以医治。邪气不胜。易为痊愈。其脉右手寸口沉而迟涩者是也。宜节忧思以养气慎（一作绝。）喜怒以全真。此最为良法也。

　　卷中

　　论血痹第三十五

　　血痹者饮酒过多。怀热太盛。或寒折于经络。或湿犯于荣卫。因而血抟。遂成其咎。故使人血不能荣于外。

　　气不能养于内。内外已失。渐渐消削。左先枯则右不能举。右先枯则左不能伸。上先枯则上不能制于下。

　　下先枯则下不能克于上。中先枯则不能通疏。百证千状皆失血也。其脉。左手寸口脉结而不流利，或如断绝者。是也。

　　卷中

　　论肉痹第三十六

　　肉痹者。饮食不节。膏粱肥美之所为也。脾者肉之本。脾气已失。则肉不荣。肉不荣则肌肤不滑泽。肌肉不滑泽。则腠理疏。则风寒暑湿之邪易为入。故久不治则为肉痹也。肉痹之状。其先能食而不能充悦。四肢缓而不收持者。是也。其右关脉举按皆无力。而往来涩者是也。宜节饮食以调其脏。常起居以安其脾。然后根据经补泻以求其愈尔。

　　卷中

　　论筋痹第三十七

　　筋痹者。由怒叫无时。行步奔急。淫邪伤肝。肝失其气。因而寒热所客。久而不去。流入筋会。则使人筋急。而不能行步舒缓也。故曰筋痹。宜活血以补肝。温气以养肾。然后服饵汤丸。治得其宜。即疾瘳已。不然则害人矣。其脉。左关中弦急而数。浮沉有力者。是也。

　　卷中

　　论骨痹第三十八

　　骨痹者乃嗜欲不节。伤于肾也。肾气内消。则不能关禁。不能关禁。则中上俱乱。中上俱乱。则三焦之气痞而不通。三焦痞而饮食不糟粕。饮食不糟粕。则精气日衰。精气日衰。则邪气妄入。邪气妄入。则上冲心舌。

　　上冲心舌。则为不语。中犯脾胃。则为不充。下流腰膝。则为不遂。傍攻四肢。则为不仁。寒在中则脉迟。热在中则脉数。风在中则脉浮。湿在中则脉濡。虚在中则脉滑。其证不一。要在详明。治疗法列于后章。

　　卷中

　　论治中风偏枯之法第三十九

　　人病中风偏枯。其脉数。而面干黑黧。手足不遂。语言謇涩。治之奈何。在上则吐之。在中则泻之。在下则补之。在外则发之。在内则温之按之熨之也。吐谓出其涎也。泻谓通其塞也。补谓益其不足也。发谓发其汗也。温谓驱其湿也。按谓散其气也。熨谓助其阳也。治之各合其宜。安可一揆。在求其本。脉浮则发之。脉滑则吐之。脉伏而涩则泻之。脉紧则温之。脉迟则熨之。脉闭则按之。要察其可否。故不可一揆而治者也。

　　卷中

　　论五丁状候第四十

　　五丁者。皆由喜怒忧思。冲寒冒热。恣饮醇酒。多嗜甘肥。毒鱼 。色欲过度之所为也。蓄其毒邪。浸渍脏腑。久不摅散。始变为丁。其名有五。一曰白丁。二曰赤丁。三曰黄丁。四曰黑丁。五曰青丁。白丁者起于右鼻下。初起如粟米。根赤头白。或顽麻。或痛痒。使人憎寒头重。状若伤寒。不欲食。胸膈满闷。喘促昏冒者死。未者可治。此疾不过五日。祸必至矣。宜急治之。赤丁在舌下。根头俱赤。发痛。舌本硬不能言。多惊。烦闷。恍惚。

　　多渴。引（一作饮。）水不休。小便不通。发狂者死。未者可治。此疾不过七日。祸必至也。不可治矣。大人小儿皆能患也。黄丁者。起于唇齿龈边。其色黄。中有黄水。发则令人多（一作能。）食而还（一作复。）出。手足麻木。涎出不止。腹胀而烦。多睡。不寐者死。未者可治。黑丁者。起于耳前。状如瘢痕。其色黑。长减不定。使人牙关急。腰脊脚膝不仁。不然即痛。亦不出三岁。祸必至矣。不可治也。此由肾气渐绝故也。宜慎欲事。青丁者起于目下。始如瘤瘢。其色青。硬如石。使人目昏昏然无所见。多恐。悸。惕。睡不安宁。久不已。则令人目盲。或脱精。有此则不出一年。祸必至矣。白丁者其根在肺。赤丁者其根在心。黄丁者其根在脾。黑丁者其根在肾。青丁者其根在肝。五丁之候（一作疾。）最为巨疾。（一作病。）不可不察也。治疗之法。一一如下。（陆本。有方八道在此后。印本无之。今附下卷之末。）

　　卷中

　　论痈疽疮肿第四十一

　　夫痈疽疮肿之所作也。皆五脏六腑蓄毒不流。则生（本作皆有。）矣。非独因荣卫壅塞而发者也。其行也有处。其主也有归。假令发于喉舌者。心之毒也。发于皮毛者。发于肌肉者。脾之毒也。发于骨髓者。肾之毒也。（阙肝毒。）

　　发于下者阴中之毒也。发于上者。阳中之毒也。发于外者六腑之毒也发于内者。五脏之毒也故内曰坏。

　　外曰溃。上曰从。下曰逆。发于上者得之速。发于下者得之缓。感于六腑则易治感于五脏则难瘳也。又近骨者多冷。近虚者多热近骨者久不愈。则化血成蛊。近虚者。久不愈。则传气成漏。成蛊。则多痒而少痛。或先痒后痛。成漏。则多痛而少痒。或不痛。或不痒内虚外实者。多庠而少痛。外虚内实者。多痛而少痒。血不止者则多死。脓疾溃者则多生。或吐逆无度。饮食不时。皆痈疽之使然也。种候万一（一作多。）端。要凭详。治疗之法。列在后篇。

　　卷中

　　论脚弱状候不同第四十二

　　人之病。香港脚。与气脚之为异。何也谓人之喜怒忧思。寒热邪毒之气。自内而注入于脚。则名气脚也。风寒暑湿邪毒之气。从外而入于脚膝。渐传于内。则名香港脚也。然内外皆以邪夺正故使人病形颇相类例。其于治疗。亦有上下先后也。故分别其目。若一揆而不察其由。则无理致其瘳也。夫喜怒忧思寒热邪毒之气。流入股节。或注于脚膝。其状类诸风。历节。偏枯。痈肿之证。但入于脚膝。则谓之气脚也。若从外而入于足。从足而入脏者。乃谓之香港脚也。气脚者。先治内而次治外。香港脚者先治外而次治内。实者利之。虚者益之。又人之病。香港脚多者何也。谓人之心肺二经。起于手。脾肾肝三经。起于足手则清邪中之。足则浊邪中之。人身之苦者手足耳。而足则最重艰苦。故风寒暑湿之气。多中于足。以此香港脚之病多也。然而得之病者。从渐而生疾。但始萌而不悟。悟亦不晓。医家不为香港脚。将为别疾。治疗不明。因循至大。身居危地。本从微起。浸成巨候。流入脏腑。伤于四肢。头项。腹背也。而疾未甚。终不能知觉也。特因他而作。或如伤寒。或如中暑。或腹背疼痛。或肢节不仁。或语言错乱。或精神昏昧。或时喘乏。或暴盲聋。或饮食不入。或脏腑不通。

　　或挛急不遂。或舒缓不收。或口眼牵搐。或手足颤掉。种种多状。莫有达者。故使愚俗束手受病。死无告陈。

　　仁者见之。岂不伤哉。今述始末。略示后学。请深消息。至如醉入房中。饱眠露下。当风取凉。对月贪欢。沐浴未干。而熟睡。房室才罢而冲轩。久立于低湿。久伫于水涯。冒雨而行。渎寒而 。劳伤汗出。食饮悲生。犯诸禁忌。因成疾矣。其于不正之气。中于上则害于头目。害于中则蛊于心腹。形于下则灾于腰脚。及于旁则妨于肢节。千状万证。皆属于气脚。但起于脚膝。乃谓香港脚也。形候脉证。亦在详明。其脉浮而弦者。起于风。

　　濡而弱者。起于湿。洪而数者。起于热。迟而涩者。起于寒。滑而微者。起于虚。牢而坚者。起于实。在于上则由于上。在于下则由于下。在于中则生于中。结而因气。散则因忧。紧则因怒。细则因悲。风者汗之而愈。湿者温之而愈。热者解之而愈。寒者熨之而愈。虚者补之。实者泻之。气者流之。忧者宽之。怒者悦之。悲者和之。

　　能通此者。乃谓之良医。又香港脚之病传于心肾。则十死不治入心则恍惚忘谬。呕吐。食不入。眠不安宁。口眼不定。左手寸口手脉乍大乍小乍有乍无者。是也入肾。则腰脚俱肿。小便不通。呻吟不绝。目额皆见黑色。气时上冲胸腹而喘。其左手尺中脉绝者是也。切宜详审矣。

　　卷中

　　论水肿脉证生死候第四十三

　　人中百病。难疗者莫过于水也水者肾之制也。肾者人之本也。肾气壮则水还于海。肾气虚则水散于皮。

　　又三焦壅塞荣卫闭格。血气不从。虚实交变。水随气流。故为水病。有肿于头目者。有肿于腰脚者。有肿于四肢者。有肿于双目者。有因嗽而发者。有因劳而生者。有因凝滞而起者。有因虚乏而成者。有因五脏而出者。有因六腑而来者。类目多种而状各不同。所以难治者。由此百状。人难晓达。纵晓其端。则又苦人以娇恣不循理法。触冒禁忌。弗能备矣。故人中水疾。死者多矣。水有十名具于篇末。一曰青水。二曰赤水。三曰黄水。四曰白水。五曰黑水。六曰玄水。七曰风水。八曰石水。九曰里水。十曰气水。青水者。其根起于肝。其状先从而肿而渐行一身也。赤水者。其根起于心。其状先从胸肿起也。黄水者。其根起于脾。其状先从腹肿也。白水者。其根起于肺。其状先从脚肿而上气喘嗽也。黑水者。其根起于肾。其状先从足跗肿。玄水者。

　　其根起于胆。其状先从头面起肿而至足者。是也。风水者。其根起于胃。其状先从四肢起。腹满大而通身肿也。石水者。其根在膀胱。其状起脐下而腹独大。是也。里水者。其根在小肠。其状先从小腹。胀而不肿。渐渐而肿也（又注云。一作小腹胀而暴肿也。）气水者。其根在大肠。其状乍来乍去。乍盛乍衰者。是也。此良由上下不通。

　　关窍不利。气血痞格。阴阳不调。而致之也。其脉洪大者可治。微细者不可治也。又消渴之疾久不愈。令人患水气。其水临时发散。归于五脏六腑。则生为病也。消渴者。因冒风冲热。饥饱失节。饮酒过量。嗜欲伤频。或饵金石。久而积成。使之然也。

　　卷中

　　论诸淋及小便不利第四十四

　　诸淋与小便不利者。皆由五脏不通。六腑不和。三焦痞涩。荣卫耗失。冒热饮酒。过醉入房。竭散精神。劳伤气血。或因女色兴。而败精不出。或因迷宠不已。而真髓多输。或惊惶不次。或思虑未宁。或饥饱过时。或奔驰才定。或隐忍大小便。或发泄久兴。或寒入膀胱。或暑中胞囊。伤兹不慎。致起斯疾。状候变异。名亦不同。

　　则有冷、热、气、劳、膏砂、虚、实之八种耳。冷淋者。小便数。色白如泔也。热淋者。小便涩。而色赤如血也。气淋者。脐腹满闷。小便不通利而痛也。劳淋者。小便淋沥不绝。如水之滴漏而不断绝也。膏淋者。小便中出物如脂膏也。砂淋者。腹脐中隐痛。小便难。其痛不可忍须臾。从小便中下如砂石之类。有大者如 子。或赤或白（一作黄。）色泽不定。此由肾气弱而贪于女色。房而不泄。泄而不止。虚伤真气。邪热渐强。结聚而成砂。又如以水煮盐。火大水少。盐渐成石之类谓肾者水也。咸归于肾水消于下虚热日甚。煎结而成。此非一时而作也。盖远久乃发。成节五岁。败即三年。壮人。五载祸必至矣。宜乎急攻。八淋之中。唯此最危。其脉盛大而实者可治。虚小而涩者不可治。虚者谓肾与膀胱俱虚。而精滑梦泄。小便不禁者也。实则谓经络闭涩。水道不利。而茎痛腿酸者也。又诸淋之病。与淋相从者活。反者死凶。治疗之际。亦在详酌耳。

　　卷中

　　论服饵得失第四十五

　　石之与金。有服饵得失者。盖以其宜与不宜也。或草或木。或金或石。或单方得力。或群队获功。或金石毒发而致毙。或草木势助而能全。其验不一者何也。基本实者。得宣通之性。必延其寿。其本虚者。得补益之情。必长其年。虚而过泻。实乃更增。千死其千。万殁其万。则决然也。又有年少之辈。富贵之人。恃其药力。恣其酒欲。夸弄其术。暗使精神内损。药力扶持。忽然疾作。何能救疗。如是之者岂知灾从内发。但恐药饵无微功。实可欢哉。其于久服方药。在审其宜。人药相合。效岂妄邪。假如脏不足则补其脏。腑有余则泻其腑。

　　外实则理外。内虚则养内。上塞则引上。下塞则通下。中涩（一作结。）则解中。左病则治左。右病则治右。上下左右。内外虚实。各称其法。安有横夭者也。故药无不效。病无不愈者。切务于谨察矣。

　　卷中

　　辨三痞论并方第四十六

　　金石草木。单服皆可以不死者。有验无验。在乎有志无志也。虽能久服。而有其药。热壅塞而不散。或上或下。或痞或涩。各有其候。请速详明。用其此法。免败其志。皆于寿矣。谨论候并方。具在后篇。

　　卷中　辨三痞论并方第四十六

　　辨上痞候并方

　　上痞者。头眩目昏。面赤心悸。肢节痛。前后不仁。多痰。短气。惧火。喜寒。又状若中风之类者。是也。宜用后方。

　　桑白皮（阔一寸。长一尺） 槟榔（一枚） 木通（一尺去皮。一本作一两） 大黄（三分。湿纸煨） 黄芩（一分） 泽泻（二两）

　　上锉为粗末。水五升。熬取三升。取清汁。分二（一本作三。）服。食后临卧服。

　　卷中　辨三痞论并方第四十六

　　辨中痞候并方

　　中痞者。肠满。四肢倦。行立艰难。食已呕吐。冒昧。减食或渴者是也。宜用后方。

　　大黄（一两。湿纸十重包裹。煨令香熟。切作片子） 槟榔（一枚） 木香（一分）

　　上为末。生蜜为丸。如桐子大。每服三十丸。生姜汤下。食后日午。日进二服。未减。加之。效。即勿再服。附方。

　　桂（五钱。不见火） 槟榔（一个） 黑牵牛（四两。生为末二两）

　　上为末蜜酒调二钱。以利为度。

　　卷中　辨三痞论并方第四十六

　　辨下痞候并方

　　下痞者。小便不利。脐下满硬。语言謇滞。腰背疼痛。脚重不能行立者是也。宜用后方。

　　瞿麦头子（一两） 官桂（一分） 甘遂（三分） 车前子（一两炒）

　　上件为末。以 猪肾一个。去筋膜。薄批开入药末二钱。匀糁。湿纸裹。慢火煨熟。空心细嚼。温酒送下。以大利为度。小便未利。脐腹未软。更服附方。

　　葱白一寸。去心。入 砂末一钱。安葱心中。两头以线子系之。湿纸包。煨熟。用冷醇酒送下。空心服。以效为度。

　　卷中

　　论诸病治疗交错致于死候第四十七

　　夫病者。有宜汤者。有宜丸者。有宜散者。有宜下者。有宜吐者。有宜汗者。有宜灸者。有宜针者。有宜补者。有宜按摩者。有宜导引者。有宜蒸熨者。有宜澡洗者。有宜悦愉者。有宜和缓者。有宜水者。有宜火者。种种之法岂能一也。若非良善精博。难为取愈。其庸下识浅。乱投汤丸。下汗补吐。动使交错。轻者令重。重者令死。

　　举世皆然。且汤。可以荡涤脏腑。开通经络。调品阴阳。祛分邪恶。润泽枯朽。悦养皮肤。益充气力。扶助困竭。

　　莫离于汤也。丸。可以逐风冷。破坚症。消积聚。进饮食。舒荣卫。开关窍。缓缓然参合。无出于丸也。散者。能祛风寒暑湿之气。摅寒湿秽毒之邪。发扬四肢之壅滞。除剪五脏之结伏。开肠和胃。行脉通经。莫过于散也。

　　下。则疏豁闭塞。补。则益助虚乏。灸。则起阴通阳。针。则行荣引卫。导引。则可以遂客邪于关节。按摩。则可以驱浮淫于肌肉。蒸熨。辟冷暖。洗生阳。悦愉。爽神。和缓。安气。若实而不下。则使人心腹胀满。烦乱。鼓肿。若虚而不补则使人气血消散。精神耗亡。肌肉脱失。志意昏迷。可汗而不汗。则使人毛孔关塞。闷绝而终合吐而不吐则使人结胸上喘。水食不入而死。当灸而不灸。则使人冷气重凝阴毒内聚。厥气上冲。分遂不散。

　　以致消减。当针而不针。则使人荣卫不行。经络不利。邪渐胜真。冒昧而昏。宜导引而不导引。则使人邪侵关节。固结难通。宜按摩而不按摩。则使人淫随肌肉。久留不消。宜蒸熨而不蒸熨。则使人冷气潜伏渐成痹厥。宜澡洗而不澡洗。则使人阳气上行。阴邪相害。不当下而下。则使人开肠荡胃。洞泄不禁。不当汗而汗。则使人肌肉消绝。津液枯耗。不当吐而吐。则使人心神烦乱。脏腑奔冲不当灸而灸。则使人重伤经络。

　　内蓄炎毒。反害中和致于不可救不当针而针。则使人气血散失。关机细缩。不当导引而导引。则使人真气劳败。邪气妄行。不当按摩而按摩。则使人肌肉 胀。筋骨舒张。不当蒸熨而蒸熨。则使人阳气偏行。阴气内聚。不当淋渫而淋渫。则使人湿侵皮肤。热生肌体。不当悦愉而悦愉。则使人神失气消。精神不快。不当和缓而和缓。则使人气停意（此下。赵写本俱缺。）折。健忘。伤志。大凡治疗要合其宜。脉状病候少陈于后。凡脉不紧数。则勿发其汗。脉不疾数。不可以下。心胸不闭。尺脉微弱。不可以吐。关节不急。荣卫不壅。不可以针。阴气不盛。阳气不衰。勿灸。内无客邪。勿导引。外无淫气。勿按摩。皮肤不痹。勿蒸熨。肌肉不寒。勿暖洗。神不凝迷。勿悦愉。气不急奔。勿和缓。顺此者生。逆此者死耳。脉病之法。备说在前。

　　卷中

　　论诊杂病必死候第四十八

　　夫人生气健壮者。外色光华。内脉平调。五脏六腑之气消耗。则脉无所根据。色无所泽。如是者百无一生。虽能饮食行立。而端然不悟。不知死之逼矣。实为痛口其大法。列之于后。

　　病瞪目引水。心下牢满。其脉。濡而微者死。

　　论吐衄泻血。其脉。浮大牢数者死。

　　病妄言身热手足冷。其脉细微者死。

　　病大泄不止。其脉紧大而滑者死。

　　病头目痛。其脉涩短者死。

　　病腹中痛。其脉浮大而长者死。

　　病腹痛而喘。其脉滑而利。数而紧者死。

　　病四逆者。其脉浮大而知者死。

　　病耳无闻。其脉浮大而涩者死。

　　病脑痛。其脉缓而大者死。

　　左痛右痛。上痛下痛者死。

　　下痛而脉病者死。

　　病厥逆。呼之不应。脉绝者死。

　　病患脉宜大。反小者死。

　　肥人脉细欲绝者死。

　　瘦人脉躁者死。

　　人脉本滑利。而反涩者死。

　　人脉本长。而反短者死。

　　人尺脉上应寸口太迟者死。

　　温病。三四日未汗。脉太疾者死。

　　温病。脉细微。而往来不快胸中闭者死。

　　温病。发热甚。脉反小弱者死。

　　病甚。脉往来不调者死。

　　温病。腹中痛。下痢者死。

　　温病。汗不出。出不至足者死。

　　病疟。腰脊强急。螈 者死。

　　病心腹胀满。痛不止。脉坚大洪者死。

　　痢血不止。身热脉数者死。

　　病腹满四逆。脉长者死。

　　热病七八日。汗当出。反不出。脉绝者死。

　　热病七八日。不汗。躁狂口舌焦黑。脉反细弱者死。

　　热病。未汗出。而脉大盛者死。

　　热病。汗出而脉未尽。往来转大者死。

　　病咳嗽。脉数身瘦者死。

　　暴咳嗽。脉散者死。

　　病咳。形肥。脉急甚者死。

　　病嗽而呕。便滑不禁。脉弦欲绝者死。

　　病诸嗽喘。脉沉而浮者死。

　　病上气。脉数者死。

　　病肌热。形瘦。脱肛。热不去。脉甚紧急者死。

　　病阳癖。转筋。脉极数者死。

　　病中风。痿疾不仁。脉紧急者死。

　　病上喘。气急四匝。脉涩者死。

　　病寒热。螈 。脉大者死。

　　病金疮。血不止。脉大者死。

　　病坠损。内伤。脉小弱者死。

　　病伤寒。身热甚。脉反小者死。

　　病厥逆。汗出。脉虚而缓者死。

　　病洞泄。不下食。脉急者死。

　　病肠 。下白脓者死。

　　病肠 。下脓血。脉悬绝者死。

　　病肠 。下脓血。身有寒。脉绝者死。

　　病咳嗽。脉沉坚者死。

　　病肠中有积聚。脉虚弱者死。

　　病水气。脉微而小者死。

　　病水胀如鼓。脉虚小涩者死。

　　病泄注。脉浮大而滑者死。

　　病内外俱虚。卧不得安。身冷。脉细微。呕而不入食者死。

　　病冷气上攻。脉逆而涩者死。

　　卒死。脉坚而细微者死。

　　热病三五日。头痛身热。食如故。脉直而疾者。八日死。

　　久病脉实者死。

　　又虚缓。虚微虚滑。弦急者死。

　　卒病。脉弦而数者死。凡此凶脉。十死十。百死百。不可治也。

　　卷中

　　察声色形证决死法第四十九

　　凡人五脏六腑。荣卫关窍。宜平生气血顺度。循环无终。是为不病之本。若有缺绝。则祸必来矣。要在临病之时。存神内想。息气内观。心不妄视。着意精察。方能通神明。探幽微。断死决生。千无一误。死之证兆。具之于后。

　　黑色。起于耳目鼻上。渐入于口者死。

　　赤色。见于耳目额者。五日死。

　　黑白色入口鼻目中者五日死。

　　黑。或如马肝色。望之如青。近则如黑者死。

　　张口如鱼。出气不反者死。

　　循摸衣缝者死。

　　妄语错乱。及不能语者死热病即不死。

　　尸臭不可近者死。

　　面目直视者死。

　　肩息者。一日死。

　　面青。人中反者三日死。

　　面无光。牙齿黑者死。

　　面青目黑者死。

　　面白目黑者十日死。

　　面赤眼黄。实时死。

　　面黑目白者。八日死。

　　面青目黄者。五日死。

　　眉系倾者。七日死。

　　齿忽黑色者。三十日死。

　　发直者。十五日死。

　　遗尿不觉者。五六日死。

　　唇口乍干黑者死。

　　爪中青黑色死。

　　头目久痛。卒视不明者死。

　　舌卷卵缩者死。

　　面黑直视者死。

　　面青目白者死。

　　面黄目白者死。

　　面目俱白者死。

　　面目青黑者死。

　　面青唇黑者死。

　　发如麻。喜怒不调者死。

　　发肩如冲起者死。

　　面色黑。胁满不能反侧者死。

　　面色苍黑。卒肿者死。

　　掌肿无纹。脐肿出。囊茎俱肿者死。

　　手足爪甲。肉。黑色者死。

　　汗出不流者死。

　　唇反。人中满者死。

　　阴阳俱绝。目匡陷者死。

　　五脏内外绝。神气不守。其声嘶者死。

　　阳绝阴结。精神恍惚。撮空裂衣者死。

　　阴阳俱闭。失音者死。

　　荣卫耗散。面目浮肿者死。

　　心绝于肾。肩息。回眄。目直者。一日死。

　　肺绝。则气去不反。口如鱼口者。三日死。

　　骨绝。腰脊痛。肾中重。不可反侧。足膝后平者。五日死。

　　肾绝大便赤涩。下血。耳干。脚浮。舌肿者。六日死。又曰。足肿者九日死。

　　脾绝。口冷。足肿胀泄不觉者。十二日死。

　　筋绝。魂惊。虚恐。手足爪甲青。呼骂不休者。八九日死。

　　肝绝。汗出如水。恐惧不安。伏卧。目直面青者。八日死。又曰。实时死。

　　胃绝齿落面黄者。七日死。又曰。十日死。

　　凡此察听之。更须详酌者矣。

　　卷下

　　疗诸病药方六十道

　　万应丸甘遂（三两） 芫花（三两） 大戟（三两） 大黄（三两）

　　三棱（三两） 巴豆（二两。和皮） 干漆（二两炒） 蓬术（二两）

　　当归（五两） 桑皮（二两） 硼砂（三两） 泽泻（八两）

　　山栀仁（二两） 槟榔（一两） 木通（一两） 雷丸（一两）

　　诃子（一两） 黑牵牛（五两） 五灵脂（五两） 皂角（七定。去皮弦）

　　上件二十味。锉碎洗净。入米醋二斗。浸三日。入银器或石器内。慢火熬。令醋尽。焙干焦。再炒。为黄色。存性。入后药。

　　木香（一两） 丁香（一两） 肉桂（一两。去皮） 肉豆（一两）

　　白术（一两） 黄 （一两） 没药（一两） 附子（一两。炮。去皮脐）

　　茯苓（一两） 赤芍药（一两） 川芎（二两） 牡丹皮（二两）

　　白牵牛（二两） 干姜（二两） 陈皮（二两） 芸台（二两。炒）

　　地黄（三两） 鳖甲（三两。醋炙） 青皮（三两） 南星（二两。浆水煮软。切焙）

　　上二十味。通前共四十味。同杵罗为末。醋煮。面糊为丸。如绿豆大。用度谨具如下。合时须在一净室中。

　　先严洁。斋心涤虑。焚香。精诚。恳诸方圣者。以助药力。尤效速也。

　　结胸伤寒。用油浆水下七丸。当逐下恶物。如人行二十里。未动。（再服）。

　　多年积结。 食 块。临卧水下。三丸至五丸。每夜服之。病即止。如记得因伤物作积。即随所伤物下七丸（小儿妊妇老人勿服）。

　　水气通身肿黄者。茯苓汤下。五丸。日二服。水消为度。如要消酒进食。生姜汤下一丸。

　　食后。腹中一切痛。醋汤下七丸。

　　膈气噎病。丁香汤下三丸。（夜一服。）

　　因伤盛劳。鳖甲汤下七丸（日三服。渐安。减服。）

　　小肠 癖气。茴香汤下三丸。

　　大小便不通。蜜汤下五丸。（未通。加至七丸。）

　　九种心痛。茱萸汤下五丸（立止。）

　　尸注走痛。木瓜汤下三丸。

　　香港脚。石楠汤下五丸（每日食前服。）卒死。气未绝。小便化七丸。灌之立活。

　　产后血不行当归酒下三丸。

　　血晕、血迷、血蛊、血痢、血胀、血刺、血块、血积、血症、血瘕、并用当归酒下二丸。逐日服。

　　难产横倒。榆白皮汤下二丸。

　　胎衣不下。烧称锤。通红。以酒淬之。带热下二丸。惟孕妇患不可服。产急难方可服之。

　　脾泻血痢。干姜汤下一丸。

　　赤白痢。甘草干姜汤下一丸。

　　赤痢。甘草汤下一丸。

　　白痢。干姜汤下一丸。

　　胃冷。吐逆。并反胃吐食。丁香汤下二丸。

　　卒心腹痛不可忍者。热醋盐汤下三丸。

　　如常服一丸。临卧茶清下。

　　五烂疾。牛乳下一丸（每日二服。）

　　如发疟时。童子小便酒下十丸。化开灌之。吐利即愈。其效如神。

　　疗万病六神丹雄黄（一两。研） 矾石（一两。烧） 巴豆（一两。去皮） 附子（一两。炮）

　　藜芦（三两） 朱砂（二两。一两别研。一两为衣）

　　上为未。炼蜜为丸。如小豆大一等作黍米大。男子百疾。以饮服二丸。小儿量度与小者服。得利。即瘥。

　　安息香丸治传尸肺痿。骨蒸。鬼疰。卒心腹疼。霍乱吐泻。时气瘴疟。五利。血闭。 癖。丁肿。惊邪。诸疾。

　　安息香 木香 麝香 犀角 沉香 丁香 檀香 香附子诃子 朱砂 白术 荜茇（以上各一两） 乳香 龙脑 苏合香（以上各半两）

　　上为末。炼蜜成剂。杵一千下。丸如桐子大。新汲水化下四丸。老幼皆一丸。以绛囊子盛一丸弹子大。悬衣。辟邪毒魍魉甚妙。合时忌鸡犬妇人见之。

　　明月丹治传尸劳。

　　雄黄（半两） 兔粪（二两） 轻粉（一两） 木香（半两）

　　天灵盖（一两。炙） 鳖甲（一个。大者去裙烂。醋炙焦黄）

　　上为末。醇酒一大升。大黄一两。熬膏。入前药末为丸。如弹子大。朱砂为衣。如是传尸劳。肌瘦面黄。呕吐血。咳嗽不定者。是也。先烧安息香。令烟起。吸之不嗽者。非传尸也。不可用此药若吸烟入口。咳嗽不能禁止者。乃传尸也。宜用此药。五更初勿令人知。以童子小便。与醇酒。共一盏。化一丸服之。如人行二十里。上吐出虫。其状若灯心而细。长及寸。或如烂李。又如虾蟆。状各不同。如未效。次日再服。以应为度。仍须初得。血气未尽。精神未乱者。可用之。

　　地黄煎解劳生肌肉。进食活血养气。

　　生地黄汁（五升） 生杏仁汁（一升） 薄荷汁（一升） 生藕汁（一升） 鹅梨汁（一升） 法酒（二升）

　　白蜜（四两） 生姜汁（一升）

　　以上同于银石器中。慢火熬成膏却入后药。

　　柴胡（四两。去芦。焙） 木香（四两） 人参（二两） 白茯苓（二两）

　　山药（二两） 柏子仁（二两） 远志（二两。去心） 白术（二两）

　　桔梗（二两） 枳实（二两。麸炒） 秦艽（三两。去芦） 麝香（二钱。另研）

　　熟地黄（四两）

　　上末。入前药膏中和。再入臼中。杵三二千下。丸如桐子大。每服食药。用甘草汤下二十丸。食后日三服。

　　安。即住服。

　　起蒸中央汤黄连（五两。）

　　上 咀。以醇酒二斗。同熬成膏。每夜以好酒化下弹子大一丸。汗出为度。仍服补药射脐丸。

　　补药麝脐丸麝（一枚。烧灰） 地黄（洗） 地骨皮 山药 柴胡（各一两） 白术（□□） 活鳖（一个。重二斤者佳）

　　上将鳖入醇酒一方。煮令烂熟。研细。入汁。再熬膏。入未。丸如桐子大。酒服二十丸。日二。夜一。蒸谓骨蒸也。气血相抟。久而瘦弱。遂成劳伤。肉消毛落。妄血喘咳者是也。宜以前法治之。

　　太上延年万胜追魂散人参（去芦） 柴胡（去苗） 杏仁（去皮尖） 天灵盖（炙。各一两） 蜀椒（一分） 桃柳心（一小握）

　　上为末。童子小便一升。末一两。 瓶中煎。令熟。空心日午各进一服。经五日效。

　　醉仙丹主偏枯不遂。皮肤不仁。

　　麻黄（一升。去节。水煮去沫。焙干作末） 南星（七个。大者） 大附子（三个。黑者）

　　地龙（七条。去土）

　　上除麻黄外。先末之。次将麻黄末。用醇酒一方。熬成膏。入末。丸如弹子大。每服。食后。临睡。酒化一丸。汗出为度偏枯不遂。皮肤不仁皆由五脏气虚。风寒暑湿之邪。蓄积于中久而不散。乃成疾焉。以前法主之。

　　灵乌丹治一切冷疾疼痛。麻痹风气。

　　川乌（一斤。河水浸。七日换水。浸去皮尖。切片。干之） 牛膝（二两。酒浸。焙） 何首乌（四两。制如川乌法）

　　上为末。炼蜜。丸如桐子大。朱砂为衣。空心。酒下七丸。渐加至十丸。病已即止。

　　扁鹊玉壶丹驻颜补暖祛万痛。

　　硫黄（一斤。以桑灰淋浓汁五斗煮硫黄令伏。以火 之。研如粉。掘一地坑子。深二寸许。投水在里。候水清。取调硫黄末。稀稠得所。瓷器中煎干。用 一个。上敷以砂。砂上铺纸。 下以火 热。即取硫黄滴其上。自然色如玉矣。）

　　上以新炊饭。为丸如麻子大。空心。食前。酒下十丸。

　　葛玄真人百补构精丸。

　　熟地黄（四两） 山药（二两） 五味子（六两） 苁蓉（三两。酒浸一宿）

　　牛膝（二两。酒浸） 山茱萸（一两） 泽泻（一两） 茯苓（一两。去皮）

　　远志（一两。去心） 巴戟天（一两。去心） 赤石脂（一两） 石膏（一两） 柏子仁（一两。炒） 杜仲（三两。去皮。锉碎。慢火炒令丝断）

　　上为末。炼蜜。丸如桐子大。空心。温酒下二十丸。男子妇人皆可服。

　　涩精金锁丹韭子（一斤。洒浸三宿。滤出焙干。杵为末。）

　　上用酒糊为丸。如桐子大。朱砂为衣。空心。酒下二十丸。

　　疗百疾延寿酒黄精（四斤） 天门冬（三斤） 松叶（六斤） 苍术（四斤） 枸杞子（五升）

　　上以水三硕。煮一日。取汁。如酿法成。空心任意饮之。

　　交藤丸驻颜长算。祛百疾。

　　交藤根（一斤。紫色者。河水浸七日。竹刀刮去皮。晒干） 茯苓（五两） 牛膝（二两）

　　上为末。炼蜜。搜成剂。杵一万下。丸如桐子大。纸袋盛之。酒下三十丸。空心服。久服延寿。忌猪羊肉天仙丸补男子妇人虚乏。

　　天仙子 五灵脂（各五两。）

　　上炒令焦。黑色杵末。以酒糊为丸如绿豆大。食前酒服十五丸。

　　左慈真人（陆本无此上四字。作善养。）千金地黄煎。

　　生地黄（一秤取汁。于石器中熬成膏。入熟干地黄末。看硬软剂。杵千下。）

　　上丸如桐子大。每服二十丸。空心服久服。断欲。神仙不死。

　　取积聚方轻粉 粉霜 朱砂（各半两） 巴豆霜（二钱半）

　　上同研匀。炼蜜作剂。旋丸如麻子大。生姜汤下三丸量虚实加减。

　　治 瘕方大黄（湿纸裹。煨） 三棱（湿纸裹。煨热锉） 硼砂（研） 干漆（炒令烟尽） 巴豆（去皮。出油）

　　以上各一两为末。醋一方。熬成膏。入后药。

　　木香 丁香 枳实（麸炒。去穣） 桂心（各一两）

　　上为末。入前项膏子。和成剂。杵千下。为丸如绿豆大。饮服三五丸。食后服。

　　通气阿魏丸治诸气不通。胸背痛。结塞闷乱者。悉主之。

　　阿魏（二两） 沉香（一两） 桂心（半两） 牵牛末（二两）

　　上先用醇酒一升。熬阿魏成膏。入药末为丸。樱桃大。朱砂为衣。酒化一丸。

　　治尸厥卒痛方尸厥者谓忽如醉状肢厥而不省人事也。卒痛者谓心腹之间。或左右胁下。痛不可忍。俗谓鬼箭者是。

　　雄黄（二两研） 朱砂（二两研）

　　上二味。再同研匀。用大蒜一头。湿纸裹。煨。去纸。杵为丸。樱桃大。每服一丸。热酒化下。

　　鬼哭丹主腹中诸痛。气血凝滞。饮食未消。阴阳痞隔。寒热相乘。抟而为痛。宜以此方主之。

　　川乌（十四个。生） 朱砂（一两） 乳香（一分）

　　上为末。以醋一盏。五灵脂末一两。煮糊和丸。如桐子大。朱砂为衣。酒下七丸。男子温酒下。女人醋汤下。

　　治心痛不可忍者木香 蓬术（各一两） 干漆（一分。炒）

　　上为末。每服一钱。热醋汤调下。入口立止。

　　取长虫兼治心痛方木枣（二十一个。去核） 绿矾（一两。作二十一块子。填枣中。面裹。烧红。去面） 雷丸（七个）

　　轻粉（一钱） 木香（一钱） 丁香（一钱） 水银（半两。入铅半两。溶成砂子）

　　上为末。取牛肉二两。车脂一两。与肉同锉令烂。米醋一升。煮肉令成膏。入药同熬。硬软得所。入臼中。杵三二千下。丸如酸枣大。丸时先以绯线一条。丸在药中。留二尺许。作系。如有长虫者。五更初。油浆水吞下一丸。存线头。勿令吞尽。候少顷。心中痛。线动。即急拽线。令药出。则和虫出。若心气痛不可忍者。热醋汤化下一丸立止。

　　治虫毒方水银 密陀僧 黄丹 轻粉大黄 丁香 诃子 雄雀粪（各一两）

　　上为末。每服二钱。用面半两。共水和成油饼。食之。又法作棋子。入浆水煮热。食之。

　　破棺丹。治阴厥。面目俱青。心下硬。四肢冷。脉细欲绝者。

　　硫黄（一两。无灰酒煮三日三夜。如耗旋添暖酒。日足取出。研为末） 丹砂（一两。研匀细）

　　上以酒煮。糊为丸如鸡头大。有此病者。先于净室中。匆令人知。度病患长短。掘一地坑子。深一尺以来。

　　用苜蓿火烧。令坑子极热。以醋五升。沃令气出。内铺衣被盖坑。以酒化下一丸。与病患服之。后令病患卧坑内。盖覆。少时汗出。即扶病者令出无风处盖覆。令病患四肢温。心下软。即渐去衣被。令通风。然后看虚实调补。

　　再生丸。起厥死犹暖者。

　　巴豆（一两。去皮研） 朱砂（一两细研） 麝香（半两。研） 川乌尖（十四个为末）

　　大黄（一两。炒取末）

　　上件再同研匀。炼蜜和丸。如桐子大。每服三丸。水化下。折齿灌之立活。亦疗关膈结胸。极效。

　　救生丸 治卒死。

　　大黄（四两） 轻粉（半两） 朱砂（一两） 雄黄（一分）

　　巴豆（七个去皮。细研取霜）

　　上为末。以鲲胆汁和丸。如鸡头大。童子小便化开一丸。斡开口灌之。内大葱一寸许入鼻中。如人行五七里。当吐出涎。即活。

　　治脾厥吐泻霍乱黑附子（炮去皮。脐入破） 干姜（炮） 甘草（炙） 肉豆（各一两。印本无此一味有豉等分）

　　上为末。水半升。末四钱。（印本作二钱。）枣七个。姜一分。（印本作一钱。）同煎。去半。温服。连进三服。

　　三生散。起卒死。兼治阴盛四逆吐泻不止。

　　草乌（七个） 浓朴（一尺） 甘草（三寸。并生用）

　　上为末。水一中盏末一钱。枣七个。煎七分服。重者灌之。

　　起卒死HT 葱根（二两） 瓜蒂（一分） 丁香（十四粒）

　　上为末。吹一字入鼻中。男左女右。须臾自活。身冷强厥者勿活。

　　浴肠汤。治阳厥发狂。将成疽。

　　大黄（四两。湿纸裹。煨） 大青叶 栀子仁 甘草（各一两。炙）

　　上为末。水五升。末四两。煎减二升。内朴硝五合。再熬去一升。取汁二升。分四服。量虚实与之。大泻为度。

　　如喜水。即以水浇之。畏水者。勿与吃。大忌。

　　破黄七神丹朴硝（二斤） 朱砂（五两） 大黄（七两） 甘遂（二两）

　　山栀（二两） 轻粉（一两） 豉（半斤。以绢袋盛之）

　　上七味。以水二斗。熬令水尽。除去甘遂。豉。栀子。大黄。只取朴硝。朱砂。轻粉。为末。以水浸豉汁。研匀后入末。三味同和。煮糯米糊为丸如弹子大。新水化一丸。吐泻为度。

　　三黄丸。治三 吐血诸黄症。

　　黄连（三两） 黄芩（二两） 大黄（一两）

　　上为末。炼蜜为丸。如桐子大。食后温水下十五丸。量虚实加减服。

　　通中延命玄冥煮原砂法。活尿血。开拥塞。解毒。治一切热病。风气。脚毒。蛊毒。

　　朱砂（五两） 朴硝（半秤。水煮七遍每遍用水三升。水尽为度。取霜。再入水二升） 苏木（二两）

　　大黄（五两） 郁金（三两） 山栀（二两） 人参（二两）

　　桑皮（二两） 甘草（五两）

　　上件同熬。水尽为度。只用朱砂。去余药。杵末。炼蜜丸桐子大。每服二十丸。饮下。可疏诸毒。尤妙。

　　治暴热毒。心肺烦而呕血方。

　　大黄（二两。为末。以地黄汁拌匀。湿即焙干）

　　上为末。每服二钱。地黄汁调下。以利为度。甘草汤亦得。

　　治吐血方蛤粉（四两） 朱砂（一两）

　　上为末。新汲水调下。五钱。未已再服。止即已。

　　治中 死心下犹暖。起死方。

　　上令病者仰面卧。取温水不住手浇淋脐中。次以童子小便。合生地黄汁。灌之。自活。禁与冷水。只与温熟水饮之。

　　玉霜膏。治一切热毒喉闭。

　　朴硝（一斤） 牙硝（半斤） 硼砂（四两） 矾石（三两）

　　上为末。火熔成汁。筑一地坑子。令实。倾入。盆覆一夕。取杵。为末。入龙脑二两。研匀。新汲水半盏。合生蜜调一钱。小儿量与服。

　　百生方。救百物入咽喉。鲠欲死者。

　　茯苓（去皮） 贯众 甘草上件各等分为末。每服一钱。米饮调一分。立效。

　　治喉闭。闷气欲死者。

　　上取干漆。烧令烟出。竹筒子吸烟吞之。立效。

　　治漏胎胎损方川芎 艾叶（各一两。炒） 阿胶（炒） 白茯苓（□□）

　　上末之。糯米饮调下二钱匕。日七服。仍食糯米粥。养之。

　　治妇人血崩方枳壳（一钱。面炒） 地黄（二钱。烧醋淬十四次）

　　上为末。醋汤调下。一钱匕。连三服效。

　　治妇人血闭方干漆（二两。烧） 生地黄汁（五升）

　　上熬成膏。酒化枣大许。空心服。

　　三不鸣散。治小便不通。及五淋。

　　取水边。灯下。道边。蝼蛄各一个。（三处取三个。令相咬。取活者一个。如后法。麝香酒。食空下。）

　　上内于瓶中。封之。令相噬。取活者焙干。余皆为末。每服一钱匕。温酒调服立通（余皆二字。恐误。）

　　甘草汤。解方药毒。

　　甘草（一十二两）

　　上件。锉碎。水二斗。煎至一斗。取清。温冷得所。服。仍尽量服。

　　治溺死方取锻石三石。露首培之。令浓一尺五寸。候气出后。以苦葫芦穣作末。如无。用瓜蒂。

　　上用热茶调一钱。吐为度。省事后。以糜粥自调之。

　　治缢死方先令人抱起。解绳。不得用刀断。扶于通风处。高首卧。取HT 葱根末。吹入两鼻中。更令亲人吹气入口。候喷出涎。即以矾石末。取丁香煎汤。调一钱匕灌之。

　　槐子散。治久下血。亦治尿血。

　　槐用中黑子一升。合槐花二升。同炒焦。

　　上件为末。每服二钱。用水调下。空心食前各一服。病已止。

　　治肠风下血荆芥穗 地黄（各二两） 甘草（半两）

　　上为末。每服一钱。温酒调下。食后。日三。夜一。

　　治暴喘欲死方大黄（一两） 牵牛（二两炒）

　　上件为细末。每服二钱。蜜水调下。立愈。治上热痰喘极效。若虚人。肺虚冷者。不可用。

　　大圣通神乳香膏。贴诸毒疮肿。发背痈疽。

　　乳香（一两） 没药（一两） 血竭（一两） 黄蜡（一两）

　　黄丹（二两） 木鳖（二两。去壳） 乌鱼骨（二两） 海桐皮（二两）

　　不灰木（四两） 沥青（四两） 五灵脂（二两） 麝香（二钱）

　　腻粉（五十个子。此必有误）

　　上并为末。用好油四两熬令热。下药末熬。不住手搅之。令黑色滴水中成珠即止。

　　水澄膏。治病同前。

　　井泉石 白及（各一两） 龙骨 黄柏 郁金（各半两） 黄蜀葵花（一分）

　　上六味。并为末。每服二钱。新汲水一盏调药。打令匀。伺清澄。去浮水。摊在纸花上。贴之。肿毒发背皆治。

　　更苏膏。治一切不测恶疮。饮垂（垂字恐误。）

　　南星（一个） 半夏（七个） 巴豆（五个。去壳） 麝香（半钱）

　　上为细末。取腊月猪脂就膏。令如不痛疮。先以针刺破。候忍痛处。使以儿乳汁同调贴之。

　　千金膏。贴一切恶疮瘫疖。

　　定粉 南粉 腻粉 黄丹（各一分）

　　上为末。入麝香一钱。研匀。油调得所。成膏贴。

　　定命丸。治远年日近。一切恶候漏疮。

　　此药为末。熔开蜡就汤内为条。如布针大。入内云母膏贴之。

　　雄黄 乳香（各一分） 巴豆（二十一粒。去皮不去油）

　　上研如粉。入白面三钱。水和丸如小豆。或小麦粒大。两头尖。量病浅深内疮中。上用乳香膏贴之。效。服云母膏尤佳。

　　麝香丸。治一切气漏疮。

　　麝香（一分） 乳香（一分） 巴豆（十四粒。去皮）

　　上为末。入枣肉。和成剂。丸作铤子。看疮远近。任药。以乳香膏贴之。以效为度。

　　香鼠散。治漏疮。

　　香鼠皮（四十九个。河中花背者是） 龙骨（半两） 蝙蝠（二个。用心肝）

　　黄丹（一分） 麝香（一钱） 乳香（一钱） 灯心草（一两。烧灰）

　　上入 合中泥固济。炭三斤。 火。终。放冷。为末。用葱浆水洗净。以药贴之立效。

　　定痛生肌肉方胭脂（一分） 血竭（一两） 乳香（一分） 寒水石（三两烧）

　　上为末。先以温浆水洗过。拭干。敷疮。甚妙。

　　又定痛生肌肉方南星（一个） 乳香（二钱） 定粉（半两） 龙骨（半两） 不灰木（一两。烧过）

　　上为末。先以温浆水洗疮口。以软帛拭干。敷之。

　　治白丁增寒喘急昏冒方葶苈 大黄（各一两） 桑白皮 茯苓（各二两） 槟榔（七个） 郁李仁 汉防己（各三分）

　　上件为末。每服三钱。蜜水调下。以疏下恶物为度。

　　又取白丁方铅霜（一分） 胆矾 粉霜（各一钱） 蜈蚣（一条）

　　上件为末。先刺令血出。内药米心大。以醋面饼封口。立愈。

　　治赤丁方黄连 大黄（各一两）

　　上件为末。以生蜜和丸如桐子大。每服三十丸。温水下。以利为度。

　　又取赤丁方杏仁（七个。生用）

　　上件嚼烂漱之。令津满口。吐出线滤汁。入轻粉少许。调匀。以鸡羽扫之。

　　治黄丁方巴豆（七个。去心膜） 青州枣（七个。去核。安巴豆在枣内。以面裹。煨通赤）

　　上件为末。以硼砂醋作面。糊为丸。如绿豆大。每服五丸至十丸。米饮下。以利为度。

　　又取黄丁方（六本。元控一行。）

　　黄柏（三两） 郁金（半两）

　　上件为细末。以鸡子清调。鸡羽扫上。

　　治黑丁方菟丝子 菖蒲上二味等分为末。酒浸取汁扫丁上。更服肾气丸补之。

　　治青丁方谷精草 蝉壳（各一两） 苍术（五两）

　　上为末每服一钱。水调服食前仍以针刺丁出。用桑柴灰汁洗之。立效。

　　以上八方六本在中卷四十论后。印本无此方。今附下卷之末。

　　附录一·序

　　华先生讳佗字符化。性好恬淡。喜味方书。多游名山幽洞。往往有所遇。一日因酒息于公宜山古洞前。忽闻人论疗病之法。先生讶其异。潜逼洞窃听。须臾有人云。华生在迩。术可付焉。复有一人曰。道生性贪。不悯生灵。安得付也。先生不觉愈骇。跃入洞。见二老人。衣木皮。顶草冠。先生躬趋左右而拜曰。适闻贤者论方术。遂乃忘归。况济人之道素所好为。所恨者未遇一法。可以施验。徒自不足耳。愿贤者少察愚诚。乞与开悟。终身不负恩。首坐先生云。术亦不惜。恐异日与子为累。若无高下。无贫富。无贵贱。不务财贿。不惮劳苦。矜老恤幼为急。然后可脱子祸。先生再拜谢曰。贤圣之语一一不敢忘。俱能从之。二老笑指东洞云。石床上有一书函。子自取之。速出吾居。勿示俗流。宜秘密之。先生时得书。回首已不见老人。先生慑怯离洞。

　　忽然不见。云奔雨泻。石洞摧塌。既览其方论多奇怪。从兹施试效无不存神。先生未六旬。果为魏所戮。老人之言预有斯验。余乃先生外孙也。因吊先生寝室。梦先生引余坐。语中藏经真活人法也。子可取之。勿传非人。余觉惊怖不定。遂讨先生旧物。获石函一具。开之。得书一帙。乃中藏经也。予性拙于用。复授次子思。因以志其实。甲寅秋九月序。（此序赵写本所无。似是后人伪作。姑附存之。）

　　附录二·跋

　　余少读华佗传。骇其医之神奇。而惜其书之火于狱。使之尚存。若刳腹断臂之妙。又非纸上语所能道也。

　　古汴陆徒老。近世之良医也。尝与之论脉曰。无如华佗之论最切。曰性急者脉亦急。性缓者脉亦缓。长人脉长。短人脉短。究其说未暇也。一日得闽中仓司所刊中藏经读之。其说具在。盖二卿姜公诜为使者时所刊。凡三十余年。而余始得之。序引之说。颇涉神怪。难于尽信。然其议论卓然。精深高远。视脉察色。以决死生。虽不敢以为真正元化之书。若行于世。使医者得以习读之。所济多矣。惜乎差舛难据。遂携至姚江。

　　以叩从老。从老笑曰此吾家所秘。不谓版行已久。因出其书见假。取而校之。乃知闽中之本未善。至一版或改定数十百字。则目录。后有后序。药方增三之二。闽本间亦有佳处。可证六本之失。其不同而不可轻改者。两存焉。始得为善本。老不能缮写。俾从子溉手录之。蕲春王使君成父闻之欣然。欲于治所大书锓木。以惠后学。且以成余之志。溉所录。面授而记其始末于下。药方凡六十道。亦有今世所用者。其间难晓者有之。恐非凡识所及。佗传称处齐不过数种。又未知此为是否。好事者。能以闽本校之。始如此本之为可传也。

　　
