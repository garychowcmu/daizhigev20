灵药秘方

　　提要

　　吾国古时外科既精解剖，复具灵药，惜自秘太甚，失传于世，故世医所得不过升降数方而已。此书系蒲东师成子著，古歙方成，培订奇方秘论，皆世医所未闻。师成子康熙时人，幼习群书，长爱羲皇，因好仙道，云游四海，卒遇明师，道成而功行不足，乃壶中卖药，广济苍生，并将《灵药秘方》著之于编，嗣为方氏所得。其中分量皆为隐语，复细玩而订正之，盖与《鬼遗方》同其诡秘。

　　方序

　　(上残)废也。但古今来方士，口口相传，不肯轻泄，故世医所得，不过红升白降数方而已。此《灵药秘方》一卷，多至四十余，翻其中奇方秘论，皆世医之所未闻。康熙初年，有蒲东方士师成子者，不详其为何人，余于乾隆己亥，偶游广陵市中，获医方一卷，乃师成子手书也。读其自序，言壶中卖药，不过欲广益世人，为三千功行之助，而秘惜过甚，方中分两，皆为隐语，以一两为奇两，三钱为仁浅之类，惟恐人知，余细玩得其意而改正焉。因叹此书有裨于世而知之者绝少，癸卯夏，五来游汉皋以示汪生圯公，圯公欣然为付诸。剞氏又辑同人屡验之方为一卷，附诸后，以广其传。其利济之心有足多者，因弁言于简端。天都方成培仰松氏题

　　原序

　　古有医道，通仙道之语，予始疑而未敢信，今乃知其言之果不谬。又思华陀、扁鹊，非不足控今古，岐、雷、广成，横于胸中，董奉、韩康，不异人意，而仙机隐隐，其欲动既见。夫草木之药，不足成回天之手，举凡二五之精，妙合而成者，复有灵药之选，于是，穷极乎乾阖坤辟，静专动植之理，水升火降，日出月纳之故，谓此待毙之躯，尚可之死之生、之危之存，况吾身素无疾病，服之何不可以长生故名山观，历访白鹿之真人；神药躬求，寻苍牛之道士，炉火服食，遂日习而有事矣。未得，不谓其方之不灵，稍得，遽恃其术之已精。逮遇明师，始悔前非，因尽弃其所学，从事于金丹大旨，诚恐己之功行，不足以延登仙伴也。所以寄迹江湖，浪游城市，卖药壶中，广益世人，无非欲三千行满，八百功成，俾他年冲举，将拔宅而飞升；此日栖迟，能驻颜而返少，此之谓医道通仙道也。虽未见习医者皆欲仙，亦未见学仙者俱成道，而揆情度事，其理有如此者。予幼习群书，长爱羲皇。七步八斗，未敢夸耀于人；五金八石，窃尝讲究于心，冀得天河上之三传，以成夫陶公之十赉。无如紫府云遥，瑶池孔远，不遇待诏，不知昆明池底之灰，不逢麻姑，不记蓬莱阙前之水。今幸关西夫子，盛德咸仪，东角先生，清候日式，是以菖蒲炼出新芝，而鼎中胡以药转；云母蒸成香芋，而铛内何以云生盖亦尝指而授之矣。敬承四十八方普济苍生，虽非若曼倩之桃、安期之枣，而神明变化，亦庶可窃比于《千金》、《肘后》之列，至其脉络分明，条理洞悉，一方包数方，一本贯万散，殆亦犹之乎物物共一太极、物物各一太极也。故为序以待后之学者。

　　时康熙戊戌年春正月人日蒲东师成子识于广陵精舍

　　灵药秘方卷之上

　　灵药总论灵者，先天一气，凝结于中，神明变化不测之谓也。古人云：有七十二般炉火，二十四品服食，诸凡五金八石，举皆一一采而用之者，诚有以见。夫草根树皮之药不灵，而金石煅炼之药斯灵也。奈何世人不察，徒知灵药之名，而不知灵药之实，无论不能以广微元奥，即有间执一方，亦必泥执一病，以为古人用药，不过如是，更不复求灵药之外更有加减灵药之中，复有转换，而谬成己见，以痼终身。噫!此特谓之死药耳，何灵之有尤可恨者，既不闻灵药之名，又不习灵药之事，而妄谓金石炼煅之不可轻服，而病者遂缘以深信而不疑，是以宁灭其身，而无悟者，皆斯言害之也。殊不知古人立方，必胜后人，金石煅炼之不可服，古人何苦多列品类以误后人玉导石髓、刘安余膏，何莫非金石煅炼，长房、思邈诸公，未尝以此见诮也。可见灵之功在会用与不会用，而会用与不会用在传之当与不当。故他方俱按味而求，而灵药必须过手而得，盖虽小丹作用而实系大。凡之头脑，因心制宜，变幻莫测，真如游龙之不可捉摸，学者岂可因其金石煅炼而忽诸!

　　灵药十例

　　一封口他人但知盐泥封口，认为以盐水和泥，殊不知是二而一，一而二者也。如药入罐，先以盐块研碎，以滚水冲之，再以盐水和薄泥盖盏，不必用纸条，以泥涂盏遍合，上加梁缠紧，上放炭火，即以笔蘸盐水一转一转扫上，约指厚，再以薄泥封上齐盏遍，永不走失，石羔、石脂俱非。

　　二固底药少底犹可薄固，药多必须泥罐时分外厚些，打一铁鑻兜住罐底，上至半罐，有两环勾上，上横梁，梁尾以铁丝向下缠数套，再以小钉捻上，务紧为度，即以小钉缕住，涂泥丝上。

　　三辨水银汞，人谓水银，即汞。不识水银，系市中所售者是也，而汞乃朱砂中所取者。凡灵药俱当用汞、用水银者，取其便也。然水银亦不搀铅于中者，白色者佳，青色者有疵。

　　四取汞用阳城罐一个，下钻一小孔，另用罐一个，着水地下，掘一坑，罐口齐上，以钻孔罐顿上合缝处，封固，罐内用稻草烧灰存性，铺底，以朱砂轻轻放上，封固。擦盏至半枝香，去水，以炭炙下，共用三香，俱要文火，火约半罐便住。

　　五辨土倭硫灵药中所用俱是倭硫，系外邦所产，微红者是。今俱用土硫，性烈有损。如必不得已而用，亦有死硫法，切不可用生硫。

　　六制硫土硫不拘多少，打如豆大，先用、黄泥水煮一日，二用醋煮一日，三用侧柏叶水煮一日，四用浮萍水煮一日，五用青苔水煮一日，六用萝葡水煮一日，七用豆腐浆煮一日，八用猪大肠头水煮一日，九用鸭子汤水煮一日。

　　七打法世传升降二料足矣，未知有过桥打法。两罐并立，中有桥梁通气，有重胎打法，有两罐横放，串打法，有一罐之中先升后降打法，有一罐之中先降后升打法，有一罐之中隔作三四层打法。种种法则，不能枚举，姑存其概。

　　八火候升药擦盏，降药不擦盏，此其常也。亦有升药不擦，但观其中之药性何如火有俱用文火到底，俱用武火到底，有文中之文，武中之武到底，有半罐，有蒙头，内外俱红者，等等不一，在运用之妙耳。

　　九颜色升者红，降者白，夫人而知无庸议。有升而白者，黑者，人所罕见。有青者，有如针者色，固不同，聊举一二，以见炉中造化，不可思议。

　　十制灵药诚不可轻用，火性太燥，当知制法。其法不论服食与外敷，先用黄泥煮一二天，又用大白萝葡取空，放药入内，水煮一二天。又置土中埋七天，又放井中离水尺许悬七天，再以绿豆水、甘草水各煮一天，佩于人身半个月，其效更大。若外敷药，不必如此，只以甘草煮足矣。白降药依法制去，竟不大痛甚，是奇事。

　　右灵药之中细委曲折颇多，难以开载，特拈数项，以见全功。斯固亲切过手所传，并参以独得之秘，非真正得手者，不能领此也。

　　五气朝元丹(此丹和丸药中服)倭硫四钱二分南铅七钱五分北铅一两雌黄三钱雄黄三两

　　右先以北铅化开，再以南铅化开，投入一处，化匀打成，如阳城罐底大大灯盏式，先放一个仰于罐中，后以硫雄雌三黄为末放上，再以一罐覆之，然后封固。打文火两炷香，武火一炷半香，俟盏中水滚，以小米置盏内，待米沉底即好。二转可加硫雄雌各二钱，三转以至九转俱加硫雌雄各一钱，取药听用。凭内外丸散中每斤加此灵药三钱和服，诸药皆灵。如一转亦可用，但无九转者佳。

　　九转灵砂丹(此丹单服或加入丸中主化痰)朱砂八两倭硫一两五钱

　　右先将滴醋煮朱砂一二时辰，取起，以倭硫末炒砂，频频添硫，入炒砂，黑为度，入罐封固。擦盏三文两武，约水十二盏为度，冷取药括下，再以硫炒砂黑为度。如起火以醋喷之，研末，入罐仍以前打罐中药底研末，盖面封固，打火五炷香。如此打去，至五转俱是一样，至六转以醋煮砂，不用硫，炒入罐，仍以渣盖面，不用大罐，只用小罐，上约空三指，封固。还打五炷香，上用棉花浸水放盏上，冷取药看有无汞珠。如有珠，仍用硫炒，其醋煮转转如是，至七转，先从上打半炷香，慢慢退火，不可见风。从下再打五炷香，看罐口有无气味，如无，竟不用棉花浸水候冷取药再煮再打照前七次降打七炷香为度。九转九炷香，五文五武，取药，磁罐收贮，封固。每用厘毫，入口立能化痰。凡丸药中俱可量入，神效。二方系沈阳正然老师所秘，诚灵药也。

　　第一方阳七贤散黑铅七钱汞一两土硫二钱

　　右先将黑铅化开，入汞冷定，研细，同土硫末入锅内，慢炒作青筋头色，硫不必多加。外用明矾一两，火硝九钱，皂矾八分，食盐七钱，共研入锅炒干，带红色，取起。同上药共研，带青色入罐，如法封固，打火三文一武，武火擦盏，四炷香，冷定，取出。靠盏药如鹤顶色，或入生药，研末，炒干，又合研入罐，照前升打火候更妙。

　　第二方阴六贤散即前阳七肾散内中去土硫，不用其制法，分两火候加药。悉照前法。

　　凡阴毒不痛者，须六贤散；阳毒不痛者，用七贤散。此二药内症可服，外毒腐肉可敷。但外敷只厘许，而内服不过一二分为止。须依治例用之。

　　一凡遇毒疮，先须究其阴阳，先与前散一二分，量人壮实用之，极能护心不致大害。一再配回生散，或三分或四分，共研末，炼蜜为丸，加乳香、没药、血竭为衣，服之免恶心，吐逆、泄泻等症。药用紫草煎汤送下亦可。如病重，恶心，恶寒，欲彼吐泄，更加一服即吐泻矣。

　　一凡治恶疔，前药加穿山甲、僵蚕、蜂房、角刺、蝉退、防风、银花、荆芥、羌活、归尾、桑皮、连翘、陈皮。一上部加桔梗，头上加川芎、藁本。

　　一下部加牛膝、木瓜等分，防风为使。四法通之，寒热行之，加减量人。一疮疡，倘伤寒冒风，不能进饮食，陈皮、紫朴、苍术、银花、防风、荆芥、甘草、归尾、连翘等分，上下部同前加服。一心经燥，加黄连、黄柏、知母。

　　一肺经面赤喘促，加黄芪。

　　一脾经胃大肠热，加大黄、芒硝。

　　一少阳胆症，加石菖蒲、蒌仁。

　　一肝经加龙胆草、甘菊、黄柏、芍药。

　　一凡一切疮毒痛者，只须回生散，加六贤散，依后六门法治之。

　　一外点诸顽疮恶毒腐肉作脓，亦用并杨梅结毒，不必问其新久浅深，因时制宜用之，万无一失。

　　回生散(肿毒初起用主发散)番木鳖净末四两，用水泡透，去皮，净，咀片，少用麻油炒紫黄色，以透为度，研细。

　　川山甲一两，麻油，炒透瓜儿血竭五钱，炙乳香三钱，去油，净没药三钱，去油，净右共为细末，匀，收固。每服三分至五分，止。切不可多用。预嘱病者，倘晕麻发战，切勿惊疑，一时性过即安。服时忌风。若炼蜜为丸，可加六贤散，以乳、没、血竭为衣，服后麻战，饮热酒或姜汤一钟即止。此药与前六贤散并用之乃治外之要药也凡治外症，须分六门，治法先痛而后肿者，气伤形也。先肿而后痛者，形伤气也。喜怒风气，热伤气故先痛也。寒伤形，故先肿，阴阳应象此其理也。《素问》论之无过，血症体热，气症体凉，精病虚，神病弱，阴病顽，阳病痛，痈疽肿毒，疮疖鱼口，便毒骑裆诸症，皆血热妄行之故，故火病回生散主之。如痛极或热甚，外加六贤散主之。

　　一治一切恶毒初起者。本药三分加川山甲、僵蚕末各一钱，葱汤下。

　　一治偏正头风，麻木不仁等症。本药三分加闹杨花，酒炒半分，僵蚕一分好，酒下取醉。一治风气遍身疼痛，四肢走注，指肿挛急，腰膝足腿酸痛麻木等症。本药三分，上部加桂枝、薄荷、羌活；下部加牛膝、木瓜；四肢俱痛加威灵仙、川乌、草乌炮各一分。共研末，每服好酒送下，尽醉。

　　一浑身疥癞，皮肤俱烂。本药三分加白芷、荆芥末各五分，好酒送下，尽醉。一中风瘫痪，手足偏枯及麻风，皮毛脱落，口眼歪斜，遍身疯癞，不知痛痒。本药一两，加闹杨花，火酒制，草乌炮各一钱五分，天麻僵蚕各三分。共研匀。每服五分，加麝香少许，好酒送下，取醉、大汗为度。

　　一杨梅疮，不拘远近，本药三分加牙皂、银花等分，煎汤送下。出大汗外用消风败毒散，不数日愈。

　　一杨梅癣、牛皮癣、顽疮疥癞，久远不瘥。本药配白癣皮各等分，每服五分。

　　第三方

　　飞龙夺命丹(兼治内外症主败毒)元精石白矾皂矾火硝各二两硼砂硇砂各三钱

　　右六味，共研入，锅炒老黄色，取起，加汞二两，朱砂、雄黄各五钱，入罐，封固。如前火候，冷定，开取升药。又加生药入罐，打火四炷香，药俱同前，但分两不同。汞、砂、雄、硼、硇分两俱照前惟元精、石皂、白矾各一两，硝一两五钱，照前炒，研细，入罐封固，火候俱同前。冷取升药，又加硝、皂、白矾各七钱，明雄一钱，共研。打火同前。取出升药，又照前配，打火三炷香，乃内外科之圣药也。

　　一疮疡兼膈食翻胃吐逆等症。用本药三钱，加沉香、木香各一钱，白蔻仁、丁香各五钱，糊丸，绿豆大。淡姜汤下一丸，日进三服。

　　一中满臌胀、水肿等症。本药二钱，加沉香、木香各一钱五分，土狗三枚，炙，去头足，糊丸，绿豆大。每日空心用白商陆砂仁汤下三丸，以平为止，次用调理之剂。

　　一九种心痛，腹中冷气，久不效者。本药三钱加干姜、良姜、大椒各一钱，或末或丸，川椒汤下，或砂仁汤下三分。日三次。

　　一风寒湿气流滞经络，筋骨疼痛。本药三钱加乳香，没药去油各三钱，鸦片、朱砂砂各五分，如无真鸦片，麝香少许代之，好酒糊丸，桐子大。每服一九，用酒下，日三次。病久者先服黄金散取汗。

　　一妇人月经不行，瘀血作痛，或瘕瘕痞块。本药量加班毛、红娘子，用米同炒，去头足，每服八厘，空心红花酒下，日三次，以行为度。虚弱者，去班、红，单取米用。

　　一治外科诸般肿毒。本药血竭各三钱，蝉酥五分，麝香三分，糊丸，桐子大。每服一丸，酒下，按上下部服之，日三次。

　　一治痰核、马疔，结核等症，本药三钱，胆星、半夏、贝母各一钱五分，麝香三分，溃破加乳香、没药去油各一钱，糊丸，桐子大。每服一丸，日三次。

　　一杨梅结毒，不拘远近。本药朱砂各三钱，雄黄、银朱各一钱，黄蜡为丸，桐子大。每服一丸，土茯苓汤下。

　　一下疳蛀杆，不拘远近。本药朱砂、雄黄各一钱，乳香、没药去油，血竭、龙骨各一钱，为末，掺之。

　　一裙边湿毒泡疮久不收口者，本药乳香、没药去油各一钱，冰片三分，黄白二蜡化入麻油少许，熬膏贴之。

　　一喉风十八症。奉药五厘，好醋调匀，滴入喉中，吐去痰涎即效。破烂者，苦茶调敷，牙疽口疳皆治。

　　一诸风癣、顽癣、牛皮血癣。本药量加白砒、土硫黄为末，或醋，或油调敷。

　　第四方即前第一方，药味同，惟打火盏内用水取升药照前第三方加助药之法，打火三次。每用药研极细，糕糊丸，麻仁大。每空心用人参汤或枣汤下一二十丸。一疮遇内症，痰涎壅塞，上盛下虚，有升无降，吐逆咳嗽，痰火喘急，膈食翻胃呕吐等症，陈皮汤下。一翻胃膈食，吐逆饱嘈，丁香木香汤下，一虚损欲成劳怯，生姜乌梅汤下。一偏正头风痛，久不愈，川芎葱汤下。一心腹肿胀，腿膝酸痛，蓬术汤下。一阴虚盗汗，小便过多，元阳不足，牡蛎汤下。一男女气血不和，小腹急痛，桃仁汤下。一湿气，脚气酸痛，木瓜汤下。一遗精，淋浊，白茯苓牡蛎汤下。一阴症厥冷吐逆不下，生姜汤下。一失心痴呆，神不守舍，辰砂汤下。一五痫昏厥不醒，生姜汤下。一五劳七伤，虚损已成，独参汤下。

　　第五方即前第二方药味同，惟打火三转后，可用引药，专治外症。取本药雄黄、朱砂各一两，乳香、没药去油各二钱，当归、白芷、槐花各二两。如痛加丁香二钱等分，为末，老米糊丸，桐子大，听用。一凡杨梅疮漏发背瘰疬等恶疮，每服以牙皂一根，土茯苓四两，煎汤，初十日进五丸，中十日进六丸，后十日进七丸，服后如寒热，乃毒气出也，不必惊疑。

　　第六方水银枯矾火硝各一两二钱硼砂硇砂各一钱二分右药先共炒为细末，入罐封固打，火三炷香，加炉甘石一两二钱，共研入罐，再打火一炷香，半取出，童便拌药，共炒摊地上，如此炒摊七次，复为末，入罐封固。打火一炷香半，取出埋地内，一日夜，再为末，加乳香、没药去油．各一钱二分。又将童便拌晒，加朱砂六分，过筛，研细，磁缸收固。每服土茯苓、牙皂煎汤下。一此散用法俱照前六贤散，主治医例，其效更神。

　　第七方白雪丹盐矾硝皂矾各二两五钱右共研入锅，炒九分，干加汞二两，朱砂五钱，共研，无星带青色入包洒瓶内按紧，上用布，如瓶口大，盖住。再用黄泥靠瓶遍周围按紧，中留一孔，依瓶口大，俟泥干，再用夏布一块，扎瓶口。用阳城罐一个，将药罐对口扎定，封固如法。再用大磁盆一个，盛水在内，将前药瓶倒立，空罐底立水盆内，其盆上用砖，如法隔之。先将罐内药圈记何处止，其火亦止，到药边为度，或过药一指，亦可药出上罐入下罐，即过分火候，其功效同，猛火亦可。先文后武，共三炷香，火足，冷定，取起。下罐内有水，不可横浸入水，湿了上罐口药。开罐取出，其药松白色为妙，然不松白亦可用。一此丹，治一切肿毒。出脓用之，拔毒去其脓血；未出脓者用之，点起泡自破，出水，再用药纸贴之，自干而愈。治未破者，用蒸醋少许，调点。如脓溃烂者，可用六贤散掺之。若误上白雪丹，痛不可忍，亦敷六贤散药纸贴之。

　　第八方药纸杭州高白油纸一百张生甘草八两先以净水十五碗，入甘草煎至六七碗，去渣，再煎至三四碗，浓。将纸分作四块，入锅，块块见汁，煮干为度。取起晒干，收好听用。一凡点白雪丹泡破出水后，用此纸照泡大小针刺白孔，津湿贴之，刺眼，以便出水候自愈脱。白雪丹犯膏药，其口更开、更烂，贴此药纸最妙。

　　第九方白粉霜硼砂八钱火硝明矾各三两甘草一两右先将前三味共研，再用甘草煎浓汁，煮干，次用水银、轻粉各一两五钱，共研，无星。入罐封固，打火三炷香，擦盏，冷定，取升药。每一两加血竭三钱，乳匀，收固，听用。一此霜兼治内外证，大人止服一分三厘，小儿止可服七厘，须分上下部引药送下。以上九方一气呵成，加减火候，可悉照其例，固有缺一不可者。

　　三花聚顶丹明矾一两六钱白硝一两四钱水银一两右三味，如法封固，文武火五炷香，擦盏冷定，开罐取药。配用极能去腐生肌退管。

　　生肌散前灵药四钱没药乳香儿茶俱去油，备二钱珍珠一钱或加冰片人参更妙右共为细末，掺疮上，去腐生新，其应如D向。

　　真元会合丹皂矾白矾水银火硝食盐各二两右共研匀，结胎封固，文武火五炷香，降足，冷定，开罐取底下降药，制过，配用仙灵白雪饼。前制降药一两熟滑石水飞二钱。右二味，用山茨菇末，滚水打糊，和成小饼，量疮大小，掐用此二方，立能去毒根，不致走散。天月间来丹焰硝六钱白矾四钱水银食盐各二两黑矾二两六钱右共为细末，研至水银不见星为度，结胎封固。文武火三炷香，降足。取底下降药，制过配用。一如遇杨结毒，可将此药用面糊丸，如麦米大，初服二丸，次三丸，又次四丸，每早晚热黄酒下，视牙龈肿烂即止。其疮痂自落神效。

　　回生丹真蟾酥血竭各二钱乳香没药俱去油胡黄连各一钱天月间来丹六分轻粉六分麝香朱砂冰片各四分右共为细末，生蟾酥为丸，如黍米大，每服一丸，葱白煎汤送下，发汗避风。如疮走遍身发肿。昏迷不省，仍用三丸研为末，葱白煎汤灌下，其肿立清，真起死回生之圣药也。

　　发背疗疮双蛾对口方蟾酥一钱雄黄朱砂各四分血竭轻粉各六分粉霜五分冰片五分乳香没药麝香各三分右共为细末，丸如菜子大，朱砂为衣。每服三丸，喉蛾舌上噙化。发寒用葱白好酒送下。

　　百毒疮阳物烂下可保重生方红粉霜一两牛黄钟乳粉各五钱右共为末。如阳物烂，加妇人初行经红布裤裆烧灰五分。如百毒烂者，用粉霜一两，加洗过皂布烧灰一两。如鼻烂，力口壮实人修下脚皮三钱，研细掺之，效。难尽述。

　　梅花点舌丹(此丹治上部初起恶毒)朱砂雄黄乳香没药血竭硼砂葶苈各一钱沉香牛黄蟾酥白灵药冰片各五分麝香珍珠熊胆各三分右共乳极细，酒和为丸，如莱菔子大，金箔为衣，烘干封固。加男胎乳尤妙。服用葱白酒送下三五丸，量毒之微甚，加减取醉。

　　十宝丹(此丹配灵药治诸症详见后条)牛黄五分冰片三分五厘归尾阿魏各一钱白芷丁香乳香明雄各三钱槐花椙没药二钱右为末，加后药五钱，磁罐收用。

　　太保减巢丹此丹系灵药。汞一两五钱火硝一两三钱明矾盐各一两硼砂三钱文武火三炷香升用。

　　打灵砒法白砒四两，先用绿豆水、甘草水煮干。右入罐封固，打火三炷香，取出。配前二料，米饮调丸，绿豆大。每服五丸，日三服，随症引用。一毒在腹。用丹一钱五分，砒一分五厘，川芎藁本白芷瓜蒌汤下。一毒在鼻。丹二钱，砒一分五厘，花粉共丸，山栀川芎煎汤下。一毒在耳。丹砒分两照前，花粉共丸，川芎石菖蒲汤下。一毒在喉。丹砒分两照前，花粉共丸，川芎汤下。一毒在背。丹砒分两照前，花纷五钱，共丸，川芎柴胡汤下。一毒在腰，上下两胁。丹四钱，重日五钱，砒二分半，牡蛎煅一钱，人参五分，共丸。黄芪牛膝花粉煎汤热送下。一毒在腿。丹五钱，砒二分半，花粉三钱，防己五钱，共丸，木瓜牛膝苡仁汤下一毒在脚底。丹六钱砒三分半，花粉、沉香各五钱，共丸，木瓜牛膝汤下。一毒在下疳。丹三钱，砒一分半，牛膝猪苓汤下。一妇人并阴内上下年久烂见骨者，手足不能伸屈。丹八钱，砒三分半，花椒三钱，共丸，牛膝汤下。一阴囊作痒，抓破流水不干。丹四钱，砒一分半，地肤子牛膝苍术汤下。一鱼口。丹三钱，砒一分半，牛膝牙皂汤下。一筋骨疼痛，遍身红肿，不能行走，不论远近。丹八钱，砒二分，牛膝槐花汤下。一遍身作痒，水肿风疮，为血热风。丹五钱，砒一分半，花粉五钱为丸，牛膝川芎款冬花汤下。一癣毒。痘毒丹五钱，砒一分半，花粉五钱，共丸，牛膝苦参汤下。一瘰疬穿烂，日久不愈，丹六钱，砒二分半，旧琉璃底共丸，夏枯草昆布海藻滑石花粉瓜蒌汤下。一湿痰流注，溃烂日久不愈。丹五钱，砒二分半，川芎白芷牛膝汤下。一发背痈疽疔疮肿毒。丹三钱，砒一分，蟾酥二分，共丸，川芎白芷山甲汤下。一毒在脑顶，烂见骨者。丹一钱五分，砒一分半，川芎藁本汤下。以上诸症须用活法看。人老幼虚实，新久轻重浅深，重者不过一月，轻者不过半月收功。若虚者加人参、黄芪、白术、茯苓补之。如虚人服之，必发寒热喉痛头眩，是药所致，切勿疑忌，停一二日再服可也。切忌酒色，煎炒，五辛，发味。服药先用五丸至七丸为止，日进三服如黍米大。

　　柱下遗佩丹一名老君丹。汞食盐各一两火硝明矾皂矾各二两右共研匀，结胎封固。升三炷香，一文二武，冷定，取出，升药配后群药用。如升药三钱，外加蜈蚣酒、炙全蝎酒、炙僵蚕、炒防风、晒荆芥、晒川山甲、土炒三七、炙朱砂、雄黄、乳香、没药各一钱五分，合前药为丸，朱砂为衣，或花粉为衣。每日清晨空心服七厘，陈酒送下。重者土茯苓汤下四十九日。内忌羊肉、生冷等发味。如若口破，绿豆煎汤常嗽口，停三两日再服，能治瘰疬未溃已溃，杨梅结毒，痈疽等恶疮。轻则十服，重则一月，愈。验如桴鼓。

　　《灵药秘方》卷上终

　　灵药秘方卷之下

　　神仙一剪梅无为真人流传，乃济世之神方也。专治五经痰火，久咳气喘不止，吐血紫痰红色，诸药不效，难疗之症。此药一进，血自归经。三服见效，七服除根。

　　阳丹法铅汞硼砂明矾各一两火硝二两右先将铅化开，入汞搅匀，冷定，研碎，再入后三味，研匀，入罐封固。打火三炷香，开取盏上灵药。

　　阴丹法汞三两硫黄八钱右共研为末，入杓内炒硬，倾地下，冷取起，再研，入罐封固。打火三炷香，取盏下药配用。配法：阳丹二钱，阴丹八钱，再阴丹二钱，阳丹八钱，共配二两，听用。入没药，加药方。辰砂胡连青黛绿豆粉白糖各一两沉香海粉天竺黄儿茶冰片各三钱熊胆麝香牛黄各五钱右共为细末，再用嫩滑石一两，磨浓汁调丸，如桐子大。每服三五颗，照后各经病症用药，煎汤送下。一心经受病吐血成片，鲜红者。是用远志肉(甘草汤煮)，白茯苓(乳汁浸过)，石连子、枣仁(炒研)，甘草煎汤送下五七丸。一肝经受病吐血，或紫檀色者。是用胆草(甘草煎煮过)、柴胡(炒)白芍青皮甘草煎汤送下七丸。一脾经受病，吐痰稠黏不断，带血丝者。是用青皮、陈皮、白术(土炒)甘草煎汤送下七丸。一肺经受病，吐痰黄白色作血腥者。是用知母、贝母、杏仁(去皮尖)、桑白皮(蜜炙)、甘草煎汤下七丸。一肾经受病，吐痰成块，如鱼冻者。是用知母(乳汁浸炒)、五味子、枸杞子、黄柏(盐水炒)、甘草煎汤送下五七丸。以上诸方系山西超师金陵佴先生二人所授。

　　实宝丹此药能治各症配药方。乳香没药雄黄丁香朱砂轻粉各一钱当归白芷槐花各三钱右共为细末，听用。配灵药。如毒在上，加升麻，在下，加牛膝，木瓜。随症引用。内中加牛黄更妙。

　　灵药方制白砒制土硫各四两右共细末，入罐封固，打火四炷香，取盏上药如琥珀色者佳，黄色不用。约有灵药六七钱，米糊为丸，重二三厘，遇病随引加减。一肺经面赤喘促，加黄芪。一脾经胃大肠热，加大黄、芒硝。一少阳胆症，加石菖蒲、蒌仁。一肝经，加龙胆草、甘菊、黄柏、芍药。一凡一切疮毒痛者，只须回生散，加六贤散，依后六门法治之。一外点诸顽疮恶毒腐肉作脓亦用，并杨梅结毒，不必问其新久浅深，同时制宜，用之万无一失。

　　回生散肿毒初起用主发散。番木鳖净末四两，用水泡透，去皮，净，咀片，少用麻油炒紫黄色，以脆为度，研细川山甲一两麻油妙脆瓜儿血竭五钱，炙乳香三钱，去油，净没药三钱，去油，净右共为细末，研匀，收固。每服三分至五分止，切不可多用。预嘱病者，倘晕麻发战，切勿惊疑，一时性过即安。服时忌风。若炼蜜为丸，可加六贤散，以乳没血竭为衣，服后麻战，饮热酒或姜汤一钟即止。此药与前六贤散并用之，乃治内外症之要药也。凡治外症，须分六门，治法先痛而后肿者，气伤形也。先肿而后痛者，形伤气也。喜怒伤气，热伤气，故先痛也。寒伤形，暑伤形，故先肿。阴阳应象，此其理也。《素问》论之无过，血症体热，气症体凉，精病虚，神病弱，阴病顽，阳病痹。一治毒气流入大肠，痔漏，久治不愈，并流注恶症。用灵药一分加至三分。日二服，白汤或酒下。一杨梅结毒在头上者。宝丹一钱五分，重者三钱，灵药五厘，川芎藁本各二钱，皂角一枚。煎汤服。一结毒在面上者。宝丹一钱五分，灵药一分，川芎二分，土茯苓四两。煎汤，食后服。一结毒在口鼻者。宝丹二钱，灵药一分，桂枝、川芎各二钱，土茯苓四两。煎汤，食远服。一结毒在脚上及脚底者。宝丹一两，灵药三分，天花粉一两二钱，沉香五钱，共为细末丸，粟米大，日进三服，每次一钱，土茯苓汤空心下。一结毒在两耳者。宝丹一钱五分，重者二钱，灵药一分，天花粉一两，川芎三钱。共研细为丸。每服三分，土茯苓汤下。一结毒在两臂者。宝丹三钱，灵药五厘。柴胡川芎土茯苓汤下。一结毒在腰胁者。宝丹四钱，加重五钱，灵药一分；若臭烂甚者，再加灵药一分，天花粉一两，杜仲、牛膝各三钱。为丸。每服五分，土茯苓皂角小麦煎汤下，日三服。一结毒在两腿者。宝丹三钱，灵药一分，牛膝三钱，天花粉五钱，土茯苓四两。煎汤，食前服。一结毒在小便上者。宝丹五钱，灵药二分，牡蛎煅一钱，白术一两，人参二钱，土茯苓三两。共为细末，蜜丸，绿豆大。每服一钱，土茯苓四钱五分，牛膝三钱，花粉五钱，煎汤，空心下。以上结毒诸症，看人虚实如虚者，皆可量加，人参黄芪白术煎汤补之。一治痈疽发背，毒烂不愈。宝丹四钱，灵药一分，蟾酥三分。为末，蜜丸萝卜子大。每服六七分，日三服，海藻昆布夏枯草煎汤下。一治疳疮。宝丹三钱，灵药一分，滑石一两。为丸。每服三钱，牛膝一两，土茯苓三两，皂角一枚，煎汤。空心服之。一治串疬不愈。宝丹六钱，灵药一分，天花粉、滑石各一两。为末，米糊丸，如菜子大。每服五分，海藻昆布夏枯草煎汤，食后服。日三次。一治阴囊空烂。宝丹四钱，灵药一分，滑石一两米。糊为丸。牛膝三钱，土茯苓四两，皂角一枚，煎汤。空心服。一治身肿红色有风疮热疮者。宝丹三钱，灵药一分二厘，牛膝三钱，土茯苓四两，皂角一枚，煎汤。食远服。一治遍身筋骨疼痛，坐卧不安，行走不得远年者。宝丹五钱五分，灵药一分五厘，牛膝三钱，独活二两，土茯苓四两。共为末，丸，绿豆大。每服一钱，皂角煎汤下。一治远年臁疮。宝丹五钱，灵药一分五厘，牛膝三钱，木瓜一两二钱。共为末，蜜丸。每服五分，土茯苓四两，皂角一枚，煎汤下。日三服。一治咽喉肿毒。宝丹二钱，灵药一分，天花粉、桔梗、射干、山豆根各三钱。为末，蜜丸。每服一钱，土茯苓三两，煎汤送下。日三服。一治妇人玉门肿痛，或下膀胱手足不能动。宝丹五钱，灵药一分五厘，滑石一两，牛膝三钱。为末，米糊丸。每服一钱，土茯苓四两皂角一枚，煎汤送下。日三服。

　　万宝丹端治臌膈等症。水银密陀僧白矾食盐炒火硝各一两明雄黄五钱朱砂五钱滁州青磁器打碎，研细，二两右先将水银磁末，共研，不见星。次下陀僧再研，再下矾盐硝雄砂共研匀。入阳城罐内，封口。升三炷香，取出灵药。二转加法，取前灵药又加水银一两，研不见星；又下火硝、盐矾各一两，明雄朱砂各五钱，研匀听用；再取出山铅四两，打薄剪碎，放阳城罐底上；再放药末在上，封固，打三炷香，取灵药，配后药用。配药法；每前药一钱，用牛黄、狗宝各五分，珍珠、琥珀、直僵蚕、糯米、炒全蝎酒(洗去头足，糯米炒)、沉香、川贝母、硼砂、朱砂、雄黄、元明粉、木香、川连、吴茱萸、煮川芎、白芥、子萝卜子，以上各一钱，巴豆仁、甘草(水煮，去油)五分，麝香三分，牙皂八分(炒)，金银箔各三十张，五倍子一个打，一孔入大黄末，填满，塞紧，人多年瓦便壶内，封口，火煅候冷，取五倍子，大黄为末。与前诸药和匀，用小竹刮青煎汁，打糊为丸，萝卜子大，朱砂为衣。初服三分五厘，用雄鼠粪煎汤下。以后只用竹青煎汤，微加姜汁服。郁金至宝起危散拔死灵丹专治五痨七伤，极重极危，一切恶症。青礞石朱砂雄精明矾磁石醋淬三次南铅北铅雌黄各二两右八味，于五月午日，用阳城罐封固，升打五炷香。冷取灵药，袋盛，埋东方净土内，四十九日取起，另配没药。配药法沉香、木香、乳香、没药、郁金、熊胆、牛黄、诃子各一钱，狗宝、冰片各五分，乳细研匀。每灵药七厘，配没药三厘，米糊成丸，金箔为衣。服时用蜜水化开。忌铁器。如服此药，病愈后，稍觉火气，用后煎方。煎药方黄芩黄柏知母生地白茯苓各BR>钱甘草五分栀子陈皮各八分右八味，白水煎，空心服。

　　九转灵丹统治四时，伤寒五痨七伤，中风痰喘，隔食疟痢，痰嗽，男妇诸般病症，极其灵效。灵砂石菖蒲一寸九节者佳，各一两生矾九钱制辰砂制雄黄各五钱以上俱为细末，枣肉杵烂为丸，如粟米大，金箔为衣，阴干，收固。此药能固精添髓，壮颜补虚。每服二十丸，枣汤下。老人服之，精神不损，百病不生，终无隔食之患，及多尿溺，亦无遗精白浊劳瘵盗汗等症。妇人服之，无崩漏赤白带下之病。按本方又云：此丹服之，百病皆除，欲求长生，终日安乐者，每晨空心枣汤下十丸，此真方士荒唐之说，不足信。培谓无病之人，断不可服也。

　　制汞法先将硫黄入锅熔化，以益母草煎浓汁，投硫入汁中，七次取硫用，出山。北铅化开，投硫在内，此铅面上化开，遂取出入益母草汁中数次，以硫不腥臭为度，去铅不用，只用硫黄，佐汞煽炒成青筋头子。每汞十两，制硫二两五钱。煽毕，入罐打火五炷香，取出听用。将取出灵砂，每两制硫一钱，照前再煽打。至第七回，灵砂每拾两制硫九钱，八回用八钱，九回用七钱，此九转之度也。

　　制砂法每朱砂一两，用黄蜡五钱，同入锅内，熬化，微火半炷香，复以武火熬蜡干，将纸点火，放锅内，灼尽吹去蜡灰，取砂用。以砂紫色为度。

　　制雄黄法用防己数两，煎汁，入明雄黄煮干。制硫黄法以前灵砂制朱砂，用青布做二小袋，将二味分盛袋中，采宝剑金星草生于松树上者。如剑有明星，多煎汁二袋悬胎煮至硫黄白色为度。按，金星草能去硫毒。培意以黄山云雾草代之，功似更胜也。

　　小九转灵丹前制灵砂芦荟各一两前制朱砂洛阳花各五钱。右共为细末，用小铜锅入蜜少许，候花开上，用盏盖之。蜜熟即丸，如绿豆大，金箔为衣，随症照后引下，立刻见效，万无一失。一男子遗精白浊，每清晨灯心莲肉汤下三丸。一小儿急惊，木香研细末，姜汁竹茹汤调匀化下三丸，以痰降为度。一小儿急慢惊，人参白术当归陈胆星半夏竹沥姜汁化下三丸。一老人中风，防风通圣散煎汤送下三丸。如类中虚症，独参汤下。一结胸，大小柴胡扬下三丸。一伤寒有汗者，桂枝汤下三丸。一阴症，附子人参肉桂炮盖汤下三丸或五丸。一痰嗽，半夏茯苓汤下三丸。一痰喘，当归竹沥汤下三丸。虚喘加人参。一脚气，防风当归木瓜牛膝羌活秦艽汤下三丸。一麻木不仁，黄芪天麻汤下三丸。一诸般疼痛，乳香没药汤下三丸。一黄疸，炒山栀茵陈汤下三丸。一诸虫积，桃仁楝树根煎汤下三丸(楝树根要掘取向南者佳，朝北者不可用能伤人)。一耳病耳聋耳痛，黄柏生地石菖蒲汤下三丸。一口破及痛烂等症，山豆根黄芩骨皮汤下三丸。一三焦烦热作渴，人参白术麦冬知母汤下三丸。一赤淋白带，二陈汤下三丸。一诸般肿毒，人参麝香汤下三丸(按肿毒实症似不宜服此丹，若阴毒不红肿不知痛者则可用)一癫症，蜈蚣乳香没药汤下三丸。一痢疾，好陈酒送下三丸。一疟疾，生姜汤送下三丸。一中风不语，握拳咬牙，闭目不省人事者，人参、黄芪、白术、附子各五分，川乌四分，甘草少许，竹沥姜汁三匙，大枣二枚，煎汤灌之。俟苏醒后，再用竹沥姜汁汤下三丸。一中风不醒，眼前药后更进三丸，再用顺气散数剂，相其虚实，调理即愈。

　　钓疬丹治瘰疬未溃，内中有实核者。食盐明矾硝各一两汞五钱皂矾春夏二钱，秋二钱三分，冬二钱五分右称准，入罐，结胎炉内熏蒸三炷香，然后加升火二炷香，冷定，取盏底药，黄米饭研丸，粟米大，阴干收固。临用不拘何膏药，以一丸贴之。天寒五日一换，暑天三日一换，内核自然脱出。后即将七仙丹，轻轻指之，然后以生肌散一两，加七宝丹一钱五分，和匀，每用些须掺上以膏药贴之，渐渐生肌自满。

　　钓疬褪管生肌丹此丹专取疬子。硝盐矾汞各三钱皂矾五分硇砂金鼎砒各一钱右共乳细，入罐封固。升取灵药蜜丸，绿豆大，不拘何膏药护之，管核即从此出。破烂者，加蟾酥少许。不痛连生四五个者，不必俱贴，只贴一个，众疬即从此出，出尽上生肌散七仙丹，愈。

　　痔漏退管生肌丹此丹专治痔漏。铅一斤石黄四两硫黄一两汞二两朱砂三两右入罐封固，升打，文武火各三炷香，开取灵药，枣肉为丸。每服六厘，空心土茯苓汤下。忌煎炒。

　　又方元精石一钱五分朱砂明雄胆矾各三钱枯矾八钱硫黄四钱汞石黄各五钱右八味，共研，不见星，入罐封固，水盏打。火五炷香，三文二武。开取灵药，配后末药用。

　　末药方番木鳖去皮，香油炒黄脆冰片蜣螂龟板各二钱川连珍珠戴过，油，旧者，豆腐煮用全蝎去足，酒洗象牙各三钱人牙煅存性川山甲炒，各一钱六分蜈蚣去头、足，三条以上依制，共研极细。入前灵药二钱四分，再乳匀，外用上好净黄蜡八两，入皮碗，坐竹筒上，置锅内，隔水炖至蜡化。将药陆续投入象箸搅匀，丸如枣核大，每颗约重三分为则，看症轻重，少则一粒，多则五粒，空心黄酒下。忌房事煎炒炙博之物。先以地榆苦参煎汤熏洗数日，然后服药，其疮将瘥，以轻粉药珠为末掺之。

　　荔奴丹此丹专治杨梅结毒，并治大麻风神效。人言三分水银三钱火硝皂矾明矾各六钱雄黄一钱铜绿五分食盐一两二钱右为细末，研，不见星。用银罐七八个，将药分贮罐内，约有三四分，深放风炉上，文火熔化，结胎。先要将各罐口磨平，俱覆于铜盆上，外用水一大盆，座铜盆于上；加炭火，勿露罐，先文后武，一炷香即退火。取药，当时饭研为丸，如黍米大。每服一丸，或二丸，龙眼肉包住，外加豆腐皮裹之，盐汤吞下。饿一日，药行遍身方可饮食。此方不损元气，并治大麻风如神。服药后，大便要在空地深坑之处，以厚土掩之，勿令毒气传人。

　　一点消神方统治一切大小疮毒，初起百发百中。盐矾硝皂矾汞各四两砒四钱右共研，不见星。入罐，微火结胎，用木棍恐实，冷定，覆于碗上，碗底放水盆一个，砖一块，放碗罐于砖上，加水至碗底八分，另以大砖隔住，砌百眼炉，上火下火看火到底即退火，冷定，取药收固。治毒时以米醋少许，灯草蘸点患处，毒小可点二三点，起出一二个白泡，即消毒。大者，多点几点，或多点几次，亦无不消。如遇顽阴之毒，服夺命丹一服，点之亦无不收功。

　　七仙丹一名七宝丹。专治去腐肉，配生肌散用。盐矾硝汞皂矾各一两鹅管石朱砂各三钱右共研细末，入罐封固，升三炷香，冷定，取药用。生肌散此散生肌退管，配灵药用。每一两，配七仙丹一钱五分，和匀，每用些须掺上膏掩，渐自生肌。乳香没药儿茶轻粉石脂龙骨白蜡朱砂海螵蛸川贝自然铜煅右等分，研细如面，收用。遇溃烂者，先将米泔水洗净，以此药轻轻拂上，膏药贴之。久患成漏者，以膏药捻成条子，葫此散插入漏处，退管生肌。如毒重不效，须用前钓疬丹，钓去垒块之后，方可用此收功。

　　红粉霜丹火硝枯矾硼砂水银皂矾煅，各一两右共为细末，入罐内，烧酒拌匀，炒至黄色，再入朱砂五钱，雄黄三钱，封口，打火文武三炷香，约有灵药一两，配朱砂一两，乳匀，用绢包好，贴体带一月，再入瓶收固。每服五厘，不可多用，车前子煎汤下。此药能治大人小儿，一切风痰诸效。不效此丹入口，有回生之功。，以上诸方系陕西杨先生所授。

　　痔漏大灵药鹅管石三钱明矾雌黄雄黄铅矿石倭硫黄出山黑铅熔倾地上打如纸薄切作细丝各五钱辰朱砂一两青盐青礞石芸香取黑色者用各二钱。右共为细末，用大阳城罐一个，先护好，盛药封固，上火约香一炷，再以熟石羔周身护到，文武火共五炷香，取灵药，收贮。每服三厘，加后润肠散七分，和匀，枣肉或米饭为丸，豆腐皮裹服，空心白滚汤或陈火酒送下。

　　润肠散朴硝一斤，童便两碗，拌入锅内，炒干雄猪大肠头尺许，晾取半干。右将硝研末入肠内，不拘多少，以寒为度。两头线扎紧，略晒片时，入锅内，炒焦黄色，研为细末。配前灵药服，外以纸捻蘸药插入管中。三

　　山拱岳丹此丹退管去恶生新。硝一两六钱水银明矾各一两右共研，入锅，碗盖泥封，升一炷香，取药收用。化管用新米饭，打条插患处。

　　退管丸露蜂房十个鳖一个重十二两煅野猪尾茧退人指甲凤凰衣蝉退各四两牛黄三钱右药除牛黄俱要酒洗，各煅成末，面糊为丸。每服三钱，空心酒下。量人虚实用。

　　鸿濛交盼丹端治杨梅结毒，神效。火硝二两五钱食盐明矾皂矾各二两水银一两硼砂三钱雄黄一钱朱砂一钱右先以明矾打豆大，入阳城罐内，后以诸药为末，入内，封固。炭火渐加，不过半罐而止，升三炷香，冷定，取药白色者佳。每药五分，配槐花炒末四钱，米糊丸匀，作四十，服土茯苓汤下。忌茶醋发味。

　　橘井流芳丹此丹专去瘀肉。水银火硝明矾皂矾各二两盐一两右共为末，结胎，入银罐内，覆瓦钵中，绵纸固济，外用细干黄土打碎，盖寸许，露银罐，底加炭，烧三炷香，取起听用。有烂肉之功。

　　二转杏林丹盐矾皂矾硝汞各一两右共研，入罐，升打三炷香，取药。加入明雄、朱砂、硫黄各五钱，硼砂三钱，硇砂一钱，研匀，入罐，再打五炷香，取药配，入乳香、没药、儿茶、血竭各一钱，麝香一分五厘，枣肉为丸，绿豆大。收固用。

　　凡痔漏服十丸小儿痞块服三丸，肿毒杨梅服五丸俱黄酒下，如搽一切疮毒，取药一两，入草乌末一钱，猪胆汁调搽，或鹅胆亦可。黄灵药此生肌长肉仙方也。铅九钱汞雄黄各一两火硝三两枯矾二两朱砂四钱右先将铅化开，同诸味为末，入罐封固，升打三炷香，擦盏，火足，冷定，取药。每药一钱加乳香、没药、海螵蛸、水煮珍珠各五分，血竭，象皮(煅)各四分，儿茶三钱，轻粉、赤石脂(煅)龙骨(煅)各三分，黄柏、文蛤壳(煅)各二分，甘草六分，冰片五厘，麝香二厘，共为细末，乳匀，收固听用。

　　万应灵丹此丹初起拔毒甚妙。青盐水银各五钱皂矾一两铅二钱五分火硝一两二钱五分白矾一两五钱硼砂白砒雄黄各一钱五分右先将铅化开，入水银和匀，待冷同各味研细末。用磁罐一个，将生姜遍擦罐外，火烘，又擦八九次为度，净药三分之一入罐，火上顿热滚，候干枯些，又加上，照此顿法去候干枯色红为度。将罐口覆在磁盆内，盐泥封固，罐口周围用灰堆齐，罐底于罐底上放炭火四五块，待一炷香尽，又去灰火，随移下些，三炷香尽，去些灰，将炭火移下些，候一炷香为止，取灵药收用。其药雪白者佳。炼时罐盆外须放砧搁水浸著药方下降。一治疗疮用银针刺一孔，醋调灵丹三四毫，点上，外用膏药贴之。一夜全消，对口诸毒，俱照此法。初起一二日，日上药三次。一遇发背痈疽根盘大者。用灵丹二分，贝母末一钱，细茶卤半杯，调匀。新笔蘸药从外根扫圈至内，以药尽为度。过一二时，根盘上火热疼痛，即将冷水洗去，另用膏药贴之，过一夜揭看有一毛孔，即有一黄泡，用银针逐一挑去黄水，即愈。

　　云和化育丹此丹生肌。枪硝二两陀僧枯矾水银各一两右先将硝陀矾为末，均和匀，放粗磁碗内，中按一窟，以水银放窟中，用小碗盖上，盐泥封固，碗底上放水湿草一团，将砖压纸上，再以大铁钉三个，架搁粗碗外，造百眼炉，打火，以湿纸焦枯为度。开取灵药，用甘草汤浸过，再晒干收用。

　　五灵散胆矾朱砂雄黄明矾磁石水银各一两或加硝一两更佳右共研匀，入罐封固，打火三炷香，开取灵药，听用。此药能治一切肿毒，去瘀生新，其效如神；或加入外科诸药中，用之亦妙。

　　千金自雪丹汞盐各二两硝五两明矾六两皂矾四两黑铅一两白砒雄黄各六钱硇砂研束硼砂炒末，各一钱右先将黑铅化开，入汞研碎，再将盐，矾、硝、皂入锅，炒六分，干，铅、汞、硇、硼、砒、雄共研，不见星，装入罐内，恐实，降三炷香为度，取出灵药。每两配入真蟾酥一钱，乳匀，收固。每用少许，点毒顶上。未成者，立即消散。已成者即起头，追脓而愈。如治漏，用麻黄煎膏作条子插入管内。

　　灵饼子水银青盐各一两铅五钱雄黄金顶砒硼砂朱砂各三钱硝二两五钱皂矾二两五钱明矾三两右共为细末，入罐封固，打火三炷香，冷取灵药，每灵药七分，配蜗牛壳煅末二分，再以面一分，为糊做成小饼，用膏药盖贴，提毒如神。

　　炼金顶砒法白砒二两铅八两或一斤更妙先将铅入罐内，炭火煅化，再投砒于铅之，上炼至烟尽为度。取起冷定，打开金顶，砒结在铅面上，取下听用。烟起时，宜远避之。《灵药秘方》卷下终

　　
