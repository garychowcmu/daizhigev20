珍珠囊补遗药性赋　李东垣

　　序

　　往尝向学，以未博医为欠事。一日，思取古人，既目医道类为小道，又谓人不可以不知医。噫嘻，医不可以不知医也，亦不必于尽知也，非尽知不可也。顾吾所事者大。其余所谓医者，精神有分数，日月不长居也。君子于医，苟知其概，以知之者付之专之者，斯固不害为知也。此吾有取于药性赋也。虽然，吾为专于大者言也。苟有奇世之人，小大而无不知者，奚必尽守乎吾言。或曰，斯人也，吾见亦罕矣。此吾有取于药性赋也。

　　元山道人识

　　卷一　总赋

　　寒性

　　诸药赋性，此类最寒。犀角解乎心热，羚羊清乎肺肝。泽泻利水通淋而补阴不足，海藻散瘿破气而治疝何难。闻之菊花能明目而清风，射干疗咽闭而消痈毒。薏苡理脚气而除风湿，藕节消瘀血而止吐衄。瓜蒌子下气润肺喘兮，又且宽中；车前子止泻利小便兮，尤能明目。

　　是以黄柏疮用，兜铃嗽医。地骨皮有退热除蒸之效，薄荷叶宜消风清肿之施。

　　宽中下气，枳壳缓而枳实速也；疗肌解表，干葛先而柴胡次之。百部治肺热，咳嗽可止；栀子凉心肾，鼻衄最宜。玄参治热结毒痈，清利咽膈；升麻消风热肿毒，发散疮痍。尝闻腻粉抑肺而敛肛门，金箔镇心而安魂魄；茵陈主黄胆而利水，瞿麦治热淋之有血。朴硝通大肠，破血而止痰癖。

　　石膏治头疼，解肌而消烦渴；前胡除内外之痰实；滑石利六腑之涩结；天门冬止嗽，补血冷而润肝心；麦门冬清心，解烦渴而除肺热。又闻治虚烦，除哕呕，须用竹茹；通便秘，导瘀血，必资大黄；宣黄连治冷热之痢，又浓胃肠而止泻；淫羊藿疗风寒之痹，且补阴虚而助阳；茅根止血与吐衄；石苇通淋于小肠。

　　熟地黄补血，且疗虚损；生地黄宣血，更医眼疮。赤芍药破血而疗腹疼，烦热亦解；白芍药补虚而生新血，退热尤良。若乃消肿满，逐水于牵牛；除毒热，杀虫于贯众；金铃子治疝气而补精血，萱草根治五淋而消乳肿。侧柏叶治血山崩漏之疾，香附子理血气妇人之用。地肤子利膀胱，可洗皮肤之风；山豆根解热毒，能止咽喉之痛。

　　白藓皮去风治筋弱，而疗足顽痹；旋复花明目治头风，而消痰嗽壅。又况荆芥穗清头目便血，疏风散疮之用；瓜蒌根疗黄胆毒痈，消渴解痰之忧；地榆疗崩漏，止血止痢；昆布破疝气，散瘿散瘤。疗伤寒，解虚烦，淡竹叶之功倍；除结气，破瘀血，牡丹皮之用同。知母止嗽而骨蒸退，牡蛎涩精而虚汗收。

　　贝母清痰，止咳嗽而利心肺；桔梗下气，利胸膈而治咽喉。若夫黄芩治诸热，兼主五淋，槐花治肠风，亦医痔痢；常山理痰结而治温疟。葶苈泻肺喘而通水气。此六十六种药性之寒，又当考《图经》以博其所治。观夫方书以参其所用焉，其庶几矣。

　　卷一　总赋

　　热性

　　药有温热，又当审详。欲温中以荜茇，用发散以生姜。五味子止嗽痰，且滋肾水，腽肭脐疗劳瘵，更壮元阳。原夫川芎祛风湿，补血清头；续断治崩漏，益筋强脚。麻黄表汗以疗咳逆，韭子助阳而医白浊。川乌破积，有消痰治风痹之功；天雄散寒，为祛湿助精阳之药。

　　观夫川椒达下，干姜暖中。

　　葫芦巴治虚冷之疝气，生卷柏破症瘕而血通。白术消痰壅，温胃兼止吐泻；菖蒲开心气，散冷更治耳聋；丁香快脾胃而止吐逆，良姜止心气痛之攻冲。肉苁蓉填精益肾，石硫黄暖胃驱虫。胡椒主去痰而除冷，秦椒主攻痛而治风。吴茱萸疗心腹之冷气，灵砂定心脏之怔忡。盖夫肾冷，助脾胃，须荜澄茄；疗心痛，破积聚，用蓬莪术。

　　缩砂止吐泻安胎，化酒食之剂；附子疗虚寒翻胃，壮元阳之力。白豆蔻治冷泻，疗痈止疼于乳香；红豆蔻止吐酸，消血杀虫于干漆。岂不知鹿茸生精血，腰脊崩漏之均补；虎骨壮筋骨，寒湿毒风之并祛。檀香定霍乱，而心气之痛愈；鹿角秘精髓，而腰脊之疼除。消肿益血于米醋，下气散寒于紫苏；扁豆助脾，则酒有行药破血之用；麝香开窍，则葱为通中发汗之需。尝观五灵脂治崩漏，理血气之刺痛。

　　麒麟竭止血出，疗金疮之伤折；麋茸壮阳以助肾；当归补虚而养血；乌贼骨止带下，且除崩漏目翳；鹿角胶住血崩，能补虚羸劳绝。白花蛇治瘫痪，除风痒之癣疹；乌梢蛇疗不仁，去疮疡之风热。图经云乌药有治冷气之理，禹余粮乃疗崩漏之因。巴豆利痰水，能破积热；独活疗诸风，不论久新。山茱萸治头晕遗精之药，白石英医咳嗽吐脓之人。浓朴温胃而去呕胀，消痰亦验；肉桂行血而疗心痛，止汗如神。是则鲫鱼有温胃之功，代赭乃镇肝之剂。

　　沉香下气补肾，定霍乱之心疼；桔皮开胃去痰，导壅滞之逆气。此六十种药性之热，又当博本草而取治焉。

　　卷一　总赋

　　温性

　　温药总括，医家素谙。木香理乎气滞；半夏主于风痰。苍术治目盲，燥脾去湿宜用；萝卜去膨胀，下气治曲尤堪。况夫钟乳粉补肺气，兼疗肺虚；青盐治腹疼，且滋肾水。山药而腰湿能医，阿胶而痢嗽皆止。赤石脂治精浊而止泻，兼补崩中；阳起石暖子宫以壮阳，更疗阴痿。诚以紫菀治嗽，防风祛风。苍耳子透脑止涕，威灵仙宣风通气。细辛去头风，止嗽而疗齿痛；艾叶治崩漏，安胎而医痢红。羌活明目驱风，除湿毒肿痛；白芷止崩治肿，疗痔漏疮痈。

　　若乃红蓝花通经，治产后恶血之余；刘寄奴散血，疗烫火金疮之苦。减风湿之痛，则茵芋叶；疗折伤之证，则骨碎补。藿香叶辟恶气而定霍乱，草果仁温脾胃而止呕吐。巴戟天治阴疝白浊，补肾尤滋，玄胡索理气痛血凝，调经有助。尝闻款冬花润肺，祛痰以定喘；肉豆蔻温中，止霍乱而助脾。抚芎走经络之痛，何首乌治疮疥之资。姜黄能下气，破恶血之积；防己宜消肿，去风湿之施。

　　本除风，主妇人阴痛之用；仙茅益肾，扶元气虚弱之衰。乃若破故纸温肾，补精髓与劳伤；宣木瓜入肝，疗脚气并水肿。杏仁润肺燥，止嗽之剂；茴香治疝气，肾疼之用。诃子生精止渴，兼疗滑泄之 ；秦艽攻风逐水，又除肢节之痛。槟榔豁痰而逐水，杀寸白虫；杜仲益肾而添精，去腰膝重。当知紫石英疗惊悸崩中之疾，桔核仁治腰疼疝气之 。金樱子兮涩遗精，紫苏子兮下气涎。淡豆豉发伤寒之表，大小蓟除诸血之鲜。益智安神，治小便之频数；麻子仁润肺，利六腑之燥坚。抑又闻补虚弱，排疮脓，莫若黄 ；强腰脚，壮筋骨，无如狗脊；菟丝子补肾以明目，马蔺花治疝而有益。此五十四种药性之温，更宜参《图经》而默识也。

　　卷一　总赋

　　平性

　　详论药性平和，惟在以硼砂而去积，用龙齿以安魂。青皮快膈除膨胀，且利脾胃；芡实益精治白浊，兼补真元。原夫木贼草去目翳，崩漏亦医；花蕊石治金疮、血行即却。决明和肝气治眼之剂，天麻主脾湿祛风之药。甘草和诸药而解百毒，盖以性平；石斛平胃气而补肾虚，更医脚弱。观夫商陆治肿，覆盆益精。琥珀安神而破血，朱砂镇心而有灵。牛膝强足补精，兼疗腰痛；龙骨止汗住湿，更治血崩。甘松理风气而痛止，蒺藜疗风疮而目明。

　　人参润肺宁心，开脾助胃；蒲黄止崩治衄，消瘀调经。岂不以南星醒脾，去惊风痰吐之忧；三棱破积，除血块气滞之症。没石主泄泻而神效，皂角治风痰而附应。桑螵蛸疗遗精之泄，鸭头血医水肿之盛。蛤蚧治劳嗽，牛蒡子疏风壅之痰；全蝎主风瘫，酸枣仁去怔忡之病。

　　尝闻桑寄生益血安胎，且止腰痛；大腹子去膨下气，亦令胃和。小草远志，俱有宁心之妙；木通猪苓，尤为利水之多。莲肉有清心醒脾之用，没药任治疮散血之科。郁李仁润肠宣水，去浮肿之疾；茯神宁心益智，除惊悸之 。白茯苓补虚劳，多在心脾之有眚；赤茯苓破结血，独利水道以无毒。

　　因知麦芽有助脾化食之功，小麦有止汗养心之力。白附子去面风之游走，大腹皮治水肿之泛溢。椿根白皮主泻血，桑根白皮主喘息。桃仁破瘀血，兼治腰痛；神曲健脾胃，而进饮食。五加皮坚筋骨以立行，柏子仁养心神而有益。抑又闻安息香辟恶，且止心腹之痛；冬瓜仁醒脾，实为饮食之资。僵蚕治诸风之喉闭，百合敛肺劳之嗽萎。赤小豆解热毒，疮肿宜用；枇杷叶下逆气，蝎呕可医。连翘排脓疮与肿毒，石楠叶利筋骨与毛皮。谷芽养脾，阿魏除邪气而破积；紫河车补血，大枣和药性以开脾。然而鳖甲治劳疟，兼破症瘕；龟甲坚筋骨，更疗崩疾。乌梅主便血疟痢之用，竹沥治中风声音之失。此六十八种平和之药，更宜参本草而求其详悉也。

　　卷一　总赋

　　用药发明

　　药性阴阳论夫药有寒热温凉之性，酸苦辛咸甘淡之味，升降浮沉之能，浓薄轻重之用。或气一而味殊，或味同而气异，合而言之，不可混用。分而言之，各有所能。本乎天者亲上，本乎地者亲下。轻清成象，重浊成形。清阳发腠理，浊阴走五脏。清中清者，营养精神。浊中浊者，坚强骨髓。辛甘发散为阳，酸苦涌泄为阴。气为阳，气浓为阳中之阳，气薄为阳中之阴。薄则发泄，浓则发热。味为阴，味浓为阴中之阴，味薄为阴中之阳。薄则疏通，浓则滋润。升降浮沉之辨，豁然贯通，始可以言医，而司人命矣。人徒知药之神者，乃药之力也。殊不知乃用药之力也。人徒知辨真伪识药之为难，殊不知分阴阳用药之为尤难也。

　　卷一　总赋

　　标本论

　　夫用药者，当知标本。以身论之，外为标，内为本；气为标，血为本；阳为标，阴为本；六腑属阳为标，五脏属阴为本。以病论之，先受病为本，后传变为标。凡治病者，先治其本，后治其标。虽有数病，靡弗去矣。若先治其标，后治其本，邪气滋甚，其病益坚。若有中满，无问标本，先治其满，谓其急也。若中满后有大小便不利，亦无问标本，先治大小便，次治中满。谓尤急也。又如先病发热，后病吐泻，饮食不下，则先定呕吐，后进饮食，方兼治泻。待元气稍复，乃攻热耳。此所谓缓则治其本，急则治其标也。除大小便不利及中满吐泻之外，皆先治其本，不可不知也。假令肝受心火之邪，是从前来者为实邪，实则泻其子，然非直泻其火，入肝经药为之引。用泻火为君，是治实邪之病也。假令肝受肾邪，是从后来者为虚邪。虚则补其母，入肾经药为之引，用补肝药为君是也。标本已得，邪气乃服。医之神良，莫越乎此。

　　卷一　总赋

　　用药法

　　夫用药之法，贵乎明变。如风会有古今之异，地气有南北之分，天时有寒暑之更，禀赋有浓薄之别，受病有新旧之差，年寿有老少之殊，居养有贵贱之别。用药之际，勿好奇，勿执一，勿轻妄，勿迅速。须慎重精祥，圆融活变。不妨沉会以期必妥，药于是乎功成。昔先贤未有发明，后学因而弗讲，其误世也不既多乎。

　　夫病有宜补，以泻之之道补之。病有宜泻，以补之之道泻之。病有宜寒剂者，以热剂为响导之兵。病有宜热剂者，以寒剂为类从之引。病在上者治下，病在下者治上。病同也而药异，病异也而药同。其义至微，学人最宜深究。

　　用药之忌，在乎欲速。欲速则寒热温凉行散补泻未免过当。功未获奏，害已随之。药无次序，如兵无纪律，虽有勇将，适以勇偾事。又如理丝，缓则可清其绪，急则愈坚其结矣。

　　药有君臣佐使，味有轻重浓薄，人尽知之矣。及其用药也，令人复煎其渣，不知既经煎沸，则轻且薄者，业已无味。重且浓者，不减初煎。君臣佐使之宜，果安在哉。病浅者犹无大害，病深者切勿为之。

　　凡修丸剂，须每种各为细末，以末之轻重合之，则分两方准。不然，易细者一磨无遗，难碎者三复不尽。卤 若此，何怪其无功哉。

　　凡药苦者直行而泄，辛者横行而散，酸者束而收敛，咸者止而软坚。独是甘之一味，可升可降，可浮可沉，可内可外，有和有缓，有补有泻。盖土味作甘，土位居中，而能兼乎五行也。

　　凡药之在土者，中半以上为根，其气上行，病在中上焦者用之。中半以下为梢，其气下行，病在下焦者用之。药之出土者，中半以上为苗，其气味上升。中半以下为身为干，其气味中守下达咸宜。因其病而酌之，使弗悖乎阴阳也。

　　凡药在上者，不厌频而少。在下者，不厌顿而多。少服则滋荣于上，多服则峻补于下。

　　凡病在上者，先食而后药。病在下者，先药而后食。病在四肢者，宜饥食而在昼，病在骨髓者，宜饱食而在夜。

　　凡煎药用水，也各有宜。如治湿肿浮胀之疾，而欲使利水道，则取长流水。以流长源远，其性通达，直引四肢之间也。如治二便不通，及足胫以下风湿，则取急流水。以其湍纵峻急，其性速下也。如治痰饮郁滞，而欲吐发升散，则取逆流水。以其性逆倒流，洄澜涌决也。

　　如治中气不足，则取春雨水，有阳道发生之意也。如治下元不足，则取井水。盖清晨井中天一之气，浮结于面，以磁器轻取之，殊有补阴之功也。如治火热阳证，则取雪水。能大退热也。如治伤寒阴证奔豚等疾，则取甘澜水。盖盛之于缸，扬过千遍，水珠沫液，盈溢于面，其性柔顺，其味甘温，大能和气也。如治脾胃虚弱、泄泻不食等疾，则取池潦水。盖土池中停蓄既久，不流不动，殊有土气，能助脾元也。如治阴不升，阳不降，乖隔诸疾，则取阴阳水，河井各半，阴阳相成，可升可降，而使气平者也。

　　古人用药如羿之射的，不第谙其理，尤贵择其道地者制之尽善。不然，欲以滥恶之剂，冀其功验，虽扁鹊再起，其可得乎。

　　凡药有畏恶相反。所谓畏者，畏其制我，不得自纵。如半夏畏生姜之类是也。所谓恶者，恶其异我，不得自尽。如生姜恶黄芩之类是也。统而论之，彼所畏者，我必恶之。我所恶者，彼亦畏我。相畏相恶之中，亦有相成者。在因病制方，轻重多寡之间耳。若所谓相反，则各怀酷毒，两仇不共，共则必害事也。然有大毒之疾，又须用大毒之药以劫之，如古方感应丸，用巴豆、牵牛同剂，以为攻坚破积之用。四物汤加人参、五灵脂以治血块。二陈汤加黎芦、细辛以吐风痰。丹溪治尸瘵莲心散，以甘草、芫花同剂，而谓妙处在此。顾良工用之何如耳。

　　卷一　总赋

　　药性升降浮沉补泻法

　　（足厥阴肝经足少阳胆经）味辛补酸泻（所以制金）。气温补凉泻（手少阴心经手太阳小肠）。味咸补甘泻（所以制水）。气热补寒泻（足太阴脾经足阳明胃经）。味甘补苦泻（所以制土）。

　　气（温凉寒热补泻各从其宜。手太阴肺经手阳明大肠）味酸补辛泻（所以制水）。气凉补温泻（足少阴肾经足太阳膀胱）。味苦补咸泻（所以制火）。气寒补热泻。五脏更相平也，一脏不平病。

　　故曰安谷则昌，绝谷故血不可不养，卫不可不温。血温卫和，荣卫将行，常有天命也。

　　卷一　总赋

　　五脏所欲

　　肝欲散，急食辛以散之，以辛补之，以酸泻之。心欲 ，急食咸以 之，以咸补之，以甘泻之。脾欲缓，急食甘以缓之，以甘补之，以苦泻之。肺欲收，急食酸以收之，以酸补之，以辛泻之。肾欲坚，急食苦以坚之，以苦补之，以咸泻之。

　　卷一　总赋

　　五脏所苦

　　肝苦急，急食甘以缓之。脾苦湿，急食苦以燥之。心苦缓，急食酸以收之。肾苦燥，急食辛以润之。肺苦气上，急食苦以泄之。

　　卷一　总赋

　　五气凑五脏例

　　燥气入肝。腥气入肺。香气入脾。焦气入心。腐气入肾。

　　卷一　总赋

　　五行五色五味走五脏主禁例

　　东方之木，其色青，其味酸，其脏肝。肝主筋，木曰曲直作酸，酸走肝，筋病患无多食酸。

　　南方之火，其色赤，其味苦，其脏心。心主血，火曰炎上作苦，苦走心，血病患无多食苦。

　　西方之金，其色白，其味辛，其脏肺。肺主气，金曰从革作辛，辛走肺，气病患无多食辛。

　　中央之土，其色黄，其味甘，其脏脾。脾主肉，土曰稼穑作甘，甘走脾，肉病患无多食甘。

　　北方之水，其色黑，其味咸，其脏肾。肾主骨，水曰润下作咸，咸走肾，骨病患无多食咸。

　　卷一　总赋

　　手足三阳表里引经主治例

　　太阳（足膀胱手小肠）上羌活，下黄柏。少阴（足肾手心）上黄连，下知母。少阳（足胆手三焦）上柴胡，下青皮。厥阴（足肝手包络）上青皮，下柴胡。阳明（足胃手大肠）上升麻白芷，下石膏。太

　　卷一　总赋

　　诸药泻诸经之火邪

　　黄连泻心火。栀子、黄芩泻肺火。白芍泻脾火。柴胡、黄连泻肝胆火。知母泻肾火。木通泻小肠火。黄芩泻大肠火。柴胡、黄芩泻三焦火。黄柏泻膀胱火。

　　卷一　总赋

　　诸药相反例

　　甘草反大戟、芫花、甘遂、海藻；乌头反半夏、瓜蒌、白蔹、白芨；藜芦反细辛、芍药、人参、沙参、苦参、丹参、元参。

　　卷一　总赋

　　十八反歌

　　本草名言十八反，半蒌贝蔹芨攻乌，藻戟遂芫俱战草，诸参辛芍叛藜芦。

　　卷一　总赋

　　十九畏歌

　　硫黄原是火中精，朴硝一见便相争。水银莫与砒霜见，野狼毒最怕密佗僧。巴豆性烈最为上，偏与牵牛不顺情。丁香莫与郁金见，牙硝难合京三棱。川乌草乌不顺犀，人参最怕五灵脂。官桂善能调冷气，若逢石脂便相欺。大凡修合看顺逆，炮 炙爆莫相依。

　　卷一　总赋

　　六陈歌

　　枳壳陈皮半夏齐，麻黄野狼毒及茱萸。六般之药宜陈久，入药方知奏效奇。

　　卷一　总赋

　　五脏补泻主治例

　　肝虚者，陈皮、干姜之类补之。虚者补其母，肾者肝之母也。熟地、地黄、黄柏补之，如无他症，钱氏地黄丸主之。实则白芍药泻之，如无他症，钱氏泻青丸主之。实则泻其子，以甘草泻心。心者肝之子也。心虚者炒盐补之。虚则补其母，肝者心之母也。以生姜补肝，如无他症，钱氏安神丸主之。实则甘草泻之，如无他症，钱氏方中重则泻心汤，轻则导赤散。

　　脾虚者甘草、大枣之类补之。实则黄连、枳实泻之，如无他症，钱氏益元散主之。虚则补其母，心乃脾之母，以炒盐补心。实则泻其子，肺乃脾之子，以桑白皮泻肺。肺虚者，五味子补之，实则桑白皮泻之。如无他症，钱氏阿胶散主之。虚则补其母，脾乃肺之母。以甘草、大枣补脾。实则泻其子，肾者肺之子，以泽泻泻肾。肾虚者，熟地黄、黄柏补之。肾无实不可泻。钱氏只有补肾地黄丸，无泻肾药。虚则补其母，肺乃肾之母，以五味子补肺。

　　以上五脏补泻，素问脏气法时论备有之矣。欲究其祥，再着本论。

　　卷一　总赋

　　用药凡例

　　头角痛，须用川芎，血枯亦用。巅顶痛，须用 本。偏身肢节痛，须用羌活，风湿亦用。

　　腹中痛，须用白芍、浓朴。脐下痛，须用黄柏、青皮。心下痛，须用吴茱萸。胃脘痛，须用草豆蔻。胁下痛，须用柴胡，日晡潮热寒热往来亦用。茎中痛，须用生甘草梢。气刺痛，须用枳壳，血刺痛，需用当归。心下痞，需用枳实。胸中寒痞，须用去白陈皮。腹中窄，须用苍术。破血须用桃仁。活血须用当归，补血须用川芎。调血须用玄胡索，补元气须用人参。

　　调诸气须用木香。破滞气须用枳壳、青皮。肌表热须用黄芩，去痰亦用。

　　去痰用半夏。去风痰须用南星。诸虚热须用黄 ，盗汗亦用。脾胃受湿用白术，去痰亦用。下焦湿肿用汉防己，草龙胆。中焦湿热用黄连，下焦湿热用黄芩。烦渴须用白茯苓、葛根。嗽者用五味子，咳有声无痰者，用生姜、杏仁、防风。咳有声有痰者，用半夏、枳壳、防风。喘者须用阿胶、天门冬、麦门冬。诸泄泻须用白芍、白术。诸水泻用白术、茯苓、泽泻。诸痢疾须用当归、白芍药。

　　上部见血用防风，中部见血用黄连，下部见血用地榆。眼暴发，须用当归、黄连、防风。

　　眼久昏暗用熟地黄、当归、细辛。解利伤风，须用防风为君，白术、甘草为佐。解利伤寒，甘草为君，防风、白术为佐。凡诸风须用防风、天麻。诸疮疡须用黄柏、知母为君，茯苓、泽泻为佐。疟疾须用柴胡为君，随所发之时，所属经部分以引经药导之。

　　以上诸药，此大略言之，以为处方之阶。欲究其精，于第二卷主治指掌中求之。

　　卷二　主治指掌

　　羌活

　　君 羌活气雄独活气细

　　羌活，味甘苦平，性微温无毒。升也，阴中之阳也。其用有四：散肌表八风之邪；利周身八节之痛；排阴阳肉腐之疽；除新旧风湿之证。乃手足太阳表里引经药也。

　　卷二　主治指掌

　　升麻

　　形细而黑极坚者佳形大者味薄不堪用

　　升麻，味苦平，性微寒无毒。升也，阴中之阳也。其用有四：引葱白散手阳明之风邪；引石膏止足阳明之齿痛；引诸药游行四经，升阳气于阴之下。因名之曰升麻。

　　卷二　主治指掌

　　柴胡

　　半夏为之使恶石英畏女菀藜芦。

　　柴胡，味苦平，性微寒无毒。升也，阴中之阳也。其用有四：左右两旁胁下痛；日晡潮热往来生；在脏调经内主血；在肌主气上行经。手足少阳表里四经之药也。

　　卷二　主治指掌

　　白芷

　　臣 当归为之使恶旋复花

　　白芷，味辛，性温无毒。升也，阳也。其用有四：去头面皮肤之风；除皮肤燥痒之痹；止足阳明头痛之邪；为手太阴引经之剂。

　　卷二　主治指掌

　　防风

　　臣 恶干姜藜芦白蔹芫花制附子毒

　　防风，味甘辛，性温无毒。升也，阳也。其用有二：以气味能泻肺金；以体用通疗诸风

　　卷二　主治指掌

　　当归

　　臣 畏菖蒲海藻恶热麸

　　当归味甘辛，性温无毒。可升可降，阳也。其用有四：头止血而上行；身养血而中守；梢破血而下流；全活血而不走。

　　卷二　主治指掌

　　独活

　　蠡实为之使

　　独活，味苦甘平，性微温无毒。升也，阴中之阳也。其用有二：诸风掉眩，颈项难伸；风寒湿痹，两足不用。乃为足少阴之引经。

　　卷二　主治指掌

　　木香

　　君

　　木香，味苦辛，性温无毒。降也，阴也。其用有二。调诸气不可无；泻肺气不可缺。

　　卷二　主治指掌

　　槟榔

　　君

　　槟榔，味辛苦。性温无毒。降也，阴也。其用有二；坠诸药，性若铁石；治后重，验如奔马。

　　卷二　主治指掌

　　吴茱萸

　　恶丹参硝石紫石英先以汤浸去辛味凡六七次然后可用

　　吴茱萸，味苦辛，性热有小毒。可升可降，阳也。其用有四：咽嗌寒气噎塞而不通；胸中冷气闭塞而不利；脾胃停冷腹痛而不住；心气刺痛成阵而不止。

　　卷二　主治指掌

　　藿香叶

　　藿香叶，味甘性温无毒，可升可降，阳也。其用有二：开胃口，能进食欲；止霍乱，仍除呕逆。

　　卷二　主治指掌

　　川芎

　　川芎，味辛性温无毒。升也，阳也。其用有二：上行头角，助元阳之气而止痛；下行血海，养新生之血以调经。

　　卷二　主治指掌

　　黄连

　　臣，恶菊花芫花玄参畏款冬胜乌头巴豆毒

　　黄连，味苦性寒无毒。沉也，阴也。其用有四：泻心火，消心下痞满之状；主肠 ，除肠中混杂之物；治目疾暴发宜用；疗疮疡首尾俱同。

　　卷二　主治指掌

　　黄芩

　　臣 恶葱实畏丹砂牡丹藜芦

　　黄芩，味苦平性寒无毒。可升可降，阴也。其用有四：中枯而飘者，泻肺火，消痰利气；细实而坚者，泻大肠火，养阴退阳；中枯而飘者，除风湿留热于肌表；细实而坚者，滋化源退热于膀胱。

　　卷二　主治指掌

　　黄柏

　　黄柏，味苦性寒无毒。沉也，阴也。其用有五：泻下焦隐伏之龙火；安上焦虚哕之蛔虫；脐下痛单制而能除；肾不足必炒用而能补；痿厥除热药中，诚不可缺。

　　卷二　主治指掌

　　大黄

　　使 黄芩为之使无所畏之

　　大黄，味苦性寒无毒。其性沉而不浮，其用走而不守。夺土郁而通壅滞，定祸乱而致太平，因名之曰将军。

　　卷二　主治指掌

　　玄明粉

　　玄明粉，味辛甘酸。性微温无毒。沉也，阴也。其用有二：去胃中之实热；荡肠中之宿垢，其效不可尽述。大抵用此而代盆硝也。

　　卷二　主治指掌

　　白术

　　君 苍者米泔水浸白者陈壁土炒服二术忌食桃李雀蛤。

　　白术，味甘性温无毒。可升可降，阳也。其用有四：利水道有除湿之功；强脾有进食之效；佐黄芩有安胎之能；君枳实有消痞之妙。

　　卷二　主治指掌

　　人参

　　君 茯苓为之使反藜芦恶咸卤凡使净去芦头

　　人参，味甘性温无毒。升也，阳也。其用有三：止渴生津液；和中益元气；肺寒则可服，肺热还伤肺。

　　卷二　主治指掌

　　黄

　　恶龟甲白藓皮蜜炒用。

　　黄 ，味甘性温无毒。升也，阳也。其用有四：温肉分而实腠理；益元气而补三焦；内托阴证之疮疡；外固表虚之盗汗。

　　卷二　主治指掌

　　甘草

　　君 恶远志反大戟芫花甘遂海藻用宜去节服此忌猪肉及松菜。

　　甘草，味甘平，无毒。生之则寒。炙之则温。生则分身梢而泻火。炙则健脾胃而和中。

　　解百毒而有效，协诸药而无争，以其甘能缓急，故有国老之称。

　　卷二　主治指掌

　　半夏

　　使 畏皂夹恶雄黄生姜干姜秦皮龟甲反乌头。

　　半夏，味辛平。生寒熟温，有毒。降也，阳也。其用有四：除湿化痰涎；大和脾胃气；痰厥及头痛，非此莫能治。

　　卷二　主治指掌

　　陈皮

　　陈皮，味辛苦性温无毒。可升可降，阳中之阴也。其用有二：留白补胃和中；去白消痰泄气。

　　卷二　主治指掌

　　青皮

　　青皮，味苦性寒无毒。沉也，阴也。其用有四：破滞气愈低而愈效；削坚积愈下而愈良；引诸药至厥阴之分；下饮食入太阴之仓。

　　卷二　主治指掌

　　枳壳

　　使 去瓤麸炒令熟用

　　枳壳，味酸苦性微寒无毒。沉也，阴也。其用有四：消心下痞塞之痰；泄腹中滞塞之气；推胃中隔宿之食；削腹内连年之积。

　　卷二　主治指掌

　　枳实

　　臣 凡用先去囊陈久者佳

　　枳实，味苦酸性微寒无毒。沉也，阴也。其用有四：消胸中之虚痞；逐心下之停水；化日久之稠痰；削年深之坚积。

　　卷二　主治指掌

　　桔梗

　　臣 畏白及龙眼龙胆

　　桔梗，味苦性微寒。有小寒，升也，阴中之阳也。其用有四：止咽痛，兼除鼻塞；利膈气，仍治肺痛；一为诸药之舟楫；一为肺部之引经。

　　卷二　主治指掌

　　知母

　　君 勿犯铁器行经上颈酒炒用

　　知母，味苦性寒无毒。沉也，阴中之阴也。其用有四：泻无根之肾火；疗有汗之骨蒸；止虚劳之阳盛：滋化源之阴生。

　　卷二　主治指掌

　　本

　　臣 恶 茹畏青葙子

　　本，味苦辛性微温无毒。升也，阴中之阳也。其用有二：大寒气客于巨阳之经；苦头痛流于巅顶之上，非此味不除。

　　卷二　主治指掌

　　生地黄

　　生地黄，味甘苦性寒无毒。沉也，阴也。其用有四：凉心火之血热；泻脾土之湿热；止鼻中之衄热；除五心之烦热。

　　卷二　主治指掌

　　熟地黄

　　君 恶贝母畏芜荑忌铁器犯之令人肾消亦忌食莱菔令人发白

　　熟地黄，味甘苦性温无毒。沉也，阴也。其用有四：活血气，封填骨髓；滋肾水，补益真阴；伤寒后腰骨最痛；新产后脐腹难禁。

　　卷二　主治指掌

　　五味子

　　君 苁蓉为之使恶葳蕤胜乌头

　　五味子，味酸性温无毒。降也，阴也。其用有四：滋肾经不足之水；收肺气耗散之金；除烦热，生津止渴；补虚劳，益气强阴。

　　卷二　主治指掌

　　川乌

　　川乌，味辛性热有毒。浮也，阳中之阳也。其用有二：散诸风之寒邪；破诸积之冷痛。

　　卷二　主治指掌

　　白芍药

　　臣 恶石斛畏硝石大小蓟反藜芦

　　白芍药，味酸平性寒有小毒。可升可降，阴也。其用有四：扶阳气、大除腹痛；收阴气、徒健脾经；堕其胎能逐其血；损其肝能缓其中。

　　卷二　主治指掌

　　白茯苓

　　臣 恶白蔹密蒙地榆雄黄秦艽龟甲忌醋酸之物中有筋最损目宜去之

　　白茯苓，味甘淡性温无毒。降也，阳中之阴也。其用有六：利窍而除湿；益气而和中；小便多而能止；大便结而能通；心惊悸而能保；津液少而能生；白者入壬癸，赤者入丙丁。

　　卷二　主治指掌

　　泽泻

　　君

　　泽泻，味甘咸性寒无毒。降也，阳中之阴也。其用有四：去胞垢而生新水；退阴汗而止虚烦；主小便淋涩为仙药；疗水病湿肿为灵丹。

　　卷二　主治指掌

　　薄荷叶

　　使

　　薄荷叶，味辛性凉无毒。升也，阳也。其用有二：清利六阳之会首；祛除诸热之风邪。

　　卷二　主治指掌

　　麻黄

　　臣 恶辛夷石苇凡用先煮沸去黄沫否则令人烦闷

　　麻黄，味苦甘性温无毒。升也，阴中之阳也。其用有二，其形中空，散寒邪而发表；其节中闭，止盗汗而固虚。

　　卷二　主治指掌

　　浓朴

　　臣 恶泽泻寒水石硝石入药去粗皮生姜汁炒用

　　浓朴，味苦辛性温无毒。可升可降，阳中之阳也。其用有二；苦能下气，去实满而能消腹胀；温能益气，除湿满散结调中。

　　卷二　主治指掌

　　杏仁

　　恶黄芩黄 葛根凡用去皮尖麸炒

　　杏仁，味苦甘性温有毒。可升可降，阴中之阳也。其用有二；利胸中逆气而喘促；润大肠气闭而难通。

　　卷二　主治指掌

　　巴豆

　　使 恶甘草畏大黄黄连用之去皮心

　　巴豆，味辛性热有大毒。浮也，阳中之阳也。其用有二：削坚积，荡脏腑之沉寒；通闭塞，利水谷之道路，斩关夺门之将。不可轻用。

　　卷二　主治指掌

　　黑附子

　　地胆为之使恶蜈蚣畏防风黑豆甘草黄 人参乌韭

　　黑附子，味辛性热有大毒。浮也，阳中之阳也。其性浮而不沉，其用走而不息。除六腑之沉寒，定三阳之厥逆。

　　卷二　主治指掌

　　苍术

　　苍术，气味主治与白术同。补中除湿，力不及白，宽中发汗，功过于白。

　　卷二　主治指掌

　　秦艽

　　菖蒲为之使

　　秦艽，味苦辛平性微温无毒，可升可降，阴中之阳也。其用有二：除四肢风湿若神；疗遍体骨疽如金。

　　卷二　主治指掌

　　白僵蚕

　　白僵蚕，味咸辛平，性微温无毒。升也，阴中之阳也。其用有二：去皮肤风动如虫行；主面部 生如漆点。

　　卷二　主治指掌

　　白豆蔻

　　白豆蔻，味辛性温无毒。升也，阳也。其用有四：破肺中气滞；退口中臭气；散胸中冷气；补上焦元气。

　　卷二　主治指掌

　　地榆

　　地榆，味苦甘酸，性微寒无毒。沉也，阴也。其用有二：主下部积热之血痢；止下焦不禁之月经。

　　卷二　主治指掌

　　连翘

　　使

　　连翘，味苦平，性微寒，无毒。升也，阴也。其用有二：泻诸经之客热；散诸肿之疮汤

　　卷二　主治指掌

　　阿胶

　　君 畏大黄

　　阿胶，味甘平，性微温，无毒。降也，阳也。其用有四：保肺益金之气；止嗽蠲咳之脓；补虚而安妊胎；治痿而强骨力。

　　卷二　主治指掌

　　桃仁

　　桃仁，味苦甘平，性寒无毒。降也，阴也。其用有二：润大肠血闭之便难；破大肠久蓄之血结。

　　卷二　主治指掌

　　生姜

　　使 恶黄芩黄连鼠粪去皮则热留皮则冷制半夏毒

　　生姜，味辛性温无毒。升也，阳也。其用有四：制半夏有解毒之功；佐大枣有浓肠之益；温经散表邪之风；益气止翻胃之哕。

　　卷二　主治指掌

　　石膏

　　石膏，味辛甘，性大寒无毒。沉也，阴也。其用有二，制火邪，清肺气，仲景有白虎之名；除胃热，夺甘食，易老有大寒之剂。

　　卷二　主治指掌

　　桂

　　君 忌生葱凡用刮去外皮

　　桂，味辛性热有毒。浮也，阳中之阳也。气之薄者，桂枝也；气之浓者，肉桂也。气薄则发泄，桂枝上行而发表；气浓则发热，肉桂下行而补肾。此天地亲上亲下之道也。

　　卷二　主治指掌

　　细辛

　　臣 恶野狼毒山茱萸黄 畏硝石滑石反藜芦

　　细辛，味辛性温无毒。升也，阳也。其用有二：止少阴合病之首痛；散三阳数变之风邪

　　卷二　主治指掌

　　栀子

　　栀子，味苦性大寒无毒。沉也，阴也。其用有二：疗心中懊 颠倒而不得眠；治脐下血滞小便而不得利。易老有云：轻飘而象肺，色赤而象火，又能泻肺中之火。

　　卷二　主治指掌

　　葛根

　　臣 制野葛巴豆白药

　　葛根，味甘平，性寒无毒。可升可降，阳中之阴也。其用有四：发伤寒之表邪；止胃虚之消渴；解酒中之奇毒；治往来之温疟。

　　卷二　主治指掌

　　瓜蒌根

　　枸杞为之使恶干姜畏牛膝反乌头

　　瓜蒌根，味苦性寒无毒。沉也，阴也。其用有二：止渴退烦热；补虚通月经。

　　卷二　主治指掌

　　猪苓

　　猪苓，甘淡平，性温无毒。降也，阳中之阴也。其用有二：除湿肿体用兼备；利小水气味俱长。

　　卷二　主治指掌

　　干姜

　　臣 恶黄芩黄连

　　干姜，生则味辛，炮则味苦。可升可降，阳也。其用有二：生则逐寒邪而发表；炮则除胃冷而温中。

　　卷二　主治指掌

　　草龙胆

　　贯众为之使恶防葵地黄

　　草龙胆，味苦性寒无毒。沉也，阴也。其用有二：退肝经之邪热；除下焦之湿肿。

　　卷二　主治指掌

　　苏木

　　苏木，味甘咸平性寒无毒。可升可降，阴也。其用有二：破疮疡死血，非此无功；除产后败血，用之立验。

　　卷二　主治指掌

　　杜仲

　　恶蛇蜕玄参凡用炒去丝

　　杜仲，味辛甘平性温无毒。降也，阳也。其用有二：强志壮筋骨；滋肾止腰痛。酥炙去其丝，功能如神应。

　　卷二　主治指掌

　　天门冬

　　君 畏曾青凡用去皮心忌食鲤鱼

　　天门冬，味苦平性大寒无毒。降也，阴也。其用有二；保肺气不被热扰；定喘促陡然康宁。

　　卷二　主治指掌

　　麦门冬

　　君 恶款冬花苦瓜畏苦参凡用抽去心不令人烦

　　麦门冬，味甘平，性寒无毒。降也，阳中之阴也。其用有四：退肺中隐伏之火；生肺中不足之金；止烦躁，阴得其养；补虚劳，热不能侵。

　　卷二　主治指掌

　　木通

　　木通，味甘平，性寒无毒。降也，阳中之阴也。其用有二：泻小肠火积而不散；利小便热闭而不通。泻小肠火，无他药可比，利小便闭与琥珀同功。

　　卷二　主治指掌

　　地骨皮

　　去骨用根皮。

　　地骨皮，味苦平，性寒无毒。升也，阴也。其用有二：疗在表无定之风邪；主传尸有汗之骨蒸。

　　卷二　主治指掌

　　桑白皮

　　桑白皮，味甘性寒无毒。可升可降，阳中之阴也。其用有二：益元气不足而补虚劳；泻肺气有余而止咳嗽。

　　卷二　主治指掌

　　甘菊花

　　野菊花味苦者名苦薏大伤胃不宜用又白菊花亦入药

　　甘菊花，味苦甘平，性微寒无毒。可升可降，阴中之阳也。其用有二：散八风上注之头眩；止两目欲脱之泪出。

　　卷二　主治指掌

　　红花

　　红花，味辛，性温无毒。阳也，其用有四：逐腹中恶血；而补虚之血；除产后败血，而止血晕之晕。

　　卷二　主治指掌

　　赤石脂

　　赤石脂，味甘酸，性温无毒。降也，阳中之阴也。其用有二：固肠胃有收敛之能；下胎衣无推荡之峻。

　　卷二　主治指掌

　　通草

　　臣

　　通草，味甘平，性微寒无毒。降也，阳中之阴也。其用有二：阴窍涩而不利；水肿闭而不行。涩闭两俱立验，因有通草之名。

　　卷二　主治指掌

　　乌梅

　　乌梅，味酸平，性温无毒，可升可降，阴也。其用有二：收肺气除烦止渴；主泄痢调胃和中。

　　卷二　主治指掌

　　川椒

　　川椒，味辛，性大热有毒。浮也，阳中之阳也。其用有二：用之于上，退两目之翳膜；用之于下，除六腑之沉寒。

　　卷二　主治指掌

　　葳蕤

　　葳蕤，味甘平，性温无毒。降也，阳中之阴也。其用有四：风淫四肢不用；泪出两目皆烂；男子湿注腰痛；女子面黑 点，皆能疗治。

　　卷二　主治指掌

　　秦皮

　　大戟为之使恶吴茱萸

　　秦皮，味苦性寒无毒。沉也，阴也。其用有四：风寒邪合湿成痹；青白色幻翳遮睛；女子崩中带下；小儿风热惊痫。

　　卷二　主治指掌

　　白头翁

　　白头翁，味苦性温无毒。可升可降，阴中之阳也。其用有四：消男子阴疝偏肿；治小儿头秃膻腥；鼻衄非此不效；痢疾全赖收功。

　　卷二　主治指掌

　　牡蛎

　　牡蛎，味咸平，性寒无毒。可升可降，阴也。其用有四：男子梦寐遗精；女子赤白崩中；荣卫往来虚热；便滑大小肠同。

　　卷二　主治指掌

　　干漆

　　臣 畏鸡子又忌油脂见蟹黄则化水凡入药捣碎炒用

　　干漆，味辛平，性温有毒。降也，阳中之阴也。其用有二：削年深坚结之沉积；破日久秘结之瘀血。

　　卷二　主治指掌

　　南星

　　南星，味苦辛，性温有毒。可升可降，阴中之阳也，其用有二：坠中风不省之痰毒；主破伤如尸之身强。

　　卷二　主治指掌

　　商陆

　　使 忌犬肉

　　商陆，味酸辛平，性寒有毒。降也，阳中之阴也。其味酸辛，其形类人。其用疗水，其效如神。

　　卷二　主治指掌

　　葶苈

　　葶苈，味苦性寒无毒。沉也，阳中之阴也。其用有四：除周身之浮肿；逐膀胱之留热；定肺气之喘促；疗积饮之痰厥。

　　卷二　主治指掌

　　海藻

　　臣 反甘草

　　海藻，味苦咸，性寒无毒。沉也，阴中之阴也。其用有二：利水道，通闭结之便；泄水气，消遍身之肿。

　　卷二　主治指掌

　　竹叶

　　 竹淡竹为上苦竹次之余不入药

　　竹叶，味苦辛平，性寒无毒。可升可降，阳中之阴也。其用有二：辟除新旧风邪之烦热；能止喘促气胜之上冲。

　　卷二　主治指掌

　　葱白

　　忌与蜜同食

　　葱白，味辛性温无毒，升也，阳也。其用有二：散伤风阳明头痛之邪；主伤寒阳明下痢之苦。

　　卷二　主治指掌

　　天麻

　　其苗名定风草

　　天麻，味辛平性温无毒。降也，阳也。其用有四：疗大人风热头眩；治小儿风痫惊悸；祛诸风麻痹不仁；主瘫痪语言不遂。

　　卷二　主治指掌

　　大枣

　　大枣，味甘平性温无毒。降也，阳也。其用有二：助脉强神；大和脾胃。

　　卷二　主治指掌

　　威灵仙

　　忌茗

　　威灵仙，味苦性温无毒。可升可降，阴中之阳也。其用有四：推腹中新旧之滞；消胸中痰涎之痞；散 痒皮肤之风；利冷疼腰膝之气。

　　卷二　主治指掌

　　鼠粘子

　　鼠粘子，味辛平，性微寒无毒。降也，阳也。其用有四：主风湿瘾疹盈肌；退寒热咽喉不利；散诸种疮疡之毒；利腰膝凝滞之气。

　　卷二　主治指掌

　　草豆蔻

　　面包煨熟用

　　草豆蔻，味辛性温无毒。浮也，阳也。其用有二：去脾胃积滞之寒邪；止心腹新旧之疼痛。

　　卷二　主治指掌

　　玄胡索

　　玄胡索，味苦辛，性温无毒。可升可降，阴中之阳也。其用有二：活精血，能疗产后之疾；调月水，亦主胎前之症。

　　以上凡药九十品，品各赋以短章。既明以升降浮沉，复主以君臣佐使。或一味而内外兼攻。名系阴阳表里。或一物而生熟互异，更分暑湿风寒。辞简意周，几无余义。诚发前篇之所未尽也。其可不熟读而详记之乎。

　　卷二　用药须知

　　用药法象

　　天有阴阳，风寒暑湿燥火。三阴三阳上奉上，温凉寒热四气是也。温热者，天之阳也。

　　寒凉者，天之阴也。此乃天之阴阳也。

　　地有阴阳，金木水火土，生长化收藏下应之。辛甘淡酸苦咸五味是也。辛甘淡者，地之阳也，酸苦咸者，地之阴也。此乃地之阴阳也。

　　阴中有阳，阳中有阴。平旦至日中，天之阳也，阳中之阳也。日中至黄昏，天之阳，阳中之阴也。合夜至鸡鸣，天之阴，阴中之阴也。鸡鸣至平旦，天之阴，阴中之阳也。

　　故人亦应之，人身之阴阳，外为阳，内为阴。背为阳，腹为阴。脏为阴，腑为阳。心肝脾肺肾五脏为阴。胆胃大肠小肠膀胱三焦六腑为阳。所以知阳中之阴阴中之阳者，何也。如冬病在阴，夏病在阳，春病在阳，秋病在阴。知其所在，则施针药也。

　　背为阳，阳中之阳，心也；背为阳，阳中之阴，肺也；腹为阴，阴中之阴，肾也；腹为阴，阴中之阳，肝也；腹为阴，阴中之至阴，脾也。此系阴阳表里内外雌雄相输应也。

　　卷二　用药须知

　　四时用药法

　　不问所病或温或凉或热或寒。如春时有疾，于所用药内加清凉之药。夏月有疾，加大寒之药。秋月有疾，加温气之药。冬月有疾，加大热之药。是不绝生化之源也。内经曰：“必先岁气，无伐天和，是为至治”；又曰：“无违时，无伐化”。又曰：“无伐生生之气，此皆常道用药之法。”若反其常道而变生异症，则当从权施治。

　　卷二　用药须知

　　用药丸散

　　仲景云：锉如麻豆大，与 咀同意。夫 咀者，古之制也。古无铁刃，以口咬细，令如麻豆，为粗药煎之。使药水清饮于腹中，则易升易散也，此所谓 咀也。今人以刀器锉如麻豆大，此 咀之易成也。若一概为细末，不厘清浊矣。经云：清阳发腠理，浊阴走五脏，果何谓也。又曰：清阳实四肢，浊阴归六腑，是也。 咀之法，取汁清易循行经络故也。若治至高之病加酒煎，去湿加生姜煎，补元气以大枣煎，发散风寒以葱白煎，去膈上病以蜜煎。

　　散者，细末也，不循经络止去膈上病及脏腑之病。气味浓者，白汤调服。气味薄者，煎以和渣服。去下部之疾，其丸极大而光且圆，治中焦者次之，治上焦者则极小，稠糊面丸者，取其迟化直至下焦。或酒或醋丸者，取其收散之意也。用半夏、南星或去湿者，以生姜汁煮糊为丸，制其毒也。稀糊丸者，取其易化也。水浸一宿，蒸饼为丸，及滴水为丸者，皆取易化也。炼蜜为丸者，取其迟化而气循经络也。用蜡为丸者，取其难化而旋旋收功也。大抵汤者荡也，去久病者用之。散者散也，去急病者用之。丸者缓也，不能速去其病，用药徐缓而治之也。

　　卷二　用药须知

　　药本五味歌

　　酸为木化气本温，能收能涩利肝经；苦为火化气终热，能燥能坚心脏下；甘始土生气化湿，能开缓渗从脾行；辛自金生气滞燥，能散润濡通肺窍；咸从水化气生寒，下走软坚足肾道；淡味方为五行本，运用须知造化要。

　　卷二　用药须知

　　炮制药歌计六首

　　芫花本利水，非醋不能通。绿豆本解毒，带壳不见功。草果消膨效，连壳反胀胸。黑丑生利水，远志苗毒逢。蒲黄生通血，熟补血运通。地榆医血药，连梢不住红。陈皮专理气，留白补胃中。附子救阴症，生用走皮风。草乌解风痹，生用使人蒙。人言烧 用，诸石火红。入醋堪研末，制度必须工。川芎炒去油，生用痹痛攻。炮 当依法，方能专化工。知母桑白天麦门，首乌生熟地黄分，偏宜竹片铜刀切，铁器临之便不驯。乌药门冬巴戟天，莲心远志五般全，并宜剔去心方妙，否则令人烦躁添。浓朴猪苓与茯苓，桑皮更有外皮生，四般最忌连皮用，去净方能不耗神。益智麻仁柏子仁，更加草果四般论，并能去壳方为效，不去令人心痞增。何物还须汤泡之，苍术半夏与陈皮。更宜酒洗亦三味，苁蓉地黄及当归。

　　卷二　用药须知

　　妊娠服药禁歌

　　斑水蛭及虻虫，乌头附子配天雄；野葛水银并巴豆，牛膝薏苡与蜈蚣；三棱芫花代赭麝，大戟蝉蜕黄雌雄；牙硝芒硝牡丹桂，槐花牵牛皂角同；半夏南星与通草，瞿麦干姜桃仁通； 砂干漆蟹爪甲，地胆茅根都失中。

　　卷三

　　玉石部

　　药能治病，医乃传方，当明药品贵贱良毒之异，须尝气味酸咸苦辣辛甘。窃以金银珠玉之贵，白垩锻石之贱，药性之良则丹砂钟乳，气毒则信石硼砂。至于五味，酸入肝，咸入肾，苦入心，辛入肺，甘入脾，辣则有温凉寒热之异。功力有急缓，性本有温凉，且如朴硝之性急，若煎作芒硝，性乃缓矣。

　　本草之作，肇始炎皇。肇即始也，炎皇神农氏也。本草之为书，由神农尝百草，一日而遇七十毒，始兴医药相救之本草。

　　未言草木之品汇，且提玉石之纪纲。仿本草图经，以玉石部为先，而草木之品次之。

　　金屑玉屑，辰砂石床，能驱邪而逼鬼祟，可定魄而制癫狂，止渴除烦，安镇灵台，明耳目补精益气，依经炼服寿延长。

　　金屑，味辛平有毒。处处有之，梁益宁州最多。出水砂中得屑，谓之生金，若不炼，服之杀人。

　　玉屑，味甘平无毒，生蓝田。

　　丹砂，一名朱砂，味甘微寒无毒。惟辰州者最胜，故谓之辰砂。生深山石崖间，穴地数十尺，始见其苗，乃白石耳，谓之朱砂床，即石床也。砂生石床上，亦有淘土石中得之，非生于石者。又按本草石床，自有本条，味甘温无毒，谓钟乳，水下凝积，生如笋状，渐长久，与上乳相接为柱，出钟乳堂中，谓之石床。

　　人心谓之灵台。金屑玉屑辰砂石床四品之性主治相同，皆可依图经法炼服食，则延年不老。

　　生银屑，镇惊安五脏，钟乳粉补虚而助阳。

　　银屑，味辛平有毒。生银屑当取见成银箔，以水银消之为泥，合硝石及盐研为粉，烧出水银，淘去盐石，为粉极细用之。

　　石钟乳，味甘温无毒。道州者最佳，须炼服之，不然，使人病淋。治咳嗽，行乳道，补髓添精，强阳道。益肺家，宜慎用之。

　　代赭石，能坠胎，而可攻崩漏。伏龙肝治产难，而吐血尤良。

　　代赭石用火 醋淬七遍，研水飞，味甘寒无毒。出代州，其色赤，故名代赭石。养血气，强精辟邪。畏天雄附子。

　　伏龙肝，即灶中土也。味辛温微毒，消痈肿，催生下胎，止血崩。

　　云母补劳伤兼明目。水银除疥虱与疮疡。

　　云母石，味甘平无毒。安五脏，坚肌止痢，局方有法煎云母膏，治瘫疽恶毒等疮。

　　水银即朱砂液，能消化金银使成泥。味辛寒有毒。一名汞。畏磁石。难产可用催生。

　　治风喉，理鼻息，功全矾石。止漏下，破症结，用禹余粮。

　　矾石，味酸寒无毒。出晋州者佳。化痰止痢，攻阴蚀诸疮漏， 过谓之枯矾，亦可生用。

　　禹余粮，火 醋淬七次，捣细水飞。味甘寒平无毒。出潞州，形如鹅鸭卵，外有壳重叠者是，其中有黄细末如蒲黄者，谓之石中黄。

　　朴硝开积聚，化停痰，煎作芒硝功却缓。硝石止烦躁，除热毒，炼之须扫地边霜。

　　朴硝，味苦辛大寒无毒，生益州。初采扫得，一煎而成，故曰朴硝。再取朴硝淋汁炼之，有细芒者谓之芒硝，专治伤寒。

　　硝石，味辛苦寒无毒，即扫地霜淋汁炼成者。

　　打破瞳神得空青而依然复旧。胎宫乏孕，紫石英有再弄之璋。

　　空青，味甘酸寒无毒，生于有铜处，铜精气熏则生。今信州时有之。其腹中空破之有浆者，绝难得。大者如鸡子，小者如豆子。治眼翳障为最要。又有曾青铜，出处色理亦无异，但其彩累累连珠相缀，其中不空，与空青功效不相上下。

　　紫石英，味甘辛温无毒。治女子风寒在子宫，绝孕十年无子，服之。又白石英，治风湿痹，安魂魄，强阴道，黄赤黑色皆不入药。

　　热渴急求寒水石，壮阳须索石硫黄。

　　寒水石，一名凝水石。味甘寒无毒。出汾州及邯郸，即盐之精也。治火烧丹毒。能解巴豆毒。畏地榆。

　　硫黄，味酸性温大热有毒，出广州。治疥虫 疮，坚筋，疗老风秘。

　　肾脏即衰， 磁石而强阳道。膀胱不利，炒食盐以熨脐旁。

　　磁石，味辛咸寒无毒，有铁处则生，恶牡丹，畏黄石脂，能吸铁。补益劳伤。兼治耳聋食盐，味咸温无毒，解州者胜。治霍乱痰癖，可用吐之。

　　水银飞炼成轻粉，杀诸疥癣，善治儿疳，锻石风化方为胜，不堪服食，可疗金疮。

　　轻粉即水银粉，味辛冷无毒，畏磁石。忌一切血。

　　风化锻石五月五日采百草捣汁，调 过锻石末作团阴干。专治金疮刀斧伤处。不堪入药石膏发汗解肌，去风寒热。滑石除烦止渴，快利小肠。

　　石膏，味甘辛大寒无毒，与方解石相类。须用细理白泽者为真，治头痛，解肌发汗。黄色者，服之使人淋。

　　滑石，味甘寒无毒，用白色软嫩者佳，能益精除热，疗女人产难。

　　杀三虫，破症结，胡粉一名为粉锡。敛金疮，治眼暗，铜青铜绿竟无双。

　　胡粉，一名粉锡，一名定粉，俗名光粉。即今化铅所作妇人容面者。味辛寒无毒。

　　铜青铜绿，以醋沃铜上即生。乃铜之精华也。微有毒，不可入汤药。

　　吐痰抵痔密陀僧，兼抹 斑随手没。生肌止痛无名异，折伤可理并金伤。

　　密陀僧，即 银炉底也，味酸辛有毒。

　　无名异，味甘平无毒。金伤谓刀斧伤也。

　　硼砂攻喉痹，止嗽消痰直有理。胆矾除热毒，诸痫痰气尽消详。

　　硼砂，一名蓬砂，味苦辛暖无毒。出南番者色重褐，其味和，其效速。出西戎者其色白，其味杂，其功缓，不堪入药，作金银焊药用之。

　　胆矾，《图经》作石胆。味酸辛寒有毒。信州有之。生于铜坑中，采得煎炼而成。消热毒，伏火灵砂，辟鬼邪，安魂魄，明目镇心通血脉。藏泥白垩，除泄利，破症瘕，涩精止漏又为良。

　　灵砂，一名二气砂。用水银一两，硫黄六铢，研细。二味先同炒作青砂头，后入水火既济炉中抽之，如束针纹者成就也。恶磁石。畏酸水。

　　白垩，即善土，味苦辛温无毒，处处有之。采无时。

　　石燕治淋催难产。黑铅安镇熨蛇创。（创，伤也，平声与疮同）。

　　石燕，产零陵州。形似蚶，其实石也。性凉无毒。女人产难，两手各握一枚，胎立出。

　　水银炼作片。置醋酿中密封，经久成霜，谓之铅白霜，性极冷。

　　黄丹乃是熬铅作，生肌止痛。矾石特生非常热，养就丹房。

　　黄丹《图经》作铅丹，又名虢丹。用时炒令赤色，研细，味辛微温无毒。止吐逆，疗癫痫，矾石俗呼镇风石。味辛甘大热有毒。严寒置水中，水令不冰。性坚硬而拒火，烧之一日夜方解散。攻击积聚痼冷之病最良。须真者，必取鹳巢中团卵而助暖气者方真。乃修真炼丹之药品。

　　血晕昏迷，法炼广生花蕊石。折伤排脓，火 醋淬自然铜。

　　花蕊石，出陕州阌乡，性至坚硬，保金疮止血。局方以硫黄合和花蕊石，如法炼成。专治产后血晕去恶血。

　　自然铜，味辛平无毒。出铜处有之。形方而大小不等，似铜实石也。不从矿炼，自然而生，故曰自然铜也。

　　砂能破症瘕积聚。若还生用烂心肠。信石可吐膈内风痰，倘中其毒促人亡。

　　砂，味咸苦辛温有毒。能消五金。入口腐人肠胃，生服之化人心为血。

　　信石，图经名砒霜。信州者佳，故名信石。味苦酸有大毒。主诸疟风痰在胸膈，可作吐药用，不宜多服，能伤人命。

　　若误中 砂砒霜二毒，急宜冷水调绿豆汁饮之可解。

　　梁上尘消软疖，通喉噎，横生立产。井泉石性寒凉，攻火热，除翳神方。

　　梁上尘，一名乌龙尾。性微寒无毒。凡使须去烟火远，高堂佛殿上者，拂下筛而用之。

　　井泉石，性大寒无毒，处处有之，以饶阳郡者为胜，得菊花栀子最良。

　　除痼冷，止头痛，无遗太阴玄精石。安心志、制癫狂，谁知铁粉和铁浆。

　　玄精石，出解州解县，今解地积盐仓中方有之。其色青白龟背者良。味咸温无毒。

　　铁，味甘无毒。取铁浸之，经久色青沫出可染皂者为铁浆，治癫狂。铁拍作片段，置醋糟中，积久生衣，刮取为铁粉，能安心志。

　　雄黄能杀虺蛇毒，妊娠佩带，转生男子。炼之久服自身轻。要生女子，佩带雌黄。

　　雄黄、雌黄同山所生，山阳处生雄黄，山阴有金处，金精熏则生雌黄。妇人觉有孕，以雄黄二两，绛囊盛带之，可转女为男，以雌黄半两，素囊盛带之，可转男为女。雌黄炼服，久则轻身，可入仙家。

　　备金石之品味，治病得以推详，总括上文诸药，悉可对证而施治也。

　　卷三

　　草部上

　　观夫天生KT 民，地生百草。人生不无札瘥之常，以致病于寿夭。草有治病之功，用别花苗实脑。

　　□ 、众也。实即子，脑即根，各有所宜也。

　　菖蒲开心明耳目，去湿痹风寒。菊花消湿散痹风，主头眩痛扰。

　　菖蒲，一名昌阳。须用生石碛上一寸九节者良。味辛温无毒。菊花味苦甘平无毒，主胸中烦热，明目聪耳。

　　治渴补虚安脏，快觅人参。温中解毒性平和，无如国老（即甘草）。

　　人参，一曰人 ，味甘微寒无毒。反藜芦、甘草，味甘平、无毒，主解百毒，为众药之王，故号国老，反大戟、芫花、甘遂、海藻。

　　白术益脾止泻呕，若动气不宜。苍术平胃压山岚。用米泔浸炒。

　　白术，味甘辛无毒，主风寒湿痹，益脾胃，补虚劳，消肿，伤寒有动气者不宜服。

　　苍术，用米泔浸一宿，换泔浸，炒干去皮，味苦甘辛无毒。治伤寒痹痛，除温疟，可发散。

　　生地黄能行血，兼止吐衄、折伤。熟地黄能补血，更治虚劳焦躁。

　　生地黄大寒，亦治产后血攻心及女人经水闭绝。熟地黄净洗酒浸，蒸两三次焙干，味甘温无毒。熟干则温补，生干则平宣。熟者止崩漏，安魂魄，治惊悸，补内伤。

　　天门冬镇心止吐血衄血，性寒而能补大虚。麦门冬解渴开结益心肠，劳热可除烦可保。

　　用。

　　地肤子、车前子除热去风明眼目。能使膀胱水谷分。菟丝子、巴戟天添精补髓主延年，解去腰疼诚有效。

　　地肤子，即落帚子，味苦寒无毒。车前子，味甘咸寒无毒。能滑胎，止泻痢。菟丝子，味辛平无毒，水洗澄去砂土，酒浸一宿，蒸过乘热捣成膏，焙干再入药，方可研末。巴戟天须连珠者，去心酒浸焙干。味辛甘微温无毒，除风强筋益力，治梦与鬼交。

　　牛膝补虚挛膝痛、月经若闭亦能通，柴胡去热治劳伤，主疗伤寒功力到。

　　牛膝，为君味苦酸平无毒。柴胡味苦平，性微寒无毒，治湿痹拘挛，可用煎汤浴之，下气消痰止嗽、伤寒为要。

　　草决明泻肝热，明目驱风兼鼻渊。草龙胆益肝虚，惊惕无忧疳虫埽。

　　草决明味咸苦甘平微寒无毒。草龙胆味苦寒无毒，益肝明目，最治疳。

　　子性苦寒，风寒湿痹水皆宽。茵陈蒿性苦冷，时气发黄淋可导。

　　，处处有之，味苦微寒无毒，久服轻身明目。茵陈蒿，味苦平微寒无毒，治淋难小便闭涩不通。

　　远志一名小草，堪收梦里遗精。黄精俗字山姜，久服延年不老。

　　远志用去骨，以甘草汤浸煮炒干。味苦温无毒，苗名小草。一似麻黄，但无节。令人生智慧，定心惊。黄精俗呼为山姜，味甘平无毒，然与钩吻相似。但一善一恶，要仔细辨认，切勿误用钩吻，则伤人至死。

　　北五味补虚下气，止嗽强筋。南木香止痢健脾，气痛是宝。

　　五味子，味酸甘咸苦辛，故名五味。性温无毒，止渴消酒毒。木香形如枯骨者佳，不见火，味辛温无毒，去膀胱冷气，除症瘕，止泻痢。

　　金疮止血，王不留行，是名剪金花。风疹赤丹，本草景天，即是慎火草。

　　王不留行，味苦平无毒，可催生产，利月经。景天，味苦酸平无毒，主劳烦大热疮。女人漏下，用花良。

　　络石治痈疮，消热毒，苗似龙鳞。川芎医头痛，主筋挛，形如雀脑。

　　络石，为君，即石鳞，又名龙鳞薜荔。味苦温，微寒无毒，畏贝母菖蒲。川芎，一名川，明目，疮家止痛，味辛温无毒，蘼芜即其苗也。白芷为之使。

　　金钗石斛，解使元阳壮，腰疼膝痛并皆驱。鬼脸升麻，能教百毒消，疹痘斑疮宁可较。

　　风，为伤寒时气之要药也。

　　烟尘续断，安胎产，疗金疮，速不可迟。染绛茜根，理风寒、止吐血，须宜乎早。

　　续断味苦辛微寒无毒，最能接骨，因名续断。茜根，一作 ，即今染绛茜草根也。味苦微寒。解中蛊毒。

　　虺床蛇床同一种，治风湿痒及阴疮。羌活、独活本来同，头痛筋挛风气挠。

　　虺床即蛇床，味苦辛甘平无毒。羌活、独活本同类，但紫色而节密者为羌活，黄色而作块者为独活。味苦甘平，微温无毒。

　　细辛薯蓣，能温中下气，仍主脑腰疼。薏苡葳蕤，治痹弱筋挛，并医风湿症。

　　细辛，味辛温无毒，主拘挛风痹，明目疗痿，治妇人血闭。薯蓣，俗名山药，味甘温平无毒，补心气不足，镇心神。

　　薏苡仁，味甘寒无毒，主肺气肺痈。葳蕤，叶似黄精，味甘平无毒，切勿误用钩吻，误用则伤人。

　　止泻补虚收盗汗，黄 奏莫大之功。消痈散肿有高能，忍冬是至贱之草。

　　黄 ，味甘微温无毒，主虚劳，强筋，治耳聋，止痛排脓。忍冬草，即鹭鸶藤，又名金银花。其蔓左缠，亦名左缠藤。味甘温无毒，今处处有之。

　　泽泻会除诸般泻，弭渴疏淋。防风主治一切风，仍蠲痛脑。

　　泽泻，味甘咸寒无毒，止泄精，逐膀胱水，多服令人眼病。防风，味甘辛温无毒，能解附子毒，明目止汗疗崩。

　　蒺藜阴痛煎汤，头痛煎酒。蒲黄行血用生，止血用炒。

　　蒺藜，味苦辛温，微寒无毒。破血催生，若风疮阴疮，煎汤作浴，头痛煎酒服。蒲黄，味甘平无毒，生则味滑，炒熟则味涩。

　　苁蓉扶女子阴绝，与男子阳绝，补精养肾，生自马精。黄连理大人诸热，却小儿疳热，止痢浓肠，贵称鹰爪。

　　肉苁蓉，味甘酸咸，微寒无毒。言是马精落地所生，生时似肉，作羹补虚最佳。黄连，味苦寒无毒，点眼可除热，更治消中、口疮良。

　　漏芦行乳汁，消瘰 肠风。丹参补胎气，利月经为吉。

　　漏芦，味苦咸寒无毒，医疮疡，疗眼，理损伤，续筋骨。丹参，味苦微寒无毒，除积聚，破症瘕，益气去烦满。一名赤参。

　　更分佐使君臣，是曰神圣功巧。

　　望而知之谓神，闻而知之谓圣，问而知之谓功，切而知之谓巧。望闻问切，是谓医家之四知。

　　卷三

　　草部中

　　抑又闻芍药苦平，赤者破血通经，而白者可安胎止痛。辛姜大热，生则呕家圣药，而干者除霍乱肚疼。

　　芍药，为臣。味苦酸平，微寒有小毒，恶石斛芒硝。畏硝石。反藜芦。芍有赤白二种，白者补虚止汗，赤者除热明目。姜，为使。有生用，有干用，干者味辛温，大热无毒，温中止血，逐痹风湿；生者味辛，微温无毒，处处有之。用熟即去皮，用生即留皮。发散伤寒下气，为呕家圣药。

　　葛根止渴解酲，发散伤寒消热毒。瞿麦开通关格宣癃、堕子更催生。

　　葛根，味甘寒无毒。瞿麦，止用实壳，不用茎叶，味苦寒无毒。

　　栝蒌曰天瓜，实治乳痈，根可止渴。苍耳即 耳。子能明目，叶解风缠。

　　栝蒌根，名天花粉。味苦寒无毒，实即瓜蒌。苍耳，味甘温有小毒。今处处有之，主挛痹湿风寒。

　　玄参攻喉痛。苦参攻肠风，并可消痹破症结。贝母人面疮，知母润心肺，皆能止嗽理伤寒。

　　玄参，即山麻，味苦咸微寒无毒。今处处有之，除风热，明眼目。苦参味苦寒无毒，杀疳虫治疮毒。贝母，味辛苦平微寒无毒，专治腿膝人面疮，及诸痈毒。知母，味苦寒无毒，除热止渴。

　　白薇本消淋露，更治风狂，并除温疟。白芷能除血崩，专攻头痛，亦用排脓。

　　白薇，味苦咸平，大寒无毒，如葱管者佳。白芷，味辛温无毒，专治蛇咬，研末掺咬处，或捣汁浸伤处，并效。

　　当归主血补虚劳。止血用头，破血用尾。麻黄发散攻头痛，发汗用茎，止汗用根。

　　当归酒浸焙，味苦辛温无毒。麻黄，味苦温无毒。

　　大蓟功同小蓟，治痈肿血崩吐衄。小青不如大青，疗伤寒热毒时行。

　　大蓟小蓟味甘温，今处处有之。大青、小青味苦大寒无毒，处处有之，古方只用大青京三棱、蓬莪术，破血消症，宁心脾腹痛。白豆蔻、荜澄茄，温脾健胃，能消食宽膨。

　　无毒。

　　郁金胜似姜黄，行经下气。川芎贵乎 本，头痛皆痊。

　　郁金，须用蜀中如蝉肚者佳，味苦辛寒无毒。姜黄说见下文。川芎，解见草部上芎 下。

　　本，俗曰土芎，味辛微寒无毒，主风入四肢，畏青葙子。

　　前胡柴胡，功无优劣，通医热病，主疗伤寒。

　　前胡，味苦微寒无毒，下气消痰，推陈致新，安胎止嗽。柴胡见草部上。

　　姜黄烈似郁金功。下气消痈，通经破血。荜茇味如良姜辣，转筋霍乱，心痛连颠（颠即头顶也。）

　　姜黄处处有之，味辛苦大寒无毒。郁金解见前。荜茇，味辛大寒无毒，温中下气。高良姜，味辛温，大热无毒。

　　剪草入疥疮之气。王瓜导乳汁之泉。

　　剪草，味苦平无毒。婺州产者最良。根名白药。治金疮。古方以煎草末蜜和，九蒸九晒成膏。可医一切失血。王瓜一名落鸦瓜，一名土瓜，结子如弹丸，生青熟赤。可啖。闽俗称之为毛桃。其根止渴，散痈除疽，消症下血。

　　通草原来即木通，治淋退肿。蠡实一名马蔺子。去湿医崩。

　　通草，味辛甘平无毒，除寒热，出音声，治耳聋。马蔺子，味甘平无毒，去风寒湿痹，除喉痹。

　　百合宁心，可除咳痰有血。秦艽治疽，时行劳热犹能。

　　百合，味甘平无毒，除热咳，攻发背疮痈，消胀，利大小便。秦艽，味苦平微温无毒，消浮肿，利小便。

　　黄芩解热通淋，女子崩因热者。紫菀化痰定喘，咳嗽吐有红涎。

　　黄芩，味苦平大寒无毒，治黄胆。止痢，女子血崩，本性热者用良。虚寒者不可用。

　　紫菀，味苦辛温无毒，补虚止渴，安五脏，通结气滞胸中。红涎，痰中有血脓也。

　　泽兰行损伤之血，紫草制痘疹之偏。

　　泽兰，味苦甘，微温无毒，消四肢浮肿，攻痈肿排脓。紫草，味苦寒无毒，通九窍，退肿通淋。

　　石苇透膀胱小便，防己治风热拘挛。

　　石苇，味苦甘平无毒，去热除邪，临用刷去毛，不然令人咳嗽不已。防己，味辛苦平温无毒，治水肿风肿，去湿止嗽。

　　肉豆蔻补脾止痢，犹调冷泻。款冬花洗肝明目，劳嗽宜遵。

　　肉豆蔻，用面裹煨熟。味辛温无毒。解酒消食调中，兼治霍乱。款冬花，味辛甘温无毒，定喘消痰。

　　淫羊藿即仙灵脾，补肾虚，与阳绝不起。补骨脂名破故纸，扶肾冷，绝梦泄精残。

　　淫羊藿，味辛寒无毒，主治冷风劳气。补骨脂，味辛大温无毒，主血气劳伤。

　　禁惊热、杀疳虫，芦荟俗呼为象胆。解风缠、宣痘毒，牛蒡原来号鼠粘。

　　芦荟，味苦寒无毒，以其味苦故名象胆。主癫痫痔疮。牛蒡，一名恶实，又名鼠粘。明目消疮毒，手足拘挛。味辛平，处处有之。

　　海藻海带一般，疝气瘿瘤同有效。水萍虽分三种，热风瘾疹并权衡。

　　海藻洗去咸水焙干用，味苦咸寒无毒。水萍有三种，止渴治火疮，通小便消水气，味辛咸寒无毒。

　　艾叶可生可熟，漏血安胎，呕吐衄红还可止。阿魏有真有假，杀虫破积，传尸也可保天年。

　　艾叶，处处有之，味苦温无毒，生者治下痢，止呕血，取汁用之；熟者治漏血，可为丸灸百病。

　　阿魏，味辛平无毒，难得真者，气极臭而能止臭气。

　　败酱妇人产后用，酸酱催产易于生。

　　败酱，味苦咸平无毒，因作败腐豆浆气，故名败酱。陈良甫作妇人科方，说是苦荠菜。

　　仲景方治腹痈。酸酱，味酸平寒无毒。处处有之，即酸酱草也。主热除烦，通淋止崩，产难胎衣不下者。若吞其实即出。

　　茴香治霍乱转筋，更通肾气。昆布消瘿瘤结硬，水肿为先。

　　茴香一名 香子。味辛平无毒，开胃调中，得酒良。

　　昆布，味咸酸，性冷无毒，与海藻同科，治瘿瘤。

　　百部除肺热久年劳嗽，天麻逐诸风湿痹拘挛。

　　百部，味苦微寒无毒，治疥癣去风。天麻，味辛平无毒，益气强筋。苗名赤箭。

　　牡丹可行经下血，地榆止血痢宜然。

　　牡丹，味辛苦寒无毒，止痛除邪气，疗惊痫中风，续筋骨，破痈脓。地榆，味苦甘酸，微寒无毒，恶麦门冬，止痛排脓治金疮，女人带下良。

　　香附缩砂，消食化气，暖胃温脾，皆妇人要药。狗脊萆 ，扶老补虚，腰疼脚弱，与湿痹牵缠。

　　香附子，即莎草根。味甘微寒无毒，处处有之。缩砂，去皮取仁用，味辛温无毒，止泻痢炒过，除妊娠妇腹痛。狗脊，味苦甘平，微温无毒。萆 ，川中者为道地，味苦甘平无毒红花本能行血，白藓疮疥利便。

　　红花本草作红蓝花，味辛温无毒，主产后血晕昏迷，可作胭脂，治小儿 耳。

　　白藓皮，味苦咸寒无毒，除疽通淋，主风瘫手足不仁，调经水，疗阴痛。

　　风寒湿痹，肾冷与遗精，当知石龙芮。劳热骨蒸，兼儿疳惊痢，须用胡黄连。

　　石龙芮，味苦平无毒，畏蛇蜕茱萸。平胃气，主关节不通。胡黄连，味苦平无毒，折断起烟尘者是。

　　白茅花能止吐衄血，玄胡索可治腹心疼。

　　白茅根，味甘寒无毒，处处有之，通血除烦渴，治淋利小便；花，止吐衄血；茅针，捣敷金疮良。玄胡索，味辛温无毒，治女人月水不下，行肾气。

　　甘松青浴体令香，专辟恶气。使君子乃医虫药，疳泻如仙。

　　甘松，味甘温无毒，善除恶气，浴体香肌，治心腹痛。使君子，用热灰中和壳煨，去皮壳取肉用。味甘温无毒，消疳积，治泻痢，除诸虫。因郭使君用此，因名使君子。

　　斯乃称为中品，是诚药性钩玄。

　　卷三

　　草部下

　　因知性甘大热，附子乌雄，可回阳而逐冷，祛风湿而建中。

　　附子，团圆平正重一两以上者佳。主心腹冷痛，攻咳逆，破症结，堕胎止痢。除风寒湿痹，强阴道。乌头，与附子同种，以原种之母为乌头。破积除寒湿，及中风邪恶风，堕胎，攻腹痛，消积饮。天雄，似附子，但广身长三四寸许，有须，性烈一如乌附。逐痹除风助阳。

　　附子乌雄，味并辛甘大热有毒。

　　半夏止吐去痰，有毒必须姜制。大黄通肠涤热，快峻因号将军。

　　半夏，味辛平，生微寒，熟温，并有毒。五月夏至生，故名半夏。健脾止呕去痰涎，熟令人下，生令人吐，合生姜和煎，方制其毒。大黄，味苦寒无毒，黄芩为之使，无所畏。宣气消痈，除结热，通瘀血，荡燥屎，推陈致新，性至快。

　　木贼青葙开眼翳。羊蹄鹤虱杀三虫。

　　木贼，味甘微苦无毒，攻积块肠风下痢，止女人赤白带。青葙子，味苦微寒无毒，即白鸡冠花子。主皮肤热，泻肝热去风，除瘙痒杀虫。羊蹄，俗呼为秃菜根。味苦寒无毒，攻疥癣，治女人阴蚀疮痔。杀诸虫。鹤虱，味苦寒有毒，即火 草。主蛔虫咬心痛。

　　与甘草相刑，甘遂能消肿破症。大戟通利水道，兼除虫毒，与乌头相反。白蔹治肠风痈肿。白芨破痈疽，并合跟皲。

　　甘遂，大戟，味并苦甘寒有毒，治病之功，不相上下，故并反甘草。白蔹、白芨，味并苦辛甘平无毒，同反乌头，疗疾大同小异。

　　风攻皮肤羊踯躅，热主咳喘马兜铃。

　　羊踯躅，味辛有毒，羊误食其苗叶，则踯躅而死，故得名。消虫毒，攻诸痹贼风。马兜铃，味苦寒无毒，治肺热咳嗽喘促，兼 疮血痔。根名土木香，又曰青木香。结子如铃状，故名兜铃。

　　刘寄奴破血行经，金疮最妙。续随子消症荡滞，虫毒尤攻。

　　刘寄奴，味苦温，治汤火伤及金疮最妙。因刘裕小名寄奴，取此草以疗金疮得效，故名。

　　续随子，即联步。味辛温有毒，最治蛇伤。

　　祛风逐痰，白附子。刮磨肠垢白头翁。

　　白附子，味甘平温无毒，能行药势，主心疼腹痛。白头翁，处处有之，谓之老翁须。因其根有白茸，故名。仲景以此治温疟。又治金疮衄血。

　　何首乌久服延年，可消疮肿。骨碎补折伤克效，及耳鸣聋。

　　何首乌，味苦涩微温无毒。昔有老人姓何，见藤夜交，遂采其根食之。白发变黑，因此名之。骨碎补，味苦温无毒，一名猢狲姜，根生缘树上，能补骨碎折伤，因名之。

　　泻肺消痰，下气去浮葶苈子。通经、散肿、开喉、明目射干功。

　　葶苈，味辛苦寒无毒，生道旁处处有之。有甜苦二种。射干，味苦平微温无毒，一名乌扇。俗曰仙人掌。

　　常山吐涎截疟。莨菪止搐拦风。

　　常山，味苦辛有毒，形如鸡骨者佳，苗名蜀漆。

　　莨菪子，处处有之，味苦辛有毒，一名天仙子，虽云有毒，得甘草升麻即解。

　　连翘除心热，破瘿瘤，堪行月水。桔梗泻肺痈，清喉痛止嗽宽胸。

　　连翘，味苦平无毒，分大小二种。利小便，专治痈疽发背。桔梗，味辛苦微寒有小毒，又有一种名苦桔梗，药性相同。

　　海金砂用日中收，攻伤寒热病。谷精草从田中采，破翳膜遮睛。

　　海金沙，俗名竹园荽，处处有之，收金法，以纸摊之，日中晒热，以枝击之，其枝叶自然有沙落纸上，旋收之。专利小便。得蓬砂、栀子、马牙硝最良。谷精草，一名鼓槌草，又曰戴星草，生田中，味辛温、无毒，治咽喉痹，止齿痛。

　　草河车即蚤休，痈疮至圣。商陆根名樟柳，退肿之宗。

　　草河车，名金线重楼。味苦微寒无毒，主治癫痫惊热。商陆，味辛酸平有毒，分赤白二种，白者消水肿，根如人形者有神，赤者不入药。

　　藜芦为疮疥之药。贯众杀寸虫诸虫。

　　藜芦，味辛苦寒有毒，俗名山稷。反细辛、芍药。可吐风痰。不入汤药。专主疥疮疡虫。

　　贯众味苦微寒有毒，治金疮，破症结，止鼻红。

　　草蒿一本作青蒿，灭骨蒸劳热。旋复花草名金沸，钝痰嗽之锋。

　　草蒿，味苦寒无毒，处处有之。根苗子叶皆入药。但各自使用。用子勿用叶，用根勿用苗，四者若齐用，则有损无益。得童便浸尤良。亦可煎汤洗疮，除疥虱。旋复花，味咸甘温微冷有小毒，通膀胱水，去风湿，利痰止呕。

　　蓖麻子善主催生，捣膏敷脚板。威灵仙能消骨鲠，熬汁灌喉咙。

　　蓖麻子，味甘辛有小毒，疮痒研麻油搽敷，水疮研服良。威灵仙，味苦温无毒，主宣气，去冷消痰，疗折伤，治诸风。

　　马鞭草能通月水不行，破症瘕之癖。葫芦芭好补元阳肾冷，蠲疝气之癃。

　　马鞭草，味甘苦寒有小毒，其草穗类鞭梢，因名之。俗谓之铁扫帚，治温疟阴疮。

　　葫芦芭，得茴香、桃仁同用，逐膀胱疝气，得硫黄，附子同用。专补肾经。

　　萱草治淋，孕带其花生男子，灯心去热，烧灰善止夜啼童。

　　萱草，一名鹿葱，其性凉而无毒，处处有之，孕妇佩带其花，即生男子，故又名宜男草。

　　灯心，性凉，破伤处捣敷良。

　　山豆根疗咽痛头疮五痔，金沸草治丹毒发背诸痈。

　　山豆根，味甘寒无毒，消肿毒，止热嗽。金沸草，至冬时则皆有黄星，点点成行，味苦寒无毒，解硫黄毒。

　　野狼毒驱九种心痛， 扫湿痹诸风。

　　野狼毒，味辛平有大毒，陈而沉水者良。主咳逆，治虫疽瘰 结痰。 ，即火炊草，味苦寒有小毒，形似鹤虱。昔有知州张 曾进此方，治诸风。

　　夏枯草最治头疮、瘰 瘿瘤同可觅。天南星专能下气，风痰脑痛止怔忡。

　　夏枯草，至夏即枯，故名。味苦辛寒无毒。天南星处处有之，味苦辛有毒。散血堕胎，消痈肿。

　　退肿消风，牵牛子第一。诸疮解毒，山慈菇最良。

　　牵牛子，炒过用，味苦寒有毒，处处有之，下气通肠，利大小便。堕胎，专治腰疼脚痛。

　　山慈菇即鬼檠灯，又名金灯花。疮肿痈疽瘰 消毒良。

　　仙茅伸风者之脚挛，补虚坚骨。苎根凉小儿之丹毒，安护胎宫。

　　仙茅，味辛温无毒，治虚劳，逐冷气，益阳坚骨，生长精神。苎根，补血安胎止渴，兼治小儿丹毒。

　　茵芋理寒热似疟，屋游断齿衄之纵。

　　茵芋，味苦温有毒，止心腹痛，通关节，主风寒湿痹。屋游，即瓦上青苔，味苦寒无毒，逐膀胱水，止皮肤寒热。

　　本草编成斯赋，发医家初学童蒙。

　　卷四

　　木部

　　岂不以劳伤须桂肉，敛汗用桂枝，俱可行经破癖。炒过免堕胎儿。

　　桂，味甘辛大热有小毒，得人参、熟地黄、紫石英良。畏生葱。

　　五痔伤风称槐角，疮疡杀疥羡松脂。

　　槐角实，味酸咸寒无毒，今处处有之，除热气，主火烧疮。皮灌漱风疳齿。松脂，味苦甘温无毒，处处有之，道家服饵，轻身延年。松子，味甘温无毒，可供果品，叶与根白皮，味苦温无毒，主辟谷不饥。松节，渍酒治历节风。

　　柏叶止血吐崩，要安脏镇惊，去壳取仁于柏子。枸杞益阳明目，退虚劳寒热，须用其根地骨皮。

　　柏叶，味苦微温无毒，四时各依方向采取阴干用。柏白皮主火烧烂疮。枸杞，味苦寒，根大寒，子微寒，无毒，处处有之。惟陕西四川出者最佳。

　　茯苓有赤白二种，赤者通利小便，白者可补虚定悸。干漆有生熟两般，生则损人肠胃，熟者通月水愆期。

　　茯苓，味甘平无毒，多年松根之气熏灼而生。有赤白二种，并除寒热，止渴消痰，而赤者专主利小便，分水谷，白者专补虚定悸。干漆，味辛温有毒，须炒熟用，则无毒。去症续骨杀虫，除心气止痛。

　　茯神则健志收惊，开心益智。琥珀则镇心定魄，淋病偏宜。

　　茯神，即茯苓抱根所生者，用须去心中木，味甘平无毒，多益心脾，主风虚。琥珀，味苦平无毒，是松脂入地中多年则化成。

　　职掌虚烦，敛汗必须酸枣。性行通利，消浮当用榆皮。

　　酸枣仁，味酸平无毒，安五脏，除风痹，能坚骨补中，宁心定志。榆皮，味甘平无毒，性滑，通行大小便，消浮肿，治小儿白秃，下妇人胎衣。

　　攻赤目，清头风，坚齿轻身蔓荆子。敛金疮，除腰痛，治风，桑上寄生枝。

　　蔓荆子，味苦辛，微寒无毒，通关窍，去寸白虫，除筋骨中寒热。桑寄生，一名寓木，味苦甘平无毒，并治崩中补内伤，胎前产后皆宜用。

　　泻痢有功，诃黎勒同名诃子。头眩鼻塞，木笔花乃是辛夷。

　　诃子，味苦温无毒，开胃进食消痰，治崩漏及肠风下血，兼主贲豚冷气。辛夷，味苦辛温无毒，处处有之，南人谓之迎春木，久服轻身耐老。二月开花，色白带紫，花落无子，至夏复开花，初出如笔，故北人呼为木笔花。主头眩鼻塞最良。

　　乌药主宽膨顺气。没药主跌扑金疮，血气相攻，诸疼共理。秦椒能明目通喉。蜀椒能涩精疗癖，温中下气，风痹同医。

　　乌药，味辛温无毒，处处有之，惟天台产者为胜，俗名旁箕。主心腹痛，补中益气，攻翻胃，利小便。没药，味苦平无毒，按徐表南州记，生波斯国，是彼处松脂也。破血止痛，为产后最宜，推陈致新，理内伤良。秦椒，味辛，生温熟寒，有毒，攻腹痛，祛风邪，温中除痹，醋煎灌漱牙疼。蜀椒，去闭口者，味辛大热有毒，出成都，逐冷风，核名椒目，利水道。

　　牙痛乳痈求莽草，肠风崩带索棕榈。

　　莽草，为臣，性有毒，味辛温。善开喉痹，理诸疮瘰 。棕榈，性平无毒，止痢养血治鼻衄，用烧存性入药。

　　巴豆破结宣肠，理心膨水胀。芫花消浮逐水，系瘤痔当知。

　　巴豆，味辛温，生温熟寒，有毒。生巴郡，故名巴豆。性急通利，因名江子。用去皮心膜及油，然后可。畏大黄、黄连。芫花，味辛苦温，有小毒，治咳逆喉鸣痰唾，腰腹心痛。

　　木鳖治疥疮腰痛有准，雷丸杀三虫寸白无疑。

　　木鳖子，其形似鳖，故名。味甘温无毒，治乳痈肛门肿及折伤。雷丸，味苦咸寒，有小毒，白者良，赤者有毒能杀人。

　　养肾除风石楠叶，漱牙洗目海桐皮。

　　石楠叶，味辛苦平有毒，利皮毛筋骨病。海桐皮，味苦平无毒，主痢，除疥虱，治风痹痛。

　　牡荆子治雷头乳肿，郁李仁荡浮肿四肢。

　　牡荆子，味苦辛无毒，即黄荆，今官司用作笞杖，处处有之，主头风目眩。郁李仁，味酸平无毒，俗名唐棣。通关格，去浮肿，根皮治齿痛风蛀。

　　密蒙花总为眼科之要领，苏方木专调产后之血迷。

　　密蒙花，味甘平微寒无毒。苏方木，味甘咸平无毒，专能破血消痈及扑损。

　　楮实补虚明目，叶洗疹风，树汁涂癣疥。竹皮刮下止呕，叶解烦躁，烧沥御风痰。

　　楮实，味甘寒无毒，主治水肿，及阴痿不起。竹皮，多种取皮，止呕吐者，南人呼为江南竹，味辛平甘寒无毒，肉薄，今人取作竹沥者。又谓之淡竹，其叶解烦除咳逆，今方中用淡竹叶，又是一种丛小叶，柔微有毛，其根生子如麦门冬。

　　樗白皮止痢断疳，叶汁洗疮除疥虱。胡桐泪杀风牙蛀，腹膨胀满吐堪施。

　　樗白皮，与椿白皮性同良，但樗木臭，椿木香，味苦有毒。樗木根叶俱良，南北皆有之。

　　两木最为无异，俗呼作虎目树。胡桐泪，味咸寒无毒，形似黄矾，得水便消，如硝石也。

　　结胸散痞宽膨，逐水调风宜枳壳。烦闷通淋解热，赤眸黄胆用山栀。

　　枳壳，味苦酸，微寒无毒，能攻痔 、消症癖。山栀，味苦寒无毒，生于山间者为山栀，人家园圃种莳者为黄栀，形肥壮可染物，惟紧小者为山栀，方可入药。

　　槟榔攻脚气杀三虫，宣通脏腑。浓朴乃温中除霍乱，膨胀堪调。

　　槟榔，味辛温无毒，生海南，向日曰槟榔，形尖如鸡心者良；向阴曰大腹子，平坐如馒头。槟榔下气除风，宜利脏腑，逐水消痰破结。浓朴，去粗皮姜汁炒过，味苦温无毒，须用中浓有紫油者佳。通经下气，浓肠胃，消谷食。安腹中虫。

　　猪苓消渴利水。治伤寒中暑，龙脑清头明目，主惊搐小儿。

　　猪苓，味甘苦平无毒，生土底皮黑作块似猪粪，故名。治咳疟，消肿利水，止遗精。龙脑，味辛苦微寒，一云温平无毒，其香透顶，攻耳聋，消风气，通九窍，即梅花片脑。若服饵过多至两许，则身冷如醉，气绝而非中毒，盖性寒故也。

　　明目凉肝解热毒，毋遗黄柏，磨症下浮行经，休缺紫葳。

　　黄檗，俗名黄柏，味苦寒无毒。除血痢，去黄胆，治痈疮，祛脾胃热，治女人热崩。

　　紫葳花，一名凌霄花。味咸微寒无毒，处处有之，治风热毒及痫症。

　　杜仲坚筋补损伤，兼主肾虚腰脊痛。卫茅杀鬼决经闭，阴人崩带也能医。

　　杜仲，味辛甘平无毒，折断多白丝，用姜汁和炒去丝良。除风冷，强心志。卫茅，即鬼箭羽，味苦无毒，攻腹痛破症结。

　　痈肿症瘤凭虎杖，杀虫砥痔问芜荑。

　　虎杖，俗名斑杖根，味甘平，微温无毒，治伤损，消疮毒。芜荑，味辛平无毒，逐冷除心痛，兼治皮肤骨节风，杀疥虫治癣，攻肠风。

　　蕤仁捣膏点眼科，辄除热赤。皂荚为末搐鼻嚏，应释妖迷。

　　蕤仁，味甘温，微寒无毒，通结气、鼻红。皂荚，味辛咸温，有小毒。亦有数种，或长至一二尺，惟如猪牙者良，消痰除嗽，散肿痛，去头风。

　　没石子主痢生肌，染乌黑髭发。益智子涩精益气，止小便多遗。

　　没石子，即无食子，味苦温无毒，出西番，用有窍者良，治阴疮阴汗。益智子，味辛温无毒，安神定志，故谓之益智。

　　川楝子号金铃，冷气膀胱能作主。五倍子名文蛤，肠气五痔效端殊。

　　川楝子，味苦寒有小毒，处处有之，蜀中者良，根皮最杀蛇虫。五倍子，味酸平无毒，除齿 及疮脓，亦可洗眼去风热。

　　吴茱萸下气消痰，提转筋霍乱。山茱萸添精益肾，治风痹无疑。

　　吴茱萸，味辛温大热有小毒，处处有之，除咳逆，逐邪风主脚气攻心。山茱萸，一名石枣，味酸平微温无毒，疗耳聋，调女人月水。

　　桑白皮泻肺补虚益气，大腹皮通肠开胃健脾。

　　桑白皮，味甘寒无毒，即桑树根皮，利水道，消浮肿，杀寸白虫。大腹皮，即槟榔大腹子之皮，微温无毒，专下气分冷热，攻心痛。

　　金樱子、冬青子养精益肾轻身，调和五脏。苏合香、安息香辟恶去鬼杀虫，蛊毒消除。

　　金樱子，味酸涩平温无毒，采实捣汁熬膏，久服轻身耐老。冬青子，又名女贞实，味苦平无毒，治病与金樱子同功。苏合香，味甘温无毒，油能辟恶除温疟，久服令人不生梦。安息香，味辛苦平无毒，辟邪暖肾止遗泄。

　　秦皮洗眼除昏，男子添精，妇人收带下。黄药通喉豁痹，蛇伤取效，医马是神枢。

　　秦皮，味苦寒无毒，治风寒湿痹。黄药，味苦平无毒，治恶肿。

　　苦菜主头疼，痢生腹痛，同姜煎服。钩藤蠲螈 ，儿生客忤，胜祷神祗。

　　苦菜，即苦茶茗，味甘苦，微寒无毒，除痰下气消宿食。钩藤，味甘苦平，微寒无毒。

　　其形如钩，故得名。舒筋活血。

　　止痛生肌麒麟竭，舒筋展痹五加皮。

　　麒麟竭一名血竭，味咸平无毒，除血晕。五加皮，味辛苦温，微寒无毒，治风寒湿痹，止心痛，益精神，通疝气，治阴疮，小儿幼小不能行，服之良。

　　丁香下气温中，能益脾止吐。沉香调中顺气，疗痛绞心腹。

　　丁香，味辛温无毒，散肿除风毒，更治齿痛风牙。沉香，味辛温无毒，疗肿除风去水，止霍乱转筋，壮元阳，辟恶气。

　　檀香藿香，止霍乱吐呕，痛连心腹。乳香枫香，专消风止痛，疮毒流离。

　　檀香，性热无毒，消风肿，肾气攻心。藿香，味辛微温，去恶消肿，治吐逆。乳香，味辛热无毒，辟恶除邪，补精益肾，治诸疮，攻血气。枫香，是枫树脂，即白胶香也。治瘾疹风，擦齿痛，去虚浮水气。味辛平微有毒。

　　竺黄理天吊止惊风，更使清心明目。胡椒能下气逐风冷，兼除霍乱昏迷。

　　天竺黄，味甘寒无毒，生天竺国，故名。胡椒，味辛温无毒，去痰止痢，治心腹卒然作痛。

　　此木部之药性，为后学之绳规。

　　卷四

　　人部

　　看方犹看律，意在精详。用药如用兵，机毋轻发。草木之性既陈，人物犹宜立诀。

　　律，法度也，齐之以刑，用药犹用兵，谓医者乃人之司命。

　　天灵盖最主传尸。久病虚劳，热蒸在骨。

　　天灵盖，乃死人顶骨十字解者，此骨是天生盖压一身之骨节。阳人用阴，阴人用阳。味咸平无毒，主传尸鬼疰人。

　　热病乃阳毒发狂，当求人粪汁。打扑损伤并新产，快索童男溺。

　　人粪，一名人中黄，性寒无毒，专治天行大热，劳气骨蒸，烧末调服；解诸毒，为末汤调；治热病发狂，绞粪汁饮之。童男溺，童子小便也，女子者不宜用，主寒热虚劳，头疼湿气。

　　乳汁有点眼之功， 裆救阴阳之易。

　　妇人乳汁，味甘平无毒，能安五脏悦皮肤。昔张仓常服，享寿百余岁。衍义云：乳汁治眼之功何多，盖人心主血，肝藏血，肝受血则能视。妇人之血，上为乳汁，下为月水，用以治目，不亦宜乎。 裆，即 裤之当阴处，剪取方圆六七寸许，烧为末服，男子病新瘥，而妇人与之交，则男病阴易；女人病新瘥，而男子与之交，则女病阳易。小腹绞痛，手足挛，目中生花，头重不能举，若不急治则死。男子病用妇人 裆，女人病用男子 裆，以水调服调诸淋，破瘀血，乱发原来即血余。止吐衄，理肺痿，漩垢便是人中白。

　　血余，乃常人乱发烧灰，味苦微温无毒，治痈疽及转胞。人中白，即尿桶中澄底垢积之结白者，火上烧灰，最治紧唇，及劳热传尸。

　　《图经》衍义无虚，医者可知端的。

　　卷四

　　禽兽部

　　盖言走者属兽，飞者属禽。

　　禽属阳身轻，故能飞而上。兽属阴身重，故能走而不能上飞。

　　鹿角煎胶补瘦羸，又安胎止痛。麝香辟邪而通窍，安客忤痫惊。

　　鹿角，味苦辛，依法煎炼成胶及霜入药用，止泄精遗尿。麝香，味辛温无毒，攻风疰堕胎救产难。

　　安魂定魄，牛黄治风痫惊热。生肌止汗，龙骨止泻痢遗精。

　　牛黄，味苦平有小毒，除狂躁，治天行时气。龙骨，味甘平微温无毒，治女子崩，止小便遗沥，疗阴疮。龙齿，镇惊治癫痫。

　　牛乳补诸虚，益气通肠，须求羊酪，獭肝开热胀，传尸劳嗽，有验堪凭。

　　牛乳，味微寒，性平无毒止渴。獭肝，为君。味辛温有毒，凡人素有冷气虚膨者，此二味皆不宜服。

　　象牙出肉中之刺，熊胆医痔痢之灵。

　　象牙，味甘平无毒，生煮汁饮之，利小便；烧末止遗精；磨屑敷肉中刺，凡骨鲠者，磨水服即下，更祛劳热止头痫。熊胆，味苦寒无毒，然难分真伪，取一粟许滴水中，一道如线不散者为真，治天行热症诸疳。恶防风、地黄。

　　羚羊角明目去风，可保惊狂心错乱。腽肭脐温中补肾，何忧梦与鬼交情。

　　羚羊角，味咸性寒无毒，可活胎易产，益气安心辟邪。腽肭脐，味咸性热无毒，主惊痫，消宿血，除 癖气。

　　阿胶止血安胎，兼除嗽痢。犀角凉心解毒，杀鬼闻名。

　　阿胶，味甘平微温无毒，出阿县城北，井水煮取乌驴皮，以阿井水煎成胶为真，须用一片鹿角同煮，不尔不能成胶也。养肝虚劳极，止四肢酸疼。犀角，味苦酸咸寒无毒，驱风明目，除心热狂言，又治时行疫疠。

　　鹿茸益气补虚，男治泄精，女止崩漏。虎骨驱邪辟恶，男去风毒，女保胎惊。

　　鹿茸，用茄形连顶骨者，味甘酸温无毒，一云味苦辛。虎骨，性平味辛，微热无毒，治恶病及风痹拘挛。

　　兔头骨主头疼，和水烧灰催产难。牛角腮治崩带，烧灰入药效如神。

　　兔头骨，味甘平寒无毒，治头昏痛，兔骨治热中消渴。肉不可多食，损人阳气。孕妇食兔肉，生子缺唇。不可与鸡肉及生姜同食。牛角腮，味苦甘无毒，消血闭便血，攻冷痢。

　　瓦雀肉则益气；卵则强阴。白丁香疗痈疔肿目。雄鸡乌者补中，赤者止血。黄 ，止遗尿难禁。

　　瓦雀肉，味甘温无毒，雀粪直立者，名白丁香。雄鸡肉，味温无毒，乌者补中止痛，赤者止血治崩。诸雄鸡胆微寒，主目不明；心主五邪；血主损伤；肺主耳聋；肠主小便数不禁；肝及左翅毛主阴痿不起；冠血能行乳汁。

　　蝙蝠经名伏翼，能开黑暗目瞑。

　　伏翼，即蝙蝠别名，味咸无毒，主淋目昏，久服则忘忧。粪名夜明砂，可治疳。

　　药是伐病之斤，医实司人之命，言医药之治病，犹斧斤之伐木也。

　　卷四

　　虫鱼部

　　抑又闻蠢者为虫，潜者为鱼，堪行入药，贵贱何拘。

　　蠢，动也；潜，登藏也。

　　全蝎有毒须当去，能透耳聋，疗诸风惊搐。盘蝥（即斑蝥也）。熟炒不宜生。通淋堕孕，宣瘰 之疵。

　　全蝎，宜紧小者佳，味甘辛，须去毒方可用。盘蝥，去足翅，以米同炒，至米黄色去米，若生用即令人吐泻，味辛寒有大毒。

　　消水气，去瘿瘤，无如海蛤。安心志，磨翳障，大喜珍珠。

　　海蛤，味苦咸平无毒，治浮肿，除咳逆，定喘消烦。珍珠，味寒无毒，出廉州。主润泽皮肤，悦人颜色，绵包塞耳可治聋。

　　水蛭治痈疽，通经破血。田螺去目热，反胃堪除。

　　水蛭，即蚂蝗蜞。生水中名水蛭，生草中名草蛭，生泥中名泥蛭，并能着人及牛马股胫间咂血。入药当用水蛭之小者佳。此物极难得死，虽炙过经年，得水犹可活，必炒令极黄熟，不尔入人腹生子为害。田螺，性大寒无毒，不可多食，其肉敷热疮；壳主反胃；汁能醒酒止渴。田中取者为佳。

　　鼠妇通月闭，利便癃，仲景将来医久疟。虻虫破坚症，磨血积，伤寒方内不曾无。

　　鼠妇，味酸温无毒，生人家地上，处处有之。虻虫，名土鳖，味咸寒有毒，处处有之。

　　搜螈 惊风明目催生称蛇蜕。止 斜口眼，堕胎点翳捉衣鱼。

　　蛇蜕，味咸苦平无毒，主缠喉风，攻头疮瘰 。衣鱼，味咸温无毒，处处有之，多见于书卷中。小儿淋闭，用以摩脐及小腹，尿即通，仍可摩疮。

　　出箭头入肉，医附骨鼠 ，蜣螂便是推车客。补打扑损伤，疗儿疳昏眼，蛤蟆本草即蟾蜍。

　　蜣螂，味咸寒有毒，疗儿惊螈 风痫。临用当炙过，勿置水中，令人吐，入药去足翅。

　　蛤蟆肉，味辛寒无毒，主邪气坚瘕恶疮鼠漏。

　　杀伏尸鬼疰三虫，地龙俗名蚯蚓。正风贼斜 肛脱。蜗牛本是蛞蝓。

　　地龙，味苦无毒，须用白颈者良。伤寒狂热须用汁，治痢消丹毒（用粪）。蜗牛，俗名蜞螺。处处有之，生砂石垣墙下湿处，亦治背疽，用涎涂抹。

　　蛴螬点眼翳杂科，割金疮出肉中刺。蛤蚧传尸堪止嗽，兼补肺邪鬼咸驱。

　　蛴螬，味咸甘有小毒，处处有之，以背行反驮于脚，即朽木中蠹虫。但洁白者佳。

　　蛤蚧，一名守宫，功力全在尾梢，人捕之即自咬断其尾。用以法取之，行常一雌一雄相随，入药亦当用成对者良。

　　牡蛎固漏血遗精，补虚止汗。虻虫破症瘕血积，经闭通渠。

　　牡蛎，味咸平微寒无毒，主疟疾寒热，除惊恐。虻虫，味苦微寒有毒，咂食牛马背血者用。须炒熟，除去足翅，方可入药。

　　鳗鲡鱼退劳热骨蒸，杀虫愈痔。石龙子除热淋止血，蜥蜴殊途。

　　鳗鲡鱼，味甘有毒，处处有之，虽有毒而能补五脏虚损，消项腮白驳风热，煨骨熏蚊虱则灭。石龙子，与蜥蜴、 蜓、蝾螈、守宫五种相近。

　　乌贼骨是海螵蛸，退翳杀虫，治崩攻痢。鲮鲤鳞为穿山甲，堪医疥癣，鬼魅遭锄。

　　海螵蛸，味咸微温无毒，疗阴疮，治耳聋。其血似墨，能吸波 墨以混水，所以自卫。

　　有八足聚生口旁，浮泛于水面，乌见谓其必死，欲啄之，则聚足抱乌，拖入水中食之。故名乌贼鱼。穿山甲，性凉有毒，主邪惊治痹。

　　劳热骨蒸专鳖甲，脱肛狐臭尚蜘蛛。

　　鳖甲，味咸平无毒，处处有之，治崩疗疟，主症瘕 癖，不可与鸡子同食，合苋菜食则伤人。蜘蛛，性冷无毒，处处有之，然多种，身有毛刺、及五色并薄小者，并不可用。瘰背疮蛀牙，兼治口斜 僻，喜忘者取网着衣领中。

　　蝉蜕消风，断小儿夜哭之鬼。 皮生痔，提肠风下血之徒。

　　蝉蜕，味咸甘寒无毒，亦治妇人产难，小儿惊痫。 皮，味苦甘无毒，治疝气阴蚀疮。

　　。

　　鲤鱼，味苦甘寒无毒，止渴消肿，腹有症瘕之人不可食。蟹，味咸寒有毒，爪能破血堕胎。

　　鲫治肠风下血，宜作脍，又宜作羹，治痢无分赤白。蛙能补损祛劳，一种水鸡为美馔，专补产妇之虚。

　　鲫，味甘温无毒，烧灰治诸疮，补胃和中。蛙，味甘寒无毒，杀疰邪。

　　蜈蚣开小儿口噤，堕孕妇之胎，更制蛇毒。土狗催胎产难生，罨肉中之刺，退肿须臾。

　　蜈蚣，味辛温有毒，用当炒熟，主杀三虫，生则令人吐泻，不堪入汤药。土狗，即蝼蛄，味咸寒无毒，处处有之，下肿利大小便，解毒溃痈。

　　石决明泻肝，黑障青盲终可决。桑螵蛸补肾，泄精遗溺竟无虞。

　　石决明，味咸平凉无毒，除肝经风热。桑螵蛸，味咸甘平无毒，即螳螂子也。用炒黄色，不尔令人泄泻。

　　原蚕娥主泄精，好强阴道。白僵蚕治诸风，口噤难呼。

　　蚕娥，雄者有小毒，炒去翅足，补肾疗血，风痹瘾疹用蚕砂。僵蚕，炒去丝嘴，味咸平辛无毒，疗惊痫崩漏病，又除口噤及喉风。

　　白花蛇主诸风，湿痹拘挛兼疥癞。五灵脂行经闭，昏迷产妇早来沽。

　　白花蛇，味甘温咸有毒，主诸风 斜口眼，并大风疮，与乌梢蛇同功。五灵脂，即寒号虫粪也，治肠风并冷气，炒之治崩。

　　着意要行斯道，潜心细下功夫。

　　卷四

　　果品部

　　且如果品数端，亦分优劣。

　　以果品言之，如柿有数种，红者只可生啖；乌者可焙干入药用，其柿功力且优；白者力薄而功亦劣。

　　入药当知刑反忌宜，性情要辨苦甘冷热。

　　大枣与生葱相刑，不宜合食。乌梅与黄精相反，岂可同餐。如桃杏双仁者，有毒能杀人。安石榴味酸者，方可入药，苦甘者不宜多食，主损齿伤肺。又如橘味辛温，柚味苦冷，枣味甘热，柿味甘寒之类。

　　橘皮则理气宽中，消痰止咳，更可止呕定吐。大枣则养脾扶胃，助药成功，又能补气调脉。

　　陈皮，味辛温无毒，主温脾，青者破积聚。大枣，味甘平温无毒。

　　鸡豆肉名为芡实，轻身长志，好止腰疼。复盆子即是蓬 ，益气强阴，养精最利。

　　芡实，味甘平无毒，补中治痹，煎和金樱子，最益人。复盆子，味酸平咸无毒，处处有之，补中益肾，调和脏腑，治虚损风。

　　柿干止痢涩肠，生宜解酒渴，止哕须教用蒂良。梨实除烦引饮，浆可吐风痰，乳妇金疮如仇贼。

　　柿干，味甘寒无毒，最润喉，通耳鼻。梨实，味甘微酸寒无毒，可止嗽，不宜多食。致成冷痢，乳妇金疮，尤不可多食。

　　橄榄止渴生津，口唇干燥，研敷核中仁。石榴舒筋止痢，去腹中虫，根皮煎汁啜。

　　橄榄，味酸甘温无毒，消酒毒。安石榴，味甘酸无毒，壳入药，治筋挛脚痛，攻痢良。

　　血。

　　藕实，味甘平寒无毒，处处有之。桃仁，去皮尖，味苦甘平无毒，其花通利小便更捷。

　　杏仁不用双仁，通肠润肺，治咳清音。乌梅即是梅实，止渴化痰，痢中莫缺。

　　杏仁，去皮尖及双仁者，味酸甘无毒，治惊痫腹痹，及产乳金疮。乌梅，味酸平无毒，下气调中止渴，治骨蒸劳热，咳嗽痰涎。

　　宣木瓜治霍乱转筋，调理脚气，湿痹伸舒。枇杷叶能止呕和胃，专降肺气，功痊口渴宣木瓜，味酸温无毒，消肿强筋骨，止渴，并脚气攻心。枇杷叶，用布拭去毛，炙用。

　　味苦平无毒，主肺风。

　　胡桃肉肥肌润肉，扑伤和酒捣来尝。草果仁益气温中，好伴常山攻疟发。

　　胡桃肉，味甘平无毒，去痔疮，消瘰 。草果仁，味辛温无毒，温脾胃，消宿食，解酒毒，攻冷气。

　　若能熟此作筌蹄，可洗下工之陋拙。

　　卷四

　　米谷部

　　精明米谷，豆麦粟麻，虽民生之日用，充药料于医家。

　　谷入脾，豆入肾，麦入肝，粟入肺，麻入心。

　　粳米温中和胃，秫米能解漆疮，止渴除烦，须陈仓米。黄豆杀鬼辟邪，黑豆乃堪入药，若问黄卷，便是豆芽。

　　米，味甘温无毒。粳即常时所食之米。秫即造酒之糯米，其种数甚多，不可尽述，主除烦断痢。豆，惟黑者入药，宜炒熟用，味甘平无毒，其他俱不堪用。

　　祛胃热，养肾虚，米粟可长生。填精髓利小肠，巨胜即胡麻。

　　粟，味微寒无毒，治消中。巨胜子，久服之，可长生不老，利大小肠，坚筋快产，主心惊，味甘平无毒，处处有之，即黑麻子。

　　赤小豆消水肿虚浮，研涂痈疽消热毒。白扁豆治筋转霍乱，叶敷蛇虫咬最佳。

　　赤小豆，炒过用，味甘酸平无毒，治消渴，攻脚气。白扁豆，味甘微寒无毒，消暑解毒，下气和中。

　　小麦止汗养肝，堪除燥热。大麦生肌消渴，长胃荣华。

　　大、小麦，味甘微寒无毒。

　　麦 入汤药，真个温中，可知消食，麦麸若调醋，敷扑损处，愈后无瑕。

　　麦 即麦芽也。麸，皮也。

　　去丹风解一切之毒，霍乱吐翻，取粉于绿豆。除浮疽，吐一切痰涎。开胸膈病，摘蒂于甜瓜。

　　绿豆，味甘寒无毒，除热气，主头疼目暗。甜瓜，味苦寒有毒，处处有之。蒂入药，瓜有赤白二种，入药当用赤者。

　　言之有准，用之无差。

　　卷四

　　蔬菜部

　　既已言之五谷，又当取用菜蔬。

　　葱主头疼堪发散，通大小肠，白可安胎止痛。韭补肾虚益元阳，温中下气，子收梦泄遗精。

　　葱，味辛温无毒。韭，味辛温微酸无毒。葱韭皆不可多食，昏人精神，又不可与蜜同食捣汁止头疼，喘嗽风痰莱菔子。酒煎喷痘体，自然红润说胡荽。

　　莱菔，即萝卜也。味甘辛无毒，根脑及嫩叶俱可食。煮熟消食和中下气，去痰癖，肥健人。胡荽，味辛温无毒，消谷通心窍，补五脏不足，利大小便，辟邪秽。

　　白冬瓜去躁烦止渴，白芥子宽胸膈痰拘。

　　冬瓜，味甘微寒无毒，治淋利小便，除热散痈，通小肠醒脾，用子中仁尤良。白芥子，味辛温无毒，青白紫数种，惟芥子粗大色白者入药。除冷气，攻反胃，治上气。

　　妇人产难好催生，滑脏利泄冬葵子。霍乱转筋心腹痛，减烦却暑羡香薷。

　　冬葵子，味甘寒无毒，处处有之，其子是秋种，覆养经冬至春作子，故谓冬之葵子。除寒热，治疳用根。香薷，味辛微寒无毒，下气除烦热，消肿止渴。

　　发病生虫又败阳，便是芸薹菜。生疮长痼精神损，少吃茄子儿。

　　芸薹菜，味辛温有毒，不宜多食，败损阳气，生腹中长虫，主破症瘕，通血除丹毒，消乳痈。茄子，有紫白二种，味甘寒，性冷不宜多食。茄根煎汤，洗冻疮；蒂烧灰，治肠风。

　　芥，味辛温无毒，下气除劳，兼治头痛。

　　马齿苋散血敷疮敷火丹，杀虫磨翳。草繁缕发背疮疡丹风起，烂捣堪涂。

　　马齿苋，处处有之，味酸寒无毒，止渴攻血痢，磨眼翳，利便难。草繁缕，味酸平无毒，名鸡肠菜。

　　消痰定喘宽膨，当求苏叶。风气头疼发散，切要薄荷。

　　紫苏，味辛温无毒，叶紫色而气香者佳。消痰下气开胃用叶；风气头疼发散用茎；宽喘急治咳嗽用子。薄荷，味辛苦温无毒，发汗消食宽胀，除霍乱伤寒，可发散。

　　饴糖敛汗建中，补虚羸不小。神曲养脾进食，使胃气有余。

　　饴糖，味甘微温无毒，以糯米煮粥，候冷入麦 ，澄清再熬成饴糖，以净器盛贮。夏天澄沉井中，免令酸，诸米可作饴，惟糯米者入药，止渴消痰治嗽。神曲，味甘大暖，消食下气。

　　调理产人，去瘀生新犹用醋。通行血脉，助添药势酒同涂。

　　醋，一名苦酒，治痈除症，消疽退肿。酒，味苦甘辛，大热有毒，辟恶除邪破症结。

　　香豉本食中之物，医伤寒切不可无。

　　淡豆豉，味苦寒无毒，治头痛发汗，止痢解热，以酒浸捣烂，患脚敷之良。

　　不揣愚衷而作赋，是为药性之斤铢。揣，量度也。

　　
