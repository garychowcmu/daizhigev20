

　　神农本草经

　　《上卷》

　　上药一百二十种为君，主养命以应天，无毒，多服久服不伤人，欲轻身益气不老延年者，本《上经》。

　　中药一百二十种为臣，主养性以应人，无毒，有毒，斟酌其宜，欲遏病补虚羸者，本《中经》。

　　下药一百二十种为君，主治病以应地，多毒，不可久服，欲除寒热邪气、破积聚、愈疾者，本《下经》。

　　药有君臣佐使，以相宣摄合和者，宜用一君二臣五佐，又可一君三臣九佐使也。

　　药有阴阳配合，子母兄弟，根茎花实草石骨肉。有单行者，有相须者，有相使者，有相畏者，有相恶者，有相反者，有相杀者。凡此七情和合视之，当用相须相使良者，勿用相恶相反者。若有毒宜制，可用相畏相杀者，不尔，勿合用也。药有酸咸甘苦辛五味，又有寒热温凉四气及有毒无毒，阴干暴干，采治时日，生熟，上地所出，真伪陈新，并各有法。

　　药性有宜丸者，宜散者，宜水煮者，宜酒浸者，宜膏煎者，亦有一物兼宜者，亦有不可入汤酒者，并随药性，不得违越。

　　凡欲治病，先察其源，先候病机。五脏未虚，六腑未竭，血脉未乱，精神未散，服药必活。若病已成，可得半愈。病势已过，命将难全。

　　若用毒药疗病，先起如黍粟，病去及止。不去，倍之；不去，十之。取去为度。治寒以热药，治热以寒药。饮食不消，以吐下药。鬼注蛊毒，以毒药。痈肿疮瘤，以疮药。风湿，以风湿药。各随其所宜。

　　病在胸鬲以上者，先食后服药。病在心腹以下者，先服药而后食。病在四肢血脉者，宜空腹而在旦。病在骨髓者，宜饱满而在夜。

　　夫大病之主，有中风、伤寒、温疟、中恶、霍乱、大腹、水肿、肠澼下利、大小便不通、贲肫、上气、咳逆、呕吐、黄疸、消渴、留饮、澼食、坚积癥瘕、惊邪、癫痫、鬼注、喉痹、齿痛、耳聋、目盲、金创、踒折、痈肿、恶疮、痔、瘘、瘿瘘、男子五劳七伤、虚乏羸瘦，女子带下、崩中、血闭，虫蛇蛊毒所伤，此皆大略，宗兆。其间变动枝节，各宜依端绪以取之。

　　《中卷》

　　玉石部上品

　　玉泉味甘平。主治五脏百病。柔筋强骨、安魂魄、长肌肉、益气，久服耐寒暑，不饥渴，不老神仙。人临死服五斤，死三年色不变。一名玉札。

　　丹沙味甘微寒。治身体五脏百病。养精神、安魂魄、益气、明目，杀精魅邪恶鬼。久服通神明不老。能化为汞。生山谷。

　　水银味辛寒。主治疥瘙痂疡百秃，杀皮肤中虫虱，堕胎，除热。杀金银铜锡毒，熔化还复为丹。久服神仙不死。生平土。

　　空青味甘寒。主治青盲、耳聋。明目，利九窍，通血脉，养精神。久服轻身延年不老。能化铜铁铅锡作金。生山谷。

　　曾青味酸小寒。主治目痛，止泪出，风痹，利关节，通九窍，破癥瘕积聚。久服轻身不老。能化金铜。生山谷。

　　白青味甘平。主明目，利九窍，耳聋，心下邪气。令人吐，杀诸毒三虫。久服通神明，轻身延年不老。生山谷。

　　云母味甘平。主治身皮死肌，中风寒热如在车船上，除邪气，安五脏，益子精，明目，轻身延年。一名云珠，一名云华，一名云英，一名云液，一名云沙，一名鳞石。生山谷。

　　朴消味苦寒无毒。主治百病，除寒热邪气，逐六腑积聚、结固留癖。能化七十二种石。炼饵服之，轻身神仙。生山谷。消石味苦寒。主治五脏积热，胃胀闭。涤去畜结饮食，推陈致新，除邪气。炼之如膏，久服轻身。一名芒硝。生山谷。

　　矾石味酸寒。主治寒热泄利，白沃阴蚀，恶疮目痛，坚骨齿。炼饵服之，轻身不老增年。一名羽涅。生山谷。

　　滑石味甘寒。主治身热泄澼，女子乳难，癃闭。利小便，荡胃中积聚寒热，益精气。久服轻身、耐饥，长年。生赭阳山谷。

　　紫石味甘平。主治心腹欬逆邪气，补不足，女子风寒在子宫，绝孕十年无子。久服温中、轻身、延年。生太山山谷。

　　白石英味甘微温。主治消渴，阴痿不足，欬逆，胸膈间久寒。益气，除风湿痹。久服轻身、长年。生山谷。

　　青石赤石黄石白石黑石脂等味甘平。主治黄疸、泄利、肠澼脓血、阴蚀、下血赤白、邪气、痈肿、疽痔恶疮、头疡、疥瘙。久服补髓益气，肥健，不饥，轻身，延年。五石脂，各随五色补五脏。生山谷。

　　太一禹余粮味甘平。主治咳逆上气、癥瘕、血闭、漏下，除邪气。久服耐寒暑不饥，轻身飞行千里神仙。一名石脑。生山谷。

　　禹余粮味甘寒。主治咳逆、寒热、烦满，下利赤白，血闭癥家大热。炼饵服之，不饥、轻身、延年。生池泽。

　　雄黄味苦平。主治寒热鼠瘘，恶疮疽痔，死肌，杀精物恶鬼邪气百虫毒，胜五兵。炼食之，轻身神仙。一名黄食石。生山谷。

　　玉石部中品

　　石胆味酸小寒。主明目目痛，金创诸痫痉，女子阴蚀痛，石淋寒热，崩中下血，诸邪毒气，令人有子。炼饵服之不老，久服增寿神仙。能化铁为铜、成金银。一名毕石，生山谷。

　　石钟乳味甘温。主治咳逆上气，明目益精，安五脏，通百节，利九窍，下乳汁。生山谷。

　　雌黄味辛平。主治恶疮头秃痂疥，杀毒虫*，身痒，邪气，诸毒。炼之久服，轻身、增年、不老。生山谷。

　　殷孽味辛温。主治爛伤瘀血，泄利寒热，鼠瘘，癥瘕结气。一名姜石。生山谷。

　　孔公孽味辛温。主治伤食不化，邪结气，恶疮疽瘘痔，利九窍，下乳汁。生山谷。石流黄味酸温有毒。主治妇人阴蚀，疽痔恶血，坚筋骨，除头秃，能化金银铜铁奇物。生山谷中。阳起石味酸无毒。主治崩中漏下，破子藏中血，癥瘕结气，寒热腹痛，无子，阴痿不起，补不足。一名白石。生奇山山谷。

　　凝水石味辛寒。主治身热，腹中积聚邪气，皮中如火烧，烦满。水饮之。久服不饥。一名白水石。生山谷。

　　慈石味辛寒。主治周痹风湿，支节中痛，不可持物，洗洗酸痛，除大热烦满及耳聋。一名玄石。生山谷。

　　理石味辛寒。主治身热，利胃解烦，益精明目，破积聚，去三虫。一名立制石。生山谷。长石味辛寒。主治身热，四肢寒厥，利小便，通血脉，明目去翳，眇，去三虫，杀蛊毒。久服不饥。一名方石。生山谷。肤青味辛。主治蛊毒，毒蛇，菜肉諸毒，恶创。一名推青。生山谷。

　　铁落味辛平。主治风热恶创，疡疽创痂疥，气在皮肤中。铁，主坚肌耐痛。铁精主明目化铜。生平泽。

　　玉石部下品

　　石膏味辛微寒。主治中风寒热，心下逆气惊喘，口干舌焦不得息，腹中坚痛，除邪鬼，产乳，金创。生山谷。

　　青琅玕味辛平。主治身痒、火创、痈伤、疥瘙、死肌。一名石珠。生平泽。

　　礬石味辛有毒。主治寒熱鼠瘘，蚀疮、死肌、风痹，腹中坚，邪气，除热。一名青分石，一名立制石，一名固羊石。生山谷。

　　代赭味苦寒。主治鬼注、贼风、蛊毒，杀精物恶鬼，腹中毒邪气，女子赤沃漏下。一名须丸。生山谷。

　　卤咸味苦咸寒。主治大热，消渴，狂烦，除邪，及吐下蛊毒，柔肌肤。大盐，令人吐。戎盐，明目，目痛，益气，坚肌骨，去蛊毒。生池泽。

　　白垩味苦温。主治女子寒热癥瘕、月闭、积聚、阴肿痛，漏下，无子。生山谷。

　　铅丹味辛微寒。主治咳逆胃反，惊痫癫疾，除热下气。炼化还成九光。久服通神明。生平泽。粉锡味辛寒。主治伏尸毒螫，杀三虫。锡铜镜鼻，主治女子血闭，癥瘕伏肠，绝孕。一名解锡。生贵阳山谷。

　　石灰味辛温。主治痈疡疥瘙，热气，恶疮癞疾，死肌堕眉，杀痔虫，去黑子息肉。一名恶灰。生山谷。

　　冬灰味辛微温。主治黑子，去疣息肉，疽蚀疥瘙。一名藜灰。生川泽。

　　草部上品

　　青芝味酸平。主明目，补肝气，安精魂，仁恕。久食轻身不老，延年神仙。一名龙芝。生山谷。

　　赤芝味苦平。主治胸中结，益心气，补中，增智慧，不忘。久食轻身不老，延年神仙。一名丹芝。生山谷。

　　黄芝味甘平。主治心腹五邪，益脾气，安神，忠信和乐。久食轻身不老，延年神仙。一名金芝。生山谷。白芝味辛平。主治咳逆上气，益肺气，通利口鼻，强志意勇悍，安魄。久食轻身不老，延年神仙。一名玉芝。生山谷。

　　黑芝味咸平。主治癃，利水道，益肾气，通九窍，聪察。久食轻身不老，延年神仙。一名玄芝。生山谷。

　　紫芝味甘温。主治耳聋，利关节，保神，益精气，坚筋骨，好颜色。久食轻身不老，延年神仙。一名木芝。生山谷。

　　天门冬味苦平，主治诸暴风湿偏痹，强骨随，杀三虫，去伏尸。久服轻身益气延年。一名颠勒。生山谷。

　　术味苦温。主治湿痹、死肌、痉疸，止汗除热，消食，化煎饵。久服轻身、延年不饥。一名山蓟。生郑山山谷。委萎味甘平。主治中风暴热不能动摇，跌筋结肉，诸不足，久服去面*鼾，好颜色润泽，轻身不老。生川谷。

　　干地黄味甘寒。主治折跌绝筋伤中，逐血痹，填骨髓，长肌肉。做汤，除寒热积聚，除痹。生者尤良。一名地髓。生川泽。菖蒲味辛温。主治风寒湿痹，咳逆上气，开心孔，补五脏，通九窍，明耳目，出音声。久服轻身，不忘，不迷惑，延年。一名昌阳。生池泽。

　　远志味苦温。主治咳逆伤中，补不足，除邪气，利九窍，益智慧，耳目聪明，不忘，强智倍力。久服轻身不老。叶名小草。一名葽绕，一名细草。生川谷。

　　泽泻味甘寒。主治风寒湿痹，乳难，消水，养五脏，益气力，肥健。久服耳目聪明，不饥，延年轻身，面生光，能行水上。一名水泻，一名芒芋，一名鹄泻。生池泽。

　　署豫味甘小温。主治伤中，补虚羸，除寒热邪气，补中益气力，长肌肉。久服耳目聪明，轻身不饥延年。一名山芋。生山谷。菊华味苦平。主治风头，头眩肿痛，目欲脱，泪出，皮肤死饥，恶风湿痹。久服利血气，轻身耐老延年。一名节华。生川泽。

　　甘草味甘平。主治五臟六腑寒热邪气，坚筋骨，长肌肉，倍力，金创，尰，解毒，久服輕身延年。生川谷。

　　人參味甘小寒。主補五臟，安精神，定魂魄，止惊悸，除邪气，明目，开心益智。一名人衔，一名鬼盖。生山谷。

　　石斛味甘平。主治伤中，除痹下气，补五脏虚劳羸瘦，强阴。久服厚肠胃，轻身延年。一名林兰。生山谷。石龙芮味苦平。主治风寒湿痹，心腹邪气，利关节，止烦满。久服轻身明目不老。一名鲁果能，一名地椹。生川泽。

　　牛膝味苦（酸）平。主治寒湿痿痹，四肢拘挛，膝痛不可屈伸，逐血气，伤热火烂，堕胎。久服轻身耐老。一名石倍。生川谷。

　　独活味苦平无毒。主治风寒所出，金创，止痛，賁豚痫痉，女子疝瘕。久服轻身耐老。一名羌活，一名羌青，一名护羌使者。生川谷。升麻味甘平。主解百毒，杀百精老物殃鬼，辟温疫瘴邪蛊毒。久服不夭，轻身长年，一名周升麻。生山谷。

　　茨胡味苦平。主治心腹肠胃中结气、饮食积聚、寒热邪气，推陈致新，久服轻身、明目、益精。一名地薰。生川谷。防葵味辛寒。主治疝瘕肠泄，膀胱热结溺不下，咳逆，温疟，癫痫，惊邪狂走。久服坚骨髓，益气轻身。一名梨盖。生川谷。

　　著实味苦平。主治阴痿、益气，充肌肤，明目聪慧先知。久服不饥、不老轻身。生川谷。

　　奄闾子味苦小温无毒。主治五脏瘀血，腹中水气，胪胀留热，风寒湿痹，身体诸痛。久服轻身延年不老。生川谷。

　　薏苡人味甘微寒。主治筋急拘挛不可屈伸，风湿痹，下气。久服轻身益气。其根下三虫。一名解蠡。生平泽。

　　车前子味甘寒无毒。主治气癃，止痛、利水道小便，除湿痹。久服轻身耐老。一名当通。生平泽。析蓂子味辛酸温无毒。主明目，目痛泪出，除痹补五脏，益精光。久服轻身不老。一名蔑析，一名大蕺，一名马辛。生山泽。

　　充蔚子味辛微温。主明目益惊，除水气。久服轻身。茎，主瘾疹痒，可作汤浴。一名益母，一名益明，一名大札。生池泽。

　　木香味辛温。主治邪气，辟毒疫温鬼，强志，主淋露。久服不梦寤魇寐。生山谷。龙胆味苦涩。主治骨间寒热，惊痫邪气，续绝伤，定五脏，杀蛊毒。久服益智不忘，轻身耐老。一名陵游。生山谷。

　　菟丝子味辛平。主续绝伤，补不足，益气力，肥健。汁，去面鼾*。久服明目轻身延年。一名菟芦。生山谷。

　　巴戟天味辛微温。主治大风邪气，阴痿不起。强筋骨，安五脏，补中，增志，益气。生山谷。

　　白莫味甘寒。主治寒热、八疸、消渴。补中益气。久服轻身延年。一名穀菜。

　　白蒿味甘平。主治五脏邪气，风寒湿痹，补中益气，长毛发令黑，疗心悬，少食常饥。久服轻身，耳目聪明，不老。生川泽。

　　地肤子味苦寒。主治膀胱热，利小便，补中益精气。久服耳目聪明，轻身耐老。一名地葵。生平泽。石龙芻味苦微寒。主治心腹邪气，小便不利，淋闭。风湿鬼注恶毒。久服补虚羸，轻身，耳目聪明，延年。一名龙须，一名草续断。生山谷。

　　落石味苦温。主治风热死肌，痈伤，口干舌焦，痈肿不消，喉舌肿，水浆不下。久服轻身明目，润泽好颜色，不老延年。一名石鲮，生川谷。

　　黄连味苦无毒。主治热气，目痛眦伤泣出，明目，肠澼腹痛下利，妇人阴中肿痛。久服令人不忘。一名王连，生川谷。（亦贴生于树木或墙壁上）

　　王不留行味苦平。主治金创，止血、逐痛，出刺，除风痹内寒。久服轻身耐老增寿。生山谷。蓝实味苦寒。主解诸毒，杀虫蚑注鬼螫毒。久服头不白，轻身。生平泽。（靛花，即青黛）

　　景天味苦酸平。主大热火疮，身热烦，邪恶气。华，主女人漏下赤白，轻身明目。一名戒火，一名慎火。生川谷。

　　天名精味甘寒。主治瘀血血瘕欲死，下血，止血，利小便，除小虫，去痹，除胸中结热，止烦渴。久服轻身耐老。一名麦句姜，一名虾蟆蓝，一名豕首。生川泽。（又名地菘，子名鹤虱，根名吐牛膝）

　　蒲黄味甘平，主治心腹膀胱寒热，利小便，止血，消瘀血。久服轻身，益气力，延年神仙。生池泽。

　　香蒲味甘平，主治五脏心下邪气，口中烂臭，坚齿、明目、聪耳。久服轻身耐劳。一名*。生池泽。

　　兰草味辛平。主利水道，杀蛊毒，辟不祥。久服益气、轻身、不老，通神明。一名水香。生池泽。

　　决明子味咸平。主治青芒，目淫肤赤白膜，眼赤痛泪出。久服益精光轻身。生川泽。

　　云实味辛小温。主治泄利肠澼，杀虫蛊毒，去邪恶结气，止痛，除寒热。华，主治见鬼精物。多食令人狂走。久服轻身，通神明。生川谷。（又名员实、天豆、云英）

　　黄芪味甘微温。主治痈疽久败疮，排脓止痛，大风癞疾，五痔鼠瘘，补虚，小儿百病。一名戴糁。生山谷。

　　蛇床子味苦平。主治妇人阴中肿痛，男子阴漏，湿痒，除痹气，利关节，癫痫恶疮。久服轻身。一名蛇粟，一名蛇米。生川谷。漏芦味苦咸寒。主治皮肤热，恶疮疽痔，湿痹，下乳汁。久服轻身益气，耳目聪明，不老延年。一名野兰。生山谷。

　　茜根味苦寒。主治寒湿风痹，黄疸。补中。生山谷。

　　旋华味甘温。主益气，去面鼾*黑色，媚好。根，主腹中寒热邪气，利小便。久服不饥轻身。一名筋根华，一名金沸。生平泽。

　　白兔藿味苦平。主治蛇虺蜂虿猘狗菜肉蛊毒，鬼注。一名白葛。生山谷。

　　青蘘味甘寒。主治五臟邪气，风寒湿痹，益气，补脑髓，坚筋骨。久服耳目聪明，不饥、不老、增寿。巨胜苗也。（即胡麻之苗）生川谷。

　　当归味甘温无毒。主治欬逆上气，温疟热洗洗在皮肤中，妇人漏下绝子诸恶疮疡，金创，主饮之。一名乾归。生川谷。

　　草部中品

　　赤箭味辛温。主杀鬼精物，蛊毒恶气。久服益气力，长阴，肥健，轻身增年。一名离母，一名鬼督邮。生川谷。

　　麦门冬味甘平。主治心腹结气，伤中伤饱，胃络脉绝，羸瘦短气。久服轻身、不老、不饥。生川谷。

　　卷柏味辛平。主治五脏邪气，女子阴中寒热痛，癥瘕，血闭，绝子。久服轻身、和颜色。一名万岁。生山谷。

　　肉松容味咸。主治五劳七伤，补中，除茎中寒热痛，养五脏，强阴，益精气，多子，妇人癥瘕。久服轻身。生山谷。

　　蒺藜子味苦温。主治恶血，破癥结积聚喉痹，乳难。久服长肌肉，明目轻身。一名旁通，一名屈人，一名止行，一名豺羽，一名升推。生平泽。

　　防风味甘温无毒。主治大风眩痛，恶风风邪，目盲无所见，风行周身，骨节疼痛，烦满。久服轻身。一名铜芸。生川泽。

　　沙参味苦微寒无毒。主治血积惊气，除寒热，补中益肺气。久服利人。一名知母。生川谷。

　　芎穷味辛温无毒。主治中风入脑头痛，寒痹筋挛缓急，金创，妇人血闭无子。生川谷。

　　麋芜味辛温。主治欬逆，定惊气，辟邪恶，除蛊毒鬼注，去三虫。久服通神。一名薇芜。

　　续断味苦微温。主治伤寒，补不足，金创痈伤折跌，续筋骨，妇人乳难。久服益气力。一名龙豆，一名属折。生山谷。

　　茵陈蒿味苦无毒。主治风湿寒热邪气，热结黄疸。久服轻身、益气、耐老。生太山及丘陵坡岸上。

　　五味味酸温。主益气、咳逆上气，劳伤羸瘦，补不足，强阴，益男子精。生山谷。

　　秦艽味苦平。主治寒热邪气，寒湿风痹肢节痛，下水利小便。生山谷。

　　黄芩味苦平。主治诸热黄疸，肠澼泄利，逐水，下血闭，恶疮疽蚀，火疡。一名腐肠。生川谷。

　　勺药味苦。主治邪气腹痛，除血痹，破坚积寒热疝瘕，止痛，利小便，益气。生川谷。

　　干姜味辛温。主治胸满咳逆上气，温中、止血，出汗，逐风湿痹，肠澼下利，生者尤良。久服去臭气，通神明。生川谷。

　　蒿本味辛微温。主治妇人疝瘕，阴中寒肿痛，腹中急，除风头痛，长肌肤，悦颜色。一名鬼卿，一名地新。生山谷。

　　麻黄味苦温无毒。主治中风伤寒头痛，温疟，发表出汗，去邪热气，止欬逆上气，除寒热，破癥坚积聚。一名龙沙。生山谷。

　　葛根味甘平。主治消渴，身大热，呕吐，诸痹，起阴气，解诸毒。葛谷，主下利十岁以上。一名鸡齐根。生川谷。知母味苦寒无毒。主治消渴热中，除邪气，肢体浮肿，下水，补不足，益气。一名母蚳、连母、野蓼、地参、水参、水浚、货母。生川谷。

　　贝母味辛平。主治伤寒烦热，淋沥、邪气、疝瘕，喉痹，乳难。金疮风痉。一名空草。

　　栝楼味苦寒。主治消渴，身热烦满，大热。补虚安中，续绝伤。一名地楼。生川谷及山阴。

　　丹参味苦微寒无毒。主治心腹邪气，肠鸣幽幽如走水，寒热积聚，破癥除瘕，止烦满，益气。一名却蝉草。生山谷。

　　玄参味苦微寒无毒。主治腹中寒热积聚，女子产乳余疾。补肾气，令人目明。一名重台。生川谷。

　　苦参味苦寒。主治心腹结气，疝瘕积聚，黄疸，溺有余沥，逐水，除痈肿。补中，明目止泪。一名水槐，一名苦識*。生山谷及田野。

　　狗脊味苦平。主腰背强，关机缓急，周痹，寒湿膝痛。颇利老人。一名百枝。生川谷。

　　萆薢味苦平。主治腰背痛强，骨节风寒湿周痹。恶疮不瘳，热气。生山谷。

　　通草味辛平。主去恶虫，除脾胃寒热，通利九窍血脉关节，令人不忘。一名附支。生山谷。

　　瞿麦味苦寒。主治关格诸癃结，小便不通，出刺，决痈肿，明目去翳，破胎堕子，下闭血。一名巨句麦。生川谷。败酱味苦平。主治暴热火疮，赤气，疥瘙疽痔，马鞍，热气。一名鹿肠。生川谷。

　　白芷味辛温。主治女人漏下赤白，血闭，阴肿，寒热，风头，侵目泪出，长肌肤、润泽，可作面脂。一名芳香。生川谷。

　　杜若味辛微温。主治胸胁下逆气，温中，风入脑户，头肿痛，多涕泪出。久服益精、明目、轻身。一名杜蘅。生川泽。

　　紫草味苦寒。主心腹邪气、五疸，补中益气，利九窍，通水道。一名紫丹，一名紫芙，一名地血。生山谷。

　　紫菀味苦温。主治咳逆上气，胸中寒热结气，去蛊毒痿蟨，安五脏。生山谷。

　　白鲜味苦寒。主治头风，黄疸，咳逆，淋沥，女子阴中肿痛，湿痹死肌，不可屈伸，起止行步。生川谷。

　　薇衔味苦平。主治风湿痹，历节痛，惊痫吐舌，悸气贼风，鼠瘘痈肿。一名麋衔。生川泽。

　　白薇味苦平。主治暴中风身热，肢满，忽忽不知人，狂惑邪气，寒热酸疼，温疟洗洗，发作有时。生川泽。

　　葈耳实味甘温。主治风头寒痛，风湿周痹，四肢拘挛痛，恶肉死肌。久服益气，耳目聪明，强志轻身。一名胡葈，一名地葵。生川谷。

　　茅根味甘寒。主治劳伤虚羸，补中益气，除瘀血，血闭寒热，利小便。其苗主下水。一名兰根，一名茹根。生山谷。酸酱味酸平。主治热烦满，定志益气，利水道，产难，吞其实立产。一名酢酱。生川泽。淫羊藿味辛寒。主治阴痿，绝伤，茎中痛，利小便。益气力，强志。一名刚前。生山谷。

　　蠡实味甘平。主治皮肤寒热，胃中热气，风寒湿痹。坚筋骨，令人嗜食。久服轻身。华叶，去白虫。一名剧草，一名三坚，一名豕首。生川谷。

　　款冬味辛温。主治咳逆上气，善喘，喉痹，诸惊痫，寒热邪气。一名槖吾、颗东、虎虚、菟奚。生山谷。

　　防己味辛平。主治风寒温疟热气，诸痫，除邪利大小便。一名解离。生川谷。女菀味辛温。主治风寒洗洗，霍乱泄痢，肠鸣上下无常处，惊痫寒热百疾。生川谷。

　　泽兰味酸无毒。主治乳妇衄血，中风余疾，大腹水肿，身面四支浮肿，骨节中水，金创，痈肿疮脓。一名虎兰，一名龙枣。生泽傍。

　　地榆味苦微寒。主治妇人乳痛，七伤，带下病，止痛，除恶肉，止汗，疗金创。生山谷。

　　王孙味苦平无毒。主治五脏邪气，寒湿痹，四肢疼酸，膝冷痛。生川谷。

　　爵床味咸寒。主治腰脊痛不得著床，俯仰艰难，除热，可作浴汤。生山谷。

　　马先蒿味苦平。主治寒热鬼注，中风湿痹，女子带下病，无子。一名马矢蒿。生川泽。蜀羊泉味苦微寒。主治头秃恶疮，热气疥瘙痂癣虫，疗龋齿。生川谷。

　　积雪草味苦寒，主治大热，恶疮痈疽，浸淫赤熛，皮肤赤，身热。生川谷。

　　垣衣味酸无毒。主治黄疸，心烦咳逆，血气，暴热在肠胃，金创内寒。久服补中益气，长肌，好颜色。一名昔邪，一名乌韭，一名垣嬴，一名天韭，一名鼠韭。生古垣墙阴或屋上。

　　水萍味辛寒。主治暴热身痒，下水气，胜酒，长须发，止消渴。久服轻身。一名水华。生池泽。

　　海藻味苦寒。主治癭瘤气，颈下核，破散结气，痈肿，癥瘕坚气，腹中上下鸣，下十二水肿。一名落首。生池泽。桔梗味苦无毒。主治胸胁痛如刀刺，腹满肠鸣幽幽，惊恐悸气。生山谷。

　　旋覆花味咸温。主治结气，胁下满，惊悸，除水，去五脏间寒热。补中下气。一名金沸草，一名盛湛。生川谷。

　　蛇全味苦微寒。主治惊痫寒热邪气，除热，金创，疽痔鼠瘘，恶疮头疡。一名蛇衔。生山谷。

　　假苏味辛温。主治寒热鼠瘘瘰疬生疮，破结聚气，下瘀血，除湿痹。一名鼠蓂。生川泽。

　　草部下品

　　营实味酸温。主治痈疽恶疮，结肉跌筋，败疮热气，阴蚀不瘳，利关节。一名墙薇，一名墙麻，一名牛棘。生山谷。

　　牡丹味辛寒。主治寒热中风，瘈疭痉，惊痫邪气，除癥坚，瘀血，留舍肠胃，安五脏，疗痈疮。一名鹿韭，一名鼠姑。生山谷。

　　石韦味苦平。主治劳热邪气，五癃闭不通，利小便水道。一名石*樜。生山谷石上。

　　百合味甘平。主治邪气腹胀心痛，利大小便。补中益气。生川谷。

　　紫参味苦寒。主治心腹积聚，寒热邪气，通九窍，利大小便。一名牡蒙。生山谷。

　　王瓜味苦寒。主治消渴内痹，瘀血月闭，寒热酸疼，益气愈聋。一名土瓜。生平泽。

　　大黄味苦寒有毒。主下瘀血，血闭，寒热，破癥瘕积聚，留饮宿食，荡涤肠胃，推陈致新，通利水谷，调中化食，安和五脏。生山谷。

　　甘遂味苦寒有毒。主治大腹疝瘕，腹满，面目浮肿，留饮宿食，破癥坚积聚，利水谷道。一名主田。生川谷。

　　亭历味辛寒。主治癥瘕积聚结气，饮食寒热，破坚逐邪，通利水道。一名大室，一名大适。生平泽及田野。芫华味苦温有毒。主治欬逆上气，喉鸣喘，咽肿气短，蛊毒鬼疟，疝瘕痈肿，杀虫鱼。一名去水。生川谷。

　　泽漆味苦微寒。主治皮肤热，大腹水气，四肢面目浮肿，丈夫阴气不足。生川泽。

　　大戟味苦寒。主治蛊毒十二水。腹满急痛，积聚，中风，皮肤疼痛，吐逆。一名卯*钜。

　　荛华味苦寒。主治伤寒温疟，下十二水，破积聚大坚癥瘕，荡涤肠胃中留癖饮食，寒热邪气，利水道。生川谷。

　　钩吻味辛温。主治金疮乳，中恶风，咳逆上气，水肿，杀鬼注蛊毒。一名治葛。生山谷。

　　藜芦味辛寒有毒。主治蛊毒，咳逆，泄痢肠澼，头疡疥瘙恶疮，杀诸虫毒，去死肌。一名黄苒。生山谷。

　　乌头味辛温有毒。主治中风恶风洗洗，出汗，除寒湿痹，咳逆上气，破积聚寒热。其汁煎之，名射罔，杀禽兽。一名奚毒，一名即子，一名乌喙。生山谷。

　　天雄味辛温。主治大风，寒湿痹，历节痛，拘挛缓急，破积聚，邪气，金创，强筋骨，轻身健行。一名白幕。生山谷。附子味辛温有毒。主治风寒咳逆邪气，温中，金创，破癥堅积聚，血瘕寒湿，踒躄拘挛，膝痛不能行走。生山谷。

　　羊踯躅味辛温有毒。主治贼风在皮肤中淫淫痛，温疟，恶毒，诸痹。生川谷。茵芋味苦温。主治五脏邪气，心腹寒热羸瘦，如疟状发作有时，诸关节风湿痹痛。生川谷。

　　射干味苦平。主治咳逆上气，喉痹咽痛不得消息，散结气，腹中邪逆，食饮大热。一名乌扇，一名乌蒲。生川谷。

　　鸢尾味苦平。主治蛊毒邪气，鬼注诸毒，破癥瘕积聚，去水，下三虫。生山谷。

　　贯众味苦微寒有毒。主治腹中邪熱氣，诸毒，杀三虫。一名贯节，一名贯渠，一名百头，一名虎卷，一名扁苻。生山谷。

　　飞廉味苦平。主治骨节热，胫重酸疼。久服令人身轻。一名飞轻。生川泽。

　　半夏味辛平。主治伤寒寒热，心下坚，下气，喉咽肿痛，头眩胸胀，咳逆肠鸣，止汗。一名地文，一名水玉。生川谷。虎掌味苦温无毒。主治心痛，寒热，结气，积聚伏梁，伤筋痿拘缓，利水道。生山谷。

　　莨荡子味苦寒。主治齿痛，出虫，肉痹拘急，使人健行，见鬼，多食令人狂走。久服轻身。走及奔马，强志、益力、通神。一名横唐。生川谷。

　　蜀漆味辛平有毒。主治疟及咳逆寒热，腹中癥坚痞结，结聚邪气，蛊毒鬼注。生川谷。

　　恒山味苦寒。主治伤寒寒热，热发温疟，鬼毒，胸中痰结，吐逆。一名互草。生川谷。

　　青葙味苦微寒。主治邪气，皮肤中热，风瘙身痒，杀三虫。子名草决明，疗唇口青。一名草蒿，一鸣蒌蒿。生平谷。狼牙味苦寒有毒。主治邪气热气，疥瘙恶疡疮痔，去白虫。一名牙子。生川谷。

　　白蔹味苦平。主治痈肿疽疮，散结气，止痛除热，目中赤，小儿惊痫，温疟，女子阴中肿痛。一名菟核，一名白草。生山谷。白及味苦平。主治痈肿恶疮败疽，伤阴，死肌，胃中邪气，贼风鬼击，痱缓不收。一名甘根，一名连及草。生川谷。

　　草蒿味苦寒。主治疥瘙痂痒恶疮，杀虱，留热在骨节间，明目。一名青蒿，一名方溃。生川泽。

　　雚菌味咸平。主治心痛，温中，去长虫、白徙*、蛲虫，蛇螫毒，癥瘕诸虫。一名雚芦。生池泽。连翘味苦平。主治寒热鼠漏，瘰疬痈肿，恶疮瘿瘤，结热蛊毒。一名异翘，一名蕳华，一名折根，一名三廉。生山谷。

　　白头公味苦温无毒。主治温疟狂易，寒热，癥瘕积聚，瘿气，逐血止痛，疗金创。一名野丈人，一名胡王使者。生川谷。

　　闾茹味酸咸有毒。主蚀恶肉，败疮，死肌，杀疥虫，排脓恶血，除大风热气，善忘不乐。生川谷。

　　羊桃味苦寒。主治熛热身暴赤色，风水积聚，恶疡，除小儿热。一名鬼桃，一名羊肠。生川谷。

　　羊蹄味苦寒。主治头秃疥瘙，除热，女子阴蚀。一名东方宿，一名连虫陆，一名鬼目。生川泽。

　　鹿藿味苦平。主治蛊毒，女子腰腹痛不乐，肠痈瘰疬疡气。生山谷。牛扁味苦微寒。主治身皮疮热气，可作浴汤，杀牛虱小虫，又疗牛病。生川谷。

　　陆英味苦寒。主治骨间诸痹，四肢拘挛疼酸，膝寒痛，阴痿，短气不足，脚肿。生川谷。

　　藎草味苦平。主治久咳上气，喘逆久寒，惊悸，痂疥，白秃，疡气，杀皮肤小虫。生川谷。

　　夏枯草味苦辛寒。主治寒热瘰疬，鼠瘘头疮，破癥，散瘿结气，脚肿湿痹。轻身。一名夕句，一名乃东。生川谷。

　　乌韭味甘寒。主治皮肤往来寒热，利小肠、膀胱气。生山谷。

　　蚤休味苦微寒。主治惊痫摇头弄舌，热气在腹中，癫疾，痈疮阴蚀，下三虫，去蛇毒。一名螫休。生川谷。

　　石长生味咸微寒。主治寒热恶疮大热，辟鬼气不祥。一名丹草。生山谷。

　　狼毒味辛平。主治咳逆上气，破积聚饮食，寒热水气，恶疮鼠瘘疽蚀，鬼精蛊毒，杀飞鸟走兽。一名续毒。生山谷。

　　鬼臼味辛温。主杀蛊毒鬼注精物，辟恶气不祥，逐邪解百毒。一名爵犀，一名马目毒公，一名九臼。生山谷。

　　扁蓄味苦平。主治浸淫疥瘙疽痔，杀三虫。生山谷。

　　商陆味辛平。主治水胀，疝瘕痹，熨除痈肿。杀鬼精物。一名*根，一名夜呼。生川谷。

　　女青味辛平。主治蛊毒，逐邪恶气，杀鬼温疟，辟不祥。一名雀瓢。生山谷。白附子主治心痛血痹，面上百病，行药势。生蜀郡。

　　姑活味甘温。主治大风邪气，湿痹寒痛。九服轻身益寿耐老。一名冬葵子。生川泽。

　　别羁味苦微温。主治风寒湿痹，身重，四肢疼酸寒邪历节痛。生川谷。

　　石下长卿味咸平。主治鬼注精物，邪恶气，杀百精蛊毒，老魅注易，亡走啼哭，悲伤恍惚。一名徐长卿。生池泽。

　　翘根味苦寒。主治下热气，益阴精，令人面悦好，明目。久服轻身耐老。生平泽。

　　木部上品

　　茯苓味甘平。主治胸胁逆气，忧恚惊恐，心下结痛，寒热烦满咳逆，口焦舌干，利小便。久服安魂养神，不饥延年。一名伏兔。生山谷。

　　松脂味苦温。主治痈疽恶疮，头疡白秃，疥瘙风气，安五脏，除热。久服轻身延年。一名松膏，一名松肪。生山谷。

　　柏实味甘平。主治惊悸，安五脏，益气，除风湿痹。久服令人润泽美色，耳目聪明，不饥不老，轻身延年。生山谷。

　　箘桂味辛温。主治百病，养精神，和颜色，为诸药先娉通使。久服輕身不老，面生光华，媚好常如童子。生交止*山谷。

　　牡桂味辛温。主治上气咳逆、结气，喉痹吐吸，利关节，补中益气。久服通神，轻身不老。生山谷。杜仲味辛平。主治腰膝痛，补中，益精气，坚筋骨，强志，除阴下痒湿，小便余沥。久服轻身耐老。一名思仙。生山谷。

　　蔓荆实味苦微寒。主治筋骨间寒热，湿痹拘挛，明目坚齿，利九窍，去白虫。久服轻身耐老。小荆实亦等。

　　蘖木味苦寒。主治五脏肠胃中结气热，黄疸，肠痔，止泄利，女子漏下赤白，阴阳蚀疮。根，一名檀桓。生山谷。

　　辛夷味辛溫。主治五臟身体寒热，风头脑痛，面鼾*。久服下气，轻身明目，增年能老。一名辛引，一名侯桃，一名房木。生川谷。

　　榆皮味甘平。主治大小便不通，利水道，除邪气。久服轻身不饥。其实尤良。一名零榆。生山谷。

　　酸枣味酸平。主治心腹寒热邪结气，四肢酸疼，湿痹。久服安五脏，轻身延年。生川泽。

　　槐子味苦寒。主治五内邪气热，止涎唾，补绝伤，五痔火疮，妇人乳瘕，子藏急痛。生平泽。

　　枸杞味苦寒。主治五内邪气，热中消渴，周痹。久服坚筋骨，轻身耐老。一名杞根，一名地骨，一名枸忌，一名地辅。生平泽。

　　橘柚味辛温。主治胸中瘕热逆气，利水谷。久服去口臭，下气通神。一名橘皮。生南山川谷。

　　木部中品

　　干漆味辛温，无毒。主治绝伤，补中，续筋骨，填髓脑，安五脏，五缓六急，风寒湿痹。生漆，去长虫。久服轻身耐老。生川谷。

　　木兰味苦寒。主治身大热在皮肤中，去面热赤疱酒皶，恶风癩疾，阴下痒湿，明目。一名林兰。生山谷。

　　女贞实味苦平。主补中安五脏，养精神，除百疾。久服肥健、轻身、不老。生川谷。

　　桑上寄生味苦平。主治腰痛，小儿背强，痈肿，安胎，充肌肤，坚齿发，长须眉。其实，明目、轻身、通神。一名寄屑，一名寓木，一名宛童。生山谷。

　　苏核味甘平无毒。主治心腹邪结气，明目，目赤痛伤泪出。久服轻身、益气、不饥。生川谷。

　　龙眼味甘平。主治五脏邪气，安志，厌食。久服强魂，聪明，轻身不老，通神明。生山谷。

　　厚朴味苦温无毒。主治中风、伤寒、头痛，寒热惊气，血痹死肌，去三虫。生山谷。

　　竹叶味苦平。主治咳逆上气，溢筋急恶疡，杀小虫。根，作汤，益气止渴，补虚下气。汁，主风痉痹。实，通神明，轻身益气。

　　枳实味苦寒。主治大风在皮肤中如麻豆苦痒，除寒热热结，止利。长肌肉，利五脏，益气轻身。生川泽。

　　山茱萸味酸无毒。主治心下邪气寒热，温中，逐寒湿痹，去三虫。久服轻身。一名蜀枣。生山谷。

　　吴茱萸味辛温。主温中下气止痛，咳逆寒热，除湿血痹，逐风邪，开腠理。根，杀三虫。一名藙。生川谷。秦皮味酸无毒。主治风寒湿痹，洗洗寒气，除热，目中青翳白膜。久服头不白，轻身。生川谷。

　　支子味苦寒。主治五内邪气，胃中热气，面赤酒疱皶鼻，白癞赤癞疮疡。一名木丹。生川谷。

　　合欢味甘平。主安五脏，和心志，令人欢乐无忧。久服轻身明目，得所欲。生益州山谷。

　　秦椒味辛温。主治风邪气，温中，除寒痹，坚齿长发，明目。久服轻身好颜色，耐老增年通神。生川谷。

　　紫葳味酸微寒。主治妇人乳余疾，崩中癥瘕血闭，寒热羸瘦，养胎。生川谷。

　　芜荑味辛。主治五内邪气，散皮肤骨节中淫淫行毒。去三虫，化食。一名无姑，一名殿*塘*（草头）。生川谷。

　　桑根白皮味甘寒。主治伤中五劳六极羸瘦，崩中脉绝，补虚益气。叶，除寒热，出汗。桑耳，黑者，主女子漏下，赤白汁，血病，癥瘕积聚腹痛，阴阳寒热，无子。五木耳，名薷（木旁），益气不饥，轻身强志。

　　木部下品

　　松萝味苦平。主治瞋怒邪气，止虚汗出，风头，女子阴寒肿痛。一名女萝。生山谷。

　　五加味辛温。主治心腹疝气，腹痛，益气，疗躄。小儿立能行，疽疮阴蚀。一名豺漆。

　　猪苓味甘平。主治痎疟，解毒，蛊毒、蛊注，不祥，利水道。久服轻身耐老。一名叚（犬旁）猪矢。生山谷。

　　白棘味辛寒。主治心腹痛，痈肿溃脓止痛。一名棘鍼。生川谷。

　　卫矛味苦寒无毒。主治女子崩中下血，腹满汗出，除邪，杀鬼毒蛊注。一名鬼箭。

　　黄环味苦有毒。主治蛊毒鬼注鬼魅，邪气在藏中，除咳逆寒热。一名陵泉，一名大就。生山谷。

　　石南草味辛平。主养肾气，内伤阴衰，利筋骨皮毛。实，杀蛊毒，破积聚，逐风痹。一名鬼目。生山谷。

　　巴豆味辛温有毒。主治伤寒温疟寒热，破癥瘕结聚坚积，留饮痰癖，大腹水脹，蕩滌五臟六腑，开通闭塞，利水谷道，去恶肉，除鬼毒蛊注邪物，杀虫鱼。一名巴椒。生川谷。

　　蜀椒味辛温。主治邪气咳逆，温中，逐骨节皮肤死肌，寒湿痹痛，下气。久服之头不白，轻身增年。生川谷。

　　莽草味辛温。主治风头，痈肿乳痈，疝瘕，除结气，疥瘙疽疮。杀虫鱼。生山谷。

　　郁核味酸平。主治大腹水肿，面目四肢浮肿，利小便水道。根，主治齿断肿、龋齿，坚齿。鼠李，主治寒热瘰疬疮。一名爵李。生川谷。

　　栾华味苦寒。主治目痛泪出伤眦，消目肿。生川谷。

　　蔓椒味苦温。主治风寒湿痹，历节痛，除四肢厥气，膝痛。一名豕椒。生川谷。

　　雷丸味苦寒。主杀三虫，逐毒气，胃中热，利丈夫，不利女子。作摩膏，除小儿百病。生山谷。

　　溲疏味辛寒。主治身皮肤中热，除邪气，止遗溺，可作浴汤。生川谷。药食根味辛温。主治邪气，诸痹疼酸，续绝伤，补骨髓。一名连木。（即贝母之根）生山谷。

　　皂荚味辛咸温。主治风痹死肌，邪气，风头泪出。利九窍，杀精物。生川谷。

　　练实味苦寒。主治温疾伤寒大热烦狂，杀三虫，疥疡，利小便水道。（即楝实）生山谷。

　　柳华味苦寒。主治风水，黄疸，面热黑。叶，主治马疥痂疮。实，主治溃痈，逐脓血。一名柳絮。生瑯邪川泽。

　　桐叶味苦寒。主治恶蚀疮著阴。皮，主五痔，杀三虫。华，傅猪疮，饲猪肥大三倍。生山谷。

　　《下卷》

　　虫兽部上品

　　发髲味苦温。主治五癃关格不通，利小便水道，疗小儿痫，大人痓，仍自还神化。

　　龙骨味甘平。主治心腹鬼注，精物老魅，咳逆，泄利脓血，女子漏下，癥瘕坚结，小儿热气惊痫。齿，主治小儿大人惊痫癫疾狂走，心下结气，不能喘息，诸痉。杀精物。久服轻身通神明延年。生山谷。

　　牛黄味苦平。主治惊痫寒热，热甚狂痓，除邪逐鬼。牛角鰓*，下闭血，瘀血疼痛，女子带下血。髓，补中填骨髓，久服增年。胆，可丸药。生平泽。

　　麝香味辛温。主辟恶气，杀鬼精物，温疟，蛊毒痫痓，去三虫。久服除邪不梦寤魇寐。生川谷。

　　熊脂味甘微寒。主治风痹不仁筋急，五藏腹中积聚，寒热羸瘦，头疡百秃，面鼾*疱。久服强志不饥轻身。生山谷。

　　白胶味甘平。主治伤中劳绝，腰痛羸瘦，补中益气，妇人血闭无子，止痛安胎。久服轻身延年。一名鹿角胶。

　　阿胶味甘平。主治心腹内崩，劳极洒洒如疟状，腰腹痛，四肢酸疼，女子下血，安胎。久服轻身益气。一名传致胶。

　　丹雄鸡味甘微温。主治女子崩中漏下，赤白沃，补虚，温中，止血通神，杀毒，辟不祥。头，主杀鬼。肪，主治耳聋。肠，主治遗溺。肶胵裹黄皮，主治泄利。屎白，主治消渴，伤寒寒热。翮羽，主下血闭。鸡子，除热火疮，痫痓，可作虎魄神物。鸡白蠹，肥猪。生平泽。

　　雁肪味甘平无毒。主治风挛拘急，偏枯，气不通利。久服益气不饥，轻身耐老。一名鹜肪。生池泽。

　　石蜜味甘平。主治心腹邪气，诸惊痫痓，安五藏诸不足，益气补中，止痛解毒，除众病，和百药。久服强志轻身，不饥不老。生山谷。

　　蜜蜡味甘微温。主治下利脓血，补中，续绝伤，金创，益气，不饥耐老。生山谷。

　　蜂子味甘平。主治风头，除蛊毒，补虚羸，伤中。久服令人光泽，好颜色，不老。大黄蜂子，主治心腹胀满痛，轻身益气。土蜂子，主治痈肿。一名蜚零。生山谷。

　　牡蛎味咸平。主治伤寒寒热，温疟洒洒，惊恚怒气，除拘缓，鼠瘘，女子带下赤白。久服强骨节，杀邪鬼，延年。一名蛎蛤。生池泽。

　　鲤鱼胆味苦寒。主治目热赤痛，青盲，明目。久服强悍益志气。生池泽。

　　鳢鱼味甘寒。主治湿痹面目浮肿，下大水。一名酮鱼。生池泽。

　　虫兽部中品

　　犀角味苦寒。主治百毒蛊注，邪鬼瘴气，杀钩吻鸠羽蛇毒，除邪，不迷惑魇寐。久服轻身。生川谷。

　　羚羊角味咸寒。主明目益气起阴，去恶血注下，辟蛊毒恶鬼不祥，安心气，常不魇寐。久服强筋骨轻身。生川谷。

　　羖羊角味咸温。主治青盲、明目，杀疥虫，止寒泄，辟恶鬼虎狼，止惊悸。久服安心益气轻身。生川谷。

　　白马茎味咸平。主治伤中脉绝，阴不起。强志益气，长肌肉，肥健生子。眼，主治惊痫腹满疟疾。悬蹄，主治惊邪瘈疭，乳难，辟恶气鬼毒蛊注不祥。生平泽。

　　狗阴茎味咸平。主治伤中，阴痿不起，令强热大生子，除女子带下十二疾。胆，明目。一名狗精。生平泽。

　　鹿茸味甘温。主治漏下恶血，寒热惊痫，益气强志，生齿不老。角，主治恶疮痈肿，逐邪恶气，留血在阴中。伏翼味咸平。主治目暝，明目，夜视有精光。久服令人喜乐媚好无忧。一名蝙蝠。生太山川谷。

　　猬皮味苦平。主治五痔阴蚀，下血赤白，五色血汁不止，阴肿痛引腰背。酒煮杀之。生川谷。

　　石龙子味咸寒。主治五癃，邪结气，破石淋，下血，利小便水道。一名蜥蜴。生川谷。

　　桑螵蛸味咸平。主治伤中，疝瘕阴痿，益精生子，女子血闭腰痛，通五淋，利小便水道。生桑枝上，采蒸之。一名蚀肬。

　　蚱蝉味咸寒。主治小儿惊痫，夜啼，癫病，寒热。生杨柳上。

　　白僵蚕味咸。主治小儿惊痫夜啼，去三虫，灭黑鼾*，令人面色好，男子阴疡病。生平泽。

　　木虻味苦平。主治目赤痛，眥伤泪出，瘀血血闭，寒热酸斯*，无子。一名魂常。生川泽。

　　蜚虻味苦微寒。主逐瘀血，破下血积坚癖癥瘕寒热，通利血脉及九窍。生川谷。

　　蜚廉味咸。主治血瘀，癥坚寒热，破积聚，喉咽痹，内寒无子。生川泽。

　　蛴螬味咸微温。主治恶血血瘀，痹气，破折血在胁下坚满痛，月闭，目中淫肤，青翳白膜。一名愤（虫旁）蛴。生平泽。

　　蛞蝓味咸寒。主治贼风喎僻，轶筋及脱肛，惊痫挛缩。一名陵蠡。生池泽。

　　海蛤味苦平。主治咳逆上气，喘息烦满，胸痛寒热。一名魁蛤。生池泽。文蛤，主治恶疮，蚀五痔。

　　龟甲味咸平。主治漏下赤白，破癥瘕，痎疟，五痔阴蚀，湿痹，四肢重弱，小儿囟不合。久服轻身不饥。一名神屋。生池泽。

　　鳖甲味咸平。主治心腹癥瘕，坚积寒热，去痞、息肉，阴蚀，痔，恶肉。生池泽。

　　鮀鱼甲味辛微温。主治心腹癥瘕，伏坚积聚，寒热，女子崩中下血五色，小腹阴中相引痛，疥疮死肌。生池泽。

　　乌贼鱼骨味咸微温。主治女子漏下赤白经汁，血闭，阴蚀肿痛，寒热，癥瘕，无子。生池泽。

　　蟹味咸寒。主治胸中邪气，热结痛，喎僻面肿。败漆。烧之致鼠。生池泽。

　　虾蟇味辛寒。主治邪气，破癥坚血，痈肿阴疮。服之不患热病。生池泽。

　　虫兽部下品

　　六畜毛蹄甲味咸平。主治鬼注蛊毒，寒热，惊痫，癫痓狂走。骆驼毛尤良。

　　鼯鼠主堕胎，令易产。

　　麋脂味辛温。主治痈肿恶疮死饥，寒风湿痹，四肢拘缓不收，风头肿气，通凑理。一名宫脂。生山谷。

　　豚卵味甘溫。主治惊癇癲疾，鬼注蛊毒，除寒热，賁豚，五癃，邪气，挛缩。悬蹄，主治五痔，伏热在肠，肠痈内蚀。一名豚颠。

　　鷰屎味心平。主治蛊毒，鬼注，逐不祥邪气，破五癃，利小便。生高谷山平谷。

　　天鼠屎味辛寒。主治面目痈肿，皮肤洗洗时痛，腹中血气，破寒热积聚，除惊悸。一名鼠沽，一名石肝。生合浦山谷。露蜂房味苦平。主治惊痫瘈疭，寒热邪气，癫疾，鬼精蛊毒，肠痔。火熬之良。一名蜂场。生山谷。

　　樗鸡味苦平。主治心腹邪气，阴痿，益精强志，生子，好色。补中轻身。生川谷。

　　蟅虫味咸寒。主治心腹寒热洗洗，血积癥瘕，破堅，下血闭，生子大良。一名地鳖。生川泽。

　　水蛭味咸平。主逐恶血瘀血月闭，破血瘕积聚，无子，利水道。生池泽。

　　石蚕味酸无毒。主治五癃，破五淋，堕胎。肉，解结气，利水道，除热。一名沙虱。生池泽。

　　蛇蜕味咸平。主治小儿百二十种惊痫，瘈疭，癫疾，寒热，肠痔，虫毒，蛇痫。火熬之良。一名龙子衣，一名蛇符，一名龙子单衣，一名弓皮。生山谷。

　　吴公味辛温。主鬼注蛊毒，噉诸蛇虫鱼毒，杀鬼物老精，温疟，去三虫。生川谷。

　　马陆味辛温。主治腹中大坚蒸，破积聚，息肉恶疮，白秃。一名百足。生川谷。

　　翳螉味辛平。主治久聋，欬逆，毒气，出刺，出汗。生川谷。

　　雀瓮味甘平。主治小儿惊痫，寒热结气，蛊毒，鬼注。一名躁舍。

　　彼子味甘温。主治腹中邪气，去三虫，蛇螫，蛊毒，鬼注，伏尸。

　　鼠妇味酸温。主治气癃不得小便，妇人月闭血瘕，痫痓寒热，利水道。一名蟠贞，一名伊咸。生平谷。

　　萤火味辛微温。主明目，小儿火疮伤，热气，蛊毒鬼注，通神精。一名夜光。生池泽。生池泽。

　　衣鱼味咸温无毒。主治妇人疝瘕，小便不利，小儿中风项强，皆宜摩之。一名白鱼。生平泽。

　　白颈蚯蚓味咸寒。主治蛇瘕，去三虫，伏尸，鬼注蛊毒，杀长虫。仍自化作水。生平土。

　　蝼蛄味咸寒。主治产难，出肉中刺，溃痈肿，下哽噎，解毒，除恶疮。夜出者良。一名蟪蛄，一名天蝼，一名螜。生平泽。

　　蜣蜋味咸寒。主治小儿惊痫瘈疭，腹胀寒热，大人癫疾狂易。火熬之良。一名吉（虫旁）蜣。生池泽。

　　螌蝥味辛寒。主治寒热鬼注蛊毒，鼠瘘，恶疮，疽蚀，死肌，破石癃。一名龙尾。生川谷。

　　地胆味辛寒。主治鬼注寒热，鼠瘘恶疮，死积，破癥瘕，堕胎。一名元青。生川谷。

　　马刀味辛微寒有毒。主治漏下。

　　果菜部上品

　　蒲陶味甘平。主治筋骨湿痹，益气倍力强志，令人肥健，耐饥忍风寒。久食轻身不老延年。可作酒。生山谷。

　　蓬蔂味酸平。主安五藏，益精气，长阴令坚，强志倍力，有子。久服轻身不老。一名覆盆。生平泽。

　　大枣味甘平。主治心腹邪气，安中养脾，助十二经，平胃气，通九窍，补少气少津液，身中不足，大惊，四肢重。和百药。久服轻身长年。叶覆麻黄，能令出汗。生平泽。

　　藕实茎味甘平。主补中养神，益气力，除百疾。久服轻身耐老，不饥延年。一名水芝。生池泽。

　　鸡头味甘平。主治湿痹，腰脊膝痛，补中，除百疾，益精气，强志，耳目聪明。久服轻身不饥，耐老神仙。一名雁喙。生池泽。

　　甘瓜子味甘平。主令人悦泽，好颜色，益气不饥。久服轻身耐老。

　　瓜蒂味苦寒。主治大水，身面四肢浮肿，下水，杀蛊毒，欬逆上气；食诸果不消，病在胸腹中，皆吐下之。一名土芝。生平泽。

　　冬葵子味甘寒。主治五藏六腑寒热羸瘦，破五淋，利小便。久服坚骨长肌肉，轻身延年。

　　苋实味甘寒。主治青盲明目，除邪，利大小便，去寒热。久服益气力，不饥轻身。一名马苋。生川泽。

　　苦菜味苦寒。主治五藏邪气，厌榖胃痹。久服安心益气，聪察少卧，轻身耐老。一名荼草，一名选。生川谷。

　　果菜部中品

　　樱桃味甘平无毒。主调中，益脾气。令人好颜色，美志。

　　梅实味酸平。主下气，除热烦满，安心，肢体痛，偏枯不仁，死肌。去青黑志，恶疾。生川谷。

　　蓼实味辛温。主明目温中，耐风寒，下水气，面目浮肿，痈疡。马蓼，去肠中蛭虫。轻身。生川泽。

　　葱实味辛温。主明目、补中不足。其茎，可作汤，主治伤寒寒热，出汗，中风面目肿。薤，味辛，主治金创创败。轻身不饥耐老。生平泽。

　　水苏味辛微温。主下气杀榖，辟口臭，去毒，辟恶气。久服通神明，轻身耐老。生池泽。

　　杏核味甘温。主治欬逆上气，雷鸣，喉痹，下气，产乳，金创，寒心，贲豚。生川谷。

　　果菜部下品

　　桃核味苦平。主治瘀血，血闭，瘕，邪气，杀小虫。桃华，杀注恶鬼。令人好颜色。桃枭，微温，杀百鬼精物。桃毛，主下血瘕，寒热积聚，无子。桃蠹，杀鬼邪恶不祥。生山谷。

　　苦瓠味苦寒。主治大水面目四肢浮肿，下水。令人吐。生山泽。

　　水靳味甘平。主治女子赤沃，止血，养精，保血脉，益气，令人肥健嗜食。一名水英。生池泽。

　　米谷部上品

　　胡麻味甘平无毒。主治伤中虚羸，补五内，益气力，长肌肉，填脑髓。久服轻身不老。叶名青蘘，一名巨胜。生川谷。

　　麻蕡味辛平。主治七伤，利五藏，下血寒气，多食令人见鬼狂走。久服通神明轻身。麻子，味甘平。主补中益气。久服肥健不老。一名麻勃。生川谷。

　　米谷部中品

　　大豆黄卷味甘平无毒。主治湿痹筋挛膝痛。生大豆，涂痈肿。煮汁饮，杀鬼毒，止痛。赤小豆，主下水，排痈肿脓血。生平泽。

　　粟米味苦无毒。主养肾气，去胃脾中热，益气。陈者味苦，主治胃热，消渴，利小便。

　　黍米味甘无毒。主益气补中，多热令人烦。

　　米谷部下品

　　腐婢味辛平。主治痎疟寒热，邪气，泄利，阴不起，病酒头痛。

　　
