醉花窗医案

　　书论

　　医书始内经，赅括群言，为医家之祖．后仲景之伤寒论，河间之瘟疫，东垣十书，丹溪心法四大家如日月行天，江河在地，前辈论之详矣。然其卷帙浩繁，学者不免望洋而叹。近则钦定医宗金鉴一书，兼集诸家之长而条贯之，又分门别类，编为歌诀，使学者便于记诵，诚此道之津梁也。学者诚能熟读精思，本之仲景以正其源，参之河间以穷其变，内伤则法乎东垣，滋补则遵之丹溪，其于斯道，思过半矣。再能博极群书，自有左右逢源之妙。于是得兔忘筌，得意忘言，未有不精妙入神者，每见吾乡业斯道者，叩其书，小则寿世保元，医宗必读，大则景岳全书，张氏类经，是书岂为不善，无奈学者执一以求，胸中头绪不清，手下必歧误杂出，虽背诵内经无益也。噫！难言矣。

　　医书中方药之多，无过许景亮之东医宝鉴，有一病而录数十方者，学者苟无根底，按而用之，反多遗误。惟其每论一症，必集诸家之说列于前，实为简便。甚至矛盾抵牾者，非胸有成竹，乌有别其是非哉！

　　孙真人海上方，药味不多，施之辄有神效。至千金衍义则说多神奇，用圆（丸），用散，多至数十味，且有用玉屑，珊瑚，空青，石胆者，穷乡僻壤，何能有是，学者求其说焉可也。

　　阴热目痛

　　郭鹤轩名昌年，医士也，货药于乡。甲辰夏，忽患目痛，因自知医，用黄连、山栀、菊花、薄荷之类清之，转益增剧。不得已，延余视之。观其不红至少肿，又无翳障，惟黑珠起红一点。诊其脉搏，沉数细弱，知为阴虚血热，郁于肝脏，无怪寒凉之不应也。因以杞菊地黄汤易生地而投之。一服而疼减，三服而红点除，疼全止矣。遂设席请教，乃告之曰：凡眼疾有内外之分，前人虽谓眼无火不病，然火有虚实，病有内外。如暑天酷热，天行暴肿，羞涩难开，此外症也，但用黄连、蝉蜕等洗之即可。如湿热内淫，脾胃郁火，因而攻目，必兼头晕口渴、上下眶暴肿，此内实热也。可下之。若夫不红不肿，又无翳障，断为阴热无疑。君用寒凉，截其发生之源，能无增剧乎。经云："阴虚生内热"。又云："乙癸同源"。又云："壮水之主，以制阳光"。合此数者观之，其用丹溪之法必矣。若夫阴虚而寒必生翳障，转成大症，又不可同日而语矣。鹤翁乃谢不敏。

　　痰结肺胃咳喘晕绝

　　刑部主政杨星臣，宁乡人，与余为前后同年，喘咳廿余年。每咳甚，或至晕绝不醒。医药不啻百数，而终罔获效。在星槎侍御处谈及其病，喟然长叹，忧形于色。余问君服何药？星翁云："医家皆谓余好内阴亏，所服药皆滋补剂。年近五旬，不敢强辩，然心窃非之。"余问："君发嗽时，面赤气急否？曰：实有之，不自知也。次早星翁即来求予诊视，因诊其右寸关脉坚凝而滑，几乎搏指，余则平平。乃曰：滑者痰象也，坚凝者，痰结也，见於部寸关之间，盖顽痰结于肺胃之管。肺为清道，胃为浊道，两道为痰所壅，故甚则晕绝也。此病非汤剂可疗，非礞石滚痰丸下之不可。星翁曰：歧黄家畏礞石如砒毒，何可入口？余曰：然则先贤留此方，为毒人耶？君试服之，如误，当甘庸医杀人之罪。星翁见余言确有定见，乃市三钱服之，卧后觉胸膈烦扰，欲吐不吐，不移时，中脘漉漉，解下黑秽数碗，倦而归寝，爽适异常，至晓而若失矣。急驱车揖余，谢曰："奇哉！奇哉！君有胆有识，三钱药去数十年之病，孙思邈之神奇，不是过也。诸医谓余阴亏，抱此不白之冤久矣，得君并雪是耻，感铭何既？"至今函札往来，犹时时道谢也。

　　阴虚内热身面皆赤

　　星槎侍御之女，年十三，能读葩经、四子书，唐诗古文，略皆上口。写画亦颇有法度。星槎爱如拱璧。乙卯夏，偶患发热，身面皆赤。延医视之，或曰瘟疫也，用藿香正气散；或曰过食生冷，阳郁於脾也，用散火汤；或曰中暑，用香薷饮；或曰实火，用承气汤、天水散，而皆不效。急遣纪纲迎余。问曰：头痛乎？曰否，然则非瘟疫也。问腹痛吐泻乎？曰否，然则非中暑也。问扪之炙手乎？曰否。然则非脾郁也；问烦渴出汗乎？曰否，然则非实火也。余曰：既无此数者，必午后转甚也。曰然。且眼黑耳鸣也。曰然。且口干咽痛也。曰然。星槎惊曰：尚未诊脉，何了如指掌如是。余曰：此为阴虚内热，既非彼，则在此。症如是，脉必沉数，不必诊也。投以大剂归芍地黄汤，加生地、蝉蜕。二服而愈。星槎谢曰：他人诊脉，移时不放，立方之际，不胜迟疑，君寥寥数语，所见如是其捷，奏效如是其速，非绝顼聪明曷有此哉！余谢过奖。

　　红沙危症昏不知人

　　寅春，同乡寻管香太史，在文昌馆作团拜，申未之交忽患身疼，众以为坐久而倦也。嘱之少息，晚餐初上，竟命驾归矣，次早张太常炳堂，专车迎余，问何为？曰：管香病笃危在倾刻。其纪纲乃多年旧人，涕泣长跪，求余救主人之命，余曰：昨在会中尚同席，何至如是？因系心腹交，不暇栉沐，而往视之。四肢椎床，昏不知人，提腕诊脉，无一丝可见；按太奚，则沸如涌泉，心头突突乱动。余曰：此红痧也，症虽危，却无碍。乃刺其委中、尺泽，出黑血半盏，神气稍定。急进柴葛解肌汤灌之，因嘱众人勿动，后半日当有红紫点发於肢体，晚再进一剂，明早当再来也。越日往视，炳堂太常迎门云，君言果验，此时紫斑夹痧而发，遍身如涂，而心地清明，约无害也，已进粥矣。余惊曰，谁使食粥！痧最恶粥，恐增剧也。炳堂又惶恐自怨。逮余入，又手足乱动，烦闷颠倒矣。急取麦芽汤灌之，始少安。晚以犀角地黄汤解其热，又以小陷胸汤解其烦，越五日而病安。惟余热未清，身如束缚。余曰：血热伤阴，固应尔尔。命服滋补之剂，半月而后，安然如常矣。

　　霍乱吐泻

　　管香病愈未一月，其兄伟卿大令，在都候选，忽有友人招饮，醉饱之余，又苦炎热，自恃气半咆西瓜一颗。臣后觉腹中绞痛，吐泻并作，夜已四更，遣人招余。余询其由知为霍乱，命服藿香正气丸，不必往视也。其家人逼之不已，疑予深夜懒行，因随之去。见伟卿呻吟不已，腹膨膨如鼓。余笑曰：西瓜作怪也。问小便利否？曰否。乃命其家人循腹极力推下之，不十度，腹中漉漉有声，溺下数碗，而痛少止矣。因仍使服藿香正气丸。次午衣冠来谢曰：西瓜如此可恶，余当与绝交也。为之一笑。

　　脾虚失运大便不通

　　薛鹤亭侍御名呜皋，陵川人，古道照人。在吏部时掌选事，胥吏不敢欺以隐。后作御使，数条奏忤上旨，而公正无阿识者服焉。甲寅夏，其夫人患大便不通，医士或以为实热，投承气汤不效；或以为肠燥，投火麻仁亦不效；或以为食滞，投平胃散，通而旋塞。延余治之。诊其六脉微弱，右关尤甚，右尺脉细如丝。乃曰：此脾虚不能转运故也。遂立四君平胃汤，重用潞参至一两。鹤翁曰：病苦不通，塞之不转剧乎？余曰：君不识此。内经云："塞因寒用"。盖人大小二便，全凭中气转运中气不摄，则泄泻；中气太虚，则不能下送。夫人之病，非不欲不便，盖欲便而不下也。今以四君提其中气，平胃散调其胃气，再不通者事不复为此矣。晚即照方服之，次早即便数下，肚腹空虚，精神爽健，早餐已进三碗矣。午后来信云：同内之病，已十去八九，何神若是，昨日之言，思之不得其解，愿暇时一请教也。次日即来拜谢。余曰：君未读医书，诚难下也。人之脾胃，何独不然。鹤翁曰：闻所未闻，今乃知大便不通之不无虚证也。遂与余为至交焉。

　　邪风中府卒然昏噤

　　商人穆栖桐，吾介东乡人也。在京为号中司事。体素肥胖，又兼不节饮食。夏有友人招饮，洒后出饭肆，卒然错噤，口不能言，四肢不能运动，胸腹满闭，命在旦夕，车载而归。其契友南方人，颇知医，以为瘫也，用续命汤治之，数日无效。乃转托其同事延余视之，余诊其六脉缓大，惟右关坚欲搏指，问其症，则不食、不便、不言数日矣。时指其腹，作反侧之状。余曰：瘫则瘫矣，然邪风中府，非续命汤所能疗，必先用三化汤下之，然后可疗，盖有余症也。南医意不谓然，曰：下之亦恐不动。余曰：下之不动，当不业此。因立进三化汤，留南医共守之。一饭之际，病者欲起，肠中漉漉，大解秽物数次，腹小而气定，声亦出矣。惟舌根蹇涩，语不甚可辨，伏枕视余，叩头求命。因问南医曰：何如？南医面赤如丹，转瞬间鼠窜而去。因命再服二剂，神气益清。用龟尿点其舌，言亦渐出。不十日铺东逼之归家。余在京供职，今不知其如何也。

　　食积致痢

　　又有银商，忘其名，夏得痢疾，医家以为火，用承气汤下之，逐日下数十次，又一医以为虚，补之，痢下止而胸满腹胀，委顿不起。司事者惧其死，邀伊表兄某引之出铺，在寺中凭一屋居之，又十余日医药罔效。其表兄已为市殓具矣。一日午饭后其表兄来请曰：舍亲病重，恐吓不能起，闻阁下脉理清真，欲往驾，以决生死，如可敬延半月。拟即遣之还家，较胜殁於旅舍也。余随而往视，屋中臭不可近，急命舁置他处，见其合眼朦胧，转侧之，并不知矣。提腕而诊之，俱微弱沉细，然至数匀称，惟右关独大，按之搏指。乃曰：此病因食积致痢，初医下其火，未去其食也。此时必肚腹膨胀，醒时见食作呕，病虽危，不惟不即死，并可生也。其表兄曰：果尔，请治之。乃以平胃散加神曲、麦芽等类进之，至夜解下秽物极多，腹平而知人矣。越日视之，脉小而气虚。因以真人养脏汤固其痢，三剂而痢止，略进食矣。因继以人参养荣丸半月而健。余当其病时曾见二次，不识其人，越两月，有以靴帽等踵门而谢者，不知何人，入门自称乃前病痢者也。叩头不起谢曰：蒙先生再生之恩，不惟病愈，且健壮胜于往日，衔环结草所不惜也。余却其物而善遣之。

　　脾湿痰晕

　　祁寿阳相国，予告京居，素有头晕疾，每发则呕逆旋转欲跌。延医数辈，皆以为虚，参芪之类，久不离口，而病终不去。风天阴则转甚。一日雨后无事，邀余闲谈，并求一诊，见其左寸独虚，右三部俱滑而缓，并见弦象。乃曰：老师劳心过度，脾湿停痰，且时泻时止，身体重困，非燥湿祛痰不可，而古人云治痰不理脾胃，非其治也，非健脾不可。脾健则痰消，痰消则晕止，相因之势也。乃进以香砂六君子加益智、泽泻之类。五服而晕全除矣。继相国邀晚餐，席间告同乡云，头晕属痰，此语未经人道。润园为此语，吾始不信，服其药，竟去宿恙，非深明脉理，何能见及于此。余谢不敏。

　　中风臂痛

　　仲秋又苦臂痛，使部曹某治之，乃为部曹述前病，并道余治之之法。部曹乃因而附会曰：王某之言诚然，今之臂痛，仍系痰之为害，不早除之成瘫痪。乃以大秦艽汤进。药甫入口，痛益增，不可屈伸，次早而寝食俱废。仍使其子子禾部郎延余，急往视之，脉浮而弱，而津津有汗出，而神气清明，语言便利。乃告相国曰：此肩臂中风而痛，病极微末，部曹小题大做，用秦艽汤，岂知秦艽汤以十全大补为主，风在皮肤，以疏发腠理为要，兹用参芪固之，岂非益之痛乎。老师勿为所惑，药三进必无苦矣。因进东垣羌活胜湿汤，加威灵仙、苍术、各二钱，一进而痛减，三进而若失。越日谈及，曰：中风之言不谬，余以书名，持纸素索书者颇多，因循堆积未暇搦管，尔日无事，开窗作字，窗外多竹，适风起觉冷，晚而痛作。子言之，余忆之矣。然何以所用皆汗药？余曰：老师营心经济，医道小技，究未深考，羌活、藁本，乃太阳皮肤疏散之药，非发汗也。汗症用之者，以其能开腠理，非能动汗也。相国惊曰：此言更觉入微，医家多不识此，可谓才大於身，心细如发矣。君少年乃造诣如此，将来必歧黄中自树一帜，勉之哉！具此才思，早缀高科，老夫当避三舍。余惶愧而退。在陕需次时，相国来书，尚称之不已。

　　肝热郁血

　　相国之长媳，子禾之夫人也。性颇暴，而相国家法綦严，郁而腹胀，月事不至者两度，人世间以为孕，置而不问，且子禾未获嗣，转为服保胎药，则胀而增痛．一日子禾公退，偕与往视，诊其左关弦急，乃肝热郁血．以逍遥散合左金丸处之，子禾恐其是胎，疑不欲服，余曰：必非胎，若胎则两月何至如是，请放心服之．勿为成见所误。乃服二帖，腹减气顺，惟月事不至．继以加味乌药汤，两日而潮来．身爽然矣，至是每病必延余，虽婢仆乳媪染微恙，皆施治矣。

　　脾劳过食误下致危

　　商友王定安庵，幼在京，权子母，工于心计而贪诈猬锁，兼嗜面食，年四十后，得脾劳病，遇冬更甚，医药数年矣。余常劝其节食节劳，而以经营生息，刻无暇晷。每食过饱，则痰嗽喘满，终夜不寝。壬子冬，疾增剧，乃俯余治。余进以健脾诸品，痰嗽少止，而狂啖如故，因之时发时愈。病甚则服药，稍痊则不肯，余以其不能调摄，置之不问。年终，风事匆匆，劳扰更甚，一日早起，则面目四肢俱浮肿，而烦满益不堪，余告其同事曰：脾绝矣。尚未立春，虽交木令，尚可到家，立春后则不能矣。盖肝木克脾土，促春必难过也。同事者不为意，延之。继请一同乡医视之，则曰：此水病，下之则愈矣。问用何药？则曰：舟车丸。余力陈不可，而病者误信之，急服三钱，肿未减，而卧不能兴。诊其脉若有若无。同事惟恐其殁于铺，急觅车傅人送还，出京甫数日，殁于松林店。计其时，立春后五日也。吁！人生固有命，而始则不知爱养，继则不信良言，迨疾不可为，又信庸医，以速成其烈属，亦愚之甚至矣。故录之，以为不知调摄者戒。

　　寒疟误治

　　茶商某，忘其名，在都中，夏得疟病。医药数进，而午后必寒战经时许。沉绵者数月，渐至体肤削减，饮食少进，出入随人扶掖，又年过五旬，获利不丰，家无子嗣，言必长叹，已不作生活计矣。适秋间，余到其铺，有契友田时甫扶之来求余治。见其面若败灰，气息仅属，诊其脉，则六部皆沉细迟微，右关更不三至。乃曰：此固疟疾，然疟系外感，初发时，解之清之，无不愈者。君病时所服，必草果，常山等劫药，中气本属虚寒，再克伐之，必无痊日。此时满腹虚寒，中气大馁，仍作疟疾治，是速其毙也。时甫曰：尚可治否？乃云：六脉虽虚，毫无坏象，何至不治。因进以附子理中汤，越日而寒战去。再进以补中益气汤加白芍、白蔻、肉桂数种。五日而饮食进，半月后如常矣。

　　酒肉内伤感寒生痰

　　裕州刺史李莲舫，幼与余为文字交，以辛亥孝廉由议叙得州牧，在京候选，与余同住襄陵会馆，寝馈共之，每日与各相好宴乐，暮出夜归，风寒外感，且数中煤烟毒最可畏。一日余卧中夜尚来起，其弟小园促之曰：家兄病甚，速请一视。余急披衣视之，浑身颤汗，转侧不安。问之，则胸中烦闷特甚，欲吐不吐，且心头突突动。急提左手诊之，则平平无病状，余曰：病不在此也。易而诊右，脉寸关滑而泉涌。乃曰：此酒肉内薰，风寒外搏，且晚间煤火，渐而生痰。乃以二陈汤加麦芽、山楂、神曲，并芩、连、枳实等立进之，刻许安卧，至巳刻急起如厕，洞下红黄色秽物数次，午后胸平气定，进粥一盂。又欲趋车外出与友人作消寒之会，余急止之曰，朝来颠倒之苦竟忘之耶。一笑而罢。

　　后腊月莲舫西归，余移与小园同榻，一日天未明，闻小呻吟甚急，起而视之，病症脉象与莲舫无少区别。乃曰：君家昆玉，真是不愧，乃以治莲舫之药治之，所下与莲舫同，其愈之速亦同。晚间其仆乘间言曰，家主兄弟之病，幸老爷一人治之，若再易一医，必别生枝节，支曼不清矣。其言近阅历者，乃首颔之。

　　饱食冷饮凝结不通

　　余在京用庖人某，忘其名，拙艺粗才，百无一长，以奔走枵饿之腹，骤得饱餐，啖饮兼数人之量。又常饮凉水，众止之，曰：余惯此，不吃茶也。一日忽患腹痛，少食辄吐，大便闭，汗出如雨，呼号辗转，众以为急症。余曰：此饱食伤胃，兼冷水凝结，大便通，则愈矣，故置不问。晚餐后，匍匐求余，挥涕不止，乃难之曰，疾由自取，余何能为，必欲余治尔病，先取十桶水，置两缸倾倒之，必足三十度，然后可。庖人曰：小人病莫能兴，十桶水何由致！余曰：不能则勿望余治也。不得已，饮恨力疾而起。同人以余为太忍。庖人乃取水如命倾倒之，未至二十度，腹中漉漉鸣，汗津欲滴，急如厕，洞下之，软不能起。同人扶之床，坦然睡去。二刻许稍醒，则腹虚体轻，求饮食矣。余入厨问曰：腹尚痛否；曰不痛矣。尚作呕否；曰不呕矣。乃曰：尔之病，我已治之愈，比汤药针灸何如？取水之苦，可不怪我矣。庖人惭惧叩头。又告之曰，后须少食，不然将复痛，庖人敬诺．

　　同寓者请其故，余曰：余命取水倾倒，则俯仰屈伸，脾胃自开，焉有不愈者。众乃服。或曰，何不用药，余曰，用平胃散合承气汤，未尝不可，但药可通其肠胃，不如令其运动，皮骨具开，较药更速也。

　　过劳中暑

　　伶人某，忘其名，四喜部名旦也，六月初，演泗州城剧，众称善。有某官爱其艺，又出钱命演卖武一折，身体束缚，刀矛剑戟之类，旋舞越二时许，卸妆入后台，则大吐不已，腹中绞痛，急载归家，吐止而昏不知人，推之不醒。其师怒，遣人寻某官，某官知余名，又转同乡请余诊视，乃偕之往，则剩粉残脂，犹晕面颊，汗出如油，气息促迫，呼之不应。提其腕，则六脉浮濡，按之反不见。余曰：此中署阳邪也，命守者以热鞋熨其脐，刻许，稍醒。逐以大剂香薷饮进之，二日而安。后三日，有投小片者，不知其人，问阍人，乃知其伶来谢也，余却而避之。

　　痘疹气虚过服寒凉

　　乙卯夏在都，一日将直圆明园，衣冠而出，将登车，忽一老妪跪车下，自言伊孙病痘甚危，闻老爷善医，敢乞一救小孙之命。余恐误公，辞以本不善医，痘疹尤所未习，使之再觅他医，而妪涕零如雨，挥之终不去，叩头几见血，旁多代为请者，无奈，急随之，走不数武，已至其家，盖右邻有乳媪，日在街望，阍人告之也。视之，乃一男，约四五岁，见其痘形平板，色不红润，手足发厥，且时作泻。法在危险，而颗粒分明，大小匀称，且日进粥三二碗。余曰：气虚不能托送，又过服寒凉，以致不起。问几日？曰：十日矣。视所服之方，则芩连之属类多，因示以六味回阳饮（方：附子炮姜甘草当归党参肉桂加胡淑灶心土），其家问几服？曰，须二三服乃可。随言随走，连日公忙，几忘其事。又一日雨后，不能远出，闲到门外，前妪抱儿而至，投能作谢。余方忆其事。戒之曰，痘后之风，当谨避也。妪遂携儿而返。

　　阴虚血热误用桂附

　　商友梁某，素有痔，兼好鸦片，发则痛不能起，且有隐疾，未尝告人。一日痔发，不可忍，延一南医治之。梁素弱，面目削瘦，饮食不思，南医以为虚也。用桂附补之，二日而腹膨如鼓，烦闷不安，因而痔益增痛。急延余往视之，脉细数而有力。余曰：阴亏血热，且增烦躁，故痔作。鸦片最燥肺，肺主气，气燥而血亦不润矣。再以桂附火之，无怪其增痛也。

　　昔人虽谓痔有虚实，而未有不由湿热内蕴者，先清其热，则痛止。遂用槐花散加归芍而进之，夜半痛少止。次日又往，则进以归芍地黄汤，十日而愈。他日告余曰：不惟病愈，痔亦愈。余日：痔何能去？特血润则不痛矣。须薄滋味，谨嗜欲，节劳逸，方可渐望其去。否则，发作无时。目中所见，固少因痔而死者，亦少治之痊愈者。梁首肯。后余以内艰（母丧或长孙祖母之丧）归家。越三年余，梁来信云，本年痔发特甚，惟服君前药少止，然成长命债矣。

　　肝郁呕血

　　穆某之副夥，忘其姓名。素有呕血疾。因见穆某病危，铺事纷集，以急躁故，呕血转甚，亦求余冶。余问曾服药否?曰，药不离口者数年矣。而作发无时，见逆事则益甚。为诊其脉，并不甚虚，左关弦滑如涌，且有坚象。余曰，此肝郁也。君初得病时，必因暴怒，此后必胁间时时刺痛，甚则呕，色必紫黯。曰诚然，先生何如见也？乃以左金丸合颠倒木金散（郁金木香）解其郁，继用逍遥散舒其肝，命常服养血平肝之剂，戒其忿怒。一月而后酒肉来谢，余却而问其病，曰：服逍遥散后，已胸胁宽舒，血归乌有，先生命长服之药，不欲服也。余听之。

　　外感风热

　　马景波孝廉，与余为文字交，又同出龙兰簃先生门下，故称莫逆。乙卯谋纳粟作宰，都中有女校书才色超群，马昵之。一日余赴同乡之饮，在前门酒市，席未半，景波遣其仆，趋车迎余曰：家主得暴疾，危在顷刻，亟请视之。余颇惊骇，乃投箸登车而去，曲折经数处，见非景波所栖止。因问其车夫，车夫扬鞭掉臂曰：老爷至则自知。到陕西巷则景波依闾已久，捐余曰：校书病甚，惟恐君不来，故托于余以速之，急请入一施汤剂。余乃知为校书病。入其室，数媪环守之。启衾看，则校书篷首赤体，昏不识人。扪其肌，热可烙手，面赤气粗，颠倒烦乱．提腕诊之，六脉浮数，几乎七至。乃曰：此外感风热也，一发可愈。乃开防风通圣散易麻黄以桂枝。景波争曰；硝黄劫药，校书娇姿恐不堪。余曰：君情深如此，宜校书之倾倒，然君解怜香，我岂好碎玉耶，有病则病当之，保无恐。急遣下走货药，煎而进之。属曰：三更后，当大汗，渴，勿多与饮，明早必愈，我去矣。

　　越日申刻，余公退将入门。景波又遣车迎余曰：校书病益甚，请再视之。余骇曰：既病甚，则药病枘凿（不相合）。可请别人，余不必往也。其仆曰：家主望君如岁，不去，恐小人获戾。不得已，随之至。则景波颦惑曰：病益甚，当奈何？见校书仍拥衾卧，蒙其面。揭之则花妆簇簇，跃然而起。继命媪辈，皆敛衽叩头曰：昨宵服君药，三更如梦醒，浑身出汗，到晓，病若失。服君之奇，感君之义，特设一筵，置酒为乐。恐君不来，故托辞招之耳。余故不喜此辈，拟托公而辞。校书跪留曰：自知垢污之肴，不足染高贤之腹。然献芹之忱，窃难自己。言之泪欲下。景波急进曰：勾栏（妓院）中一杯水，未必即阻两庑特豚（古代祭礼）。何惺惺作态乃尔。余不敢再辞，相与狂饮．肴错纷陈，至夜四更始罢。归检衣袱则罗香囊一对．絮绢方巾二事在焉。知为校书之遗．越数日，转景波而还之。

　　饮食伤胃

　　商人曹某，忘其名，豪于饮，而食量亦复兼人。夏月奔走发渴，多食生冷，遂致停滞，头痛发热，腹胀神昏。他医以为感冒，以风药散之，不效。乃迎余视。其右关坚大，右尺弦缓，并无浮象。乃曰，此饮食伤胃也，必见食作呕逆。弦者停饮之象，不去之不快也，此类伤寒中五症之一，视为外感，失之远矣。急以对金饮子（方：桔红厚朴苍术甘草生姜大枣）加大黄、槟榔等破之，二服而腹减热退。五日后来谢曰：余未病时，常有呕逆手颤疾，不知何故？告之曰：此酒积也。试服葛花解酲丸，当必愈。曹即服之至半斤而宿疾全清矣。

　　湿热内蕴实而误补

　　庚戌春，余以选拔赴廷试，有同年张君，久雨之后，兼嗜茶饮，六月初患小便不通，数日而手足渐肿，渐至喘咳不能卧。有其同县人商于京，颇知医，告之曰：此阳虚水肿病也。少年酒色过度，精气内虚，非金匮肾气丸不可。张信之，服未一两，肿愈甚，喘亦增，转侧需人，自以为不可救药矣。有同乡荐余往视，六脉俱伏，目睁睁不得合，乃曰：此谓水肿信不谬，而阳则不虚，盖由湿热相搏，水不由小便去，泛于皮肤，故作肿耳．实证而补之，焉有好处！且病即虚，而古人云，急则治其标。先消水泻肿，后补其虚，乃为正路。今以补虚为泻水，非通之，乃塞之也。命市舟车神佑丸（方：二丑大黄甘遂大戟芫花青皮桔红槟榔）服之，四钱而小便泉涌，越两日而肿消喘定，又命服桔半枳术丸（方：桔皮半夏炒枳实白术）半斤，而全愈矣。

　　过饮致泻误用提补

　　大同同年姜验熊，入京赴京兆试，与余同寓三忠祠，文酒谈宴甚相得也。秋初阴雨经旬，兼北人不耐潮湿，一日友人招饮，归来渴甚，饮水过当，越日而泻，日经数十次，颇觉困惫。乃自市补中益气汤提补之。次早，则头晕呕逆，腹痛身热，午后高卧不起。余叩其门，乃曰：今日病甚。余日：夏月得泻疾，可去腹中糟粕，何必过计。姜乃以所服之药告。余曰：君何贸贸若此。姜曰：曾忆家君得泻疾，服此甚效，兹则增剧，实所不解。余曰；尊大人必年老气虚，中气不摄，日久滑泻，故以补中益气提之无不效者。君饮水过度，清浊不分，小便不通，水皆从大便而出，急宜疏利，乃反提之，若大便再不通，则腹鼓身肿，成大症矣。遂遣仆买胃苓丸（平胃散合五苓散）二两，令以姜水送之。次日而小便通，又次日而水泻止矣。

　　肝气凝结而致寒疝

　　常少张炳堂同乡，甲寅得疝病，肾囊重坠，膀胱时作痛楚，适入值圆明园，出城门路砌以石，长数十里，行者车倾侧，车中人四肢竭力支持，多以为苦。炳翁一往返，疝痛甚，肾囊欲肿。延医视之，仓卒不暇细诘病状。因曰：肾囊肿多是湿热下陷，利水清火痛自除。炳翁于歧黄素愦愦，急服其药，痛增甚，腰胁不可屈伸。乃命余视，诊其脉象沉迟，季肋丸丸，直上直下。乃曰，此寒疝也，病由肝气凝结，胁下如柱，非温血养胁不可，利水清火，不增甚何为。乃为合茴香丸一料送之，服未一两而痛减。适有盛京视学之命，炳翁即束装出关。冬季来函，则曰，药已服完，疝不再发，余犹以温养告之云。

　　阴虚内热伤脾唾血

　　同年娄丙卿，壬子捷南宫（礼部考试告捷），得庶常（官名），亦寓于三忠祠。素有唾血疾，人不知也。一日宵坐，其仆携汤药来饮之。因问君何病，所服何药。丙卿曰：弟有血疾，经数年矣，医药不啻百辈，竟无效。昨遇医士，以为肺金受火伤，赐一方服之。虽不甚效，然尚平平无大误，弟觉病非旦夕病，故药亦无旦夕效也。余请一诊视，丙卿曰，润翁解此乎？相处不知，几交臂失之。乃伸其腕，觉六脉沉细而数，脾部尤甚，而肺部却浮短而涩，非病脉也。乃告曰：君所患为阴亏生内热，兼思虑伤脾，脾不统血，故午后有时发热，水泛为痰，或梦遗失精，怔忡惊悸，然否？丙卿曰，所言之证，无毫发差，当作何治？乃视其所服之方，则救肺饮也。告曰，君病在脾肾两经，与肺并无干预，果肺病，当喘咳。君不喘咳，而以紫苑、兜铃凉之，是诛伐无过也。久而肺寒气馁，则成瘵矣。此时夏令，宜常服麦味地黄丸。令金水相生，水升火降，血亦当少止。秋后以人参归脾丸摄之，不过二斤，保无病矣。丙卿乃买麦味丸服之。五日后，热退神清，唾少止，继以归脾丸。至仲秋后分手时，则血全止而无病矣。次年散馆作武邑宰，秋寄函问余，有曰：自服君药，顿去沉疴，怀念良朋，时形梦寐，每公余独坐，犹忆握腕清谈时也。余复谢焉。

　　内有积热伤风致疟

　　少司成马介樵所狎伶人（戏子）名阿二，秋后发疟疾，寒多热少，精神困惫。介翁亦知医，云是虚寒，施桂附补之，疟不少减，而转寒为热，发则烦渴汗出。一日有友人在吟秀堂招饮，介翁命呼阿二车载以来，则坐立不能自主。介翁云：今日招尔非为侑酒，王老精于医，拟令去尔病也。阿二请安将叩头，余日：病体如此，何必拘拘。诊其脉，则浮而缓，沉取之，内甚实。乃告介翁曰，疟疾是外感病，阿二内有积热，外伤于风，须先解其表，后清其热。用桂附似未当，乃命服五积散（方：白芷川芎甘草当归肉桂芍药半夏陈皮桔梗麻黄苍术干姜厚朴枳壳生姜）。以桂枝易麻黄。二日疟少止，而烦渴依然，又进以桂枝白虎汤，十日而全清矣。后在文昌馆文宴，阿二在三庆部，晚饭后，专为余演桂花亭一折。情深文明，的是佳剧。后余呼之必来，虽极忙促时，必勿勿一至也。

　　阴疽发背

　　商人某，不知姓名，亦西人，在质库为经纪。秋后疽发于背，延医治之未效也。一日其弟专车到门叩头迎余。问何病，则曰：背疽。余以医疡甚污秽，辞以不能外科，宜请专门名家治之。其弟曰，已请疡医数辈，俱曰阴症不能治，念兄弟零丁，千里投商于京，兼获利无多，倘有不测，骸骨亦难归里，请君一视以决之，必不可为，亦不怨也。余以情词哀切，至，则肺俞处，溃烂口如茶碗大，不红、不肿、不痛，肉色带青，流出粘黄水，非脓、非血。而病人昏昏欲睡，精神全无。余曰，疡医谓是阴症，良不谬。然转阴为阳，尚有方术，何竟无知之者。其弟急请之，余曰，此病余实不能动手，况此时外冶亦无益，须建中提气，觉肿痛则有望矣。乃开补中益气汤，重用参芪，并加桂附干姜命服之。越二日，其弟又来曰，家兄疽已红肿，精神顿生，饮食小进，请施外治。余辞曰，外治则吾不能，宜仍请前外科家治之，彼能动手，必无虑矣。乃延前疡医敷药去腐，凡二日一洗涤，半月后疮合而俞。

　　风痰昏乱

　　里中段某之妻，年廿余，忽患昏乱，浑身颤汗，口蹇不能言，腹中满闷，颠倒欲绝。其家以为祟，招女巫驱之。女巫多索粟帛，用香褚祈禳之，病不减。三日后，求余视之，诊其六脉乱动，沸如泉涌，且手足乍屈乍伸，不可把握。乃告之曰，此风痰也。少年气盛，下之则愈。乃命服祛风至宝丹（滑石川芎当归甘草白芍防风白术石膏黄芩桔梗熟地天麻人参羌活独活栀子连翘薄荷麻黄大黄芒硝川连黄柏细辛全蝎）。至晚则大便出红黄秽物数筒，次早而安。又请往视，六脉俱平，神气清爽。告曰，病已去，不必服药，但避风寒，节饮食，不久痊愈。半月后酒肉来谢，余知其贫，却之。

　　产后腹痛

　　友人盂嘻之妻，年四十余，新产后，患腹中块痛。延余诊视，按其两脉实大而坚，知非吉象，而以至好，不便明言。乃聊以人参泽兰汤进，服之未效。又请余冶，余曰，痛不减，则药不效，请延他医视之。盂不肯，至余门者日三四次。不得已，实告曰，产后之脉，宜缓宜小，今见坚大，恐难愈也。盂曰：试再进一方，万一不愈，亦不敢怨。余曰：岂在怨不怨，但竭力经营，徒费钱无益耳。盂忧疑而去。凡更十数医，无毫发效，五十余日而殁。

　　产后胸痛乳儿痰疾暴怒伤肝三案

　　内人之妹适武举张某之长子，产后患心胃痛。发则饮食俱绝，气促口干。其翁延人视之，皆曰虚，况产妇尤无实症，当培其气血，气血流通，则痛止。始服八珍汤，继服十全大补汤，月余不止。乃来外家求余治。诊其左寸关脉，坚凝而涩，知为瘀血停于胸膈。乃曰，胸膈痛，非心胃痛也。发则内如针刺，口渴气喘，宜散瘀以定痛，不宜补气以益瘀也。前服多补药，何能有效。乃命服失笑散二剂，而痛若失。三日后视之，则其儿始岁余，手足发热，神痴气粗，乳食不进，喉中时时如锯声，众以为惊风，延一邻媪针灸之。余曰：此痰也，针灸则益甚，必平日多置暧处，其母卧而乳之所致也。瞩服白玉饼（方：滑石半夏巴霜朱砂苦矾各一钱神曲糊为丸，滑石为衣）数粒，至晚则下绿色粪如许，乳食进热退而安。后返其家未逾月，乃婿忽来，下车入门，面目黑腻，胸高气喘。问系吐血疾，自言心中时时作呕，两胁刺痛发咳。来求治之。诊其脉弦而滑，乃曰：此气秘也，必有大遂事，暴怒伤肝，乃致是疾。张曰：然。余曰：曾施治否？张曰：有村医以余为阴亏，命服地黄汤，转增腹张，乃辞，而求阁下。余为开苏子降气汤，又开逍遥散方，付之曰：路远病劳，归先服降气汤，气当舒，再服逍遥散，血当止，十数日保无恙，无烦再来也。张谢而去，如言服之，月余，遣人来言，主人病痊愈，恐在念，令小人先告知，有暇必衣冠来谢也，余固止之。

　　肝郁气逆脉不应病

　　同谱王丹文茂才之父，余执子侄礼，少游江湖，权子母，工于心计，故握算持筹资无少缺。晚年出资在永宁州生息，忽为典商负千金，州郡控诉，未获归赵，忧郁而病，兼家务多舛，遂得气逆症。腹满身痛，转侧不安。他医投补剂，转增剧。丹文邀余诊视，其脉多伏，惟肝部沉坚而涩，且三二至辄一息。知力肝郁，因以苏子降气汤合左金丸进，三服而气稍舒。又视之，肝部有长象，又益颠倒木金散进之，十剂后，腹减而气舒，饮食进，精神作矣。一日留晚餐，座中仍令诊之，脉息如故，余未便明言，归语家人云：三伯肝脏已绝，病恐不起。家人曰，已愈矣，何害？余曰，此脉不关此病，此病易愈，此脉不可转也。况见肝脏，必死于立春前后。家人以余故神其说，置不信，余遂北上。至冬病作，竟医药无效，于腊月廿四日终于家。余由京归，家人语其事，咸诧异焉。

　　热郁伤暑误用桂附

　　丙辰春，余需次入秦，西安守沈小梅，余内阁前辈也。时税骖，即召余入谳局，昕夕相从，蒙其奖拔，信足感也。是年至四月不雨，至于六月旱甚，大吏忧之，谋所以祈雨者，星甫年伯以八卦坛进。遂延僧道数十人讽经设醮。派余及州县数人监其事。小梅素壮，自是夙兴夜寐，奔走不惶，兼旱天酷暑，事务增烦，遂得热病，烦躁不安，精神昏瞀。余在雨坛未知其事，越日，小梅不来，问两首县则曰：太尊病两日矣。问何病，两县不能悉言。次候补府何保如仆从而来曰：小梅之病甚危，外似实症，内实虚寒，已进桂附理中汤，不知可获效否？因问其脉，保如以微对。余心窃以为不然。而未知形症，不敢辨也。盖小梅浙人，保如亦苏产，恐俗医误事，故延保如治之。次日，星甫惶恐而来曰，小梅病危在旦夕，昨服药后，益僵不能动，仅存余息而已。余告同人恐不至此，小梅病当是药误，急登舆而视之。至署，则阁家环泣，幕僚咸啧啧耳语。余急止之曰：病才数日，未必不可治，请一视之。其子似竹，急揖余曰：老伯既解此，宜施拯救，前实不知。随入视之，小梅横卧，呼之不知，面汗出如油腻，气息粗急，视其腹，浑身如赤，按之鼓甚，且鼻有血涕，两目白珠全红，口吻肿破，舌强不可卷伸。问饮食乎？曰，不食三日矣，惟饮水而嫌热。问二便乎？曰，点滴全无。诊其脉则丝毫不见，而血络棱起带紫色。乃告其家人，此实热内郁，外伤于暑。保翁误认为虚寒，投以桂附，若再服，则九窍出血，遍体紫黑而毙矣！幸气息尚盛，虽危尚可治，勿忧也。为立一方，以大承气汤，白虎汤，六一散合之。其幕孙桂珊曰：南人畏大黄石膏如鸠毒，今用至数两之多，恐虎狼之性戕人命也？余曰，病势至重，轻剂断不能达。孙曰，南人脾胃虚弱，不比北人强壮，宜少减之。余不得已请之曰：古人留石膏大黄专为北人耶？抑为天下后世耶？君如此多疑，以为可，则进，不可，则否，余不能误人性命，急拂衣而起。其家见余言激切，急煎服之。而其子留余不使出署，越二刻许，小梅呻吟求凉水，目开而语出。家人禁其饮凉，余曰，尽饮之无伤也，乃饮凉水两碗。刻许，而呼小便，下如血。余曰：何如？至晚，则胸腹雷鸣，下黑粪数十粒，精神渐爽。家人共喜，急告以故，次早肩舆迎余，握余手曰，蒙君再生，感激无既，前药尚可服否？余曰，一服始通，病尚未清，连服三四乃可，君何怯焉。凡五服，而病全除。数日后，小梅问余曰，大黄素实不敢沾口，今借此得愈，深为南人卖。余曰，前辈固南人，而京居十数年，脾胃亦与北人等。况医之一道，认病为先，不必存南北之见。小梅又欲服参补虚。余曰，本不虚，何容补。如参茸能壮人，则神农，后稷，何不教人食参茸而食五谷乎？小梅拍案曰，痛快之论，得未曾有闻者，咸首肯焉。

　　发颐

　　小梅之次媳，初秋忽患项脖肿痛，延一医视之曰：此厥阴瘰疠也。外贴羔药，内服疏肝解郁之剂，五六日来并无功效。其夫似竹延余视之，见其高肿焮红，按之坚凝，知非瘰疠。问初发时寒热否？曰，不但寒热，并带头疼，且头目眩掉，时时有汗出。按其脉，两寸浮数。乃曰，此发颐病，并非瘰疠。盖内蕴积热，外伤于风，以致火郁经络，四体不舒，骨节烦痛，若作瘰疠治，失之万里矣。且贴膏敷药，势将破溃，遂至缠绵，愈且无日，急命去其膏，用通草汤洗净，投以连翘败毒饮，越日而痛止，再服而肿消，五日后全清矣。

　　胃热与脾寒

　　泾阳令周备三之岳母，并其内嫂，两代孀居，食息仰给于周。一日谳局公退，备三邀余曰，舍亲病甚，乞往视之。余随至其家，问何病？备三曰，家岳浑身发热，烦渴汗出，胸满便闭，腹中增痛。内嫂患肚腹闷胀，有时而痛，不热不渴，四肢无力，精神困倦，饮食不思。余两诊其脉，其岳母则沉而数，右关坚大，其内嫂则六部迟缓，右关尤甚。乃告之曰，二症老少悬殊，老者胃热；少者脾寒。热者宜下；寒者宜温。遂令其岳母服调胃承气汤，其内嫂服桂附理中汤。备三曰，下则用芒硝大黄，补则用肉桂附子，二症虽殊，不该迳庭若此，少缓之何如？余曰，泰水病若实火内攻，缓之恐发狂疾。内嫂脾上弱极，缓之必成泄泻。急救之尚恐不及，况敢犹预。备三曰，唯唯，余辞而出。过数日，问两病何如？备三曰，二病俱有小效，然未全愈。余骇曰，服硝黄而不下，服桂附而不振，难道热者怀铁石？寒者成痨瘵耶？备三笑曰，前日之方，实恐太峻，君去后承气汤去硝黄，理中汤去附子。谚云："当迟不当错，非药不效也。"余曰，令亲何拘之深，药病相投，如机缄之对发，过则为害少则不及，此间分隙不容毫发，何得私意抽添。请照方服之，错则我当之，必无害也，备三乃可原方进。次日其岳母下燥粪，火退而身清矣。其内嫂腹痛递减，饮食少思。又延余往视，余曰，令岳母病已去，不必服药，唯令调摄保无虞。令内嫂则此药非十数剂不可，且须常服温中理脾诸药，方无反复，非旦夕可望也，余辞去。一月后，以宫绢酒点八物来谢，余与备三为莫逆，乃封还之。

　　思虑伤脾痰扰心包

　　备三之夫人，工诗善画，刺绣尤冠一时，人亦风流自喜，词辩滔滔。余在备三处闲谈，诸寅作斗叶之戏，余不喜此事作壁上观，晚餐甫设，有媪自内出，启备三日，太太不知何故，忽患心烦发呕，坐卧不安，闻王大老善医，急请入视。余偕备三入，则二婢扶坐，粉汗淫淫，作捧心状。急诊其脉，脾部细弱，左寸滑数特甚。乃曰，夫人所患是脾虚停痰症也。盖由思虑伤脾，饮食不化，平日必有健忘惊悸之疾。此时痰涎绕心包络，故烦呕交作。须先清其痰，后理其脾。清痰须用莲子清心饮（黄芩麦冬地骨皮车前子甘草石莲子人参黄芪茯苓），理脾须用人参归脾丸。病以渐来，亦以渐去，旦夕难全愈也。乃先以清心饮投之，二日而烦呕止。再进归脾汤，十日而四视之，病若失矣。

　　气郁喘嗽

　　典史宋晓岚，同乡也。丙辰春，与余同携眷入秦。将至临潼，其孙女甫周岁，坐车为雨泥所滑，女失手坠车下，轮辗其腹，顷刻而毙，亦气数也。其媳以恸女故，日切悲哀，兼介入，安土重迁，乡思颇切，晓岚尤吝于财，虽宦游而饮食衣服，不遂妇愿。至夏忽患胸胁大痛，喘嗽不宁，饮食俱减。晓岚来求治余，诊其左脉弦而牢，右寸坚而滑，知为气郁，乃以左金丸合颠倒木金散进。二服后，吐痰涎数碗，再视之，则左少软，而右亦渐乎矣。因以逍遥散加木香青皮等叠进之，半月后始就平复。因劝晓岚曰，儿女情怀，须少宽假。前日之病，久则成癫，若不去其痰，遥遥千里，携带而来，竞成废人，不悔之甚乎。晓岚遵之，辞色稍温，三月后，如居故土矣。

　　劳倦失眠脉坏难治

　　商州牧赵笏山同乡，崞县人。以进士宰秦中，所至有政声，丙辰夏，以天旱祈雨，夜作早兴，又商地皆山，每祷出入崎岖甚苦。秋末忽病，商僻地少医，遣干仆入省，求余往治。余以需次人，不敢私出省，同乡武芝田观察，言于抚军吴仲容先生，乃治任随之，越秦岭而视焉。至其署，笏山尚危坐，议论风生。问何病？曰，夜不瞑目者廿日矣。问何所苦？则曰，胸满气急，饮食不思。茶后诊之，六脉俱形沉数，而右关毫无神气，乍沉乍浮，乍缓乍急，且二至而一息。余以脉非吉象，不便明言，乃曰，君所患为心火上炎，心肾不交故也。急滋阴以壮水，则得寐、笏山急索一方，乃以地黄汤加生地、桔梗进之。药下二刻，倦而就枕，沉沉酣睡，晨钟动方起。请余入曰，真仙丹也。前屡服天王补心丹，以为睡觉良药，而竟不寐。今服君药，彻夜常眠，披衣而起，如释重负，弟病虽危，有阁下神手当无恐也。再诊之，脉似稍起，而右关依然。乃进七味都气汤，又开香砂六君汤敷衍之。亟欲归省，而笏山再三款留，不得已为延三日。临行笏山食亦少进，起坐颇自如，嘱余笔论其病，余乃书曰；金水不生，脾胃枯竭，室欲惜精，少思淡食，一阳始生，病将自绝。笏山铭之。余归途无事，戏作挽联云："越秦岭而视君，愧余寡术。牧商山而怀古，想尔同仙。"入省后，芝田问笏山之病何如？余曰：必不起！曰；何故？曰：脉已败坏，焉得不死。因告以已作挽联，同人皆笑，芝田阴为料理身后，至十一月二十四日殁于署。其弟来省交代，余即书前联挽之，并道及论病数语。其弟憬然曰：阁下何神哉！叩头而去，扶柩归焉。

　　气郁吐逆

　　同乡张文泉司马，于余为同谱弟，丙辰春，先后入秦需次，公余则酒宴过从，其戚乔其亦介人，为楚郧阳府经，以提饷来秦，馆于文泉之室，文泉厚遇之。而乔鄙甚，饮食之外索洋烟，洋烟之外索衣服。又索小费。文泉稍拂之，则裂眦负气。久而不堪其扰，拟遣之去，又以军饷未齐，迟迟两月，临行诟谇百端，几乎握拳相向。文泉素讷于言，不能发泄，心甚恚之。一日由咸宁过余，余留晚餐，言次文泉含泪欲滴，余劝以不仁之人无可计较，既去矣，置之可也。文泉归馆，则气急腹痛，呕吐大作。急遣车邀余，至则痰涎溢地，犹张口作吐状，汗出如流，面带青色。诊之，则六脉俱伏。乃日，此气郁而逆也，甚则发厥，急命捣生姜汁半碗灌之，刻许而吐定，然胸腹闷乱，转侧难安。乃以越鞠丸合顺气汤进之，至天明而腹舒，仍命服顺气汤，三日而愈。

　　阴虚血弱胃绝难医

　　邻人刘锡庆，商于楚，年三十余无子，父母共忧之。娶妻数年，百方调补终莫效。一日刘忽患腹痛，邀余往视。众以为霍乱，服霍香正气散不效。诊其六脉沉弱，知为阴虚。因曰，君腹痛必喜按，且时作时止，非常病也，且痛发必在脐下。刘曰，然。乃投以七味都气汤(方：熟地山芋山药丹皮泽泻茯苓五味子)加肉桂二钱，两服而痛止。归后家人问其病，余曰，此阴虚血弱，腹痛易治，惟两尺细仅如丝，毫无胃气，恐命之不久也。越年许，余白京师归，已于数月前，以瘵终矣。刘本孤子，家极贫，以刘贾少裕，刘殁后双亲衰独，抚养无人，兼两餐不继。见者皆恻恻云。

　　寒湿下注关节疼痛

　　介之罗王庄张冠英，家称小有，继娶吾里中李姓女。得腿病，骨节痛楚，不可屈伸，且时作肿，卧床已半年矣延医视之，或以为下痿，用虎潜丸（方：炒黄柏炒知母熟地龟板陈皮白芍锁阳虎骨干姜牛膝当归羊肉）补之；或以为瘫痪，用续命汤散之。皆不效。其内弟请余往治。余诊六脉缓大。告之曰，既非下痿，亦非瘫痪。所患乃寒湿下注，关节不灵，肿痛必在关节。病虽久，可治也。乃先进羌活胜湿汤加牛膝防己以疏利之。三服后，杖而能起。又往视之，投以五苓理中汤（五苓散与理中汤合剂），四服后，肿痛全消。意不愿服药。余曰：湿气未清，恐将复作，不如多服，以免后患。张听之，服药二十余剂，乃以酒肉来谢。余告以谨避风寒湿气。相隔十余年，余见于其戚家席上，称健步焉。

　　肝郁气结土败难愈

　　里中田大授，家少裕，而年老无子，妻悍不敢置妾，后以失业窘于财，郁而为病。城中有老医名荣同者，田素信之，请其诊视。荣曰：风寒外感也，散之不效。又视之曰年老气虚也，补之益甚。荣穷于术，乃邀余治。诊其肝脉滑数，脾部见弦急，且三至一息。乃曰，君所患为肝气郁结，木来侮土，土已败矣。病可小愈，命不可保也。田似嫌其唐突，请示一方，余以逍遥散合左金丸进之。数服而病减，进饮食矣。又请视之，诊其肝脉稍长，而脾脉如故。知不能愈，乃以逍遥散敷衍之。半月，精神爽健，出入游行。值村中演优戏，相见于庙庑，告余曰，病已全除，当无恐。余曰，脉至不息方可，后半年，余赴都，及来春归，询之，已欹殁数月矣。

　　产后气虚升降失常

　　邻人郝某之次女，产后经数月，饮食不思。精神减少，时兼胸满，面黄肌瘦．延医视之，以为痨瘵。投以八珍汤，获小效，而病复如故。或又以为产后血虚，用大剂四物汤合生化汤，转增腹痛。继有庸手，作伤寒阴症冶，去益远而病增剧。法无可施，来求余治。诊其六脉浮弱，右关尤甚。乃曰，此气虚，非血虚也。当补气以生血。他人多用血药，品多清降，不转馁其气乎．因处以补中益气汤。其父素明针灸，颇知医，难之曰，病苦胸满，益以补中，不增甚乎。余曰，令嫒胃气下陷，清阳不升，故浊阴不降，以致饮食留滞，故胸苦满。若清阳既升则浊阴下降，胸中自当痛快。命如方服之。三剂而精神作，饮食进。更命易汤以丸，一斤而全愈矣。

　　湿痹似瘫

　　介之田村乔某，忘其名，年老得痹疾，或手或足，痛发左右无定。医药数辈皆以瘫痪治之，药不啻千百剂，竟罔效。委顿经年，已为治丧具矣，而痛则饮食二便尚无大害。其里中有商于都者，知余名，因嘱请治。余至其家，未见病人，先问其子曰：遵大人是何病？其子以瘫痪告。余曰：老年人得此病十无二三愈者，恐治之亦无益也。然既来不得不一视之。入其室，则病者拱手称谢，问答数语，口舌便利，视其口眼无歪斜状，神气亦清。乃问手足麻木乎？曰，并不麻木，惟有时作痛，不可忍耳。因诊其脉，六部俱缓而沉，兼带弱象。告之曰，君所患乃湿痹，既非瘫痪，又非痿症。盖寒湿着于皮肤，四肢重滞，每转侧则重不可举，如移山挪石，非人不行。病者曰，不错，不错，先生所认既真，急请施方必可愈也。余曰，愈则可愈，然无速效，须服药数十付，起居调摄，乃杖而起，早亦在三月外，迟则半年。病者曰，但求病愈，何必急急。乃先以五苓理中汤加附子苍术进之。五服而痛少止，肚腹宽，饮食进。又易羌活胜湿汤加牛膝，肉桂等类，命多服之，半月痛全止。惟举动艰滞，步履尚难。更以白木附子汤，加松节、萆薢等。命十服后，丸服之。更命每早晚遣入扶掖，往返数十步不必再视也。病者遵之，越三月，趋车备物衣冠而来，见其行走如常，而履阶遇限，尚多不利，急遣还而养之。冬十一月遇于城中酒市，则指挥如意，毫无痛苦矣。此事相隔十余年，辛酉其子来求治眼，谈次具陈本末，乃始忆而录之。

　　阴虚肝郁双目痛楚

　　乔某之子名夏清，忽踵门，先以函入，拆视之，词极文雅谦抑，延之入。问之，已入县庠。据云一别十余年，家道零落，又以嫂氏妒悍，避其虐，舌耕于祁县。春来乍得眼疾，两珠痛楚，夜则尤甚。易数医，无少效。因忆前治家君之病，甚有确见，故特来请治。余拨其眶视之，则黑珠周围起白膜，带二三红血点。诊其脉，则左关弦滑，尺微细。乃曰，此阴亏肝郁也。幸未久，尚无害。若再迟数月，则生外障，翳膜遮睛，则揭去匪易。乃先开一疏肝散，又继以杞菊地黄汤，二方并付之。告之曰：先服疏肝散三四剂，痛当止；继服地黄汤不十剂，当无事矣。每晚临卧，以火酒洗之，避风寒辛热，遥遥数十里可勿再来省往返也。夏清揖而去。半月后，忽自称谢，渭目疾痊愈，专申感悃，并偕邻村郭某来云，亦有病求治，余适在城中宴会，未及见，后不果来。

　　年老血崩阴阳两虚

　　邻人刘锡庆之姊，三醮而仍寡，年近五旬，忽患血崩，村医以为蹉跌，用发灰地榆类涩之而不效。经月余，来邀余治，见其面白如灰，气息仅属，甚不堪。视其脉则沉细迟弱，凡虚象无所不有。乃曰，此病危如朝露，过半月，恐不救也。又贫寒难事药饵，急欲辞归，其婿忽止之曰：岳母病如可愈，药钱我任之，万一不救，则不必矣。余感其义，乃告之曰：君热肠如是，余当竭力，虽无旦夕效，然性命或无碍也。投以大剂六味回阳饮（方：附子炮姜甘草当归党参肉桂），二日而精神起，然崩则如故。其婿来曰，命似可救，而血崩不止。余曰，君无虑，止血崩实易事，但岳母阳阴两虚，不固其气，血崩难止。今有回阳饮以作其气，再用提补，靡不效矣。又投人参养荣丸，加柴胡，升麻以提之，又加芡实、龙骨以涩之，凡五进而血止，因命专服人参养荣丸，两月后，偕其婿来敛衽拜谢。就内人取针线数事而去。越数日精心密缕，封而呈焉。并云贫无可酬，聊以手指答救命之恩云耳。

　　霍乱转筋

　　业师庞芸圃夫子，秋间抱丧弟之戚，忽患水泻，自辰至申酉如厕者三十余次，如桶泻水。继之以吐，困顿不堪。且时时作转筋，急遣人呼余至，问其形证，按其脉俱弦直，知为霍乱。以藿香正气散进，泻少止，而二刻许，复吐，所服药点滴无存，前病发作。至天明，转筋将近腹，两腿不可曲伸污便床褥。及余视之，神气仅属，濒于危矣，举家惶恐，余急命刺尺泽，委中二穴，出紫黑血半盏，刻许而吐定，可服药矣，仍煎前方与之，逾时安卧，至午后则腿舒而泻少止。至晚又进一剂，三日而安。而先生知无害，便不服药。余视之见其皮粘于骨，面色青黯，乃以老亲在堂之说，竭力劝之方许焉，告以香砂六君子汤。半月始得如常，而出入动作矣。

　　热疟

　　先生之母，余太师女也，年过八旬，颇壮健。夏秋，忽得疟疾，发则如火烧身，狂叫反侧，他医用药截之不效。招余治之，见其目如赤珠，口干唇破，时时呼冷水。问二便，则小便如血，大便闭数日矣。按其脉，则六部弦数尤甚。乃告日，此热疟也。单热不寒，须内清其热则火退而疟自止。若徒用截法，万无效理。因投以大剂白虎汤，重用石膏至两许，二服而热退，四服而疟已．

　　脾虚肝郁

　　先生之弟妇，患头痛发呕，饮食不思．时瘟疫盛行，疑为时症，余偶到塾，其侄兰芬兄言其状，并邀之治。问身觉憎寒壮热乎？曰，否。问身痛鼻塞乎？曰，否。然则非时症。诊其脉，则左关弦滑，余俱细弱。告兰芬曰：此脾虚肝郁也，作时证治，必散之，虚而散，则大误矣。兰芬请一方，因以逍遥散进。余过而忘之，越数日，见兰芬，告余曰，药才二服，病全除矣。

　　寒疟

　　丁未岁，余读于乡之僧寺。是年太阴司天，五月后阴雨经旬，里中地极下湿，而农家露宿于野，外感风寒，必病疟利。因先配常山酒一坛施之。六月半疟果大作，凡十人而五六，取酒者接踵至，保全颇多。至七月中，疟少息而酒亦罄矣，寺僧名昌裕，素无赖，以佘在寺稍敛迹。旋亦病疟，向余求酒，余以酒已完，欲再制之非浸渍十数日不可，仓卒不能办。昌裕似嫌余吝，乃招而来曰：子怒我错矣，疟虽一病，而人之虚实禀赋不同，余所施之酒，未必人人尽效。我为若治之何如?僧始转怒为喜，乃诊其脉，则弦而迟。告曰：弦是疟正脉，而迟则寒象。子患寒疟，发必多寒少热，且先寒后热，身痛无汗。僧曰：良是。乃以越婢汤发之，二日疟少止，令五服则全愈矣。

　　食积腹痛

　　黑六，里中人，遗其名。一日腹痛欲绝，强步至门，跪求余治。余曰：何忽得此疾?泣诉曰，昨日吃莜面条半大碗，饭罢入瓜田渴甚，饮凉水二碗，归家则腹痛作矣。胸中如碗鼓甚，按之如刺。余曰，此食积也。但汝胸中如石塞窦无隙可通，用药治之，恐药弱而病强，攻之不破也。痛者曰：然则听之乎。余曰，尔欲病愈，须遣人扶掖，在田野中，往返疾行数百步乃可，病者辞以不能。余曰，不能则难治也。再三苦求，乃以大剂承气汤加麦芽，槟榔疏之。告曰，三服乃可。病者归，初服而胸中如坠，二服后下气暴作，急如厕，则如桶脱底，胸腹空虚，负耒而耕矣。

　　胃热血结

　　里中钮某之妻，体素壮，忽患月事不至。始以为胎。久而腹痛，又以为虚，补之益甚。留连数月，腹大如鼓，饮食不思。迎余治之。诊其脉，两关坚劲。问发渴乎？曰，前半日多渴，后半日方可。余曰，此胃热血结也。寻常必患胃热，发则胸膈如烧，甚则发咳，痰必稠。病者曰，良是。先以三黄四物汤破之，二服后下紫块十余，腹少减。又以两地地黄汤加山栀、连翘、通草，叠进之。逾月而潮至，然前后尚不齐也。命常服归芍地黄汤，数月后，如期血至，久而受孕矣。

　　痰火郁肺

　　邻人郭某之女，再醮于邻村，归宁恒数月不返。一日忽患咳嗽，初略不为意，久而增盛，延人治之，则曰，此虚劳也。始而补气，继而行瘀，又转而理脾疏肝。药屡易而病不减。一日其母偕之来，俯余治。因问曰，嗽时作时止乎？抑咳则面赤气急声声接续乎？曰急甚。观其面色红润，知非虚证。乃诊其脉，则右寸浮滑而数，余则平平。告曰，此痰火郁在肺经，常苦胸膈满闷，发则痰嗽俱出，不但非虚劳，且大实热证也，进以芩连二陈丸加桑皮，木通以疏之，三日而嗽减。再请余治，则数象减而滑则依然。余曰，热退而痰仍在，不去之，恐复作，因用平陈汤加枳实大黄下之。凡二进，下顽痰数碗胸膈顿宽，而嗽亦止矣。

　　风痰致咳

　　咳嗽一症，风寒暑热，饮食郁滞，思虑劳倦，皆能致之。医宗必读阐内经之旨，讲此症最为详尽，学者当究心，若一概施治，未有不致悖谬者。

　　同乡郝某号秀山，在都作银商，自秋发嗽至十一月，数医之尚未愈也。余侨寓襄陵馆，与郝某素昧生平。一日梁某偕之来求余治，问何病？对以咳嗽四月矣。问，曾治否？对以药以百计而嗽如故。言次探手于怀，出药方隆然一裹。细检之，皆参苓芪术等类。盖郝素弱，又富于财，俗医皆作虚论也。乃诊之，余平平，肺独浮滑。告之曰，浮者风象，滑者痰象。君素积痰，复感于风，风痰相搏，而嗽作矣。又以参芪固其腠理，腠理不开，风无去路，嗽何时已乎。数药可愈，郝见余言易，进曰，年少时有唾血疾，体本虚，故畏克伐药。晓之曰，此他医之所以用参芪也。要知少年唾血，未必虚证。即虚，而此时血止而嗽作，医不治嗽而治血，请问君见我为冶嗽乎?为治血乎？病者笑而是之。乃以杏苏饮加山楂，枳实进。嘱曰，不过五服病必愈，无烦再来也。病者持而去，越五日，投帖请余观优戏，晚则筵席丰隆，殷勤周至。时余方以分发赴秦，因遣其同类，随之到秦，开设银肆，听昔过从称莫逆焉。

　　忧郁致疾腿目渐废

　　李莲芳茂才，少与余共笔砚，后以童军屡蹶，商于楚。后失业归，复矢志功名，遂入县痒。莲芳少失怗恃，三娶而仍鳏，茕无子嗣。丙辰余自京归，已败累矣。以忧郁故，腿渐废，目渐瞀。然步履出入，尚可作字，悯其贫，携之入秦，经理馆事。继，余以内艰旋里，念莲芳无依，因荐于朝邑主薄冯子安作幕，冯亦同乡，又杂职，莲芳虽非素优，然小心持算，无不井井有条，宾东相得。而莲芳私念年逾五旬，妻子全无，顾影增凄，倍形忧郁，明年秋，单车而归。余以为宾东不合，急视之，则莲芳两目起外翳，腿迟重不可曲伸，且冯以缺瘠告病，不得不归矣。因求余治其目与腿。余诊之，心肝弦急，两尺似有似无。仓卒难显言，因劝旷怀自慰，病非旦夕可疗，静心凋摄数月，再作计议。莲芳听之，而家计寥寥，益不自释，目益盲，腿益滞。

　　有赵城眼医，名家也．一年来介两次，凡外障虽数年，无不针之而愈者。余甚佩服。急请视莲芳眼。医审视之曰，障皮尚嫩，恐不胜针，再数月，皮厚色苍，一拨而去矣。眼医出告余曰，瞳仁已坏，治之亦断不效，不如听之。前乃托言耳。半年许，果殁。余挽一联云："君罪伊何，乃如左邱盲目，孙子病足。天心莫测，竟使黔娄失妇，伯道无儿。

　　阴火大炽清下无功

　　病之奇，有不可解者，徒执方药论之，辄不效。同谱弟王丹文之母，春仲忽患热，口渴神昏，发晕出汗，热如火，几发狂。其母家弟以茂才业医，视之知为热。曰，此阳明正病也。投白虎汤用石膏至一两，而热如故。又有邻人李茂才亦业医，用承气汤下之，二便少利，而热如故。丹文邀余往视，按其脉极沉数，知阴火大炽，而肠胃燥甚。告丹文曰，中无实物，火热熏心，下之无可下，宜清降之。急用地黄汤加山栀，三黄进。药服而心颇清，热如故。是夜忽大雪，天甫明，病者知之，要食雪。丹文以其年老，靳不与。逾时，丹文外出，匍匐出户，就阶取雪，卧啖之，凡三碗许，觉心境顿清；又啖之，归而卧于床。至夕则热退身凉，越日而起。三日后，病若失矣。噫！药则罔效而天降雪以除其病。盖雪阴寒，不假烟火，较药之清降胜万倍矣。医家无此法，亦不敢用也。

　　风寒水肿误作虚治

　　谚云："老医少卜"殊未必然。盖此事全关天资学力，资质清者，读书多，则虽少亦佳，资质浊者，胸中无物，老而亦愦愦也。辛酉春正月，家君体素壮健而年过七旬。以新年酬应劳攘，且多食厚味，又年前偶感风寒，痰咳流连。上元后，口下暴肿，渐而两足增胀，渐而两手亦胀矣。堉屡欲施治，而家君素不服药，自以体壮，俟其病之自已也。越三日更甚，以长媳有小恙，前曾经杨医治之，乃托治媳病，遣人招杨治家君病。下车视之，则须发苍然，步履迟重，戴眼镜矣轮扶杖而入，毫无谦抑态，扬扬睨一切，余唯唯听命，窃意必斫轮手也。茶后以家君病请教，杨曰，脉后再谈，诊之越时许，乃释手曰：年老气虚，宜有此疾。此时宜先补虚，不必治肿。气不虚，肿自已也。余以其统混无头绪。辨曰，经云："水肿初起，目下如卧蚕形。"今家父病适合，似宜先导水，杨怫然曰，治病拘定书本，焉有是处。请服余药，方信余之不谬也。余未便非之，而心窃不谓然，因请一方。乃八珍汤加桂附也，又加陈皮五分，木通三分。云可利水，掉臂而去。知必不效，而家君以其年老，当有确见。药初进而胸腹增满，肿愈甚。不得已，私以杏苏饮加木通牛膝防己各三钱，煎成请家君服，至半夜，则小便五六次，天明腹宽，而肿处作绉形，嗽亦少止矣。家君见药效，连进四服。肿俱消，惟肾囊尚胀，停三日，又以原方加葶苈，二丑进。凡一服，小便洞下十余碗，肾囊如常，而病全息矣。谚之重老医者，以其阅历深，而见闻广，如杨某者，虽松鹤之寿，此事安得梦见乎！

　　阳虚血热误作痧治

　　吾里中有口头语，见卧病者，则曰伤寒热病，医者来，则曰汗症也。而不知伤寒与热病二者大相反。盖伤寒，则真伤于寒，须用热散，仲景之法是也。热病，则外而风寒暑热，内而饮食嗜欲，皆能致之。一或不慎，杀人易于反手。春温夏热，河间之法最善。至饮食嗜欲，则合东垣丹溪之法。参而通之，无遗蕴矣。

　　长媳初入门十余日，得温病。呻吟叫号，反侧不安。因新妇，急告其父。其父延一医来，则吾里中丙午茂才也。幼尝同考试，其人玩世不恭，乡党薄之，颇落拓。虽通医理，而所读不知何书，每治病，药寥寥三四味，皆以分计，故获效甚少。请视长媳，出告余曰，痧也。宜服犀角解毒汤。尚觉近理，急服之，痧未出而热如故。又易一医，乃河南武安药侩也，初解药性，立方字常误，胸无墨水，而治病颇有一二效者。适为邻治病，延之来。诊脉不一刻，即出曰，此是痧症，又兼胃寒，故胸烦作呕耳，须用温散。请其方，则平胃散也。余不欲令服，而家中人皆曰，时医常以误效，请一试之。药入口则热几如狂，昼夜不安。实无可处。余乃入诊之，脉极沉极数，而外症甚险。告其父曰，以弟愚见，当是阴虚血热。此热症，非痧症也。如是痧，流连将十日，何无一点发耶。此虽新来，乃弟儿妇，当以私意治之，倘有误，亲家亦相谅也。其父诺。乃以大剂地黄汤易生地，合三黄汤满饮之。二更许沉沉睡矣。又恐余热未清，加蝉蜕、灯芯，四服而热止，病始安。令常服麦味地黄丸，半月痊愈。

　　阴热斑疾

　　余甥名映昌，以服贾奔走，兼不节饮食，四月忽得斑疾。初斑未清，请董医视之，董以时症兼食，用五积散，病益重，浑身如丹，目睛皆赤。有老女医为人按摩，延视之，知为斑，乃以针刺其舌，又刺其阴而吮之。心稍清，气稍定，而热则如故。余知而省之。见面汗如流，口唇焦破，以为阳明胃热。诊其脉则沉而数。问二便，则小便赤，大便如常。腹亦绵软。知为阴热无可下，宜清之。乃以知柏地黄汤进之。初服而热减，三服而热清。困卧不起，面目黄瘦矣。惟急索食。告之曰，病已去，不必服药，惟饮食宜清淡减少，否则恐复发也，调养一月而安。此亦阴热症也。

　　血虚肝郁

　　同谱王丹文之母，夏月染疫症，留连数月。屡易医，病渐去，而苦发热头痛，胸中烦扰。而性情反复，忽而不服药，亲邻力劝之而不肯也。一日头痛甚，丹文专车迎余，因视其病，以同谱故侄呼余，余亦伯母呼之。再三开导，乃许服药。诊脉则沉数，而肝部涩，左寸微。告丹文曰，此血虚肝郁也。专滋阴以润血，热当已，且"乙癸同源"，血润则肝亦舒，头痛亦当止，乃开归芍地黄汤，加薄荷、山栀以清之。二日后，丹文来，问之，则身凉而头痛止矣。又不服药，余以其病无碍听之。

　　论人参

　　曾读纪文达公五种笔记，载有一条，辩论人参。谓关东人参，得东方生发之气，偏于提补；上党人参，得中央土厚之气，偏于培脾，其用颇疏。此语真前人所未发，余尝因而思之，古方所载人参，即上党之潞参也。其时关东未必有参，即有亦未必入中国。

　　前明，吴守备到辽沈，闻东参能延年益寿，乃服至半斤，遂至腹泻不止，可见关东人参，至明始入中国。明以前所用之人参，即潞参也。不过在前古则潞参皆地中自植，年深日久，其力颇厚；近则以此为利，年年种而收之，其力较薄耳。

　　本草谓用参多则宣通，少则壅滞，此言尤要。盖草木之性，全以气胜，况参俱甘温，甘温则能滑泻，吴守备之腹泻，盖由于此。不比五谷之性，专有益于脾胃也。

　　每见近日士大夫家，日日用参，且用东参，以求调养，少则足以减食，多则必致泻腹，亦何惑之甚耶。

　　余尝本文达公之意，凡气虚而怯，或痘疮危急，平板不起，用东参辄应手而效。治脾胃虚弱，土湿下陷，饮食不思者，专用潞参，以益健运，亦无不验。

　　每见近世业医者多货药，临一症则用参、用茸，惟恐其药之不售，其罪恶岂浅鲜哉！因附志于此，以为妄而无知者，示之戒焉。

　　实证似虚

　　同乡张七兄名守秩，其夫人患痢疾，屡治不效。托其戚梁某转邀余视之，则年五十余，人甚枯瘦。诊其脉，浮数特甚。问发热否?曰，热甚。问，渴否?曰，渴甚。余曰，若然，则腹必胀痛也。曰，然。乃告张曰，外似虚，却是实证，非下之不可。张不然其说，曰，体素虚，况痢则愈虚，再下之恐不相宜，万一病不可补，微利之可乎?余告以利之无益，若再迟数日，恐内蕴攻胃，成噤口也。张不得已，嘱余开方。余以大承气汤进。归经数日，又请往视，余曰，此病当大效，何迟迟至是。问来人，则前方恐过峻，减去芒硝故也。乃告其来人曰：归语张某，不服芒硝，勿望余治也。来人归以实告，张勉强加芒硝服之，越半时腹中如坠，暴下如血块数次，病者气乏而卧，痢亦止矣。越日遣人又问，告曰：病已去，不必再下，但病实伤阴，以芍药汤和之，数剂则无误矣。归遂服芍药汤，半月而安。中秋备物作谢，言之始知其详。

　　痰热上潮喉中结核数年不孕

　　越二年，张七兄之女，适吾乡大郎神村宋，数年不孕，月事不以时至，饮食亦少。春间忽患咽痛，人以为感冒瘟疫，凡解毒散风、销火凉血诸药，无所不施，而喉痛如故。张求余治，诊其脉沉而滑，恐喉中肿烂，以箸按其舌而视之，则痰核累累如贯珠。白喉连及上腭，且复如此。乃笑曰，如此不着紧病，乃累赘至是乎。头不痛，鼻不塞，非感冒也；项不肿，喉不闭，非瘟疫也，不渴不热，非火也；不汗不昏，非风也。此乃痰热上潮，结而成疮形，按之软而滑，其痛若口疮。况病者体素肥，痰膜凝结，故数年不孕，月事不至。但去其痰，则血络通，不惟止喉痛，即月事亦当至也。其父喜，急索方，余以芩连二陈汤示之，告曰，二服喉痛自止，再合加味二陈丸一料，时常服之，不半年必更壮矣。病者听之，余亦不问．迨戊午春，于宗人处，见张至，急揖谢曰，小女病，诚如君言，今抱子矣，鄙亲家亦极感谢。为之一笑。

　　脾虚血崩

　　戊午秋，张七兄亲家之夫人，继室也。即前病喉痛者之姑，年未四旬，得血崩疾。其家富甲一乡，因距城颇远，恐有仓猝病，医药不便，乃设药肆于家。而乡中贫苦者，辄造而请视疾。故亦时时观医书。以夫人病崩，自用血余散止之小效。更一医，又以为热，用寒凉清之，转益甚。乃嘱张俯求余治，余以路远辞，而张哀恳至再，不得已，随之去。入而视之，见病者面如石灰，唇指皆白，知为血虚之极。乃诊其脉，则微弱特甚。乃曰，此中气下陷，脾虚不能摄血，故崩不止。再服寒凉恐血脱也。此时不宜峻补，但提其中气。气能统血，则崩自止。涩之，截之皆非法。因为开补中益气汤，宋似嫌其平平无奇。乃告之曰，君曾读医书，不闻士材先生之言乎，其云："补气有行血之功，补血无行气之理。"二语极为明确。可见血随气行，气升则血升，气降则血降。若不摄其气而徒止其血，所谓扬汤止沸也。今升其气，使摄血而不下降，然后再用圣愈、养荣之类补其虚，气血相调，并可受孕，治病犹余事耳。宋豁然悟，首肯者数四。更为开大剂圣愈汤，告曰，服补中汤不四帖血当止，后以圣愈汤继之，如恐其烦，可易汤以丸。余去矣，不必再视也。归不数日，时将春夏之交，宋遣人担过牡丹二本。并道病已痊愈。再三申谢。余受而栽于盆，培植灌溉，以吾乡水土杂盐卤，其性极恶。除石榴。葡萄而外，凡花果皆不宜此水，宋所送之牡丹，来时正含苞欲吐，余遣人灌溉，不数日，苞痿而枝渐枯，拔而弃之，增惜焉尔。

　　食积经闭

　　妇人经闭一症，其因多端。而各有虚实之分。审其实而攻之，察其虚而补之。偶一不慎，致祸尤速。

　　友人王福友之妻，少以贫寒致痞疾，适王数年，面黄肌瘦，月事不至，至或淡少，久而腹痛增胀。延医视之，见其形症，皆以为虚，补之不应，而王固粗质，亦任之。半年腹大如鼓，见食辄吐，渐至不起，乃邀余治，诊其六脉坚大而迟，知为寒凝食积。问曰：胃中按之有坚块否？病者曰然。告曰，此自幼生冷风寒伤胃气，故甚则增痛，且四肢发厥，盖虚人实症也。不温胃以散其结，则气凝而血必闭，无怪补之增剧。乃以五积散投之，两服而腹稍舒。又以香砂平胃散合乌药散并用之。有邻人素看医书，见方诧曰，病属经闭，治当行血，乃用销食之剂，无乃非法。余曰，君自不信，看药后效验何如。王命其妻服之，越两日而下秽物，腹膈顿舒。又命常服香砂养胃丸，廿日余而月事至矣。

　　邻人请其故，告曰：人身之气血，相须而行。若置气而理血，断无效验。且人以胃气为主，乃一身生化之源，而胃经多气多血，气舒则血行；气结则血滞，气热则血凝；气寒则血少。前人调经诸方，理血无非理气也。今王某之妻，气为寒食凝滞，故血亦不行，非血本亏也。若用四物等类血药多凉性，转于胃气有碍而愈不行。今以祛寒销食之品投之，气温则行，食销则通。气行而通，血不通者，未之有也。闻者首肯再三，凡有疑，辄质问焉。

　　气滞经闭

　　又邻人李寿昌之妻，年四十余，忽患经闭，其夫素务农，日用颇窘，兼无酒德，醉后辄加诟厉，妻久而郁结，遂成病。适夏间阴雨，李忽踏泥而至。问何为？曰，家人病甚，拟请诊视，余问何病?则曰：经闭数月矣，此时腹中胀痛，饮食不下，人皆以为蛊。请一视之，果不可治，亦听之矣。问身体肿否？曰，不肿。乃曰，不肿则非蛊也。问痛多乎?胀多乎?对曰：痛有止时，胀则时时如此，几乎大便不利。余曰，此气滞碍血也，无须诊脉，但服药三四付，则病愈。李曰：不如一诊，较为稳当。余曰：此病显而易见，何在诊脉，尔无非愿病愈，但能病愈，何必诊也。乃处以本事琥珀散（方：三棱、赤芍、刘寄奴、丹皮、熟地、蒲黄、当归、官桂、菊花、莪术等），命服四付。李持而去，余亦忘之。至中秋晚餐无事，余巡行田垅间，李忽携镰自禾黍中出而叩首，余惊问何故?对曰，内人服君药一服，即胸膈雷鸣下气而胀减，再服之，病全失矣。余以其病已愈，不必再服，至今月事不愆，饮食壮健，真仙方也。以农忙未得叩谢，兹遇君敢申意也。余笑而扶之起。说麻问稷，日瞑而归。

　　论绵山血见愁

　　绵山为吾介一巨观，峰峦秀美，洞壑幽深，而抱腹崖、蜂房泉尤为奇绝。夏秋间游人如织，其山产奇花异草、药材尤多，绵黄芪、汾甘草，载在本草，传之古今，卓然不朽。惜介人性不辨药，甘草尚有土人掘而市之，余则无采之者矣。其高山之阴，产一药，名"血见愁"，土人游绵者，辄携以归，治血症，无不奇效。余家常藏之。其枝杆类枯蒿，味色极其平淡。

　　余十岁后，得便血疾，更数十医无效。有老农以此药遗之，煎而当茶饮，不数日，血竟止。后服理脾药廿日遂瘥。乃珍视之。

　　后邻人有患吐血者，以少许服之，吐亦止。庚申秋，内人产后血晕，诸药无效，忽忆此药，服之遂醒。越数日，余在县署谈及此药，适比部刘麟甫在座，请曰，亲患吐血数月矣，参茸服斤许，而血不止，君盍赐一撮。乃封寄两许，数日而愈。又县幕钱席宾季刚先生之侄媳，产后血晕、百药无效，季刚已为置殓具矣，余以此药遗之亦愈。后与邻里谈及，凡得此药治血晕，无不愈。故妇人又呼为血晕草。

　　余以此药名问之药肆，持出，则自禹州来者，形类赤首乌，绝非绵产。后遍翻本草，亦无载此药者。因思奇才异品，护世无穷，而味不经神农之口，品不列金匮之书，遂至淹没深山穷谷，医林无知之者，亦此物之不幸也。噫！独血见愁也乎哉！附志于此，以补本草之缺，有心者，幸勿忽焉。

　　天花逆证

　　邻人赵楚仁，天津典商也，家小康而妇甚悍，生数女一男，极锺爱之。戊午夏，其五女，年六七岁，发天花。遣人邀余视之，见其形密如蚕种，平板细碎，几乎遍体。而口唇外，尤环绕无隙，且手足发厥，饮食不进。问几日?曰，两日矣。余曰：发热否?曰，不甚发热。问二便如常否?曰：大便溏，小便过多。告曰，痘症发热，三朝自头至足，渐次见点，须颗粒分明，形色红润，饮食二便如常方好。今令嫒之痘，不两日一齐拥出，且形色、饮食、二便如此，兼带锁口，真逆症也，恐治亦不效。其妇嫌余言唐突，语涉怨怼，其夫目怒之，乃止，余曰：来看病非生气，请待以十日，果有能治之者，余当师之，拂衣欲出。其夫力求一方，乃以升麻葛根汤加参芪付之曰，此敷衍法也。赵服之，越日而痘稍起，急遣人告余曰，痘有转机，可再视之，余力却之，赵似怨余，乃请他医。不十日，痘靥而毙。其家乃信余言，后遇赵于街，长揖作谢。余曰，病不能治，何谢为？赵曰：早听君言，可省药钱数贯。余曰，此亦有定数，不费此钱，恐不殁也。赵含泪而去。

　　小儿乳积

　　东邻李喜阳，与余往来甚契，庚申秋生一女，其夫人乳素壮，凡子女幼时，无不肥健。一日余至其家，见所生女昏睡不醒，喉中如锯，问何病？李曰，不知何故，早来忽得此疾，乳之不哺，二便亦闭，腹大如鼓，定是急惊，恐不救。余曰，何至如此。扪之浑身发热作汗，胸膈高起。告曰，此乳积也，下之可愈。李之表兄梁某、在李之前设药肆，命取笔研。开白玉饼方，急令取药捣而灌之，两刻许，胸间漉漉作声，下秽物数次，汗止热退，醒而啼矣。乳之似甚饿，告曰：寄语夫人乳须从容，勿令过急，且乳必坐起，切忌卧乳，永无此疾。其夫人闻之而笑。问何故？则前夕卧乳半夜之所致也。李痛戒之。

　　气郁成痰

　　医士郭梦槐之妻，以家道式微，抱郁而病，发则胸隔满闷，胃气增痛，转侧不食。郭以茂才设童蒙馆，而赀不给馔粥，见其妻病，以为虚而补之。病益甚。乃来求余，诊其六脉坚实，人迎脉尤弹指，因告之曰，此气郁而成痰也，则发头晕，且增呕逆，久而胃连脾病，恐成蛊。郭求一方，乃以香砂平陈汤加大黄、枳实以疏之，二服而大解，病若失矣。

　　误用失笑散致死

　　心胃痛一证，内经条目甚多，先辈名公，分为九等，极为详尽，金鉴遵之，编为歌诀而莫不有虚实之分，可谓无遗蕴矣。

　　曾忆邻村有医士姓王名维藩者，余同谱弟丹文茂才之族叔也，故业医，货药饵，邻有妇人病胃痛者请王治之，王用海上方中失笑散，服之立效。后凡有患心胃痛者，王辄以失笑散治之，效否各参半。王素食洋烟，一日自觉胃痛，亦自取失笑散服之，痛转甚，至夜半痛欲裂，捣枕椎床，天未明寂然逝矣。

　　因思失笑散为逐瘀之药，王之邻妇必因瘀血凝滞，故用之立效。其余风寒暑热、饮食气郁，皆能致之，若概以失笑散施治，又不求其虚实，几何不误人性命乎。

　　王用失笑散不知曾杀几人，故己亦以失笑死，殆冥冥中之报也。业医者，可不多读群书，以求其是乎。

　　水积吐食

　　里中相周庞兄之母，年五十余，得吐食症。始以为霍乱，吃塘西痧药数粒，吐如故。又请一医以为气郁，用四七散开之，仍如故。庞求余治，余细问形症，即非霍乱，亦非气郁。按其脉，则右关弦甚，余各平平，乃顿悟曰，此水积也。病必小便不利，好饮水，胸膈闷滞，时兼头晕，病者点头称是。因以五苓散加苍术、木通利之，越日吐止。庞又请视，告曰，不必再视，但常服香砂六君子丸，不但不能停水，且大益于脾胃，于老人甚相宜也。庞遵之，其母遂健。

　　审证与慎药

　　治病之道，如钥之启锁，无论显然相反，即相近者，辨之不明，治之不当而亦无效验。其间毫厘之差，千里之谬，如痰之与饮，皆水也，而有阴阳之分。温之与热，皆火也，而有微甚之别。其间或虚、或实、在腑、在脏，尤须详审。审之奈何?形、气、脉、证是也。合而参之，断无背谬。俗医知有心肝脾肺肾。而置六腑于不问，不知人生全以胃气为主，胃气盛，则脏腑皆盈，胃气衰则脏腑皆败。不但饮食谷气，全凭胃经生发，即病者服药，亦先入胃腑，而后达于它脏，故曰："得胃者生。"又诊脉以胃气为验。然则胃者生死之关也，不明乎此，而能达精妙者，未有也。且一病只有一法，故余治病未尝私自立方，所开皆古人成方，又不敢妄为增减。每见病者粗识字，则厌故喜新、求日易方药，不知药之为物，非五谷平和之气，利此则害彼，医士用之不当，必有诛伐无过之虑。久之，胸中混淆。病者非病病，乃药病也，富贵之家，尤易犯此，曾屡屡言之，以为以药饵调养者成。

　　水停不寐

　　不寐之病，厥有数端：食积则消导；水停则逐水；阴燥则安阴；脾虚则补脾；阳盛则敛阳。实证多而虚证少，治之极当分别。

　　余读书于城东之三道河，有友人李君香泉年四十许，未博一衿。素嗜茶，自早至晚，约饮茶数十碗。见炉鼎热沸，则喜形于色。久之面乏血色，食量减少。每至秋初，则彻夜不寐，天明益渴。一日由家至塾，携丸药来，朝夕服之。又常蓄熟枣仁一囊，不时咀嚼。余问何故?则谓医家云，枣仁能安神，苦不寐，故常嚼之。问服何药？则因不寐请医士习天主教者，名王凝泰，令服人参归脾丸，谓是读书劳心，心血亏损所致。余曰，药效否?香泉曰，并不见效，然尚无害。余请一诊，则脉多弦急。告香泉曰，此水停不寐，非血虚不寐也。就枕则心头颤动胸胁闷胀，小便不利，时时发渴，乃有余证，宜逐水则寐自安。若以归脾丸补之，久而水气上蒸，恐增头昏呕吐，年老恐成水肿。香泉曰，是是。急请一治。余以茯苓导水汤付之，二更许，小便五六次，启衾而卧，则沉沉作梦语曰，好爽快。须臾转侧至明始觉，则遗尿满席，被幞如泥，而饮自此少，食自此进。命常服六君丸以健睥胃。香泉逢人说项焉。

　　食积作吐

　　里中庞守愚茂才之子，年四岁，忽患痛，浑身发热，见食作吐，汗出不止，已昏昏不知人。庞以训蒙在外，其家乏人经纪，听之，病增甚，乃转人求余治。往而问之，则以未出天花，邻媪以西河柳、胡荽等发之。提其腕，则脉颇弦大。问饮食乎?曰；不食数日，且见食则吐，即粥不进矣。问二便乎？曰，小便赤如血，大便绝无。按其腹胀甚，按胸则张口作痛状。乃告曰，此停食也，不下之，何能愈。乃以平胃散加芩连大黄以进，服后时许，下黑粪数粒，又下赤色粪数次，腹减而醒。又视之，则脉已小，惟胃气尚滞，又用保和丸加槟榔末而进之，晚即呼食，其母以蒸馒头付之，狂啖数口，三更后，病复发矣。次早又请治，得其状，乃责其母曰，小儿何知，食积甫去，顿令食面，恐新积较旧积难去也。仍令服平胃散，重用莱菔籽投之，嘱曰，不必再看，一月内谨忌食面，只可以米粥调之，若再发，则不治矣。其母惭而听之。多方调摄，适值中秋，共父酒肉致谢，余以文字交固却之。

　　湿痰流注

　　风寒暑热，饮食劳倦，内因外因，病各有一定之征，一定之脉。惟痰之为病，奇奇怪怪，实有千变万化之势。凡不可名状，无从考核者，大抵皆痰为之也。

　　同年李友兰，亦精医理。辛亥秋在会垣闲寓，得痛病，或手或足，或头或腹，或腰或胁，发无定时，亦无定处。自以为痹病，用续命汤不效。又以为寒，用麻黄汤亦不效，一日与余闲淡，告余曰：弟病实不可测。余请一诊，则缓而滞，乃告友翁曰：君之病乃湿痰流注也。欲再言，友兰顿悟曰，不差！不差！余已知之，君破题下文我自作也。相与一笑。越两日，病良已。问服何药，友兰曰：箇中人岂烦明言、君试言何药。余曰，不过二陈汤加苍术、姜黄、羌活、独活也。友兰出方示之，种种不谬。石虞琴广文在座，叹曰，二公可谓心心相印矣。

　　脾湿停痰上扰心包

　　又司徒芝邻方伯藩秦时，体素肥。时各省提拔军饷，员弁充集会垣，而库款支绌，芝翁忧形於色。至夏，得痴呆病。坐卧不安，时而独言独语，时而浑身痒搔。又合眼则睡，睡则梦二鬼在前：一自缢者，索挂於项；一无首者，以手提头，发蓬蓬，血模糊。以是，不能独卧，不接属员者十余日。延医治之，皆曰冤业，恐不起。又易一医，则曰心血亏损，用天王补心丹，饮食顿减，及饬门者请余，余入见，则曰：病至此，恐不能治，但请君决之，果何经受病，须详悉言之，勿隐护也。按其脉，则六部弦缓而滑，寸部浮取尤甚，知是痰证，乃启芝翁曰，大人乃脾湿停痰，又加以劳倦伤脾，心火浮动，以致痰涎绕心包络，故时迷时悟，平时必喜唾痰，唾则胸腹宽舒。此时痰涎停结，必不能唾。且时而发烦，时而动躁，时而口渴，时而心颤并手足，时而二便不利，皆痰为之。芝翁曰：二鬼何物？余曰：二鬼亦神魂烦乱所致，其实无之，大人不必多虑。病虽多端，卑职保能愈也。芝翁喜，问服何药？余曰：大人病非汤药可疗，须先以矾郁丸吐之，次以控涎丹通之，再多服去痰健脾诸药则无虑矣。芝翁急索矾郁丸，余以此药市中多无，乃制而送之。服数粒，则刻许而吐痰絮胶粘，色兼青黑，自谓心境顿开，欲再服，余曰：痰已吐，再服恐伤胃气。继以控涎丹投之。两日后，设便饭邀余，扶杖告余曰，两夜二鬼不见，神气亦清，君之高名实所佩服，敢问不治成何症?余曰，若不治，不癫则痫，甚则成痰厥。其幕友皆来周旋，饭后面归。不数日，余以内艰、闻讣回籍辞丧。至八月，芝翁以官钱案发，奉旨革职。案定，其阍人黄五绞死，就刑之际，芝翁闻之，痰厥而殁于馆。后小梅来书，犹道芝翁之死如君言焉。

　　湿热内淫实证遗精

　　黄庚垣先生，江西人，以捐饷奉特旨议叙举人加藩司衔并赏花翎，补西安粮道。道缺甚优，兼家赀优厚，而观察性尚清廉，接下以宽，故属下皆颂之。年五十许，曾患遗精病。观察侍妾数人，幕友有善医者，以为许多姬妾，必致虚损。用三才封髓丹补之，而观察又讲颐养。日食燕窝、东参以调之，然遗精如故。幕友以为已成虚劳，不可救药。

　　一日午后无事，忽召余至署，且命便服，余急趋命，观察便衣而出，揖而延之上座，余惊问故，观察曰：患遗精数年矣，曾服汤药百余付，丸药数斤，而毫无效。余问饮食何如？观察曰：虽不能多，然尚非不能食者。老夫子以我为虚痨，故不敢多食也。问咳嗽气少、发热自汗乎?曰否。乃告之曰，既无此数者，恐有余症，非不足证也。观察惊曰，遗精尚有实症乎？余对曰，大人未窥医书，兼脾胃虚弱，不特医者不敢以实论，即大人亦自疑其虚也。岂知遗精之由有数端，相火太旺，夜梦失遗，阳必壮健，宜滋之；饮食厚味湿热内淫，则迫而失精，宜销导之；久旷气充，精满而溢，宜疏泄之。此外，中气下陷，清阳不升，则亦遗；色欲过度，心肾不交，则亦遗。又有恐惧暴怒，精窍滑而不涩，皆能致遗。若或坐或卧，无故遗精，则为虚极之症，最为危险。俗医不细求其故，不分虚寒实热，见遗精者，则曰色欲过度也；又曰年少好淫也。致病者，多受不白之冤，而治之多不效。遂归咎于病之不可治，不亦惑乎。

　　观察蹶然起曰：闻君讲解，无不确当晓畅，心为之开，然则我之遗精绝非虚症，请一视之。乃诊其脉，缓而坚，右关尤甚。告之曰，大人之病，所谓湿热内淫是也。胸膈常患闷滞，大便颇形后重，当消导之。进以震亨渗湿汤。观察阅方内有黄连恐不宜，且厚朴、苍术恐伤胃气。告曰，胃苓汤是湿热要药。平胃散者，培卑监而使之平，非削平之谓也，前辈言之甚明，此方用黄连川芎素亦疑之，细思其理，苦能燥湿用黄连而焦炒之，用其苦非用其凉也。湿热能瘀血，用川芎以行之，震亨此方，具有深意。大人成见在胸，一误岂容再误，他人必谓此方，非治遗之药，岂知治病必求其本，本治而末不治者，未之有也。请放心照服四付，常服香砂六君丸以调之，不但精不遗，即饮食亦当倍也。观察如言服之，五日后，约晚饭，至则告曰，前闻君言甚有理，而心窃疑之，今服君药，遗已止，果觉精神增健，食量亦佳，并阳事亦壮。非君妙达精微，几乎冤我，可见医道无方，在究其理而变通之耳。后余诸蒙奖许，即内艰而归，犹寄函问讯者数四。

　　诊脉如审案

　　昔人谓用药如用兵，余尝谓诊脉如审案。其微言妙旨，前辈论之详矣。惟仕才先生四言要诀，简明切当。其云：四时之脉，胃气为本，尤为诊家要着。盖胃气者，脉之神也。所谓神者，极力形容而总归之曰有力。窃谓有力二字，尚不足尽神字之义。盖有力而兼活动，不疾不徐，不软不硬，方是如春风弱柳气象。本此参之，百不失一。审时，有正凶，有左证，有致事之由，有受害之所，有连坐，有挂诬。审之既确，而刑罚之轻重随之。姑就一端言之，如脾湿停痰一证，脉必沉滑。则沉滑者，正凶也。而脾湿必便难，停痰必减食，此左证也。湿或饮水过多则兼弦，劳倦思虑则兼弱，此致事之由也。或因湿而泄泻，或因痰而咳嗽，则泄泻者，右尺必虚；咳嗽者，右寸亦滑，此连坐也。且脾湿者，饮食不能健运，精液必致不充，则左尺必涩，此挂诬也。但识定正凶，健脾销痰，病皆自己。若治泄泻而止之，治咳嗽而清之，则抛却正凶，诛伐无过，必至不能治病，而反增他病也。故用药不过古人成方数十，传之於世，而用之或效或不效者，非笔下之愦愦，实指下之未了了也。

　　吾尝谓诊脉，须合三部十二脏腑，参考而斟酌之，方有定见。若诊寸而忘尺，诊右而忘左；滑则治其痰，数则去其火，虽有小效，亦难去病，况审之不清，而未必效乎。俟高明斟酌之。

　　湿热内淫实证吐血

　　武芝田先生，崞县人，以名进士出宰陕西，后升榆林观察，以榆林地瘠，故在省遥领之。观察素豪於饮，以酒积得吐血疾。余在省候补，一日招余往视其病，谈及其病，观察曰：吐血数年矣，遇郁益甚。已更十数医。或曰思虑伤脾；或曰暴怒伤肝；或曰血热妄行。或效或否，而终未拔其根，可为吾一治也。余见其气体魁伟，面色红润，食饮兼人，知非虚证。为一诊之，则左部沉实，非病脉，右关沉弦而数。乃告曰，大人乃有余病，非不足病也。如思虑伤脾，则当忡怔健忘惊悸；如血热妄行，则当身热发渴，头晕目眩；如暴怒伤肝，则当两胁膨胀，胸膈不开，兼发呕逆。今无此诸证，则前医皆误也。以愚见参之，必是湿热内淫。热能瘀血，故所吐必血色紫黯，且时而成块。胃口多患刺痛，小便常赤，大便艰涩，时亦带血。观察曰，语语不谬，当作何治？余曰：先以葛花解酲汤清其胃，继用枳术胃苓丸行其瘀。再饮食淡泊以调之，不过一月，保不再犯矣。观察如言调摄。廿日而安。后观察内艰归里，以清风两袖，主讲吾汾之西河书院。余亦以内艰归籍。相隔六十里，文字往还甚密。

　　脾虚食滞月事不调

　　越数月，余送堂几府试，与观察日日见面。

　　谈及共如君云，癸水不调，脐腹常疼，精神委顿，饮食不思，偶受孕，三四月辄坠。前在崞，曾服药无数，兹又请教授齐老师治之，又请府幕钱老夫子治之，病仍不愈。皆以为痨矣，请一决之。如君出则荆钗裙布、寒素依然，向余展拜，余答之。诊其脉则六脉俱虚，而无数象，右关尤甚。告观察曰，此乃脾虚土衰之证，故精神少，饮食滞。至月事不调，怀孕辄坠，则中气不能健固之故。极可治。但须积日累月，非旦夕可愈之病也。若迟延不治，则久而泄泻，或久而咳嗽发热，面赤恶寒，真痨症矣。余先进以六君子汤加益智、干姜、芡实，命服八剂后，服资生健脾丸。观察问，丸药服几斤?余曰，多多益善。

　　后余归介，观察解帐归崞。二年后，在会垣见其长子，问前病状，则曰，迩来体甚壮硕，去年冬，竟举一女，家父犹时时道及而铭感焉。

　　气滞水积痰壅肺窍

　　痰之为病，甚则发厥，无故昏倒，一或误治，便不能起，最为危险。推原其故，大抵多由气郁，以致痰壅胃口，因而不省人事。旧法以三生饮吐之，攻标之急治也。若不壅於胃，而壅於肺，则痰入清道，尤难措手。其证不昏倒，能知人，惟胸膈间气，能出而不能入，时时作反张形，遂至汤水不能下咽，咽则气逆而哮。

　　里中布贾姓安名溶者，虽作商，人极推重。辛酉夏，其次子岁余而殇；其三女亦以痨症亡於家；未越月，其次女之婿与其甥男，一日间相继亡。其次女年幼，婿之族人恐席卷而他适，置死人於不问，互争产业。安知之，急与愤争，族人乃散，前丧子女，已抱忧郁，后次女事，又增其愤，故归而得胸满腹泻之疾。求余治之，诊其脉，弦而滞。告曰，此气滞水积也。用香砂胃苓丸消之，病早愈，安啬於财，不复服药，余亦忘之。越十余日，急遣人招余视其病，余以为泻之未愈也。急视之，则气格格作逆，口唾不能下咽。问膈与胸中作满否?曰否。提其腕，则两手如冰，六部伏不见，惟有寸带滑数。乃曰，此痰壅肺窍也。肺窍为气所出入，今为痰壅，故气不能入。如在胃，则卒然昏噤，三生饮吐之可也。今在肺管恐吐之不出，无可措手，急辞而出。安固请一方，乃以木香顺气饮敷衍之，出而告其伙曰：安某之病，必不起，可急为料理。其伙尚不信，因循至次早，乃来省视，安已口张气促而不能言矣。其堂兄见其危，又邀余治，余固辞。乃请邻人扶乩，服一方颇能言，遍召家人以身后属之，转侧而殁。

　　胃中积滞四肢肿胀

　　李赓堂先生以武进土为温州都司，后升江西参将，缺甚瘠，告而归里。其长子号东樵，以北元作户郎，次子号莲峰，屡荐未售，博极群书，在里中与余往来甚契，赓堂先生虽林下，而性情伉爽，排难解纷，里党中多赖之，庚申春，东樵以都中官钱铺案发，下刑部狱，越年许，案未结，赓翁在家忧之。辛酉夏，忽患胸膈满闷，饮食不进，遂致手足肿胀。延医视之，疑为水肿，用利水药不效。继更一医以为虚，用肾气丸仍不效，而肿益甚。适余以其族人丧葬遇莲峰，即请余治。诊其六脉坚实，右关硬欲搏指。乃告日，此饮食伤胃，有余病也。平日多食厚味，积滞胃中，胃主四肢，胃气和，则四肢安；胃气滞，则四肢胀。必至之势也。况胃气既滞，杯勺茶汤皆能停积，虽见小便不利，其实非水能泛滥发为水肿，徒利水，必不效。且此病由湿热内蕴，再用熟地以涩之，跗子以塞之，不增胀何待乎！惟年老阳虚，脾胃素弱，治无速效，但欲消肿，则易易耳。用渗湿汤加枳实、木通、牛膝销导之。莲峰似嫌其峻，余曰：此急则治标之法，但令胃气通，则积自销，肿自愈，不必专治小便，小便必无不利。后再用健脾养胃药治之，须三五月乃成功也。乃服之，一剂而肿皱，三服而十去其六。莲峰来书云：不意君久持文誉，出其余技，竟使顿失沉疴。昔人云：事亲者不可不知医，弟真赭颜无地矣。明日更烦一视，敬当执帚一待。余往视之，脉稍和，而右关如故。告曰，胃气已行，尚未通也。问小便利否?曰，未利，乃加葶苈，二丑疏之，即小便十余碗，肚腹宽舒，饮食亦进。继以资生健脾丸方，汤服之。告曰：必厌汤药，服丸可也。莲峰以秋试在即，欲赴省，恐再发肿。余曰：但令勿服附子、东参、熟地之类，渐而培养之，必无恐，惟老人气虚，多需时日耳。莲峰见无碍，遂束装赴试。赓翁之长女亦知医识字，又有旧仆亦业医，莲峰走后见其羸瘠不堪，力劝其服熟地、麦冬并燕窝、东参等，大补气血；又见其能食，以鸡鸭鱼肉日日调养之。未半月，肿虽不作，而胸腹仍滞，小便仍不利矣。

　　莲峰出闱而归，又邀余视，则两尺如丝，左关有促象，知非吉象，以六君子丸敷衍之，遂辞而不治焉。

　　保胎增乳二方

　　胎至三月而堕，非损伤也，大抵妇人多忧郁，乃肝脏结热，因而腐化耳。达生篇保胎无忧散，最为灵应，屡试屡验。初觉有胎，即按其方月服一付，不但无小产之患，即临娩时，亦无横生逆产，胞衣不下，产后血晕之症。诚仙方也。

　　至乳食不足，厥有数端，有气血本虚而不足者；有乳窍未通而不足者；有因香辣等物，触回不足者；有因愤怒气郁不足者；其它食积水停，风寒外搏，皆能致乳减少。盖乳者血也。血随气行，气盛则盈，气衰则少，气郁则滞，气热则结。医者但治其气，使之流通，乳汁断无不通之理。惟妇人年老，真气已虚，是真减少，虽服参茸，究竟草木鸟兽、枯槁之物不能添作乳汁也。

　　古人下乳之方不下百十数，有验有不验者，缘病情不一耳。近得一方，补气为主，而通窍散结，解热活血诸品，无不毕具。已试数人，历有成效。因录二方于后，以备不时查考云。

　　保胎无忧散：潞参三钱、全当归三钱、枳壳钱半、荆芥穗钱半、紫根朴钱半(姜汁炒)，川贝母二钱研末另冲、川芎三钱、羌活一钱、生黄芪钱半、菟丝饼二钱(酒泡)、白芍二钱半、祁艾钱半(醋炒)、生甘草钱半、生姜三片。水煎服。

　　下乳神方：生黄芪八钱、全当归五钱、白芷四钱、陈皮三钱、木通片一钱、漏芦钱半、通草钱半、红花五分、姜炭五分、川芎二钱、王不留钱半、潞参四钱、炮甲珠三钱。水煎成加黄酒二樽热服。

　　肝气不舒郁而生火

　　里人张兄清之妹，归宁数日，忽患胸满饮食不进，兼发呕作嗽，其母疑为胎。邀余治之。诊其六脉平，左关带滑象。因告之曰，病乃肝气不舒，郁而生火，且肝冲犯胃土，食必不思，乃以逍遥散加丹皮、山栀清之，二服而瘥。

　　气郁脾馁

　　读医宗必读一书有治病不失人情论一条。可谓老成练达，道尽医家甘苦。

　　吾乡张公景夷之弟，素短于才，在湖南作贾。年余而归，益无聊赖，兼嗜洋药，一切衣物日用，仰给于兄。性近侈，私累丛集，又不恭厥兄，终日愦愦抱闷气，食不沾荤，而糖饴瓜果之类，时不离口。辛酉夏因而成疾，其兄延余诊之，六脉平和，惟左关滑，右关弱，乃气不伸而脾馁候也。因投以逍遥散。其兄以为颇效，而病者不任也，乃入城投荣医者治之。荣素迂滞，问其形症，且恐货药无钱，遂以病不可为辞焉。张归则涕零如雨，其母素溺爱，亦以为不复生矣，举家惊啼。日诟谇，景翁不得已，又请余治，情辞急迫，乃曰：荣某以舍弟病为不起，请决之，如真不可为，身后一切好预备也。见其景象，本不欲诊，以景翁诚恳相求。又诊之，则脉象如故。乃告其家人曰，此病此脉，万无不好之理，如别生他证，余不敢保，若单有此病，勿药可愈，如有错误，当抵偿也。荣某以庸术吓人，勿为所惑。景翁颇喜。而其弟则大拂意，奋袂而出。景翁嗟悼再三，问何以处？余曰：此虽弱冠，其心反不如聪明童子，但日给钱数十，令其游行自在，无拘无束，三两月必无虑矣。景翁如言听之，病者日日入城，颓然自放，不两月病痊而更胖矣。景翁始信余言之不谬。即其弟亦自云悔不听余言，致多费也。余笑而鄙之。

　　肝郁头痛

　　又有杨姓名清礼者，鞋贾也，家颇居积，性好符咒逢人辄谈丁甲，并以法水治病，时有小效，而其实胸中龌龊，块然痴物也。与其弟每同居，弟性好挥霍，然善理财，以故日用应酬诸费能源源接济无缺，兄则不能沾手。辛酉冬，其弟应武童子试赴府，礼忽大病，头痛如裂，身热如火。急请余治。灯下诊之，肝滑而数。告曰，此必有大不遂事，以致肝郁头痛，平肝痛自止。然何忽至此，暗询之乃知狎邪（妓院）之费，内外交迫也。乃处以左金丸，三更后颇可，适其弟入武庠。报马络绎。礼不顾严寒，单衣而出，又召外感，次日病益甚。又请余治，余不耐与此辈交，峻绝之。杨日日易医，且医者日数人，而病转甚，将近狂。其弟问余，余曰，此系心病。非药石可疗。置而不问，过年当自已也。其弟笑颔之。除夕果减，元旦后日愈矣。知者见余无不服，余言观此二病，知此等症候，虽华扁亦无可如何也。不失人情之论，不益信哉。

　　肝木克土

　　介之城东，马如村郭某，在城货烛，人素迂谨。夏间由介赴祁，往返数四，以躁急故，患胸满不食。时我介疫气流行，自以为染疫，急服散药，而气乏声微，愈不可耐，别易一医以为肾虚，用医家肾气丸补之，服四五剂转益甚，几至昏不知人，乃转人延余治，至其家，问何病?则曰，成虚痨矣。问午热自汗，咳嗽气喘乎？曰否。然则非虚痨。提腕而诊之，则两寸尺俱平平，两关皆坚而滞，而右关微带弦象。乃告之曰，此肝木克脾土也。病由一时气不遂，兼发急躁，以致肝气壅塞脾胃，因而胸满不食，理宜平肝清燥，医者以桂附补之，脾胃愈塞，不增甚何待乎。此时宜先解桂附之药力。然后进以疏肝健脾之品，不过半月保无事矣。病者喜急索方，乃开平胃散加山楂，麦芽以消之。病者争曰，余素无食积，兼久不进食，君用销食之药，不亦悖乎。余笑曰，君第知平胃敞为销食之药，不知君脾胃中虽无食，却有桂附，我之用平胃散非销食，乃解药毒也。药毒不解，胸中终难爽快。人第知平胃散销食，而不知药亦积，非此不能开脾胃之路，此俗医拘其方，而不究其理，所以多误也。病者欣然服之。越三日又请视之，则胸中宽展，渐思食矣。乃继以逍遥散理其脾而清其肝。告曰，不五剂君必起，但服香砂六君子丸半斤，便更壮健。郭如言服之，半月后仍入城货烛矣。

　　阴火上冲以致耳聋

　　直隶藩库厅张一端，介人也，以名家子，赴直候补。内艰归里，与余时时作觞豆之会，人亦潇洒不群。以其犹子张文泉司马与余为同谱，故叔呼之。庚申夏，忽患耳聋，人与言者，必大声疾呼方可。适余约作销夏之会，入门与语，貌甚痴。怪问之，方知其聋。谈次便请一诊。问其得自何时?曰：四月中旬。延医数四，皆以为肝气，用平肝药数十付竟不效。乃诊之，觉其六脉沉而数，兼带弱象。因告之曰，此阴火上冲也。耳主肾，肾气壮则耳通；肾气虚则耳闷；肾气寒则耳枯；肾气热则耳塞。君所患乃肾热，绝非肝气，吾乡小儿多患此，甚则流黄汁，一予散肝，不益悖乎。一翁问服何药，乃以知柏地黄汤进。一翁似赚过凉。余曰，长夏气冲，兼胃中有湿热，必无碍。但耳不聋，则勿服也。否则须服麦味地黄丸，其功稍缓。一斋归而服之。余略不记忆，越年许，与其兄张立翁茂才谈及，方知四付耳即通。因忆其事，申谢再再。

　　气郁停痰喘咳不食

　　里中武庠杨乐斋之二嫂，廿余而寡，抚一子，人颇精强，一切家政，皆经其手，诸妯娌不及也。然郁郁独居，肝气时作，发则喘咳交臻，呻吟不食，如此者经年矣，延医数辈皆以痨瘵论。壬戌春，病复发。卧床月余，阁家无可措手。杨邀余视之，诊其左关滑数，右寸关俱甚。乃告之曰，此气郁停痰，并非痨症。前必多服补药，因而增剧，万勿为虑，药不十剂，保无恐矣。乃以平胃、二陈、四七汤合进之，药入口才刻许、膈间漉漉作声，顿觉宽展，二帖后，喘咳息，而食少进。家人皆惊其神，以为全愈，遂停药。余亦忘之，未过三日病又作。又延余视，诊之，脉少衰，而滑数未改。因问服几帖?以二对。告曰：二帖路已开，病未愈，少亦须四服，但得大解胶粘秽物，则全去矣。不必易方，宜照前服之，三日后再见也。病者听之，越日晨起，暴下恶物数次，食大进，喘咳皆归乌有。更告以香砂六君子丸调摄之，尤当稳固，而其家皆淡漠，不知听之否也。倘调养不善，恐明春再作也。

　　臁疮外症

　　臁疮外症，极为缠绵。幼时尝见患此者，脓臭浸淫，经年溃烂。治之法亦颇多，而奏效殊非易事。

　　辛亥岁，家君曾患此病。洗敷百施，时发时愈。继有县之西堡村。多福寺僧，名钟灵者，祖传外科数世矣，极有把握，乃请治之。钟灵来视，则曰，此臁疮也，最畏散药、膏药。若用膏散，必致增盛。生豆腐最好，但切薄片，用暖水泡过，日日更易，不半月必愈矣。家父如言贴之，果克期而愈。

　　后余亦因磕伤发溃，惭致成此疮，亦用豆腐贴之，口渐敛而痛时作，又有邻人教以黄蜡化融去尽烟，加松香末少许，摊竹纸上贴之，果痛止而愈。

　　以不紧要之药，治最缠绵之病，功如反掌。乃药病贵相投，不在贵贱也。故志之。

　　少阳感冒热入血室

　　同谱王丹文，续弦至四而仍病。始以为不礼于姑，郁症也。清阴雨苍茂才治之，用逍遥散或效或否。月余又请李笛仙茂才治之，问其癸水不至者两月矣，始疑为孕，继觉其非，以瘵治之，用十全大补汤加桂附，初服则可，继服而热增矣。迁延之久，无计可施，专车迎余。诊之脉细数，而肺部尤兼滑象。告曰，此热入血室症也。初因少阳感冒而起，宜小柴胡汤加生地、丹皮等，以凉其血，则病当愈。阴之逍遥尚近理，李之桂附，则直阴本虚，又加热药以熬煎之，是油沃火也。此时必喘咳并作，午后发热，头目昏晕，精神倦怠。解外感，则外感已散；清内热，则真金久为销烁，恐无效也。丹文急请一方，乃以东垣拯阴理痨汤进。告曰，服后当有效，然此病总以癸水为主，癸水至则可治，若癸水不至，虽效亦无益也。越两日，丹文来喜曰：服兄药凡两剂，病已减半，再服可乎?余曰：可再服两剂，再看可也。又两日，迎余去，诊之，数象稍变，而虚弱特甚。惟肺部火不退，乃易以人参救肺汤。三服后，丹文又迎余，问其癸水仍不至，乃辞焉。……午月末，余由定回介，问之，则四月中已殁矣。

　　痰厥头痛

　　里中王云集夫妇，习天主教，精于技艺，大而土木之工，小而钟表之细，以致裁衣治膳，骑射技击之术无不通，亦无不精也。而清贫如冼，夫妇诵经奉佛，意气淡泊，乡党皆敬之。壬戊春，得脑后疼，起卧不敢转侧，动则如针刺。请王槐堂茂才治之，以为风也，散之不效，乃邀余治。诊其六脉浮滑，两寸俱出鱼际者半寸。告曰，此痰厥头痛，非外感也。甚则为刚痉，必至角弓反张，身体强直；缓则半身不遂，口眼歪斜，实大症也。止头痛，极易事，但此病须服药数十付，乃除根。不然疼虽止，将复发。王以贫辞，乃曰：但能止头痛则举动自如，余听之可也。乃示以东垣通气太阳汤（柴胡、升麻、黄芪各一钱，防风、羌活、陈皮、人参、甘草各五分，藁木、青皮各三分，黄柏一分，白豆蔻仁二分）二服，痛果减，遣人告余，拟余易方，余曰，方无可易，但服至五六付，痛全止矣。王遵之，痛遂已。其妻劝其再治，其夫苦无药资，遂止。余近闻其手足迟重，饮食不思，且皮肤疼痛不自觉。噫！贫人获此大病，若跌扑而痰壅以死，犹为了当，不然恐沉绵床褥，累月经年，其罪状有不可以言语者，伤哉贫也。

　　气滞停食

　　医人强学潮之妻，蜂目而豺身，顽物也。夫殁后，益无忌，仇媳而爱女。在家则捶楚（殴打）其媳。其女适吾里王姓，粗悍不让其母，而其母年过六旬，往返吾里日数四，疾健如奔。壬戌春，气后食停，得心胃疼证。前尚忍之，后不可忍。延任医治之，任更愦愦，谓年老气虚，施补剂，服则痛滋甚。又请任治，任拒曰：疾不可为矣。其女家与前习天主教者为邻，知余看王病，乃请治其母，余本欲辞，而王再三怂恿。不得已，为一诊，见其右关实大而滑数，肝部亦郁。告曰，此气滞停食也，必与人争气后，遂进饮食，食为气壅，郁而作痛。其女从旁极赞余神，反诟其母，常劝尔勿食时生气，而尔不悛（改正），今谁怨焉!请一方。乃以越鞠平胃散加枳实，重用香附。告曰：两服后保无虞矣。后五日遇其女于街，则曰，母病已痊愈，称谢数四。

　　水气下注腿脚作肿

　　赵梅村先生，崞县人，工书，兼精笔札。见者辄赏之。以廪生博广文尚在需次，为榆林观察芝田先生记室，后芝翁以内艰归里，梅翁亦家居，近为定襄令同谱弟戴幼安翁司笔札。壬戌夏，定襄县试，幼翁邀余阅卷，与梅翁朝夕聚谈。一日梅翁曰：弟素颇健，近不知何故，两腿连脚作肿，午后益盛，闷滞不能屈伸。余问皮皱乎?曰然。光亮乎?曰然。小便不利乎?曰然。胸膈发闷乎?曰然。告曰，此必饮水太多，水气下注，不治则成水肿，渐而至腰，至腹，则无救矣。梅翁请一诊，余曰，不必诊脉，但疏泻其水，小便利则肿自已。至于茶水，渴而后饮，不渴时则绝之，勿过贪也。因进以五苓散加木通、牛膝、防己、瞿麦，至夜则小便五六次，觉肚腹宽舒。天明视之，肿消其半，连服三剂。则肿迹全无，步履矫健。梅翁为书对联、横幅，称神者再再。

　　脾胃积滞误用桂附

　　定襄西厅程裕堂，都中人，春初到任，而定缺苦甚，岁入不足二百金，而定俗尤鄙陋不堪，一切起居日用多不遂意。又以老母在京，迎养则不给，不迎又不可，忧思抑郁，手生一疔，延本处牛医治之，牛屡施针灸，半月而后愈。然程素有积滞，兼日来忧郁，遂胸膈张满，饮食不思，精神馁惰，面目瘦削，牛以为病后大虚，用桂附补之，二服而满益甚。知余在县署，急衣冠来拜，幼安问其病，即指余告之曰，润翁医道如神，山陕诸相好，无不服者，宜请治之。余诊其脉，六部沉数，右关坚欲搏指。笑曰，君腹中如塞井而下之石，积滞无隙，宜乎饮食之减少也。此有余之症，急下之，则舒畅。误认为虚，则相悖矣。程曰：精神馁困，肌肉消瘦，非虚而何？余曰，俗医但知书上病，不如身上病，焉有是处。精神不足者，气血不流通之故；肌肉消瘦，饮食不生发之故也。盖脾胃为容受转输之官，积则无所容受，滞则不能转输，胃气一停，百脉皆败，无怪其然也。程请一方，以对金饮合保和汤合进之。两服而胸腹作声。洞下秽物数次，顷刻间，饥不可忍，神气亦清。晚笼灯而来，伏地作叩曰：此方真灵丹妙药，前尚未深信，今乃知俗医之多误也。余曰，人腹中如常平仓，最须年年出陈易新方好，但旧积既去，胃气尚弱，新物入口，停滞尤易，须节俭也。程首颔之。即折柬相邀，余怜其苦力辞之。越日余束装归里，程乃饬差送数里外。时雨后多泥，凡难行处，即转轮负毂，余遣之去，则曰，家主之命不敢违。过十里而后返。

　　热病误治

　　余舅母王氏，守节三十年，苦而益笃，经纪家政，今已抱孙。体素弱而不甚服药。壬戌夏，忽得热症，烦躁不安，浑身如火。初请其族婿董某治之。董固寡术，以为风也，用小柴胡汤发之。次日，则热几如狂，时而昏不识人。表弟以农忙无暇顾，遣人告余，急往视之。则全家惊惧。诊之则两手沉数无他象，惟舌苔焦黑，语近蹇涩，而心甚清。因告曰：此热病也。董以温治，故错。此时必膈间胀闷，咽干口渴，大便秘，小便黄赤。幸血分尚清，无斑痧等类，形症虽危，尚易治也。因问思凉水否？曰思甚。乃命取新汲水两碗满饮之，顷刻间觉头目俱清，进以三黄解毒煎合犀角地黄汤。两服而热退。又以归芍地黄汤连进而清其血。五日后又视之，则病全清，惟思食过甚。乃告表弟曰，此时胃气初升，食难化之物，最易反复，宜节之，虽得罪，亦断不可任其多食也。

　　长夏热病

　　杨清礼之女，年六七岁亦得热症，请江湖士常治之，常以为温，用荆防败毒汤不效。又请朱医治之，朱素作贾，粗知药性，又以为风，用通圣散而热仍不退。杨不得已，邀余治之，见其脉象沉数，身热如火，告曰，此与余舅母同病，并非风，亦非温，但清其血，热自止。若用荆防等发之，要知春冬腠理为风寒所闭，故用散药解之。此时皮肤皆开，长夏酷热，散之不益耗其气乎。杨曰，医者意在发汗。余曰，无汗，汗之可也。有汗，何容发也。杨又谓，医以为此汗是热天之汗，非应出之汗也，故发之。乃晓之曰，汗无非人身精液，容有二乎。此时之汗从令爱身上流出，难道以药发出之汗，从他人身上出乎！必以为此时之汗为非汗，以药发出之汗为真汗，必使用麻黄柴葛，使汗出不已，真气耗竭而后已。医道不通至此，几何不误人性命耶。杨语塞。请一方，乃仍用三黄解毒汤。杨痴物，久不见，未知应效否，余不愿问之，然亦难保也。

　　阴亏血热

　　同谱张月翁之三弟，血燥食重，亦得热病兼喉痛。清张宝玉视之，张吓曰：此红痧蛤蟆瘟也，病甚险，治亦恐不效。其母惊而不安。月翁邀余治。余曰无碍，非痧，非瘟。不过阴亏血热四字耳，二药可愈。月翁疾索方，因以六味地黄汤加芩连进之。次日往见月翁，则其三弟已笑迎於门矣。问其病，则曰，药后酣睡至三更后，则心体具清；此时惟浑身稍软。余戒之日，病初退，尚未痊愈，须节饮食，省奔走方可。不然，再发则无救矣。尚知信从，数日后，入学而读矣。

　　蓄水喘嗽

　　月潭之女，年甫周岁，忽喘嗽交作，浑身发热。月潭以为寻常感冒，忽之，越日益甚。适余视其弟病，亦请一视，见其面发赤，身发热，喉中声如锯，臆断曰痰也。必乳母令睡时吃乳，兼膈间有火，故食为火壅而生痰，但得白玉饼两三枚则可矣。月潭令服之。热稍退而腹作胀，喘嗽仍旧。又请余视，以为已愈，细视之，两目昏闭，精神若无，喉间亦如故。月潭曰：看此形恐不救，余曰：何至此，乃视指纹，则红丝出风关，兼按其膈，则胸中作声漉漉然。顿悟曰，前以为痰，乃水也，必小便不利，眼胞虚肿，兼咳而作呕，乳母曰，是。遂开五苓甘露饮，令当茶饮之。次日，月潭邀同进城，问之，则小便十余次，腹减而精神作矣。因劝以再进一煎，两日如初。

　　大虚腹满梅核作喘

　　邻人杨本檀之岳母，贫不能自存，衣食悉仰给其婿，而杨亦失业家居，日用颇窘，面目相觑，日抱忧郁，以爱女故，遂增咳喘，肚腹胀满，饮食不思，杨不忍坐视，邀余治之。至则面目黄瘦，气息仅属。告余曰，不食数日，喉中如有物塞者，咽之不下，唾之不出，他人以为时气，请一决之。诊之则六脉沉弱，两尺如丝。告曰，此大虚证也，须大剂峻补之方可，且药必得数十付，再能节思忍气，可保万全。若喉中之物，即所谓梅核气，并非时气，药不三服可去之。杨曰，但使喉中通利，饮食能进，其余缓缓保养。至精神大虚，用药调补，弟近况实艰，药资无从出也。余曰：亦是，乃开四七汤加桔皮，香附以疏之，药入口至夜觉喉中之物如坠于腹者，呼吸通利，药两进则思食，而精神作矣。杨疾告余曰：家岳病似全愈。余曰：不然，四七汤只能疏通道路，与其本病毫无干涉。盖病日久，故觉爽快，若再迟数日，恐饮食仍不进也。且脉象甚不佳，不如听之，徒费银钱无益也。杨然之。

　　气郁胁痛

　　里中张士美之妻，以夫不自立，常抱抑郁，而性颇桀骜，一切衣食稍不遂意，辄负气相争。壬戌夏，其次子以食积胃热致喉肿，请邻人张宝玉治之，张不学无术，以针刺其喉，用新白布擦之。越日，益水汁不下，三日而殁。士美之妻因丧子而增病，乃胸膈作痛，饮食不思，终日昏睡，头目眩晕，适余至其家，请一视之。诊其六部沉郁，肝脏尤甚，乃告之曰，此气郁也，数药可愈。但须戒忿怒，不然虽愈将复发也。处以香砂四七汤，三服而痊。

　　暴怒伤肝热入血室

　　同谱弟李晓圃，以茂才得广文，后随其堂兄裕州牧理幕事。裕州多得其力，后其堂兄以捻匪滋扰罢任，晓圃随后任守城出力，保举五品衔。辛酉回介，与余往来甚契。一日余至其家，适其侄在坐，似有所求。晓圃代白曰，舍侄因侄孙妇病甚危，已阅十数医矣。愈治愈甚。而此时尚不知何病，拟请大兄一视，果不可为，好备一切。余以至好随入视之，见病者蒙衾侧卧，形如露骨鸡，而面唇甲爪俱白无色。即曰，此血脱象也，得毋产后乎。其母在旁曰，自四月小产后至今不起数月矣。因私计曰，此血大虚之症，用圣愈汤当有效。细视其头面，血络带紫色而棱起，又疑其血分有热，诊之，则六部沉数，左关肝坚欲搏指。乃顿悟曰，此暴怒伤肝，热入血室之候。其人必性情素暴，此病因忿怒而生，此时必两胁胀痛，目赤耳鸣。且土受木克，脾经大虚，脾虚则肺亦伤，当时而咳嗽，时而泄泻，时而发热，时而心惊，虽非痨瘵相离不远。赶紧施治尚有转机，若再迟延，恐无及也。病者就枕点首，妪婢亦以为然。出而告晓圃，大家皆称快，因以加味逍遥散合左金丸并处之。告曰，虽不全愈，亦当有效四服后再视也，越五日，遇晓圃于酒市，问之，则病人不愿服药，缘家务不齐，晓圃亦只听之而已。

　　食积胸满

　　间壁郝源林之继室，虽再醮而抚子孙如己出，内外无间言，里党咸重之。秋初忽得不食症，精神馁败，胸膈满闷。且年过五旬，素多辛苦，以子廷楷来求余治，视之，则气乏面枯。问头疼发热否？曰否。诊之，右关独大，余俱平平，知为食积。告曰，病极易治，药须三服必全愈。病者摆手曰！余素不能吃药，吃药则吐，余笑曰，既不服药，此病又非针可除，难道医者只眼一看而病去也?请易以丸何如？病者有难色。其子曰，请一试之，万一丸药亦吐，则听之矣。病者应允，乃令服保和丸不一两当愈。其子为入城买保和丸，劝服之才三四钱许，则膈间作声，晚则洞下数次，越日而起，精神作，且思食也。后遇其子於途，称神者再再。

　　气郁痰壅

　　同谱弟张月谭之姊，所适非人，贪而好气，以故时增烦闷，久而生痰，又久而积食，因之精神萎顿，饮食不思，膈满肚胀，自以为痨。一日同入城，月谭邀余诊之，则脉象沉伏，按之至骨而后见。告曰，此气郁痰也。胃气力痰气所壅，则清阳不升，浊阴不降，而头晕目眩，项粗口干，腹满便秘，诸症交作矣。病者称是。乃进以胃苓承气汤，二服后，下秽物十数次。又往视之，病者再三称快。命再一服，即继以香砂六君丸，不及半斤，当健壮倍於昔日矣。

　　小儿肝疳

　　里中段克宽之孙，得疳疾不起数日矣。遇野医视之曰：此痞也，割之可愈，乃割其耳根并割其手之虎口，而病不去。又数日，则两眼羞涩难间，头大颈细，腹有青筋，时时张口作睡态，无法可施，段乃抱而问余。余视其形状，告曰，野医以为痞良是，但俗之所谓痞，即古之所谓疳也。病有十余种，五脏六腑皆有此病。令孙所患，乃肝疳也。始而发呕，继而胁胀。肝火上冲于目，故流泪羞明，渐而起云翳。不三月，两目瞽矣。目瞽而病蚀其肝，命亦随之而去，此时尚可挽回，若再迟月余，则无救矣。段以仵作积财，家颇裕，而猥鄙特甚。又告曰：此病性命相关，若重财轻命，小效而中止，不如勿治也。段力表其不能，乃先施退翳散，并逍遥散清其肝服而后来，则翳已清，精神亦好，又处以化痞消疳汤服之。数日遇於途，谢曰，孙病已全愈，天太热不能多服药。余曰：固知尔之吝也，此时病虽去而元气未复，脾部尚虚，不力培之，将复作也，如不愿服药，宜买芦荟消疳丸（生芦荟、胡连、石膏、羚羊角、栀子、牛蒡子、银柴胡、桔梗、生大黄、元参、薄荷、甘草）过半斤而后可。否则再病，勿求余也。段笑而颔之。不知能听之否?乃知龌龊之流，不足与论病，并不足论事也。

　　食为气滞中脘不通

　　裕州牧莲舫兄之夫人，号杏云，灵石漪泉翁女也。工书画，善音律，一切博奕棋酒，无所不通。适李时，莲舫尚诸生，劝之读书，不数年得乡举，后以誉录议叙牧裕州。杏云随之往，日行事件，多经其手。而莲舫多萎靡，且好狎邪游，并取二妓。以防捻不力失官，后虽开复，而空坐省城，益不自释，日与夫人反目。辛酉秋，夫人不得已回介，家道式微，翁姑俱老，诸事赖之保全。余曾一次，即为余画桃花春燕扇幅，至足感也。壬戌夏，忽遣人邀余，问之，则杏云病矣。急随之往，则衣饰楚楚，诊其脉，则六部沉伏。余曰：此郁滞也，宜逍遥散。夫人亦知医，点头称是。二服而全。又隔月，余赴捕厅之饮，先见晓圃，晓圃曰，兄来正好，五嫂又病矣，何不一视。入而问之，杏云曰，以为感冒，但觉憎寒发热，肢体沉困，用柴胡四物汤，一服而腹作痛，昨夕犹缓，朝来无止时矣。时疫气流行，恐其为疫，故请大哥一视。诊之则余脉俱平，惟右关颇实而滞。告曰，此非外感，亦非瘟疫，仍是食为气滞，故中脘不通。不惟增痛，且多胀也。况胸间作闷，时时作嗳气，以霍香正气散疏之则无病矣。杏是之，称不谬。乃处一方。越二日，遇晓圃於酒市，问之，则日二服全愈，家五嫂命致谢焉。

　　
