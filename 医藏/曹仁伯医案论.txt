

　　曹仁伯医案论 清 曹存心

　　藩署萧四爷治验丸方

　　人年四十阴气自平，从古至今，未尝不若是也。惟尊躯独异者，正气不足，湿痰素多，阳事早痿耳。予偶阅医书，夜卧臂在被外者，每易招寒而痛。妇人露臂枕儿者，亦易受凉而痛。此尊躯之病，虽非得于被外枕儿，而其起痛之因，本因于卧在竹榻。竹榻之性寒凉者也，日日卧之，则寒凉之气未有不袭筋骨。较之前二条之偶伤经络者更进一层，所以阳气不宣，屈伸不利，痛无虚日，喜热恶寒矣。仲景云：一臂不举此为痹。载在中门风中也。实非真中而却类中之机，岂容忽视？现下治法，首重补阳兼养阴血，寓之以驱寒，加之以化痰，再取经络通之，则一方制度自不失君臣佐使焉。

　　大熟地（八两） 归身（四两） 赤芍（二两） 附子（二两） 党参（四两） 于术（四两）

　　茯苓（八两） 黄 （二两） 半夏（四两） 虎掌（一对） 阿胶（三两） 橘红（二两） 姜黄（一两）

　　桂枝（一两） 沉香（五钱） 甘草（一两） 枳壳（二两） 海桐皮（二两） 风化硝（一两） 西羌活（一两） 为末，取竹沥一茶碗，姜汁二匙，和入淡蜜水，泛丸。

　　卫道观前头鸣右盛

　　头为天谷藏神者也。面无精彩，头苦常鸣，岂非天谷内虚，神色无华乎？然头鸣右盛，痰火必多，不得不兼顾之。

　　大熟地 天冬 党参（三味煮膏） 制于术 黄 龙眼肉 炙草 茯苓 远志肉 石决明 枣仁 木香半夏 橘红 阿胶 竹茹 甘菊 为末糊丸，三钱，盐汤下。

　　德清某

　　营血本亏，阴火又旺，责在先天。后天脾气不健，肝木乘之，所进饮食生痰、生饮，贮之于胃，尚可从吐而出，相安于无事，迟之又久，走入膜外，气道不清，胀自作焉。脾为生痰之源，胃为贮痰之器。若非运化中宫，兼透膜外，则痛势有加无已，成为胀满，亦属易易耳。然脾统血，肝藏血，病久血更衰少。治以化痰，不得不佐以和养。古人之润燥互用，正为此等症而设。

　　杜苏子 白芥子 当归 茯苓 炙草 生于术 半夏 莱菔子 大腹皮 白芍 车前子 海蜇 大荸荠陈皮 真浓朴

　　嘉兴吴

　　大小便易位而出，名曰交肠。陡然气乱于中，却为暴病也。迟之又久，肠间秽物归并膀胱，一饮一食都从小便而出。比之交肠症似是而实非者，良由瘀血内阻，大肠废而不用，幽门辟为坦径，阑门不司泌别，舍故趋新，舍宽趋隘，日痹一日。窃恐元气不支而败。此时论治必须故道复通，瘀血渐消，庶乎近理。

　　旋复花 青葱 新绛 归须 柏仁 荠菜花 首乌另用旧纱帽一顶，炙灰。每服一钱五分，煮酒下。

　　安徽程

　　先生之病，素禀湿热，又挟阴虚之症也。湿者何地之气也，热者何天之气也？天地郁蒸，湿热生焉；天地交泰， 蕴生也。生生不息之机妙合于其间，禀而受者。湿热元气混合一家，出自先天，牢不可破，较之外感内伤之湿热属在后天者一扫而净，岂可同日而语哉！设使薄滋味，远房帏，不过生疮动血，幼年所患等症而已。惟事膏粱，更多嗜欲，外增湿热，内耗阴精，则脏腑荣卫常有春夏之情，而无秋冬之气，无怪乎其亥年之气风火相煽，耳苦于鸣，岂非阳气万物盛上而跃之一验乎？当斯时也，静以养之，则脐冷齿痛以下见症之外，犹可相安于无事，何乃火之添油喜功生事，陡然头昏面赤，一派炎炎之势。甚至火极似水，阳不成其为阳，热不成其为热，肝经之火、督脉之阳亦从而犯上，失其本来之面目。夫近闻引火归源，以为甘温能治火热之计。嗟乎！未闻道也。甘温能治大热者。良以下极阴寒，真阳上越，引其火归其源，则坎离交媾，太极自安。若太阴湿热蒸动而上者，投以清滋，尚难对待，断不敢以火济火，明犯一误不可再误之戒。然清已有法，滋亦不少，饮食能增，身体能胖，外有余矣。而色色不能久立久坐者，即病机中万物阴阳不定未有主也之条，际此外盛中空、下虚上实，用药实难尝见。

　　东垣之清燥汤、丹溪之虎潜丸，润燥合宜、刚柔协济。张氏每赞此两方，始克有赖，何乐而不即用之耶？无如药力之所以载行者胃气也。胃属阳明，阳明中土万物所归，湿热窃踞亦久已，薰蒸传为吐血，嗽痰，鼻塞，噫气，气便失调，正是九窍不和，都属胃病。欲安内脏，必先清其外腑，又为要着。至于秋末冬初病甚者，十月坤卦纯阴，天已静矣，而湿热反为之动；肾欲藏矣，而湿热反为之露，致邪令正失，能不令病者之更进一层乎？附方谨覆。

　　青盐（四两） 甘草（八两） 荸荠（一斤） 海蜇（二斤） 萆 （一两） 饴糖（八两） 刺 皮（一两五钱） 橘叶（五钱） 霞天曲（一两五钱） 十大功劳叶（一斤）

　　共为细末，竹沥水，泛丸。服完后，合虎潜丸全料，同合常服。

　　杭州汪

　　细绎病源，阳分比阴分更亏之候也。阴亏而用十全养荣等法，责重乎阴，寓以阳药，本属和平之剂。良以秋分在即，燥气加临，不敢责重乎阳，以燥就燥反增燥病焉耳。然于膏方下之后，日可附桂斟酌用之，一语早已言之，非见不到也。盖天地之气清矣半月一更，人身之气亦半月一更。八月而至九月，气已二更，病势不除，饮食反减。明明阴得膏滋而无病，阳得膏滋而更衰，一月之间阴阳偏胜，一膏之内功过相抵。可叹补偏救弊，因时制宜，应接无暇也。所言念七念八九两日，霜降始寒，寒气外侵，痰饮内动，动见青黄绿色水，尚属阳明胃腑。至于黑这一色，已自阳明胃底而来，肾虚水泛，脾虚积饮，已见一班。然神气困倦，面色青浮，脉见双弦，以始阳气不充，痰饮内聚宜矣，而反忽然牙齿浮疼，加以口舌酸泔，呃忒于胃，卫逆于胁，变出一番火气者，肝火也，肝气也。气火之横逆，不外肾虚，无以涵木，木须顺乘脾土。此等气不足，即是寒之根柢；及见气有余便是火之形状，所谓本寒标热症是也。夫惟本寒标热，岂阳气之虚，较之阴气更进一层耶？此时论坎离，当然不定，始可阴霾四散，宗风虚则炽痰寒则壅之训而出一星附散法，以助脾阳。俾虚风寒痰不相互结，非独分解病情，而且土旺用事更合机宜。如一立冬，又不可以纯阳无阴之品施于久病阴血本亏之体。冬月宜藏之令者，以此方分两三次，一日进一服。参入前定滋方中，只取五钱，清晨服下，傍晚再服水泛金匮肾气丸钱半，淡盐汤送下，以占冬至阳生，弗药有喜。至于黑锡丹、控涎丹，本来合式因病处方，随机应变，相时而动者，须烦两先生权之。

　　嘉兴张

　　细绎病源，本属暑湿热三气之因也，始而湿秘，后以热结，所感暑邪能不久变乎？然此初、中、末三者，而道其常，尚未言其变。所变者何？昔肥今瘦，瘦人多火，湿已化火，火已就燥，而况更有变者。痰结肺经，而取效葶、杏，热结肠间，又增大便如栗。甚至肺与大肠相为表里，二金同受火刑，皮肤燥脱，岂非湿生痰，痰生热，热生风之一验乎？若夫水液混浊皆属于热，内热生痿，不能起床，鼻之燥、耳之鸣，眼之泪，热象不一而足，阴亦不一而伤。至于口中不渴，似属令人不解，然亦不难。曰久病入络，络亦主血，血主濡，所以但干而不渴耳。

　　宗无阴则阳无以化例，请政。

　　鲜首乌 姜炒山栀 石决明 方解青盐 杏仁 牛膝 柏子仁

　　薛家湾郭

　　阴络伤则血溢，血内溢则后血。血之从后出者已经数载，时发时止，惟有盛于去年也。

　　今春荣血日亏，卫气益虚。虚则气不摄血，亦因咳而来，阳络更伤，中焦失守，不独肝肾内虚，无怪乎其浮肿于前，喘促于后。甚至饮食不思，恶心欲吐，脉而数疾无伦，竟有阴从下脱，阳从上脱之意焉。急急大补，俾得抱一不离，已恐鞭长莫及。

　　人参 麦冬 五味子 坎 牡蛎 龙骨 河车 川柏 茯神 蕤仁 枣仁转方加黄芩、灶心土，余根据上法。

　　薛家湾郭复诊方

　　喘之一证，已得大补而平，可见肝脾肾三经亏之已极，姑置勿论。现下脉芤且弦，其名为革，以昭血络空虚元气难摄之意。夫惟元气难摄，所有温邪下注为便溏，外走为浮肿，上逆为咳痰；甚至阴络伤、血内溢之下，更有阳络伤、血外溢之症。似此中虚少纳者，遇之窃恐不堪磨耐，仍起风波而败，不可忽略。

　　制川附七分（青盐下拌） 大生地（二钱） 白芍（一钱） 阿胶（一钱五分） 炙草（四分） 人参（七分） 五味子（七分） 麦冬（一钱五分） 牡蛎（一两） 伏龙肝（一两） 乌梅（一钱）

　　昆山陶

　　湿有五肥，人之湿多起于脾。脾主湿，又湿主土，土气不旺，湿邪无路可出，出则变而为痰，化而为热，所为湿生痰，痰生热是也。湿热痰体已既有年，姑置勿论，且论病经两候痛泻起因，继寒热往来，一日日三度发其间，呃忒频频，七日而止，显系冷风外感，内从少阳而入，里气不纳，上逆冲激，出入无定使然。当时汗出太多，虽有口舌呕恶等症，却难和以小柴胡汤。现下汗已不少，吐亦未除，下亦通矣，三法自尽，而疟疾仍作，胸前痞闷，右脉大虚，邪气还盛，汗吐下三法既不可施，惟有和寒温三例尚可以行。常见丹田有热，胸上有寒，白胎滑者，仲景曾有一方，喻氏师之以为和上下法之计；又见汗吐下三法之后，胸前作痞，噫气不舒者，用旋复代赭石汤，通其阳，镇其逆。俾得呃不再起，想亦未始不合也。然以此治法不独为新病而设，即旧时之湿热生痰亦与焉。和方之制，和其不和也，不和于已虚之后。窃恐虚波暗起，不可忽略。候诸高明先生政。

　　川连 干姜 炙草 复花 赭石 人参 半夏 桂枝 茯苓 陈皮 白芍 草果仁 生姜 红枣 附子（青盐拌炒） 生于术（姜水拌炒焦）

　　又转方

　　今晨寒热又作，来势颇轻，呕亦稍松，苔亦尖薄，所受风寒湿热却有暗化之机，似属佳兆。无如脉之弦滑都带空象，元气阳气实已内虚。虚而有邪，不得不扶正化邪为法。盖恐邪未尽而正先尽耳。

　　制川朴 于术 人参 桂枝 草果仁 干姜 炙草 茯苓 川连 复花 赭石 陈皮 白芍 姜 红枣 制半夏

　　又

　　二爷之病，风邪外感，内蒸湿热痰浊。古人所谓夹病，此等症是也。何以见之，风入少阳，则为寒热往来，半在表，半在里，出而与阳争则寒，寒宜不饮，入而与阴争则热，热宜发渴。今寒时喜热饮，热时反不渴，若无湿热痰浊，何以如是耶？是以舌苔满布，面已晦滞，脉已带滑，尽见空濡之象，欲去其风，必须化湿化痰化热，以除兼夹之邪，则风邪寻路而出，不被兼夹所持矣。然热自痰生，痰从湿化，即欲化痰化热，先宜化尽湿邪。嘉言云：舍助阳，别无驱湿之法。明示人以温通为主，将来附子理中连理辈一定章程。其中损益尤须临病斟酌，活法在诸高明公也。设使兼夹之邪日化一日，而疟机未脱，仍可用小柴胡汤和之，或寒热渐轻，但师其意不取其方，亦未为不可然，而诸高明自有见识，不必多言。此亦因主人之嘱，聊以应命焉。

　　绍兴邵

　　东方生风，风生木，木生肝。肝居人左，全赖血以濡之，又为刚藏根，凭水以涵之。肾水本亏于下，心血更耗于上。肝失养，惟横逆，有升无降，无怪乎其卧则血归于肝之候。魂不藏，气反逆，少腹一冲直至胸膈，心为之悸，身为之摇，风从内起。始而母病及子，继以子病及母。所谓诸风掉眩，皆属于肝，亦谓上升之气自肝而出，此等症是也。夫肝者将军之官，非气不和。下滋肾水，上清心火，以养木，仍不出乎专理肝经例治。舍许学士真珠母一法，而谁请政？石决明 熟地 茯苓 党参 枣仁 归身 沉香 犀角 柏子仁 龙齿

　　西汇胡

　　天之热气下，地之湿气上，人在气交之中，无隙可避，虚而受者，即名曰暑。暑之为言，有湿有热，不言而喻矣。夫暑先入心，暑必伤气，气分之湿不为之先除，则所蓄之热必不能外出。所以暑湿热三气交蒸之初，务须消去其湿，正合古人消暑在消其湿之旨也。然湿邪一去，热气即从外达，又名暑热，不名暑湿。一气而有两名，前后之用药有异。盖以热则阴伤，气亦更弱。无怪乎鼻衄旧恙上从清道而出，身体困惫，饮食渐减，脉转弦数，阳分更热，口内知干，种种见虚中有实之象。但暑邪一证，河间每论三焦。现下头额昏蒙，邪热偏于中上，惟衄去过多，虚在下焦阴液。如此细诊，断在少阴不足阳明有余，有何疑惑哉。拟张景岳玉女煎法，俾得中下焦热气上熏于肺者，悉从暗化，而下焦之阴气亦不再伤，仍不出乎刘氏三焦治例。未知是否？候西耕先生政之。

　　细生地 煨石膏 怀牛膝 麦冬 知母九牛二虎丸 左虎掌（十二两，酥炙） 茯苓（五两，人乳拌蒸，晒） 牛肋骨（九根，要用第三根者佳，酥炙） 牛膝（五两，盐水炒） 大力子（二十两，生晒） 白蒺藜（二十两，去刺） 小川芎（一两，生晒）

　　归身（五两，酒炒） 黄 （五两，蜜炙） 沙参（五两，盐水炒） 雄乌骨鸡（一只，将鸡干去毛杂，煮烂连骨重打如泥，酥炙）

　　共为细末，炼蜜和丸，桐子大。每服四钱，朝以开水送下。

　　松江朱

　　左升太过，右降不及，何经之病？曰右肺，左肝，肺肝同病，自然升降失常。然肺为五脏华盖，肝脉布于两胁，此左升仅属肝，右降反属肺矣。何也？盖肝体在旁，肺体在上，只就位置而言。若论其作用，内经又曰：肝居人左，肺居人右，右之不降，正失其清肃之用也，左之过升，肝反多所生逆之用也。横逆之邪，加于清肃之所，木寡于畏，反侮于金，无怪乎半身以左之气旋于右，既不能透澈于上，亦不能归缩于下，有时邪之相争，盘旋胁部，直宜待得矢气，则快然。如衰者，木究不能上克于金，而仍下制于土地也。夫土曰稼穑，作甘者也；木曰曲直，作酸者也。口甘带酸，痰唾亦然何？莫非土受木乘之过，木亦太刚矣哉？谁能柔之，惟有左金一方，以为克木之制，则木正其体，金得其用，可患升降之不得其常耶？左金丸

　　又

　　接续手札，荷蒙锦念。谢谢！细绎病源，所云气火益炽等症，即古语云气有余便是火。

　　气从左边起者肝火也，左金丸主之，当归龙荟丸亦主之。然左金一丸，如水投石于前自宜，以当归龙荟丸继之于后，未常不可为法也。设使以当归龙荟丸即日为之，聊应台命宜矣，无如我先生有“为痈为血不可不预防也”一语，断非无稽之谈，出而高明者，弟始而骇然，继而茫然，自亦不知其笔从何处着也。然在望一方者如饥如渴，以速为贵。而弟亦刻无宁晷，不过夜以继日，有者求之，无者求之，必得左宜之右无不宜之要法，然覆书非敢缓也，盖有待也。端午日，下问者少，小徒聚在一堂，讲论百病皆生于气，遂有九气不同之说。气本一也，因所触而为九，怒与思为九气中之二焉。思则气结，《内经》自为注脚之。思则心有所存，神有所归，正气留而不行，故气结矣。先生有之不必言矣。至于怒则气上，甚则呕血，恐则气逆筋缓，发于外为痈疽。古人亦载气门，以昭邪郁必变，久病入络，非无意也。先生博学而预料之，小徒强志而问及之。弟即从此而领悟：怒有形于外者，亦有不形于外者。形于外者每出于暴怒，暴怒伤阴；不形于外者，名曰郁怒，郁怒伤肝。然视履考详，而阴伤于暴怒者，未必有之；言辞安定，而肝伤于郁怒者，岂曰无之。惟其郁也，木即不能畅茂条达，反来横逆，则气郁于中者，势必火炎于上，金受火刑，有升无降。痰血热辨，一病于肺；痞满闷塞，再病于脾。脾肺同病，则胃家之痰食无力消，胆经之水火从而和之，将来血溢于痈，痈肿于经络，增出一番新病。诚不能不未雨而绸缪者也。然为痈为血之枝叶，仍不外乎气郁之火为根，治病必求其本。因思“气从左边起者”条内，有“久患气结诸药不效者，先服沉香化气丸以开其结”之文，不独将来之变病可以预防，即现下之气火升腾亦为要着。而况右脉弦强则土郁夺之之法，本来郑重者乎，但沉香化气丸重剂也，权宜也，元虚久病之体不能不用，不可多用。清晨只服八分，晚服逍遥六君辈调之，以为实必顾虚之计，未知是否？朝服沉香化气丸，晚服逍遥散、六君汤（北沙参、半夏易川贝）。

　　甘露华

　　大少爷之病，伏暑晚发之病也。暑邪者何？天之热气下，地之湿气上，人在气交之中，无隙可避，感而受者。假使发于当时，其邪易达，其气未深耳。惟深伏三焦，直至秋晚而发，道远气深自内达外，焉得见轻。所以病经十有三日，日重一日矣。然伏邪仅在三焦，不逢寒热分争之下，所见者无非胸前痞闷，口中甜腻，二便失调而已。兹乃肢麻不已，更见厥逆，显系所患之邪不从三焦而出，反入于肺肝。肝者将军之宫，其性横逆，上犯肺气则见为厥，傍流中土则见为麻，麻厥并至，不惟热盛，亦且肝伤逆矣。然肝阳之逆，暑气之侵，原非无故而作，良以风喜伤肝，未平之前先招风气，引动伏邪。加以阴气素虚，肝失所养，所谓最虚之处便是客邪之处。三焦久病累及乎肝，最为恶候，能不虑其虚不化邪、厥逆频频乎？所幸者，胆受暑。胆属少阳，其机不枢，有出入之意焉。是以寒热之势变为寒热往来，间日而作，俾得从此渐轻，不独肝脏之邪可以外传于腑，即溜在三焦者，亦可望其归并也。但少阴本虚，脉弦而芤，最怕欲化不能，亦恐半途而废，邪实正虚，用药最难入手。然就寤言不寐，多梦纷纭，邪在胆经为甚，惟有十味温胆汤加减，似属左右咸宜。未知是否？候政。

　　十味温胆汤加羚羊角、龙齿、省头草。

　　朱家角邵

　　四太爷之病，肝肾素虚，肺胃新感之病也。夫肝属乙，肾属癸，乙癸同源，病则本重。

　　但病者多花甲之年，即使不病新邪，筋骨间早已空虚，何堪再经磨耐，又意寒热陡发，直至一候有余而解。解则急急补之，犹恐填而不足，乃又经复食消克等剂，在所必需。幸而外热遽减，里热不清，已虚而益着。其虚咳嗽更剧，渴，痰粘腻，出而不爽，气息短促，形神困顿，饮食不思，病势有加。无已因病致虚，因虚更病，互相为患者也。至于苔色，或黄或白，现在又多剥象，左胁曾疼，两膝常屈，卧床不起，小水仍黄，干而未渴，加以音不扬，睡中语，显系肺胃两经之热。既不能从外而泄，又不能从上而清，邪无出路，断无中道而立之理。势已逼入下焦，两伤肝肾。所谓最虚之处，是客邪之处是也。然邪之所凑，其气必虚，留而不去，其病为实。实则泻之，虚则补之。以使补不足，其邪泻，不伤其正，一举两得，方合实必因虚之计，此等之法，似属从证，而未言脉。然所诊之脉，岂有不合之理。右寸关部弦而且滑，左尺关部细而且数。数则为热，滑则为痰。弦主乎肝，细主乎肾，岂非肺胃两经之热痰正甚，肝肾两经之虚气大昭，无怪乎其气从左逆，卧不能，侧更着。上实下虚之症焉为日已久，肺失清肃之司，相传无权；肾失封藏之本，作强无主。而来喘息标本两治，否则气不归原，难卜其旋见吉兆，三才汤合十味温胆汤两经法加减。

　　生地 人参 天冬 竹茹 橘红 茯神 枣仁 归身 羚羊角 川贝 桑皮 骨皮 蛤壳

　　复诊

　　清养之下，弦滑脉象较昨颇缓，然肺受热伤每易成痿，不可不虑。

　　方加冬瓜子、丝爪络。

　　又方

　　喘出于肾，关于肺。标本同源，病始而邪甚，继以正衰，大非久病所宜。热在上焦者，因咳为肺痿，仲圣早已言之。非无意肺之一脏，外为热火所烁，内被肝火所逆，金不生水，水不涵木，木反侮金，其畏如虎。转与复脉汤治其下，苇茎汤治其上，以冀弋获。

　　炙草 人参 生地 麦冬 阿胶 东瓜子 丝瓜络 莲根 苡米 川贝 知母 桑皮 骨皮 蛤壳

　　未录住址姓氏

　　细绎病原，总不外乎燥之一字。燥万物者，莫燥乎火。火有虚实，火稍清而虚，火之上炎不能归缩于下也。是以黄痰之外，更见粉红，舌干糙燥，便结小坚，肌肤干热，甚至手震睡语，以昭热极生风，液涸风动之象焉。何必以脉之左者反浮、右者反细，而后知五志厥阳之火亦从而暗燥之其金乎？当此肺已虚矣，束手无策，然又不能坐视。惟有资液救焚汤，虽曰鞭长莫及，亦不得不以润万物者，莫悦乎泽之思，以冀吉人天相。

　　资液救焚汤

　　芦墟东茜墩陈

　　夏问伏暑，直至秋末而发，亦云晚矣。晚则其道远，其气深，横连于膜原，外发于阳明。

　　所以初发之时，仅见蒸热，难得汗泄，而不能解。今已二十日矣，曾经化火，发渴发干，阴分必伤。伤阴化燥，本属暑邪见症，而况阳明中土万物所归，尤易化火伤津者乎？然阳明化火伤津，不过清之养之而已，尚可有为。无如所患之症，火内挟饮食之积，结而不开，盘踞小肠，上升则口糜，下注则便泄，泄还不已，转而为痢，其色黄而带灰白，便则多痛，以昭邪盛则实之意焉。设使胃家气旺，肾脏不虚，而用攻克之剂，尚可以胜其任者，原为幸事然，而饮食不思，神情困倦，面白带青，肌肉暗削，小便不多，少阳阳明两经之正气索然，津液先涸，须急补助，已恐鞭长莫及也，岂能再用攻克？诊得右脉弦数，左脉细小。细小为虚，弦数为实，虚中有实。法补实则碍虚，补虚又碍实，用药实为两难。惟有猪苓汤一法，最为瘀后伤阴所合。然下焦可治，而中焦之结者、肝阴之亏者，仍未得以兼治，参入六一散方，佐以芍药甘草汤，为一方而三法备焉之计，以冀弋获。否则悠悠而脱矣。候诸高明先生政之。

　　猪苓 阿胶 赤苓 泽泻 红曲 甘草 芍药 滑石 取荠菜花（一两） 荸荠（四个） 海蜇（一两）

　　煎汤代水。

　　又

　　进猪苓汤后，所见下痢已减其半，所化之邪亦减其半。所以唇之肿者能消，齿之垢者能清，以及右脉之弦数者能缓能和，似属佳兆。然左脉细小，按之仍属无神，且兼关部带弦。

　　弦主乎肝，细小无神又主乎真阴不足。惟以不足之真阴，难以涵养肝木，肝木顺乘土中，尤为易事。如土中尚属有权，往往于病邪消化之后，胃口渐开，生机可望。此乃胃中之津液早被热气所伤，又为下痢所劫，一伤一劫杳不思谷，干呕恶心，所为津劫病至，津竭祸来，此等症是也。若论上肠盘踞之邪，痛势仍然，按之未减，而其位置则已近于小腹，而不连于胁部，势欲下行，还未归并大肠。即使贻患将来，不过为痈为血，尚可徐图。惟此虚态百出，变生眉眼，能无惧乎？然则不得不宗七虚七实、扶正为先之训，回元气于无何有之乡，再图侥幸。候政。

　　人参 五味子 麦冬 银花 甘草 荸荠 海蜇 白芍 青皮 丹皮 川贝 橘白 牡蛎 花粉 人中白取炒香谷芽（五钱）

　　煎汤代水。

　　又未录住址姓氏

　　惊悸起因，传为颤振，继以寤寐不宁，左脉细软，右关弦数，数则为火，弦则为痰，细软又主乎虚。虚在肝肾，兼以痰火，结在脾胃，所以肢体软弱，口燥身疼也。连日固本，既属安适，可无更张。惟痰火内胜，不以十味温胆法加减佐之，以为标本兼顾之计，俾得虚不再虚，未知是否？同石盘竹香先生议。

　　人参 大熟地（浮石拌炒） 枣仁 归身 天冬 大生地 茯苓 橘红 竹茹 川贝 柏仁 龙齿 石决明

　　次诊

　　病颤振振，乃阴气争胜，颤则阳气不复。其势之来，上冲则鼓颔，四散则肢动。至于肉筋惕，不过来势之轻者。治此病者，平补镇心而已。惟肝不藏魂，寤寐失常，胆又内怯，惊悸时作，加以痰火串入，用法须兼备免厥塞拟方。侯石盘竹香先生均政。

　　龙齿 人参 归身 远志 茯神 橘红 枣仁（川连三分拌炒） 胆星 石决明 半夏（竹沥拌）

　　秫米 竹茹 钩藤

　　再次诊

　　颤振不发于冬至，已责阳气不复。此在冬至以前发者，尤为阳气不复，不言而喻。至于阴气争胜似未明言，而知阴气之得争以胜者为阳气不充未经来复之故。阴气何能争胜然，阴之争胜固明，而其所争所胜之阴究系何物邪气？曰肝属阴，痰亦属阴，痰生于脾，脾经所生之痰，内因肝经之阴火下动，动则生风，阴痰亦随之而逆，此颤振之所来也。岂独诸风掉眩皆属于肝而已哉？惟本有惊悸，此因颤振而更剧，无怪乎有寤多寐少等症也。

　　人参 冬术 茯神 炙草 半夏 陈皮 大生地 麦冬 归身 白芍 枣仁 远志 秫米 石决明 竹茹 钩藤先服磁朱丸三钱，陈皮汤下。

　　唯亭陆

　　阴亏之体，肾家一水本来不胜两火。此《内经》仅道其常也。此间更有变者，烦劳之下，火从内起；炎暑之时，火自外加，内外两邪合而为一。以肾水久虚者当之，则阳络受伤，血从外溢，溢而未清，变为咳嗽。甚至有声有痰连连不已，饮食虽可，肌肉暗削。自秋徂冬，正属金水相生之候。是以见症尚和，自觉相安于无事，而不知仲春水旺亦反侮金。金者肺也，肺失清肃则音不扬，咽中痛，其喉为痹，以昭一阴一阳之火气内结，金受其累矣，渐成损症也。然脉形细数，尚未见促，阴火虽旺，阴液未竭，缓以图之，日进滋补，俾得夏至阴生，可卜其旋元吉。现下脉虚火甚，物虽下咽，最为吃紧之时。非清不可，非补亦不可，斟酌于二者之间，惟有钱氏阿胶散法可以加减用之，以合式。拟候政。

　　阿胶 马兜铃 炙甘草 牛蒡子 花粉 猪肤 川贝 秋石 凤凰衣 麦冬 粳米 珠粉 大生地 杏仁另用水泛六味丸（三钱） 清晨淡盐汤送下。

　　平望陆

　　红疹属血，白 属气，气血同病， 疹并发。发则病宜解矣，神必清矣。此乃既发白 ，又发红疹，而神反昏沉，身热不退，气息短促，加以舌缩质红，其苔灰薄，遍身自汗，足胫逆冷，甚至下唇震动两手然。昨多喜笑，小便自遗，本来咳嗽，今反寂然，水饮与之则咽，不与亦不思。诊得右寸脉形滑数，关部濡软，左手皆见细小，按之模糊。想是风邪外感引动伏邪又被湿痰所阻，元气受伤，走入手足厥阴也。势已危笃，每易悠悠而脱，邪从汗出，元气亦与之俱出。正在势不两立之时，用药再为棘手，勉从虚羸少气之例立法，以冀邪尽而元气不与之俱尽，现为第一要着。

　　竹叶 石膏 人参 麦冬 川贝 炒谷芽 生地 花粉 远志 茯苓 钩藤 牛膝 甘草 犀角

　　昆山陈

　　胃脘当心而痛，继以形寒发热，如疟而作，甚至呃忒频频。此系温邪外感，秽邪内踞，加以湿痰食滞交结中宫也。今使中宫之阳气内旺，所受之邪容易化达。而此间元气本虚，诸邪又伤于后，无力消除，病延多日。所以脉象空弦，神情困倦，非补不可之时也。但舌苔白腻，干欲热饮，下体先痹。今更作麻，哕逆恶心，邪恋肺胃，而肾气亦衰，用药极难兼顾。然温养中宫，佐以上下之品，俾得一举而三善备焉，以冀即日见痊瘳为幸，否则气息易喘，恐增额汗。拟候诸高明先生政。

　　人参 于术 川附 干姜 炙草 复花 半夏 浓朴 丁香 麦冬 藿香 木瓜 赭石 茅根 枇杷叶

　　又

　　进前剂，麻痹得和，四肢亦缓，且得吐出陈腐酸苦，其色若尘，此皆得温而通也。然呃忒频频，气自短促，呻吟不绝，哕逆呕恶之象仍不陡除。神情困倦，左脉细空，右脉弦急，大便溏黑，喜饮热汤，湿痰邪滞之外，更有瘀血在里。邪从上出，不自下行，已为逆症，而况呕吐之时，曾经额汗，能不虑其虚波暗起而胱乎？哕逆吐逆无不由乎气之所载，气若不平，诸症何从化解？前方加减，先使气平为要。

　　复花 赭石 半夏 洋参 牛膝 槟榔 沉香 杏仁 刀豆子 乌药 柿蒂 大补阴丸

　　又

　　呃忒日轻，呕恶日重，此即陈腐之邪内阻气机，为呃者都从呕出。所以一则见轻，一则见重也。然病根欲拔，而其所出之路逆而不顺，上而不下。失胃气下行为顺之理，却为累事。昨夜额虽无汗，今朝脉尚弦急，呻吟未绝，所留陈腐之邪尚在中宫。犯肺为咳，犯胃为呕，直从中道而出，又带呃逆。必须去尽宿邪，庶几有望。

　　指迷茯苓 苏子 白芥子 刀豆子 浓朴 茅根 枇杷叶 竹茹 洋参

　　又

　　荡涤宿邪之下，呕恶大减，呃忒更缓，脉象稍和，呻吟渐除，大便叠通。无乃胃有下行为顺之兆乎？去痰莫如尽，尚须磨荡下行，继之于后，可卜其旋元吉。

　　二蚕绵 当归 川芎（各三两，水五大碗煮至烂，晒干， 存性入后药） 卷心荷叶（四两四钱，取）

　　阿胶（一两五钱，酒浸拌蒸晒七次者佳） 大熟地（三两） 砂仁末（四钱，酒煮） 香附（四两，盐水浸三夜，童便浸五宿，日夜各拌晒，酒炒） 杜仲（三两，盐水炒） 真于术（二两，米泔浸一宿，土炒） 川断（一两六钱，酒炒）

　　细子芩（一两六钱，酒炒） 归身（二两，酒炒） 奎白芍（一两六钱，酒炒） 甘草（六钱，蜜炙）

　　为末，蜜丸，每用二钱。朝晚两服，砂仁汤送下，至七个月不必服。

　　梨里王

　　阳络伤，血外溢，溢之后，脉宜静。此乃脉细而数，数则为热，细则阴亏。所以气息短促，胸臆隐痛，面色痿黄，语言无力，小水清白，大便漆黑，心悸少寐，气逆或闷。动则火升，倦则阳举，无一而非虚阳上扰，阴血下虚，气不归源之象。气有余便是火，气不足即是寒，不足之气反见有余，此非真火，乃是虚寒。阴不恋阳，血难配气。欲降其气，必须补阴，不言而喻。拟方请政。

　　人参 五味子 燕窝 枇杷叶 苡米 橘红 石决明 玉竹 冬瓜子 川贝母 麦冬 茯苓

　　又诊

　　胸胁闷痛，比之午间大减。良以上焦瘀血渐从活动而清，所进养阴利肺法似属合宜。然气息之短促未长，火升心悸，口燥颧红，脉细，仍数阳气外露，阴血内亏。若能呼吸调和，即是其旋元吉。请政。

　　人参 五味子 麦冬 白芍 苡米 橘红 石决明 茯苓 玉竹 冬瓜子 阿胶 丝瓜络\接服方\大生地 麦冬 北沙参 茯苓 甘草 枇杷叶 阿胶 石决明 百合 败龟板 燕窝 白芍 骨皮 玉竹 茯神

　　常熟俞

　　肝藏魂，肺藏魄，魂升魄降，一阴一阳之别也。此间之病，魄之降者一无所关，魂之升者独擅其奇。始而见所未见，今又闻所未闻。

　　男女话长，分居左右，此无他；婴儿 女，天各一方，而实黄婆之不媒以合也。夫黄婆属土，土中湿热生痰，以致天五地十之生成，失其所主，累及肝魂，魂不附中，而出之于上，欲治其上，势必先奠厥中。

　　\六君子汤 加獭肝 另磁朱丸\

　　杭州钟徐若泉令亲姚名琨先生字来

　　幼时瘦弱，阴虚也。痘后头痛，肝邪旺也。不论外感何邪，头必痛者，阴虚肝旺容易上升也。十三四岁精气通，真元早泄，此时反胖，且兼痰火头疼，喜于敲者，郁得敲而松也。每发于春秋，甚于长夏，春分以后秋分以前，温热令行也，补则病无增减，虚能受也，即服消痰清火亦不见其长短，有病则病当之也。胸腹胀痛而用消克暂快一时，胃得下行为顺之常也。

　　从前痛时在额，此更前后左右引及者，肝有伏风，善行数变，不惟痰之为物，随气升降，无处不到也。口中之臭、鼻间之热，胃逆上冲也。睡不足，如在云雾之中，腰脊不能支持，诸阳气浮而无从也。手足之热，黄白之苔，面发之块热而且痒，有时头晕，阳明中土万物所归，上而跃也。竹沥可医，上病降而下之也。饮食芳香可受，否则不能者，胃少冲和之气也。不欲水果，脾不耐寒也。又恶甜腻，胃多湿热也。偏喜肉食、水畜、咸寒，疗肾气虚热也。近更胖者，温热痰火扶助，一身元气扩充，脾胃反见有余也。因男子二八而精通，通在十三四岁时，肝之疏泄早行，肾之封藏不固，如此犹可相安于无病，不过知其阳之太过而已。乃于幼时瘦弱，已昭阴气之虚；痘后头疼更着，肝家之旺。甚至不论何部从外而感，痛如应响，每发于春秋，甚于长夏。明明春分以后，秋分以前，在天地郁蒸湿热大行之时候，土中素有之湿热，尚且同声相应，而况二五妙合之时，早以湿热为种。身中常行春夏之生长，而少秋冬之收藏，大生广生之候，即大病特病之时。张氏云：素禀湿热而挟阴虚，此等症是也。虚则补之，实则泻之，各得其所。故免久而生气之弊。然阳明中万物所归，湿热痰火无不归之于胃。此口中之臭，鼻间之火，黄白之苔，手足之热，面发之块痒而且热之等象，失其下行为顺之常，有升无降，病无虚日矣。一俟肝阳化风，习习内动，头之自额而痛者，前后左右靡不引之，以昭风性善行数变，愈转愈深。且至于睡不足时，如在云雾之中，腰脊不能支持，诸阳气浮，无所根据从，间或眩晕并行，出于不意，阴虚则失基，亦云甚矣。若论头痛，发明只须竹沥一味可以愈者，降而下之也。此乃暂行之事，而胃少冲和，所食者仅以芳香可受；脾难健运，所食者竟以水果为嫌。所恶之甜腻，所喜之肉食，一因湿热内多，一因阴气虚极，不问可知。自始至终，既不外阴虚湿热，无怪乎其驾驭湿热者反能扶助作为，已胖而益胖也。然阴虚与湿热又不两立，窃恐中年以后贻患无穷也，不能不早为之计焉。附方请政。

　　大熟地（八钱） 丹皮（三钱） 泽泻（二钱） 淮山药（四钱） 云苓（三钱） 白芍（二钱）

　　石决明（三钱） 黄柏（一钱） 知母（二钱） 青盐（二钱） 甘菊（一钱） 女贞子（三钱） 旱莲草（三钱） 沉香化气丸（三钱）

　　为末，取忍冬藤五斤，洗净寸截，煎汤，去渣，成膏。入前药量，加白蜜糊丸。每服三钱，早晚两服，盐汤送下。

　　洞庭山徐严少宰妹

　　始而脚痛，继以头疼。陡然昏不知人，手振肉 ，动气故。筑牙关与两目上视，面黄颧红，唇上色青，其下亦然，呼吸痰声。左关已无脉，寸部甚微，右尺亦绝，关前独大且滑。其人不吐，鼻且不煽，汗亦不出，四肢厥冷，诸医束手，都以真珠母丸法应酬而剧，此痰祟附于肝经，扰乱不宁，以致地水火风无不上加于天也，古来无此成方，以意逆之，一剂而活动，二剂而舌伸，三剂而能言。归语门人。

　　茯神（五钱，朱砂拌） 沉香（三分） 金器（四钱） 磁石（四钱） 獭肝（一钱） 人参（一钱）

　　竹沥（一钱五分，人姜汁一匙冲） 甘菊（一钱五分，炒）

　　先以乌梅肉擦开牙关。

　　嘉庆乙亥元和时疫论

　　将欲施药施医施棺于郡邑之中，则必先解囊后劝善，劳心劳力，日费经营，乃可以有为也，然而求活人甚众之举不易得焉。备其药得医省其棺，昔之所难者，今于是乎见之，元和实推为善之乡。当年赈济尚有余赀，仍思设法以公诸贫民，有绅士焉忧上天之疫疠，有富贵者焉患生人之夭札。时维初夏，正暑湿热三气将蒸，又值乙运之岁金不及，亥年之风木偏淫。不惟木寡于畏，反侮其金，而且凶年秽乱之气亦被其扇动于中，人在气交，无隙可避，是一人中其气则为湿温、一方染其气即为时疫之候也。周邑尊既理荒政之余，望其气而异之，集医问乃病，答曰：乙为从革，炎火盛行，亥属厥阴，风淫所胜，风火相煽，则吴又可瘟疫论之见证，不一邪之盘踞于膜原者，势必从九窍传而出，即外起之因内兼之证，以末治之亦不能出此范围也。况吴又可论瘟疫及张石顽论时行疫气、周禹载论湿热暑疫，均值大挠甲子以来第七十三甲子，厥阴司天，少阳在泉，风火用事之时。后先阐发精义入神，会元之司天如斯，值之司天亦未必不如斯。于是邑庙为局，病者接踵而至，门庭若市，内外分科，大小异位。余时切一脉浮不沉而数，望一舌白苔满布，问其所苦，则凛寒发热，昏昏不爽，余曰：达原病。旁一后生曰：如用此法治之，苔必转黄，而邪达矣。服之果然。及问后生为谁，曰徐淡安先生之高弟徐铁峰也。伊芳父雪峰本属老医，家学渊源从于局中，可谓好学不倦者矣！可谓与人为善者矣！当如同善者如管佛容吴云门先生，冀百数十人分手而治，论表里分界者有人，大剂清凉者有人，下而再下者有人。或湿多而仿湿热混淆之治，或气异而采芳香逐秽之品，或败毒，或消毒，或解毒，粲乎隐隐，各得其所，畴不仰体， 环在抱之心，共相逐疫，效技于堂庑之中哉！外之往视，诸徒一如局中论治，死生若判霍然而愈者，实不胜枚举已。乃设席延医，继以观剧，成赞且贺曰：见公之作，知公之志。爱民如子，岂不欲救民于衽席？绅之积善余庆，岂不欲周急而扶危？富之好义施财，岂不欲博施而济众？医之婆心一片，岂不欲起死而回心夫？然设是局也，岂博乐善好施之名欤？将使继公之理者，见其实惠知其真心也。

　　
