　　钦定四库全书

　　子部五

　　寿亲养老新书

　　医家类

　　提要

　　（臣）等谨案寿亲养老新书四卷第一卷为宋陈直撰夲名养老奉亲书第二卷以后则元大徳中泰宁邹铉所续増与直书合为一编更题今名直于元丰时为泰州兴化令文献通考载有直所著奉亲养老书一卷而此夲则题曰养老奉亲书其文互异然此夲为至正中浙江刋夲犹据旧帙翻雕不应标题有误盖通考传写倒置也铉号氷壑又号敬直老人书中称其曾祖曰南谷叔祖曰朴庵以福建通志考之南谷为宋叅知政事应龙朴庵为宋江西提刑应博皆有名于时据周应紫序称为总管邹君又称其官中都时则铉亦曽登仕版者特通志不载其行履不可详考矣直书自饮食调治至简妙老人备急方分为十五篇二百三十三条节宣之法甚备明髙濓作尊生八笺其四时调摄笺所録诸药品大抵夲于是书铉所续者前一卷为古今嘉言善行七十二事后两卷则凡寝兴噐服及饘粥药石之宜更为赅具而附以妇人小儿良治诸方凡二百五十六条其中如祝寿诗词连篇加载不免失于冗杂又叙述闲适之趣往往词意纎仄采掇琐碎明季清言小品实亦滥觞于此然征引方药类多竒秘于髙年頥养之法不无小补固为人子者所宜究心也

　　乾隆四十六年十二月恭校上

　　总纂官 （臣）纪昀 （臣）陆锡熊 （臣）孙士毅

　　总校官 （臣）陆费墀

　　●寿亲养老新书原序

　　寿亲养老之事着于诸儒记礼之书备矣然自后世观之则犹有未备焉者何也二帝三王之世风气浑沦人生其间性质醇厚故能平血气于未定方刚之际全筋力于欲衰将老之时人子之爱其亲因其康强加以奉养为之安其寝处时其旨甘娯其耳目心志即可使之燕佚怡愉全生而益寿则礼经所载谓之备可矣后世太朴日漓真元日散七情为沴六气乗之壮或夭伤老宜尫弱孝子慈孙服勤左右寝膳调娯之外尤不能不唯疾之忧而求之礼经则不过曰痛痒抑搔而已若秦越人过雒之所为医曽未见之省録顾得谓之备欤孝哉陈令尹乃能辑是书于千数百年之后而特详于医药治疗之方凡为四时调摄食治备急合二百三十有三焉斯亦备矣吾樵卿先哲太师文靖邹公之曽孙敬直翁铉推老老亲亲之念紬绎是书有年犹恨其说之未备也则又广集前修嘉言懿行竒事异闻与夫药石膳羞器服之宜于佚老者厘为三卷而方论所述愈益精详是书始大备吾闻乔木故家寿基世积翁之髙祖叔祖二母夫人皆年过九十备极荣养今翁亦希年矣桂子兰孙盈庭戏彩青山流水竹色花香鸠杖鹦杯苍颜玄鬓见者谓不老地行仙葢是书验于公家乆矣兹复不私其验绣诸梓而公之且拳拳导夫人以自飬之说夫能知自飬之飬而后能安享子孙之飬此吾于续书重叹翁用心之仁也仁者必寿繇是八十而师九十而相百岁而定律令百世而与■〈言恣〉谋衍而为商大夫之八百曽元而下家庆一堂是书之验将千岁之日至而未止也诗曰永锡尔类又曰永锡难老请为翁三诵之时大徳丁未中元樵西麓危彻孙序

　　堂上慈亲八十余阶前儿辈戏相呼旨甘取足随丰俭此乐人间更有无康节翁诗先人怡轩居士奉八十有三之母大书屏间时应紫方垂髫也既壮挟册从宜春通守邹爱山宦游爱山爱其母施及塾宾所至令应紫侍七袠之母以行咸淳庚午寓上杭县斋汀守刘审轩刋吕东莱辨志録应紫与寓目焉中间二则载春夏奉亲事注云养老奉亲书于是方知此书之名越二载壬申至宜春徧求于袁吉文献故家咸无焉自后司马倦游意谓此书不可复得矣阅三十有余载大徳己巳春总管冰壑邹君缄其书视余余手之不释如获随珠和璧之寳口之不置如聆虞韶商頀之音已不胜其欣喜未几复以其续编来示命名寿亲养老新书其嘉言懿行雅事竒方前书所未有者灿然毕备又何如其喜也君自吾杉迁樵南重作文靖公故宅楼居髙明剩有园池亭馆之胜经史图书琴棋觞咏款亲友于玉壶中诸郎诸孙珠联玉立善能承顺其志怡悦其心允谓人间至乐湖山院落云月为家四时佳兴自有痴乐堂樵南小隠二记新书锓梓抑使世之养老奉亲者同有此乐焉锡类之仁逺矣应紫虽不获再遂寸草春晖之志而亦不忘于老莱斑衣之思君昔官中都时曽遇异人授以怡神养性之旨故续书多述老人之所以自养者应紫之志喜葢充然有得于斯鹏鷃同游亦惟曰各安其分云尔是年冬至节日同郡泰寜玉牎黄应紫徳夫敬书

　　余家藏旧有养老奉亲书其言老人食治之方医药之法摄养之道靡所不载余仿之以奉吾母范阳郡太夫人李氏食饮起居咸得其宜寿髙八旬而甚康健则此书有益于人子大矣然岁月既深巻舒之乆字画模糊编简脱落惧后之览者不得其说思获善本书而新之以贻后人求之数载弗果得每郁郁以为欠事至正辛巳夏五余叨承朝命备员浙东宪使访诸婺郡庠教授李子贞得寿亲养老书覩其篇帙节目比余旧本尤加详备昔之郁郁者一旦豁然矣因自念曰与其得之难孰若传之广遂命工锓梓于学宫庶天下后世皆得观览以尽事亲之道云至正壬午中秋范阳张士弘载拜书

　　●钦定四库全书

　　寿亲养老新书卷一

　　（宋）陈直 撰

　　○养老奉亲书

　　饮食调治第一

　　形证脉候第二

　　医药扶持第三

　　性气好嗜第四

　　宴处起居第五

　　贫富分限第六

　　戒忌保护第七

　　四时养老总序第八

　　春时摄养第九

　　夏时摄养第十

　　秋时摄养第十一

　　冬时摄养第十二

　　食治养老序第十三

　　食治老人诸疾方第十四

　　简妙老人备急方第十五

　　饮食调治第一

　　主身者神养气者精益精者气资气者食食者生民之天活人之本也故饮食进则榖气充榖气充则气血胜气血胜则筋力强故脾胃者五脏之宗也四脏之气皆禀于脾故四时皆以胃气为本生气通天论云气味辛甘发散为阳酸苦涌泄为阴是以一身之中阴阳运用五行相生莫不由于饮食也若少年之人真元气壮或失于饥饱食于生冷以根本强盛未易为患其髙年之人真气耗竭五脏衰弱全仰饮食以资气血若生冷无节饥饱失宜调停无度动成疾患凡人疾病未有不因八邪而感所谓八邪者风寒暑湿饥饱劳逸也为人子者得不慎之若有疾患且先详食医之法审其疾状以食疗之食疗未愈然后命药贵不伤其脏腑也凡百饮食必在人子躬亲调治无纵婢使慢其所食老人之食大抵宜其温热熟软忌其粘硬生冷每日晨朝宜以醇酒先进平补下元药一服女人则平补血海药一服无燥热者良寻以猪羊肾粟米粥一杯压之五味葱薤鹑膂等粥皆可至辰时服人参平胃散一服然后次第以顺四时软熟饮食进之食后引行一二百步令运动消散临卧时进化痰利膈人参半夏丸一服尊年之人不可顿饱但频频与食使脾胃易化谷气长存若顿令饱食则多伤满縁衰老人肠胃虚薄不能消纳故成疾患为人子者深宜体悉此养老人之大要也日止可进前药三服不可多饵如无疾患亦不湏服药但只调停饮食自然无恙矣

　　形证脉候第二

　　上古天真论曰女子之数七丈夫之数八女子七七四十九任脉虚冲脉衰天癸竭地道不通丈夫八八六十四五脏皆衰筋骨解堕天癸尽脉弱形枯女子过六十之期丈夫逾七十之年越天常数上寿之人若衣食丰备子孙勤养承顺慈亲叅行孝礼能调其饮食适其寒温上合神灵下契人理此顺天之道也髙年之人形羸气弱理自当然其有丈夫女子年踰七十面色红润形气康强饮食不退尚多秘热者此理何哉且年老之人痿瘁为常今反此者非真阳血海气壮也但诊左右手脉湏大紧数此老人延永之兆也老人真气已衰此得虚阳气盛充于肌体则两手脉大饮食倍进双脸常红精神强健此皆虚阳气所助也须时有烦渴膈热大腑秘结但随时以平常汤药微微消解三五日间自然平复常得虚阳气存自然饮食得进此天假其寿也切不得为有小热频用转泻之药通利苦冷之药踈解若虚阳气退复归真体则形气尫羸臓腑衰弱多生冷疾无由补复若是从来无虚阳之气一向惫乏之人全在斟量汤剂常加温补调停饘粥以为养治此养老之先也

　　医药扶持第三

　　常见世人治髙年之人疾患将同年少乱投汤药妄行针灸以攻其疾务欲速愈殊不知上寿之人血气已衰精神减耗危若风烛百疾易攻至于视听不至聪明手足举动不随其身体劳倦头目昏眩风气不顺宿疾时发或秘或泄或冷或热此皆老人之常态也不顺治之紧用针药务求痊瘥徃徃因此别致危殆且攻病之药或吐或汗或解或利縁衰老之人不同年少真气壮盛虽汗吐转利未至危困其老弱之人若汗之则阳气泄吐之则胃气逆泻之则元气脱立致不虞此养老之大忌也大体老人药饵止是扶持之法只可用温平顺气进食补虚中和之药治之不可用市肆赎买他人恵送不知方味及狼虎之药与之服饵切宜审详若身有宿疾或时发动则随其疾状用中和汤药顺三朝五日自然无事然后调停饮食依食医之法随食性变馔治之此最为良也

　　性气好嗜第四

　　眉寿之人形气虽衰心亦自壮但不能遂时人事遂其所欲虽居温给亦常不足故多咨煎背执等闲喜怒性气不定止如小儿全在承顺颜色遂其所欲严戒婢使子孙不令违背若愤怒一作血气虚弱中气不顺因而饮食便成疾患深宜体悉常令人随侍左右不可令孤生独寝縁老人孤僻易于伤感纔觉孤寂便生郁闷养老之法凡人平生为性各有好嗜之事见即喜之有好书画者有好琴碁者有好赌扑者有好珍竒者有好药饵者有好禽鸟者有好古物者有好佛事者有好丹灶者人之僻好不能备举但以其平生偏嗜之物时为寻求择其精絶者布于左右使其喜爱玩悦不已老人衰倦无所用心若只令守家孤坐自成滞闷今见所好之物自然用心于物上日自看承戏玩自以为乐虽有劳倦咨煎性气自然减可

　　宴处起居第五

　　凡人衰晩之年心力倦怠精神耗短百事懒于施为葢气血筋力之使然也全藉子孙孝养竭力将护以免非横之虞凡行住坐卧宴处起居皆湏巧立制度以助娯乐栖息之室必常洁雅夏则虚敞冬则温密其寝寐床榻不湏髙广比常之制三分减一低则易于升降狭则不容漫风裀褥厚藉务在软平三面设屏以防风冷其枕宜用夹熟色帛为之实以菊花制在低则寝无罅风长则转不落枕其所坐椅【音倚】宜作矮禅床様坐可垂足履地易于兴起左右置栏面前设几縁老多因坐则成眠有所栏围免闪侧之伤其衣服制度不湏寛长长则多有蹴绊寛则衣服不着身縁老人骨肉疎冷风寒易中若窄衣贴身暖气着体自然血气流利四肢和畅虽遇盛夏亦不可令袒露其颈连项常用紫软夹帛自颈后巾帻中垂下着肉入衣领中至背甲间以护腠理尊年人肌肉瘦怯腠理开疎若风伤腠中便成大患深宜慎之

　　贫富祸福第六

　　经曰自天子至于庶人孝无终始而患不及者未之有也人子以纯孝之心竭力事亲无终始不及之理惟供养之有厚薄由贫富之有分限人居富贵有奉于巳而薄于亲者人所不録天所不容虽处富贵而即贫贱也人虽居贫贱能约于巳而丰于亲者人所推仰天所助与虽处贫贱而即富贵也作善降之百祥作不善降之百殃善莫大于孝孝感于天故天与之福所以虽贫贱而即富贵也罪莫大于不孝不孝感于天故天与之祸所以虽富贵而即贫贱也善恶之报其犹影响为人子者可不信乎奉亲之道亦不在日用三牲但能承顺父母颜色尽其孝心随其所有此顺天之理也其温厚之家不可慢于老者尽依养老之方励力行之其贫下阙乏之家养老之法虽有奉行之心而无奉行之力者但随家丰俭竭力于亲约礼设具使老者知其罄力事奉而止将见孝心感格阴灵黙佑如姜诗之跃鲤孟宗之泣笋无非孝感所致此行孝之明验也虑孝子顺孙有窘乏不能依此法者意有不足故立此贫富祸福之说以齐之

　　戒忌保护第七

　　人万物中一物也不能逃天地之数若天癸数穷则精血耗竭神气浮弱返同小儿全假将护以助衰晚若遇水火兵冦非横惊怖之事必先扶侍老人于安穏处避之不可喧忙惊动尊年之人一遭大惊便致冒昩因生余疾凡丧塟凶祸不可令吊疾病危困不可令惊悲哀忧愁不可令人预报秽恶臭败不可令食粘硬毒物不可令飡敝漏卑湿不可令居卒风暴寒不可令冒烦暑燠热不可令中动作行步不可令劳暮夜之食不可令饱阴雾晦暝不可令饥假借鞍马不可令乗偏僻药饵不可令服废宅欹宇不可令入坟园冢墓不可令游危险之地不可令行涧渊之水不可令渡闇昧之室不可令孤凶祸逺报不可令知轻薄婢使不可令亲家縁冗事不可令管若此事类颇多不克备举但人子悉意深虑过为之防稍不便于老人者皆宜忌之以保长年常宜游息精蓝崇尚佛事使神识趣向一归善道此养老之竒术也

　　四时养老总序第八

　　四时调神论曰阴阳四时者万物终始死生之本也逆之则灾害生从之则苛疾不起是谓得道春温以生之夏热以长之秋凉以収之冬寒以藏之若气反于时则皆为疾疠此天之常道也顺之则生逆之则病经曰观天之道执天之行尽矣人能执天道生杀之理法四时运用而行自然疾病不生长年可保其黄发之人五臓气虚精神耗竭若稍失节宣即动成危瘵葢老人勌惰不能自调在人资养以延遐算为人子者深宜察其寒温审其饘药依四时摄养之方顺五行休王之气恭恪奉亲慎无懈怠今集老人四时通用备疾药法具陈于左【此方多用寒药葢北人所宜凡用药者冝参处之】

　　四时通用男女妇人方

　　治老人风热上攻头旋运闷喜卧怔悸起即欲倒背急身强旋覆花散【女人通用】

　　旋覆花【半两】　前胡【一两】　麦门冬【一两去心】　蔓荆子【半两】　白术【二分】　枳殻【二分去穰面炒】　甘菊花【三分】　半夏【半两姜汁煮】　防风【半两】　大黄【虚人者用石膏】　独活【半两】　甘草【半两】

　　右为末每服三钱水一中盏入姜半分同煎至六分去滓温服不计时候

　　老人补壮筋骨治风走疰疼痛并风气上攻下疰羌活丸

　　羌活　牛膝【酒浴过焙干】　川练子　白附子　舶上茴香　黄耆【去皮剉】　青盐　巴戟【去心】　黒附子【炮裂去皮脐】　沙苑白蒺藜

　　右件等分一处捣罗为末酒煮面糊为丸如梧桐子大每服十丸空心临卧盐汤下看老少加减服

　　老人和脾胃气进饮食止痰逆疗腹痛气调中木香人参散【男子女人通用方】

　　木香【半两】　人参【去芦头半两】　茯苓【去黑皮一分】　白术【半两微炒】　肉豆蔻【去皮一分】　枇杷叶【去毛一分】　厚朴【去粗皮用姜汁制】　丁香【半两】　藿香叶【一分】　甘草【半两炙】　干姜【半两炮】　陈皮【半两汤浸去穰】

　　右件一十二味修事了秤分两捣罗为末每服二钱水一盏入生姜钱一片枣二枚同煎至六分去滓温服此药老人常服合吃

　　老人和脾胃气治胷膈疰闷心腹刺痛不思饮食枳殻木香散【男子女人通用此方】

　　木香【一两】　神曲【杵末炒四两】　京三棱【四两炮】　青橘皮【去穰三两】　甘草【三两炮】　益智【去皮三两】　白芷【一两】　桂心【三两】　莪术【三两炮】　白术【微炒二两】　枳殻【面炒炮】

　　右件药捣罗为末每服二钱水一盏入生姜盐各少许同煎至七分并滓热服

　　解老人四时伤寒四顺散【男子女人同用此方】

　　麻黄【去节】　杏仁【去皮】　甘草【炙】　荆芥穂【已上各等分】

　　右同杵为末每服一钱入盐汤点热服

　　治老人心脾积热或流疰脚膝疼痛黄耆散【男子女人通用】

　　黄耆　赤芍药　牡丹皮　香白芷　沙参　甘草【炙】　肉桂【去皮】　柴胡【去苖】　当归【洗后炙】

　　右件等分捣罗为末每服二钱水一盏姜三片煎至五分日进三服春冬每煎时入蜜蒸瓜蒌煎半匙忌粘食炙煿等物

　　橘皮煮散益元气和脾胃治伤寒【此名不换金散但心腹诸疾并用疗之男子女人通用】

　　橘皮【去穰秤一两用】　人参　茯苓　白术【各一两】　木香【一分】　干姜【炮】　官桂【半両去皮秤】　梹榔【一两鸡心者用】　草豆蔲【二个去皮】　半夏【一分麸炒】　厚朴【半两入姜一分同秤碎炒干】　枳殻【半两去穰麸炒】　诃棃勒【五个煨熟去核】　甘草【半两炮】

　　右件捣罗为末每服一大钱水一盏姜枣同煎至七分热吃不问食前食后并冝服忌如常

　　治老人脏腑冷热不调里急后重阑门不和香白芷散【男子女人通用】

　　当归【三钱洗】　香白芷【三钱洗】　茯苓【三钱去皮】　枳殻【三钱麸炒】　木香【一钱】

　　右件为末每服一钱水半盏生姜少许同煎至四分温服

　　治老人大小便不通匀气散【通用】

　　生姜【半两】　葱一茎【和根叶泥用】　盐一捻　豉【三十粒】

　　右件四味捣烂安脐中良乆便通

　　治老人小便不通地龙膏

　　白项地龙　茴香【用时看多少】

　　右件杵汁倾于脐内自然便通

　　治老人脚膝疼痛不能履地七圣散

　　杜仲　续断　萆薢　防风　独活　牛膝【酒浸一宿】　甘草【已上各一两】

　　右件为末每服二钱酒调下

　　治老人脾胃一切病温白圆兼治脾不承受吐逆泻痢及宿食不消方【通用】

　　半夏【二两汤洗姜汁浸】　白术【一两炮】　丁香【一分】

　　右件为末用生姜自然汁和飞面为糊搜和前药末为丸如梧桐子大浓煎生姜汤下十丸空心服如腹疼并呕逆食后

　　藁本散治妇人血气丈夫筋骨风四肢软弱及卒中急风并寸白虫但常服并皆攻治或要出汗解伤寒汤使如后【此方是孟相公进过】

　　藁本　牛膝【酒浸一宿焙干】　当归　麻黄【去节已上各一两】　羌活　独活　防风　肉桂【去粗皮秤】芍药　菊花　续断　五加皮　芎藭　甘草　赤箭　枳殻【麸炒去穰已上各半两】　黒附子大者【一个炮制去皮脐】　细辛【一分去叶秤】

　　右件药一十八味并湏州土好者使水洗过细剉焙干捣罗为末空心温酒下二钱如不饮酒薄苛汤下发汗解伤寒热葱白酒下二钱并服三五服为妙

　　治老人风冷展筋骨续断散方

　　续断【一两】　牛膝【二两】　芎【一两】　木瓜【二两】

　　右为细末空心时温酒调下一大钱

　　坠痰化涎和脾胃人参半夏丸

　　半夏【一两生姜四两取汁先以汤洗半夏七遍浸三日后于日内煎干切作饼子焙干】　白矾【一两】　人参【一两】　茯苓【一两去皮】

　　右为末以蒸饼水浸过却用纸裹煨熟为丸如菉豆大每日空心夜卧用淡生姜汤下十五丸开胃口姜枣汤下风涎用皂角一条姜三片萝卜三片同煎汤下

　　治老人暖食药丁香丸消食治一切气闷止醋心腹胀利胸膈逐积滞方【男子妇人通用】

　　大乌梅【一个湏是有裙襕者】　巴豆【一个新肥者和皮用】　香墨【末抄半钱】　拣丁香【五个湏是新者用】　胡椒【五粒湏是黑者】　干漆【末抄半钱先炒为末】　桂花【末抄半钱香墨干漆桂花三味研入】

　　右为末用马尾罗子罗过用醋面糊为剂臼中杵令匀如菉豆大温酒下五丸至七丸茶下亦得或入蜡茶末抄三钱更妙

　　香草散治妇人气羸肠寒便白食伤积滞冷结肠不成温脾肺活荣生肌进食益冲任二经

　　■〈艹闾〉茹　桔梗　白芷　当归　地榆　芍药　槟榔　白荳蔻【各半两】　麝香【一钱】

　　右为末每服二钱水一盏姜枣同煎至数沸通口食前日进三服

　　香枳汤治老人大肠秘涩调风顺气【男子妇人通用】

　　枳殻【去穰麸炒】　防风【一两】　甘草【半两炙】

　　右为末每服二钱百沸汤点服空心食前各一服

　　治妇人男子乆积虚败壮元补血徤胃暖脾止痰逆消饮食北亭丸

　　北亭【二两去除砂石】　阿魏【半两同■〈石冈〉砂研令细醋化去砂石】　川当归【浄洗去苗稍用】　厚朴【去皮姜汁炙令黄色】　陈橘【皮去穰用红】　官桂【去皮秤】　干姜【炮】　甘草【炙】　川芎　胡椒【拣好者】　缩砂【去皮用】　大附【子炮去皮脐已上各秤四两】　茯苓【二两】　青盐【二两与■〈石冈〉砂阿魏同醋研去沙土】　白术【米泔水侵一宿切作片子焙干】　五味子【一两半去沙土用之】

　　右件依法修事为末将■〈石冈〉砂阿魏醋入面看多少同煎稀糊下药更炼好蜜同搜和拌匀再入臼中杵千百下丸如酸枣大每服一丸空心盐汤茶酒任下嚼破女人一切病患并宜服

　　此治老人一切风乌犀丸

　　天麻【二两】　地榆【一两】　元参【一两】　川乌头【一两炮制去皮】　龙脑薄荷【四两】　藿香叶【一两】　皂角【三挺不蛀者烧红入水中浸之】　龙脑【少许】　麝香【少许】

　　右为末炼蜜为膏如皂子大每服一丸嚼吃小儿半丸已下薄荷茶酒调下

　　镇心丸飬老人心气令不健忘聪耳明目方

　　辰砂【一两】　桂【一两】　逺志【去心】　人参【已上各一两】　茯苓【二两】　麦门冬【去心】　石菖蒲　干地黄【各一两半】　已上除辰砂并为末合匀

　　右炼蜜为丸如桐子大空心薄荷酒吞下十丸至十五丸留少朱砂为衣益心气飬神宜常服

　　治老人脾肺客热上焦滞痰凉心润肺消壅枇杷叶散【王昉进男子女人通用】

　　枇杷叶【炙去毛】　人参　茯苓　白术　羌活　黄耆【各一两】　甘草【炙】　半夏【汤洗去滑切破焙干各半两】

　　右为末每服二钱水一盏入生姜薄荷煎至七分食后临卧温服

　　羌活散治老人耳聋眼时头项腰背疼痛浑身疮癣此乃肾脏风所攻也

　　羌活　枳殻【麸炒去穰】　半夏【汤浸七遍】　甘草【炙】　大腹子　防风　桑白皮【各等分】

　　右为粗末每服二钱水一盏生姜煎至七分温服早辰日午时临卧各一服

　　搜风顺气治老人百疾七圣丸【男子女人通用】

　　槟榔　木香　川芎　羌　活桂心【各一两】　郁李仁【一两去皮尖炒令黄色】　大黄【一两一分炒】

　　右为末炼蜜为丸桐子大不计时候温酒下七丸要利动即加七丸淡姜汤下亦得

　　春时摄养第九

　　春属木主发生宜戒杀茂于恩恵以頥生气春肝气王肝属木其味酸木能胜土土属脾主甘当春之时其饮食之味宜减酸益甘以飬脾气肝气盛者调虚气以利之顺之则安逆之则少阳不生肝气内变春时阳气初升万物萌发正二月间乍寒乍热髙年之人多有宿疾春气所攻则精神昏倦宿患发动又复经冬已来拥炉熏衾啖炙饮热至春成积多所发泄致体热头昏膈壅涎嗽四肢劳倦腰脚不任皆冬所发之疾也常宜体候若稍利恐伤臓腑别生和气凉膈化痰之药消解或只选食治方中性稍凉利饮食调停与进自然通畅若别无疾状不湏服药常择和暖日引侍尊亲于园亭楼阁虚敞之处使放意登眺用摅滞懐以畅生气时寻花木游赏以快其意不令孤坐独眠自生郁闷春时若亲朋请召老人意欲从欢任自遨游常令嫡亲侍从惟酒不可过饮春时人家多造冷馔米食等不令下与如水团兼粽粘冷肥僻之物多伤脾胃难得消化大不益老人切宜看承春时遇天气燠暖不可顿减绵衣縁老人气弱骨疎怯风冷易伤肌体但多穿夹衣遇暖之时一重渐减一重即不致暴伤也今具春时汤药如后

　　春时用诸药方

　　治老人春时多昬倦细辛散明目和脾胃除风气去痰涎【男子女人通用】

　　细辛【一两去土】　芎【二两】　甘草【半两炙】

　　右为末每服一大钱以水一盏煎至六分热呷可常服

　　治老人春时热毒风攻颈项头痛面肿及风毒眼涩菊花散

　　菊花　前胡　旋覆花　芍药　元参　苦参　防风【各等分】

　　右为末食后临卧用温酒调下三钱不饮酒用米饮调下亦得

　　治老人春时头目不利昬昬如醉壮热头疼有似伤寒惺惺丸【通用】

　　桔梗　细辛　人参　甘草　茯苓　瓜蒌根　白术【各一两】

　　右为末炼蜜为丸如弹子大每服一丸温水化破治头痛腰痛药入口当下便惺惺

　　治老人春时多偏正头疼神効方【通用】

　　旋覆花【一两焙】　白僵蚕【一两炒】　石膏【一分细研】

　　右件为末以葱煨熟和根同杵为丸桐子大急痛用葱茶下二丸慢痛不过二服

　　治老人春时胸膈不利或时满闷坠痰饮子

　　半夏【不计多少用汤洗十遍为末】　生姜【一大块】　枣七枚

　　右二味以水二盏药末二钱慢火煎至七分临卧时去生姜频服

　　老人春时宜吃延年草进食顺气御药院常合进【通用】

　　青橘皮【四两浸洗去穰】　甘草【二两为细末】　盐【二两半炒】

　　右三味先洗浸橘皮去苦水微焙入甘草同焙干后入盐每早辰嚼三两叶子通滞气大好

　　治老人春时诸般眼疾发动黄耆散兼治口鼻生疮

　　黄耆　川芎　防风　甘草　白蒺藜【畧炒杵去尖出火毒已上各一两】　甘菊【花三分不得用新菊】

　　右净洗晒干勿更近火捣为末每服二钱早辰空心日午临卧各一服干咽或米饮调下暴赤风毒泪昬涩痛痒等眼只三服三两日永效内外障眼乆服方退忌房室毒物火上食凡患眼切不得头上针络出血及服皂角牵牛等药取一时之快并大损眼

　　治老人春时胸膈不利痰壅气噎及咽喉诸疾黍粘汤方

　　黍粘子【三两炒令香熟】　甘草【半两炙】

　　右为末捣罗细末每服一钱食后临卧如常点之

　　夏时摄养第十

　　夏属火主于长养夏心气王心主火味属苦火能克金金属肺肺主辛其饮食之味当夏之时宜减苦増辛以养肺气心气盛者调呵气以疎之顺之则安逆之则太阳不长心气内洞盛夏之月最难治摄阴气内伏暑毒外蒸纵意当风任性食冷故人多暴泄之患惟是老人尤宜保护若檐下过道穿隙破牕皆不可纳凉此为贼风中人暴毒宜居虚堂净室水次木阴洁净之处自有清凉每日凌晨进温平顺气汤散一服饮食温软不令太饱畏日长永但时复进之渴宜饮粟米温饮豆蔲熟水生冷肥腻尤宜减之縁老人气弱当夏之时纳阴在内以阴弱之腹当冷肥之物则多成滑泄一伤正气卒难补复切宜慎之若湏要食瓜菓之类量虚实少为进之縁老人思食之物若有违阻意便不乐但随意与之纔食之际以方便之言解之徃徃知味便休不逆其意自无所损若是气弱老人夏至已后宜服不燥热平补肾气暖药三二十服以助元气若苁蓉丸八味丸之类宜徃洁雅寺院中择虚敞处以其所好之物悦之若要寝息但任其意不可令乆眠但时时令歇乆则神昏直召年髙相协之人日陪闲话论徃昔之事自然喜悦忘其暑毒细汤名茶时为进之晚凉方归谨选夏时汤药如后

　　夏时用药诸方

　　治老人夏多冷气发动胸膈气滞噎塞脾胃不和可思饮食豆蔲散

　　草豆蔻【四两以姜四两炒香黄为度和姜用】　大麦蘖子【十两炒黄】　神曲【四两炒黄】　杏仁【四两去尖炒熟】　甘草【四两炙】　干姜【二两炮制】

　　右为末每服一钱如茶点之不计时候服

　　治老人夏月宜服平补下元明目苁蓉丸

　　苁蓉【四两】　巴戟【二两】　菊花【二两】　枸■〈木巳〉子【二两】

　　右为末炼蜜为丸桐子大每服盐汤下二十丸

　　治老人夏月暴发腹痛及泄泻木香丸

　　轻好全干蝎【二十个每个擘三两段子于慢火上炒令黄熟】　拣好胡椒【三百粒生】木香【一分】

　　右件同药捣为末湿纸裹烧粟米饭为丸如菉豆大如患腹痛每服十五丸煎灯心陈橘皮生姜汤下大便不调及泄泻每服十五丸煎陈橘皮汤下

　　治老人夏月脾胃忽生冷气心腹胀满疼闷泄泻不止诃子散

　　诃子皮【五个】　大腹【五个去皮】　甘草【半两炙】　白术【半两微炒】　草豆蔻【十四个用面褁烧令面熟黄去面并皮用】　人参【去芦头半两】

　　右为末每服二钱水一盏入生姜少许枣二个同煎至六分去滓温服

　　治老人夏月因食冷气积滞或心腹疼痛等宜常服

　　京三棱【三两湿纸褁煨熟透别杵】　蓬莪术【二两同上】　乌药【二两】　益智【去皮二两】　甘草【三两炙】　陈橘皮【二两如乌药用厚朴亦得】

　　右为末每服入盐点之不计时候一钱

　　治老人夏月宜服三圣丸袪逐风冷气进食和胃去痰滞腰膝冷痛

　　葳灵仙【浄洗去土拣择焙干秤五两】　干姜【二两炮制】　乌头【二两炮制去皮脐秤】

　　右件为末煮枣肉为丸如梧子大每服十五丸至二十丸温姜汤下

　　治老人夏月宜服平补楮实丸方驻颜壮筋骨补益元藏疗积冷虚乏一切气疾暖胃进酒食久服令人轻健此神效方

　　楮实【半斤轻杵去白及膜拣择浄微微炒】　鹿茸【四两茄子茸为上其次亦得浄瓮上炙令黄色如无则鹿角屑代之亦妙】　大附子【四两炮去皮脐出火毒】　懐州牛膝【四两去芦头酒浸二宿焙】　紫巴戟【四两洗去心】　金钗石斛【四两去根拣浄细细切之】　川干姜【二两炮制急于新水内浄过】　肉桂【二两去粗皮】

　　右件八味为末楮实子一味用砂盆别研二日令烂细后旋入前药末同研拌令细匀入煮枣肉同研拌得所方入铁臼杵二千下丸如桐子大每服三十丸温酒下忌牛肉豉汁

　　治老人百疾常服四顺汤

　　神曲【四两入生姜四两去皮一处作饼子焙干】　甘草【一两半炙黄】　草豆蔲【一两半先炮熟去皮细剉用】　大麦蘖子【二两炒香熟】

　　右件为末盐点之一钱

　　妇人年老夏月平补血海活血去风五倍丸

　　五焙子【二两】　川芎【二两剉细】　菊花【二两】　荆芥穂【二两】　旋覆花【二两】

　　右为末蜜为丸如桐子大每日空心五更晚食后盐汤酒下十五丸吃至半月日觉见渐安手足有力眼目鲜明进得饮食大王血海请每一日三服若见大叚安乐一日只吃一服尤佳

　　治老人脾胃弱不思饮食吐泻霍乱理中丸

　　人参　甘草　干姜　白术【各等分】

　　右为末炼蜜为丸桐子大每服十五丸食前服

　　夏月消食和气橘红散

　　陈橘皮【一斤半汤浸洗五七度用浄巾拭干后用生姜五两取自然汁拌橘皮令匀淹一宿焙干秤一斤】　肉荳蔲【半两】　甘草【五两】

　　右先将甘草寸截用白盐五两一处同炒点盐红色甘草赤色为度一处为末如茶点之

　　夏月平胃补老人元藏虚弱腑气不顺壮筋骨益颜容固精髓八仙丸

　　泽泻【三两】　茯苓【二两去粗皮】　牡丹【三两】　官桂【二两】　附子【三两炮去皮脐】　生干地黄【八两洗干杵】　山茱萸【四两】　干薯药【四两微炒炙】

　　右事持了焙干惟桂不焙为末炼蜜为丸如桐子大每日空心温酒或盐汤下三十丸

　　秋时摄养第十一

　　秋属金主于肃杀秋肺气王肺属金味属辛金能克木木属肝肝主酸当秋之时其饮食之味宜减辛増酸以养肝气肺气盛者调呬气以泄之顺之则安逆之则太阴不收肺气焦满秋时凄风惨雨草木黄落髙年之人身虽老弱心亦如壮秋时思念徃昔亲朋动多伤感季秋之后水冷草枯多发宿患此时人子最宜承奉晨昬体悉举止看详若颜色不乐便须多方诱说使役其心神则忘其秋思其新登五谷不宜与食易动人宿疾若素知宿患秋终多发或痰涎喘嗽或风眩痹癖或秘泄劳倦或寒热进退计其所发之疾预于未发已前择其中和应病之药预与服食止其欲发今布秋时汤药如后

　　秋时用诸药方

　　治老人一切泻痢七寳丹此药如乆患泻痢诸药疗不差者服此药无不差　若老人反脾泄滑大宜服此药

　　附子【炮】　当归　陈橘皮　干姜【已上各一两】　呉茱萸　厚朴【以姜汁炙】　南椒【已上三味各半两】　舶上硫黄【一两】

　　右件七味细剉以慢火焙过捣罗为末与硫黄末同拌匀一处煎米醋和作两剂却以白面半斤和令得所亦令分作两剂用裹药如烧饼法用文武火煨令面熟为度去却面于臼中捣三百下丸如桐子大如患诸般泻痢以米汤下二十丸空心日午服如患气痛及宿食不消以姜盐汤下二十丸空心日午服如患气痛及宿冷并无忌此方如神如圣其效无及

　　治老人乘秋脏腑虚冷滑泄不定摄脾丸

　　木香　诃子【炮去核】　厚朴【生姜汁炙】　五倍子　白术【各等分】

　　右为末用烧粟米饭为丸桐子大每服十丸米饮送下

　　治老人秋肺壅滞涎嗽间作胃脘痰滞塞闷不快葳灵仙丸

　　干薄荷【取末一两】　皂角【一斤不蛀肥者以河水浸洗去黒皮用银石器内用河水软揉去滓绢滤去渣熬成膏】　葳灵仙【洗择去土焙干为末四两】

　　右入前膏搜丸如桐子大每服三十丸临卧生姜汤吞下

　　治老人脾脏泄泻中心气不和精神倦怠不思饮食神授髙青丸

　　髙良姜　青木香【各一两】

　　右二味为末煮枣肉为丸桐子大干姜汤下十五丸至二十丸治

　　老人秋后多发嗽逺年一切嗽疾并劳嗽痰壅保救丹

　　蛤蚧【一个如是丈夫患取腰前一截雄者用之女人患取雌者腰后一截用之】　不蛀皂角【二挺涂酥炙去黒皮并子】　干地黄【一分熟蒸如饧】　五味子【一分】　杏仁【一分去皮尖用童子小便浸一伏时入蜜炒黄色】　半夏【一分浆水煮三七遍】　丁香【少许】

　　右为末炼蜜为丸如桐子大每日食前一服五丸姜汤下

　　治老人膈滞肺疾痰嗽生姜汤

　　杏仁【四两去皮尖】　生姜【六两去皮细横切之】　甘草【三分】　桃仁【半两去皮尖】　盐花【三两】

　　右以杏仁桃仁姜湿纸同裹煨沙盆内研极细后入甘草盐再研洁器贮之汤点服

　　治诸般腹泻不止及年髙乆泻健脾散

　　川乌头【炮去皮脐三分】　厚朴【去皮姜汁制】　甘草【炙】　干姜【炮各一两】

　　右为末每服一钱水三合生姜二片煎至二合热服并进二服立止

　　冬时摄养第十二

　　冬属水主于敛藏冬肾气旺属水味属咸水克火火属心心主苦当冬之时其饮食之味宜减咸而増苦以养心气肾气盛者调吹气以平之顺之则安逆之则少阴不藏肾之水独沉三冬之月最宜居处密室温暖衾服调其饮食适其寒温大寒之日山药酒肉酒时进一杯以扶衰弱以御寒气不可轻出触冒寒风縁老人血气虚怯真阳气少若感寒邪便成疾患多为嗽吐逆麻痹昏眩之疾冬燥煎炉之物尤宜少食冬月阳气在内阴气在外池沼之中冰坚如石地裂横璺寒从下起人亦如是故盛冬月人多患膈气满急之疾老人多有上热下冷之患如冬月阳气在内虚阳上攻若食炙煿燥热之物故多有壅噎痰眼目之疾亦不宜澡沐阳气内藴之时若加汤火所逼须出大汗髙年人阳气发泄骨肉疎薄昜于伤动多感外疾惟早眠晚起以避霜威晨朝宜饮少醇酒然后进粥临卧宜服微凉膈化痰药一服今列冬时汤药如后

　　冬时用药诸方

　　治老人大肠风燥气秘陈橘皮【霍大使与冯尚药同定此方】

　　陈橘皮【去穰一两】　槟榔【细剉半两】　木香【一分】　羌活【去芦头半两】　防风【去芦头半两】　青皮【子去穰半两】　枳殻【面炒去穰半两】　不蛀皂角【两挺去黒皮酥炙黄】　郁李仁【一两去皮尖炒黄】　牵牛【微炒杵细罗取末二两】

　　右为末郁李仁牵牛同研拌匀炼蜜为丸桐子大每服二十丸食前用姜汤下未利渐加三十丸以利为度

　　老人有热壅滞不快大肠时秘结诸热毒生疮搜风顺气牵牛丸

　　牵牛【二两饭甑蒸过】　木通【一两】　青橘【一两去穰】　桑白皮【一两】　赤芍药【一两】　木香【半两】

　　右为末炼蜜为丸如桐子大每服十五丸至二十丸丈夫酒下妇人血气醋汤下

　　解老人热秘方

　　大附子一个烧留性研为末每服一钱热酒调下

　　食治养老序第十三

　　昔圣人诠置药石疗诸疾病者以其五脏本于五行五行有相生胜之理也荣卫本于阴阳阴阳有顺逆之理也故万物皆禀阴阳五行而生有五色焉有五味焉有寒热焉有良毒焉人取其色味热良毒之性归之五行处以为药以治诸疾顺五行之气者以相生之物为药以养之逆五行之气者以相胜之物为药以攻之或泻母以利子或益子以补母此用药之竒法也经曰天地万物之盗人万物之盗人所以盗万物为资养之法其水陆之物为饮食者不啻千品其五色五味冷热补泻之性亦皆禀于阴阳五行与药无殊大体用药之法以冷治热以热治冷实则泻之虚则补之此用药之大要也人若能知其食性调而用之则倍胜于药也縁老人之性皆厌于药而喜于食以食治疾胜于用药况是老人之疾慎于吐利尤宜食以治之凡老人有患宜先以食治食治未愈然后命药此养老人之大法也是以善治病者不如善慎疾善治药者不如善治食今以食医心镜食疗本草诠食要法诸家治馔洎太平圣恵方食治诸法类成养老食治方各开门目用治诸疾具列于左为人子者宜留意焉

　　食治老人诸疾方第十四

　　食治养老益气方　食治眼目方

　　食治耳聋耳鸣方　食治五劳七伤方

　　食治虚损羸瘦方　食治脾胃气弱方

　　食治泻痢方　食治渴热方

　　食治水气方　食治喘嗽方

　　食治脚气方　食治腰脚疼痛方

　　食治诸淋方　食治噎塞方

　　食治冷气方　食治诸痔方

　　食治诸风方

　　食治养老益气方

　　食治老人补虚益气牛乳方

　　牛乳【五升】　荜茇末【一两】

　　右件药入银器内以水三升和乳合煎取三升后入瓷合中每于食前暖一小盏服之

　　食治老人补虚羸乏气力法制猪肚方

　　獖猪肚【一枚洗如食法】　人参【半两去芦头】　干姜【二钱炮制剉】　椒【二钱去目不开口者微炒去汗】　葱白【七茎去须切】　糯米【三合】

　　右件捣为末入米合和相得入猪肚内缝合勿令泄气以水五升于铛内微火煮令烂熟空心服放温服之次暖酒一中盏饮之

　　老人益气牛乳方

　　牛乳最宜老人平补血脉益心长肌肉令人身体康强润泽面目光悦志不衰故为人子者常须供之以为常食或为乳饼或作断乳等恒使恣意充足为度此物胜肉逺矣

　　食治老人养老以药水饮牛取乳服食方

　　锺乳【一斤上好者细研】　人参【三两去芦头】　甘草【五两炙微赤剉】　干地黄【三两】　黄耆【二两剉】　杜仲【三两去皱皮用】　肉苁蓉【六两】　白茯苓【五两】　麦门冬【四两去心】　薯蓣【六两】　石斛【二两去根剉】

　　右药为末以水三斗先煮粟米七升为粥放盆内用药一两搅令匀少和冷水与渴牛饮之令足不足更饮之一日饮时患渴不饮清水平旦取牛乳服之生熟任意牛须三岁以上七岁以下纯黄色者为上余色为下其乳常令犊子饮之若犊子不饮者其乳动气不堪服也慎蒜猪鱼生冷陈臭其乳牛清洁养之洗刷饮饲须如法用心看之

　　食治老人频遭重病虚羸不可平复宜服此枸■〈木巳〉煎方

　　生枸■〈木巳〉根【细剉一斗以水五斗煮取一斗五升澄清】　白羊【脊骨一贝剉碎】

　　右件药以微火煎取五升去滓取入瓷合中每服一合与酒一小盏合暖每于食前温服

　　食治老人补五劳七伤虚损法煮羊头方

　　白羊头蹄【一副头蹄须用草火烧令黄色刮去灰尘】　胡椒【半两】　萆苃【半两】　干姜【半两】　葱白【切半升】　豉【半斤】

　　右件药先以水煮头蹄半熟内药更煮令烂去骨空腹适性食之日食一具满七具即止禁生冷醋滑五辛陈臭猪鸡等七日

　　治老人大虚羸困极宜服煎猪肪方

　　猪肪不中水者【半斤】

　　右入葱白一茎于铫内煎令葱黄即止候冷暖如身体空腹频服之令尽暖葢覆卧至日晡后乃白粥调糜过三日后宜服羊肝羮

　　羊肝羮方

　　羊肝【一具去筋膜细切】　羊脊■〈月寅〉肉【二条细切】　曲末【半两】　枸杞根【五斤剉以水一斗五升煮取四升去滓】

　　右用枸杞汁煮前羊肝等令烂入豉一小盏葱白七茎切以五味调和作羮空腹食之后三日慎食如上法

　　食治老人补虚劳油面馎饦方

　　生胡麻油【一斤】　浙粳米泔清【一斤】

　　右二味以微火煎尽泔清乃止出贮之取合盐汤二合将和面作馎饦煮令熟入五味食之

　　食治眼目方

　　食治老人肝脏虚弱逺视无力补肝猪肝羮方

　　猪肝【一具细切去筋膜】　葱白【一握去须切】　鸡子【二枚】

　　右以豉汁中煮作羮临熟打破鸡子投在内食之

　　又方

　　青羊肝【一具细切水煮熟漉干】

　　右以盐酱醋和食之立効

　　又方

　　葱子【半升炒熟】

　　右为末每服一匙以水二大盏煎取一盏去滓入米煮粥食之

　　食治老人青白翳明目除邪气利大肠去寒热马齿实拌葱豉粥方

　　马齿实【一升】

　　右为末每服一匙煮葱豉粥和搅食之马齿菜作羮粥吃并明目极佳

　　食治老人肝脏风虚眼暗乌鸡肝粥方

　　乌鸡肝【一具细切】

　　右以豉和米作羮粥食之

　　食治老人目暗不明苍耳粥方

　　右件捣苍耳子烂用布绞滤以水一升取汁和米煮粥食之或作散煎服亦佳

　　食治老人热发眼赤涩痛栀子仁粥方

　　栀子仁【一两】

　　右为末分为四服每服用米三合煮粥临熟时下栀子末一分搅令匀食之

　　食治老人益精气强志意聪耳目鸡头实粥方

　　鸡头实【三合】

　　右煮令熟去殻研如膏入粳米一合煮粥空腹食

　　治老人补中明目利小便蔓菁粥方

　　蔓菁子【二合】　粳米【三合】

　　右捣碎入水二大盏绞泸取汁着米煮粥空心食之

　　食老人益耳目聪明补中强志莲实粥方

　　莲实【半两去皮细切】　糯米【三合】

　　右先以水煮莲实令熟次入糯米作粥候熟入莲实搅令匀热食之

　　食治老人膈上风热头目赤痛目赤■〈目荒〉■〈目荒〉竹叶粥方

　　竹叶【五十片洗浄】　石膏【三两】　沙糖【一两】　浙粳米【三合】

　　右以水三大盏煎石膏等二味取二盏去滓澄清用煮粥熟入沙塘食之

　　食治耳聋耳鸣诸方

　　食治老人乆患耳聋养肾脏强骨气磁石猪肾羮方

　　磁石【一斤杵碎水淘去赤用绵裹】　猪肾【一对去脂膜细切】

　　右以水五升煮磁石取二升去磁石投肾调和以葱豉姜椒作羮空腹食之作粥及入酒并得磁石常留起依前法用之

　　食治老人肾气虚损耳聋鹿肾粥方

　　鹿肾【一对去脂膜切】　粳米【三合】

　　右于豉汁中相和煮作粥入五味如法调和空腹食之作羮及作酒并得

　　食治老人五脏气壅耳聋乌鸡膏粥方

　　乌鸡脂【一两】　粳米【三合】

　　右相合煮粥入五味调和空腹食之乌鸡脂和酒饮亦佳

　　食治老人耳聋不差鲤鱼脑髓粥方

　　鲤鱼脑髓【二两】粳米【三合】

　　右煮粥以五味调和空腹食之

　　食治老人肾脏气惫耳聋猪肾粥方

　　猪肾【一两去膜细切】葱白【二茎去须切】人参【一分去芦头】防风【一分去芦】粳米【二合】薤白【去茎去须】

　　右件药末并米葱薤白着水下锅中煮候粥临熟拨开中心下肾莫搅动慢火更煮良乆入五味空腹服之

　　食治五劳七伤诸方

　　食治老人五劳七伤下焦虚冷小便遗精宜食暖腰壮阳道饼子方

　　附子【一两炮制去皮脐】　神面曲【三两】　干姜【一两炮制剉】　桂心【一两】　五味子【一两】　肉苁蓉【一两半酒浸一宿刮去皱皮炙干】　兎丝子【一两酒浸三日暴干为末】　羊髓【二两】　大枣【二十枚煮去皮核】　酥【二两】　蜜【四两】　白面【一斤】　黄牛乳【一斤半】　汉椒【半两去目及闭口者微炒去汗】

　　右为末入面以酥蜜髓乳相和入枣瓤熟搜于盆中葢覆勿令通风半日乆即将出更搜令熟捍作糊饼大面上以筋挑之即入炉■〈火熬〉中上下以火煿令熟每日空腹食五枚一方入酵和更佳

　　食治老人五劳七伤益下元壮气海服经月余肌肉充盛老成少年宜服食雌鸡粥方

　　黄雌鸡【一只去毛藏腹】　肉苁蓉【酒浸一宿一两刮去皱皮切】　生薯蓣【一两切】　阿魏【少许炼过】粳米【二合淘入】

　　右以上先将鸡烂煮擘骨取汁下米及鸡肉苁蓉等都煮粥入五味空心食之

　　食治五劳七伤阳气衰弱腰脚无力宜食羊肾苁蓉羮方

　　羊肾【一对去筋膜脂细切】　肉苁蓉【一两酒浸一宿刮去皱皮细切】

　　右件药和作羮着葱白盐五味末等一如常法空腹服之

　　食治老人五劳七伤阳气衰弱强益气力鹿肾粥方

　　鹿肾【一对去脂膜细切】　肉苁蓉【二两酒浸一宿刮去皮切】　粳米【三合】

　　右件药先以水二盏煮米作粥欲熟下鹿肾苁蓉葱

　　食治老人虚损羸瘦诸方

　　食治老人脏腑虚损羸瘦阳气乏弱雀儿粥方

　　雀儿【五只治如食法细切】　粟米【一合】　葱白【三茎切】

　　右先将雀儿炒肉次入酒一合煮少时入水二大盏半下米煮作粥欲熟下葱白五味等候熟空心服之

　　食治老人虚损羸瘦下焦乆冷眼昬耳聋骨汁煮饼方

　　大羊尾骨【一条以水五大盏煮取汁二大盏五分】　葱白【五茎去须切】　面【三两】　陈橘皮【一两汤浸去白穰焙】　羊肉【四两细切】　荆芥【一握】

　　右件药都用骨汁煮五七沸去滓用汁少许后搜面作索饼却于汁中与羊肉煮入五味空腹服之

　　食治老人虚损羸瘦助阳壮筋骨羊肉粥方

　　羊肉【二斤】　黄耆【一两生剉】　人参【一两去芦头】　白茯苓【一两】　枣【五枚】　粳米【三合】

　　右件药先将肉去脂皮取精膂肉留四两细切余一斤十二两以水五大盏并黄耆等煎取汁三盏去滓入米煮粥临熟下切了生肉更煮入五味调和空心食之

　　食治老人虚损羸瘦令人肥白光泽鸡子索饼方

　　白面【四两】　鸡子【四两】　白羊肉【四两炒作臛】

　　右件以鸡子清搜面作索饼于豉汁中煮令熟入五味和臛空腹食之

　　食治老人肾气损阴痿固痹风湿肢节中痛不可持物石英水煮粥方

　　白石英【二十两】　磁石【三十两槌碎】

　　右件药以水二斗器中浸于露地安置夜即揭葢令得星月气每日取水作羮粥及煎茶汤吃皆用之用却一升即添一升如此经年诸风并差气力强盛颜如童子

　　食治老人脾胃气弱方

　　食治老人脾胃气弱不多食四肢困乏无力黄瘦羊肉索饼方

　　白羊肉【四两】　白面【六两】　生姜汁【二合】

　　右以姜汁搜面肉切作臛头下五味椒葱煮熟空心食之日一服如常作益佳

　　食治老人脾胃气弱饮食不下虚劣羸瘦及气力衰微行履不得鲫鱼熟鲙方

　　鲫鱼肉【半斤细作鲙】

　　右投豉汁中煮令熟下胡椒莳萝并姜橘皮等末及五味空腹食常尤佳

　　食治老人脾胃气弱饮食不多羸乏藿菜羮方

　　藿菜【四两切之】　鲫鱼肉【五两】

　　右煮作羮下五味椒姜并调少面空心食之常以三五日服极补益

　　食治老人脾胃气弱不能饮食多困无力醸猪肚方

　　猪肚【一个肥者浄洗之】　人参末【半两】　橘皮末【半两】　猪脾【二枚细切】　饭【半碗】　葱白【半握】

　　右总内猪肚中相和入椒酱五味讫缝口合蒸之令烂熟空心渐食之能作三两剂兼补劳

　　食治老人脾胃气弱不多进食行步无力黄瘦气微见食即欲吐鸡子馎饦方

　　鸡子【三枚】　白面【五两】　白羊肉【五两作臛头】

　　右件以鸡子白搜面如常法作之以五味煮熟空心食之日一服常作极补虚

　　食治老人脾胃气弱食不消化羸瘦举动无力多卧曲末索饼子方

　　曲末【二两捣为面】　白面【五两】　生姜汁【三两】　白羊肉【二两作臛头】

　　右以姜汁搜曲末和面作之加羊肉臛头及下酱椒五味煮熟空心食之日一服常服尤益

　　食治老人脾胃气弱劳损不下食羊脊粥方

　　大羊脊骨【一具肥者搥碎】　青粱米【四合浄淘】

　　右以水五升煎取二升汁下米煮作粥空心食之可下五味常服其功难及甚效

　　食治老人脾胃气弱干呕不能下食羊血方

　　羊血【一斤鲜者面酱作片】　葱白【一握】　白面【四两捍切】

　　右煮血令熟渐食之三五服极有验能补益脏腑

　　食治老人脾胃气弱虚呕吐不下食渐加羸瘦粟米粥方

　　粟米【四合浄淘】　白面【四两】

　　右以粟米拌面令匀煮作粥空心食之一日一服极养肾气和胃

　　食治老人饮食不下或呕逆虚弱生姜汤方

　　生姜【二两去皮细切】　浆水【一升】

　　右和少盐煎取七合空心常作开胃进食

　　食治老人脾胃虚弱恶心不欲饮食常呕吐虎肉炙方

　　虎肉【半斤切作脔】　葱白【半握细切】

　　右件以椒酱五味调炙之空心食冷为佳不可热食损齿

　　食治老人脾胃气弱不多食痿瘦黄雌鸡馄饨方

　　黄雌鸡肉【五两】　白面【七两】　葱白【二合细切】

　　右以切肉作馄饨下椒酱五味调和煮熟空心食之日一服皆益脏腑悦泽颜色

　　食治老人泻痢诸方

　　食治老人脾胃气冷痢白脓涕腰脊疼痛瘦弱无力鲫鱼熟鲙

　　鲫鱼肉【九两切作鲙】　豉汁【七合】　干姜【半两】　橘皮末【半两】

　　右以椒酱五味调和豉汁沸即下鲙鱼煮熟下二味空心食之日一服其效尤益

　　食治老人肠胃冷气痢下不止赤石脂馎饦方

　　赤石脂【五两碎筛如面】　白面【七两】

　　右以赤石脂末和面搜作之煮熟下葱酱五味臛头空心食之三四服皆愈

　　食治老人脾胃气冷肠数痢黄雌鸡炙方

　　雌鸡【一只如常法】

　　右以五味椒酱刷炙之令熟空心渐食之亦甚补益脏腑

　　食治老人脾胃虚气频频下痢瘦乏无力猪肝煎

　　獖猪肝【一具去膜切作片洗去血】　好醋【一升】

　　右以醋煎肝微火令泣尽干即空心常服之亦明目温中除冷气

　　食治老人脾胃虚弱冷痛泄痢无常不下食椒面粥方

　　蜀椒【一两熬捣为末】　白面【四两】

　　右和椒拌之令匀即煮空心食之日一服尤佳

　　食治老人冷热不调下痢赤白腹痛不止甘草汤方

　　甘草【一两切熬】　生姜【一两刮去皮切】　乌豆【一合】

　　右以水一升煎取七合去滓空心服之不过三日服愈

　　食治老人赤白痢刺痛不多食痿瘦鲫鱼粥方

　　鲫鱼肉【七两】　青粱米【四两】　橘皮末【一分】

　　右相和煮作粥下五味椒酱葱调和空心食之二服亦治劳和脏腑

　　食治老人肠胃虚冷泄痢水谷不分薤白粥方

　　薤白【一握细切】　粳米【四合】　葱白【三合细切】

　　右相和作羮下五味椒酱姜空心食常作取效

　　食治老人脾虚气弱食不消化泄痢无定曲末粥方

　　神曲【二两炙捣罗为末】　青粱米【四合浄淘】

　　右相和煮粥空心食之常三五服立愈

　　食治老人赤白痢日夜无度烦热不止车前子饮

　　车前子【五合绵裹用水二升煎取一升半汁】　青粱米【三合】

　　右取煎汁煮作饮空心食之日三服最除热毒

　　食治老人痢不止日渐黄瘦无力不多食黍米粥方

　　黍米【四合浄淘】　阿胶【一两炙为末】

　　右煮粥临熟下胶末调和空心食之一服尤效

　　食治老人下痢赤白及水谷不度腹痛马齿菜方

　　马齿菜【一斤浄淘洗】

　　右煮令熟及热以五味或姜醋渐食之其功无比

　　食治老人烦渴热诸方

　　食治老人烦渴口干骨节烦热枸杞饮方

　　枸■〈木巳〉根白皮【一升】　小麦【一升浄淘】　粳米【三合研】

　　右以水一斗煮二味取七升汁下米作饮渴即渐服之

　　食治老人烦渴不止饮水不定转渴舌卷干焦大麦汤方

　　大麦【二升】　赤饧【二合】

　　右以水七升煎取五升去滓下饧调之渴即服愈

　　食治老人烦渴小便黄色无度黄雌鸡羮方

　　黄雌鸡【一只如常法】　粳米【二合淘浄】　葱白【一握】

　　右切鸡和煮作羮下五味少着盐空心食之渐进当效

　　食治老人消渴热中饮水不止小便无度烦热猪肚方

　　猪肚【一具肥者浄洗之】　葱白【一握】　豉【五合绵褁】

　　右煮烂熟下五味调和空心切渐食之渇即饮汁亦治劳热皆差

　　食治老人烦渇脏腑干枯渇不止野鸡臛方

　　野鸡【一只如常法】　葱白【一握】　粳米【二合细研】

　　右切作相和羮作臛下五味椒酱空心食心常作服佳妙

　　食治老人烦渴饮水不足日渐羸瘦困弱兎头饮方

　　兎头【一枚浄洗之】　豉心【五合绵裹】

　　右以水七升煮取五升汁渴即渐饮之最效

　　食治老人消渇烦闷常热身体枯燥黄瘦牛乳方

　　牛乳【一升真者微熬】

　　右空心分为二服极补益五脏令人强健光悦

　　食治老人消渴壮热燥不安兼无力青粱米饮方

　　青粱米【一升浄洗淘之研令细】

　　右以水三升和煮之渴即渐饮服之极治热燥并除

　　食治老人消渴热中饮水无度常若不足青豆方

　　青豆【二升净淘】

　　右煮令烂熟空心饥即食之渴即饮汁或作粥食之任性亦佳

　　食治老人消渴烦热心神狂乱躁闷不安冬瓜羮方

　　冬瓜【半斤去皮】　豉心【二合绵裹】　葱白【半握】

　　右以和煮作羮下五味调和空心食之常作粥佳

　　食治老人消渇消中饮水不足五脏干枯芦根饮子

　　芦根【切一升水一斗煎取七升半】　青粱米【五合】

　　右以煎煮饮空心食之渐进为度益效忌醎食炙肉熟面等

　　食治老人消渴诸药不差黄瘦力弱鹿头方

　　鹿头【一枚炮去毛浄洗之】

　　右煮令烂熟空心日以五味食之并服汁极效

　　食治老人水气诸方

　　食治老人水气病身体肿闷满气急不能食皮肤欲裂四肢常疼不可屈伸鲤鱼臛方

　　鲤鱼肉【十两】　葱白【一握】　麻子【一升熬细研】

　　右以水滤麻子汁和煮作臛下五味椒姜调和空心时渐食之常服尤佳

　　食治老人水气病四肢肿闷沉重喘息不安水牛肉方

　　水牛肉【一斤鲜】

　　右蒸令烂熟空心切以五味姜醋渐食之任性为佳

　　食治老人水气浮肿身皮肤燥痒气急不能下食心腹胀满气欲絶貒肉羮方

　　貒肉【一斤细切】　葱白【半握切】　粳米【三合浙】

　　右和煮作羮下五味椒姜空心常食之最验

　　食治老人水气肿满身体疼痛不能食麻子粥方

　　冬麻子【一升研取汁】　鲤鱼肉【七两切】

　　右取麻子汁下米四合和鱼煮作粥以五味葱椒空心食日一服频作皆愈

　　食治老人水气胀闷手足浮肿气急烦满赤豆方

　　赤小豆【三升淘浄】　樟栁眼【好者切一升】

　　右和豆煮烂熟空心常食豆渴即饮汁勿别杂食服三二服立效

　　食治老人水气面肿腹胀喘乏不安转动不得手足不仁身体重困或疼痛郁李仁粥方

　　郁李仁【二两研以水滤取汁】　薏苡仁【五合淘】

　　右以煎汁作粥空心食之日二服常立效

　　食治老人水气面目手足浮肿腹胀风急桑白皮饮

　　桑白皮【四两切】　青粱米【四合研】

　　右以桑汁煮作饮空心渐食常服尤佳益

　　食治老人水气疾心腹胀满四肢烦疼无力白煮鲤鱼方

　　鲤鱼一头重【二斤者如常法】　橘皮【二两】

　　右和煮令烂熟空心以二味少着盐食之常服并饮少许汁将理为验

　　食治水气胀满手足俱肿心烦闷无力大豆方

　　大豆【二升】　白术【二两】　鲤鱼【一斤】

　　右以水和煮令豆烂熟空心常食之鱼豆饮其汁尤佳

　　食治老人水气身体虚肿面目虚胀水牛皮方

　　水牛皮【二斤刮去毛净洗】　橘皮【一两】

　　右相和煮令烂熟切以生姜醋五味渐食之常作尤益

　　食治喘嗽诸方

　　食治老人上气急喘息不得坐卧不安猪颐酒方

　　猪頥【三具细切】　青州枣【三十枚】

　　右以酒三升浸之若秋冬三五日春夏一二日密封头以布绞去滓空心温任性渐服之极验切忌咸热

　　食治老人上气咳嗽胸中妨满急喘桃仁粥方

　　桃仁【三两去皮尖研】　青粱米【二合浄淘】

　　右调桃仁和米煮作粥空心食之日一服尤益

　　食治老人上气咳嗽烦热干燥不能食饧煎方

　　寒食饧【四两】　干地【黄生者汁一升】　白蜜【三合】

　　右相和微火煎之令稠即空心每日含半匙细咽汁食后亦服除热最效

　　食治老人上喘咳嗽身体壮热口干渇燥猪脂方

　　猪肪脂一【斤切作脔】

　　右于沸汤中投煮之空心以五味渐食之其效不可比补劳治百病食治老人上喘咳嗽气急面目浮肿坐卧不得苏煎方

　　土苏【四两】　鹿髓【三合】　生地黄汁【一升】

　　右相和微火煎之如饧即止空心及食后常含半匙细咽汁三两日即差

　　食治老人气急胸胁逆满食饮不下枣煎方

　　青州枣【三十枚大者去核】　土苏【三两】　饧【二合】

　　右相和微火温令消即下枣搅之相和以微火煎令苏饧泣尽即止每食止即噉一二枚渐渐咽汁为佳忌咸热炙肉

　　食治老人咳嗽胸胁引痛即多见唾涕燠梨方

　　黄梨【一大颗刺作五十孔】　蜀椒【五十粒】　面【二两】

　　右以蜀椒每孔内一颗软面软裹放于塘灰火中候煨令熟去面冷空心切食用三二服尤佳不当及热食之益甚须羊肚肝羮治之

　　食治老人上气咳嗽喘急烦热不下食食即吐逆腹胀满姜糖煎方

　　生姜汁【五合】　沙糖【四两】

　　右相和微火温之一二十沸即止每度含半匙渐渐下汁

　　食治老人咳嗽虚弱口舌干燥涕唾浓粘甘蔗粥方

　　甘蔗汁【一升半】　青粱米【四合浄淘】

　　右以蔗汁煮粥空心渐食之日一二服极润心肺

　　食治老人上气热咳嗽引心腹痛满闷桃仁煎方

　　桃仁【二两去皮尖熬末】　赤饧【四合】

　　右相和微煎三五沸即止空心每度含少许渐渐咽汁尤益

　　食治老人咳嗽烦热或唾血气急不能食地黄饮方

　　生地黄【半斤研如水取汁】

　　右以地黄汁煎作膏空心渐食之日一服极效

　　食治脚气诸方

　　食治老人脚气烦热流肿入膝满闷猪肚生方

　　猪肚【一具肥者细切作生】

　　右以水洗布绞令干好蒜醋椒酱五味空心常食之亦治热劳补益效

　　食治老人脚气毒闷身体不任行履不能紫苏粥方

　　紫苏子【五合熬研细以水投取汁】　粳米【四合浄淘】

　　右煮作粥临熟下苏汁调之空心而食之日一服亦温中

　　食治老人脚气逆闷呕吐冲心不能下食猪肾生方

　　猪肾【二只去膜细切作生】

　　右以蒜醋五味空心食之日一服佳极

　　食治老人脚气冲逆身肿脚肿大小便秘涩不通气息喘急食饮不下郁李仁饮方

　　郁李仁【二两细研以水滤取汁】　薏苡仁【四合淘研破】

　　右以相和煮饮空心食之一二服极验

　　食治老人脚气逆心闷烦燥心神狂误鲤鱼臛方

　　鲤鱼【一斤取肉】　莼菜【四两】　粳米【三合研】

　　右切以葱白一握相和煮臛下五味椒姜调和空心食之常服亦治水气

　　食治老人脚气烦闷或吐逆不下食痹弱麻子粥方

　　麻子【一斤熬研水滤取汁】　粳米【四合浄淘】

　　右以麻子汁作粥空心食之日一服尤益亦中治冷气

　　食治老人脚气烦燥或逆心间愦呕逆水牛头方

　　水牛头【一枚炮去毛洗之】

　　右煮令烂熟切以姜醋五味空心渐渐食之皆效

　　食治老人脚气毒冲心身面浮肿气急熊肉腌方

　　熊肉【二斤肥者切作块】

　　右切以五味作腌腊空心日炙食之亦可作羮粥任性食之极效

　　食治老人脚气攻心烦闷胸腹胀满乌鸡羮方

　　乌鸡【一只治如常法】　葱白【一握细切】　米【二合研】

　　右煮令熟空心切以五味作羮常食之为佳

　　食治老人脚气肾虚气损脚膝无力困乏生栗方

　　生栗【一斤以蒸熟透风处悬令干】

　　右以每日空心常食十颗极治脚气不测有功

　　食治老人脚气烦痹缓弱不随行履不能猪肾粥方

　　猪肾【二只去膜切细】　粳米【四合淘】　葱白【半握】

　　右和煮作粥下五味椒姜空心食之日一服最验

　　食治老人脚气痹弱五缓六急烦燥不安豉心酒方

　　豉心【三升九蒸九曝为佳】　酒【五升】

　　右以酒浸一二日空心任意温服三盏极效

　　食治诸淋方

　　食治老人五淋小便涩痛常频不利烦热麻子粥方

　　麻子【五合熬研水滤取汁】　青粱米【四合淘之】

　　右以麻子汁煮作粥空心渐食之一日二服常益佳

　　食治老人淋病小便不通利秘涩少痛榆皮索饼方

　　榆皮【二两切用水三升煮取一升半汁】　白面【六两】

　　右搜面作之于榆汁拌煮下五味葱椒空心食之常三五服极利水道

　　食治老人五淋病身体烦热小便痛不利浆水饮

　　浆水【三升酸美者】　青粱米【三合研】

　　右煮作饮空心渐饮之日二三服亦宣利效

　　食治老人淋小便秘涩烦热燥痛四肢寒栗葵菜羮方

　　葵菜【四两切】　青粱米【三合研】　葱白【一握】

　　右煮作羮下五味椒酱空心食之极治小便不通

　　食治老人淋烦热小便茎中痛涩少不快利青豆方

　　青豆【二升】　橘皮【二两】　麻子汁【一升】

　　右煮豆临熟即下麻子汁空心渐食之并服其汁皆验

　　食治老人五淋乆不止身体壮热小便满闷小麦汤方

　　小麦【一升】　通草【二两】

　　右以水煮取三升去滓渐渐食之须臾当差

　　食治老人淋病小便长涩不利痛闷之极苏蜜煎方

　　藕汁【五合】　白蜜【五合】　生地黄汁【一升】

　　右相和微火煎之令如饧空心含半匙渐渐下饮食了亦服忌热食炙肉

　　食治老人五淋燥痛小便不多秘涩不通苏粥方

　　土苏【二两】　青粱米【四合淘浄】　浆水【二升】

　　右煮作粥临熟下苏搅之空心食之日一服尤佳

　　食治老人淋病小便下血身体热盛车前子饮

　　车前子【五合绵裹水煮取汁】　青粱米【四合淘研】

　　右煮煎汁作饮空心食之常服亦明目去热毒

　　食治老人五淋秘涩小便禁痛膈闷不利蒲桃浆方

　　蒲桃汁【一升】　白蜜【三合】　藕汁【一升】

　　右相和微火温三沸即止空心服五合食后服五合常以服之殊效

　　食治噎塞诸方

　　食治老人胸膈妨塞食饮不下渐黄瘦行履无气软弱羊肉索饼方

　　羊肉白者【四两切作臛头】　白面【六两】　橘皮末【一分】

　　右捣姜汁搜面作之如常肉下五味葱椒橘皮末等炒熟煮空心食之日一服极肥健温臓腑

　　食治老人噎病心痛闷膈气结饮食不下桂心粥方

　　桂心末【一两】　粳米【四合淘研】

　　右以煮作粥半熟次下桂末调和空心日一服亦破冷气殊效

　　食治老人噎病食不通胸膈满闷黄雌鸡馎饦方

　　黄雌鸡【四两切作臛头】　白面【六两】　茯苓末【二两】

　　右和茯苓末搜面作豉汁中煮空心食之常作三五服极除冷气噎

　　食治老人噎病食饮不下气塞不通蜜浆方

　　白蜜【一两】　熟汤【一升】

　　右汤令熟即下蜜调之分二服皆愈

　　食治老人噎病气塞食不通吐逆蘓蜜煎方

　　土苏【二两】　白蜜【五合】　生姜汁【五合】

　　右相和微火煎之令沸空心服半匙细细下汁尤效

　　食治老人噎病胸满塞闷饮食不下姜橘汤方

　　生姜【二两切】　陈橘皮【一两】

　　右以水二升煎取一升去滓空心渐服之常益

　　食治老人噎臓腑虚弱胸胁逆满饮食不下椒面粥方

　　蜀椒【一两杵令碎】　白面【五两】

　　右以苦酒浸椒一宿明旦取出以拌面中令匀煮熟空心食之日二服常验

　　食治老人噎冷气壅塞虚弱食不下苏煎饼子

　　土苏【二两】　白面【六两以生姜汁五合调之】

　　右如常法作之空心常食润臓腑和中

　　食治老人咽食入口即塞涩不下气壅白米饮方

　　白米【四合研】　舂头糠末【一两】

　　右煮饮熟下糠米调之空心服食尤益

　　食治老人噎塞水食不通黄瘦羸弱馄饨方

　　雌鸡肉【五两细切】　白面【六两】　葱白【半握】

　　右如常法下五味椒姜向鸡汁中煮熟空心食之日一服极补益

　　食治冷气诸方

　　食治老人冷气心痛无时徃徃发动不能食桃仁粥方

　　桃仁【二两去皮尖研水淘取】　青粱米【四合淘研】

　　右以桃仁汁煮作粥空心食之常服除泠温中

　　食治老人冷气心痛不止腹胁胀满坐卧不得茱臾饮方

　　茱萸末【二分】　青粱米【二合研细】

　　右以水二升煎茱萸末取一升便下米煮作饮空心食之一二服尤佳

　　食治老人冷气心痛缴结气闷桂心酒方

　　桂心末【一两】　清酒【六合】

　　右温酒令热即下桂心末调之频服一二服效

　　食治老人冷气心痛牵引背脊不能下食紫苏粥方

　　紫苏子【三合熬细研】　青粱米【四合淘】

　　右煮作粥临熟下苏子末调之空心服为佳

　　食心老人冷气卒心痛闷涩气不来手足冷盐汤方

　　盐末【一合】　沸汤【一升】

　　右以盐末内汤中调频令服尽须臾当吐吐即差

　　食治老人冷气心痛呕不多下食烦闷椒面馎饦方

　　蜀椒【一两去目及闭口者焙干为末筛】　白面【五两】　葱【三茎切】

　　右以椒末和面搜作之水煮下五味调和食之常三五服极效尤佳

　　食治老人冷气心痛姜橘皮汤方

　　生姜【一两切】　陈橘皮【一两炙为末】

　　右以水一升煎取七合去滓空心食之日三两服尤益

　　食治老人冷气心痛郁结两胁胀满髙良姜粥方

　　髙良姜【二两切以水二升煎取一升半汁】　青粱米【四合研淘】

　　右以姜汁煮粥空心食之日一服极益效

　　食治老人冷气心痛发动时遇冷风即痛荜苃粥方

　　荜苃末【二合】　胡椒末【一分】　青粱末【四合淘】

　　右以煮作粥熟下二味调之空心食常服尤效

　　食治老人冷气逆心痛结举动不得干姜酒方

　　干姜末【半两】　清酒【六合】右温酒热即下椒末投酒中顿服之立愈

　　食治诸痔方

　　食治老人痔病下血不止肛门肿■〈犭矛〉狸羮方

　　■〈犭矛〉狸【一两如常法治】

　　右细切以面及葱椒五味拌作片炙熟空心渐食之亦可作羮粥任性尤佳

　　食治老人痔下血乆不差渐加黄瘦无力鲤鱼鲙方

　　鲤鱼肉【十两切作鲙如常法】

　　右以蒜醋五味空心常食之日一服差忌鲊甜食

　　食治老人痔常下血身体壮热不多食苍耳粥方

　　苍耳子【五合熟拌水二升煎取一升半汁】　粳米【四合淘】

　　右以前件煮作粥空心食之日常服亦可煎汤服之极效破气明目

　　食治老人痔病乆不愈肛门肿痛鳗鲡鱼臛方

　　鳗鲡鱼肉【一斤切作臛】　葱白【半握细切】

　　右煮作臛下五味椒姜空心渐食之杀虫尤佳

　　食治老人痔病下血不止日加羸瘦无力鸲鹆散方

　　鸲鹆【五只治洗令浄曝令干】

　　右捣为散空心以白粥饮服二方寸化日二服最验亦可炙食任性

　　食治老人五痔泄血不絶四肢衰弱不能下食杏仁饮方

　　杏仁【二两去皮尖细研以水浸之】　粳米【四合淘之】

　　右以杏仁汁相和煮作饮空心食之日一服效

　　食治老人五痔乆不愈生疮疼痛野猪肉羮方

　　野猪肉【一斤细切】　葱白【一握】　米【二合细研】

　　右煮作羮五味调和椒姜空心渐食之常作极效

　　食治老人五痔下血常烦热羸瘦桑耳粥方

　　桑耳【二两水三升煎取二升汁】　粳米【四合淘之】

　　右以桑耳汁煮作粥空心食之日一二服皆效

　　食治老人五痔泄血不止积日困劣无气鸳鸯法炙方

　　鸳鸯【一枚如常法】

　　右以五味椒酱腌火炙之令熟空心渐食之亦疗乆瘘疮絶验

　　食治老人五痔血下不差肛门肿痛渐瘦鲇鱼方

　　鲇鱼肉【一斤】　葱【半把】

　　右以白煮令熟空心以蒜醋五味渐渐食之常作尤佳

　　食治诸风方

　　食治老人中风言语蹇涩精神昏愦手足不仁缓弱不遂方

　　葛粉【五两】　荆芥【一握】　豉【五合】

　　右以搜葛粉如常作之煎二味取汁煮之下葱椒五味臛头空心食之一二服将息为效忌猪肉■〈麦乔〉面

　　食治老人中风口面喎偏大小便秘涩烦热荆芥粥方

　　荆芥【一把切】　青粱米【四合淘】　薄荷叶【半握切】　豉【五合绵裹】

　　右以水煮取荆芥汁下米及诸味煮作粥入少盐醋空心食之常服佳

　　食治老人中风缓弱不仁四肢摇动无气力炙熊肉方

　　熊肉【一斤切】　葱白【半握切】　酱椒等

　　右以五味腌之炙熟空心冷食之恒服为佳亦可作羮粥任性食之尤佳

　　食治老人中风汗出四肢顽痹言语不利麻子饮方

　　麻子【五合熬细研水淹取汁】　粳米【四合浄淘研之】

　　右以麻子煮作饮空心渐食之频作极补益

　　食治老人中风口目瞤动烦闷不安牛蒡馎饦方

　　牛蒡根【切一升去皮曝干杵为面】　白米【四合浄淘研之】

　　右以牛蒡粉和面作之向豉汁中煮加葱椒五味臛头空心食之恒服极效

　　食治老人卒中风口噤身体反张不语大豆酒方

　　大豆【二升熬之】　清酒【二升】

　　右熬豆令声絶即下酒投之煮一二沸去滓顿服之覆卧汗差口禁拗灌之

　　食治老人中风头旋目眩身体厥强筋骨疼痛手足烦热心神不安乌驴头方

　　乌驴头【一枚炮去毛浄治之】

　　右以煮令烂熟细切空心以姜醋五味食之渐进为佳极除风热其汁如酽酒亦医前患尤效

　　食治老人中风四肢不仁筋骨顽强苍耳叶羮方

　　苍耳叶【五两切好嫩者】　豉心【二两别煎】

　　右和煮作羮下五味椒姜调和空心食之尤佳

　　食治老人中风热毒心闷气壅惛倒甘草豆方

　　甘草【一两】　乌豆【三合】　生姜【半两切】

　　右以水二升煎取一升去滓冷渐食服之极治热毒

　　食治老人中风烦热言语涩闷手足热乌鸡臛方

　　乌鸡【半斤细切】　麻子汁【五合】　葱白【一把】

　　右煮作臛次下麻子汁五味椒姜令熟空心渐食之补益

　　食治老人中风心神惛昧行即欲倒呕吐白羊头方

　　白羊头【一具治如常法】

　　右以空心用姜醋渐食之为佳

　　食治老人中风邪毒脏腑壅塞手足缓弱蒜煎

　　大蒜【一升去皮细切】　大豆黄【炒二升】

　　右以水一升和二味微火煎之似稠即止空心每服食噉三二匙亦补肾气

　　食治老人乆风湿痹筋挛骨痛润皮毛益气力补虚止毒除面皯冝服补肾地黄酒

　　生地黄【一升切】　大豆【二升熬之】　生牛蒡根【一升切】

　　右以绢袋盛之以酒一斗浸之五六日任性空心温服三二盏恒作之尤佳

　　食治老人风热烦毒顽痹不仁五缓六急駞脂酒方

　　野駞脂【五两炼之为上】

　　右空心温酒五合下半匙已上调脂令消顿服之日二服极效

　　食治老人风挛拘急偏枯不通利雁脂酒方

　　雁脂【五两消之令散】

　　右每日空心温酒一盏下脂半合许调顿服之

　　食治老人风虚痹弱四肢无力腰膝疼痛巨胜酒方

　　巨胜酒【二升熬】　薏苡仁【二升】　干地黄【半斤切】

　　右以绢袋贮无灰酒一斗渍之勿令泄气满五六日任性空心温服一二盏尤益

　　食治老人风冷痹筋脉缓急苍耳茶方

　　苍耳子【二升熟杵为末】

　　右每日煎服之代茶常服治风热明目

　　食治老人热风下血明目益气除邪治齿疼利臓腑顺气槐茶方

　　槐叶【嫩者五斤蒸令熟为片曝干作茶捣罗为末】

　　右每日煎如茶法服之恒益除风尤佳

　　简妙老人备急方第十五

　　治一切伤损血出消肿毒秦王背指散

　　宣连　槟榔【各等分】

　　右为末伤扑干贴消肿冷水调鸡翎扫妙

　　治失音回声饮子

　　皂角【一挺刮去黒皮并子】　萝卜【二个切作片】

　　右以水二椀同煎至半椀以下服之不过三服便语吃却萝卜更妙

　　治鼻衂醍醐酒

　　右以萝卜自然汁半盏热酒半盏相和令匀再用汤温过服之立验

　　补下元乌髭须壮脚膝进食悦颜色治腰疼杜仲丸

　　杜仲【一两炙令黄为度】　补骨脂【一两炒令香熟为末】　胡桃仁【一两汤浸去皮细研】

　　右件三味研令匀炼蜜为丸如梧桐子大空心温酒下三十丸

　　治一切眼洗眼药

　　胆矾【一两煅令白去火毒用】　滑石【一两研】　秦皮【半两】　腻粉【二钱化】

　　右每用一字汤泡候温闭目洗两眦头以冷为度

　　补益疗眼有黒花明目川椒丸

　　川椒【一斤每用盐一斤拌淹一宿三度换盐淹三夜取出晒干去盐用】　黒参【半斤剉】

　　右二味为末炼蜜为丸如梧桐子大每日盐汤下三十丸食后临卧服之

　　治肾臓虚冷肝膈浮热上冲两目生翳黒花风毒乆不治者

　　青盐【一两生研】　苍术【一两先用米泔水浸洗三日焙干切】　木贼草【一两小便浸三日焙干】

　　右为末空心熟水调下一钱如大段青白不见物者不过十服小可只三二服

　　治眼有冷泪木贼散

　　木贼【一两为末】　木耳【一两烧为黒灰】

　　右件二味同研令匀每用二钱以清米泔煎熟放温调下食后临卧各一服

　　治肠风泻血当日止方

　　附子【一两炮去皮脐为末】　緑矾【四两用瓶子盛之火煅食顷候冷取入盐一合硫黄一两同矾研依前入瓶子内烧食乆候冷取出研细用之】

　　右二味一处研令匀粟米粥为丸如桐子大空心用生地黄汁下三十丸当日止一月除根亦可乆服助下元除风气补益臓腑

　　治泻痢乳香散和气止藏毒泻血腹内■〈疒丂〉痛等

　　乳香【少许】　诃子皮【一分】　当归【半两】　木香【半分】

　　右细剉与乳香微炒候当归干为度杵为末每服二钱用陈米第三度泔六分一盏煎至五分空心午前服此方最妙患及百余日者服之皆愈

　　芸香丸治风血留滞下成肠风痔疾

　　鹿角【一两烧令红候冷研】　芸薹子【半两微炒】

　　右二味为末醋煮面糊为丸如桐子大每服十丸饭饮下温酒下亦得空心食前服

　　白香散治一切恶疮疼痛不可忍者

　　枫香【一分纸衬于地上食顷令脆细研】　腻粉【一分】

　　右二味同细研令匀每有患者先用口内含浆水令暖吐出洗疮令浄后以药末干傅之疼痛立止贴至差为度

　　治金疮水毒及木签刺痈疽热毒等刻圣散方金疮此药最妙

　　糯米【三升■〈扌东〉去粳米入甆盆内于端午日前四十九日以冷水浸之以一日两度换水时轻以手淘转碎去水勿令搅碎浸至端午日取出用干生绢裹挂于通风处收之】

　　右旋取少许炒令燋黒碾为末冷水调如膏药大小裹定疮口外以绢帛包定更不要动着候疮愈若金疮误犯生水疮口作脓烘渐甚者急以药膏裹定三食乆肿处已消更不作脓直至疮合若痈疽毒疮初发纔觉焮肿赤热急以膏药贴之一宿便消喉闭及咽喉肿痛咤腮并用药贴项下及肿处若竹木签刺入肉者临卧贴之明日揭看其刺出在药内若贴肿毒干即换之常令湿为妙惟金疮水毒不可换恐伤疮口

　　治手臂疼痛冷重无力虎骨散

　　虎骨【为粗末炒黄二钱】　羚羊角屑【二两】　芍药【二两】

　　右一处酒浸一宿焙杵为末每服二钱食前暖酒调下

　　治上焦风热毒疮肿

　　黄耆【二两】　防风【一两半】　甘草【一两炙】

　　右为末如茶点服一钱

　　治风气神白散

　　白芷【二两】　甘草【一两】

　　右剉成骰子大慢火一处炒令深紫色勿令燋黒放地上出火毒杵为末每服一钱半水八分一盏姜二片枣二个同煎至六分通口服如伤寒时疾去枣姜却入葱白三寸豉五十粒依前服如人行五七里已来更服汗出为妙

　　治一切心腹刺痛应痛丸

　　乳香【一两】　五灵脂【一两】　没药【一两】　川乌头【二两去皮脐】

　　右以末面糊为丸如桐子大每服熟水吞下二十丸治赤

　　白痢方

　　黄连【半两】　汉椒【一两】

　　右同炒令黄色去火毒为末以多年水梅肉丸如菉豆大每服二十丸盐汤下小儿加减用之

　　续添

　　一年老丰肥之人承暑冒热腹内火烧遍身汗流心中焦渴忽遇氷雪冷浆尽力而饮承凉而睡乆而停滞秋来不疟则痢

　　一年老丰肥之人不可骑马恐有坠堕冝别置乗座器具穏当无失

　　一老人目暗耳聋肾水衰而心火盛也若峻补之则肾水弥涸心火弥茂

　　一老人肾虚无力夜多小溲肾主足肾水虚而火不下故足痿心火上乗肺而不入脬囊故夜多小溲若峻补之则火益上行脬囊亦寒矣

　　一老人喘嗽火乗肺也若温补之则冝峻补之则危

　　一老人臓腑结燥大便秘涩可频服猪羊血或葵菜血臓羮皆能疎利

　　一老人可常服杏汤杏仁板儿炒熟麻子芝麻作汤服之亦能通利

　　右第一卷备抄陈令尹元编养老奉亲书

　　寿亲养老新书卷一

　　●钦定四库全书

　　寿亲养老新书巻二

　　（元）邹铉 续编

　　颜氏家训曰夫所以读书学问本欲开心明目利于行耳未知养亲者欲其观古人之先意承颜怡声下气不惮劬劳以致甘腝惕然惭惧起而行之也经史传记述孝子顺孙嘉言懿行聫篇累牍不胜其纪今畧举数十条以激发夫人孝爱之心必有目之心之而兴起者

　　文公家礼曰凡子事父母妇事舅姑天欲明咸起盥潄栉总具冠带昧爽适父母舅姑之所省问父母舅姑起子供汤药妇具晨羞供具毕乃退各从其事

　　按内则曰子事父母妇事舅姑鸡初鸣适父母舅姑之所及所下气怡声问衣寒燠疾痛苛痒而敬抑搔之【怡悦也苛疮也抑按也搔摩也温公曰丈夫唱喏妇人道万福问侍者夜来安否何如侍者曰安乃退其或不安节则侍者以告此即礼之晨省也】出入则或先或后而敬扶持之【先后随时便也】进盥少者奉盘长者奉水请沃盥盥卒授巾【盘承盥水者巾以帨手】问所欲而敬进之【所欲如下文饘酏之类】柔色以温之【温藉也承尊者必和颜色也】饘酏【粥也稠者为饘稀者为酏】酒醴【厚者为酒薄者为醴】芼羮【鱼肉为羮芼之以菜】菽麦蕡稻黍粱秫【菽大豆也蕡麻也稻黍粱秫皆米也】唯所欲【随所爱】枣栗饴蜜以甘之【饴饧也四者味皆甘】堇荁枌榆免薧滫瀡以滑之【堇与荁相类枌与榆相类四物新者曰免干者曰薧滫溲也瀡滑也数者性皆滑】脂膏以膏之【脂膏亦类也角者曰脂无角曰膏二者皆肥而泽】父母舅姑必尝之而后退【尊长举箸子妇乃各退就食温公曰药物乃关身之切务人子当亲自检数调煑供进不可但委婢仆脱若有误即其祸不测晨羞俗谓点心易曰在中馈诗曰惟酒食是议凡烹调饮膳妇人之职也近年妇女骄倨皆不肯入庖厨今纵不亲执刀匕亦当检校监视务令精洁刘氏曰问其意之所欲食者则敬顺其心以进之和柔其色以温之芬芳其意以奉之庻其亲喜而不厌也孝子之事其亲必养其志常使欢欣乐其子之能养】

　　曲礼曰凡为人子之礼冬温而夏清昏定而晨省定安【其床衽也省问其安否如何温公曰父母舅姑将寝则安置而退大夫唱喏妇人道安置此即礼之昏定也】

　　老莱子少以孝行养亲年七十父母俱存着五色斑斓之衣为婴儿戏于亲侧言不称老为亲取食上堂足跌而偃因卧地为婴儿啼或弄鶵于亲侧欲亲之喜身老寿而双亲具庆亘古今鲜俪者也

　　东汉黄香事父竭力致养暑则扇床枕寒则以身温席晋王延事亲色养夏则扇枕席冬则以身温被隆冬盛寒体常无全衣而亲极滋味二人孝行甚相类也

　　陈太丘诣荀朗陵贫俭无仆役乃使元方将车季方持杖从后长文尚少载着车中既至荀使叔慈应门慈明行酒余六龙下食文若亦小坐着膝前于时奏真人东行两家父子会聚之乐至矣哉【陈实字仲弓为太丘长荀淑举方正补朗陵侯相纪字符方实长子至徳絶俗与实髙名并着而弟谌又配之每宰府辟召羔鴈成羣世号三君谌字季方淑有八子俭绲靖焘纴爽肃敖居西豪里县令曰髙阳氏有才子八人署其里为髙阳里时人号曰八龙于时徳星聚太史奏五百里贤人聚】

　　朱文公聚星亭画屏赞云猗欤陈子神岳锺英文渊懿范道广心平愿言懐人曰我同志故朗陵君荀季和氏连峯对起丽泽潜滋爱而不见有黯其思薄言造之顾无仆役独呼二儿驾予以出青刍黄犊布幰柴车策纪前卫杖谌后趋所造伊何髙阳之里维时荀君闻至而喜顾谓汝靖往应于门七龙矫矫布席开尊靖肃而前翁拜其辱何悞斯晨得见清穆命爽行觞旅馈次陈献酬交错礼度情亲载笑载言罔非徳义益迈乃猷以辅斯世髧髦两稚亦置膝前源深本固莫出匪贤崇台回极于以占天犹曰兹野徳星萃焉髙山景行好徳所同课忠责孝独概余衷

　　有客诣陈太丘谈锋甚敏太丘乃令元方季方炊饭太丘问炊何迟留元方长跪曰君与客语乃具窃聴炊忘着箄今皆成糜太丘曰尔颇有所识否二子长跪俱说言无遗失太丘曰如此俱成糜自可何必饭邪

　　王长豫为人谨顺事亲尽色养之孝丞相见长豫輙喜敬豫輙嗔长豫与丞相语常以谨密为端观其亲之喜愠则其子之为人可知矣【悦字长豫导长子恬字敬豫导次子丞相导也】

　　王羲之牵诸子抱弱孙一味之甘割而分之以娯目前羲之生七子羲之又有之【长凝之字子直第二子徽之字子猷最幼子献之字子敬孙祯之徽之之子】

　　后周李迁哲除真州刺史其本州岛也男女六十九人縁汉十余里第宅相次姬媵之有子者分处其中迁哲鸣笳导从往来其间纵酒欢燕子孙叅见或忘其年名披簿以审之汉陆贾五男常乗安车驷马从歌鼔瑟侍者十人约其子曰过汝汝给人马酒食其往来击鲜之乐未得如迁哲之子孙众多唐郭子仪诸孙数十人每羣孙问安不尽辨颔之而已此可以为盛也【子仪中书令二十四考寿八十五】

　　唐河东节度使栁公绰在公卿间最名有家法中门东有小斋自非朝谒之日每平旦輙出至小斋诸子仲郢皆束带晨省于中门之北公绰决私事接宾客与公权及羣从弟再会食自旦至暮不离小斋烛至则命一人子弟执经史躬读一过讫乃讲议居官治家之法或论文或聴琴至人定钟然后归寝诸子复昬定于中门之北凡二十余年未尝一日变易公绰公权公谅兄弟三人公器公度其从兄弟也【公绰一子四孙子仲郢孙璞珪璧玭公权字诚悬子仲宪孙缺玭字直清】

　　公绰子仲郢事公权如事公绰见公权未尝不束带为京兆尹出遇公权于道衢必下马端笏立候公权过乃上马公权莫归必束带迎候于马首公权屡以为言仲郢终不以官达有小改公绰妻韩氏相国休之曽孙家法严肃俭约为缙绅家楷范常命粉苦参黄连熊胆和为丸赐诸子每永夜习学含之以资勤苦仲郢以礼律身居家无事常端坐拱手出内斋亦肃容束带三为大镇廐无良马衣不薫香公退必读书手不释巻事事皆可法也

　　栁玭曰崔山南昆弟子孙之盛乡族罕比山南曽祖王母长孙夫人年髙无齿祖母唐夫人事姑孝每旦栉縰笄拜于阶下即升堂乳其姑长孙夫人不粒食数年而康寜一日疾病长幼咸萃宣言无以报新妇有子有孙皆得如新妇孝敬则崔之门安得不昌乎【崔山南昆弟唐世系博陵第二房崔颋八子世比荀氏八龙管字从律为山南西道节度】

　　张苍口中无齿饮乳寿百余岁秽城有人年一百四十岁不复能食榖饮曽孙妇乳【见南史梁须萧印传】

　　东汉姜诗事母至孝妻奉顺尤笃母好饮江水水去舍六七里妻常泝流而汲姑嗜鱼鲙又不能独食夫妇常力作供鲙呼邻母共之舍侧忽有涌泉味如江水每旦輙出双鲤鱼常以供二母之膳子妇同心竭力以致其养不易得也

　　节孝徐先生事母谨严非有大故未尝去其侧日其太夫人所嗜或不获即奔走阛市若有所亡人或慕其纯孝损直以售之亲戚故人或致甘毳诚不至礼不恭弗受也所奉馔皆手自调味太夫人饮食时先生率家人在左右为儿嬉或讴歌以说之故太夫人虽在穷巷而奉养与富贵家等无须臾不快也

　　先生名积字仲车自儿童不为嬉戏寡言笑庄毅如成人事母太夫人笃孝朝夕冠带问起居一日幞头晨省外氏诸妇大笑之翌日复如是笑不已被笑旬日弥恪自是至老不废童蒙训云先生因具公裳见贵官忽自思云见贵官尚必用公裳岂有朝夕见母而不具公裳者乎遂晨夕具公裳揖其母先生应举贡礼部不忍一日去其亲遂徒步载母西入京师中进士第同牓第一人许安世率同年数十人拜太夫人于堂上仍以百千为太夫人寿数往返先生终拒之先生年过壮未娶或勉之答曰娶非人必为母病予非敢忘嗣固有待也初从安定胡先生学潜心力行不复仕进其学以至诚为本积思六经而喜为文词老而不衰政和六年谥节孝处士

　　任元受事母尽孝母老多疾病未尝离左右元受自言老母有疾其得疾之由或以饮食或以燥湿或以语话稍多或以忧喜稍过尽言皆朝暮候之无毫髪不尽五脏六腑中事皆洞见曲折不待切脉而后知故用药必效虽名医不逮也张魏公作都督欲辟之入幙元受力辞曰尽言方养亲使得一神丹可以长年必持以遗母不以献公也况能舍母而与公军事邪魏公太息而许之

　　程明道先生曰事亲者不可以不知医

　　放翁曰先公守南都时有直秘阁张山者开封人判留司御史台事年八十余矣视聴步履饮食悉如少壮或问何术至此曰吾无他术但顷尝遇异人授一药服之数十年未尝一日辍耳其法用香附子姜黄甘草三物同末之沸汤点晨起空心服三四钱名降气汤以为人所以多疾病者多由气不降故下虚而上实此药能导之使归下尔乡人有效之者或返致虚弱葢香附子姜黄泻气太甚而然不知山何以独能取效如此意其别有它术特托此药以罔人及渡江见一武官王升者亦七十余矣康强无病问何所服药则与山正同而后知人之于药各有所宜不可强也

　　祖光禄少孤贫性至孝常自为母炊爨作食王平北闻其佳名以两婢饷之因取为中郎【祖讷字士言能清言温峤荐为光禄大夫王乂字叔元为平北将军】

　　呉隐之事母孝谨与太常韩康伯邻居康伯母贤明妇人也谓康伯曰汝若居铨衡常举如此軰人及康伯为吏部隠之遂阶清级古人以孝行取人贤明之妇亦知此义

　　吕侍讲希哲言孝子事亲须事事躬亲不可委之使令也尝说榖梁言天子亲耕以供粢盛王后亲蚕以供祭服国非无良农工女也以为人之所尽事其祖祢不若以己所自亲者也此说最尽事亲之道又说为人子者聴于无声视于无形未尝顷刻离亲也事亲如天顷刻离亲则有时而违天天不可得而违也

　　吕侍讲字原明申国正献公公着之长子正献公居家简重寡黙不以事物经心而申国夫人性严有法度虽甚爱公然教公事事循蹈规矩甫十岁祁寒暑雨侍立终日不命之坐不敢坐也日必冠带以见长者平居虽甚热在父母长者之侧不得去巾袜缚袴衣服唯谨行步出入无得入茶肆酒肆市井里巷之语郑卫之音未尝一经于耳不正之书非礼之色未尝一接于目内则正献公与申国夫人教训之严外则焦先生千之字伯强化导之笃故公徳器成就大异众人公尝言人生内无贤父兄外无严师友而能有成者少矣

　　司马温公曰凡诸卑幼事无大小毋得専行必咨禀于家长又曰凡子受父母之命必籍记而佩之时省而速行之事毕则返命焉或所命有所不可行者则和色柔声具是非利害而白之待父母之许然后改之若不许苟于事无大害者亦当曲从若以父母之命为非而直行己志虽所执皆是犹为不顺之子况未必是乎

　　呉顾恺每得父书常扫洒几案舒书于上拜跪读之每句应诺阅毕再拜得父之书犹拜跪而读受父之命其敬佩而行当何如耶

　　包孝肃拯字希仁始及第以亲老侍养不仕宦且十年人称其孝

　　范忠宣纯仁字尧夫再调官皆不赴文正公遣之公曰纯仁岂可重于禄食而轻去父母邪虽近亦不能朝夕在侧遂终养焉

　　二公以事亲为重以仕进为轻可法也

　　王逢原思归赋云吾父八十母髪亦素尚尔为吏夐焉遐路嗷嗷晨乌其子反哺我岂不如郁其谁诉惟秋之气憀栗感人日兴愁思侧睇江濵忆为童子当此凛辰百果始就迭进其珍时则有紫菱长腰红芡圆实牛心緑蒂之柿独包黄肤之栗青芋连区乌椑五出鸭脚受彩乎微核木瓜镂丹而成质青乳之梨頳壶之橘蜂蛹淹鹾榠樝渍蜜膳羞则有鵁鶄野鴈泽鳬鸣鹑清江之膏蠏寒水之鲜鳞冒以紫姜杂以茭首觞浮萸菊爼荐菁韭坐溪山之松篁扫门前之桐栁僮仆不哗图书左右或静黙以终日或欢言以对友信吾亲之所乐安闾里其滋久切切余懐欲辞印绶固非效渊明之褊心耻折腰于五斗

　　潘岳闲居赋云太夫人在堂览止足之分庻浮云之志筑室种木逍遥自得池沼足以渔钓舂税足以代耕灌园鬻蔬供朝夕之膳牧羊酤酪俟伏腊之资凛秋暑退熙春寒往微雨新晴六合清朗太夫人御板舆升轻轩逺览王畿近周家园席长筵列子孙栁垂阴车结轨或宴于林或褉于汜昆弟斑白儿童稚齿称万寿以献觞或一惧而一喜寿觞举慈颜和浮杯乐饮丝竹骈罗顿足起舞抗音髙歌人生安乐孰知其它

　　王潘二赋仕宦而志于事亲者良可讽味

　　黄山谷手书云王谹稚川元丰初调官京师寓家鼎州亲年九十余矣尚阅贵人家歌舞醉归书其旅邸壁间云鴈外无书为客久蛩边有梦到家多画堂玉佩萦云响不及桃源欵乃歌余访稚川于邸中而和之诗曰五更归梦常苦短一寸客愁无奈多慈母毎占乌鹊喜家人应赋扊扅歌身如病鹤翅翎短心似乱丝头绪多此曲朱门歌不得湖南湖北竹枝歌王稚川既得官都下有所盻忘归余戏作林夫人欵乃歌二章与之竹枝歌本出三巴其流在湖湘耳欵乃湖南歌也诗曰花上盈盈人不归枣下纂纂实已垂腊雪在时聴马嘶长安城中花片飞从师学道鱼千里葢世成功黍一炊日月倚门人不见看尽林乌返哺儿四诗之作可谓尽朋友责善之义山谷至孝奉母安康君至为亲涤虎子未尝顷刻不供子职故锡类之意力劝稚川以归侍云

　　明道伊川二先生之母夫人候氏事舅姑以孝谨称与太中公珦相待如宾客公頼其内助礼敬尤至而夫人谦顺自牧虽小事未尝専必禀而后行

　　伊川曰先夫人候氏七八岁诵古诗曰女子不夜出夜出秉明烛自是日暮则不复出房合既长好文而不为辞章见世之妇女以文章笔札传于人者则深以为非

　　杨诚斋夫人罗氏年七十余每寒月黎明即起诣厨躬作粥一釡徧享奴婢然后使之服役其子东山先生启曰天寒何自苦如此夫人曰奴婢亦人子也清晨寒冷须使其腹中畧有火气乃堪服役耳东山曰夫人老且贱事何倒行而逆施乎夫人曰我自乐此不知寒也汝为此言必不能如吾矣东山守呉兴夫人于郡圃种纻躬缉绩以为衣时年八十余矣东山月俸分以奉母夫人忽小疾既愈出所积劵曰此长物也今宜悉以谢医则吾无事矣平居首饰止于银衣止于紬绢生四子三女悉自乳曰饥人之子以哺吾子是诚何心哉其家采椽土阶如田舍翁三世无増饰史良叔守庐陵官满来访入其门升其堂目之所见无非可敬可仰可师可法者所得多矣因命画工图之而去诚斋东山清介絶俗固皆得之天资而妇道母仪所助者亦多矣左传文伯之母老而犹绩文伯曰以歜之家而主犹绩乎母曰王后亲织玄紞公侯之夫人加以纮綖卿之内子为大带命妇成祭服列士之妻加之以朝服自庻士以下皆衣其夫社而赋事烝而献功男女効绩愆则有辟古之制也罗鹤林大经云观诚斋夫人乃知古今未尝无列女未尝无贤母

　　籍溪胡氏宗系记序云吾家自上世以来事亲从兄多以孝悌闻曽祖十四公有二兄虽已异居每事必先咨长兄次咨仲兄二兄不取而后取二兄许行而后行曽祖妣余太君感末疾十年不离床席饮食起居梳沐盥潄便圊皆须人抱负扶掖子孙妇女左右奉事惟惧不如其意祖妣章太君妣余氏叔祖妣呉令人更互直侍衣不解带目不交睫朝夕匪懈余太君常慰劳之曰吾无以报汝等天当以佑汝等呉令人果应福庆是生文定公登巍科厯显任其立朝正色直言无所假借所以纳忠君父之意虽死不忘宪昔侍文定居漳濵十五年见其躬事二亲可谓尽之矣奋由白屋二亲安乐享禄养者二十年皆生受官邑之封此人间所稀有令人慈母也通诗书达义理愉颜柔色以事之不足以为难中大公严毅豪勇不可少犯文定所以事之者未始徇其意每每以正道开说中大久而益亲信之有晚生儿女三人初以为虑文定视之如一嫁幼妹与己女装遣奁具无少异中大临终以二荆授文定曰二弟若不才为汝之羞可严教之文定泣对曰誓不忍挞之其后循循然诱以学术廸以道义立身婚宦皆克有成立至使一家烝烝虽妇女儿童咸知恭顺之道实由文定躬行之化所及也孔子曰人之行莫大于孝有子曰孝悌也者其为仁之本欤后代子孙当务勉行孝悌以无忝所生庻几门风益振家声不坠岂不善哉【胡文定公安国字康侯仕至给事中二弟长安止仕至郡倅次安老仕至知州三子长致堂寅字明仲仲五峯宏字仁仲季寜籍溪宪字原仲仕至秘书省正字西园大壮字季履五峯第三子】

　　元魏杨播家世纯厚并敦义譲昆季相事有如父子椿津恭谦兄弟旦则聚于厅堂终日相对未曽入内有一美味不集不食厅堂间往往帏幔隔障为寝息之所时就休偃还共谈笑椿年老曽他处醉归津扶持还至假寝阁前承候安否椿津年过六十并登台鼎而津常旦暮参问子侄罗列阶下椿不命坐津不敢坐椿每近出或日斜不至津不先饭椿还然后共食食则津亲授匙筯味皆先尝椿命食然后食津为肆州椿在京宅每有四时嘉味輙因使次附之若或未寄不先入口一家之内男女百口缌服同爨庭无间言【杨播字延庆事元魏孝文帝为平东将军椿字延寿位至司徒津字罗汉为司空椿津俱事明太后】椿尝戒子孙云吾兄弟在家必同盘而食若有近行不至必待其还亦有过中不食忍饥相待吾兄弟八人今存者三不忍别食也闻汝兄弟时有别斋独食者又不如吾一世也又云仕魏以来髙祖而下七郡守三十二刺史内外显任少比

　　司马温公与其兄伯康友爱尤笃伯康年将八十公奉之如严父保之如婴儿每食少顷则问曰得无饥乎天少冷则拊其背曰衣得无薄乎

　　范忠宣知襄城县承事伯兄照管汤药饮食居处衣服必躬必亲如孝子之事严父事亲从兄仁义之实爱敬之理与生俱生仁之至义之尽也

　　温公耆英真率会约

　　序齿不序官

　　为具务简素

　　朝夕食各不过五味

　　菜果脯醢之类各不过三十器

　　酒廵无筭深浅自斟主人不劝客亦不辞

　　逐廵无下酒时作菜羮不禁

　　召客共享一简客注可否于字下不别作简或因事分简者聴会日早赴不待促

　　违约者每事罚一巨觥公

　　自序其诗云作真率会伯康与君从七十八岁安之七十七岁正叔七十四岁不疑七十三岁叔达七十岁光六十五岁合五百一十岁口号成诗用安之前韵【伯康温公之兄君从席汝言安之王尚恭正叔楚达中不疑王谨言】

　　七人五百有余岁同醉花前今古稀走马斗鸡非我事纻衣丝髪且相辉

　　经春无事连翩醉彼此往来能几家切莫辞斟十分酒尽从他笑满头花

　　南阳刘驎之为桓冲长史冲尝至驎之家驎之方条桑谓冲使君既枉驾宜先诣家君冲诣其父父命乃还拂短褐与冲言父使驎之自持浊酒葅菜供宾冲勅人代之父辞曰若使官人则非野人意也

　　徳星之聚慈明行酒六龙下食宋胡侍讲瑗治家甚严闺门整肃尤谨内外之分诸子常侍立左右宾至则供亿茶汤待客不用使令而以子弟礼度■〈女间〉雅杜子美诗亦有问荅未及己儿女罗酒浆之句

　　横渠先生曰若亲之故旧所喜当极力招致宾客之奉当极力营办务以悦亲不可计家之有无然又须安之不知其勉强劳苦苟使见其为而不易则亦不安矣

　　唐张士严父病药须鲤鱼冬月氷合有■〈犭頼〉衔鱼至前得以供父父遂愈宋查道字湛然歙州人母病思鳜鱼羮方冬苦寒道泣祝于河凿氷脱巾以取之得鳜尺许以馈母疾寻愈孝感之事无世无之孟宗得笋之事尤竒陈遗之铛底饭蔡顺之异器椹尤于患难中得力真西山参政性笃孝为母呉夫人祈福词云天下之乐莫如以禄之及亲人子之情尤欲其亲之难老母疾愈醮谢词云莫亲乎母实为命以相依盖髙者天惟尽诚而可动愿损臣身之筭以延母氏之龄炉薫之烬未销嚢药之功已应孝行之简在帝心若此为人子者可不敬诸

　　应璩古乐府云昔有行道人陌上见三叟年各百余岁相与锄禾莠住车问三叟何以得此寿上叟前置辞量腹节所受中叟前置辞室内妪麤丑下叟前置辞暮卧不覆首要哉三叟言所以能长久晦翁语録或云俗语夜饭减一口活得九十九先生曰此出古乐府三叟诗

　　唐栁公度年八十有强力人问其术对曰吾平生未尝以脾胃熟生物暖冷物不以元气佐喜怒耳【此下十数条述老人所以观颐自养者】

　　富郑公年八十书座右云守口如瓶防意如城

　　张廷老名珙年七十余歩趋拜起健甚自言夙兴必拜数十老人气血多滞拜则支体屈伸气血流畅可终身无手足之疾

　　唐仲俊年八十五六极康宁自言少时因读千字文有所悟谓心动神疲四字也平生遇事未尝动心故老而不衰

　　太医孙君昉字景初自号四休居士山谷问其说四休笑曰麤茶淡饭饱即休补破遮寒暖即休三平二满过即休不贪不妬老即休山谷曰此安乐法也夫少欲者不伐之家也知足者极乐之国也四休家有三畆园花木郁郁客来煮茗谈上都贵游人间可喜事或茗寒酒冷宾主皆忘其居与余相望暇则歩草径相寻故作小诗遣家僮歌之以侑酒茗诗曰太医诊得人间病安乐延年万事休又曰无求不着看人面有酒可以留人嬉欲知四休安乐法聴取山谷老人诗

　　山谷四印云我提养生之四印君家所有更赠君百战百胜不如一忍万言万当不如一黙无可简择眼界平不藏秋毫心地直我肱三折得此医自觉两踵生光辉团蒲日静鸟吟时炉薫一炷试观之四休四印老少富贫普同受用

　　东坡云旧说南阳有菊水水甘而芳居民三十余家饮其水皆寿或至百二三十岁蜀青城山老人村有见五世孙者道极崄逺生不识盐酰而溪中多枸杞根如龙蛇饮其水故寿

　　道人中往往多有耆寿者陆放翁云青城山上官道人此人也巢居食松面年九十矣人有谒之者但粲然一笑有所请问则托言病聩一语不肯答予尝见之于丈人观道院忽自语养生曰为国家致太平与长生不死皆非常人所能且当守国使不乱以待竒才之出卫生使不天以须异人之至不乱不天皆不待异术惟谨而已予大喜从而叩之则已复言聩矣

　　放翁又云老叶道人龙舒人不食五味年八十七八平生未尝有疾居会稽舜山天将寒必増屋瓦补墙壁使极完固下帷设帘多储薪炭杜门终日及春乃出对客庄敬不肯多语予每访之殊无它语一日黙作意欲叩其所得纔入门即引入卧内烧香具道其遇师本末若先知者亦异矣夫

　　旴江有日峯丘道人号河南子年九十余皓髪朱颜冬夏一单衣雨雪不张盖叔祖西岩寺丞招之来泰寜留十余载携一道篮系一小牌子上书诗四句云老迟因性慢无病为心寛红杏难禁雨青松耐岁寒常跣足卖卜于市得钱则散与小儿儿争拾之黄玉牕与二三友扣问功名皆笑而不言独指玉牕云子寿髙尝问养生之术但指小牌子上诗四句眠焉今厯五十余年信知其言之有味也

　　太乙真人七禁文其六曰美饮食养胃气彭鹤林耜云夫脾为脏胃为腑脾胃二气互相表里胃为水榖之海主受水榖脾为中央磨而消之化为血气以滋养一身灌溉五脏故修生之士不可以不美其饮食所谓美者非水陆毕备异品珍羞之谓也要在乎生冷勿食尘硬勿食勿强食勿强饮先饥而食食不过饱先渴而饮饮不过多以至孔氏所谓食饐而餲鱼馁而肉败不食等语凡此数端皆损胃气非惟致疾亦乃伤生欲希长年此宜深戒而亦养老奉亲与观颐自养者之所当知也

　　黄山谷云烂蒸同州羔灌以杏酪食之以化不以筯南都拨心面作槐芽温淘糁以襄邑抹猪炊共城香稻荐以蒸子鹅呉兴庖人斫松江鲈鲙继以庐山康王谷水烹曽坑斗品少焉解衣仰卧使人诵东坡赤壁前后赋亦足以一笑也此虽山谷之寓言然想象其食味之美安得聚之以奉老人之旨甘

　　东坡老饕赋云庖丁鼓刀易牙烹熬水欲新而釡欲洁火恶陈而薪恶劳九蒸暴而日燥百上下而汤尘尝项上之一脔嚼霜前之两螯烂樱珠之煎蜜滃杏酪之蒸羔蛤半熟以含酒蟹微生而带糟盖聚物之夭美以养吾之老饕婉彼姬姜颜如李桃弹湘妃之玉瑟鼓帝子之云璈命仙人之蕚緑华舞古曲之郁轮袍引南海之玻瓈酌凉州之蒲萄愿先生之耆寿分余沥于两髦候红潮于玉颊惊暖响于檀槽忽累珠之妙曲抽独茧之长缲闵手倦而少休疑吻燥而当膏倒一缸之雪乳列百柁之琼艘各眼滟于秋水咸骨碎于春醪美人告去已而云散先生方兀然而禅逃飨松风于蟹眼浮雪花于兎毫先生一笑而起渺海阔天而髙

　　苕溪渔隠曰东坡于饮食作诗赋以写之往往皆臻其妙如老饕赋豆粥诗是也豆粥诗云江头千顷雪色芦茅檐出没晨烟孤地碓舂粇光似玉沙瓶煮豆软如酥我老此身无着处卖书来问东家住卧聴鸡鸣粥熟时蓬头曵履君家去又寒具诗云纎手搓来玉数寻碧油煎出嫩黄深夜来春睡无轻重压褊佳人纒臂金寒具乃捻头也出刘禹锡佳话过子忽出新意以山芋作玉糁羮色香味皆竒絶天酥陀则不可知人间决无此味也诗云香似龙涎仍酽白味如牛乳更全清莫将北海金虀鲙轻比东坡玉糁羮诚斋菜羮诗亦云云子香抄玉色鲜菜羮新煮翠茸纎人间脍炙无此味天上酥陀恐尔甜

　　宋太宗命苏易简讲文中子有杨素遗子食经羮藜含糗之说上因问食品何物最珍对曰物无定味适口者珍臣止知虀汁为美臣忆一夕寒甚拥炉痛饮夜半吻燥中庭月明残雪中覆一虀盂连咀数根臣此时自谓上界仙厨鸾脯鳯胎殆恐不及屡欲作氷壶先生传纪其事因循未果也上笑而然之

　　唐刘晏五鼔入朝时寒中路见卖蒸胡处热气腾辉使人买以袍袖包裙褐底啖谓同列曰美不可言此亦物无定味适口者珍之意也

　　倪正父思云鲁直作食时五观其言深切可谓知惭愧者矣余尝入一佛寺见僧持戒者每食先淡吃三口第一以知饭之正味人多以五味杂之未有知正味者若淡食则本自甘美初不假外味也第二思衣食之从来第三思农夫之艰苦此则五观中已备其义每食用此为法极为简易且先吃三口白饭已过半矣后所食者虽无羮蔬亦自可了处贫之道也又云造物劳我以生逸我以老少年不勤是不知劳也年老奔驰是不知逸也天命我逸而我自劳可乎又曰吾乡有前辈三人其一施大任参政享年九十有四其一李季叔参政享年八十有一其一沈持要詹事今年已八十有二耳目聪明步履轻捷夜书细字三贤难老皆以絶欲早故効验彰彰如此然则欲求长年可不以为法乎

　　倪正父经鉏堂杂志述五事云静坐第一观书第二看山水花木第三与良朋讲论第四教子弟第五述齐斋十乐云读义理书学法帖字澄心静坐益友清谈小酌半醺浇花种竹聴琴翫鹤焚香煎茶登城观山寓意奕棋虽有他乐吾不易矣

　　刘后村云外舅林宝章瑑晚岁奉祠旧庐略缮葺小圃粗种蓺体中佳时幅巾短褐野眺露坐悠然忘归二子公遇公选朝夕侍公跬歩不离家庭讲肄偶有会意公輙喜曰天下至乐不出闺门之内公遇兄弟安隐约习苦淡耆年一灯荧然语必达旦至言妙义不縁师授亦非言语文字可传公遇号寒斋二子同字子真合字子常守寒斋孝友之规子常事兄如父家政聴焉子真亦极友爱连床之语至曙一膳之珍必剖制行同孝谨临财同亷譲读书同义趋作文同机键奕世传一心百年如一日父子兄弟自为师友世未有如林氏家庭讲肄之乐者也

　　鹤林罗大经云余家深山中每春夏之交苍藓盈阶落花满径门无剥啄松影参差禽声上下午睡初足旋汲山泉拾松枝煮苦茗啜之随意读周易国风左氏传离骚太史公书及陶杜诗韩苏文数篇从容步山径抚松竹与麛犊共偃息于长林丰草间坐弄流泉潄齿濯足既归竹窻下山妻稚子作笋蕨供麦饭欣然一饱弄笔窻间随大小作数十字展所藏法帖墨迹画巻纵观之兴到则吟小诗或草玉露一两段再烹苦茗一杯出歩溪边邂逅园翁溪友问桑麻说秔稻量晴校雨探节数时相与剧谈一饷归而倚杖柴门之下则夕阳在山紫緑万状变幻顷刻悦可人目牛背笛声两两来归而月印前溪矣唐子西诗云山静似太古日长如小年玩味此句最妙然识其妙者盖少彼牵黄臂苍驰猎于声利之场者但见衮衮马头尘怱怱驹隙影耳人能真知此妙则东坡所谓无事此静生一日是两日若活七十年便是百四十所得不已多乎易曰观颐观其自养也康节诗云老年躯体素温存安乐窝中别有春尽有山翁拙于用也能康济自家身此自养之旨也善自养如鹤林斯可以佚老矣

　　邵康节先生年老逢春吟云年老逢春雨乍晴雨晴况复近清明天低宫殿初长日风暖园林未转莺花似锦时髙阁望草如茵处小车行东君见赐何多也又复人间久太平【凡八首】首尾吟云尧夫非是爱吟诗诗是尧夫喜老时明着衣冠为士子髙谈仁义作男儿敢于世上明开眼肯向人前浪皱眉六十七年无事客尧夫非是爱吟诗【凡十一首】惜芳菲吟云緑杨阴里寻芳徧红杏香中带醉归末聫云芳樽有酒慈亲乐犹得阶前戏彩衣【凡四首】击壤集一编老人怡神悦目时可吟玩无名公传自叙尤详性喜饮酒命之曰太和汤所饮不多不喜过醉其诗曰饮微酡口先吟哦吟哦不足遂及浩歌所寝之室谓之安乐窝冬燠夏凉遇有睡思则就枕其诗曰墙髙于肩室大如斗布被暖余藜羮饱后气吐胷中充塞宇宙闻人言人之善就而和之又从而喜之其诗曰乐见善人乐闻善事乐道善言乐行善意闻人之善如佩兰蕙晩有二子教之以仁义授之以六经家素业儒口未尝不道儒言身未尝不道儒行其诗曰羲轩之书未尝去手尧舜之谈未尝离口当中和天同乐易友吟自在诗饮欢喜酒百年升平不为不偶七十康强不为不寿夫老境从容善于自养孰有如康节翁者乎

　　吕东莱伯恭横山呉氏佚老庵记云横山呉君珉治别室之西偏榜以佚老休工归役斤釡收声辑杖立于前闻窃语于阶者曰棊陇绳畦坻粟京稼筹筭挂壁万货四臻此吾主人翁所以佚其老也少进至于门闻行语于涂者曰丰林邃宇樽爼靖嘉鸥鹭不惊风月相答此吾豪长者所以佚其老也又进至于郊闻聚语于塾者曰培嗣以学既楙既敷秩壶以礼既序既饬此吾乡丈人所以佚其老也他日呉君为道之予曰夫三者之言何如呉君曰阶得吾粕涂得吾漓塾得吾醇出浸逺吾名吾室义其究于此乎予曰未既也畏峤登舆身闲心栗厌市筑墉目静耳喧君虽善自佚踰闑以往肩頳腹枵者踵相接岁或不升尫瘠困惫呻吟交于大逵専一室之佚乐乎哉君里中望也盍劝族党愒劳振乏己责纾逋同其美于是乡则尽横山表里皆吾佚老庵也其视尺椽半席广狭何若君谢曰厚矣子之拓吾境也顾童奴陷其说于壁间以劝此记为勉耆英力行好事敛岁济赈实积阴功必有紫府真人延之于上坐者

　　辛稼轩词寿赵茂中郎中时以置兼济仓里中赈济除直秘阁沁园春云

　　甲子相髙亥首曽疑绛县老人看长身玉立鹤般风度方颐须磔虎様精神文烂卿云诗凌鲍谢笔势骎骎更右军浑余事羡仙都梦觉金阙名存门前父老忻忻换奎阁新褒诏语温记他年帷幄须依日月只今劔履快上星辰人道阴功天教多寿看到貂蝉七叶孙君家里是几枝丹桂几树灵椿

　　又呈茂中前章记广济仓事满江红云我对君侯长恠见两眉阴徳更长梦玉皇金阙姓名仙籍旧岁炊烟浑欲断被公扶起干人活筭胷中除却五车书都无物溪左右山南北花园近云朝夕看风流杖屦苍髯如戟种栁已成陶令宅散花更满维摩室劝人间且住五千年如金石

　　赵龙图自咏念奴娇云

　　吾今老矣好归来了取青山活计甲子一周余半纪谙尽人间物理婚嫁随縁田园粗给知足生惭愧心田安逸自然绰有余地还是初度来临葛巾野服不减貂蝉贵门外风波烟浪恶我已收心无累弟劝兄酬儿歌女舞乐得醺醺醉满堂一笑大家百二十岁

　　辛稼轩寿人七十感皇恩云

　　七十古来稀人人都道不是阴功怎生到松姿虽瘦偏耐云寒霜冷看君霜鬓底青青好楼雪初晴庭闱嬉笑一醉何妨玉壶倒从今康健不用灵丹仙草更有一百岁人难老

　　又为婶母王氏庆七十感皇恩云

　　七十古来稀未为稀有须是荣华更长久满床靴笏罗列儿孙新妇精神浑似个西王母遥想画堂两行红袖妙舞清歌拥前后大男小女逐个出来为寿一个一百岁一杯酒

　　最髙楼诗洪内翰七十云

　　金闺老眉寿正如川七十且华筵乐天诗句香山里杜陵酒债曲江边问何如歌窈窕舞婵娟更十岁太公方出将又十岁武公方入相留盛事看明年直须腰下添金印莫教头上欠貂蝉向人间长富贵地行仙

　　鹊桥仙为人庆八十席间戏作云

　　朱颜晕酒方瞳点漆闲傍松边荷杖不须更展画图看是个寿星模様今朝盛事一杯深劝更把新词齐唱人间八十最风流长贴在儿儿额上

　　又为岳母庆八十云

　　八旬庆会人间盛事齐劝一杯春醸臙脂小事点眉间犹记得旧时宫様彩衣更着功名富贵直过太公以上大家着意记新词遇着个十年便唱

　　品令族姑庆八十来索俳语

　　更休说便是个住世观音菩萨甚今年容貌八十岁见底道才十八莫献寿星香烛莫祝灵龟椿鹤只消得把笔轻轻去十字上添一撇

　　张于湖孝祥帅潭州日寿黄倅永存母淑人木兰花云慈闱生日见说今年年九十戏彩盈门大底孩儿七个孙人间盛事只这一般难得似愿我双亲都似君家太淑人

　　曽祖叅政文靖公寿伯母太夫人上官氏木兰花词云吾家二老前有髙平生癸夘若到今辰讵止荣华九十龄共惟伯母九十新年还又五五五相承好看重逢乙巳春　上官氏朋溪宁国府判梦得朴庵编修户部提刑应传之母　髙平郡夫人江氏文靖公之祖母皆年过九十吾家二寿母也

　　又有鹧鸪天二阕云

　　九十吾家两寿星今夫人赛昔夫人百年转眼新开袠十月循环小有春【十月二十一日生】生日到转精神目光如镜歩如云年年长侍华堂宴子子孙孙孙又孙　寿母开年九十三佳辰就养大江南缇屏晃耀新宁国绣斧斓斑老朴庵倾玉斚擘黄柑两孙垂绶碧于蓝便当刋颂崆峒顶留与千年作美谈

　　文靖公在朝日寿母昌国叶夫人词云

　　帝里风光别是天花如锦绣栁如烟还逢令节春三二又庆慈闱岁八千斟寿斚列长筵子孙何以咏髙年各裒千首西湖什一度生朝献一篇

　　任静江经略安抚日元夕奉亲出郊词云

　　彩结轻车五马随倾城争出看花枝笙歌十里岩前去灯火千门月下归莲炬引老莱衣蛾眉无数卷帘窥谁知万里逢灯夕却胜寻常三五时

　　寿母词云

　　满二望三时【中春三十日生】春景方明媚又见蟠桃结子来王母初筵启无数桂林山不尽漓江水总入今朝祝寿杯永保千千岁

　　朴庵编修户部知平江府日寿母上官太夫人感皇恩云觅得个州儿稍供彩戏多谢天公为排备一轮明月酝作清亷滋味倾入寿杯里何妨醉我有禄书呈母年万计八十三那里暨便和儿筭恰一百四十地这九千余岁长随侍

　　鹧鸪天云天遣丰年祝母龄人人安业即安亲探支十日新阳福来献千秋古佛身儿捧盏妇倾瓶更欣筵上有嘉宾紫駞出釡双台馈玉节升堂两使星

　　家居日鹧鸪天寿词云诸佛林中女寿星千祥百福产心田喜归王母初生地满劝麻姑不老泉吾梦佛半千员一年一佛护庭萱数过九十从头数四百余零一十年序云十月二十一日吾母太淑人生日也今年九十仰荷乾坤垂佑赐以福寿康宁愿益加景覆令其耳目聪明手足便顺五脏六腑和气流通常获平安之庆子孙贤顺寸禄足以供甘旨也黄玉牕祖母张氏寿八十有三乃翁怡轩居士赋词有八十加三迎九十还似婴童之句其居与朴庵对门朴庵闻之喜曰吾仁邻亦有寿母如此耶怡轩庆母年开九袠诗云又见梅妆碧玉枝弟兄相聚着莱衣西方佛庆明朝诞南极星腾寿日辉百岁阿■〈弥上女下〉开九袠两房孙子戏重闱年年得侍髙堂醉坐对天花散漫飞

　　刘随如镇寿赵路分八十岁感皇恩云八十最风流那谁不喜况是精神可人意太公当日未必荣华如此儿孙列两行莱衣戏好景良辰满堂和气唱个新词管教美愿同彭祖尚有八百来岁十分才一分那里暨【此词亦用那里暨三字葢本于康伯可之词】

　　程沧洲寿后溪刘侍郎云朱颜白髪烱双瞳一念平生造物通内阁图书真学士西园几杖老仙翁木公金母人间现桂子桐孙寿籍同遥想彩衣围四世后溪无日不春风姚状元赋吕氏宜老堂云此堂清不着珠玑只要双亲佚老宜春酒尽堪眉寿介斑衣长似乳时嬉妇垂鹤髪陪姑纬翁捻银髯课子诗饱饮菊花潭上水鸡窠犹自拜孙枝二诗贵华富艳人间至乐孰加焉【李守为承旨奉使南海至琼道逢一翁自称杨遐举年八十一其叔父皆年一百二十余又见其祖宋卿年九十五次见鸡窠中有小儿出头下视宋卿曰此九代祖也不语不食不知其几岁矣】

　　唐九老图白乐天诗序云胡杲年八十九吉旼年八十八刘真年八十七郑据年八十五卢直年八十三张浑年七十七居易年七十七于东都履道坊合尚齿之会七老相顾既醉且欢静而思之此会希有因各赋七言韵诗一章以记之乐天诗云

　　七人五百八十四拖紫纡朱垂白须囊里无金莫嗟叹樽中有酒且欢娯吟成六韵神还旺饮到三杯气尚麤嵬峩狂歌教婢拍婆娑醉舞遣孙扶天年髙迈二踈传人数多于四皓图除却三山五天竺人间此会且应无

　　或传诸好事者有二老年貌絶伦同归故乡亦来斯会洛中遗老李元爽年一百三十六禅僧如满归洛年九十五皆年之尤髙者也续命书姓名年齿冩其形貌附于图右乐天赠之诗云

　　雪作须眉云作衣辽东华表暮双归当时一鹤尤希有何况今逢两令威

　　宋洛阳耆英会文潞公七十七留守西都富韩公年七十九致政在里第二公弼亮三朝为国元老与席司封汝言等于韩公之第买酒相乐宾主十有二人图于妙觉僧舍司马温公年未七十亦与焉潞公命温公序其事诸公皆有诗温公诗云

　　洛下衣冠爱惜春相从小饮任天真随家所有自可乐为具更微谁笑贫不待珍羞方下筯只将佳景便娯宾庾公此兴知非浅藜藿终难作主人

　　潞公请老致仕后再起平章军国重事制书云吕望惟贤起佐文王之治周公已老留为孺子之师继而请老复以太师致仕年九十二寿独髙于诸公云

　　寿亲养老新书巻二

　　●钦定四库全书

　　寿亲养老新书巻三

　　（元）邹铉 续编

　　太上玉轴六字气诀【黄廷山人邹应博述】

　　道藏有玉轴经言五脏六腑之气因五味薫灼不和又六欲七情积久生疾内伤脏腑外攻九窍以至百骸受病轻则痼癖甚则盲废又重则丧亡故太上悯之以六字气诀治五脏六腑之病其法以呼而自泻出脏腑之毒气以吸而自采天地之清气以补之当日小验旬日大验年后万病不生延年益筭卫生之宝非人勿传呼有六曰呵呼呬嘘嘻吹也吸则一而已呼有六者以呵字治心气以呼字治脾气以呬字治肺气以嘘字治肝气以嘻字治胆气以吹字治肾气此六字气诀分主五脏六腑也凡天地之气自子至巳为六阳时自午至亥为六阴时如阳时则对东方勿尽闭牕戸然忌风入乃解带正坐扣齿三十六以定神先搅口中浊津潄炼二三百下候口中成清水即低头向左而咽之以意送下候汩汩至腹间即低头开口先念呵字以吐心中毒气念时耳不得闻呵字声闻即气麤反损心气也念毕仰头闭口以鼻徐徐吸天地之清气以补心气吸时耳亦不得闻吸声闻即气麤亦损心气也但呵时令短吸时令长即吐少纳多也吸讫即又低头念呵字耳复不得闻呵字声呵讫又仰头以鼻徐徐吸清气以补心亦不可闻吸声如此吸者六次即心之毒气渐散又以天地之清气补之心之元气亦渐复矣再又依此式念呼字耳亦不可闻呼声又吸以补脾耳亦不可闻吸声如此者六所以散脾毒而补脾元也次又念呬字以泻肺毒以吸而补肺元亦须六次次念嘘字以泻肝毒以吸而补肝元嘻以泻胆毒吸以补胆元吹以泻肾毒吸以补肾元如此者并各六次是谓小周小周者六六三十六也三十六而六气徧脏腑之毒气渐消病根渐除祖气渐完矣次看是何脏腑受病如眼病即又念嘘嘻二字各十八徧仍每次以吸补之总之为三十六讫是为中周中周者第二次三十六通为七十二也次又再依前呵呼呬嘘嘻吹六字法各为六次并须呼以泻之吸以补之愈当精虔不可怠废此第三次三十六也是为大周即总之为一百单八次是谓百八诀也午时属阴时有病即对南方为之南方属火所以却阴毒也然又不若子后已前面东之为阳时也如早起床上面东将六字各为六次是为小周亦可治眼病也凡眼中诸证惟此诀能去之他病亦然神乎神乎此太上之慈旨也略见玉轴真经而详则得之师授也如病重者每字作五十次凡三百而六腑周矣乃潄炼咽液扣齿讫复为之又三百次讫复潄炼咽液扣齿如初如此者三即通为九百次无病不愈秘之秘之非人勿传

　　四时摄养论中有云春肝气盛者调嘘气以利之夏心气盛者调呵气以踈之秋肺气盛者调呬气以泄之冬肾气盛者调吹气以平之但言调此四气而书中未详及四气之诀今举曽叔祖朴庵炎詹集中玉轴六气全文以明之黄玉牕云爱山袁倅得朴庵亲传每日子午夘酉四时行持六字密室中竹帘布帷隔风为上亦尝得爱山亲授口诀云

　　食后将息法

　　平旦点心讫即自以热手摩腹出门庭行五六十步消息之中食后还以热手摩腹行一二百步缓缓行勿令气急行讫还床偃卧颗苏煎枣啜半升以下人参茯苓甘草等饮觉似少热即以麦冬竹叶茅根等饮量性将理食饱不宜急行及走不宜大语逺唤人嗔喜卧睡觉食散后随其所业不宜劳心力腹空即须索食不宜忍饥生硬黏滑等物多致霍乱秋冬间暖裹腹腹中微似不安即服厚朴生姜等饮如此将息必无横疾

　　养性

　　鸡鸣时起就卧床中导引讫栉潄即巾正坐量时候寒温吃点心饭或粥若服药先饭食服药吃酒消息讫入静室烧香诵经洗雪心源息其烦虑良久事了即出徐徐步庭院散气地湿即勿行但屋下东西步令气散家事付与儿子不宜闗心平居不得嗔叫用力饮酒至醉并为大害四时气候和畅之日量其时节寒温出门行三二里及三百二百步为佳量力行但勿令气乏喘而已亲故相访间同行出游百步或坐量力谈笑纔得欢通不可过度耳人性非合道者焉能无闷须畜数百巻书易老庄等第一勤洗浣以香沾之身数沐浴令洁浄则神安道胜也左右供使之人得清浄子弟小心少过谦谨者自然事闲无物相恼令人气和心平凡人不能絶嗔若用无理之人易生嗔怒妨人导性

　　二篇之旨养卫得理皆沈存中懐山録所述【存中名括】

　　安车

　　轮不欲髙髙则摇车身长六尺可以卧也其广合辙辋以索系合之索如条大可也车上设四柱葢密帘竹织绢糊黒漆少加椶椶重又蔽眼害于观眺箱髙尺四寸设茵荐之外可以隐肘为法车后为门前设扶版加于箱上在前可慿在后可倚临时移徙以鐡距子簮于两箱之上版可阔尺余令可容书策及肴樽之类箱下以版弥之卧则障风近后为窣户以备仄卧观山也车后施油幰幰两头施轴如画帧轴大如指有雨则展之傅于前柱欲障日障风则半展或偏展一边临时以铁距子簮于车盖梁及箱下无用则巻之立于车后车前为纳陛令可垂足而坐要卧则以版梁之令平琴书酒榼扇帽之类挂车柱及葢间车后皆可也

　　汉召申公以安车蒲轮闵子骞江革皆尝为亲御车邵康节诗云喜醉岂无千日酒惜花还有四时花小车行处人观看满洛城中都是家又云大兔子中消白日小车儿上看青天司马温公崇徳待康节不至有诗云淡日浓云合复开碧嵩清洛逺萦回林端髙阁望已久花外小车犹未来康节和章亦有万花深处小车来之句老人游观雅宜小车之适存中懐山録以安车为首云

　　游山具

　　游山客不可多多则应接人事劳顿有妨静赏兼仆众所至扰人今为三人其诸应用物共为两肩三人荷之操几杖持葢杂使更三人足矣肩舆者未预客有所携则相照裁损无浪重复惟轻简为便器皿皆木漆轻而逺盗惟酒杯或可用银钱一二千使人腰之操几杖者可兼也

　　行具二肩

　　甲肩

　　左衣箧一

　　衣　被　枕　盥潄具　手巾　足巾　药　汤　梳

　　右食匮一

　　竹为之二隔并底葢为四食盘子三每盘果子楪十矮酒榼一可容数升以备沽酒匏一杯三漆筒合子贮脯修干果嘉蔬各数品饼饵少许以备饮食不时应猝惟三食盘相重为一连其余分任之暑月果修皆不须携

　　乙肩　竹箧二下为柜上为虚隔

　　左鬲上层书箱一

　　纸　笔　墨　砚　剪刀　韵略　杂书册

　　柜中食椀楪各六化箸各四生果数物削果刀子

　　右隔上层琴一竹匣贮之

　　折迭棊局一柜中棊子茶二三品腊茶即碾熟者盏托各三【瓢化等】

　　附带杂物　小斧子　刀子　劚药锄子　蜡烛　拄杖　泥靴　雨伞　凉笠　食铫　虎子　急须子　油筒

　　老人心闲无事每喜出游康节诗所谓待天春暖秋凉日是我东游西泛时也懐山録述游山之具适用之宜倪尚书【思】经锄堂杂志记霅川城内外游赏去处凡四十二所谓每月一游则日日可度每岁一游则可阅三十年日日游太频劳费可厌岁一游太疎今酌其宜每月往一处游一月之中又择良辰美景具山殽野蔌或邀一两宾无宾携子弟同行庻疎数得中亦康节所谓遍洛阳城皆可游也

　　居山约

　　余营兼山本以藏拙已就粗安可以忘归诸儿之意眷恋挽留又难遽絶今与汝曹约每月二十日在山十日在家独甚暑甚寒两月则全在家恐山中不便也山中不可独须子弟一人侍置厯轮流四子每人一旬周而复始其当旬者饮饍之类専一掌之其余在家有效时新各随其意多少不拘无亦不责其或有商议事合要来此不必当旬自宜前禀自六月为始各于旬下书名如当旬有私干兄弟那容【倪尚书之子祖仁祖义祖礼祖智祖信祖常祖常有最良之誉】

　　老人之性有喜山居者沈存中云山林深逺固是佳境独往则多阻数人则喧杂必在人野相近心逺地偏背山临流气候髙爽土地良沃泉石清美如此得十畆平坦处便可葺居左右映带冈阜形胜最为上地地势好则居者安也缔造规模从人意匠中门外作池可半亩余种芰荷菱芡遶池岸种甘菊既可采又可观赏

　　欹床

　　如今之倚床但两向施档齐髙合曲尺上平【僧家亦有偏禅倚亦有仄档然髙低不等难为仄倚】若臂倚左档则右档可几臂倚右档则左可几臂左右几互倚令人不倦仍可左右盘足或枕档角欹眠无不便适其度座方二尺足髙一尺八寸档髙一尺五寸【从地至档共髙三尺三寸】木制藤绷或竹为之【尺寸随人所便増损】

　　饱食缓行初睡觉一瓯新茗侍儿煎脱巾斜倚绳床坐风送水声来耳边裴晋公诗也

　　醉床

　　为床长七尺广三尺髙一尺八寸自半以上别为子面歉大床中间子面广二尺五寸长三尺皆木制韦综之【韦综欲涩欲眠人身不退】下虚二寸床底以板弥之勿令通风子面歉下与大床平一头施转轴【当大床中间】子面底设一拐撑分为五刻子面首挂一枕若欲危坐即撑起令子面直上便可靠背以枕承脑欲稍偃则退一刻尽五刻即与大床平矣凡饮酒不宜便卧当倚床而坐稍倦则稍偃之困即放平而卧使一童移撑髙下如意不须□□以尽四体之适大床两縁有二尺余前□□□窌孔为直凡□其下为笋欲倚手则歉□□窌孔中□□一床便于佚老制度皆佳

　　观雪庵

　　庵长九尺阔八尺髙六尺以轻木为格纸糊之三面如枕屏风上以一格覆之面前施夹幔中间可容小坐床四具不妨设火及饮具随处移行背风展之逈地即就雪中卓之比之毡帐轻而开阔不碍瞻眺施之别用皆可不独观雪也

　　此庵即东坡之择胜亭也东坡守汝阴作亭以帷幕为之世所未有铭略云乃作新亭筵楹栾梁凿枘交设合散靡常赤油仰承青幄四张我所欲往十夫可将与水升降除地布床又云岂独临水无适不臧春朝花郊秋夕月场无胫而趋无翼而翔敝又改为其费易偿榜曰择胜名实允当观此铭则其制度可备见也子由亦云子瞻以幄为亭欲往即设不常其处名曰择胜作四言一章辙爱其文故继之略云我兄和仲塞刚立柔视身如传苟完不求山盘水嬉习气未瘳岂以吾好而俾民忧颍尾甚清颍曲孔幽风有翠幄雨有赤油匪舟匪车亦可相攸养老奉亲者为之良可以供游观之适云

　　蒲花槈

　　九月掇蒲略蒸不尔则生虫暴令燥投布囊中捋取花如栁絮者欲为坐褥或卧褥以帛为方囊满实蒲花杖鞭令匀厚五六寸许其上复以褥表囊之虚软温燠他物无比春间不御则褫去褥表出囊复亢燥处略暴之岁岁如此南方海闽中有木绵亦不及蒲花之柔暖

　　汤鎗

　　温酒为鐡铜鎗深三寸平底可贮二寸汤以酒杯排汤中酒温即取饮冬时拥炉静话免使僮仆纷纷殊益幽致

　　羊羔酒

　　米一石如常法浸浆肥羊肉七斤曲十四两诸曲皆可将羊肉切作四方块烂煮杏仁一斤同煮留汁七斗许拌米饭曲更用木香一两同酝不得犯水十日熟味极甘滑【此宣和化成殿方】

　　雪花酒

　　羊精膂肉一斤去筋膜温水浸洗批作薄片用极好酒一升煮令肉烂细切研成膏别用羊骨髓三两肾窠脂一两于银锅内镕作油去滓却入先研肉膏内并研令匀又入龙脑少许拌和倾入甆瓶内候冷每用时取出切作薄片入酒杯中以温酒浸饮之龙脑候极温方入如无脑入木香少许亦佳二味各入少许尤佳

　　二酒宜为旨甘之奉

　　荼■〈艹縻〉酒

　　好酒一斗用木香一块以酒一杯于砂盆内约磨下半钱许用细绢滤入瓶密封包临饮取荼■〈艹縻〉花英浮沉酒面人不能辨杏花和露红小蓓取十个去枝叶用生纱袋盛挂于瓶口近酒面一寸许密封瓶口三两日可饮或以黄柑皮旋滴汁数点于酒琖内亦佳

　　此酒色香味三絶宜奉老人清兴酴醿本酒名也世所开花元以其颜色似之故取其名唐书百官志良酝着令供酴醿酒今人或取花以为枕囊故黄山谷诗云名字因壶酒风流付枕帏

　　香炭

　　以精石炭屑之生葵叶杂捣为饼钱大暴干焚香虽致冷湿地火亦不灭石炭相郡煤子最佳余处者性急动之则火灭不得已清泉者次之长泉者又为下

　　一法杉炭末五两胡粉黄丹各一两合捣为细末着糈米胶和匀作饼子候干火内烧通红以纸灰埋香炉中焚香经夕不灭不消

　　降真香

　　虚堂清夜宴坐焚之降真香一斤沉香四两龙脑一分蜜和之

　　茅香时烧少许亦佳本草云可入印香中合香附子末用

　　四品竒香

　　雪梅香　丁香一分沉檀半胫炭筛研半两来捻取些儿炉口爇人人道是雪中梅

　　江梅香　人人尽道是江梅半两丁香一分茴更用藿零俱半两麝香少许是良媒

　　百花香　一两甘松二两芎麝香少许蜜和同圆如弹子安炉上恰是百花凝晓风

　　长春香　二两笺香三两檀麝香脑子一钱寛华堂静处炉烟起清韵长春赛蕙兰

　　御爱四和香

　　沈香　檀香　降真　笺香　茅香　海螵蛸【各一两】　麝香【二钱】　樟脑【一钱半】　龙骨【半两】蜜

　　右诸香剉碎蜜和匀后用龙骨麝脑碾细和入新瓦瓶内封闭勿令气出经三日方倾出限三日过遇四更时分当天取露气天明便收阴干如此三次研为末用蜜些子黄蜡调作饼子用甆器收遇烧时用水一盏傍香炉边方烧香

　　香方甚多独此方用龙骨锁住其烟不散所以为妙

　　试茶

　　采嫩芽先沸汤乃投芽煮变色挹取握去水小焙中焙欲干鎗内略炒使香磨碾皆可坐圃临泉旋撷旋烹芳新不类常韵

　　香茶

　　上春嫩茶芽每五百钱重以菉豆一升去殻蒸焙山药十两一处细磨别以脑麝各半钱重入盆同研约二千杵纳罐内密封窨三日后可以烹点愈久香味愈佳

　　栢汤方

　　采嫩栢叶线系垂桂一大瓮中纸糊其口经月取如未甚干更闭之至干取为末如嫩草色不用瓮只密室中亦可但不及瓮中者青翠若见风则黄矣此汤可以代茶夜话饮之尢醒睡饮茶多则伤人气耗精害脾胃栢汤甚有益如太苦则加少山芋尢佳外台秘要有代茶新饮然作药味不若栢汤隠居道话尤助幽尚

　　三妙汤

　　地黄枸杞实各取汁一升蜜半升银器中同煎如稀饧每服一大化汤调酒调皆可实气养血久服弥益人

　　干茘枝汤

　　蔗糖【一斤球糖亦好】　大乌梅【润者二两汤浸时复换水澄去酸汁不去核焙干】　川桂【去皮为末】　生姜【二两薄切作片焙干】

　　右先将乌梅生姜为细末入在沙糖内与桂末拌和匀再取麤隔过如茶点吃欲作膏子吃乌梅用去核修事如上法不焙桂作小片为末姜切片不焙用水三盌煎至二碗汤调服暑热心烦井水调服　叶龙图传暑月可常合服之

　　清韵汤

　　缩砂仁【二两】　石菖蒲【一两】　甘草【半两】

　　右末入盐点服

　　橙汤

　　橙子【十个】　干山药【一两】　甘草【二两】　盐【四两炒】　白梅【四两槌碎去仁核】

　　右先用橙子山药甘草白梅一处研细揑作饼子焙干为末入檀香半两尢佳

　　桂花汤

　　黄桂花【三斤■〈扌东〉净去青柄研细以磁器盛贮覆合略蒸花】　干姜【一两】　甘草【一两略炒】

　　右末和匀量入炒盐盛贮莫令漏气如常点服

　　醍醐汤

　　神曲【二两】　盐【十两炒】　官桂【二两】　甘草【七两】　乌梅【八两洗拍碎】　干姜【二两煨】

　　右先将五味焙干为末后入炒盐和匀作一处新甆罐收

　　洞庭汤

　　真橘皮【四两不去白去蒂擘作小钱大冷水浸一宿晒干】　生姜【四两浄洗擦】

　　右将姜与橘皮同淹一宿晒干焙干入甘草一两三钱炙黄好白盐梅二十个去核以白面拍作片子无油铫内煿干入炒白盐一两半同一处为末沸汤点用

　　木瓜汤

　　生姜【四两取汁】　木瓜【十两】　白盐【五两】　甘草【五两】　紫苏【十两】

　　右炒姜盐拌和苏瓜甘草三日取出晒干为末沸汤点服手足酸服之妙又一方加缩砂山药炒为末消食化气壮脾

　　韵梅汤

　　半黄梅【百个槌去仁】　青椒【四两拣浄秤】　姜【一斤去皮研】　甘草【四两炙为末】　盐【半斤】

　　右件安浄钵内一处拌匀烈日晒半月以色变稍紫为度更约度稀稠得所为佳须用晒半月日安浄瓶内点用【已上诸方皆得之秘传宜供汤药之用】

　　熟水

　　稻叶榖叶楮叶橘叶樟叶皆可采阴干纸囊悬之用时火炙使香汤沃羃其口良久

　　前朝太医院定熟水以紫苏为上沉香次之麦门冬又次之苏能下胷膈滞气功效至大炙苏须隔竹纸不得飜候香以汤先泡一次倾却再泡用大能利气极佳

　　晨朝补养药糜法

　　地黄粥

　　切地黄二合候汤沸与米同下铛先取酥二合蜜一合同炒令香熟别贮之候粥欲熟乃下同煮取熟

　　胡麻粥

　　乌油麻去皮蒸一炊曝干更炒令香熟每用白秔米一升胡麻半升如常煮粥法为之临熟加糖蜜任意极香甘胡麻多治之临时取用

　　乳粥

　　牛羊乳皆可先淅细秔米令精细控令极干乃煎乳令沸一依用水法乃投米煮之候熟即挹置盌中每盌下真酥半两置粥上令自镕如油徧覆粥上食时旋搅美无比

　　薯蓣粥【薯蓣生于山者名山药一名山芋】

　　薯蓣生山者佳圃种者无味取去皮细石上磨如糊每椀粥用薯蓣一合以酥二合蜜一合同炒令凝以匙揉碎粥欲熟投搅令匀乃出

　　栗粥

　　小栗去殻切如米粒每秔米一升栗肉二合同米煮更无他法

　　百合粥

　　生百合一升切蜜一两同水窨熟投欲熟粥中每盌用三合

　　麋角粥

　　新麋角一具寸截流水内浸三日刷腥秽以河水入砂瓶或银瓶内以桑叶塞瓶口勿令漏气炭火猛煮时时看候如汤耗旋益热汤一日许其角烂似熟山芋掐得酥软即止未软更煮慎勿漏气漏气则难熟取暴干为粉其汁澄滤候清冷以绵滤作胶片盌盛风中吹干麋角胶别入药每粥一盌入麋角粉五钱盐一匙同搅温服

　　枸■〈木巳〉子粥

　　枸杞子生研捩取汁每一盌粥可用汁一盏加少熟蜜同煮

　　马眼粥

　　新黒豆一斗浄淘入大釡中如常用水煮令熟擗取汁再入釡以熟麻油浸之豆上油深四指密葢之慢火煮直候露出豆即以匙拌转更煮直令沥尽油即住每粥一釡可下熟豆三五盌欲熟入拌匀食之

　　又法

　　白米二升别煮令熟大颗黒豆一升先以薄灰汁煮豆令熟漉出豆却以清水烧沸依前入豆再煮透出灰气漉出却以沙糖六两用水两碗化滤过入盐二两酱三两只用水取酱汁同煮熟桃仁杏仁皆可为粥生去皮尖略炒令香细研水绞取浓汁随意入粥中煮临时加酥蜜亦可金罂术煎亦可作粥一入用糖法

　　诸山蔬可作粥者皆只如菜粥法

　　礼记内则言子事父母妇事舅姑进盥授巾之后问所欲而敬进之以饘酏为先饘厚粥酏薄粥也故此编详述懐山録中诸药糜法陆放翁云平旦粥后就枕粥在腹中暖而宜睡天下第一乐也

　　紫不托法

　　新黒豆煮取浓汗搜面作汤饼极甘美能去面毒令不蒸热服丹石人尤宜食此杂莼菜为羮妙

　　沈存中云面治壅热益气力但不可多食致令愤闷料理有法节而食之馎饦蒸饼及餻索饼起面等法在食经中此法用黒豆汁搜面则无毒矣

　　造山药面法

　　取山药去皮薄切日中暴干栁箕中挼为粉下筛如常面食之加酥蜜为淳面尤精益气力长肌肉久服轻身耳目聪明不饥延年

　　造干地黄法

　　九月末掘取肥大者去须熟蒸微暴干又蒸暴干食之如蜜可停

　　芭蕉脯

　　蕉根有两种一种黏者为糯蕉可食取作手大片灰汁煮令熟去灰汁又以清水煮易水令灰味尽取压干乃以盐酱芜荑椒干姜熟油胡椒等杂物研浥一两宿出焙干略搥令软食之全类肥肉之味

　　牛蒡脯

　　十月以后取根洗干去皮□□□少煮勿太烂硬者即熟煮并搥令软下杂料物如芭蕉脯法浥焙取干

　　笋脯一如牛蒡脯法

　　莲房脯

　　取嫩莲房去蒂又去皮□□□□入灰煮浥一如芭蕉脯法焙干以石压令匾作片收之

　　薝卜鲊

　　詹卜花即栀子也采嫩花醸作鲊极香美

　　白乐天方剂刘禹锡馈以菊苗韲芦菔鲊换取乐天六班茶二囊以自醒酒

　　干蕨菜

　　采嫩蕨菜蒸熟以干灰拌之同曝极干濯去灰又曝干收之临食汤浸令软味如合蕈

　　石芥■〈艹罕〉菜

　　此二物极辛为菹大佳

　　苦盖菜

　　苦盖菜青蘘苦麻皆可作羮

　　苦麻即今俗谓之胡麻者叶作羮大甘滑【其苗名青蘘】

　　松蘂

　　去赤皮取嫩白者密渍之略烧令蜜熟勿太熟极香脆

　　白芷

　　蜜渍糟藏皆可食防风芽

　　防风芽

　　如臙脂色天门冬芽如马椿芹菜芎芽又有蘼芜枸杞芽菊芽荇菜水藻牛膝芽地黄嫩叶皆如常菜治之

　　东坡诗云秋来霜露满东园芦菔生儿芥有孙我与何曾同一饱不知何苦食鸡豚况药菜之佳乎

　　水苔

　　立春前采嫩者淘泽令极浄其间多沙石蝶虫取得压干只入盐油完椒切薤白同入瓶中醸为醑醋浸食之甚佳又可油炒加盐酱亦善

　　瓜虀

　　生甜瓜■〈扌东〉去未熟者每十斤随瓣切开去穰不用就百沸汤绰过以盐五两匀擦飜转豆豉末半升酽醋升半麫酱斤半马芹川椒干姜陈皮甘草茴香各半两芜荑二两并为细末同瓜一处拌匀入甆瓮内腌压于冷处顿之经半月后则熟瓜色明透絶类琥珀味甚香美

　　菜虀

　　大菘菜丛采十字劈裂莱菔取紧小者破作两半同向日中晒去水脚二件薄切作方片如钱眼子大入浄罐中以马芹茴香杂酒醋水等令得所调浄盐浇之随手举罐撼触五七十次密葢罐口置灶上温处仍日一次如前法撼触三日后可供菜色青白间错鲜洁可爱

　　藕虀

　　嫩藕梢随意切作方块如骰子大就蠏眼汤内快手绰上取牵牛花揉汁腌染片时投冷熟水中涤过控干以马芹盐花泡汤入少醋加蜜作虀澄冷浇供之

　　豆虀

　　先取湿沙纳甆器中以緑豆匀撒其上如种蓺法深桶覆藏室中勿令见风日一次掬水洒透竢其苗长可尺许摘取蠏眼汤绰过以料虀供之赤豆亦可种然不如緑豆之佳

　　荠羮【俗谓荠为东风菜方言讹而为公爹菜谓可以奉公爹也】

　　东坡与徐十三书云今日食荠极美天然之珍虽不甘于五味而有味外之美其法取荠一二升许浄择入淘了米三合冷水三升生姜不去皮搥两指大同入釡中浇生油一蚬殻当于羮面上不得触触则生油气不可食不得入盐醋君若知此味则陆海八珍皆可厌也天生此物以为幽人山居之禄辄以奉传不可忽也羮以物覆则易热而羮极烂乃佳也

　　本草荠和肝气明目凡人夜则血归于肝肝为宿血之脏过三更不睡则朝旦而色黄燥意思荒浪以血不得归故也若肝气和则血脉流通津液畅润东坡尝有诗云时遶麦田求野荠强为僧舍煮山羮陆放翁亦有诗云小着盐酰助滋味微加姜桂助精神风炉歙钵穷家活妙诀何曽肯授人

　　笋鳜

　　东坡回钱穆父书云竹萌蒙佳贶取笋蕈菘心与鳜鱼相和清水煮熟用姜芦菔自然汁及酒三物等入少盐渐渐欵洒之过熟可食不敢独味此请依法作与老嫂共之

　　老人有性善茹素不忍害物者菽水之奉在嘉蔬药菜料理如法殊益于人杞菊芎术等苗嫩时采食之或煮或虀或炒或罨悉用土苏咸豉汁加盐下饮甚良蔓菁作虀最妙不断五辛者春秋嫩韭四时采薤甚益緑豆紫苏乌麻须宜贮俱能下气其余豉酱之徒食所不可少皆须贮蓄肉食心不害物但以钱买犹愈于杀第一戒慎勿杀然肉须新鲜似有气息则不宜食烂脏损气切须慎之戒之

　　种埴

　　庭槛园林间种植可爱翫之物如世间花果人家自有此不悉载令抄东坡一书诚斋一诗于左

　　东坡与程全父书

　　白鹤峯新居成从天侔求数色果木太大则难活小则老人不能待当酌中者又须土碪稍大不伤根者

　　柑　橘　柚　茘枝　杨梅　枇杷　松　柏　含笑　栀子

　　漫写此数品不必皆有仍告书记其东西

　　诚斋三三径诗

　　东园新开九径

　　江梅　海棠　桃李　橘　杏　红梅　碧桃　芙蓉

　　九种花木各植一径命曰三三径其诗云

　　三径初开是蒋卿再开三径是渊明诚斋奄有三三径一径花开一径行

　　欧阳公示谢道人种花诗云

　　浅深红白宜相间先后仍须次第栽我欲四时携酒去莫教一日不花开

　　西园【胡大壮一】喜种花卉以窥造化生育之妙喜饮醇酎以寓经纶燮理之方

　　芸香

　　古人藏书谓之芸香是也采置书帙中即去蠧置席下去蚤虱栽园庭间香闻数十步极可爱叶类豌豆作小聚生秋间叶上微白如粉江南人谓之七里香江南极多大率香草多只是花过则已纵有叶香者须采掇嗅之方香此草逺在数十步外此间已香自春至秋不歇絶可翫也

　　茅香

　　闲地种之可洗手终日香一年数次刈闲屋中时时烧少许亦佳

　　本草云苗叶可煮作浴汤令人身香同藁本尢佳仍入印香中合香附子用

　　枸杞

　　■〈扌东〉好地熟斸加粪讫然后逐畦长开垄深七八寸令寛乃取枸杞连茎剉长四寸许以草为索慢束如羮盌大于垄中立种之每束相去一尺下束讫别调烂牛粪稀如面糊灌束子上令满减则更灌然后以肥土壅之满讫土上更加熟牛粪然后灌水不久即生乃如翦韭法从一头起首割之得半畆料理如法可供数人其割时与地面平髙留则无叶深翦则伤根割仍避热及雨中但早朝为佳

　　又法但作束子掘坑方一尺深于束子三寸即下束子讫着好粪满坑填之以水沃粪下即更着粪填以不减为度令粪葢束子一二寸即得生后极肥嫩数锄壅每月一加粪尢佳

　　又法但畦中种子如种菜法土粪下水当年疎瘦二年以后悉肥勿令长苗即不堪食如食不尽即剪作干菜以备冬中常使如此从春及秋其苗不絶取甘州者为真叶厚大者是有刺叶小者是白棘不堪服食

　　又法枸杞子于水盆内挼令散讫暴干斸地作畦畦中去却五六寸土勿作垄缚草穰作稕似臂长短即以泥涂稕令徧以安垄中即以子布泥上一面令稀稠得所乃以细土葢之令徧又以烂牛粪葢上令徧又布土一重令与畦平待苗出时时浇灌及堪采即如翦韭法更不要煮炼每种用二月初一每年但五度翦不可过也凡枸杞生西河郡谷中及甘州者其味逈过于蒲萄今兰州西去邺城灵州九原并大根茎尢大

　　甘菊

　　移根最佳若少时折取苗乗雨湿种便活一年之后落徧地长服却老冬中收子翦如韭法

　　陆龟蒙杞菊赋云惟杞与菊偕寒互緑或颕或苕烟披雨沐我衣败绨我饭脱粟羞惭齿牙苟且粱肉蔓延骈罗其生实多尔杞未棘尔菊未莎其如予何其如予何东坡云天随生自言常食杞菊及夏五月枝叶老梗气味苦涩犹食不已余守胶西与通守刘君循古城废圃求杞菊食之扪腹而笑作后杞菊赋云人生一世如屈伸肘何者为贫何者为富何者为美何者为陋或糠核而瓠肥或粱肉而黑瘦何侯方丈庾郎三韭较丰约于梦寐卒同归于一朽吾方以杞为粱以菊为糗春食苗夏食叶秋食花实而冬食根尚庻几乎河西南阳之寿张南轩赋云张子为江陵之数月时方仲春草木敷荣经行郡圃意有所欣爰命采掇付之庖人汲清泉以细烹屏五味而不亲甘脆可口蔚其芬馨尽日为之加饭而他物不足以前陈又云天壤之间孰为正味厚或腊毒淡乃其至猩唇豹胎徒取诡异山鲜海错纷纠莫计苟滋味之或偏在脏腑而成赘惟杞与菊微劲不苦滑甘靡滞非若它蔬善呕走水既瞭目而安神复沃烦而涤秽骄南阳于西河又颓龄之可制随寓必有约居足恃雪消壤肥其茸葳蕤与子婆娑薄言掇之古铫瓦盆啜汁咀虀髙论唐虞咏歌书诗嗟乎微斯物孰同先生之归于是相属而歌殆日晏以忘饥

　　地黄

　　十二月耕地至正月可止三四遍细爬讫然后作沟沟阔一尺两阔作一畦畦阔四尺其畦微髙而平硬甚不受雨水苗未生间得水即烂畦中又拨作沟沟深三寸取地黄切长二寸种于沟内讫即以熟土葢之其土厚三寸以上每种一畆用根五十斤葢土讫即取经冬烂草覆之候芽稍出以火烧其草令烧去其苖再生叶肥茂根益壮自春至秋凡五六耘不得锄八月堪采根至冬尢佳若不采其根太盛春二月当宜出之若秋采讫至春不复更种其生者犹得三四年但采讫比及明年耨耘而已参验古法此为最良按本草二月八月采殊未穷物性也八月残叶犹在叶中精气未尽归根二月新苗已生根中精气已滋不如冬月采殊妙又与蒸暴相宜古人云二月八月非为种者将为野生当须见苗矣欲食叶但露散后摘取旁叶勿损中心正叶甚益人胜诸药

　　东坡诗云地黄饲老马可使光鉴人吾闻乐天语喻马施之身【白乐天采地黄诗凌晨荷锸去薄暮不盈筐携来朱家门卖与白面郎与君啖肥马可使照地光愿易马残粟救此苦饥膓】我衰正伏枥垂耳气不振移栽附沃壤【本草古称地黄宜黄土今不然大宜肥壤虚地则根大而多汁】蕃茂争新春沉水得穉根【言以水沉而试之也日华子云浮者名天黄半浮半沉者名人黄沉者名地黄其沉者佳也】重汤养陈薪【于鼎釡水中更以噐盛水而煮谓之重汤】投以东阿清【阿胶出东阿其用皮有老少则胶有清浊】和以北海醇崖蜜助甘冷山姜发芳辛【山姜木名古方用术】融为寒食饧【寒食日研杏仁为酪以煮麦粥以饧沃之】咽作瑞露珍丹田自宿火渴肺还生津愿饷内热子一洗胷中尘

　　五加

　　取根深掘肥地二尺埋一根令没旧痕甚易活苗生从一头翦取每翦讫锄土壅之

　　五加盖天有五车之星精也金应五行人应五徳位应五方物应五车青精入茎有东方之液白气入节有西方之津赤气入华有南方之光玄精入根有北方之■〈米台〉黄烟入皮有戊巳之灵五神镇主相转育成用之者真仙服之者反婴久服轻身耐老明目下气补中益精坚筋骨强志意五叶者良叶可作蔬菜食五月七月采茎十月采根阴干张子声杨建始王叔才于世彦皆服此酒得寿三百年有子二十人世世有得服五加酒散而获延年者不可胜计或只为散以代汤茶而饵之验亦然也

　　青蘘【胡麻苗也】

　　取八棱者畦中如菜法种之生苗为菜食秋间依此法种之甚滑美

　　百合

　　上好肥地加粪熟斸讫春中取根大劈取瓣于畦中如种蒜法五寸一瓣种之直作行又加粪灌水苗出即锄四边令絶无草春后看稀稠得所处更别移亦得畦中干即灌水三年后其大如拳然后取食之又取子种亦得或一年以后二年以来始生甚迟不如种瓣

　　黄精

　　择取叶参差者是真取根擘破稀种一年以后极稠种无得其苗香美可食

　　苜蓿

　　择肥地斸令熟作垄种之极益人还须从一头翦每翦加粪鉏土壅之

　　合欢【萱草也】

　　移根畦中稀种一年自稠春翦苗食如枸杞秋夏不堪食

　　牛蒡

　　取子畦中种种时乗雨即生若有水不候雨也地须加粪灼然后肥旱则沃水翦如上法菜中之尢益者但多种食苗及根茎益于人

　　莲子

　　八九月取坚黒子瓦上磨尖头直令皮薄取墐土作熟泥封如三指大长使带头兼重令磨须尖泥欲种时掷至池中重头向下自能周正薄皮上易生数日即出不磨者率不可生

　　藕

　　春初掘取藕三节无损处种入深泥令到硬土榖雨前种当年有花

　　藕可作粉其法取麤藕不限多少浄洗截断浸三宿数换水看灼然洁浄然后漉出碓中碎捣以新布绞取汁重捣取汁尽为度又以密布滤去麤恶物澄去清水如稠难澄以水搅之然后澄看水清即泻去一如造米粉法

　　鸡头

　　鸡头粉取新熟者去皮熟捣实如上法

　　菱角粉去皮如上法

　　姜粉以生姜烂研捩汁如上法以和羮

　　葛粉去皮如上法开胃止烦热

　　茯芩粉剉如弹子以水浸去赤汁如上法

　　松栢粉春采嫩叶如上法须垂露采为之经宿则无粉如嫩草郁郁可爱

　　脱果

　　木生之果八月间以牛羊滓和土包其鹤膝处【彼端干相搂黄纹处】如大柸以纸裹囊覆之麻绕令密致重则以杖拄之任其发花结实明年夏秋间试发一包视之其根生则断其本埋土中其花实皆晏然不动一如巨木所结予在萧山县见山寺中橘木止髙一二尺实皆如拳大盖用此术也大木亦可为之尝见人家有老林檎木根巳蠧朽圃人乃去木本二三尺许如上法以土包之一年后土中生根乃截去近根处三尺许包入地后遂为完木

　　凡种果木须望前种实多望后种实少

　　百部

　　山地种之如百合法多种为佳取根挼汁濯衣令不生虱仍洁白如用皂角也

　　右自杞菊以次为粥为蔬为脯为粉须自种植充饶足用百部之种亦可为澣濯之供

　　菖蒲石

　　怪石竒峯以沙石器种之旦暮易水则茂水浊及有泥滓则萎一寸九节者服之可以乌髭轻身延年夜檠灯间置一两盆可以收烟不熏人眼东坡诗云碧玉盌盛红玛瑙青盆水养石菖蒲曽茶山云牕明几浄室空虚尽道幽人一事无莫道幽人无一事汲泉承露养菖蒲文石清漪斯亦几案间良翫也

　　相鹤

　　相鹤不必如鹤经所说但取其标格立瘦唳声清彻者为胜凡老鹤所生则气韵清古三年顶赤则能唳细论其法颈欲细而长身欲人立而不横足欲瘦而节欲髙颈肥则类鴈身横则类鹜胫麤韵俗则类鹳声浊体肥则类鹅皆下才也为雏食鱼稻甚多老则食榖渐少甚老则不食惟华亭县鹤窠村所出者为得地他处虽时有皆凡格也养处须有广水茂木风月清旷之地尝食生物则格韵髙野畜之樊笼饷以熟食则多肥浊而精彩羽毛日渐摧藏类乎鸡矣

　　养龟

　　龟者寿物养庭槛中可以爱翫愈于观他物尢宜畜山龟尔雅谓之摄龟者腹下殻能开合此龟啖蛇蛇甚畏之庭槛中养此龟则蛇不复至以至园圃中多畜之大能辟蛇兼此龟不赖水陆地畜之不失其性予在随州时寓法云寺之后有竹园常苦多蛇寺僧乃畜龟于园中自尔不复有蛇【相鹤养龟二事皆懐山録所述】

　　收画

　　子弟遇好图画极宜收拾在前士大夫家有耕莘筑岩钓渭浴沂荀陈徳星李郭仙舟蜀先主访草庐王羲之会兰亭陶渊明归去来韩昌黎盘谷序晋庐山十八贤唐瀛洲十八学士香山九老洛阳耆英古今事实皆绘为图可以供老人闲玩共宾友髙谈人物山水花卉翎毛各有评品吟咏亦以广后生见闻梅兰竹石尢为雅致瑶池寿乡图庆寿近年有寿域图备列歴代圣贤神仙耆寿者丹青妆点尤为竒玩

　　王维字摩诘九岁知属辞擢进士工草隶善画名盛于开元天寳间宁薛诸王待若师友画思入神至山平水逺云势石色绘工以为天机所到别墅在辋川地竒胜与裴廸游其中赋诗相酬为乐东坡云味摩诘之诗诗中有画观摩诘之画画中有诗秦太虗云余为汝南得疾卧直舎髙仲符携辋川图示余曰阅此可以疗疾余本江海人得图喜甚即使二儿从旁引之阅于枕上恍然若与摩诘入辋川度华子冈经孟城■〈土幺刀〉憩辋口庄泊文杏馆上斤竹岭并木兰柴絶茱茰沜蹑槐栢窥尘柴返于南北垞航歇湖戱栁浪濯奕家瀬酌金屑泉过白石滩停竹里馆转辛夷坞抵漆园幅巾杖履棊弈茗饮或赋诗自娱忘其身之匏系于汝南也数日疾良愈

　　龙眠居士李公麟字伯时能行草书善画尢工人物人以比【顾陆顾凯之陆知微】晩年致仕归老肆意于泉石间作龙眠山庄图为世所寳韩子苍题太乙真人莲叶图云太乙真人莲叶舟脱巾露髪寒飕飕轻风为帆浪为檝卧看玊宇浮中流中流荡漾翠绡舞穏如龙骧万斛举不是峯头十丈花世间那得叶如许龙眠画手老入神尺素幻出真天人恍然坐我水仙府苍烟万顷波粼粼玉堂学士今刘向禁直岧荛九天上不须对此融心神会植青藜夜相访观画之趣二事可参

　　置琴

　　朱文公琴赞云养君中和之正性禁尔忿欲之邪心乾坤无言物有则我欲与子钩其深欧阳公云予尝有幽忧之疾退而闲居不能治也既而学琴于友人孙道滋受宫声数引乆而乐之不知疾之在其体也夫疾生乎忧者也药之毒者能攻其疾之聚而不若声之至者能和其心之所不平心而平不和者和则疾之忘也宜哉奉亲者能琴时为亲庭鼓一二操亦足以娱悦其意和平其心

　　琴师六言云擘托抺挑打摘先后轻重疾徐最是一般妙处更要其人读书斯亦子弟藏修息游之一益云

　　延方士

　　湖州东林沈东老能酿十八仙白酒一日有客自号回道人长揖于门曰知公白酒新熟逺来相访愿求一醉公见其风骨秀伟跫然起迎徐观其碧眼有光与之语其声清圆于古今治乱老庄浮图氏之理无所不通知其非尘埃中人也因出酒器十数于席间曰闻道人善饮欲以鼎先为寿如何道人曰饮器中锺鼎为大屈卮螺杯次之梨花蕉叶最小请戒侍人次第速斟当为公自小至大以饮之笑曰有如顾恺之食蔗渐入佳境也又约周而复始常易器满斟于前笑曰所谓杯中酒不空也回公兴至即举杯常命东老鼔琴回浩歌以和之又尝围基以相娯止弈数子辄拂去笑曰秪恐棊终烂斧柯回公自日中至暮已饮数斗无酒色东老欲有所叩回公曰闻公自能黄白之术未尝妄用且笃于孝义又多阴功此余每日所以来寻访而将以发之也东老因叩长生轻举之术回公曰四大假合之身未可离形而顿去东老摄衣起谢有以喻之回公曰此古今所谓第一最上极则处也饮将逹旦瓮中所酿止留糟粕而无余沥回公曰乆不游浙中今日为公而来当留诗以赠然吾不学世人用笔书乃就擘席上榴皮画字题于庵壁其色微黄而渐加黒其诗云西邻已富忧不足东老虽贫乐有余白酒酿来縁好客黄金散尽为收书已而告别东老启门送之天渐明矣握手并行至舎西石桥回公先度乗风而去莫知所适

　　延名衲

　　成都一僧诵法华经甚専虽经兵乱卒不能害忽一山仆至云先生请师诵经引行过溪岭数重烟岚中一山居仆曰先生老病起晚请诵至寳塔品见报欲一听之至此果出野服杖藜两耳垂肩焚香聴经罢入不复出以藤盘竹箸秫饭一盂■〈木巳〉菊数瓯无盐酪美若甘露得衬钱一环仆送出路口问曰先生何姓曰姓孙问何名仆于僧掌中书思邈二字僧大骇仆遽失之三日山中寻求竟迷旧路归视衬资乃金钱一百文也由兹一饭身轻无疾天禧中僧一百五十岁矣后隠不见

　　欵延方士谈真诰时约名缁聴梵书二士共谈必说妙法真有所遇岂不乐哉

　　肃客

　　朱文公晚年野服见客榜客位云荥阳吕公尝言京洛致仕官与人相接皆以闲居野服为礼而叹外郡或不能然其旨深矣某叨恩致事前此蒙宾客下访初亦未敢援此遽以老人野逸自居近縁乆病难于动作遂以野服从事上衣下裳大带方履比之凉衫自不为简所便者束帯足以为礼解帯足以燕居且使穷乡下邑复见京都旧俗之美亦补助风教之一端也又云衰病之余不堪拜跪亲旧相访亦望察此非应受者并告权免庻几还答不至阙礼

　　罗鹤林云余尝于赵季仁处见其服上衣下裳衣用黄白青皆可直领两带结之縁以皂如道服长与膝齐裳必用黄中及两旁皆四幅不相属头带皆用一色取黄裳之义也别以白绢为大带两旁以青或皂縁之见侪軰则繋带见卑者则否谓之野服又谓之便服

　　记事

　　周益公云苏子容闻人引故事必令人检出处司马温公闻新事即便抄録且记所言之人故当时谚曰古事莫语子容今事勿告君实

　　司马公对宾客无问贤愚长幼悉以疑事问之有草簿数枚常致座间苟有可取随手抄録或对客即书率以为常其书字皆真谨刘元城见时已有三十余册

　　曽祖南谷文靖公叔祖朴庵提刑皆有日记朴庵所记名长生厯有序云司马温公日记凡十年作一袠一日之事无论善恶必载焉限以十年所以推一期进徳与否也夫子三十而立自是十年则有加于前矣至从心之时盖渉歴四十年圣人所以密推熟察以自验其道艺所造功力所成者至矣夫甲乙周而时已久矣时愈久而行愈进此圣人之所以为圣人也温公之袠岂其原亦出于此欤【长生厯亦十年为一袠】

　　二老相访

　　周益公以宰相退休杨诚斋以秘书监退休为庐陵二大老益公尝访诚斋于南溪之上留诗云杨监全胜贺监家赐湖岂比赐书华回环自辟三三径顷刻能开七七花门外有田供伏腊望中无处不烟霞却惭下客非摩诘无画无诗只漫夸诚齐和云相国来临处士家山间草木也光华髙轩行李能过李小队寻花到浣花留赠新诗光夺月端令老子气成霞未论藏去传贻厥拈向田夫野老夸好事者绘以为图诚斋题云平叔曽过魏秀才何如老子致元台苍松白石青苔径也不传呼宰相来用魏野诗翻案也诚斋冢嗣东山先生伯子以集英殿修撰致仕家居年八十云巢曽无疑益公门人也年尤髙尝携茶袖诗访伯子其诗云褰衣不待履霜回到得如今亦乐哉泓颕有时供戏剧轩裳无用任尘埃眉头犹自懐千恨兴到何如酒一杯知道华山方睡觉打门聊伴茗奴来伯子和云雪舟不肯半涂回直到荒林意盛哉篱菊苞时披宿雾木犀香里絶纎埃锦心绣口垂金薤月露天浆贮玉林八十仙翁能许健片云得得出巢来其风味庶几可亚前二老云

　　二老相访倡妍酬丽四诗可观放翁诗云老人无一事有兴即吟诗唱者和者皆须兴到也

　　储书

　　邵康节诗云花木四时分景致经书万卷号生涯有人若问闲居处道徳坊中第一家欧阳文忠公六一堂记云琴一张棊一局酒一壶藏书一万卷集録金石遗文一千卷以吾一翁老于此五者之间是为六一陆放翁书巢记云陆子既老且病犹不置读书名其室曰书巢吾室之内或栖于椟或陈于前或枕藉于床俯仰四顾无非书者吾饮食起居未尝不与书俱间有意欲起而乱书围之至不得行辄自笑曰此非吾所谓巢者耶二公盖储书以旬佚其老者也丁度之祖顗尽其家赀以置书至八千卷且曰吾聚书多矣必有好学者为吾子孙度力学有守登服勤词学科仕至参政曽子固平生嗜书家藏至六万余卷手自雠对白首不倦此储书以遗其子孙者也孟子有贤父兄之言惟以书教子弟者而后为贤晋人有佳子弟之目惟从父兄之教而知书者而后为佳

　　唐杜荀鹤诗云欺春只爱和醅酒讳老犹看夹注书放翁诗云灯前目力依然在且尽山房万卷书欧公诗云至哉天下乐终日在书案家仲本云至乐莫如读书至要莫如教子又云人家教子弟如养芝兰然既积学以培植之又须积徳以浇灌之子弟储书正以备侍旁检阅陈后山左右图书日以讨论为务其志専欲以文章名后世夜与诸生会宿忽思一事必明烛翻阅得之乃已或以为可待旦者后山曰不然人情乐因循一放过则不复省矣故其学甚博而精尤好经术非如唐之诸子作诗之外他无所知魏衍昌世亦彭城人从后山学年五十余见异书犹手自抄写藏书数千卷云

　　寿亲养老新书卷三

　　●钦定四库全书

　　寿亲养老新书卷四

　　（元）邹铉 续编

　　保养

　　安乐之道惟善保养者得之孟子曰我善养吾浩然之气太乙真人曰一者少言语养内气二者戒色欲养精气三者薄滋味养血气四者咽精液养臓气五者莫嗔怒养肝气六者美饮食养胃气七者少思虑养心气人由气生气由神住养气全神可得真道凡在万形之中所保者莫先于元气摄养之道莫若守中实内以陶和将护之方须在闲日安不忘危圣人预戒老人尤不可不慎也春秋冬夏四时阴阳生病起于过用五臓受气盖有常分不适其性而强云为用之过耗是以病生善养生者保守真元外邪客气不得而干之至于药饵往往招徕真气之药少攻伐和气之药多故善服药者不如善保养康节先生诗云爽口物多终作疾快心事过必为殃知君病后能服药不若病前能自防郭康伯遇神人授一保身卫生之术云但有四句偈须是在处受持偈云自身有病自心知身病还将心自医心境静时身亦静心生还是病生时郭信用其言知自护爱康强倍常年几百岁

　　服药

　　沈存中云人非金石况犯寒暑雾露既不调理必生疾病常宜服药辟外气和臓腑也平居服七宣丸锺乳丸量其性冷热虚实自求好方常服红雪三黄丸青木香丸理中丸神明膏陈元膏春初冰解散天行茵蔯元散皆宜先贮之以防疾发忽有卒急不备难求其防危救急不可阙者伏火丹砂保精养魄尤宜长服伏火硫黄益气除冷癖理腰膝能食有力小还丹愈疾去风伏火磁石眀目坚骨伏火水银压热镇心金银膏养精神去邪气如上方药固宜留心其余丹火须冀神助不可卒致有心者亦宜精恳或遇其真

　　贮药

　　圆散皆以深笋沙合盛之勿用有油即受湿外为漆椟椟笋亦欲深深则湿气难入椟中夹灰净磨之勿漆则不受润更集缯纩为幞厚幞之更以毡冒椟口纵有润气自缝中入亦为毡纩所収暑月三焙之遇雨则入煴室贮茶如此亦善药璞新甆罂盛蜡纸羃之悬于东檐楣上令常得晨日勿令沾两久阴则一焙移置深室晴复出之数品同一罂可也喜蛀物用旧曽贮油麻罐净拭置药其中即不蛀

　　煴阁

　　南方暑两时茶药图籍皮毛胶糊物弓劔色衣笔墨之类皆恶蒸溽悉可置在阁中若山居即依山为阁其高去地一文则不复有蒸润阁中循壁为厨厨三层壁仍板弥之前后开窓梁上为长笎物可悬者悬于笎余悉置格上天日明燥即大开门窓令纳风日阴晦则宻闭中设煴炉常令火气鬰鬰然

　　又法煴阁中布卧床床下新出窑炭实之乃置物床上永不蒸润更不须着火其炭至秋供烧明年复易新炭床上慎不可卧卧者多病瘖屡有验盖为火气所烁也

　　又法有余力则设一小阁子但去地盈文以上自无蒸矣

　　集方

　　凡人少长老其气血有盛壮衰三等岐伯曰少火之气壮壮火之气衰盖少火生气壮火散气况复衰火不可不知也故治法亦当分三等其少日服饵之药于壮老之时皆须别处之陈令尹集方俱为老人备用今所续编亦皆据平日见闻为老人对证处方者品列之

　　天下受拜平胃散

　　常服温养脾元平和胃气寛中进食仍治脾胃不和膈气噎塞呕吐酸水气刺气闷胁肋虚胀腹痛肠鸣胸膈痞滞不美饮食

　　川厚朴【去麄皮】陈橘皮【汤洗不去穰】甘草【以上各三两剉】南京小枣【二百枚去核切】生姜【和皮四两薄切】茅山苍术【五两去皮未泔浸一宿剉】

　　右六味用水五升慢火煮干捣作饼子日干再焙碾为细末毎二钱入盐少许点如泄泻毎服三钱生姜五片乌梅二个盐少许水一盏半煎八分服此药人人常服独此方煮透滋味相和而美与众不同所以为佳老人尤宜服之

　　易简方

　　缩脾饮草菓乌梅缩砂甘草各等分干葛白扁豆各减半老人加附子毎服五钱水一碗生姜十片煎至八分浸以熟水令极冷暑月用此代熟水饮之极妙

　　降气汤老人虚气上壅当间以生附子加生姜煎临熟以药汁浓磨沉香水再煎一沸服之尤为穏当

　　调气散老人寒疝作疼不可攻击改为■〈口父〉咀毎服二钱水一大盏生姜紫苏盐煎服或煎茴香盐酒调下末子亦得

　　养正丹年高人臓腑寒秘者尤宜服之

　　来复丹老人寒秘悉能主之一法治老人寒气入腹小便不通者用生姜半两连根叶和泥葱一茎盐一捻豆豉五十粒烂研畧炒盫脐中心作两剂更易用之以利为度亦良法也

　　震灵丹老人血痢白梅茶下

　　红圆子治大人小儿脾胃等患极有神效治病不能伤耗真气应老人小儿妊妇皆可服之

　　青州白圆子治一切痰涎为患常服有功咳嗽痰实咽喉作声老人小儿皆宜服之

　　予家已刋易简方大字本兹不赘述本方

　　秘传六和元

　　益老扶羸助脾活血进美饮食第一平和之剂

　　熟地黄【十两】　破故纸　兔丝子　白茯苓【去黒皮晒】　山药【并同十两晒干】　胡桃【五十颗须用赣州信丰产者佳】

　　右先将熟地黄破故纸兔丝子三味酒浸一宿次早甑上蒸日中曝干九浸九蒸九曝候十分干次和

　　白茯苓山药二味杵臼中舂令极细为末次用胡桃研烂和五味令匀用酒煮麫糊为丸如梧桐子大每服三十丸空心温酒盐汤下【此方不犯鐡气所以佳妙】

　　神仙不老丸

　　不老仙方功効殊驻颜全不费工夫人参牛膝川巴戟蜀地当归杜仲俱一味地黄生熟用兔丝栢子石菖蒲更添枸■〈木巳〉皮兼子细末蜜丸梧子如早午临眠三次服盐汤温酒任君须忌飡三白并诸血能使须乌髪亦乌

　　人参【新罗者须是团结重实滋润去芦头刷洗净焙干薄切焙燥秤二两】川牛膝【长三四尺而滋润者去苗刷洗净焙干寸截用酒浸一宿焙燥秤一两半】川巴戟【色黑紫沉重大而穿心者佳若色带黄而浮轻者非刷洗净焙干细切刷酒浸一宿焙燥秤二两】川当归【大茎其稍如马尾状滋润辛芬香者去芦头刷洗净焙干细切用酒浸一宿焙燥秤二两】杜仲【截之多丝者削去麄皮只取其肉如取肉桂之法然后刷洗净焙干横理剉之如豆用麦麸炒令丝断色黑去麸别磨秤一两半】地黄【冬节前取以水浸沉者为是去其浮者捣取汁浸令浃蒸毕焙干如是者三色黒味甘为庆用时以生干熟二种焙干酒浸一宿漉出竹刀细切焙干各秤一两忌鐡器】兔丝子【小如芥子极坚硬者佳大而轻者非用新布繓起挪洗焙干以酒浸一宿又添酒浸一宿漉出将温汤淋去酒焙燥别磨秤二两】栢子仁【色红而滋润者去殻取仁秤一两细研临时和入众药】石菖蒲【紧细节宻者去毛刷洗净焙干未泔浸一宿再焙干细切焙燥秤一两】枸■〈木巳〉子【色白而肥润去蒂洗净焙干用酒浸一宿焙干秤一两】地骨皮【色黄入手轻者佳重者非畧去浮皮净洗焙干薄切焙干秤一两】

　　右十二味选之贵精制之如法不可晒只用慢火焙若太燥则又失药气只八分干即于风前畧吹令冷热相激便十分燥取净秤分两磨如细散炼白蜜以火日搜和入木石臼内捣数百杵圆如梧桐子大毎日空心午间临卧三次服毎服七十粒盐酒盐汤任下忌食葱白薤白芦菔豆粉及藕诸般血盖藕能破血诸血能解药力若三白调食亦无他止令人须发返白耳合时忌秽触并妇人孝子鸡犬等见

　　陈书林煜云此方非特乌髭发且大能温养荣卫补益五臓和调六腑滋充百脉润泽三焦活血助气添精实髓须是节欲使药力相须乃见功効之速

　　三仙丹【又名长寿图】

　　一乌二术三茴香久服令人寿命长善治耳聋并眼暗尤能补肾与膀胱顺气搜风轻腰膝驻颜活血鬓难苍空心温酒盐汤下谁知凡世有仙方

　　川乌头【一两去皮尖剉作骰子块用盐半两炒焚烈】茴香【三两炒香】苍术【二两米泔浸一宿用竹刀刮去麄皮切片用葱白一握共炒黄】

　　右为细末酒糊为九如梧子大毎服五十丸空心食前温盐酒或盐汤下一日两服切忌诸血

　　陈书林晔云先公晚年常服此饮啖倍进后见钱都仓年八十须鬓皆黒询其所以云自三十岁以后日进一服

　　八仙丹

　　治虚损补精髓壮筋骨益心智安魂魄令人悦泽驻颜轻身延年益寿闭固天癸

　　伏火朱砂　真磁石　赤石脂　代赭石　石中黄　禹余粮【六味并用醋淬】乳香　没药【八味各一两】

　　右为细末匀研极细糯米浓饮丸如梧桐子大或如豆大毎服一粒空心盐汤下

　　有人年几七旬梦漏羸弱气惙惙然虚损得此方服之顿尔强壮精气闭固饮食如旧

　　草还丹

　　延年益寿耐寒暑能双修徳行可登地仙

　　补骨脂　熟地黄　逺志　地骨皮　牛膝　石菖蒲

　　右等分末酒糊为丸如梧桐子大毎服三五十丸空心日午温酒下盐汤熟水亦可

　　大治虚劳白浊乃翊圣真君降授与张真人方服之百日百病除二百日精髓满视聴倍常神聪气爽瘟疫不侵三百日步骤轻徤鬓须如漆反老还童

　　小丹

　　益寿延年安宁神志魂魄流滋气血脉络开益智慧释散风湿耳目聪明筋力强壮肌肤悦泽气宇泰定

　　熟地黄　肉苁蓉【酒浸各六两】　五味子　兔丝子【酒浸各五两】　栢子仁【别研】　石斛　巴戟【去心】　天门冬【去心】　蛇床子【炒】　覆盆子【各三两】　续断　泽泻　人参　山药　逺志【去心炒焦】　山茱茰　菖蒲　桂心　白茯苓　杜仲【剉炒丝断各二两】　天雄【炮去皮脐秤一两】　炼成锺乳粉【扶衰三两续老二两常服一两气完则拆去】

　　右为末蜜丸如梧桐子大食前酒服三十丸至五十丸忌五辛生葱芜荑饧鲤虚人多起去锺乳倍地黄多忘倍逺志茯苓少气神虚倍覆盆子欲光泽倍栢子仁风虚倍天雄虚寒倍桂心小便赤浊三倍茯苓一倍泽泻吐逆倍人参

　　此方补劳益血去风冷百病诸虚不足老人精枯神耗女子絶伤断绪并皆治之

　　交感丹

　　俞居易之祖通奉云予年五十一岁遇鐡瓮申先生授此秘术确志行持服食一年大有补益平日所服药一切屏去而饮食嗜好不减壮岁此药之功大矣今年八十有五享天然之寿爰以秘方传之世人普愿羣生同登道果后有牙药可同用之

　　茯神【四两】　香附子【一斤用新水浸一宿臼内锸去毛炒令黄色】

　　右为细末炼蜜圆如弹子大毎服一丸早晨细嚼用降气汤下

　　降气汤

　　茯神【一两】　香附子【半两制法如前】　甘草【一两半炙】

　　右为细末毎服二钱沸汤点下前药

　　揩牙法

　　香附子【五两修治如前法捣生姜四两同掩一宿炒令焦黒】　青盐【二两研细拌匀同上药収】

　　右毎夜临卧以少许揩牙如常法

　　神仙训老丸

　　昔有宣徽使在锺南山路邉见村庄一妇人年方二八持杖责一老儿年约百岁宣徽驻车令问何故妇人至车前云此老儿是妾长男宣徽恠之下车问其仔细妇人云适来责此长男为家中自有神药累训令服不肯服至令老迈须发如霜腰曲头低故责之宣徽因恳求数服并方以归常服延年益寿气力倍常齿落再生发白再黒颜貎如婴儿

　　生干地黄　熟干地黄【各五两】　川椒【十两不去核】　牛膝【五两酒浸了为末】　大黒豆【一升生用】干山药【五两】　雌雄何首乌【各十两雌者白雄者赤雄者不碾】　肉苁蓉【五两】　枸■〈木巳〉【五两】　藁本【十两洗】

　　右将雌何首乌为末用水甑内旦辰蒸日出晒夜间露如此九蒸九晒九露数足焙焦为末酒糊丸如梧桐子大空心温酒盐汤下忌萝卜

　　此药性温无毒治百病补下元光泽皮肤婴儿亦可服之

　　经进地仙丸

　　凡丈夫妇人五劳七伤肾气衰败精神耗散行步艰辛饮食无味耳焦眼昏皮肤枯燥妇人臓冷无子下部秽恶肠风痔漏吐血泻血诸风诸气并皆治之

　　川牛膝【酒浸一宿切焙】　肉苁蓉【酒浸一宿切焙】　川椒【去目】　附子【炮已上各四两】　木鳖子【去殻】　地龙【去土已上各三两】　覆盆子　白附子　兔丝子【酒浸研】　赤小豆　天南星　防风【去芦】　骨碎补【去毛】　何首乌　萆薢　川羌活　金毛狗脊【去毛】　乌药【已上各二两】　绵黄耆　人参【各一两】　川乌【炮】　白茯苓　白术　甘草【各一两】

　　右为细末酒煮麫糊为圆如梧桐子大毎服三四十圆空心温酒下

　　陶隐居以此方编入道藏时有人母幼年得风气疾久治不瘥五十余年隠居处此方修合日进二服半年母病顿愈发白返黒齿落再生至八十岁颜色如少年人血气筋力倍壮耳目聪眀其家老仆七十余岁窃服此药遇严冬御絺葛履霜雪无寒色有别业去家七十里毎使老仆往返不移时又能负重非昔时比几成地仙

　　八味丸

　　刘戴花方老人常服延寿延年川

　　巴戟【一两半酒浸去心用荔枝肉一两同炒赤色去荔枝肉不用】高良姜【一两剉碎用麦门冬一两半去心用炒赤色为度去门冬】川楝子【二两去核用降真香一两剉碎同炒油出为庆去降真香】呉茱茰【一两半去梗用青盐一两同炒后茱茰炮同用】胡芦巴【一两用全蝎十四个同炒后胡芦巴炮去全蝎不用】山药【一两半用熟地黄同炒焦色去地黄不用】茯苓【一两用川椒一两同炒赤色去椒不用】香附子【一两半去毛同牡丹皮一两同炒焦赤色去牡丹皮不用】

　　右一处研为细末盐煮麫糊为丸如梧桐子大每服四五十丸空心食前盐汤下温酒亦得

　　此方温平补肝肾清上实下分清浊二气补暖丹田接华池真水三车不败五漏不生热不流于上膈冷不侵于脾胃令人耳目聪眀治积年冷病除累岁沉疴兼治遗精白浊妇人赤白带下其効如神

　　双补丸

　　刘上舎之祖在京师辟雍得史载之家传方服此四十载享年八十七岁

　　熟地黄【半斤补血】　兔丝子【半斤补精】

　　右为细末酒糊为丸如梧桐子大毎服五十丸人参汤下

　　此方治下部虚冷平补不热不燥气不顺沉香汤下心气虚茯苓汤下心经烦燥酸枣仁汤下小便少车前子汤下小便多益智汤下

　　二黄丸

　　黄徳延曰夫人心生血血生气气生精精盛则须发不白颜貎不衰可以延年益算其夭阏者多由服热药性燥不能滋生精血也予深烛此理以谓药之滋补无出生熟二地黄天麦二门冬世人徒知服二地黄而不知以门冬为引导则服二地黄者徒过去尔生地黄生精血用天门冬引入所生之地熟地黄补血用麦门冬引入所补之地四味互相该说载于本草可考而知而又以人参为通气之主使五味并归于心药之滋补无出于此

　　生地黄　熟地黄　天门冬【去皮】　麦门冬【去心各一两】　人参【一两】

　　右五味为末炼蜜为丸如梧桐子大毎服三十丸至五十丸空心温酒盐汤下

　　此方常服十日眀目十日不渇自此以往可以长生予登真人之位此药之功也

　　扶羸黒白丹

　　治年尊气血虚耗精血少不能荣养经络精神枯瘁行步战悼筋脉缓纵目视茫茫

　　黒丹用麋茸去床骨皮毛酒浸一宿酥炙令黄又用鹿茸事治如麋茸之法各等分并为细末酒糊为丸如梧子大

　　白丹用钟乳粉一味糯米糊为丸

　　右用此二丹杂之而服如觉血少即多用黒丹如觉气不足即多用白丹温酒或米饮吞下空心食前服史丞相常服此二丹

　　还少丹

　　西川罗赤脚方大补心肾治一切虚败心神耗散筋力顿衰腰脚沉重肢体倦怠血气羸乏小便昏浊服药五日颇觉有力十日精神爽徤半月气稍壮二十日耳目聪明一月夜思饮食久服令人身体轻徤筋骨壮盛怡悦颜色妇人服之姿容悦泽大暖子宫去一切等疾

　　山药　牛膝【酒浸一宿焙干各二两】　逺志　山茱茰　白茯苓　五味子　肉苁蓉【酒浸一宿切焙干】　石菖蒲　巴戟【去心】　楮实子　杜仲【去粗皮姜汁并酒涂】　茴香【各一两】　枸■〈木巳〉子　熟干地黄【各半两】

　　右为细末炼蜜入枣肉为丸如梧桐子大毎服三十丸温酒盐汤下日进三服空心食前

　　看证候加减用药身热加山栀子一两心气不宁加麦门冬子一两精液少加五味子一两阳气弱加续断一两

　　胜骏丸

　　治老人元气不足真气虚弱及诸虚寒湿气进袭手足拳挛屈伸不得筋脉不舒行步不随常服益真气壮筋骨治肤散一切风

　　附子一枚【重八九钱重去皮脐】　当归【一两酒浸一宿】　天麻【酒浸】　牛膝【酒浸】　酸枣仁【炒】　防风【各一两】　熟地黄【酒浸】　没药【别研】　木香【不见火】　全蝎【去嘴足稍尾】　羌活　甘草【炙】　槟榔　萆薢【炒】　苁蓉【酒浸】　破故纸　巴戟【各一两】　木瓜【四两】　麝香【二钱半别研】　乳香【半两别研】

　　右二十味除乳香没药麝香别研外捣罗为末用生地黄三斤净洗研烂如泥入无灰酒四升烂煮如膏以前药拌匀杵令坚毎两分作十丸毎服一丸细嚼临卧酒送下如服半月见効甚速无事人服此亦壮筋力行步如飞故名胜骏此药専在地黄膏要熬得好惟春夏好合以有生地黄也若合半剂毎味减半【此方黄谦仲传于永福陈学谕】

　　鲙韲散

　　老人脾胃久弱饮食全不能进两服主効王医继先进高庙方

　　附子【七个炮】　丁香　藿香　叶官　桂木香【各三钱】　人参【半两】

　　右为末毎服二大钱以寻常辣糊虀半盏热调服用匙挑服之

　　姜黄散

　　治老人脾泄

　　鹰爪黄连一两断作小叚　生姜四两净洗和皮切作骰子块

　　右于银器内同炒得姜焦黄色去姜以黄连碾为细末腊茶清调下二钱不拘时【呉兴沈漕徳器传】

　　通利散

　　治老人秘涩

　　和剂方嘉禾散【须用广州増城县随风子】

　　右毎服三大钱水一盏半生姜三片枣二枚煎至七分入蜜一匙再煎去滓不拘时【制帅刘尚书用光传】

　　脾约丸

　　治老人津液少大便燥小便涩其脾为约

　　大黄【二两酒洗焙】　厚朴　枳殻　白芍药【各半两】　麻子仁【一两微炒】　杏仁【三分】

　　右为末蜜丸如梧桐子大毎服二十丸温水下加至三十丸

　　磨积丸

　　治老人磨滞积去浮肿

　　厚朴　白姜　缩砂　胡椒　青皮　苍术　麦芽　陈茱茰　肉桂【不见火】

　　右用醋同盐煮再焙干为细末酒糊为丸如梧桐子大毎服十元日午或临睡香附子煎汤吞下橘皮汤亦得此方老幼常服快脾进食

　　白芷丸

　　治老人气虚头晕

　　白芷　石斛　干姜【各一两半】　细辛　五味子　厚朴　肉桂　防风　茯苓　甘草　陈皮【各一两】　白术【一两一分】

　　右为细末炼蜜丸如梧桐子大毎服三十丸清米饮下不饥不饱服邵致逺年八十有三有此疾得此方数服即愈【杨吉老传】

　　治眼昏夜光育神丸

　　养神明育精气主徤忘益智聪心补血不壅燥润颜色逺视移时目不■〈目巟〉■〈目巟〉臓腑调适久服目光烱然神宇泰定语音清彻就灯永夜眼力愈壮并不昏涩不睡达旦亦不倦怠服两三月后愈觉神清眼眀志强力盛步履轻快体气舒畅是药之効常饵如饮食一日不可辍惟在修合洗濯洁净药材须件件正当不宜草率

　　熟地黄【洗晒干酒浸】逺志【净洗就砧上槌碎取皮去骨木】牛膝【去芦】免丝子【净洗晒干以酒浸别研如泥】枳殻【净洗去穰麸炒赤色】地骨皮【须自取净洗净砧上槌打取皮】当归【净洗晒干焙亦得】

　　以上七味各等分逐一秤过分两平除地黄兔丝子别器用酒浸其余五味同剉细共入一钵内或甆瓮内若毎件十两都用第一等无灰浓酒六升同浸三宿取出文武火焙干须试火令得所不可太猛恐伤药性十分焙干捣罗为末以两手拌令十分匀炼蜜为丸如梧桐子大毎服空心盐酒下三十丸加至四五十丸亦不妨若不饮酒盐汤亦得但不如酒胜炼蜜法冬五滚夏六七滚候冷以纸贴惹去沫丸后都入微火焙少顷入瓮収【陈书林云黄牧仲司谏常服此药晚年目视甚眀因传其方】

　　李守愚取黒豆紧小而圆者侵晨以井花水吞二七粒谓之五藏榖到老视聴不衰

　　本草云熟地黄麦门冬车前子相杂治内障眼有効屡试信然其法细捣罗蜜丸如桐子大三药皆美捣罗和合异常甘香真竒药也

　　牢牙乌髭方

　　绍定壬辰江淮赵大使克复旴昭时纳合行省相公名买住来金陵予在赵监军厅同会纳合年逾七十鬓发髭须皆不白质其所由谓吾国有行台出典藩镇髭须皓然数载归朝而须髪皆黒人恠其异自序遇一方牢牙乌髭岁久得効因传其方却不言分两续乙巳年会张经厯朝请始得分两云【紫壶温尉序】

　　旱莲草【二两半】此草有二种一种是紫菊花炉火客用之此一种再就北人始识之本草中名鲤肠草孙真人千金方名金陵草浙人谓之莲子草其子若小莲蓬故也

　　芝麻辛【三两】此是压油了麻枯饼是也

　　诃子【二十个并核剉】不蛀皂角【三铤】月蚕沙【二两】青盐【三两半】盖青盐吾乡少且贵价只以食盐代之但药力减少

　　川升麻【三两半最治牙疼】

　　右为末醋打薄糊为丸如弹子大捻作饼子或焙或晒以干为度先用小口甆瓶罐子将纸筋泥固济曝干入药饼在瓶内煻灰火中烧令烟出若烟淡时药尚存性急取退火以黄泥塞瓶口候冷次日出药旋取数丸旋研为末早晚用如揩牙药以温汤灌潄使牙药时须少候片时方始灌潄久用功莫大焉乌髭方甚多此方颇为竒异故抄之

　　吾祖知县承议公家传常用牢牙方

　　荆芥【不见火】　土芎　细辛　当归

　　右为末使时未可便用水潄须令药气入牙内良久方潄为佳常用至老牙不动摇

　　东坡治脾节饮水说

　　脾能母养余脏养生家谓之黄婆司马子微着天隠子独教人存黄气入泥丸能致长生太仓公言安榖过期不安榖不及期以此知脾胃令固百疾不生近见江南一老人年七十三状貎气力如四五十人问其所得初无异术但云平生习不饮汤水耳常人日饮数升吾日减数合但只沾唇而已脾胃恶湿饮少胃疆气盛液行自然不湿或冐暑逺行亦不念水此可谓至言不烦周曼叔比得肿疾皆以利水药去之中年以后一利一衰岂可数乎当及今无病时力养胃气若土能制水病何由生向陈彦升云少时得此疾服当归防已之类皆不效服金液丹炙脐下乃愈此亦固胃助阳之意但火力外物不如江南老人之术姜桂辣药例能胀肺多为肿媒不可服

　　陈书林云友人陈昊卿年六十二面色光泽扣之以何道致此云常时絶不饮汤水虽羮汁亦少呷参以坡公之说方审昊卿之言为信

　　饮食用暖

　　王玠宻人尝食道傍有一老人进言饮食须用暖盖脾喜温不可以冷热犯之惟暖则冷热之物至脾皆温矣又因论饮食太冷热皆伤阴阳之和【晁氏客语】

　　戒夜饮说

　　酒古礼也奉祭祀会宾亲制药饵礼有不可缺者用之有时饮之有度岂可以为常而不知节哉礼经宾主百拜而酒三行者盖重其道而不容轻故尔岂令人浮沉于其中乎予家祖父处世养生惟务淡薄皆享年八九十上下予自幼年性喜恬退今又七十余矣饮酒止一二盏纔夜即睡明早即起居常既罕病且康徤亦自知节戒之功然也人生天地间贫贱者多贵而富岂易得哉倘能戒夜饮顺阴阳正寤寐保精气使一身神识安宁百邪不侵安享天年岂不幸欤好生君子审而察之【此序见东氏经验方不记何人所作】

　　擦涌泉穴

　　其穴在足心之上湿气皆从此入日夕之间常以两足赤肉更次用一手握指一手磨擦数目多时觉足心热即将脚指畧畧动转倦则少歇或令人擦之亦得终不若自擦为佳陈书林云先公毎夜常自擦至数千所以晚年歩履轻便仆性懒毎卧时只令人擦至睡熟即止亦觉得力乡人郑彦和自太府丞出为江东仓足弱不能陛辞枢筦黄继道教以此法踰月即能拜跪霅人丁邵州致逺病足半年不能下床遇一道人亦授此法久而即愈令笔于册用告病者岂曰小补之哉

　　东坡云扬州有武官侍真者官于二广十余年终不染瘴面色红腻腰足轻快初不服药唯毎日五更起坐两足相向热磨涌泉穴无数以汗出为度欧公平生不信仙佛笑人行气晚年云数年来足疮一点痛不可忍有人传一法用之三日不觉失去其法重足坐闭目握固缩榖道摇飐为之两足如气球状气极即休气平复为之日七八得暇即为乃般运捷法也文忠痛已即废若不废当有益又与王定国书云摩脚心法定国自巳行之更请加二不废毎日饮少酒调节饮食常令胃气壮徤【涌泉穴在足心陷者中屈足卷指宛宛中足少阴脉所出为井地】

　　擦肾腧穴

　　陈书林云余司药市仓部轮羌诸军请米受筹乡人张成之为司农丞监史同坐时冬严寒余一二刻间两起便溺问曰何频数若此答曰天寒自应如是张云某不问冬夏只早晚两次余谂之曰有导引之术乎曰然余曰旦夕当北面因暇専往叩请荷其口授曰某先为李文定公家壻妻弟少年遇人有所得遂教小诀临卧时坐于床垂足解衣闭气舌柱上■〈口咢〉目视顶仍提缩榖道以手摩擦两肾腧穴各一百二十次以多为妙毕即卧如是三十年极得力归禀老人老人行之旬日云真是竒妙亦与亲旧中笃信者数人言之皆得効今以告修炼之士云

　　东坡酒经

　　南方之氓以糯与秔杂以卉药而为饼嗅之香嚼之辣揣之枵然而轻此饼之良者也吾始取麫而起肥之和之以姜液烝之使十裂绳穿而风戾之愈久而益悍此曲之精者也米五斗为率而五分之为二斗者一为五升者四三斗者以酿五升者以投三投而止尚有五升之羸也始酿以四两之饼而毎投以二两之曲皆泽以少水足以散解而匀停也酿者必瓮按而井泓之三日而井溢此吾酒之萌也酒之始萌也甚烈而微苦盖三投而后平也凡饼烈而曲和投者必屡尝而増损之以舌为权衡也既溢之三日乃投九日三投通十有五日而后定也既定乃注以斗水凡水必熟而冷者也凡酿与投必寒之而后下此炎州之令也既水五日乃篘得三斗有半此吾酒之正也先篘半日取所为羸者为粥米一而水三之揉以饼曲凡四两二物并也投之糟中熟撋而再酿之五日压得斗有半此吾酒之少劲者也劲正合为四斗又五日而饮则和而力严而猛也篘之不旋踵而粥投之少留则糟枯中风而致酒病也酿久者酒醇而丰连者反是故吾酒三十日而成也

　　洪内翰曰此文如太牢八珍咀嚼不嫌于致力则真味愈隽永令附编与耆英喜文章者玩之

　　欧公醉翁亭记用二十一也字此经用十六也字毎一也字上必押韵暗寓于赋而读之者不觉其激昂渊妙殊非世间笔墨所能形容也

　　仲长统乐志论

　　使居有良田广宅背山临流沟池环匝竹木周布埸圃筑前果园树后舟车足以代步涉之难使令足以息四体之役养亲有兼珍之饍妻孥无苦身之劳良朋萃止则陈酒肴以娯之嘉时吉日则烹羔豚以奉之踌躇畦苑逰戏平林濯清水追凉风钓逰鲤弋高鸿风于舞雩之下咏归高堂之上安神闺房思老氏之玄虚呼吸精和求至人之彷佛与达者数子论道讲书俯仰二仪错综人物弹南风之雅操发清商之妙曲逍遥一世之上睥睨天地之间不受当时之责永保性命之期如是则可以陵霄汉出宇宙之外矣岂羡夫入帝王之门哉

　　照袋

　　王少保仁裕毎天气和暖必乗小驷从三四苍头携照袋贮笔砚韵畧刀子笺纸并小乐器之类名园佳墅随意所适照袋以乌皮为之四方有盖并襻五代士人多用之【偶阅此事寓笔于兹视沈存中逰山之具尤为简便】

　　处方

　　人有常言看方三年无病可治治病三年无药可用噫有是哉余近苦脚膝酸疼吕恵卿处以经进地仙丹连服三日而愈由是知天下无不可治之病医书无不可用之方特在于遇医之明不明耳【地仙丹见前第十八方】

　　食治方

　　凡饮养阳气也凡食养阴气也天产动物地产植物阴阳禀质气味浑全饮和食徳节适而无过则入于口达于脾胃入于鼻藏于心肺气味相成阴阳和调神乃自生盖精顺五气以为灵若食气相恶则伤其精形受五味以成体若食味不调则伤其形阴胜则阳病阳胜则阴病所以谓安身之本必资于食不知食宜不足以存生古之别五肉五菓五菜必先之五榖以夫生生不穷莫如五榖为种之美也苟明此道安腑臓资血气悦神爽志平痾去疾何待于外求哉孙真人谓医者先晓病源知其所犯以食治之食疗不愈然后命药陈令尹书食治之方已备续编糜粥之法已详此卷所编诸酒诸煎诸食治方有草木之滋焉老人平居服食可以养寿而无病可以消患于未然临患用之可以济生而速効也

　　食治诸方不特老人用之少壮者对证疗病皆可通用负阴抱阳有生所同食味和调百疾不生保生永年其功则一

　　真一酒

　　米麦水三一而已此东坡先生真一酒也

　　拨雪披云得乳泓蜜蠭又欲醉先生【真一色味颇类予在黄州日所酝蜜酒也】稻垂麦仰阴阳足器洁泉新表里清晓日着颜红有晕春风入髓散无声人间真一东坡老与作青州从事名

　　东坡云予在白鹤新居邓道士忽扣门时已三鼓家人尽寝月色如霜其后有伟人衣桄榔叶手携斗酒丰神英发如吕洞宾曰子尝真一酒乎就坐三人各饮数杯撃节高歌袖出一书授予乃真一法及修养九事其末云九霞仙人李靖既出恍然

　　桂酒

　　楚辞曰奠桂酒兮椒浆是桂可以为酒也有隐居者以桂酒方教吾酿成而玉色香味超然非世间物也捣香筛辣入缾盆盎盎春溪带雨浑収拾小山藏社瓮招呼明月到芳樽酒材已遣门生致菜把仍叨地主恩烂煮葵羮斟桂醑风流可惜在蛮村

　　天门冬酒

　　醇酒一斗六月六日曲末一升好糯米五升作饭天门冬煎五升米须淘讫晒干取天门冬汁浸先将酒浸曲如常法候炒饭适寒温用煎和饮令相入投之春夏七日勤看勿令热秋冬十日熟

　　庚辰岁正月十二日天门冬酒熟予自漉之且漉且尝遂以大醉

　　自拨床头一瓮云幽人先已醉竒芬天门冬熟新年喜曲米春香并舍闻菜圃渐疎花漠漠竹扉斜掩两纷纷拥裘睡觉知何处吹面东风散缬纹

　　山药酒

　　补虚损益颜色用薯蓣于砂盆中细研然后下于铫中先以酥一大匙熬令香次旋添酒一盏搅令匀空心饮之

　　川人黄葛峰次辰冬月霜晨常以待客

　　又方治下焦虚冷小便数瘦损无力生薯药半斤刮去皮以刀切碎研令细烂于铛中着酒酒沸下薯不得搅待熟着盐葱白更添酒空腹饮三二盏妙

　　菖蒲酒

　　通血脉调荣卫主风痹治骨立痿黄医所不治者服一剂经百日颜色丰足气力倍常耳目聪明行及奔马发白更黒齿落再生昼夜有光延年益寿久服得与神通菖蒲

　　右捣绞取汁五斗糯米五斗炊熟细曲五斤捣碎相拌令匀入甆器宻盖三七日即开毎温服一中盏日三

　　又方菖蒲三斤薄切日中晒令极干以绢囊盛之玄水一斗清者【玄水者酒也】悬此菖蒲宻封闭一百日出视之如緑菜色以一斗熟黍米内中封十四日间出饮酒则三十六种风有不治者悉効

　　又方

　　菖蒲【一斗细剉蒸熟】生术【一斗去皮细剉】

　　右二味都入绢袋盛用清酒五斗入不漏瓮中盛宻封春冬二七秋夏一七日取开毎温饮一盏日三令人不老强健面色光泽精神

　　菊花酒

　　壮筋骨补髓延年益寿耐老

　　菊花【五升】生地黄【五升】枸■〈木巳〉子根【五斤】

　　右三味都捣碎以水一石煮出汁五斗炊糯米五斗细曲碎令匀入瓮内宻封候熟澄清毎温服一盏

　　东坡云菊黄中之色香味和正花叶根实皆长生也又云仙姿高洁宜通仙灵

　　紫苏子酒

　　紫苏子【一升微炒】清酒【三斗】

　　右捣碎以生绢袋盛纳于酒中浸三宿少少饮之日

　　华子云苏子主调中益五臓下气补虚肥健人润心肺消痰气

　　枸■〈木巳〉子酒

　　眀目驻颜轻身不老坚筋骨耐寒暑疗虚羸黄瘦不能食服不过两剂必得肥充无所禁断

　　枸■〈木巳〉子【五升干者捣】生地黄【切三升】大麻子【五升捣碎】

　　右先捞麻子令熟摊去热气入地黄枸■〈木巳〉子相和得所纳生绢袋中以酒五斗浸之宻封春夏七日秋冬二七日取服多少任意令体中微有酒力醺醺为妙

　　谚云去家千里勿食萝摩枸杞此言其补益精气强盛阴道久服令人长寿叶和羊肉作羮益人

　　术酒

　　术三十斤去黒皮净洗捣碎以东流水三石于不漏器中渍之二十日压漉去滓以汁于甆器中盛贮夜间候流星过时抄自己姓名置于汁中如是五夜其汁当变如血旋取汁以浸曲如家酝法造酒酒熟任性饮之十日万病除百日发白再黒齿落更生面有光泽久服延年不老忌桃李蛤肉服此酒者真康节所谓频频到口微成醉拍拍满懐都是春也

　　苏合香酒

　　苏合香丸【有脑子者炙去脑子】

　　右用十分好醇酒毎夜将五丸浸一宿次早温服一杯除百病辟四时寒邪不正之气旧酒尤佳

　　醉乡宝屑

　　经进八仙散

　　壮脾进食令人饮酒不醉宣和初华山贡士张老人号为鐡翁居士入山采药遇道人在石岩坐共酌约有八人手中各出一物亦令张翁坐与少酒饮饮数杯各赐手中之物张翁熟视之乃八味药也兼求其方名曰八仙剉散

　　干葛【纹细嫩有粉者】白豆蔻【去皮殻】缩砂仁【实者】丁香【大者已上各半两】甘草【粉者一两】百药煎【一分】木瓜【盐窨加倍用】烧盐【一两】

　　右件八味共细剉人不能饮酒者只抄一钱细嚼温酒下即能饮酒醉乡寳屑无如此方之妙

　　丁香饼子

　　温胃去痰解酒进食寛中和气仍治积滞不消心腹坚胀痰逆呕哕噫酢吞酸胁肋刺痛胸膈痞闷反胃恶心等证

　　半夏【汤泡二两】白茯苓【去皮一两】丁香【半两不见火】白术【一两炒】川白姜【一两炮】甘草【一两炙】白扁豆【用姜汁浸蒸熟焙一两】橘红【二两去白膜汁浸一宿焙】

　　右为细末用生姜汁煮薄麫糊为饼如大碁子大毎服一饼细嚼生姜汤下不以时

　　柑皮散　治酒毒烦渇或醉未醒

　　柑子皮【二两洗焙干】

　　右一味罗为散毎服三钱化水一盏煎三五沸温服或入少盐末沸汤点未効再服

　　石膏汤

　　治饮酒过多大醉难醒

　　石膏【五两】葛根【剉】生姜【细切各半两】

　　右剉如麻豆大毎服五钱化水二盏煎至一盏去滓温服不拘时候

　　解酒

　　葛花【一两】

　　右捣为散沸汤点一大钱化不拘时亦可煎服

　　又方葛根细剉作麄末毎服三钱水一盏煎去滓温服

　　又方干桑椹二合用酒一升浸一时久取酒旋饮之即解

　　大寒凝海惟酒不冰酒大热不可多饮邵康节诗又云斟有浅深存夑理饮无多少繋经纶在老人斟酌间何如耳

　　诸煎

　　地黄煎

　　毎年十月用生地黄十斤浮洗漉出一宿后捣压取汁鹿角胶一大斤半生姜半斤绞取汁蜜二大升酒四升以文武火煎地黄汁数沸即以酒研紫苏子滤取汁下之又煎二十沸已来下胶胶尽下酥蜜同汁煎良久候稠如饧贮洁器中凌晨取一匕以温酒调服之

　　东坡答滕达道书蒙恵地黄煎扶衰之要药若续寄为幸又与翟东玉书云药之膏油者莫如地黄啖老马皆复为驹吾晚学道血气衰耗如老马矣欲多食生地黄而不可得也此药以二八月采者良

　　金樱子煎

　　经霜后以竹夹子摘取于木臼中转柞却刺勿损之擘为两片去其子以水淘洗过烂捣入大锅以水煎不得絶火煎约水耗半取出澄滤过仍重煎似稀饧毎服取一匙用暖酒一盏调服其功不可具载

　　沈存中云金樱子止遗泄取其温且涩世之用者待红熟取汁熬膏大误也红熟则却失本性今取半黄时采为妙十一月十二月采佳

　　本草云疗脾泄下痢止小便利涩精气久服令人耐寒轻身方术多用之

　　金髓煎

　　枸■〈木巳〉子不拘多少逐日旋采摘红熟者去嫩蔕子拣令洁净便以无灰酒于净器浸之须是瓮用酒浸以两月为限用蜡纸封闭紧宻无令透气候日数足漉出于新竹器内盛贮旋于沙盆中研令烂细然后以细布滤过候研滤皆毕去滓不用即并前渍药酒及滤过药汁搅匀量银锅内多少升斗作番次慢火熬成膏切须不住手用物搅恐粘底不匀候稀稠得所然后用净瓶器盛之勿令泄气毎早晨温酒下二大匙夜卧服之百日中身轻气壮积年不废可以延寿

　　茯苓煎

　　白茯苓五斤去黒皮捣筛以熟绢囊盛于三斗米下蒸之米熟即止曝干又蒸如此三过乃取牛乳二斗和合着铜器中微火煮如膏収之毎食以竹刀割取随性任饱服之则不饥如欲食先煮葵菜汁饮之任食无碍

　　又方

　　养老延年服茯苓方华山铤子茯苓研削如枣许大令四方有角安于新甆瓶内以好酒浸以三重纸封其头候百日开其色当如饧糖可日食二块百日后肌体润泽服一年后可夜视物久久服之肠化为筋可延年耐老面若童颜

　　本草茯苓补五劳七伤安胎暖腰膝开心益智止健忘忌醋及酸物

　　补骨脂煎

　　唐郑相公为南海节度七十有五越地卑湿伤于内外众疾俱作阳气衰絶乳石补益之药百端不应有诃陵国舶主李摩诃献此方经七八日觉其功神验自尔常服之其方用破故纸十两拣洗为末用胡桃肉去皮二十两研如泥即入前末更以好炼蜜和匀如饴盛甆器中旦日以温酒化药一匙服之不饮酒者温熟水化下弥久则延年益气悦心明目补添筋骨但禁食芸薹羊血

　　五味子煎

　　五味子红熟时采得蒸烂研取汁去子熬成稀膏量酸甘入蜜再火上待蜜熟俟冷器中贮作汤肺虚寒人可化为汤时时服作果可以寄逺

　　五味皮肉甘酸核中辛苦有咸味此则五味具也移门子服之十六年色如玉女入水不沾入火不灼

　　本草云主益气欬逆上气劳伤羸瘦补不足强阴益精养五臓除热生阴中肌入药生曝不去子

　　薄荷煎

　　消风热化痰涎利咽膈清头目

　　龙脑薄荷叶一斤　川芎三两　桔梗五两　去芦甘草四两　防风三两　缩砂仁一两　

　　右为末炼蜜为剂此药看之甚可忽用之大有功仓卒之中亦可应手解利

　　治遍身麻痹百节酸疼头昏目眩鼻塞脑痛语言声重项背拘急皮肤瘙痒或生瘾■〈疒轸〉及治肺热喉腥脾热口甜胆热口苦又治鼻衂唾血大小便出血及脱着伤风并沐浴后风并可服之

　　两眼暴赤肿痛可以生薄荷取汁更调此药令稀贴两太阳临睡更贴上下两眼脸次日即散

　　治肠风下血可用此药二贴和雪糕圆如梧桐子大作二服空心熟水下即止

　　麦门冬饮东

　　坡诗云一枕清风直万钱无人肯买北窓眠开心暖胃门冬饮知是东坡手自煎

　　本草云麦门冬根上子也安魂定魄止渇肥人治心肺虚热并虚劳客热头痛亦可取苗作熟水饮之

　　陶隠居云以四月采冬月作实如青珠根似穬麦故谓麦门冬以肥大者为好用之汤泽抽去心不尔令人烦

　　甘露饮

　　常服快利胸膈调养脾胃忺进饮食

　　干饧糟头【酢者六分】生姜【四分洗净和皮】

　　右相拌捣烂捏作饼子或焙或晒令干毎十两用甘草二两炙同碾罗为末毎服二钱入少盐沸汤点不拘时候

　　此方専治翻胃呕吐不止饮食减少常州一富人病翻胃往京口甘露寺设水陆泊舟岸下梦一僧持汤一杯与之饮罢犹记其香味便觉胸膈少快早入寺知客供汤乃是梦中所饮者胸膈尤快遂求其方修制数十服后疾遂瘥名曰观音应梦散予得之常以待宾易名曰甘露饮在临汀治一书吏旋愈切勿忽之

　　糯米糕

　　治小便数用纯糯米糕一掌大临卧炙令软熟啖之仍以温酒下不能饮温汤下坐行良久待心间空便睡盖糯稻能缩水凡人夜饮酒者是夜輙不尿此糯之力也

　　又方有人渴用糯禾秆斩去穂及根取其中心净器中烧作灰毎用一合许汤一碗沃浸良久澄去滓乗渴顿饮之此亦糯稻缩水之力也

　　杏仁粥

　　杏仁【二两去皮失研】猪肺【一具去管和研令烂如糊】

　　右用瓦瓶煮粥令熟却将甆碗放火上炙令热以猪肺糊在碗内便泻粥盖之更以热汤抵令熟后服之大能补肺气

　　人参粥

　　人参【半两为末】生姜【取汁半两】

　　右二味以水二升煮取一升入粟米一合煮为稀粥觉饥即食之治反胃吐酸水

　　枸■〈木巳〉叶粥

　　枸■〈木巳〉叶【半斤细切】粳米【二合】

　　右二味于石器中相和煮作粥以五味末葱白等调和食之

　　烧肝散

　　治男子妇人五劳七伤胸膈满闷饮食无味脚膝无力大肠虚滑口内生疮女人血气并宜服之

　　肉豆蔻【三个和皮】　官桂　香白芷　当归　破故纸　人参　茯苓　桔梗【各半两】

　　右为末毎服四钱半羊肝四两作片糁药在上以纸褁后用南粉涂文武火煨熟米饮嚼下

　　参归腰子

　　治心气虚损

　　人参【半两细切】当归【半两上去芦下去细者取中叚切】猪腰子【一双】

　　右以腰子用水两碗煮至一盏半将腰子细切入二味药同煎至八分吃腰子以汁送下有吃不尽腰子同上二味药滓焙干为细末山药糊为丸如梧桐子大毎服三五十丸此药多服为佳

　　昆山神济大师方献张魏公丞相韩子常知府阁中服之有効

　　平江医者丁御干谓葛枢宻云此药本治心气怔忡而自汗者不过一二服即愈盖竒药也

　　甲乙饼

　　治痰喘嗽咳

　　杏仁【一两去皮尖】牡蛎粉【一两同杏仁炒黄色】青黛【一两】

　　右研匀入蜡一两镕搜丸如弹子大捏作饼毎用一饼合日柿中湿纸裹煨约药镕方取出火毒细嚼糯米饮送下

　　茯苓麫

　　东坡与程正辅书云旧苦痔疾二十一年今忽大作百药不効欲休粮以清净胜之而未能令断酒肉与盐酪醤菜凡有味物皆断又断粇米饭惟食淡麫一味其间更食胡麻茯苓麫少许取饱胡麻黒脂麻是也去皮九蒸曝白茯苓去皮入少白蜜为麫杂胡麻食之甚美如此服食多日气力不衰而痔渐退又云既絶肉五味只知此麨及淡麫更不消别药百病自去此长年之真诀但易知而难行尔

　　萝卜菜

　　治酒疾下血旬日不止

　　生萝卜

　　右一味拣稍大圆实者二十枚留上青叶寸余及下根用甆瓶取井氷煮令十分烂熟姜米淡醋空心任意食之立止用银器重汤煮尤佳

　　羊肺羮

　　治小便频数下焦虚冷

　　羊肺【一具细切】羊肉【四两细切】

　　右二味入五味作羮空腹食之

　　又方　生山芋【半斤削去皮】小豆叶【嫩者一斤】

　　右二味豉汁中入五味煮羮食之

　　又方　生山芋【半斤削去皮】薤白【切一握】

　　右二味以豉汁煮羮入五味如常法空腹食之

　　又方　生山芋【半斤削去皮】

　　右拍碎慢火煎酒二升候酒沸旋下山芋入盐椒葱白空腹饮之

　　百合

　　治肺藏壅热烦闷

　　新百合【四两】

　　右用蜜半盏和蒸令软时时含一枣大咽津服之

　　黄精

　　饵黄精耐老不饥其法可取瓮子去底釡上安顿令得所盛黄精令满宻盖蒸之令气溜即暴之第二遍蒸之亦如此九蒸九暴凡生时有一硕熟有三四斗方好蒸之不熟则刺人咽喉既熟曝干不尔朽坏食之甘美补中益气安五藏润心肺轻身延年饥岁可以与老小休粮食疗云根叶花实皆可食之但相对者是不对者名扁精不可食

　　金樱子丸

　　补肾秘精止遗泄去白浊牢闗键神妙

　　金樱子【一升槌碎入好酒二升银器内熬之候酒干至一升以下去滓再熬成膏】

　　桑白皮【一两炒】鸡头粉【半两夏采日干】桑螵蛸【一分酥炙】白龙骨【半两烧赤为末】莲花须【二分】

　　右为末入前膏子搜为丸如梧桐子大空心盐汤温酒下三十丸如丸不就即用酒麫糊为之

　　青娥丸

　　治肾气虚弱腰痛俛仰不利秘精大益阳事老人服此颜色还童少年服此行步如飞

　　破故纸【十两以水淘过用香油炒如腻腑虚泠麦麸炒】杜仲【五两须是六两方得五两剉如骰子大麦麸炒黄色】胡桃仁【五十个以糯米粥相拌臼内捣五六百下只用此粥为丸】

　　右丸如梧桐子大毎服三十丸空心盐酒下

　　此方赵进道从广州太守处得之久服大有神効遂作诗一絶以纪其功十年辛苦走邉隅造化工夫信不虚夺得风光归掌内青娥不笑白髭须

　　服椒法

　　书林陈煜括为之歌

　　青城山老人服椒得妙诀年过九十余貎不类期耋再拜而请之忻然为我说蜀椒二斤净【拣去梗核及闭口者净秤】解盐六两洁【其色青白龟背者良研细】糁盐慢火煮煮透滚菊末【糁盐在椒上用滚汤炮过椒五寸许经宿以银石器慢火煮止留椒汁半盏扫干地铺净纸倾椒在纸上覆以新盆封以黄土经宿取置盆内将干菊花末六两拌滚令匀更洒所余椒汁然后摊于筛子内■〈目良〉干菊须花小色黄叶厚茎紫气香味甘名曰甘菊蕋可作羹者为真阴干为末】初服十五圆早晚不可辍毎月渐渐増累之至二百【初服之月早十五粒晚如之次月早晚各二十粒第三月增十粒至二百粒止】盐酒或盐汤任君意所歠服及半年间胸膈微觉塞毎日退十圆还至十五粒俟其无碍时数服如前日【服半年后觉胸膈间撗塞如有物碍即毎日退十粒退至十五粒止俟其无碍所服仍如前】常令气熏蒸否则前功失【须终始服之令椒气早晚熏蒸如一日不服则前功俱废矣】饮食蔬果等并无所忌节一年効即见容颜顿悦泽目眀而耳聪须乌而发黒补肾轻腰身固气益精血椒温盐亦温菊性去烦热四旬方可服服之幸毋忽逮至数十年功与造化埒耐老更延年不知几岁月【四十岁方可服若四十岁服至老只如四十岁人颜容此其验也】嗜欲若能忘其効尤卓絶我欲世人安作歌故怛切

　　服狶莶法

　　狶莶俗名火忺草春生苗叶秋初有花秋末结实近世多有单服者云甚益元气蜀人服之法五月五日六月六日九月九日采其叶去根茎花实净洗曝干入甑中层层洒酒与蜜蒸之如此九过则已气味极香美熬捣筛蜜元服之云治肝肾风气四肢麻痹骨间疼腰膝无力亦能行大肠气张乖崖咏进表云谁知至贱之中乃有殊常之効臣吃至百服眼目轻明至千服髭鬓乌黒筋力较健効验多端陈书林经验方叙述甚详疗诸疾患各有汤使今人采服一就秋花成实后和枝取用洒酒蒸曝杵臼中舂为细末炼蜜为丸以服之

　　妇人小儿食治方

　　陈令尹书精细狠好处在食治诸方然老人晚景儿孙眷辑团栾侍奉诸妇妊娠望得雄之喜诸孙襁褓快含饴之乐其间或有疢疾者在目前岂不萦懐余畴昔闻见所抄有妇人小儿食治诸方用之良验今附益于编末亦以资耆英闲览且以备用云

　　血气诸方

　　地黄粥

　　治妇人血气不调

　　生地黄汁【二合】粟米【一合】粳米【一合】诃黎勒【炮去核为末半两】盐花【少许】

　　右以水三升先煮二米将熟次入诃黎勒末地黄汁盐花搅匀煮令稀稠得所分二服

　　猪肚粥

　　治妇人腹胁血癖气痛冲头面熻熻呕吐酸水四肢烦热腹胀

　　白术【二两】槟榔【一枚】生姜【一两半切炒】

　　右三味粗捣筛以猪肚一枚治如食法去涎滑纳药于肚中缝口以水七升煮肚令熟取汁入搜米及五味同煮粥空腹食之

　　羊肉麫碁子

　　治妇人血气癖积臓腑疼痛泄泻

　　小麦麫【四两】肉豆蔻【去榖为末】毕拨【为末】胡椒【为末】蜀椒【去目并闭口炒出汗各一钱末】

　　右五味拌匀以水和作碁子用精羊肉四两细切炒令干下水五升入葱薤白各五茎细切依常法煮肉以盐醋调和候熟滤去肉将汁煮碁子空腹热食之

　　猪肾碁子

　　治妇人血积久惫冷气心腹常疼

　　小麦麫【四两】良姜【末】茴香【末】肉苁蓉【去皮炙为末】蜀椒【各一钱末】獖猪肾【一对去脂膜切如菉豆大】

　　右六味除肾外以水切作碁子先将肾以水五碗煮次入葱薤白各少许候肾熟以五味调和如常法入药碁子再煮令熟分三次空腹食之

　　半夏拨刀

　　治妇人痃癖血气口吐酸水

　　大麦麫【四两】半夏【汤洗去滑尽炒半两为末】桂【去粗皮一钱为末】

　　右三味同以生姜汁并米醋少许和切作拨刀熟煮如常法空心食之

　　妊娠诸病

　　麦门冬粥

　　治妊娠胃反呕逆不下

　　生麦门冬【去心净洗切碎研烂绞汁取一合】白粳米【净淘二合】薏苡仁【拣净去土一合】生地黄【肥者四两净洗切碎研烂绞汁三合】生姜汁【一合】

　　右以水三盏先煮煎粳米薏苡仁二味令百沸次下地黄麦门冬生姜三味汁相合煎成稀粥空心温服如呕逆未定晚后更煮食之

　　生地黄粥

　　治妊娠下血漏胎

　　生地黄汁【一合】糯米【净淘一合】

　　右先将糯米煮作粥熟后下地黄汁搅调匀服之毎日空腹服

　　陈橘皮粥

　　治妊娠冷热气痛连腹不可忍

　　陈橘皮【汤浸去白焙一两】苎麻根【刮去土曝干一两】良姜【末三钱】白粳米【择净半合】

　　右四味除粳米外捣罗为散毎服五钱匕先以水五盏煎至三盏去滓入粳米半合盐一钱煮作粥食之空心一服至晚更一服

　　豉心粥

　　治诸种疟疾寒热往来

　　豆豉心【二合以百沸汤泡细研】柴葫【去苗二钱末】桃仁【汤浸去皮尖研三十个】

　　右先将豆豉心桃仁以白米三合水半升同煮为粥临熟入茈葫末搅匀食之

　　阿胶粥

　　治妊娠胎动不安

　　阿胶【一两捣碎炒令黄燥捣为末】糯米

　　右先将糯米煮粥临熟下阿胶搅匀温食之

　　鹿头肉粥

　　治妊娠四肢虚肿喘急胀满

　　鹿头肉【半斤】蔓荆子【去土一两】良姜　茴香【炒令香各半两】

　　右四味除鹿肉外捣罗为末每服四钱匕先将水五盏煮鹿肉候水至三盏去肉下白米一合同药末候米熟下五味调和得所分作三服一日食尽

　　鲤鱼粥

　　治妊娠安胎

　　鲤鱼【一尾治如食法】糯米【一合】葱【二七茎细切】豉【半合】

　　右以水三升煮鱼至一半去鱼入糯米葱豉煮粥食之

　　葱粥

　　治妊娠数月未满损动

　　葱【三茎】糯米【三合】

　　右以葱煮糯米粥食之如产后血运用之亦効

　　竹沥粥

　　治妊娠常若烦闷

　　淡竹沥【三合】粟米【三合】

　　右以水煮粟米成粥临熟下竹沥更煎令稀稠得所温食之

　　苎麻粥

　　治妊娠胎不安腹中疼痛宜常食

　　生苎麻根【一两净洗煮取汁二合】白糯米【二合】大麦麫【一合】陈橘皮【浸去白妙半两末】右四味以水同煮为粥令稀稠得所熟后入盐少许平分作二服空腹热食之

　　鲤鱼羮

　　治妊娠伤动胎气不安鲜

　　鲤鱼【一头理如食法】黄芪【剉炒】当归【切焙】人参　生地黄【各半两】蜀椒【十粒炒】生姜【一分】陈橘皮【汤浸去白一分】糯米【一合】

　　右九味剉八味令匀细纳鱼腹中用绵褁合以水三升煮鱼熟将出去骨取肉及取鱼腹中药同为羮下少盐醋热啜汁吃极効

　　黄鸡臛

　　治妊娠四肢虚肿喘急兼呕逆不下

　　黄雄鸡【一只去头足及皮毛肠胃等洗净去血脉于沸汤中掠过去腥水】

　　良姜【一两】桑白皮【刮净剉一两半】黄耆【拣剉一两】

　　右四味剉后三味与鸡同煮候鸡熟去药取鸡留汁将鸡细擘去骨将汁入五味调和入鸡肉再煮令滋味相入了随性食之不计早晚不妨别服药饵

　　鸡子羮

　　治妊娠胎不安

　　鸡子【一枚】阿胶【炒令燥一两】

　　右取好酒一升微火煎胶令消后入鸡子并盐一钱和之分作三服相次食之

　　山芋麫

　　治妊娠恶阻呕逆及头痛食物不下

　　生山芋【一尺于沙盆内研令尽以葛布绞滤过】苎麻根【一握去皮烂捣碎】

　　右研匀入大麦麫三两和搜细切如碁子大于葱薤羮汁内煮熟旋食之

　　又方

　　木瓜【一枚大者切】蜜【二两】

　　右二味于水中同煮令木瓜烂于沙盆内细研入小麦麫三两搜令相入薄捍切为碁子毎日空心用白沸汤煮强半盏和汁淡食之

　　鸡肉索饼

　　治妊娠养胎藏及治胎漏下血心烦口干

　　丹雄鸡【一只取肉去肚作臛】白麫【一斤】

　　右二味搜麫作索饼和臛任意食之

　　鸡子酒

　　治妊娠血下不止

　　鸡子五【个取黄】

　　右取好酒一盏同煎如稀饧顿服之未差更作服之以差为度

　　小豆饮

　　治妊娠漏胎血尽子死

　　赤小豆【半升】蜀椒【去目并闭口炒出汗十四枚】乌雌鸡【一只理如食法】右三味以水二升同煮令熟取汁时时饮之未差更作服之

　　葱豉汤

　　治妊娠伤寒头痛

　　豉【一合】葱白【一握去根切】生姜【一两半】

　　右以水一大盏煮至六分去滓分二服

　　产后诸病

　　论曰妊娠者十月既足百骨皆坼肌肉开解然后能生百日之内犹名产母时人将调一月便为平复岂不谬乎若饮食失节冷热乖理血气虚损因此成疾药饵不和更增诸病令宜以饮食调治为良

　　鲍鱼羮

　　治产后乳汁不下

　　鲍鱼肉【半斤细切】麻子仁【一两半别研】葱白【三茎切碎】香豉【半合别研】

　　右先将水三升煮鱼肉熟后入后三味煮作羮任意食之

　　猪蹄粥

　　治产后乳汁不下

　　母猪蹄【一只治如食法以水三盏煮取二盏去蹄】王瓜根【洗切】木通【剉碎】漏芦【去芦头各一两】

　　右四味除猪蹄汁外粗捣筛每服三钱匕以煮猪蹄汁二盏先煎药至一盏半去滓入葱豉五味等并白米半合煮作粥任意食之

　　猪蹄羮

　　治产后乳汁不下

　　母猪蹄【二只净洗剉】木通【一两半剉作寸段】

　　右先将木通以水五升煎取四升去木通和猪蹄入五味如常法煮羮任意食

　　又方

　　猪蹄【一具洗剉】粳米【一合净淘】

　　右用不拘多少入五味煮作羮任意食作粥亦得

　　牛肉羮

　　治产后乳无汁

　　牛鼻肉【净洗切作小片】

　　右用水煮烂入五味如常法煮作羮任意食之

　　鹿肉臛

　　治产后乳无汁

　　鹿肉【四两洗切】

　　右用水三碗煮入五味作臛任意食之

　　三肉臛

　　治产后乳汁不下

　　龟肉【二两洗切】羊肉【三两洗切】麞肉【三两洗切】

　　右用水不拘多少入五味煮为臛食之

　　苏麻粥

　　治妇人产后有三种疾郁冐则多汗汗则大便秘故难于用药惟此粥最佳且穏

　　紫苏子　大麻子【二味各半合净洗研极细用水再研滤汁二盏分二次粥啜】

　　右此粥不独产后可服大抵老人诸虚久风秘皆得力尝有一贵人母年八十四忽腹满头疼恶心不能食医家供补脾进食治风清头目药数日疾益甚恳予辨之予曰误矣此老人风秘藏府壅滞聚膈中则腹胀恶心不喜食至巅头痛神昏如得藏府流畅诸疾悉去予进此而气泄下结粪如胡椒十余少间通利诸证悉去【许学士方】

　　茯苓粥

　　治产后无所苦欲睡而不得睡

　　白茯苓【去黒皮取末半两】粳米【一合】

　　右二味以米淘净煮粥半熟即下茯苓末粥熟任意食之

　　地黄粥

　　治初产腹中恶血不下

　　生地黄【五两捣绞汁三合】生姜【捣绞取汁二合】粳米【净淘三合】

　　右先将米如常法煮粥临熟下地黄及生姜汁搅令匀空服食之

　　紫苋粥

　　治产前后赤白痢

　　紫苋叶【细剉一握】粇米【三合】

　　右先以水煎苋叶取汁去滓下米煮粥空心食之立瘥

　　滑石粥

　　治产后小便不利淋涩

　　滑石【半两别研】瞿麦穗【一两】粇米【三合】

　　右以水三升先煎瞿麦取二升半滤去滓将汁入米煮如常粥将熟入盐少许葱白三寸方入滑石末煮令稀稠得所分作三度食之

　　羊肉粥

　　治产后七日后宜吃此粥

　　白羊肉【去脂膜四两细切】粇米【净淘三合】生地黄【汁三合】桂【去粗皮剉取末一分】

　　右以水煮肉并米熟后入地黄汁并桂末令得所以五味调和空心任意食之

　　猪肾粥

　　治产后寒热状如疟猪肾粥方

　　猪肾【去脂膜细切一对】香豉【一合】白粇米【三合】葱【三茎细切】

　　右四味以水三升煮猪肾豉葱至二升去滓下米煮如常法以五味调和作粥食之未瘥更作

　　黄雌鸡饭

　　治产后虚羸补益

　　黄雌鸡【一只去毛及肚肠】生百合【净洗择一果】白粳米饭【一盏】

　　右将粳米饭百合入在鸡腹内以线缝定用五味汁煮鸡令熟开肚取百合粳米饭和鸡汁调和食之食鸡肉亦妙

　　黄雌鸡羮

　　治产后虚损

　　黄雌鸡【一只肥者理如食法】葱白【五茎切】粇米【半升】

　　右三味依常法以五味调和为羮任意食之

　　猪肚羮

　　治产后积热劳极四肢干瘦饮食不生肌肉

　　獖猪肚【一件净洗先以小麦煮令半熟取出肚细切令安一处】黄耆【剉碎半两】人参【三分】粇米【三合】莲实【剉碎一两】

　　右以水五升煮猪肚入人参黄耆莲实捣烂滤去药并肚澄其汁令清方入米煮临熟入葱白五味调和作粥任意食

　　鲫鱼羮

　　治产后乳无汁

　　鲫鱼【一斤】蛴螬【五个】

　　右依常法煮羮食后食之

　　鲫鱼鲙

　　治产后赤白痢

　　鲫鱼【一斤治如食法】莳萝　陈橘皮【汤去白焙】芜荑　干姜【炮】胡椒【各一钱为末】

　　右取鲫鱼作鲙投热豉汁中入盐药末搅调空腹食之

　　脯鸡糁

　　治产后心虚忪悸徧身疼痛

　　黄雌鸡【一只去毛头足肠胃净洗以小麦两合水五升煮鸡半熟即取出鸡去骨】蜀椒【去目并开口炒汗出取末　钱】茈葫【去苗二钱】干姜末【半钱】粳米【合】

　　右先取水再煮鸡及米令烂入葱薤椒姜茈葫末等次又入五味盐醤煎熟任意食之

　　猪肾臛

　　治产后风虚劳冷百骨节疼其醴烦热

　　猪肾【一对去脂膜薄切】羊肾【一对去脂膜薄切】

　　右以五味并葱白豉为臛处常食之不拘时

　　冬瓜拨刀

　　治产后血壅消渴日夜不止

　　冬瓜【研取汁三合】小麦麫【四两】地黄汁【三合】

　　右三味一处搜和如常麫切为拨刀先将麞肉四两细切用五味调和煮汁熟后却漉去肉取汁下拨刀麫煮令熟不拘多少任意食之

　　煨猪肝

　　治产后赤白痢腰腹疼痛不能下食

　　猪肝【四两】芜荑【末一钱】

　　右将猪肝薄切糁芜荑末于肝叶上五味调和以湿纸裹煻灰火煨熟去纸食

　　生藕汁饮

　　治产后恶血不利壮热虚烦

　　生藕汁 　地黄汁【各半盏】蜜【一匙】淡竹叶【一握切以水一盏半煎取汁半盏】

　　右四味同煎沸熟温分三服日二夜一

　　又方

　　治妇人蓐中好食热麫酒肉变成渇燥

　　生藕汁　生地黄汁【各半盏】

　　右二味相和温暖分为三服

　　小儿诸病

　　四米汤

　　治小儿泄注

　　粱米　稻米　黍米【各三合】蜡【如半弹丸大】

　　右以东流水二升煮粱米三沸绞去滓以汁煮稻米三沸去滓用汁煮黍米三沸绞去滓置蜡于汁中候蜡消毎服半合空心午后各一随儿大小增减

　　牡丹粥

　　治小儿癖瘕病

　　牡丹叶　漏芦【去芦头】决明子【各一两半】雄猪肝【去筋膜切研二两】

　　右以水三升煎前三味去滓取一升半入猪肝及入粇米二合煮粥如常法空腹食之随儿大小加减

　　扁豆粥

　　治小儿霍乱

　　扁豆茎【切焙一升】人参【二两】

　　右以水三升先煮扁豆茎令熟下人参煎至二升去滓取汁煮粟米三合为粥与乳母食临乳儿时先将去少许冷乳汁然后乳母常食此粥佳

　　猪子肝

　　治小儿久痢

　　猪子肝【一具】

　　右切作片炙熟空心食之

　　鸡子饵

　　治小儿秋夏中暴冷忽下痢腹胀乍寒乍热渇甚

　　鸡子【二枚去殻】胡粉【半两炒令黄】黄蜡【一枣大】

　　右先将黄蜡于铫子内微火上镕次下鸡子黄及胡粉调和候冷作饼与儿空心午后食之量儿大小增减

　　牛乳饮

　　治小儿哕

　　牛乳【一合】生姜汁【半合】

　　右于银器中慢火同煎至六七沸一岁儿饮半合仍量儿大小以意加减

　　甘草豆方

　　冬月小儿解诸热毒老人亦宜服之

　　大黒豆【三升净洗】甘草【三两细剉】

　　右用水六升煮令烂熟时时以三五十颗与小儿食之汁亦可服又可用已煮过黒豆入香药末和匀甑上蒸令香软尤佳

　　寿亲养老新书卷四

　　
