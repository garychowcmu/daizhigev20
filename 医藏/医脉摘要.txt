

　　医脉摘要

　　提要

　　本书上、下两卷，署为"萧廉泉先生所著"。同社陈龙池君，从友人李宇仁君处录示。李君酷嗜医籍，亦在旧书肆中所得原署"希琴叠研斋主人手抄"，未刊稿也。其间，鉴别证候之疑似，并验舌诊脉之方法，附以时方歌、药性赋，为医学入门之阶梯，与第一集第五种《医阶辨证》互相发明。古今医籍中不可多得之作，惜未审萧先生何许人也有知者，应惠函相告，俾表扬以志勿谖。

　　《医脉摘要》序

　　李君宇仁精于医，生平以搜罗医籍，为药且精于鉴别。偶见元明旧刻及前贤秘本，必重价购得之，虽质典，亦所不惜。自颜其斋曰"味异"，足见其所好之深也。予与李君有同嗜，朝夕过从，相与纵谈医学。往往夜深忘倦，而李君亦乐而忘返也。辛酉岁暮，朔风猎猎，细雨霏霏，予偶造其庐，见案头置一册，颜曰萧廉泉《医脉摘要》，下署"希琴叠砚斋主人手抄"。询之，系新得之旧书市者。假归一读，其选摘辨别至精至当，后附时方歌、药性赋，亦简洁可喜，盖亦医学中之识途老马也。亟录一过，置诸案右，以供浏览。因志数语，以弁于简端云。中华民国十一年壬戍春三月上完广陵龙池氏陈宗转识于守一斋医脉摘要卷上

　　发热辨

　　伤寒发热，多兼恶寒，有仲景成法可循。惟杂病发热，颇类伤寒，不可不辨。凡脉数、发热、头痛而身不痛、右脉或紧或滑而左脉平和者，伤食也。夏月，四肢发热、身体沉重、胸膈烦闷、但不恶风、不头痛者，湿热相搏也；一身尽痛，发热日哺时剧者，风湿也，身热而烦，但头不痛、脉不浮紧、不恶寒者，虚烦也。春夏之交，发热而渴，或微恶寒、左脉大于右者，温病也，身热、头痛、自污、多眠、阳脉浮数、阴脉濡弱者，风温也。夏月，脉虚、身热而喘乏者，伤暑也；四肢发热，口唇干燥、烦闷不宁、而身不热者，脾热也。每日晡时，憎寒壮热、脉数盛而有痛处者，痈毒始发也。(原注：又有夜间发热，天明则退，或自汗出者，乃血发热，热在荣分，故不作渴，也宜清荣之剂。)

　　太阳为先天之主阳，其热发于荣卫，故一身手足壮热。阳明乃太阳少阳相合之阳，其热发于肌肉，故蒸蒸发热。少阳为半表半里之阳，其热发于腠理，时开时合，故往来寒热。此三阳发热之分也。太阴为至阴，无热可发，因为胃行津液以灌四旁，故得主四肢而发热于手足，所以太阴伤寒，手足自温；太阴中风，四肢烦疼耳。少阴为封蛰之本，若少阴不藏，则坎阳无蔽，故有始受风寒，而脉沉反发热者，或始无表热，八九日来热入膀胱，致一身手足尽热者。厥阴当两阴交尽一阳初生，其伤寒也，有从阴而先厥后热者，有从阳而先热后厥者，或阳进而热多厥少，或阳退而热少厥多或阴阳和而厥与热相应。此三阴发热之分也。

　　伤寒发热，得汗则解。若汗出而热不退，或为风，或为湿，或风湿相搏，或风温不解，切勿专用发表之药。初病时之热，为虚实热，或表实或里实也。大病后之热，为虚热，或阳虚或阴虚也。

　　潮热辨

　　潮热有作有止，如潮水之来，不失其时。若每日申酉时发热，此阳明胃实也，宜下之。若潮热于寅卯，则属少阳；潮热于巳午，则属太阳，宜分别治之。

　　有潮热似疟、胸膈痞塞、背心疼痛、气弱、脉弦，服补药不效者，此痰饮随气而潮，故热亦随饮而潮也，宜涤痰之剂。

　　有气口脉滑，当薄暮发热，明日复止者，此内有宿食也，宜消食之剂。

　　有阴虚发热，夜热而朝退者，或产后下血过多，或内伤失血不止也，宜养阴而兼清火。

　　小儿发热辨

　　心热者，额上先赤，心烦，心痛，掌中热而哕，或壮热饮水，巳午时甚。肝热者，左颊先赤，便难，转筋，寻衣捻物，多怒多惊，四肢困倦，寅卯时甚。脾热者，鼻上先赤，怠惰嗜卧，身热，饮水遇夜益甚。肺热者，右颊先赤，手掐眉目喘咳，寒热饮水，日酉热甚。肾热者，颏下先赤，两足热甚，骨节如虫蚀热甚，不能起于床，夜间益甚。仍当辨其虚实：实则面赤，气粗，口燥唇肿，作渴饮冷，大小便难，或掀衣露体，烦啼暴叫，仰面而卧，睡不露睛，手足指热；虚则面色青白，恍惚神缓，口中虚冷，嘘气软弱，喜热恶寒，泄泻多尿，或乍凉乍温，怫郁惊惕，夜出虚汗，屈体而卧，睡露睛，手足指冷。大抵阴虚则内热，阳盛则外热。以手轻按之则热，重按之不热，此皮毛血脉之热，热在表也；重按之筋骨之分则热，轻按则不热，此筋骨之热，热在里也；不轻不重按之而热，此肌肉之热，热在表里之间也。壮热者，肢体大热，热不已则发惊痫；温热者，肢体微热，热不已则发惊搐。壮热恶风寒，表之虚热也；不恶风寒表之实热也。壮热饮汤，为津液亏，里之虚热也；壮热饮水，为内火炽，里之实热也。

　　恶寒辨

　　发热恶寒发于阳，无热恶寒发于阴。病人身大热反欲近衣者，热在皮肤，寒在骨髓也；身大寒反不欲近衣者，寒在皮肤，热在骨髓也。

　　阳乘阴者，腰以下至足热、腰以上寒，宜栀子豆豉汤吐以升之，或用升阳散火汤以达之。若阴气上争，心腹满者，死。阴乘阳者，腰以上至头热、腰以下寒，桂苓丸以导之。若阳气上争，得汗者，生。(原注：阳邪陷入阴分，阴邪上干阳位二层，为辨证关键。)

　　内伤恶寒，得暖便减。外感恶寒，絮火不除。恶寒者，周身毛窍被寒遏郁，不得阳气以卫外，故皮毛洒淅，虽向火覆被，不能御其寒也。人身八万四千毛窍，太阳卫外之气也。若病在太阳之气，则通身恶寒。从头项而至背膂，太阳循行之经也。若病在太阳之经，则背恶寒。恶寒之外，又有身寒，着衣重复而身尚冷，乃三焦火热之气不能温肌肉也，急温之、灸之。

　　背恶寒者，背为阳气行道，或阴邪凝滞，或阳极似阴，故恶寒也。若寒邪在里，口中和而背恶寒者，属少阴证，宜附子汤；阳邪陷内，口燥渴而背恶寒者，属阳明证，宜人参白虎汤。若心下有留饮，背寒冷如掌大者，宜十枣汤。若湿痰凝聚背心，时有一块冷者，宜苓桂苍术甘汤加半夏、南星、芥子。

　　寒热辨

　　阳盛则热，阴盛则寒。重寒则热，重热则寒。(原注：热极生寒，寒极生热，所谓亢则害也。)

　　阳虚则外寒，阴虚则内热。阳盛则外热，阴盛则内寒。

　　风气客于皮肤之间，内不得通，外不得泄，腠理开则洒然，寒闭则热。而闷其寒也则减饮食，其热也则消肌肉，使人R栗而不能食，名曰寒热。

　　往来寒热少阳证。寒热相因，小柴胡。如疟，寒热三五发，太阳麻桂等汤除。

　　伤寒伤风辨

　　(原注：风伤卫，卫主气，阳也。寒伤荣，荣主血，阴也。)

　　伤寒郁而后发热，伤风初起热即发。伤寒肢冷脉浮紧，伤风肢温浮缓脉。伤寒恶食汗涕无，伤风能食汗涕出。(原注：风为阳邪，寒为阴邪。)风寒相因相离少，三阳俱有恶寒风，恶风属阳法从表，三阴恶寒不恶风。

　　自汗

　　(原注；汗出而表不解者，或为风邪未尽，或为风湿相搏。)

　　自汗在太阳，为风邪，桂枝汤证也；在阳明，为热越，白虎承气汤证也。若表虚自汗者，宜玉屏风散；阴虚盗汗者，宜当归六黄汤。

　　头汗

　　(原注：邪盛则汗，必热。阳脱则汗，必冷。)

　　头为诸阳之会，瘀热在里，不能发越，故热蒸于头，但头汗出也。有发热而头汗者，宜清理湿热。有水结而头汗者，宜温散水气。若火邪疫邪而头汗者，或白虎汤清之，或承气汤下之。惟虚阳上脱，汗出如珠者，不治。

　　手足汗

　　四肢者，诸阳之本，胃主四肢。今热聚胃中，逼其津液旁达于四肢，故手足濈濈然汗出也，宜急下之。若虚寒已极，手足出冷汗者，宜四逆汤。

　　发汗有二法，湿邪用香燥药发汗，即以去湿燥病，用滋润药滋水，即以作汗。凡脉微，汗冷如膏，手足厥逆而舌润者，亡阳也，宜温药救阳；脉洪，汗热不黏，手足温和而舌干者，亡阴也，宜凉药救阴。(原注：止热汗，用浮小麦一两、大枣七枚，水煎服。)

　　头痛

　　头痛少阳盛两边，太阳连项厥阴巅，阳明在额眼眶甚，太少二阴痛亦连。

　　三阴经皆有头痛、身必发热，各随其经治之。若无热，干呕，吐涎沫而头痛者，厥阴经证也，宜吴茱萸汤；若疫证头胀痛如破者，胃家邪实，气不下降也，宜承气汤；若痰厥头痛者，时重时轻，宜半夏白术天麻汤。

　　外感头痛，痛甚不休；内伤头痛，乍痛乍止。昼痛暮止者，气虚也；暮痛昼止者，血虚也。

　　身痛

　　身痛而发热无汗者，表实也，宜麻黄汤。身痛而不能转侧者，风湿也，宜桂枝加附子汤。身痛如被杖者，阴证也，宜四逆汤。身痛而脉迟者，血虚也，宜黄耆建中汤。若劳伤，身痛、脉虚、体倦者，宜补中益气汤。

　　头重

　　(原注：浊阴寒湿之邪，上干清阳之位，故使人头重。)

　　太阳项强恶寒，而头重不能举者，表邪也，宜汗之。若阴阳易病，眼中生花者，宜烧军散。若杂病，百节解散者，宜补剂。若湿痰随气上升而头重者，宜涤痰利湿。

　　头眩

　　上虚则眩。头旋者，为眩运；头昏者，为眩冒。有因风、因痰、因火、因虚之不同。

　　项强

　　项背儿儿(音殊)强太阳，脉浮无汗葛根汤；有汗桂枝添葛入，脉沉括蒌桂枝方；结胸项强如柔痉，大陷胸丸下必康；但见少阳休汗下，小柴去(半)夏入(栝)蒌良。

　　痉

　　痉病汗多血液伤，恶寒身热脉弦长，颈项强急面目赤，头摇口噤背反张。

　　咽痛咽痒

　　咽痛有二，脉浮数、面赤、吐浓血而咽痛者，阳毒证也；脉沉迟、手足冷、或吐利而咽痛者，少阴证也。咽痒亦有二，或实火上攻，或虚火上冲，随证治之。

　　耳聋

　　耳暴聋者，邪传少阳之经也。未汗者，宜和解；已汗者，宜养阴。若脱精而耳聋者，虚极之候也，宜补中益气汤合六味地黄汤治之。

　　胸胁满

　　邪气传里必先胸，由胸引胁少阳经。胸满桂枝加杏仁，胁满宜和小柴平。干呕潮热胸胁满，大柴加硝两解行。

　　心下痞满结胸脏结

　　不应下而下之，实邪留结，则硬满而痛，为结胸(宜陷胸汤)。虚邪留滞，则硬满而不痛，为痞气(宜泻心汤)。热微而头汗者，水结胸也(宜半夏茯苓汤)。漱水不欲咽者，血结胸也(宜桃仁承气汤)。若未下而胸满者，邪尚在表也，宜小柴胡汤加枳桔。若状如结胸、舌胎白滑、饮食如故、时时下利者，藏结也，难治，宜用温散之剂。

　　阳证痞硬为热痞，大黄黄连泻心汤。汗出恶寒寒热痞，附子泻心芩连黄。

　　腹满

　　(原注：满而可按者，为虚满；而不可按者，为实。)．

　　腹满而痛者，为里实，当下之，宜承气汤。腹满时减者，为虚寒，当温之，宜参夏朴姜甘草汤。若吐利而腹满者，属太阴证，宜理中。(原注：藏寒生满病。)

　　小腹满

　　(原注：脐下为小腹，小腹左右为少腹。)

　　脐下满而小便利者，畜血也；小便不利者，畜水也。若厥逆尿白者，阴寒凝结也，宜桂附吴萸。(原注：肾虚，则寒动于中，当温之。)

　　烦躁

　　烦出于心，阳盛而内热也。躁出于肾，阳浮而外热也。太阳有不汗出之烦躁，宜大青龙汤。阳明有心下硬满之烦躁，宜大承气汤。少阴有吐利厥逆之烦躁，宜吴茱萸汤。若汗下之后身无大热，脉沉微而昼臼烦躁者，阳虚也，宜附子干姜汤。若不烦而躁，面赤身热，欲入水而不能饮水者，阴盛格阳也(原注：戴阳证)，宜白通加人尿猪胆汁汤(原注：冷服)。惟结胸证具而烦躁、恶寒蜷卧而烦躁者，不治。

　　不得眠

　　(原注：凡病喜仰卧者，实热；喜合面卧者，虚邪；喜向里卧者阴证。)

　　夜以阴为主，阳不入阴，故烦躁不得眠也。或汗后而心血大虚，或热甚而神气不宁，或新愈而阴气未复，各随见证治之。又有胆气虚而不眠者，宜枣仁汤；胃不和而不眠者，宜半夏秫米汤。(原注：开目欲见人者，阳证也。闭目不欲见人者，阴证也。目中不了了，睛不和，目赤、目黄、目眩，皆热证。瞠目直视，目胞陷下，戴眼反折，皆难治。)

　　欲寐

　　(原注：足太阳之筋，为目上纲。足阳明之筋，为目下纲。热甚而目不开者，筋纵也。寒甚而目不暝者，筋急也。)

　　阳虚则欲寐，脾亏则嗜卧。汗出、身重而鼾睡者，风温也。唇黑、声哑而多眠者，狐惑也。若汗下之后，身凉、脉静而酣睡者，荣卫和也。

　　懊依

　　懊侬者，心中郁闷也。或表邪内陷，或余热未清，或汗下之后水火不交，当随证治之。

　　衄血

　　(原注：阳经热甚，迫血妄行，而上出于鼻也。)

　　阳明衄血热在里，太阳衄血热瘀经。太阳头痛目瞑兆，阳明漱水不咽徵。衄后身凉知作解，不解犀角地黄清。未衄表实麻黄汗，里热犀角益连芩。

　　哕噫气

　　哕与干呕相似，其声浊而长。盖因胃气本虚或汗下太过，胃中虚冷；或恣饮冷水，水寒相搏，理中汤加半夏丁香主之。噫气者，中焦．不和，不能消谷，故气逆不降也，宜香砂六君子汤；兼痞硬者，宜代赭旋覆汤。(原注：连声哕者，属中焦。声断续，时微时甚者，属下焦。)

　　呃逆

　　(原注：呃逆从脐下起者，肾气虚寒也。在胸臆间者，胃热上冲也。)

　　呃逆者，气由腹中上冲，其声连续也。有热逆而呃者，以柿蒂枇杷叶(原注：二味烧灰存性，竹茹汤调下)治之。有寒逆而呃者，理中汤加丁香、半夏主之。若水停者，宜分利。食积者，宜消导。火盛者，宜凉膈。痰壅者，宜开豁。惟久病作呃，乃除中之候，不治。

　　喘短气

　　喘息喝喝数张口，短气似喘不抬肩。促难布息为实证，短不续息作虚观。表喘桂麻加杏朴，里喘承气陷胸丸。水气正苓加葶苈，痰喘苏葶二陈全。

　　呕吐

　　(原注：朝食暮吐，脾寒也。食入即吐，胃热也。吐清水者，为寒。吐痰涎酸水者，为热。)

　　有声无物曰干呕，有物无声曰吐，有声有物曰呕吐，多由表邪传里、里气上逆也。有胃热而呕吐者，脉弦数、口燥渴是也。有胃寒而呕吐者，脉弦迟、手足冷是也。有水饮而呕吐者，先渴后呕，呕而复渴是也。若太阳汗出而干呕者，宜桂枝汤；少阴下利而干呕者，宜四逆汤；厥阴吐涎沫而干呕者，宜吴茱萸汤。（凌波按：温病作呕用玉枢丹，亦可用于中毒）

　　口渴

　　三法伤津胃燥干，阳往乘阴渴亦然。渴欲饮水少少与，莫使停留饮病干。太阳尿少五苓散，阳明大渴白虎先。少阳证具心烦渴，小柴去半加粉添。

　　若邪热聚胃，耗其津液，以致口燥舌干者，宜急下。若汗下太过，竭其津液，以致口燥咽干者，宜救阴。

　　悸

　　(原注：火邪惊悸者，宜桂枝汤去芍药，加龙骨、牡蛎。)

　　悸者，心中筑筑然，动而不能自安，即怔忡也。有水停心下，心火畏水而不能安者，宜半夏茯苓汤。有发汗过多，液去心虚而无依者，宜归脾汤。

　　振

　　振者耸然动摇，由汗、吐、下后，气血大虚也，或以真武汤温之，或以人参养荣汤补之。

　　战栗

　　身动为战，心惕为栗，阴阳相争之象也。正气胜而战者，得汗则解。阴气盛而栗者，助阳为急。

　　发黄

　　湿热发黄头汗出，小便不利渴阳明。素有寒湿发汗后，黄从湿化太阴经。阳色鲜明阴色暗，太阳血蓄并狂生，表实麻翘赤小豆(原注：加甘草、杏仁、姜、枣、名麻黄连翘赤小豆汤)，里实栀子大黄茵(原注：加黄柏、甘草、名栀子大黄汤)，阴黄茵陈入四逆，便溏尿秘茵五苓。环口黎黑柔污(原注：冷汗也)死，体若烟薰阳绝征。

　　发狂

　　(原注：阳邪并于阳，则狂。阴邪并于阴，则颠。)

　　神昏胃热重阳狂，或用三承(气汤)或三黄(石膏汤)。蓄血发狂小便利，少腹满痛属太阳。阳明蓄血大便黑，其人如狂而喜忘。劫汗惊狂频卧起，参(白)薇龙(骨)牡(蛎)茯神良。

　　发癍(附痧疹)

　　(原注：斑疹邪在血络，只宜轻宣凉解，误用升提则衄；或厥，或呛咳，或昏痉，用壅补则雾乱。)

　　伤寒疹斑失汗下，感而即出时气然。表邪伏郁荣卫分，外泛皮肤血热缠。痧白疹红如肤粟，癍红如豆片连连。红轻赤重黑多死，淡红秽暗毒宜宣，化斑白虎去粳米(加元参犀角)，热甚三黄石膏煎。(原注：咽喉肿痛者，宜射干、牛蒡子、连翘、玄参。)

　　谵语郑声

　　(原注：谵语而直视者、喘满者、下利者、脉短者，均不治。)

　　谵语为实声长旺，乱言无次数更端。郑声为虚声短细，频言重复更呢喃。实主热邪宜清解，虚为神散独参煎。

　　胃有燥屎则谵语，邪热盛极亦谵语。大便秘而谵语者，宜大承气汤。大便通而谵语者，宜三黄栀子汤。大下血而谵语者，宜补血汤。温病谵语，宜清荣汤。(原注：伤寒谵语，舍燥屎，无他证。温病谵语，有因燥屎，有因邪陷心包。)

　　循衣摸床撮空

　　一为阳明热极，宜承汤。然脉实则可下，虚则难治也。一为汗下伤阴，宜独参汤。然小便利则生，不利则死也。若久病见此，乃神散之候，即死。

　　瘛疭

　　瘛者筋脉急，急则引而缩也。疭者，筋脉缓，缓则纵而伸也。伸缩不已，名曰瘈疭，俗谓之搐。乃风痰为病也，故癫痫证多有之。

　　拘急

　　有发热、头痛、身疼而四肢拘急者，为表证。无身热头痛而倦卧不伸、四肢拘急者，为阴证。若汗下后，筋惕肉困而见拘急不仁者，乃气血虚弱，不能荣养筋脉也。

　　郁冒

　　郁者，郁结而气不舒；冒者，昏冒而神不清，多虚寒证也。若瘟疫蓄热内迫而郁冒欲死者，宜下之；新产恶露不行而郁冒难禁者，宜行血。

　　怫郁

　　此证多因汗不彻，阳气郁于肌肤，故蒸于头面，时赤时不赤也，宜微汗之。

　　摇头

　　欲言而头摇者，里痛也。口噤而头摇者，痉病也。若直视摇头者，难治。

　　自利

　　三阳下利则身热；太阴下利则手足温；少阴、厥阴下利，则身凉无热。大抵协热利者，脐下必热，渴欲饮水，发热，脉数，泄下黄赤也；协寒利者，脐下必寒，自利不渴，恶寒，脉微，泄下清谷也。

　　不大便

　　胃热津耗者，宜下之。汗后津竭者，宜导之。若瘥后食多，胃气难运而不大便者，消导为主；病后血少，肠胃燥结而不大便者，滋润为先。

　　小便不利

　　(原注：点滴俱无者，为癃闭。)

　　阴虚则小便难，宜六味地黄汤(去山萸，加白芍)。膀胱热则小便不利，宜五苓散。

　　小便数

　　小便频数者，肾与膀胱俱虚，而客热乘之也。虚则不能制水，热则水道必涩。

　　遗溺

　　肾虚则膀胱之气不约，故小便出而不自知也。若热甚、神昏而遗尿者，当清心解热；阴寒厥逆而遗溺者，当温肾固气。惟直视遗溺，为肾绝不治。

　　厥逆

　　手足寒冷为四逆，冷至肘膝为厥，由阳气内陷，不与阴气相顺接也。始发热，渐至壮逆不厥者，为阳厥，必喜水饮，溺赤，口干，脉沉而数也，宜白虎汤、承气汤。始不发热而厥者，为阴厥，必喜火熨，阴缩，爪青，脉沉而迟也，宜四逆汤。若小儿之病又有食滞而厥者，宜消食；痰闭而厥者，宜豁痰。

　　阳气衰于下则为寒厥，阴气衰于下则为热厥。凡阴厥胫冷则臂上冷，便利不渴，身倦嗜卧，神志尚清；阳厥则胫冷而臂不冷，狂乱谵妄，神志昏愦。

　　筋惕肉（目闰）

　　过汗伤液，阳气大虚，筋肉失养，故惕然而跳、（目闰）然而动也，宜真武汤。

　　蓄血

　　蓄血者热结血瘀，故少腹急满也。太阳蓄血，小便必利；阳明蓄血，大便必黑，其人如狂，善忘，桃仁承气汤主之(原注：瘟疫蓄血去桂枝，加黄连、黄芩、黄柏、栀子、丹皮)。

　　热入血室

　　(原注：此证日轻夜重，谵语亦在夜间，由邪入阴分也。)

　　妇人伤寒中风，遇经水适来，邪随而入，或经水适断，血热而结，其证寒热如疟，甚则谵语，宜小柴胡汤加生地、芍药、丹皮。

　　狐惑

　　(原注：其证卧起不安、恶闻食臭、默默欲眠、声哑者，宜甘草泻心汤；咽干者，苦参水外洗之；食肛者，雄黄烧烟熏之；脓成者，宜赤小豆当归散。)

　　虫蚀下部，为狐。下唇有疮，其咽干，虫蚀其脏，为惑。上唇有疮，其声哑，由热深食少、肠胃空虚、三虫举而求食也。其证目闭神倦，面色无常，桃仁槐子治之。

　　漱水不欲咽

　　一为邪热作衄，一为瘀血停留。若阴盛格阳，虚火上炎而假渴者，宜白通加人尿猪胆汁汤。(原注：阳明经热，故欲漱水；热不在胃，故水不下咽。经中热甚，则迫血妄行，故必作衄。)

　　饥不欲食

　　胃气虚而客热在胸，故饥而不欲食也。若吐蛔者，宜乌梅丸。

　　百合病

　　(原注：脉必微散。)

　　病后余邪百合成，先察溺时头痛情。起居饮食不自主，药投吐利似神灵。汗后百合知母润，下后百合滑(石代)赭清，吐后百合卵黄补，发热百合滑石平，阴虚百合生地汁，渴用花粉牡蛎并。

　　发颐

　　伤寒颐毒郁热成，失于汗下耳后生。红俽热痛宜消散，反此神昏命必倾。

　　食复劳复

　　新愈脏腑皆不足，卫荣肠胃未通和，多食过劳复生热，枳实栀子六黄瘥。(脉)浮(有表当)汗(脉)沉(有里当)下(无表里证当用)小柴解，燥呕竹叶石膏科，气虚补中益气主，阴亏六味倍参多。

　　阴阳易女劳复

　　大病新瘥，男女交合，互相传者，为阴阳易。但男病者，为女劳复。其证少腹绞痛、肢节解散、头重不举、眼中生花，男子则卵缩入腹，妇人则痛引阴中，俱用烧裩禅散或竹皮汤治之，得小便利、阴处肿退为愈。(原注：一用韭根一握，煎水送下五苓散，便利则愈。)

　　蛔厥

　　(原注：吐蛔虫而厥也。蛔色赤而活者，属胃热，犹可治之；蛔色白而死者，属胃败，不治。)

　　凡人胃脘忽痛忽止、身上乍热乍凉、面色时赤时白、六脉倏乱倏静、口中吐沫不食者，便是蛔厥之候，由胃虚邪盛、寒热错杂，宜乌梅丸。

　　干呕

　　太阳干呕，则有头痛发热。少阳干呕，则有胸满胁痛。水气干呕，则有胁下引痛。若阴寒干呕，则外无表证，但脉沉肢厥，或吐涎沫，或下清谷，各随所见证治之。

　　戴阳

　　阳邪不解而面赤者，为佛郁，必脉浮而手足温。虚阳上浮而面赤者，为戴阳，必脉虚而足胫冷。一宜桂枝汤小和之，一宜白通汤急温之，或加入尿猪胆汁为引。

　　合病

　　三阳合病口不仁，腹满身重转侧难。谵语遗尿面垢汗，白虎生津益气原。太阳少阳(合病)芩芍草，太阳阳明(合病)葛根(汤)煎，少阳阳明(合病)表里急，大柴胡汤两解焉。

　　两感证

　　(原注：表里俱病也。)

　　一日太阳少阴病，头痛口干渴而烦。二日阳明太阴病，满不欲食身热谵。三日少阳厥阴病，耳聋囊缩舌焦卷。水浆不入神昏冒，六日气尽命难全。

　　阳证阴证辨

　　阳证身轻气高热，目睛了了面唇红，热烦口燥舌干渴，爪甲红兮小便同(亦红)。阴证身重息短冷，目不了了色不红，无热欲卧厥吐利，小便白兮爪甲青。

　　阳证似阴

　　(原注：身虽冷而不欲近衣，神虽昏而气色光亮，脉必沉滑有力，乃假阴证也。)

　　阳盛格阴身肢厥，恶寒烦渴大便难。(脉)沉滑爪赤小便赤，汗(之)下(之)清(之得)宜阴自完。

　　凡热极失于汗下，阳气亢闭，反兼胜已之化于外，或手足厥逆，或身冷如冰，血凝青紫成片，脉沉而伏甚则闭绝，似阴证矣。但烦渴、谵语、咽干、唇裂、舌苔黄黑、心腹痞满、小便短赤、大便燥结，知为内热。

　　阴证似阳

　　(原注：身虽烦躁而引衣自覆，口虽燥渴而漱水不下，脉必沉细无力，乃假阳证也。)

　　阴盛格阳色浅赤，发热不渴厥而烦，下利尿清爪青白，(脉)浮微通脉(四逆汤以)复阳还。

　　凡阴盛于内，逼其浮游之火于外，面赤、烦躁、咽痛、身热、大便阴结、小便淡黄、惊惶不定、时常郑声，似阳证矣。但脉沉微而迟、渴欲饮水而不能饮，知为内寒。

　　太阴阳明见证

　　(原注：足太阴脾，足阳明胃。)

　　少阴、阳明俱属土，同主中州，病则先形诸腹。阳明为阳土，阳道实，故病则胃家实而非满。太阴为阴土，阴道虚，故病则腹满而不能实也。凡风、燥、热为阳邪，多犯阳明；寒与湿为阴邪，多犯太阴。阳邪犯阳，则饮食而不呕；阴邪犯阴，则不能食而吐。阳邪犯阳，则不大便；阴邪犯阴，则自利。

　　伤寒温病辨

　　(原注：伤寒伤人身之阳，故喜辛温甘温苦热，以救其阳；温病伤人身之阴，故喜辛凉甘寒甘咸，以救其阴。)

　　伤寒由毛窍而入，自下而上，始足太阳。寒为阴邪，阴盛必伤阳，故首郁遏太阳经中之阳气，而为头痛、身热等证。温病由口鼻而入，自上而下，始手太阴。温为阳邪，阳盛必伤阴，故首郁遏太阴经中之阴气，而为咳嗽、自汗、口渴、头痛、身热、尺热等证。(原注：伤寒之邪自表传里，温热之邪自里达表。)

　　气盛身寒，得之伤寒。气虚身热，得之伤暑。

　　中寒中暑中风辨

　　中寒卒然倒仆如中风者，乃严寒之气卒犯少阴，而厥逆无脉，此阳气大虚，不胜阴寒厉气也，必口鼻气冷而无痰声。中暑卒然晕倒如中风者，乃酷暑之气鼓运其痰，壅塞心包，此肾水素亏不胜时火燔灼也，必喘乏而无痰声。若中风卒倒，则必手足搐引，痰声壅塞于喉中，甚则如拽锯，于中风门求治法。

　　六腑病证歌

　　阳明胃病，腹胀面热，当心而痛，牵引两胁，食饮不下，气阻咽嗌。大肠病证，与胃相及，肠呜濯濯，感寒即泄，当脐而痛，不能久立。小肠有病，小腹拘牵，腰脊疼痛，控引睾丸，耳前肩上，独热独寒。三焦病状，腹气不宣，实则癃闭，小腹尤坚，水溢而胀，决导失官。病在膀胱，肩上独热，小腹偏肿，痛而不息，以手按之，欲使弗得。胆病唾多，喜发太息，口苦嗌干，呕出宿汁，心下澹澹，恐人捕获。

　　五脏病证辨

　　心藏神，神有余则笑不休，不足则悲。肺藏气，气有余则喘咳上逆，不足则泄利少气，肝藏血，血有余则怒，不足则恐。脾藏形，形有余则腹胀、经溲不利，不足则四肢不用(原注：脾主四肢)。肾藏志，志其余则腹胀飧泄(原注：肾者胃之关)，不足则厥。(原注：亦有脾虚而腹胀者，多因病，或误服攻下之药而成。)

　　肝脉有病，其外证面青、好洁、善怒，其内证脐左有动气，按之牢若痛。其病四肢满，闭淋溲，便难，头痛，目眩，耳聋，颊肿、胁下痛引小腹。

　　心脉有病，其外证面赤、口干、善笑，其内证脐上有动气，按之牢若痛。其病烦心，心痛，掌中热而哕啘，胸胁支满，两臂内痛膺背肩胛间痛，胁下与腰相引而痛。(原注：心火并于肺则喜。)

　　脾脉有病，其外证面黄、善噫、善思、善味，其内证当脐上有动气，按之牢若痛。其病腹胀满，食不消，体重，节痛，怠惰嗜卧，四肢不收，肠鸣飧泄，行善痪，脚下痛。

　　肺脉有病，其外证面白、善嚏、悲愁不乐、欲哭，其内证脐右有动气，按之牢若痛。其病喘咳洒淅，寒热汗出，嗌干，肩背痛，尻、阴、股、膝、髀、喘、足皆痛。(原注：肺火并于肝则悲。)

　　肾脉得病，其外证面黑、善恐欠，其内证脐下有动气，按之牢若痛。其病逆气小腹急痛，泄而下重，足胫寒而逆，腹大胫肿，寝汗出，意不乐。

　　好哭者，肺病。好歌者，脾病。好狂者，心病。好叫呼者，肝病。好呻吟者，肾病。

　　心病者，舌短、颧赤。肝病者，眦青。脾病者，唇黄。肺病者，喘息鼻张。肾病者，颧与颜黑。

　　肝热小便黄，身热惊且狂，肢烦胁满痛，不得安卧床。(原注：肝热右颊先赤。)

　　心热痛在心，善呕头痛频，烦闷意不乐，面赤无汗蒸。(原注：心热面颜先赤。)

　　脾热先头重，颜青项颊痛，心烦腹满泄，欲呕身热纵。(原注：脾热鼻先赤。)

　　肺热舌黄胎，喘咳皮毛寒，痛走胸膺背，身热汗自来。(原注：肺热右颊先赤。)

　　肾热痛先腰，身热苦渴焦，脐酸足下热，项痛懒言嘲。(原注：肾热丙颐先赤。)

　　忧愁恐惧则伤心，形寒饮冷则伤肺，堕坠盛怒则伤肝，饮食劳倦、汗出当风则伤脾，坐卧湿地、入房过度则伤肾，此正脏所伤也。(原注：久视伤血，久卧伤气，久坐伤肉，久立伤骨，久行伤筋，是谓五劳所伤。)

　　肺心有邪，其气留于两肘；肝有邪，其气留于两腋；脾有邪，其气留于两髀；肾有邪，其气留于两胴。此八虚者，机关之室，真气血脉之所过也。邪气恶血住留，则伤经络骨节。机关不利，则屈伸不便。

　　饮食饱甚，汗出于胃。惊而夺精，汗出于心。持重远行，汗出于肾。疾走恐惧，汗出于肝。摇体劳苦，汗出于脾。(原注：汗虽为心之液，然五脏皆有汗也。)

　　色多青，则痛。多黑，则痹。黄赤，则热。多白，则寒。五色皆见，则寒热也。

　　胃中热，则消谷，令人悬心善饥，脐以上皮热。肠中热，则出黄如糜，脐以下皮寒。胃中寒，则腹胀。肠中寒，则肠鸣飧泄。胃寒肠热，则胀而且泻。肠寒胃热，则疾饥、小腹痛胀。

　　大肠有寒者，便多鸭溏；有热者，便浊垢。小肠有寒者，下重便血；有热者，病痔。诸疮痛痒，皆属于心。诸风掉眩，皆属于肝。诸湿肿满，皆属于脾。诸气愤郁，皆属于肺。诸寒收引皆，属于肾。

　　心气虚则悲，实则笑不休。肝气虚则恐，实则怒。脾气虚则四肢不用。五脏不安，实则腹胀经溲不利。肺气虚则鼻塞少气，实则胸满喘喝。肾气虚则厥，实则胀。

　　内伤外感辨

　　伤于情欲、饮食，为内伤。伤于风寒、暑湿，为外感。内伤发热，时热时止；外感发热，热甚无休，内伤恶寒，得暖便解；外感恶寒，絮火不除。内伤头痛，乍痛已歇；外感头痛，连痛不停。内伤则手心热甚，外感则手背热甚。内伤则口淡无味，外感则鼻塞不通。内伤则气口脉盛，多属不足，宜温、宜补、宜和；外感则人迎脉盛，多属有余，宜汗、宜吐、宜下。盖左人迎主表，右气口主里；内伤则右脉大于左，外感则左脉大于右也。

　　时疫论

　　时疫之邪，皆由湿土郁蒸秽气升腾而发。人触之者，从口鼻入募原而至阳明之经，脉必右盛于左。盖湿土之邪，以类相从，故犯胃最先也。初感一二日内，邪犯募原，但觉背微恶寒，头额晕胀，胸膈痞满，手指酸麻，此为时疫之报使。至三日以后，邪乘表虚而外发，则有昏热、头汗、咽肿、发斑之患，邪乘里虚而内陷，或挟饮食，则有呕逆、痞满、嘈杂、失血、自利、吐蛔之患。若其人平素津枯，兼有停滞，则有谵语、发狂、舌胎黄黑、大便不通之患；平日阴虚，则有头面赤热、足膝逆冷、至夜发热之患；至于呃哕、冷汗、喘乏、烦扰、痪疯等证，皆由误治所致也。大抵疫疠之邪，自阳明中道随表里虚实而发，不循经络传次，且邪气内伏，不能一发便尽。有得汗热除，二三日复热如前者；有得下里和，二三日复见表热者；有表和复见里证者，皆余邪未尽耳。(原注：疫证最忌肉食，病虽小愈，食肉必复发热变证。)

　　肝风论

　　肝为风木之脏，相火内寄，体阴用阳，其性刚。主动主升，全赖肾水以涵之，血液以濡之，肺金清肃下降之，令以平之，中宫敦阜之土气以培之，遂其条达之性，自无风燥之患。倘精液有亏，肝阴不足，血燥生热，风阳上升，窍络阻塞，头目不清，眩晕跌仆，甚则瘈疭痉厥矣。是宜缓肝之急以息风，滋肾之液以驱热，如虎潜丸、侯氏黑散、地黄饮子、滋肾丸、复脉等方加减。若思虑烦劳，风阳内扰，则荣热心悸，惊怖不寐，胁下动跃，治以酸枣仁汤、补心丹加减，清荣热而敛心神。若因动怒郁勃，风火痰交炽，则宜二陈龙荟，甚至木旺克土，呕逆不食，法用泄肝安胃，生地、阿胶、牡蛎、二冬、山茱、桑叶、丹皮、麻仁、茯苓、归、芍、菊花、竹沥、姜汁之类，择而用之可也。

　　阴阳为病

　　人身一阴阳也。阴平阳秘，精神乃治。阴气从足上行至头，而下行从臂至指端；阳气从手上行至头，而下行至足。阴根于阳，阴病极，则并伤其阳；阳病极，则并伤其阴。阳虚者，阴必走；阴虚，者阳必荡。阳虚则外寒，阴虚则内热。阳盛生外热，阴盛生内寒。(原注：阳气不行，阴气乃结。)

　　阳受风气，风为阳邪也。阴受湿气，湿为阴邪也。阳病者，上行极而下；阴病者，下行极而上，故伤于风者，上先受之(原注：风为天气，极则下行)；伤于湿者，下先受之。(原注：湿为地气，极则上行。邪入千阳则狂，邪入于阴则痹。抟阳则为癫，抟阴则为薤。)

　　阴盛则阳病，阳盛则阴病。阳胜则热，阴胜则寒。寒极生热，热极生寒。

　　阳气起于足五指之表。阳脉者，集于膝下而聚于膝上，故阳气衰阴气盛，则从五指至膝上寒，是为寒厥。阴气起于足五指之里。阴脉者，集于足下而聚于足心，故阴气衰阳气盛，则足下热，是为热厥。

　　阳胜则身热腠理闭，喘粗为之俯仰，汗不出，齿干，以烦冤腹满死，耐冬不耐夏。阴胜则身寒，汗出(原注；阳虚不能卫外也)身常清，数栗而寒，寒则厥，厥则腹满死，能夏不能冬。

　　六气为病

　　风胜则动，热胜则肿，燥胜则干，寒胜则浮(原注：寒变为热，神气乃浮)，湿胜则濡泻。

　　冬伤于寒，春必病温。春伤于风，夏生飧泄。夏伤于暑，秋必痃疟。秋伤于湿，冬生咳嗽。

　　寒伤形，热伤气，形伤则肿，气伤则痛。

　　邪气盛则实，精气夺则虚。清气在下，则生飧泄；浊气在上，则生膜胀。

　　因于寒，起居如惊神，气乃浮。因于暑，自汗，烦则喘喝，静则多言，体若燔炭，汗出而散。因于湿，首如裹(原注：头目昏重也)。湿热不攘，大筋软短，为拘；小筋弛长，为痿。因于气，为肿。

　　脾胃论

　　胃为戊土，属阳。脾为己土，属阴。胃为阳腑，宜通。脾为阴脏，宜藏。人之纳食主胃，运化主脾。脾升则健，下陷则病矣。胃降则和，上逆则病矣。盖太阴湿七，得阳始通，故脾喜干燥也；阳明燥土，得阴自安，故胃气柔润也。仲景急下存津，其治在胃；东垣大升阳气，其治在脾，脾陷者，宜补中益气汤，升阳益胃汤、理中汤；胃燥者，宜玉竹、石斛、麦冬、沙参、麻仁，甘蔗之类。

　　病后补虚有二法，一补脾，一补胃。如疟痢后，脾气衰弱，饮食不能运化，宜补其脾；伤寒后，胃中津液久耗，新者未生，宜补其胃。补脾用补中、六君子等汤；补胃用二冬、生地、阿胶、梨汁、甘蔗之类。

　　凡外感之邪久，必归阳明。邪重而有食，则结成燥矢，三承气汤主之；邪轻而无食，则凝为热痰，泻心汤主之，仍视证为加减。

　　伤寒六经定法

　　太阳经证

　　(原注：太阳为寒水之经，主周身之气，又主皮毛，而为肤表之第一层，故风寒必首伤太阳也。太阳病欲解，时从至巳未上。)

　　太阳之为病，脉浮、头痛、项强，而恶寒，若发热，汗出、脉缓、恶风、鼻鸣、干呕者，风中太阳之肌腠也，宜桂枝汤。若发热、身痛、脉紧、无汗、呕逆而喘者，寒伤阳之肤表也，宜麻黄汤。若无汗而烦躁者，宜大青龙汤。若干呕而咳(原注：有水气)，宜小青龙汤。若项背强几几、无汗、恶风者，宜葛根扬。若八九日不解，寒热如疟，面热身痒，以不得小汗故也，宜桂枝麻黄各半汤。若服桂枝汤得汗后，形如疟，日再发者，余邪未解也，宜桂枝二麻黄一汤。

　　太阳腑证

　　(原注：表邪不去，必入于里。膀胱为表中之里也。)

　　太阳证，脉浮、口渴、烦躁，不得眠、小便不利、水入即吐者，膀胱蓄水证也，宜五苓散。若脉沉、面赤、其人如狂、小腹硬满、小便自利者，膀胱蓄血证也，宜桃仁承气汤。

　　太阳变证

　　(原注：汗下失宜，或虚其阳，则从少阴。阴化之证，多以太阳少阴为表里也。或伤其阴，则从阳明阳化之证，多以太阳阳明递相传也。)

　　太阳病发汗太过，遂漏不止，其人恶风、小便难、四肢微急、难以屈伸者，宜桂枝汤加附子。

　　发汗太过，其人仍发热、心下悸、头眩、身困动、振振欲擗地者，真武汤主之。

　　不应下而下之，续得下利清谷、身疼痛者，先宜四逆汤以救里，后宜桂枝汤以解表。

　　太阳证误下，遂协热而利、心下痞硬、表里不解者，桂枝理中汤主之。(原注：理中汤加桂枝。)

　　病发热，头痛，脉反沉，若汗之不差，身体疼痛，当救其里，宜四逆汤。大汗、大下利而厥冷者，亦宜四逆汤。

　　发汗后病不解，反恶寒者，虚故也，宜芍药甘草附子汤。不恶寒，但热者，实也，宜调胃承气汤。

　　太阳病误下之，微喘者，表未解也，桂枝汤加厚朴、杏仁主之。

　　太阳病下之后，脉促、胸满者，汗出微恶寒者(原注：阳虚也)，宜桂枝去芍药加附子汤。

　　本桂枝证医反下之，利遂不止、脉促者，表未解也。喘而汗出者，葛根芩连甘草汤主之。

　　发汗后，无大热而喘者，麻黄杏仁石膏甘草汤主之，

　　发汗后，身疼痛脉沉迟者，桂枝汤加人参主之。(原注：此荣卫虚也。)

　　发汗过多，其人义手冒心、心下悸、欲得按者，归芍桂枝甘草汤主之。(原注：此汗伤心液也。)

　　发汗后，腹胀满者，厚朴、生姜、半夏、甘草、人参汤主之。(原注：此汗伤脾气也。)

　　发汗后，其人脐下悸，欲作奔豚，黄芩桂枝甘草大枣汤主之。(原注：此汗伤肾气也。)

　　伤寒若吐若下后，心下逆满、气上冲胸、起则头眩、脉沉紧、发汗则动经、身为振振摇者，苓桂术甘汤主之。(原注：此汗吐下伤肝脏也。)

　　误服桂枝汤，汗出不解、大烦大渴、脉洪大者，人参白虎汤主之。

　　吐下后，七八日不解、表里俱热、时时恶风、大渴而烦、舌上干燥、欲饮水数升者，人参白虎汤主之。

　　伤寒不大便六七日，头痛、有热、外不解，由于内不通也。下之，里和而表自解矣。与承气汤，病人烦热，汗出则解。又如疟状，日哺所发热，属阳明也。脉实者，宜下之，与承气汤；脉虚者，宜发汗，与桂枝汤。

　　发汗后，心下痞硬、干噫食臭、胁下有水气、腹中雷鸣、下利者，水停上焦也，宜生姜泻心汤。若误下，而泻利不止、心下痞硬、干呕心烦者，水火不交也，宜甘草泻心汤。

　　病发于阳而反下之，热入于里，从心至小腹硬满而痛不可近，脉迟者，为大结胸，宜大陷胸汤。若结止在心下、按之始痛、脉浮滑者，宜小陷胸汤。若寒实结胸、无热证者，宜三物白散。若心下痞硬、痛引胁下、干呕短气、汗出不恶寒者，水气在中焦也，宜十枣汤。

　　汗吐下后，虚烦不眠、胸中窒滞，甚则反覆颠倒、心中懊依，栀子豆豉汤主之。呕者，加生姜。少气者，加甘草。若烦而腹满、卧起不安者，栀子、枳实、厚朴汤主之。若大下之后，身热微烦者，水火不交也，栀子、干姜汤主之。

　　伤寒六七日，发热微恶寒、支节疼痛、微呕。心下支结、外证未去者，柴胡桂枝汤主之。若汗下之后，胸胁微结、小便不利、渴而不呕、往来寒热、头汗心烦者，柴胡桂枝干姜汤主之。

　　汗吐下后，心下痞硬，噫气不除者，旋覆花代赭石汤主之。

　　太阳证诸方歌

　　桂枝汤治太阳风，芍药甘草姜枣同，桂麻相合名各半，太阳如疟此为功。麻黄汤中用桂枝，杏仁甘草四般施，发热恶寒头项痛，伤寒服此汗淋漓。大青龙汤桂麻黄，杏草石膏姜枣藏，太阳无汗兼烦躁，风寒两解此为良。小青龙汤治水气，喘咳呕哕渴利慰，姜桂麻黄芍药甘，细辛半夏兼五味。葛根汤内麻黄襄，二味加入桂枝汤，邪入经输因无汗，有汗加葛去麻黄。五苓散治太阳腑，白术泽泻猪茯苓，膀胱化气添官桂，利便消暑烦渴宁；除桂名为四苓散，无寒但渴服之灵。猪苓汤除桂与术，加入滑阿渴热平。桃仁承气五般奇，甘草硝黄桂枝随，热结膀胱小腹胀，如狂蓄血最相宜。生姜泻心草连芩，半夏干姜大枣参，除却人参倍甘草，甘草泻心虚热平。大陷胸汤大黄硝，甘遂为末二味调；小陷胸汤治小结，黄连半夏括蒌饶。三物白散巴豆熬，贝母桔梗倍用饶，白汤和服一钱七，膈上必吐膈下消。十枣汤治水气痞，芫花甘遂大戟与，三皆研末枣汤和，中焦水饮力能去。柴胡桂枝干姜汤，花粉牡蛎芩草襄，已经汗下胸胁满，寒热渴烦宜此方。旋覆代赭用人参，半夏草姜大枣临，重以镇逆咸软坚，痞硬噫气力能禁。

　　阳明经证

　　(原注：阳明主里，外候肌肉，内候胃中。阳明病欲解，时从中至戌上，)

　　何谓阳明经证曰身热、目痛、鼻干、不得眠、脉浮长，不恶寒、反恶热是也。若兼头痛恶寒，是太阳证未罢也，宜葛根汤；若无头痛恶寒，但见壮热口渴者，是已罢太阳，为阳明经本证也，宜白虎汤。

　　何谓阳明腑证曰潮热谵语、手足腋下濈濈然汗出、腹满痛、大便硬是也。

　　本太阳证治之失法，亡其津液，致太阳之标热合阳明之燥气，脾中精液为其所烁而穷约，谓之脾约，其证小便数、大便硬，此太阳阳明也，宜麻仁丸。

　　本少阳证治之失法，亡其津液，致少阳之火邪乘胃热而转属阳明，大便为难，此少阳阳明也，宜蜜煎猪胆汁导之。

　　病人阳气素盛，或有宿食，外邪传入，遂归胃腑，此正阳阳明也，宜三承气汤下之。

　　阳明下证

　　(原注：阳明证有呕多者，有硬满止在心下者，有阳气怫郁于表而面赤者，俱不可下。)

　　伤寒六七日，目中不了了、睛不和、大便难、身微热者，急下之；阳明病发热汗多者，急下之；发汗不解、腹满痛者，急下之，俱宜大承气汤。若汗后而蒸蒸发热、吐后而腹胀满者，宜调胃承气汤。若汗吐下后，亡其精液、微烦、小便数、大便硬者，宜小承气汤。

　　阳明证诸方歌

　　白虎汤用石膏煨，知母甘草粳米陪，益以人参生津液，躁烦热渴舌生胎。大承气汤用芒硝，枳实大黄厚朴饶(原注：加人参、熟地，名黄龙汤)；去硝名为小承气，痞硬谵狂在上焦(小承气汤)；益以羌活名三化(汤)，中风闭实服之消(小承气汤)；若加芍药麻仁杏，脾约便难服之高。

　　调胃承气硝黄草，甘缓微和将胃保，不用枳朴伤上焦，中焦燥实服之好。

　　少阳经证

　　(原注：少阳主半表半里，不可汗下，法宜和解。少阳病欲解，时从寅至辰上。)

　　少阳之为病，口苦、咽干、目眩、脉弦是也。若寒热往来、胸胁苦满、默默不欲食。心烦喜呕，为虚火证，宜小柴胡汤。若心中痞硬、郁郁微烦，呕不止者，为实火证，宜大柴胡汤。呕而误下、痞满不痛者，宜半夏泻心汤。

　　胸中有热而欲呕、胃中有寒而腹痛者，宜黄连汤。

　　邪已入里、胆火下攻于脾而自利者，宜黄芩汤。胆火上逆于胃而为呕者，宜黄芩汤加半夏、生姜。(原注：以上四证，皆寒热相搏于中也。)

　　少阳证诸方歌

　　小柴胡汤和解供，半夏人参甘草从，更用黄芩生姜枣，少阳百病此为宗。大柴胡汤用大黄，枳实芍芩半夏将，煎加姜枣表兼里，妙法内攻并外攘。半夏泻心干姜草，芩连人参与大枣，误下少阳发热呕，痞满心烦服之巧。黄连汤内用干姜，半夏人参甘草藏，更入桂枝兼大枣，寒热平调呕痛亡。黄芩汤里甘芍枣，少阳下利火邪扰，呕益生姜与半夏，胆邪上逆能治疗。

　　太阴经证

　　(原注：太阴为湿土，纯阴之脏也。太阴病欲解，时从亥至丑上信)

　　太阴邪从阴化之证，腹满吐食、自利、不渴、手足自温、脉沉迟是也，理中汤主之。不愈，宜四逆辈。(原注：凡利则津液下注，多见口渴，惟太阴湿土之病不渴。太阴邪从阳化之证，发汗后不解，腹痛，急下之，宜大承气汤；腹满时痛时止者，桂枝汤加芍药主之；大实痛者，桂枝汤加大黄主之。)

　　太阴证方歌

　　理中汤主理中乡，甘草人参术黑姜；吐利腹痛阴寒盛，或加附子总扶阳。(原注：理中汤加黄连、茯芩，名连理汤，治伤暑渴泻。)

　　少阴经证

　　(原注：肾中水火同具，邪伤其经，或从水化，或从火化，故有寒热二证。少阴病欲解，时从子至寅上。)

　　何谓少阴之邪从水化而为寒曰：脉沉细而微、但欲寐、背恶寒、口中和、腹痛下利清谷、小便白是也，用回阳法治之。

　　手足厥冷、吐利、小便复利、下利清谷、脉微欲绝者，宜四逆汤。若内寒外热、面赤咽痛，或干呕利止、脉不出、汗出脉微而厥者，宜通脉四逆汤。(原注：假热证宜细认，于脉微、肢厥处辨之。)

　　少阴下利脉微者，宜白通汤。利不止、厥逆无脉、干呕而烦，白通加人尿猪胆汁汤主之。汗下后不解，烦躁者，茯苓四逆汤主之。

　　少阴病至四五日，腹痛、小便不利、四肢重肿、自下利，此水气也，宜真武汤。

　　少阴病得之二三日，口中和、背恶寒者，宜附子汤。若脉沉、手足寒、一身骨节痛者，亦宜附子汤；上吐下利、手足逆冷、烦躁欲死者，吴茱萸汤治之。

　　何谓少阴之邪从火化而为热曰：脉沉细而数、但欲寐、内烦外躁、或不卧、口中热、下利清水、小便赤是也，用救阴法治之。

　　少阴病二三日，火逆咽痛者，宜甘草桔梗汤。若咽中伤生疮、不能言语、声不出者，苦酒汤主之。若寒郁咽中痛者，半夏散主之。若下利、咽痛、胸满心烦者，猪肤汤主之。(原注：猪肤四两，水煎，去渣，加白蜜半盏、米粉二钱，熬匀，服。)

　　少阴病得之二三日以上，心中烦不得卧，黄连阿胶汤主之。

　　少阴下利六七日，咳而呕渴、心烦不得眠者，猪苓汤主之。

　　少阴腹痛，小便不利、下利便脓血者，桃花汤主之。

　　少阴病四逆，或咳，或悸，或小便不利，或腹中痛，或泄利下重者，四逆散主之。

　　少阴病得之二三日，口燥咽干者，急下之；六七日腹胀不大便者，急下之，自利清水色纯青、心下痛、口干燥者，急下之，俱宜大承气汤。(原注：此少阴急下三证也。)

　　少阴证诸方歌

　　四逆汤中姜附草，三阴厥逆太阳沉；或益姜葱参芍桔，通阳复脉力能任。白通姜附与葱白，或加人尿猪胆汁；热因寒用妙义深，阴盛格阳厥无脉。茯苓四逆人参草，附子干姜同煎好；已经汗下仍烦躁，用此回阳病自了。真武汤壮肾中阳，茯苓术芍附生姜；少阴腹痛有水气，悸眩隅惕保安康。附子汤中术茯苓，人参芍药共煎斟；少阴身疼骨节痛，手足厥寒六脉沉。吴茱萸汤人参枣，重用生姜温胃好；阳明寒呕少阴利，厥阴头痛皆能保。少阴脉沉反发热，麻黄附子细辛汤；若二三日无里证，麻黄附子甘草汤，苦酒汤将半夏煎，一枚鸡子用黄添，半夏散兼桂枝草，水煎冷服寒郁痊。黄连阿胶救阴伤，芩芍加入鸡子黄，桃花汤用干姜米，赤石脂末调服良。

　　厥阴经证

　　(原注：厥阴为木之脏，从热化者多，从寒化者少，以木中有火故也。厥阴病欲解，时从丑至卯上。)

　　厥阴之为病，消渴，气上撞心，心中疼热，饥而不欲食，食则吐蛔，下之利不止。吐蛔而厥者，乌梅丸主之。久利手足厥寒、脉微欲绝者，当归四逆汤主之。吐下格阳，欲饮即吐者，干姜黄连黄芩人参汤主之。厥逆腹痛、泄利下重者，宜四逆散。热利下重、欲饮水者，白头翁汤主之(原注：白头翁三钱，黄柏二钱，黄连一钱，秦皮钱半)。

　　脉滑而厥、欲饮水数升者，宜白虎汤。脉结代、心动悸者，宜炙甘草汤。

　　伤寒阳脉涩阴脉弦，法当腹中急痛，先与小建中汤；不瘥者，小柴胡汤主之。伤寒厥而心下悸者，当先治水，宜茯苓桂枝甘草生姜汤。

　　厥阴证诸方歌

　　乌梅丸用细辛桂(枝)，人参附子椒姜配，黄连黄柏及当归，温脏安蛔寒厥退。当归四逆桂枝芍，细辛甘草木通著，再加大枣治厥阴，脉细阳虚由血弱。内有久寒加姜茱，发表温中通脉络。

　　四逆散中用柴胡，芍药枳实甘草扶，此是阳邪成厥逆，养阴泻热在通疏。

　　炙甘草汤桂枝参、麦冬生地大麻仁，姜枣阿胶加酒服，心虚脉代结如神。

　　小建中汤芍药多，桂姜甘草大枣和，加入饴糖补中气，阴虚腹痛服之瘥(原注：小建中汤加黄耆，名黄耆建中汤，治里虚脉急；加当归，名当归建中汤，治血虚)。

　　《医脉摘要》卷上终

　　医脉摘要卷下

　　望面色

　　额属心火；颐属肾水；左颊肝木；右颊肺金；鼻居中央，脾土是应。青是肝邪，白为肺病，赤乃心热，黄主脾败。(原注：凡面色黄中见青者，肝木乘脾土也，宜平肝扶脾。)若见黑色，肾损可虑。色周于面者，辨其有神无神；色分于部者，审其相生相克。暗淡者，病从内生；紫浊者，邪从外受；憔悴者，郁多；瘦黄者，病久；山根明亮，乃为欲愈之疴；环口黑黧，休医，已绝之肾。(原注：色青为痛，色黑为劳，色赤为风，色黄为便难，色鲜明有留饮。)至如舌卷，囊缩，口张，唇反，发直，齿枯，手撒，目盲，声如鼾睡，口吐白沫，或直视而遗尿，或眉倾而爪脱，或阳绝而汗出如珠，或脾败而泄利无度，皆不治之证也。(原注：惟热证齿燥者，尚可清、可下而愈。)

　　色青白者风邪，风甚则手足瘈疭。色青黑者寒痛，寒极则舌卷、囊缩。发热头痛而面赤者，阳气怫郁也。烦渴多汗而面赤者，阳明热甚也。足冷面赤者，戴阳也。午后颧赤者，虚火也。白主气虚，多是脱血之候。黑为肾病，半系阴寒之征。黄为脾土正色，须有赤白相兼。黄而明者，湿热也；黄而暗者，湿寒也。

　　望舌

　　(原注：凡舌肿、重舌、木舌，皆热甚也。舌硬、舌强、舌卷、舌短缩，皆危证也。若舌出数寸，舌边如锯齿者，不治。)

　　舌为心苗连脾经，红润淡黄病不生，白胎表证黄黑里，(黑)干裂热邪(黑)润耗精。

　　白胎者邪伤气分，胸中有寒也。宜发表和解，不宜攻下。若白胎而燥渴者，温热病也；白胎如积粉者，时疫证也。邪入胃府，则白胎中黄；邪传少阴，则白中变黑。白胎兼两路黄者，合病也；白中兼两路黑者，夹阴也。白胎多而黄黑胎少、滑润而不燥渴者，表证多也；黑胎多而白胎少，或生芒刺干燥者，里证多也。或尖白根黄，或白根黑，或中心黄黑而滑润，边白，皆半表半里证也。又有伤寒坏病，厚白而燥裂者，邪耗津液也；胃阳素虚，纯白而胎滑者，膈有寒饮也。惟白胎厚如煮熟色者，由里挟寒物留滞不散，心脾气亏而肺气乘之也，用枳实理中汤，间有生者。

　　黄胎者，阳明腑实也。黄而湿者，热尚浅，不宜便攻。黄而燥者，热已深，可以用下。若黄而生芒刺黑点，甚至办裂者，乃热极液干，下证尤急也；有根黄而边尖白、短缩不能伸出者，痰饮夹食也，小承气汤加生姜半夏主之。有胎厚而中青紫、纹裂而舌不干者，阴证夹食也，大承气合附子汁下之(原注：此温下法也)。黑胎，乃少阴肾色。黑而焦裂者，火极似炭之热胎也，宜下之。黑而滑润者，水来克火之寒胎也，当温之。若汗下伤阴、神昏耳聋、舌虽黑而无积胎者，此津枯血燥也，宜炙甘草汤，或六味合生脉散。若夏月中暑，脉虚、口渴、舌中黑而边红润者，此时火燔灼也，宜白虎汤加人参竹叶。(原注：津枯，舌黑而无积胎者，可用温病中之复脉汤。)

　　灰黑色者，足三阴互病。如以青黄和入黑中，则为灰色也，始由白黄胎而灰黑，或生芒刺、黑点、纹裂干燥者，下证也；淡灰色中起深黑重晕者，温病热病也，宜凉膈散、双解散治之。若初病便见灰色，舌润无胎，此内有寒食，水饮蓄血也，当随证治之。又有感冒夹食，屡经汗下、消导，二便已通，而舌上灰黑未退、润而不燥者，此津液过伤、虚火上炎之象也，急宜养阴。(原注：此证不知而再下，即死。大抵传经热证，灰黑干胎者，皆当攻下泄热，直中三阴。灰黑无胎者，当温经散寒。)

　　舌红者，心之正色也。红极而鲜，为湿热蕴于心胃及瘟疫热毒内盛也，宜解毒汤、白虎汤。红中有白胎者，夹寒也；红中夹两路灰胎者，温热夹食也；红中有黑胎者，热毒入少阴也；红极有黄黑芒刺者，热毒入腑也；红极有紫黑斑及遍身发斑者，阳毒入心也；红中有紫疮、白疱、裂纹、星点者，皆火炎之象也。惟舌柔嫩如新生，望之似润而实燥涸者，由汗下太过，津液耗竭也，急服生津等药。

　　紫色者，酒色伤寒或热瘀血分也。深紫而赤者，是阳热酒毒宜用苦寒药解之。淡紫而青润者，是肝肾阴寒，宜吴萸四逆汤温之。若紫中有红斑，或干黄，或灰黑，或短缩者，宜凉膈散。若全紫而干，如煮热猪肝者，难治。

　　霉酱色胎者，夹食伤寒也，由食填太阴，郁遏中焦，不得发越，久之，庵而成酱色矣。其证腹满、时痛者，桂枝汤加枳朴橘半。因冷食者，加炮姜；痛甚者，加大黄。(原注：霉黄胎舌，由湿热郁滞中宫)。

　　蓝胎色者，肝脏纯色也。病经汗下，胃气伤极，心火无气，脾土无依，则肺金不生，肝木无制，侮于脾土，故胎色如靛，不治之证。如略见蓝纹而不甚深者，为木受金伤，脏气未绝，脉不沉涩而微弦者，小柴胡汤去黄芩，加炮姜、肉挂主之。

　　望目

　　目喜开者，为阳。目喜闭者，为阴。眼胞渐肿，为有水。目下灰色，为寒饮。目痛，属阳明表证。目赤，为经络热甚。目不了了者，阳明腑实也。目无精光者，肾气素虚也。目瞑、鼻燥而漱水者，阳盛欲衄也。目黄、头汗而恶食者，湿将发黄也。凡目暗、目瞠、目反、目正圆直视、戴眼反折，皆难治。

　　望鼻

　　鼻头色青、腹中冷痛者(原注：木克土也)，死。鼻头色微黑者，有水气；色白者，亡血；色赤者，为风；色黄者，胸膈有寒，谷气不化，而有痰积也；色黑枯者，为劳。鼻流清涕者，伤寒也。鼻鸣干呕者，伤风也。鼻孔干而脉浮数者，欲衄也。鼻息鼾而语难出者，风温也。鼻孔扇动，为肺风。鼻如烟煤，为阳毒。

　　望唇

　　唇赤而焦者，脾热。唇赤而肿者，胃热。青黑者，为阴寒。淡白者，为气虚。唇口有疮，为狐惑。唇上燥裂，为热在肌肉。唇齿俱焦黑者，急下之。若唇吻反青，环口黧黑，张口如鱼，出气不复，唇口动颤不止，及人中反者，皆死证也。

　　闻声

　　声音清朗不异平时者，虽病易愈。声重鼻塞者，伤风也。声如瓮中出者，中湿也。语言迟涩者，风痰也。言将终乃复言者，气短也。骂詈不避亲者，神乱发狂也。出言懒怯，先轻后重，是内伤中气也。出言壮厉，先重后轻，是外感邪盛也。诊时攒眉呻吟，苦头痛也；呻吟不能行起，腰足痛也；叫喊以手按心中，脘痛也；诊时吁气者，郁结也；纽而呻者，腹痛也；形赢声哑、痨瘵之不治者，咽中有肺花疮也；暴哑者，风痰伏火、或暴怒叫喊所致也；坐而气促，痰火病也；久病气促，危证也。诊时独言独语，首尾不应，神伤也；新病呃逆，非火即寒也；久病呃逆，胃气欲绝也。(原注：病人语声寂寂然，喜惊呼者，骨节间病；语声暗暗然，不彻者，心膈间病；其声啾啾然，细而长者，头中病。)

　　问证

　　一问起自何日，二问恶寒与发热，三问头痛身腰痛，四问曾否伤食物，五问四肢冷与温，六问呕逆渴不渴，七问胸紧或腹痛，八问二便通与塞，九问口味何所宜，十问喜怒劳忧郁。若诊妇女再精详，须问月信行与歇。问而懒答或点头，不是耳聋即虚怯。

　　《素问》《灵枢》脉要

　　人一呼脉再动，一吸脉亦再动，呼吸定息，脉五动，闰以太息，命曰平人(原注：呼出心与肺，吸入肝与肾。一呼脉行三寸，一吸脉行三寸，日夜一万三千五百息)。一呼一动、一吸一动、曰少气(原注：《脉诀》以为败脉，《难经》以为离经脉)。一呼脉三动，一吸脉三动，曰躁(原注：躁动印数脉之状)。尺热，曰病温(原注：尺阴寸阳，阴阳俱热)。尺不热，脉滑，曰病风；脉涩，曰痹(原注：滑为阳盛，涩为血少)。一呼脉四动以上者(原注：《脉诀》以为脱脉，《难经》以为夺精脉)，脉绝不至者，脉乍疏乍数者，脉无胃气者(原注：无和缓之象)，皆主死。春脉如弦。春脉者肝也，东方木也，万物之所以始生也，故其气来轻软而滑。端直以长，曰弦。弦软如揭长竿末稍，曰肝平；弦实如循长竿，曰肝病；弦劲如新张弓弦，曰肝死(原注：肝死藏浮之弱，按之如索不来，或曲如蛇行者，死)。夏脉如钩。夏脉者心也，南方之火也，万物之所以盛长也，故其气来盛去衰，曰钩。累累如贯珠，曰心平；喘喘连属，其中微曲，曰心病；前曲后居，如操带钩，曰心死(原注：真心脉至坚而抟。如循薏苡子，曰死。心死藏浮之实，如麻豆，按之益躁疾者，死)。秋脉如浮。秋脉者肺也，四方金也，万物之所以收成也，故其气来急去散，轻虚以浮，曰浮。浮缓如落榆荚，曰肺平；浮涩如循鸡羽，臼肺病；浮虚如风吹毛，曰肺死(原注：肺死藏浮之虚，按之弱如葱叶、下无根者，死)。冬脉如营。冬脉者肾也，北方水也，万物之所以合藏也，故其气来沉以抟，曰营。累累如钩，按之而坚，曰肾平；来如引葛，按之益坚，曰肾病；发如夺索，辟如弹石，曰肾死(原注：肾死藏浮之坚，按之乱如转丸，益下入尺者，死)。脾脉者土也，孤藏以灌四旁者也，和柔相离，如鸡践地，曰脾平；实而盈数，如鸡举足，曰脾病；如鸟之喙，如屋之漏，如水之流，曰脾死(原注：脾死藏浮之大坚，按之如覆杯洁洁，状如摇者，死)。五脏皆禀气于胃藏气，不能自致于手太阴，必因于胃气乃至于手太阴而行诸经，故脉以胃气为本(原注：脉来和缓为有胃气)。

　　脉从阴阳，病易已；逆阴阳，病难已(原注：阳病见阳脉，阴病见阴脉，为顺；阳病见阴脉，阴病见阳脉，为逆)。春夏而脉沉涩，秋冬而脉浮大。或春得秋脉，夏得冬脉，秋得夏脉，冬得长夏脉，命曰逆四时，病难已。风热而脉静，泄而脱血，脉实，病在中；脉虚，病在外；脉涩坚者，皆难治。春不沉，夏不弦，冬不涩，秋不数，是谓四塞。(原注：己虽专旺，而母气已绝。)

　　经脉为里(原注：直行经隧之里)，支而横者为络，络之别者为孙。络经脉不可见其虚实也，以气口知之(原注：气口一名寸口，乃百脉之大要会也)。

　　饮食入胃，游溢精气，上输于脾。脾气散精，上归于肺。肺朝百脉，输精于皮毛，通调水道，下输膀胱。

　　脉者血之府也，长则气治，短则气病，数则烦心，大为病进。上(原注：寸口也)盛，则气高；下(原注：尺中也)盛，则气胀。代则气衰，细则气少，涩则心痛(原注：血少也)。脉至如涌泉，去如弦绝，均不治(原注：右气口急，脉大而数者，中下热而涌，为涌疝。越人)。

　　邪气盛则实，精气夺则虚。气热脉满是谓重实，滑则从，涩则逆也。尺寸皆虚，是谓重虚，滑则生，涩则死也。肠擗便血，身热则死，寒则生；肠辩下沫，脉沉则生，浮则死(原注：痢疾忌身热脉浮)；肠澼下脓血，脉悬绝则死，滑大则生。癫疾之脉，大滑自已，小坚不治。消瘅病久，脉实大者可治，悬小坚者不治。

　　脉沉而坚者，病在中；浮而盛者，病在外。小弱以涩者，久病；浮滑而疾者，新病。脉急者，曰疝瘕。少腹痛，脉滑曰风，脉涩曰痹；缓而滑曰热中，盛而紧曰胀。脉一日一夜五十营(原注：昼行阳二十五度，夜行阴二十五度)，以营五藏之精，五十动而不一代者，五藏皆受气也；四十动一代者，一藏无气；三十动一代者，二藏无气；二十动一代者，三藏无气；十动一代者，四藏无气；不满十动一代者，五藏无气，预之短期，

　　腹胀身热而脉大者，腹鸣而满、四肢清、泄而脉大者，衄不止而脉大者，咳且溲血脱形、脉小以劲者，咳且身热脱形、脉小以疾者，皆逆脉也，不过十五日而死。腹大胀、四末清、脱形、泄甚，一逆也；腹胀，便血，其脉大，时绝，二逆也；咳且溲血，形肉脱，脉搏三逆也；呕血，胸满引背，脉小而疾，四逆也；咳呕，腹胀，飧泄，其脉绝，五逆也。如是者，即死。

　　热病而脉静者，汗已出而脉盛躁者，病泄而脉洪大者，著痹、肉破身热、而脉偏绝者，淫而夺形、色白身热、下血衄者，寒热夺形、脉坚搏者，皆为逆脉。

　　内热甚而脉反不鼓，是阳盛格阴于外也；内寒而脉反鼓甚是阴盛格阳于外也，是谓脉证相反(原注：脉大而实，其来难者，是厥阴之动，疝气客于膀胱，小腹肿也。越人)。

　　诊候

　　诊法：常以平旦、饮食未进、气血未乱，乃可诊有过之脉。察之有纪，从阴阳始。始之有经，从五行生。生之有度，四时为宜。持脉有道，虚静为保。春日浮，如鱼之游在波；夏日在肤，泛泛乎万物有余；秋日下肤，蛰虫将去；冬日在骨，蛰虫周密。尺外以候肾，尺里以候腹(原注：左尺兼主小肠、膀胱、前阴之病，右尺兼主大肠、后阴之病。喻嘉言云：小肠当候于左尺，大肠、膀胱当候于右尺)；左关以候肝膈，右关以候脾胃；左寸候心与膻中；右寸候肺与胸中(原注：寸主上焦，以候咽喉；关主中焦，以候膈中；尺主下焦，以候腹中)。

　　浮取之而脉沉，心腹有积也；沉取之而脉浮，身有热也(原注：沉之而大坚、浮之而大紧者，病主在肾)。上部盛而下无(原注：阳气升而不降也)，腰足清也；下部盛而上无(原注：阳气降而不升也)，头项痛也；按之至骨，脉气少者，腰脊痛而身有痹也。

　　脉分三部(原注：寸关尺也)，有九候(原注：浮中沉也)，必先度其形之肥瘦(原注：肥人脉常沉，瘦人脉常浮)，以调其气之虚实(原注：肥人血实气虚，瘦人气实血虚)。形盛、脉细、少气不足以息者，危；形瘦、脉大、胸中喘满者，死；形气相得者，生；三五不调者病，独小者病，独大者病，独疾者病，独热者病，独寒者病，独沉伏者病。九候皆沉细弦绝者，死；皆盛躁喘数者，死；乍疏乍数、乍迟乍疾者，死；九候虽调、形肉已脱者，死；目内陷者，死(原注：肾脉涩而不联属者，月事不下)。

　　脉浮而滑，谓之新病。脉小以涩，谓之久病。

　　尺肤热甚、脉盛躁者，病温也；盛而滑者，病且出也；尺肤寒、脉小者，泄、少气。

　　《难经》脉法

　　关以前者阳之动，浮过而直上鱼者，为溢。此阴乘阳位，为外关内格也。病主外热而液汗不通，内寒而腹满吐食。关以后者阴之动，沉过而直入尺者，为覆。此阳乘阴位，为内关外格也。病主内热而大小便闭，外寒而手足厥冷，均主死。

　　浮者、长者、滑者，阳也；沉者、短者、涩者，阴也。浮之损小、沈之实大者，阴盛阳虚也；沉之损小、浮之实大者，阳盛阴虚也。(原注：大概脉浮紧者表邪，脉沈实者里邪。)

　　至脉从下而上，损脉从上而下。一损皮毛，皮聚而毛落；二损血脉不荣脏腑；三损肌肉，肌肉消瘦，饮食不能为肌肤；四损于筋，筋缓不能自收持；五损于骨，骨痿不能起于床。损其肺者，益其气；损其心者，调其荣卫；损其脾者，调其饮食，适其寒温；损其肝者，缓其中；损其肾者，益其精。

　　一呼三至、一吸三至，为新病。前大后小、即头痛目眩。前小后大，即腹满气短。

　　一呼四至、一吸四至，为病甚。脉洪大者，苦烦满；沈细者，腹中痛；滑者，中热；涩者，中湿。

　　一呼五至、一吸五至，其人当困若；乍大乍小者，难治。

　　一呼一至、一吸一至，名曰损。人虽能行，犹当著床，血气皆不足故也。

　　一呼六至、一吸六至，及再呼一至、再吸一至，皆死脉也。

　　上部有脉，下部无脉，其人当吐不吐者，死；上部无脉，下部有脉，犹有生机。

　　病积聚者，脉结若伏。假令脉结伏者内无积聚，脉浮结者外无痼疾，或有积聚而脉不结伏，有痼疾而脉不浮结，为脉不应病，难治。

　　脉居阴部而反阳脉见者，力阳乘阴脉。虽时沈涩而短，此谓阳中伏阴也。脉居阳部而反阴脉见者，为阴乘阳脉。虽时浮滑而长，此谓阴中伏阳也。

　　重阳者狂，重阴者癫，脱阳者见鬼，脱阴者目盲。

　　病若闭目不欲见人，当得肝脉强急而长，反得肺脉浮涩而短者，死也。

　　病若开目而渴、心下牢者，脉当紧实而数，反得沈濡而微者，死也。

　　病若吐血、鼽衄血者，脉当沈细而反浮大而牢者，死也。

　　病若谵语妄言，身当有热，脉当洪大而反手足厥冷、脉沈细而微者，死也。

　　病若大腹而泄，脉当微细而涩，反紧大而滑者，死也。(原注：此五条俱脉证相反。)

　　《金匮》脉法节录

　　病人脉浮者在前，其病在表；浮者在后其病在里。若前后俱浮，则表里兼病也。(原注：关前为阳，表病主阳也。关后为阴，里病主阴也。)

　　风令脉浮，寒令脉急(原注：急即紧之象)。雾伤皮腠，湿流关节，食伤脾胃，风伤皮毛，热伤血脉，极寒伤经，极热伤络。

　　经脉动惕者，久而成痿。

　　夫脉当取太过不及。阳脉微，阴脉弦，即胸痹而痛。所以然者，上焦阳虚而阴邪乘之也。

　　趺阳脉微弦，法当腹满。不满者，必便难，两肤疼痛。此虚寒欲从下而上也，当以温药服之。(原注：此弦脉，寒从内生，阴邪不散，则阴窍不通，故便难。)

　　寸脉弦者，即胁下拘急而痛其人啬啬恶寒也。(原注：此弦脉，寒从外至。)

　　脉数而紧乃弦。状如弓弦，按之不移。脉数弦者，当下其寒。脉紧大而迟者，必心下坚痞；脉大而紧者，阳中有阴，可下之。(原注：下之当以温药。)

　　夫病人饮水多，必暴喘满。凡食少饮多，水停心下，甚者，则悸；微者，短气；脉双弦者，寒也，皆大下后里虚。脉偏弦者，饮也。

　　脉得诸沈，当责有水。身体肿重、面目鲜泽、水病脉出者，死。

　　脉沈细而附骨者，积也，

　　脉诀歌

　　浮脉木漂水上如；迟风数热紧寒居。浮而有力为表实，无力而浮是表虚。水行润下脉来沉，筋骨之间软滑匀。沈迟寒痛沈数热，水蓄气凝是病因。迟来一息至惟三，阳不胜阴气血寒，是司脏病多冷痛，莫把涩虚一例看。数脉一息六至间，阴微阳盛必狂烦，浮为表热沈里热，惟有儿童作吉看。滑脉如珠替替然，往来流利却还前，浮滑多痰沈宿食，如脉调时有孕焉。涩脉短滞往来艰，散止依稀应指间，男主伤精而损血，女非胎病即经难。(原注：如雨沾沙，如刀刮竹，曰涩。)

　　虚脉无涯类谷空，举之迟大按之松，脉虚身热为伤暑，自汗惊悸又怔仲。实脉指间逼逼强，浮沉皆得大而长，或为阳毒或积食，谵语频频更发狂。长脉迢迢大小匀，反常为病似牵绳，若非阳毒癫痫病，即是阳明热势深。短脉惟寻尺寸中，两头缩缩气不松，浮为血涩沈为痞，寸主头疼尺腹痛。脉来洪盛去还衰，满指滔滔应夏时，病主阴虚阳热甚，若兼泻痢必难医。(原注：洪数俱大而洪有力，微细俱小而微无力。)

　　微脉轻微瞥瞥乎，按之欲绝有如无，男为劳极气虚候，女作崩中带下医。举如转索切如绳，脉象因之得紧名，总是寒邪来作寇，内为腹痛外身疼。缓脉四至最从容，柳梢袅袅飑轻风，浮缓伤风项背强，沈缓伤湿痿痹同。芤形外实中央空，软而浮大类如葱，火犯阳经血上溢，热侵阴络下流红。弦脉迢迢端直长，肝经木旺土应伤，弦迟寒痛弦数热，疟疾阴疝总难当。(原注：弦为阴为寒。)

　　革脉形如按鼓皮，芤弦相合脉寒虚，女人半产并崩漏，男子营虚或梦遗。牢脉常居沉伏间，长而实大又微弦，此属寒凝多腹痛，革虚牢实本相悬。濡脉浮细按须轻，水面浮棉力不禁，或为血虚或受湿，急宜温补救真阴。弱来无力按之柔，柔细而沉不见浮，阳陷入阴气血损，恶寒发热骨痿休。(原注：寸弱阳虚，关弱胃虚，尺弱阴虚。)

　　散似杨花散漫飞，去来无力至难齐；产为生兆胎为坠，久病逢之不必医。细脉如丝应指来，多因劳损卫荣衰，虚人虚证原为顺，吐衄得之生可回。伏脉推筋著骨寻，指下裁动隐然深；伤寒欲汗阳将解，厥逆脐疼证属阴。动脉摇摇数在关，无头无尾豆形圆；阳动汗多阴动热，为痛为惊不得安。促脉数而时一止，此为阳热欲亡阴，三焦郁火炎炎盛，急服清凉脉自平。结脉缓而时一止，独阴偏盛欲亡阳，浮为气滞沈为积，汗下分明在主张。动而中止不能还，复动因而作代观。此是脏衰难应指，休将促结一例看。(原注：促结之止无定数，代则如期而止。)

　　七绝脉歌

　　雀啄连来三五啄(肝绝)，屋漏半日一点落(胃绝)，弹石硬来寻即散(肾绝)，搭指散乱如解索(脾绝)，鱼翔似有亦似无(心绝)，虾游静中一跳跃(大肠绝)，更有釜沸涌如羹(肺绝)，旦占夕死不须药。

　　妇人脉法

　　(原注：女子左关弦长而出鱼际者，血盛、思男之候也)。

　　妇人两尺盛于两寸，常也。若肾脉沉涩，或肝脉沉紧者，经闭不调也。尺脉微迟，为居经，月事三月一下，血气不足也。尺大而旺、搏指有力者，孕也。三部浮沉相等、无他病而经停者，亦孕也(原注：两寸浮大、两关滑利、两尺滑实而带数，此胎脉也)。左寸动滑，左尺实大，为男；右寸动滑，有尺实大，为女(原注：寸动男，尺动女。寸口滑实为男，尺中滑实为女。两寸俱滑实，为双男。两尺俱滑实，为双女。左寸右尺俱滑实，为一男一女)。若体弱之妇，尺内按之不绝，便是有子。月断病多，六脉不病，亦为有子。妇人不月，脉滑而代者，两月胎息也；滑疾而散者，胎已三月也；重手按之滑疾不散者，五月也；妊娠脉实大者，吉；沉细者，难产；脉革者，坠胎；离经者，产期。

　　小儿脉法

　　小儿五岁以下，气血未盛，经脉未充，无以别其脉象，故以食指络脉之形于外者察之。食指第一节寅位，为风关；第二节卯位，为气关；第三节辰位，为命关。以男左女有为则。纹色紫曰热，红曰伤寒，青曰惊风，白曰疳疾，淡黄隐隐为无病，黑色曰危。在风关为轻，气关为重，命关为危。脉纹入掌为内钩纹，弯内为风寒，弯外为食积。及五岁以上，乃以一指取寸关尺之处。常以六至为率，加则为热，减则为寒，皆如诊大人法。小儿脉乱、身热、汗出、不食、食即吐出，为变蒸。四末独冷，鼓栗恶寒，面赤气和，涕泪交至，必为痘疹。半岁以下，于额前眉端发际之间，以名中食三指候之，食指近发为上，名指近眉为下，中指为中，三指俱热，外感于风，鼻塞咳嗽；三指俱冷，外感于寒，内伤饮食，发热吐泻。食中二指热，主上热下寒；名中二指热，主夹惊；食指热，主食滞。

　　小儿惊纹主病歌

　　指纹何故忽然浮邪在皮肤未足愁。腠理不通为表证，急行疏解汗之瘳(原注：纹直而细者，为虚寒少气，难愈。粗而色显者，为邪干正气，易治。纹中有断续如流珠形者，为宿食)。

　　若见关纹渐渐沉，须知入里病方深。莫将风药轻相试，合向阳明证里寻。身安定见红黄色，红艳多从寒里得，淡红隐隐本虚寒，莫把深红认为热。关纹见紫热之征，青色为风木所称，伤食紫青痰气逆，三关青黑祸难胜。指纹淡淡亦堪惊，总是先天禀赋轻。脾胃本虚中气弱，切防攻伐损胎婴。关纹涩滞甚因由邪遏阴荣卫气留。食郁中焦痰热炽，不行推荡更何求。纹形弓反里，咳嗽感寒因。纹形弓反外，热痰夹食惊。流珠与长珠，伤食腹痛频。如枪或如针，热痰风不宁。来蛇有湿热，呕逆成疳积。去蛇伤饮食，渴烦而吐泻。形乱如鱼骨，惊痰身发热。形分如水字，饮食有停滞。透关射指中，风热痰结胸。透关直射甲，肝旺脾受克。

　　名医脉论

　　凡内伤证，左脉常细而涩，右脉多浮而大(原注：疟病之脉，亦两手不一)。盖阳气下陷，不能生阴，故血枯而左脉细涩；脾胃亏损，不能生金，故气虚而右脉浮大。(张石顽)

　　凡虚损证脉浮大者，属阳虚；细数者，属阴虚。芤为失血。若两手俱芤，中有一部独弦者，为有瘀蓄未尽，当去其瘀；若见数大者，为火旺；弦数者，为骨蒸，均难治。(张石顽)

　　虚损转潮热、泄泻，脉短数者，为无胃气，不治；脉小而数者，亦不治。

　　尺中弦急者，必因房劳发热，若关尺俱弦细而急者，不治。

　　脉微者薄也，为阳气虚不能卫其外，宜通脉四逆汤；细者小也，为阴血虚不能荣其中，宜当归建中汤。(陈修园)(原注：尺脉微者为里急，禁汗，禁下。)

　　妇女之脉，两尺涩而不连属者，闭经之象也。

　　肺气素虚之人，及久嗽伤肺者，偶有感冒微发热、头疼，脉必浮大而虚，切忌服发散药。一发则肺气耗散，不能安卧，只须葱白豆豉汤足矣。

　　凡脉乍大乍小、时沈时浮者，乃血气虚而随火用事也，宜归脾加减调之。

　　风寒之脉，左手浮大而紧。温病之脉，右手浮大而数。

　　凡房劳而眩晕者，左脉涩，而右手关尺必浮弦而长。(萧廉泉)

　　凡左手寸关浮缓而弦、余脉如常者，乃上部有风热也。

　　左寸浮大而散，右寸浮涩而短；左关弦软而长，有关缓大而软；两尺沈滑而搏，皆平脉也。

　　浮脉要尺中有力，为先天肾水可恃，发表无虞。沈脉要右关有力，为后天脾胃可凭，攻下无虞。(盛启东)

　　六部脉中，有少冲和之气者，即是病脉。或反见他脏之脉，是本脏气衰，而他脏之气乘之也。如脾胃虚损，则肝木乘之，故肝强脾弱，右关脉必弦也。(石顽)

　　贵人脉，常清虚流利。富人脉，常和滑有神。贱者之脉，多壅浊。贫者之脉，多蹇涩。先富贵而后贱，则气郁血衰，脉必不能流利和滑也。(石顽)

　　富贵之人恒劳，心肾精血内戕，病脉多虚，纵有表里客邪，不胜大汗大下，全以顾虑元气为主。贫贱之人藜藿充肠，风霜切体，筋骸素惯疲劳，脏腑多系坚固，即有病苦忧劳，不能便伤神志，一以攻发为先。(石顽)

　　肥人肌肉丰厚，胃气沉潜，初感风寒，未得即见表脉，但鼻塞声重，涕唾稠黏即是风寒所伤。若虽鼻塞声重，而咳痰不出，极力咯之，乃得一线黏痰，甚则咽腭肿胀者，乃风热也。瘦人肌肉浅薄，胃气外泄，即发热头痛，脉来浮数，多属于火，但于辛凉发散之中当顾其阴。(石顽)

　　西北之人，惯受风寒，素食煤火，外内坚固，所以脉多沉实，一切表里诸邪，不伤则已，伤则必重，非大汗大下不能中病。滇粤之人恒受瘴热，惯食槟榔，表里疏豁，所以脉多微数，按之少实，搏有风寒只宜清解，不得轻用发散。江南之人禀赋最薄，脉多不实，且偏属东方木，火最盛，故温病为多，搏发热身痛，不可大发其汗，只宜轻剂解肌。(石顽)

　　新病虽各部脉脱，中部存者，是有胃气，可治。久病而右手关尺软弱，按之有神，可卜精血之末艾，他部虽危，治之可生；若尺中弦急，按之搏指，或细弱脱绝者，不治。(石顽)

　　下指浮大，按久索然者，正气大虚之象。下指濡弱，久按搏指者，里病表和之象。下指微弦，按久和缓者，久病问安之象。大抵病人之脉，下指虽见乏力，或弦细不和，按至十余至渐和者，必能收功。若下指似和，按久微涩，不能应指，或渐觉弦硬者，必难取效。(石顽)

　　凡温热病，脉以数盛有力为顺，细小无力为逆。得汗后，脉不衰，反盛躁，尤逆也。六阳之脉，偏于浮大，其沉候，即在常脉之中候，非沉候，全无也。六阴之脉，偏于沉细，其浮候，即在常脉之中候，非浮候，全无也。(费晋卿)

　　脉大而无力，为阳虚。脉散而无力，有阴虚。(薛立斋)

　　凡脉弱而停至者，乃内伤之证，急宜补气血以调之，缓则不治。(萧廉泉)

　　费晋卿脉法歌

　　脉乃命脉，气血统宗。气能率血，气行血从。右寸为肺，所以主气；百脉上通，呼吸所击。左寸为心，生血之经；一气一血，赖以养形。其在右关，脾胃属土，仓廪之官，水谷之府。其在左关，肝胆之部，风阳易动，不宜暴怒。右尺合门，釜下之火，日用必需，是可补助。左尺肾水，性命之根，与右尺火，并号神门。部位既明，当知脉象；切脉之时，不宜盂浪。以我中指，先按关上，前后二指，寸尺相向。脉有七诊，浮中及沉，左右判别，上阳下阴。九候之法，即浮中沉，三而三之，分部推寻。别有一种，名曰斜飞，尺则犹是寸关相违。更有一种，正位全无，反出关后，大象模糊。男脉左大，女脉右盛；男子寸强，女子尺胜。脉应四时，递相判别，春弦夏洪，秋毛冬石。五脏之脉，各部分见，先能知常，方能知变。心脉浮大，肺脉浮涩，肝脉沉弦，肾脉沉实。脾胃之脉，和缓得中，右尺命火，与心脉同。临诊脉时，虚心静气，虚则能精，静则能细。以心之灵，通于指端，指到心到，会悟参观。脉来太过，外感为病；脉来不及，内伤之证。人之大气，积于胸中，呼吸出入，上下流通。呼出之气，由心达肺；吸入之气，肝肾相济。呼吸定息，迟数可别，一息四至，和平之极；五至为常，亦无差忒；三至为迟，迟乃寒结；二损一败，不可复活；六至为数，数即病热；七至为疾，热甚危急；若八九至，阳竭阴绝。浮脉在上，轻按即得，肌肤之间，百不失一。沉脉在下，主里主阴，按至筋骨，受病最深。浮沉迟数，脉之大端，四者既明，余脉详看。大纲秩然，条目宜审，滑涩虚实，亦为要领。浮脉上泛，如水漂木，轻取即得，重按不足。芤脉如葱，轻平而空，浮沉俱有，但虚其中。如按鼓皮，其名曰革，中沉俱空，阳亢阴竭。肌肉之下，其脉为沉，重按乃得，病发于阴。弦大而沉，厥名曰牢，气凝血结，浊阴混淆。沈极为伏，三候如无，气机闭塞，真阳已孤。迟脉为寒，气凝血滞，若损与败，不可复治。迟而一止，其名曰结，气血错乱，兼主冷积。结虽时止，至数无常。代则有定，气血消亡。数脉气热，其阴必虚，若因风火，则为有余。热甚则疾，一息七至，八九为极，烦冤而死。数而一止，其脉为促，多主肺痈，郁热阳毒。滑脉宅痰，亦主诸气，气盛痰多，往来流利。动脉如豆，多见于关，若在寸尺，阴阳两悭。涩为血少，往来涩滞，血不养气，艰难而至。虚脉如何？往来无力，浮中如常，沉候亏缺。濡脉浮小，如水漂棉，轻取无力，重按豁然。微脉更虚，有无之间，气血亏损，病势颠连。散脉无定，涣而不收，元气将败，如水浮沤。弱脉在下，似弦非弦，沉细而软，不宜壮年。细则更沉，如发如丝，行于筋骨，虚寒可知。短脉气病，见于寸尺，不能满部，真阳遏抑。实脉之来，三候有力，更大于牢，邪滞郁结。洪脉上涌，与洪水同，泛泛不已，热盛于中。大脉较阔，来刚去柔，正虚邪盛，病进可忧。弦脉劲直，如张弓弦，木旺克土，痰饮连绵。弦而弹转，其脉为紧，为寒为痛，浮沉宜审。寸尺之脉，有时而长，过于本位，毗阴毗阳。惟有缓脉，悠悠扬扬，是为胃气，见之吉祥。别有一种，怠缓近迟，血虚气弱，积湿可知。一切病证，不外三因，何证何脉，辨之贵真。不能殚述，自可引伸；神而明之，存乎其人。

　　附：时方歌

　　补可扶弱之剂(歌十首，方二十四)

　　四君子汤中和义，参术茯苓甘草比，益以(半)夏陈(皮)名六君(子汤)，祛痰补气阳虚饵。除却半夏名(五味)异功(散)，或加(木)香砂(仁)胃寒使。脾虚泄泻宜七味(白术散)，霍(香干)葛木香四君子(原注：四君子加黄耆、山药，名正元丹)。

　　补中(益气汤人)参草术归陈，耆得升(麻)柴(胡)用更神；劳倦内伤功独擅，阳虚外感亦堪珍。

　　血虚身热有奇方，须用当归补血汤，五倍黄耆归一分，真阴濡布在扶阳。

　　一切气虚保元汤，耆外参内草中央，加(肉)桂能生命门气，痘疮灰陷与清浆。四物(汤生)地归芍药芎，血家百病此方通。八珍合入四君子，气血平调补化工。益以黄耆兼肉桂，十全大补(汤)补方雄。去芎加(五)味陈(皮)远志，人参养荣(汤)法建中(原注：四物汤加参耆，名圣愈汤)。

　　天王补心(丹)元(参)丹(参人)参，生地(天麦)二冬柏子仁，远志枣仁归五味，茯苓桔梗朱砂寻。

　　六味地黄(丸)山茱肉，丹皮泽泻苓山药，火衰附子肉桂加(名桂附八味丸)，水亏黄柏知母著(名知柏地黄丸)。劳嗽(加)五味名都气(丸)，八仙长寿(丸)麦(冬五)味酌。桂附八味加车(前牛)膝，丸名肾气蛊胀作(原注：桂附八味丸加玄参、芍药，名十味地黄丸，治上热下寒)。

　　归脾汤用术参耆，归草茯神远志随，酸枣木香龙眼肉，煎加姜枣益心脾。

　　托里十宣(散)参耆芎，挂心白芷(厚)朴防风，甘桔(梗)当归酒调服，疡痈脉弱赖之充。

　　阴盛阳虚汗自流，肾阳欲脱附(子人)参求(名参附汤)，脾阳遏郁术和附(名术附汤)，若卫阳虚耆附投(名耆附汤)。(原注：木附汤加姜、枣、甘草，名近效白木汤)。

　　重可镇逆之剂(歌七首，方八)

　　磁朱丸最媾阴阳，神曲能俾谷气昌，内障黑花聋并治，若医癫痫有奇长。(苏子)降气汤中苏半(夏生)姜，前(胡)陈(皮茯)苓朴草沉香，风寒咳嗽痰涎喘，肺气不行宜此方。

　　(朱砂)安神丸剂在清凉，归草朱(砂黄)连生地黄，昏乱怔忡时不寐，操存须令守此乡。

　　四磨汤治七情侵，乌药参槟(榔)及黑沉(香)，磨汁微煎调逆气，虚中实证此方寻。

　　镇纳浮阳黑锡丹，硫黄入锡结成团，胡芦(巴破)故纸(小)茴沉(香)木(香)，(肉)桂附金铃肉蔻丸。

　　镇阴煎用熟地甘，附(子肉)桂牛膝泽泻兼，全真一气(汤入)参(麦)冬(五)味，附术(熟)地牛(膝)降火炎。

　　二加龙骨治虚劳，男子失精女梦交；牡蛎白薇兼附子，(白)芍甘(草生)姜枣去浮嚣。

　　轻可去实之剂(歌十七者，方十九)

　　人参败毒(散)茯苓草，枳(壳)桔柴前(胡)羌独(活川)芎，薄荷少许姜三片，时行感冒有奇功。去参加入防(风)荆芥，荆防败毒(散)消热风；若入连翘金银花，连翘败毒(散)治疮痈。(原注：本方加陈米，名仓廪散。)

　　九味羌活(汤，一名冲和汤)用防风，细辛苍(术白)芷与川芎，黄芩生地同甘草，三阳解表益姜葱。

　　参苏饮内用陈皮，枳壳前胡半夏随，干葛木香甘桔茯，内伤外感此方奇。

　　香(附)苏饮内草陈皮，汗顾阴阳用颇奇，荆芥芎防(风)秦艽蔓(荆字)，解肌轻剂虚人宜。

　　钱氏升麻葛根汤，芍药甘草合成方，阳明发热兼头痛，下利发癍痘疹良(原注：升麻葛根汤加人参、秦艽、桂枝、白芷、防风、葱白，治中风口眼喁斜，名秦艽升麻汤)。

　　藿香正气(散)大腹苏，芷桔二陈(汤)术朴俱，加入枣姜和胃土，感伤岚瘴力能驱。

　　五积散治五般积，麻黄苍(术白)芷芍归芎，枳桔桂姜甘茯薄，陈皮半夏益姜葱。

　　小续命汤桂(枝)附芎，麻黄参芍杏防风，薄荷半夏归甘草，风中诸经以此通。四时合病在三阳，柴葛解肌(汤)柴葛羌，白芷桔芩膏芍草，利减石膏呕(加)半姜。

　　苍耳散中用薄荷，辛夷白芷四般和，姜葱调服疏肝肺，清升浊降鼻渊瘥。

　　川芎茶调散荆防(风)，(细)辛芷薄荷甘草羌，目昏鼻塞风攻上，正偏头痛悉平康(一加僵蚕、菊花)。

　　葛根汤内麻黄襄，二味加入桂枝汤，二阳合病自下利，无汗恶风项背强。

　　鸡鸣散是绝奇方，苏叶吴萸桔梗(生)姜，(木)瓜橘槟(榔)煎冷服，肿浮脚气效彰彰。

　　普济消毒(饮)板蓝根，翘荷甘桔与玄参，僵蚕马勃牛蒡子，荆芥银花鲜苇烹。

　　辛凉平剂银(花连)翘散，桔梗薄荷豆豉淡，竹叶牛(蒡)甘荆芥穗，清肃上焦温热减。

　　升阳散火(汤)羌柴防，参苓加入升葛汤，胃虚食冷脾阳郁，发热恶寒此剂良。

　　二陈(汤)平胃(散)威灵仙，柴苓青皮槟(榔生)姜添，无汗(加)麻黄头痛(加白)芷，湿寒疟疾此方先。

　　宣可决壅之剂(歌三首，方五)

　　稀涎汤用皂(角)半(夏白)矾，卒中风痰姜汤添，更有通关(散细)辛皂末，吹来得嚏生可还。

　　逍遥散用当归芍，柴苓术草加姜薄，取郁除蒸功最奇，调经八味(逍遥散粉)丹(皮山)栀著。

　　真人活命(饮)金银花，防芷归陈草节加，贝母天化兼乳没，穿山皂刺酒煎嘉。

　　通可行滞之剂(歌五首，方六)

　　导赤(散)生地与木通，草稍竹叶四般攻；口糜茎痛兼淋沥，泻火功归补水中。

　　五淋散用草栀仁，归芍灯心赤茯苓，热入膀胱便不利，调行水道妙通神。

　　溺癃不渴下焦枯，知(母黄)柏同行肉桂扶，丸号通关能利水，又名滋肾补阴虚。

　　六一散中滑石甘，夏天中暑渴兼烦，益元(傲)再入朱砂研，泻北玄机在补南。抑木和中(汤)白蒺藜，郁金二术青陈皮，当归砂半茯苓朴，佛手檀香木香随。

　　泄可去闭之剂(歌五首，方六)

　　(干)姜(巴)豆大黄备急丸，专攻闭痛及停寒，更疗中恶人昏倒，阴结垂危得此安。

　　温脾(汤)桂附与干姜，朴草同行佐大黄泄泻流连知痼冷，温通并用效非常。

　　防风通圣(散)大黄硝，荆芥麻黄栀芍翘，甘桔芎归膏滑石，薄荷芩术解三焦(原注：加人参、熟地、黄柏、黄连、羌活、独活、天麻、全蝎、细辛，名驱风至宝丹，治诸风热)。

　　凉膈(散芒)硝黄栀子翘，黄芩甘草薄荷饶，再加竹叶调蜂蜜，膈上如焚一服消。

　　失(笑)散蒲黄及五灵(脂)，血迷心窍酒煎斟，山楂一味(童)便(饴)糖入，独圣(散)功专疗血停。

　　滑可去著之剂(歌七首，方七)

　　初痢多宗芍药汤，芩连归草桂(枝)槟(榔木)香，血多地榆槐花入，寒益黑姜热大黄。

　　隐君遗下滚痰方，礞石(滚痰丸)黄芩及大黄，少佐沉香为引导，顽痰怪证力能匡。

　　地黄饮子少阴痱，桂附苁苓薄荷(山)萸，麦(冬五)味远(志昌)蒲巴战斛，舌喑足废此方宜。

　　妄行独语病如狂，无热脉浮己地汤，防己防风桂枝草，汁和生地疗风扬。

　　脾缓中风解语汤，舌强不语用羌防，天麻桂附羚羊角，甘草枣仁竹沥姜。

　　催生保产(无忧散)有良方，朴艾归芎荆芥羌，耆芍菟丝枳贝草，生姜煎服子母康(朴艾七分，耆芥八分，枳壳六分，川贝一钱，归芎钱半，菟丝一钱四分，羌草五分，芍钱二分，姜三片，催生去艾加红花七分)。

　　侯氏黑散菊花芩，参术归芎姜桂(枝细)辛，防风牡蛎矾苓桔，为散填空酒服灵。

　　涩可固脱之剂(歌九首，方十)

　　火炎盗汗六黄汤，二地芩连柏与当，倍用黄耆偏走表，苦坚妙用敛浮阳。

　　卫阳不固汗洋洋，急用黄耆附子汤，止汗又传微汗出，玉屏风散术耆防。

　　下血淋漓治颇难，济生遗下乌梅丸，僵蚕炒研乌梅捣，醋下几回病即安。

　　真人养脏(汤)木香诃(子)，肉蔻当归粟壳多，术芍桂参甘草共，脱肛久痢即安和。

　　斗门原有秘传方，黑豆干姜芍药良，甘草地榆罂粟壳，痢门逆证总堪尝。

　　四神(丸)故纸与吴萸，肉蔻除油五味须，大枣生姜同煮烂，五更肾泻火衰扶，

　　金锁固精(丸)芡莲胡，龙骨牡蛎沙蒺藜，连粉糊丸盐酒下，涩精秘气止滑遗。妄梦遗精封髓丹，砂仁黄柏草和丸，盐汤调下交水火，封固肾藏梦魂安。

　　甲乙归藏(汤治隔宵难睡)夜交藤，龙齿柴(胡类醋炒)簿柏子仁，生地芍归真珠母，枣沉夜合花丹参。

　　湿可润燥之剂(歌三首，方三)

　　救肺汤中杏石膏，人参甘草与阿胶，枇杷(脂)麻麦(冬)干桑叶，解郁滋干拯肺劳。

　　琼玉膏中生地黄，参苓白蜜炼膏尝，肺枯干咳虚劳证，金水相滋效倍彰。

　　生胀(散)麦冬五味参，保肺清心治暑淫，气少汗多兼口渴，病危脉绝急煎斟。

　　燥可去湿之剂(歌六首，方九)

　　干胃散中苍术朴，陈皮甘草四般药，除湿散满驱瘴岚，调味诸方从此扩。或合二陈(汤名乎陈汤)或五苓(散名胃苓汤)，硝黄麦(芽神)曲均堪著，若合小柴(胡汤)名柴平(汤)，煎加姜枣除食疟。

　　葛花解酲(汤)木香砂(仁)，二苓参术蔻仁加，神曲干姜陈滓泻，温中利湿酒伤瘥。

　　五皮饮用五般皮，陈茯姜桑大腹奇，或用五加易桑白，脾虚腹胀此方宜。

　　二陈汤中半夏陈，益以茯苓甘草神，利气调中兼去湿，诸凡痰饮此为珍。

　　萆薢分清(饮)石菖蒲，草稍乌药智仁扶，或益茯苓盐少许，遗精白浊化为无。腰疼如带五千钱，肾著汤方古所传，甘草茯苓干姜术，补脾行水是真诠。

　　寒能胜热之剂(歌十三首，方十五)

　　泻白(散)桑皮地骨皮，甘草粳米四般宜。秋伤燥令成痰嗽，火气乘金此法奇。甘露(饮)二冬二地均，枇杷(叶黄)芩枳(壳石)斛茵陈，合和甘草平虚热，口烂龈糜吐衄珍。

　　(吴)茱(一分)连(六分)六一左金丸，肝郁胁疼吞吐酸，更有痢门通用剂，(木)香(黄)连丸子服之安。

　　温胆汤方本二陈(汤)，竹茹枳实合和匀，不眠惊悸虚烦呕，日暖风和木气伸。

　　龙胆泻肝(汤木)通泽柴，车前生地草归偕，栀芩一派清凉品，湿热肝邪力可排。

　　党归芦荟(丸)黛栀将，木麝二香及四黄(黄芩、黄连、黄柏、大黄)，龙胆共成十一味，肝经实火此丸攘。

　　犀角地黄(汤)芍药丹(皮)，血升胃热火邪干，斑黄阳毒皆堪治，或益柴芩总伐肝。

　　四生丸用叶三般，艾(叶侧)柏(叶皆用鲜)鲜荷(叶大)生地斑，共捣成团入水化，血随火降一时还。

　　黄连解毒汤四味，黄柏黄芩栀子备，燥狂大热呕不眠，吐衄斑黄均可使。若云三黄石膏汤，再益麻黄及豆豉，此系伤寒温毒盛，三焦表里相兼治。

　　清骨散用银柴胡，胡连秦艽鳖甲符，地骨青蒿知母草，骨蒸痨热保无虞。

　　竹叶石膏汤人参，麦冬半夏与同斟，甘草生姜兼粳米，暑烦热渴脉虚寻。

　　地骨皮散四物(汤)兼，益以丹皮合三钱，阴虚火旺骨蒸热，滋肾清肝治不眠。

　　清营汤用玄丹参，犀角黄连竹叶心，生地麦冬银翘入，暑温谵语急煎斟。

　　热可制寒之剂(歌四首，方四)

　　回阳救急(汤)用六君，桂附干姜五味群，加麝三厘猪胆汁，三阴寒厥见奇勋。

　　益元(汤)艾附与干姜，麦(冬五)味知(母黄)连参草将，葱白童便为引导，内寒外热是奇方。

　　三生饮用(天南)星附(子川)乌，三皆生用木香扶，加参对半扶元气，卒中痰迷服之苏。

　　扶阳助胃(汤)吴茱萸，附(子肉)桂干姜芍陈皮，草蔻智仁甘(草)白术，虚寒上逆胃痛除。

　　附：《药性赋》三篇

　　庐陵萧涣唐廉泉氏撰

　　甘性药类(凡六十种)

　　(黄耆)达表补虚，(白术)健脾燥湿，(地黄)有滋肾填髓之功，(人参)擅养阴生津之益。(甘草)解毒而和中，(饴糖)益荣以止渴，助脾固肾(山药)为良，利水宁心(茯苓)难得。(龙骨)降逆而安神，(鹿茸)益精而生血，补中益气多服(鹿胶)，消痞软坚无如(鳖甲)。(天门冬)除湿清火，能疗偏枯。(麦门冬)润燥生津，兼通络脉，镇心宜用(朱砂)，定魄还须(珀琥)，(黑脂麻)润肺通肠，(赤石脂)燥湿除热。补脾益胃，久食(黄精)解毒，调中共推(白蜜)，固肾者(续断)，强阴者(苁蓉)。(石斛)益脾清肺，(葳蕤)除热祛风，(使君子)消积健脾，(蒲公英)散肿治痈，(乌梅)敛肝而清热，(扁豆)下气以和中。养血安胎(阿胶)为最，软坚敛汗(牡蛎)有功。(白石英、紫石英)温中无异，(兔丝子、覆盆子)益髓相同。(牛膝)治痿，(龟板)益阴，(杞子)滋肾，(枣仁)宁心，(杜仲)能健腰膝，(锁阳)最壮骨筋。(土茯苓)治痈解毒，(山茱肉)敛火涩精。消毒祛风(银花)为上，安中益气(大枣)堪珍，(苡仁)理拘挛而除湿，(柏实)养心气而平惊。明目养肝，(益母、蒺藜)俱重，壮阳起痿，(胡芦、巴戟)同称。(猪苓)利水，(羊藿)益阴。补心脾者(益智)，涩精气者(金樱)。(桑螵蛸)之固肾，(骨碎补)之强筋。(五味)则肺气能敛，(木瓜)则脚气可平。(龙眼肉)补心神，暂时见效。(何首乌)止血脱，久疟宜寻。

　　辛性药类(凡八十二种)

　　散风先用(白芷)，发汗无如(麻黄)，追风者(羌活、独活)，降气者(沉香、木香)。(葛根)退大热而升胃气，(细辛)散逆邪而理湿伤。(苏叶)疏畅肺脾，(梗)宽中而(子)下气；(桂枝)调和荣卫，(肉桂)达下而(桂心)通阳。(天麻)有除湿祛风之效，(升麻)擅解毒辟疫之长。发汗祛寒须加(葱白)，散邪止呕必用(生姜)，(桔梗、杏仁)泻肺邪而喘止，(防风、荆芥)舒肝郁而痛亡。欲疗肢节之拘挛，(秦艽)为上；若治腰膝之痹痛，(狗脊)最良。(薄荷)散风消肿，浮于头面，(香薷)清暑定霍，乱于中脏。(附子)回阳，(半夏)降逆，(故纸)温肾助脾，(干姜)逐寒去湿，(橘皮)行气而消痰，(青皮)破滞而散结。(吴萸、川椒)俱能下气温中，(神曲、砂仁)总是理脾消食。(藿香)止呕而辟邪，(丁香)调中而除哕。(白蔻、肉蔻)并温胃阳，(麦芽、谷芽)皆消肠积。(艾叶)暖中而安胎，(芥子)豁痰而舒胁。(枳壳、香附)散郁滞以何难，(厚朴、槟榔)，除胀满而有益。润燥除湿者(贝母)，祛风燥痰者(南星)。(当归)养血清火，(川芎)活血调精。(麝香)通窍而治痫，(虎骨)辟邪而镇惊。(天仙藤)疏气活血，(地肤子)利便通淋。(远志)安心神能益智慧，(菖蒲)开心窍兼出声音。(红花)破血气之滞，(乌药)散恶气之侵。利窍开关(皂角、木通)异用，下气行水，(腹皮、防己)并称。(牵牛)则气肿能下，(僵蚕)则肝风可平。行血散瘀药宜(泽兰、胡索)，明目退翳，草取(木贼、谷精)。(茴香)治疝气，(辛夷)治鼻渊，(苍术)燥湿发汗，(灵脂)散血通肝。(旋覆花)气结能下，(款冬花)喘咳能安。(没药、乳香)活血而消肿痛，(芜夷、芦荟)杀虫而治惊肝。久疟非(常山)不截，冷积非(巴豆)不痊，是皆辛温之味，实司攻散之端。

　　苦性药类(凡九十二种)

　　(黄连)泻心经之邪，(黄芩)除肠胃之热。(知母)降火而滋阴，(黄柏)清热而燥湿。(括蒌)能解胸膺，(花粉)最生津液。(桃仁、茜草)治心腹之血瘀，(芒硝、大黄)荡脏腑之热积。达少阳而平寒热，(柴胡)无双；清阳明而止渴烦，(石膏)第。(芍药)则行血乎肝，(丹皮)则除热散结。利湿消水，(车前、泽泻)同功，解毒清心，(连翘、苦参)得力。(丹参)能去心邪，(紫苑)惟下气逆，(龙胆草)能伐肝邪，(马兜铃)专散肺郁，欲清头目而降下，须用(菊花)；若通经络以去烦，无如(竹沥)。(竹茹)清胃火，(桑皮)泻肺金，(槐花)去邪疗痔，柏(叶)凉血益阴，(瞿麦)逐膀胱湿热，(篇蓄)治黄疸热淋。血热在下焦，(地榆)可去；水湿归脏腑，(大戟)能干。(茅根、芦根)清胃热而呕止，(通草、灯草)降心火而下行。(羚羊角)清热明目，(夏枯草)散结消瘿。(鹤虱、雷丸)能杀虫而消积，(牛黄、蝉蜕)最治痫而镇惊。退骨蒸者(青蒿)，解毒者(紫草)。(蒲黄)能散血瘀，(滑石)最利水道。(青黛)则肝热能消，(白薇)则血厥可疗。行消肿者，(甘遂、芜花)；润下软坚者，(昆布、海藻)。辟邪解毒，(犀角)通灵。蠲痹祛风，(稀莶)最妙。(三棱、莪术)俱有伐肝之功，(郁金、姜黄)，均为引血之草。(山楂)之消肉食，(钩藤)之治痫惊，(前胡)宽中下气，(萆藓)去浊分清。泻肺气者(葶苈，)祛头风者(蔓荆)。(元参)散火而滋肾，(沙参)益肺而清心。(竹叶)则除烦解渴，(栀仁)则引热下行。(白头翁)主治热痢，(青箱子)最清肝经。(五加皮)祛风活血，(五倍子)敛汗涩精。(茵陈)治疸黄，在除湿而清热，(诃子)止滑泻，能敛肺以开音。(桑寄生)养血安胎，腰痛需用；(杜牛膝)散血解毒，喉痹急寻。(秦皮)解热痢之毒，(小麦)除烦渴之嗟，(天竺黄)最清心气，(地骨皮)专泻肾邪。(郁李仁)散结有效，(枇杷叶)下逆堪夸。(穿山甲)善通经络，(威灵仙)主治痹麻。(荜拨)温中而下阴气，(良姜)暖胃而散寒邪，喉肿咽干，急须(豆根、牛蒡)，肝热目翳，快用(决明、蒙花)。(代赭石)之清心益肾并用，(乌贼骨)之和血除湿亦嘉。

　　右《药性赋》三篇，宗《神农本草》而添考唐宋诸家之说，举其用而不及其体，便读也。欲明其体，则有《本草经》在。(廉泉识)

　　补遗(凡十种)阿魏消肉积，血竭散血瘀。冰片通窍散血，樟脑去湿杀虫。三七散血定痛，赤小豆散血治痈。浮萍涤水止痒，蛇床子止痒杀虫。明矾杀虫除湿，藜芦吐风痰治痫。《医脉摘要》卷下终

　　
