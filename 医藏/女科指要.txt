《女科指要》 明清 徐大椿

　　卷一

　　经候门

　　经闭

　　痛经

　　潮热、蒸热、寒热

　　鼻衄

　　带下

　　崩漏

　　阴肿门

　　卷二

　　种子门

　　卷三

　　胎前门

　　恶阻

　　胎动不安

　　漏胎

　　心腹胀满

　　卷一

　　经候门

　　冲为血海，任主胞胎，女子十四岁而肾气充，天癸至，任脉通，太冲脉盛，月事以时下。三旬一至者，象月之盈亏也。冲任之脉起于少阴，为经血之宗，脾为主化之源，心统诸经之血，胃为水谷之海，生血之大源。外无风寒暑湿之侵，内无七情郁结之扰，则经气清和而气振血盈，乃能及时孕子。如经行受邪，则经气错乱，血液凝泣而经闭腹痛、潮热咳嗽，鼻衄吐血，泄泻白淫，渐成劳瘵。若经后受邪，当与产后同论。

　　经闭

　　月事不来者，胞之络脉闭也。胞脉者，属心而络于胞，中气上迫肺心，气不得下通，或寒闭其经，热壅其络，痰凝子宫，气滞胞脉而血瘀血枯皆能令女子经闭。

　　●脉法

　　肾脉微涩为不月，肝脉紧涩为经闭，滑数热壅，细涩寒疵。

　　●治法

　　调经必先去病，血热者，宜清凉以利血脉；血寒者，宜温热以资化源；血瘀者，宜破宜消；血枯者，宜润宜补。

　　●用药

　　主以四物汤，血滞换赤芍加延胡索，热加山栀、丹皮，寒加炮姜、肉桂，瘀加桃仁、五灵脂，虚加阿胶、黄明胶，风加荆芥、防风，湿加苍术、白芷，暑加香薷、藿香，气滞加木香、香附。

　　●选方

　　四物汤

　　治血虚经闭脉虚涩者。

　　熟地（五钱） 白芍（二钱，酒炒） 川芎（一钱） 当归（三钱）

　　水煎去渣温服。

　　经血虚少，冲任欠盈，不能应时而下，故月经不至，是为虚闭焉。熟地补阴滋血，白芍敛阴和血，当归养经中之血以资冲任，川芎行血中之气以通经脉也。水煎温服，务使血荣经润，则沟满渠通而月事必应时而下，岂复有虚闭之患乎。

　　玉烛散

　　治胃热血枯经闭、便结，脉洪涩者。

　　生地（五两） 当归（三两） 白芍（一两半，炒） 川芎（一两） 大黄（三两） 芒硝（一两半）甘草（一两）

　　制为散，水煎四钱，去渣食前服。

　　血液干枯，经脉壅闭，故胃气结热而大便燥结，月事不来焉。调胃承气汤力能泻热通肠。四物汤功 养血润燥，合之以治燥热经闭。为散水煎，使胃热顿化，则经气清和而经血自生，经脉荣润，何有血枯经闭之患哉。

　　三和汤

　　治心火上行，胞脉闭塞，月信不通，脉涩数者。

　　生地（五钱） 当归（二钱） 白芍（一钱半） 川芎（一钱） 连翘（一钱半） 栀子（一钱半） 黄芩（二钱） 朴硝（一钱） 薄荷（一钱半，泡） 甘草（一钱）

　　水煎去渣温服。

　　劳心耗血，心火上行，故胞脉闭塞，月事不能下通焉。凉膈散以导热清心，四物汤以养血通闭，调胃承气汤以下热滋干，故曰三和，以和其不和也。水煎温服，使心火下降则肾水上朝而津液得全，胞脉无闭塞之患，月事无不通之虞矣。

　　二黄散

　　治经脉不通，脉数涩者。

　　大黄（三两） 生地（六两）

　　制为散，好酒下三钱。

　　血热肠枯，津液燥结，故能食肌消，经脉不能通利焉。大黄破瘀结以泻热通经，生地凉血热以滋阴化结，为散酒调，使结化热除，则阴血得滋而经脉无不通之患矣。

　　二气丸

　　治经闭脉数涩，左右强弱不调者。

　　大黄（四两末） 当归（一两末） 白芍（二两末，酒炒）

　　先以大黄煎汁去渣熬膏入药末和丸，淡醋细嚼三钱，米饮漱口咽下。

　　热瘀不清，经血暗耗，故经脉闭遏月事不行焉。当归养既耗之血，白芍敛热伤之阴，大黄净汁熬膏入药丸服，醋以引之入肝，饮以漱之和胃，使热化血荣，则冲任蓄泄有权，何患经闭不通乎。

　　五补丸

　　治胞脉虚闭，月事不来，脉虚涩者。

　　熟地（二两） 人参（二两） 牛膝（一两） 茯苓（一两） 地骨皮（一两）

　　制为末，炼蜜丸，好酒温服三钱。

　　气虚不能鼓运荣血而胞脉闭遏，血气暗耗，故月事不来焉。人参补心气兼生血脉，熟地补心阴能滋冲任，茯苓清治节以化气，骨皮退肌热以资营，复需牛膝之下行，以通经气之虚闭也。炼蜜以丸之，醇酒以行之，使阳春焕发，则沟满渠通而胞脉无虚闭之患，月事无不通之害矣。

　　卫生汤

　　治营卫两虚，经水不至，脉虚软者。

　　当归（三钱） 黄 （五钱，蜜炙） 白芍（一钱半，酒炒） 炙草（一钱）

　　水煎温服，虚甚加人参。

　　营卫两虚，血气不足而冲任欠盈，经脉不至，故月事不来焉。黄 壮气实卫，当归养血益营，白芍敛阴和血，炙草缓中益胃也。水煎温服，使血气内充，则冲任蓄泄有权而经脉无不至，月事无不来矣。虚甚加人参以扶元益气，俾气能生血而沟满渠通焉，岂有经闭之患乎。

　　柏子仁丸

　　治思虑成劳，血耗月经不通，脉濡涩者。

　　柏子仁（二两，炒） 熟地（三两） 牛膝（一两） 卷柏（一两） 泽兰（一两） 续断（一两）

　　咀为末炼蜜丸，米饮下三钱。

　　思虑伤心，心血虚耗，故心火独旺而月事亏损不来焉。柏子仁养心润燥，熟地黄壮水滋血，泽兰通利血脉，卷柏活血通经，续断补经虚续络绝，牛膝以下行通利经脉也，蜜丸以润之，饮下以和之，俾心气得养，则胃气调和而津血自布，心火自降，经脉自通，可无劳瘵之虞矣。

　　泽兰汤

　　治血亏经闭，脉涩者。

　　当归（二钱） 白芍（一钱半，酒炒） 炙草（一钱） 泽兰（三钱）

　　水煎去渣温服。

　　思虑劳心，干血内结，新血不生，故血失滋荣而经闭不通焉。当归养血荣心，白芍敛阴和血，炙草益胃气以生新血，泽兰利结血以通经脉也。水煎温服，使结化血行，则思郁自解，而新血日渐滋生，何有血涸经闭之患哉。

　　通经丸

　　治经闭不月，腹中结块，脉涩实者。

　　大黄（一两，制） 归尾（二两） 干漆（一两，烧烟尽） 桃仁（一两，去皮尖） 三棱（一两，醋炒） 蓬术（一两，醋炒） 丹皮（一两） 肉桂（一两，去皮） 牛膝（一两） 麝香（一钱）

　　制为末，皂角一两、芫花一两煎浓汁捣糊丸，米饮下二钱。

　　血瘀结块，挟蓄水而冲任气闭血脉不流，故月事不行焉。归尾破血以通经脉，桃仁破血以润燥坚，干漆化坚结之血积，肉桂通冲任之经闭，蓬术破坚凝，三棱削结块，牛膝下行通利，丹皮凉血通经，麝香通闭遏之窍，大黄通血结之幽，皂角通关利窍，芫花泻水泄闭也。煎汁糊丸，米饮调下，无不使瘀化气行，则坚积自散而经气鼓运，营血输化，何经闭不月，结块坚凝之不退哉。

　　痛经

　　月经之至如潮汐之往来，不愆其期，故谓之月经，亦谓之月信。以通阴阳，以行血气，以荣养于一身，盖血气充满，阴阳和平则经候调而形体盛，旧血不去，新血不生也。若外亏卫气之充捍而邪客于表，内乏营血之灌溉而邪着于里，邪之所凑，留而不去则血气暗伤，经候错乱，将行之际在表则身先疼痛，在里则小腹疼痛，或蓄热或凝寒，寒者色必紫，热者色必鲜，血虚者色必淡，血瘀者多作块，然血为气配，随气而行，块血亦有气滞者，阴从阳化也，至阳极似阴，紫黑亦有血热者，若挟水挟痰，经必异色。

　　●脉法

　　寒凝紧盛，迟细虚寒，热结于血或洪或数，血少挟热弦数涩芤，水停沉细，滑必痰凝，风冷脉浮，沉则气滞。

　　经前腹痛，气血之滞。经后刺疼，血室之虚。

　　●治法

　　血热者，清之凉之，血瘀者，破之利之，寒者宜温宜散，虚者宜补宜培，痰凝搜涤，水停决壅，风宜疏风理血，气宜调理肝脾。

　　●用药

　　痛经在表主以趁痛散，在里主以八物汤，血滞换赤芍，挟瘀加桃仁，血热加栀丹，血寒加姜桂，血虚四物汤，肝郁逍遥散，肾虚地黄汤。

　　●选方

　　趁痛散

　　治经行恶寒身痛，脉浮细涩者。

　　附子（一两，炮） 防风（一两） 白芍（一两半，酒炒） 当归（二两） 虎骨（一两）白芷（一两） 白术（一两半，炒） 茯苓（一两） 续断（一两） 本（一两） 甘草（五钱）

　　为散生姜三片，大枣三枚，煎服三钱。

　　营卫两虚，外邪留恋而内干冲任，故必恶寒身痛然后经行。附子扶阳以御外寒，白芍建中以实卫气，当归养血以通冲脉，白芍敛阴以滋任脉，虎骨追风，续断续筋雄络， 本散太阳之邪，白芷散阳明之邪，防风散风于表，甘草缓中于里，茯苓清治节，姜枣和营卫也。为散煎服，使外邪解散，则冲任调和而经行一如常度，何患恶寒身痛之不除哉。

　　八物汤

　　治经行脐腹绞痛，脉弦涩者。

　　熟地（五钱） 当归（二钱） 白芍（一钱半，酒炒） 川芎（一钱） 槟榔（一钱） 木香（一钱）延胡（一钱半，酒炒） 苦楝（一钱半，酒炒）

　　水煎去渣温服。

　　血亏气滞，挟湿热而内干冲任，故脐腹作痛，然后经行。熟地补血滋肾，当归养血荣肝，白芍敛阴以调冲任，川芎活血以通血海，槟榔破滞气于三阴，木香调诸气于六腑，苦楝泻湿热，延胡行血滞。水煎温服，使血气调和，则湿热自化而天癸自行，何脐腹绞痛之不除哉。

　　乌药汤

　　治经行气滞疼痛，脉沉涩者。

　　乌药（一钱） 香附（二钱，炒） 木香（一钱） 当归（二钱） 甘草（五分）

　　水煎去渣温服。

　　经气凝滞，经血涩少，不能输化于经，故满腹作痛，然后经行焉。乌药顺九天之气，香附行厥阴之经，木香调中气，甘草缓中州，当归养血脉以濡润于经也。水煎温服，使滞化气行，则经络调和而经候如常，何气滞痛经之不除哉。

　　姜黄散

　　治血冷血凝腹痛经愆脉紧涩者。

　　姜黄（一两） 白芍（一两，酒炒） 官桂（一两） 川芎（一两） 延胡（一两，酒炒） 丹皮（一两）红花（六钱） 当归（二两） 蓬术（六钱）

　　为散，酒煮三钱温服。

　　血凝寒结于冲任而滞于胞门，故脐腹紧痛经候不调焉。姜黄散血气之滞，白芍敛阴血之耗，寒凝久则郁热生，既用官桂以温经散寒，既需丹皮以凉血化热，川芎行血海以调经，延胡化血滞以通经，蓬术破气消坚，当归养经荣脉，红花活血以行经水也。为散以散之，酒煮以行之，使凝寒顿散，则血结自消而脐腹紧痛无不退，月候愆期无不调矣。

　　痛经琥珀散

　　治月经壅滞，心腹疼痛不可忍，脉牢者。

　　三棱（一两） 蓬术（一两） 寄奴（一两） 赤芍（一两） 地黄（一两） 丹皮（一两） 当归（二两）蒲黄（一两） 官桂（一两） 菊花（一两）

　　棱赤蓬奴五物同黑豆一升，生姜片半 ，醋四升，煮豆烂，焙干入下五品为散，每服二、三钱，酒煮温下。

　　血气坚凝，月经壅滞，故经水来时先心腹疼痛不可忍焉。三棱破气中之血，蓬术破血中之气，二味均破气破血为攻实削坚之剂，苟无实结不可轻试。蒲黄破瘀血以通经，赤芍散血滞以泻火，熟地滋暗耗之阴，寄奴破逗留之血，当归养血脉以荣经，丹皮凉血热以散滞，官桂温经化气，菊花散热凉肝，黑豆平补肾脏，生姜温散壅结也。醋以丸之，酒以行之，使血气壅滞顿散，则月经自无闭塞之患，何经水来时先心腹疼痛之不可忍哉。

　　经验方

　　治脐腹疼痛，月经不调脉数者。

　　木通（一钱半） 赤芍（一钱半） 灵脂（一钱半）

　　醋一杯，酒三杯煎服。

　　心气不降，血积于肝，故小水不快而脐腹疼痛，月经不调焉。木通降心火以通利小便，赤芍泻肝火以行散积血，灵脂乃浊秽之物， 能破血以降浊阴也。醋以收之，酒以行之，务使积血消散，则腹痛自除而溺窍通利，小便无不快，月经无不调矣。

　　潮热、蒸热、寒热

　　阴虚生内热，阳盛生外热，阴虚即血虚不能维阳而潮热有时，阳盛乃邪盛留连经络而发热无已时，邪传胆府则寒热往来，邪陷血室则发热而且必语妄，热传阳明则热盛于中而神昏多汗，外热虽潮，语妄特甚。热传血分则热煽厥阴而潮热虽微语妄一如阳明，是为热入血室，至于血瘀血枯，无论有邪无邪，皆能令女子潮热。

　　●脉法

　　尺脉洪大阳陷入阴，寸大尺衰阴虚阳盛，血虚脉虚，血枯脉涩，涩大血瘀，洪数热蒸。

　　●治法

　　血瘀宜决之，血虚宜补之，血热当凉以解之，血枯则润以养之。

　　●用药

　　虚证主以逍遥散，实证主以龙胆泻肝汤，邪在胆分小柴胡汤随证加减，邪陷血室小柴胡汤加生地、丹皮，热伏阳明白虎汤加柴胡、生地，热甚加栀、丹、川、连，热入血室四物加柴胡、栀、丹。

　　●选方

　　逍遥散

　　治血虚潮热月事不调，脉弦虚者。

　　柴胡（五分） 白芍（一钱半，汤炒） 甘草（五分） 当归（二钱） 白术（一钱半，炒） 茯苓（一钱半） 荷叶（三钱）

　　水煎去渣温服。

　　血虚不能维阴而阳郁不伸，故潮热有时，月事涩少不调焉。当归养血脉以荣冲任，白芍敛营阴以和肝脾，柴胡疏腠解郁，甘草和胃缓中，白术健脾土以生血，茯苓清治节以和中，加以荷叶之升阳和胃，水煎温服，务使经血内充，则虚阳退藏而潮热自解，何患经水涩少月事不调乎。

　　地骨皮散

　　治血风气虚，寒热经少，脉弦虚浮者。

　　地骨皮（一两） 柴胡（五钱） 桑皮（五钱） 前胡（三钱） 人参（六钱） 黄 （一两，蜜炙）五茄（一两） 白芍（一两，炒） 枳壳（一两，炒） 炙草（一两） 桂心（五钱） 茯苓（一两）

　　为散生姜三片，水煎三钱温服。

　　血风气虚，营卫不振，故寒热无时，经水涩少不行焉。人参扶元以通血脉，黄 补气以益卫阳，前胡散风解表，柴胡疏腠达邪，白芍敛营阴以资冲任，桂心温营血以散外邪，地骨皮清肌退热，桑白皮清肺肃金，炙草缓中和胃，枳壳化滞宽胸，茯苓清治节，五茄理经络，生姜温卫气以散外邪也。煎散温服，俾气充邪解，则营卫调而寒热解，经水可无涩少不行之患矣。

　　柴胡散

　　治寒热经少，体瘦肢节疼痛，脉数弦浮软涩者。

　　柴胡（五钱） 黄 （一两，蜜炙） 鳖甲（二两，醋炙） 白术（一两，炒） 麦冬（一两，去心）人参（一两） 生地（三两） 赤芍（一两） 赤苓（一两） 桔梗（五钱） 枳壳（五钱，炒） 甘草（一两，炒）地骨皮（一两） 桑皮（一两）

　　为散生姜一片水煎三钱，去渣服。

　　邪郁经府，经久不解而气虚邪陷，故寒热经少体瘦肢节疼痛焉。其原始于任劳多郁，伤气滞血而邪得留恋不解耳。人参扶元补气，黄 补中托邪，生地滋阴生血，赤芍破血散滞，柴胡疏腠理以达邪，白术健脾土以强胃，鳖甲滋肝阴兼散结气，麦冬润肺燥兼清心火，桑白皮清肺气，地骨皮退肌热，桔梗清咽利膈，赤苓渗湿和营，枳壳泻滞气以宽胸，甘草缓中州以和胃，生姜温卫气而散外邪也。煎三钱温服，使郁散气充，则邪得外解而寒热自除，肢节疼痛无不退，何体瘦经少之足患哉。

　　鼻衄

　　鼻为阳明之部，气血俱多之乡，冲任又附于阳明为经血之海，或邪盛于经遏热动血，或血虚于里阳旺迫血，皆能令人血出于鼻而谓之衄，衄久不止，天癸亦致涩少，且鼻为肺窍，火刑金者必兼咳嗽而渐甚。

　　●脉法

　　浮洪者邪盛于经，涩数者血虚于脏，虚数乃血为热迫，软数是血不归经。

　　●治法

　　邪盛于经者清之疏之，血虚于脏者滋之止之，血不归经补气摄血以引其归脏，血为热迫清热养血以吸其归经。

　　●用药

　　主以举轻古拜散，血热犀角地黄汤，血虚四物汤，血虚热上迫滋肝凉八味，经寒血上走白芍理阴煎，伤温黑膏法，分解伤寒建中汤加黄 。

　　●选方

　　加味举轻古拜散

　　治鼻衄，脉浮数者。

　　荆芥（一两，炒黑） 生地（五两） 黄芩（一两） 当归（二两） 白芍（一两，炒） 丹皮（一两）茜草（二两） 枳壳（六钱，炒黑） 甘草（六钱）

　　制为散，茅根汤下三钱（古方荆芥一味炒即名举轻古拜散）。

　　风热伤于营分致蕴热内迫而血动于经，故衄血而身热不解，天癸不调焉。黑荆疏风理血，生地壮水凉血，黄芩清热止血，白芍敛阴和血，当归养血脉益营，丹皮平相火凉血，枳壳泻滞气以降下，茜草化滞血以止衄，生草泻火以缓其中也。为散以散之，茅根以凉之，俾风热外解，则经气清和而营血自固，鼻衄无不上，身热无不解，何天癸不渐调哉。风动迫血，一味黑荆亦可止。

　　凉八味丸

　　治相火鼻红脉虚尺旺者。

　　生地（五两） 萸肉（一两半） 泽泻（一两） 丹皮（一两半） 茯苓（一两半） 山药（三两，炒）黄柏（一两半，盐水炒） 知母（一两半，盐水炒）

　　制为末蜜丸，茅花汤下三五钱。

　　肾水不足相火上炎而血不能藏，故鼻衄淋漓，经血渐少将成损疾焉，生地壮水滋阴，萸肉涩精秘气，黄柏清湿热以坚肾脏，知母清燥火以益肾水，茯苓清肺气，山药壮脾阴，丹皮平相火以凉血热，泽泻利膀胱以降浊阴，蜜丸以润燥，金茅花汤以止衄血也，使肾水充足则相火退藏而阴血宁静，何有鼻衄淋漓经血渐少之患乎。

　　理阴煎

　　治阳虚血走，脉细数者。

　　熟地（五钱） 当归（三钱，醋炒） 炮姜（五分，盐水炒） 肉桂（五分，盐水炒）

　　水煎去渣温服。

　　阳虚之人脉络空虚而荣血散溢，故血得上出于鼻，天癸不能下行焉。熟地补阴以吸经血之上溢，当归养血以归营血之乱行，肉桂盐水炒以统摄其血，炮姜盐水炒以止涩其血也。水煎温服，使血暖阳回，则阳能统血而血不外走，何有衄血之患，天癸无不渐来矣。

　　带下

　　任脉为病，女子带下赤白，冲任伤带脉不能收引，伤于气分则为白带，伤于血分则为赤带。良由思想无穷，所愿不得意，淫于外入房太甚，宗筋弛纵发为筋痿，久为白淫，白淫即白带之甚者，淫溢不止，常如米泔或如粘胶，以及劳伤元气或肝木乘脾，或湿痰下注，或湿热伤阴，或寒湿伤脏，皆能令女子带下。

　　●脉法

　　风令脉浮，湿令脉缓，湿热洪涩，滑则痰注，虚衰脉弱，滑脱虚微，大则劳伤，脉脱者不治。

　　●治法

　　扶元理湿为主，养阴涩脱为佐，疏风清湿热，升阳实脾肾，当随证治法则存乎其人。

　　●用药

　　主以二陈二术汤，气虚加参 ，血虚加归地，挟热加牡蛎、黄柏，挟寒加益智、炮姜，赤带加白芍、阿胶，湿热加炒柏、黑荆。冲任两虚地黄汤，肝脾两虚逍遥散，心脾两虚归脾汤，脾肺两虚补中益气汤。

　　●选方

　　解带汤

　　治湿热白带，脉缓涩者。

　　当归（二两） 苍术（一两，炒） 白芍（一两半，炒） 香附（二两，醋炒） 茯苓（一两） 丹皮（一两）白术（二两，炒） 川芎（一两，炒） 甘草（五钱）

　　制为散空心米饮服三钱。

　　冲任为湿热所伤而带脉不能收引，故带下色白淫溢不已焉。苍术燥湿强脾，白术健脾燥湿，当归养血荣经脉，白芍敛阴和血脉，茯苓渗湿以清经气，丹皮凉血以清伏热，香附调气解郁，川芎活血调经，甘草缓中以和胃气也。

　　为散以散之，米饮以和之，使脾胃调和则湿热自化而带脉完固，何带下之淫溢不已哉。

　　侧柏樗皮丸

　　治带下脉数涩者。

　　黄连（五钱） 白术（一两，炒） 黄柏（五钱，炒） 柏叶（一两，炒） 白芍（一两，炒） 白芷（三钱，烧灰） 香附（一两，醋炒） 椿皮（二两，炒）

　　制为末粥丸米饮下三钱。

　　湿热伤于冲任，带脉不能收引，故带下赤白淫溢不止焉。黄连清热燥湿，白术燥湿健脾，黄柏清下焦之湿热，柏叶燥血分之湿热，白芍敛阴和血，香附调气解郁，白芷燥湿升阳，椿皮涩脱以止带下也，粥以丸之，饮以下之，使脾胃调和则湿热自化而经脉清和带脉完固，带下无不自止矣。

　　苍柏辛芎散

　　治白带兼头风鼻涕，脉弦数者。

　　苍术（一两，炒） 辛荑（一两） 川芎（五钱） 黄柏（一两，酒炒） 南星（一两，制） 半夏（一两，制） 滑石（五钱） 黄芩（一两，酒炒） 牡蛎（三两， ）

　　制为散，米饮煎下三钱。

　　风湿袭伤头脑，抑遏清阳之气，带脉不能收引，故头痛涕出，带下淫溢焉。苍术燥湿强脾兼举清阳之气，辛荑轻阳解热兼泄内伏之风，南星散痰于胸膈，半夏燥痰于腹胁，黄芩清上焦之湿热，黄柏清下焦之湿热，滑石利窍以除上甚之湿热，牡蛎涩脱以摄带脉之不收，川芎之辛下行血海上行头角也。为散煎服，使风湿外解则遏热顿化而清阳无抑遏之患，带脉有约束之权，何头痛鼻涕不除，带下淫溢不已哉。

　　当归泽兰丸

　　治赤白带下，经愆无子，脉数涩弦者。

　　香附（一斤童便、醇酒、姜汁、酽醋各浸四两，经宿晒干） 熟地（四两） 当归（三两） 白芍（二两，炒）川芎（一两） 生地（四两） 白术（二两，炒） 泽兰（二两） 艾叶（一两，醋炒） 黄芩（一两，炒黑）

　　为末醋丸，白汤煎下三钱。

　　血亏气滞，天癸愆期而带脉不能收引，故赤白带下，经久不能生子焉。熟地补阴滋血，生地凉血滋阴，当归养血脉以荣经，白芍敛营阴以和血，川芎行血中之气，艾叶暖子宫之血，泽兰去宿生新，白术健脾燥湿，黄芩清肺气以肃生水之源，香附解郁结以调冲任之气，醋以丸之，汤以下之，使经脉有资则血气调和而天癸无不如度，带脉约束有权，何赤白带之不除哉，自此带愈经调，天下应无不孕之妇矣。

　　止带丸

　　治冷热不调，经愆带下，脉软数弦涩者。

　　人参（一两） 当归（一两） 白术（一两，炒） 山药（一两，炒） 川芎（六钱） 杜仲（一两，炒）香附（一两，炒） 青黛（六钱） 破故纸（一两，炒） 牡蛎（一两） 续断（一两） 椿皮（一两，炒）

　　制为末炼蜜丸，米饮下三钱，腹痛加延胡、小茴，肥人加姜制半夏，瘦人加酒炒黄柏，冬月加干姜，夏月加黄柏。

　　冷热不调，血气不足而冲任少冲和之气，带脉不能约束，故天癸愆期，带下淫溢焉。人参扶元补气，当归养血荣经，白术健脾气以燥湿，山药补脾元以益阴，川芎活血调经脉，香附调气解郁结，青黛解郁清热，故纸补火暖肾，杜仲壮腰膝以强肾，续断续筋络以壮肝，牡蛎涩脱益阴，椿皮涩脱止带也。蜜丸以润之，饮下以和之，使血气内充则冷热自调而天癸无不如度，带下无不自止矣。腹痛加延胡、小茴温经活血，肥人加半夏燥湿化痰，瘦人加黄柏清热存阴，冬月加干姜温中却寒，夏月加黄柏以清下燥湿，此随证救逆法，亦因时从证法。

　　苁蓉菟丝丸

　　治赤白带下，脉弦浮数者。

　　苁蓉（一两，酒洗，蒸） 菟丝（二两，焙） 覆盆（一两，炒） 蛇床（一两，炒） 当归（二两，焙）白芍（一两，炒） 川芎（一两，焙） 牡蛎（一两， ） 乌贼骨（一两， ） 黄芩（一两，炒） 防风（六钱，炒） 五味（五钱，炒） 艾叶（五钱，炒）

　　制为末，炼蜜丸，盐汤下三钱。

　　血亏湿热，带脉不能收引，故赤白带下，淫溢不止焉。肉苁蓉温肾润燥，菟丝饼补肾填精，覆盆子固溺窍，蛇床子祛湿热，当归养血荣经脉，白芍敛阴和血脉，川芎行血中之气，防风疏坎陷之风，牡蛎涩脱益阴，乌贼涩血止带，黄芩清热燥湿，五味敛液收津，艾叶以温胞门也。炼蜜以丸之，盐汤以下之，使润下之性速归肾脏，是补其母而木荣土润，则湿热自化而经脉清和带脉完固，何赤白带之淫溢不已哉。

　　暖宫妙应丸

　　治赤白带久不孕，脉虚涩者。

　　熟地（四两） 当归（二两） 白芍（一两半，炒） 川芎（八钱） 龙骨（一两， ） 丹皮（一两）牡蛎（二两， ） 茯苓（一两） 赤石脂（二两，醋 ） 艾叶（一两，炒黑）

　　制为末，醋丸，米饮下三钱。

　　血虚湿热带脉不收，故赤白带下，经久而子宫虚衰不孕焉。熟地补阴滋血，当归养血荣经，川芎行血中之气，白芍敛营中之阴，茯苓渗湿以清子室，丹皮凉血以平相火，龙骨、牡蛎收涩精气以止白带，艾灰、石脂止涩赤带以温子宫也。醋丸饮下，使湿热化而血脉充，则子宫雄壮而赤白带下无不止，安有不孕之妇哉。

　　崩漏

　　阴虚阳搏谓之崩，血渗气泄谓之漏，或劳伤元气，气不统血，或亏损肝脾，血不归经，或七情郁结血液偏渗，或风热外乘血为邪迫，所谓阳络伤则血外溢，阴络伤则血内渗也。忽然暴下势不可遏谓之崩，经血不住淋漓不断谓之漏。

　　●脉法

　　崩脉多芤，漏脉必涩，数为血热，软则气虚，风干冲任，脉必浮弦，冷结胞门，脉则沉细，若夹瘀血，涩滞无疑。

　　●治法

　　崩宜扶元，涩血升举清阳。漏宜调理其经，血清自止，瘀当清补，热当清凉，风则疏之，冷则温之，至随证治法则审病制宜。

　　●用药

　　主以补阴益气煎加白芍血余灰，挟风加炒黑荆芥，挟热加炒黑丹皮，挟寒加黑姜灰，气虚倍人参加炙黄 ，血滑加败棕灰、赤石脂，腹痛加广木香、香附，血滞加醋炒延胡灰，真如确有血瘀可加蒲黄灰、五灵脂灰，俱宜醋炒以敛之，此在崩症亦当先理血气为主，若属大虚即漏症，盒饭补涩，慎毋执一法也。

　　补阴益气煎

　　治崩漏气血两亏，清阳下陷，脉软弦微数者。

　　生地（五钱） 人参（一钱半） 当归（三钱，醋炒） 升麻（三分，醋炒） 山药（三钱，炒） 柴胡（五分，醋炒） 炙草（八分） 陈皮（一钱半） 炒黑荷叶（一张）

　　水煎去渣，温服。

　　气血两亏，清阳下陷而血不归经，故崩而且漏不能遽止焉。生地滋阴壮水，力能凉血止血，人参扶元补气又能举陷升阳，山药补脾益阴，当归养血归经，升麻升阳明清气，柴胡升少阳清气，陈皮利气和中，炙草缓中和胃也。

　　佐炒黑荷叶者，亦升阳止血之意，水煎温服，使血气内充，则脾胃受荫而血自归经，何致清阳下陷而崩且漏哉。

　　清热地黄汤

　　治血崩烦热，脉洪涩者。

　　生地（五钱） 黄连（一钱半，炒黑） 白芍（一钱半，醋炒） 荆芥（一钱半，炒黑） 知母（一钱半，炒黑） 黄柏（一钱半，炒黑） 当归（三钱，醋炒） 丹皮（一钱半，炒黑） 地榆（三钱，炒炭）

　　水煎去渣温服。

　　血亏伏热迫血妄行，故烦热不止，血崩特甚焉。生地滋阴壮水，黄连降火清心，黄柏清相火之炽，知母润血气之燥，荆芥散火之伏以理血，白芍敛血之走以存阴，丹皮灰凉血止血，醋当归养血吸血，地榆炭涩血以定血也。水煎温服，使伏火化而血气充则烦热自退而血无妄行之患，何血崩之不止哉。

　　金华散

　　治暴崩腹痛，脉数涩大者。

　　当归（三两，醋炒） 蒲黄（一两半，炒黑） 干姜（六钱，炮黑） 桂心（六钱，炒黑） 黄连（六钱，炒黑） 石膏（六钱，煨过） 灵仙（六钱，炒黑）

　　为散米饮下三钱。

　　冷热不调，血瘀冲任，故腹痛心烦，暴崩不止焉。姜、桂温冲任之寒，膏、连平肝胃之热，当归醋炒养血归经，蒲黄炒黑破瘀止血，灵仙走经络以调经也。为散以散其瘀，饮下以和其胃，使胃气调和，则冷热无不调而血无瘀逆之患，何烦痛不除，暴崩不止乎。

　　荆芥散（新制）

　　治崩漏腹痛，脉弦浮数者。

　　生地（五钱，炒炭） 荆芥（五钱，炒灰） 白芍（一钱半，醋炒） 白术（一钱半，炒炭） 当归（三钱，醋炒） 木香（一钱） 茯苓（一钱半） 血余灰（三钱） 败棕灰（三钱） 荷叶（三钱，炒灰）

　　水煎去渣温服，血热加丹皮灰，血滞加延胡灰，血中气滞加香附灰，血气虚脱加赤石脂，咳嗽加桑皮，气虚加人参，阴血虚加阿胶珠、蒲黄灰炒，胃中寒加炮姜炭，淡盐水炒。

　　任劳伤中，挟风邪而冲任不调，经血失守，故腹痛崩漏不止焉。生地炭凉血滋血兼去血中之湿以止血，荆芥灰和血疏风能去经络之湿以抚血，当归身养血归经，白芍药敛阴和血，白术炭健脾燥湿，广木香调气醒脾，血余灰去瘀生新以除漏，败棕灰涩血固经以定崩，白茯苓渗湿和脾，荷叶灰升阳止血也。水煎温服，血热加丹皮灰以凉血止血，血滞加醋炒香附炭以调血中之气亦兼止血，血气滑脱加醋 赤石脂以涩滑脱之血，最能固下，咳嗽加桑皮以肃金气，虚加人参以扶元阴，血虚加阿胶以补任脉之阴，蒲黄灰炒以止冲脉之血，胃中寒加炮姜以暖中宫之冷，淡盐水炒以摄虚阳之动，且能坚肾以固冲任之虚脱也。此乃时下调治腹痛崩漏之法，或夹寒热，或夹头痛，无非一味荆芥可以了事，故不具载加减，法中观其随证调治，无不头头是道。

　　十灰散

　　治血崩不止，脉缓涩。

　　锦片（一两，炒灰） 木贼（一两，炒灰） 棕灰（一两） 柏叶（一两，炒灰） 干漆（一两，炒灰）鲫鳞鱼（一两，炒灰） 鲤鳞鱼（一两，炒灰） 血余（一两，炒灰） 当归（二两，炒灰） 艾叶（一两，炒灰）

　　为散，米饮下三钱。

　　血虚挟瘀经脉不调而经气失守，故经血偏渗血崩不止焉。锦片灰止经血以荣经络，木贼灰舒阳气以举下陷，棕皮灰涩脱止血，柏叶灰凉血止血，干漆灰去瘀血，血余灰生新血，鲫鳞鱼灰理血中之湿以止血，当归、艾叶灰理子宫之血以除崩也。为散米饮下使瘀血顿化则新血自生，而经气完固，血无妄行之患，何血崩之不止哉。

　　立效散

　　治血崩不止，脉涩者。

　　当归（三两） 连花蕊（三两） 棉花子（二两，炒） 红花（一两） 茅花（三两）

　　为散，每服三钱，水煎去渣温服。

　　久郁伤肝，不能藏血，故血不归经崩下不止焉。棉花子散滞气力能解郁开结，连花蕊凉心气，性善涩血固经，红花生新去宿，当归养血归经，茅花轻扬止血以定崩下也。为散水煎，务使肝郁结散则经脉调和而经气完复，血不妄行，何崩下之不除乎。

　　阴肿门

　　北方黑色入通于肾，开窍于二阴，厥阴之脉下循阴器，是前阴之部，乃厥阴肝脉所主，少阴肾气所贯也。故肾虚湿热乘注则玉门漫肿名曰阴肿。肝郁湿热相搏则阴肿疼痛名曰阴痛，如燥火下乘但痛不肿亦曰阴痛。湿热生虫则阴中作痒名曰阴痒。湿热伤血则阴内生疮名曰阴疮。元虚下脱则阴挺出名曰阴挺，或湿热下迫，或亏损肝脾亦皆令人挺出。冷结胞门，元阳暗损则阴中常觉冰冷名曰阴冷。下元虚衰膀胱不约则遗尿名曰遗溺。热伤冲任，血渗膀胱则尿血曰溺血。湿热乘脬风冷外遏则阴中留结如菌如茄名曰阴痔。胃实脬虚则阴气下泄气迫声喧名曰阴吹。肾虚肝火凌脾，不能统摄津血而交接出血名曰阴蚀。

　　●脉法

　　风浮热数湿细紧寒，若轻经气滞郁脉必弦涩，瘀脉涩大，洪涩火灼。

　　●治法

　　调营化气佐以理湿扶元，郁则疏之，瘀则行之，热则清之，冷则温之，虚甚者补而调之，下陷者举而升之，随证治法则审方酌治。

　　●用药

　　阴肿四苓汤加青、陈、柴胡稍，阴痛龙胆泻肝汤加知、柏、败龟板，阴痒逍遥散加龟板、栀子、生蛤粉，阴疮二妙散加萆 、知母、败龟板，阴挺补中益气汤加龙骨牡蛎粉，阴冷八味丸加小茴、巴戟肉，遗溺八味丸去泽泻加益智、覆盆子，溺血黑逍遥散换生地加地榆炭、荆芥灰，阴痔内服逍遥散，外以铜绿散绢裹纳阴中，阴吹先服猪肤发煎后以归芍地黄汤调理，阴蚀朝以归芍地黄汤，暮以补阴益气煎，日久兼程，庶可奏绩。

　　●选方

　　加味四苓汤

　　治前阴漫肿，脉弦者。

　　茯苓（三钱） 白术（一钱半，炒黑） 猪苓（一钱半） 柴胡稍（五分） 泽泻（一钱半） 青皮（一钱半，炒）陈皮（一钱半） 橘核（三钱，炒）

　　水煎去渣温服。

　　脾土虚衰，不能制湿而肝气滞于厥阴，故前阴两拗漫肿焉。白术 培脾土以制湿，茯苓渗利湿邪以安中，猪苓利三焦之湿，泽泻利膀胱之湿，青皮破滞气以平肝，陈皮利中气以和胃，柴胡稍达下以升阳散滞，广橘核入肝以散结消肿也。水煎温服，使土强制湿，则湿化气调而肝脾无滞结之患，何阴肿之不退哉。

　　加味逍遥散

　　治阴痒脉弦虚数者。

　　柴胡（六钱，盐水炒） 白芍（二两，炒） 白术（一两半，制） 当归（三两） 茯苓（一两） 炙草（四钱） 山栀（二两炒） 丹皮（一两半） 蛤壳（三两，生研）

　　为散，白雷丸三钱，煎汤调下三钱。

　　肝脾血虚，湿热下注，故阴内生虫而作痒难忍，得溺则暂解片时焉。蛤壳生研利少阴之湿热，柴胡盐制解肝胆之虚阳，当归养血荣经，白芍敛阴和血，白术培土制湿，茯苓渗湿和脾，丹皮凉血以清相火，山栀降热以清湿火，炙甘草以缓中和胃也。白雷丸汤调下取其清热杀虫使热化虫消，则湿亦得泄而津血四布，肝脾无不皆受其荫，岂有湿热下注以成阴痒之苛哉。

　　加味二妙散

　　治阴内生疮，脉细数者。

　　苍术（一两，炒） 黄柏（二两，盐水炒） 龟板（二两，盐水炒） 萆 （二两） 知母（二两，盐水炒）

　　为散，人中白煎汤，调下三钱。

　　湿热内甚，浸淫不化而下注阴中，故阴内生疮焉。苍术燥湿强脾以治疮，黄柏清热燥湿以存阴，知母清热壮水，萆利湿厘清，龟板滋阴壮水以清湿热下注之源也。人中白汤调下使小便清利则湿热自化而经府清和，何阴内生疮之足患哉。

　　济阴掺药方

　　治阴疮湿烂脉缓者。

　　黄丹（一两） 枯矾（三两） 蓄（一两，炒灰） 本（一两） 蛇床子（二两） 荆芥（一两）白蛇皮（六钱，烧灰） 硫黄（一两）

　　为末干掺药溶，葱矾汤洗拭再掺之。

　　湿气内淫，挟风毒而阴疮湿烂，故脓汁淋漓不能自己焉。黄丹生肌燥湿，硫黄燥湿杀虫， 本升阳胜湿，枯矾却湿排脓，荆芥疏血分风邪，蛇床泻阴中湿热，蛇皮善脱皮肤，炒黑亦能胜湿， 蓄专泻水湿炒灰，亦可排脓，药末以掺之，葱矾汤以洗之，务使湿化风消，则经府清和而阴疮湿烂无不平复，何脓汁淋漓之不已哉。

　　卷二

　　种子门

　　男女媾精，万物化生，胎虽孕于精血，实赖先天一气结成，所谓二五之精妙合而凝也。惟精凝其血，是精胜为男。血聚其精，是血胜为女。骈胎品胎乃精气之分岐四射而血凝之，亦非一路焉。男有不可为父者，得阳气之亏。女有不可为母者，得阴气之塞。故种子之法，男以补肾填精为要，女以养血调经为先，使精血充足，经候无愆，则男无不父，女无不母矣。

　　●脉法

　　督脉生病，女子不孕，少阴脉微弱涩，年少得之为无子，中年得之为绝产，肥人脉细胞有寒饮，故令少子，瘦人脉涩，冲无余血故不能孕。

　　●治法

　　男贵养精，女宜调血，经前腹痛须调气兼以活血，经后腹痛宜补血或兼益气。阴虚者，滋阴壮水以调元气，阳虚者，补肾扶阳以生精血。

　　●用药

　　主以四物汤加砂仁、香附、杜仲、续断，血瘀加桃仁、原红花，血虚加阿胶、黄明胶，血热加山栀、丹皮，寒加炮姜、肉桂，气滞加木香、香附，气虚加人参、黄 ，虚寒秦艽、桂，虚热先期汤，各随脉证调治，庶克有子。

　　●选方

　　加味种子四物汤

　　治冲任两虚不孕，脉虚涩者。

　　熟地（五钱） 当归（三钱） 白术（一钱半，炒） 川芎（一钱） 白芍（一钱半，炒） 茯苓（一钱半）阿胶（三钱，麦炒） 香附（二钱，酒炒） 续断（三钱，酒炒） 炙草（五分）

　　水煎去渣，冲炒黄砂仁末五分温服。

　　冲任两虚不能交媾水火，是胞中血少气涩，故无以孕精而娠焉。熟地补阴滋血，当归养血荣经，川芎活冲脉之血，白芍敛任脉之阴，白术健脾生血，阿胶补血益阴，香附调气解郁，炙草缓中益胃，茯苓渗湿以清于室，续断续筋以雄经脉也。水煎温服，稍佐砂仁，调胃醒脾，使脾胃调和则血室充足而气无滞涩之患，何有冲任不调，媾精不孕哉。

　　调经种玉汤

　　治血虚挟滞不孕，脉涩弦者。

　　熟地（五钱） 吴茱（一钱，醋炮炒） 白芍（一钱半，酒炒） 川芎（一钱） 当归（三钱） 香附（二钱，酒炒） 茯苓（一钱半） 丹皮（一钱半） 陈皮（一钱半） 延胡（一钱半，酒炒）

　　水煎去渣温服。

　　血亏挟滞冷热不调，致天癸愆期，故不能成孕焉。熟地补阴滋血，当归养血荣经，川芎活冲脉之血以调经，白芍敛任脉之阴以和络，延胡活血滞，香附调气滞，吴茱温肝逐冷，陈皮利气和胃，丹皮凉血退热，茯苓渗湿和中也。水煎温服，使血活滞行，则寒消热化而天癸如其常度，无不媾精而成孕矣。如过期色淡加炮姜、肉桂以温经暖血，血先期色鲜加条芩、栀子以清热凉血，此随症加减之法，无不丝丝入扣。

　　增损三才丸

　　治血少无孕，脉软涩者。

　　天冬（三两，去心炒） 熟地（五两） 人参（一两半，蒸） 远志（一两半，焙） 茯苓（一两半，蒸）鹿角（一两半，酥炙） 北味（一两，焙）

　　为末炼蜜丸，温酒下三钱，年老加混元衣酒洗炙末。一方加白马茎，酒洗炙末。一方加熟附子，盐水炒黑。

　　一方加麦冬酒浸蒸。一方加续断酒炒。一方加沉香磅因末蒸。

　　血少经枯，不能滋荣百脉，故子宫干涩无以媾精而孕子焉。天冬清心润肺兼能益阴壮水，熟地滋补阴血，更能荣养经脉，人参扶元补气，远志通肾交心，茯苓渗湿以清子室，北味收敛以滋津液，鹿角壮督脉以暖胞门也。

　　蜜丸酒下，使血荣经润，则子宫无枯涩之患而天癸如其常度，无不媾精而孕育矣。年老加混元衣大补血气，白马茎之扶阳，熟附子之补火，麦门冬之润燥，川续断之接续经脉，沉香末之温融下焦，因形定诊，无不头头是道。

　　青蒿乌鸡丸

　　治潮热食少，经愆无子，脉软弦数者。

　　青蒿（一斤） 人参（四两） 黄 （四两，蜜炙） 当归（四两） 香附（一斤，制） 茯苓（二两）川芎（二两） 白术（四两，制） 丹皮（二两） 白芍（二两，炒） 鳖甲（六两，醋制） 地骨皮（三两）艾叶（二两，醋炒）

　　制为末，取白丝毛乌骨雄鸡一只，去肠垢留腹入熟地八两，好酒煮烂去骨，同前药焙脆为末，仍用煮鸡酒糊熟糯粉，干湿可丸余酒收入，仍用温酒下三五钱。

　　气虚不能鼓运其血，致热遏经中而潮热食少，天癸愆期，故不能生子焉。人参扶元补气，黄 实卫补中，白术健脾土以鼓运乎血，当归养血脉以营运乎经，川芎行血中之气，白芍敛经脉之阴，香附调气解郁，鳖甲散结滋阴，牡丹皮凉血以平相火，地骨皮清肌以退潮热，茯苓渗湿兼清子室，艾叶理血 暖子宫，青蒿解郁热而直清肝胆也。熟地煮鸡得水木同气，引领诸药扶阴益血鼓运营气，即以煮鸡酒丸，仍用好酒送下，使气壮血行，则冲任融和而营卫调适，其潮热无不退，饮食无不增，何患天癸不调，不能生子耶。

　　紫河车丸

　　治虚寒不孕，脉软弱者。

　　紫河车（一具，白酒洗，银针挑净紫筋） 大熟地（八两） 当归身（四两） 白芍药（二两，酒炒）冬白术（四两，制） 淮山药（四两，炒） 金香附（二两，酒炒） 拣人参（四两） 紫石英（二两，醋炒）甘枸杞（四两） 蕲艾叶（二两，醋炒） 小川芎（二两）

　　各药同河车入陈酒煮烂，收干晒脆为细末，蜜丸温酒下三五钱。

　　气血两亏子宫不暖，致天癸愆期无以孕育而生子焉。熟地补阴滋血，人参补气扶元，当归养血荣经，白术健脾生血，川芎行血海以调经，白芍敛阴血以和络，香附调气解郁，山药补脾益阴，蕲艾叶理血气以温血室，紫石英涩血气以暖子宫，甘枸杞滋培肾脏，紫河车大补血气，入酒煮烂，收焙炼蜜以丸之，温酒以下之，俾血气内旺则子宫温暖而冲任融和，天癸无不调，自能孕育而生子矣。

　　调生丸

　　治年久不孕，脉数紧涩者。

　　熟地（五两） 当归（三两） 白芍（两半，酒炒） 川芎（一两） 泽兰（二两） 白术（两半，炒）石斛（二两） 干姜（一两，炒） 丹皮（一两，酒炒） 肉桂（一两，去皮） 延胡（二两，酒炒）

　　制为末，淡醋丸，温酒下三钱。

　　血亏挟滞冷热不调，致经愆腹痛不能孕生焉。熟地补阴滋血，当归养血荣经，川芎行血海以调经，白芍敛阴血以和脉，丹皮凉血热，白术健脾丸元，石斛补虚退热，干姜温胃散寒，泽兰通利经脉，肉桂温暖营血，延胡索化血滞以调和经脉也，醋丸以收之，酒下以行之，使冷热并化则经气调和而腹痛无不退，天癸无不调，何有不能生子之患哉。

　　卷三

　　胎前门

　　●脉法

　　妇人身有疾而无邪脉者妊子也，脉滑疾而不月者亦妊子也，沉数胎热，浮数兼风，脉或涩弱胎恐难成。

　　●治法

　　胎动者按之，胎弱者养之，热壅气逆宜清热养血顺气健脾。胎或下堕急当升举，伤寒杂病均据经按法，切勿伤犯胎气为主。

　　●用药

　　主以安胎饮，气逆加紫苏梗、黑枳壳，腹胀加大腹皮、黑枳壳，腹痛加木香、白芍，腰痛加生地、杜仲，胁痛加柴胡、橘叶，心痛加白蔻、砂仁，身热紫苏汤，呕恶加半夏，泄泻加白术，痢下加香连，下血加连芍，伤寒不解阳旦汤，伤温热陷黑膏汤，至寻常调理，安胎饮最当。

　　恶阻

　　妊娠脾胃虚弱爽气而痰涎内滞，致恶心眩晕呕吐涎饮，恶食择食谓之恶阻。血弱不能配气而气逆呕吐亦为恶阻，均当见于二三月时。

　　●脉法

　　脉沉气滞，滑为痰阻，紧是寒侵，数乃热壅，脉若弦虚肝木乘脾。

　　●治法

　　流湿化气以治其标，健脾和血以疗其本，寒宜温调，热当清降，气虚血虚补养滋培。

　　●用药

　　主以二陈汤，胸满加枳壳，脾虚加白术，气郁加香附，气虚加人参，气不顺加苏梗、乌药，腹中痛加木香、砂仁，脾虚异功散，胃虚人参橘皮汤，脾胃两虚六君子汤，气血两虚半夏茯苓汤。

　　●选方

　　半夏茯苓汤

　　治妊娠恶阻脉软弦者。

　　半夏（一钱半，制） 熟地（三钱，砂仁末炒） 人参（八分） 白芍（一钱半，炒） 川芎（一钱）陈皮（一钱半） 白术（钱半，炒） 茯苓（一钱半） 全福花（一钱半，绢包） 桔梗（三分）

　　水煎去渣温服，挟热加黄芩，挟寒加生姜。

　　妊娠二三月气血两亏，脾胃不运，挟痰饮而呕吐涎沫眩晕倦怠谓之恶阻。人参扶元补气，白术健脾生血，川芎行血中之气，白芍敛脾胃之阴，熟地补阴滋血，茯苓渗湿温中，桔梗清咽利膈，陈皮利气和胃，半夏醒脾胃以豁痰，旋复花理风气以涤饮，水煎温服，使脾胃调和则血气内充而痰涎自化，何恶阻不退妊娠不宁乎。挟热加黄芩，挟寒加生姜，均是随证调治之法。

　　缩砂二陈汤

　　治妊娠恶阻脉弦滑者。

　　半夏（一钱半，制） 茯苓（一钱半） 陈皮（一钱半） 甘草（五分炙） 乌梅（三钱） 砂仁（八分，炒黄） 生姜（二片） 红枣（四枚）

　　水煎去渣温服。

　　妊娠痰饮内滞扰动于中，故气逆呕吐，饮食少思，此恶阻之由于痰饮焉。半夏快脾胃以消痰，茯苓渗湿气以涤饮，陈皮利气和胃，炙草益胃缓中，乌梅敛逆气以收津液，砂仁醒脾胃以安胎气，生姜、红枣温胃养心兼调营卫，水煎温服，务使痰化饮消，则逆气顿平而脾胃调和，岂有饮食不进，恶阻不除乎。

　　参橘散（即人参橘皮汤）

　　治恶阻心烦腹闷脉软弦滞者。

　　人参（一两） 浓朴（一两制） 白术（二两炒） 茯苓（一两半） 麦冬（三两，去心） 陈皮（一两半）甘草（五钱，炙） 生姜（五片） 竹茹（一两）

　　制为散，水煎三钱，去渣温服。热盛者加炒黑山栀。

　　妊娠脾肺两亏，不能运化湿热而呕吐心烦，腹中满闷，此恶阻之由于气亏湿热焉。人参补脾肺之虚，浓朴除中州之满，白术趁脾运湿，麦冬润肺清心，炙草缓中益胃气，茯苓渗湿和脾气，陈皮利气和中，竹茹清热解郁，生姜散豁痰涎也，为散水煎。热甚加炒山栀以清降之，务使湿热顿化则元气内充而运化有权，何患服满不退，心烦呕吐不除乎。

　　胎动不安

　　妊娠胎动不安由冲任经虚胎气不固，或过饮房劳致损，或举重跌躅致伤，或喜怒过伤血脉，或热药损动胎元，然母病而致胎动者，俱治其母而胎自安，胎有病而致动母疾者，只安其胎而母病无不愈。又当以形色验之，面赤舌青为子死母活，面青舌赤为母死子活，舌面俱青子母皆死，面舌俱赤母子皆活。

　　●脉法

　　胎动不安脉必急疾，肝脾血虚脉必弦虚，胎损脉涩，触击脉紧。

　　●治法

　　清热养血顺气安胎，宜以静胜其动，总使脾肾完固则胎自安宁。

　　●用药

　　主以安胎散加生地、白芍、麦冬、牡蛎，气逆加枳壳，气陷加柴胡，气满加腹皮，气虚加人参，烦渴加知母，潮热加山栀，肝脾两虚而挟热者，加味逍遥散，冲任两虚而微热者，生熟地黄丸，冲任两虚而热甚者，知柏四物汤，冲任两虚而挟寒者，胶艾四物汤。

　　●选方

　　安胎散

　　治胎动脉微数者。

　　条芩（一两半） 白术（一两半，炒） 当归（二两） 甘草（八钱）

　　制为散，水煎五钱，去渣早暮兼进以胎安为度。

　　妊娠冲任脉虚，虚火迫动胎元，故胎动不安，是胎动因于虚热焉。白术健脾生血，当归养血荣胎，甘草泻火缓急，条芩清热安胎也。为散水煮，俾热化血荣则冲任完固而胎得所养，胎无不安，何胎动之有哉。

　　生熟地黄丸

　　治胎动脉虚数者。

　　生地（五两） 熟地（五两） 天冬（三两，去心） 麦冬（三两，去心） 当归（三两） 白芍（一两半，炒） 茯神（一两半，去木） 白术（一两半，炒） 知母（一两半，炒） 牡蛎（三两，生）

　　制为末，炼蜜糊丸，米饮下五钱。

　　妊娠肝肾两虚，阴血不足，冲任为虚热内迫而胎失所养，故胎动不安，是胎动因于血虚有热焉。生地滋阴壮水，熟地补血滋阴，天冬清心润肺以益肾水，麦冬润肺清心以生津液，当归养血荣冲脉，白芍敛阴固任脉，茯神渗湿安神，白术健脾生血，知母清热润燥以安胎，牡蛎潜热益阴以固胎也。炼蜜以丸之，米饮以下之，俾阴血内充则虚热潜藏而冲任完固，何胎动之有哉。

　　十圣散

　　治胎动脉虚软者。

　　熟地（五两） 人参（一两半） 黄 （三两，蜜炙） 白术（一两半，炒） 当归（三两） 白芍（一两半，酒炒） 川芎（一两） 续断（三两） 甘草（五钱，炙） 砂仁（一两，炒）

　　制为散，水煎五钱，去渣服。

　　妊娠气血大亏，不能滋荣胎息，故胎动不安，是胎动因于气血大亏焉。人参扶元补气，黄 补气固中，熟地补血以滋冲任，白术健脾以生血气，当归养血荣经脉，白芍敛阴安胎息，川芎调血海，续断续经筋脉，炙草缓中益胃，砂仁开胃醒脾也。为散水煎，使脾胃调和则气血内充而胎得所养，胎无不宁，何胎动之足虑哉。

　　漏胎

　　妊娠经水涩少不断，饮食精神如故，此血盛有余谓之胎漏，胎长必自愈。如冲任经虚不能约束经血，或劳役房室致损血脉，均能今孕妇漏胎，必常觉淋漓不断。

　　●脉法

　　血盛脉滑动数胎漏，血虚脉涩胎漏动伤损，劳役伤中脉必软数，胎或触损紧涩无疑。

　　●治法

　　清热养胎以澄其源，固经涩血以洁其流，损者养之，劳者益之，羸弱者滋培之，触动者调护之，清阳若陷，急当升举胎气，或逆清降必需。

　　●用药

　　主以安胎饮，气虚加人参，血虚培熟地，血热换生地，气郁加香附，气陷加柴胡，气逆加连灰，邪伤血室加荆芥灰，血窍滑脱加赤石脂，劳役伤脾补中益气汤，若伤营气补阴益气，煮最捷。

　　●选方

　　漏胎安胎饮

　　治漏胎脉软数者。

　　熟地（五钱） 黄 （三钱，蜜炙） 当归（三钱，醋炒） 川芎（一钱） 白芍（一钱半，醋炒） 艾叶（八分，醋炒黑） 阿胶（三钱，血佘灰炒） 地榆（三钱，炒炭） 甘草（五分） 荷叶

　　水煮去渣温服。

　　妊娠血气两亏，冲任不能操蓄泄之权而血得漏泄于外，故漏胎下血不已焉。熟地补血以滋养其胎，黄 补气以固摄其血，当归养血荣冲任，白芍敛阴止漏血，川芎行血海以升阳，阿胶补阴血以安胎，艾叶振冲任之阳，阳密则漏血自止，荷叶举阳明之阳，阳举则陷下可回，甘草缓中和胃，地榆涩血止漏也，水煎温服，俾血气内充则冲任完固而胎得所养，何漏胎之足患哉。

　　如圣汤

　　治漏胎腹痛脉虚微涩者。

　　鲤鱼皮（三钱，炒灰） 熟地（五钱） 当归（三钱） 白芍（一钱半，酒炒） 川芎（一钱） 阿胶（三钱，蒲黄炒） 续断（三钱，炒灰） 甘草（五分）

　　水煎去渣温服。

　　妊娠经血有亏，不能滋养其胎，故胎动腹痛漏血不止焉。熟地补血滋荣冲任以养胎，当归养血荣养血脉以安胎，川芎行血中之气而腹痛可除，续断续经脉之伤而漏血自止，阿胶补血以滋冲任之阴，白芍敛阴以止漏胎之血，生甘草缓中和胃，鲤鱼皮利水厘清也。水煎温服，俾经血内充则经气调和而胎得所养腹痛自退，胎动漏血无不并止矣。

　　心腹胀满

　　（子肿、子悬、子气附）

　　妊娠脾虚停湿敷化无权，故令心腹胀满，或子脏冷小腹如扇亦令胀满，是为子满子胀。胎热气壅，湿热不化，上凑心胸而胀满者为子悬。土不制水，水散皮肤，头面手足尽皆浮肿谓之子肿。指按不凹，分娩即退，此胎气壅闭，谓之子气。

　　●脉法

　　胀满脉沉，沉伏子气，子悬脉数，子肿脉浮缓或涩，若属脏寒脉必沉细。

　　●治法

　　健脾化气为主，兼以内外分消，勿犯胎气为善，湿热者清之，寒湿者温之，若属子气必分娩而后安。

　　●用药

　　主以紫苏饮去甘草，脾虚加白术，腹胀加浓扑，血虚加生地，腹痛加木香，脾虚湿盛四苓散加苏梗、香附、木香、砂仁，肝木乘脾逍遥散加苏梗、大腹、木香、砂仁，胃虚少食人参养胃汤，脾虚腹胀六君子汤，湿热胀满芩连二术汤，寒湿胀满仲景附子汤。

　　●选方

　　紫苏饮

　　治孕妇浮肿，胎动脉浮者。

　　紫苏（一钱半） 大腹皮（一钱半） 川芎（八分） 白芍（一钱半，酒炒） 当归（三钱） 人参（八分）陈皮（一钱半） 炙草（五分） 生姜（三片） 葱白（三枚）

　　水煎去渣温服。

　　胎气内壅，风邪外束，血气不足以养胎，故胎动浮肿焉。紫苏理血气以散肿，大腹理滞气以安胎，当归养血荣胎，白芍敛阴和血，川芎行血海善调血中之气，人参补脾肺长养胎息之元，陈皮利气和中，炙草缓中益胃，生姜散表邪，葱白通阳气也。水煮温服，使风邪外解，则血气清和而胎气自顺，胎得所养，胎动无不安，浮肿无不退矣。

　　千金鲤鱼汤

　　治妊娠浮肿溺涩脉虚者。

　　鲤鱼（一尾，去鳞肠） 当归（三钱） 白芍（一钱半，酒炒） 白术（二钱炒） 茯苓（三钱） 橘红（一钱半）

　　先将鲤鱼一尾，白水煎汁三升，入药煮至一升，去渣温服。

　　妊娠肝脾两虚不能输化以制其湿散，遍身浮肿小便涩少焉。鲤鱼下气利水，橘红化气利肺，当归养肝血以荣经，白芍敛肝阴以安胎，白术健脾制湿，茯苓清肺和脾，煮鱼汁入药，务使肝脾气化，则湿运气调而小水自快，何患浮肿不退，胎孕不安乎。

　　
