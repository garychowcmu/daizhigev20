　　钦定四库全书　　　　　子部五
　　痎疟论疏　　　　　　　医家类
　　提要
　　【臣】等谨案痎疟论疏一卷明卢之颐撰之颐字子繇钱塘人是书论痎疟证治于虚实寒热四者最为详尽足以发明素问疟论刺疟法诸篇防意大防谓疟属阳痎属隂日作者属阳间日间数日作者属隂而曰温曰寒曰瘅曰牝皆可以痎疟该之其主方多用王肯堂证治准绳其余所列诸方亦多简当虽为书不过一卷然治疟之法约畧尽乎是矣杭世骏道古堂集有之颐小称所着初有金匮要畧模象为其父所焚续着有本草乘雅半偈今行于世后着有摩索金匮九卷又有伤寒金鎞钞医难析疑二书今未见本独无此书之名或世骏作之时竟未见其本故尔疎漏欤乾隆四十六年十月恭校上
　　总纂官【臣】纪昀【臣】陆锡熊【臣】孙士毅
　　总　校　官【臣】陆　费　墀













　　钦定四库全书
　　痎疟论疏
　　明　卢之頥　撰
　　痎疟因证素问疟论及刺疟法最详而悉后世守其偏承致经义晦讹谬良多审因者略证局证者昧因知常而不及变循变而反舍常殊不知有是因方有是证因证既显常法已具而始可与达变矣乃或常法既迷因证靡辨以寒为热热为寒虚作实实作虚致防者剧剧者危展转变承连年月不已其死生存亡莫之能测也偶方孺先生举问及此聊纪数语以就正
　　痎疟总名曰痁痁者秋时寒热兼作即痁作而金伏者是也分名曰痎曰疟疟即惟火沴金酷虐殆甚日作日休者是也痎即间日发或间数日发深入隂分者是也此皆得之夏伤于暑热气盛藏于皮肤之内肠胃之外募原六府之间如客于头项或肩背手足者则藏皮肤之内客于胸脇或胪腹者亦藏皮肤之内或肠胃之外或募原或六府之间此皆营气之所舍也以夏气通于心心主营血之气故也经云以奉生身者莫贵于经隧故不注之经而溜之舍也舍即经隧所歴之界分毎有界分必有其舍犹行人之有舍然也此暑令人汗空疎腠理开者以暑性暄发致腠理但开不能旋阖耳不即病者时值夏出之从内而外卫气仗此犹可捍御因遇秋气机衡已转自外而内矣其留舍之暑令汗空疎腠理开风遂承之以入或得之以沐浴水气舍于皮肤之内与卫气并居卫气者昼行于阳夜行于隂风于水气亦得阳随卫而外出得隂随卫而内薄内外相薄是以日作故卫气至必腠理开开则风与水气之邪入入则病作卫气与三阳之气亦并于隂矣当是之时阳虚而隂盛外无气故先寒栗也卫气虚则起于毫毛伸欠阳明虚则寒栗鼓颔太阳虚则腰背头项痛三阳俱虚则隂气胜隂气胜则骨寒而痛寒生于内故中外皆寒甚则汤火不能温脉则体静而至来迟也不列少阳形证者以太阳为开阳明为阖少阳为枢而开之能开阖之能阖枢转之也设舍枢则无开阖矣离开阖无从覔枢矣故开阖既陷枢机岂能独留倘中见枢象即为开阖两持所以持则俱持陷则俱陷也三阳俱陷则隂气逆隂气逆极则复出之于阳阳与隂亦并于外则隂虚而阳实阳实则外热隂虚则内热内外皆热则喘而渇甚则氷水不能寒脉则体动而至来数也此隂阳上下交争虚实更作隂阳相移也极则隂阳俱衰卫气相离故病得休卫气复集则复病也其作有日晏日早者邪气客于风府也卫气一日一夜大防于风府循膂而下日下一节二十一日至骶骨故其作也日益晏也二十二日入于脊内注于伏膂其气上行九日出于缺盆其气日髙作复日益早也有不当其风府而作者谓邪中异所则不当其风府也如中于头项者气至头项而作中于肩背者气至肩背而作中于腰脊者气至腰脊而作中于手足者气至手足而作中于胸腹者气至胸腹而作故卫气之所在与邪气相合则病作是以风无常府邪气之所合即其府也若痎之间日或至数日作者其气舍深内薄于隂阳气独发隂气内着隂与阳争不得出是以间日及间数日而作也间日作者邪气内薄于五蔵横连募原也间数日作者邪气与衞气客于六府而有时相失不能相得故休数日乃作也但所中之府即诸经募之舍更当兼见诸经募之证如舍属足太阳者更令人头重腰痛寒从背起先寒后热熇熇暍暍然热止汗难已舍属足阳明者更令人洒淅寒寒甚乆乃热热去汗出时喜见日月光得火气乃快然舍属足少阳者更令人身体解防寒不甚热不甚恶见人心惕惕热乆汗出甚舍属足太隂者更令人不乐好太息不嗜食多寒热汗出多病至则喜呕呕已乃衰舍属足少隂者更令人呕吐甚多寒热热多寒少欲闭户自处其病难已舍属足厥隂者更令人腰痛少腹满小便利如癃状非癃也数便耳意恐惧气不足腹中悒悒然舍属肺募者更令人心寒寒甚热热间善惊如有所见也舍属心募者更令人烦心甚欲得清水反寒多热不甚舍属脾募者更令人寒腹中痛热则肠鸣鸣已出汗舍属肝募者更令人色苍苍然太息其状若死舍属肾募者更令人洒洒然腰脊痛宛转大便难目眴眴然手足寒舍属胃募者更令人善饥不能食食则腹支满也此但详足经而无手经者经云风寒暑火天之隂阳也三隂三阳上奉之又邪不干藏列藏证者非真藏之藏乃藏募之气化证也更有曰温曰寒曰瘅曰牝者温即先热后寒之温疟也内分二种其一夏亦伤暑秋亦中风后更伤寒则暑热在内风气在中寒独在外故唯寒风互为上下不渉营舍之暑以势唯两岐难于三向故也其先热者风乃阳邪是以先外出而上从乎寒则外胜外胜故先热也逆则复内入而下从乎风下从乎风则外负外负故后寒也其二证兼脑髓烁肌肉消亦先热后寒同名温疟者此先冬中寒风藏于骨髓以冬气通于肾肾藏骨髓之气也至春阳气大发邪气不能自出因遇大暑腠理发泄或有所用力邪气与汗皆出先从内出之外也如是者隂虚而阳盛阳盛故先热衰则气复入入则阳虚阳虚故后寒也寒即先寒后热之寒疟也亦夏伤大暑其汗大出腠理开发因遇夏气凄沧之水寒藏于腠理皮肤之中秋更伤风则病成矣此先伤水寒后伤风气故先寒而后热也暑亦在内势亦两岐止此一种无有其二瘅即但热不寒之瘅疟也亦分二种悉属内因其一隂气先絶阳气独发则少气烦寃手足热而欲呕以阳即热不假外邪一唯似暑故无寒也其二肺素有热气盛于身厥逆上冲中气实而不外泄因有所用力腠理开风寒舍于皮肤之内分肉之间而发发则阳气盛阳气盛而不衰则病矣不及于隂故但热而不寒其气内藏于心而外舍于分肉故令人消烁肌肉此以似暑之肺热为内因更受寒风为外因者也牝即但寒不热之牝疟也夏亦伤暑秋亦中风但阳气独沈不能挈隂自下而上为阳实虚隂仍实此仲景先生补疟论之遗阙有瘅必有牝故也至有随四时而作者则证形少别于常法如秋病者寒甚冬病者寒不甚春病者恶风夏病者多汗乃若得之于冬而发之于夏藏之于心而显之于肺者虽亦似因时异形此即温与瘅之因分内外更超于常法者也以上约略两论之常稍置先后云尔
　　本经唯列刺法先于疟之未发时阳未幷隂隂未并阳因而调之真气乃复邪气乃亡故先其时坚束其处令邪气不得入隂气不得出审见之在孙络盛坚而血者皆取之如舍属足太阳者刺郄中郄中者金门也在足外踝刺入同身寸之三分此阳维别属也舍属足阳明者刺冲阳在跗骨动脉上去陷谷三寸刺入三分留十呼此足阳明原也舍属足少阳者刺侠谿在足小指次指岐骨间本节前之中刺入三分留三呼此足少阳荣也舍属足太隂者刺公孙在足大指本节后一寸刺入四分留七呼此足太隂络也舍属足少隂者刺太钟或太谿太钟在足内踝后街中刺入二分留七呼此足少隂络也太谿在足内踝后跟骨上动脉陷者中刺入三分留七呼此足少隂俞也舍属足厥隂者刺太冲在足大指本节后二寸陷者中刺入三分留一呼此足厥隂俞也舍属肺募者刺列缺合谷列缺在手腕后寸半刺入三分留三呼此手太隂络也合谷在手大指次指岐骨间刺入三分留六呼此手阳明所过也舍属心募者刺神门在掌后锐骨端陷者中刺入三分留七呼此手少隂俞也舍属脾募者刺商丘在足两踝下微前三寸防者中刺入三分留七呼此足太隂经也舍属肝募者刺中封见血在内踝前一寸半陷者中仰足取之伸足得之刺入四分留七呼此足厥隂经也舍属肾募者刺太钟太谿取法如前足少隂例舍属胃募者刺足阳明太隂横脉出血厉兊解谿三里悉主之厉兊在足大指次指之端去爪如韭叶刺入一分留一呼此足阳明井也解谿在冲阳后三寸半腕上陷者中刺入五分留五呼此足阳明经也三里在膝下三寸防骨外亷两筋分肉间刺入一寸留七呼此足阳明合也此十二疟者其发各不同时当先察其病形以知其舍于何舍则知卫气所集时矣须未发时如食顷而刺之一刺则衰二刺则知三刺则已不已刺舌下两脉出血又不已刺郄中盛经出血又刺项已下挟脊者必已舌下两脉者亷泉也如未暇审其所舍必先问其病之所先发者先刺之如先头痛及重者先刺头上上星百会及两额悬颅两眉攒竹间出血如先项背痛者先刺风池风府大杼神道间出血如先脊痛者先刺郄中出血如先手臂痛者先刺手少隂阳明十指间出血如先汗出恶风者风疟也刺三阳经背俞之血者如防痠痛甚按之不可得者曰胕髓病以镵鍼鍼絶骨出血立止或疟之始发也身欲寒时先刺手阳明太隂足太隂阳明之井俞身方热时更刺跗上动脉开其空出其血此即阳明脉也若疟脉满大急者刺背俞及伍佉俞用中鍼各一适肥痩出其血背俞谓大杼伍佉俞谓譩譆也若脉小实急者灸胫之复溜在内踝上二寸陷者中灸五壮此足少隂经也更刺指之至隂在足小指外侧去爪甲如韭叶刺入一分留五呼此足太阳井也若脉缓大虚者便宜用药不宜刺矣设刺诸隂之井无血出间日一刺疟不渇间日作者刺足太阳渇而间日作者刺足少阳温疟不出汗者为五十九刺此皆无往而未得其并者也过之则失其时矣如疟之且发也隂阳之且移也谓其气逆未可治也故经言无刺熇熇之热无刺浑浑之脉无刺漉漉之汗正方其盛时必毁及其衰也势必大昌此之谓也
　　从来药治方剂固多独缺全局唯金坛王肯堂先生辑证治准绳内立二方其一用升麻茈胡葛根羌活防风甘草其二用石膏知母粳米桃仁红花猪苓鲮鲤甲亦各得全局之半今复为一虽复实竒诚竒方之宣剂也以之为主俾即主知常因常达变于是化而裁之推而用之神而明焉存乎其人矣
　　盖痎与疟乃风与暑合作为病应从两治矣但气病之至所有逺近上下及新故重轻之别则适其至所而为方治亦有竒偶重复及从逆反佐之殊先释主方大略次后便于分析也先因于暑暑即火热必郁肺金之燥化转夏成秋溽暑自息故药皆从乙庚合化法即以五种风药为乙白虎全方为庚独金火相刑难于交递更以甘草之土维持长夏欲借火土授受之际方堪对待夏火上极之势转为秋金下降之令此即防火成金不烦另覔种子者也虽转成金金不生水宁成生化纵使夏火顿除不过暂时潜伏又以知母隂润之水以复母讐即淫胜郁复法也若金郁则泄之解表利小水者风药猪苓是矣更因于风风即风木必动脾土之湿化脾土运行风斯息矣故药亦从甲巳合化法即以五种风药为甲甘草为巳又秔米石膏为金乃土转生金复驱风木也若土郁则夺之行土用者土以生木为用风药属木正所以行土用也又风并卫气亦须治风五种风药正治风之剂又卫气下陷营中并致三阳亦陷唯挈三阳卫气自持如羌活之挈太阳葛根之挈阳明茈胡升麻防风之挈少阳是也但偏重少阳者枢机维持开阖故也又暑藏营舍亦须治暑白虎全方正治暑之剂藏之营舍亦须治营桃仁红花之类是也若鲮鲤穴山而居遇水而入则是出隂入阳穿其经络于营舍舍且倾倒暑更何从栖息耶又有兼沐浴之水气舍于皮肤者即以猪苓彻之更有兼凄沧之水寒侵着肌腠者猪苓固能利彻更须佐以辛温乃可对待水寒之寒羌活茈胡之类是矣故风暑合作其始也形证必稍偏于风此因未易酿热先须重于从风轻于从暑不必尽用全方解表利小水足矣乆则暑热炽盛风亦酿热方称二气平均现证始无偏胜乃从全方合治法也此但指风暑初中时二气无偏负者言设有暑胜于风现证必稍偏于暑者治宜从暑而带风亦有风胜于暑现证稍偏于风者治宜从风而带暑甚至有暑热独炽惟现暑象絶无风证者治惟从暑不必兼风此种世人目为中暑者谬矣盖暑则常显而不休疟则时间而时甚纵或无间亦必刻期加重或七日九日十四日暑虽纵横殆甚乆则势必稍逊以汗以热亦即所以泄暑也未现之风至此始露方寒来而热往热往而寒来始从两治法也以上独暑气偏胜与瘅疟之但热者不同类瘅则独见瘅疟之形证此则惟暑气胜于风寒者也又甚至有风气独盛惟显风证絶无暑象者治惟从风不必兼暑此种世人目为伤寒或为中风或乆之风暑俱现转语云风寒转而成疟者亦谬矣盖寒与风惟冬中伤即时为病各显标本之化其不即病者至春始变为温至夏始变为暑暑病者热极重于温也始现证时便不恶寒一惟恶热且烦且渇而无汗若风之至夏亦变暑病者更加自汗出鼻息鼾语难出脉浮而身重也故此温此暑惟春惟夏随时变迁亦即随时现证是以随时命名至夏则人身出机已尽无复伏藏故不得不随夏出之机发露殆尽未闻犹可伏匿至秋反见冬时即病之寒化而无标证之阳象者经云夏惟伤暑秋成痎疟亦如寒风至春变温至夏变暑同一机衡由此观之夏月寒风从何而至更可云寒风转而成疟乎此不知夏虽伤暑不若秋风之独厉是以惟见寒风絶无暑象亦如暑热独炽时间时甚或刻期増剧或七日九日十四日风虽摧拉至此势亦稍逊作热作汗亦即所以泄风也其伏匿之暑与风始无偏胜方得均平互为显现亦始从两治法也以上惟风气専令与牝疟之但寒者不同类牝则独现牝疟之形证此则惟风气胜于暑热者也若痎之内薄于隂者治固同法但暑舍深邃与浅近者方有异同先须度二气之胜负但偏于向营即从主方随证损益次后治暑如石膏秔米防竹叶之类佐以海螵蛸驱逐营舍之固结力转营为卫矣更以常山解夏热之交互定隂阳之且移常即恒乆不变山即艮止不迁之意也若间二日或数日发者可类推矣设兼见足太阳形证者即为舍属足太阳宜桂枝茈胡各半汤太阳为开但寒热交互似乎从枢故即从枢转开甚则大青龙汤主之又太阳从本从标故可从本气之风暑标见之寒化阳象者也兼见足阳明形证者即为舍属足阳明宜桂枝一白虎二汤固阳眀为阖止须治开开开则邪去邪去则旋阖矣倍白虎一分者阳明不从标本从乎中治之湿化故也甚则鼈甲煎丸主之阳明多血多气故也设胃家实大便难者调胃承气汤主之兼见足少阳形证者即为舍属足少阳宜小柴胡汤少阳从本少阳为枢故也兼见足太隂形证者即为舍属足太隂宜小建中汤太隂为开太隂从本故也设自利便脓血时腹自痛者桂枝倍芍药加大黄汤主之此脾家实腐秽当去故也兼见足少隂形证者即为舍属足少隂宜柴胡加细辛汤少隂为枢少隂从本从标故也兼见足厥隂形证者即为舍属足厥隂宜四物加苦楝附子黄芩汤厥隂为阖不从标本从乎中治之火化故也设厥甚者宜下之厥深热亦深故也设稍渇气上撞心心中疼热饥不能食食即吐蚘者乌梅丸主之兼见肺家形证者即为舍属肺募也先宜桂枝黄茋白薇欵冬花散次宜秫米甘草常山之属兼见心家形证者即为舍属心募也先宜桂枝黄芩汤次宜甘草蜀漆常山鼈甲石膏香豉栀子乌梅淡竹叶之属兼见脾家形证者即为舍属脾募也先宜小建中汤次宜秔米常山甘草知母鼈甲之属兼见肝家形证者即为舍属肝募也先宜通脉四逆汤次宜乌梅蜀漆鼈甲女萎知母苦参常山石膏甘草细辛白薇香豉之属兼见肾家形证者即为舍属肾募也先宜桂枝加当归芍药汤次宜防竹叶常山乌梅香豉葱白之属兼见胃家形证者即为舍属胃募也先宜桂枝二白虎一加芍药黄芩牡桂汤次宜藜芦常山皂荚牛膝巴豆之属若先热后寒之温疟其一宜桂枝二麻黄一汤其二宜欵冬白薇茹藘圆若先寒后热之寒疟宜麻黄二桂枝一小青龙一汤若但热不寒之瘅疟其一宜女萎石膏汤或葛根猪苓汤其二宜香豉栀子括楼汤若但寒不热之牝疟宜蜀漆汤或牡蛎汤若秋病者寒甚先宜从风以扶阳次宜主方两治法也若冬病者寒不甚先宜藿香正气散次投主方亦可但当重于从风轻于从暑此必先嵗气无伐天和故也若春病者恶风先宜柴朴汤次投主方亦可若夏病者多汗主方主之虽时值暑气流行亦须偏于从风俟暑风平等本标互显乃可从两治法也设病反其本而已转标阳然于主方重于从暑甚则惟得标方一惟治暑宜白虎汤或竹叶石膏汤更当视其内外证如寒已罢而作热之时必大烦喝大汗出面垢齿垢消渇饮冷而未能解者乃可投之设暑证虽具面齿虽垢而作热之时纵氷水不能寒仍觉淅淅恶风者还从主方重于从风更有一种虽淅淅恶风或啬啬恶寒非若怯寒风之表虚反若遇寒风而身热愈炽者此属隂防阳亢又当重于从暑更有一种寒极而热热极而汗汗极而热不解者表未去也又当重于从风设脉反躁疾或迟伏或狂言迷乱或嘿嘿不欲言不为汗解者病名隂阳交交者死不治更有一种热极而汗汗极而热愈炽或渇或不渇肢体痛烦筋脉挛急汗仍蒸蒸不已者此属寒薄营气转作燎炎设偏于从风必口烂舌龂立见殂毙矣法当宣摄营气以润筋膜若兼身重木强筋肉壅肿者此又属风湿相搏法当宣摄卫气以充肌腠更有一种外证汗出恶热内证胃家实大便难者此属阳明内结更有一种汗烦喘喝消渇饮冷水舌苔白濇随饮随涸者此属胸中热若舌苔白滑者此又属胸上寒更有一种汗烦喘喝消渇饮冷水胸中满闷心下悸冲或呕或哕或欬或噎者此属水郁若水药入口即吐者此又属水逆更有一种大汗出后胃中干烦躁不得眠欲得饮水者少少与饮之令胃气和则愈若脉浮防热消渇者此属胸中水涸若虚烦不得眠反覆颠倒心中懊憹者此又属胸中客热更有一种汗烦喘喝消渇饮沸汤舌苔白滑者此属胃中寒若舌苔灰白频饮频涸者此又属胃中热更有一种舌苔白滑垢腻涎浊者此有宿食未化也在上脘者当吐之在胃中者当下之若时下利食饮不进恶闻食臭嗳气难舒者亦属有宿食设偏于从风必续自汗出手足寒胃中干纵转行承气辈亦难下达肠胃矣更有一种齿舌燥涸或渇饮冷水或渇饮沸汤而中藏隂寒者不可概作热论或食宿饮留则唾液罔周致齿舌燥涸者有之或鼻窒唇掲则吸呼从口致唇舌燥涸者亦有之更有一种舌苔青黒亦不可防作热论或少啖甘酸便令青黒实非本有之色也更有一种舌本无苔而舌皮光薄且红白柔嫩宛如新生望之若有津唾抹之燥涸殆甚者此属妄汗吐下走亡血液所致死不治也以上皆寒热虚实之变附録以备料简至若病乆不愈者此病结为症瘕急治之宜鼈甲煎圆虚劳者宜蜀漆圆或牛膝汤或丁香酒如或暑风淫并而经隧废弛或寒热迁变而升降失序或虚实更作而上下交持或表阳散懈而里隂独沈或营卫亏竭而血气损伤或故病未攘而新邪再袭或食饮过饕而饮留食宿或以欲竭精而形藏化薄或烦劳则张精絶或大怒则形气絶或忧愁思虑复伤脾或形寒饮冷复伤肺或强有用力或劳汗当风或夙疾反显而新疾似隠或新疾方痊而夙疾转炽或有似是而非或有似非而是种种证因亦令病乆不愈者更当度情志之苦欲补防及后先轻重而消息之又不可偏执诸方而概投之矣盖暑藏营舍而为汗烦喘喝及体若燔炭正暑气宣发之本性耳固称必郁肺金之燥化与痹营血之流行而无肺金营血之标证者正所谓在天成气气惟郁化亦所谓先为是动未所生也设不亟正治或早加禁截则在天之暑气转而成在地之火行乘刑金蔵及后为所生病矣如火乘金蔵则少气喘欬血溢血泄啑嗌干耳聋目赤肩背热瘾疹痤疿身热肤痛为浸淫甚则肺气焦满胸中隠隠刺痛口中辟辟燥欬唾涎沫秽浊者肺痿唾脓血腐臭者肺痈此皆火乗金藏所致也如后所生则痹血成劳血脉虚少不能营于五藏六府身体不仁肌肉甲错两眸黒暗目瞑目须眉落毛发折四肢痠痛热烦行动则喘喝手足厥寒衂血咯血卒喘悸冲咽干舌涸里急少腹坚小便癃腰膂痛隂头寒精气清冷夣交失精魂魄飞堕飱泄溏泄食谷不消肠鸣幽幽胪腹都满善盗汗虚烦不得眠马刀挟瘿此皆痹血成劳所致也盖风并卫居而为寒栗鼓颔及善行数变正风气摧拉之本性也固称必动脾土之湿化与痹卫气之外卫而无脾土卫气之标证者亦所谓在天成气气惟郁化亦所谓先为是动未所生也设不亟正治或早加禁截则在天之风气转而成在地之木行乗尅土藏及后为所生病矣如木乗土藏则黄疸肠澼肌肉消痩饮食不能为肌肤体重烦寃肠鸣腹支满身防愤舌难言口吐沫甚则三焦无所御四维断絶肢体尫羸独足肿大此皆木乗土藏所致也如后所生则痹气成劳内闭九窍外壅肌肉卫气散懈少气不足言皮聚毛落血菀于上隂不胜其阳则脉流薄疾并乃狂阳不胜其隂则五藏气争九窍不通甚则目盲不可以视耳闭不可以听溃溃乎若壊都汨汨乎不可止此皆痹气成劳所致也盖或兼得之以沐浴水气舍于皮肤之内与卫气并居者湿化也设湿化不攘则一身尽疼饮发中满头汗出首如裹身黄背强欲得被覆向火甚则肌肉萎行善瘈四肢不举歴节黄汗腹满食减溏泄肠鸣反下甚设更早加禁截则湿化转而成土乗侮水藏矣当病腹痛清厥意不乐体重烦寃胸中不利隂痿不用腰脽痛少腹痛心下痞痛动转不便时害于食足胫寒而逆此皆湿化乗胜所致也盖或兼遇夏气凄沧之水寒藏于腠理皮肤之中者寒化也设寒化不折则水失体用而心气抑心下悸寝汗憎风甚则奔气欬喘水饮支饮眼下浮起如卧蚕胫肿腹大若蛊状设更早加禁截则寒化转而成水乗火藏矣当病身热躁悸骨肉不相着足痿不收持濡泄血溢隂厥奔豚上下中寒讝语心痛热中瞀闷渇而妄冒此皆寒化乗胜所致也如或暑藏营舍舍属足太阳经脉之界分兼见头重腰痛寒从背起先寒后热熇熇暍暍然热止汗难已之经化证者不亟正治或早加禁截必注之经而溜之府当病冲头痛挟脊痛目似脱项似拔腰似折髀不可以屈腘如结踹如裂尻　脚皆痛小指不用甚则癫狂头顖项强痛目黄泪出衂癃闭戴眼直视而遗溺如或暑藏营舍舍属足阳明经脉之界分兼见洒淅寒寒甚乆乃热热去汗出时喜见日月光得火气乃快然之经化证者不亟正治或早加禁截必注之经而溜之府当病顔黒善呻数欠恶人与火闻木声则惕然而惊心欲动独闭户塞牖而处甚则欲上髙而歌弃衣而走贲响腹胀狂乱温淫汗出衂口防唇胗颈肿喉痹大腹水肿膝膑间肿痛循膺乳气街股伏兎骭外亷足跗上皆痛中指不用胃中热则消谷身以前皆热胃中寒则胀满身以前皆寒有不得隠曲女子不月其风消而息贲如或暑藏营舍舍属足少阳经脉之界分兼见身体解防寒不甚热不甚恶见人心惕惕热乆汗出甚之经化证者不亟正治或早加禁截必注之经而溜之府当病口苦善太息心痛脇痛不可转侧面有防尘体无膏泽足外热小指次指不用甚则头颔痛目锐眦痛缺盆中肿痛胸脇肋髀膝外外踝胫絶骨前诸节痛时寒热马刀挟瘿狐惑智失而黄出如或暑藏营舍舍属足太隂经脉之界分兼见意不恱好太息不嗜食多寒热汗出多病至则喜呕呕已乃衰之经化证者不亟正治或早加禁截必注之经而溜之藏当病舌本强胃脘痛腹胀善噫而呕甚得后与气乃快然如衰身体重大指不用甚则舌本痛体难动摇食不下烦心心下急痛溏瘕飱泄水闭黄疸不能卧而强立或怠惰嗜卧股膝内肿厥四肢痿易而不收如或暑藏营舍舍属足少隂经脉之界分兼见呕吐甚多寒热热多寒少欲闭户自处其病难已之经化证者不亟正治或早加禁截必注之经而溜之藏当病嗌痛颔肿不可以顾肩似拔臑似折甚则耳聋目黄两颊间肿颈颔肩臑肘臂外后亷皆痛小腹急痛泄如下重足胫寒逆而骨痿如或暑藏营舍舍属足厥隂经脉之界分兼见腰痛少腹满小便数如癃状气不足意恐惧腹中悒悒然之经化证者不亟正治或早加禁截必注之经而溜之藏当病腰脇痛不可俛仰丈夫防疝妇人少腹肿甚则嗌干面尘脱色胸满呕逆飱泄狐疝四肢满闭淋溲便难而转筋如或暑藏营舍舍属肺募之界分兼见心寒寒甚热热间善惊如有所见之藏化证者不亟正治或早加禁截邪干肺藏矣当病发欬上气甚则大骨枯槀大肉陷下胸中气满喘息不便其气动形期六月死如或暑藏营舍舍属心募之界分兼见烦心甚欲得饮清水反寒少热不甚之藏化证者不亟正治或早加禁截邪干心藏矣当病筋脉相引而急甚则大骨枯槀大肉陷下胸中气满腹内痛心中不便肩项身热破防脱肉目匡陷真藏见目不见人立死其见人者至其所不胜之时则死如或暑藏营舍舍属脾募之界分兼见寒甚腹中痛热则肠鸣鸣已汗出之藏化证者不亟正治或早加禁截邪干脾藏矣当病发瘅腹中热烦心出黄甚则大骨枯槀大肉陷下胸中气满喘息不便内痛引肩项身热脱肉破防真藏见十日之内死如或暑藏营舍舍属肝募之界分兼见色苍苍然善太息其状若死之藏化证者不亟正治或早加禁截邪干肝藏矣当病脇痛出食甚则大骨枯槀大肉陷下胸中气满喘息不便内痛引肩项期一月死如或暑藏营舍舍属肾募之界分兼见洒洒然腰脊痛宛转大便难目眴眴然手足寒之藏化证者不亟正治或早加禁截邪干肾藏矣当病少腹寃热而痛出白甚则大骨枯槀大肉陷下肩髓内消动作益衰真藏未见期一嵗死见其真藏乃与之期日如或暑藏营舍舍属胃府之界分兼见善饥不能食食则腹支满之府化证者不亟正治或早加禁截邪入胃府矣当病留饮吐沫闗格蚘结天癸竭精气衰少甚则羸痩短气胃络脉絶阳络伤则吐血隂络伤则便血见血即死如或暑藏营舍次复风寒两袭而作先热后寒之温疟者不亟正治或早加禁截多致痹气血而成风痹以次乗所谓痹伤形移皆有次也或致风郁成黄或致邪逆胸腹而成蛊也更有一种冬中寒风藏于骨髓次遇大暑邪气与汗皆出证见骨髓消肌肉烁亦先热后寒同名温疟者不亟正治或早加禁截多致形藏损至皮聚而毛落至骨痿不能起于床者死或骨痿不能起于床至皮聚而毛落者死所谓至从下上损从上下也如或暑藏营舍次遇夏气凄沧之水寒更中秋气降肃之风化而作先寒后热之寒疟者不亟正治或早加禁截亦致痹气血而成痛痹或致水闭成疸或致水饮溢出肌肤肠胃之外而成肿也如或隂气先絶阳气独发证见少气烦寃手足热而欲呕而作但热不寒之瘅疟者不亟正治或早加禁截多致身体灼热目盲狂走或致热气所过则为痈脓或致胃疽肠腐其人死身色赤腋下温心下热也更有一种肺素有热厥逆上冲中气实而不泄因有所用力腠理开风寒舍于皮肤之肉分肉之间而发证见肌肉消烁亦但热不寒同名瘅疟者不亟正治或早加禁截多致喘欬血溢毛髪焦折或致肺痿肺痈吐涎沫及浓血也如或暑藏营舍风并卫居独表气防虚不能挈隂自下而上而作但寒不热之牝疟者不亟正治或早加禁截多致隂阳离决血菀于上或致重隂则癫脱阳见鬼其人死身色青胫先寒唇先黒也如或春病者恶风夏病者多汗冬病者寒不甚不亟正治或早加禁截其变生形证此则因时之序以显经藏之化或已兼经藏之化此又因经藏界分转生变承矣至于间日发或间数日发者不亟正治或早加禁截其变生形证以其舍深横连募原内薄六府则易干藏府多致病死不治也然则夏令暑热之气为致病之本因人身营气之舍为奉本之标见秋气降肃之风沐浴之水凄沧之寒为成病之宗乗若卫气三阳此则作病之闗机经藏界分此又营舍之畛畦也故寒热间作及兼经藏之化曰常注经溜府及见乘胜之证曰变是以一嵗之中长幼之病多相似者以暑为时序对待所必有之气故尔乃若五运六气亦作痎疟宜应别论以五嵗六期始一再见为流行相袭加临之化故尔如嵗火太过炎暑流行民病疟其兼证喘欬少气血溢血泄耳聋嗌燥中热肩背热如嵗木不及复则炎暑流火民病寒热其兼证疿疹痈痤如赫曦之纪炎暑施化民病笑疟其兼证疮血流狂妄目赤如阳明司天燥气下临暴热乃至民病寒热其兼证心痛如少隂司天热气下临大暑流行民病寒热其兼证喘呕吐衂鼻窒如阳明之政炎暑大行民病寒热其兼证欬逆嗌塞振栗癃閟三之气燥热交合民病寒热其兼证喘欬气上四之气寒雨降民病疟寒之疾其兼证骨痿血便暴仆振栗谵妄少气嗌干引饮及为心痛痈肿疮疡如少阳之政炎火乃流民病寒热疟其兼证聋瞑色变如太隂之政四之气溽暑蒸化民病疟其兼证腠理热血暴溢心腹胪满而热甚则胕肿如少隂之政三之气大火行民病寒热更作其兼证欬喘目赤气厥心痛四之气溽暑至民病寒热其兼证嗌干黄瘅衂饮发如火郁之发大暑至民病温疟其兼证瘈疭骨痛四肢防愤疡疿呕逆腹暴痛血溢流注目赤心热甚则瞀闷懊憹温汗濡府善暴死也如厥隂在泉风淫所胜民病洒淅振寒其兼证欠呻两脇里急心腹支满鬲咽不通食则呕逆腹胀善噫得后气乃快然身体皆重如少隂在泉热胜则防民病寒热如疟其兼证皮肤痛目瞑齿痛防肿肠鸣气上喘不能久立少腹中痛而腹大如少隂司天热淫所胜民病寒热其兼证欬喘气中唾血衂溺色变甚则疮疡胕肿肩背臂臑缺盆中痛肺胀满膨膨而喘欬如少阳司天火淫所胜民病头痛发热恶寒而成疟其兼证皮肤热痛色变黄赤欬唾血溢热中仰息而为水身面跗肿如阳明司天燥淫所胜寒清于中感而成疟其兼证左股脇痛欬而腹鸣注泄骛溏甚则心暴痛不可反侧嗌干面尘如太阳之胜凝凓且至民病疟其兼证寒厥入胃内生心痛隂中廼疡隠曲不利筋肉拘苛血脉凝泣目如脱寒入下焦为濡防如少隂之复燠热内作民病寒热其兼证振栗讝妄寒已而热肤痛暴瘖少气骨痿膈肠不便外作浮肿如少阳之复大热将至民病疟其兼证鼓栗寒极寒极乃热血溢血泄少气脉萎嗌络焦枯渇饮水浆上为口糜下为跗肿赤黄色变小便数而欠也顾运行之相袭及主客之加临亦莫不以暑热为本因营舍为标见但所显证形皆属藏化所谓病所胜之藏承所不胜之气故也制方施治各有宜忌髙则抑之下则举之有余折之不足补之佐以所利和以所宜同则异之异则从之治寒以热治热以寒所以顺流行安主客而适寒温也设不察时令与流行主客之差别而概治之甚至早加禁截多令暴亡所谓中运行者十全五中天刑者无一生行伤藏故也可不慎欤【頥】性生木鲁不敢强作臆说以资观听谨从经论详别因证之常变衍疏成编聊备叅考岂漫云著述乎况未尽实多千里比肩端祈指驳
　　附方
　　计録方三十八则聊备因证之常其变乗气运先贤未经诠则【頥】又何敢妄叅或借此化而裁之则海内诸方多堪择用诚神而明之则存乎其人焉尔至于拣选药石从上古人不唯审方域辨气必蓄司嵗孕生之物以备一纪之需恐失所精専难以待从逆反佐遂苦欲补防也但世苦绵力七年之病犹难三年之艾况品物咸具者乎是以雷公精叅炮炙以补不逮设并弃置勿遵更或良楛不侔直欲制挺而挞坚利乌乎可
　　疟主方
　　诸方分两已从古方裁减或三之二或五之四设更欲増损须谅因证之微甚以为去就然方大病易除方小病难已也
　　白虎青龙各半汤
　　柴胡【取银州者去须及头用银刀削去黄薄皮少许粗布拭净剉细勿令犯火七钱】升麻【不经雨旸者形色翠碧削去皮用黄精汁浸一宿暴干剉蒸再暴三钱】
　　葛根【取洁白肥嫩者用雪水或秋露润透切片隂干九钱】
　　羌活【去头细剉以淫羊藿拌浥三日暴干去藿五钱】
　　防风【勿用乂头乂尾者乂头令人发狂乂尾发人痼疾取肥大柔润色黄通理者剉细五钱】甘草【取黄中通理者去头尾尖处各四五寸仅取中节切作寸许长入磁器中好酒浸蒸从已至午取出暴干剉细七钱五分】
　　知母【槐砧上剉细干木臼杵捣数千下勿犯铁器七钱】
　　石膏【取洁白如束鍼者研极细用甘草水飞三遍澄清去水晒干再研三两】
　　桃仁【去皮同白术乌豆置磁器中煑三伏时取出劈开心黄如金色为度暴干捣烂五钱】红花【粟米泔浸片刻取出用布袋绞去黄汁青蒿拌覆一宿晒干三钱五分】
　　猪苓【铜刀削去黒皮切作薄片用东流水浸一宿取出剉细以升麻叶对拌蒸一日去叶暴干如无叶即升麻亦可九钱】
　　鲮鲤甲【取近尾甲好酒浸一日择髙洁地上掘一土穴用炭火烧赤置甲于穴内以浄瓦覆之瓦上实土勿令气泄俟冷取出研碎另掘一土穴埋甲过宿次早取用五钱五分】
　　秔米【一合淘浄】
　　右十三味以水三升五合先煮秔米减半升去秔米同诸药煮取升半去滓分三服露置星月下髙洁处横刀其上寅卯时取初服再煮数沸俟病者睡熟推醒服服毕莫共人语覆盖取微似汗二服未发前半时许服服毕温覆勿使寒栗大作热亦渐减三服发后半时许服服毕再半时许方歠热粥饮盏许以充营卫勿食他物损伤药力也
　　痎转方【主方同疟】
　　防竹螵蛸汤
　　防竹叶【取向东枝叶摘去虫蚀及有虫卵秽迹者东流水洗浄二两】
　　海螵蛸【取洁白轻脆重重有纹如通草者用血卤作水浸之并煮一伏时取出掘一土穴烧通红色入螵蛸在内经宿取出研作粗末五钱】
　　常山【连根苗收采者良临用时去苗以甘草剉碎用东流水润湿同拌蒸半炷香勿令气泄俟冷去甘草暴干再用好酒润一宿取出暴干熬捣七钱】
　　秫米【三百粒淘洗】
　　石膏【三两修事同疟主方】
　　右五味以水三升置铜器中浸露星月下髙浄处横刀其上黎明取药于病者卧榻之侧缓火煎取升半分温三服清旦一服未发前食顷一服临发一服三服讫静室中温覆卧当一日勿澡洗并用药汁涂手足心及心胸头面滓亦置枕畔令闻药臭过时不发乃澡洗进食
　　太阳二方
　　桂枝柴胡各半汤
　　桂枝【去皮勿令犯火三钱】
　　芍药【去黄赤皮一层用蜜水拌蒸三次暴三次焙干剉碎五钱】
　　大【取肥大多液者四枚连核劈开】
　　生姜【切片七钱】
　　柴胡【九钱修事同疟主方】
　　黄芩【取中腐心黒者佳用臈水或梅水浸一宿取出蒸半炷香暴干剉用七钱】
　　半夏【毎一两用白芥子末七钱酽醋四两搅浊数千下将半夏投中洗五七遍再用水漂三遍暴干剉碎七钱】
　　人参【熟参于饭上蒸透剉碎生参去芦水浸过宿饭上蒸三次暴三次剉碎五钱】甘草【去头尾尖处各三寸切作五寸长好酒浸一宿栁火上缓缓炙表里皆燥为度剉碎六钱】
　　右九味以水三升五合煮取升半分温三服未发已发发后各一服服法禁忌灋同疟主方
　　大青龙汤
　　麻黄【取色青黄中心空赤者去节剉碎七钱】
　　桂枝【去皮三钱五分】
　　甘草【修事同桂枝柴胡各半汤五钱】
　　杏仁【汤润去皮尖以乌豆白火石各等分用东流水同煑从巳至午取出捣烂三十五枚】大枣【四枚劈】
　　石膏【修事同疟主方一两五钱】
　　生姜【切七钱】
　　右七味以水三升五合先煮麻黄减半升去上沫内诸药煮取一升去滓未发前温服五合温覆取微似汗得汗停后服
　　阳明三方
　　桂枝一白虎二汤
　　桂枝【去皮三钱五分】
　　芍药【修事同桂枝柴胡各半汤六钱】
　　生姜【切七钱】
　　大【四枚劈】
　　秔米【一合淘浄】
　　甘草【修事同桂枝柴胡各半汤七钱五分】
　　石膏【修事同疟主方七钱五分】
　　知母【修事同疟主方七钱五分】
　　右八味以水三升五合先煮秔米减半升去秔米纳诸药煮取升二合分温二服未发临发各一服
　　鼈甲煎丸
　　鼈甲【取緑色九肋者东流水洗去甲外黒皮甲里皮膜栁火上缓缓炙令黄色三两】乌扇【即射干用米泔浸一宿取出以防竹叶同东流水煮之从午至亥待冷去叶暴干七钱五分】黄芩【修事同桂枝茈胡各半汤七钱五分】
　　茈胡【修事同疟主方一两五钱】
　　防妇【栁火上置一新瓦令黄色七钱五分】
　　干姜【市肆者非干即隂干其力微其气浊不堪入药其法用东流水淹三日去皮置流水中漂六日更刮去皮然后暴干置瓷缸中醸三日乃成其气清其力胜为效弥速也七钱五分】芍药【刮去皮一层先用蜜水润透再用好酒润蒸暴三次一两二钱五分】
　　大黄【取文如水纹斑而重者剉片蒸之从巳至未暴干又洒腊水蒸之从未至亥凡七遍暴干却洒淡蜜水再蒸一伏时形如乌膏样乃暴干入药一两二钱五分】
　　桂枝【去皮七钱五分】
　　葶苈【同糯米合置燠上焙令米熟去米捣碎三钱五分】
　　石苇【去黄毛极浄否则射人肺令作欬逆难疗也七钱五分】
　　厚朴【取紫赤辛烈者刮去黄褐粗皮毎一两用生姜自然汁五钱涂炙令尽七钱五分】牡丹【铜刀去心好酒拌蒸从巳至未暴干一两二钱五分】
　　瞿麦【只用蕚殻勿用茎叶设同用令人气噎及小便不禁也修事用苦竹沥浸一伏时取出暴干五钱】
　　紫威【好酒润暴三次七钱五分】
　　半夏【用白芥子末入酽醋中频搅令匀投半夏洗去涎再以水漂暴干三钱五分】人参【饭上蒸熟三钱五分】
　　防虫【柳火上置瓦熬令黄色一两二钱五分】
　　阿胶【先以猪脂浸一宿取出栁木火上炙燥研细七钱五分】
　　蜂窠【用鸦豆同拌蒸之从巳至未取出焙干研细一两】
　　赤消【即消石言赤桂者谬矣用东流水煎三炷香倾瓷盆中俟凝结盆底取用三两】蜣蜋【蒸一炷香焙干去头足再于栁木火上隔瓦炙黄色一两五钱】
　　桃仁【汤润去皮同乌豆白火石煮令中心黄金色为度暴干五钱】
　　右二十三味除鼈甲及另研末外者诸药共作细末取鍜灶下灰一斗清酒一斛五斗浸灰于酒内候酒尽一半即用细布绞去灰着鼈甲于中煮令泛烂如胶再绞取汁纳诸药煎为丸如桐子大空心服七丸渐増至二十一丸
　　调胃承气汤
　　大黄【去皮清酒洗润一宿暴干二两】
　　甘草【去头尾尖处切作五寸长少用酒润栁火上炙令黄色剉碎一两】
　　芒消【东流水煎数百沸泌去脚倾盆中俟凝结盆底取用四两】
　　右三味以水二升煮取大黄甘草八合去滓纳芒消更上火微煑令沸少少温服之
　　少阳一方
　　小柴胡汤
　　柴胡【去头芦削去黄薄皮少许拭浄剉碎一两五钱】
　　黄芩【取中空者用东流水润透蒸半炷香暴干剉碎七钱】
　　人参【饭上蒸熟三钱】
　　甘草【去头尾酒润炙令黄色剉碎五钱】
　　生姜【切片五钱】
　　半夏【一合用白芥子末半合酽醋二合搅数百下投半夏于中洗五七遍再用水漂暴干剉碎】大【三枚劈】
　　右七味以水三升煑取二升去滓再煎取升半分温三服未发已发发后各一服
　　太隂二方
　　小建中汤
　　桂枝【去皮六钱】
　　甘草【去头尾酒润炙黄剉碎四钱】
　　大【四枚劈】
　　芍药【削去皮一层蜜水润透蒸暴三次剉碎一两二钱】
　　生姜【切六钱】
　　胶饴【二合】
　　右六味以水三升煑取一升去滓纳胶饴更上微火消解分温二服未发将发各一服呕家酒家不宜服酒呕家不喜甘故也当去胶饴仅用桂枝汤主之
　　桂枝倍芍药加大黄汤
　　桂枝【去皮六钱】
　　芍药【削去皮一层蜜水润蒸三次暴三次剉碎一两二钱】
　　大黄【清酒洗七钱】
　　生姜【切六钱】
　　甘草【去头尾酒润炙黄色四钱】
　　大【四枚劈】
　　右六味以水三升煑取升二合去滓分温两服未发临发各一服
　　少隂一方
　　柴胡加细辛汤
　　柴胡【去头芦削去黄薄皮少许拭浄剉碎一两】
　　黄芩【取中空者用流水润透蒸半炷香暴干剉碎七钱】
　　人参【饭上蒸熟三钱】
　　甘草【去头尾酒润炙令黄色剉碎四钱】
　　生姜【切六钱】
　　半夏【一合用白芥子末半合酽醋二合搅浊匀投半夏洗数次再以水漂暴干剉碎】大枣【劈四枚】
　　细辛【取北地一根只一叶茎柔根细端直而长色紫味辛嚼之习习如椒者始真修事拣去双叶者切去头上子以水浸一宿暴干剉碎三钱】
　　右八味以水三升煑取二升去滓纳细辛再煎取升半去滓分温三服未发已发发后各一服
　　厥隂二方
　　四物加苦楝附子檗皮汤
　　当归【去芦头好酒浸一宿暴干七钱】
　　芍药【去粗皮一层蜜水润蒸暴三次六钱】
　　干地黄【用砂仁拌蒸一伏时七钱】
　　芎防【东流水润透剉片拌青蒿蒸一炷香暴干六钱】
　　苦楝子【柳木火上置瓦焙干再用好酒拌蒸令透待皮软去皮核取肉水煑一伏时干六钱】附子【取重一两六七钱者用生熟汤浸半日勿令气泄取出以白灰裛之数易令干外裹大麦麫于栁木灰中炮令皮拆待冷去麫去皮破开三钱】
　　黄檗【取厚寸许者去麤皮毎两用蜜三钱和水涂炙令尽色黄为度七钱】
　　右七味以水三升缓火煑取二升去滓再用缓火煎至升半分温三服未发已发发后各一服
　　乌梅丸
　　乌梅【八十枚用苦酒浸一宿去核置甑内藏三升米中蒸至米熟取出捣如泥】
　　细辛【取北地一根只一叶端直极辛者水浸半日暴干一两二钱】
　　干姜【取如法修事白干姜一两】
　　当归【去芦头用全身少去尾酒浸一宿暴干剉碎一两】
　　黄连【去芦及毛用浆水浸二伏时取出于栁火上焙干剉碎三两二钱】
　　附子【一两二钱修事同上方】
　　蜀椒【无花作实者曰蜀椒有花作实者曰花椒花椒形小而赤蜀椒形大而紫修事去梗及椒瞳闭口者闭口者有毒误服令人卒中难治也先用好酒润蒸从巳至午蒸时宻固勿使气泄蒸足待无气取出入瓷瓶中勿伤风也遂封固瓶口于栁木灰火中缓焙干俟冷取出一两】桂枝【去皮一两二钱】
　　人参【饭上蒸熟一两二钱】
　　黄檗【去粗皮用生蜜水浸半日取出暴再用蜜涂炙毎一两用蜜五钱炙尽为度剉碎一两二钱】
　　右十味异捣筛各治之然后和匀以乌梅膏和药令相得再入炼蜜少许纳臼中杵千余下丸如梧桐子大饮汤服十丸日三服渐加至二十丸禁生冷滑物臭食等
　　肺疟二方
　　桂枝黄茋白薇欵冬花散
　　桂枝【去皮三钱】
　　黄茋【去头上皱皮蜜水润透蒸半炷香取出炙燥槐砧上剉碎五钱】
　　白薇【取山东所产者柔黄而香用糯米泔浸一宿取出暴干槐砧上剉碎蒸之从巳至申五钱】欵冬花【取防见花者良如已芬芳则无气力防去向里裹花蕋殻并向里实如栗零殻及枝叶用甘草水浸一宿却取欵花叶拌蒸一夜去叶暴干三钱】
　　芍药【削去皮一层蜜水润蒸三次暴三次剉碎六钱】
　　石膏【研细甘草水飞澄暴五钱】
　　知母【槐砧上剉碎干木臼中捣烂五钱】
　　右七味为麤末毎服五七钱水煎服
　　秫米常山甘草汤
　　秫米【二百二十粒淘洗净】
　　常山【临用去苖以甘草剉碎用东流水拌润蒸半炷香俟冷去甘草暴干再用好酒润一宿取出暴干捣一两五钱】
　　甘草【去头尾好酒浸蒸从巳至午暴干剉碎三钱】
　　右三味以水三升煮取升半去滓分温三服发时令三服尽
　　心疟二方
　　桂枝黄芩汤
　　桂枝【去皮三钱】
　　石膏【研细水飞澄暴五钱】
　　甘草【去头尾酒润炙黄剉四钱五分】
　　柴胡【去头芦削去黄薄皮少许剉一两二钱】
　　人参【去芦饭上蒸暴三次剉碎四钱五分】
　　半夏【用白芥子末入酽醋中搅匀投半夏洗三五遍漂过暴干剉碎四钱】
　　黄芩【取腐肠者东流水浸透蒸半炷香暴干剉碎四钱五分】
　　知母【槐砧上剉碎干木臼中杵烂五钱】
　　右八味为粗末毎服五七钱水煎服未发将发发后各一服
　　栀子香豉淡竹叶汤
　　栀子【去殻取仁用甘草水浸一宿取出焙干捣筛为末十三枚】
　　香豉【如法修事者小半合其法用大黒豆三斗六月内淘浄沥干蒸熟取出摊蓆上待防温以青蒿覆之毎三日一防待黄衣上遍即取暴干筛浄更用东流水拌润干湿得所以汁出指间为度安瓮中筑实上以桑叶盖之厚三四寸宻封以泥日中暴七日取出摊暴一时许又用秋秔拌入豆内复安瓮中暴七日取出摊暴一时许复安瓮中暴七日如此七遍取出蒸之摊令气歇复收极浄瓷瓮中筑极实宻封瓮口一月后即成矣】
　　淡竹叶【粟米泔洗三遍切碎半斤】
　　甘草【去头尾蜜水润透涂酒炙黄色剉碎四钱】
　　蜀漆【连根收采者佳临用时去根以甘草剉细将东流水润透拌入蜀漆内蒸之勿使气漏俟冷去甘草取蜀漆剉碎又拌甘草水干湿得所蒸之俟冷暴干一两】
　　常山【临用去苗同甘草末水润拌蒸俟冷去甘草取常山剉碎再用好酒拌润一宿取出捣一两五钱】
　　鼈甲【取九肋者三两洗去甲外黒皮甲里皮肉置罐中用酽醋煮干取出炙燥剉碎一两三钱】石膏【研细甘草水飞澄暴再研二两】
　　乌梅【十枚汤润去核入米中蒸烂焙干】
　　右九味以水三升五合煮取升半去滓分温三服未发前令三服尽
　　脾疟二方
　　小建中汤【方见太隂】
　　甘草知母鼈甲圆
　　甘草【去头尾好酒浸蒸从巳至午取出暴干五钱】
　　知母【槐砧上剉碎入干木臼内捣烂一两】
　　鼈甲【取九肋者洗去皮肉酽醋煮透炙黄色一两】
　　常山【临用去苗用甘草末同水拌蒸取出好酒润一宿三两】
　　右四味末之炼蜜和圆梧子大毎服十粒好酒下未发临发正发各一服
　　肝疟二方
　　通脉四逆汤
　　甘草【去头尾酒润炙黄色七钱】
　　干姜【取如法修事白干姜切一两】
　　葱白【五茎】
　　细辛【取真北地者水浸一宿暴干剉碎七钱】
　　右四味以水三升煮取一升去滓分温再服其状若死兼下利脉絶者加附子五钱生用
　　乌梅白薇细辛圆
　　乌梅【汤润去核纳米中蒸之米熟为度取出暴干一两】
　　蜀漆【临用去根同甘草末拌匀水润蒸之俟冷去甘草取蜀漆剉碎又拌甘草水再蒸半炷香暴干一两】
　　鼈甲【取九肋者五枚洗去皮肉入酽醋煎干取出炙燥捣粉二两】
　　白薇【糯米泔浸一宿取出暴干槐砧上剉细蒸之从申至巳暴干一两】
　　女萎【竹刀刮去皮节及须蜜水浸一宿取出蒸一炷香焙干一两一钱】
　　知母【剉碎干木臼内杵捣一两二钱】
　　苦参【糯米浓泔浸一宿其腥秽自浮于水上重重淘过即蒸之从巳至申暴干剉碎一两】常山【临用取苗同甘草末水润蒸之俟冷去甘草取常山剉细再拌酒蒸之暴干一两】石膏【取洁白如束鍼者入砂罐内埋栁木火中煨令红色取研极细用甘草水飞过澄清去水暴干二两】
　　甘草【去头尾入瓷器中用好酒浸蒸从巳至申取出暴干五钱】
　　细辛【取北地端直极辛者用水浸一宿暴干八钱】
　　香豉【如法修事者一合】
　　右十二味为极细末炼蜜圆如梧子大酒服十圆日再渐増至二十圆饮服亦得
　　肾疟二方
　　桂枝加当归芍药汤
　　桂枝【去皮六钱】
　　芍药【去皮蜜水蒸暴三次一两】
　　甘草【去头尾酒润炙四钱】
　　生姜【切六钱】
　　大【四枚劈】
　　当归【去芦头及尾少许酒浸一宿暴干剉一两】
　　右六味以水三升煑取升半去滓分温三服未发将发发后各一服
　　葱白香豉汤
　　葱白【洗浄一握】
　　香豉【如法修事者四合】
　　防竹叶【取东畔枝叶拣去虫蚀及有卵秽迹者东流水洗浄切半升】
　　乌梅【十枚汤润去核藏米中蒸烂】
　　常山【临用去苗同甘草末水润拌蒸俟冷取出去甘草剉碎酒润一宿熬捣一两五钱】
　　右五味以水三升煮取二升去滓分温三服未发前令三服尽
　　胃疟二方
　　桂枝二白虎一加芍药黄芩牡桂汤
　　桂枝【去皮三钱】
　　芍药【去皮蜜水蒸暴三次剉碎六钱】
　　生姜【切三片】
　　甘草【去头尾酒浸蒸炙令黄色四钱】
　　大【三枚劈】
　　秔米【半合淘浄】
　　石膏【研细甘草水飞过澄暴一两五钱】
　　知母【槐砧上剉碎干木臼中杵捣五钱】
　　黄芩【取腐肠者东流水润透蒸之暴干六钱】
　　牡桂【取厚寸许色紫赤味辛甜者去内外粗皮一层剉碎勿令见火三钱】
　　右十味以水四升煮取升半去滓分温三服未发将发发后各一服
　　藜芦圆
　　藜芦【去头用糯泔汁煑之从巳至未熬黄色一两】
　　皂荚【新汲水浸一宿铜刀削去皮毎二两用乳酥一两反覆炙令黄色捶去子一两】牛膝【去芦用黄精汁浸一宿焙干一两】
　　常山【临用去苗同甘草末水拌蒸之俟冷取出剉碎再以好酒润一宿捣烂暴干一两】巴豆【去殻敲碎毎一两用麻油并酒各七合煮干研膏四钱】
　　右五味末之炼蜜圆如小豆大旦服一圆正发一圆一日勿饱食以瘥为度
　　温疟二方
　　桂枝二麻黄一汤
　　桂枝【去皮四钱】
　　芍药【削去皮蜜水蒸暴三次剉四钱】
　　生姜【切四钱】
　　甘草【去头尾酒润炙黄剉三钱五分】
　　大【二枚劈】
　　杏仁【汤润去皮用乌豆白火石等分同东流水煑从巳至午捣烂九枚】
　　麻黄【去节三钱】
　　右七味以水三升先煮麻黄减半升去上沬纳诸药煮取一升去滓分温二服温覆取防似汗未发前令二服尽
　　欵冬白薇茹藘圆
　　欵冬花【去向里裹花蕋殻及向里实如栗零殻并枝叶用甘草水浸一宿再取欵冬叶相拌蒸一夜暴干一两五钱】
　　白薇【糯米泔浸一宿取出槐砧上剉细蒸之从申至巳暴干一两一钱】
　　百合【用懐生地黄汁拌润透蒸半炷香取出暴干六钱】
　　知母【槐砧上剉碎干木臼杵捣六钱】
　　地骨皮【东流水洗去土捶去心用甘草汤浸一宿焙干一两】
　　桃仁【汤润去皮用白术乌豆同东流水煮至中心黄金色为度取出捣八十一枚】参【入甑内用蒲草重重相隔蒸两伏时暴干再拌兎丝子末蒸三炷香去兎丝子暴干入木臼内杵捣六钱】
　　沙参【真者多出辽地形似人参又似防风修长黄白体实有心心黄而肉白也同紫菀拌蒸一炷香去紫菀暴干剉碎七钱】
　　肉苁蓉【酒浸一宿至明以防刷去砂土浮甲破中心去白膜如竹丝草样者入甑蒸之从午至酉取出再用乳酥炙透六钱】
　　鼈甲【取九肋者洗去皮肉酽醋煮透栁木火上炙黄脆一两】
　　蜀漆【临用去根同甘草末水润拌蒸去甘草暴干剉碎再拌甘草水蒸之六钱】
　　人参【饭上蒸暴三次五钱】
　　香豉【一合取如法修事者】
　　乌梅【一合润去核藏米中蒸烂】
　　银州柴胡【去头芦削去黄薄皮少许一两】
　　升麻【削去粗皮黄精汁浸一宿暴干剉蒸一两】
　　牡桂【去表里皮取心五钱】
　　常山【临用时去苗同甘草末水润拌蒸去甘草剉碎再用酒润一宿一两】
　　前胡【削去苍黒皮及芦头细剉以甜竹沥浸令润暴干一两】
　　海螵蛸【用血卤煮一伏时取出择髙洁地上掘一土穴用炭火烧通红少停置螵蛸于穴中上以瓦覆之次早取出一两七钱拌雀卵十枚暴干为度】
　　茹藘【即蒨根勿用赤栁草根但形相似而味酸濇误服令作内障修事去薄皮少许以极大鯾鱼去肠纳茹藘于腹内蒸至鱼熟取出暴干再换鱼又如前蒸暴法凡七遍剉碎一两七钱】
　　右二十一味为末炼蜜圆如梧子大空心煎细茶下三十圆日三服
　　寒疟一方
　　麻黄二桂枝一小青龙一汤
　　麻黄【去节去钱】
　　杏仁【润去皮同白火石乌豆煮之从巳至午捣烂二十七粒】
　　桂枝【去皮三钱】
　　甘草【去头尾酒润炙黄色三钱】
　　芍药【去粗皮蜜水蒸暴三次三钱】
　　生姜【切三钱】
　　细辛【北地者水浸一宿暴干三钱七分】
　　半夏【小半合用酽醋搅白芥子末投半夏洗令涎尽再以水漂】
　　五味子【取北地极肥大者以铜刀分作两片用蜜浸蒸从巳至申更以浆水浸一宿焙干四十九粒】
　　干姜【三钱取如法修制白干姜】
　　右十味以水三升先煮麻黄数沸去上沫纳诸药煮取一升去滓分温二服未发一服温覆取微似汗得汗停后服
　　瘅疟三方
　　女萎石膏汤
　　知母【槐砧上剉碎干木臼中杵烂一两三钱】
　　石膏【研细甘草水飞过澄暴三两绵裹】
　　甘草【去头尾蜜润透炙黄色一两】
　　秔米【一合淘浄】
　　牡桂【去表里皮一层一钱】
　　女萎【铜刀削去皮节及须蜜水浸一宿取出蒸一炷香焙干二两七钱】
　　防竹叶【采东畔枝叶拣去虫蚀及有虫卵秽迹者东流水洗浄一升】
　　右七味以水五升煮至米烂去滓内诸药煮取二升分温二服温覆令微似汗汗出者愈
　　葛根猪苓汤
　　葛根【用雪水或秋露润透隂干剉碎一两】
　　猪苓【削去黒皮切作薄片东流水浸一宿取出剉片用升麻叶拌蒸一日去叶暴干如无叶升麻亦可用五钱】
　　泽泻【剉碎酒浸一宿取出暴干五钱】
　　茯苓【捣细水飞去膜澄清暴五钱】
　　滑石【取洁白者以竹刀刮浄研如粉毎两用牡丹皮二两同煮三炷香去牡丹皮以东流水淘过暴干七钱】
　　石膏【煆赤研细甘草水飞过澄晒再研一两】
　　阿胶【五钱】
　　地骨皮【东流水洗浄刷去土捶去心甘草水浸一宿焙干】
　　栀子【去殻取仁用甘草水浸一宿取出暴干捣筛为末五钱】
　　右九味以水四升先煮八味取升半去滓纳阿胶烊消分温二服
　　栀子栝楼汤
　　栀子【五钱修治同上方】
　　栝楼根【取大三围者去皮捣烂以水澄粉暴干七钱】
　　香豉【小半合取如法修事者】
　　淡竹叶【东流水洗切小半升】
　　葛根【秋露润透隂干剉碎一两一钱】
　　猪苓【削去粗皮切片东流水浸一宿取出同升麻麻黄等分水润拌蒸一炷香勿令泄气去升麻麻黄暴干九钱】
　　滑石【一两修事如上方】
　　牡丹皮【铜刀削去骨剉碎同桃仁等分酒润蒸暴三次去桃仁七钱】
　　知母【槐砧上剉碎干木臼中捣烂五钱】
　　生姜【切七钱】
　　右十味以水三升五合煮取升半去滓分温三服牝疟二方
　　蜀漆散
　　蜀漆【临用去根用甘草末拌蒸一炷香去甘草栁火上炙燥另作细粉】
　　云母【烧二日夜研作细粉埋深土过宿】
　　龙骨【香草汤洗两度捣粉绢袋盛之另取云母粉防袋外蒸两炷香取出悬井面上过宿】
　　右三味取浄末各等分未发前水浆服方寸匕
　　牡蛎汤
　　牡蛎【以盐水煮一伏时再入火中煆赤研粉一两五钱】
　　麻黄【去节一两】
　　蜀漆【临用去根汤浸一宿同甘草末润蒸之俟冷去甘草剉碎再拌甘草水润过宿暴干八钱如无蜀漆以常山代之】
　　甘草【去头尾酒浸蒸之从巳至午暴干剉碎五钱】
　　右四味以水三升先煮蜀漆麻黄减一升去沫纳诸药煮取一升先饮半升得即吐再饮之
　　冬病一方
　　藿香正气散【此方四时咸宜】
　　大腹皮【温汤洗浄暴干用生姜汁拌蒸一炷香暴干三两】
　　白芷【去皮以黄精汁拌润蒸一伏时暴干今市卖者皆用石灰拌蒸更拌石灰收蔵服之为害甚深慎之慎之三两】
　　茯苓【去皮为末水飞去膜澄暴三两】
　　蘓茎叶【东流水洗暴干三两】
　　真藿香【东流水洗暴干三两】
　　厚朴【取厚寸许及色赤气烈者去粗皮毎一两用姜汁五钱涂炙令尽二两】
　　白术【米泔浸一宿取出拌山黄土蒸暴七次二两】
　　广橘皮【去白剉细以鲤鱼皮裹一宿至明取用二两】
　　桔梗【去头上尖硬处四五分并两畔附枝于槐砧上剉细用生百合捣膏同投水中浸一伏时滤出缓火焙干毎桔梗一两用百合六钱二两】
　　半夏【用白芥子末搅酽醋内令匀投半夏洗三五次再以水漂暴干二两】
　　右十味捣作极细末毎服三钱姜三片一枚煎汤服日二服未发一服发后一服
　　春病一方
　　柴朴汤
　　柴胡【去头芦及黄薄皮少许剉碎二钱】
　　独活【剉碎以淫羊藿拌浥二日暴干去藿二钱】
　　前胡【削去苍黒皮及芦头剉碎以甜竹沥浸令润暴干二钱】
　　黄芩【取腐肠者东流水润透蒸半炷香剉碎暴干二钱】
　　茅山苍术【去芦及须糯米泔浸透削去黑皮再用米泔浸一宿取出暴干剉碎同脂麻拌炒黄色去脂麻二钱】
　　厚朴【二钱修事同上方】
　　广橘皮【二钱修事同上方】
　　半夏麴【二钱取如法修事者其法用白芥子末入酽醋内搅令匀投半夏洗三五遍水漂过暴干末之用生姜汁和匀揑作饼上下覆苍耳叶如造麴法俟黄衣上遍暴干收用】
　　白茯苓【二钱修事同上方】
　　藿香【二钱洗】
　　甘草【一钱修事同上方】
　　生姜【三钱切】
　　右十二味以水二升煮取一升五更一服未发前一服气弱人加人参一钱白术二钱
　　夏病二方
　　白虎汤
　　石膏【研碎甘草水飞澄暴四两】
　　甘草【去头尾酒润炙黄色三钱】
　　知母【槐砧上剉碎干木臼中捣烂一两三钱】
　　秔米【一合淘】
　　右四味以水三升五合先煮秔米减半升去滓纳诸药煮取升半去滓分温三服
　　竹叶石膏汤
　　竹叶【一把采东畔枝叶】
　　石膏【三两修事如上方】
　　半夏【半合用白芥子末搅入酽醋内令匀投半夏洗三四次水漂暴干剉碎】
　　甘草【三钱修事如上方】
　　麦门冬【不必去心杵烂二两】
　　人参【饭上蒸暴三次七钱】
　　秔米【一合洗】
　　右七味以水四升煮取二升去滓纳秔米煮令米熟成汤去米分温三服
　　病乆不愈四方
　　鼈甲煎圆【方见阳明】
　　蜀漆圆【方见牝疟】
　　牛膝汤
　　牛膝【取肥大长数尺者去芦剉碎用黄精剉片同拌蒸一炷香去黄精暴干四两】
　　右一味以水四升煮取二升分温二服未发时一服临发时一服用好酒二升煮取亦善
　　丁香酒
　　丁香【勿令犯火竹刀切片一钱】
　　防榔【头圆矮毘者为榔形光紫纹者为防防力小榔力大也凡使用防择穏正而坚有锦纹者以竹刀削去底细切之勿令经火四钱】
　　乌梅【取肥大者汤润去核藏米中蒸熟三枚】
　　常山【临用去苗剉片三钱甘草水润蒸一次取出再用人参三钱拌匀水润一宿饭上蒸饭熟为度去人参暴干】
　　右四味盛一绢囊内用好酒两碗浸之从巳至夜露置星月下髙洁地横刀其上临发日寅卯时徐徐服如无量人作数次服完如胃寒人仅可重汤防温但不宜热服恐作呕逆也服毕温覆极暖静室中卧当一日勿澡洗过时不发方进糜粥避风七日设不瘥再作服如前法
　　右録诸方皆古人成案各有深意存焉盖人之病或有证同而因异或有因同而证异或有因证似是而非或有因证似非而是者故所贵在尽察因证之常变及探索古人所以立方之绳则则我亦可以效法处方矧有古方之可循者乎否则頥惧其操方以希合也合其幸不合且以病试方矣【頥】窃于此颇三致意











