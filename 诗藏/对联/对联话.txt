对联话

清 吴恭亨著

卷一
题署一
卷二
题署二
卷三
题署三
卷四
题署四
卷五
庆贺
卷六
哀挽一
卷七
哀挽二
卷八
哀挽三
卷九
哀挽四
卷十
哀挽五
卷十一
杂缀一
卷十二
杂缀二
卷十三
杂缀三
卷十四
谐谑


卷一
题署一
　　金山之胜，在俯临扬子江，从水次送睇楼观，皆作飞动之势。山有明月亭，伊墨卿知府秉绶署联云：“月明如昼；江流有声。”用成语雄桀惊人。山又有皇帝行官，或署联云：“江澄万顷净如练；峰峙一拳高入云。”视伊作较逊，然不害为秀语也。又，潘伟如题江天一览亭联云：“天镜照晴空，李白乍来又坡老；石钟留胜迹，小姑依旧对彭郎。”语亦新颖。又，江湘岚峰青题扬州二十四桥联云：“胜地据淮南，看云影当空，与水平分秋一色；扁舟过桥下，闻箫声何处，有人吹到月三更。”都是寻常字面，一经名手烹调，便若清脆可口。又，陶潭题安庆大观亭联云：“倚槛苍茫千古事；过江多少六朝山。”雄兀只绝六合。又，武进胡君复凤阳谯楼联云：“王孙不归，芳草何曾歇；城郭犹是，白云无尽时。”吊古不说破，更若俯仰无端。
　　
　　桃源郭兰孙举人世钦题陶朱祠联云：“半亩此迎神，越国江山留垄断；五湖长浪迹，吴宫花草入扁舟。”按，此语特真切不浮。记辛卯年客常德知府署，贵筑王叔陶知县钧诵人题虞姬庙联云：“今尚祀虞，东汉已无高后庙；斯真霸越，西施曾上范家船。”对幅抬高本题，饶有思议。又，某氏杨椒山继盛祠联云：“燕市宅犹存，三疏共传公有胆；钤山堂尚在，十年不出彼何心。”亦工。按，钤山，严分宜自署堂名也。
　　
　　友人田春庵金楠，居县八都东溪，因以东溪自号。尝书门联云：“东山闲并谢公卧；溪水辱于柳子愚。”又：“东南自古多佳山水；溪壑之流为海波澜。”又：“东壁所藏图书皆古；溪堂既作鱼鸟与亲。”皆用东溪字嵌首，巧不伤佻。新化曾莆卿传构，亦有县渔浦书院嵌字门联云：“渔猎群经，导扬百氏；浦云十色，溪月九霄。”嵌字处典重不佻。予记大庸天门书院有两联皆系嵌字，皆卓绝无两。其一云：“天作君师；门罗将相。”又一集句云：“天上麒麟原有种；门前桃李自成春。”又，永顺县有书院曰“雅丽”，其门联云：“雅言诗，雅言书。雅言执礼；丽乎天，丽乎地，丽乎人文。”以经对经，直如生铁铸成。
　　
　　渔浦书院在县西八都渔浦，田东溪有—长联，熔铸其地山川人物，一纵一横，语气极轮囷，联录如下：“峒蛮讧汉，土酉啸明，中更李唐赵宋，上下古今二千年，禽狝草薙，汔无宁时，日月曾几何，弦歌诗书，盖四海承平久矣；澧水带前，太华屏后，远环龙寨天门，蜿蜒磅礡数百里，鳞错虬蟠，凑此堂宇，乾坤兹一洗，将相文武，与诸君深造期之。”又有楹联三首，均典重称题，然以兹联为称首。记前此举放翁“渔浦江山天下稀”句为联，而难其对。久之，临澧友人黄心斋基传叩之乩笔，得太白“建安文章蓬莱骨”七字，语气恰肖书院，亦一奇也。其后甲辰乙巳予来主讲，亦题二联。一云：“新学阐欧美；深山生龙蛇。”一云：“茹澧百派合；太华一峰高。”茹澧、太华，皆附近渔浦山水之名。又澧县澧阳书院，安化陶文毅澍未达时曾主讲席，尝留一联云：“台接囊萤，如车武子方称学者；池临洗墨，看范希文何等秀才。”予最喜诵之。近石门黄碧川按察照临主讲时，亦有题联云：“故老说宋玉屈原，自六经以来，骚坛嗣响；大江历岷山沱水，挟九澧同去，学海朝宗。”按，出幅犹人意中所有，对幅则穿穴经心，体态特为雄兀。
　　
　　唐张巡、许远死守睢阳稽贼峰，史称其功在天下，后人为立双忠庙。某氏题联云：“禄山、庆绪，悍然其无君父，当年即弃孤城，效忠乱贼，曾邀富贵之几时；今狐、尹奇，不幸而有子孙，今日试登双庙，下拜先生，将置祖宗于何地。”按，此联断制有体，酷似—则史评。又，王澄川岳武穆联云：“为臣死忠，为子死孝，大丈大当如此矣；南人归南，北人归北，小朝廷岂求活耶。”亦饶有生勍之气。又，某氏关壮缪祠联云：“其为气也配义与道；未若髯之超群绝伦。”以经对史，超轶卓绝。
　　
　　同治末，贵溪姚密斋进士步瀛宰吾县，特多惠政，予撰县书为之列传，兹复得其县斋数联。一云：“举动即愆尤，常恐已过不闻，获戾于朝廷百姓；官民多壅隔，安得下情上达，推恩如父子一家。”二云：“尔室有青天，只此一片冰心，夜夜焚香盟上帝；群黎皆赤子，唯余满腔热血，时时洒泪到吾民。”三云：“国法不容宽，可怜赤子何知，误蹈桁杨三尺苦；君恩非易报，自愧长官无状，空叨雨露九重恩”。四云：“慈惠戒优容，总在诚心行实政；利名都摆脱，本来廉吏即真儒。”五云：“民不可欺，常愁自折儿孙福；官非易做，怕听人呼父母名。”六云：“百里才疏勤补拙；一官俸薄俭能廉。”七云：“宦海浮沉容吏隐；官衙清净似僧寮。”以上各联，予儿时从县堂皇抄得者，今多不可复见，岂后来者恶其语悚切不便于己而撤去耶？然姚之实心为政，即此可得其大凡。又有二联亦清迥拔俗。一云：“池小堪留月；亭虚不碍风。”一云：“淡如秋菊何妨瘦；清到梅花不畏寒。”接次联结语可以证见其清不畏人知矣。与姚作同一用心者，为成果亭格题广东巡抚署厅事云：“花竹一庭，是亦中人十家产；轩窗四壁，可无广厦万间心。”尤为能言其大。又，山东巡抚署珠泉精舍联云：“对一碧渊潭，便欲澄清及民物；看百年乔木，须知盘错待冰霜。”下语尤为见道。
　　
　　吴县吴清卿大澂抚湘时，辟招贤馆以罗士，自署联云：“叶公好龙，真龙必出；伯乐相马，凡马皆空。”按，联措语极浑成，特吴之礼贤未必能称是语。观其以钦差度辽，一遌日本军即奔溃，有以知其幕下无真龙矣。记倪豹岑巡抚文蔚荆州府厅事一联，似确有礼士勤官之抱，录之：“问谁为倚马才，请试万言，断不吝阶前尺地；愿相戒牧猪戏，习勤有甓，慎毋抛世上分阴。”又，武承谟无锡县署联云：“工堪比官，斧斤利刃随手携来，因材而用；医可喻政，硝磺猛剂有时投下，看病何如。”亦自罕譬。
　　
　　彭刚直玉麟有题泰山联云：“我本楚狂人，五岳寻山不辞远；地犹邹氏邑，万方多难此登临。”集成语天然如铸。又，湖北鹦鹉洲有湖南木商会馆，易实甫顺鼎亦题集句联云：“维楚有材，大厦于今要梁栋；因树为屋，故乡无此好湖山。”亦为绝无仅有之作。又，陕西省城湖南会馆集句联云：“维楚有材；于豳斯馆”。可云确切不移。四川新都桂湖曾文正国藩题联云：“五千里秦树蜀山，我原过客；一万顷荷花秋水，中有诗人。”又，范肯堂当世狼山雷祖殿联云：“百里蒙庥，山川大神享于此；万方多难，云雷君子意如何？”一诗人吐属，一经生吐属，语均不凡。
　　
　　贵州修文县署有知县李韵萸题联，系嵌修文二字，联云：“修其孝悌忠信；文以礼乐诗书。”极舂容大雅。又，河东道署有一联云：“薰弦一曲留天地；山色中条郁古今。”盖河东道兼绾盐政，而道署者又面中条山，斯为贴切矣。予有零阳小学堂嵌字联云：“零溪东环，群流并纳；阳适南倚，千仞独高。”盖零溪，水名；阳适，山名，均县胜境。又有姑轩嵌字联代醉六作云：“姑射之说无稽，空皆属魔，虽三千一微尘，亦有世界；轩农去今未远，理在唯物，必六十四原质，始成我身。”搬科学名词入文，自意尚不束缚言诠。
　　
　　张文襄之洞有题广雅书院联云：“文加大历十才子；园似将军第五桥。”绝工雅无伦。又，董云岩琵琶亭联云：“一弹流水一弹月；半入江风半入云。”工雅亦与张作同。梁氏《楹联三话》云，孤山第一楼有洪稚存联云：“第一楼边浮大白；初三月上荡空青。”语极雄秀。又，孤山苏公祠有一阁子当吴山横处，曰“横翠”，集句联云：“今日重来问鸥鹭；故乡无此好湖山。”梁氏称出句为何岩叟潜斋集句，人或不熟习，良然。
　　
　　东溪日记载，汤文正斌题无锡惠山邹忠公浩祠联云：“六经万户千门，只慎独两言，上接泗洙，下肩伊洛；三疏九年再窜，痛引裾一决，晚行岭海，夜渡潇湘。”以为浩气伟词，非邹先生不能当，非文正不能作，良然。题祠廨联能作庄语、作规讽语与文正同工者，又得数联。一、沈秋河教官署门云：“读书人惟这重衙门，可以无妨出入；做官的当此种职分，也要有些作为。”二、《楹联四话》一联云：“但愿人为宰相器；莫忘我做秀才时。”亦工合。三、某题典史署云：“作无品官，行有品事；读百家书，成一家言。”按，清制典史未入流，故曰无品官。然作者自视殊不薄矣。四、奔牛镇巡检署云：“鼠雀无争，民谓时清官亦懒；苞苴必却，生来贫惯本非廉。”末幅恬适近道。
　　
　　上文录安庆大观亭联，盖亭为元余忠宣阙就义处也，故多凭吊佳作。如黄岩吴宝桢联云：“凤水龙山，江左人文相望；吴头楚尾，中流形胜在兹。”又，颍州程从周文炳联云：“片土寄忠魂，听槛前万马江声，滚滚惊疑征鼓动；孤城销战气，指窗外二龙山影，苍苍飞入酒杯来。”又，宁乡岳百川障东联云：“东流江海汇，揽此地一亭风月，休忘却几辈乡贤，百战余生，鹅鹳千军雄剑泪；南宋古今悲，拚吾家两字精忠，难撑起中原孱局，九州大错，龙鼍万派怒潮声。”又，句容王月庄履康联云：“天开图画，美尽东南，落日咽孤忠，战血腥余千载后；鲁酒不温，高丘反顾，歌风思猛士，江流倒卷万山来。”按，后二联如歌变征，听者慷慨泣数行下。吾澧城有南楼，雄跨城堞，为郡中登览第一名区。友人朱贞白附生芳型题一联云：“八百里秋水洞庭，溯源此近；二千年美人香草，把笔谁来。”特若高视阔步。楼今圈入九澧女校，中亦多佳联。录续后。
　　
　　往见岳常澧道署头门联云：“襟江带湖，居荆楚要；观风整俗，为郡邑先。”题者为谁氏盖忘之矣。兹又记官厅一联云：“信古不迁，也是昔贤知己；流阴若寄，毋为今世闲人。”极警切。又，赵恭毅申乔自题湖南抚署门联云：“但愿民安若堵；何妨署冷如冰。”亦深得不扰之义。又，记澧州学正署一联云：“教人以言，诗书执礼；在州无事，朝暮习劳。”按，此联为宁乡李石贞瀚昌官学正时所题。李能诗，为人有血性，好贤礼士，见予诗文，爱而礼先之。后予与某知县构衅，李又多方为之地，盖今之古人哉！又，业师杨福堂先生长春为述教官署一联，极朴实近理，联云：“此署非州县公门，何妨私谒；所由是圣贤直路，不许横行。”
　　
　　道署大堂有钱晋甫道台康荣题联，极岸异。联云：“时事孔艰，要救得叔世人心，为国家力持根本；嫌疑不避，但勉完粗官职分，与僚属共励公忠。”按，此联成于乙未和倭之后，故有出句。钱在巡道任喜提控案，又严刁生劣衿之罚，官绅皆不喜之，故不久即罢去。光绪丙申、丁酉间，陈右铭宝箴抚湘，大治矿政，澧州亦设局分办。友人司马心砚知县瀚题局门联云：“尽地之利；为国生财。”八言极堂皇。予亦有县七都狮子岩铅矿公司联三首。一云：“地大不爱宝；臣术能点金。”二云：“地产五金利民用；我持寸铁叩天扃。”三云：“要累黄金高北斗；故鞭赭石涸南山。”数典遣词，窃谓尚近读线装书人吐属。按，七都铅矿，前明时即有内珰督办，县书载矿山前有接官亭，可见当日承办者之扬厉铺张。陈义宁时代矿使尝四出，瀚所办即慈利、桑植各属，均以费绌不能发达，然常宁水口山铅矿即出现于此一时，可见冒险不患无成功，今此公司为吾门人姚生范倡办，治之经岁，终以土法不能见功效，矿学之无专门，其蹉跌宜也。愿有心实业之君子急起改良焉。
　　
　　相传有一孝子，贫无以养父母，以卖饧之羡奉甘旨，其后业饧者遂祀孝子为先饧。黄岐农道让题二联。一云：“曾谓当日我公遂以是为孝乎；足愧千秋人子而并不能养者。”一云：“菽水承欢，一孝能存千古味；饧箫满市，几声吹暖二人心。”按，第一联倏抑倏扬，烘染灵妙。第二联得窍，出幅在一“味”字，对幅在一“暖”字，故能羌无故实，楚楚生新。
　　
　　关庙对联，以予所见，特多佳构，岂所谓后起者胜耶？兹录于奎仲云赞作云：“千载如生，仗声威屏障下游，遂得回天开蜀汉；三分何恨，伟忠义襮昭来许，直教无地着孙曹。”予亦有一联云：“版图本荆澧连疆，自吕蒙潜师，此土三分非汉有；祀典以帝王号庙，考陈寿作史，当年五等只侯封。”出幅就县地位着想，以慈利旧隶澧州也；对幅则考订封帝封王之出于后起。
　　
　　上海城隍庙有豫园，水石回环，轩亭四映，陶文毅尝分署楹联。一、湖心亭云：“野烟千叠石在水；渔唱一声人过桥。”二、得月楼云：“楼高但任云飞过；池小能将月送来。”三、三穗堂云：“此即濠间，非我非鱼皆乐境；恰来海上，在山在水有清音。”皆写景而能不走浮艳一路者。吾县城北隅武庙西偏近构溇澧亭，其大虽只如拳，而延纳宏富，阛阓湫溢之区，有此颇壮远观。于奎仲题有二联。一云：“槛外不离云五步；窗中常得月三分。”一云：“天风荡空延万景；江水浮槛洗千忧。”予亦有一联云：“校书风流此亭续；澧右山水天下奇。”按，唐诗人李文山校书群玉有溇水亭诗，见其集，今亭已无从仿佛矣。
　　
　　湖北襄阳督学行台，有提学赵尚辅题联，极清切不腐。联云：“且开拓心胸，看汉水波涛，岘山风月；若评论人物，有武侯经济，工部文章。”又，孔祥霖题施南问月台联云：“地留问月台，去谪仙一千四百载；时有观风使，为孔子七十五代孙。”盖孔时为湖北提学，故有对语。田东溪题黎氏祠堂联云：“溯家学以紫阳白鹿为宗，若论显扬，何足数东汉科中千八百室弟子；登兹堂发春露秋霜之感，是谁瞻拜，独无惭南安迁后二十一传贤孙。”予亦有刘氏祠堂联云：“念先人须善嗣先人弓裘，必教泽如清溪，吏才如霖溪，方无惭出处；入此庙在求通此庙肸蠁，惟束顽以宗法，合敬以祭法，庶不忝烝尝。”盖县人刘畤兄弟曾讲学清溪，又刘霖溪长城宦皖南有循良之绩，清溪霖溪皆祖此祠也。
　　
　　京城湖广会馆有左文襄宗棠题联云：“江山万里横天下；杞梓千章贡上都。”语气绝为雄兀。又，湖北汉口长沙会馆陶文毅联云：“隔秋水一湖耳，看岸花送客，樯燕留人，此境原非异土；共明月千里兮，记夜醉长沙，晓浮湘水，相逢好话家山。”此联梁氏《丛话》著之，其佳在四周围故事搬演生成，如金之铸，如岳之镇。又，张诗舲祥河题京城龙树寺联云：“好春万苇绿成海；斜日西山黄到楼。”倜然疏秀，遗落埃塧。又，义宁徐小谷举人侍清岳阳楼集句联云：“洞庭西下八百里；淮海南来第一楼。”极气象万千之观。按，小谷之尊甫子谷曾宰吾县，号有良政。予撰县书特表其行于官师志者也。又，《楹联四话》云，青田县盐关在城楼上，俯视溪流最为得地。有联云：“水色清于金谷酒；瀑声听到石门山。”亦秀发。盖石门洞去县仅七十里也。又，徐星北福辰题西湖茶舍联云：“十载许勾留，与西湖有缘，乃尝此水；千秋同俯仰，惟青山不老，如见故人。”疏秀正同，而骨骼则饶斤两矣。
　　
　　光绪戊戌岁，新政萌芽。予以南学会之召赴长沙。尝游时务学堂，见数联极伟岸，或曰熊秉三希龄手笔也。一七言云：“三古遗规重庠序；九州奇变说山河。”一八言云：“八星谈天，三带说地；四宗异教，五族同人。”一九言云：“延湖海英豪，力维时局；勖沅湘子弟，再赞中兴。”与上作同称名贵者，又有刘葆良题周舜卿京堂义庄联云：“宛孔氏由冶铁起家，一代豪名货殖传；范义正以义庄赡族，百年阴德岁寒堂。”
　　
　　友人朱君醰思宅为予述某氏岳阳楼联极为游戏恣肆。联云：“吕道人太无聊，八百里洞庭，飞过去，飞过来，一个神仙谁在眼；范秀才亦多事，数十年光景，甚么先，甚么后，万家忧乐独关心。”又，记某一联较为包括，联云：“后乐先忧，范希文庶几知道；昔闻今上，社少陵可与言诗。”又，黄岐农联云：“波高城矮；地少天多。”八字描写奇而肖。又，岳阳县有小乔墓，近陆伯葵提学宝忠大加修饰，亭沼池院，擅一郡之奇。提学复题联云：“小院辟从今，对马鬣一抔，秋风酒酹湖蘋白；大姨渺何处，独娥眉千古，春雨香流墓草青。”按，联能确切不浮。予亦有二联，一云：“世界已非唐虞，近接丛祠，生喜有邻傍舜妇；英雄不及儿女，虚传疑冢，死怜无地葬曹瞒。”二云：“铜雀算老瞒安乐窝，卖履晚无聊，—世雄尽，美人亦尽；洞庭是夫婿战利品，埋香兹有托，三分鼎亡，抔土不亡。”自谓前首借宾定主，犹人人意中所有。后首对幅，则从无字句处着想，似若可傲前贤。又，蔡月煌联云：“汉昌奉邑，岳阳将台，夫婿昔登坛，横槊南来消霸气；楚冢新封，吴宫冷闭，阿姨谁荐食，大江东去有余哀。”句亦顾盼能雄，不得因其人而短之。
　　
　　庚子岁，醴陵刘巨丞佐楫佐幕吾县，为予诵某氏题观音洞联，极奇朴。联云：“洞口开自那年，吞不尽潇湘奇气；岩腹藏些甚物，怕都是今古牢骚。”又，杭州宝寺山麓大佛寺联云：“大肚能容，包含色相；开口便笑，指示迷途。”奇亦与同，尤妙在指点语能带禅机。又，德清慈相寺千手千眼观音联云：“即色即空，现慈悲相，吾无隐尔；是万是一，具手眼人，自能辨之。”又，永顺观音阁张东墅知府修府题联云：“泉声妙带广长舌；山色常留清净身。”均具有佛理。
　　
　　益阳县署门联云：“公生明，廉生威，果哉末之难免；礼制心，义制事，必也使无讼乎！”知县万县左逸仙斗才笔也，语气特为堂皇。又，曾文正直隶督署题联云：“无日不以龚黄召杜相规，愿诸君力行古道；斯民正当水火刀兵之后，赖良吏默挽天心。”大臣怀保之心如揭。又，冯柯堂抚皖时，于后圃莳菜及梅花，名圃曰“菜根香”。题联云：“为恤民艰看菜色；欲知宦况问梅花。”亦可以概其人矣。又，两浙盐经历署吴采五华题联云：“正策愧无能，试观两浙殷繁，喜有名区藏我拙；编篱聊复尔，博得一官闲冷，何妨静处看人忙。”虽不十分坚浑，而对幅则包含道气，故佳。又，运署将盈库于锡祉联云：“胜境近西泠，愿将来宝藏丰盈，有如一湖春水；家山念东鲁，看列郡灶烟环绕，亦似九点齐州。”盖于山东人，故有对幅。往在长沙，听茶陵尹伯眉铭绰语西湖之奇胜。彭刚直退省庵在湖心山上，尤擅秀吸腴。庵有俞荫甫樾联云：“佳处便为家，是邵子行窝，谢公别墅；成功聊小憩，占圣湖千顷，明月三台。”又，闻人述京师陶然亭联云：“万荷倒影月痕绿；一雨洗秋山骨青。”语特秀俐，未经人道。又，李秀峰读书庐山，集白鹿洞歌字为联，亦洗尽铅华。一云：“傍百年树；读万卷书。”一云：“泉清可饮我欲隐；树老如此人何堪。”一云：“云树千山，风泉万壑；洞门一扇，石室半重。”
　　
　　慈利天后宫有联云：“度出众生不学佛；恩加四海直同天。”以为典重肖题，无一字浮泛。相传天后为林氏女，成神不省所自始。凡渡海者如遇飓风，合掌诵经呼曰：“林婆婆，救我救我！”倏见红光出没，飓立止。盖屡试屡验，无或爽者。疆吏以其有救灾捍患之功，奏封今号。闽人旅外省者，宾馆皆祀之，飞甍复宇，备极崇丽，以天后实闽产云。按，此可见吾国人之迷信，所谓崇虚弃实，不听人而听神者也。
　　
　　沈文肃葆桢有延平郡王郑成功祠联云：“开千古得未曾有之奇，洪荒留此山川，作遗民世界；极一生无可如何之遇，缺陷还诸天地，成创格完人。”又，某君联云：“人间剩有田横岛；海外今留箕子碑。”亦工。予尝代澧州陶吏目作衙斋联云：“在州无事，朝暮习劳，述祖区区，九澧浮沉营冷宦；先民有言，狱市不扰，守官录录，十年叨窃忝清时。”又云：“洞庭控东，彭山峙西，川岳竞雄，辏此堂宇；狱市无忧，盗贼远迹，掾僚有喜，延于民甿。”描写冷官闲曹，亦尚典重。
　　
　　桃花源山中，联语极多佳者，兹录如下。一、无名氏云：“说甚神仙，看千年石洞开时，城郭人民，还是耕田凿井；阅成今古，听半夜金鸡叫醒，兴亡秦汉，都归流水桃花。”二、李某云：“无怪倏尔而秦，倏尔而汉，到此地小坐片时，便成旦暮；看来何必有洞，何必有花，与诸君清谈半晌，即是神仙。”按，此联机趣洋溢，有化堆垛为烟云之妙。三、麻维绪集中兴碑字云：“镌磨六代斯文在；歌呼四山明月生。”四、劳鸣勋集句云：“为闻庐岳多真隐；别有天地非人间。”五、余良栋云：“绝境此何来，版宇原非刘氏土；避秦意休问，世家原属晋时人”。六、蔡绍襄题靖节祠云：“先生岂必因桃源而重；此地固应较栗里为佳。”七、李维丙题水源亭云：“洞辟几时，问桃花而不语；亭蹲一角，对潭水以怀清。”八、曾昭寅题水源亭云：“村舍俨然，笑渔人迷不得路；水源宛在，偕太守常来问津。”九、无名氏题穷林桥云：“水流花放；路转峰回。”予亦有集句云：“山鸟似犹啼往事；桃花依旧笑春风。”又有某题瞿、黄二仙像云：“秦汉兴亡只瞬息；瞿黄事迹自神仙。”不说破，煞有味，然不知为何人手笔。辛丑七月，予淹迹桃花源，亦积有题署，兹与附录，以证一时泥雪之痕。十、延至馆云：“非一个渔父到来漏言，不知刘项，宁知魏晋；愿诸公贵人相对饮酒，但话君臣，莫话神仙。”十一、靖节祠云：“撰出一篇文配享此山，当日功臣应推桃花渔父；耻为五斗米臣事异姓，先生晚节合谥禾黍顽民。”十二、伴霞亭云：“窃怪当日仙人，独私渔父；遍寻此中村落，不见桃花。”十三、西笑堂云：“神仙有无花不语；秦汉兴废山旁观。”十四、衬秀轩云：“问俗已非避秦世；爱奇愿作住山僧。”十五、问津亭云：“渔父不来，桃花何处；空亭独坐，流水自闲。”
　　
　　田东溪联语特多名构，盖合学人才人为一冶也。兹录其题香炉寺联云：“卷石兀然，也说从太华分来，遥指天外三峰，入想非想；浮生幻耳，即此是内翰坐处，要知和尚四大，似空不空。”又云：“是谁将眼孔放开，看得穿大千世界；到此要脚跟站定，才许入不二法门。”又，五狮寺云：“问西国佛经几时南来，只凭两字慈悲，与文武圣神庙食千古；看东流澧水到此北折，突出数峰光怪，有蛟龙雷雨鼓鼚百灵。”又云：“到此山来，莫放云去；任从波撼，难将石磨。”又云：“三千界内大事都非，看困虎疲龙，战斗纷蕃一瞥尽；六万年来此山无恙，指孤云断石，姓名登览几人存。”按，五狮山在溪口市之西，澧沿之东行，山尽又北折，浮空突兀，青峭欲飞。上二联盖纪实也，予庚戌杂诗有曰“玲珑堆垛欲飞去，疑向盆罂看假山”，亦模写五狮之奇秀云。又有亚门关联云：“扼九澧上游，试饱看零山溇水；请诸君小坐，与细话秦塞汉关。”予亦有数联。一云：“一夫当关，万夫顿辔；五里为堠，十里置亭。”又云：“四塞雄关，跨溇吞澧；一山乱石，走云连风。”又云：“守险说一丸泥封关，由汉而晋而唐而宋而明，阅二千年割据兴亡，独此山无恙；登高看五大洲变局，曰亚与欧与澳与非与美，合九万里纵横扫荡，倘我后有灵。”
　　
　　三都七姑山有七姑寺，予题联云：“大庇一方民，丛祠无恙；遍行九州雨，神女不归。”盖循七姑之名，望文生义法也。按，此为虚写法。又，旧题明土司吴君墓联云：“昔扰荆蛮，历汗马百战场，说分茅有九溪父老；今非明社，剩卧牛一抔土，问守冢到几叶儿孙。”按，此为实诠法。
　　
　　王缉堂举人正熙为予述人数联，均有可诵者。一、子产祠云：“有惠人心，可来兹地；无君子德，莫登此堂。”二、定王台云：“舂陵之气信佳哉，岂知东汉中兴，早已肇基在贫国；贾傅有灵相见否，可惜南湘不返，未能留待佐贤王。”均忘录作者姓名，然要不害为佳作。予记长沙李梦莹进士亦有定王台联，体魄特为雄兀。联云：“有远孙绍汉四百载宗祊，只余贫国分藩，剩与筑台望慈母；向何处访景十三王茅土，除却河间好古，独来酾酒奠斜晖。”予亦有嵌字联云：“微唐姬有身，天下恶乎定；后吴芮裂土，长沙又此王。”亦能不作笨相。李又有贾傅祠联云：“少年有痛哭流涕文章，问西京对策谁优，惟董江都后来居上；今日是长治久安天下，喜南楚敝庐无恙，与屈大夫终古相依。”可云极浩气滂沛之能事。
　　
　　左文襄题瑞谷亭联云：“五风十雨岁其有；一茎数穗国之祥。”老重似缰吏口吻，盖亭在陕甘督署内也。又，张文襄题施南问月亭联云：“亭如人好；月比山高。”又，江南修关壮缪庙，乩笔以“兄及弟矣，式相好矣，无相尤矣”，命曾文正幕府属对，皆束手。澧人郭春生后至，立书云：“神之格思，不可度思，矧可射思。”示众，乃各叹服。
　　
　　田东溪有题大庸烈妇张李氏牌坊联，均生挺嵯峨，与题相肖。兹并录之。一云：“并贞岭娥碑，传之不朽；合忠臣义士，过者生哀。”二云：“饮鸩无言，式闾无私，所天无恨；崧梁不圯，茹澧不竭，此石不磨。”三云：“杞妻不生，巴妇不死；天柱以立，地维以尊。”四云：“帝旌以一言日烈；妇死而千载如生。”予亦有四首。一云：“铜像石柱妇不死；式闾表墓帝有言。”二云：“当其瞑时，犹死孝死忠，无所择者；过此石下，虽愚夫愚妇，亦为懔然。”三云：“横地球九万里皆有死；与天门十六峰同其高。”四云：“谁其表此一片石；可以上横八行星。”
　　
　　张叔平世准有联云：“客到黄州，或从夏口西来，武昌东去；天生赤壁，只为周郎一战，苏子两游。”不省其系为何地而署，然语自兀傲不凡。津市濒水，有澧东第一楼，楼凡三层，跨市临澧，气象特壮阔。徐真园钟麟有集句联云：“我欲凌风，把酒独怀千载上；又东至澧，出门一笑大江横。”雄兀雅与题称。又魏尧阶岁贡虞题燕岩寺联云：“燕子去无踪，惟余萝月半林，留人古寺；龙华会有果，好借蒲团一座，照我传灯。”
　　
　　乙巳五月，予居常德府西路师范学堂，与东溪以师范二字嵌首为对联。予得“范围不过，曲成不遗”八字，而难其出幅。东溪曰：“‘师旷之聪，公输之巧。’何如？”众皆击节，予谓尤妙在一气相生，且于裁成造就一边立竿见影。常德又有曰“晤园”、“醒园”者，皆城内茶楼，亦极热闹。晤园有武陵陈光绂题联云：“且图良晤；莫负名园。”自然中具有淹雅之体。予时亦拟醒园八字联云：“忍独为醒；有如此园。”出语盖截唐贤诗句也。
　　
　　道县何子贞编修绍基，诗笔纵横似苏陆，徒为书名所掩，人无知之者。今得其题荔支亭联，绝为飘逸出尘，录如下：“无奈荔支何，前度来迟今又早；相思桃叶杳，主人已去客犹留。”金陵莫愁湖有楼曰“胜棋”，明中山王徐达围棋处也。内悬彭刚直及瑞安黄漱兰体芳两联。《玄葊联话》评以为一雄壮清丽，一用笔甚新，不诬也。兹亦录之。彭联云：“王者五百年，湖山具有英雄气；春光二三月，莺花合是美人魂。”黄联云：“人言为信，我始欲愁，子细思量，风吹绉一池春水；胜固欣然，败亦可喜，如何结局，浪淘尽千古英雄。”
　　
　　作文有压题法，如以甲事衬出乙事，而自抬高身价是也。湘人某督学江苏，题金陵贡院联云：“吾道南来，的是濂溪正派；大江东去，无非湘水余波。”彭刚直题金陵湖南会馆联云：“栋梁萃杞梓楩楠，带来衡岳春云，荫留吴地；支派溯沅湘资澧，分得洞庭秋月，照澈秦淮。”又，左文襄题洞庭王庙联云：“迢遥长路三千，我原过客；管领重湖八百，君亦书生。”末四字有项羽彼可取而代也之豪霸，文襄他日功名，殆兆于此。相传函谷关后有李左车祠，过者必祀之，否即雹雨为灾。文襄西征经此，军吏以故事请，文襄莞尔而笑曰：“李左车何足当吾哉！”挥兵径过，亦卒无恙。
　　
　　文襄有题汉口长沙会馆联，亦流丽可喜。联云：“千载此楼，芳草晴川，曾见仙人骑鹤去；卅年作客，黄沙远塞，又吟乡思落梅中。”盖文襄时以讨叛正西征，故有对幅。又，李寿蓉篁仙联云：“麓山之巅，湘水之滨，携剑倚苍茫，数前朝梅将功名，蒋侯威望；武昌以西，汉阳以北，凭栏瞰风物，想故国定王台榭，贾傅祠堂。”虽雄劲不足，而处处能顾定长沙二字，亦为语无泛设。阳曲傅青主山以明遗臣入清，虽隐于医，而名在天下。山有题沁源郭泰祠云：“侯不得友，王不得臣，自是神仙人物；隐不违亲，贞不绝俗，合称有道先生。”盖为郭写照，实自况也。又，宁乡周铁贞汉题酒泉韩愈庙联云：“百世之师，匹未有志公可法；三书犹在，宰相无名鬼不灵。”磊磊落落，可为穷措大一吐腐气。按，汉同治中以知府需次陕西，为巡抚谭钟麟所恶，左宗棠来为总督，见称为人英，洎督师出关，遂充入幕宾。新疆平，奏擢道员，旋以争杀降回事失宗棠恉，告归。此联即归途所作，亦借他人酒杯之类也。按，汉喜排外，光绪中世，欧美人来湘者日益多。汉懵于外局，发愤为诗文诋之，贴稿衢市，大吏惧失邻欢，捕系之。汉在长沙狱又十年。久之，革命军起，获脱归，未几卒。又，福建龚霭仁布政易图题乌石山房集句联云：“平生最爱说东坡，日啖荔支三百颗；天下几人学杜甫，安得广厦千万间。”嵯峨峻竦，特为伟观。又，袖海楼联云：“钓竿欲拂珊瑚树；海燕双栖玳瑁梁。”亦自自富丽可喜。按，《石遗室诗话》云：“布政天资敏捷，自官文书以至词赋，下笔立就，不甚思索，诗才雅近随园，间出入于瓯北，身世亦兼似两人。弱冠入词林，散馆出宰滇南。四十后罢官归，腰缠百万，广筑园林，徜徉终老，此其似袁者也。但死仅六十余。寿不及袁，而富远过之。中间由县令出为军咨，从僧王及丁稚黄、阎丹初诸公，历官各省，而郡守，而监司，而方伯，此其似赵者也。”
　　
　　潼关襟山带河，为秦中第一要隘。有题城楼一联云：“华岳三峰当槛立；黄河九曲抱城来。”雄伟特称其山川。又有题函谷联亦自工整。联云：“未许田文轻策马；愿逢老子再骑牛。”所谓搬不动者，昔人言作文须肖题，此联显欠雄桀，然却不能搬向他处，故曰工也。奉新许仙屏振祎为曾文正识拔之士，与陈右铭宝箴号为“江西二雄”。仙屏有汴省信陵君祠堂联云：“有史公作传如生。爱客若君，真令读者慷慨悲歌不已；其门馆流风未谢，于今视昔，问谁能拔抑塞磊落之才。”又，集本传联云：“名冠诸侯，自古贤无有及公子者；仁而下士，乃间步往从此两人游。”按，前作虽雄桀不足，而冠冕堂皇，允与题称。后作则天衣无缝，似论似赞。仙屏以河督官汴，最奖拔人才，有文正遗风。某进士需次到省，久无差委，除日张门联云：“十年宦比梅花冷；一夜春随爆竹来。”为仙屏所见，大激赏，既知为老候补者，亟谒其巡抚推毂焉，遂补太康令。记仙屏放陕西学政，以书别文正，并求训迪。文正报书，有曰“米汤如醍醐之灌顶，高帽比神山之冠鳌”。盖以三秦兵乱，文献凋耗，讽以甄取多士，宜少假错，故仙屏之宏奖，守师说也。清光绪中，张文襄总督湖北，其初至也，节署大堂署一联云：“北起荆山，南包衡岳，中更九江合流，形胜称雄，楚尾吴头一都会；内修吏治，外肄戎兵，旁兼四裔交涉，师资不远，林前胡后两文忠。”文襄见联，特为嗟赏，访得其人，亦知县需次者也。遂畀绾要缺。盖与仙屏之爱才为同一鼻孔出气。按，此联佳处，出幅包举三楚赐履，对幅言总督职任。其曰九江者，训洞庭之委于江也。曰四裔交涉者，汉口为欧美商场也。曰林前胡后者，林则徐为湖北(广)总督，胡林翼虽仅位湖北巡抚，而实不啻行总督之职权，且又皆名臣也。两文忠者，林谥文忠，胡谥亦文忠也。
　　
　　《玄庵联话》：浙省某山有动石夫人庙，相传金兵犯宋，兵出山下，夫人见灵，挥石如雨以退之。秋女士竞雄题联云：“巍巍肝胆女儿，有志复仇能动石；衮衮须眉男子，无人倡义敢排金。”按，竞雄后以革命嫌疑被杀，玩联语知其种族之感深矣。江都方尔谦题陈国瑞提督祠堂联云：“封万户侯何足荣身，公若事汉天子比肩，李广欢颜亚夫笑；挽百石弓犹能识字，我曾见故将军遗笔，岳王风骨鲁公神。”按，陈湖北应城人，为僧王部下骁将，联语奇兀，最称其人。又按，文翻空而易奇，昌黎诗“囊无一金资，翻谓富者贫”及“照壁喜见蝎”等句，皆以翻案见工。方联对幅犹能识字句，即擅此诀。且于武人身分，加倍抬高，故为合作也。《联话》又录长沙王益吾先谦露筋祠联云：“听一百八杵钟声，敲断往来尘客梦；倒三十六湖秋水，洗将清白女儿身。”又载女儿名荷花，但不知其姓，亦一轶事也。
　　
　　何子贞以书法擅名于道咸时，所书对联，往往精心结撰，特不能如曾文正之博大沈雄。其火神庙戏台联云：“象以虚成，有几多幻影浮烟，好向虚中求实；味于苦出，看千古忠臣孝子，都从苦里回甘。”或评以为曲切不浮。予嫌其不离做墨卷衬贴字面本领，犹之非大家。先师朱恂叔先敏雷祖庙戏台联云：“造物董生成，须知雷霆雨露无非教；畏威只愚下，犹当戒慎恐惧所不闻。”字字坚凝，如此方称经儒口气。予亦有火神庙联云：“俾人间薪突无忧，巍巍成功，于国为捍大灾，御大患；与天下文明应象，赫赫专祀，愿神永光此土，牗此民。”按，虽不能于大处落墨，然切实发挥，似与何之搬弄字眼者有别。
　　
　　九龙山位县二十五都，距莫氏居不远。予一向闻名，今始登之。山不甚高，而供佛特露灵异，民之走祀者多百里外人，亦吾国迷信披露之一斑。往时从九折坡而北，西眺群峰，大尖如卓锥，九龙如戴髻，特若表示一方之望云。寺在丛松内，石级颇峻，门有嵌字联云：“取数于九；此山犹龙。”亦若堂皇称题，询之，人曰莫蛰园兆鹗撰云。与莫作同工，而瞻瞩非常，龙骧虎步，可以写万遍传万口者，予记武进胡君复寄题黄鹤楼集句联可以当之。录如下：“铜琶铁板，大江东去；月明星稀，乌鹊南飞。”盖胡亦借寓其橐笔依人，绕树三匝之遐感也。
　　
　　石门黄碧川工为联语，所作多石破天惊之笔。如山阳县署云：“百里古公侯，万人托命；一官民父母，四境为家。”又，书院云：“太华立云端，对此千寻，情深仰止；大河来天上，到兹一曲，广纳群流。”河、华均在县境，故云。写山水不难，难在浑切书院，然则此为出色当行者矣。
　　
　　澧县组武女校，王子豳镇守正雅手创之地。在故参将署之南，带城抱水，亭台楼阁，位置深曲，水曰沧堰。堰堤旧栽柳株，子有句曰“九十二株池柳绿”，盖实纪也。故吾沿前诗题联云：“九十二株柳为幕；一百八声钟到门。”其曰钟声者，隔堞即水月林禅院，朝暮送响，盖亦实纪。田东溪为子豳题礼堂联云：“藉汗马闲身以建此堂，输入九澧文明，于无事时作事；本睢麟精意而示之学，风行二南女子，庶有家者宜家。”按，出幅汗马云者，民国纪元王军破荆州，移镇于澧，故曰无事时作事，对幅实诠女校抉经之心，字字颠扑不破。又，东溪联云：“民国维新，女校与维新，千载一时，为九澧好河山，特创乡土未有之局；兰台不朽，大家亦不朽，参天两地，看历朝贤闺阁，宁让男儿独成其名。”按，对幅以班妹作衬，确切女子学校，不独参天两地句之为工对也。
　　
　　校内擅胜处曰“澄观亭”，曰“自立楼”，曰“澧浦楼”。澧浦楼即上文所谓澧州南楼也。楼跨城堞之上，其高入云，登之澧水出肘下如带，故用楚辞语，易今名。田东溪有联云：“大湖东西，澧浦与岳阳对峙；小范忧乐，英雄要儿女平分。”按，用岳阳楼衬出澧浦楼，借宾定主，犹是人人意中所有。对幅仍跟定岳阳楼人物，而以英雄儿女平分字清出题界线，此则自人之天，非徒搬掌故者所能望其肩背。澄观亭在礼堂左，实出沧堰之上，不安四壁，旁挺丛竹，带以盆兰，点缀疏秀，苍然入画。东溪亦有联云：“平分澧浦兰荃秀；近忆诗人水竹居。”水竹居，唐李群玉故居，在城外隔水洲。上联引用之，天然湊泊。与澄观相对者为自立亭。亭亦临沧堰，中列几案，女学生观书阅报处。东溪又有嵌字联云：“自生民以来逮于我；立天下之大视此亭。”按，此联出幅语涉禅机，对幅八言则如据落机山椒观大西洋潮汐之起灭矣。又有沧亭，予题联云：“沧海为桑田；亭皋下木叶。”又云：“沧溟一波，俨掀天揭地；亭毒万汇，要见性明心。”
　　
　　黄鹤楼对联，以某氏“搁笔题诗，两人千古；临江吞汉，三楚—楼”为绝唱。兹又见金安清集句作亦堂皇，联云：“大江流日夜；西北有高楼。”又，三醉亭联云：“一月二十九日醉；百年三万六千场。”极为雄浑。又，小姑山联云：“有美一人，中夜开五铢环珮；遗世独立，下游俯两点金焦。”对话如铸，故佳。又，应敏斋沧浪亭联云：“小子听之，濯足濯缨皆自取；先生醉矣，一丘一壑自陶然。”亦栩栩有生气。
　　
　　左文襄有题天竺冷泉亭联云：“在山本清，泉自源头冷起；入世皆幻，峰从天外飞来。”并跋云：“同治三年秋，两浙平定，游冷泉亭，山僧语予，亭旧有‘泉自几时冷起；峰从何处飞来’一联，毁于兵燹，乞补书之。予因题此，盖欲为彼氏作一了语也。”按，俞曲园氏《随笔》亦载此联。其夫人拟改作“泉自冷时冷起；峰从飞处飞来”，转语较隽远，附录之以谂来者。文襄又题兰州澄清阁联云：“万山不隔中秋月；千年复见黄河清。”并跋云：“同治十一年秋七月，入居节署，引河流注园中，甃三池止之，汲用烹饪，毕事书此，并为联悬两楹。”按，集句逼肖。又，饮和池联，集司空图诗云：“空潭泻春，若其天放；明漪绝底，饮之太和。”亦佳。又，兰州节署有槎亭，文襄联云：“八月槎横天上水；连畦菜长故园春。”均大力包举，曲如题分。又见一联云：“地有百区皆近水；室无一面不当山。”如此写山水，亦算推陈出新。
　　
　　左文襄持节半天下，于各会馆均有题联，亦皆各肖，骈系于下，以明必有如此大手笔，方许与名园胜馆斗奇也。一、福建湖南会馆云：“瓯浙越梅循，海国仍持使者节；陇秦指疏勒，榕垣还作故乡看。”盖文襄以闽浙总督移节秦陇，出关经略西域，故对幅及之。二、陕西湖广会馆云：“百二关河，十年征戍；八千子弟，九塞声名。”身分口气亦肖。三、兰州四川会馆云：“刻铭天山石；喜作巴人谈。”尤为落落大方。清故事：凡会馆例陈隶馆籍人官衔为牌。长沙馆独云状元、榜眼、探花、传胪、侯爵、伯爵、子爵、男爵。清季长沙府辖膺封拜者：湘乡曾国藩、湘阴左宗棠均侯，湘乡曾国荃伯，长沙李臣典子，湘乡刘锦棠男是也。又，府属状元一人：萧锦忠，茶陵。榜眼四人：龚承钧，湘潭；黄自元，安化；曹贻孙、尹铭绶，俱茶陵。探花三人：石承藻，湘潭；郑沅，长沙；王龙文，湘乡。传胪六人：罗典、黎培敬，均湘潭；孙宗谷、杜本崇，均善化；萧大猷，益阳；萧荣爵，长沙。搬演科目封爵，以夸耀门面，可谓一时佳话。又，曾文正亦有京师长沙会馆联云：“同科十进士；庆榜三名元。”以道光乙已科萧锦忠状元，孙鼎臣朝元，周寿昌南元，故亦侈述之。故事：顺天乡试，中式第一名，直隶籍曰解元；中式第二名，各行省籍曰南元。称南者，示别异于直隶省云尔。
　　
　　湖北两湖书院门联云：“荆衡秀气；邹鲁遗风。”八字包罗万有。又，左文襄南菁书院讲堂联，亦卓荦不群。联云：“绎志多忘嗟老大；读书有味且从容。”又，漳州芝山书院，文襄亦有联云：“经始问何年，果然逃墨归儒，天使梵王纳士；筹边曾此地，大好修文偃武，我从漳海班师。”系语云：“余自梅州班师过此，书院落成，遂题如右。”书院旧有联云：“五百年逃墨归儒，跨开元之顶上；十二峰送青排闼，自天宝以飞来。”相传为朱子手笔，盖书院先故为开元寺云。
　　
　　王玉池知县题金乡县大堂联云：“眼前百姓即儿孙，莫谓百姓可欺，且留下儿孙地步；堂上一官称父母，漫说一官易做，还尽些父母恩情。”四十字质朴而具恺悌心肠，仁人之言哉！清光绪末，新化李石仙长檀官吾县教谕，有题署门联云：“冷官兴教有专司，敢荒厥职；多士通经当大用，先学为人。”作道学语，自不腐。又，东溪往为予诵广东各名胜联，如广雅书局校经堂云：“校经愿学顾千里；佞宋遥分黄一廛。”又，学海堂阮元云：“公羊传经，司马纪史；白虎德论，雕龙文心。”又，白某云：“智水仁山，在此堂宇；经神学海，发为文章。”皆典重名贵，卓然可传。
　　
　　澧县中学校系改岳常澧巡道署为之。署内有看山楼，光绪癸已翁道台筑以奉母者也。后十五年，道员周镜畲儒臣来勘澧灾，题楼联云：“愿得广厦千万间，大庇天下寒士；我后使君十五载，来看楼上秋山。”时署已改学校，故有出幅。语句伟重，殆非寻常屐齿所到。又，桃源漳江阁郭兰生举人世钦有八字联云：“江上清风；秦时明月。”引用成语绝若伟重。又，曹斗宣昺星题县教谕署联云：“非公无澹台至室；尚武有子路升堂。”语亦新颖。又，左文襄题新疆省昭忠祠云：“日暮乡关何处是；古来征战几人还。”一寻常语耳，信手拈来，即若气象万千。又，黄碧川商州官署联云：“太华作云，散为霖雨；潞川学海，清到源头。”造语奇兀，抱负不凡。
　　
　　田东溪有题乾堰关庙联云：“臣而帝，武而神，庙祀普天，下通民社；澧在南，溇在北，江流遗恨，远汇荆门。”按，对幅着眼地点，与予联“版图本荆澧连疆”句同一作法，但此联逋峭似过之。又有女娲宫联云：“以神媒配皇煌帝谛之尊，道在人伦，不使衣冠沦异族；继太昊俾天柱地维无恙，世留庙食，犹余社鼓走村翁。”按，此首特为典重。
　　
　　门人唐宥在启虞，历官安徽、云南地方高等各审判厅厅长，予皆为捉刀题联堂署。一、安庆地方厅云：“明刑剂梭伦商鞅诸家之平，此署为上江百城领袖；折狱求天理人情二者相合，是谋即司法独立精神。”又云：“司法著为特权，孟德斯鸠揭政家创论；沛人古多奇杰，汉萧相国亦法律专家。”二联均紧切皖地为言，似尚不能搬挂他处。二、云南高等审判厅云：“世界三权，法亦特权，独立示尊严，窃愿后有来者；西南诸国，滇为大国，百城忝表率，相期下无冤民。”桂林吕月沧璜，少随其父在戍所，十五年始赦归，旋成进士，初宰庆元县，题联大堂云：“我也曾为冤枉痛入心来，敢糊涂忘了当日；汝不必逞机谋争个胜去，看终久害着自家。”又，河南法院一联亦同此命意，而着语尤朴实，录之：“莫寻仇，莫负气，莫听教唆，到此地费心费力费钱，就胜人，终累己；要酌理，要揆情，要度时势，做这官不清不勤不慎，易造孽，难欺天。”一片村婆絮谈，而言言中肯綮，楔物俗，出幅砭讼者，对幅砭听讼者，尤若有条不紊。按，联为宁乡李石冰手笔。
　　
　　江阴何廉昉栻文笔富赡，曾文正尝推重之。辛亥予在荆州军中，检得其集残本，颇宝贵之。今录集中题吴竹庄坤脩半畮园各联，以代鼎脔之尝。一云：“花明树暗全依水；地少人多半借山。”又，如愿亭云：“一肩风月谁担去；六面湖山自拥来。”又，梅厂鹤寮云：“放出一头真得地；养成六翮便冲天。”又，负暄亭云：“支颐独引看山兴；曝背闲听击壤歌。”又，结岁寒馆云：“三升椒雨祛寒捷；一榻棃云入梦香。”又，鄱西草堂云：“鄱水东来争此土；吴城南望爱吾庐。”又，诗瓢云：“隐居欲起三层阁；蒙叟先开五石尊。”又，且观亭云：“高处星云归一览；闲时风月胜三休。”又，是亦楼云：“花香扑座浓于麝；树隙营巢拙似鸠。”又，守砚传经莳花种树之室云：“因树为庐花当壁；得书如产砚犹田。”均秾俊工致，不愧才人之笔。
　　
　　县城十字街有三层楼，因县志之旧，榜曰“桂香楼”。纵横不及二丈，高处可三丈余，登之，四山翼然当櫩，五雷尤近而暱，但不见澧溇二水，亦登览之缺陷也。田东溪联云：“高登百尺楼，倏尔废，倏尔兴，四顾岸然，此何关天行人治；俯视万家县，亦有忧，亦有乐，诸君观者，莫空话尊酒斜阳。”字字挺立，亦字字飞鸣，合作也。予有十字联云：“万响不可静；一层巍然高。”又七言云：“五雷突兀瞰窗立；二水蜿蜒吞郭流。”吞字似小有致。宁乡李霭卿追来司法吾县，日诵其世父名隆萼者以会试道河南，会周子祠落成，征联赋十四字，豫人初不以为奇，久之觉无出其右者，辄酬二十金。联云：“一太极图开道统；两程夫子出门墙。”又述李篁仙题两妾合葬墓联云：“如此青山，片石三生无限恨；是何黄土，十年双葬可怜人。”语句亦特飘逸。又，李之书记官刘某题县城桂香楼联，出幅特高卓不群，因润色其对幅录之：“万象在旁，莫嫌眼底乾坤小；一拳打碎，要使胸中块垒平。”又，李自题一联云：“胜地难逢，莫把眼前错过；众山罗列，最宜雨后来登。”出幅语饶指点，对幅特流连景光，故佳。又，学生张权心量亦有楼联云：“壮县伟观，问李群玉溇水亭今安在哉？惟此高楼，撑天无恙；发人远慨，笑袁世凯皇帝梦亦已醒否？愿吾民主，历祀永宁。”作者撰此联正袁皇帝作梦时，故对幅云云。又联云：“羊角牛头如剑立；燕岩鸳涌绕栏来。”硬搬四个地名，却不能移向他处，故亦佳。
　　
　　清季军兴，湖广总督杨慰农霈以阳湖张仲远道员曜孙为营务处，战败镌职，同侨居襄阳，尝过隆中谒诸葛武侯祠，各署联而去。杨联云：“谁谓将略非其所长，当时予智矜才，终逊此一生谨慎；可惜天心未曾厌乱，至今知人论世，岂徒传两表文章。”张联云：“行藏以道，出处因时，使无三顾频烦，亦与水镜鹿门，甘心肥遁；成败论人，古今同慨，似此全才难得，尚有子由承祚。”刻意讥评，各各借酒杯浇块垒，身分亦各宛肖，千古失败英雄入此庙读此联，正不知生若何感想。
　　
　　肃州拂云楼左文襄题联，另见后录。楼下有菜畦，文襄题联云：“闭门种菜；开阁延宾。”两用成语，气特壮。又何子贞题浣花草堂联云：“锦里春风公占却；草堂人日我归来。”岸逸出尘，雅肖题位。予近有题长沙定王台图书馆联云：“许我读崔镳五千卷；随人吊汉景十三王。”对幅推开着笔，亦似不腐。又，澧县实业学校内七楠堂，予题联云：“五七怀国耻；楩楠富楚材。”盖校址系旧书院，门内有楠七株，极干霄蔽日之势。联虽嵌字体，似尚能不抛荒学校。
　　
　　山川祠庙，非借文人之题咏，即名胜亦黯然寡色，予之为此，盖有志而未之逮也。近拟题岳麓高处望湘亭联云：“一亭雄楚望；百里见潇湘。”按，亭自黄岐农“日夜江声下洞庭”句后，久无嗣响，今又一回大胆矣。又八字云：“望衡九面；瞰郭万家。”亦颇若实写。又题云麓宫联云：“老僧狞视风云笑；禹碑耻争岳麓名。”盖又求工而不免斧凿痕者。又，天心阁二联，一云：“天地苍茫，前不见古人，后不见来者；心胸开拓，块以视衡岳，杯以视洞庭。”一云：“苍天已死，黄天当立，来日大难，登斯楼也；人心唯危，道心唯微，群儿相贵，卜之鬼乎？”盖为湘局下一掬之泪矣。其庞然大者，如段祺瑞，如徐树铮，如李纯，如陆荣廷，如唐继尧，如蓝天蔚、吴醒汉等，皆冰消瓦解，或走或死，几成千篇一律之结局。然则谓多兵可以自固，吾民弱可以重侮者，其果信耶，抑非耶？
　　
　　长沙南城外有浙江飨堂。光绪已卯，予见其门联云：“薜荔惊秋，长沙旧是招魂地；梓桑展敬，浙水还谋归骨期。”问知为谭丽生鑫振手笔，但赏其工而有哀调。明年谭以进士及第，假归散试卷，卒于杭县，则“浙水归骨”句又其自道矣，亦为奇谶。又，记定王台夏献云联云：“炎汉太宗，长沙清庙；襟江千里，带郭万家。”似尚朴雅可诵，今又四十年余，此二联特岿然存，他祠庙园馆，则悉成没字碑，无人敢署一字矣。顷与唐宥在话及，彼此抚然。宥在近自云南高审厅厅长假归，言滇中一切能守汉官旧仪，因诵其题翠湖唐氏节孝坊联云：“翠微一拳，对立人纪；湖水千尺，清见母心。”盖翠湖当五华山之趺，故用翠微衬之，亦似不牵强。予亦拟十字云：“积翠一岫冷；蹲湖二坊高。”盖坊系唐继尧之祖母等二节妇云。马小进骏声说归来庵云：“庵在京师翠微山灵光寺池北，宣统己酉，端方罢官，偕宾从游此，觅地结茆，时初得陶靖节画像并鲜于端书《归去来》长卷，因以名之。”庵中佳联特多。一、梅庵铁保云：“较量人世无穷乐；罗列人间未有书。”二、默存宝熙云：“天半朱霞，云中白鹤；山间明月，江上清风。”三、王湘绮云：“田园松菊岂无志；魏阙江湖同此心。”乃庚戌寄题者也。又，灵光寺僧圣安法师希庵上人，附庸风雅，结识文士，与端方游，亦每有题赠，今并悬庵中，如伯端刘福姚云：“岩姿壑籁有神会；郢雨湘烟来画图。”四、某集字云：“慈目净心法相；和风甘雨祥云。”五、约庵陶遗云：“爱读秦碑兼篆；好寻奇字到名山。”皆琅琅可诵也云云。予爱其似联话录之。又，老友李石贞联已录他卷，今李年七十，避兵居湘潭，复写示旧作，录之。一书室云：“两间待人而三；万物与我为一。”一云：“坐忘务学颜三益；行己须遵孔一言。”一云：“彼何人，予何人，都是穿衣吃饭；穷亦命，达亦命，不如闭户读书。”字字有鞭辟，语语含道德，真足张吾三军。按，李以举人官澧州学正十余年，用荐以知府发河南，权高等检察厅厅长，宣统辛亥十二月二十五日，巡抚齐耀琳集文武读巽位诏书，李曰：“峻宇雕墙未或不亡，今清亡矣。”而海陆军衙门工程犹末已，乃即日缴还印绶南归。其在汴有题厅柱联云：“眼见许多华屋山丘，可以悟矣；天生一具铜筋铁骨，将安用之。”出幅似谶清亡，对幅则据鞍顾盼，伟如也。
　　 

卷二
题署二
　　城隍庙之变为偶像，相沿盖久，无可正言也。兹录何维谦题定远城隍庙联云：“泪酸血咸，悔不该手辣口甜，只道世间无苦海；金黄银白，但见了眼红心黑，那知头上有青天。”用俗语警世，可云一片婆心。又，武进城隍庙联云：“子亦来见我乎；吾得请于帝矣。”集成句作恐吓语，诵之发笑。右录胡氏《联选》。又，安徽省府城隍庙落成，会彭刚直巡江过皖，护抚吴竹庄出迓，既登，共立船脣，以联语请，彭立成出幅，吴续其下，联云：“任凭你无法无天，到今孽镜悬时，还有胆否；须知我能宽能恕，且把屠刀放下，回转头来。”两方面口气各肖身分。中国为多神之国，凡人人物物，莫不有最先之鬼，即莫不各有共戴之神，虽祀事不经，然俗之所尊，莫能革也。兹录各神祠联如下：一、潞安府神农庙云：“粒我蒸民，使有菽粟如水火；播时百谷，先知稼穑之艰难。”集经惟肖。二、彭刚直吴山仓圣庙云：“一画本天开，破上古洪荒，草昧无须绳更结；六书随世换，供后人摹写，英雄未免笔难投。”三、俞曲园财神庙云：“无以为宝，唯善以为宝，则财恒足矣；义然后取，人不厌其取，又从而招之。”集句能恰如题分，故佳。予记一联云：“我非爱财，骑虎不能下背；人如求富，执鞭亦所甘心。”读出幅能令人胡卢，亦令人怵魄惊心。盖财神塑像尝作骑虎扬鞭状也。
　　
　　郡县有刘猛将军庙，每农田害虫发生，必扛像为驱逐，亦往往奏奇效。阳湖许太眉有题庙联云：“破拐子马者此刀，史书麻扎；降旁不肯以保稼，功比蓐收。”字字廉悍，亦字字飞鸣。按，《梦溪笔谈》：“元丰中，庆州害虫起，忽有一虫如土狗蝎，其喙有钳，千万蔽地，遇害虫则以钳搏之，截成两段，旬日皆尽，土人谓之为旁不省。”又，无锡南刊沟亦有此题联云：“卧虎保岩畺，狂寇不教匹马返；驱蝗成稔岁，将军合号百虫来。”亦工浑。
　　
　　胡氏《联选》：河南许州八百桥关帝庙有画像，帝骑马居中，曹操及张辽分立两旁，作酌酒状，或题联云：“亦知吾故主尚存乎，从今日遍逐天涯，且休道千钟万驷；曾许汝立功乃去耳，倘他日相逢歧路，又肯忘尊酒绨袍。”扫尽摇笔即来之颂祷语，对幅言情，厥深无底。又，荆州关庙联云：“荆州形胜即中原，得之则进取易，失之则退守难，天意苍茫，莫怪公犹立马；壮武大名垂宇宙，生不为曹氏臣，死不作孙家妾，人心维系，遂令我欲登龙。”按，联可作史论读，又可作舆地读，惟对幅末六字嫌少空泛。又，郯县吴小岩题关羽、赵普合祠联云：“地居廉让之间，二分流水，三分农圃；学有经济者贵，半部论语，一部春秋。”对幅如铸生铁，一字一金矣。又，田东溪题澧县关岳庙联云：“绛灌功名，千年如生，痛袭荆陷桧，两皆未用功名，终是人国不祥，故人国即从而陨获；江湖门户，九澧之蔽，稽拒魏禽么，独毅然遮门户，战为地方作卫，斯地方永报以馨香。”按，拉杂作合传不难，难在紧贴澧县立论，而又以“人国不祥”四字为失败英雄出脱，视吴作盖又上一层矣。
　　
　　彭刚直建水师昭忠祠于湖口，祠有锁江亭，最号幽胜，长沙徐树铭题联云：“飞气吐长虹，天与大江成锁钥；骞身摘星斗，人从绝顶看光芒。”又，刚直联云：“忠臣魂，烈士魄，英雄气，名贤手笔，菩萨心肠，合古今天地之精灵，同此一山结束；蠡水烟，湓浦月，浔江涛，马当斜阳，匡庐瀑布，挹南北东西之胜景，全凭两眼收来。”扎硬寨，打死仗，无一馁卒孱兵。按，仁和王紫仙题金陵妙相庵联，步骤亦与彭作同，不知谁因谁袭也，录之：“燹前楼阁未成灰，只剩得半折磬，一卷经，五更钟，六月凉风，三冬积雪；雨后园林无限好，最爱是百本蕉，千条柳，万竿竹，数声啼鸟，几寸游鱼。”眼前名物，一经烘托，便若鲜洁可口。又按，庵即太平军石达开王府，擅有园林花木之胜。予有题大庸某氏观瀑楼联，气体亦颇磊砢，附录如下：“瀑从何来，人言较冀盘山、越天台、赣匡庐，其倒海翻江尤诡；楼不在大，我愿携晋庾亮、宋谢朓、唐崔灏，为赋诗载酒之游。”又二联，一云：“登楼目眩，有水无地；对瀑耳聋，不云常雷。”一云：“地球倒转海上立；天汉下垂云横崩。”按，力求奇肆，终若难满彀，毋抑材力限之欤！
　　
　　秣陵清凉山高踞一方，为龙蟠虎踞之最奇雄处。薛慰农时雨有题联云：“四百八十寺，过眼成墟，幸岚影江光，犹有天然好图画；三万六千场，回头是梦，问善男信女，可知此处最清凉。”又，陶文毅题黄州定慧寺东坡画像联云：“吃惠州饭，和渊明诗，陶云吾云，赋就一篇归去好；判维摩凭，到东坡界，人相我相，笑看二士往来同。”跋云：“定慧寺有东坡书靖节《归去来辞》，盖在惠州时，寺僧钦长老遣其徒为公子致书，临归，公以此赠之。其寄钦长老诗云：‘初无往来相，二土同一在。’又云：‘请判维摩凭，一到东坡界’，即谓是也。”又，林文忠则徐联云：“岭海答传书，七百年佛地因缘，不仅高楼临白傅；岷峨回远梦，四千里仙踪游戏，尚留名刹配黄州。”按，二联均轮囷郁屈可诵。
　　
　　金山在扬子江中，，今南岸涨，江在北矣。寺蹲山椒，甫入有大屏门三，中一扇大书“当思来处”四字，旁有住持僧开题联云：“一瓦一椽，一粥一饭，檀那脂膏，行人血汗，尔戒不持，尔事不办，可惧可忧，可嗟可叹；一时一日，一月一年，流光易度，幻影匪坚，凡心未了，圣果未圆，可惊可怖，可悲可怜。”通幅四言为句，又兼用韵，颇具禅理。出幅四“一”字，对幅亦四“一”字，不规规避忌重复，自是大方家数，惟每二句落脚皆平仄相间，殊非对联体，盖失之矣。又，黎天才题联云：“只手挽狂澜，战事方殷，好统孤军援楚北；一心辅民国，神威默定，直教八日定江南。”虽雄勍不足，而大踏步向前，要自具武人本色。寺有玉鉴堂、蕲王殿、至游堂等题榜，皆称憩息佳处。至游堂有王万泰联云：“胜地南徐山北固；大江东去我西来。”亦挺拔可喜。其左山峰上有七级浮图，高百三十尺，登之望大江，蟠绕如长蛇，江中行舟才小如叶，有题联云：“但令此心无所住；须知绝顶谁能穷。”作语亦自得佛之粹。又中泠泉大约数亩，泉眼十数，水汩汩涌出，有石刻曰“天下第一泉”。泉左有中泠亭，右有鉴亭，王可庄仁堪所建。丹徒知县王芝兰题联云：“水木湛清华，金焦而外，又益名区，却忆向岁经营，江友风流贤大守；春秋多佳日，簿领余闲，偶来游眺，犹记故乡仿佛，济南潇洒大明湖。”对幅天然陪客，情文相生。姚之壁《京口三山游记》称：“汲泉水一盂，投钱二十枚其中，水溢盂外而不倾流，盖泉水多含矿质，其密度颇大，故溢而不流。泉昔在大江中，江沙盛涨，中泠入陆，兵燹乘之，泉不复出。同治后始复闻于世云。”泉东北有郭璞墓，元冯子振《登金山》诗云：“问僧何处风涛险，郭璞坟前浪打篷。”今陵谷变迁久矣，附记以供地学家考据之资料。
　　
　　扬州史道邻祠堂有题联云：“数点梅花亡国泪；二分明月老臣心。”可云贴切，词余于意。又，吴清卿联云：“何处吊公坟，看十里平山，空余蔓草；到来怜我晚，只二分明月，曾照梅花。”亦若情致翩翩。胡氏《联选》云：“史阁部祠在扬州城，基甚广，内有土一丘，即世传葬衣冠处也。侧有大铁炮一，相传为守城时所用，邻又有一土山，山上下红白梅花百数十本，所谓梅花岭是也。”又记一联：“殉社稷只江北孤城，剩水残山，尚留得风中劲草；葬衣冠有淮南抔土，冰心铁骨，好伴取岭上梅花。”
　　
　　《京口三山游记》所录对联，皆可作联话读，兹节录之。竹林寺云：“振锡冈前猿献果；挈瓶泉畔鹭翘沙。”写景而能不落恒蹊，故佳。又，北固山寺临江厅事云：“六朝山色收杯底；千里江声到枕边。”盖厅事北出临江，为实景也。中嵌一横扁，曰“乾坤日夜浮”。借杜句亦肖。中有“是岸亭”，亭短垣，外悬岩壁立，水声淙淙然出履下。亭右为多景楼，有联云：“登楼便欲凌云去；临水应知得月先。”又，王之春联云：“未忘陈迹在京江，浮湘汉而来，到此登楼，岂但胸中小云梦；却喜善缘结甘露，叹孙吴已往，自公作古，何曾眼底有金焦。”语气殊不凡，有登岱小天下之概。孔祥霖联支前：“北固暂停槎，纵我双眸，看无边风月；东瀛方用武，问谁只手，扶第一江山。”联成于清甲午，故有对幅，然已感慨系之矣。登多景楼东北望焦山，则一峰螺蹲，北俯江岸，村落云连，西眺浮玉，又仿佛出脚下，虽有浮图，亦不觉其高，其实金山之塔亦未必低于楼。楼又有张绍华联云：“杯酒吊南朝，空余半壁残山，长向江流作砥柱；梯云登北固，愿借一杯甘露，化为霖雨洒苍生。”楼东下有小亭，颜曰“江山多处”，盖取“千古江山北固多”诗意。亭有联云：“此身不觉出飞鸟；垂手还堪钓巨鳌。”又联云：“江海拥三山，揽全吴胜；乾坤擎一柱，障百川东。”不署作者姓名，然要名作。
　　
　　焦山在隔江，门联云：“长江此天堑；中国有圣人。”亦大方。西折为海西庵，颜曰“汉三诏焦隐士处”，祠有联云：“苍茫海水连江水；罗列他山助我山。”兴化郑燮撰也。焦公像侧联云：“临流口汲西江水；隔岸拳擎北固山。”祠后为仰止轩，悬椒山像，有忠愍自书联云：“人莫心高，自有生成造化；事由天定，何须苦用机关。”又，祠旁漱石山房陈任昉有联云：“伊谁鼓棹来游，云移帆影；试起开窗凭眺，月卧浮图。”亦佳致翩然，如铸如绘。又，定慧阁者，面江，短垣缭之，石坊中出，引人入胜。有联二。一：“活水有源头，万顷雨盈旸不涸；崇冈多好处，片云朝去暮还来。”二：“流与峙并佳，三山独聚；地因人擅胜，千古称雄。”又，枕江阁，阁南面江，遥对象山岩，松杉罗列如屏障，阁有大镜，尽纳其景如器摄影。许乃钊有联云：“拍板征歌，唱大江东去；举杯邀影，待明月西来。”又，吴云联云：“云连鹰岛白；水抱象山青。”皆写景佳句。又，彭来阁联云：“彭郎之来自澎浪；焦先而后有椒山。”彭来以侍郎彭刚直得名。又，三诏洞前为观音岩，岩上有夕阳楼，楼不甚高，而西望长江，船如凫浮。楼有集句联云：“夕阳无限好；高处不胜寒。”又有听涛屋，亦有集句为联云：“潮平两岸阔；江上数峰青。”噫！江山之奇，借文字而益显，文字之奇，非江山无所丽，观于右录也盖信。
　　
　　太平军之据有金陵，其天王府有洪秀全题楹联云：“先主本仁慈，恨兹污吏贪官，断送六七王统绪；藐躬实惭德，望尔谋臣战将，重新十八省山川。”亦豪气勃勃。又，李秀成题寝殿联云：“马上得之，马上治之，造亿万年太平有道于弓刀锋镝之间，斯诚健者；东面而征，南面而征，救廿一省无罪顺民于水火倒悬之会，是曰仁人。”按，此作尤喷薄，足令小儒失气。
　　
　　张文襄总督两广，尝建三君祠于广州。三君者，汉虞仲翔、唐韩退之、宋苏子瞻也。祠有天海澄清之阁，文襄题联云：“海气百重楼，总为浮云能蔽日；文章千古事，生逢异代不同时。”妙与三君关连，集成句如铸，犹其次也。文襄又题山西贡院明远楼联云：“秋色从西来，雁门紫塞；明月几时有，玉宇琼楼。”亦坚凝可诵。又，李百之题潮州韩愈祠联云：“吾道非耶，六经以外无文章，韩山屹立；征夫遑止，太行之阳有盘谷，李愿归来。”硬语盘空，亦堂皇，亦典重，杰构也。
　　
　　拂云楼在甘肃省垣北隅，楼下即黄河，环城东去，背北山，面五泉，据河山之形胜。左文襄篆楼额云：“大河前横。”又联云：“积石导流趋大海；崆峒倚剑上层霄。”按，此额此联豪雄恣横，想见当日壮采。文襄又于肃州东门外酒泉井南筑励清楼，题联云：“中圣人之清，有如此水；取醉翁之意，以名吾亭。”楼北即酒泉池，又题联云：“甘或如醴，淡或如水；无即学佛，有即学仙。”按，二联使典工整，不伤雕刻，非大手笔不能。又，张文襄晴川阁联云：“洪水龙蛇循轨道；青春鹦鹉起楼台。”豪雄似亦不减于左。又，曾文正题两江督署厅事联云：“虽豪杰难免过差，愿诸君谠论忠言，常攻吾短；凡堂属略同师弟，使僚友行修名立，方尽我心。”此则可作格言读矣。又，端方午桥题黄鹤楼集句联云：“我辈复登临，昔人已乘黄鹤去；大江流日夜，此心吾与白鸥盟。”亦工浑称题。
　　
　　汉寿县仪门有余良栋题联云：“有一刻闲，且勤我职；无十分屈，莫入吾门。”朴质中饶有息事宁人心理。按，余字庆堂，万县人，其知桃源县时，予尝帮校考试试卷。门人刘孟顾运鸿为宁远知事，予代题署门联。一云：“不遑宁居，一官领百里；亦有远志，百姓如一家。”一云：“蓄马蕃，父子宁，志未逮也；货财去，佞人远，过或寡欤？”一云：“柳子以种树传喻民治，是曰息事宁人；次山亦大兵后来舂陵，不妨高瞻远瞩。”按，三作尚不十分牵强，第三首大兵句，盖伤时念乱也。又，曹斗宣题慈利教谕署联云：“地是赤松旧游处；人从昆仑顶上来。”又云：“百战余生，不知老之将至；一命有责，须尽力所当为。”按，慈利有赤松山，斗宣又从军新疆，故上联沿用及之。
　　
　　京师陶然亭以幽敻闻于世，骚人墨客，盛有题咏。常德王梦湘以敏集句联云：“珠帘暮卷西山雨；阁道回看上苑花。”出语实写西山如铸，对语写清故宫亦名隽。又，某君琵琶亭联，纯用白诗语意，亦秀婉可人。联云：“灯影幢幢，凄绝暗窗吹雨夜；荻花瑟瑟，魂销明月满窗时。”又，浙之西湖名胜甲全国，题咏亦极夥，然佳者殆如凤毛麟角，惟九曲桥亭俞荫甫联云：“记故乡亦有仙潭，看一样湖光，添得石桥长九曲；至此地宜邀明月，问谁家秋思，吹残玉笛到三更。”益九曲桥在湖心亭三潭印月之西偏，故联云云。又，苏小小墓在西泠桥畔之南，桥上石亭有联云：“桃花流水杳然去；油壁香车不再逢。”集句恰切题分。又，西湖彭刚直祠，仁和高鹏年题联云：“南岳西泠，大地茅庐两个；吴头楚尾，中流砥柱一人。”按，对幅指彭为长江巡阅使而言，然峨峨天半矣。又，某氏刘果敏祠题联云：“横笛一声，延西泠十二桥明月；登楼长啸，和凤林百八杵钟声。”果敏者，宁乡刘典谥也。单模景，不及刘生平，亦为别调。
　　
　　宝庆在宋为邵州，因理宗以藩邸入承大统，改今名。资水绕城，江山胜绝，又多饰为亭阁，游观者每喜题咏，如双江六岭十景塘，其著者也。今录题联如下：一、双清亭云：“把酒涤凡襟，任天涯草绿，世界尘红，此心澄似双江水；凭栏豁望眼，看细雨帆樯，夕阳楼阁，胜概多于六岭春。”二、观澜亭云：“云带钟声穿树去；风吹帆影过江来。”三、亭外亭云：“好景欲仙，何必重寻三岛；引人入胜，尤须更上一层。”各联虽雄奇不足，而描模当地云物，亦有澄潭见底之妙。又，资江北岸回澜亭联云：“唤彼竟奚为，莫贪著蜗角微名，蝇头细利；临行何所赠，好记取东城白水，北郭青山。”右节苹庵《棃云忆语》。
　　
　　台州八仙岩吕祖殿，临海严成朝题联云：“看下方扰扰红尘，富贵几时，只抵五更炊黍梦；溯上界茫茫浩劫，神仙不老，全凭一点度人心。”亦饶有指点。又，燕子矶观音大土像柱联云：“音亦可观，方算聪明无二用；佛何称士，须知儒释有同源。”枯窘题亦极力渲染，至为难能。又，张南山题天后宫联云：“大海茫茫，到无岸无边，视于天，天高在上；飘风发发，正可危可惧，徯我后，后来其苏。”虚神实像，描模毕肖。与同工者，一为曾文正金陵灵谷龙神祠联云：“万里神通，渡海遥分功德水；六朝都会，环山长护吉祥云。”一为某氏龙兴源龙王祠联云：“宗臣遗像肃清高，在天成形，在地成象；山川出云作霖雨，有仙则名，有龙则灵。”一雄厚，一坚卓，不恒觏之作也。又，唐蜗寄英题能仁寺中憩白堂联云：“古刹有真如，最庄严七层宝塔；老僧无障碍，大供养一个庐山。”殆有缩龙成寸，吸海入壶手段，必如此方能言语大。县南六十里，云朝山高立入云，几于俯视天门十六峰。山椒有寺，香火甲一乡，相传寺有藏珠，能定风。朱贞白有题联，亦不凡。一云：“云气欲为天下雨；珠光常拥佛前灯。”一云：“老衲近寻雷岳去；天风远送叆云来。”按，叆云、五雷均县名山。予有题石门影香洞联云：“此是人间第几福地、几洞天，怪道书无传者；安得世外有一桃源、一渔父，避秦暴共居之。”盖洞在罗家坪，友人郭东史希隗督予题之，自言其地清以前未入中国版图，盖天然避世之桃源也。
　　
　　无锡鸿山泰伯墓，齐梅麓彦槐题联云：“至德无称，三让两家天下；高山可仰，一抔万古江南。”可云浑括。予亦有题符孝子墓联云：“隔涧与张翰林抔土相邻，孝子诗人，同有千古；读碑感连处士遗风而起，贩夫牧竖，亦尊五伦。”按，孝子名正道，童时以割股疗母疾，获旌于朝者也。墓在县七都南山坪，张兑元翰林工诗，墓亦在南山坪，坪又有孝子祠。其嗣裔符靖献膺祥题联云：“帝旌其行，民视其德；人伦之至，孺慕之诚。”语极简质耐紬绎。又，谭复生嗣同题仲兄墓石联亦佳，联云：“血恨千年，秋后愁闻唱诗鬼；空山片石，苍然如待表阡人。”对语遒上，有石古路细、空山秋色之异采。
　　
　　桑植彭士宏，晚清时官澧州训导，尝白题署门联云：“澧水有源，饮水还寻故里水；彭山主我，出山仍住自家山。”词气浑脱，浏利得未曾有。盖彭山者，澧城望山也。又，《水经注》：“澧水出今桑植。”联两用山水，皆确切不浮。女婿朱醉六纯经官湖北武穴榷运局局长，自题署门联，亦与彭作同工。联云：“管子天下才，霸图表海盐专卖；东坡宦游地，吏隐即仙心太平。”盖指东坡谪黄州立言，武穴隶广济，广济旧黄州辖也。又云：“理财为国；笼利入官。”亦似赅括。予代拟客座联云：“光黄间多异人，愿诸君临存，不忘攻吾短；盐铁官诚俗吏，彻一事终始，方算尽我心。”记岳常澧道署看山楼一联，亦说理能工，联云：“致远钩深，此处好放开眼界；居高临下，到来须站定脚跟。”按，对幅命意尤高。
　　
　　张良、韩信之于汉，一善全身，一不善全身；读史者或吊或悲，几于不胜其聚讼。兹得二联，各为平议，特若深稳。一、杨听庐介休县韩信庙联云：“西望关中，百战十年空鸟兔；北临绵上，千秋一例感龙蛇。”对用介之推作衬，是非功罪，桶底脱矣。二、刘子迎留侯庙联云：“从龙逐鹿两茫然，我思妙用无方，何害英雄与儿女；黄石赤松皆戏耳，独怪全身有术，不遭烹醢即神仙。”纯用本事，大方落落。又，扬州华佗庙，胡氏《联选》失纪作者姓名，然奇气滃溢，足声喑起躄。联云：“元龙币聘以来，泽被广陵，到此日青囊未烬；孟德头颅安在，烟消漳水，让先生碧血常新。”又云：“大儒以胞与为怀，小数得名，莫匪术耳；汉室有心腹之患，神针难救，岂非天哉？”出幅用压题法作抑笔，对幅用抬题法又作扬笔，神龙夭矫，不可方物。予有题医院三联，一云：“愿病者勿药；为良医活人。”一云：“俾凡民无夭札；与造化争功能。”一云：“疾苦疮痍，一反手奏效；望闻问切，三折肱程功。”
　　
　　杨紫卿季鸾题广西柳侯庙联云：“才与福难兼，贾傅以来，文字潮儋同万里；地因人始重，河东而外，江山永柳各千秋。”主客分明，词采匀正，合作也。杨又有题柳州刘司户祠联云：“古犹登第厚颜，安知今之必异；鸟尚衔枝封树，可以人而不如。”按，《联选》称司户以勤民野死，有鸟衔枝，蚁负土，顷刻而坟成，故对幅及之。又，某氏题东坡祠联云：“奈宋衰运何，倘竟能恢厥壮猷，真成元祐匡时相；非长公志也，不得已出其余绪，犹是文章大作家。”语调特抑扬有致。又张文襄题黄州赤壁苏文忠祠联云：“五年间谪宦栖迟，试较量惠州麦饭，儋耳蛮花，那得此清幽山水；三苏中天才独绝，若尚论东坡八诗，赤壁两赋，是我公游戏文章。”《联选》云：“时文襄由两粤调鄂，隐然以东坡自命，游戏文章云云，圆谎亦妙。”
　　
　　郑延平王成功庙在台湾彰化县东门外，王像奕奕有神，左祠明宁靖王，右祠监国郑克臧，本名开山王庙，沈文肃奏改今名。宁静王名朱衍桂，字天球，太祖九世孙。国亡后，依成功海外，居竹沪垦田自给。郑氏纳土，自缢死。文肃题监国祠联云：“夫死妇亦死；君亡明即亡。”饶有深意。又，唐景崧延平祠联云：“由秀才封王，为天下读书人别开生面；驱异族出境，语国中有志者再鼓雄风。”语气轮囷，驱异族云云，尤具新思想。按，日本割台湾，百姓起拒之，唐被推为总统，较由秀才封王者更只绝千古，惜其首尾不及十日，为短命的总统。然开先中国，唐亦人杰也哉！与唐作同一雄横者，一为吴挚甫程学启祠联云：“坚城垂拔，壮士先摧，当时若失左右手；百战论功，一言决策，如公可谓文武才。”按，联系代李文忠作，故有左右手之喻。
　　
　　左文襄题祠庙各联，精神团结，一字不懈，亦一字不苟。曾文正称伟人事业无恒蹊者，是为近之。兹再录数作。一、兰州烈妃庙云：“一抔荒土苍梧泪；百尺高楼碧血碑。”按，文襄烈妃碑记云：“崇祯末，李自成陷兰州，杀肃世子，肃王妃颜氏、赵氏、顾氏、嫔田氏、杨氏仓卒率宫人由邸园上北城楼，将投河殉，追急，颜妃遽以首触肃先王所书碑死，诸妃嫔及宫人刎毙、缢毙、自掷毙，顷刻立尽。予持节讨回，即园中立烈妃庙祀之。”又云：“一日上北城，过肃王碑，见烈妃所自碎首处，血痕喷洒，团清缕注，联称碧血碑，盖实纪也。”二、明方忠文祠云：“慷慨志犹存，一瞑奚惜；名节事极大，十族何妨。”三、明练忠肃祠云：“嘉名远并西湖，异代恩加忠肃谥；文藻应留故宅，金川人记浩然堂。”四、明铁忠定祠云：“执节坐庭南，百折不回，应知鼎石肝肠皆铁；奇忠钟塞外，寸磔以报，谁识先生色目中人。”按，方，方孝儒；练，炼子宁；铁，铁铉也，皆殉建文之难者。又，明景忠壮祠联云：“绯衣坦腹旧有征，讵料抄延瓜蔓；赤色异星急犯座，从知谶应天文。”亦典重而固。
　　
　　题祠庙联，难在雄浑称题，尤难在贴切肖题。兹录数首。如吴竹庄题清水塘余忠宣殉义处碑亭云：“学希圣，文起衰，功延末造，井全家，墓同志，塘表孤忠。”李龙门桐谒方正学祠云：“管仲不为，十族惨于真召忽；成王安在，一言愧煞假周公。”顾光旭题无锡惠麓高忠宪攀龙祠云：“君子无所争，立纲常，扶名教；大臣不可辱，惊风雨，泣鬼神。”俞曲园题于忠肃祠云：“明月梅花，拜祁连高冢；疾风劲草，识板荡忠臣。”彭刚直题史阁部祠云：“公去社已屋；我来梅正花。”皆戛戛独造，如良玉坚金。又，顾端文宪成与高忠宪均所谓东林党魁也，顾晴芬皋有题端文祠联云：“立朝与天子宰相争是非，悉宗社远谋，根本大计；居恒共师弟友朋相讲习，惟至善准则，小心工夫。”按，此联虽较前为逊，而气体浩瀚，与死卧纸上者有别。
　　
　　某氏题徐烈士锡麟祠联云：“登百尺楼，看大好江山，天若有情，应识四方多猛士；留一抔土，争光(辉)日月，人谁不死，独将千古让先生。”按，光绪丁未岁，徐以安徽候补道员枪轰巡抚恩铭，吴越史坚如外，此又一革命健将矣。又按，徐祠在安庆大观楼侧，祠亦楼为之，故有出幅。又，慈利拟建烈士祠，祀庚子县人死汉口之难者。予有联云：“流血武昌，喋血亦武昌，革命后先，庚子七月，辛亥八月；殉名烈士，无名尤烈士，成仁彪炳，苏州五人，长沙九人。”自意尚不甚牵附。
　　
　　唐六如以才名噪闻东南，其实大节寥寥，以史眼衡之，可昭示来许者盖鲜。余陛青有题六如祠联，以轻松语调、秀宕词采出之，亦若栩栩有致。联云：“身后是非，盲女村翁多乱说；眼前热闹，解元才子几文钱。”又，伊墨卿秉绶题惠州元妙观联云：“此湖此水不深浅；放鹤招鹤成古今。”出以轻清之笔，与上作同工。又，京江于氏宗祠向在瓜洲，以水啮迁镇江，蔡蓬年题联云：“老屋付东流，只剩两三星火；新居依北固，平分左右金焦。”描写山川秀气可掬。又，翁松禅集《瘗鹤铭》题金山寺玉鉴堂联云：“天旌厥事事乃集；江裹此山山不浮。”出幅静穆，对幅沉雄，非三折肱不办。松禅又题扬州小金山堂室联云：“弹指皆空，玉局可曾留带去；如拳不大，金山也肯过江来。”末七字钝根人无从问津。予有题县九溪出谷亭联云：“出谷万千状；此亭四百年。”盖亭为明周尚书叙遗构，在九溪城东门外，今废巳四五百年，对盖实纪。又外甥罗长肃联云：“胜国幅员无寸土；尚书结构有孤亭。”语意亦俱工。
　　
　　清湖广总督署对联，《眉庐丛话》间有登载，兹转录之。一、大堂云：“蚡冒勤民，筚路山林三代化；陶公讲武，营门官柳四时春。”二、十桂堂云：“六曲阑干春昼永；万家台笠雨声甘。”又，织布局云：“经纶天下；衣被苍生。”又，筹防局云：“财力雄富；士马精妍。”集《芜城赋》句，上切筹，下切防，亦妙合，亦豪阔。又，北京政事堂有集杜为题联云，“竟日掩留佳客座，两朝开济老臣心。”或曰袁世凯行总统制，有政事堂名目，时徐东海适为国务卿，徐故晚清宰相，曰两朝，盖示讽云。
　　
　　予向为文昌宫联云：“名载史记天官，彼十七世士夫化身，昔未闻也，神司人间科目，到一千年学校变相，应亦怃然。”出幅订讹，对幅慨时，自意尚非苟作。今读胡氏《联选》，亦称文昌神道家以为张仲后身，又以为梓潼度世，其实今所祀之文昌，则星象也。祠庙遍天下，列之祀典则自清嘉庆六年始，仪文与关庙同。私祀之多，亦与关庙同，而尤过之。按，入民国后，文昌之祀始废。胡氏称程春海题文昌联最典切，录之：“宇宙大文章，原从孝友；古今名将相，气作星辰。”案而不断，此其所以切欤？又，孤山文昌庙联云：“香火有缘，当白傅堤边，苏公祠畔；文章生色，似杏花二月，桂子三秋。”虚而与之委蛇，纯作白描，故佳。又，清光绪初，萍乡文道希廷式以一甲二名及第，题文昌庙联云：“我知功名以人重；帝其阴骘与天通。”亦较超拔。又，其先刘金门得榜眼，时亦献联云：“帝乃诞敷文德；天之报施善人。”似较浑重。又，季清时，凡文昌祠必伴以魁星阁，列县皆有之，蕲科名也。《联选》又录丁俭卿魁星阁联云：“以斗量才，问何人能当一石；如金惜墨，看此日横扫千军。”无中生有，亦复冠冕堂皇。
　　
　　李笠翁题庐山简寂观联云：“天下名山僧占多，也该留一二奇峰，栖吾道友；世间好语佛说尽，谁识得五千妙论，出我先师。”词锋超妙．得未曾有。又，潘伯寅集黄庭字题酥醪观养正庐联云：“出日入月是否道，寸田尺宅可治生。”出有禅机，可贵。又，金安清题钱武肃王庙联云：“十四州一剑霜寒，辟门天子，闭门节使；三五夜群婓玉艳，陌上花开，江上潮来。”对下八字搬移不动。
　　
　　会馆联之佳者，已散见上录。兹又续数章。一、吴挚甫联云：“泛洞庭湖八百里秋波，挂席来游，三楚风涛携袖底；邀太白楼一千年明月，凭栏远眺，六朝烟景落杯前。”亦自雄兀可喜。吴又题保定淮军会馆联云：“此乡仍侠窟遗风，万丈白虹马生角；何处访战场余事，一堆黄土豹留皮。”出切保定，对切淮军，有嵯峨天半之势，名作也。二、李文忠鸿章北京安徽会馆联云：“依然平地楼台，往事无忘宣榭警；犹值来朝车马，清对喜赋柏梁篇。”时会馆灾复建，故有对幅。又，北京化石桥桐城会馆联云：“先辈声名满天下；后来兴起望吾曹。”盖逊国桐城文章仕宦为一时冠，故联侈言之。三、俞曲园为皖人宦浙者题杭州安徽会馆联云：“游宦到钱塘，饮水思源，喜两浙东西，与歙浦江流相接；钟灵自灊岳，登高望远，问双峰南北，比皖公山色何如？”言浙不抛皖，言皖不抛浙，此八股家串作之法，然词条则雄壮丰蔚矣。又，胡达源联云：“肩齐洛下东西陆；胸贮淮南大小山。”亦佳。又，舒城黄书霖题甘肃五省会馆联云：“萃雍梁荆豫于一堂，那堪羌笛胡笳，听折柳唱黄河远上；走燕赵齐秦者万里，自笑短衣匹马，又摇鞭踏紫塞归来。”声情豪霸激越，雅与题称。又，谢葆灵题陕西两湖会馆联云：“三辅滞书邮，落木秋风衡岳雁；两湖话土物，桃花春水武昌鱼。”亦自富赡。予有澧县津市昭武会馆客座联云：“果园群木绿浮几；津市繁灯红到门。”果园与馆邻，明华藩别墅也。
　　
　　吴城属新建县，相传周瑜操兵处。元陈友谅、清石达开皆据为要塞，雄兵扼守，血战数年，始获安定。一、彭刚直题吴城全楚会馆联云：“到处便为家，望楚尾吴头，异地同临明月色；他年谁是主，合衡峰鄂渚，天涯都作比邻看。”二、王益吾集放翁句联云：“宾馆喜重逢，同上吴城观落日；乡关杳何处？却寻衡岳望归云。”右录胡氏《联选》。按，二作流连光景，清妥而不雄奇。又，程伯敷代李文忠题四川江南会馆联云：“地势据上游，遥遥控滇黔秦陇，切盼销兵，天府称雄，此邦不亚江南好；皇华来益部，历历咨民物山川，壮怀叱驭，锦城云乐，吾辈休歌蜀道难。”放笔为直干语，特雄健可喜。又，鲍花潭源深题贵阳九华宫江苏会馆联云：“秋来黄叶成村，对景忽生归棹想；雨后青山满郭，登楼常作故乡看。”语句在凡近间，洗炼之极，却无尘滓。又，周彦升题福建奉直会馆联云：“一堕风尘，天上玉堂如昨日；谁同舟楫，眼前沧海正横流。”又联云：“前辈风流，河朔人才犹可记；先儒乡里，考亭学派试重探。”按，此联两切地，较上作为贴切。又联云：“古称燕赵多慷慨悲歌之士；师法姚范以功名气节相高。”体段票姚，斯为元箸。
　　
　　武昌黄鹤楼联已具前录。兹又节一二。一、胡文忠云：“黄鹤飞去且飞去；白云可留不可留。”语似蒙庄，奇气横溢。二、李文忠云：“数千里奔湍激浪，到此楼前，公暇一凭阑，江汉双流相映照；十余年人物英雄，恍如梦幻，我来重访鹤，沧桑三度记曾经。”三、会稽施山云：“白云黄鹤，四顾苍茫，有好诗传九百年前，楼阁重新谁更上；词客神仙，一流人物，看东湖在三千里外，海潮不到我能来。”按，李作款款言情，是此楼主人翁口吻，施作则奇情壮采，摇笔即得。海潮七字，尤为横绝。四、孝昌陈宝余德庆云：“一枝笔挺起江汉间，到最上层，放开肚皮，直吞将八百里洞庭，九百里云梦；千年事幻在沧桑里，是真才子，自有眼界，那管他去早了黄鹤，来迟了青莲。”苍苍莽莽，空所依傍，吾恐崔灏见之，亦必搁笔。予有题醴陵傅钝庵熊湘望章楼联，虽不及上各作之伟，而靠题说题，似尚不俗。一云：“世界八星入楼望；云间十子擅文章。”一云：“此山如龙，曰唯县望；凡士附骥，因益名章。”盖钝庵近以文章名湖湘间，又主报政，东南学者多归之。
　　
　　学校对联最不易着笔，以高者失之迂远，低者又失之陈腐也。马笛渔题蒙馆联云：“教小子如养芝兰，此日栽培须务本；愿先生毋弃樗栋，他年长大尽成材。”抑扬得中，曲肖题位。又，澧县谢春轩有题其乡两等小学校联云：“极浦望涔阳，童冠偕来，浴沂如入春风座；党庠辅家塾，芷兰竞秀，盈畹滋为上国香。”童冠切两等，涔阳芷兰切澧，家塾切乡校，字字典重谛切，可谓毫发无遗恨。予亦有国民学校联云：“是亦大学缩影；此为正蒙始基。”又联云：“十室之邑有忠信；三王造士由党庠。”亦似不泛。又，范肯堂代题武邑观津书院联云：“自来学校以书院辅之，如今比屋东西，稍喜欢颜在风雨；吾为父兄望子弟成耳，此后一官南北，还将老眼看云霄。”又代吴挚甫题书院赠郑骧联云：“明公家法有礼堂手订之经，异日当成通德里；此地昔时多燕赵悲歌之士，为我一吊望诸君。”两皆沉着淋漓，读之击壶欲缺。
　　
　　广州学海堂某君题联云：“南国祭酒，说文九千字；东邦大儒，著书数万言。”肃括闳深，盬题之脑。又，黄漱兰体芳题南菁书院联云：“东林讲学以来，必有名世；南方豪杰之士，于兹为群。”又，定海黄以周联云：“七十子六艺兼通，文学溯薪传，北方未先于吴会；九百里群英毕萃，礼仪表茅蕝，东林以后有君山。”均若堂堂正正。又，县人于奎仲题两溪书院联云：“两由一生，文章悬象；溪向川注，学海朝宗。”嵌字能不牵强。又，贵筑颜嗣徽题阳朔寿阳书院联云：“科名开自大中，更期继起有人，议谥当如祠部直；山水甲于天下，何幸宦游到此，论文因悟史迁奇。”按，《联选》跋云：“曹邺，唐大中进士，官祠部郎中，议高璩赠谥事，见《唐书?高元裕传》。”又，予题赣籍国民小学联云：“教以诗书，明以人伦，童而习之，率吾子弟；既有文事，亦有武备，天所骄者，卫我国家。”
　　
　　胡氏《联选》云：明伦堂联多格言，少按切地方者。惟淮安府学联云：“马上文，胯下武，枚里韩亭，彪炳经纶事业；石边孝，海底忠，徐庐陆墓，维持名教纲常。”按，石边孝，徐积，海底忠，陆秀夫也，与枚乘、韩信皆淮安产。又，县学明伦堂联云：“黄河水滚滚而来，文应如是；韩信兵多多益善，士亦宜然。”语特磊磊落落，称其山川。又，子章述某君题金华府学联云：“金匮万千衷，孔子曰，孟子曰；华衮百廿纪，帝者师，王者师。”奇气咄咄，小夫咋舌矣。杭州敷文书院在万松岭上，旧名万松书院，蒋香泉题联云：“浙水重敷文，看此山左江右湖，千尺峰头延俊杰；英才同树木，愿多士春华秋实，万松声里播弦歌。”又，杨石泉题联云：“人只此人，不入圣，便作狂，中间难站脚；学须就学，昨既过，今又待，何日始回头。”前作春华，后作秋实，尤以后作作指点语，为发人深省。又，许太眉题道南书院联云：“多士当收束身心，此是圣域贤关，不徒论文章巧拙；先儒幸留贻教泽，正须坐风立雪，共猛下刻苦工夫。”又，通州范曾烜官醴泉时，题九嵕书院联云：“峰聚曰嵕，须知为学本为山，平地增高，进取相期吾往也；泉甘如醴，要识作人同作酒，春风送暖，退休唯恐或寒之。”苦心烹炼，针不见血不止，作者盖几之矣。又邺城吴小岩题望都县小池书院联云：“修我墙屋，非直为观美也，比及三年郁郁乎文哉，于斯为盛；率其子弟，又从而礼貌之，有能一日孳孳为善者，何用不臧。”集《四书》句尚非饾饤。南通博物书院与师范学校邻比，张季直謇题联云：“设为庠序学校以教；多识草木鸟兽之名。”特为浑括。又张文襄题武备学堂联云：“执干戈以卫社稷；说礼乐而敦诗书。”亦与同工。又，刘葆良代叶澄衷题澄衷学堂联云：“昔以孤幼旅寓申江，自伤老大无成，有类夜行须炳烛；今为童蒙特开讲舍，所望髫年志学，一般努力惜分阴。”作鞭辟语，现身说法，特佳。予有题龙潭小学联云：“龙得云斯灵，道在通权达变；潭之水不涸，学须穷委究源。”又，题县女子校联，一云：“既富加教；维地承天。”一云：“首化之行，地邻江汉；无人不学，女事诗书。”一云：“合花木兰之武与曹大家之文，炉而冶焉，斯称教育；维溇澧水比深或道人峰比峻，学苟准是，何愧男儿。”似尚能划清题之界线。予又题澧县女校门联云：“广二南化；开九澧先。”亦似能补上卷田东溪各作之未及。又，南通代用师范礼堂中祀孔子，张季直题集句联：“言有坛宇，行有坊表，学成师范；正其衣冠，尊其瞻视，堂修礼容。”极博大昌明之观。又，曾文正湘乡东皋书院联云：“涟水湘山俱有情，其秀气必钟英哲；圣贤豪杰都无种，在儒生自识指归。”出幅按切山水，亦犹人同；对幅作警觉悟，却意态雄桀无伦。
　　
　　嘉兴鸳鸯湖，即南湖，有吴越时钱氏烟雨楼之胜，屯艮《南湖游记》称楼毁于洪杨之役，今年新修始竣，颇宠敞，其中对联佳者，有梁溪秦福霖云：“万顷渺清波，移情在付垞清歌，梅村艳曲；一楼摘星斗，极目有南湖明月，东塔层云。”长沙吴虎臣云：“东海非遥，十丈蓬莱迎晓日；南湖无恙，一双鸳鸟弄晴波。”善化许瑶光云：“润色湖山吾辈事；栽培花柳大家看。”记云：“许于同治间两来守郡，题墨至多，楼之成，许与有力焉。郡人建来许亭以纪之。”又有杉青闸为小园，内有酒仙祠，中祀三主：曰酒仙李太白，曰花神，曰杉青闸神。有联云：“诗酒到今怀李白；园亭依旧访杉青。”记云：“以杉青对李白，可云嘉耦天成矣。”又，婺源江湘岚联云：“君手中彩笔是谁携来，醴陵有后人，此物合当还故主；我江上布帆偶然戾止，丛祠吊明月，今宵倘许认前因。”闸内有落帆享，吴仰贤联云：“倚槛遥看，去棹不如归棹逸；题桥偶驻，卸帆犹是挂帆时。”记称“语有机锋”，良然。又联云：“正柳织烟绡，花明春镜；任船依断石，袖裹寒云。”记称：“上用周草窗词，下用张玉田词，殊雅。”又称“前为《西湖游记》，多录联语，以其能为余记中写景及纪实也。”
　　
　　澧县学款经理处周凤楞题联云：“数百校巍峨，此有用，此有财，同志诸君，得一分权利，须尽一分义务；十万贯支给，出于民，出于土，责任在我，去个人私心，乃保个人名誉。”按，周时亦任经理员，故下语特鞭辟警策。周又有题涔阳铁桥联云：“九澧金汤，东横沧海蹲孤柱；一江铁锁，南下黄河第二桥。”亦工浑如题。又题张氏宅联云：“问产饶梓漆椅桐，四环皆山，作室以望楚矣；登高瞰澧沅汉沔，千里如带，记亭亦名快哉。”此则昂头天外，包一切，扫一切矣。周又有题寓庐联云：“与朋友共；近圣人居。”盖所寓为学款经理处，外庑地位当孔庙左侧，同寓又有经理员罗君，故云。可谓语无泛设。
　　
　　桐階有澧县文学专修学校联云：“经天纬地谓之文，专以新民为大略；彪外弸中觇所学，修其在我是初基。”按，文学专修科附设混成旅，旅部即旧试士院也，均旅长王子豳私财供给，今年又建自修室七间，耗亦逾三千金，真豪举也。近日达官贵人，殆难语此。余亦仿嵌字式题教室联云：“天文地文人文，专门致用；兵学农学礼学，修业益精。”又，张啬公题南通旅馆联云：“适子之馆，授子之粲；观其所由，察其所安。”又，梁公约署门联云：“聊蔽风雨；如此江山。”均甚超隽。右节姚鹓雏《梦湘阁说觚》。湘乡蒋果敏有题西湖岳庙联云：“遗迹镇栖霞，酾酒重瞻新庙貌；大旗悬落日，撼山愿学旧军容。”对幅绝为壮阔。又，王子实题莫愁湖楼联云：“恨我晚来游，只落得万柄枯荷，一湖秋水；问谁能不朽，除非是六朗儿女，百战英雄。”又，狼山联云：“江海镇分流，一塔支云，到此潮头皆下拜；东南窥胜境，五峰接壤，让他山骨独高蹇。”按，二作皆雄桀突兀，不可一世。又，某题育婴堂联云：“夫非尽人之于欤，从皇古追溯宗支，大抵形骸一脉共；是亦穷民无告者，忍若辈横陈生死，自家儿女两般看。”可云仁慈之言，读竟欲涕矣。
　　
　　屯艮有《西期一勺》，盖游记也。记中分录名胜题联，特多簇簇生新之作，兹转贩如下。一、三潭印月放生池三角亭云：“一檐虚待山光补，片席平分潭影清。”二、前明先贤祠客堂云：“客中客入画中画；楼外楼看山外山。”造句绮丽，有如画手。又云：“四面荷花三面柳；一城山色半城湖。”又，亭石柱云：“波上平临三塔影；湖中倒浸一轮秋。”均若实地写景，故佳。又，望山楼假山上有百花神社，中供二木主，其名至奇。一为驱虫保木刘猛将军，一为管领群芳百花之神，有联云：“豚蹄祝篝车，愿我公神其来享；蟊贼多伏莽，请将军聚而歼旃。”亦新。又，过苏堤为里湖，有景苏阁，联云：“红杏领春风，愿不速客来醉十日；绿杨足烟水，在小新堤上第二桥。”记称“语特新俊”，良然。又称苏堤六桥：一曰跨虹，二曰东浦，三曰压堤，四曰望山，五曰锁澜，六曰映波。东浦连岸有赵堤，所谓小新堤也。又，秋墓有联云：“秋气满天地；春社开湖山。”又，苏小小墓联云；“湖山此地曾埋玉；花月其人可铸金。”两均工绝。又，湖心亭联云：“波涌湖光远；山催水色深。”按，对语未经人道。又云：“春水绿浮珠一颗；夕阳红湿地三弓。”状湖心亦肖。又，平湖秋月联云：“穿牖而来，夏日清风冬日日；卷帘相见，前山明月后山山。”亦若秀峭出尘。
　　
　　记称：吾辈来西湖，有不可不吊者三人：秋瑾、苏小小、冯小青也。有不可不拜者三人：岳鄂王、林和靖、苏子瞻也。故巢居阁上佳联至多。一云：“华表千年，遗蜕应闻玄鹤语；孤山一角，暗香先返玉梅魂。”一云：“祠傍水仙王，北宋尚留高士迹；树成香雪海，西湖重见古时春。”一云：“梅花已老亭空鹤；处士长留山不孤。”按，末幅尤为创造。又，葛荫山庄有集定庵句联云：“一抹斜阳，半堤芳草；几堆竹素，二顷梅花。”又，张朝墉联云：“葛井当檐，上岭刚逢日初出；孤山隔水，开尊时见鹤飞来。”记称：“葛岭相传为葛洪炼丹处，上有初阳台，可观日出也。”又，徐致靖联云：“对此好湖山，再休提世外沧桑，人间营逐；无多新结构，且领略稚川丹诀，孤屿清风。”
　　
　　西泠印社者，清印人丁敬身所创也。丁辅之题联云：“把臂入林，呼吸湖光饮山渌；抗心希古，网罗秦汉近唐虞。”记称“用成语若己出”。印社后山有题襟馆，联云：“梅鹤为邻，小坐依然图画；莼鲈下酒，故乡无此湖山。”亦自工浑。记称：“是日游益乐，午出而晡返，灯火归舟尤乐。余自取桨拨舟，因缀句云：‘所愿千年万年长此乐；相将一山一水尽题名。’”按，句亦飘飘有凌云气。又，冷泉联云；“不愁泉冷无时热；常恐峰来更善飞。”作翻空语，亦若不俗。又，许文敏振袆题开封二曾祠瓣香楼联云：“功高百辟，心在一丘，侧写前贤，其气象得诸山水以外；暮卷归云，朝临飞鸟，谁来骋坐，可慷慨而无文字之鸣。”亦自倜傥，对尤不凡。又，杨椒山渡江访友不值，因登焦山，题碍月亭联云：“杨子怀人渡扬子；椒山命字合焦山。”亦洽称。又，彭春洲金莲庵联云：“卧莲瓣读书，是天人福慧；见桃花悟道，须来者聪明。”颇具慧舌。
　　
　　《西湖一勺》录猗园一联云：“野老门庭云亦懒；荷花世界梦俱香。”出语似未经人道。园内月下老人祠有俞曲园联云：“此老最多情，不独管婚嫁两事；几人得如意，要知有因果一层。”措辞特若幽玄。又，藏山阁集句联云：“画里移舟，梅边吹笛；墙头唤酒，枕上看潮。”记称：阁在假山上，其旁修竹千个，交覆重掩，暑气不侵，园主集宋句联云：“山外斜阳湖外雪；窗前流水枕前书。”又一联云：“胜地最幽清，扶杖勾留在映波锁澜桥畔；主人癖风雅，寻诗屡集从月潭花港船来。”按，二作特秀劲如题。
　　
　　孤山中部有苏祠，寻常游客颇不能至。祠附祀秦少游及清阮元等，旧有华秋槎集句联云：“泥上偶然留指爪；故乡无此好湖山。”天然工成。又联云：“自蛮烟瘴海游历而还，胜地重临，凭管领六桥风月；与白傅林逋后先相望，崇祠近接，恰平分半席湖山。”坡祠右为白祠，附祀樊宗师，有集句联云：“平生心迹最相亲，惟此醉太守；词赋擅名来已久，宜升君子堂。”又联云：“但是人家有遗爱；曾将诗句结风流。”均曲与题肖，戛戛独造。右节《西湖一勺》。又云：西湖固以水胜，而山尤特胜。南山石屋岭有石屋，洞如侧釜，壁刻佛像七百二十八尊，巨细不一，皆就崖石凿之。门有联云：“地连石屋双峰起；天放钱江一角来。”造句奇兀，有登东山小鲁之怀抱矣。又，洞顶有呼嵩阁石柱联云：“东坡千载人，游于物表；钱塘万顷白，来自云端。”亦似举头天外，岸异不凡。按，联为金绍坊撰。又有一亭曰“吸江”，乃佳胜亭，联曰：“四大空中，独留云住；一江缺处，远看潮来。”特磅礴雄浑，称其山川。亭下为僧居，颇多题诗。有陈宝琛赠僧联云：“一见问灵源，师自离山吾听水；卅年依古洞，世方沉陆我观潮。”磊磊落落，寄感无穷。又，风木庵联云：“家藏八千卷；门对七二峰。”亦自肃括，庵盖杭丁氏兄弟庐墓处也。
　　
　　唐次昉对联已具前卷，兹又得数作。一、女校沧亭云：“楼阁矗云绾九澧；池塘喧雨战千荷。”二、澧浦楼云：“山色西来幂危堞；江声东下逼层楼。”又云：“远水帆樯高阁外；危城鼓角夕阳中。”三、浙江开化县姚氏经锄堂云：“所居对龙塔高台，笔锋横扫云烟净；此地据马鞍胜境，文社联吟冠盖多。”皆藻采纷披，气骨秀洁。唐有弟曰芳惠字子铭者，联语亦工，如屡丰亭云：“帝子遗踪剩台榭；平民政策首农桑。”盖亭下为澧县农事试验场也。又农会云：“民生事业追弃益；物质文明竞美欧。”予曾见之作八分大书，墨气淋漓可喜也。又，唐薇卿对联，已录一首入《杂缀》，兹又得一首，似是题书院之作，但失却题目，录之：“安得广厦万千，种竹权为留客地；倚遍回栏十二，惜花仍是爱才心。”聂伯毅称此乃为台藩时作。缁衣之好，形于话言，良是良是。
　　
　　《艺蘅馆随笔》云：粤城南珠江有孤洲曰海珠，内有关天培、张国梁两忠武祠，皆粤人，以名将死事者也。祠一联用成语如铸，联云：“无命复何如，徒令上将挥神笔；未捷身先死，长使英雄泪满襟。”余拟用“无命何如”四字为祠横匾，似较紧切，盖以祀为关、张云。又，康南海僦居槟榔屿一废园，题联山亭云：“一卧沧江惊岁晚；独凭栏槛俯崔巍。”集句特工伟。又，保阳莲花池位置颇称清洁，有题联云：“水为龙世界；云是鹤家乡。”特若雄阔。又，袁项城当国时，于西海子置一小艇，榜曰“登瀛”。题联云：“此处有濠濮间想；望之若神仙中人。”亦尚不腐俗。后乃妄思盗帝，愧此联矣。
　　
　　聂伯毅《联语》云：太平金柱塔最上一层，有所谓南天门、北天门者，有无名氏留联于壁云：“纵步来南天门、北天门，一塔横江，中流砥柱。”逾年无有能属对者，他日自缀其下云：“放眼去东梁山、西梁山，两峰排闼，半壁屏篱。”本地风光，天造地设，良然。又，汉昭烈帝陵联云：“一抔土尚岿然，问他铜雀荒台，何处寻漳河疑冢；三足鼎今安在？剩此石麟斜日，令人想汉代官仪。”亦自工整。又，西湖彭刚直祠，或题联云：“千古两梅妻，公几为多情死；西湖三少保，此独以功名终。”出幅纪彭画梅历史，合以对幅，可云儿女英雄合传。又，林文忠题林处士梅亭联云：“世无遗草真能隐；山有名花转不孤。”亦自颖绝。
　　
　　莫愁湖联佳者已分见前卷。兹又得二首。一、黄思永云：“提笔四顾天地窄；长啸一声山月高。”二、魁玉云：“山色湖光，都归一览；英雄儿女，并艳千秋。”特若工新。衡山文杏题长沙衡山会馆联云：“八百里浪迹归来，相逢萍水；七二峰从头数去，尽是家山。”此联有精神全在“尽是家山”四字，故觉亲切有味。又，君山洞庭王庙联云：“落第寄书邮，事缘羊牧阿娇，云外神仙当尚主；中流凭砥柱，嫁得龙乘佳婿，世间才子几封王。”搬演故事尚不吃力，末句尤为穷措大吐气。又，大通安澜阁联云：“古人忧乐关天下；何处江山非故园。”亦若飘飘人外。
　　
　　聂氏《联语》云：江西会馆某君联云：“五大洲文轨交通，漫将赣水源流溯；廿世纪人才寥落，当为庐山面目羞。”所谓文翻空易奇者也。但廿世纪入我文近似欠斟酌。又，林亭桐朝阳题祭酒岭联云：“行路最难，才数起水驿山程，少安毋躁；入关不远，莫忙逐车尘马足，且住为佳。”亦自质实。按，伯毅云：“岭在福州西门外。”又一条，横云山下，有王氏横云山庄，即某尚书修明史处也。其右为张文敏家祠，亦有园亭池沼，今废矣。惟张氏望云山庄今尚存在，内有题联云：“七千里看遍名山，持节人归，颇觉家园多静景；十六亩攒成小筑，开樽客至，可知野史有余情。”情文亦自绵密合作矣。
　　
　　今我亭在嘉定县署内，亭形四方，角有小窗，登之，群景皆入。中州刘郇膏联云：“今不异乎古所云；我亦迫于时而起。”按，刘领兵驻此，遂摄县篆，亭其所更筑也，故有对幅。南皮张枢联云：“塔影城阴可诗画；佳晴喜雨足登临。”又，怀宁汪福安联云：“石竦亭高，频岁秋获春耕，民隐都经眼过；云开塔峙，一时抚今追昔，余怀乐与人同。”三作意境各别，而各极其妙。又，陶然亭某君联云：“果然城市有山林，除却故乡无此好；难得酒杯浇块垒，酿成危局有谁支。”亦不腐笨。
　　
　　彭刚直有题采石太白楼联云：“到此莫题诗，谁个敢为学士敌；偶然去捉月，我来甘拜酒仙狂。”两两身分如绘，然非刚直不能作此豪语。又，京口某酒楼有联云：“谁为翔渚灵妃，倒三尺金樽，杯底邀来焦岭月；我是倚楼旧主，仗一枝铁笛，袖中吹起大江潮。”亦自豪迈。又，神户中国领事馆门联云：“长风吹万里浪；海日照三神山。”语殊飘逸。盖黎公使庶昌手笔也。又，某救生局联云：“中流沉溺始求援，何如走顺风时，帆休扯足；近水楼台同仰望，切莫立高岸上，漠不关心。”两方面均下针砭，斯为不苟作。
　　
　　《淮联聚话》云：郑苏龛太夫人节孝坊成，某君题一联云：“闵周将危，悲啸古传鲁漆室；信欧有立，雅才今抗宋庐陵。”剥肤存液，一字一珠矣。又，凤阳昭忠祠失名一联云：“临阵捐躯，较辱死苟生，千古独留气节；披坚执锐，想效灵助战，九原还建功勋。”此作于悲壮淋漓之外，又别出一机轴。宋宗室南渡后，分封京口支衍派别近万户，知府赵粹甫亦同出艺祖，谒祠后献二联。一云：“虽有周亲，不如我同姓；谁谓朱远，率乃祖攸行。”一云：“八百年聚族于斯，宋室同传宗室表；二千石分符到此，明州来谒润州祠。”盖知府某籍宁波，故对幅绝若堂皇。与后作同工者，有萨湘林黄鹤楼联云：“一楼萃三楚精神，云鹤俱空横笛在；二水汇百川支派，古今无尽大江流。”
　　
　　岳阳有鲁肃墓，汉阳亦有鲁肃墓，孰为真赝，疑莫能明也。汉阳墓亦多题联，惟南皮作较工，犹嫌于墓地少关连。录如下：“联蜀拒曹，乃公一生学问；舍奸去诈，则吾十年用心。”又，某题送子观音堂联云：“上帝本好生，求我与以儿女，不求我亦与以儿女；下民须自爱，为善报在子孙，为不善尤报在子孙。”朴质耐咀嚼矣。张啬翁题濠阳小筑曼寿堂联，奇恣雄桀，与其他作相称。录如下：“某水某丘，敬爱有加，吾童子时钓游所在；可坐可濯，起居惟适，大丈夫方闲处之为。”又，方地山题明湖春联云：“明眼怕看人，万事思量惟酒好；湖边能醉日，一春不惜买花钱。”嵌字亦能不着痕迹，故佳。
　　
　　澧县山之名者，曰彭山，曰嘉山，曰刻木山。刻木山峭秀，嘉山闳阔，彭山幽曲。余闻之久，而不及一探胜也。中华民国九年，镇守使王子豳拉同伴各学校学生旅行，遂乘间为诗文，一若山灵久徯吾落笔也者。撰彭山思王祠联云：“道澧在后，澹澧在前，大川广原，隐然襟带；彭王不终，思王不朽，封建郡县，交有功名。”按，《澧志》：彭王李元则为唐高祖十二子，分封于蜀，以僭越削爵，为澧州刺史。卒，有遗爱，民私祠之，谥曰思云。予又有联云：“彭王香火一千载；山色檐甍十二时。”嵌字似亦肖。又，嘉山孟姜女祠联云：“一览众山，空无所依傍；千秋万岁，最苦此夫妻。”又云：“左抱青山寺，后负黄山人，喜嘉山山有侣；志同衔石禽，身甘化石女，伤恨石石无言。”按，姜女，秦时人，夫范忠役长城死，女登山望之，痛哭不已，而用爪掐石，今名恨石，犹陈祠中，爪痕宛然。
　　
　　袁豹岑公子，项城第二子也。长于文学，交游满天下。筹安事起，首用反对，盖亦犹曹家之有丕植也。袁有题太湖万顷堂联云：“几席三山，万顷波涛疑海上；湖天一阁，重阳风雨是江南。”可云超卓。又，项城宣统初被逐，颇在彰德营治园亭台沼，有集定庵句题养寿园联云：“君恩彀向渔樵说；身世无如屠钓宽。”又集句云：“可以养性消疴，还年驻色；爱有嘉禾美卉，垂水蒙华。”又云：“心似南湖常淡定；身依北斗最高寒。”又云：“鸟声和悦钧天乐；棋子纵横百练兵。”又云：“逃名渔父蒙恩泽；退步神仙在俊雄。”均曲肖身分，不蹈空泛，棋子句尤工于写照。右节伯毅《联语》。
　　
　　《联语》又云：吾邑漳江阁颇擅山水之胜，题联亦夥。郭某联云：“人在云霄观日出；山如龙马夹江来。”按，对话特奇横。又，李蓉镜云：“朝浮枉渚，暮宿辰阳，郛廓天作成，五百里间楼第一；秦洞桃花，楚城菱角，风流浪淘尽，二千年后月当中。”亦尽有气魄。又，周耀之侨寓常德，室甚湫隘，署曰“嘲庐”，题集句一联云：“对面隔云泥，嗟哉吾党二三子；此心系家国，安得广厦千万间。”天造地设，语意尤落落大方。又，郭兰孙伏波祠联云：“功名安足为，当时交趾车还，如公忠勇犹腾谤；拜瞻空有感，此日越裳贡渺，何人慷慨更筹边。”字字有斤两，不同苟作。又，陆凤石题松寥阁联云：“欲除后悔先修已；各有来因莫羡人。”语带禅机，异筝琶凡响矣。
　　
　　《联语》又云：扬州平山堂，欧阳公所建，公集喜雨亭，醉翁亭、丰乐亭画舫，均有记文。独平山堂无文，亦无诗。然言扬州名胜，必首及之。堂旧有联云：“几堆江上画图山，繁华自昔，试看奢如大业，令人讪笑，令人悲凉，应有些逸兴离怀，才领得廿四桥头箫声月影；一派竹西歌吹路，传诵于今，必须才似庐陵，方可遨游，方可啸咏，切莫把秾花浊酒，便当作六一翁后余韵流风。”中间二叠句虽少率，然气体则轮囷遒上矣。又，清淮桥桥门旧有集刘梦得、韦端已联云：“淮水东边旧时月；金陵渡口去来潮。”可云工浑绝伦。又，林文忠自题所居楼联云：“坐卧一楼间，因病得闲，如此散材天或恕；放怀千载上，过时为学，庶几昞烛老犹明。”又，郭筠仙题楹联云：“无补清时，终老书丛原宿志；偶谈瀛海，重摊诗卷纪前游。”按，郭光绪初为第一次使欧大臣，故有对幅，然要情余于辞矣。
　　
　　澧县何垕唐龙光寄示近联，亦若饶有结构，录二首。一、题津市朝阳阁云：“跨八百里洞庭，占此湖山，巍然阁对白龙井；聚万千家烟火，成兹廛市，忆否笛吹黄鹤楼。”自注：“阁有吕纯阳遗迹，白龙井在阁下。”按，津市为县东大市镇，商廛近万家，联可云面面刭。二、桃源洞云：“万劫犹存，世上蟪蛄忘岁月；一尘不到，洞中鸡犬亦神仙。”虽若宽泛，然却不俗。何满清时为生员，庚子余以党案系长沙，何先在焉。明年禁锢兴宁，其得罪之由为立案办县煤炭矿，经手人舞弊，骗巨金，何呈控巡抚，发长沙府提鞫对簿，触怒谳员，科以二十年监禁，舞弊人则只三年。清季听讼之暗无天日，即此亦致亡之媒矣。何出狱后见余题嘉山联，亦拟一幅云：“洞庭潴水非前，拳螺尚照秦时月；夫婿筑城不返，寡鹄和歌澧浦云。”亦若佳。
　　 

卷三
题署三
　　前篇录黄漱兰胜棋楼联，以为韵味色泽都佳。盖楼在莫愁湖，明中山王于此赌棋，故名。今尚有卢家女及王画像，联语特多名制，兹又录数首。一、沈锽云：“江水东流，淘尽了千古英雄儿女；石城西峙，依旧是六朝烟雨楼台。”出幅骨胜，对幅肉胜，故佳。二、白门雪岩居士云：“湖本无愁，笑南朝递起群雄，不盈佳人独步；棋何能胜，为北道误投一子，致教此局全输。”出幅进儿女，退英雄，犹在人意中；对幅苍茫吊古，感喟百千万端矣。三、长沙黄冀升云：“红藕花开，打桨人犹夸粉黛，朱门草没，登楼我自吊英雄。”四、麓山樵客云：“世事如棋，一着争来千古业；柔情似水，几时流尽六朝春。”二作均对优于出，一悲壮，一茹喟，皆所谓感慨系之者。五、某君云：“人唤莫愁，湖唤莫愁，天下事愁原不少；王宜有像，侯宜有像，眼中人像此无多。”按，王谓徐中山，侯谓曾文正。联一边作提撕语，一边作抹杀语，是又独树一帜。六、薛慰农云：“山温水腻，风月常存，几人打桨清游，倩小妓新弦，翻一曲齐梁乐府；局冷棋枯，英雄安在，有客登楼闲眺，仰宗臣遗像，压当年常沐勋名。”七、孙文川云：“赌墅付传闻，叹青史成堆，千古河山棋一局；争墩笑多事，看画梁依旧，半湖烟雨燕双栖。”二首句皆用本地故事作衬，亦自佳。八、刘焞云：“明月几时有，更上层楼，问棋子声中，谁操胜算；美人犹未来，且摇小艇，向藕花香里，自遣闲情。”意趣洒落，对尤仙乎仙乎。
　　
　　周彦升题莫愁湖中山王毅勇侯像联云：“儿女不知愁，南朝金粉，北地胭脂，何事干卿，寂寞一池吹水皱；将相本无种，旧庙鸡鸣，新祠虎踞，其人不死，淋漓大笔写图看。”对幅轮囷坚凝，尤妙在不抛荒本题像字，自非大家何能办此？按，胡君复云：“《容斋随笔》：莫愁，郢州石城人，自周美成咏金陵有‘莫愁艇子曾系’之语，误指石头城，后人遂以名湖，故上联云然。”《檐曝杂记》：君山以春申君得名，其山临江为县境，或题联其上云：“此水自当兵十万；昔人曾有客三千。”亦若雄浑称题。又，无锡滨太湖有堂曰“万顷”，正对太湖中独山，孙叔方揆均题联云：“天浮一鼋出；山挟万龙趋。”寥寥短幅，骨骼万钧。又题云：“满地干戈，故老伤春作寒食；重湖风月，有人招隐结茆庵。”胡君复云：“重湖谓太湖及湖尾之五里湖也，与万顷堂接近，有园曰梅园。”孙叔方亦有题联云：“七十二峰青欲断；万八千株芳不孤。”又，孙北蘐肇圻联云：“树木十年，此地合名小香雪；太湖万顷，浮生直欲老烟波。”又，华艺珊文川联云：“历长广溪曲曲清流，一水回环，入室又通香雪海；与东西山遥遥相对，片帆时渡，满船合载洞庭春。”以上各作皆清绝，不食人闻烟火。
　　
　　县南入山八里，有双枫亭，故黄陂知县朱半岩筑以为茶亭，施茗饮济暍人者也。双枫高立，大可荫三亩地。予有题联云：“双枫名共此亭古；青山静看行者劳。”对幅作指点语，似亦不滞。记明田汝成题浙江西湖南高峰联，用意同而措词尤明警。联云：“两脚不离大道，吃紧关头，须要认清岔路；一楼俯看群山，占高地步，自然赶上前人。”又，张岱题清喜阁联云：“如月当空，偶以微云点河汉；在人为目，且将秋水翦瞳人。”又，胡来朝联云：“四季笙歌，尚有穷民悲夜月；六朝花柳，浑无隙地种桑麻。”凡流连风景语，最忌无寄托，无注射，兀然空作一摄影器。读后联二落句，可以悟文字工拙之理。又，陆文端润庠题虎丘月驾轩石波艇子联云：“在山泉清，出山泉浊；陆居非室，水君非舟。”亦特大方。又，张岱题三潭印月放生池联云：“天地一网罟，欲度众生谁解脱；飞潜皆性命，但存此念即菩提。”按，联能作此语，其怀与天地同量乎？又，彭刚直题三潭印月小瀛洲牌坊联云：“来往游人，须知爱惜花柳；春秋佳日，切莫辜负湖山。”
　　
　　凡祠庙题联，虽狭小题目亦必有一题之分际与面目，甚不可草草放过。兹录佳者十数首，以示举隅。一、沁州绵山介之推祠，王执中联云：“主辱臣忧，当在外从亡，一饭已经肝胆碎；功成身退，问诸君食禄，千秋留得姓名无？”按，此手写本题，神注弦外，斯为隽品。二、岳麓三闾大夫祠，秦小岘瀛联云：“何处招魂，香草还生三户地；当年呵壁，清湘应识九歌心。”三、屈贾合祠，左杏庄联云：“亲不负楚，疏不负粱，爱国忠君真气节；骚可为经，策可为史，补天浴日大文章。”亦称冠冕堂皇之作。四、西湖关庙缪昌期联云：“德必有邻，把臂呼岳家父子；忠能择主，鼎足定汉室君臣。”按，庙邻岳少保祠，故出幅云云。五、汤阴岳庙某君联云：“懔懔生气；悠悠苍天。”八字悲壮无对。六、宜兴周孝侯祠，齐梅麓联云：“朝有奸党，岂能成将帅之功，若教杖钺专征，蛟虎犹非对手敌；世无圣人，不当在弟子之列，惟信读书折节，机云曾作抗颜师。”又，周小棠侍郎家楣联云：“立庙永馨香，看眼前大好河山，浩劫难磨生气在；登堂闻馨欬，有世上未除蛟虎，先型仰企抱惭多。”对语警策。先型云者，小棠为周处后裔也。七、宁武周遇吉祠堂联云：“一门全大节；百战守孤城。”可云简括。八、宜兴卢忠烈象昇祠，程小琴联云：“在明庄烈朝内外交讧，北援南征，伟哉失人物；与周平西祠后先相望，忠魂毅魄，壮此好溪山。”九、县属九溪佘烈女祠，张海门提学金镛联云：“亦有褚渊生，弱质自成松柏劲；终从汪踦死，义心常并芷兰芬。”按，烈女字侯氏，未婚，婿从军战死，女欲守贞，父母谋夺其志，女投塘水殉焉，事具县志，张联特劲卓，女可不死矣。
　　
　　胡氏《联选》云：京师内城宣武门外松筠庵，屋制甚古，为明杨椒山三疏揭严嵩罪状处。有清时，凡军国大政，诸谏官均集议于庵内，或联名草奏焉。宣统庚戌岁，御史江春霖以言事斥官，留联于庵云：“三疏流传，枷锁当年称义士；一官归去，锦衣今日愧先生。”语殊恳至。
　　
　　李仲临告予云：贵州镇远府治，前临潕水，为汉五溪之一，马伏波尝驻军焉。有联云：“人上翠微梯，蓬岛春阴天尺五；客来书画舫，桃花流水月初三。”又，江南将备学堂，丹徒柳贻征题联云：“以学愈愚，是堂堂阵；有备无患，铸将将才。”亦自浑重。
　　
　　九江烟水亭在九江南城外甘棠湖中，面对庐山，风景绝佳。陈次亮炽题联云：“胜迹表官亭，况恰当庐阜南横，大江东去；平湖满烟月，谁补种四围杨柳，十里荷花。”出幅骨多于肉，对幅肉多于骨，然均佳。又，瑞莘儒澂题揖翠亭联云：“枫叶荻花秋瑟瑟；回崖叠嶂凌苍苍。”《联选》注：“上联《琵琶行》，下联《庐山记》。”又，端陶斋题揖庐亭联云：“绝顶共跻攀，江上琵琶向谁语；五峰相揖让，山中云雾待吾开。”对语绝老横。按，揖翠、揖庐等亭皆九江名胜处。胡氏《联选》云：“辛亥武昌首义，九江响应，马元良毓宝出任都督，厥功甚伟。旧历癸丑，就延支山之揖庐亭改为光复纪念亭。”回澜阁主人集唐句题联云：“我辈复登临，壶觞须就陶彭泽；群公有惭色，勋业终归马伏波。”特为沉重镇纸，盖出幅妙在“复登临”三字，对幅妙在“有惭色”三字，两两夹衬辛亥革命及马氏功名，皆活跃纸上。又，熊香海代作九江光复亭联云：“扫尽烟云，现出庐山真面目；挽将逝水，认明禹甸旧源头。”寻常语一经拈出，妙中题肯。
　　
　　题署联之长者，全视气魄骨骼何如，若一味贪多，堆垛故事，味终同嚼蜡。云南某氏大观楼联，殆为酱醅材料久矣。儿时闻人诵窦氏岳阳楼联，以为一时无两，今复录之。联云：“一楼何奇，杜少陵五言绝唱，范希文两字关情，滕子京百废俱兴，吕纯阳三过必醉，诗耶？儒耶？吏耶？仙耶？前不见古人，使我沧然涕下；诸君试看，洞庭湖南极潇湘，扬子江北通巫峡，巴陵山西来爽气，岳州城东道岩疆，潴者，流者，峙者，镇者，此中有真意，问谁领会得来。”此联之佳处，全在大气驱迈，故用典有大珠、小珠琤落玉盘之流利。又，段香岩芝贵题奥略楼联云：“放眼看江山，无限白云都过去；题诗问鹦鹉，何年黄鹤复归来？”又，某题黄鹤楼联云：“恨我来迟鹤早去；怪人来到诗先传。”夹缝中用衬笔自工。又，何子贞题仙枣亭联云：“千年仙枣不留核；五月落梅犹有花。”奥略、仙枣之为楼为亭，《联选》不著所在地，然即联中“黄鹤落梅”句求之，殆又必在武昌。予旧有题抱冰堂联云：“上书侈八表雄图，捧日何尝罄壮抱；聚铁成六州大错，雕霜今己到坚冰。”盖揶揄张文襄也。张巡抚山西时，有经营八表疏语。聚铁者，指汉阳铁政局。寄讽不知铁乃世界立国之命，旧见讥评，陋矣。今书此，用志吾过。
　　
　　名胜之区，袝祠名人，所谓人以地重，而地亦以人重者也。兹拣录各特别祠宇联如下。一、无锡惠山张睢阳庙，某君题云：“天地风尘，古庙丹青经几劫；江淮俎豆，空山雀鼠亦千秋。”又，黄漱兰题云：“男儿死耳又奚言，若论唐室元勋，数百战功名，岂输郭李；父老谈之犹动色，但吁扬州都督，亿万年魂魄，永镇江淮。”对幅首七字懔懔生气，如干将莫邪之锋，不可逼视。二、马伏波庙，余小灵题云：“铜柱镇鸢飞，顾盼生风，意气真能吞浪泊；金门留马式，男儿报国，姓名何必与云台。”可云睥睨无余子。三、温州江心寺文信国祠，某氏题云：“孤屿有邻，喜得卓公称后死；严陵在望，直呼皋父哭先生。”按，寺为宋恭帝驻跸处，信国祠左即卓忠毅祠。四、登州戚少保祠，周彦升代吴提督题云：“大功在备倭，城郭依然，公去苍茫谁嗣者；明诏使防海，风波未已，吾来宏济愧前贤。”《联选》云：“登州水城为戚少保所筑。”又云：“提督题联时，帮办山东海防，‘风波未已’句，其忧日本乎？”五、虎丘景李堂，彭春农题云：“一序证前游，太白光芒神久在；三章怀绝调，牡丹时节我刚来。”《联选》注云：“景李堂在白公祠内，以太白有虎丘夜游诗序也。又亭中牡丹绝旺故云。”六、安庆大观亭侧望华楼，冯煦题云：“来日大难，对此茫茫百端集；英灵不昧，览兹蹇蹇匪躬愚。”按，亭为元余忠宣殉节处，墓即在其下。望华楼盖建于宣统之季，时冯方宦皖云。
　　
　　凡祠祀，先民往往多署联，以寓向往，亦往往多恰如题分之作。兹再录流传之佳者如下：一、河津县薛文清瑄祠，某君联云：“开绝学于胡叔心、陈公甫、王阳明之前，享祀方堪从庙庑；集大成于河西氏、太史公、文中子之后，诞灵应不愧河津。”按，对幅就地立论，故不同游骑。二、无锡顾洞阳可久祠，梁山舟同书联云：“事君以道，无惮杀身，昔人称锡谷四谏之一；当官而行，不求利己，后世高碧山十友之风。”按，联语色泽匀正。三、东莞袁督师崇焕祠，何耘劬联云：“天命有归，万里长城宜自坏；人心不死，千秋直道任公评。”按，怀宗杀袁崇焕为致亡之一端，联语微为鸣屈，出幅言天命归清，尤是加倍衬法。四、温州卓忠毅祠，某君联云：“祠接谢亭，亦有文章惊海甸；忠符信国，并悬肝胆照江心。”五、江阴张、许二公祠，梁茝邻巡抚联云：“孤城屹立，半壁粗完，自昔论功侪郭李；一日效忠，千秋慕义，此间继起有阎陈。”按，对紧切江阴，陪客亦系铁铮铮者，故佳。六、潮州韩文公祠，某君联云：“天意启斯文，不是一封书，安得先生到此；人心归正道，只须八个月，至今百世师之。”七、石首汉昭烈及孙夫人合祠，某君联云：“锦绣江山，半壁雄心敌吴魏；风云儿女，千秋佳话掩甘糜。”又，于莲亭克襄张桓侯庙联云：“春雨桑楼，无限落花悲帝子；秋风剑阁，有人洒泪吊将军。”不作喑呜叱咤须眉欲动之态，亦佳。又，豫章樵子庙，相传樵子尝代光武死，故庙祀之。庙有联云：“汉家樵子亦英雄，漫说云台列将；莽世簪缨真草芥，可怜禄阁书生。”按，对幅予云真愧死矣。右二联录梁氏《楹联三话》。《联选》云：“石首有绣林山，昭烈结婚处，锦障如林，因名。”八、扬州史阁祠，陈榕门相国宏谋联云：“佩鄂国至言，不爱钱，不惜死；与文山比烈，日取义，日成仁。”九、开封二曾祠门前柱联云：“弟兄皆许国；出入冠诸公。”又，门后柱联云：“茅土加名数；神功接混茫。”又，堂门裕宽联云：“鄂不照乎栘华，龙骧骧乎云路；身画凌烟之阁，名藏太室之廷。”又，长禄联云：“生申甫以中兴，家有白眉兄识弟；萃邓冯于同产，我观青史古无伦。”又，前院东厢联云：“马足车尘并千古；寒泉秋鞠比三高。”又，瓣香楼袁克文联云：“诗追梁苑，镫远樊楼，今古风流同胜地；云接太行，湖沉艮岳，纵横气概遍高台。”又，许振祎联云：“岳色渡河来，远树平沙天广大；楼头延月入，宋台梁苑客徘徊。”许又题西院五色玻璃楼联云：“白波如泛五湖，鸥鸟迎人，好涤衫尘登画舫；凉气顿生六月，蝉声催酒，胜他灯火上樊楼。”又题西院十贤堂联云：“文之至者罔不传，昔有十贤，天地长留诗卷在；我思古人怅莫见，瞻顾四海，风云应共异材来。”又，裕宽集句联云：“壮其文词，一见诵忆；慕仰风味，匪为观游。”按，题之眉目为二曾，故各联皆就兄弟上说，自余台阁楼亭，则各有其身分，可随所触而描摹，又不必要纠缠主人翁，拉使入文，此一定作法也。
　　
　　青浪滩马伏波祠，易实甫联云：“卅六里雪浪飞来，淘尽万里英雄，尚遗鸦阵神兵，留传部曲；廿八将云台在否？幸有五溪祠庙，得与羊裘钓叟，共占江山。”按，对幅意态雄桀，盬尽题脑。又，《楹联三话》载山阴何恭惠煟祠联云：“所谓大臣，行己也恭，养民也惠；厥有成绩，荆河惟豫，淮海惟扬。”一分切其谥，一隐括其官，故佳。又，涂山禹王庙有联云：“二仪上下分清浊；万国衣冠拜冕旒。”集句特贴切，盖庙淮南之胜也。又，张叔平世准题赤壁联云：“周郎胡为乎来，地若葬曹瞒，便坏此江山风月；安石何以不死，天而相苏子，岂老于诗酒渔樵。”思想透辟，造句奇辣，特抨击使人无完肤，老瞒吃亏大矣！
　　
　　县二十都山水之奇，以百丈峡为称首，出峡而南，溪水数道，乱流交午如线，其上有朝阳寺临之。予题联云：“百丈称雄，对门兀立；九溪别派，抱寺曲流。”亦似能肖像。温州府城外滨江，江中有小岛，即谢康乐诗之孤屿也。屿中有江心寺，登眺绝似金山。朱沧湄文翰题联云：“长与流芳，一片当年干净土；宛然浮玉，千秋此处妙高台。”语亦孤秀，亭亭称其江山。江山寺楼旧祀谢康乐、盂浩然，梁茝邻题联云：“风景不殊，四十年余旧泥爪；江山如许，二千里外小金焦。”又，山东雨花道院有联云：“雨不崇朝遍天下；花随流水到人间。”随手拈来，字字如铸精铁。又，吴山吕祖殿澄心阁，钱塘魏春松成宪题联云：“仙佛缘中，湖山胜处；楼台影里，云水闲时。”亦堂皇。胡氏《联选》云：金陵半山寺为王介甫旧宅，其东岩即谢公墩，介甫诗：“我名公字偶相同，我屋公墩在眼中。”所谓争墩者是也。中有涧，终日水声淙淙然。盖钟山燕雀湖水流入青溪处，魁时若将军题联云：“泉声常在耳；山色不离门。”十字极幽秀。又，谢子受联云：“墩本吾家，胜迹从来称太傅；宅由我造，半山莫更让荆公。”盖谢新结屋于此，为称觞地，故对幅云云。又二联，一、郑海藏云：“往事重论，怀古谁含出世想；昔贤不见，听泉我爱在山声。”对幅峥嵘嵯峨，怀抱翛然。二、薛慰农云：“钟阜割秀，青溪分源，咫尺接层城，叹禁苑全虚，尚留此寺；谢傅棋枰，荆公第宅，去来皆幻迹，问孤墩终古，究属何人？”按，二作对皆胜绝，故苦耐人披绎。又，南通狼山寺，在狼山高处，门瞰大江，有联云：“长啸一声，山鸣谷应；举头四望，海阔天空。”语殊雄兀，读之恍若纵飞机于青霄，下睇英伦三岛，如浮数黑点于几上，斯奇异观之磊磊者也。又，镇海昭宝山为海疆要塞，上有城，城有大观楼，楼有联云：“天与水无涯，万舶远循鳌柱麓；地随山共尽，十洲环向海陀峰。”虽不及上作之伟，而状景亦工。《联选》又云：吴越时，龙华寺僧契盈，闽人也。一日，侍忠懿王游碧波亭，时潮水初满，舟楫辐辏。王曰：“吴越去京师三千里，谁知一水之利如此。”契盈因题联亭柱云：“三千里外一条水；十二时中两度潮。”时江南未通，两浙贡赋率由海道达青州，故云。时人称为贴切。
　　
　　“穿荻小车疑泛艇；出林高阁当登山。”此京师陶然亭旧联也，久已熟在人口。贵筑阮仲明崇德亦题一联云：“长戈满地，一亭独幽，客子河粱携手去；把酒问天，陶然共醉，西山秋色上衣来。”时为庚子九月，八国军犹在京师，故联语豪中带痛，有山高木落、天地始霜之严栗。又，北京西山之三山庵，有精舍五楹，端匋斋寓此，名之曰“归来庵”，并署联云：“箧有三山记；胸藏五岳图。”短幅亦沉穆，惜乎其归来太暂，资州之变，只剩魂兮归来，亦可痛已。又，济南城北有北极阁，远对千佛山，俯瞰大明湖，枕城而立，为会垣最高处，有集句联云：“宫中下见南山尽；城上平临北斗悬。”亦恰恰如题。又，大明湖中有小沧浪湖，湖之南岸即学使者官署，署中池水，亦七十二泉之一，与湖相通。池上有小亭，吴巢松学使属梁茝邻分书“小小沧浪”一匾，赋七古一章为谢，梁和答之。两诗中有句成对语者，梁集为联云：“荷花如城月如斗；名流作主泉作宾。”极疏傥肖题。右节胡氏《联选》。
　　
　　题署联语以五七言为最佳，亦以五七言为最难工。兹类录之，以示人避难就易之失。一、甘肃藩署后园夕佳楼，谭复生嗣同联云：“夕阳山色横危槛；夜雨河声上小楼。”写景中暗寓言情，款款如揭，名作也。二、兴化府署某君联云：“荔子甲天下；梅妃是部民。”最为工浑。三、雷峰、保俶二塔，明闻子将题联云：“雷峰如老衲；宝石似美人。”比例酷肖。胡氏又谓周学澂一联，亦颇能写出夕阳楼光景，联云：“江流石不转；云在意俱迟。”四、沧浪亭某君联云：“短艇得鱼撑月去；小轩临水为花开。”五、焦山某君联云：“回看佛国青螺髻；误入仙人碧玉壶。”写景如摄影之器。六、金山行宫某君联云：“瓷碗竹炉皆恰当；新题旧什各分明。”“恰当”二字新亦确。七、三潭印月静凉轩，金安清联云：“半塔斜阳颓老衲；一池残叶战秋声。”又，陈承鋆联云：“四面荷花三面柳；一城山色半城湖。”按，予辛卯年客常德，有题火星池联，亦与此同。八、蹊径联云：“一角小亭半城市；四围秋水万荷花。”三潭印月迎翠轩黄倬联云：“最喜荷花环佛界；每量湖水问渔人。”按，出语尽有斤两。九、韬光观海诵芬阁，祁世长集林文忠句联云：“岭树湖云沉足底；江潮海日上眉端。”亦工肖。十、西湖退省庵卢维钰联云：“圣恩赐西湖一曲；人望若北斗七星。”恰如彭刚直身分。十一、绍兴东湖饮渌亭陶濬宣联云：“江空欲听水仙操；壁立直上蓬莱峰。”十二、东湖仙桃洞某君联云：“洞五百尺不见底；桃三千年一开花。”按，胡君复云：“洞临深渊，作深碧色，相传有仙桃，树无定处，花无定时。”十三、望湖亭侧鸿雪轩，冯展云誉骥联云：“泥雪人生几鸿爪；津亭诗句万牛毛。”对可称睥睨一切。又，冯子良联云：“新旧十年行馆雨；雌雄几辈过江风。”十四、薛涛井何子贞联云：“花笺茗碗香千载；云影波光活一楼。”按，“活”字最有致。罗长肃题日本朱舜水墓联云：“抔土他邦瘗忠骨；有人异代吊先民。”语句亦轻峭。十五、赵惠甫水吾园天放楼，自题联云：“山光下溪静相好；云影挂树闲不流。”亦深眘有骨味。又，能静居自题联云：“静定一去惑；宽缓默不争。”按，十字完全道腴。十六、俞楼魏汝弼联云：“想见东坡旧居士；为我佳处留茅庵。”集句特坚刚。十七、上海愚园新厅书房刘葆良联云：“渐不为人识；时还读我书。”又若自为媚悦，遗世独立矣。
　　
　　西湖四旁名胜林立，又兼以楼阁亭台之点缀，是可目为游览海。各处联语之佳者，分录如下：一、韬光观海楼旧联云：“楼观沧海日；门对浙江潮。”十字坚凝如良金璞玉。二、人倚楼徐琪联云：“甘棠绕屋，荐鞠浮尊，比当年广厦万间，下榻正宜徐儒子；玉笛无声，青山依旧，料此后明湖一曲，停桡都唱蒋安阳。”按，楼在蒋果敏祠内，故有末句。又联云：“灵之来兮，从白舍人游，配苏学士食；客何为者，横杨公济笛，披董静传书。”按，联语极峭拔。三、退省庵彭刚直自题云：“尽此一寸心，与点缀湖光山色；收拾数间屋，尽勾留墨客骚人。”四、秋水苹花馆徐村铭题云：“理棹访精庐，秋水白苹，伊人宛在；倚梅寻旧约，青山红豆，到处相思。”五、六一泉旧联云：“湖两山孤，此处有泉可漱也；天一地六，先生自号无说乎。”为六一下注脚确诂。六、孤山巢居阁，朱上林联云：“梅鹤寄高闲，遗稿千秋笑司马；湖山写清冷，寒泉一掬拜坡仙。”又，方应论联云：“山冷好教梅嗣续；巢深应有鹤归来。”又，吴芝瑛女士集陶联云：“斯人亦云逝；寒梅徒自荣。”七、西爽亭邹德宝集句联云：“白首卧松云，先生有才过屈宋；茅亭宿花影，故乡无此好湖山。”各作均吸腴吐秀，簇簇生新。胡君复云：台州之东湖，犹杭州之西湖。出东郭门不过半里，湖光山色，与西湖无异。隔以长堤，分内外湖。外湖有湖心亭，高阁三层，登临最胜。俞曲园联云：“好水好山，出东郭不半里而至；宜晴宜雨，比西湖第一楼何如。”属对天成，秀气满抱。予亦有题县东北满氏醒园联云：“今不管世界虎斗龙争，拓地十弓，假愚谷为名，五柳自号；未须疑此园山穷水尽，出门一笑，看后溪东去，三峰北来。”按，后溪、三峰，皆毗园山水名。
　　
　　桂林独秀峰为省城内主峰，内有五咏堂，梁茝邻题联云：“户外一峰秀；窗前万木低。”出话秀而远，佳极。胡氏《联选》云：福建省城乌山之海天阁，高踞山椒，远眺闽江，其旁有石刻二。一曰“海阔”，一曰“天空”，字大径丈。阁为陈伯潜所建，并题联云：“海日宜晞发；天风与振衣。”语气特伟岸。又联云：“登丘望海无涯思；摩石听松一适时。”《联选》又云：距福清四十里，有大小妃山，相传闽越王葬二妃处。上为方广崖，方广三层，不施片木，为宋黄非熊读书处。有联云：“石室云开，见大地山川，三千世界；水帘风卷，露半空楼阁，十二栏干。”语亦奇拔。
　　
　　《联选》又云：德化赵石谷光忭，明末筑甓山冈园，毁于兵。相传园有一联云：“笑前贤许多祥麟威凤；乃所愿作个战马耕牛。”奇兀殊未经人道。又云：贾胶侯巡抚有大园亭弃而不居，改为乡馆，凡山右名贤之客都门者，皆得寓焉。李笠翁题一联云：“未闻安石弃东山，公能不有斯园，贤于古人远矣；漫说少陵开广厦，彼仅空怀此愿，较之今日何如。”以骈言行议论，高挹群言。又，盛旭亭布政自题留园联云：“历宦海四朝身，且住为佳，休孤负清风明月；借他乡一廛地，因寄所托，且安排奇石名花。”又，留园待云庵，俞曲园联云：“何处白云归，有乡里古招提，出西郊不半里而至；前生明月在，是佛门新公案，言东坡为五老后身。”按，相传苏为某寺长老转世，故对幅以为言。又，吴芝瑛自题海上小万柳堂联。一、西楼云：“野老时一望；游子澹忘归。”二、翦淞阁云：“无以慰延伫；聊可莹心神。”三、夕照亭云：“得未曾有；从无始来。”又云：“得大安稳绝于人境；离一切相情均天伦。”《联选》又云：吾乡赵惠甫归田后，卜居常熟西城，购吴氏水吴园以娱老，后改园名曰“水吾”，各联额均赵自署。如天放楼联云：“辟艺苑文林，以为三径；擅春花秋实，无忝百城。”又，青林堂联云：“花木土石水泉，离世乐道者宜有；诵读论议教诲，大雅宏达之所群。”又联云：“朝受业，昼讲隶，夕习复；精五饭，慕酒浆，缝衣裳。”又，入园正门联云：“山随平野尽；村入郭门来。”又，茅亭联云：“尘海沤中已无锥立地；孤峰顶上有把茅盖头。”皆戛戛独造，无一语着边际。又，宗湘文题水吾园联云：“尽楼台池馆，只妙手成图，谁办此五世遗经，万言作赋；视将相王侯，如飘风过眼，才消纳四围烟水，一榻云山。”又，某君联云：“万卷百城，安事酒杯浇垒块；清风明月，故应城市有山林。”语绝豪壮。
　　
　　自予居县城三十年，入民国始自有屋庐，近市迫隘，无能放手营造，乃构楼濒市，颜曰“观物竞”，后又连续为楼于屋之正北。其二曰“二楼”，其三曰“第三楼”。第三楼又于东面缺墙一角，以纳空气，利光线，故又名曰“缺厂观物竞楼”，自为嵌字联云：“持观万物表；用竞一楼雄。”二楼亦自为联云：“二分诗景八分画；楼外江声天外峰。”不能自置于广大高明之域，蜷伏方丈室以自雄，其坎蛙之境界，斯亦陋矣。姑存此以示吾子孙之有志大门闾者。书至此又见他之题园林者，不胜起望梅止渴之騃想，并录之。一、俞楼曲园自题联云：“合名臣名士为我筑楼，不待五百年后，斯楼传矣；傍山北山南循地选胜，适在六一泉侧，其胜如何。”按，此联特票姚轮囷。又，徐琪联云：“坐曝书亭，登小仓山，文采风流，二百余年无此盛；对退省庵，近巢居阁，勋名德业，两三间屋并生春。”按，此联摛藻亦不至浮。二、高氏别业曲园联云：“选胜到里湖，过苏堤第二桥，距花港不数武；维舟登小榭，有奇峰四五朵，又老树两三行。”按，联亦可名老树无枝。三、孙莲叔红叶读书楼，一名曲尺楼。俞曲园题联云：“仙到应迷，有帘幕几重，栏干几曲；客来不速，看落叶满屋，奇书满床。”四、适园曲园亦题集句联云：“似入万重山，不离三亩地；欲穷千里目，更上一层楼。”胡君复系云：“应敏斋构适园于杭之忠清里，泉石佳胜，与真山水无异。有三层楼，登其上层，则襟江带湖，空旷可喜。俞曲园集唐张蠙、王之涣句为联语，颇切合。惟张句上下易置，则以对联体裁须谐平仄耳。”按，此吾之一楼、二楼、三楼虽多，亦辕下驹之局促于一隅，无能窥见世界之大，蜗国于角，又爽然矣。
　　
　　兴平县马嵬驿有杨妃墓，墓前有祠，许仙屏题联云：“谷铃如诉旧愁来，蜀道秦川，过客重谈杨李事；墓粉还将秋色补，雨尘云梦，伤心何似汉唐陵。”语极凝重可诵。又，绵州熊文华联云：“龙武军变起仓皇，|毕竟蛾眉能殉国；蚕丛道尘飞散漫，谁将鸳锦赋招魂。”按，此作虽不及许之厚，然要无俗氛。又，陕州城西北隅有羊角山，高五六丈，由一线平脊到城根起为方形高埠，城即依此为堞。山有披云亭，题联甚多，择尤录于下。一四言云：“小山承盖；大河前横。”胡氏《联选》云：“城临黄河对岸，与山西平陆州治相值。”一九言云：“此地当熊岭嵯峨之北；有水自龙门屈曲而来。”按，二作各有诣极处。一客座云：“襟带有情，绕郭河声从地出；烟云如画，隔窗山色自天来。”语气伟阔，矫矫不群。又，甘肃平凉西门外六盘山，即垅坂也，高处有楼，楼有联云：“峰高华岳三千丈；险据秦关百二重。”大气笼罩，目无余子。又，兰州拂云楼跨城高立，雉堞下即黄河，左文襄有联，已具前卷。光绪乙已，裴伯谦戍西域过此，亦题联云：“终南太华镇东方，杨柳金城，万井挹关中紫气；葱岭昆仑睇西极，葡萄玉塞，一樽撰天上黄流。”雄整亦不减左作。又，兰州黄河南岸，对金城关石金山寺，下有楼曰“荡谊”，杨时斋克复西域四城时所建也。萨湘林按察题联云：“外域全归，坐揽关山皆胜地；上游得据，笑谈西北有高楼。”按，对幅倚天拔地，睥睨一切矣。
　　
　　成都名胜如杜公草堂、薛涛井、苏公读书台等，皆游人集会之中心。兹录题联之杰者．如沈文肃题杜公草堂云：“地有千秋，南来寻丞相祠堂，一样大名垂宇宙；桥通万里，东去问襄阳耆旧，几人相忆在江楼。”按，对幅用万里桥作楔子，可云无中生有。又，顾复初云：“异代不同时，问如此江山，龙蜷虎卧几诗客；先生亦流寓，有长留天地，月白风清一草堂。”又，康某题薛涛井云：“古井冷斜阳，问几树枇杷，何处是校书门巷；长江横曲槛，剩一楼风月，要平分工部祠堂。”按，井在成都东门外望江楼畔，故有对幅。何子贞题苏公读书台云：“江上此台高，问坡颍而还，千载读书人几个；蜀中游迹遍，看嘉峨并秀，扁舟载酒我重来。”杜公草堂又有王湘绮联云：“自许诗成风雨惊，为平生硬语愁吟，开得宋贤两派；莫言地僻经过少，看今日寒泉配食，远同吴郡三高。”按，此联特饶斤两。又，象予民联云：“诗史数千言，秋天一鹄先生骨；草堂三五里，春水群鸥野老心。”对幅秀宕，似非寻常屐齿所能到。又，费道纯题新都杨升庵桂湖联，挺拔亦不减曾文正作。附录之：“宛在水中央，聚千古名士忠臣人两个；生成香世界，看满湖春风秋月花四时。”
　　
　　王子章有二韩园，其名予所命也。以子章文笔及思想，与韩非子及昌黎为近，故深期之。今录其自题园云：“要为天下奇，不爱钱，不怕死；参透个中旨，能学佛，能学仙。”语气豪雄，有一往直前之概。他日揭一旗以张吾三军者，必此才也。又，萧寿萱为予述县人褚小岚煐题三都金鸡甸联，苦不能全举。一日，予以意外过其地，舁者憩力。予瞥见寺门垩壁上即署此，为之狂喜。盖金鸡甸边桃源极北界，其地沓嶂相挤，中空如衖，水泉壮活，激浪时奔，人履而分作南北相背流。寺踞一矮丘，颜曰“金鸡古刹”。联云：“两山横界东西，是桃源路去来，问道向此间指引；一水劈开南北，到洞庭湖会合，溯源在这里分明。”言言理窟，字字禅心，的是名作。按，褚为邢星槎挚友，同居胡文忠幕，文忠以星槎故，重礼之，畀筦粮台，岁终会计不敷至数万金，文忠代为覆核。邢方痛，据炉火熬粥，顾见文忠方按算子踌躇，遽以着画器曰：“快搅搅，烂了好吃粥。”文忠忽笑推案，置册簿于他一旁，郑重语邢：“此数吾代负责，褚君必非盗公帑者。”事后推测，始知褚主各营饷时，往往空给银而掷还其印领。故当时盛传以为谈柄，然而文忠之用人材而能谅人材，其德量诚不可企及。
　　
　　《粟香随笔》者，江阴金溎生武祥所撰也。体仿洪容斋，亦分五笔，中有可作联话读者。一、重九日，偕苍梧令颜君至冰井寺登高，予题联云：“冰井留铭，且喜诗人足千古；云山如画，恰宜此地作重阳。”嘉兴烟雨楼郭意城崑焘题联云：“小别西湖，恰来此地看烟雨；相逢南浦，同上高楼话水云。”亦煞有情文。二、憩赵惠甫静圃两日，觉水光山色障翳悉空，其亭池特疏爽有致，赵自题门联云：“专意缥缃，左太冲宜春之里；自栽草木，李义山永乐所居。”亦若舂容大雅。三、虎丘一名海涌山，在苏州阊门外，下临山塘，群山环拱，狮子峰对峙，俗有“狮子回头望虎丘”之语。丘不甚高，而单椒独秀，上有千人石，为生公说法处。旁有剑池，两崖陡削，高处以桥跨之，洵称奇胜。洪文卿侍郎钧题联云：“问狮峰底事回头，想顽石能灵，不独甘泉通法力；为虎阜别开生面，看远山如画，翻凭劫火洗尘嚣。”盖虎丘游者众，廛市攒集，有甚嚣尘上之叹。庚申一炬，转觉耳目一清，故末幅重言之。四、虎丘真娘墓旧联云：“香草美人怜，千古艳名齐小小；茅亭花影宿，一泓清味问憨憨。”笔特疏秀，味之增旨。五、广州粤秀山麓，有陈氏挹秀园，予题联二首。一云：“地近越王台，入室有秦时明；家传太丘长，登堂怀汉代高风。”一云：“绕郭有山，白云高妙；近水得月，清光大来。”六、江西滕王阁续修后，刘岘庄坤一题联云：“兴废总关情，看落霞孤鹜，秋水长天，幸此地湖山无恙；古今才一瞥，问江上才人，阁中帝子，比当年风景何如。”亦正工丽可喜。七、秦涧泉大士自题瞻园联云：“辛勤有此庐，抽身归矣，喜鸟啼花笑，三径常开，好领取竹簟清风，茆檐暖日；萧闲无个事，诸户悠然，对茶熟香温，一编独抱，最难忘别来旧雨，经过名山。”予壬戌岁至泰州游氏园，见一联云：“十亩地无多，只合春酒留宾，秋灯课子；半生天已定，且向西园学圃，东郭催耕。”二联闲适之趣，读之为神往。八、黄鹤楼重建后，张文襄题联云：“江汉美中兴，愿诸君努力匡时，莫但赏楼头风月；輶轩访文献，记早岁放怀游览，曾饱看春暮烟花。”林远村布政题联云：“向江汉凭栏，作颂愿为尹吉甫；让英豪下笔，爱才谁似李青莲。”同一运典，而用意不同，亦所处不同耳。
　　
　　徐真园告予，安化陶文毅与常德胡光伯倬皆客澧，胡有题明藩果园太子庙联云：“空山过雨闻敲磬；佛火分灯照读书。”陶亦有联云：“座有酒人刚七子；院无暑气到三更。”盖当日游园者凡七客，又皆用避暑来，故云。然幽敻极矣，几于不食人间烟火。与陶、胡作同工者，又有杨息柯翰题一叶庵联云：“一叶不随流水去；片云常共老僧闲。”语意特萧寥孤迥。按，一叶庵在澧城小西门外，一团瓢地耳。高木数丛，麦畦错带，前潴死水半亩，殊不足言名胜。杨为分守道时，挈幕僚来游，殆亦取其地近而远人耳。予有联云：“一庵卧日，一庵谈禅，我佛微笑；叶落归根，叶落粪本，化工无言。”
　　
　　澧东津市昭武馆为江西贾客公园，予题联已具上录。兹又录徐真园联云：“开门见山，遣兴无妨抚松竹；平地负篑，为高岂必因丘陵。”淡淡描摹，颇饶理想。又，题馆内朝阳阁联云：“多君从海岛归来，看胜境盘桓，特地楼台撑碧落；是处去洞庭咫尺，任朗吟飞渡，一天风雪亘黄山。”按，阁祀吕洞宾，故有“朗吟飞渡”之句。黄山者，安乡里山也。又，镇江焦山有所谓四面佛者，于高处凿山为四佛绝伟。方地山题联云：“面面相窥，佛也须有靠背；高高在上，人到此即回头。”亦语带禅机。又，大庸田锡三鉴章言其城内普光寺旁为学校，可以互通出入。罗旭池题联云：“是禅宗觉路；非吾道旁门。”十字体极凝重。
　　
　　武昌黄鹤楼有胡文忠面像，某君从左文襄自闽赴陕西征，过楼题联像旁云：“名楼高处有公存，看江水群飞，到此东流齐北折；幕府旧人惟我在，怅浮云万里，来从南海又西征。”情文相生，造语亦自雄兀。又，记三十年前，吴采九起凤牧澧，以被议去官，留联州署大堂，语极牢骚，有一肚皮不合时宜之概。联云：“行使之，止或尼之，三千里外倦游人，赢得白发归来，青山无恙；吾老矣，逝将去矣，六十余年惭学道，孤负渠阳旧治，珮浦歌声。”又，记李石贞题澧学正署联云：“范希文是此地秀才，谁为后起；胡安定亦方州博士，敢薄闲曹。”用笔轻蒨，议论在有意无意之间，故佳。
　　
　　江西吴城有望湖亭，远眺匡庐，近俯彭蠡，夙称名胜。曾文正曾驻师于此。后题联云：“五夜楼船，曾上孤亭听鼓角；一尊浊酒，重来此地看湖山。”冯展云督学江西，回京亦题联云：“东下壮军声，横槊高歌，遥想一时豪杰；北归停使节，落帆小泊，闲看千里湖山。”上联即指文正驻师言之，然语殊名隽。望湖亭侧有鸿雪轩，曲榭回廊，兼擅花木，轩中题联，上录略备。兹又录曹汲珊知府联云：“客已倦游，偶然小住湖山，便欲乘风归去；人生如寄，留得当前指爪，不妨踏雪寻来。”出幅切人，是为我相；对幅切鸿雪，是为人相，然而作法之工，则不可掩。
　　
　　左蠡亦作左里，在南康府南三十里，有元将军庙，元鼋也。盖鄱湖鼋族最多，相传明太祖战陈友谅时，柁折，有鼋随舟尾代之，故祀焉。梅少岩编修启熙题祠联云：“清风徐来，水波不兴，扶持自是神明力；行人安稳，布帆无恙，霄汉常悬捧日心。”通幅集成语，不但无斧凿痕，且说出题之中边，具体莹洁，故为合作。又，刘师勇祠恽次远侍郎题联云：“石难填海，同志三忠，溯义师曾驻吾乡，白首能谈青史事；戟己沉沙，独留孤冢，知毅魄乐栖兹土，丹心长照赤城霞。”按，祠在赤溪铜鼓山，宋和州防御使，其官也。
　　
　　清同治间，招商局承办海运，有福星轮船运粮，自沪赴天津，遇雾撞裂。押运委员均殁于海，诏建愍忠祠祀之。杜文溥题联云：“沿于海以达河，叹频年转漕重洋，共历艰难非一日；勤其官而死水，看身后褒忠巨典，常膺俎豆到千秋。”特呜咽堂皇。又，潮州韩山书院以昌黎得名，院有联云：“奉以为师，学有经术，通知时事；号称易治，笃于文行，延及齐民。”按，出幅末二句，可云示人以涂辙，必通经术，方足以言学；必通知时事，方不堕为烟雾之儒，而获从容行其所学也。联语可谓能立言。
　　
　　彭羡门、何廉昉均有湖口县诗，予谓可借作联语读，盖以其能肖像也。彭云：“湖光尽日依楼堞；山色终朝满县城。”何云：“罄室不楹三百户；钟山却占一千盘。”又，潮州金山在城东北隅，雉堞跨之，韩江环其下，恍如桂林之叠彩山。上有戴日堂，堂宇宏敞，翼以亭榭，隔江岩岫，如环如屏，张丹叔题联云：“明月共天涯，看云影波光，恍疑身在江南，访当年佛祖谈禅，诗仙留带；春风移岭表，趁蕉阴椰叶，偶尔步来城北，问何处韩公遗碣，常相残碑。”又，东莞北郭有瓣香精舍，所以奉乡先哲者，有题联云：“俎豆奠维桑，本此地更同吟社；祠堂傍修竹，补先生未到行窝。”语亦工妙。又，九江烟水亭二联，一云：“恰好亭台驻烟月；可无觞咏对湖山。”一云：“疏烟流水自千古；山色湖光共一楼。”亦恰称甘棠湖之风景。又，张丹守题惠州西湖水亭联云：“放眼古今，倘容判事于斯，吾愿学东坡先生，留一段冷泉佳话；寄怀山水，偶尔披襟到此，可权借西湖名胜，作片时风月清谈。”怀古苍茫，语亦超隽。
　　
　　澧县屡丰亭在城西北隅三凤山，系前明华藩王府花园假山，今为农事试验场，藩邸遗迹，仅存数石牌坊，嵯峨云表，工作绝伟，可想见当年帝王之雄风。亭与石坊对峙，中题联之佳者，惟田东溪及刘某二联为最。田联云：“读欧公丰乐雄文，流风未沫；吊帝子藩封遗址，落日无言。”按，出幅轻轻映带，不着痕迹；对幅用吊古作结，感想独深。刘联云：“把酒话桑麻，占雨课晴，此间自有田家乐；删诗慨禾黍，伤今吊古，吾辈当先天下忧。”亦颇称题。予亦有题联云：“屡来送落日；丰获慰劳农。”亦似能以少许胜。又，东溪有题渔浦义祠联云：“在万山中突见此奇，莫笑广厦庇材，愿奢杜老；惟诸君子不私所有，台将瓣香祭社，义附文翁。”按，渔浦义祠者，祭舍资助兴学校诸父老也。“不私所有”句，是为实录。又，题朱半岩际敩墓石云：“作宦留鄂渚口碑，此石不朽；铭幽有中郎手笔，其言无惭。”按，朱墓志系出予手，联盖两谀之也。又，题应凤庵客座云：“今不异古，古不异今，天下同归，何思何虑；佛即是心，心即是佛，空山无侣，独往独来。”亦能不作浅语。
　　
　　湖北总督署对联，已分系上卷。兹又录一联云：“千里舳舻联，农隙岁修江夏猎；三军裘带莅，府僚近接岘山游。”似为治水军立论，语特健兀。又，周彦升题武昌同知署联云：“使处治中别驾之任；书以河渠水利名篇。”盖是职兼司水利也。又联云：“山色连城，定有诗人回杖履；江声满耳，坐看小吏卷文书。”又联云：“方城为城，汉水为池，大好江山资坐啸；东望武昌，西望夏口，平分风月付闲曹。”均超迈不群，扫尽浮翳。又，故清时试士院往往有题联，兹录数作，以代古物之保存。婺源试院，齐梅麓联云：“渍积必苗，艺兰必香，千家茅屋书声，定有几枝大手笔；登高自下，陟遐自迩，万里蓬山云路，先从一邑小文场。”江阴节暑长乐林天龄提学题联云：“文章有神，浩气接大江南北；风雨不动，欢颜开广厦万千。”二作语有注射，初非细响。又，徐州兵备道兼掌河道署有张鼎题联云：“地居黄运中，水欲治，漕欲通，千里河流，涓滴皆从心上过；官作军民主，宽以恩，严以法，一邑众庶，笑啼都到眼前来。”诂题细致，不苟下笔。又，福建延平府署厅事江西邹均宇题联云：“丰城剑到此化龙，故土多情，笑认乡亲心共慰；水部郎易而司马，冷官无事，权膺郡守政仍闲。”
　　
　　题署一类，胡氏《联选》析子目为十数。盖仿西人纂著，分目愈多，体裁愈晰，亦著作家必争之点。予联话颇愧屈之，但话体却不能一一分肌劈理。《史记》合传体实已为之先河，无能巧遁也。兹又从胡编祠庙条下录数作。一、永嘉县节孝祠，朱沧湄联云：“儿女尽能之，一点热肠，三分血性；家庭常事耳，察乎天地，通乎神明。”落落二十六宇，扫尽一切名教门面语，故自可贵。二、宜兴周小棠女弟家骏为贼所掠，不屈自杀，得祀节孝祠。小棠题联云：“孝贞节烈，共荷纲常，遍尝尘世艰辛，到此馨香同结局；今昔存亡，共安堂室，中有吾家骨肉，每当瞻拜倍伤神。”按，文中有我，故其昧较亲切。三、湖口水师昭忠祠内船厅联云：“拍岸涌惊涛，辽海月明闻鹤语；回澜凭砥柱，沧江云卧有龙吟。”四、开封二曾祠内附祀北宋名臣兀鲁特，桂霖联云：“祀宋贤良，次第谨依言行录；与人家国，凋疏无若靖康年。”五、杭州于忠肃祠旧联云：“宋室无谋，岁输卤数万币，和议既成，仍是两宫困沙漠；汉家斗智，幸分我一杯羹，挟求非计，不劳三寸返新丰。”又，杨鹤于联云：“千古痛钱塘，并楚国孤臣，白马江边，怒卷千堆雪浪；两朝冤少保，同岳家父子，夕阳亭里，心伤两地风波。”按，二联一以议论胜，一以词藻胜，可称戛戛独造。六、虎丘白公祠，贺耦耕长龄联云：“唐代论诗人，李杜以还，惟有几篇新乐府；苏州怀刺史，湖山之曲，尚留三亩旧祠堂。”七、桃花夫人祠，江湘岚联云：“是天台古洞烟霞，眷念旧游，蓬山此去无多路；问当日楚宫心事，凄凉故国，鹦鹉前头不敢言。”按，末二句引成语，神妙欲到秋毫颠矣。八、上虞曹娥庙，吴兴夏煜联云：“孝女名江，看汐往潮来百十里，叠浪层波，是哭父千行血泪；逸才题赞，想外孙幼妇八个字，虫侵蠹啮，为诔娥万古丰碑。”
　　
　　胡氏《联选》云：兰州城北有镇远浮桥，洪武时建以济师，联巨舟二十四，横亘黄河上，架以木梁，南北岸为铁柱四，长二丈，维铁缆二，各长一百二十丈，以通河西甘肃等路，为往来要津。梁茝邻有联云：“天险化康衢，直如海市楼中，现不住法；河壖开画本，安得云梯关外，作如是观。”下语雄峻镇纸。又，扬州平山堂，伊墨卿题联，久脍炙人口。近方子箴有联云：“六一清风，更有何人继高躅；二分明月，恰于此处照当头，”对幅语言妙天下。附录伊联：“隔江诸山，到此堂下；太守之宴，与众宾欢。”又，小金山联云：“洞庭山色，扬子江声，一样石盘陀，金粟前身香案吏；阳羡春茶，兰陵美酒，四围花世界，芙蓉旧社水仙王。”句特富丽可诵。又，黄埠墩水月庵联云：“如临扬子大江，听塔上金铃自语；定有苏公高致，为山门玉带重留。”出幅语健而笔亦跳脱，是为名作。又墩之建筑，咸丰庚申毁于兵，旋修复如旧。有题联云：“九龙绕郭而来，一颗明珠，宛在芙蓉烟雨；万马窥江已去，半规浮玉，依然杨柳楼台。”对幅尤雄兀惊人。又，嘉兴木觉寺中有空翠亭，乃唐僧初梦建寺时故迹。又有三过堂，嵌坡公三诗石刻于柱，联云：“惟唐代二幢，是峨眉山人未过前屋；此壁上三律，乃空翠亭僧初梦时诗。”句特质特劲。又，烟霞洞外苏龛，旧刻财神像，光绪末改祀东坡，仪征时蓬仙题联云：“钱如真可通神，此座巍然，何不与烟霞终古；石也有时变相，长公仙矣，莫非是香火因缘。”夹议夹论，奕奕如生。安庆大观亭联，已具上录，兹又得合肥周行原联云：“城郭如故人民非，曾否鹤归华表；风景不殊山河异，繄谁泪洒新亭。”俯仰无端，别有怀抱矣。又，阮仲明联云：“大江东去，看骇浪惊涛，千古英雄淘不尽；匹马南来，问豪情壮志，一楼风月拓奇观。”又，滕王阁裘可亭恕题联云：“隔岸眺仙踪，问楼头黄鹤，天际白云，可被大江留住；绕栏寻胜迹，看树外烟波，洲边芳草，都凭桀阁收来。”又，粤东镇海楼在粤秀山之左，明永嘉侯朱亮祖始建，楼五层，高八丈许，上矗云汉，清康熙时重建，有联云：“百千劫危楼尚存，问谁摘斗摩霄，目空今古；五百年故侯安在，只我倚栏看剑，泪洒英雄。”又，珠江之侧有亭，为宴赏之地，联云：“群贤毕至，少长咸集；清风徐来，水波不兴。”集句亦宛肖。
　　
　　上海徐园有题联云：“无事棋酒着酌；有时琴诗弹谈。”造句极工妙不凡。又，愚园花神阁，刘葆良题联云：“花花叶叶，翠翠红红，惟尔神着意扶持，不教雨雨风风，清清冷冷；鲽鲽鹣鹣，生生世世，愿有情都成眷属，长此朝朝暮暮，喜喜欢欢。”连用十六叠字，亦一奇格。又，集骚联云：“蕙带荷衣，偃蹇姣服；兰橑桂栋，芳菲满堂。”亦工整。又，题某楼联云：“新居拓静安寺之旁，频年艺竹栽花，敢上规开府梨桃，征君松竹；空气自太平洋而至，几辈凭栏把酒，尽消受管弦夜月，纨绮清风。”又有欲改愚园为愉园或娱园者，葆良又题联云：“柳州媚古沿愚谷；庾信投闲赋小园。”胸次超迈，旨近而味远。
　　
　　吾国名岳，旧有题联均老重称题，兹录二作。一、缪昌期题泰山岳庙联云：“云行雨施，不崇朝而遍天下；地大物博，祖阳气之发东方。”按，使笔如铸，可云包扫一切。二、吴巢松慈鹤题嵩山联云：“近四旁惟中央，统泰华恒衡，四塞关河拱神岳；历九朝为都会，包伊洛瀍涧，三台风雨作高山。”亦饶气象万千之概。又，明杨升庵题云南省城华亭寺联云：“一水抱城西，烟霭有无，拄杖僧归苍莽外；群峰朝阁下，雨晴浓淡，倚栏人在画图中。”虽不及上二作之雄大，而写景亦栩栩欲活。与同工者有焦山自然庵二短联。一云：“此地从来有修竹；如师真可主梅花。”一云：“萍自在因根解脱；莲清净为藕空虚。”按，后作深有佛理。又，郑板桥联云：“山光扑面经新雨；江水回头为晚潮。”末七字只绝千古。
　　
　　《粟香四笔》云：廨宇楹联，类多陈俗，惟两广督署近新联尚多雅切，今节数作。一、大门云：“自西自东，万流仰镜；允文允武，八柱承天。”二、大堂云：“铜铸交州，长励边臣横海气；珠还合浦，愿铭廉吏饮冰心。”三、州县官厅云：“尺地借何难，愿慕爱人学道；分阴宜共惜，莫夸坐啸清淡。”四、首领佐杂官厅云：“三语岂称工，莫但楼台夸得月；六箴应共勉，好商簿领助移风。”五、各镇官厅云：“铜柱珠崖，大将旗鼓；牙麾玉帐，公侯干城。”六、侯补提镇官厅云：“国士合登坛，犹忆平生经百战；君恩许专阃，待看号令肃三军。”七、世职官厅云：“砺山带河，与世无极；国恩先烈，终身不忘。”按，各作亦能求绾合，惟雄桀浑成，视前卷所录湖北总督署各联，则又瞠乎后矣。又，李仲禹题书室联云：“三尺剑，七尺躯，大丈夫惟此区区酬知己；一庭花，半庭月，好境界要当细细读吾书。”语气豪爽，睥睨凡近。又，有题澧县屡丰亭联云：“禾黍高低，回首可怜歌舞地；亭台突兀，高怀寄兴往来人。”伤今吊古，不禁感慨系之矣。
　　
　　谢春轩《养生斋墨剩录》有桃花源对联，多为予前此所未见者，兹分录之。一、失名云：“别有天地；不知岁时。”一云：“秦时明月；洞口桃花。”二、桃源县知事杨瑞鳣云：“境辟太元中，看流水桃花，洞口不生寄奴草；地犹武陵郡，喜垂髫黄发，村中时见避秦人。”按，用寄奴草绾合渊明志事，恰肖。三、益阳夏受祺云：“却怪武陵渔，自洞口归来，把今古游人忙煞；欲寻彭泽宰，问田园安在，惟桃花流水依然。”四、桃源罗润璋云：“卅六洞别有一天，渊明记，辋川行，太白序，昌黎歌，渔邪？樵邪？隐耶？仙邪？都是名山知己；五百年问今何世，鹿亡秦，蛇兴汉，鼎争魏，瓜分晋，颂者，讴者，悲者，泣者，未免桃花笑人。”按，诸作均簇簇生新，不致来佛头着粪之诮。《墨剩》又录朱贞白题德山寺联，亦工整，称其山川。联云：“何须说黄鹤岳阳，且凭枉渚孤峰，合管领沅水清风，洞庭皓月；于此参天龙白版，兼访古坛善卷，也学他坡仙载酒，岛佛吟诗。”
　　
　　宁乡廖荪畡树蘅为湖南治矿先河，与王湘绮为石交，予闻名甚宿，今已逾八十。昨由李石冰交到其《联语摭余》一卷，特多石破天惊之作。兹录其监常宁水口山银场联云：“惟精诚所感，能开金石；兴山泽之利，以致富强。”九言作一句，坚刚无伦。又，集东坡句为联云：“且凭造物开山骨；欲助君王铸褭蹄。”亦雅切。自言居场先后十六载，场故在松柏市。王湘绮记文称，由市至豹子岭八里，上为水口山，今银场名天下者也。始至有梦兆其馆地，即寇平仲旧馆。寥于是即临湘一面建楼，并题联云：“十里接银场，前代茭源曾置监；层楼压湘水，过江山色入凭栏。”语亦秀发。又，湘绮联云：“松柏岁寒心，平仲昔来曾筑室；潇湘水云色，元晖吟望试登楼。”廖自记言：湘绮定为莱公过化地，遂为此邦添一故实，后之志地者，其有取焉。荪畡壮年尝从军甘凉，为提督周达武入幕之宾。军府建牙张掖，汉河西四郡之一，古之居延塞也。提署有曰一园者，杨果勇昔所命名，内有肖虹亭，荪畡撰联云：“胭脂在北，祁连在南，四郡襟喉归揽结；旅宿非舟，陆居非屋，三山楼阁浸虚无。”又联云：“树摇苍空，云气暗遮楼阁；园据绿水，月明如坐潇湘。”又，箭道左毅武营营门联云：“雄剑倚层云，貔貅夜肃天山月；大旗招落日，鼓角霜严敕勒秋。”按，各作均带边塞商音。予记康南海镇江多景楼联，亦与同雄兀。联云：“江淘日夜东流水；地耸英雄北固楼。”又，吴江庞山快风阁张琮联云：“快哉风与庶民共；今夫山一拳石多。”亦超拔飞动。又，高忠宪水居遗址联云：“先生乃与水终始；兹楼独峙天东南。”与上二作可谓同工。又，新会李淡愚冷泉亭联云：“未出山时，一寒至此；飞来峰下，有亭翼然。”思想词条，均若独别。又，永嘉郭外峰徐慎行联云：“人生能着几两屐；桃花一放三千年。”又，瓯江孤屿中浩然楼杨子萱联云：“今之画图毋乃是；近来诗客似君稀。”又，张祖翼金陵冶山下竹居读书处联云：“立石自成小五岳；披图而观大九州。”语与意似都未经人道。
　　
　　黄鹤楼联分见各卷，似已无美不具。兹见临湘吴风荪獬一联，又若别有思想，所谓文翻空而易奇也。亟录之：“有所愁便写，无可道便罢休，君若问神仙，试想想崔李本事；一自下故深，百能容故博大，我来望江汉，长殷殷官胡替人。”按，必作此奇辟语，方可免千首雷同之诮。吴为人质朴，似山谷之癯，庚子予在长沙候审所，曾一见之，貌殊不逮其文笔之华美。记吴光绪丙子科乡试中式“五亩之宅树墙下以桑”一节题四书文，有“首蚕事者，西陵妙手灵心，遂以作后世文章之祖；溥蚕功者，南国苍颜白发，何妨为遍身罗绮之人”等句，此可以概其词令矣。吴又有岳阳楼联，亦能走窄路打翻案。联云：“楼台莫便登，先看文正记中，某条似我；江山只如故，试数燕公去后，得助何人。”记徐执瑑莫愁湖联，亦能作翻空语。联云：“说甚么英雄，自古迄今，这一个湖名，偏属儿女；幸留得我辈，探幽选胜，看六朝山色，来上楼台。”又，胡君复寄题梅园联云：“昔我来时花未开，今日花时我未来，也算神交，难道是前身缘法；搔首问天天不语，低头问花花笑汝，别无好句，那许做大地闲人。”羌无故实，别一机杼，似不劣于上二作，尤奇者，上下联首二句皆用韵。又，重庆城门上临江楼联云：“好容易搜出诗来，写点江山景物；不得已推将天去，让他楼阁峥嵘。”按，对幅特奇竦。又，严禹农九天阁联云：“问一时猛士文人，谁向中流牢立脚；聚百里残山剩水，我来绝顶更昂头。”亦自琤琤能作豪语。又，吕祖阁联云：“富贵虽属虚名，没慧根人，并不许他做梦；神仙亦须实学，登斯楼者，何妨对我吟诗。”
　　
　　“云门寺里，无剩言几个僧；石帆峰前，好风景一溪水。”此散木老人题显圣寺语也。不使一典，语直瓢飘欲仙。又，王湘绮西禅寺联云：“弹指见华严，看天马云开，一角小山藏世界；观心礼尊宿，昕木鱼晨叩，十方古德应斋期。”又，陶濬宣柯岩联云：“是色是空，于一毫端见宝王刹；无台无榭，坐微尘里转大法轮。”则又庄严能使典矣。又，绍兴驻跸岭茶亭联云：“一掬甘泉，好把清凉浇热客；两头岭路，须将危险告行人。”着语能警觉人，旨特近佛。又，白门东花园斗室一联云：“无工夫为人拭鼻涕；莫断送去我老头皮。”亦工颖。又，东台戈铭献题扫叶楼联，亦能包孕禅机。按，《联选》注云：金陵清凉山扫叶楼，为清初托迹僧龚半山旧居。龚，上元人，字半千，自绘像如僧状，庋楼中名曰“扫叶”。联云：“作叶与叶想，作非叶想，作非叶即叶想，庶几乎扫叶；有凉之凉时，有不凉时，有不凉之凉时，是故曰清凉。”又，陶端斋题联云：“不殊风景犹如昨；独立苍茫自咏诗。”亦佳。其寄托独别者，有南京周处台联云：“大屋不画龙蛇，待名士来题咏者；今世复多蛟虎，愿将军出斩除之。”
　　
　　王湘绮题南昌湖南会馆联云：“宅枕龙沙，看表里山川，曾是湘人辛苦地；门盈驷马，喜从容尊酒，幸逢江介晏安时。”不作剑拔弩张，自然安雅，此关学养矣。又，某君武昌湖南会馆联云：“大江东去；吾道南来。”亦不腐弱。又，李篁仙山西湖南会馆联云：“霜威出塞，云色渡河，李太白咏三晋遗风，今日犹如昔日否；汉口夕阳，洞庭秋水，刘长卿写两湖好句，此乡得似故乡无。”情文亦自茂美。又，周沐润常熟县署联云：“五日风，十日雨，岁乃常熟；九年耕，三年食，民其姑苏。”分嵌省县名亦雅合。《联选》三集称，陕垣四关并设厘税局，南关尤冲剧。光绪中，顾晴谷曾烜绾此差时驻联云：“右界褒陇，左据函秦，表山带川，横被六合；东市齐鲁，南贾荆楚，阗城溢郭，旁流百廛。”极舂容大雅之观。又，客座联云：“臣门如市，臣心如水；今人与居，古人与稽。”亦似若活泼泼地。又，纽传善题德阳警察署联云：“警尔顽民，有耻且格；察于上下，防患未然。”按，联能肖警察身分，不独以嵌字为工。胡文忠清末治鄂，当四战破碎之区，而养兵习战，千里晏然，又能以余力援邻，盖理财之求得也。尝有题厘金局联云：“天子何忍伤民财，因小丑猖狂，扰兹守土；地丁不足济军饷，愿大家慷慨，输此厘金。”按，厘金者，货值一金者税一厘，盖沿汉法。雷以諴始行之于扬州，后东南各省踵而推行，至今莫能革。盖丛垢纳污，一切非其旧矣。与文忠作同一仁心义问者，有李直斋寅清题江西某县大堂联云：“管百姓须爱百姓；要一钱不值一钱。”此又可作一则箴铭读焉。又，李阶孙会稽县署题联云：“传舍官衙，敢谓我五日京兆；小桥流水，留此中一片生机。”亦自不蹈袭故常。《联选》三集：永嘉华盖山下有东瓯王庙，祀汉东海王驺摇。王为勾践七世孙，为秦所灭，故从诸侯灭秦，又从汉灭项籍。庙有联云：“王者不并生，田岛无灵，五百头颅浮海去；霸才谁继起，钱塘在望，三千铁弩撼潮来。”《汉书》田横亦为东海王，联引作陪，故若雄桀无对。又，汉九江王英布墓，在六安城内，李醉仙联云：“刑而后王，当大地纷争，豪杰屈身聊建业；反原宜死，奈功臣尽戮，英雄走险冀偷生。”与同工者，又有二联，一、富春严子陵祠云：“钓者不在鱼也；先生其犹龙乎。”二、赵子龙墓联云：“以此横身胆，曾当百万兵，千秋草木余生气；奠公一杯酒，试问三分国，几个英雄得寿终。”又，沈竹安题如皋华陀像联云：“橐钥无传，一卷伤心狱吏火；户枢不蠹，片言终古活人方。”按，各作隶事均遒劲，笔力万钧。
　　 

卷四
题署四
　　石门袁少枚尚寅，为阎季蓉高第弟子，精医，善书法，亦喜言对联学。顷予寓澧，袁忽来访，自言私淑近四十年，并出联语一册求勘。袁齿近七十，犹斤斤相问求益，求之今日后生中，恐无此虚受之器。兹录一二用实联话，以为何地无才之证明。如题伯牙台云：“遗迹此台，想当年掩抑七弦，定弹个吾道南来，大江东去；知音何处，到今日苍茫四顾，只剩得汉阳流水，黄鹄高山。”按，如此用高山流水故事，味正如水中著盐。题黄鹤楼睡仙亭云：“黄鹤从何处归来，江汉双流，玉笛梅花吹不落；仙人是那年睡起，春婆一梦，晨钟暮鼓唤难醒。”对幅语饶指点，故佳。题祢衡墓云：“鹦鹉无言，看草色萋萋，遗冢尚传谪仙句；江流不断，听水声汹汹，怒涛似诉老瞒奸。”题南京禹王宫客座云：“君山茶，澧浦兰，武陵桃花，土物似言故乡好；孝陵树，秦淮月，莫愁烟雨，风云常觉此城雄。”宾主分明，体亦遒上，合作也。 
　　
　　袁又有小乔墓联，上用鲁肃反衬，下用桃花夫人翻衬，似有思想。惟词采近似堆垛，予润色十三四，居然可诵。联云：“问薄游岳阳，彼鲁肃墓巍巍在旁，胡不闻诸君馨香俎豆；使竟锁铜雀，同息夫人脉脉饮恨，奚足令过者凭吊咨嗟。”予亦有澧县澧浦楼联云：“九澧此楼，点缀以洗墨池，囊萤台，更一部弦诵声，大庇有万千间广厦；四郊多垒，经过了龙蛇战，虫沙劫，剩再来笠屐影，快登看八百里洞庭。”案，楼近圈入女子学校，洗墨池、囊萤台均楼东西名胜。四郊多垒者，予题此联时，距南北军激战城外初未及期云。与予作同一感时者，则有安徽大观亭望华楼各作，均若慷慨激昂，字字中声。分录如下：一、望江徐旭题联云：“两皖生才，台阁犹含雄杰气；四郊多垒，江山莫作等闲看。”盖作于赣宁用兵之明年，故有对幅。二、婺源江湘岚峰青联云：“金汤依旧扼荆阳，风起云飞，不尽悲歌怀猛士；银汉何时洗兵甲，内忧外患，似留艰巨待英才。”三、丹徒李丙荣联云：“杰构四窗开，地扼中原控吴楚；忠魂一抔在，天留正气壮山河。”一抔者，指亭下余忠宣墓所也。 
　　
　　袁少枚有题花薮坪胜海寺附设学校联云：“胜负论棋，切莫误抛一子；海江比学，须知能纳万流。”嵌字工稳，对幅尤为能言其大。《联选》二集有查某题桂林书院内经训堂联云：“学者当以天下国家为己任；我能拔尔抑塞磊落之奇才。”坚卓似在袁作之上。又，奉新姚鸿允题进化学校嵌字联云：“进德修业，欲及时也；化民成俗，必由学乎。”可谓高挹群言。又，旧善化县教谕署联嵌字云：“春风善也；时雨化之。”亦工秀独出。又，端陶斋题浙江除籍堕民育德学堂联云：“群族竞争，观以佛家平等法；十年教训，养成君子六千人。”出幅绾合堕民，对幅绾合浙江，其声大而远。 
　　
　　凡祠庙题署，贵有词采，尤贵有思想。《联选》二集录紫柏山留侯庙联，足以当思想家而无愧。联云：“吃饭最难，如公世上无须谷；弃官宜早，为我山头多种松。”用本传辟谷及从赤松子游二义发生，字字飞鸣，尤字字翔实。又，侯官吴仲礼渠镇关帝庙联云：“灞桥自古有行人，问谁策马而驰，大名不朽；曹魏于今无故物，赖此绨袍之赠，遗像犹存。”按，此不但为思想家，尤擅辩家之长矣。又，金安清题苏文忠祠联云：“一生与宰相无缘，始进时魏公误抑之，中岁时荆公力扼之，即论免役温公，亦深厌其言，贤奸虽殊，同怅君门违万里；到处有西湖作伴，通判日杭州得诗名，出守日颍州以政名，垂老投荒惠州，更寄情于佛，江山何幸，但经宦辙便千秋。”案，此特宰相西湖二个柱义绾合东坡，乃如许簇簇生新，岂非思想之效力耶？又，武昌精忠庙席书臣题联云：“入其国不非大夫，若宋高宗且勿论；古之人责备贤者，于张魏公又何诛。”工于翻新，力辟庸熟，必如此方当一“作”字。又，仁和徐花农琪阳山县昌黎钓台联云：“三度入岭南，幼过始兴，晚出蓝关，此行当中岁之交，驱鳄文章犹在后；数峰对江上，访贤令山，登同冠峡，我欲起功曹而问，叉鱼诗句殆其时。”案，此又以思想家兼考据家矣。《联选》录原注云：“昌黎作令阳山，有钓矶在江边，宋人题刻于上。”按，公作《始兴江上》诗，“昨忆儿童随伯父”，则幼年早已入粤，阳山乃二至，驱鳄则三至矣。又，八月十五夜有叉鱼赠张功曹诗，岂即此诗耶？ 
　　
　　诸暨县为西子产地，城外三里有苎萝村，村有西子庙，颓败不可入目。友人陶在东镛为其县知事，集赀改筑之，并广庙基以为公园。撰庙联云：“浣纱石已无存，入此庙为想花草吴宫，鹧鸪越殿；泛舸人归何处，广其基也名岐周私囿，欧美公园。”虽尚词采，而却有劲气驭之，故若可诵。予亦拟作一联云：“麋鹿竟游姑苏，倾国倾城，隐然作卧薪尝胆奥援，咄咄吴其为沼；湖船晚逐范蠡，功人功狗，空付与盲女村翁乱说，嗟嗟汉实寡恩。”在东言西子不愧爱国女子，能牺牲个体以拯越之危亡，欧之罗兰夫人殆不足方比。吾联“薪胆奥援”句，盖似能道著。又，田锡三祢衡墓联云：“郁满腔壮采奇情，挝鼓裸衣，早目空老奸曹瞒，俗物黄祖；剩几辈词人墨客，访碑谒墓，犹指点洲前芳草，江上斜阳。”亦可谓奇情壮采，字字坚挺矣。予亦题墓联云：“岷江骇浪雷鸣，犹想象三挝怒骂；汉口夕阳鸟度，窃欷歔一鹗荐章。”切实发挥，似尚无浮光掠影之谈。又，陈桐阶联云：“挝鼓想豪雄，问他展墓何人，都知小儿是杨，大儿是孔；赋鹦惊手笔，阅尽成名竖子，怕说坐者为冢，卧者为尸。”案，使笔亦若奇横。 
　　
　　临澧县北富民于氏，居擅园馆池亭之胜，内有杨息柯手书诗境亭木刻匾，盖改革后，匾自岳常澧道署流落，最后为于氏所有者也。予至其园见之，始名园曰“诗境园”，亭曰“诗境亭”，并集陶句为亭联云：“登高赋新诗；结庐在人境。”亭为二层阁子，登高句似肖像。又，题园门联云：“铜山傍檐立；澹水到门流。”案，澹为九澧之一，支流趋其门，汇为池，复折出绕门东去。诗境亭下方为客座，客座之半均虚悬水上，时时闻游鱼作泼刺声。其县人王介丞题园联云：“退后半弓，让与池塘占却；登高一览，喜看车马到来。”亦若工整绝俗，出幅尤具理境。予归后撰园亭各联，又成六首。一、诗境园云：“此可作濠濮观，几下浮鱼，跳水泼刺；是殆忘弓缴患，阶前倦鸟，衔花去来。”一嵌字云：“不论有诗无诗，开三径而盘桓，常客来可人，花放如愿；亦知此境何境，揽一园之朝暮，也水解行地，山知绕楼。”二、诗境亭云：“江声夜沸；山气夕佳。”三、园之东西门，一云：“每依北斗；待起东山。”一云：“西畴有事；南面称王。”似都若能摆落町畦，不作浮艳。又，晏仲鼎题联云：“因树为屋；临水起楼。”八字亦不腐。记黄公度自题人境庐一联云：“有三分水，二分竹，添一分明月；从五步楼，十步阁，望百步大江。”气体票姚，吾作较之成小巫矣。 
　　
　　会稽陶社内附祀烈士陶焕卿，朱兴武将军瑞题联云：“革命十余年，亡命十余年，草草劳人，半段绿沉长饮恨；西湖一勺水，东湖一勺水，家家春社，数声铜鼓唱迎神。”按，联语有仙乎仙乎之妙，不止局阵整齐。朱未几亦死，有墓联极夥极佳。兹录洪士俊、陈最林云：“拂袖遽骑箕，空有名山埋剑履；看碑同驻马，尚攀大树想旌旗。”又，曾士瀛云：：“公是继表忠观一流，至没身犹尊正朔；我为刊驳议书两卷，未曾觌面哭知音。”又，叶燮光云：“举旗率子弟八千，戮力北征，赤帜扬威新建业；翦纸向丁沽七二，招魂南返，白衣会葬古盐官。”又，金然云：“勋名盛处忌心生，毋怪当日风波若此；恩怨尽时公论出，试听将来月旦如何。”又，程尚登、程尚丰云：“勋劳未受茅土之封，今日及泉，殆犹有恨；精气不与草木同腐，如水在地，庶几其神。”均戛戛独造，不溢不泛。 
　　
　　扬州平山堂名噪东南，兹录其对联之佳者。一云：“登堂如见其人，我曾经泰岱黄河，举酒遥生千载感；饮水当同此味，且莫道峨嵋太白，隔江喜看六朝山。”一云：“大江南北，亦有湖山，来自衡岳洞庭，休道故乡无此好；近水楼台，尽收烟雨，论到梅花明月，须知东阁占春多。”说理描景，语极平实疏秀。又，陶濬宣题东湖联，则语特奇恣，与上二作成一反比例。联云：“崖壁千寻，此是大劈斧画法；渔舠一叶，如入小桃源图中。”《联选》云：滇池之西，山势陡绝，上凿三石洞，自山腹蛇行而上，俯视池水，一碧且如镜。云华洞，其一也。洞有联云：“只合任他顽，谁又来凿开浑沌；既然如此怪，我亦欲粉碎虚空。”语亦奇恣，未经人道。又，镇远大王滩亭联，奇恣中兼寓飞舞，杰作也。联云：“到岸猛回头，听潕阳第一滩声，浪与篙争，好仗神威资利济；顺流须努力，看黔国万重山水，峰随柁转，全凭忠信涉波涛。”又，段祺瑞题黄鹤楼联特为雄杰。段，武人，此或为捉刀之作，然要未可没也。联云：“古今称形胜，历汉迄今，几千年王气潜消，治乱兴亡，都付与大江东去；雄秀出重霄，高瞻远瞩，八万里山灵郁毓，英雄豪杰，当有共斯楼齐名。” 
　　
　　清张勤果曜以武功起家，官山东巡抚最久，亦最有声，死，诏建祠，某题祠联云：“公有功若历山高，我欲琅琊刻石，徂徕摩崖，橥百战空群之伟绩；灵其来兮靡笄下，谁持肥县碧桃，乐陵丹枣，歈九歌传舞以迎神。”又，宫子行题张杭州新祠联云：“新祠民祭祀；旧债帝偿还。”两均推崇，宫作尤能言其大。王湘绮予人书有曰：“张朗斋名为目不识丁，而有闿运为之氓，山东未可轻也。”朗斋，勤果字。按，此则又似不满其为人。又，无锡惠山昭忠祠，李鹤章题联云：“死事念诸君，尚落得一席名山，千秋俎豆；封侯嗤我辈，倒不如杖游南岳，钓隐西湖。”对幅作解嘲语亦不凡。 
　　
　　天后宫有嵌字二联，均工。一云：“天监有赫；后德无疆。”一云：“天监厥德；后来其苏。”又，郑仁圃题天后宫联云：“补天娲神，行地母神，大哉乾，至哉坤，千古两般神女；治水禹圣，济川后圣，河之清，海之晏，九州一样圣功。”极匀整工谐。又，沈文肃葆桢题天后宫内千里眼金将军联云：“视远唯明，知普渡众生，全凭慧眼；思溺由己，愿永清四海，上慰婆心。”绾合极工切。又，严问樵天后宫联云：“受天地之中以生，一曰水；有功德于民则祀，谓之神。”亦特工谐，不落边际。又，徐花农题悦城龙母庙联云：“义不受秦封，回将风马云车，大岱长松无此节；泽今留粤峤，荐以黄蕉丹荔，水仙秋菊付诸郎。”词极秀发可诵。胡氏《联选》云：“《南越志》：母温姓，始皇遣使聘之，母不愿行，至始兴江，辄使龙于舟下引还原处，如此数次，使者不敢迫。语近神怪，要非始皇之暴，母亦无庙食之必要。”又，禾花夫人祠联云：“栽者培之，其始播百谷；母也天祗，所以养万民。”禾花无所考，殆亦先啬之神，然联语精劲，不啻倚天拔地矣。又，浙江曹娥庙联云：“事父未能，入庙倾诚皆末节；悦亲有道，见吾不拜也无妨。”亦有思想。 
　　
　　门人张心量联语，已揭其佳者入吾联话。兹又得其自署健园联，排场大方，进乎技矣。联凡三，均系嵌字。兹录其二。一云：“拓地一弓，点缀以丑石奇花，证物我性情，不外法天行健；藏书万卷，搜罗些高文典册，兼东西图籍，聊用壮我之园。”一云：“天行健在自强，能移山，能填海；吾筑园虽不大，可树木，可莳花。”案，心量自毕业县中校，以他故未即升学，乃于县城南门内筑园为读书所，姑作守计。颜之曰“健”，盖取法《易》义焉。推其用心，将来所诣，宁有涯涘，拭目望之矣。心量又题熊小白立鉴自镜园嵌字联云：“自立自强，环堵何妨无长物；镜今镜古，读书所以励雄心。”又，题佘爱生绍矱觉园嵌字联云：“觉此五浊人间，皆汶汶悠悠，不如日沉饮；园之四旁山色，其奇奇怪怪，足助吾行文。”案，此作笔力可扛鼎，极奇崛之妙。又，题刘任和先齐乾园嵌字联云：“乾坤两大吾身小；园林多趣终朝闲。”案，此作只十四字，而古意盎然。熊、余、刘皆吾门人，年皆与心量若，皆能读书，所谓后起之秀者。心量又有溇澧亭联二首，意态潇洒，亦自可诵，兹并录之。其一云：“每喜客来，共昼短品棋，昼长读画；莫疑我懒，时楼中待月，楼外看山。”其二云：“再来如不胜情，剩一局棋枰，寻十年诗兴；高处正宜纵目，看四围山色，听几曲渔歌。” 
　　
　　田锡三有西子庙联云：“决报吴心，成沼吴功，夫婿五湖舟，坐笑先几文种昧；以倾国貌，洗辱国耻，女儿百世祀，若论配飨木兰宜。”笔仗峻整，不作铮铮细响。锡三又有题澧县范文正读书台联云：“胸富甲兵，小范军中，与韩琦同使西人破胆；代留弦诵，高台城曲，记李泌亦曾南岳读书。”两两衬写，亦名贵，亦典重。又，有天门山联云：“天若有门，三千界直通呼吸；山能配岳，十六峰罗作儿孙。”亦自大言炎炎。又，大庸陈桐阶逢元题天门山寺门联云：“天作高山，山高作镇；门通大道，道大通神。”亦若工伟。陈又有题天门寺别院联云：“几世几春秋，听门外汉谈空，必说一番东吴景帝；诸帝诸菩萨，自宇文周望祭，成第二个南岳衡山。”使笔咄咄，奇创处竟似范肯堂矣。九澧异军，此为一帜独揭。又，题韦驮龛联云：“金甲金神人，以一杵打开妖魔，不言护法，方成护法；铁围铁门限，能只身寻出路径，要说过关，才准过关。”字字壁立，亦坚卓，亦奇创。又，题祖师殿联云：“向兹不二法门，插进脚来，好骑天上龙，净土游行伸铁脚；阅尽大千世界，放出头去，莫学汉家马，丰功未蒇泣壶头。”又，题天门山联云：“仰惊六宇宽，变成几多雨，几多露，几多雪，几多风和雷，时出时入，时往时来，多少神奇谁镇住；俯视众山小，看破一个嵩，一个衡，一个恒，一个泰与华，自西自东，自南自北，个中底蕴此平分。”按，对幅近似石破天惊，李青莲见之，应为搁笔。陈又有题相如琴台联云：“鼓瑟伴灵娲，听有游鱼，扬鬐奋鬣三千里；奏琴劳县令，曲成栖凤，弹指长歌一再行。”亦见浑脱流丽之妙。又，吾县九溪西岸六阳楼，为一般扶乩者所建筑，徐真园题嵌宇联云：“六合之外，六合之内，凡名山多归僧占；阳卦多阴，阴卦多阳，未来事宁许人知。”语句坚卓，对幅妙能针锋扶鸾，杰作也。 
　　
　　甘肃布政司署牡丹多至百数十本，高或过屋，林亭之胜，敻绝一时。中有憩园，园内有四照厅，谭复生题联云：“人影镜中，被一片花光围住；霜华秋后，看四山岚翠飞来。”造语秀隽而带雄气。又，天香亭联云：“鸠妇雨添三月翠；鼠姑风裹一亭香。”亦艳而不佻。复生尝自撰壁联云：“云声雁天夕；雨梦蚁堂秋。”沈晓沂绝爱之，以为骨重神寒，但当翦取半江秋水书之耳。又，榜寓斋联云：“家无儋石；气雄万夫。”康南海一见惊诧，谓露圭角无静穆之致，乃更作集句联云：“视尔梦梦，天胡此醉；于时处处，人亦有言。”南海为称善者再。予亦有四言集句题广州檀度庵月色楼联云：“月明如昼；色即是空。”盖庵主为比丘尼云。 
　　
　　《联选》云：梅关一名梅岭，高一千三百五十丈，唐张九龄奉诏所凿，又名庾岭。有一联云：“不必定有梅花，聊以志将军姓氏；从此可通粤海，愿无忘宰相风流。”作隐括语特佳。又，薛慰农题滁州影香亭联云：“踞石而饮，扣槃而歌，最难得梅边清福；环山不孤，酿泉不冷，何须恋湖上风光。”亦自逸宕可喜。又，续录胜棋楼联，刘铭传云：“笠屐此重来，风月依然，鱼娃学打花边桨；古今同一局，湖山再造，国手能生劫后棋。”按对幅语有关连。又一云：“画栏日暮起东风，棋声吹下人世；大地春归如断梗，江流淘尽荚雄。”思想空灵，词采亦同。又，王家治题林处士巢居阁联云：“第三桥是苏学士堤，问夹岸垂杨，可似老梅冷淡；不数武有岳鄂王墓，慨中原战马，何如野鹤逍遥。”本地风光，写来簇簇生新。又，杨叔怿飞来峰联云：“南高峰，北高峰，世事尽傥来，莫问峰来何处；在山泉，出山泉，人心先耐冷，才知泉冷几时。”语带禅机，正自可诵。与同一机锋者，则金安清冷泉亭联云：“泉水澹无心，冷暖唯主人翁自觉；峰峦青未了，去来非佛弟子能言。” 
　　
　　驻马坡在江宁治西，相传为诸葛武侯驻马处，山半有武侯祠，刘坤一题联云：“许先帝驰驱，东连吴会；有儒者气象，上继伊周。”出幅切马切江宁，故佳。又，冯梦华煦联云：“驻马此重经，莫问渠天发残碑，临硎断阙；卧龙如可作，愿为我翦除他族，开济清时。”亦自细切，对幅尤言之慨然。又，顾某云：“荐公一掬建业水；听我三终梁父吟。”对幅如祖腹中。又，某云：“丞相当年曾驻马；江山终古此蟠龙。”所谓落落大方近之矣。又，江湘岚题关庙联云：“此之谓大丈夫，富贵不能淫，贫贱不能移，威武不能屈；神时恫于中国，翦阙我公室，倾覆我社稷，荡摇我边疆。”末幅借酒杯浇块垒，不仅以集成语能坚凝为工。又，某君题诸葛祠集句联云：“淡泊以明志，宁静以致远；汉贼不两立，王业不偏安。”坚凝与江作同。又，徐花农题惠州东坡祠联云：“我久住西湖，晴好雨奇，曾向春堤吟柳色；公连渡东海，朱崖儋耳，何如此地近梅花。”按，徐杭州人，故有出幅。又，某君题扬州三贤祠联云：“昼了公事，夜接诗人，得句皆堪作图画；修禊虹桥，访碑禅智，此才真不负江山。”三贤者，欧、苏及王渔洋也。 
　　
　　《联选》云：左文襄题洞庭王庙联：“海国旧传书，是英雄自怜儿女；湖山今入画，有忠信可涉风波。”亦具理境。张啬翁对联理境莹澈，才大又足以驱使，如题南通川至庵藏经楼云：“百年三万六千场，以慧眼观沧海桑田，如梦幻泡影，如露如电；大藏千五卅八部，有信心者女人男子，能书写诵读，能受能持。”又，题狼山宝塔联云：“我佛见一切善男善女人，皆当欢喜；是塔具七宝大乘上乘相，何等庄严。”又，叶中泠题某佛殿落成联云：“借一蒲团，请我佛向低处说法；擎九莲瓣，问世人从那里寻根。”亦妙具彼氏口吻。 
　　
　　联语有写爱情者，施之神祠，尤为稀见。今录枭矶灵泽夫人庙二作，一云：“思归思归，空自思归，我将奈何，蜀道可怜天子；独活独活，义难独活，人谁不死，吴江留得灵仙。”出幅语言妙天下，情亦一往而深。一云：“联吴蜀亲，结吴蜀仇，千古奇人，千古奇事；感郎君情，尽郎君节，一心为义，一心为贞。”又，汉口桃花夫人庙联，胡氏称其议论在言外，良确。联云：“列女传从刘向定；夫人心只息侯知。”较为工切。 
　　
　　公共场所之建筑，内国近始发达，其题署联语亦有佳者。兹录常州图书馆孟心史森联云：“庋藏不富已连甍，公有胜私储，还借何烦一瓻酒；方策犹存知望郡，新钞完旧帙，流传敢负百年心。”又，胡君复二联，一云：“我生恨不见古人，是邦耆硕如林，文采事功皆旷绝；名士从来有部落，今日横流遍地，英雄时势两相需。”一云：“观乎天文，其分野为斗牛，适于馆兮，亦尝远征勾吴国风，心仪延陵高致；传之来世，虽千载犹旦暮，后有作者，庶几抗怀乾嘉诸老，迈迹齐梁前尘。”按，三作均老重，而保存文献之心，尤不可没。又，夏粹芳创建孤儿院，张菊生题联云：“无父何怙，我独安归，适子馆兮，风人雨人，百年如一日；大厦落成，公不复见，登斯堂也，顾我复我，九原有二天。”按，院成夏已前卒，对幅及之，尤若感慨嵯峨。畿辅先哲祠在宣化门外，斜街内有张文襄题联二首，极堂皇轮囷之观。一云：“轩辕台，伯夷庙，吉甫墓碑，观圣贤风教所遗，请稽经典；碣石馆，日华宫，首善书院，数幽冀人才之盛，直到皇朝。”一云：“其山恒，其水滹，其浸涞，其薮昭余祁，会大一统车书，渊岳钟灵皇建极；鄙夫宽，薄夫敦，顽夫廉，懦夫有立志，卒三千年人物，庙堂观礼士希贤。”又，桑伯侪尚书春荣联云：“学焉各得性之所近；贤者亦将有感于斯。”按，此作之佳在瘦劲传神。又，钱时贡题黄宗羲、齐周华、吕留良、杭世骏祠联云：“古义士誓不与仇共天，乃有今日；乡先生殁而可祭于社，其在斯人。” 
　　
　　江湘岚题朱文公祠联云：“师统扶君统于微，东鲁衰，圣人生，南宋衰，贤人出；临安视新安为近，望帝乡，沧海月，怀故乡，黄海云。”可云富丽坚凝。又，伊墨卿题粤东三忠祠联云：“君臣三大节；词赋十先生。”又，某氏题文天祥、张士杰、陆秀夫祠联云：“看江水潮落潮生，粤海中国尚有君，何处间关从二帝；听秋声风来风去，崖山下天教绝宋，至今气节属三人。”亦特票姚有气。又，李兰卿题甘露寺三贤祠联云：“溯先后三百载游踪，异代同堂，能结有情香火；冠古今第一流人物，文章事业，也如无尽江山。”三贤者，唐李文饶，宋苏东坡、米海岳也。联语飘飘有逸趣，末句尤恰切甘露寺。 
　　
　　汉惠陵在成都丞相祠堂右，昭烈帝奉安处也。陈桐阶题联云：“岷峨望气信葱茏，运启蚕丛，位崇杜宇，历数蛮夷大长，荒服争豪，善国有攸归，待到浊鹿上宾，二祖遥传皇帝统；高蒋称陵皆僭窃，臭遗彰德，迹涸丹阳，几经风雨消磨，死灰就冷，斯人谁不朽，朅来石牛凭吊，一抔独见汉江山。”自注：“浊鹿城献帝崩于此。”按，对幅起句，可云大言炎炎。又，武侯祠联云：“誓欲龙骧虎视，以扫荡中原，惊风雨，泣鬼神，前出师表，后出师表；时当地裂天崩，求缵承正统，失萧曹，见伊吕，西汉功臣，东汉功臣。”笔酣墨饱，扫尽一切门面语，斯为杰作。又，题北地王刘谌神龛联云：“河山大好，经先帝留兹安乐窝，断送顿成空，县公实辱三分鼎；家室漂摇，仗何人保我子孙福，自裁唯有死，丞相徒劳六出师。”按，后主出降魏，封为安乐县公，联引之不啻千钧笔力。又，题大庸县关庙联云：“下邑归东吴版图者(凡)六十年，论瑞纪天门，不闻俎豆馨香，奉祀虔修孙氏庙；此邦距西蜀边鄙间近一千里，问神迎社鼓，可趁交通便利，临歧小住汉官仪。”按，全首紧抱大庸立说，是为宽题走窄路，孙氏庙反跌，尤若振衣千仞冈。陈又有题张桓侯墓联云：“君知刘豫州乎，似说生能助臂；身是张翼德也，可怜死不归元。”可云戛戛独造。又，陶在东题西湖昭忠祠联云：“光复有功，赢得湖山供俎豆；男儿遗恨，未能甲马奏铙歌。”亦殊整齐。盖祠祀辛亥攻南京战死者，故有光复之句。 
　　
　　慈利县人于瀛舫翼如题叇云山联云：“虎踞峨嵋七十又二峰，看入峡出峡，荡摩日月；龙分天姥四万八千丈，喜学山至山，会合风云。”雄健刚浑，得未曾有。又联云：“四岳云开天路大；五更日出楚山高。”亦工。门人字抚宇者，瀛舫之孙也，所作联语亦能工。如题岳阳楼云：“一时忧乐登楼起；半壁河山带酒看。”盖民国六七年来，西南战起，故云半壁河山。较于作尤奇横者，有李澄宇洞庭联云：“吕仙醉而醒，大醉非醉；君山流不去，狂流自流。”又，某君联云：“我每一醉岳阳，见眼底风波，无时不作；人皆欲吞云梦，问胸中块垒，何日能消？”语有寄托，良异小言詹詹。又，题黄鹤楼云：“大江从三峡而来，有拔地楼台，俯视东南一都会；载酒约诸公同醉，看兼天波浪，问淘今古几英雄。”又，集句云：“昔人已乘黄鹤去；大江无尽古今流。”都若雄峻称题。又，江湘岚滕王阁题联云：“有才人一序在上头，恨不将鹦鹉洲踢翻，黄鹤楼捶碎；叹沧海横流无底止，慨然思班定远投笔，终子云请缨。”昂头天外，奇气咄咄。对幅推开写，尤若茹喟无端。又，周峋芝题联云：“滕王何在，剩高阁千秋，剧怜画栋珠帘，都化作空潭云影；阎公能传，仗书生一序，寄语东南宾主，莫轻看过路才人。”按，出幅语亦犹人，且犹病堆垛，对幅从王勃作序落想，为文人抬高身分，读之忽忽神王。又，琼州正气楼祀谪臣李德裕、韩愈、苏轼，潘孺初题联云：“天地几人才，置之海外；乾坤有正气，在此楼中。”良若中边俱澈。又，顾子远题诗史堂吟庐联云：“眼中突兀见此屋；独立苍茫自咏诗。”特工浑。 
　　
　　凡题署有以短幅见长者，兹集录之。一、蒋芗泉题西湖湖心亭联云：“中央宛在；一半勾留。”湖心字可谓呼之欲出。二、沈景成题风洞山景风阁联云：“郁郁佳气；泱泱大风。”又，某氏题上盘山联云：“下临无地；上出重霄。”均重而能镇。三、广东海幢联云：“三摩初地；百粤丛林。”四、某题武夷山天游峰前一览台联云：“遗世独立；与天为徒。”特若包孕无穷。五、桐乡张某题秋侠女祠联云：“六月六日；秋雨秋风。”右四言。六、董其昌题云南悉坛寺联云：“一片滑石路；三椽枯木禅。”七、王延康题西湖观稼亭集句联云：“乱山吞落日；平畴交远风。”八、题陨石集句联云：“噫气满大块；明星摇空天。”九、某题歙县许氏临水亭联云：“溪流无岁月；堤树有春秋。”十、李光地自题小园联云：“有水园亭活；无风草木闲。”十一、宋芷湾题潮州西门落落园联云：“城收万景近；天放一山来。”十二、扫叶楼联云：“落叶人何在；登楼思悄然。”十三、予题宛在亭联云：“泛此盐盎水；中有沧浪亭。”又，多安桥嵌字联云：“四郊昨多垒；九澧兹安澜。”亦肖像。盖澧县新脱离战祸也。右五言。十四、屈元羲题俞楼联云：“求此人之仿佛；抚孤松而盘桓。”按，语句含有高山伸止之意。十五、方叔远题兰陵酒寮联云：“不同神似形似；相期醉乡故乡。”联盖自别非谪仙所咏之兰陵也，然造句自隽。右六言。十六、某题平山堂联云：“偶然杯酒成千古；无数江山送六朝。”十七、江湘岚题啸月台联云：“月光留客横拦路；花影瞒人斜过墙。”十八、林文忠题福州西湖宛在堂集洛阳桥碑字联云：“长空有月明两岸；秋水不波行一舟。”十九、李髯题诗龛联云：“老鹤唳空发清吹；苍虬列队礼群仙。”二十、张蝶庵岱题呼猿洞联云：“洞里白猿呼不出；崖前残石悔飞来。”二十一、成都工部草堂集句联云：“至今斑竹临江活；无数春笋满林生。”二十二、陈兰甫题广州吉林庄联云：“红阑曲曲路三折；苍石亭亭山四围。”又，袁君泉联云：“石含太古水云气；竹带半天风雨声。”二十三、予题隅亭联云：“愿世界无向隅者；壮吾园故又亭之。”按，亭在王镇守使且园内。右七言。二十四、平山堂联云：“六一居士，到今俎豆；三千世界，如此江山。”又联云：“远吞山光，平挹江濑；下临无地，上出重霄。”二十五、程云俶题彭刚直退省庵联云：“南岳云兴，出为霖雨；大江波静，退领湖山。”按，彭官长江巡阅使，故有对幅。二十六、何维朴题雨花台永宁泉茶舍联云：“小窗多明，俯拾即是；众山倒景，乘空欲飞。”亦有奇气。二十七、翁佩孚题落星亭联云：“九天以上亦有陵谷；咫尺之间若接风云。”按，十六字特苍郁。又，某题琉球善兴寺不动尊联云：“四大皆空，从何处坐；独立不惧，作如是观。”语特浑劲，颇具禅理。二十八、予题觉园联云：“先觉后觉，非觉无觉；人园我园，不园名园。”自诧可与上联争机锋。右八言。二十九、徐花农题西爽亭联云：“小筑一楼，存西爽遗迹；相离数武，即东坡古庵。”三十、某氏别业联云：“读五千卷书，方入此室；饮三十日酒，还胜他人。”右九言。三十一、彭文勤题北固山小楼联云：“两点金焦，到山时不如望；一庵海岳，怀古者见其人。”语特含毫邈然。三十二、黄璟题开封宋园联云：“三百本海棠花，老于乔木；四十年梁苑客，今作主人。”三十三、某集陶杜题人别业联云：“闻多素心人，乐与数晨夕；翻疑淳朴处，自有一山川。”亦特蕴藉，且含刚健，人心灵至此，可云巧极。三十四、胡君复题上海新新世界联云：“诸天诸世界，诸星诸世界；一花一如来，一叶一如来。”生劲如铸铁，可云名构。右十言。 
　　
　　莫愁湖观音亭，或题联云：“湖水本无愁，狂客未须浇竹叶；美人渺何许，化身犹自现莲花。”斤两虽不重，而却含有指点。又，虎丘山后一刹特幽旷，有联云：“干净地常来坐坐；太平对早去修修。”亦复语带机锋，耐人寻绎。又，泰州光孝寺规模宏敞，方丈某题联云：“十年河东，十年河西，切莫放年华虚度；一脚门里，一脚门外，可晓得脚步留神。”两引里谚，指点中饶具棒喝。又，绍兴戒珠寺讲经堂联云：“不生不灭，不垢净，不增减，度十方苦，是名诸佛；无我无人，无众生，无寿者，离一切相，方见如来。”语亦吻合禅悦。浙江净慈寺济颠肉身以漆髹之。寺僧了凡题联云：“不逢哥利王，何得漆身为厉；若遇秦丞相，也惊垢面风痴。”特工劲无对。又，萧山观音寺联云：“若不回头，谁替你救苦救难；如能转念，何须我大慈大悲。”语有风趣，所谓不指点之指点。又，福州鼓山涌泉寺法堂联云：“于一毫端现宝王刹；坐微尘里转大法轮。”又，斋堂联云：“五夜工夫，铁脊梁将勤补拙；二时粥饭，金刚屑易食难吞。”又，云南铁峰观音庵联云：“上第一峰头，到处皆当撒手；空大千世界，看来尽是忘机。”又，琉球善兴寺不动尊联云：“愿将佛手双垂下；摩得人心一样平。”又，明末海盗某至普陀山设斋一月，手题联云：“自在自观观自在；如来如见见如来。”作者岂所谓放下屠刀立地成佛耶？然要语妙天下矣。 
　　
　　吾国近日司法，一部分貌为改良，其实言审判儿戏而己，言监狱、地狱而己。陶在东示二联，字字如祖腹中，亟录之饷遗法界诸君子，以券其反省。一、诸暨县公判庭联云：“人无法律休平等；我有聪明不十分。”对幅尤为含毫邈然。二、鄞县监狱联云：“受刑人且莫伤怀，此中有羑里琴弦，龙门史笔；典狱官最难称职，须要兼金刚面目，菩萨心肠。”出幅就坐狱人身上设想，是排遣语；对幅就管狱人身上说法，是慈悲语。安得内国一千数百狱所皆大书特书，为罪人一祓不祥乎！又，蒋叔起题浙江按察署联云：“如得其情，则哀矜勿喜；有条不紊，若网之在纲。”出幅蔼然仁者之言。又，江苏臬署俞曲园题联云：“听讼吾犹人，纵到此平反，已苦下情迟上答；举头天不远，愿大家猛省，莫将私意入公门。”闻出幅系旧作，对幅俞所易也。 
　　
　　衙署对联最忌板滞语、谀颂语及了无身分枯寂禅语与一切语录中陈语。兹录最佳者。一、成兰生世瑄杭州知府署联云：“湖山在目，玉局曾来，又七百年于兹矣；冰雪为心，科徭不扰，斯二千石之职欤。”完全是杭州知府署联，对尤为鞭策近理。二、薛慰农杭州知府署联云：“太傅佛，内翰仙，功德在民，宦迹相承私向往；道州诗，监门画，疮痍满地，虚堂危坐独徬徨。”联作于清同治兵乱后，故对幅言之慨然。又，广州府署内怀珠亭联云：“太守昔称廉，千载还珠传盛事；使君重起废，一亭流水喻澄怀。”亦体裁身分逼肖。又，许宝衢祥光题广西臬署内因树为屋联云：“庭前草色，槛外山光，须知我辈能豪，不在雕梁画栋；墙及半肩，窗开四面，愿与吾民相见，常如白日青天。”又，题绿唾亭联云：“亭前古井长留，激浊扬清，澹泊要明廉使志；窗外孤峰特立，居高临下，伛偻须识老人心。”皆鞭辟入里，字字劲实。老人云者，以署外有老人峰云。又，林颍叔寿图题陕西藩署门联云：“门对终南，莫向此中寻捷径；地邻太乙，须知在上有仙都。”亦工，特对幅“仙都”，微妆点不称耳。又，阿文成题成都将军署联云：“拱北星辰兼上将；征西部属半通侯。”虽夸炫势位，然却雄浑。又，上海县丞署厅事袁又村祖德联云：“剪取吴淞半江水；即是河阳一县花。”按，袁即随园之孙，不愧名祖矣。又，门人刘运鸿宜章清穆亭联云：“大泽中云雨未兴，蛟龙尚隐；小坐处溪山相昵，鱼鸟可亲。”亦工。 
　　
　　又，衙署联能作规劝道德语，却为正宗。录数首。一、温处道署联云：“斯道斯民，荡平正直；我用我法，俭简谦廉。”二、长沙巡抚署联云：“大法小廉，宣我上德；湘清岳峻，式是南邦。”三、薛慰农杭州府署联云：“为政戒贪，贪利贪，贪名亦贪，勿骛声华忘政事；养廉惟俭，俭己俭，俭人非俭，还从宽大保廉隅。”四、姚雪门颐题湖南督学署联云：“才要真爱，名要略爱，总之己要自爱；天不敢欺，人不可欺，实于心不忍欺。”五、陈晴峰矞采广东抚署联云：“充无欲害人心，不忧不惑不惧；行可以告天事，曰清曰慎曰勤。”又，俞曲园江苏臬署客座联云：“且住为佳，何必园林穷胜事；集思广益，岂惟风月助清谈。” 
　　
　　亦有绝有风趣者，如广东抚署佐贰官厅联云：“不卑小官，尝为委吏；既得天爵，奠非王臣。”又，严问樵登州府署内小园联云：“愿他十邑诸公，清风扇野；容我一年四季，明月锄花。”又，林芗溪道署西斋联云：“不惜簿领贤劳，十步以内，必有芳草；且得琴书乐趣，数弓之地，兼种名花。”又，兴宁县大堂联云：“麦穗如何，笑向儿童先问岁；桃花无恙，重来岭峤正行春。”又，林颍叔陕西藩署花厅联云：“室有澹台，与商公事；人非安石，莫尚清谈。”又，李小岩之尊人花县学署联云：“案上存三五卷书，虽学难博；年中食四十两俸，不养而廉。”盖谓学官无养廉也。又，刘绎乐安学署联云：“虽有此不乐；既来之则安。”出幅虽牵合嵌字，然要是满清学官真正况味。又，郑六亭兼才学署联云：“天子命之教；人才系此官。”此与吾师朱恂叔先生龙山学署联“天子命微臣来课士”句，为同一解嘲。 
　　
　　严几道复题武昌铁路学校联云：“遵大路兮，自东自西，自南自北，为之范我驰驱，今天下车同轨；登斯堂也，如切如磋，如琢如磨，尔尚一乃心力，有志者事竟成。”集成语不难，难在一边铁路，一边学校，脉络分明，无一影响语，此之谓大家。又，张文襄题广雅书院礼堂联云：“虽富贵不易其心，虽贫贱不移其行；以通经学古为高，以救时行道为贤。”典重堂皇，雅与题称。又，院内无邪堂，张文襄题联云：“尊其所闻，行其所知，合岭南东道岭南西道人才，互相师友；博我以文，约我以礼，会汉儒经学宋儒理学宗旨，同造圣贤。”又，吴愙斋题联云：“同学尽知名士，不远数千里而来，讲贯切磋，实为两粤英才渊薮；置身作何等人，愿闻二三子之志，文章勋业，须用六经根柢工夫。”数联皆倚天拔地，金精百炼，足以镇浮式靡。又，院内清佳堂张文襄集朱子《白鹿》诗为联云：“故作轩窗挹苍翠；要将弦诵答潺湲。”与同工者有阮文达题衡州石鼓书院内净绿阁联云：“此真绿净不可唾；我实才薄将奈何。”张啬翁集句题南通博物院藤东水榭联云：“待其送夕阳，延素月；若已窥烟液，临沧州。”颇具轮囷峻竦之致。又，题院内相禽阁联云：“见树术交荫，时鸟变声，亦复欣然有喜；待春山可望，白鸥翔翼，倘能从我游乎。”亦不著有点埃。 
　　
　　清远峡山寺有徐花农题联云：“何处寺飞来，天与开山留佛住；此间尘不到，我非观水亦心清。”《联选》注云：“寺在县北，一名飞来寺，后有水帘百丈，为北江之胜，联出幅及此，言外带有禅机。”又，天竺法喜寺，咸同兵乱重建，如冠九山题联云：“救百千万劫，具大慈悲，湖山无恙；现三十二身，说妙功德，物我同春。”气体良若轮囷。又，薛慰农题放生寺联云：“种菊成亩，种药成畦，此是僧家本分；有鸟休罗，有鱼休网，长留佛地生机。”语殊广大，出幅能为山僧饶舌，示以作业，是为寻常屐齿所不到。又，薛慰农题西湖云栖寺联云：“到此方知官是梦；前身安见我非僧。”语特名隽。薛又有题焦山自然庵联云：“鹤去难回，留片石孤云，共参因果；我来何幸，有英雄儿女，同看江山。”盖时陪刘铭传、周盛波两提督及其他二女士同游，故云英雄儿女。题佛寺联之劲重者，如翁松禅报恩寺还元阁联云：“点灯默坐还元阁；磨墨重题大散关。”又，石蕴玉联云：“太华夜碧，人闻清钟；西山朝来，致有爽气。”似若模范山川，气象万千。又，惠州元妙观为羽士大道场，古樾拏空，奇石挺立，洵称福地。其大门联云：“玉局仙人留带日；赵州和尚吃茶时。”循题铺设，字字坚凝，盖宋芷湾手笔也。右录《楹联四话》。 
　　
　　四川新都桂湖，陈桐阶联云：“二亩半在邑，二亩半在田，莫管是邑是田，海阔天空，一花一世界；众香国里来，众香国里去，何如不来不去，神行官止，千树千菩提。”按，桂湖以荷花得名，文正诗所谓“十里荷花海”是也。文正题联亦有“一万顷荷花秋水”句，然似都不及此联之以佛偈诠文言，字字倚天拔地，亦字字啸龙吟虎，工妙真无与敌。陈又有题眉州三苏祠联云：“地接锦江，看君君臣臣，有昭烈壮缪武乡，一样大名垂宇宙；文称苏海，叹父父子子，如蓬莱瀛洲方丈，三峰灵气接神仙。”按，对幅以一“海”字引起三神山，是为笔妙。又，题凌云山苏长公读书台联云：“一自金莲撤，太息此台空，漭漭长川，问今代读书，谁其嗣者；记曾玉笋参，仅留禅悦在，悠悠浩劫，闻公余说鬼，我欲从之。”良亦工。盖陈晚清时以府经历需次四川，故多蜀中名胜之作。又，题万里桥联云：“万里长征，此为祖道；大江东去，肯择细流。”十六字亦富包孕。又，张啬翁题通县城楼联云：“昔说是州今是县；大江之尾海之端。”盖通县即通州，地濒海，做上下联分诂之，语特名隽。啬翁又有南通公园清远楼集欧柳文联云：“奇伟秀绝，乃在下州小邑之僻；天高气迥，尤与中秋观月为宜。”语殊磅礴有奇气。又，粤中某氏园联云：“海边潮至，庶徐徐闻乎；陌上花开，可缓缓归矣。”《联选》初集注梁退庵云：“雷州徐闻县治所，初迫海壖，每潮汛汹涌，闻者震恐，后始徙治，百姓喜相语曰：‘海边潮至，庶徐徐闻乎？’因改县名徐闻。” 
　　
　　通县公园内南楼啬翁集范希文、谢康乐句为联云：“远山长江，朝晖夕阴，气象万千，大观备矣；良辰美景，赏心乐事，友朋二三，共尽此娱。”又，园内宛在堂啬翁集古乐府、宋人词联云：“陂塘莲叶田田，鱼戏莲叶南莲叶北；晴雨画桥处处，人在画桥东画桥西。”又，园内适然亭啬翁集句联云：“世间科第与风汉；槛外云山是故人。”又，园内嘉会堂张退翁联云：“子桓南皮尽宾燕欢，丝竹并奏，觞酌流行，当此之时，忽然不自知乐逸；羲之兰亭序修禊事，仰观宇宙，俯察品类，后之览者，亦将有感于斯文。”按，各作泄苞符之秘，郁金石之声，斯为此道巨观。 
　　
　　《楹联四话》云：吴山月老祠联云：“莫专问婚姻，凭他万事随缘，都是前生注定；亦兼司禄命，笑我一官需次，也当此处邀灵。”语殊诙诡。然中国官场现形记，对幅盖画出矣。友人陶在东联语已具别卷，兹又函告往在诸暨县任内创立图书馆于苧萝山西子祠侧，并留一联云：“府开东壁图书，文献岂徒关一邑；地接西施祠宇，美人相并有千秋。”自然绾合，大雅平正。陶有《温州飞霞山游记》，记载联语亦有可采。兹录云挥亭联云：“江湖满地共明月；城郭半山横断云。”记言汉刘根隐此，一日仙去，吾国郡县多有此类神仙故事，各仙其仙，藉以点缀山川耳。又，卧树楼联岩有雌雄樟，雄者参天直立，其雌则倚岩横出，于祠左强可四丈，寺僧掩其根筑楼焉。樟体之半凸卧楼中，而繁柯外竦，夭矫如游龙。黄庆澜题联云：“因树构重楼，看春阴满地，矫首凌云，道是卧龙将起；飞霞成幻境，指秋水长天．会心当日，除非孤鹜知还。”陶亦自撰十四字云：“飞霞不送仙人返；卧树应怜客子劳。”寥寥数行，语却无泛设。 
　　
　　关庙对联，几于汗牛充栋，前卷已分录累累。兹见郑伯屏藩题云：“有半点生死交情，方许入庙谒帝；无一毫光明心迹，何须稽首焚香。”轻轻着笔，正自别致。又，汪启英联云：“附圣人之末光，猛将佳儿同万古；得夫子之正气，宝刀骏马亦千秋。”《联选》注：“凡关帝像旁塑有关平勒马及周仓持刀像，联故涉及之。”题祠庙之曲如身分者，又得数联。一、劳光泰普宁韩祠云：“其文如北斗皆企焉望之，况来刺史；此地亦先生所履而过者，旧属潮阳。”二、某君惠州西湖苏祠云：“北客几人谪南粤；东坡到处有西湖。”三、某君青田石门洞刘文诚祠云：“泉飞千尺，帝将用汝作霖雨；壁立万仞，人皆仰公若泰山。”《联选》注：“地为文诚读书处，飞瀑最奇胜。”又按，对幅坚浑，非诚意伯不足当此。四、瑞安卓敬瓯江孤屿卓公祠门云：“作管夷吾有所不屑；惟方正学可与为邻。”盖功其不附燕王也。又，孙衣言云：“生有神灵，乡里犹传骑虎异；没垂天壤，权谋翻恨徙燕书。”五、杨子萱炳瓯江孤屿文丞相祠云：“英灵咽怒潮，遗庙低徊南渡后；羁旅哀荒屿，残疆抢壤北归时。”按，各作均谨施采色，曲曲如题，不溢累黍。 
　　
　　题仓颉庙联，有特赅括。如王寿田集句云：“夫子既圣矣，为人臣史载笔；后世有述焉，今天下书同文。”又，陈桐阶云：“古文仰作家，论周孔神灵，也当瞻拜门墙，于此同来问字；大笔惊雄鬼，除梵卢伯仲，可以别开径术，其他未敢抗衡。”此作牵入梵卢别开径术云云，不啻自道。按，民国八年居澧，桐阶以予方辑联话，特拟题撰述。每一联成，要共推敲，今《联选》录其作至数十首，皆予所点定而介绍者，但仓颉庙联，却未前见。今陈不作二年矣。九澧兵乱，方如沸羹，录此不胜人琴之感。又，顾复初道穆题风神庙联云：“怒者谁耶？看九天云垂，四海水立；灵之来兮，有冕旒秀发，旌旆飞扬。”用浑笔虚写，恰恰到题。又，王樵也题马神庙联云：“惟神之灵，喜七鬯不惊，眼底长闲千里足；所见殊异，同骊黄莫辩，国中谁是九方皋。”自旁面敲击，全神跃跃，所谓不以马喻马也。又，金堂何麓生元普题洗马池赵顺平祠联，亦工于立言，录之：“将军不可无马，汗马三分，洗马以来空凡马；先帝尝称子龙，从龙百战，卧龙而外一神龙。” 
　　
　　祠庙题署有吊古而寓苍茫之感者，如诸暨骆筠孙题萧王庙联云：“神其享之，远道驱车下丰沛；侯竟王矣，当年失策笑韩彭。”又，宜丰胡思敬题夷齐庙联云：“君父未忘，忍饿那可遽死；干戈不靖，惟让乃能息争。”按，此作语殊近道，吾愿今之奉直两军阀听者。又，崇州华王庙联云：“汉献之朝，恨无医国；神农而后，赖有传书。”又有题祠庙而兼及地理者：一、无锡惠山尊贤祠联云：“奋百世下，顽廉懦立；环两山间，泉甘土肥。”二、王达村题韩缄禹庙联云：“一道盘空，白云覆地；两山之壁，黄河中流。”不言禹功而功自跃然纸上。三、周凤楞春华题彭思王庙联云：“彭王就国南来，幻梦一场，到此地方开觉路；澧水环山东去，回头是岸，教世人莫问前程。”按，澧流经彭山下又十里，始分枝绕城东去。 
　　
　　扫叶楼联已具前录。兹又得数作：一、杨宝壬云：“半千扫叶人千古；六一画兰诗一囊。”按，半千者，龚半僧楼主人也。二、易顺鼎云：“老不白头因水好；冬犹赤脚为师高。”原注：“山有还阳井泉，井旁民饮此，虽老无一白头者。”三、徐淮生云：“登楼始悟浮生梦；久坐唯闻落叶声。”四、某君云：“欲穷千里目；来看六朝山。”与上作同具湖山清气者，有袁克文题无锡万顷堂联云：“几席三山，万顷波涛疑海上；湖天一阁，重阳风雨是江南。”又，越望亭一联云：“若耶溪上，泛者去而未休，何如游此地乎，静听争流之万壑；山阴道中，苦于应接不暇，是以建斯亭也，坐观竞秀之千岩。”按，此又以瘦峭、以比例争胜。又，李成谋题宣城太白楼联云：“大江淘尽英雄，山经百战楼仍在；诗卷长留天地，人往千秋酒不空。”亦似有豪气。又，苏东坡集卢秉传语题雪堂联云：“台榭如富贵，时至则有；草水似名节，久而后成。”此则掉臂理窟，非浅近所能窥见矣。右节《联选》三集。 
　　
　　《联选》云：张退庵察营城南别业成，其弟啬庵集唐句为联云：“舍南舍北皆春水；山鸟山花吾友于。”语极浑成。又联云：“入水不濡，入火不爇；与子言孝，与父言慈。”按，此又可代箴铭。又，锡氏梅园一联亦工伟，联云：“藏书何止三万卷；种树须教四十围。”又，无锡顾氏眄怡园一花半叶轩有联云：“窥藻细鱼泉脉养；踏松么鸟石卷扶。”一精浑，一细致，皆若不愧园池。又，汤蛰仙上海愚园联云：“锅可销金，占一隅其中，娱老亲足矣；铁谁铸错，挥三舍使转，愿贤者助之。”良若俯仰天地，别有寄托。其他短作精深者，如曾文正题焦山枯木堂联云：“似闻陶令开三径；来与弥陀共一龛。”吴让之题镇江夕阳楼联云：“令一孔毛生无限云；以诸花香而散其处。”陈宝琛题华严寺弥勒龛联云：“人世大难开笑口；肚皮终不合时宜。”保召棠题南通望海楼联云：“龛护白云，是大士双跌坐处；楼观沧海，惟达摩一苇杭之。”按，楼内供大士像，故出幅云云。又，张树德题寿阳报恩寺毗卢阁联云：“藤杖一条，捉得起才放得下；禅关两扇，看不破便打不开。”此则相悦以解，又别饶机锋矣。其他如徐贯恂鋆题醒园联云：“有独醒时，出海河声凉到枕；无可争处，联峰山色静于棋。”按，对幅与上作同一机锋，故若元箸超超。 
　　
　　蓟县李观澜穿芳峪龙泉园题联云：“似桃源不是桃源，志在逃名，怕屡有渔郎过访；近盘谷并非盘谷，愿为大隐，愧说与李愿同寀。”按，绾合极典又极雅。李供职兵部时，颜所居曰“且园”，王竹舫题联云：“皆山也，西南诸峰，林壑尤美；归来兮，幼稚盈室，童仆欢迎。”亦正工浑。《檐栘丛笔》云：吾乡清道观旧有桂花厅，为登眺胜处，邑人冯元仲题联云：“窗虚五月六月寒，人在冰壶中酌酒；帘卷千山万山碧，客从图画里敲诗。”意境翛然，不同凡猥。又，甘裕亭自新疆宦归，葺一亭成。陈邃南题联云：“击楫横槎，黄水远浮天以上；眠琴招鹤，白云留住山之阿。”语虽平浅，而却饶烹炼。又，徐焕斗题汉口刘园浮碧亭联云：“理池东榭，构池西廊，即此点缀工夫，记得是主人留月处；背一囊琴，携一壶酒，到这清凉境界，却好个汉口夕阳时。” 
　　
　　《联选》四集山东督署有联云：“襟带七十二泉源，到处皆马蹄秋水；管领一百八州县，无时不虎尾春冰。”又，徐清惠题武城县大堂联云：“老吏何能，有讼不如无讼好；小民易化，善人终比恶人多。”无谓仁人之言蔼如。又，袁项城建求己堂，某题联云：“求则可得，慎勿放弃不求，但今日将求有功，先防有过；己所不欲，切莫横加异己，愿诸公以己之意，度人之心。”又，徐东海为国务卿时，题政事堂联云：“天视民视，天听民听；人溺己溺，人饥己饥。”皆鞭辟入里，字字坚卓可诵。又，郑茝苹题乐城学校阅报室联云：“不出户庭，能知天下事；有好消息，说与大家听。”又，某校膳堂联云：“人生唯有读书好；天下无如吃饭难。”又，张啬庵题博物院谦堂联云：“地中有山，始利大川终邑国；人间何世，即看小岛亦波澜。”又，伍某题武备学堂联云：“武有七德；备于一人。”按，是虽极纤小题目，作家出之，总不放松一步，必如此方可当一“作”字。 
　　
　　题佛寺联能为彼教说法，每易发人深醒。一、广东海幢寺联云：“东土耶，西土耶，古木灵根不二；风动也，旙动也，清池碧水湛然。”二、巫三祝集经题龙川霍山藏经堂联云：“一切有为法，如梦如幻如泡影如露珠，作如是观，法尚应舍，何况非法；三昧诸相身，无人无我无众生无寿者，此何以故，身皆具足，乃大名身。”三、江津钟耘纺题某禅堂联云：“自在观，观自在，无人在，无我在，问此时自家安在，知所在自然自在；如来佛，佛如来，有将来，有未来，究这身如何得来，已过来如见如来。”按，搏捖字面如铸精铁，奇极。四、赵绍伯题云南鹤庆龙华山寺门联云：“莫道是空门，要进来须踏着实地；紧防有叉路，走错了便堕入深坑。”此又舍字面而说理，提撕警觉，足代晨钟暮鼓。五、陈小圃题昙华寺藏经楼联云：“吾道非耶，岂复出山为小草；此生休矣，乃知阅世尽沧桑。”亦自工谐。六、陈宝琛题鼓山涌金寺大门联云：“能度众生，岂独潭龙知听讲；愿闻一喝，长教海水不扬波。”七、钟耘纺题笑佛联云：“你眉头着甚么焦，但能守分安贫，便收得和气一团，常向众人开笑口；我肚皮这般样大，总不愁穿虑吃，只讲个包罗万物，自然百事放宽心。”语亦若庄若谐，故佳。 
　　
　　吴凤荪又有题南岳联，词采思想，亦迥不犹人，联云：“我读文山词，劝过此奸雄，思量仔细；神知韩子意，要扫开晦昧，突兀晴空。”按，崔句“总为浮云能蔽日”，君主时代，往往多否隔之呼吁，联故寄托及之。又，杨和甫戏题财神庙联云：“财自何来，果有阴曹州六炉耶，怪年年乞与人间，取之不尽；我无奢望，亦只腰缠十万贯耳，使岁岁满偿此愿，神又何难。”噫！今世鹄立大官贵人之门前者，皆抱此类无奢望之愿来，不知神穷应付，实已难之又难。吾湘林省长前此之出走，将不由是乎！又，某君题庐州巢湖姥山土地祠联云：“莫笑我老巧无能，许个愿试试；那怕你多财善贾，不烧香瞧瞧。”按，此又与前境异矣。似尚是满清以利禄啗天下，颠倒英雄之一时代，然而今直每况愈下矣。又有作庄语者，江湘岚官嘉善时，题土地祠嵌字联云：“土生物以为功，故生金生水生木生火；地时行之谓顺，愿时寒时燠时雨时旸。”按，此又全是经儒吐属，宰官口吻。 
　　
　　张文襄题旌阳来鹤楼联云：“鹤去我方来，使我登临增感慨；我来鹤又去，放鹤招隐倍苍茫。”一片神行，不独回环嵌字为工。又，刘孟顾前宰宜章，创修清穆亭以资游憩，予补题嵌字二联以记名胜。一云：“别有天地，山水清绝；略余亭台，禽鱼穆然。”一云：“清清冷冷，小亭听水；穆穆皇皇，大云出山。”按，大云，于孟顾有重期望云。写景能以笔仗竞胜，如恩诰成都望江楼联云：“阁势峥嵘，我来更上一层，览尽锦江春色峨眉秀；人文炳蔚，天将递兴后起，有如升庵大节子云才。”又，麟山九天阁云：“麟兮我心忧，侧身天地更怀古；山从人面起，独立苍茫自咏诗。”集句不见斧凿痕，佳矣。又记二联，一、某君憩云阁云：“未出山时思捧日；但从龙去便为霖。”二、程稻村船厅集句云：“筑堂不过七八尺；野航恰受两三人。”一切云，一切船，可见题目虽小，于律断不可放松绾合。又，《联选》四集：一品泉在贵阳北门桥侧，俗名龙井。某君题联云：“地缩三弓，墙外让人行路；楼添一角，座中留客听泉。”含毫邈然，因物付物，与流连光景者正自不同。又，石门流杯池联云：“山水何灵，得名贤履迹所经，便流传八百年后；裙屐杂坐，爱此地杯流共酌，且邀约两三人来。”语正工谐。 
　　
　　廖孙陔《联语缀余》云：光绪二十四年，予部选宜章训导，巡抚以便丱故，俾与清泉对调，论地宜边清腹，论饭宜不足清有余，辞之。巡抚曰：“此为公耳。”强令受事。学宫之右为莲湖书院，乾隆二十五年分县为两，仍共一书院。至是诏改书院为学堂，增两高楼。予撰联左楼云：“蒸湘一水之间，于斯容与；零陵三亭而外，有此高明。”右楼云：“孔思周情，吾道实先北学；雨奇晴好，人间又有西湖。”盖衡州小西门外，弥望皆莲池，池北红墙碧瓦，隐现柳堤，菜畦间则学宫书院等公共场所，绵亘将一里，颇似杭之白堤，联故云云。然言下清气袭体，必有此笔，方与名胜相称。又，李篁仙题鄂城中州会馆联云：“望乡思洛下才人，贾谊上书忧汉室；列坐话江南旧事，张仪无地与怀王。”按，此联局度雍容，仿佛似当家妇上坐指陈米盐零杂，虽琐屑而不伤碎。又，江湘岚宰嘉善，题新安会馆联云：“汾蟹望秋肥，相期案牍余闲，古礼仿行乡饮酒；邮鸿传信稳，为道布帆无恙，新诗休唱念家山。”情文翩翩，如祖腹中。 
　　
　　陶在东寄示诗注称：天童寺联可入话，核之良信。盖湖南诗僧寄禅者，名在士大夫口。三十年前陶读书湘潭，与相谂，棋奕角牴，往来甚欢。后他去天童，旋示寂，遗像长髯伟如初。几不识堂有遗联，出幅寄禅手笔，对幅长沙萧荣爵足成之。联云：“问谁具正法眼，向义兴未结茆庵，太白未为童子以前，识得苍山真面目；愿我发菩提心，于南海曾谒普门，西湖曾参灵隐而后，来寻黄蘖老头陀。”按，联语雄劲郁屈，称此山门矣。
　　 

卷五
庆贺
　　吴清卿大澂巡抚湖南日，颇喜功名。会其生日，湘潭王壬秋闿运寿以联云：“东海苍龙，出为霖雨；南岳朱鸟，上应寿星。”典遹堂皇，信为善颂。甲午之役，大澂请缨出斗日本，在关外覆师，湘军熸焉。旋革职回湖南任，侘傺不自聊，求免去位，士大夫论者至今齿冷。前大澂二十年，湘人李某为陕西提督，值其太公六十生日，石门黄碧川时为知县秦中，有联相寿云：“哲嗣飞将军，七二精英，百二锁钥；寿星柱下史，五千道德，八千春秋。”书姓，书籍，书寿，书子官，书子官之地，寥寥二十六字，几一扫囊括之，可云才大。又，同时左文襄驻节肃州，新化邓光黼游历出关，献一联云：“上千中千大千，世间生佛；德一齿一爵一，天下达尊。”文襄击节叹赏，问为谁撰，有以光黼对者，则大笑顾谓客曰：“湘皋有后矣。”湘皋名显鹤，教官，以诗文名东南，即光黼之祖。忆光绪戊申年八月，袁世凯五十生日，时官外部尚书，与政贺客撰对联，极扬棻掞藻之能，有一联以南洋某岛邮来，文云：“戊戌八月，戊申八月；我皇万年，我公万年。”表面上虽渲染功伐，而骨子里似不无阳秋。且“戊戌八月”四字，不啻德宗被囚之代名词。袁见，亟命撤去，盖惧谤也。及乎今日，则我皇我公又不啻相对之词，天下不可思议之端，无在不留有归宿，真奇之又奇已。 
　　
　　左文襄七十生日，或献一联云：“东阁勋猷，北门锁钥；西天生佛，南极寿星。”可云典重堂皇。又，于奎仲述人一寿联，极英挺：“呼吸风云，大鹏九万里而南北；沉酣泉石，灵椿八千岁为春秋。”又，田东溪有寿某母一联云：“鲁敬姜之教子必以道；陶士行非此母不能生。”予极服其老重浑成。 
　　
　　曾忠襄五十生日，李篁仙贺一联云：“天教与黄菊同荣，视李邺侯退归衡岳而来，刚逢一万八千日；公肯为苍生再出，到文潞国征起洛阳之岁，还报九重三十年。”忠襄见之，击节叹赏，命悬之上座。又，王子豳中将正雅，光绪乙未附学籍，其业师田东溪贺联，予评为一时无两。联云：“慰陶家贤母，踵陈氏难兄，十驾名驹，居然千里；治盲左遗经，抱终童奇策，三年大鸟，视此一鸣。”又，王亦文育昌，其业师也，亦有贺联云：“童子冠军，十二年前惭此座；亚洲靖难，九千里外望吾宗。”盖亦文丙戌岁以县试第一名附学籍，子豳则系州试第一名，惟亚洲句初颇嫌其肤阔，今子豳方隆隆贵盛，又知其为谶语矣。 
　　
　　东溪赠某完婚联云：“告我有行，今将远矣；勖君以道，古曰刑于。”特为清切。予亦有贺王子豳长公子纳妇联云：“虎父无犬子；螽斯先桃夭。”史语俪经，亦若老重。又，贺符靖献长公子娶妇联云：“南山高此门并；桃夭赋之于归。”符所居曰“南山平”，故有首句。又，续弦联云：“君欢再有室；我颂百斯男。”似不苟为琅琅炳炳。 
　　
　　清乾隆帝八旬万寿，自制一联，仅成出幅云：“窃比于我老彭，十分已得一分。”于是命阁臣彭芸楣尚书元瑞属对。彭叩头曰：“皇上万岁，臣下何得妄论。”帝笑曰：“万岁者，极言之辞耳，人生谁则百岁者？”彭曰：“然则臣已得之。”遽诵首句“粤若稽古帝舜”。帝矍然曰：“即此便工绝得体。”洎叩知下句为“八旬还有三旬”，则敛容称叹至再三不已。又，记一故事，皇帝秋狝木兰，经万松山，彭芸楣尚书得应制一联，出幅云：“八十君王，处处十八公，道旁介寿。”亦难于属对。驿致纪晓岚昀，纪笑曰：“芸楣又来难我耶！”立对使取笔书付递。及彭发函，则对幅云：“九重天子，年年重九节，塞上称觞。”帝见之激赏，赐以帛。彭曰：“对幅乃纪某所拟，臣不敢冒赏。”帝曰：“是为二难。”更以帛赐纪焉。又，记帝五十万寿联云：“四万里皇图，伊古来从无一朝一统四万里；五十年天子，自今后还有九千九百五十年。”按，对幅折颂万岁，工慧无伦。 
　　
　　戊戌岁，新会梁卓如启超主讲长沙时务学堂，其年为卓如尊甫五十初度。陈右铭巡抚宝箴寿以联云：“行年至一万八千日；有子为四百兆中雄。”特若伟劲无伦。又，曾文正寿李小泉瀚章五十初度联云：“七月诞生，郭汾阳曾见织女；八州作督，陶长沙亦为部民。”按，李七夕后一日生，时官湖广总督，文正署款称通家生。儿子瑑保亦有李懋吾公子婚联：“新郎归自巴黎三万里；此月例会河鼓一双星。”盖婚期七月，李公子又自法兰西新归云。 
　　
　　东溪有贺徐涪似之父母六十生日联，予评以为老树之著花。联云：“而耄而耋而期颐，百年祝君子偕老；曰富曰寿曰好德，五福备古人所难。”又，曾莆卿寿某五十联云：“人方中年，五十曰艾；天予上寿，八千为春。”亦佳。曹斗宣教谕昺星有六十自寿联，特簇簇生新。联云：“老大忽惊，念昔昆仑顿辔，弱水洗兵，劳劳奚补；长生有诀，笑彼马援据鞍，廉颇善饭，诩诩何为。” 
　　
　　阮文达相国如夫人某氏，用所生子某贵，已封恭人矣。会七十生日，子祜请于文达为称觞，黄右原贺以联云：“温温恭人，母以子贵；潭潭相府，簉藏春多。”典遹堂皇，真不愧作手。又，左文襄寿杨石泉巡抚联云：“知公神仙中人，勉为苍生留十稔；忆昔湖山隹处，曾陪黄菊作重阳。”自注：“癸酉重九石泉生日撰联语奉寄，回首甲子岁是日高会于灵隐韬光间，历历如昨事也。”按，有注语，则上下文均非虚设，故若斐婉可诵。又，何子贞寿郭子美提督松林母太夫人联云：“母为古列女；子作大将军。”亦突兀惊人。 
　　
　　县人李初树钟荣为予弁角石交，所作联，已见他篇，今录其寿孙仙舟子翼之母太夫人七十生日联云：“介寿献西母蟠桃，一千岁花，二千岁实；忘忧羡北堂萱草，四十年苦，三十年甘。”如此绾合七十，字极大方，且甘苦字又不啻节母抚孤、孤儿成立之摄影，片语无泛设，是为至矣，极矣。予亦有十六字云：“同巴妇清，比陵母智；陈天保颂，代地道终。”亦若抒写大方。又，初树代仙舟署称寿门联云：“今日是普天万寿节；阿母比寸草三春晖。”盖称觞以丙午十月初十日，为清孝钦后诞辰，故出幅及之。 
　　
　　贺新婚联最不易涉笔，录旧作数首：一、贺汪吉占云：“但愿和合百千万岁；为歌窈窕一二三章。”二、某氏云：“似舅君可方何无忌；嫁女人言得王右军。”三、贺李焕若远炳云：“关睢之终，应以麟趾；鲲鱼所变，纵为鹏抟。”盖李方卒业小学校，故有对幅。胡氏《联选》载吕幼舲集句贺刘某婚联云：“鸳鸯生小曾相识；鹦鹉前头不敢言。”盖刘病哑，其新妇则中表亲也，较为确切。 
　　
　　清光绪末，袁世凯五十生日，《申报》载其受贺品物有泥金屏寿文百二十首，对联五百余首。东溪谓可方明之魏忠贤，盖恶其侈也。顾联亦有佳者。一、振贝子云：“相我国家，尚书北斗；锡公纯嘏，天保南山。”二、张文襄云：“朝有王商威九泽；寿如召奭佐重光。” 
　　
　　民国元二之交，内国竞言党务，县进步党成立，予被推为主任干事，以大庸熊鹍吾掌书记。适其六十生日，予撰联云：“助我臂求党务进步；愿君寿与天门同高。”天门者，大庸望山也。援引尚若不肤廓。又，有贺某氏新婚联云：“一歌陈麟之趾，再颂赋螽斯羽；嫁女须王右军，娶妻得阴丽华。”经文史语，翦裁为对，似小有致。武进胡君复贺施伯安与唐女士结婚联云：“著以相思结不解；赠君一枝梅方华。”语极朴极艳。又，代贺翁佩孚公子婚联云：“以是姻缘，磐石长久；大好风日，儿女清佳。”盖新妇庄氏，翁庄为重姻云。 
　　
　　报载，某氏贺江苏督军李秀山纯生日联，贴切旧历中秋诞辰，贴切军职，语均工，惟末二句稍肤。兹易录之，联云：“将星与寿星同明，明星一路；卿月偕秋月共朗，朗月三台。”明星句以李系南北战争主和派，颂扬似尤贴切。又，寿易实甫侧室何玉颀四十生日联云：“美人才子有情痴，女爱男欢，祝生女皆美人，生男皆才子；圆月好花无量寿，天长地久，愿地上花常好，天上月常圆。”又，寿吴子脩庆坻夫人花夫人七十联云：“父翰林，夫翰林，子为南斋翰林，芝诰一条冰，喜高年纱幔传经，师范莫如女师范；蜀提学，湘提学，儿又西江提学，梅花满岭雪，合两代笋班介寿，门生更有小门生。”诸作富丽似温李之言诗，特雄劲排奡，微不及曾文正。 
　　
　　范肯堂联学几于传钵曾文正，前卷录各作，均倚天拔地，不主故常，以才论之，其为联界之虎乎？兹录其寿沙健葊尊人联云：“夙与贤郎相期，欲其道继胡先生，名过冒公子；来为长者致祝，惟有寿之南山石，酌以东海波。”又，寿朱辑斋五十即送其行联云：“先我两年，后我四日；送君千里，愿君百康。”所谓老树著花者此是也。吴挚甫亦有寿范肯堂联云：“兄弟以头腹尾擅誉；文章与梅曾张代兴。”亦添毫栩栩，如鼎之铸。钱塘朱剑芝之公子娶鄞县孔仁斋女，徐中可贺联云：“居室为人之大伦，一派真传，朱源于孔；宜家乃曰有余庆，百年偕老，夫宾其妻。”剥肤存液，扫尽一切习惯语。 
　　
　　胡氏《联选》云：道光丁未，郯县吴小岩步韩五十自寿联云：“臣朔未可俳优畜；蒙庄能为逍遥游。”又联云：“后生转瞬即衰颓，而无闻焉，安知后生可畏；翁子行年当富贵，倏又过矣，况薄翁子不为。”按，此幅两切五十立言，对幅胸次超廓，有俯视皆齐州九点烟之豪采。又联云：“学昌黎百无他长，只这般视茫茫，发苍苍，齿牙摇动；慕庄周万有一似，可能彀梦蘧蘧，觉栩栩，色相皆空。”又联云：“商瞿有五丈夫子，我只一焉，颇惜一夔犹未足；邓禹以廿四封侯，今且老矣，未知老骥竟何心。”各作皆天马行空，神骏远迈凡品。 
　　
　　与吴作同工者，《联选》又揭俞曲园各作，兹转录之。一、赠吴平斋七十寿联云：“合千古之寿寿公，永保用，永保享，左鼎右彝，坐两罍轩，居然三代上；以十年之长长我，六十耆，七十老，望衡对宇，隔一条巷，有此二闲人。”按，平斋好金石，所著有《两罍轩彝器图》，俞尝为之序。吴长俞十岁，其所居曰“金太师场”，与俞居马医科巷邻比，苏人所谓隔一条巷者也。二、赠张少渠五十寿联云：“不福星，真福星，即此一言，可为君寿；已五十，又五十，请至百岁，再征吾文。”按，张性好善，尝勇为之，年四十九，以道员奉檄预江苏海运，将附福星轮船以行，忽舍而就他船，福星轮旋没于海，论者幸之。三、赠金眉生按察六十寿联云：“推倒一世豪杰，开拓万古心胸，陈同甫一流人物，如是如是；醉吟几篇旧诗，闲尝数盏新酒，白香山六十岁时，仙乎仙乎。”按，出幅用陈同甫语，恰与金身分肖，对幅则撮香山《耳顺吟》中语，故觉浑成可喜。 
　　
　　予亦有庆贺数联，一、长沙光复纪念会联云：“厥功首功，武昌响，长沙应；今日何日，专制死，自由生。”又云：“五族一家共和，小无希腊大无美；九月一日纪念，南向潇湘西向秦。”按，陕西亦九月一日独立，故对幅及之。二、正式大总统就职云：“国初定时推袁，国大定时推袁，总统万岁；日出处无天子，日入处无天子，共和一家。”案，联文方曰总统万岁，方曰日出处、日入处无天子，吾墨未干，项城忽悍然僭帝，致动干戈于邦内，而身随殉之，老奸地下读此，不知作何感想。 
　　
　　《眉庐藂话》云：贵池刘葱石世珩得唐制大小两忽雷，筑双忽雷亭，绘图。予为题一绝云：“取次琅璈按拍来，寻常弦管莫相催。挑灯笑向双红袖，参昴星边大小雷。”盖葱石妾有茏婵柳娉，两忽雷归其掌管也。旧历甲寅九月，葱石四十生日，湘阴左子异孝同赠联云：“尊洒称觞，先重阳五日；楚园奏曲，拨四弦双雷。”殊工切。楚园，葱石沪上所居园也。又，皇甫用武某君八十生日联云：“八十告存，木公金母世欢喜；三千洗髓，春酒羔羊人寿康。”大踏步向前，似无嗫嚅羞涩之态。又，贺新婚集句联云：“三星在天，求尔新特；百年偕老，见此良人。”亦佳。用武又有寿予六十生日联云：“布衣名满四海；著作寿亦千秋。”语自短横，特誉吾溢量耳。 
　　
　　康长素有为以旧历丁巳六十初度，海内名流，多摛言为寿。兹分录如下：一、前大总统黎宋卿联云：“上寿伏生传绝学；通经高密擅名家。”二、前大总统冯华甫国璋联云：“盛才冠岩廊，致身福地何萧爽；真气惊户牖，学语小儿知姓名。”按，对幅末句颂康，是为确语。三、胡嗣瑗云：“以天下为己任；是南斗之一人。”按，此联包括无遗。四、张元济联云：“形其量者沧海；何以寿之名山。”五、罗惇暖联云：“为一大事出世，以八千岁为春。”六、沈庆瑜联云：“三百篇之中，兴观群怨；十九年在外，险阻艰难。”七、清道人联云：“宝书百二国；灵椿三千年。”八、失名联云：“步自东极，至于西极；居长寿天，游化乐天。”九、陈三立伯严联云：“广逍遥游，身行六十万里；证菩提果，手援四百兆人。”十、张勋联云：“大德得无量寿；此老有当世名。”按，各联均摆落悠悠，如龙门之桐百尺。又，粱任公集句寿段总理祺瑞联云：“二十四考中书令；万八千户冠军侯。”亦劲质高出恒流。 
　　
　　俞曲园撰恩竹樵布政五十四岁生日联，极脍炙人口，盖恩官苏藩与俞为诗酒游极欢。又生日为六月十一日，联云：“白香山五十四官苏州，早见诗篇满吴郡；范纯仁六月中赐生日，行看制草出东坡。”俞又有寿沈仲复联云：“以玉堂客作金山主人，旌节将移，且为第一泉小住；歌鹤南飞和大江东去，茱萸未老，好补重九节清游。”盖沈生旧历九月十日，故云。又，于晦若式枚寿孙相国家鼐七十联云：“寿州相国寿者相；天子师傅天下师。”体段绝为严重。又，樊樊山有寿其公子五十生日联云：“我亦痴翁，愿再抚汝五十年，寿汝乎，抑自寿也；身临大邑，岂独有民十万户，保民者，则天保之。”奇创恣肆，空前之作。 
　　
　　县人于瀛舫翼如以举人官知县江南，年七十告归，筑室成，朱恂叔师贺之。联云：“江南久诵轮扁手；垞北今开昼锦堂。”特落落大方。予亦有贺人成室联。一云：“子完牖户计；我和溪堂篇。”一集句云：“既勤垣墉，定大门户；以蔽风雨，有此屋庐。”又，贺朱某成室兼六十生日联云：“张老曰于斯，子荆曰苟完，辛勤大庇；姑山亦无泐，零水亦不涸，富寿所原。”零水、姑山，其旁近之山水名也。 
　　
　　叶公绰寿康有为六十联云：“历劫不磨，度人间世；上寿无疆，为天下春。”极为新颖。又，徐东海寿陈雨生八十联云：“济南博士，传中古典谟，得篇廿九；华阳真逸，对秣陵烟水，筑楼三层。”又，朱葆三寿汤蛰仙寿潜联云：“南海补陀，公是诸天佛子；东方曼倩，人称陆地神仙。”均能不作常语，抑又非谀语，故佳。又，胡君复寿恽次远联云：“遗世标格，寿世翰墨；出山大云，在山清泉。”又联云：“东坡雅人，宜作生日；南田秋兴，相期岁寒。”语亦有斤两，能扫尽俗鄣。 
　　
　　范肯堂寿曾惠敏纪泽联云：“懋德所绥，横大海内外；斯民之望，与太傅后先。”特若老重。又，刘之洁开府清淮，时其封翁七十生日，应季中寿以联云：“北门锁钥丈夫子；南极星辰太乙君。”分切亦雅。又，刘葆良代汤蛰仙寿江杏村御史春霖六十生日联云：“高冈凤凰，孤唳天表；空山松柏，共保岁寒。”按，江在晚清朝弹劾亲贵，直声震天下，联盖纪实矣。 
　　
　　闽中谢秋楂玉汉官广东，屡绾要缺，清同治壬申，与妇同跻七十。为联自寿云：“无可颂扬，百姓脂膏，未尝染指；有何欢喜，七旬夫妇，难得齐眉。”虽近自称，然未溢量。 
　　
　　徐东海联语亦多名贵之作。兹录寿陆凤石六十联云：“风日和美，正江南重四节；江山委蛇，是中朝第一流。”不使一典，具见雍容华贵。又，吴挚甫寿寿山裕禄联云：“照海旌麾慑猿鸟；传家簪笏迈金张。”华贵亦与东海作同。吴又有寿马通伯联云：“及身强健久不达；为古文章早有闻。”亦质而雅。韩文公先以上疏论宫市，贬阳山令。故阳山亦有祠堂。胡衡斋令阳山时，以三月三日在祠作文公生日，制联云：“其人如泰山北斗；是日也天朗气清。”右节胡氏《联选》。按，胡作上切人，下切日，了无痕迹。 
　　
　　番禺潘兰史少时游历欧洲，著有《说剑堂集》，世人推为新学先河，不仅以少陵遗山见称也。性高洁，隐居沪渎，年六十矣。诞辰在十一月，人多有以文言相寿，兹录长沙刘闼青联云：“樊修有佳人，初三月上双榭福；放翁真健者，六十年中万首诗。”胡君复云：“月上、年中属对隽永，是联于兰史身分甚切合，以其姬人字月子故也。”又，何诗荪维朴联云：“诗功喜与年增健；人寿欣逢月正圆。”亦佳。予亦有寿赵桂秋日可七十生日联云：“我陈祝词，日箕畴五福首富寿；天锡纯嘏，如太华九龙不骞崩。”太华九龙，皆所居迤旁山名也。又，贺朱莲溪文燊夫妇五十生日联云：“偕老恰三万六千日；知非及两四十九年。” 
　　
　　前清科举时代，凡受试及格者，宗族交游辄制为联语以相庆贺。近学校毕业或游学东西国而归，亦踵俗为之，然此种题目最难涉笔，因循例升级，既非不可必得之异数，而又无“采芹”、“攀桂”、“探花”诸名词可掇拾也。顷子章诵其二联：一、胡某鄂垣英文专科毕业云：“惟其通九万里以言语；故能读百二国之宝书。”二、谢某鄂垣师范学校毕业云：“退而教授二三子所式；吞若云梦八九者以归。”出幅贴师范，对幅贴鄂垣，二联皆羌无故实，俱能恰如题分，洵称合作。 
　　
　　随园论诗，谓掇拾典故，须如调羹用盐，不见盐而有盐味方佳。予最韪之。近世缀文之士，胸无积轴，辄喜摭取鄙俚无似之新名词，摇笔即来，涂塞满纸，极为可厌。逮改革以后，所谓“共和成立”、“民国万岁”、“国利民福”诸字样，无论何种文字，胥拉杂牵入，令人见之作三日呕，然亦有运用入妙，读之觉新脆可口者。子章贺张某成室联云：“成室当共和立宪之年，国万岁，家万岁；登堂赋孔硕斯干而祝，雅一章，颂一章。”出幅用习见腐语，妙能以家与国相关合也。子章又撰某成室举子联语，上下幅俱按切李姓，不露斧凿痕迹，亦佳。联云：“大厦落成，吉梦叶长庚，知太白诞生有自；神州多事，幽栖入盘谷，问昌黎作序何如。” 
　　
　　清穆鹤舫与宣宗同庚，其生日为除夕，或赠寿联云：“一德赞襄，帝庇元臣同寿考；四时调燮，天生上相在春前。”两两切合，自工。田东溪有寿业师何秋江生日兼为季子完婚联云：“七十曰老而传，婚嫁今完向长愿；八千大椿之寿，德年及见子舆尊。”措语矜重，非同苟谀。又，贺节孝妇谢氏与旌兼生日联云：“其遭逢兼桓嫠巴妇之难，孑然一身，用支夫家全局；有姓氏并孝子忠臣不朽，报以千古，岂直上寿百年。”按，联中衬醒寿字，落落大方。又，贺汪吉占母夫人七十生日联云：“论行在列女诸编，可陶可欧可韦柳；介厘符九畴五福，曰富曰寿曰康宁。”又，贺朱荣安五十生日兼子纳妇联云：“艾不服官，松鹤比寿；谷能诒子，光鸿齐贤。”用眼前语亦能镇纸，木鸡养到之候也。又寿朱贞白五十生日联云：“此地当九渡仙楼，请与讹订道元，诗赓子寿；名家有百梅吟草，好将饵分绮里，乐傲林逋。”按，朱所居在九渡水下流，仙楼见《水经郦注》。又按，朱喜为诗，刊有《百梅吟草》。 
　　
　　往时科举制未废，凡附学籍及中式乡举者，其授业师必特制联额为贺。顾雷同踵俗，弥望皆黄茆白苇，无足留人目者。田东溪讲学时，门徒极盛，集中此体联亦极多，今录数首。一、贺汤卜三入学联云：“范志贾才，基于此举；父书祖德，大其所传。”二、贺李植吾家駓入武学联云：“投笔自雄才，可笑吾曹，毛锥子竟安所用；立功期马上，抗论先世，飞将军抑又何人。”气象发皇，词亦典贵。三、贺杨子平道镇入学联云：“贾长沙举自茂才，此科实肇炎刘以上；杨中立辱称弟子，今日窃喜吾道之南。”四、贺王子章入学联云：“大汉茂材有异等之科，振拔殊尤，今视诸昔；吾湘骚赋为词章所祖，渊源忠孝，道存乎人。”五、贺宋运明入学联云：“经学守专门，山川舆图，兼揽其要；鼓行惊特起，文学科目，克光而家。”六、贺万振甫中乡举联云：“名祖有孙，嗣光文苑；经师愧我，垂老布衣。”按，诸作循题敷典，均不愧老斫轮手。东溪又有贺人成室联云：“张老善颂，曰三于斯，古人且然，今人奚让；卫卿苟完，若一无与，前事不忘，后事之师。”按，此驱策六经而以朴质出之，非寻常屐齿所能到矣。又，王子章寿某君生日联云：“老而无闻，作绛县隐；恭则得寿，绎丹书铭。”亦自不落言诠。又，寿佘某联云：“箕畴之九五福次寿；庄叟日八千岁为春。”以经俪子，却自工浑。又，王志初贺王子章入学联云：“早说惠连才，天下文章已无我；差同郗鉴识，座中子弟独奇君。”接，出幅从江东无我，卿当独步二语化出，对亦使典恰肖，扫尽一切谀颂门面语，故称佳制。 
　　
　　胡氏《联选》云：吾乡谢叔时，有清时以道员候补湖北，以干办称。有三子，学行才艺咸卓卓可数。其夫人六十寿辰，君复撰贺联云：“凤琯齐鸣，且安排别墅围棋，东山乐府；鹿车共挽，尽分付大儿文举，群季惠连。”自注：“此联颇难着笔，以不宜专顾寿母一方面，须于平中见侧也。”按，此论极确。今年阴历十月，予六十二岁初度，有自寿联云：“风云抟抟，匪冤即亲，世界抟抟，匪竟即争，天若有情，化竞争使大同，冤亲使平等；过去种种，日贫与贱，未来种种，日老与病，吾亦何怼，喜老病可弛力，贫贱可骄人。”出幅希望欧战与吾南北战从速了解，对幅以少日贫苦变换老来幸福，为至满足，盖环顾同时辈流，齿与予同者，此时尚丐人求事荐馆，坌息不得少宁云。 
　　
　　澧县谢春轩有贺某君夫妇六十生日联云：“日月庆重光，外梱悬弧内梱帨；冈陵鲁戬谷，南山有杞北山莱。”撷经之腴，方雅轶伦。又作李姓男纳罗姓女婚联云：“郎君本谪仙才，赋就催妆，应同李白偏怜妇；之子如秦女好，锵鸣杂珮，信是罗敷自有夫。”扫尽贺婚一切门面语，典矞堂皇，只绝一时矣。同县于奎仲训导少同庠序，与商榷文术极欢，其诗已录实《悔晦堂诗话》，所为对联亦具匠心，特多散佚，本卷仅录一二，殊恨不完全。今又录其寿曹斗宣教谕联云：“伊吾以北，车师以西，凡走卒儿童，咸识将军揖客；盛德在庚，寿星在丙，合荐绅父老，同觞国子先生。”语句极老重，盖斗宣壮岁从湘将军幕，客新疆最久，垂老始奉部檄除慈利教谕云。 
　　
　　近见粱氏《楹联三、四话》所载婚寿联，亦多佳制，节数首如下。黄仲鸾彬曰：八言寿联，每作两句，句四字，句法板重，多不贯气。记一嘉平月八十男寿联云：“懈竹十二筩调律吕；大椿八千岁为春秋。”语极自然，不落窠臼。又有贺十月新婚者云：“夫婚礼以著代也；是良月就盈数焉。”以《戴记》对《左传》，妙切十月。又，陈朝珍廷献者，以举人官教谕三十年，年八十推升国子典籍，生日，同官仁和沈秋河为撰寿序，用一百个死字，文极奇诡。又赠寿联云：“不病故，不勒休，仙家亦称上等；又升官，又添寿，教谕无此下台。”语亦质谲。又，杭州卖卜翁年百岁，自言不参禅，不学道，惟安心卖卜而已，不省何以忽百岁云云。琴坞先生寿以联云：“身行万里半天下；眼见四朝全盛时。”语自谐切。又，庆保以将军镇广州，八月十五为七十生日，独严杰一联云：“上古大椿长不老；小山丛桂最宜秋。”将军大喜，悬之上座。字严语人曰：“厚民经师也，以庄语勖我。” 
　　
　　《四话》又云：有七十翁以独眠不能温而借口纳妾者，或赠以联云：“古礼堪征，特以非人不暖；浮生若梦，要知为欢几何。”似可当箴铭。又，巡抚王某广蓄姬侍，一妾浦氏孪生二男，某喜甚，学使者某贺以联云：“三槐旧种自王；双珠新出于浦。”特若巧合。又，《东望阁随笔》云：四月初八日，乃南宋谢太后寿崇节，初九日即度宗乾会节，贾似道命黄蜕作笺云：“圣母神子，万寿无疆，复万寿无疆；昨日今朝，一佛出世，又一佛出世。”按，此天造地设，可当对联读，文人慧业，此登峰极矣。 
　　
　　对联贺寿，较贺婚易于着笔，亦易出色。盖人既称寿，事实搬演较初婚者为多。且五十、六十、七十及生之月均系数目字，属对亦不患无把柄，故曰易也。兹录数作。一、纪晓岚昀清乾隆五十五年八旬万寿灯联云：“八千为春，八千为秋，八方向化八风和，庆圣寿八旬逢八月；五数合天，五数合地，五世同堂五福备，正昌期五十有五年。”硬堆硬算，可云天衣无缝。二、薛慰农寿范春泉五十生日联云：“大衍添寿，一百六日春光好；长才捧檄，七十二沽游兴浓。”按，以夏历二月十六日生，其时适与天津海运，故数目字翦裁天成。三、某氏寿人六十，其生日为夏历八月十六日，联云：“大挠周天，俾炽而昌期而艾；中秋昨日，愿人长寿月长圆。”对幅可云璀璨美满。四、叶石芗永勤寿易根远生日联云：“耆英十三人皆耄耋；大椿八千岁为春秋。”五、庄纫秋纶仪寿潘兰史六十联云：“吞若八九云梦耶？袖石归来，似海春愁增妙句；画得初三月影否？翦淞小隐，如花美眷驻修龄。”六、某氏寿某五十生日联云：“太白当醉三万六千日；伯玉已知四十九年非。”出幅盖状其人嗜酒也。七、涂小园寿欧阳某十月七十生日联云：“三千岁月春犹小；六一风神古所稀。”八、某五十自寿联云：“已过一万八千日；应知四十九年非。”九、庄百俞四十自寿联云：“今已无闻，再十年也是无闻，醉酒看花且永日；未能不惑，只一言差堪不惑，读书养气可延年。”十、严问樵寿侯理庭之母夫人九月初十日九十联云：“开上寿初筵，九十曰耋；后重阳一日，八千为秋。”均各紧靠定年月日数目立论，故确切不浮，且因难见巧。又，郭筠仙寿人冬月十一日生日联云：“十一月十一日；八千春八千秋。”亦工整可诵。 
　　
　　《联选》二集：沈文肃督两江时，年六十。其老友周梅初七十生日，寄寿联云：“介寿朋来，而我独羁千里足；倾心兄事，为君多读十年书。”言情款款，不腐不笨。又，文肃为船政大臣时，封翁晋七十，王子希景贤赠联云：“帝赖长君作舟楫；天留大老看湖山。”亦翩翩不俗。又，长沙朱雨田八十生日，粟谷青剡赠联云：“宰相山中新内阁；寿星天上古长沙。”可云老重不佻。又，薛慰农寿陈庚伯亲家七十联云：“襟上酒痕多，十载同舟如李郭；村边花事好，两家卜宅作朱陈。”绝若工适。 
　　
　　徐东海生日，某君寿联云：“是遗老不是逸民，居东海滨，渴想斯人来日下；为隐士亦为政客，祝南山寿，会看残菊傲霜枝。”按，撰此联时，徐尚未受任为总统。又，朱见庵寿章苹野知县联云；“遂陶令归去来心，五十亩种粳，五十亩种秫；得庄生逍遥游诀，八千岁为春，八千岁为秋。”可称落落大方。又，会稽屠小园寿人七十联云：“莫道古来稀，年齿已堪告杜老；若论一日长，风流直欲唤莲兄。”盖生以六月二十三日也。又，扬见山岘寿吴仲英恒六十寿联云：“醉即眠，醒即歌，是养生第一诀；书精品，画妙品，在吾侪有几人。”均能不粘着。澧县周凤楞春华有寿其县人陈某五十生日联云：“记八千为一春，频年访滩上桃花，造德门谒高隐；再五十便百岁，他日撷秋来桂子，颂难老祝长生。”盖陈居澧北门外桃花滩，其生日为八月初。切地切时，尤以“再五十”句为善颂善祷。又，周某者，平生长斋学佛，以二月十八日初度七十，周为贺联云：“柑圃阅春秋，问采药中山，备羡门几生福；菩提证因果，报现花南海，先大士一日生。”按，切姓切行，又切生之日，是之为不苟着笔墨。又，湘俗：父母死，即丧前娶妇，名曰“完孝亲”，虽悖礼教，然细民靡俗，莫能革也。周又有贺某氏丧中完婚联云：“有父命存，变凶礼为吉礼；谙姑食性，知有家必宜家。”出幅劈头抬出父命压题，可谓工于舞文。又，贺刘西沧夏历十二月生子联云：“数九九梅花刚结子；四万万华族又添丁。”数字借用，遂若簇簇生新。又，前总统冯国璋与周道如女士结婚时，旅宁同乡赠联云：“扫眉才子，名满天下；上头夫婿，功垂江南。”亦舂容典矞，盖婚时冯方官江宁督军也。 
　　
　　桑植四三年来，兵盗纵横，百姓痛苦，无可控诉，其县人贺龙起编一队，逐去南军之盘据者，人如释重负。会贺之父六十生日，予代作二联，见者以为实纪。一云：“酿酒寿公，我所思多收数戽麦；提刀杀贼，儿之功隐若一长城。” 
　　
　　清咸丰已未，吴柳堂题其女出阁喜联云：“婿如羲之献之可耳；女为周南召南矣乎！”属对天成，绝去蹊径。又，吴挚甫集韩文贺燊甫嫁女联云：“裕其为仁，肃其为礼；媒者曰宣，卜者曰祥。”亦自方雅。又，粱令娴女士于二月十二日与周氏缔婚，或赠联云：“绝代艺蘅词，三岛客星归故国；传家爱莲赋，百花生日贺新郎。”切姓切婚日，尚不牵强。予有贺某十月初三日续弦联云：“琴续第二弦和合；月过初三夜团圞。”又，代贺某人婚联云：“夫夫妇妇今日；子子孙孙他年。”亦似能摆落一切俗调。 
　　
　　周凤楞仿予寿吴祓孙团长太公夫妇联，贺人九月十八日娶妇联云：“高会后重九九日；佳耦是无双双星。”亦工颖。又，门人马衡一之父母以阴历九月初六日称七十之觞，阅十日，澧人公祝，丐为文序其事，予亦媵以联云：“春八千、秋八千纪算；前重九、后重九称觞。”亦尚算实纪。周又有贺新洲皮某成室联云：“此天下广居，去嘉山不数武；师日中为市，在民国第八年。”自注：“嘉山为澧东望山。日中云者，皮之室为商场，以八年月日告落也。”又联云：“王晋卿筑宝绘堂，庶几全其乐远其病也；欧阳子作昼锦记，岂止夸一时荣一乡哉！”又，门人陈伯常大纲贺谷逢时之祖父七十寿联云：“有孙将略通儒略；此老德星应寿星。”盖谷喜谈兵，故云。 
　　
　　松滋雷僧墨知事以动官慈利三载，有勤政之褒。近自武昌赠书，征予联语，并附近作贺宜都敖达三先生夫妇八十生日，并重游泮水联云：“同榜几人存，数前辈科名，并诵灵光一赋；齐眉百岁近，话先朝故事，重歌泮水三章。”盖敖在清季与僧墨同登科举，故联语情文相生，厚重若鼎之镇。石门李懋吾举人执中，民国二年为众议院议员，沪宁之役，袁世凯解散国会，凡两院之隶籍国民党者，皆迁怒逮之。李以演说过激，亦在刊章名捕之列。于是亡命日本，居千叶海上。已而袁谋窃帝，解党禁，凡议员自白者，予免议。李之亲知因代上书自白，获解除通缉。李闻，自日本驰电，谓自白系出他力，已实不闻知，于是人争以铮铮铁男子目之。袁死，内渡，连更变乱，今始由粤赴郴，阴历十月三日，其六十一初度也。吾儿瑑保时同在郴，以寿联请。予与李雅故，爰成四首。一云：“五百议员君一鹗；八千椿寿海三田。”一云：“缇骑自崖千叶海；名山同寿一家言。”一云：“耻帝秦，效鲁连蹈东海；俾戬谷，赓天保寿南山。”一云：“肯屈洪宪皇帝之威，舌不能柔，头原可断；似惊澹庵先生犹在，懦真与立，寿自无疆。”不省故人见之，是否掀髯一笑，曰道著老夫？ 
　　
　　《联选》云：应敏斋布政五十岁始生有五子。自苏藩乞归，买杭州沈氏园居之，极园林之胜。有楼三层，可供远眺。俞曲园代贺以联云：“母九旬，儿六旬，更欣绕膝人多，商瞿五十岁后兰玉丛生，得峥嵘五男子；官二品，阶一品，尤喜乞身归早，灵隐三天竺外园林胜地，有突兀三层楼。”此如八股家隶事文，尚算匀净。又，四川李紫璈工诗、古文，历任江苏知县。光绪丙午，在南汇官署作六十生日，其日十月二十一日也。县人献联云：“歌咏万家春，与南极一星并寿；才名四蜀大，先东坡匝月而生。”亦自工切。又，续录潘兰史六十寿联，一、劳敬修云：“司马文章有奇气；伊川筋力胜中年。”二、邹适庐安云：“学海堂中旧名宿；吴淞江上老诗人。”三、女弟子甘恕先云：“比年爱读漆园书，喜闻天上大椿，植根曾阅八千岁；此地尽容征士隐，好趁东篱秋菊，浊酒连倾三百杯。”四、陈诩云：“傲骨比黄花，正秋来景物都佳，笑看说剑堂前，珠树三株供指使；诗情纪红豆，便老去风流犹昨，艳说翦淞阁上，月华双照画眉痕。”按，说剑堂、翦淞阁皆潘所居室名，月子、眉子，则其姬人也。 
　　
　　胡君复有寿上海会审公署关絅之集句联云：“跻彼公堂，称彼兕觥，介尔景福；刚亦不吐，柔亦不茹，保我黎民。”自注：“关曏年四明公所问题，能力持大体，为中外所称颂，故有对幅。”又，陈奎五贺人迁居集句联云：“有那其居，兄弟式相好矣；克昌厥后，子孙勿替引之。”工亦与胡作同。胡又有贺某钜公纳簉，集《汉秘辛杂事》联云：“千乘万骑，如莹燕处；八雀九华，备礼以迎。”亦典重有富丽之质。胡又云：某君未娶时，悦邻家卖酱女，欲纳之簉窒，未果。后官贵，正室久无出，商而谋买妾，会外家以一媵来，即卖酱女也。相隔垂十年，巧合如是。予戏贺一联云：“无可奈何，似曾相识；有情眷属，如意郎君。”亦秀逸翩翩，脱口如生。又，金鹤望集定庵诗贺东吴学校某生婚联云：“天下名士有部落；美人清妙遗九州。”亦自大方，不落凡熟。 
　　
　　澧县知事陈仰生继良，皖之太平人也，为子娶湘乡萧氏为妇。婚日，周凤楞赠贺联云：“陈氏卜婚，五世必大；萧娘所字，八公之雄。”贴姓贴地，均称大方家数。又联云：“君舅是旧二千石太守；亲迎来经八百里洞庭。”又联云：“使君是吾楚新令尹、旧令尹；绕膝得中华男国民、女国民。”如此用新名词，亦工。盖陈满清时曾官靖州、直隶州，故用太守故事，比附之。予亦有集句代贺联云：“生儿古有孙征虏；娶妻当得阴丽华。”亦尚不腐笨。按，贺婚对联，最苦者词藻思想两难革新，而人来征求，又每每奢倚马之期望，泚笔应客，不工，宜也。夜枕无睡，虚拟六八九言共六首，储待追逋人之求索，非必能革新也。六言云：“贺新郎，同心结；将进酒，合欢杯。”八言云：“信女善男，男婚女嫁；欢天喜地，地久天长。”又云：“新婚吉利，金婚愿祷；今日夫妻，他日公婆。”又云：“必齐之姜，必宋之子；愿花长好，愿月长圆。”又云：“欢喜姻缘，姻缘美满；团圞儿女，儿女英雄。”九言云：“倡平等，愿先男女平等；爱自由，否认婚姻自由。”又按，末首收句又不离乎革新者近是。又，周凤楞之五弟，为子娶妇，妇姓刘，贺以联云：“女儿合是无双字；君舅今符第五名。”上句切妇姓，下句切弟之班行，得未曾有。又，某弟兄同日完婚，以乡俗有压长之禁忌，谓新妇先来者压倒后来者，致不吉利也。其宅东向，分南、北、中三门，乃虚中门，兄之妇南乡，女自南门入，弟之妇北乡，女自北门入，以为调停。凤楞有贺联云：“新歌宜弟宜兄，兄难为兄，弟难为弟；亲迎自南自北，北人归北，南人归南。”可云绾合周密。 
　　
　　周凤楞又贺人有五十生日联云：“吾辈当惜分阴，万八千日莫虚掷；劝君更尽杯酒，四十九年应知非。”字字现成，字字条脱，纯青炉火，无间然矣。门人胡占先寓农以寿吴仲翔太公六十生日联见示，均若戛戛独造，录如下。一云：“将星拱德星，光腾万丈；菊酒为寿酒，喜溢三军。”一代吴云：“借天保九如，祝吾宗二老；备箕畴五福，得上寿百年。”一代罗云：“文子在吾湘，佩横磨十万剑；老天锡公嘏，享大寿八千年。” 
　　
　　唐次昉有贺罗泽民完婚联云：“仙眷引鸾和，几经时雨春风，愿播生文明种子；新诗歌燕衎，为进兰汤蒲酒，好消受美满光阴。”不即不离，语自蕴藉。又，自分水县贺弟子铭生日联云：“道阻益亲，杜陵忆弟；年强不仕，王烈式乡。”盖四十初度也，用典惟肖亦惟妙。 
　　
　　门人庹尊素容海文笔廉悍，以穷教授未获自成一家言，然单鳞片爪，时亦有可传诵之作。兹录其庆贺大总统联云：“不皇不帝不君不天王，总统万年，大如美利坚，小视戈司特；曰汉曰满曰蒙曰回藏，共和五族，东到日本海，西逾喜马山。”下语造词均堂皇称题。庹又有贺人六十及其子法政校毕业联云：“民国此高年，饱阅变桑，彭李不老；法权今独立，喜瞻文梓，申韩成名。”典重非读线装书人莫办。又，李石冰先生七十生日，赵芷孙贺联云：“百花潭北杜工都；九老图中白乐天。”亦若无浮艳。李自寿有联云：“老何所求，一袭绣衣，曾经沧海；传之勿替，三冬文史，差胜金籝。”较能刊落门面语，故自佳。门人唐宥在自云南高审厅长假归，客长沙，出联语属勘削，亦若有可诵者，兹录二首。一、寿长沙高检厅厅长萧叔康度云：“岳大湖深寿无极；君来我去官相牵。”盖唐亦尝官湘高检厅云。二、寿黎陶吾六十云：“昆明半勺持相寿；苜蓿一盘延大年。”黎尝官永州府学训导，故有对幅。萧叔康以儿子为属僚关系，尝过从一日，叔康诵其王考云稼先生八十生日自寿联云：“八旬举案夫偕妇；四世同堂子抱孙。”朴实说来，语无泛设，特似佳。按，萧名慰霖，衡阳岁贡，年八十九始殁。予有代唐宥在寿刘健诚夫妇七十生日云：“灵椿八千岁为春秋，难得者齐眉偕老；大鹏九万里神变化，莫乐兮绕膝承欢。”质实似亦同萧作。 
　　
　　长沙张文达百熙六十生日，林琴南贺联云：“数湘中将相，咸由武达，我公独以文章，清标卓立朝端，宜享修龄如潞国；综天下胶庠，所有导师，一老为之领袖，贱子来从海上，居然便坐识荆州。”亦特若堂皇。又，李秀山四十四岁生日联，已具上录。今又录某道尹作云：“大衍添筹，月圆人寿；中流砥柱，虎踞龙蟠。”对幅纪督军驻在地，语绝雄浑。又，李廷玉云：“公能射虎追前烈；人羡犹龙享太平。”两切其姓，亦泯迹象。又，某氏云：“朔方健儿好身手；南极老人应寿昌。”正自不腐。 
　　
　　晚清达官称寿对联，隶事者时有名隽之作。如都昌李定山苏毓寿易笏山布政云：“早从黄石，晚从赤松，问古来退步英雄，崛强谁如此老；大儿文举，小儿德祖，看膝下拜庭肃穆，欢喜共祝长生。”又，吴劭芝熙寿曹谷笙知府廷珏云：“驷马高车早有名，如水之清，祝嘏窃持半卮献；羔羊朋酒犹嫌俗，以梅为寿，相思聊寄一枝春。”又，某君题蚌埠督军行辕寿倪嗣冲五十云：“三千珠履集平原，分明月殿霓裳，唤回天宝；十万花灯买元夜，曾记蟠桃麟脯，醉倒昆仑。”按，倪生日为正月十三日，故云。然语却富丽。 
　　
　　寿联用数目字纪年月，虽曰敷衍，然要是靠题立论之法，兹录一二。一、钱塘丁修甫立诚寿邹典三七十云：“君七十，我五十，合之甲子重周，岁序绵长，商会先荷花生日；椿八千，桃三千，记取己亥六月，主宾酬酢，胜地得好木丛林。”按，原注：“好木，寺名也。”又，寿金芸台五十云：“酒星李长庚，愿三百六旬多醉；君子蘧伯玉，知四十九年之非。”又，刘秋湖贺某君九十云：“漫道世间难逢百岁；且看堂上再过十年。”又，杨增新寿江西邹汇川云：“应世生尼山后一日；谈天识瀛海大九州。”又，某君贺人五十云：“数百岁之桑弧，过去五十，未来五十；问大年如海屋，春华八千，秋实八千。”又，商城黄枫亭五十自寿云：“已历万八千日，先生醉乎？未也；追思四十九年，吾子过矣，非欤？”又，丁修甫六十自寿云：“一生多是命安排，四十五十无闻，六十年华今已到；万事明知自生灭，三千大千悟澈，八千书卷不重回。”按，各作均五雀六燕，绝无累黍之溢。又，俞曲园寿王梦薇之母七十云：“愿岁岁今朝，以腊八良辰，陈千秋雅戏；祝婆婆老福，从古稀七十，到上寿百年。”按，母以十二月八日生，故云。对幅妙能以一笔书书之。又，徐涯生寿蒯礼卿五十云：“五月十五，五福备至；百年半百，百寿开先。”均工整。 
　　
　　寿联有浑括作雅言者，最留人目。如钱基博之父七十，孙子远联云：“雄文令子两苏氏；耆旧商贤一老彭。”又，孙季芳百花生日诞辰，严尧卿寿联云：“读书空山，无过即寿；此老生日，有花皆香。”又，沈颖若寿宜兴李翁六十联云：“食柑十年，遐不寿耇；种竹千个，比之封君。”盖李以垦山地种树起家云。又联云：“祝遐龄如耳；尽地力继悝。”又，王小希寿萨谦臣联云：“愿祝大椿八千寿；爱临小楷十三行。”按，萨工楷书，精入二王之室。又，萨寄农寿林椒辰六十联云：“星辉南极岁之始；雨足西江云自闲。”按，林以进士为江西知县，五十告归，其生日则正月初一日也。又，范肯堂集韩白语寿瞿晓岩六十联云：“传诸好事，此会希有；作为文章，其书满家。”又，陈稻村集山谷、东坡句寿粱节庵七十联云：“夫子勤于蘧伯玉；使君疑是郑康成。”又，集山谷句寿寿州相国联云：“何人比拟明堂柱；此老真成矍铄翁。”又，萧干寿王湘绮八十联云：“文章上继两司马；耆宿今惟一伏生。”又，萨农寿江杏村六十联云：“遗老入山天与健；直名在史寿无涯。”又，清宣统帝赐寿陈韬庵七十联云：“世臣喻乔木；晚节视黄花。”又，叶景葵寿马相伯八十联云：“言满天下，行满天下；八千为春，八千为秋。”均老重无枝叶。 
　　
　　北固山某寺住持八十生日，或为联云：“住持第一江山，问长老几生慧福；游遍大千世界，知寿星即是如来。”对幅元气浑沦，有大含细入之妙。又，江津钟耘纺代父撰六十自寿联云：“自惭一世虚生，不堪刘季万钱贺；难得六亲共聚，愿作平原十日游。”着语朴实，摆落悠悠。又，廉南湖夫妇五十，孙寒崖贺联云：“百年福德齐眉寿；一佛欢喜出世新。”按，廉之配为芝瑛夫人，擅有文名，为廉纳日本女学生寺井春野，旋即有身，故下联及之。又，杭县徐仲可五十生日，胡君复集朱古薇句为联云：“卧龙雏凤每比户；昌谷樊川各一家。”特为超超元箸。又，任澹园寿沪县星云上人四十生日，语极诙诡恣肆，录之：“者个头陀有点来由，四十年中，好结交名士才人，剑仙羽客；平生和尚作些甚么，三千界外，爱赏玩梅花杨柳，古画奇书。” 
　　
　　贺成室之联最不易工，亦最易落蹊径，如田东溪张老善颂句，其桀构也。兹得吴庆坻贺刘翰怡上海新居云：“书库待成池北记；甘林新卜瀼西居。”十四字可谓秀语夺山绿。又，丁修甫贺魏虞臣迁居金华云：“其人多才，卜毕万之后必大；此乡信美，绍金华学派真传。”上切迁者之姓，下切迁居之地，正自佳。又，王寿山生日并迁居联云：“室作万间，此怀斯足放千古；会修九老，其右犹堪坐一人。”又有：“曰苟曰苟复曰苟；于斯于斯又于斯。”十四字亦若工。以上均杂录《联选》二、三、四等集。集又载，光绪戊戌岁俞曲园之孙陛云，探花及第，曲园时已逾七十，占联云：“湖山恋我，我恋湖山，然老夫耄矣；科第重人，人重科第，愿吾孙勉之。”又，新会谭仲銮贺梁任公得乡举联云：“戴凭高材，就贡举才十有六岁；臣朔博士，诵诗书已廿余万言。”又，某五十生子联云：“一生好事无双日；百岁光阴及半时。”虚虚浑写，亦妙。又，宜丰漆筱甫贺蔡白香重谐花烛联，亦特庄雅，录之：“而翁本是美男子；阿婆学作新嫁娘。”又，吴挚甫贺李简廷婚礼联云：“当使尊章，相见交贺；自今夫婿，得助益彰。”虚吸其神，尤佳。又，无锡蔡松如母杨太夫人八十生日，裘葆良寿联云：“两番画获昌欧门，六一堂玉为树；群星奉觞祝金母，三千年桃始花。”按，造字炼句，均迥不犹人，合作也。
　　 

卷六
哀挽一
　　挽联能雄劲者，较易流传。盖凡鸟啁啾之日，忽耳朝阳鸣凤，安得令人不击节？兹录一二，以示模型。一、湘潭赵芷孙启霖挽南昌知县江召棠云：“重于泰山，轻于鸿毛，男儿死耳；人为刀俎，我为鱼肉，天下痛之。”按，光绪丙午岁，江以县教案不快于法教士，因召饮于席上，推刃会城之内，彼族乃公横行无忌惮，鱼肉之句，可云肖像。二、章太炎炳麟挽南京光复诸烈士联云：“群盗鼠窃狗偷，死者不瞑目；此地龙蟠虎踞，古人之虚言。”对幅亦是加一倍写法。三、严几道复挽清庚子五忠联云：“善战不败，善败不亡，疏论廷诤，动关至计；主忧臣辱，主辱臣死，皇天后土，式鉴精忠。”字字山立，可泣鬼神。四、广西某都督挽是绶卿禄贞联云：“我公曾有言，不拚却好头颅，曷为男子；国人须记取，愿相爱如手足，以报将军。”五、张季直挽宋渔父教仁联云：“何人忍贼来君叔；举世谁为鲁仲连。”六、刘显世挽汤觉顿叡联云：“鲁仲连说辛垣衍绝秦，念蹈东海；颜平原为李希烈醉刃，死重泰山。”按，汤丙辰死海珠之难者。七、挽蔡松坡，刘廷琛联云：“一战而胜而退而死；三立曰德曰功曰言。”又，刘建藩联云：“相喻独秀峰，永怀大洲驿；谁谓三神山，竟为五丈原。”按，诸作皆金精百炼，无一孱懦之笔，此为可贵。
　　
　　《玄庵联话》称：衡阳彭刚直玉麟特立崖岸，傲骨崚峋，清廷予谥，可谓恰如其人。身后挽联充栋，惟黄漱兰体芳作可称巨擘。兹录如下：“于要官、要钱、要命中，斩断葛藤，千年试问几人比；从文正、文襄、文忠后，开先壁垒，三老相逢一笑云。”按，文正，湘乡曾国藩；文襄，湘阴左宗棠；文忠，益阳胡林翼也，皆刚直同时人物。又称：忠武塔齐布之丧，福某撰联挽之云：“生近帝王居，敢云桑梓多材，天上将军真颇牧；死遗今古恨，试看江湖归榇，马前部曲亦孙吴。”按，联语亦平正，特沉着剽岸尚不及予所闻之二作：一、曾文正云：“大勇却慈祥，论古略同曹武惠；至诚相许与，有章曾荐郭汾阳。”二、黄道让云：“溯七百余里潭州，八日捷，五日更捷，何物井蛙自大，妄说飞来，奇哉今古双忠武；数三十九岁名将，岳家哀，卢家尤哀，惟公戎马善终，允膺恩遇，愧杀宋明两思陵。”按，岳飞年三十九死于狱，卢象升年三十九死于阵，惟塔忠武卒九江军中，年亦三十九。又，宋高宗葬思陵，明怀宗亦葬思陵，此联隶事，殆生铁铸成矣。所欠缺者，前三句平仄略舛耳。才人之笔，真可石破天惊。
　　
　　左文襄所撰各联，时具铙歌鼓吹之豪采，与曾文正作相较，一以学力胜，一以才气胜，要各自有千古。今录数首，一、挽英西林都统翰云：“遗诀酸辛，痛膝下无儿，堂前有母；殊勋彪炳，看大河东去，冰岭西来。”盖英卒官乌鲁术齐，故对幅特悲壮，振衣千仞，声满天地。文襄初由曾、胡荐起，逮后名位相埒，遂与文正龃龉。故其晚年见客，有二提议，非铺序西域战绩，即骂文正也，两贤岂相扼哉。每绎文襄褊衷，辄为之怃然。曾之薨也，文襄有挽联云：“谋国之忠，知人之明，自愧不如元辅；同心若金，攻错若石，相期无负生平。”悔过之诚，溢于言外，岂所谓矜平躁释者欤！但全幅无死义，殆其所略。文襄又有挽夏继军道员联云：“壮志挽宗邦，剧时犹带吴钩看；宦游悲末路，老去方知蜀遭难。”呜乎！又何其悲也。又，阳湖庄蕙生受祺以浙藩引退，侨居益阳，旋游鄂，没于舟中。何子贞挽联云：“勇退急流，神鸾戢羽；觉余大梦，孤鹤横江。”亦极老重。
　　
　　新化李步莲泽庶，为予述李有恒提督在蜀，奉总督檄，剿东乡叛民，为言路论劾，见法于成都。孙桐生知县挽以联云：“鸟尽叹弓藏，想当年勒鼎摩崖，讵料竟成三字狱；桃僵悲李代，忆往日指囷赠策，那堪同断九回肠。”又录吴挚甫联二，一、挽李小泉总督瀚章云：“从师得千载一见之人，直取旌麾作衣钵；有弟为五洲百杰之选，早将家世服单于。”二、挽昌黎史香雅云：“远别已三十年，记宾馆留贤，看予一过丞相府；近畿方五百里，自先生即世，何人更应少微星。”皆浩气流转，轮囷可喜。
　　
　　少莲又述曾忠襄挽左文襄联云：“幕府封疆，书生侯伯，章廉宰辅，疏逖枢机，系天下安危者二十年，魂魄常依帝左右；湖湘巾扇，闽浙楼船，沙漠轮蹄，中原羽檄，壮圣主威灵于九万里，声光远烁海东西。”语气特为伟重。又，某氏联云：“自大江以南，大湖以北，蔓种无遗，重整乾坤，擎天一柱；与曾公文正，胡公文忠，后先媲美，灵钟衡岳，吾楚三人。”又，某氏挽新疆巡抚袁大化联，亦逸气飙举，如云之矗。联云：“边风急兮，去时雪满天山路；男儿死耳，何须生入玉门关。”又，川沙杨景春斯盛，以手镘起家，斥财二十余万，建浦东中学。光绪戊申病殁，许稚梅挽以联云：“大笔淋漓圬者传；义声澎湃浙江潮。”短勍肖题，文与人称。
　　
　　友人田东溪有挽余处士联云：“乃公享耆英社香山会诸老天年，垂白不衰，硕果晨星想丰采；有子是祭征虏宗洮阳一流人物，楚黄有待，骅骝騕褭看飞腾。”语殊鸷岸不群。与田作同工者，有沈子肃挽同年某君联云：“中华讵不被敉平耶，胡蓄道德能文章如公，奄然长逝；京洛都幻成陈迹矣，忆秋声馆谏草堂旧集，得勿怆怀？”又，朱恂叔先生挽朱桂村联云：“荷竹抚遗图，追题曾为士衡感；池塘寻旧梦，病起今无灵运诗。”荷竹云云，盖言其题图作也。
　　
　　湘阴郭筠仙侍郎嵩焘之殂，挽联佳者特多，兹节录之。如张亨嘉云：“文事继韩昌黎，论筹笔勋名，当在元和平蔡上；声名满郁单越，数乘槎岁月，更难甘掾使秦时。”王先谦云：“鸿文硕学郁儒宗，才过古人，不掩其德；赤胆忠肝筹国是，谤满天下，无损于名。”陈三立云：“孤愤塞五洲之间，众醉独醒，终古行吟依屈子；抗心在三代以上，高文醇意，一时绝学并船山。”易顺鼎云：“王者守在四夷，坛坫折冲诚有道；天不慗遗一老，沅湘耆旧更何人？”王闿运云：“悲悯圣人心，孟子见迂阔而公见乖崖，若论名实当时笑；才华翰林伯，同年居要津乃屏居田里，毕竟文章误我多。”萧大猷云：“国无专祠而士林有俎豆，家无私谥而瀛海识姓名，真气塞乾坤，必到盖棺平众议；功在绥边以苦口破群疑，学在传经以虚心衷一是，寒芒动奎壁，愿因修史上遗书。”张珣云：“劳宣中外，望重泰山，立德与言，而公不朽；誉以诗人，视犹子弟，为天下恸，亦哭其私。”罗正钧云：“修六艺之文，通万方之略，后世谁相知，怅望千秋为陨涕；质鬼神无疑，俟圣人不惑，殷忧与终古，苍凉寰海一孤臣。”王启原云：“识议为流俗所惊，瀛寰七万里间，终全国体；勋业仍著书以老，中兴名将相外，留此儒臣。”
　　
　　广济刘悔甫知府燡，光绪中出守常德，良政为湖南第一，以辛卯岁卒官，贫至无以为殓。武陵杨性农兵部彝珍挽以联云：“循吏传已无几人，得我公足光史册；名宦祠当置一席，令奕叶长奉馨香。”所谓老树着花无丑枝者。又，朱晴笙联云：“本来为视草词臣，旋历绾郡符，治行并吴公终古；不去访种桃道士，只勤求民瘼，使君过司马当年。”联语恰肖刘生平，惟通幅无死义，则或老手颓庴之过。予有联亦同病，联云：“有使君数十辈错布方州，则天下不足治；论今世二千石之勤民事，微我公谁与归。”盖刘在常德，予常佐其幕，亲
　　
　　见所举措，以清廉正派，不愧海内第一。又，黄漱兰体芳挽何铁生联云：“清慎勤三字传家，知君宦橐萧然，惟有西台留谏草；诗书画一时绝笔，使我征帆到此，不堪东阁吊官梅。”下语亦若情文并茂。又，王湘绮挽邓弥之联云：“富贵春梦婆，同辈几人紫光阁；乐府秋胡妇，诗名终古白香亭。”《白香亭》，邓诗集名，邓诗学杜而似，联语及之，故若老干无枝。
　　
　　亡友康吉人永祥，学行为九澧第一。以戊子科潮南乡举入试京师，明年暴病客死。予挽之联云：“我客诸侯，每睠怀旧侣故乡，子真健者；世多异学，慨力挽横流沧海，今又何人。”以外如胡雪庵知县金钊联云：“客死家死，事亦相同，若辈咸哀我则否；经师人师，兼之为最，今君不作后其谁。”语自沈至。又，王蜕老挽马勿庵联，言情而有奇采，录之：“本无庸福到奇才，君竟死，我余生，踽踽凉凉，负从前一诺初心，相期成白首；纵有狂名震流俗，天不怜，人又妬，苍苍莽莽，问此后几根傲骨，何处觅青山。”又，陈立三澍霖挽郑柱丞恒栋联云：“教家视吕正献尤严，我与诸郎，日夕静对；遗世吊贾长沙而返，天歼善类，古今同哀。”代李挽云：“先生以广交得名，抑又非田文好客；吾父因饥驱出走，合应从湘水招魂。”予亦有挽郑联云：“生有大功在乡，其死足令为善者惧；殁而崇祀于社，不言可得人心之同。”又，粱节庵挽陈蓝洲云：“爱民如子，画松似人，循吏高士为一传；半厂飘然，雪渔已矣，凄风凉月吊三君。”按，此为衰调，却又是别调。又，丹徒赵曾望代挽崇明总兵周希濂云：“妾不衣帛，马不食粟；人死留名，豹死留皮。”用成语为对，绝若大方。
　　
　　县人朱半岩知县际敩，年甫弱冠，为黄陂应山知县，见称于蒙古亲王僧格林沁，未几告归，又三十年始卒。其弟功九京卿希文挽以联云：“十年仕宦，岂乏微劳，往事迹全销，公论有鄂渚父老；三日睽违，俄成永诀，今生因已了，感怀过眉山弟兄。”情文斐奕，戛戛独造。盖于奎仲手笔也。予亦有联云：“勇退急流，不究其施，才吏投闲世共惜；以财自卫，无累于德，老成颓落吾安归。”又，代其女夫某联云：“治县著才乃未能究其施，去鲁负功名，公岂甘心老林下；鞠予犹子而不得视同父，赘秦伤潦倒，我徒傫影在人间。”咸同之交，县人仕宦在外者，又有于果亭州同勖赞，果亭之死与朱半岩相先后，予代康宗钊为联挽之云：“岭外百城郴雄，司训忝微官，每怀死友怜羁宦；汉东诸国随大，佐州炳前绩，颇有遗民泣故侯。”盖果亭曾署随州州同，而康赠此联时，方署宜章训导也。代汪云：“君佐随州，亡弟亦倅杭州，回首仕宦天涯，忽焉如梦；少名邺下，晚年则居洛下，怆心酒垆云散，瞥尔生哀。”又，果亭之兄赓赞字杏坡者，以轻侠数扞法网，其死也，予代作挽联，其族子某见为谤言，怒摽之门外，今附此以见文字是非之无真相。联云：“休怪世难容，缺折干将君岂悔；忽闻春不相，凄凉邻舍我何堪。”南汇张啸山文虎博学通识，曾文正聘主金陵书局，前后十九年，专于著述。晚主南菁书院，年七十八卒。仇祝平挽联云：“穷则善其身，文正有言，寡欲似徐文长，多闻似刘中垒；没可祭于社，吾侪私议，硕学若王司寇，名德若姚征君。”又，于醴尊联云：“从早岁东西奔走，垂老归来，却又撇故多子弟；合大江南北菁英，一齐俯首，也算得满眼儿孙。”皆工整绝伦，意境相同者有田东谿挽杨慵叟联云：“为柳下和，不为漆团诡，为栗里醉，不为步兵狂，举世恩怨皆平，宁待盖棺论始定；以儒林长，而以都讲终，以文苑尊，而以茂才老，从今音尘永阔，可胜开箧泪频沾。”慵叟名杨道铸，字陶山。又，沅江张某挽谭知县联云：“落落眼前人，惟子有才非百里；茫茫身后事，愧予无计慰重泉。”情韵特为飘逸。
　　
　　左文襄与郭筠仙为患难密友，左有急，郭常援之于朝。后郭官广东巡抚，左三疏劾之，去官。左死，郭挽联云：“世须才，才亦须世；公负我，我不负公。”可云恰肖。又，俞恪士挽曾惠敏纪泽云：“综中西为一家言，横览九流无此学；立功名于万里外，不缘世业足封侯。”又，张经甫挽联云：“光名父勋，能使外人重中国；为大局恸，非徒知己感生平。”均老重无对。门人朱醉六知县纯经，丙申岁示余挽褚某联云：“昏醉遍人间，世多湎狂，维昔已然，何忍为独清独醒；疮痍满天下，公擅医术，而又不作，谁与任治国治民。”按，此几于怒骂，然体格自遒上。挽医生作，有车轼联云：“先生治病未治病，具见五脏症结；有子读书读父书，又传肘后奇方。”落落伸纸为直笔，又在朱作上矣。又，张传仁挽徐葆常联云：“我公运厄龙蛇，今年岁在辰，明年岁在已；有子才如麟凤，季方难为弟，元方难为兄。”盖死者二子，一为进士，一为举人，故对幅云云。又，严几道挽文芸阁联云：“兰以香而焚，膏以明而煎，同彼龚生，天年竟天；有拔使之起，孰挤使之止，嗟我于敬，人琴俱亡。”按，此作淋漓呜咽，有天马行空之神骏，非萍乡学士，不足当此。
　　
　　有杨君谋者，业医，为安徽赈捐演《血手印》新剧，被同演之人误伤殒命。宋蘧初挽以联云：“思天下有饥者；非正命而死之。”十二字中边俱澈。又，庄伯俞挽联云：“招两三同志登场，真而假，假而真，吴会新翻血手印；为百万灾黎请命，死者生，生者死，皖江长作浪淘声。”语语肫恻，不觉其为长幅。张文襄督鄂时，其孙某海外留学归，戎装乘马，入至署门，宿卫军列队鸣炮以迓。马惊腾起，某堕佩剑，刃腹遽死，文襄哭之恸，挽以联云：“宗悫堕马竟戕生，虚予期望乘长风破巨浪之志；汪踦虽殇亦何恨，怜汝未能执干戈卫社稷而亡。”又，周彦升挽联云：“马革裹尸，比似沙场尤可痛；虎头食肉，愤投刀笔更何人。”又联云：“国人欲勿殇，有执干戈卫社稷之志；朝廷宜矜恤，为联邦交习戎备而亡。”对幅推进一层，说到宜矜恤，尤为石破天惊之想，强死者应破涕为笑。又，江西黄远生远庸工文辞，谈谐泛衍，尤精名法之学，始为新闻记者，继为律师，负世重名，以帝制议起，拂衣走海外，在桑港中刺死，年三十二，天下痛惜之。罗瘿公惇曧挽以联云：“早知平等冤亲，何必分明问仇者；熟计苟全性命，愿将愚鲁祝求生。”又联云：“清才赋鹦鹉；奇恨郁鸱夷。”又，梁任公联云：“研几之深，进德之猛，我愧不如，奈天靳晚成，绩学为才名所掩；群萌未晤，大难未纾，君何能瞑，倘海填冤愤，精魂挟愿力归来。”又，沈恩孚联云：“狂者进取，狷者有所不为，吾党之英，谁其兼此；回也短命，由也不得其死，先圣而作，能勿恸乎！”皆一字一泪，一泪一血之作。
　　
　　戊戌政变，浏阳谭复生嗣同实与其难，康长素有为挽联最为痛切。联云：“逄比孤患，岳于惨狱，昔人尚尔，于汝何尤，朝局总难言，当偕孝孺先生，奋舌问成王安在；汉唐党祸，魏晋清流，自古维昭，而今尤烈，海疆正多事，应共子胥相国，抉目看越寇飞来。”按，对幅抉目云云，至庚子八国联军入京，竞奇中，盖木腐虫生，事有必至，无足怪也。又，濮子潼挽庚子浙江三忠联云：“撞破好家居，主辱固应臣死日；珍藏此疏稿，拨云会有见天时。”又，江苏都督庄蕴宽挽吴授卿联云：“戕公者实成公名，公乎何恨；谋国者果为国计，国其庶几。”又，程振奇联云：“公有千秋名，国有儒将；生为万人敌，死为鬼雄。”易哭庵顺鼎挽曾忠襄国荃联云：“干国失三贤，哭大司马少司农才数月；易名足千古，合胡文忠左文襄为一人。”按，大司马彭刚直，少司农曾惠敏也。然对幅嵌忠襄二字，自为巧合。又，樊樊山挽张文襄联云：“取海内六大邦政艺，豁中华二千载颛蒙，儒者使强，愚者使智；有晏婴三十年狐裘，无孔明八百株桑树，公尔忘私，国尔忘家。”落落直干，非全贡谀。又，吴珍挽联云：“相业迈曲江江陵而上；学术在新安安定之间。”亦工。
　　
　　彭刚直之丧，挽联亦多佳者，择录如下。一、张之洞云：“五年前瘴海同袍，艰危竟奠重溟浪；二千里长江如镜，扫荡难忘百战人。”二、周崇傅云：“曾侯之正，左傅之刚，惟公鼎足其间，中兴大业三人杰；宏景无才，长源无识，抑我私心所仰，南岳诸蜂一老臣。”三、郭嵩焘云：“收吴楚六千里肃清江路之功，水师创立书生手；开国家三百年驰骋名扬之局，亮节能邀圣主知。”四、陈士杰云：“同侪只几辈仅存，那堪雾黯星沉，南岳又惊奇士殒；隔岁向三潭小住，际此风和日暖，西湖应盼主人回。”五、奎斌云：“能让高位，闻危事则不辞，完一世功名，是谓真廉亦大勇；最爱苍生，遇奸人则必翦，问身后因果，若非菩萨即金刚。”六、恽炳孙云：“其为气至刚，从孟氏得来，斯称善养；人之生也直，经孔门论定，不愧古愚。”县人莫星次知县奎林，以举人令山西，及告归，襄办县新政，死前一日，犹羁县城。田东谿挽联云：“勤官则枢府诸老所褒，十余载贤劳，洗眼看太行以西，大河以北；扶病为枌乡百年救弊，数万家歌哭，吞声读刘翊之传，羊祜之碑。”轮囷律兀，特为不凡。又联云：“溇澧名孝廉，天潢大宗师，汾晋慈父母；桐乡古祠祀，贞曜私谥诔，山阳旧悲思。”劈分三扇，奇横无匹。
　　
　　盛杏孙尚书宣怀以铁路国有，手覆满清，身后挽联多有用曲笔者。然亦佳。兹录一二，一、廉惠卿云：“盖棺定千秋，未竟厥施，公为实业开山祖；漏舟同一哭，倏然待尽，我亦浮家蹈海人。”二、金粟香云：“管子天下才，公论他年青史在；鲍叔知我者，故交此日白头稀。”三、恽季申代恽莘耘云：“我愧并时生，不获同功作良茧；君成大名去，独挥老泪看残棋。”皆超逸惋痛。与同工者，又有田东谿挽王亦文联云：“长沙惊秋，我正抱吊屈子、哭贾谊悲哀，泪眼赋归来，又对酒垆恸向秀；乡校庇士，君雅有肩河汾、揖苏湖志事，学堂崇报飨，定应俎豆祔文翁。”张文襄挽徐建寅道员联云：“中华化学更有几人，从此广陵成绝调；今日军资为第一事，痛哉欧冶堕洪炉。”盖徐为钢药局总办，以试无烟药被轰授命，故联语及之，特为悲痛矣。
　　
　　阎季蓉征君镇珩有挽佘理堂拔贡宗伯联云：“湘水无情，作客又逢大鸟；桃花依旧，招魂仍返桃源。”盖佘死于长沙云。又，新化蒋某以游学死日本，其友挽之联云：“都人士勿多言，试问若辈家居，剩空壳骼魂安在；奇男子有何恨，惟是国民任重，负好头颅血未流。”按，联话殊粗壮，惟流血云云，犹不离新学家口头名词，亦殊无谓。相传曾文正与王壮武不相能，壮武死，其父为联挽之云：“不死于贼，必死于小人，今而后吾知免矣；虽竟其才，未竟其大志，已焉哉天实为之。”按，朴山治军有天才，常独来独往，文正故持重，数诫抑之，不相能之说，其由是乎？此联悲壮，足肖其人。又，田东谿挽某氏联云：“富以侠称而不永年，痛时势阽危，谁知蹈东海，帝西秦，有鲁连恨事；我为君解无如示旷，对乾坤泡影，敢谓齐彭殇，一生死，是漆吏妄谭。”
　　
　　县人朱月麓知县际盛以拔贡需次四川，十年不获权一篆，其死也，田东谿代人挽联云：“西川财赋擅天下雄，知遇得人，岂遽令盐铁一官终老；北极朝廷开商战局，贩傭愧我，能无望管刘诸佐再生。”予亦有数联，一云：“正疲龙困虎之斗吾洲，公不少留，大事苍茫谁与属；用榷酒税盐以终宦局，天如可问，此材沉没我安归。”一云：“十载蚕丛，一官鸡肋；九歌宋续，三户郢哀。”一云：“入蜀诗多，恨我性常疏，未获为故人击节；争辽战急，设君灵不谍，定应化雄鬼执戈。”盖朱没甲辰岁，时日俄争辽之战正烈也。又，东谿代南滂挽龚某联云：“翁之夫妇同作天上神仙，楚囚迟归来，是痛哭西州门一大纪念；我与郎君皆为国民分子，鲁纬长叹息，愿追从英吉利二勇少年。”联界革命，此为第一矣。
　　
　　范肯堂挽联时时见活虎生龙、斩新日月之笔，兹录二作。一、挽兄云：“龙伯高愿汝曹效之，即以兄之生平，永诏兄子；马少游称善人足矣，孰谓吾今老大，私愧吾宗。”二、挽吴仲懿云：“人尽嗟其才，类我类我；天遽夺之命，丧予丧予。”三、挽姚代耕云：“峡江后六世，君与北流最贤，沦落可伤，八口蓬飞在南北；中泠第一泉，我从东阁乞得，死生太易，一场茗罢各西东。”与同劲拔者，又有李烈钧追悼黄花冈烈士联云：“死国埋名，公等争先入地；挥戈挽日，某也何敢贪天。”分际恰肖。又，王文濡挽先烈联云：“诸公举身家性命报社会，社会举香花泪墨报诸公，后死者之责止此而已乎？北虏未灭，有忝余生，誓继一十七次革命家，再接再厉；时势以暗潮热流造英雄，英雄以黑铁赤血造时势，大丈夫所为正当如是矣，南风不雌，抑谁之力，伫看四千余年光复史，大书特书。”按，此联蹴踏龙雷，万象在旁，又不在范怍下矣。黔中莫子偲友芝工古文辞，精许书，善篆籀，以举人游都门，遇曾文正于琉璃厂书肆，与之语大悦，遂定交。其后佐湘军戎幕，文正欲荐于朝，子偲以不习吏事力辞，客死金陵。令其弟祥芝权厝于莫愁湖畔，并挽以联云：“京华一见便倾心，当时书肆定交，早钦宿学；江表十年常聚首，今日酒尊和泪，来吊诗人。”又，挽马端敏新贻云：“范希文先天下而忧，曾无片时逸豫；来君叔为何人所赋，足令千古悲哀。”按，挽人联，称愿处只刺取一二足矣，或不胜称愿，则取其特别者言之，亦足动人，如此联飞鸣处仅“来君叔为何人所贼”八字，盖略其同而单言其异也。又按，凡对联出幅略平淡无碍，惟对幅则不可不求压倒出幅，对幅一奇警，出幅虽平淡亦被衬好，此联即其例也。又，挽戴文节铭恩云：“以文来，以节归，毅魄常留两江上下；因孝黜，因忠死，苦心可质百世鬼神。”按，此联亦特别，亦坚卓。
　　
　　袁世凯皇帝梦未觉时，滥以封爵啖人，此亦读王莽传不能用反省者也。上海镇守使郑汝成虽系洪宪旗下走卒，然其中刺死，为公关系，为私关系，犹疑莫能名也。袁乃封之彰威侯，并帮海壖腴阡千亩为抚恤金之赐，此何为也哉！自郑受封，续与是典者殆百数，卒之蔡锷、唐继尧遂以伪封爵中人起而揭讨逆旗，极之如最私暱之侯爵汤芗铭、陈宦、陈树藩，亦纷纷起而叛之，且挤之，封爵果能饵人耶，亦自速其颠踣而已矣。郑之死，袁皇帝为挽联云：“沪海竞见岑彭，衔悲千古；苍天再生申甫，佐治四方。”按，对幅老奸居然以操莽自命，可笑。萧髯公有挽吴兴某侠士联云：“鲁仲连耻生与暴秦为臣，卒使渐台新帝不能高枕以卧；孙讨逆竟死于小人之手，遂令吴会子弟未得渡江而西。”玩联文，某盖亦反对帝制者，项城作天子不成，反增人以嘲骂材料，真是不值。又：“壮士死则举大名；懦夫闻而有立志。”为宿迁陈脩纯挽苏梅庵烈士作，亦喷薄有劲迈气。
　　
　　粱任公尊甫莲涧先生之丧，予代人挽之，联云：“教子成世界人，名满九州四海；哭公届陆沉日，忧绵万岁千秋。”出幅脱口，似尚称题，对幅则诚力不能满够。又，挽李笏青锡祺云：“文成一家言，粮无隔宿储，青眼商歌吾子；目营四海表，死博只鸡奠，白头来哭故人。”按，笏青附学为弟子员，系与予同案为文，下笔千言，然多失之不择，穷老教授，侘傺以死，可哀也已。又有二联，一似摇曳，一似短劲，录以俟知言者之是正。一、代挽石门杨某云：“摩顶忆儿时，许我是马空群，麟独角；伤心哭父执，有人为郊拟谥，泰撰碑。”二、挽李次昉德勋云：“可怜百夫特；竟畀九幽埋。”
　　
　　《新民报》载，蒋观云智由挽黄公度公使遵宪联云：“如此乾坤，待卧龙而不起；正当风雨，失鸣鸡其奈何？”悲痛雄劲，写题惟肖，盖公度为新学家第一巨子。戊戌政变，与陈巡抚同被放逐，失鸣鸡云云，盖重为世惜也。又，王伯道生卒皆二月十二日，无锡华笛秋挽以联云：“来日百花生，去日百花生，可堪红杏枝头，一般雪涕；君年五十五，我年五十五，何堪黄公垆畔，独自伤春。”语特飘洒有奇气。又，郭礼征挽丹徒革命巨子赵伯先声联，泪热征变，言言商音，而又作一笔书书之，可云异军苍头特起，录之：“为无数权利，掷无数头颅，功不必自我成，甘心粉骨糜躯，以诏来者；揽第一江山，念第一豪杰，国庶乎有与立，从此蟠天际地，胥拜公灵。”按，伯先系愤黄花冈失败，郁郁以死者。又，朱树人挽白也愚联云：“流血是大好收场，胜固欣然，败亦可喜；革命非速成事业，天实为之，命也奈何。”亦倜然不凡。
　　
　　胡君复云：吾县沈友卿编修同芳体弱工文，好为诗，客诸侯，称上客，忽以病殒。予挽之，联云：“名下古无虚，余子让公大手笔；才人多不寿，痴心嗣响两当轩。”盖伤其才而无年，同黄仲则也，然联语要自鹤立鸡群。又，陈季韬挽云：“君归瑶岛仙班，春律凄寒过人日；我到石城凭吊，残阳无语下钟山。”按，对幅凄恻有鬼气。又，金轼挽云：“去者日以疏，来者日以亲，旧时乙未同官，犬马余生惟剩我；今年岁在辰，明年岁在已，当代吴中高士，龙蛇厄运到斯人。”缠绵哀楚，恍作山阳笛语。
　　
　　同县李初树联语特多名作，兹录数首，以留一脔之味。如挽王瑶琴燮云：“何处是我公身后荣名，大儿孔文举，小儿杨德祖；他时光吾县官书方伎，医学薛一瓢，字学王右军。”又，挽朱遯初教仁云：“创林肯以一枪，天之报革命太惨；去桃源不百里，我为赋大招致哀。”又云：“革命看成功，于名家、法家、辩家，独立创局；为党仇而死，合政界、学界、军界，哭皆失声。”按，挽宋联，予记数首，则大别致，远出李作之上。一、失名云：“天下已定，吾固当烹；司马之心，人所共见。”二、许世英云：“是豪杰下场，爱国舍身，名已千古；这迷离公案，摘奸发伏，责在藐躬。”按，许时长司法，故有对幅。遯初之死，予亦有代人数联。一云：“我公关系，岂来歙岑彭等伦，夜中竟被何人贼；领土执争，较澳门、香港郑重，海内同悲革命雄。”盖清末与日本争间岛不胜，得遯初所著书据为答案，日人喙始少息。又云：“盗杀武元衡，有国史特笔；手造意大利，独我公高勋。”又：“岑彭刺客为敌，侠累刺客为仇，君奚而被祸；革命英雄不生，成功英雄不死，予滋欲无言。”又，代南滂云：“庚子我被囚，甲辰君出走，乙已日京愤取缔，解归倏异倏同，回首直如前日事；闽海长司法，首都总农林，长沙选举弭竞争，平议亦趋亦步，伤心忽报此人亡。”闽海句，姚时卸福建司法司长职云。又，易实甫联云：“卿不死，孤不得安，自来造物忌才，比庸从忌才更甚；壮之时，戒之在斗，岂但先生可痛，恐世人可痛尤多。”出幅首句抉出袁之所以必出于杀之心事，咄咄逼人矣。又，广东陈敬孙联云：“坏尔长城，问谁实为之，殆出诸野心勃勃者；何来刺客，亦大可疑也，果能逃万目睽睽乎！”又，曹民甫联云：“不可说，不可说；如其仁，如其仁。”又，张镇芳联云：“世无晋国触槐人，何地何时，忍令锄麂乘赵盾；书有楚词香草泪，独清独醒，始知渔父即灵均。”按，此峡猿啼子，剖视肠寸寸断矣。
　　
　　清萍乡文芸阁以高科美才擅名一时，旋因授书某妃嫌疑，摈不用。其卒，王子展存善挽之联云：“追思往事，感不绝于予心，同学少年，北邙过半，曹子桓有言既痛逝者，行自念也；殷忧伤人，士固憎兹多口，文章千古，东海流传，韩昌黎所谓动而得谤，名亦随之。”《林下笔记》称其情文并茂，风格尤超，洵为知言。又，新化李果仙御史郁华之卒，长沙李仲临世琠挽以联云：“公之直声震天下；魂兮归来哀江南。”肃括简劲，予极伟赏之。据仲临自言，则由丹徒柳贻征代庖，今朝市易矣，诡为自作，何从指证，乃李能不没人善，亦似可称。
　　
　　清季鸦片之战，广东提督关天培守虎门炮台，总督琦善持和议，英舰攻急，关乞益兵，不许，台陷，遂死之。汉奸吴某为说于英帅归其尸，半体焦焉。事闻，赐谥忠节，建祠予荫。关，山阳人，字仲英，林文忠遣戍时过其县，吊丧挽额云：“我不如君”。又联云：“问何人实坏长城，孤注竟教躬尽瘁；闻异类亦钦伟节，归元相送面如生。”右节李审言《药裹慵谈》。《慵谈》言联系各三句，首句为五字，今忘之矣。注：此联上联首句为“六载固金汤”，下联首句为“双忠同坎壈”。
　　
　　曾文正挽人联语特沉雄，虽小小题目，咸具龙跳虎掷之观。挽汤海秋鹏云：“著书成二十万言，才未尽也；得谤遍九州四海，名亦随之。”二首各具面目，各如其人之身分，挽汤作尤奇，气喷薄如干莫，不可逼视。盖海秋官京师，以御史左降，恃才傲物，谤言繁多，其致死奇亦称是。一日暴暑，友数人集其寓，言次及大黄为猛烈药品，不可妄服，漫曰：“是为吾常服品。”众愕不信，立命市数两至，趣煎服，甫及半，群止之，至攘臂，卒不听，遂暴下，旋卒。好奇至甘以生命为交换，可云咄咄怪事。海秋没，文正祭文有云“一呷之药，椓我天民”，即指此也。
　　
　　左文襄对联突兀槎芽，亦时有声满天地处，分系如下，以饷知言君子论断。如挽林文忠公则徐云：“附公者不皆君子，间公者必是小人，忧国如家，二百余年遗直在；庙堂倚之为长城，草野望之若时雨，出师未捷，八千里路大星沉。”挽杨菊泉知县云：“今日是效命之秋，子孝臣忠，有此须臾便千古；半夜为何人所刺，君恩母养，未能图报待他生。”飘逸如挽邓湘皋教谕显鹤云：“著作甚勤，四海声名今北斗；风流顿尽，百年文献老南村。”按，南村，邓居地，又以自号其集者也。挽唐荫云布政训方云：“湖外故人稀，万里遥情春草绿；荆南良吏在，廿年遗爱岘山青。”挽周受三道员云：“学剑术虽疏，谁谓荆轲非勇士；渡河声尚壮，共怜宗泽是忠臣。”典重如挽黄熙春知府云：“哀情吉语本难双，偏是捷奏甘泉逢永诀；吏干军咨才有几，堪念政成天水赋同袍。”挽冯尹平云：“绝徼作忠魂，孤冢迷离，收骨犹凭鄹曼父；覆盆嗟往事，九重昭雪，吁天不待武陵儿。”自注；“尹平先生戍乌孙，城陷殉难。越十余年，哲嗣竹儒道员负忠骸归葬岭南，遗榇入关，书此诔之。”
　　
　　朱恂叔先生对联已散见各卷，兹又录代挽胡文忠联云：“岳雨接湖云，溯十年保障东南，功兼乡国；通家更故吏，幸此日经营祠宇，身尚门墙。”又，挽兄云：“撒手两无难，一局棋残难我着；招魂更何处，半床书乱为君收。”又，挽蒋秩丞知府停典云：“斗大一州，竟终宦局；云寒三径，未尽交期。”虽雄直之气不足，而言情处却自惋恻。与朱作同惋恻，而又能斩金截铁出之，如某君挽弟联云：“难得者弟兄，况是生平知已；莫悲兮离别，那堪便作古人。”又，胡君复挽弟培生联云：“莽乾坤靳汝聪明，月余病断送三十春，嗟乎生有涯，知无涯，唤作梦梦天，追忆无非成痛史；好男儿忍弛负担，闺中妇交付几多事，剩了七岁女，五岁子，还有呱呱者，前涂从此悸盲人。”一往呜咽，亦悱亦怨，韩愈祭十二郎文后，此又为痛史矣。
　　
　　辛亥革命，湖南出兵援鄂，败于汉阳，将领刘玉堂等死之。长沙为开追悼会，予时以临时议员在湘，曾往拜奠，并挽以联云：“死沙场是男儿善终，手提头颅，前军忽陨百夫特；举汉帜为种族革命，为扼喉吭，后劲还推三户雄。”又云：“宁为袁粲，不为褚渊，掷头颅以报同种；右揽洞庭，左揽江汉，知魂魄常恋故乡。”同时挽者共百数十人，殊少佳构，岂大革命震撼，文人墨客皆畏余波，不肯献技以悼壮士耶？然亦有二三佳篇，录如下。一、失名云：“誓扫匈奴，出师未捷身先死；更催飞将，拔剑斫地歌莫哀。”纯用集句，地位宛肖。二、大庸田昺云：“征战几人还，尸当裹以马革；须臾千古在，死有重于泰山。”三、湘乡陈荆云：“男儿当马革裹尸，自惭亡命十年，幸头颅无恙；建虏犹燕巢在幕，惨闻苦战七日，剩血肉相抟。”四、失名云：“非我杀人，即人杀我；与生而死，宁死而生。”五、陈令健云：“众志成城，有进无退；一心卫国，虽死犹生。”六、顾諟云：“不战不英雄，不死不英雄，马革裹尸，千古英雄同壮志；我歌我烈士，我哭我烈士，鹤楼酹酒，三湘烈士慰灵魂。”七、周传德云：“有杀气卷八百里洞庭而去；以战血起四千年黄帝之魂。”按，此联造语奇辣，足以告慰死者矣。八、熊立鉴云：“赵人之悼廉颇，为闻鼙鼓；孔子不殇汪踦，日执干戈。”按，此联援用经史，尚不吃力。又，余钦恺挽诸烈士联云：“杀身以成仁，死亦何恨；访旧半为鬼，悲从中来。”特为昂头天外，长歌短咏，足痛哭矣。
　　
　　程雪楼都督德全之尊人石生封翁告终蜀中，时当癸丑之役后，都督竟不能奔丧，孟心史挽联云：“大陆龙蛇，尘世沧桑经老眼；中原豺虎，天涯风树有儿啼。”语亦哀重，沁人心脾。又，袁兆安善卜，与陆彦和居比邻，袁殁，陆挽以联云：“邻笛起悲风，严君平百钱身后，群嗟俭素；麦舟企高义，任彦升诸子眼前，谁恤孤寒。”词句沉着，不同浮光。又，代挽陈小丹联云：“花好夕阳时，强恋人间应笑我；心伤旧两绝，先谙鬼趣却输君。”朱君醰思宅，业师朱恂叔先生之孙也，以四十九岁卒，予挽以联云：“问年届四十九岁而亡，古称蘧伯玉知非，今穷苏长公到死；述学抉三五六经之奥，人言郑小同传祖，我喜有子若似师。”又，挽卓菊浦鉴清联云：“是大教育家，而未普及国民，徇铎心长，美犰有恨；以穷诸生老，且又横遭谤口，盖棺论定，德却无疵。”
　　
　　范肯堂对联，虽一极寻常细小题目，苟出其手，即若龙虎跳掷，不可捉摸，文坛怪杰，其诸拿破仑之用兵，达摩之面壁言禅乎！续录一二，以代初学导师。一、挽保韵秋云：“我闻诸夫子，狷者有所不为，是亦其次也；古之乡先生，没而可祭如社，意在斯人乎。”二、挽达蔚卿云：“士有不得志，痛泪何多，甚矣子之营父葬；身则无所贪，劳生转剧，茫乎吾欲从公游。”三、挽陶宾南之父云：“从野蛮时期至文明时期，两可间必有磊磊畸人，不显于代；以普通教育兴实业教育，十年后惟望粲粲诸子，无忘斯言。”按，诸联似金黄八股大家之于文，掉臂理窟，批却导窾，力凑单微，彼王尤派之搬演鸟兽草木名词以枝梧搪塞者，相差岂止十百由旬。
　　
　　同时与范作旗鼓相当者，厥惟吴挚甫、刘葆良、周彦升。以联论联，三君者，其春秋时霸家执牛耳之齐晋楚乎！兹录周作挽联。一、挽张绍京开祁云：“自康成不为乡里所容，衰绖出游，恸哭犹思临别赙；惟孟坚实与纂修之事，峸编商订，蹉跎只恨未成书。”二、挽黄叔梅世泰云：“立马问长安，溯太行山色，屈律河声，倦鸟归来，落日酒痕犹在袂；飞龙误方药，叹玉树凋霜，黄杨厄闽，哀猿啼断，秋风尘泪忽沾衣。”按，此联非不摹景，非不砌辞，而色味隽永，能不佻者，骨骼坚凝故也。此殆关于读书养气。三、挽秦少枚兆鹏云：“甲科乙榜何补于贫，烈士殉名，地下方干犹抱恨；醇酒妇人以晦其迹，英雄失路，世间无忌总堪哀。”四、挽束织云锦云：“杜老痛流离，溯悲秋夔府，感事陈陶，著作经予一手定；桥公有要约，叹遗构崇川，停棺萧寺，死生负汝百年期。”五、挽杨斯之父云：“生者安，然后死者安，争抔土于伯叔昆弟之间，魂而有知，将毋是恫；阴地好，不如心地好，虑诸子为吉凶祸福所感，书此以示，且告公灵。”按，联语砭堪舆迷信，足以昭聋发聩，且上下率性只书一事，亦不觉其犯复，气足以驱之故也。六、代挽吴畹香云：“比年承乏边防，右提左挈，以济时艰，绝域相从，携手暂陪河朔饮；与子戮力王事，大略雄才，忽为异物，九原可作，伤心难报秣陵书。”七、挽吴提督长庆云：“史臣论武乡侯，应变将略非其所长，涕泣出师，九死孤臣犹可说；时人美汉东公，稽古学易好士不倦，弥留诀别，平生风义最堪思。”八、挽刘伯延昌寿云：“穷达寿夭竟何凭，颜渊伯牛，所遭若此；伯叔甥舅皆贤者，皋陶庭坚，不祀忽诸。”九、挽黄道政师云：“嫉恶如李临川，当日直声震天下；爱才继阮文达，至今横舍峙江干。”
　　
　　县人王志初育道，田东谿之门人也。晚清时以岁贡考授主簿，发广西，到官未久即弃归。其为文粗枝大叶，往往有豪霸气，人亦如之。顷得其对联，分系之。如挽晏仲鼎开甲云：“跃马作燕赵游，慷慨悲歌，剩有侠情寄儿女；作书得晋唐髓，风流歇绝，再无大笔写烟云。”盖晏于辛亥岁为清华学校助教，革命后流落京师。久之，购一妾南归，旋以穷死，故出幅微及之。又，挽王厚生云：“是包孝肃海忠介一流，而无其位；共王彦方马少游千古，抑又何悲？”按，厚生事迹见后，顾联语则若抑塞磊落。又，代随营学生挽同学某云：“握奇经，阴符略，独有千秋，每对大风三击剑；颜渊死，仲弓亡，同声一哭，与谁夜雨再谭兵。”豪语哀调，读之神王。又，代挽晏仲鼎云：“穷愁老病萃于一躬，萧瑟生平，过庾开府；笔冢墨丘与之终古，风流文采，想晋永和。”按，晏故工书，墨迹遍九澧。
　　
　　张文达之丧，挽联已具上录。兹录赵启霖联云：“宏奖见公之大，汛爱偶或见公之疏，脱去町畦归磊落；热心为世所钦，慊忱当亦为世所谅，维艰时事有欷歔。”落落抒写，本末毕见。与同工者有屠伯熙挽闽县王可庄仁堪之封翁联云：“太行匹马奔丧，五日而来，有子如斯，先生不死；沧海横流抗论，千秋之上，其人不作，吾辈焉依。”按，可庄视学山西，闻封翁殁京邸，自晋五日行一千一百里奔丧，出幅盖实纪。
　　
　　茶陵谭氏长湘军民政期间，完全为追悼期间，卜之其鬼，湘乱殆于此胚胎乎！是虽曰滥，然亦间有佳作。如挽零陵镇守使刘崑涛建藩失名联云：“于我何干，也要来杀东邻牛作西邻祭；如公不死，亦安见非南走越与北走胡。”用议论行之，出幅尤为皮里阳秋。又，集句云：“投笔事戎轩，出师未捷身先死；怀君属秋夜，湘水无情吊岂知。”又，湘乡陈奇九云：“革命误谈，苦我犹存，几翻几复扬州梦；出师未捷，问天何酷，秋雨秋风孔道桥。”盖刘正命在株洲孔道桥，而陈又革命先河，故两及之。予亦有数联。一云：“零陵义师亦犹黔滇义师，各为护法战；我公国葬是续黄蔡国葬，轩然洞庭波。”一云：“起零陵，战株洲，重于泰山，男儿死耳；宁鸡口，毋牛后，愤蹈东海，天下壮之。”一云：“出师已捷，痛旋殉之，赫赫株洲，陷围不死于兵而死于水；护法未终，幸有来者，巍巍国葬，旌烈既比为蔡亦比为黄。”按，刘与蔡锷、黄兴皆国葬岳麓，故末联引为陪客。予又有追悼龙研仙璋联云：“晚节与革命相始终，名为黄蔡战功所掩；盖棺届长沙之陷落，诔较焦陈横死尤哀。”盖龙死在七年张敬尧入湘之次月，故有对幅。又，安乡吴岳镇湘选，予再传弟子也，近为联语亦能工，录其挽钦步校镇湘联云：“死怜巢卵同倾，大丈夫许国以身，不杀贼当为贼杀；生捍灾患而起，都人士招魂陨涕，宁悲君毋俾君悲。”盖钦以治团练御盗被害也。
　　
　　湘潭罗顺循，立朝有大节，与赵芷荪同擅威凤祥麟之誉，其死也，李石冰先生挽以联云：“衰年逋播乍相亲，心事已浮云，野史君编，宫词我续；镇日江潭为底悴，遗文壮国牒，诛妖累牍，办学千条。”盖李、罗同为逊国遗老，国变后惺惺相惜，故言之喟然。按，李有《南蝉楼宫词》一卷，皆咏清宫遗事，故出幅及之。浏阳刘蔚庐人熙之丧，挽联已录在他卷，兹得其家刊行本，多至数百章，大抵肥皮厚肉与黄茆白苇者居多。一、蒋式惺云：“他日九州同，家祭毋忘陆务观；微言一脉绝，乡祠合配王船山。”二、傅熊湘云：“政论烛先几，原盗三篇曾惠我；遗书绵绝学，而农一脉独推公。”三、佘恂云：“浏阳大星落；船山薪火传。”四、陈嘉祜云：“薑斋之传，湘皋守阙，涤生起微，至先生而发挥光大其旨；些庵所遇，伯子虽文，道邻能武，于晚年守颠沛流离以终。”五、刘武云：“辛亥倡义，丙辰誓师，戎马忝相随，两度频闻天下计；萁豆苦煎，棋枰急劫，酉鸡惊入梦，九州齐哭大星沉。”六、康有为云：“吾徒有复生奇才，说经锵锵有声，溯源知所自；乡贤绍船山学术，高轩隆隆辱过，捧杖叹无缘。”七、曾熙云：“未靖中原，遽伤耆硕；既逢多难，矜此余生。”
　　
　　梅县罗季威世彝为五七言古体绝工，予评以为似仲则璱人。方唐晋棠为警察厅厅长时，季威实莞其书记，故予与相闻识。兹录其所撰挽联数则。一、挽谭石屏人凤云：“事成公去，事败公来，只手斡乾坤，禾黍当场多感慨；邦乱不居，邦危不入，大名匪游侠，江湖满地哭英雄。”二、挽王天纵云：“嵩山大侠，世重铁枪，记曾子弟八千，横行河朔无名将；蜀道督师，星沉玉垒，恨不琵琶卅二，来吊英雄用美人。”三、逐傅之役挽死难警士云：“正危城风雨飘摇，问谁深夜磨刀，肯殉公秩序死；是武装警察效果，为觅当年秃管，广吊古战场文。”又云：“荷戈为地方前驱，是军国民中铮铮丈夫，赴沙场效命死；秉笔作本末纪事，维年月日有某某警士，为社会杀敌亡。”又按，诸作均奇气轮囷，大踏步向前，于时贤范当世、刘葆良外，又别成一壁垒，亟书之以饷联界知言者。又，代挽仇营长某云：“见贼唯多身始轻，忆三载同仇，每战问虎侯安在；死绥却是古来有，痛诸孤何怙，此后当犹子视之。”自注：“犹子，兽名，借对。”
　　
　　予近居长沙，有代撰数联。挽龙砚仙云：“满清名县令，共和大功臣，生而定论；铜像表焦陈，国葬奖黄蔡，死与同归。”又云：“曰儒家，曰革命家，盖棺论今定；以瘁死，以忧国死，铸像礼亦宜。”又云：“喜见湘水澄波，成局部自治；愿持船山噩梦，为我公招魂。”挽陈树藩云：“鄂校为先河，湘宦为同官，生死交情，父执友事；苦兵似天宝，理财似刘晏，斡旋危局，小心大才。”盖陈卒官财政厅厅长，时张敬尧新逐去，库空如洗，公私赤立，对幅盖吊其重膺难局也。按，各作循题布局，就局敷词，似尚不十分失题位。又，代唐以祀追悼王子豳镇守联云：“战临安奇功，战荆州首功，谊忝同袍，突起异军曾助臂；非刺客暗杀，非临阵敌杀，衅由假道，死于乱卒太无名。”按，辛亥下荆州，唐为首功，王次之，故有异军助臂之喻。又，代以祀追悼李达武联云：“同起尺籍伍符，革命成功，称鄂为一时劲兵处；竟从银涛白马，困垓遗恨，化身作十丈贯日虹。”按，李近官永顺协副将，九年十一月，偕张学济崎岖湘西，至龙山，遭民变，学济中乱刃死，李被逼游水，以手枪自诛，银涛白马，亦系实纪。又，予挽联云：“振臂一呼，帝制告终，演革命未曾有创局；败兵四溃，手枪自拟，痛男儿没奈何收场。”又按，唐李皆吾县人，且皆予门人，故言之较痛恻。又，代单柘园挽云：“公竟渡河，前有百丈渊，不可说，不可说；魂兮何处，劝汝一杯酒，归乎来，归乎来。”
　　 

卷七
哀挽二
　　曾文正联语雄奇突兀，如华岳之拔地，长江之汇海，字字精金美玉，亦字字布帛菽粟。兹又录数联，一、挽向伯常师棣云：“与舒严并称溆浦三贤，同蹶妙年千里足；念吴楚尚有高堂二老，可怜孝子九原心。”二、挽季弟国葆云：“大地干戈十二年，举室效愚忠，自称家国报恩子；诸兄离散三千里，音书寄涕泪，同哭天涯急难人。”三、挽弟国华云：“归去来兮，夜月楼台花萼影；行不得也，楚天风雨鹧鸪声。”二作一沉痛，一飘咽，洗尽时世铅华。按，国葆以战金陵积劳陨命，卒谥靖毅，国华则从李续宾战死三河镇，谥愍烈，读“诸兄离散”之句，有以知其言哀矣。四、挽袁端敏甲三云：“属纩寄箴言，劝我勉为范宣子；盖棺有定论，何人更议李临淮。”按，此又可证见文正处功名时之能屈己推贤。
　　
　　李定山挽都昌县知事罗海源联云：“是男儿都断好头颅，算我输公，强项真为地方死；盈天下已多新涕泪，更难堪此，舆尸不见使君来。”盖县有洪江会，以民国二年据山寨为钞暴，罗一日从十数骑荷枪驰捕之，不敌，被害。又，作者前此治团防，亦被洪江会缚去，几死，故有出幅。又一联云：“东行九十里，斫地一悲歌，料从者化为鬼雄，定当乱掷头颅，夜夜声声呼杀贼；西望万重山，问天独搔首，算书生不废豪举，也为长挥涕泪，年年念念纪登高。”按，二作虽若粗豪，然可以生人勇胆。
　　
　　中华民国成立，暗杀之事频闻，大将领兵者如徐宝山均不免于难，岂杀人之学亦人进化耶？奇已。兹录挽徐宝山联，一、黎元洪云：“下游建国，多士同袍，屈指已经年，半壁江淮资保障；大将横尸，元凶漏网，伤心惟一哭，全军缟素动哀思。”二、陈经镕云：“识公于扬子江干，回思酒座英姿，想见平生酣战日；有弟在来君帐下，为语淮壖旧部，毋忘壮士被创时。”又，录挽汤觉顿联：一、梁任公云：“纳公规若毫发，贻公谤若丘山，不祥如余，愿世世勿相友；尽其力为张良，洁其身为龚胜，非命而夺，疑苍苍者匪天。”语特沉痛，如闻其声。二、孟心史云：“民意之冤大白，而独以一死遗君，不令苍生遽尽；中国之难果纾，犹可为九原告慰，试看今日何如？”按，“试看今日何如”句，我读之肠为寸寸裂。三、岑西林云：“道之将丧欤！想当时慷慨捐躯，竟比鸿门犹险恶；逝者长已矣，愿后死热忱谋国，毋令鸮室再漂摇。”按，对幅作希望语，语重心长。四、叶景葵云：“居今日而有夷齐禹稷之思，即已是造物所弃；奋一身以与魑魅罔两相博，吾且为未死者危。”按，此联又尽捐希望，幽怨呜咽，令人欷歔欲绝。
　　
　　戴循若戡殉蜀之难，刘显世挽以联云：“智不惑，仁不忧，勇不惧，推翻帝制，计出万全，如公建筑之宏，仅称卫桑梓功，犹藐乎小；捍大患，定大策，决大疑，有数人才，又弱一个，恨我赴援太晚，既上为国家惜，复哭其私。”一律痛咽，不辨墨泪。同时与循若并命者，有黄孟曦、张曜庭、熊克丞，刘又有挽熊联云：“寄以腹心，倚作股肱，使我北顾无忧，是良将，亦良朋，渺焉寡俦，古谊若龟鉴，忠肝若金石；脑涂郊垌，血润原野，吊公西向而哭，痛同袍，与同泽，惨哉浩劫，君子化猿鹤，小人化虫沙。”按，此联腠理细密，结句两用成语，尤不啻自口出，死者获此，同千古矣。又，梁任公挽蜀中殉难诸公联云：“天意复何言，蜀道尚难公岂瞑；故人成踵尽，神州可挽道弥孤。”又联云：“烽火忍相陵，临节誓骖宁苟免；豪贤嗟并命，回川驻泪恐难干。”又，汤化龙挽戴联云：“志在救民于水火，而竟以身死封疆，仁勇双修，公真健者；力能再造此神州，不幸一蹶于蜀道，风云万变，天实为之。”又，林长民联云：“司马持策谕边，请使金陀成实录；王罴以城为冢，不堪玉垒翳浮云。”汤作郁屈，林作豪迈，皆所戛戛独造。又，洪宪覆灭后，京师中央公园追悼讨逆军将领联云：“次刑斧钺，大刑甲兵，愿有众鉴兹天罚；社稷之功，萧墙之祸，为诸夏哀此国殇。”下语如干莫之锋，其芒作作，斯名制矣。
　　
　　张文襄之逝，樊樊山挽联已包扫一切。兹又录王湘绮联云：“老臣白发，痛矣骑箕，整顿乾坤事粗了；满眼苍生，凄然流涕，徘徊门馆我何堪！”款款摅情，语言妙天下。又，有某集其公子哀词中语为联云：“无一日不办事，无一事不用心，疆寄三十年，仅乃如此；行治术十之六，行学术十之四，存诗五百首，呜呼哀哉！”按，文襄服官，人以八字括之，曰“起居无节，号令不时”，“无一日不办事”句，所谓正得其反。此联皮里亦有阳秋，上下幅末二句呼之欲出矣。又，范肯堂挽薛叔耘联云：“辛苦九州还，身未趋朝魂恋阙；安危一疏在，生当致主死成名。”语调烹炼，括尽薛之生平。又，挽陈右铭联云：“赫赫宗臣，一往沉冥向山僻；哀哀孝子，百年长恨在天涯。”出幅不言其事功，亦不吊其窜逐，而死者肖像毕露，此之谓大手笔。又，挽李仲彭联云：“恨未遂旅顺督战之行，谁以奇才慰公子；永莫追天津论文之乐，空将痛泪抚君儿。”亦不着一议论，献一颂祷，而却情深文明。《长沙日报》联语撷新，录阳湖汪兰皋文溥三联，称其可与悔晦作同读。核之良为健者，使予当之，犹应退避三舍。联系挽陈英士其美二首，一云：“死之日身无余财，以间执谗慝者口；身所在隐若敌国，奈出师未捷而何。”二云：“居前能轾，居后能轩，我自问不如卿，后此驰驱，更从何处呼将伯；鸿毛或轻，泰山或重，公之死则为国，勿论成败，惟将无命惜英雄。”又，挽龚炼百父子云：“一能死，一能报，合传党人青史例；有是父，有是子，同时送者白衣冠。”按，第一首浩气勍光，无复遗议；第二首论调堂皇，笔亦流转，惟二落句平仄欠谐，虽初唐人诗中时亦有此，然究之乖律，初学仍以不学为是。第三首“同时送者”七字气体飞跃，恍似空空儿夜入淄青帐中，来去均不可测，但亦有疵点。出幅一能死、一能报，虽用《左传》，然二皆仄声，又非是矣。兰皋大文豪，此等处所谓神明于规矩之外，若必毛举其与于高叟之固几何。忆予垂龆时请业于朱恂叔先生，研究作联法，问句法多少有定乎？曰：“无定。昌黎言之，高下长短皆宜，即为联界示色身也。”又问：“数句层累而下，亦如作诗之平仄相间否？”曰：“非也。一联即长至十句，出幅前九句落脚皆平声，后一句落脚仄声，对幅反是，此其别也。”今论汪著，爰追系之。世界之大，作者牛毛，非敢徇一先生之说，以辽豕自矜异，然而大端刚无以逾是。又按，陈英士系被暗杀死，是为题珠下笔时，似亦应顾及此。八股家所谓相题，往者宋遯初之横死，予撰联已见前，今补录一长幅云：“排满革命奇，匹夫亡命争领土奇，唯奇，故报民国开幕奇男子以赫赫千古；醇酒妇人死，三日寒疾因不汗死，等死，孰若遯初先生死刺客之轰轰四闻。”渔父死事本末，内国皆耳熟。吾联以俪文行议论，似若浩气流行，不知见者以为何如？
　　
　　澧县蒋翊武死，与遯初异而实同，盖宋之政见为袁世凯所深忌，故必去之始能为所欲为，蒋之二次革命即痛宋之非命，故一击以求中的。九江败衄，从约瓦解，出师未捷，雉罹于罿，蒋之不幸，亦共和之不幸也。项城死，始归骨，黎陶吾成镕挽蒋联云：“共和产公，帝制戕公，生有运会，死有运会；辛亥革命，癸丑绝命，成亦英雄，败亦英雄。”中边俱澈，语重如山，真合作也。予亦有联云：“用讨莽杀身，问天下更谁能议唐李敬业；使臣佗去帝，惜死前不及见流法拿破仑。”又，代挽王旭日天纵联云：“中原豪杰开先，砀山大剑，十万横磨，曾使满清朝廷动色；护法旌旗忽黯，夔府此枰，二三已甚，试思危局柱石更谁。”又云：“唾彼群奴才复辟，龙争手炮，驱宗社狐鼠；隐然一敌国少年，虎啸挈尊，吊砀山风云。”盖王起砀山，群盗复辟事起，斗最力，后因护法与政府脱离，中华民国九年，崎岖夔万间死。予为此联，欲为英雄写照，而自愧力不满彀。
　　
　　长沙黄克强兴与宝庆蔡松坡锷先后薨逝，不及半月，可谓湖南之不幸。连月以还，多有开会追悼者。所制挽联，佳者如林，二公亦庶几死而不死矣。兹从报纸所揭者分录如下：挽黄克强作，一、蔡松坡云：“以勇健开国，而宁静持身，贯彻实行，是能创作一生者；曾送我海上，忽哭君天涯，惊起挥泪，难为卧病九州人。”按，对幅语语痛咽，所谓英雄能道英雄，亦惟英雄为能哭英雄也，盖此为松坡绝笔矣。二、陕两省长李根源云：“非流芳百世，即遗臭万年，前途方遥，成败英雄公自论；未围项三重，而止纣七步，大武远震，艰难吾道此身孤。”按，首二句工对绝对，有穿七札之勇力。三、阳湖汪兰皋云：“念此再造共和国家，如奕拱，如累卵，如蜩螳沸羹，如转石拔山，碧血丹心生不渫；数公百战艰难辙迹，若百越，若五羊，若鹦鹉黄鹄，若龙蟠虎踞，云车风马死犹来。”按，出幅四个“如”字，如铸金洪炉，异常劲拔，衬写革命英雄，有惟妙惟肖之奇。惟对幅“龙蟠虎踞”四字稍各不能满彀，然却义无可移易。四、失名云：“功可自我成，名不可自我居，听其言，观其行，事业千古，道德千古；退则夷之清，进则尹之任，生也荣，死也哀，湖南一人，中国一人。”按，此联平实，惟“生也荣，死也哀”句嫌落套，且平声落脚，于律亦不谐，是为瑜不掩瑕。
　　
　　黄、蔡殂亡，县中援宋渔父前例，为开会追悼。予汇各挽作印行之，今分录其尤佳者。挽克强联，如段荃第云：“创共和似华盛顿，善战阵似拿破仑，遥遥东西，生见英雄造时势；椎祖龙惊博浪沙，造罗马惊嘉富珥，赫赫声绩，死为人类壮模型。”黄周庠云：“临危得脱见其智，履险不晊见其勇，高位首辞尤证其让；辛亥覆清曰公功，癸丑抗袁曰公忠，丙辰死沪是完公名。”王宽云：“五千年帝制推翻，黎宋卿无文，孙中山无武；百六运英雄颠倒，黄黎洲不死，安重根不生。”于镇湘云：“博浪椎无成功，革命史中，看大书先烈；当涂高留笑柄，项城地下，应羞见我公。”徐钟铭云：“拔剑无言，不随七十二烈于黄花冈，殆陈胜诈王，必造英雄，始造时势；盖棺定论，试综千九百年之白人史，即耶稣救世，有此愿力，无此功名。”单聿荪云：“陈涉起开革命先，此则其续；慰亭死为天下笑，公使人哀。”康业语云：“奔走革命凡二十年，其谋国利造民福者大；尊重共和挈三数子，则铸铜像表石柱亦宜。”以上各作，或润色，或草创，皆出自予一人手，而予亦自挽一联云：“革满清之命为成功英雄，续革袁氏之命为失败英雄，失败旋成功，算我公造因，众人食果；与专制同生痛过去中国，不与共和同生怅未来中国，未来轶过去，付铜像表德，石柱铭勋。”其他未经涉笔，完全为庐山真面者，则黎民藩云：“惟失败乃有成功，河口一役，广州一役，不及汉阳一役；算英雄能造时势，黄花千秋，海珠千秋，孰与善化千秋。”戴天仇云：“屈指数近日英雄，惟公有提剑百战功，综厥生平，成转为败，败又转为成，其毅力决心，前不见古人，后不见来者；惊心是劫余局阵，中国无一片干净土，发为吊唁，慨当以慷，慷尤当以慨，定开来继往，明以泣风雨，幽以泣鬼神。”又，门人张权云：“哀我中华，倏失横流一砥柱；伟公革命，巍如空界八行星。”按，各作皆光芒迸露，允与题称。
　　
　　挽松坡联，今录十首。一、王宽云：“始而与之，继而取之，帝制颠倒奸雄，战胜惠灵吞，屈指此才能几见；邦其瘁矣，人其亡矣，灵魂脱离躯壳，累卵意大利，伤心来日又如何。”二、黎成镕云：“创造共和，利居人后，回复共和，功居人先，大局孰能安，一怒滇池靖妖孽；未有洪宪，革命以生，既覆洪宪，正命以死，灵魂倘不灭，再钟衡岳奠乾坤。”三、黎民藩云：“当辛亥六诏革命俶扰之秋，电发飙驰，旗下执鞭称属吏；为洪宪一呼提兵激昂而起，功成身死，风前酹酒哭元勋。”四、朱允荣云：“帝制阳与赞同，视项城有如竖子；将星忽闻外陨，即日本亦哭英雄。”五、单盛丙云：“滇黔起兵，帝制因以推翻，出师之捷几英雄，先岑陆梁唐功成身死；种族分界，楚人乃丛疵议，历史所书各时势，较胡罗曾左名襮行完。”六、汪云龙云：“八十日洪宪，推翻须臾，我公如虎，袁僵真鼠；五千年中华，整顿旦暮，成事在人，星陨则天。”七、许贞云：“我公生，洪宪殇，共和活，我公亡，世界抟抟多缺陷；中国悴，英雄陨，强邻眈，中国弱，未来种种足悲哀。”八、徐钟铭云：“百战转大中华为安，死喜巴黎复民主；一呼褫摄皇帝之魄，败怜翟义不英雄。”九、吾儿瑑保云：“公不死沙场，又不死儿女子手；哭实为天下，而实为共和国魂。”又，予自挽云：“使项城先我公亡，则无洪宪，或我公先项城亡，亦无共和，稍缓须臾，洪宪不生，我公不死；缺英雄为中国哭，故盼伟人，救中国为英雄哭，又盼改制，都辜愿望，伟人之陨，中国之衰。”按，予之为此扎硬寨打死仗，极力求为英雄肖像，乃终不免于拖泥带水，附尾于诸作，又自恧也。
　　
　　又有自署帝制余孽郭霞紫者，挽松坡云：“不才曾作美新文，倘骂公寇贼仇雠，苦难下笔；英雄本是寻常物，能舍得高官厚禄，乃足成名。”按，此特倜傥有奇气，所谓翻空易奇者也。又，小凤仙联云：“不幸周郎竟短命；早知李靖是英雄。”盖小凤仙为京师歌伎，帝制议起，松坡寓以嫌疑被检，自知不觉，乃日夕暱就小凤仙处，故得脱免。追悼之日，小凤仙来吊，瞥见灵几，即纵声大哭，是又英雄儿女史中之一段佳话。
　　
　　其他挽松坡作亦汇录之。一、黄群云：“身虽服兵役，目不见战场，锡我以义名，维颡有泚；生可定危邦，死足范偷俗，问才于异国，亦首伏公。”二、李湛阳云：“昔抚滇为安土，今挈滇为义民，滇有人耶，永永勿坠两范；护国公之至仁，出世公之大智，公则仙矣，蹙蹙请瞻四方。”按，末句泪涸心痛。三、范熙壬云：“兼擅鲁仲连、申包胥之长，不帝秦，能复楚；独以李卫公、戚步保自任，无寿考，有令名。”四、刘侯生云：“诵公勋业，尤愿诵公道德；谥以英雄，毋宁谥以圣贤。”五、周孝怀云：“申大义，行良心，若身后名，岂公所知，使吾属愧耳；奖敌军，亲怨友，是病中语，乃我常听，愿当局念之。”按，二作瘦劲，似论非论，似赞非赞，可以永公誉矣。五、张嘉森云：“方义师起吾在英京，走告其士夫，或义或疑，直谓秦无人耳；望帝子归昔忍蜀国，徒劳彼父老，载歌载泣，安得后来苏耶。”六、陈时铨云：“知几其神乎，智深勇沉，入虎穴得虎子；死者长已矣，变大功多，毋狐掘而狐埋。”七、张通诰云：“赣宁非苟异，滇桂非苟同，左右系天下重轻，不满五尺乃如此；新会难为师，项城难为敌，寿夭视国家气数，倘来二竖那相关。”按，此作突兀有奇气。八、罗悖曧云：“沟水刺船回，惜别公园曾几日；危棋急劫后，仗谁沧海遏横流。”九、庄蕴宽云：“嗟哉一国，仅此完人，天乎乃复夺之，邦其焉托；耗矣十年，宛成大梦，死者如可作也，吾谁与归。”十、王齐辰云：“从头收拾了河山，一身尘土；正气磅礴存大地，万古日星。”十一、倪嗣冲云：“飞将欤！飞仙欤！跃马南溟，骑鲸东海；先民也，先觉也，哀鯂卫国，铸蠡越都。”十二、孙熙泽云：“杳冥冥兮东行，又兆众所仇也；焉皇皇而更索，因缟素以哭之。”十三、四川省长戴戡云：“间关脱险，慷慨誓师，絜吾相从，前事宁忍述；成功不居，引疾自晦，夺公太速，天道更何言。”十四、四川督军罗佩金云：“鲁连不帝秦，扶义挥戈，终以精诚回世局；马卿从谕蜀，前驱负弩，独伤留后缺良规。”十五、广西督军陈炳焜云：“八桂应援枹，义旅敢居天下后；两川循战垒，将材应叹世间无。”十六、广东督军陆荣廷云：“惟公马首是瞻，勉作义师桴鼓应；太息豺牙尚厉，不堪国论沸羹多。”十七、云南督军唐继尧云：“修戈矛与子同仇，共逐虞渊将日返；好河山纤儿撞坏，方回地轴痛星沉。”十八、陕西督军陈树藩云：“手挈仇头，鲸海竟填精卫石；力争帝制，虞渊终反鲁阳戈。”十九、前内阁总理熊希龄云：“鞠躬尽瘁，死而后已，薄葬有遗言，尚以未殁沙场为恨；推亡固存，邦乃其昌，誓师昭大义，曾无自利天下之心。”二十、前教育总长汤化龙云：“无友无敌，无新无旧，异口罔间言，名满天下，谤即随之，此例遂为先生所破；斯时斯世，斯人斯才，赍志以终古，我瞻四方，魂兮归些，英灵莫挟大地俱沉。”盖戴，罗、陈、陆、唐五作皆系松坡首义同袍人物，故着语悲痛，各如分际。熊、汤二作虽于律不无欠缺，然皆大气卷舒，添毫欲活，必以规矩绳墨求之，未免犹有所囿。二十一、阳湖王兰皋云：“斯人而有斯疾，岂老聃戒不为祸始，不为福先，醇酒智免，羽扇忠勤，所谓鞠躬尽瘁，死而后已；忧国乃忘忧家，如诸葛誓身无余财，家无余帛，范金图形，连山封冢，佥云崇德报功，礼亦宜之。”按，此联用倔强之笔行浩翰之气，殆于八股大家之金黄为近。二十二、梁任公启超云：“知所恶有甚于死者；非夫人之恸而谁为。”按，集《四子书》语不难，难在出幅语痛至，对幅语衬出师挽弟，尤栩栩欲话。又按，松坡居长沙时务学堂时，任公为都讲，最器许之，洪宪变作，诈病出都，在其天津寓定讨贼计画，他日起滇战蜀，皆此计画之实行，故任公此联，绝为痛至。又，松坡为云南都督时，法人邀之赴河口观操，所乘马皆高至五尺外，操毕，军乐作，主宾起揽辔，法将领经三四卒搀挽仅而得登，松坡则仰身略以手点鞍，一瞥间飞马行矣，欧人华人，集者如堵墙，皆噪而目送之。友人黎民藩时官滇，告予若此。夫一乘马微耳，而神骏能使外国人失步，亦异采矣。松坡有自作挽海珠三烈士联云：“才若晨星，国如累棋，希合而支持，乃聚而歼绝；君等饮弹，我亦吞炭，与生也废弃，宁死也芬芳。”按，吞炭自喻病喉失音，然三十六字，绝为沉痛，亦绝为呜咽，人亡之感，千百世下，读者犹生累欷。
　　
　　曹斗宣教谕挽联，常挟有一种边塞气，兹录数首。一、挽曾惠敏云：“走马曾到昆仑巅，看天山南北，地界争还，畴如伟略；结庐亦居衡岳下，数文正子孙，哲人踵起，今哭通才。”争界指惠敏使俄争改伊犁约事。二、挽刘襄勤云：“平关外准回各部万里河山，军府创开，百战我曾观壁垒；是吾乡曾左诸公一流人物，将星忽陨，中原谁更任艰难。”气体票姚，与天山争高矣。三、挽沈宝堂提督云：“是襄勤旧部最骁果善战之伦，燕然纪绩，马革裹尸，西域东陲名不朽；与畴武诸君皆出师未捷而死，风雨怀人，鼙鼓思将，私情公谊涕横挥。”四、挽余福章总兵云：“大义虽败犹荣，大节虽死犹生，春风辽海吊英魂，一掬泪雨，兼及严敦，似我难为情，空回忆天山聚首，湘水寻盟，榆关分袂；忠心百挠不折，忠骨百磨不灭，燐火沙场悲浩劫，四言刻文，认归先轸，如公亦何恨，只可怜白发倚门，红颜破镜，黄口服衰。”自注：“余字畴武，以乙未二月战死牛庄，尸为日本军所焚，其烬处遗有小玉印，文曰‘畴武手书’，因检印旁之灰，殓而归之。国殇之化，此为至惨矣。”按，上二联，挽沈作首句如天山崛起沙漠，绵绵延延，首尾无穷。挽余作末三句，刚又如蜀岅险滩，陡勒驰马之辔，而使之屹然凝立，目以悲壮淋漓，犹非真相。
　　
　　张文达百熙之卒，田东溪代人挽一联云：“北垣硕辅，西政通才，六官更新，一柱忽折；营道乡贤，庐陵师表，首丘长已，心丧无终。”典重坚凝，雅与题称。又，有挽澧县司马香石知县瀚联云：“东汉经师，西江宗派，南阳治谱，北海义声，综厥生平，许儒林文苑循吏任侠以合传；洞庭后劲，水竹德邻，壮武兼才，太常代表，同兹陨落，看溇渫茹温道黄澹涔之流哀。”又，代挽云：“八篇治蒲，政实符之，谪宦不生，名宦不死；一柱擎澧，公则己矣，岳家无母，儒家无师。”予亦有挽联云：“蒲江吏能，乃成左迁，死亦何言，人之君子天无择；张俭党狱，追忆急难，报终未获，哭以其私痛可知。”又，代挽一云：“服郑闳儒，一个又弱；赵张循吏，九原同归。”二云：“合侠武为儒文，公灵不渫；至是邦见君子，吾愿少偿。”按，香石以举人权蒲江知县，被议降官归里，任团练，暴卒。田联所谓一柱擎澧，谪宦不生，盖实录也。
　　
　　乙巳丙午之交，人人知亡，人人知有革命，盖清政腐败，非是无以为刷新也。留学界于是有以死争之者，如烈士陈天华、姚宏业之自戕，有足称焉。记有二挽联悼陈、姚者。一云：“谭唐去，贺马亡，故国少英豪，拔剑那堪君又死；袁黄庸，康粱走，干城无健将，枕戈差幸我犹生。”一云：“骇浪惊涛，先生去矣，枪林弹雨，吾辈当之，为其易，为其难，维死可生生可死；衡云湘树，魂兮归来，沅芷澧兰，人如可作，同此心，同此理，以歌当哭哭当歌。”按，二帖整拔，却无叫嚣猖狂之弊。又，某挽温生才、陈敬岳联云：“生经白刃头方贵；死葬黄花骨亦香。”温、陈皆以暗杀被戮，葬广东黄花冈者也。又，胡氏《联选》云：“余幼舫中将大鸿，二次革命，死于湖口之难，少怀奇异，尤长于军事学，幼从塾读，即异常儿，其殁也，业师沈友卿编修挽以联云：“闻瑟在门，仲由不得其死；免胄入狄，先轸竟丧其元。”语特痛至。
　　
　　司马香石卒之第三年，石门阎北岳征士镇珩又踵殁，九澧文献之凋落，盖至是极矣。按，北岳起孤寒，弱冠试有司，名猝高，京湘间无不知有其人者。狷狭强记，古体文出入老泉、介甫之间，惟好骂新学，于国以外事皆唾之为无足重轻，与宁乡周汉、崔暕辈同一眼孔。张文襄所称为知古而不知今者，诚近之矣。身后著作千卷，半犹未刊，亦不可谓非赍志者。县人朱贞白芳型有联挽之云：“朗江记共追攀，呼我作诗人，为吟孤鹤盘空句；礼学犹殷顾问，哭公怅国是，已到群龙战野时。”又，田东谿联云：“著书是旦功臣，同汉郑玄作笺，姬氏六典；表墓书澧处士，继晋周朴论世，石门一人。”盖阎著书内有《六典通考》，最号赅博。予袭田意代人联云：“姬公成书，起作功臣，六典发微，郑玄千古，王肃千古；周朴遁世，号为征士，九澧失放，慈利一人，石门一人。”予又自挽之云：“著书似秦蕙田，而无位不同，六典屠龙，北岳千古；鉤党赖贾伟节，故大祸以解，三人讹虎，东坡再生。”末幅指庚子党狱，阎播书俞巡抚，以鸣予冤也。
　　
　　田东谿挽门人李发农联云：“我长一日，君遽百年，既痛逝者，行自念也；子如荀龙，亲悲颜槨，犹有恨焉，夫谁为之。”亦沉痛，亦轩磊，可谓包一切，扫一切。又，曹斗宣挠汪庆堂联云：“今中国知商能兴邦，而此人则已；自相识非公不至室，是君子之交。”又，宋某挽王寿生正仁联云：“行为儒侠，亦为文雄，人皆有言，是无愧元方难兄，季方难弟；死不沙场，复不牖下，君则何恨，最难堪滇徼哭子，楚徼哭孙。”盖寿生以送母就养赴滇，归至沪上，暴病殂，故对幅以云。长沙李仲临诵蔡瑞东挽某公一长联，词条滂葩，予以为是才人之笔，而非学人之笔，录之以饷俭腹者。联云：“万言贾生策，千首杜陵诗，莽乾坤何处洒一腔热血，即郊西片土，犹须翦薙荆榛，单骑层峦，孤军间道，风萧萧兮，周殇有魄化奔涛，乃与邓印江、刘普安、黄都匀、彭荔波，懔懔竟如生，又添得岣嵝峰头故旧褒忠传；匹马函谷关，双剑瞿塘峡，奇男子到底成千古完人，奈堂北灵萱，谁与洁清觞豆，英魂还楚，浩气扶黔，日惨惨焉，燐火在原哭新鬼，枉教尝越胆、卧吴薪、哭秦庭、恤鲁纬，苍苍那可问，几曾见襄阳人到残铭堕泪碑。”
　　
　　徐衡山本麟，宣统末知澧州，有能政名，既二年，引疾得请，未及受代，大水溃城，公私荡尽，本麟力疾起拊循，病发卒。晏仲鼎挽之联云：“公是虞秘书行厨，三十年掌故菟罗，人谱传家，治谱传世；谁为吴季子挂剑，二千石头衔管领，政界无母，学界无师。”又，田东谿联云：“尧民沉灾，溺矣谁援，天不佑神君，既引疾去官，又扼之以死；侨校遗爱，沦胥待尽，我谬领州序，谁起衰善后，而哭非其私。”又，代挽云：“宋水连书，实吾澧从前未有奇灾，良吏不生还，应排阊阖叫帝阍，为遗民请命；郑渠无恙，是我公质成所留纪念，士林藉大庇，合撷芷兰望涔浦，续楚客招魂。”数作均磊砢英多，文与人称。
　　
　　县长潭诸王，三十年来门户骤盛，予与过从，又兼姻娅，颇习其长老轶行。清末王风山之夔之殁，特寄挽联云：“上马杀贼在西南滇，看犹子跻专城二千石；徒杠济人于小弱郑，哭我公旷名世五百年。”又，代于继淑挽云：“行善以不近名为宗，既殚其力，又倾其赀，缓急趋人，媲鲁连子；蒙谤于争欲杀之日，谁祓我魂，而煦我沫，死生知己，哭鲍叔牙。”又，凤山从子字寿孙者，其卒，挽联已见前，今又录王宏勋、李必聪二联。王云：“昔年寄伏波军中书，画虎名言，手示当归曾寄我；今日返春申江上棹，闻鸡噩梦，心伤独活不名公。”李云：“任官惟贤，使天假之年，岱云必施大地雨；作客而死，幸鬼依其类，楚客为招申江魂。”又，予挽门人康孙木业槂联云：“母依密为命；吾恸渊无年。”似颇具体言哀。予又有挽门人联数首，附录。一、朱尊三恩贡玺云：“生不愧张籍皇甫湜文章，署名自负门生长；死犹忧日本俄罗斯战局，告捷毋忘家祭时。”盖朱死于甲辰岁也。二、胡讵凡云：“自黎冰次以还，称及门好学而短命死；哭胡讵凡不作，为中国少年之前途危。”按，冰次名昌韩，生员，亦吾门人，死有遗刻曰《铁船集》。
　　
　　友人汪言占有挽族父汪春舟春生岁贡联云：“一铎莫司，用明经终老；九畴之备，以寿考为难。”又云：“族谱藏楹待欧苏文章，议论无成，弱又一个；吾家在县称王谢门户，风流顿尽，赎难百身。”语无肤泛，分际亦肖，非三折肱者莫办。又，黄翰钦举人挽李奎甫联云：“百岁亦何为，世路崎岖，不如破浪乘风去；一抔安足恋，江流浩渺，同在高天厚地中。”盖李以水死，并遗蜕而不得者，故联作旷语以为慰。予亦有挽姚海秋武举辉南联云：“生蹈龙宫，沉冤又泣汨罗水；死携骥子，并命同悲周氏汪。”按，姚以赴会试北上，至洞庭舟覆于风，父子同尽者也。
　　
　　陈天华、姚宏业之殉，挽联佳者已见上文，兹又得禹稽亭治(之)谟联云：“杀同种是湖南，救同种又是湖南，倘中原起事，应首湖南，义士竟轻生，双棺赎得湖南罪；兼夷狄成汉族，奴夷狄不成汉族，痛建虏入关，已亡汉族，国民不畏死，一举能张汉族责。”按，杀同种是湖南，盖摭曾左歼灭太平军为口实也，然过火矣，作者卒以是罹文网，语虽痛快，顾无补于事，又灾于身，亦何苦也。又，袁项城挽潘子寅联云：“吾子已矣，同胞奈何，可怜志士轻身，竞化怒涛飞大海；诸君勉之，匹夫有责，愿结国民团体，共扶义橹挽狂澜。”按，此作较禹为含蓄，潘以留学日本归国，道出仁川，感韩亡事，愤而投海。
　　
　　门人卓彦长的良才而早世，其古今体诗已散见于吾《诗话》，兹录其挽周雪生二监之太公联云：“弃人间世，作逍遥游，岂独是朝而往，暮而归，则对此审万缘皆空益信；内南北争，外东西逼，焉知非生之哀，死之乐，故悠然以一瞑不视为高。”通幅用笔如蜻蜓点水，绝不沾滞，又为联界别开一生面。予亦有挽周联云：“竟栖栖作刀笔吏耶，降志辱身，我与才郎原自晦；问睒睒见少微星否，知生吊死，国无君子欲安归。”按，反正后，胥吏汰去，县设四科，用士人，予与雪生时权公署科长、科员，出幅盖纪实也。
　　
　　清故臣于晦若式枚之逝，海内挽联特多名构，盖于为文学界晨星，又厉采薇之高节，故言者恒以痛悼之极语出之。兹录王子展联云：“是布衣卅载之交，既痛逝者，行自念也；虽蒲帛屡征不起，所谓大臣，然则从欤？”又伍铨萃云：“亭林及见明亡，惭我公不能作程松园、张青父；遗山何心野史，惊吾世却尚有邴根矩、管幼安。”又，罗惇曧云：“国故罗胸，惜哉不就横云稿；陆居无地，凄绝难寻野史亭。”予有挽阮存吾金镛联，旨略与同，而词采不及上作之精厚，附录以存其人。一云：“楚骚宁不病而呻，今日大招，问魂兮何往；孔教无终亡之理，乃公中陨，则事未可知。”二、代徐云：“哭寝涟如，骇世界新闻，大招无语涔阳浦；请车已矣，触吾儿旧痛，短命伤心周氏汪。”按，陈在吾县较算精旧学，第一联以时论盛唱废经学，第二联“周氏汪”句则以徐之子从陈受书，失足溺毙于塘，故并以为言。中华民国六年，护国军下湖南，督军傅良作出走，谭浩明为联军总司令，时长岳间千里骚然，长沙旋开会追悼阵亡将士，挽词亦有佳者，兹录二联。一、陆裕光云：“鏖战经一月有余，看壁垒犹新，誓死捐躯歼国贼；鼓行循三江而下，只幽燕未扫，料难瞑目到忠魂。”二、赵恒惕云：“会师武汉荡群奸，是死者未竟之志；喋血衡湘枯万骨，在吾曹何忍言功。”按，明年北军至，谭浩明亦出走，常澧遂为战争焦点，然旋进旋退，倏南倏北，从旁观者，亦不知其为谁氏而战，与为谁氏而死，懵懵言殉难，模糊言追悼，真令人欲笑不可，欲不哭不能矣。
　　
　　李秀成于太平军最号能战，亦工文翰，其题天王府联，已见上卷。兹又录其追悼阵亡将士联云：“魂兮归来，三藐三菩提，梵曲依然破阵乐；悲哉秋也，一花一世界，国殇招以巫阳词。”才人之笔，学人之思，合天事人事交擅其长，真空前杰作。右节《眉庐丛话》。又，金陵围急，清军截获秀成手简，略云：“婴城自守，刁斗惊心。沈灶产蛙，莫馈鞠藭之药；析骸易子，畴为庚癸之呼。伤哉入瓮鳖，危矣负隅虎。金陵公所定鼎，本动则枝摇；金阊公之辅车，唇亡则齿敝。一俟重围少解，便当分兵救援，锦片前程，伏惟珍重，磨盾作札，无任驰依。”后好事者钩此札刻石，书兼行草，类南宋姜垚章也。
　　
　　清陆文端润庠之卒，檀机挽以联云：“庚午、癸酉、甲戌，当日科名，三度我同登，清浅蓬瀛，沧桑一瞬；南皮、常熟、寿州，并时元宰，四人公殿后，岁寒松柏，青史千秋。”按，张翁孙及陆四人皆以状元而为宰相者也，故联有元宰之称。又，秦曾源联云：“无限感时心，眼底沧桑归一瞬；未偿医国愿，箧中方药亦千秋。”又，余肇康联云：“龙头几见老成在；鵩鸟今非宣室时。”均从易姓后着笔，句切而章悲。又，陈师傅宝琛联云：“来日大难，及此全归天所笃；个臣又弱，公然后死责安辞。”按，此语句沉着，两两身分俱肖。又，蔡强志挽沈小沂联云：“是纵横捭阖之才，睥睨到时流，也如太白当斗，雅有狂名惊海内；从陵谷变迁而后，凄凉悲故旧，一样兰成身世，只余词赋动江关。”又，曾文正挽都司李秀峰开林联云：“期服去官，有犹子能行古礼；儒冠为侠，如先生岂是今人。”语特劲质可诵。
　　
　　门人皇甫用武为里闬后起，特尊重对联学，兹录数首。一、挽高国臣云：“晚读万卷书，壮学万人敌；生名十室邑，死传十字碑。”二、挽刘损斋云：“题碑有吴月岩，大笔千言，君今不死；酹酒剩徐孺子，生刍一束，我亦同来。”三、挽蒋翊武云：“宁为共和死，不为专制生，大丈夫当如此矣；匪殉烈士名，实殉平日学，奇男子岂求活耶。”四、代康次由挽朱午峰云：“世无太白一千年，喜酒杯在手；我隔洞庭八百里，赋楚些招魂。”按，挽蒋联“实殉平日学”句，可称推倒一世，开拓万古。挽朱联出幅写死者为酒狂，对幅写作者以湘人而客外，皆奕奕如生，绝无牵附铺排之病。
　　
　　王湘绮之死，有自挽联云：“春秋表未成，幸有佳儿述诗礼；纵横计不就，空余高咏满江山。”对幅不甘为文人，有烈士暮年、壮心未已之豪采，然而湘绮千古矣。自曾、胡、左数公外，订湖南文献史者，孰不首以一座推之。海内致挽者，兹分录之。一、程崇训云：“拔乱有春秋，道隆则隆，道污则污，惟夫子可游羿彀；至人外生死，歌而非歌，哭而非哭，为天下惜此灵光。”二、刘人熙云：“以蔡伯喈词锋，历抵公卿，三缣一字；仿东方朔游戏，驰声耄耋，斗米侏儒。”皆绣丝铸金，极力为加倍奉承，而不害其为佳制，而尤以龚福焘、谢盛唐二作能传湘绮之神于阿堵，而襮其嬉笑怒骂玩世不恭之心曲于拟议言论之表，必有此作，方足以见湘绮；亦必有此作，方足以传湘绮。龚联云：“做尽公卿，差能不作祢衡死；论其身世，只当先时伏胜看。”谢联云：“经术文章，集何郑马班阮谢专长，唐之后诸儒未有也；嬉笑怒骂，为曾左李彭丁张诤友，袁以下自郐无讥焉。”又，胡子清联云：“贾郑之经，马班之史，汉魏六朝之词章，于吾乡咸同诸先正间，独尊坛席；臣浸不溺，烈火不炎，沧桑万变不奴主，胥世界天人阿修罗等，皆入涅槃。”按，出幅亦犹人同，对幅大言炎炎，几于使瞀儒咋舌，小生失气，非湘绮大人物蔑能当此矣。又，杨度联云：“旷古圣人稀，能以逍遥传世法；平生帝王学，只今颠沛愧师承。”按，晳子为湘绮弟子，故能言其大。至曰帝王学，曰颠沛者，时洪宪初败，杨为偶君宪之主动，盖重自忏悔云。又，吴熙联云：“文章本气数所关，时际末流，高寿大名俱有累；人物卑晋唐以下，学成别派，霸才雄笔两无伦。”予亦有联云：“布衣名闻四海，著书风靡五洲，此为儒效；学说深印洞庭，哭声上薄衡岳，吾与招魂。”
　　
　　胡君复挽长沙陈悔老联云：“凭栏望如此江山，长沙自古伤心地；抱膝吟出门荆棘，投老犹登思子台。”自注：“悔老学行卓卓，二子家鼐、家鼎尝奔走革命，亦不之沮。晚岁侨居长沙，丧其季子，故殁后寄挽云云。”又云：长沙陈伯屏启泰，志节清介，为御史尝劾湘抚王文韶，后王贵执政，偃蹇不得迁，晚岁以江苏藩司护理巡抚，疏劾苏松太道蔡乃煌，旨交江督端方查复，气愤以终。按，沪道阔缺，富有金钱，劾之不去者，奥援为之也。故王湘绮挽联有云：“抗疏劾三公，晚伤鼷鼠千钧弩；治生付诸弟，归剩鹅湖五顷田。”出幅著其节，对幅著其清，死者千古矣。又云：官制改定后，长沙张文达百熙任邮传部尚书，与侍郎唐绍仪因用人事，至相讦参，遂郁郁一病不起。张为人宏达爱士，能容纳众流，殁后，士皆哭惜之。如皋冒广生有联挽之云：“爱好似王阮亭，微闻遗疏陈情，动天上九重颜色；怜才若龚芝麓，为数揽衣雪涕，有阶前八百孤寒。”又，江建霞标督学湖南日，为言新者之主动，湖南人士至今称道之。江去湘未几卒，俞曲园挽之，联云：“无妄福，无妄灾，负此金马门前，雍容大手笔；非常人，非常遇，流传灵鹣阁上，荟萃小丛书。”特轩磊有姿致。
　　
　　胡氏《联选》云：李兆受降清而授提督，罢官后，骄恣不法，朝命杀之。挽联不易著笔，某君联云：“君恩未报，臣罪当诛，热血一腔，来世作圣朝犬马；富贵无常，英雄安在，寒芒万丈，大星落天上鲸鲵。”出幅撝谦，对幅豪壮，酷肖李之为人。又，清大学士柏葰以科场案为肃顺所构见法，同官公挽一联，极得体。联云：“其生也荣，其死也哀，雨露雷霆皆帝德；臣门如市，臣心如水，皇天后土鉴臣愚。”按，“臣心如水”四字微词。又云：福州林寒碧亮奇尝主《时事新报》笔政，当帝制发生时，时有崭新之文字与黄远生抗手，对于时局分肌析理，表里洞达，尤足为国民张目。一日，出门访友，在马立司路为汽车所躏，伤重遽卒。郑孝柽挽联云：“宿孽自何来，小劫更逢天帝醉；微躯安足道，大千会见日车翻。”又，高赞鼎联云：“十年螳臂成诗谶；一念鸿毛岂咎征。”又，李拔可联云：“世变日乖，道路何尝非死所；羁魂未返，江湖空自数亲知。”按，李为寒碧中表亲，故云。又，包公毅联云：“不信贤者竟遭杌陧；敢问世路何处康庄。”诸作均靠定非命死，立论是为确切不浮。
　　
　　廖荪阶《联语缀余》云：县人邓凌云官贵州印江县死难，有挽联用史传成语，不着一字，惜忘作者姓名。联云：“烈士当如是死；儒者乃有此人。”按，寥寥数言，气却劲拔。荪阶挽人联，亦时饶名隽之怍。如挽洪毅夫汝源云：“江山新数革除年，家国多虞，知君有棘在喉，满眼新亭名士泪；乡井故人今有几，应刘并逝，剩我积怀成痗，伤心旧社酒徒稀。”自注：“宁乡清一代膺馆选者十人，惟陶士偰、洪汝源保送知府，洪运蹇，辛亥自蜀归，意多凄苦，殁之前一月，尝徒步访予，饮酒鬯谈以去。”又，挽陈伯平云：“梅花心似石，姜桂老逾辛，直道事人，曾同铁面龙图论；蚁穴溃金堤，高门来鬼瞰，谤书盈箧，竟乱苏州刺史肠。”盖陈以纠上海道蚀款，不胜愤懑，发病遽死。王湘绮所谓“晚伤鼷鼠千钧弩”者，亦指劾蔡事也。又，挽东安席沅生云：“贾谊无年，万古长沙多憾事；桓宽论政，一篇盐铁有成书。”按，席卒于长沙鹾局。又按，各作均声光逌然，不愧作家，与廖交密者为宁乡李石冰，石冰联语亦与相骖靳，兹录数联。一、挽黄石仙云：“文无一卷不惊人，北翼南图，陇诮岳嘲含愧色；诗到百篇弥入细，西颦东效，明珠鱼目有殊光。”自注：“石仙有《百狐吟》一卷，予和之。”二、挽梁芸青云：“照人如秋水冰壶，车马满门，而萧然林野；结契亦庄襟惠带，芰菱何物，乃夺我韦弦。”三、挽周铁真云：“生则为尼父蒙冤，贾傅井旁，幽室独为天下哭；死当与要离并冢，于公祠畔，秋风曾访故人回。”按，各作光气奕奕，如金百炼。又，挽新化矿徒云：“饥鼠连翩入火坑，石破天惊，泥践头颅作阶级；巨鳌屃赑崩岩雹，仆痛马瘁，盘擎酒脯吊冤累。”词亦悲痛奇创。
　　 

卷八
哀挽三
　　哀挽联语有以悲壮淋漓胜者，兹类录数作。一、长洲吴瞿安梅挽邹芸巢云：“五旬余长揖归山，忽惊故国沧桑，忍读西台恸哭记；十载前填词吊古，赠我新诗珠玉，怕歌南曲煖香楼。”按，自注：“芸巢为予外伯舅，丙午岁，予取姜如须事作《煖香楼曲荷题》六绝。”又，黄任之挽云：“生平参莲幕文章，立功在定国先，惟吴下云阳尤不朽；余事作枌乡教育，下笔尽惊人语，开江南风气而非师。”又，史朝存挽云：“十年为文字旧交，蓦闻怪鵩栖门，风雨谁求茂陵稿；万感置艰难时事，倦看群龙战野，沉忧竟促孝章年。”二、刘侯生挽兄葆良云：“伤心十二年前，在梁园孤馆，睹仲氏弥留，枨触万端，宛如今夕；作客三千里外，值海水群飞，委诸弟而去，侧身四顾，凄绝人间。”按，刘殁于京时，值各督军又有所建议。胡君复云：“乙巳秋刘仲弟淮生殁于汴梁，侯生前往省疾，犹及相见，故出幅云云。”三、吴挚甫挽刘芗林道员云：“如明公可谓才臣，鄙夫谬附清流，能无杜门齰舌；知太史当成佳传，贱子欲求行状，一为钻石埋辞。”又，挽刘省三铭传云：“是淮军杰出奇才，龙性难驯，休沐辄寻黄石约；与国家规宏大业，刍言谬采，入朝曾草皂囊封。”四、陈伯严挽义乌朱蓉生御史云：“哀窈窕，思贤才，放逐余生成负国；息邪说，拒诐行，低徊薄海更何人。”按，朱以丙戌年上遇灾修省疏，劾及内侍，降补，遂浩然归。五、刘葆良挽李子璈知县云：“惟公以风流文藻冠吴中，兰陵故封，踵武荀卿曾作令；有子将行歌负薪泣道危，寝丘何处，伤心孙叔竟无田。”六、范肯堂挽李小泉总督瀚章云：“与曾左胡骆百战成功，比投老家园，浸灌滋培，还使门闾气允固；历道咸同光四朝全盛，迄考终里第，伤亡殄瘁，顿教天地色凄凉。”
　　
　　又有以痛悼人才发为愤悱慨言者，亦类录之。一、林畏庐挽夏粹芳云：“生平未履兵间，何事竟遭来歙祸；身后仅余弱息，莫教更覆孔融巢。”按，夏以民国二年中刺陨命，工商界遽陨明星，故论者痛之。又，孟心史云：“世言政治有关，果尔则政治家必成人道之蟊贼；国以工商为宝，如公乃工商界能造时势之荚雄。”又，许子严云：“公益有公，商战有公，政战何与；贼虐之贼，人道之贼，天道宁论。”二、吴祖鉴挽安孺博孟华云：“八表同昏，人间何世，一流向尽，天道宁论。”又，俞明震挽云：“髯真绝伦，姓名独脱熹平党；我病几死，哀感难调子敬琴。”三、甘启元挽潘若海云：“世无鲁仲连，举国将为仆妾；君是陈同甫，使人大拓心胸。”又，潘肃挽云：“故园一别已无家，到死不知聂政姊；瘴海乍归逢属纩；论交犹愧隗郅君章。”原跋：“丙申三月归自申江，访君于香港复室中，时已弥留，犹张目作点首状。时潘有姊在港，惟予知之，遂使人奔告，比其来已不及见。”按，潘为革命明派，麦为革命暗派，皆中国士之才者。又，罗惇曧挽云：“填海矢精诚，乃以文人坚自晦；义师出权变，不为功首怆予心。”又，李恒生挽云：“天下事尚可为，君实勉之，竟不教宗泽渡河，拍床欲起魂先逝；庐中计原已定，孔明瘁矣，能弗任曹瞒篡汉，杀贼无成气自雄。”四、康南海挽云：“遗伕而不怨，阨穷而不悯，天马开张，人龙奇逸，其自任以天下之重也，如此；予曰有疏附，予曰有先后，管乐有才，关张无命，天不欲平中国之乱也，呜呼！”五、罗惇曧挽黄远生联云：“生夺其命，死污其名，彼何人者；以文累身，以智速祸，宁非天耶？”六、蹇念益挽汤觉顿云：“公何所恶死，我何所乐生，早谢晚凋，同归一尽；三以殉国家，七以殉朋友，成仁取义，各有千秋。”又，周善培挽云：“友致其痛，敌亦滋其惭，行矣，白日精灵，万代千龄独往；吾少一疑，公乃得一死，呜呼！苍梧风雨，五月七日三更。”又，周大烈挽云：“被祸较叔夜更奇，洗尔繁冤，欲倾东海；其志非鲁连所及，观公玉貌，早陋前人。”又，邓镕挽云：“直木近伐，甘井近竭，况当沧海横流，阔别一年余，掉舌苏秦终被刺；老母在堂，生妻在帏，兼有高台爱妾，苍茫九原下，衔须温序定思归。”又，林长民挽云：“成神有骨，一书生获此收场，我亦劫余生，福分输君偏后死；铸错何人，在吾党不徒私痛，真到沦胥日，精灵为国务归来。”诸作鹃鸟啼血，哀痛至骨。予近亦有挽姊夫罗仁庵延寿联云：“君为畸人，何恫神祇不畀百岁；我与姊氏，亦祗旦暮相从九原。”言情言哀，均若特呜咽。必如此，斯足以称哀挽乎？
　　
　　汤济武之在美洲被暗杀，丧归，国人颇有哀挽者，录之。如黎黄陂联云：“急难忆良朋，伤心鸿雁分行，风雨曾无相并影；解悬辜大愿，回首龙蛇起陆，乡关犹有未招魂。”语调恻至，所谓危苦之音也。予亦有代挽一联云：“与其称政家，宁称辨家，用学得十之三，用术得十之七；乃不死敌手，而死盗手，在国为大不幸，在世为大不祥。”范金绣丝，自谓尚肖死者生平。又，田东溪联云：“天岂丧斯文，胡令中华大教育家不禄；公亦死非命，请举史氏诸刺客传而焚。”东谿又有挽蒋翊武联云：“行列潜身，上将荣身，招讨杀身，命耶非欤？天胡为颠倒英雄若此；武昌革命，洮阳亡命，麓山归命，死者已矣，人将奈飘摇民国如何。”浩气劲光，此为诣极矣。又，王湘绮挽彭刚直联云：“诗酒自名家，看勋业烂然，长增画苑梅花色；楼船欲横海，叹英雄老矣，忍说江南血战功。”又，刘葆真代王荫阶挽潘沂苇联云：“惟公多豪举，植弱锄强，宰肉能均，赍志未当天下事；而我就衰年，酒销花歇，热腔贮泪，重泉应有故人知。”按，声情激越，各与题称。
　　
　　挽联有极豪劲者，读之亦可以起衰立懦，兹类录一二。一、吴挚甫挽李佛生云：“薄宦竟三十年，所临莅有声，竞坐汉朝腹诽法；遗诗垂百千首，纵流传到后，谁知楚国逐臣悲。”又，挽某君云：“视官事如身，身瘁多因急民病；解县符召我，我来何处共君言。”又，挽袁鹭宾云：“我无吏能，在官以善士劻勷为乐；君今客死，令人感故交零落而悲。”又，挽许仙屏云：“当年丞相留宾，竞推男子张君嗣；昨夜故人入梦，远愧平生范巨卿。”二、曾文正挽柯小泉樾云：“目君为承明著作之才，九列交推非独我；思亲因泣血悲哀而死，万缘前定不由人。”三、杨名照挽郭筠仙云：“邦交九万里，兵事三十年，觏闵既多，乾坤或几乎息；究天人之际，通古今之变，立言不朽，功德尤赖以传。”四、张文襄挽粤督张靖达树声云：“代公乏武库之才，岘首哀思，片石人怀羊叔子；报国示据鞍可用，壶头瘴疠，明珠天鉴马将军。”五、罗穆倩挽左文襄云：“食性我能谙，白菜满园供祭馔；浓荫公所茇，绿杨夹道护灵旗。”胡君复云：“泾川以西达关外，夹遭垂杨，连萌三千余里，文襄镇陇时所植也。柳三五株间以白杨一，亦甘棠遗爱也，故有末幅。”六、黄漱兰挽王可庄知府仁堪云：“廉吏可为乎？只留半壁图书，与两袖清风，分贻儿辈；老夫既耄矣，剩有病中涕泪，随大江流水，洒到君前。”七、严几道挽长乐高啸桐知府云：“便司献替，遽以毛鸷为能，公等休矣，岂有鸩人羊叔子；直到弥留，犹祝中兴不远，天乎鉴此，可怜忧国贾长沙。”又，孟心史挽云：“国有转机，如闻宗泽渡河，赍志不忘临命日；生无言责，太息刘蕡下第，抗章难得汗颜人。”又，朱祖谋挽云：“江干大有邹枚，咫尺蓬山，岂谓回舟从载酒；地下若逢龙比，冤亲萍水，未须奋笔议横刀。”又，陆炜土挽云：“公便讽议谏垣，何益上下惰偷中国；我愿支离病榻，亦为家庭教育良师。”原跋：“啸桐被荐入都，尔奎曾以私见尼之。及放归，婴病，每入问疾卧内，虽童稚奴婢皆款款有亲爱，因戏语‘病榻为教坛’，成绩亦良好如此。啸桐粲然，亦报之以谐语。”又，林畏庐挽云：“惟其爱国，作无聊感遇文章，不期抗节惊人，入阁靳君簪白笔；纵我铭幽，亦垂老伤心稿本，既已效忠无地，埋幽听汝就青山。”又，关中李岳挽云：“苏子瞻平生愿学膺滂，劲草疾风，至竟未酬攀槛志；杜少陵造次不忘君国，阳戈反目，弥留犹作渡河声。”按，胡君复云：“高尝佐林迪臣治杭州，一以兴学校、劝农桑为务，后权梧州知府。清宣统立，大臣以御史荐试，列名第一，朝贵恶其伉直，以计诅之，竟罢去。归婴病，日夜悲咤，临命，大声曰：‘气转机，中国有望。’遂瞑。”
　　
　　门人王子章诗文，用笔如生龙活虎。所为联语，上卷已甄录少许，兹又得其哀挽各首，录如下：一、挽蒋翊武云：“有断头将军，无降将军，惟我公滚滚血潮，沅湘流不尽；弗舍身地狱，谁入地狱，看今日巍巍铜像，豪杰死犹荣。”二、挽黎翰香云：“同马伏波还葬裹尸，潜江一家哭，澧江万家哭；续羊叔子勒功纪石，昔日岘山颠，今日崇山颠。”自注：“黎，潜江人，为第四区守备队营长，以平大庸盗积瘁病卒。”三、挽宋强黄云：“策令公单骑见贼不惊，我惊此人物；后渔父五年饮弹而死，公死亦英雄。”按，强黄事迹见后。其死，予思为文字以慰之，苦不得就，今读王联，声光逌然，强黄千古矣。四、挽守备队阵亡将卒联云：“还九澧无恙河山，赢得岸芷汀兰，作诸君香花供奉；招五方归来魂魄，合与湘军楚勇，争历史铁血荣光。”又，代女学生挽云：“公等真铁血男儿，可惜同种战争，裹革遽悲马新息；我曹亦国民分子，愿留英雄纪念，买丝遍绣赵平原。”按，对幅买丝故事，出自女儿口中，尤惟妙惟肖。
　　
　　番禺陈兰甫原籍金陵，尝题所居曰“钟山草堂”。晚主学海堂，年七十三卒，遗有《东塾丛书》。金溎生挽联云：“推南交第一儒林，惟公抱道传经，共仰高风尊学海；留东塾千秋著述，从此谈诗问字，不堪别业过钟山。”又，何梅生挽联云：“大儒不再，学者安宗，从今山斗千秋，莫共籍翱陪侍座；异书满家，海内所诵，独惜权舆八志，未追扬马睹成篇。”按，二作声光伟然，确切不浮，此固非大手笔莫办。
　　
　　《粟香四笔》云：挽汪芙生联，特多佳者。一、文芸阁云：“抗心古淡，处世元同，平生自署无闻子；谈艺十年，论交两世，后死应题有道碑。”二、叶兰台云：“绮岁记联吟，华岳浔阳同劲敌；骚坛难振响，词笺赋笔总伤神。”三、王子展云；“记曾廿载周旋，论治观人，余元方康成之感；自有千秋盛业，文格书品，在圣征元颖之间。”予亦撰联云：“有经世才，但将名士称君，测君犹浅；抱知己痛，曾以循吏目我，问我何堪？”上联之意，君实不愧，诸作均未道及也。又，挽赵惠甫联云：“盛名动君相，谈笑纶巾，溯从冀北归田，高卧早成传世业；清福占园林，叨陪尊酒，犹忆道南推宅，相招怕读隔年书。”言情亦特蕴薪。
　　
　　义乌朱蓉生御史之卒，挽联已具前录。兹又录粱星海鼎芬联云：“斯人甚贤，未报君父恩，如何瞑目；视吾犹弟，更倾江海泪，未抵伤心。”下语痛至，特有斤两。又，徐固卿绍桢挽联云：“负一时直臣名，非徒文苑儒林，增光国史；为两粤诸子痛，岂第感恩知己，独恋师门。”又，金溎生联云：“触邪一疏，偃蹇江湖，平生忠爱难忘，缅谠论危言，长怀坡老；话别三年，重陪文酒，此日典型遽杳，忆光风霁月，谁嗣濂溪。”以上皆情文相生，字字典贵。
　　
　　王子章有挽杨湘湖联云：“鲁仲连旷世再逢，举国若狂，楚歌楚舞难为我；郑子产而今谁嗣，同声一哭，秋雨秋风愁煞人。”语特飘逸有奇气。又，挽田均一云：“抛有价头颅，可怜鼷鼠千钧弩；论无量功德，肯数如来一卷经。”田，盖庚子革命殉汉难者。又，挽王次桓联云：“频年寄尹农奚市生涯，把酒纵谈，谁援笔记畸人本事；今日是濠隶斐奴世界，乘风归去，应叩阍问上帝何心。”又，挽吾师朱柏雨先生联云：“刚方百派横流，郑室杨亭，伤心合议先生谥；我亦再传弟子，秦篝齐缕，作赋同招楚客魂。”按，子章，吾门人，故曰再传。又联云：“世亡大师，溇波澧流，为之呜咽；我上私谥，拜手稽首，厥曰贞文。”
　　
　　《粟香随笔》云：丁鹭汀之尊人为贵州提学，以道光丁未六月卒于思南试院。罗苏溪绕典挽联云：“簪笔侍三天，谪仙人秉节南来，似经万里夜郎，听莺小住；锋车驰六月，选佛地乘云西去，空望千年华表，化鹤归来。”又，黔抚乔简斋用迁挽联云：“记百花生日饯别禅关，只今敬礼文存，空回首飞鸿雪里；拟六日息时重归琐院，忽报令威羽化，更伤心来鹤楼头。”盖黔垣学使署有来鹤楼云。
　　
　　田东谿挽联散见各篇，今又录数章如下。一、挽侯丽生云：“交君兄弟垂四十年，穷山老著书，我只与思园退翁，所欠一死；出宰邠丰逾三千里，禄米归遗母，天胡令颍谷纯孝，无从再生。”按，侯官陕西知县，其兄箴青号思园退叟，与田交最款密也。二、挽何秋江师云：“正献家传，彦方乡望，安定人师，哀死荣生，闻长者风，咸兴而起；潢池兵弄，瀛海虏骄，河阳王狩，感时叹逝，为天下恸，兼哭其私。”按，何卒于庚子岁，时正拳乱，八国兵犯阙，皇帝出狩陕西也。何名金钊，在吾县号为大师，有正人君子之目。三、挽李心皆云：“君真酒狂，曾骂田蚡座上客；我自腹痛，忍停魏武墓前车。”四、挽王酿谿之父云：“髹者千枚，与端木诸贤同传称才，蚕室具留特笔；封之四尺，望欧阳再世表阡述德，泷罔更续雄文。”五、挽侯韵轩知县鸣珂云：“秦中自古号帝王州，泪眼看河山，伏戎在莽，饿莩在途，仗儒吏二三策经营，奠兹百族；国史付他年循良传，归魂隔汾渭，羁宦不生，乡贤不死，争天门十六峰光气，自有千秋。”六、挽王秀琳云：“人生百年，同归于尽；君死万苦，则大可哀。”按，秀琳擅高赀，以与妻不相能，忿而缢死，联含毫邈然委曲赴题。七、挽王性成云：“宾客满门，雅不惭孔文举一流，岂期浊酒数尊，遽付与魏武征车，江郎恨管；园林再过，倏己哭马少监三世，太息浮云万事，莽愁煞内翰春梦，永叔秋声。”按，长幅悲壮哀咽，是能以行气胜者。八、挽彭郎轩师云：“魂兮归来，吾曹忍继宋玉而作赋；古孰无死，夫子乃从彭咸之所居。”按，彭以水死，故有对幅。又云：“问茫茫天道何存，怪雨盲风，此才竟沉汨水；叹滚滚江流不返，洧盘穷石，今日忍读离骚。”九、挽康子润祖泽云：“读书忆屈子祠，蛩駏相依，往迹难忘醉酒地；听雨诵长公句，鶺鸰永痛，此生无复对床期。”下语亦能深痛，故可贵。
　　
　　清甲辰乙巳间，予讲渔浦，宋强黄迪健时甫成童，亦来受课，予见其日记内载“慈利观审一条，有此官姓方，听断不明，威仪不肃”等语，奇赏之。为定今字，并膢小诗，其后迪健从王军攻下荆州，充第四区守备队某营营长，中华民国六年十月，傅良佐弃长沙，湘大扰乱，称兵者四起，石门时亦被据。迪健督队驻军三里外，单骑往赴期会，订约于知事公署，成媾而出，乱者要之途，纵枪狙击，遂授命。以有用之才而横死贼手，至可痛惋。其后开会追悼，挽联特多佳作，分系于下，借存死友名姓。一、田东谿云：“负名将才乃为盗贼所戕，怅望千秋，岑有君然，来有君叔；抱夫人恸而动门墙之感，飞腾一瞥，昔哭曾点，今哭曾参。”按，迪健父子均受业于田，故云。二、张云峰纪瑚云：“人死留名，既为大丈夫，何必死于床榻；我忧未已，请告季孙氏，可知忧在萧墙。”按，对幅别有伤心，不知构成此兵祸，何扰扰季孙氏之多也。三、陈宗李云：“事同浑瑊，惨同来歙；私哭季路，公哭田横。”以上各作，皆以我驭题，独来独往，迪健死而有知，应欢呼把酒，欣赏此奇文矣。
　　
　　周铁梅有挽徐衡山知州联云：“哭公正是埋书日；招我难忘易箦时。”盏戊申年澧水破城，铁梅宅被漂，水退后，聚溺余书籍瘗之。徐死前，正遇灾变，尝招铁梅就病榻，咨以地方公益，联虽仅十四字，而却言言踏实。又，黎陶吾挽莫悟园浚联云：“太上贵德，其次立言，不朽有遗书，石室名山留著作；先之朋友，申以姻娅，大招续哀诔，茑萝松柏许攀跻。”记黎之尊人卒，唐以祀牺支挽联，亦与同工。联云：“荆沙解军归来，过门未拜庞公榻；溇澧罢相同哭，酹酒为歌屈子骚。”予亦有联云：“欧史续一行传；孔笔题十字碑。”似尚能肖其人。予又有挽莫悟园联云：“今日何时，盐米艰难，炮火抢攘，寇盗纵横，幕燕釜鱼，君忽无言成解脱；过门大嚼，渔浦负笈，汴粱驱车，岳阳佐幕，酒龙诗虎，我偏茹恨未追随。”盖出幅感哇时事，今日人间世，实生不如死也。对幅则铺写莫之行迹，为题中应有之文，特不能雄奇，滋可愧。
　　
　　有某自挽联云：“既死莫伤心，好料理身后事宜，休弄得七颠八倒；再来还是我，且撇下生前眷属，重去寻三党六亲。”又，某自挽云：“百年一刹那，把等闲富贵功名，付之云散；再来成隔世，是这样夫妻儿女，切莫雷同。”并题额云：“这回不算。”亦觉趣甚。挽联有极流丽者，潘吉甫诵一联云：“如何寸草，不报春晖，况破镜光中，孤鸾未老，残书堆里，么凤犹雏，哀哉奚以为情，苦月凄风，九地有知应抱恨；曾记长沙，同听夜雨，溯海棠开后，纨扇题诗，桂子香初，铜炉瀹茗，已矣而今若梦，高山流水，七弦无恙向谁弹？”惜未详作者姓名。又一联云；“秦淮水榭，西子楼台，记当年听雨判花，偕隐已成无准梦；碧浪裁笺，红牙顾曲，怅此日夕阳芳草，归魂休住有情天。”皆可谓才人之笔。右录《粟香随笔》。又，无锝杜少京绍祁以进士为凤山知县，升淡水同知，尝数战剧盗，平之，有自挽联云：“电光石火小功名，十载临民，颇异风尘俗吏；鳌背鲲身大游览，半屏杀贼，居然戎马书生。”按，联能作豪霸语，故佳。又，某挽武进汤雨生联云：“报国即承家，孤忠三世；见危宜授命，一语千秋。”按，汤以癸丑城破死义，其生前又以难荫就武职，故有孤忠之句。
　　
　　胡文忠之卒，挽联已分具上录，兹得李次青元度联云：“赤手障南天，持节遽乘江渚鹤；丹心依北阙，骑箕犹扈鼎湖龙。”按，胡卒在清文宗大行后，故联及之。又，某联云：“公是武侯一流，尽瘁鞠躬，死而后已；我事文忠十载，感恩知己，生不能忘。”《粟香随笔》称其举重若轻，是为才人之笔，良然。汉阳叶崑臣协办名琛，以偾粤事丛口实，其丧归海外时，叶樵云挽以联云：“身依十载春风，不堪回首；目断万重沧海，何处招魂。”按，此题褒既不得，贬又不可，空空着语，是为唯肖。又，青墨卿巡抚麟以失陷封疆见法，张文毅芾挽以联云：“雷霆雨露总天恩，可怜秉节孤臣，早拚一死；成败功名皆幻境，即此盖棺定论，已足千秋。”按，虽非回护曲笔，而矜恤之意，跃然言外。又，左仲辅巡抚挽黄仲则景仁联云：“潦倒三十年，生尔何为，合与沙虫同朽质；凄清五千首，斯人不死，长留天地作秋声。”按，此作声情激昂，可增长两当轩诗价值。
　　
　　《粟香随笔》：吾乡先辈多工哀挽，流传佳联，指不胜屈。如陆祁生挽庄伯鸿云：“江淹赋别，杜牧工愁，读北海论盛孝章书，早识斯人无永岁；春雨填词，秋灯校史，仿玉溪题李长吉集，尚堪没世有传书。”崔曼亭挽钱竹初云：“是名士风流，作画裁诗，自昔宦情原久淡；以宰官说法，浣衣脱粟，算来福命尚留余。”又，金溎生自撰联亦分录之。一、挽汤润之云：“近东坡故居，明月相邀愿长醉；继南田绝艺，白云回望怅仙游。”二、挽沈蒙叔云：“我归黄叶村中，幸两地神交，犹有新诗续冰井；君住红梨渡口，怆一朝仙去，难忘旧约访蒙庐。”自注：“君寓盛泽，一名红梨渡，柳如是旧居也。”三、挽陈翔翰云：“艺林尊宿，薇省清班，并世谁定遗文，藏之名山，以诏来者；青简酬诗，黄垆觅醉，伤逝我为哀诛，殁而祭社，其在斯人。”三、挽江建霞云：“蓬瀛着望，沅澧持衡，只缘贾谊忧时，顿使盛年悲鵩鸟；禅院繙经，山塘载酒，才共江淹赋别，不堪遗集读灵鹣。”各作均戛戛独造，所谓扬之高华，按之沉实者此是也。
　　
　　金溎生之尊甫殂世，沈芸甫挽联云：“诗酒娱情，朅来五岭烟霞，饱供游览；松乔仙去，太息三吴文献，今又凋零。”按，下语虽不尽标新，而却自不同陈死人口吻。《粟香随笔》称：挽大老联，以不事铺张而简括出之者为贵。李文忠挽曾忠襄云：“易名兼胡左两公，十六字天语殊褒，异数更兼棠棣并；伤逝与彭杨一岁，二三子辈流向尽，英才尤惜竹林贤。”竹林句，盖指曾惠敏同逝也。又，挽惠敏联云：“执别一旬，何意遂成千载隔；抗棱四裔，此才方识九州难。”徐寿蘅挽云：“珪组嗣前勋，壮节纵横七万里；楹书传后叶，奇文恢拓九千言。”陈右铭挽云：“扬厉声名二十年，恢先世无外规模，绝学号能传墨子；谈笑折冲七万里，为中朝别开风气，乘槎何处觅张骞。”杨诚之挽云：“为张博望易，为富郑公难，力折强邻，拓地远逾分水岭；通方言以文，治舟师以武，时当多事，问天胡夺济川才。”又，金溎生挽史冠千云：“盐梅著绩，绣斧巡方，忆昔年风度叨陪，握手燕台一尊酒；老子婆娑，连枝竞爽，有哲嗣星奔往返，伤心彭蠡万重云。”均若摆落悠悠，言情肫然。
　　
　　高啸桐知府之死，挽作已具前录，兹又得数首。一、郑孝柽云：“为宰相莫行其道，何如为谏官倘行其言，我欲转语质永叔；先天下之忧而忧，不得后天下之乐而乐，君真薄命愧希文。”二、陈宝琛云：“初政正求言，失此方闻真可恨；沉疴犹枉札，规吾褊性最相宜。”三、岑西林云：“短交仅数年，有过必规，君真可感；长材终一郡，蔽贤之罪，我又何辞。”四、江春霖云：“相期为一代直臣，赍志以终，太息刘蒉下第；不朽立千秋盛业，愤时有作，尚传长统昌言。”五、陈熙绩云：“天下有大事公可属；自古莫不然我何嗟。”六、张鸣岐云：“便作死生分，袖里短书怀老笔；与君离别意，春来绿树满天涯。”七、林万里云：“听经忆十五年前，日月悠悠，大难往事长为恨；闻讣在八千里外，门墙落落，别有伤心未忍言。”八、弟而谦云：“亲爱弥笃，训责弥严，今也已矣；病不得侍，殁不得诀，天乎奈何。”案，高之政事文章，必有可观，不然，诸作不至如此倾倒矣。
　　
　　胡氏《联选》称：庄苕夫先生为其乡之笃实君子，晚年办学，独不避谤怨。其卒也，予代劝学所挽以联云：“是为儒林丈人，看桃李花，皆松柏荫；试问吾乡学务，登泰岱者，以筚路先。”可云包括无遗、戛戛独造之作。又云：庄苕夫殁后，继之者为王杏溪，亦笃实君子，未几以劳卒。予亦代为挽联云：“种瓜得瓜，种豆得豆，此萃萃济济美而才，皆先生化身，先生庸有遗恨；得寸则寸，得尺则尺，宁悃悃敖款朴以忠，作吾党师范，吾党尚其念之。”按，此作瘦皱透纯，是一片神行。
　　
　　追悼澧阵亡将士联，已具前录，兹又得王子章二首。一云：“死非浪死，乃为国为民，听落日鼓声，一家感泣，万家感泣；魂是忠魂，应不生不灭，歌临风楚些，南方归来，北方归来。”按，对幅引用成语，悲壮淋漓极矣。一云：“拚一死以赴沙场，难忘同仇同行，朔方健儿好身手；替众生而入地狱，是真救苦救难，南无菩萨热心肠。”予亦有联云：“手提髑髅，殁吾宁也；身捍灾患，来者视之。”
　　
　　陆伯葵挽寿州孙相国联云：“自吾党有斯人，能使王侯齐俯首；从此日无知己，默参生死独伤神。”热题冷作，言情亦工。南昌熊季廉为严几道弟子，有才子之目，尝注《道德经》，殁后，严挽之联云：“与君同为国伤心，何堪憔悴江潭，楚些翻成悲宋玉；此业不蒙天所福，枉自张皇幽渺，玄经那更问侯芭。”按，“天不福”句，古今著作家读之，同声一哭矣。又，癸丑沪宁失败，同盟会在日本追悼黄花冈烈士，罗长肃题会场联云：“同盟如未寒，不枉洒先民碧血；大事何堪问，竟都成明日黄花。”手写本题，目注弦外，悲愤慷慨，是为有一无二之作。又，子章述某君挽宋遯初联云：“莫或使之，若或使之，谁铸成六州大错；不可说也，如可说也，自坏此万里长城。”按，上下幅首二句，仿佛逼教唆犯袁项城使之画供，文章家弄狡狯，此为上乘禅矣。又，谢春轩挽蒋翊武联云：“死耳死耳无言，不恋袁家勋二位；魂兮魂兮何处，长怀洮水恨千秋。”按，蒋以武昌革命露头角，袁谋窃帝，以勋二位啖之，卒不为其用，死焉。联语声情激越，读之使人击壶欲缺。春轩又有代挽二联，一云：“满蹶袁颠，往事难追，招讨不成功，只一道檄文犹在；人亡国瘁，中心是悼，飘摇今若此，知将来大局若何。”言婉而锋廉，对幅末二句尤若俯仰天地，悲来无端。一云：“立功在楚北，殉节在粤西，推翻专制，拥护共和，英雄成败均千古；奇迹于涔阳，首丘于岳麓，昔年欢迎，今日追悼，故里风云又一时。”款款言情，不落边际。按，春轩名闿运，澧县廪膳生员，孤贫力学，著述斐然。齿且五十，日奔走号铃外，犹不废伏案之功。澧言文学，此其明星矣。
　　
　　春轩好学诲人，皆能不倦，见人诗文佳者，辄手自集录之，小书细字，朱墨烂然。其甄录人联语，亦竟可作联话读。中录庹竹虚挽庹敬亭一联云：“天竟丧后死斯文，门对鸡山，适惊破酉鸡一梦；吾能定先生之穴，地营鹤觜，尚归来丁鹤千年。”盖敬亭以旧历八月死，鸡笼山、自鹤觜，皆环峙墓左右，其墓穴又挽者所相，故为贴切不浮。又，春轩挽人各联，亦自能按题发撝，极流丽华妙之选。一、挽夏太翁云：“封鲊励廉，丝毫不用南中物；泣鱼茹痛，墨绖还兴北伐师。”盖太翁死，正湖南二次独立，故云。二、挽庹敬亭联云：“有子尽抑塞磊落奇才，谁能拔者；惟公真富寿康宁备福，持以诔之。”按，敬亭诸子皆负文学名。三、挽临澧熊觉民云：“天生才胡不惜才，恸鵩鸟倏降座隅，直欲与贾太傅同声一哭；志救世未能救命，叹庸医误投药剂，竟教偕吕谏议饮恨千秋。”按，自注：“熊以病喉药误而死。”四、挽陆慕蕈尊人云：“乃翁是天上酒星，剧饮佐雄谈，藉糟翻笑刘伶醉；哲嗣真人间孝子，承欢能锡类，怀橘今悲陆绩归。”五、代挽龙啸白云：“有善相劝，有过相规，如君不愧师兼友；知死者哀，知生者吊，使我难禁哭当歌。”六、代挽安勉丞占魁云：“天生此一具铁骨铜筋，四十年以来，痛英雄竟无用武地；世尚有几多玉堂金马，二三子同尽，倏沧海又届变田时。”按，安为清湖南癸已科武举，卒在革命后，年逾四十云。
　　
　　春轩手录册，有田东谿挽王厚生联，亦殊清切，转录之：“得名将为兄，鱼钓优游，世争羡严陵高蹈；来官衙作客，人琴寂寞，谁与招澧浦归魂。”厚生从兄钧石，予亲家也。为人狷愿傲物，其死以暑地病渴，掬泉水湿燥吻，俄顷卒井旁，予挽之联云：“暍病只须臾，却忘人世死之痛苦；刚肠多愤嫉，固识我公生不佯狂。”与厚生、钧石同以畸侠名者，厥维桑植陈南石。民国盗起，所在麻沸，独南石所居里晏然，盗皆绕避不相犯。其死，予挽联云：“游侠早耳君名，差算死贤郭翁伯；布衣遄逢世乱，却闻盗避郑康成。”三人者，畸形相类，故挽语亦类系之。又，谢春轩挽叶春轲联云：“我为热中肠，惊呼尚在登堂日；天不遗一老，勖学难忘作客时。”出幅用杜诗，如水中盐味，对幅谢自注：“己酉秋，予旅湘就法政校，春轲微绳以阿时好，明年归，往修谒，叶一见惊呼，喜极而泣云云。”按，联语情文要自兼至。
　　
　　范肯堂有挽方外联，各能曲肖方外身分，录之。一、挽石樵和尚云：“落落情缘，那堪一见一回老；空空妙相，留证三藐三菩提。”二、挽潘道士云：“是尝从吾游焉，一鹤孤舟，千叠愁心在江上；今并斯人已矣，只鸡斗酒，数行清泪洒城南。”又，俞曲园挽密通和尚云：“看君赤手兴两处三门，此事由心精力果；愧我白头亦六旬一岁，至今犹带水拖泥。”按，《联选》称：密通以六十一岁示寂，姑苏城虎丘寺及城中永定寺皆所手建云。
　　
　　王子豳镇守正雅戍澧九年，捍卫晏然。九年逐张战起，南军入长沙，时冯玉祥军亦由常德退驻荆沙，各军因进逼正雅。请解甲，谭延闿慰留之，而各军前逼不已，乃挈所部还慈利，副使卿衡见为袭己，出兵扼险阻之。正雅单骑往讲解，仓猝间陨于刺。方发澧之前，予峻词尼之，谓退必不能生存，且一摇足，澧糜烂何堪设想。卒不听，遂及于祸。其公子舍余众报仇，数出入常澧，一方千里骚然。《易》：“吉凶悔吝生乎动，义不诬矣。”予闻耗后，成挽联二首。一云：“造膝不容吾谋，一子满盘，成指挥错乱；杀躯匪出敌手，千秋万岁，怨魂魄归来。”一云：“恶有大将而弃军，是犯兵家所忌；确知中华已不国，故教萁豆相煎。”自谓遣词较怨多于哀。后王卒一月，老友何伯秋亦以羁死，归殡于澧。予在长沙闻丧，亦摛二联。一云：“牛山涕我表同情，今倍增怆情，暮日远途，行自念也；王子豳死于贼手，君瞑在友手，同声异哭，幸殊过之。”一云：“政客伟人，君都不能跻攀，死于道路何伤，论盖棺较算清清白白；寡妻稚女，友亦难更付托，归又干戈如沸，衡结局诚为踽踽凉凉。”按，伯秋，少能文章，暮景奇贫，走澧依王，故使藉教鞭自活，已凄凉矣。澧乱时，避匿门人家，旋染时疫，入城依田东谿寓庐，不十日竟死。生馆死殡，田来书哀述及之，亦可痛矣。又，代东谿挽联云：“貌不人惊，爵不人尊，诗笔曹刘，终身太潦倒；生于我馆，死于我殡，贫交管鲍，结局足悲哀。”亦痛楚肖题。又，挽朱墨仲序淇联云：“死于盗贼之手君不智；长此沦胥以铺我无言。”盖墨仲富人，被盗捉肥猪，竟见杀。今日官皆盗，本失保护之能力，墨仲曾不知避地而以身殉之。出幅吊其不智，盖实录矣。又，有代挽某议员一联，亦力求肖题，兹并录之。联云：“代议亦磨蝎坐宫，骇渡幻云，倏而解散，又倏而召集；招魂正战龙血野，搜粟转饷，有此贤劳，故有此哀荣。”出幅盖嘲议会之数被解散，对幅则纪其人为南军筹饷成绩，两均事实，不能他移动也。《联选》四集：通县张退庵公子敬儒为救火会长，以救火感疾而死。于香谷振声挽以联云：“烈烈徇名，何水深火热可言，一夕愁心随劫尽；英英创业，以利用厚生自见，百年佳气叹才难。”江宽轮失事，死者数百人。王保式挽联云：“今其从屈大夫地下而游，痛诸君堕落尘寰，真个衔冤沉水底；实非有伍相国生前之愤，愿大家超升乐国，不教含怒立涛头。”又，曾若渝联云：“有冤的报冤，有仇的报仇，痛兹奇祸飞灾，想无数阴魂，定向空冥叫阊闾；天助自助者，佛度自度者，参透前因后果，这一场噩梦，请从泡影证真如。”又，朱侠平者，改革后隐于酒，一日，食蟹，大醉，卒。汤蛰仙挽以联云：“左持蟹螫，右持酒杯，看世界糊涂，不如沉醉；我为鱼肉，人为刀俎，兼自家残杀，何以生存。”按，汤作幅尤为长歌当哭。又，蒋可亭因病蹈水死，其月正马关媾约初成，裘葆良挽以联云：“公死大奇，将毋义愤填膺，视三尺清溪，为鲁连东海；魂归何处，忍令溯洄在水，持一尊浊酒，吊屈子南湘。”按，各作搬演横死，皆坚光切响。作作有芒。
　　
　　顷读吾友李洞庭哭父联，为哀澈五中，盖予少孤儿也，风木凄恻，怀何能已。联云：“天与父奚仇，于数十寒暑间，构家内外种种难处之局，以苦其孝，悴其慈，扼其勇，若仁酷矣，何竟以奇病庸医杀吾父；事由儿不肖，有万千困衡处，恨我兄弟碌碌无能为役，乃耕未兴，读未达，养未志，或体丑哉，而今乃麻衣竹杖学孤儿。”按，哭父之作，最不易为，此联以大气驱遣之，故言哀而若风雨萧寥，天地摧崩，惟此斯足当“创痛”二字。又，顾晴笙挽仲兄联云：“昔我北归，我哭母殡，今我西归，我承兄衾，频岁奔波，遥见故乡心辄悸；夺吾伯氏，吾绝师资，夺吾仲氏，吾失友助，诸孤荏弱，独支全局力难任。”按，此作虽不及洞庭联之横，然至情至性，哀正不可掩。又，胡君复挽弟亮生联云：“无可奈何，大家怎无可奈何，轗轲抑郁死而终古，人谓穹昊不仁，抑家庭气运，独于汝一生遘闵终凶，呜乎，命也；如此便了，身后岂如此便了，伶仃弱小俟诸方来，凡在兄弟有责，虽铁石肝肠，亦将洒万古伤心痛泪，噫嘻，天乎！”按，此作一字一泪，一泪一血，雄勍盘郁，犹其余事。又，应敏斋挽子联云：“生平无大罪孽，乃竟不禄，此我故也；幼年具善知识，或当有后，惟浊祐之。”按，“此我故也”四字，哀摧金石，悲风四起。又，冯梦华煦挽子联云：“汉上别汝百八有奇，奈官守何，欲再见其奚自；日者谓我五六当死，仅期年耳，胡不俟而先归。”又云：“质和性淑，将起吾族，夺之胡速；德薄咎丛，乃灾汝躬，悔也安穷。”按，六句皆用韵，固哀亦奇。
　　 

卷九
哀挽四
　　清咸同之交，常德杨性农彝珍以能治古文学名湖外，卒之日，年逾九十。其县人戴仙峤德诚挽以联云：“续编鸿宝成二集，此二集足千秋，数文学明星，耆旧推两湖第一；重宴鹿鸣已七年，再七年便百岁，算死生同日，去来皆六月初三。”按，联语字字坚卓，对幅尤为天造地设。仙峤为三十年前旧交，八股文特高。满清末，以优贡官湖北知县，有政声。与戴作同工者，又得三联。一、包晋卿挽李听松云：“老科目一官无，老幕府一金无，长此劳劳，空有文章安所用；为名士以客死，为孝子以毁死，对兹瞆瞆，欲回造化也徒然。”按，出幅首十二字咄咄有奇气。二、陈伯严挽桂伯华云：“海水纳鼻孔中，生天已了寻师愿；诗卷作骨董具，结习难磨照世痕。”剥肤存液，语句亦自不凡。三、俞曲园挽何子贞云：“史馆建嘉谟，惜创议未行，三品下庶僚，至今无列传；讲堂刊定本，杂校雠方半，九经中大义，从此付何人。”
　　
　　兴武将军浙都督朱瑞，世所称为新人物者也。朱字介人，幼时质钝志劬，喜读《春秋左氏传》。卒业陆军学堂，辛亥革命攻金陵有功，年未三十，都督浙江。阅五年中谗去，徙天津，旋卒，年三十有四。挽联特多佳者，以徐时勉作为最雄杰。联云：“下巨鹿十余壁，楚兵常冠诸侯，算五年开府钱塘，风鹤不惊，史称周亚夫将军，如是如是；图云台廿八人，安阳独尊儒术，把一卷征南左癖，江山坐啸，天靳郭令公寿考，已而已而。”又，周超联云：“赓试灯风雨之诗，回首六桥春去；继射弩英灵而后，伤心八月潮来。”亦自谛切隽永。又，杨庆望联云：“具天下忧乐在秀才时，识者知有远志；富胸中甲兵号万人敌，惜乎未竟事功。”又，赵楣联云：“维桑与梓，念兹戎功，宜其遐福；彼苍者天，降此大厉，歼我良人。”又，释复三联云：“英雄本来佛性，公余匹马登高，携两三宾从，命安排苦笋清茶，纵谈洞里烟霞，山中猿鹤；世事不到禅关，闻说天龙度劫，降十万天魔，愿忏悔善因恶果，莫问生前武肃，死后岳王。”又，英人梅滕更联云：“始终以顾全浙局为心，名将几人，能如循吏；国家有寄托长城之责，中原多故，遽陨元戎。”按，各作皆肖各个人口吻，而又不戾死者身分，故为佳矣。
　　
　　浏阳刘蔚庐人熙以清进士起家，外官知县，历著政声。辛亥改革，在湖南任民政司五年。汤芗铭弃湖南，遂代为督军兼省长，旋去职。六七年之乱，湘沸如炙鼎，以指目嫌疑，尽室辟地沪上，南北和会成立，又多所赞助，以积瘁卒。一时哀挽联特多佳者，录如下：一、林虎云：“力争上游，言犹在耳；顾瞻中夏，忧来袭心。”二、庄蕴宽云：“万方多难，此身阴系安危，临命语无私，沧海横流余隐恨；廿载论交，相见早谈改革，立言功不朽，船山学派有真传。”三、孙洪伊云：“与王而农、朱元晦今古争辉，千载一堂论学术；值陶斯泰、克鲁巴后先殂谢，两年三度吊耆英。”皆曲如题位，不离不即。予有代挽一帖云：“船山称师，后湘绮一帜高张，横流今哭国老；洪宪窃帝，正长沙群龙无首，定乱长怀武功。”临澧黄歧农中咸丰庚申科进士，授工部主事，能诗，刊有《雪竹楼集》。其卒以旧历八月十五日，蒋秩丞惇典挽以联云：“后少陵九百年生，官仍水部，诗敌草堂，古往今来，并有千秋应不朽；与太白同一日死，君喜凌风，我愁对月，人间天上，可怜再见渺无期。”请两个陪客，亦见思想，惟“后九百年生”句，算子似嫌拨错了，文人语虽非典要，然大纲节目，却不可舛戾。又，陶正在东镛挽宋渔父联云：“天不爱才，一霎功名都泡幻；国方多盗，千重杀劫此开端。”按，“杀劫开端”云云，为他人屐齿所不到。
　　
　　挽黄克强联之佳者，兹又录数作。一、杨度云：“公谊不妨私，平生政见分驰，肝胆至今推挚友；一身能敌万，可惜霸才无命，死生从古困英雄。”二、大学校公挽云：“虎穴留不死之身，郁郁了余年，竟虚海内无穷望；猿臂本难封之相，庸庸多厚福，且让人间第二流。”三、孟心史代梁卓如云：“道不同初未相谋，逢此百忧，岂料造车终合辙；天下溺援之以手，殁而犹视，应怜并世几愚公。”四、张季直云：“中年遽折雄姿，呕血不挠翁叔节；大勇无如悔过，本心犹见秣陵书。”五、程颂万云：“见君于湖堂讲学时，百折雄心，竞能开国；正命在帝制取消后，九原瞑目，足了平生。”按，诸作均磊落雄奇，无一肤语。
　　
　　澧县庹竹虚文箖有挽黄、蔡联，亦若札硬寨打死仗，兹录如下：“人忌湖南，奇才受其过，人爱湖南，奇才居其功，自去年上界将星同倾，衡岳湖南犹是也，彼奇才则复何如，呜呼！奇才无福，湖南更无福；天厌民国，豪杰不当生，天助民国，豪杰何当死，况今日西邻战线渐逼，亚洲民国已骚然，而豪杰之亡若此，噫嘻，豪杰可悲，民国尤可悲。”《联选》四集：蔡松坡丧舟归经南通天生港，张季直挽以联云：“非若辈可嗤，英名万古江流在；慰我民以笑，侯船两旗风泊之。”对幅路祭用韩文，皆非他作所有。又，王振廷挽蔡云：“其自任天下之重若此；于以禁他人为帝有余。”语亦浑成，但欠死义。又，夏同和联云：“傅休期上马杀贼，下马作露布，奈何勿能并寿，而仅有其才，是可哀已；曹孟德治世能臣，乱世则奸雄，不幸既与偕生，复相厄以死，岂非天乎？”按，此可谓元气淋漓。
　　
　　飞机师叶少毅，中华民国七年在漳州飞行，被跌陨命。陈炯明挽以联云：“以君年正富强，方期奋迹云霄，作吾国补天妙手；痛我身肩艰巨，遽折高飞羽翼，恨招魂抢地无灵。”按，第二句各切飞行，典实可诵。又，粤军副官处公挽联云：“御风而行，人太聪明天太妒；破壁以去，生何眷恋死何悲。”亦自工肖。记《上海晚报》录张孝准挽李健吾联，特若喷薄而出。盖李似亦民国立功者。联云：“人方鼠窃狗偷，不如归去完真我；家在吴头楚尾，等是飘零更哭君。”
　　
　　《青城丛话》云：张勤果曜抚山东时，以好客闻。客来无贤否，咸隆馆饩，日费因不赀。卒后萧然无长物，并亏公帑若干。东人贤之，为建祠于明湖上，祠前石坊大书曰“江汉星斗”。相传勤果生时，太夫人梦张桓侯，故赵菁衫挽以联云：“横海东西，无处不闻齐仲父；大江南北，有人曾梦汉桓侯。”按，联语特若壮阔贴切。偶见湖北追悼援鄂湘军死事联一卷，凡百首，大都黄茆白苇之价值，兹录三首。一、湘乡邓锡麟云：“替苍生请命而来，为同胞造福而死；谢曾左彭胡之过，竟唐谭陈禹之功。”对幅咄咄逼人，特有斤两，惜出幅有肤泛墨卷之病。二、浏阳黎尚雯云：“拚命争长江上游，论功最多，其死亦烈；招魂有异乡旧馆，准礼宜祀，取怀不忘。”词采劲质，恰如分际。三、邵阳李士模云：“赢得湖湘子弟来，扶危济困；造成时势英雄去，虽死犹生。”对幅却当得一个新字。又，六年护法之战，北军死湖南者开追悼会，范国璋联云：“死生到此欲呼天，何咎何恩，直为诸君一痛哭；魂魄有知应恋国，孰南孰北，愿今同族两无残。”大声疾呼，直为国殇一泄悲愤。彼残民以逞者，其亦知返乎？与同工同悲咽者，一、杭州陆军士官挽金陵阵亡将士联云：“大丈夫当马革裹尸，为国为民，死如不死；好湖山与鬼雄埋骨，来歆来格，神乎其神。”二、萧凤韶追悼湖口阵亡将士联云：“前身都是荆轲高渐离，养士空怀燕太子；来世当为卫青霍去病，降魔先缚浑邪王。”按，萧作尤喷薄有奇气。
　　
　　雷僧墨知事近以挽零陵镇守使望云亭联见示，词意相关，煞称实纪。盖望去道县时，绅民建亭为纪念，即以其姓名名亭曰“望云亭”，雷为之作记。又，其时雷无子，望出重金为购一女遗之，并媵以书，有“不惜十斛量珠”之语，今雷居然生子，而望不及见。联云：“识公于英雄未遇之年，勋业晚成，德政详亭记一篇，俾使君遗爱长留，文字聊酬知己感；代我以嗣息久艰为虑，风尘物色，聘钱拚明珠十斛，幸昨岁啼声初试，泉台足慰故人心。”予亦有代二儿挽刘孟顾之祖父联云：“仕宦文武，子孝孙贤，何怼于为农夫没世；干戈乱离，南强北胜，最难得称洪范考终。”盖孟顾现为宜章县知事，孟顾之父武绳，清末又官辰州营都司，对幅南强北胜，则喻今南北角立，似都算据事直书。
　　
　　马衡一有手录册，多集近今人对联，兹分录之。如唐子山挽王壮武云：“天遣斯人来，天夺斯人去，天道茫茫不可问；我病先生忧，我苏先生殁，我心耿耿有谁知。”又，黄漱芳挽何金寿云：“清慎勤万口同碑，即今宦橐萧然，犹有中台传谏草；诗书画一朝绝笔，令我征帆到此，不堪东阁吊官梅。”按，何由御史出为扬州知府，卒于任所，故有对幅，然情韵排场皆诣极。又，张啬翁与刘文光定议筑造面厂，来及为而刘卒。挽云：“君有古人风，能重季布一诺；我为商界哭，迟识荆州十年。”亦若中边皆澈。又，邹介人代藩挽曾忠襄云：“丞相大门能作弟；中兴元老更无人。”可云肃括。又，杨彝挽弟云：“国事如斯，家事如斯，如斯斯己；生亦不了，死亦不了，不了了之。”按，语痛至而识了解，可云名制。又，王夔石相国公子颂声部郎，以八月十八日卒，黄翰钦挽云：“水部一官，才长命短；钱塘八月，人去潮来。”按，对特有致。
　　
　　黄克强之死，挽联名作如林，已载前卷，兹又得一联云：“使赣宁一役不误于壁上诸军，挞伐用张，何至滇黔劳再驾；与宋蔡二公并称为湘中三杰，先后即世，窃悲华夏失长城。”以议论行之，气特票姚。又，复辟讨逆军追悼会挽联，亦有雄壮淋漓与前作同工者。如刘冠雄云：“卫社稷能执干戈，死何所恨；闻鼓鼙而思将帅，魂兮归来。”马龙标云：“西法共和，北美共和，中华三造共和，赖诸将同心拥护；满清帝制，洪宪帝制，定武复辟帝制，恃众士戮力推翻。”按，此联尤备历史材料。
　　
　　某君者，以微官需次不得志，退而经商，经商折阅，遂流连于声色。临卒，自挽以联云：“七十又二年，糊糊涂涂，官界耶，商界耶，流水无情，由他去罢；九月初一日，清清楚楚，醉醒了，梦离了，拈花微笑，待我重来。”按，联语亦沉痛，亦谐趣。又，郑五峰生挽某君联云：“涅槃乃我佛化身，续续相生，何妨做一佛出世，二佛出世，三佛出世；游戏是老夫本色，生生相续，但愿为百夫之雄，千夫之雄，万夫之雄。”按，此则生劲恣肆，非钝根浅学所能办矣。又，黄克强挽黄慎之思永联云：“白眼十年，看到了这番民国规模，从兹目瞑；青巾一顶，收拾起千古状元袍笏，说甚头衔。”按，慎之系晚清殿撰，故若涉笔成趣。
　　
　　南社同人姚鹓雏《梦湘阁说觚》云：“临帖以大气磅礴、不落凡蹊者为上。范伯子最擅长，平生最好为之，而不能工。顷友人写示数联，录之。丁闇公代挽陈雪楼封公云：‘颜光禄庭诰如新，高卧云烟，不饮吴江半勺水；狄梁公哀思罔极，一挥血泪，欲平蜀道万重山。’韩紫石挽甘肃王道尹云：‘揽辔过六盘山，可怜鬼伯驱人，半局残棋投子错；盖棺无十金产，谁是巨卿死友，一江涕泪送君归。’吴月庵挽施槁蟫云：‘厌世在七年以前，谁堪告语，别有伤心，俯仰人间，都是无聊岁月；论诗为一乡之长，把酒销愁，长歌当哭，凄凉身世，只余不朽名山。’皆清健可诵。”按，评语良确。姚有挽姜揆勋联云：“松江当文献绝续之交，县乘待纂修，捷疾久推孟东野；贱子方飘零湖海而返，故人到胸臆，风流惟有郭林宗。”着语豪俊可喜。又，雷僧墨以挽张次山仲炘联见示，喜其摆落陈言，曲如题分，盖张为清御史，易姓后，出纂《湖北通志》，本年方杀青。夫人林氏为陕西布政使林寿图女公子，工文翰，先张一日病，后十日殁。联云：“真御史丰稜，名太史文章，方志告成，获麟绝笔；先一日示疾，后十日怛化，神山在望，跨鹤同骖。”盖卒地在武昌，故有跨鹤句，是为字字有着落。
　　
　　澧县章光国少丞，年少工科举文，九澧学者皆尊之如祥麟威凤。光绪初同应学政试，尝愧屈其能，章以乙酉科拔贡，廷试授小京官，出为福建知县，未几物故，遗文零落不一见。顷见其挽唐竹峰联云：“仕孰教忠，有子同深无父痛；禄还逮养，乃翁及见入官时。”盖竹峰，唐次昉健复父也。次昉亦以举人官浙江，故联及之。次昉有挽曹仲铭巡抚鸿勋联云：“葆强固之精神，抚边省数年而病，厉忠清之节操，作达官半世而穷，天道杳难知，木坏山颓，苍茫何极；忆追随于京邸，如一家父子之亲，洎隔睽于关河，有千里音书之寄，师恩无以报，人亡琴在，梦想为劳。”按，曹以殿撰屡绾文衡，后由贵州巡抚内召，严介不名一钱，故联语抉发之，不徒以熨贴无痕迹为工也。唐又有挽何西庚联云：“具飙驰电激之能，皇路腾骧，岂料高才不寿；正铁走金飞之候，中原竞逐，可叹同志无多。”按，此联奇气喷薄，又上一层矣。次昉所作挽联，往往多言情悲惋之篇，兹又录之。如挽汪滨次云：“从象勺童年与游，至今鬓发各苍老；先龙钟病叟而逝，此后文尊亡素交。”挽胡美参云：“少壮时常与谈心，忽忽五十余年，乃弃故人而去；归来后方期晤面，匆匆两三阅月，遽悲老友云亡。”挽樊霞侪云：“执业吾门经几年，堪叹术衍中西，好学颜回偏短命；招魂京国数千里，忍看泪抛儿女，伤心卜夏只呼天。”又，次昉弟子铭挽蒋翊武烈士联云：“邕桂招魂，输君一死千秋，彭亡长洒英雄泪；赣宁起义，愧我二年八月，珮浦曾参进取谋。”按，彭亡，山名，对珮浦工绝。
　　
　　吴柳堂联语特劲拔，不落蹊径，前卷分录，犹患不尽，兹又录二首。一、挽门人童耕叔云：“百里正强年，不信君归竟先我；两行垂老泪，非夫人恸而为谁。”二、挽谢麟伯维藩云：“是国家可惜人，叹三馆名流，君不长年我偏寿；为亲友辄作恶，下两行老泪，别犹足恨没何堪。”均若独往独来，因情生文。吴殉国后，范鸣和挽以联云：“吮血写孤忠，莫大文章，哀感行路；攀髯毕臣志，苟利社稷，死重泰山。”又，王可庄仁堪挽云：“此古之社稷臣，七尺能捐，执简终安天下计；许我为忘年友，一缄尚湿，盖棺犹望眼中人。”按，吴以清穆宗奉安时自缢于逆旅中，遗疏争立嗣事，故二联皆及之。又，余上华挽云：“痛惠陵咫尺颜违，一死恋蓟门风雨；效文恪后先尸谏，孤忠壮秦甸山河。”联文磊磊落落，状其人如镜摄影者，则有宗月鉏挽高壁楣心夔云：“天下尚可为，屈三尺墨绶之中，宰相当受其过；世人皆欲杀，化一道白虹而去，使君于此不凡。”
　　
　　挽联之工，以使典为难，使典而毫发无恨为尤难。兹录其熨贴者。一、葛宝斋挽徐颖占云：“人生七十稀，难留单豹婴儿色；修竹三千满，空忆犹龙老子容。”二、某氏挽左文襄云：“若有一个臣，四海方欣司马相；是为三不朽，两川又痛卧龙亡。”三、汤济武化龙挽甘肃议员田君枫云：“不分伯仁由我死；再交公瑾待他生。”盖田在济武家痛饮暴卒。又，汤芗铭等挽云：“肝胆壮平生，西起皋兰，南游桂粤；时局终浑沌，轰天一醉，埋地百忧。”四、许指严代挽云：“视富贵如浮云，故人慷慨多奇节；以酒泉为息壤，此老前生是谪星。”
　　
　　慷慨淋漓之笔，施之于哀挽，最易动目。如胡君复代挽陈士辛云：“没奈何群盗如毛，出门多虎狼，最伤心先生不死于虎，而死于鼠；算甚么仇家并命，满腔埋铁血，要报德吾侪当酎以铁，莫酎以金。”奇气咄咄，金铁飞鸣矣。按，自注云：“辛亥改革，陈佐赵不党，设军政分府于常州，以微嫌被杀，故联语特悲痛。”又，徐遏园追悼徐锡麟联云：“转眼便复河山，知烈士黄泉，了无遗恨；此心可质天日，借奸奴白刃，剖示同胞。”盖徐杀恩铭后，被执剖腹而死，联特醒出，语殊未经人道。又，杭人挽烈士陈仲权联云：“有佳偶先地下驱狐狸，死亦奚恨；无大力为当世搏豺虎，生何以堪。”又，易廷熹挽烈士张榕联云：“恻恻无言，回首六年前，错读龙门游侠传；申申谁詈，洞渊千丈阔，怕听雁泽女媭碪。”又，黄冈郭甲观挽吴绶卿巡抚禄贞联云：“子颜隐若敌国莫须有；道济坏汝长城将毋同。”又，麻城程士壮云：“名著九边，能洽斯民欢心，能得军卒死心，能戢强邻野心，爱士更多情，生不用封万户侯，荆州愿识；冤沉千古，谓敌杀未临战，谓贼杀未逮雠，谓国杀未明罪，为公进一解，未敢竟兴三字狱，天理犹存。”又，黎黄陂云：“以时势论英雄，即今还我河山，鼓声不死；为国民谋幸福，做个后来榜样，剑气犹生。”汤化龙云：“杀公不敢居其名，虏廷未脱盗贼行径；当时若勿及于难，将军必为世界英雄。”按，以盗贼蔽罪清廷，是为能雪覆盆。又，严端之挽海军总长陈璧光联云：“海水群飞，痛氐斧涂膏，铁戟沉沙心未折；将星竞陨，报吕锜中项，弓衣伏壁道宁论。”以上各作，皆沥胆镂肝，一掴一掌血。
　　
　　劲质而又出以奇气喷薄者，有李澄宇洞庭二联。一、挽袁润玫少将云：“负谤不求人谅，论功不与众争，公生在今世不祥，况燕雀处堂无恙，况豺狼当道无恙；居愉每若重忧，久贵每以下士，我欲问昔贤已事，救寡廉鲜耻奈何，救土崩瓦解奈何。”二、挽葛冰饮云：“君本是爱国爱群、侠骨雄心第一流，嗟胡厌世，不堪忆巴山夜雨，岳麓秋风，与子同仇言尚在；我近为读礼读律、暮楚朝秦数千里，悔未聚谈，最无奈陇坂云孤，洞庭月惨，问天无语泪偏流。”
　　
　　法国飞行家环龙在上海盘马路试演，堕地死，有小王者挽以联云：“环龙君是当世神龙，快哉列子御风，绕场三匝；盘马路看行空天马，伤矣杞妻不哭，市骨千金。”按，环龙死后获恤金，甚巨，其妻痛之甚，顾哀而不哭，联并及之。又，李秀山督军挽航空学生白永魁联，亦若能切合。联云：“壮志效鹏抟，万里扶摇今铩羽；共灵随鹤化，九天苍莽与招魂。”某挽新剧团会员唐散士联云：“前身黄仲则，当世沈休丈，问先生魂魄何之，空留萍水因缘，三暮三朝，狂歌海上；大地本剧场，吾人皆傀儡，愧同辈头颅尚在，从此落花时节，一年一度，凭吊江南。”亦自情文绵邈。徐班侯夫妇同死普济船之难，蒋天牧挽联云：“平时不肯帝秦，世有天骄宁蹈海；走卒皆知君实，生存瓯脱竟成名。”又，金蓉镜挽云：“业定难移，伉俪竟同归，伤哉欲废黔娄谥；空无所住，海山亦是幻，谁道真成白傅龛。”又，胡君复挽云：“像设君室静安闲些；闾殚为河烧萧条兮。”自注：“撰此时，适顺直水灾告赈之书亦至。”
　　
　　哀挽作悲歌慷慨而又以悱胆哀肠出之，斯最耐紬绎矣。如华阳洪子靖挽太仓钱听邠老人联云：“无涕泪避国破山河，渡江多买豚肩，四海论诗书甲子；有酒杯浇胸中块垒，浊世不如蝉蜕，九原倾盖想先公。”陈石遗挽宝竹坡待郎联云：“品望迈冶亭铁君，年来兰田屏居，夜半苍茫射猛虎；题诗遍戒坛盘谷，他日平山重过，壁间飞动见龙蛇。”盛杏荪挽江建霞联云：“感遇碎身，公死在庚子前可矣；要终原始，党狱请后世平论之。”盛杏荪之逝，胡君复有代挽联云：“功在国家，晚近是非谁管得；秋深江浦，徘徊门馆我何言。”按，联文皮里阳秋，极为称题。又，沈庆瑜挽云：“扪虱话酸辛，煮酒英雄，卿与桓温生并世；屠龙娴绝技，趋庭宾客，我知卫国自当年。”又，粱节庵挽汪穰卿云：“惜此伤心人，寒竹荒梅寻故宅；频闻救世论，断金攻玉怆生平。”又，章一山挽云：“生年死日皆离乱；箴世哀时有至言。”又，孟心史挽刘葆良联云：“大隐市朝居，日共清谈，自谓谶言几相见；故人生死别，春深病榻，岂知后约已无凭。”又，于齐庆挽云：“予病未能，徒怅望京洛烟尘，奉絮酒只鸡，下风遥拜；公灵不昧，应记取楼台灯火，对盘飧市脯，竟夕清谈。”又，庄蕴宽挽云：“小园乐同居，剩有伤心在烟柳；大梦促先觉，不留老眼看沧桑。”又，田毓璠挽云：“旧梦绕觚棱，桑解再回京洛辙；欢言洽尊酒，萍踪一散皖江楼。”又，庄纫秋挽云：“尝与公读汪氏述学，龚氏遗文，寒夜更深，潇潇椿树胡同雨；时则有若江君师鄦，沈君炊累，旧人星散。落落松筠太古风。”自注：“江即建霞。”按，此作调殊别致。又，胡君复有集句二联为挽，一云：“魂兮归来，北方不可止些；逝者如是，老子其犹龙耶！”一云：“冠盖满京华，斯人独憔悴；风雨思君子，群盗尚纵横。”均不愧戛戛独造。
　　
　　大庸陈桐阶为联语，纵横排奡，尤长于题署一门，予录之特多，过从亦特密。今岁同在学校，一日会饮，众环而攻之，桐阶故气矜不下人，至是一举一觞，遂至大醉。又会有宿疴，隔宿即不起，府主王子豳谋为开会追悼，予拟挽联数首，似尚肖题。一云：“酒未阑，人先散；君至此，天宁论。”一云：“三挝佯狂，避君鼓吏；群饮轰醉，了此文豪。”一云：“人称次公醒狂，何必酒也；史讳太白醉死，曰捉月云。”一云：“青山荷锸，死便埋之，含饭遽舆尸，君视刘伶定遗恨；黄祖杀人，咎自取也，据床仍设祭，我知严武故怜才。”按，方饮酒时，桐阶举杯赌府主，傲睨声口，大似杜陵据严武床故态，故各联均虚吸其神云。然为桐阶计，年甫五十，竟以酒死，且又客死，妻儿均不在，亦殊死得不值。
　　
　　挽联以言情为上，言情而奇气轮囷，尤为诣极。兹录曾惠敏挽陈松生云：“频年夭折何多，皆我弟昆姻娅乡邻，怀才未施之士；同辈贤豪可数，似君学问文章干略，无美不备者谁。”又，王尊农挽徐子靖侍郎云：“尊酒昔从游，檀板清歌，此曲只应在天上；湖楼才小别，幔亭余韵，可哀空与唱人间。”又，郑松琯挽童次山按察云：“禅让自古有，战争何时无，奚必硁硁，强与痴人争皂白；青岛难久屠，黄浦非净土，长此郁郁，真将被发诉穹苍。”又，李经羲挽吕本元云：“阅世几沧桑，溯难难百战平吴，青史垂名，列传应随先太傅；环滁好山水，知魂魄千年思沛，丹旆归葬，遗黎争吊故将军。”按，对幅佳处，全在典实二字。又，陈继良挽岑西林长公子某云：“悔知医未奉明道言，殉母以身而报父以名，遗文快论千秋，有忠臣宜有孝子；闻自我倍增皋鱼戚，鲜民之生不如死之久，读礼悲惊五起，哭于公亦哭于私。”按，死者母夫人以药误死，故仰药为殉，遗书用许世子不尝药自挝，故挽语特痛挚，即以联论联，气体亦自傲兀不凡。又按，陈字仰山，太平人，现为澧县知事。又，万县刘羲年挽云：“父所得之子，孝也，呜呼，有子若斯，庶亦无罪于父矣；死不可复生，命欤！噫嘻，是生我者，宁忍坐视其死耶！”
　　
　　彭刚直有哭子联，语特轮囷悲至，录之：“怎能够踏破天门，直到三千界，请南斗星、北斗星，益寿延年将簿改；恨不得踢翻地狱，闯入十八重，问东岳庙、西岳庙，舍生拚死要儿回。”按，此联造语，所谓以妄塞悲，杰构也。又，甬东某君挽侄云：“其信耶？其梦耶？祭十二郎文，同兹浩叹；有私乎！无私乎！念第五伦事，愧于生平。”又，张啬翁挽侄敬孺云：“因御灾捍患致疾而亡，成此一生宁不幸；以弱息孤雏遗优于老，定知九死有余哀。”特具劲气，悲怆之至。又，泸县高棠挽子及子妇联云：“是我佳妇佳儿，石火光中弹指过；愿汝他生他世，莲花界里并头开。”又，石门袁少枚挽房兄联云：“冥冥孰或使之，急难常怀鹡鸰句；哥哥行不得也，招魂怕听鹧鸪啼。”按，二作言哀，而词条又复秀发，非丰于情富于才者，殆莫能办。
　　
　　聂伯毅《联语》云：张啬翁有弟子曰丁启之，家赤贫，从事教育，极具毅力，殁后，仅女在视。张挽十四字云：“门人未请颜渊槨；有女希传伏胜经。”可云谛切。又，彭刚直之甥某，以军功阶知府，旋因贻误戎机伏法。刚直挽联云：“定论盖棺，总系才名辜马谡；灭亲执法，自挥老泪哭羊昙。”语绝痛至，用典亦宛肖。伯毅《联语》有数作似佳，但不著所挽何人，录之。一、曹汝霖云：“横海功多，名齐杨仆；大星宵陨，痛失岑彭。”二、陆征祥云：“霜戟秋严，条侯壁垒；海涛夜咽，王濬楼船。”三、秦国镛云：“国重生命轻，一弹炸碎共和，海上风云皆变色；心长寿数短，九有重开帝运，人间富贵早封侯。”四、冯国璋云：“南来成不世勋名，溯推毂殷勤，一痛伯仁由此死；东望失中流砥柱，听回潮呜咽，千秋君叔尚如生。”按，近来东南大将被暗杀者，曰郑汝成、陈其美、程璧光。玩曹、陆作似挽程，秦作又似挽陈，冯作则似挽郑，盖疑莫能卒明矣。
　　
　　徐宝山之死，郑雅南挽以联云：“江淮保障，宿望惟公，诸父老共欢迎，居然箪食壶浆，睹合境熙熙攘攘；草泽英雄，成名几辈，大丈夫轻生死，难得碎身粉骨，演这场烈烈轰轰。”按，徐起盐枭为大将，其死也，由外来一邮包，题云：“重宝躬启之。”弹裂炸死，盖所谓贪夫殉财也。对幅末十三字，犹非实录，然联则自是名制矣。广东某县盗起围城，知县宋某请援兵不至，阖家殉焉。某挽联云：“杀身以成仁，懔然正气犹存，要使乱臣赋子惧；举家皆殉难，痛矣乞师不至，长闻天地鬼神惊。”亦若有魄力。
　　
　　宜都杨惺吾守敬为清遗献，以书法擅名内国，其殁，挽联多佳制。如汤济武云：“综生平著述累数万言，能使绝笔重光，当代作家，公真健者；举终身精力以殉一事，卒得大名而去，前辈苦行，吾党识之。”严幼陵云：“博古四十年，名满寰区，为旧学诸贤后劲；弃尘六阅月，邦犹杌陧，问先生何地埋忧。”按，二作下语各有分寸。又，陈兰甫挽某知县联云：“生为循吏，殁必有可传，亟宜纪载；少与齐名，老不复相见，是用悲伤。”质直特可诵。又，朱槐青举人瀛侪，王文嗜酒，死前纳一姬，以他故遣去，及卒，某君挽以联云：“晚年余韵类亭林，独惜兴已阑珊，青主箴言不再见；此老胸中师白石，都道花无啼损，小红遣去有深心。”用典如玉掷金铿，故佳。聂伯毅《联语》云：虞山黄摩西有挽程稚农联云：“风凰非竹实不食，梧桐不栖，大好姻缘，偏输与月下花前，蠢蜂痴蝶；烛龙以展视为昼，合睫为夜，无多光景，最难是人间天上，别鹄离鸾。”典实中有秾俊气，合作也。皖商詹宇成营业杭垣，民国初，邻火起，宅被毁，死九命，同乡开会追悼，傅元炳一联特为典实，录之：“男非介之推，女岂宋伯姬，欲叩苍穹，可奈譆譆出出；生在货殖传，死入还冤志，惨闻闾里，斯为烈烈轰轰。”又，清末户部吏胡永林，于庚子八月收租金五百余，扃之椟，德兵入夺，死护之，轰以枪，立毙。子定挺身救父，受弹亦毙，弟妇潘氏闻变，惧辱，亦扼吭毙，一时称为三烈。挽联之杰者，一、周鼎享云：“忠臣孝子烈妇，代有畸人，所难者出于一门，殉于一时，求之古亦不多见；表墓旌闾建坊，传为盛事，若是乎生而无愧，死而无恨，其自今良可以风。”二、陆德济云：“不为物屈，不为死挠，是忠臣，是孝子，是烈妇；得之造次，得之颠沛，可一息，可毕世，可百年。”按，二作劲挺磊落，足与死称。又，安乡某君以染恶疾死，吴岳镇挽联云：“人皆惜冉伯牛婴奇疾而死；我今继屈正则续问天之篇。”隶本事亦能无痕迹，故佳。吴又挽某县令云：“始聚千金，继散千金，不逢勾践其人，遂使浮舟老范蠡；生歌一路，死哭一路，谁谓邓攸无子，会看留庙祀桐乡。”使典气尚能驱遣，合作也。
　　
　　镇江善士严佑之之卒，丁秀甫挽以联云：“百家之中，与墨于近；九泉不作，如苍生何？”寥寥十六字，似若包孕无穷。又，宝应刘朴生早岁客诸侯，多所赞助，秦晋江淮之灾，帮账尤为出力，没后挽联特多佳制。一、曹东寅云：“五年苦行托逃禅，醉梦世间，不如速朽；一死甘心知殉道，横流沧海，乃有斯人。”二、方某云：“知君阳羡无田，久病惟应烦季子；与我匡庐有约，毕生犹愿见遗民。”语皆痛恻可诵。又，黄远庸之被暗杀，挽联己具前卷。兹又得孙毓筠联云：“故国岂能忘，无奈归来先鹤化；弋人何所慕，不教寥廓任鸿翔。”语哀而词采能摇曳。又，李国珍联云：“书生遑说恩仇，不意文章能致命；异国尽多风景，可知魂魄有余欢。”对幅翻说亦工。蔡、黄之殂，挽联之佳者如风起云涌。前卷登录尤多遗珠，兹补缮二联。挽蔡，林泽郁云：“破坏可为，建设可为，沉毅有方，非华盛顿难赓同调；排满不死，去袁不死，共和复活，胡檀道济遽夺长城。”谭人凤云：“浊世生公天大错；人间留我老何为。”
　　
　　《淮联丛话》云：今所谓伟人者，如吾浅薄，固不敢测其德量，第盖棺论定，特必有燕许手笔为之借重，方足持慰于九泉。陈英士之中刺，追悼会挽联特多名作，兹节录之。一、于右任云：“求仁而得何怨；贼民之主不忠。”二、杨文蔚云：“自辛亥、癸丑、丙辰，皆为健将而起革命，失败不馁，成功不居，猛烈进行，此人本国贼所忌；举权利、生命、名誉，并作牺牲以殉共和，独立不移，至死不变，坚苦奋斗，其事较钝初为难。”三、周震麟云：“为国捐躯，吾公志愿；缉凶善后，侪辈仔肩。”又，湘乡龚炼百以革命党被官吏捕杀，并挖去其心，父曰霁岩，亦以痛子身死。孙中山挽联云：“可怜麟凤供炰脯；如此江山待祓除。”章笃时云：“教子以义；杀身成仁。”皆老重如题，戛戛独造。《丛话》又载臞庵挽某联云：“化鹤竟安归，陈迹忍浇京口酒；啼乌犹未返，大松凄咽广陵涛。”按，虽尚词藻，而却有驱迈之气。
　　
　　《小说月报》补白，录方地山联，极伟岸，兹录挽何秋辇云：“能行万里路，又通百国书，无怪诸公，必使班超戍西域；凄凉玉门关，呜咽陇头水，早知今日，不如何逊在扬州。”予亦有代王镇守使挽汤稚庵鲁璠联云：“两庠为后进，六诏羼属僚，临安平贼又厕前驱，大风嘘送羽毛，提携跻我青云上；八桂荐特科，三湘督团练，资政开山俨称代议，改玉睽违颜色，丧乱哭公沧海流。”自意尚近写实。又，代挽长沙电政监督赵和卿联，直抄讣启，亦若维肖。联云：“亦云瘁哉，以军事秘书始，以电政监督终，国褒勤劳，看嘉禾二等与文虎四等；其领道也，在河洛豫盗惊，在江汉湘战起，力弭变乱，借寇恂一年最淮阳三年。”
　　
　　伯毅《联语》：张振武，字春山，鄂起义伟人之一也。元年八月，被杀于京师，舆论哀之。丧归，黎黄陂挽以联云：“为国家保卫治安，功首罪魁，评议质诸后世；惟天地监临上下，私情公义，此心不负故人。”按，张之死，实由于黄陂一电，今为此语，其诸有内疚乎？闻联系饶汉祥手笔。又，章太炎挽云：“英雄故自粗疏，犹当宥之十世；权利能无受咎，如可赎兮百身。”语亦饶有斟酌。又，左文襄微时，自称老亮，其子孝威以举人病殁，郭意城崑焘挽以联云：“乃翁为当代奇才，记往时闾里过从，已看头角峥嵘，笑语相呼小诸葛；群从皆后来健者，喜频岁联翩竞爽，讵料功名泡幻，凄凉同付大槐安。”以文言比附俗情，正自工浑。
　　
　　《联语》又称：吾友沃丘仲子亦工为挽词，陇人张少斋率师征瞻对番，或诬其受喇嘛磁货，沦戍新疆，以鹿传霖请命释回，未行遽殁，故挽联云：“是马伏波一流人，论定盖棺，薏苡明珠空有谤；望玉门关万里外，酒残闻笛，春风杨柳共招魂。”又，挽聂洞秋云：“天下惟使君不忝英雄，方喜戎马论交，竟成昆弟；此间无灵药可起沉疴，独将茱萸和酒，来吊先生。”聂病军中，求药不可得，下联用香山语，又其营奠日则重九也。又，挽陈小屏云：“世无英雄，使竖子成名，空令步兵悲广武；地当徐泗，叹斯人长往，独留开府老江关。”又，挽徐蒙如云：“曾上吴山，看万顷胥涛，与我相将吊江水；重来沪渎，剩一抔徐墓，思君况是念家山。”按，数作皆工力悉敌，语无泛设。又，徐研治以名孝廉韬晦山居，为联语特工，又特多顾忌，不肯示人，知者寥寥也。兹录挽同年黄某云：“何地再逢君，来时杏花春雨，系棹江南，空凭吊楚水吴山，天涯涕泪行吟处；中原正多事，昔日榆塞秋风，从军关外，最难忘乌头马角，燕市悲歌下第时。”按，隶事繁富，却又缛不伤气，故佳。又，方地山挽何鬯威联云：“生小太聪明，转入糊涂因世变；所遭皆富贵，自甘憔悴受人欺。”下语亦自傲兀。
　　
　　胡寓农示我近录其挽某兵士联数首。一云：“为天下不顾家，那堪魂归月夜；是男儿当报国，惜未死卧沙场。”二云：“男儿要焉能老死牖下；我辈今无望封侯人间。”三、代吴笠农云：“执戈而歌，乐哉从军曲；擐甲以死，凄绝招魂辞。”皆若拊缶乌乌，特能激发人懦气。又，何厚堂陆军十六混成旅追悼会联云：“转战于豫直蜀湘之间，血肉横飞，报国颇哀此健者；论人自彭韩郭李以下，风云犹昨，捐驱却愧我书生。”亦若具飞动之势。寓农同县有熊缉之者，学道，君子人也，词翰亦美富，尤工为五言诗长篇，亦精对联学，已录数作于杂缀篇，兹又系其挽陈桐阶联云：“君去我来，问刘伶胡为醉以死；世违时戾，知次公原是醒而狂。”语句轮囷，尤曲肖死者，故佳。
　　
　　庹尊素联笔特饶奇兀，录数挽作。一、代陈秉一挽林寅臣云：“近来磨蝎坐宫，既失大椿，又悲梁木；欲向梅花致诔，空余抔土，凭吊孤山。”盖陈方哭父，又从林问字，故有出幅。二、挽徐雨人云：“生为朋党所仇，属木终留公道在；后有乡邻之斗，缨冠始觉替人难。”三、挽刘霭亭长庆云：“其勤似侃，其俭似婴，本实践挽颓波，生教一行；有子如琨，有孙如宠，贻家规说明德，死炳千秋。”四、挽陈吉甫云：“积忿已深，人斗千歧子多难；近交颇密，我逃九死君云亡。”五、挽安骧丞懋官云：“君善为惊世之文，巧匠旁观亦缩手；天不庸奇人以福，楚词乍读便招魂。”均若倚天长剑，硉兀不凡。又，挽侯云阶宏太云：“刚为圣门所难，吾何幸见古人于今日；狂到举国皆是，天胡忍戕叔世之老成。”按，侯慈利九溪人，性孤峭，喜以气陵人，故云。
　　
　　汤济武之死，美洲挽联已散见各卷，兹又录数作。一、林志钧云：“盗杀武元衡，总为有才天不宥；谁欤严仲子，即非修怨国难堪。”二、孙洪伊云：“共国事十年，攻错若石，同心若金，窃比范仲淹、韩琦，勉为诤友；去乡关万里，泰山其颓，梁木其坏，竟继麦坚尼、林肯，歼我良人。”三、刘崇佑云：“有人皆亡，无国可瘁，此境殆非遥乎，悯众生灭度众生，天意深沉，宜先拔精华以去；因死得逸，谓鬼曰归，达观姑云尔耳，入地狱庄严地狱，精灵仿佛，其忍与浊世相忘。”四、杜成镕云：“与天柱折地维绝同悲，非为个人掬此酸辛泪；愿关塞黑枫林青入梦，不忘旧友招得归来魂。”五、方枢云：“一隅首倡革命之义，崇朝手定开国之谟，此才吾见亦罕；为邦不能竟用其言，浮海无以自保其命，斯人天道宁论。”六、凌文渊云：“公即安然归国，再计救亡，亦其如君子道消，小人道长何，公兮莫若死；我欲从此奋身，共竟厥志，惟问能贤者识大，不贤识小否，我也敢徒哀。”按，各作皆剥肤存液，刺入题扃，济武其由之不死乎。予近有代挽贫民工艺厂厂长葛某之父联云：“寇盗干戈满九州，兵死乱如麻，牖下盖棺差有福；优龙劣凤称诸子，亲年不逮禄，风前看木每生悲。”盖伤时念乱，又用笔力注在活动一边，尚算非死卧纸上。
　　
　　张啬翁挽翁松禅相国联云：“谗先公亡公，试读寺人之诗，投畀有北，投畀有昊，继以豺虎；阨不天闻天，乃与康成以梦，今岁在辰，明岁在巳，嗟哉龙蛇。”按，此联写忧谗畏讥状况如绘，亦由卷轴富，笔力戆，始能一空凡马。又，某君挽沈北山鹏联云：“为吾乡好翰林，独能争气；是费家穷女婿，不会做官。”质直奇兀，迥不犹人。按，北山用上疏请诛三奸得罪，被禁锢终身。相传沈婿于费婚日，妻母以其貌寝，禁女与异室，亦可谓顑颔不逢时已。啬翁又有挽袁海观联云：“政随官好，谤与名俱，岭海坠鸢终所历；境以世迁，人同春去，衡阳归雁有余哀。”亦若曲劲如题。又，黄心砚联云：“东山不出，无愧苍生，唯公结中兴名臣之局；幕府多才，同登荐牍，独我累老成知人之明。”盖袁入民国始卒，故有东山不出之句。又，萨寄农挽张文厚亨嘉联云：“殁五年归骨而南，故国河山何处问；受两字易名之诏，先朝正朔为公存。”按，文厚者，清廷谥也，《联选》称为宣统五年之上谕，语殊失之。盖清既亡国，帝制即无存在之余地，乌有紫禁城拳大之场所，尚有皇帝栖息于其内。不但栖息已也，又公然有诏书，有宫门钞，此宁非儿戏耶！宜乎张勋、康有为之大胆倡复辟焉。民国执政，并此等常识亦无有，南北分裂，夫又谁尤！夫又谁尤！
　　
　　挽陆凤石联，他卷已录，兹又得三首。一、章履平云：“犹然帝座朝仪，毋劳蹈海；难得状元宰相，如此收场。”按，词意似哀似诔，又若嘲若讽，要不害其佳。二、陈三立云：“分庙堂忧，待息卮言窥相业；联文字饮，重寻海屋失人豪。”三、张元济云：“使立朝不为奸憝所排，讵令人火热水深至此；岂神州终有陆沉之祸，故夺我泰山梁木于先。”按，大厦将倾，岂一木所能支，清届光宣，已为不治之疾，张联出幅不免为失言。又，录挽杨杏城士琦联，一、邵章云：“泗水鼎长沦，此后横流谁砥柱；黄池槃不歃，奈何老死弃神州。”二、罗惇曧云：“追思便坐深谈，太息时闻忧国语；每想退闲高致，伤心忍读泛湖诗。”三、周树模云：“凡事不为人先，平生所得犹龙学；此才止于中寿，起死曾无扁鹊方。”四、陈方恪云：“有声当彻天，有泪当彻泉，长恸难忘后山语；甚知丈人真，甚愧丈人厚，只今空上左丞诗。”按，邵作微及生平，罗、周二作平叙友谊，一往而深；陈作轻轻襯哀痛，顾都无一滞笔，一傲采，合作也。又，录挽高子益而谦三联，一、胡君复代云：“如此江山，坐看处堂嬉燕雀；无多人物，心惊末劫有虫沙。”二、陈三立云：“隔岁闲游过饭家，风留断语；老谋坐废如山世，难照孱魂。”按，对幅语极沉痛。三、王存云：“犀牛饮亡何，置檄不令公餍事；鲸牙今及我，折冲坐叹国无人。”按，高外交能手，对幅微为鸣屈。三作均轻轻涉笔，又款款言情，此为哀挽之极轨矣。
　　
　　挽语有极痛挚而又带豪迈者，读之可以令人歌泣，如溧水濮青士挽友云：“酒杯边浇不醒故人魂，指三寸桐棺，便了却生死交情，弟兄缘分；药堆里苦剩有孤儿泪，守一盂麦饭，直哭到十年落第，万里思亲。”又，黄慕庵振元挽庞继之副贡鸿儒云：“读万卷书不如府中趋，若辈亦应候而生，何物迂儒，敢锐身犯难；聚六州铁未能铸此错，事败则继之以死，迄今论定，当略迹原心。”原注云：“庞因其甥侯举人宗郙为漕粮事褫革牵涉被陷，毙于待质公所，故联及之。”又，曹广权挽刘朴生云：“五年苦行似孤僧，看醉梦世间，不如速化；九死丁宁惟戒杀，料苍茫浩劫，无可奈何。”按，此作似佛氏观空，又自一境地。
　　
　　陶在东自杭县示其友何颂华公旦数联，并言其畜道德，能文章，所为诗卓然成家。录挽尚会臣其亨联云：“生讵逢时，倘论海涘衣冠，药石珠黄王太仆；功还盖世，回忆天阍雨露，楼台金碧李将军。”自注：“尚能作山水画。”按，尚为使欧考察宪政五大臣之一，联话特若富丽。又，挽李秀山联云：“功业指祁连，画列麒麟，只觉鄂褒毛发动；中原嗟板荡，听残枫棡鼓，岂惟淮海哭声多。”亦自能工。近零陵镇守使萧昌炽横死亦与李同，其追悼日，予代刘孟顾挽一联云：“死于叛厮，不幸我哀高壮果；眮有群鬼，繁冤谁沷屈灵均。”又云：“大将横尸，鼓声已死；下人奸上，天道宁论！”盖重哀之也。
　　 

卷十
哀挽五
　　汉寿黄易瑜《瓶笙花影》云：从姊某，幼字周氏，年十二三，婿被太平军掳去。周翁以痛儿故，发病，卧经岁，从姊往省之，遂留不返。久乃为祧一儿，婿卒无耗。姊侍翁姑终天年，所祧儿亦娶妇抱孙。姊后卒，年七十矣。予挽以联云：“事重闱以妇代子，教孤儿以母兼师，六十年谨守空闺，不屈不挠，古调独弹贞女操；谓生离无日归环，云死别无方拜墓，三千里频传噩耗，疑真疑假，毕身抱恨望夫山。”按，易瑜者，大名鼎鼎易哭庵之妹也。嫁黄氏，颇擅著述，此联特纪事，非其至者也。又，吴挚甫挽贺墨侪夫人联云：“夫婿瓌才，早死乃真成恨事；婴儿文褓，后来当更得佳人。”丰度翩翩，不觉为哀。又，挽张小传夫人联云：“毓于名父，嫔于劳臣，内外宗所尸祝；身有荣封，后有良嗣，六七叶之门风。”朴语能不落套。
　　
　　秋瑾女侠既葬，海上开会追悼，胡君复挽一联云：“化身作自由神，姓氏皆香，剑花飞上天去；呕心作长吉语，龙鸾一啸，诗草还让君传。”语庄而意悲，文如其人矣。按，自注：“女侠有诗集一卷，章太炎为作序。”又，某挽联云：“悲哉秋之为气；惨矣瑾其可怀。”嵌姓名亦工。胡又有挽孟莼孙母张太夫人联云：“坤灵之符，一门两国士；朝市几易，残劫小游仙。”举止方雅，其言慨然。又联云：“得天厚宜迓天庥，贤如敬姜，其言布帛菽粟；非此母不生此子，比于汉季，有如徐陈应刘。”又，沈瑜庆联云：“轼辙齐名，读传范滂知有母；褒融竞爽，投门张俭本无家。”又，张季直联云：“读书负米养亲，工部有诗，孟氏好兄弟；积善成德庇后，泷冈待表，越国太夫人。”按，右三联皆典重切题，非读线装书人莫能吐口。
　　
　　胡文忠母太夫人挽联，以曾文正作为巨擘。一云：“武昌居天下上游，看郎君新整乾坤，纵横扫荡三千里；陶母是女中人杰，痛仙驭永辞江汉，感激悲歌百万家。”一云：“夫作大儒宗，裙布荆钗，曾分黄卷青灯苦；子为名节度，经文纬武，都自和丸画荻来。”按，故事比附，为人人胸中所有，而发摅雄伟，则人人胸中所无矣，此为大家本领。又，湖北士民公挽云：“相夫探及第花，教子作中流柱，两代恩荣，宫保堂前娱彩服；陟屺折武昌柳，扶榇涉洞庭波，万家哀感，抚军门下怅慈云。”按，此联方袍阔袖，亦不失为好排场。又，陈伯潜宝琛，光绪中为某省考官，役未讫而母太夫人告终，张幼樵佩纶寄挽一联云：“狄梁公奉使望吾亲，白云孤飞，将母有怀嗟陟纪；孙伯符同年小一月，东风不便，吊丧无面愧登堂。”按，张时新败绩于马江，故云。然对幅词采痛悱怨懑，嵯峨高千仞矣。予亦有挽谭组庵省长母太夫人联云：“其生也荣，藁砧节度使，主器节度使，赫赫称一门节度使；无远弗届，私祭太夫人，巷哭太夫人，巍巍尊八座太夫人。”
　　
　　曾文正挽黄子寿夫人联云：“得见夫子为文学侍从之臣，虽死何恨；侧闻人言于父母昆弟无间，其贤可知。”《眉庐丛话》称为语庄意赅，良然。康南海宠妾何女士枬理没于沪寓，其门下某客挽联云：“天若有情亦老；人难再得为佳。”南海见之激赏，时方岁晚，馈遗有加。又，清龚芝麓尚书鼎孳女公子设醮慈仁寺，一士人代僧集梵语为挽联云：“既作女子身；而无寿者相。”龚询知其人，即载归馆而厚礼之，事略与南海同。
　　
　　清沈文肃葆桢夫人，林文忠之女也。后文肃擢巡抚江苏，夫人卒，生死皆八月十五日。张鲁生挽联云：“为名臣女，为名臣妻，江左佐元戎，锦繖夫人参伟业；以中秋生，以中秋逝，天边圆皓魄，霓裳仙子证前身。”语句磊落，足与题称。又，沈文肃自挽林夫人联云：“念此身何以酬君，幸死而有知，奉泉下翁姑，依然称意；论全福自应先我，顾事犹未了，看床前儿女，怎不伤心！”痛语恻恻，不堪卒读。
　　
　　松滋雷僧墨以动清末用庶常官慈利知县，适会大革命，一切独为其难。尝有挽妾联云：“卿为薄命，侬为薄情，善果无端变恶果；诔不成辞，哭不成泪，今生如此况他生。”对语翻空，特若呜咽沉痛。予亦有挽联云：“一索尚艰，喜见小星配明月；诸因皆幻，惊闻疾雨陨空花。”盖死者以婢进侍而卒，又以暴疾也。又，代挽云：“执巾栉侍百里侯，为妾非薄命，事人不终乃其薄命；匿膏肓痛二竖子，招魂已断肠，归骨无日尤所断肠。”又，代朱醉六挽云：“百年只似梦苍茫，我扶榇归来，夫子扶榇归去，江汉汤汤成不祥地；万事都由天缺陷，人伤心无位，女儿伤心无年，衾裯历历续实命篇。”盖醉六在应城知县任内失妇，鄂宦也，而雷鄂产，故有扶榇归来归去之文。无位者，伤为妾也。又，代朱采武挽云：“承筐上堂，姑能仁之，抱衾当夕，大妇又能仁之，论死者生平，请与删乐府妾薄命一曲；佛偈易篑，情所伤也，俸钱营斋，贫家尤所伤也，综良人哀感，最怕读唐贤遣悲怀三章。”为长联能作嵯峨峻语，似不同流俗，特丝丝入扣，滴水不漏，未敢言也。又，代吴富溪挽云：“毁卵几完巢，贫家我悼糟糠妇；小星不伴月，昧旦人赓凫雁诗。”时富溪方悼亡，故有出幅。
　　
　　吴富溪室人卒，予有挽联云：“跃马从军独教之忠，大儿班仲升，小儿汪踦；余芳遗桂特深其悼，早岁孟德曜，晚岁敬姜。”盖富溪长男时从军云南，三男则以革命军战死四川，故出幅及之。又，田东溪挽云：“蜀道盼儿不归，洞胸由执干戈、卫社稷；富溪哭父之死，断肠是搜荩箧、典春衣。”坚卓轮囷，一洗靡靡之音。又，周铁桢挽妻联云：“年凶不死饥馑，世乱不死兵戈，今日考终，亦云幸矣。”语特簇簇生新，惜对幅不传。
　　
　　曹斗宣所作联，有用极俗极寻常语联缀成文，亦若佳趣横生，楚楚有致。兹录二首，一、挽冯淑人云：“人生七十岁有奇称古来稀，更兼多男多富考终，在天何恨；家产五千元以上为今所贵，惜与文子文孙相识，拜母未曾。”二、挽王子豳祖太夫人云：“帝褒尔妇功，咨曰贵州按察使之祖母诰封一品夫人，生荣死哀，真算是上等全福；谁同此家庆，近惟新疆刘巡抚以大臣终养百龄婆子，出忠入孝，共传为吾湘美谈。”按，“家产五千元”，俗语也。时方立宪，以家产五千元为有被选举资格，故引之。又“诰封一品夫人”，寻常字也，而亦故引入，非对幅引出刘襄勤公大臣告终养一段公案，为抟捖以比例之，则出幅亦断难生色，苦心结撰，言言如铸，可以称矣。汪吉占有哭母联，极沉痛，予已采入庚戍杂诗子注内，今复缀实联话。联云：“痛不能穷，地地天天以觅吾母；是何贵更，生生世世以有此儿。”“鲜民”诗后，此为嗣响云。
　　
　　德清俞荫甫以著书擅名清季，世所称为曲园先生者也。其学以说经著闻，虽出曾湘乡之门，而文笔阴柔，适得其反。盖桐城派中姚、梅之类也。俞有挽内子姚夫人联，情文特深曲，录之：“四十年赤手持家，君死料难如往日；六旬人白头永诀，我生谅亦不多时。”尝鼎一脔，可以概其文派矣。清江杨廉生克让为予诵其父悼亡联云：“尚有未完缘，待今世来生，人间天上；可怜无奈境，况花晨月夕，梦醒灯残。”按，此联叫起沉痛在一“待”字，一“况”字。予亦有悼亡联，似亦能茹喟其言。一、长妾李氏云：“仗卿持家，此因恐来世难续；先我正命，其福之过人可知。”二、第二妾傅氏云：“福慧难兼，抛我忽然无语去；因缘太短，怪卿奚事种情来。”三、第三妾李氏云：“百日独逢天刑，见其出不见其入，示寂须臾，君亦太忍；四年三送妾死，无可悲更无可言，悼亡连续，我将安归。”
　　
　　曾文正挽乳母联，脍炙人口者，以言情能由礼也。兹录之：“一饭尚铭恩，况保抱提携，只少怀胎十月；千金难报德，论人情物理，也应泣血三年。”予亦有代某君挽外祖母联，颇窃取其义为篇，联云：“我是少孤儿，问保抱提携，畴则使覆巢有完卵；礼虽不贰斩，任节文隆杀，亦应持私服以终身。”说情恳挚，不必以“少孤儿”、“不贰斩”对文为工也。
　　
　　陈三立有挽某同乡之母云：“岁月滔滔如流，忆弱冠偕文郎讲艺相资，弹指已成散云局；海疆扰扰多故，正秀才先天下而忧之日，椎心不见倚闾人。”又，挽胡母云：“孟献子用古礼居丧，蔑也加人一等；夏少康自外家成立，念之动我百忧。”按，用经文能不陈腐，佳矣。又，湘潭郭子美提督松林物故后，其妾某氏殉焉。李文忠挽之联云：“一死最难，异日何如今日好；千秋不朽，小星竟傍大星沉。”出幅虚衬，对幅实铨，戛戛独造，不愧作者。
　　
　　朱半岩之配吴恭人以己亥岁卒，门人于鸿瑞执庵有代王海峰挽联，居然有体。联云：“相夫子作亲民七品官，众母沦亡，遗爱在汉沔百里；客帝京共倾盖几樽酒，郎君才侠，结交愧荆朱一流。”予亦有联云：“随宦遍汉沔江黄，故老遗民，至今啧传内政；教家媲欧陶颜郝，厨童灶婢，亦共悼失母仪。”田东谿有代麻子厚挽其外兄失妇联云：“仆本恨人，怅梦幻十年，每向婿乡泣故剑；今为吊客，正归来百粤，忍听漆史鼓歌盆。”盖康曾失妇，又适自广东宦归云云。又，萧希鲁挽杜本崇编修母太夫人联云：“才名宜侍从，藉博亲欢，养志澹艰危，远道讹传杜陵哭；天步此迍邅，敢云臣瘁，教忠闻韾欬，归途还恨洞庭秋。”盖编修以拳乱南归，太夫人卒于岳阳舟次云。
　　
　　范肯堂有挽吴孺人联云：“又不是新婚、垂老、无家，如何利重离轻，万古苍茫为此别；且休谈过去、未来、现在，但愿魂凝魄固，一朝欢喜博同归。”一挽顾越艘之次妻云：“以羁孤弱息，归郡国英髦，且笃生瑜珥称其家，灵无恨矣；居帝里豪华，守儒门朴素，又还以旨甘养其母，我故称之。”按，挽女妇作，最易蹈常习故，二联诚不离乎常与故者近是，而却留人目，笔妙故也。钝根人于此苟知使笔，即胜算十操八九矣。又，挽庄秉瀚之妻云：“相夫子以学有大母风，德意所从来远矣；节孺人之丧为王姑寿，孝思与王者同之。”又，张季直挽刘荫人母联，亦煞有别调，录附下：“季能侍养，宦成而仲适归与侍终，以视鲜民，其幸远矣；吾方无父，讣至而君又悲其无母，谁非人子，呜呼哀哉！”按，一字不涉死者，故曰别调。
　　
　　曹斗宣挽从母联云：“陟屺我归迟，同堂莫更登堂拜；倚门人去尽，犹子重为游子悲。”轻描淡写，哀却无涯。又，挽张持白之妻云：“凤雏长大配成双，奈厨下新来，遽摧慈竹；雁序联翩伤弱一，何门前重到，又置生刍。”枯窘题能别辟生路，可云文人慧业。又，曾文正挽刘詹岩殿撰绎太夫人联云：“七州团练使，八座太夫人，爱日忽颓，乡里荣哀天下羡；哲嗣名状元，曾孙新进士，文星环绕，高堂福寿古来稀。”又，挽陈岱云知府源兖夫人联云：“割臂岂初心，是孝子忠臣莫可如何之事；归真无片语，有堂上胯下万难忍言之衷。”一绚烂排场，一呜咽沉着，可云惟肖惟妙。又，左文襄挽欧阳烈妇云：“痛绝未亡人，饿十八日而死；是为烈女子，历千百载如生。”直起直讫，精光四射，与曾作可云二难。
　　
　　清昭文知县陈钧堂挽苏抚吴子健太夫人联云：“一德君臣，同悲爱日；三吴士女，为罢端阳。”盖其时有慈安太后国丧也，故云。然对幅罢端阳句，亦能著其大。又，左文襄挽黄云鹄道员太夫人联云：“一尺布，一卷书，五夜寒灯慈母泪；蜀江清，蜀山峻，十年冰蘖远臣心。”又，张文襄挽凌仲巘知州夫人联云：“橘枳弗能良，剧怜佳妇佳儿，臂肉难充王母药；苹蘩谁共采，空使一弦一柱，泪珠愁写玉谿词。”左作倜傥，张作华赡，皆靠题发挥，不染点埃。
　　
　　范肯堂对联每多迥不犹人之作，盖一枯窘小题，每能发出大议论，龙跳虎掷，其笔妙故也。录数作：一、挽顾伯母云：“贱子无似，德少而辞多，只与郎君同学同志，得母之矜怜，已矣平生，弗俟遭丧犹下泪；大兄有言，亲亡则身老，莫知人间何世何年，于我乎萧瑟，哀哉此语，孰能处变不伤心。”二、挽陈启谦之母孙淑人云：“尝以齿冢二律。受知于当代魁耆，孑然寡俦，女学至今犹否塞；不亲鬓师廿年，自写其胸中郁勃，善哉有子，家声从此卜遐昌。”按，二作断非注虫鱼、谈风月者所能道出。三、挽项腈轩夫人云：“其夫贫也乐，妇可知者；有子贤而文，母何恨欤！”
　　
　　挽妇女联，除言哀言情、琐屑家常外，他皆不能空空涉笔，若稍有一二特别事故，竖笔摛言，亦往往见为异采。胡氏《联选》云：吾乡钱氏妇以地产与某氏讼，妇忖理直，出语绝戆，某氏不为下，且庭辱之，妇大恚，仰药死焉。沈友卿挽以联云：“知耻近勇，虽柔必强，中材犹难，况弱女子；哿矣富人，哀此焭独，三复斯义，告乡先生。”按，下语崭新，不用一帮衬字，尤佳。又，庄秉文编修之配沈夫人，为沈仲维布政之女公子。其子纫秋以进士官中书，改山东莱阳县知县。夫人才识卓越，生平踪迹，半从宦辙。编修官长武，夫人殁于官所。沈友卿挽以联云：“豫章以东，关陇以西，渤海以北，记当年饮饯出郊，车几辆，马几匹，泣数行下；班彪之女，梁鸿之妻，陶侃之母，痛此日挥毫作传，前古人，后来者，请视斯文。”又，某氏既嫁生子，中年忽弃家学佛，家人百计挽之不得，年八十卒。生平于所善辄热诚许与，虽危难无畏怯，其所不善则嫉如仇。庄繁诗女士闲挽之联云：“勘破儿女便是英雄，英雄结果，恃有勇猛心，决成菩萨；呕出肺腑赠与知己，知己无多，愿历百千劫，相忘恩仇。”此联无一字及巾帼掌故，是谓别裁。又，无锡王仰之挽马贞女云：“魂兮归来，真吾儿妇也；死而不朽，其在斯人欤！”又，粤督何小宋璟挽其夫人联云：“缘法尽三生，记曾割臂疗姑，愚孝回天吾不及；别离能几日，纵使爱身为国，久居重地老何堪。”
　　
　　田东谿之母太夫人年八十始卒，东谿名德皆由母教，殁后挽联佳者如云，兹拣录之。一、松滋雷以动云：“友之云，师之云，我交嗣君，见澹台一流重望；德无极，寿无极，天佑大母，俾洪范五福考终。”字字匀圆，铢两不迕，名作也。二、清江杨师让云：“愿读书，不做官，非此母弗生此子；焉用文，与偕隐，闻其语及见其人。”三、石门李执中云：“论国兴亡与劳逸攸关，识烛隐微，今庶几鲁敬姜不死；揽辔慷慨有澄清之志，谋诒孙子，吾犹见范孟博其人。”四、安乡袁潮汉云：“严断仉机，敬同却馌；明征刘传，幽表欧阡。”五、单盛丙云：“论学不如，辱交刚深，我与嗣君，差近莫逆；匪私之哭，维德是诔，今悲大母，直逾所生。”六、王丽生云：“仕养勿愿，菽水亦甘，非此母不生此子；节孝之功，诗书以报，观其天而知其人。”七、朱经营云：“有子能文，横大湖以西，异军特起；何人濡笔，踵天禄而后，列女续编。”八、汪道丙云：“走乡关一百里求师，俾兰墅渔浦与附名，万善称亲，知其所自；萃弟子三千人葬母，如邹峄尼山之盛事，四方观礼，莫敢不哀。”九、郝泽模云：“失天代天，有孤儿可儿，云霄眄一鸣，命也难知，大孝竟悭禄养；食我衣我，视半子犹子，卵翼已三世，母兮不作，寒门何恃生存。”按，汪系东谿门人，郝系东谿姊丈，故所作一端凝，一悲咽，均曲曲肖题，不溢累黍。
　　
　　予亦有挽田太夫人联云：“孟子大儒，成由三徙断织；泷冈隐德，襮以孤儿表阡。”似尚若坚凝。又作二首，一、代某云：“侃子密孙，一门有曜；鸿妻仉母，千载同归。”二、代何业新云：“经师郑众，人师程伊川，我交嗣君，只欠抠衣一拜；早岁鸿妻，中岁陶侃母，谁传列女，又添特笔数行。”又，赵汝魁挽云：“皇帝变法图强，家庭一部尤为政先，列女可师，兹其代表；爱孙捐躯报国，功罪千秋尚待论定，九原相见，今复何时？”按，母之孙邦璿，庚子就义武昌，即世称唐才常汉口起革命者是也。予又有代聂之澜联，论调亦若别致。联云：“却之馌，乐之羹，仉之机，德并可见；徐有刍，范有史，刘有传，曜当无穷。”又，黎成前联云：“周德匪财，苦节视巴寡妇略异；光幽有表，雄文比欧阳公应同。”出幅引《史记》作翻，是为抬高一层作法。
　　
　　范肯堂又有挽侯氏姊联云：“昔先君末命，权可为经，以义定名谁敢废；恨吾母新丧，轻不加重，称情持服竟无由。”援引礼经，系铃解铃，岂俗儒所能梦见。又，挽姨母联云：“妾有美，妻道光焉，终能有子析薪，真足快心贤孝事；姨之亡，母族尽矣，记得为儿挑菜，不堪回首乱离年。”又，挽孝嫦联云：“比之二祖，轻若鸿毛，亦使肝肠不可忍；望汝一归，艰于马角，岂其魂魄又能飞。”按，玩联中语意，孝嫦盖其亲属，或女，抑孙女，待考。又，吕少牧挽嫂氏联云：“嫂来归，我甫九龄，回首当年，相依真似母；病不起，今止一月，伤心至此，何以慰吾兄。”不使一典，自能骨立开张。予亦有挽庶祖母联云：“嫌殴庐陵泷冈阡文，顾基恩勤，述未尽也；续刘才甫章大家传，提携保抱，痛尤过之。”又，挽先妣太孺人联云：“生难遂一日欢，死偏后一日归，综亿万数世界无母之人，恨奚似我，痛奚似我；朝出听孤儿哭，暮入看孤儿长，绎三百篇鸱鸮毁巢所咏，恩实如天，勤实如天。”又，挽张氏妹联云：“汝壮年，我盛年，背面倏吞声，愿再世团圆，更为兄弟；生薄命，死非命，善缘成孽果，任九原磨折，莫作女儿。”
　　
　　王子章有挽朱仲仙金镕母夫人联云：“侠而兼儒，有子亦王彦方，亦郭翁伯；才不掩德，诔母曰巴寡妇，曰桓少卿。”下笔奇兀，迥不犹人，故可贵。又，澧县夏少廷母夫人之丧，予有挽联云：“五福大母诔；二子天下才。”对幅指少廷兄弟言也，似尚不吃力。田东谿挽女妇联亦多佳篇，如挽王相廷母太夫人云：“堂上文宣，空留纱幔；军中伯约，忍忆当归。”挽王秀琳母太夫人云：“缞抱及今全两孤，垩室义嫠，纱帷贤母；萸囊无术避重九，秋花晚节，寸草春心。”挽康子厚母太夫人云：“撤缮惠曾分，贱子愧郭林宗，令子过茅季伟；悼亡诗又续，今人见王文简，古人忆元微之。”挽安勉卿母太夫人云：“宦业一再传，而澬而嶷而章贡及沅，吏兵半资内治；范畴九五福，曰富曰寿曰考终好德，巾帼此号完人。”盖安自官辰州营千总，其父则官宝庆永州营游击，其兄又官铜鼓营同知也。出幅一一铺序，如数家珍，而却不见其累赘，笔妙故也。又，田锡三挽女学生李镜蓉联云：“茹缇萦痛，及书未陈，叹老父远羁，此生永隔；具左芬才，而年更少，胡昊天不吊，吾道安归。”按，李之父曰懋吾先生，名执中，石门举人，前众议院议员。洪宪酝酿时代，以九江之役解散议会名，捕议员之籍国民党者，执中亦在捕内，遂走日本。其后袁下令自陈者免议，藉收人心，或代执中自陈，捕令获取销，执中在日本通电，谓自陈系他人伪为，亡命某之愿也，他非所知，可谓铮铮佼佼一强项铁男子矣。予与别七八年，乃今有淑女能读书，而又以短命前死，援笔系此，忽忽若感怀百端。
　　
　　挽妇女作典矞堂皇，最不易臻，惟曾文正联尚能几此，兹录数作。一、挽毛寄云太夫人联云：“诀别夫君十七年，如今泉壤相从，道有子为黄门给事；痛哭慈母一千里，尚愿水浆少进，留此身立青史功名。”二、挽粱俪裳太夫人联云：“八年九子四登科，更芸馆齐名，相与掞藻摛华，合众口曰难兄难弟；万里孤云一回首，痛萱帏永隔，尚冀节哀顺变，留此身以事父事君。”三、挽萧汉溪提学太夫人联云：“四年使节甫归程，岂期游子春晖，寸草难留三月景；八十老翁应破涕，为道文孙秋捷，佳音报与九原人。”按，各作均轩磊排场，各如题分。又，吴挚甫挽陈伯平太夫人联云：“生存百岁入图书，早岁鸿妻，晚岁文伯母；将养诸儿尽才俊，小儿召父，大儿朱云师。”又，挽日本中岛成章太夫人联云：“郎君学问具神通，起自震旦包东海西海；阿母慈悲真智度，疑与摩耶为前身后身。”按，此作可云大言炎炎。又，门人徐同初钟衡挽宁乡陈汉元家鼎母太夫人联云：“居燕匿津徙申，三迁告终，泷冈表付谁人与续；覆满倒袁伐段，百撼难折，陈汉元非此母不生。”亦自抒写大方。
　　
　　挽孟莼孙母张太夫人联，已具上录。今又录夏敬观联云：“忧国之陨，闻诸周嫠，不幸预言今果验；有子皆贤，是真孟母，凡兹遗行俱可传。”又，杜子柟挽寿孝天夫人联云：“又见菊花开，奉倩神伤，应忆前吟增怆楚；莫悲圆月少，向平愿了，会看后口有团圞。”态度翩翩，亦若多姿。又，骨肉死丧哀挽之词，最不易着笔，但其工者往往入人心坎，婉恻动听。如胡君复挽从女弟佩秋联云：“把酒凭栏，要把吴淞翦；生天成佛，未输灵运才。”自注：“女弟前此来沪，曾与之小宴餐馆，故有出幅。”
　　
　　悼亡之作，旧传丹徒程德祺一联极为深痛，录之：“苦我尽头，只余薄命糟糠，亦归天上；劝君来世，不是封侯夫婿，莫到人间。”又，阳湖许太眉联云：“人道我偕老百年，谁知吃过万苦千辛，怆五十载夫妻今撒手；古穷民无子曰独，胡尽夺汝九孙三子，剩十一龄孙女哭伤心。”按，此联字字悲咽。又，黄镜湖妻卒年八十，郑禾生代挽联云：“你去乎，你有多少说不尽的苦衷，须知琐屑家常，即到百年犹未了；吾老矣，吾亦断无历不完之魔劫，惟愿从容杖履，待予一路赋偕行。”又，某氏联云：“七八载夫妻，少米无盐空嫁我；三两个儿女，大啼小叫乱呼娘。”又，某氏云：“卿竟死矣，十八年絮聒难堪，免得枕边翻旧案；我有忧焉，五百载轮回易转，还妨身后续前缘。”按，对幅翻空，与退之“照壁喜见蠍”句同工。
　　
　　茶陵萧锦忠挽沪上某校书长联，久脍炙人口，人袭其体为谐联，亦层见叠出。予卒嫌原本堆垛，近似词费。今从胡氏《联选》见黄摩西挽所欢联，长幅过萧作，而一股劲气滃溢楮墨，是为言情有数文字，录之以饷来者：“鸳鸯待阙廿三年，绝艳眷惊才，问眼底乌衣马粪，龌龊儿郎，谁堪檠架？奈氤氲使者处，未注定正式姻缘。雾鬓风鬟，乍谢牧羊憔悴；绣襦甲帐，又临跨虎危疑。明月易奔，小星难赋，十斛珠聚作六州铁，谁实为之？例诸钟建负我，宁畏鸩鸟微言？网取西施赠人，原出鸱夷左计，矫情成薄幸。猛回首前尘，半霎绿叶绯桃，钿盟都误，更累卿赍志而终。豪如牡丹王，烈如芙蓉神，痴如茶花女，欲界魔宫，种种悲凉历史，印遍脑筋，怎一个愁字了得！　鹣鲽忘形五百日，感恩兼知己，较世间熨体画眉，寻常伉俪，尤觉绸缪。在专制社会中，算略遂自由目的。拗莲捣麝，但拚并命迦陵；善病工愁，忍听断肠杜宇。红霞偷嚼，绛雪无灵，七香车送入四禅天，嗟何及矣。从古旷代丰姿，断不双修福慧。奚况书呆寒乞，岂宜永占温柔，暂别即长离。最伤心通替，重看朱樱翠黛，玉色犹生，尚向我含颦若语。始以横塘曲，继以上云乐，乱以华山畿，笙朝笛夜，喁喁美满名辞，荡为血泪，剩几声魂兮归来。”按，通幅玉白花红，亦矜炼，亦名贵，必若此方尽长作之能事。
　　
　　王志初有挽组武女校某学生联云：“道韫由来多才，偶尔小吟哦，弟虎兄龙推独步；颜渊不幸短命，倏焉大解脱，澧兰沅芷陨孤芳。”语特悲咽，耐人往复。又，挽某女助教联云：“班昭史笔，道韫诗才，读列女诸篇，后劲前茅，芬芳长在；屈姊砧愁，湘妃竹怨，散离骚一曲，美人香草，今古同哀。”按，此作匀称中而具芬馨之调，挽妇女作不易觏之制也。女弟子张中方翩定，予长县女校时学生也，其名与字皆予所命，性聪明静穆，读《四子书》及班昭《女诫》，均粗解其义，作小楷瘦丽可观，尝缮予所作《诗话》，甚工整。与予女孙世贞为同盟姊妹，故予视翩定亦犹吾孙女也。县女学萌芽，无人才，有翩定方期其为后来之秀，不意今年夏历十月三日染疫遽死。其死也，予代女孙挽以联云：“不幸为女儿，不幸聪明，又不幸以三日寒疾失汗死；可怜诸姊妹，可怜父母，最可怜是一门纵声聚哭时。”其从兄权亦挽云：“其生无一事不动人怜，即无一事不称父母伯叔之心，一病竟戕生，岂少慧故无寿者相；频死系百端足见汝瘁，所系百端盖综米盐金钱之细，百般都属命，愿再来莫作女儿身。”权又代弟挽云：“百事躬，佐诸父持家，咸称生非男子；一呷药，是谁人杀姊，毕竟死误庸医。”按，死者病时疫热症也，医误投以热剂，病加剧，又投以寒剂，庸医杀人，联盖实录也。权又代其妹挽云：“衣艰食难，又兼此大兵凶年，无短无修同旦暮；我嫁君死，最难堪弱弟稚妹，不知不识侍爷娘。”又，翩定从姊名所字翩止者，亦予女弟子，亦挽云：“再为姊妹待来生，痛极姑悬愿望；独弃爷娘即长夜，瞑时定惹徬徨。”
　　
　　前澧州知州朱捷丞其元在官署悼亡，有自挽储夫人联云：“积病以多劳，既忙婚嫁，又窘米盐，复追随夫婿宦游，只累他巾帼一个人，送到土中呼负负；藐躬之不死，远念祖宗，近怜儿女，更关系地方民命，待做完国家诸大事，再来天上会卿卿。”按，朱，吴人，清末官澧州，联语惋痛排奡，一字一泪，合作矣。又，谢春轩挽储夫人联云：“佐使君五马南来，搜箧赈奇灾，民苏未久夫人死；痛此日八鸾西去，盂兰届胜会，鬼哭犹铭太守恩。”盖朱官澧，值大水成灾，后夫人卒又以七月云。
　　
　　醴陵李若淮隆干戍吾县日，喜言诗，近函示一联，极为壮伟，联为挽死难某排长之妻作。中华民国七年，大庸乱如沸，副使军队辎重船十七艘被掳，诸官眷与焉。事后由当地绅士调停，出重金为赎，次第脱归，独排长夫人死之，亦异采矣。联云：“宁为玉碎，毋为瓦全，一死振军心，沮冠胜五千毛瑟；不作雄飞，肯作雌伏，孤生辱人纪，成仁壮十六天门。”按，对幅“孤生”句作反拍之笔，上下文得此捩挈，都作作成光芒，死者有价值矣，特当时赎归之生者，读此不知作如何感想。
　　
　　录《联选》挽妻联三首。一、潘四农云：“吾家妇不易为，卿尚孝友同心，一室未闻来间语；今日事谁能料，我便期颐终老，百年难补有情天。”二、九江罗伯诚裕樟云：“劳劳三十年，君独贤，百事乖，百事哀，清夜只余呼负负；茫茫九万里，吾安适，一身病，一身老，仰天谁与和乌乌。”读此不啻哀猿之肠寸断。三、某挽妾云：“问当初着甚来由，不薄幸，真薄幸；到此日真成陌路，是姻缘，非姻缘。”语殊酸楚，哀而不怨。近见吴岳镇挽姨母联，亦哀而能工。联云：“孤苦一生，论命较狄梁公姨母为薄；瞻依半世，表阡与欧阳子泷冈应同。”
　　
　　邓云鹏室人自日本归，卒于黄海舟中，屯艮有公挽一联云：“有客悼亡，年年白雁黄花节；招魂何处，夜夜青天碧海心。”着语能不粘滞，可贵。余有挽桑植贺云卿营长母夫人联，代怀初云：“譆譆出出成灾，趣母死于无救；烈烈轰轰杀贼，愿儿功其有终。”盖母死前，群盗纠党，纵火烧其屋也。又，代杨云：“百事悲君，维夫子所吞声曰贫贱；一心杀贼，愿郎君更努力立功名。”时贺之太公在堂，故有出幅。又，代卓云：“母完五福死；儿号万人雄。”又，唐宥在挽莫星次之夫人联云：“衍九畴范考终，试论富寿康宁，备福孰如大母；从六诏滇致诔，应喜文章仕宦，不材尚肖先师。”盖唐官云南，星次官山西，仕宦肖师云者，宥在与莫为师生也。又，挽检察官之母联云：“举案梁鸿妻，截发陶侃母；书名刘向传，表德泷冈阡。”两方面硬诠，所谓大劈斧法也。
　　
　　相传有孤女适人后，亲属凋落，母兄分遗产与之，及死，族兄挽之联云：“外家中剩有几多人不堪指数，天方蹶兮，岂料忧患余生，长向幽冥作团聚；重泉下休把未了事挂在心前，言可复也，忍令零丁幼子，惨遭颠沛没安排。”语极痛恻，字字沁人肝脾矣。又，姚文柟挽于瑾怀室人于张组完联，亦与同工。联云：“十九年内佐称贤，曾共陶潜仕隐；二千言藁砧述悼，不输孙楚情文。”瑾怀于组完女士之逝，刊有《哀挽录》，诗文词各体皆备，精悍之作特寥寥，盖终为题所束缚也。兹录数作如下。一、蒋维乔云：“于法应铭，亦曰女有士行；无本不立，可知道在家庭。”二、孙洪伊云：“葛谷栖华，藻滨毓德；瑶台掩缛，宝瑟生尘。”按，十六字虽华缛，却如金之百炼，佳制哉。三、蔡文鑫云：“当年烹茗挑灯，北固看云，分劳有约；暇日艺兰植菊，西湖明月，虚愿难偿。”四、罗树生云：“为政记河阳，诗篇仍洒黄门泪；伤怀思锦瑟，春事休开白奈花。”五、沈秉厚云：“向年京口烽烟，与夫子惜别江头，慷慨以为国为民相勖；此日海天风雨，怜吾友孤栖客馆，涕泣道无家无室奈何。”按，此联票姚轮囷，惟上下幅夫子、吾友句少若合掌，严格求之，未可苟假借也。
　　
　　龚定庵诗文为清嘉道转移风气之大手笔，内国到今称之，无异词也。惟对联不少概见，兹录其挽吴红生夫人联云：“风雨我频来，忆昨宵宾簋朋尊，屏后捣重阳菊叶；佩环仙去早，祝来岁绣绷文褓，墓前拜寒食梨花。”盖吴三十无子，定庵官京师，与之往还极密，故云，然词采则富丽极矣。又，张啬庵挽沙健庵之母孙太君亦自遒上，联云：“相夫教子与八顾为伦，世界相胥，岂止名翰林而已；令妻寿母于一身是备，良史有作，抗议古列女无惭。”又，蔡冶民挽金孝节太君联云：“视母当如师，恤纬茹荼，清德岂惟巴妇节；生儿不见父，覆巢完卵，女宗再造柳州贤。”又，张啬翁挽恽崧云巡抚太夫人联，劲气盘纾，似箴似赞，联云：“惟子孙皆显贵而有令名，若史氏家褒荣，是真丰福；慨时事自道嘉以至今日，想太夫人闻见，当如故书。”
　　
　　挽妇女联，惟情胜故多哀，兹类系数首。一、吴柳堂哭亡女云：“吾婿无生悲，念地下相随，代奉舅姑终妇职；汝生何太促，痛天涯远隔，不闻父母哭儿声。”二、孟心史代挽龚宝铨之配章夫人联云：“家传伏胜之经，无奈斯文天将丧；忧在宗周之陨，不却视息世何心。”按，章为太炎先生息女。乙卯，太炎被锢于京师某寺，夫人往省，自经于锢所，故联语痛极。三、胡君复之兄运生代五妹挽七妹云：“天生同命鸟，中道分飞，从今后想当初百八牟尼，数难尽历历心头事；我亦可怜虫，频年多病，问何世再相见三千世界，料不定夜夜梦中来。”其痛至骨，我读亦为酸鼻。四、刘念真挽胡君复从女联云：“十里梦儿亭，惨惨劬劳，心伤粱妙士；一曲江神子，哀哀生死，肠断苏长公。”五、君复戊午岁挽其三娣云：“可怜汝辛苦支持，竟抛却慈母良人儿女童騃去也，吾家娣姒强半凋疏，将谓殷忧损年，则前死者其又何说；重念这泡幻身世，倘悟澈冤亲萍水仙凡因果否耶，当日门庭几回桑海，敢吁上苍悔祸，把已往事聊作达观。”按，此作以瘦硬之笔写郁屈之痛，字字忏悔，亦字字雄豪，名制也。又，君复代三弟挽三娣云：“茫乎大千界中，作么生过去现在未来，光阴弹指，无穷愿望，万种凄惶，佛言不可说；逝矣二十年后，再相见吉凶悔吝祸福，变迁何常，如此门庭，这般儿女，君意我能知。”按此作最遒上，对幅落句五字，耳之峡猿肠寸断矣。
　　
　　女妇死烈，挽词最易着笔，亦最能呜咽，亦类录数作。一、如皋刘知事焕之犹子某死沪上，其妇殉焉。沙健庵挽以联云：“舍生取义，自古烈丈夫所为，今也何时，得斯女子；激浊扬清，为我贤令尹之责，伤哉此事，见诸佳人。”二、资州某妇夫死，族人将逐妇、死其子，妇仰药焉。事闻家获无恙。南溪包弼臣撰坊联云：“牛衣里唤不起故夫魂，痛哉积毁骨销，苦逼穷嫠归死路；鸩酒中强换得孤儿命，幸矣覆巢卵在，争回血祀洗沉冤。”又，某君联云：“殉夫为子存，殉子为夫存，守节五年，而事毕矣；全身则名毁，全名则身毁，衔冤一死，其遇悲哉！”三、绍兴烈女陈宛珍殉未婚婿死，徐仲可挽联云：“天荆地棘，人世将安之，毋宁死；室异穴同，其愚不可爱，真自由。”二十四字，倚天拔地矣。又，胡君复挽云：“名节陵夷，不生侠丈夫，乃仅见奇女子；因缘注定，此是同命鸟，莫当作可怜虫。”亦如生铁铸成。
　　
　　挽女妇联亦有端凝浑重者，录如下。一、胡君复挽徐果人之母联云：“蓝尾方春，朝乘西母斑龙去；白眉有季，夜祷南天墨绖回。”自注：“果人才最高，于兄弟行中，班最少，母死，方供职云南督军署，故有对幅。”二、王云五挽某夫人联云：“最难偕老稀龄，重堂看列笏；尚有朝飞一操，枯泪听哀弦。”三、胡君复挽汪曼锋母夫人联云：“赖贤母辛苦艰难，以有今日；惟令子悲哀顶礼，而白佛言。”盖母好佛云。四、张元济挽刘坚匏夫人联云：“七略灿然，子绍校经中垒业；二门籍甚，世传志墓彦升女。”五、黄绍芳挽郭远堂总督伯荫母太夫人联云：“授经随纱幔诸郎，数末座少年，曾许黄裳堪大器；来吊具生刍一束，幸南州孺子，得交郭泰是儒宗。”盖太夫人识文字，其夫设帐，太夫人亦亲督课。黄与伯荫皆从问字也。又，张幼樵佩纶挽黄漱兰体芳母太夫人联云：“范孟博立朝有声，尔母曰有子若兹，我瞑目矣；张江陵夺情未忍，天下惜斯人不出，如苍生何。”语气亦自洋洋洒洒。又，胡离农挽王昆冈连长母太夫人联云：“与嗣君谊属同袍，每把酒谈兵，获聆画荻教；惜出祖缘悭执绋，为孤军远戍，却愧束刍人。”良若不腐笨。予亦有代挽联云：“勘儿从军杀贼；祝母成佛生天。”亦似概括。
　　
　　庚子党狱，余以飞诬挂名，系长沙经岁，方狱急时，曾伏县九谿亲串安姓宅半月。今二十年，朝市易矣。安母曰方太夫人者病殁，讣至澧，予制一联云：“作亡命蒙庚子冤，复壁匿人，十日鱼羹感亲馈；遇故夫告辛亥变，横流沸地，九原龙血话新闻。”似不枯寂。又，代挽云：“生小兵家共郎君，俎豆儿嬉邻三迁，恰同仉母；苍茫故里经累岁，潢池盗扰刍一束，来吊郭家。”搬典似尚异泥兽。相传清荆州某将军宠一妾，徐州人，后将军死，妾殉焉，或为联双挽云：“大树忽倾，泪堕羊公碑上；小星同殒，魂归燕子楼中。”面面俱到，毫不吃力，佳矣。又，蒋在台挽某夫人联云：“大家有文，传入列女；长陵不死，嗣为神君。”按，死者通文墨，故有出幅。又，聂伯毅曾祖母之丧，桃源郭兰孙举人世钦挽以联云：“达于庄周，输所天偕老；国有颜子，非此母不生。”特为典实，对幅指吾友潇浦立论也。
　　
　　伯毅《联语》，录方地山挽袁项城某夫人联云：“惟母乃邦人所瞻，子孙众多，为颂雅南无愧色；忆昔待蒙师以礼，岁时馈问，至今肴棱有余甘。”下语亦能不落甜热。临澧辛翼如汤藻为予言，清道咸之交，吴县举人某有文无行，尝盗其县仕宦巨家一寡归，密偕之逋逃，巨家遣武士追及之，某死力相搏，卒同逸。自是县人皆不齿之。每入会试，京朝官均屏不出印结。某因堕落，后寡妇死，某挽之，联云：“前世孽缘今世了；他生未卜此生休。”语自痛切，亦能忏悔。
　　
　　临澧林伯渠祖涵之母李太夫人之逝既六日，伯渠始归。予为挽联云：“丁巳护法，起西南师，喜谢家玄建旗，儿亦并辔驰驱，财政长沙记手莞；庚申纪年，逢浩荡劫，痛孟母仉捐馆，人皆束刍吊唁，楚辟涔澧续招魂。”按，丁巳起义之林、刘，林即修梅夫人从子也。又，谭浩明为联帅时，伯渠实长长沙财政厅，故两及之。予又代夏劭存挽云：“同盟会记日本神田，我与郎君附尾诚碌碌；泷冈阡待庐陵大笔，母之懿德丽牲不寥寥。”按，孙文昌同盟会于日本，夏实与，其后伯渠乃加入。自意能言其大。同时挽者如澧县黄博之兆镇云：“其断织非贼恩，算太君教孝作忠，为吾国裁成人物；不绝裾起护法，愿哲嗣节哀顺变，留此身整顿乾坤。”按，着笔亦寻常屐齿耳，惟其烹炼能洗庸熟，故若光景常新，此学人折肱之技也。按，黄清生员，曾任新闻记者，予诗“新闻记者把降旗”，即调博之之作。又，安乡李钧吾成蹊挽云：“望泰山云，五千里江海迢遥，痛儿晏归六日；拜彭家幔，十七年门墙追逐，诔母敬续八哀。”按，钧吾甲辰年曾受学于伯渠之父小仙副榜，上下皆实纪矣。予又有二作，一、代杜云：“日本结交，戏语称儿平秀吉；泷冈表德，雄文述母欧庐陵。”二、代司马云：“非有此母，不生此子；亲惟曰姨，哭故曰私。”亦各实纪其生平。
　　
　　庹尊素有挽田东谿母太夫人联云：“融中西学派以会其归，群称永叔先生，成由荻画；夺溇澧女宗而速之死，岂独伟元弟子，读废莪诗。”是为大气包举之作。又，挽从嫂联云：“能忍人所难，论妇德称吾家之表；得先夫而死，据恒言则嫂福良多。”楚谚有福之人夫前死，联及之，愈见笔妙。予近挽汪母某孺人联云：“丞相胡同，满素车白马；元家宾奠，悼荩箧金钗。”盖死者行事无闻，其讣告有丧居北京丞相胡同，故拉入之，亦弄狡狯之一手法也。又，代挽鲁涤平母太夫人联云：“招魂隔玉门关，称未亡咏鸱鸮一诗，论定盖棺，母德完德；浴血斗夫彝水，为护法领貔虎百战，曲赓破阵，儿功首功。”按，鲁之父以末秩死宦新疆，故出幅及之，对幅则实写宝庆逐张战功云。又，挽唐牺支祖太夫人联云：“万马下宜昌，生及见孝孙乘风云革命；九畴衍洪范，史特书大母备富寿考终。”辛亥之役，宜昌后武昌九日独立，即牺支为领袖。
　　
　　《联选》三集云：清隆裕太后之丧，京师开追悼会，挽联数百。某君一联云：“后亦先帝之臣，本变法心传，遂公天下；礼为旧君有服，矧共和手诏，尚在人间。”归美辛亥禅政，是为颂中肯棨。又，胡君复代庄百俞挽蔡松如母杨太夫人联云：“佛说一尘一劫无量无边妙莲花化身，德门麟鸾代兴，亦复如是；南无大慈大悲救苦救难观世音菩萨，人海蛟鲸肆虐，母兮奈何。”扫尽谀颂，故走窄路，是为极用意之作。又，何芸卿挽庞烈妇钱孺人联云：“誓地下从藁砧，峨峨泰山，一死增重；恨人间少精卫，茫茫大海，此恨难平。”又，挽陈烈女宛珍联，一、吴善卿云：“在天比翼鸟，在地连理枝，可以成仁，可以取义；不愿同日生，但愿同日死，吾闻其语，吾见其人。”二、寿孝天云：“至性乎，至情乎！激叔季之天良，功同东汉投爪女；妻道也，臣道也，从夫君于地下，贤比西山采蕨人。”三、江阴程宝菁云：“父母之命，媒妁之言，采礼即行，全乎为妇；谷则异室，死则同穴，葩经垂训，烈哉殉夫。”按，三十二字可抵一则烈妇传。四、寿棨云：“妇若是已难何况女；古如斯罕见不图今。”按，白描殊短劲扣题。五、某君云：“是中华道德所放之色采；为民国伦纪先植其根基。”亦若严重。
　　
　　挽女妇联，言贫苦易，言富厚难，且言哀易，言富又难。有之，则李洞庭澄宇代金勉齐哭祖母云：“母氏早捐帏，赖祖母抚养躬亲，日短报刘，未读陈情先涕泪；男儿须报国，愧孙男遥陈薄奠，天方授楚，愿多杀贼当牺牲。”末七字可云豪气勃勃。至于言哀累唏之作，一、李幼清曰廉挽堂姊云：“母家中落，变为颓废园亭，一水苇杭归不得；姊氏云亡，追感衰微门户，同根花萼剩无多。”二、顾晴笙代侄挽女兄云：“迩来爷娘姊弟俱亡，弱植相依，异地幸留豃饭处；昔之田宅奴婢略尽，遗书尚在，他年容有大门时。”三、胡君复挽外姑联，注言“两赋悼亡，杨氏外姑之殂，即为哀女故也”。联云：“骨肉怆痛，如沸如煎，母语我宁愿再生，伤哉怎样境地；尘世因缘，是真是幻，吾知之未能自遣，耗矣又当奈何。”字字秾侧笔劲足，达此亦何伤文言。
　　
　　女妇挽联有作弁冕堂皇语者，亦类录之。如王湘绮挽常晴生母云：“以不死济忠臣烈妇之艰，虎口夺诸孤，鞶说衿缨齐绕膝；当中年见国家兴亡者再，鹫峰参六观，老生病苦不关心。”吴劭芝代挽欧阳母莫太淑人云：“鲰生焉敢望东坡，六一翁奖借殷勤，谓此子也才，能得船山言外意；贤母亦知爱公瑾，八十载起居存问，痛于今不见，空登孙策道南堂。”广东自治会挽康南海母云：“归来有国，飨祀有家，此日鲁嫠无遗恨矣；希圣难兄，成仁难弟，昔年孟母实育成之。”又，何颂华挽潘廉伯举人太夫人联云：“膝前乃有佳儿，能将邃学艰辛，长此养亲兼养士；地下若逢吾母，为道宦情平淡，不堪医国只医人。”按，潘以教授养母，何则卸海宁、慈溪知事职初归，兼以医活人也。故上下幅及之。杨悌挽赣关监督沈葆儒母潘太孺人云：“板舆所至，有两地名湖，谁知歇浦归帆，回首春明成一梦；桑海以还，见诸郎行马，此后泷冈树表，尚留遗范式群伦。”胡君复挽徐镜澄母太夫人云：“长安落落，三五朋交，比来强半失母，往事摧心，吾生茹痛久矣；大节峨峨，万千辛苦，孝子能无永怀，百年弹指，佛说报恩善哉。”朱蓉生挽缪小珊母孙太夫人云：“噫吁嚱蜀道蚕丛，当年巢破卵完，辛苦贼中来，竟重见藁砧天末；逍遥游北溟鲲化，有子珠零锦灿，文章千古事，独难留寸草春晖。”按，诸作均珠落玉盘，燕雀铢两相称，然不读书者望见之，则苦跟缬舌缩，此宜白话文家之亟揭革命旗也。予亦有代徐同初挽胡经武母太夫人联云：“老革命一刀逃，出没鬼神，生知滂母喜；好家居群儿坏，飘摇风雨，死重鲁嫠忧。”盖经武与朱遯初同为桃源革命巨子，出幅滂母翻用，似较有劲气。又，挽省议员周砥如道藩母太夫人联云：“无端数出数入大兵震惊，动魄频闻野外哭；岂但一人一家阿母坊表，吊丧待谒道南堂。”按，澧水流域兵祸至九年而始亟，故出幅微及之。又，代李钧吾挽云：“偕才郎作汗漫游，犯大雪重湖，朝长沙，暮汉口；吊贤母续呜乎诔，持生刍一束，奠斗酒，荐只鸡。”运典似尚无笨相。
　　
　　胡经武母丧营葬，予既为撰行状并代拟联语矣。兹又挽一联云：“辛亥汉口南北停战，谁操纵之，有儿三寸舌胜百万兵，国乃由此立；泷冈庐陵死生特书，称仿佛也，壮我一家言系十数事，文竟藉人传。”按，经武以倡革命被捕系武昌狱，辛亥反正始获脱，即任鄂外交部部长。汉阳陷落，省墉受炮危急，经武乃驰说外交团提议停战，即衔正代表使命与清使唐绍仪正式签字。中华民国之存亡，此盖一大枢纽焉。又，代某挽联云：“陶侃入州，儿官其一；泷冈千古，母德不孤。”盖经武民国初尝官山东都督也。
　　 

卷十一
杂缀一
　　以格言入对联，最能发人深醒。记朱恂叔师数联，一云：“厚性情，薄嗜慾；直心思，曲文章。”一云：“诚意正心，只四字学；读书静坐，各半日功。”一云：“戴天履地并称才，七尺伟然，须作几分事业；往古来今中有我，百年易耳，当思千载姓名。”又，记某氏联云：“发上等愿，结中等缘，享下等福；向高处立，在平处坐，从宽处行。”又，《聪训斋语》一联云：“富贵贱贫，总难称意，知足即为称意；山水花竹，无恒毛人，得闲便是主人。”又，曾文正联云：“立千仞巅；慕鲁连子；无片言妄，希司马公。”又，钱南园通政沣联云：“爱半文不值半文，莫谓世无知者；作一事须精一事，庶几心乃安然。”又，田东溪联云：“于进步中求退步想；在忙时节作闲时游。”均质朴近箴铭。予亦有联云：“此心不滞物物，囿事事；于道求出天天，入人人。”
　　
　　大庸王壬生正煦壬辰见赠一联云：“更从何处得一妄语；每于介中见其和神。”生造古劲，得未曾有。特以施之不谷，则无一似。记县人刘霖溪长城断皖南日，李祖惠赠之联云：“观天地生物气象；听士民戴上讴歌。”亦极浑成，即此可见刘治县之政。又，旧笥对联云：“种树类培佳子弟；拥书权拜小诸侯。”又云：“夏鼎商彝，秦碑汉瓦；刘略班莪，贾策扬经。”亦质实可嚼。
　　
　　宁乡崔晦贞暕工分书，予见其一联云：“静几明窗参太极；孤灯夜雨读离骚。”闻系崔自作，然却佳。崔为人孤耿傲岸，以举人官贵州知县，不谐于上官。坐事论戍，至武陵病发，疆吏为请，留寓沅上，卖书画以自活。庚寅辛卯之间，予访之武陵，邸屋尽支四壁，犹为予哆口语天下事不倦。尝示予杂诗，有“笑指浮云几点横”句，顾言曰：“浮云者，今世之七八督抚也，子谓其直，一吷乎因。”相与黯然。崔最不喜西学，舶来物品，概屏不御。盛暑见客，犹曳大布，真所谓狂狷之伦也。近又见万寿宫屋壁一联云：“一篱秋老蛾眉豆；三径晴供鹰爪兰。”亦新颖不凡。又记二联均极朴峭，一云：“小窗多明，使我久坐；入门有喜，与君笑言。”一云：“古鉴照人，如汤沃雪；春雨润物，自叶流根。”
　　
　　友人陈吉甫纪善有一楹联云：“事到万难，必须放胆；理无两可，总要平心。”说理特真朴。又，某联云：“看透人情知纸薄；经多时事觉山平。”反衬语绝有致。予亦有赠广济刘蓟生公子寅淑联云：“随缘穿衣吃饭；切实作事为人。”盖亦作朴语而不似者。又记二联，一云：“汾阳大富贵亦寿考；庐陵畜道德能文章。”一云：“大海有实能容之量；明月以不常满为心。”摆落一切，然不知为谁氏之作。
　　
　　前慈利知县柳万泰有元宵灯联云：“愿富岁斗米十钱，官吏乐民民乐业；对良宵千金一刻，灯光随月月随人。”出幅愿望之词，宛然民牧口吻，足以传矣。又，宋小茗《耐冷谈》云：王扶九老为其县主征比，除夕戏书楹帖云：“白发萧然，看他人儿女夫妻，千般恩爱；黄金尽矣，数此日油盐酱醋，百计安排。”诘旦，主人入馆贺岁，见之恻然，赠以千金，买舟送之归。
　　
　　予往游澧县水月林，见壁上有对联绝佳，不知为谁氏之作。一云：“诸子以南华为绝唱；列传惟太史得沈雄。”一云：“雪窗快展时晴帖；山馆闲临欲雨图。”又二联，一云：“蛟龙得雨海波立；凤凰在山天下奇。”一云：“长风生浪水无与；春气集林山不知。”按，此可云言语妙天下。江山船一名九姓船，传为陈友谅之戚族。明祖有天下，限九姓自为婚姻，不通于士族。九姓者，皆桐庐严州人，故相呼船女为桐严嫂，后讹为同年嫂，专以此蛊乘客。清宝竹坡侍郎甘为此褫职。有一船窗联云：“游目骋怀，此地有崇山峻岭，茂林修竹；赏心乐事，则为你如花美眷，似水流年。”以《兰亭序》对《玉茗词》，工绝。
　　
　　曹斗宣教谕联语特多刻至雄磊之作，兹又录数首。一、新疆省戏台联云：“听两部笙歌，岂犹是胡笳羌笛；看中华人物，莫漫夸班笔张槎。”紧贴西域立论，气特磊磊。又云：“陶斯泳，泳斯游，教边甿为忠臣孝子；后视今，今视昔，知中国有五帝三王。”总不脱西域，总不忘牖民，斯合作矣。又，新疆省春联云：“万里河山，春来有脚；十年征戍，地入不毛。”又云：“马放牛归，是为乐国；莺啼燕语，如在故乡。”均语无泛设，洗尽庸常。又，慈利教谕署庚戌岁春联云：“冷官何补时艰，虚掷居诸，于兹十载；中国举行宪政，维新气象，似此初春。”又云：“立宪期以九年，新政实行，从学校起；尊孔升为大祀，吾道不变，与天地参。”又楹联云：“处远居高，何时而乐；投闲置散，乃分之宜。”对幅自谦语，尤落落大方。予有题县署工科嵌字联云：“工仍旧名，合农商为一部；科守成宪，沿周礼第六官。”亦若不戾今，不蔑古，盖用意之作也。又，刑招房嵌字联云：“刑牲迎年，四时吉利；招鹤止户，一切喜欢。”又，招科云：“招贤为檠，依德为辅；科罪以法，衡情以辞。”
　　
　　“自问何能，只不着一丝假；有事即办，怎肯偷半日闲。”“一生不作暖昧之事；诸君毋以笑貌为恭。”“人于水鉴；亭以雨名。”右三联，长沙李双甫象鹍官黔藩时署以榜堂亭者也。爱其朴实，从《棣怀堂随笔》录出。茶陵尹白眉铭绰为予述旧作火铺对联，亦有别趣。一云：“大烹以养；小住为佳。”二云：“君行且止；宾至如归。”又见邓菽原守官鹿港时联云：“集人三益，广我六廉；在天一涯，分地百社。”盖台湾地皆以社名也。予亦有寝室神龛联云：“如在其左右；以保我子孙。”似尚不滞。
　　
　　往与伯眉以眼前名词属对，尹举“讼棍”，予对以“升麻”，众皆称善。因记门人朱少巽知事潧保四五岁时，号为聪慧，善属对。一日，邹某举“盘庚”字，且告系书名属对，则应声曰：“管子。”又指眼前事物曰：“天井。”于是徐睨邹曰：“‘地师’何如？”一座粲然。盖邹故堪舆家也。尹亦自述幼时常以“地丁”对“天子”，其父笑曰：“是儿异时必能精综钱谷。”尹又告其弟佩之提学铭绾，童日亦有“团鱼，扁鹊”、“仓庚，亭午”之对。又，有集《四书》中人名物事者，如“西子”对“北辰”，“王豹”对“史鱼”，皆极工颖。
　　
　　同治末，昆明刘巡抚琨罢官，侨居长沙，客座署联云：“喜与不淡时务客饮酒；难为未识姓名人作书。”语绝质朴。刘又揭书客座曰：“凡人之有求于我者，皆使我有求于人者也。与其使我求于人，何苦使人无求于我，人求我而我无以谢人，我求人而人有以惧我，则我失其为我矣。吁，可不惧哉！”《楹联三话》云：张兰渚师命章钜以汉隶作楹联，悬于厅事以自警，句云：“戒之在色，戒之在斗，戒之在得；职思其居，职思其内，职思其忧。”书后注曰：“三戒中惟‘在斗’二字，似与我辈身分不肖。曰斗，不必定指血气之勇也。既入名场，大凡奔竞与倾轧，皆斗象也，故须戒之。”按，此与上文皆可作仕宦座右铭。
　　
　　往在晏仲鼎宅见一联云：“道义自高，如立六国相；著作极盛，可拟万石家。”其晏自作耶，抑成联耶？然措语要不凡腐。又，武陵某宅门联云：“处争竞世界；作完全国民。”亦新而有体。又，江苏报录阎应元绝命联云：“八十日戴发效忠，表太祖十七朝人物；六万众同心杀贼，留大明三万里江山。”阎盖典史，清初守江阴抗王师而致命者也。
　　
　　中华民国纪元之二年夏历九月一日，作长沙光复纪念会，予有联云：“因昨日过去湖南，盼他日未来中国；惟有人流血革命，始成人自由共和。”按，自入民国，湖南所受痛苦，如金融，如战争，皆已达极点。自由句盖适得其反，书此为怅然无端。又，予题纪念会演剧戏台联云：“古人舞台与今人舞台都应作如是观，唤甚么本头，任列位想想；喋血革命不流血革命恰己成昨日事，扮出些脚色，请当场看看。”又联云：“今真甦自由魂，当场一出风云气；此莫作假事看，上座诸君世界人。”
　　
　　罗甥述临澧江鹤舫炳南赠某氏儿十二岁蓄辩发建醮联，极新颖。兹录之：“和尚作了十二年，未曾住庙；弟子拜辞三千佛，从此还家。”予亦记某君土地庙联云：“土产无多，生一物栽培一物；地方不大，住几家保佑几家。”出口如生，绝与土地菩萨身分相肖，真杰构也。予亦有联云：“俾我食德服畴，繄谁所赐也；维神捍灾御患，故社而稷之。”又，某君联云：“莫到做会日方言修庙；就是无事时也要烧香。”语能带指点，又上一层矣。
　　
　　左文襄有题家塾联云：“身无半亩，心忧天下；读破万卷，神交古人。”并自系云：“三十年前作此语以自夸，只今犹时往来胸中，试为儿辈诵之，颇不免惭恧，然志趣固不妨高也。安得谓德薄能鲜，谓子弟不可学老夫狂哉？”按，右云云，颇具西人冒险进取精神，他日文襄之功业，殆皆基此十六字。又联云：“慎交游，勤耕读；笃根本，去浮华。”又云：“要大门闾，积德累善；是好子弟，耕田读书。”亦自系云：“年逾五十，阅历不少，尝叹冯钝翁所云，子弟得一才人，不如得一长者，诚有所见。惜避世士大夫鲜有以此诏其子弟者，威、宽、勋、同能体会此，其庶乎！”按，文襄以此教家，抑何减宋贤语录中粹语，吾愿遍一国人皆书此以代韦弦。
　　
　　与文襄同规模而谈理较若深邃者，吾又于曾文正公诸联见之，分录一二以代座右箴铭。一云：“天下无易境，天下无难境；终身有乐处，终身有忧处。”按，上下幅均仄声，落脚虽曰失律，然颠扑不破处，殊可喜。一云：“与人为善，取人为善；乐以终身，忧以终身。”按，此联对人对己，几于大人成物、圣贤克己现象。一云：“不为圣贤，便为禽兽；莫问收获，但问耕耘。”一云：“禽里还人，静由敬出；死中求活，淡极乐生。”一云：“战战兢兢，即生时不忘地狱；坦坦荡荡，虽忧患亦畅天怀。”按，上列各联，均不可徒作俪言读。又，一七字联云：“养活一团春意思；撑起两根穷骨头。”亦老木槎枒，奇拙可味。又，朱恂叔师戏台联二首，亦能掉臂理窟，录之。一云：“嬉笑怒骂，俾愚夫妇皆知，较胜史上劝惩法；离合悲欢，从真性情看出，都是场中歌哭人。”一云：“德宜荐豫，岁屡报丰，诚敦无妄；戏原无益，舞不可恒，乐戒小过。”每句缀易卦字，语意似鍼似讽，可当俗耳箴砭。师又有赠逆旅主人联云：“不惜亲身穿犊鼻；解留只眼识鸢肩。”小题亦不放松，作法可贵。又，某氏一联云：“读书好，耕田好，跟好学好；创业难，守成难，知难不难。”语意虽浅近而却中理。
　　
　　《慧因室杂缀》载：贵州某生性跅弛不羁，顾才华卓越，初入都应试，主其戚处，戚有婢名多姑娘者，明眸巧第，且绝颖慧，生甚恋之。一日，言于戚，欲得以佐读。戚曰：“子能奋志功名，慰汝二亲之望，吾必以婢属子。”生遂下帏攻苦，于卧室内自悬一联云：“一心常念波罗密；三祝惟求福寿男。”每倦读，辄引首视联以自警。逾年，竟得大魁，成眷属焉。按，此联暗嵌“多”字妙。曾文正有赠弟二联，颇持规讽生义。一、澄侯云：“俭必养廉，誉洽乡党；直而能忍，庆流子孙。”二、沅甫云：“入孝出忠，光大门第；亲师取友，教育后昆。”予有代儿子题律师事务所联云：“姑为他人作嫁；所愿天下无冤。”落落数言，尚算不吃力。又联云：“读梭伦律更读唐律；称名法家亦称辩家。”亦似能肖律师之像。
　　
　　新化曾西溪司榷吾县日，多赠有之作，间以嵌字，每每朴质可诵，忆录一二。如，一、赠徐子谷知县邦光云：“宦味清于一杯水；诗情逸似九溪云。”二、赠朱剑青云：“剑气珠光自腾上；青山白云同静深。”三、赠黎宾次云：“宾于王家观上国；次及文苑先儒林。”又，朱恂叔师赠汪质庵通判云：“吏隐即仙，可是东坡再世；臣心似水，只饮两湖一杯。”汪官杭州，又系冷曹，故有饮水西湖之喻，然联语故超超元著也。林文忠有赠沅陵知县某君联云：“一县好山留客住；五溪秋水为君清。”揄扬宫清，如水中着盐。又，澧县劝学所一联云：“天知地知，但说不恤人言，亦已晚矣；公益私益，务须划清界线，庶儿近之。”鞭辟语字字见道，是为难能。对幅字面不觉其为新名词，亦所谓盐着水中之妙欤！
　　
　　醴陵罗涤三良揖因傅屯艮知予姓名，佐戎幕来县，即造门礼先，续又数集吾观物竞楼斗雀，称相得也。然未与论文艺。七年元旦，予见其署营门春联，特为敛手叹服。兹录如下：“春风又度营门，也来刲鸭烧豚，与诸君痛饮屠苏，好雪夜夺关，计平淮蔡；黠冠环窥庭户，当此外忧内患，率健儿先除伏莽，听江天鼓角，直出荆襄。”按，九澧频年多盗，近湘南战事起，荆襄亦自主为应和，对幅盖字字纪实，名作也。
　　
　　卿怜者，姑苏产也。明慧婉丽，色艺冠时。年及笄，某宦购献浙江巡抚王亶望，宠专房，常署联于秘室云：“色即是空空即色；卿须怜我我怜卿。”后王以墨败，人谓其为谶语云。王死后，卿怜又紧和珅，未几，和又败死，卿怜归老于吴，尝赋七绝，备言两姓盛衰本末，士大夫多有能举其词者。
　　
　　清初，吴三桂据云南，旋蓄异谋，其妾弟某得罪畏诛，潜走京师告变，朝廷不之信，姑遣使侦焉。事为三桂所闻，谋所以缓之，会值改岁，乃自书春联榜诸府门云：“帝力于我何有；臣清恐人不知。”使者留滇月余，竟无所得，特录联语归报，遂信而置之。未几反书闻，帝方沐掷冠于地曰：“奴诳我。”三桂少尝挟十万金赴大梁为冶游，暱汴妓桐花，俄金尽，鸨母加白眼，独桐花奇其人，不下令逐客，已而材官以金至，亟入市购大秦珠径二寸者赠桐花，并媵以诗云：“走马张弓二十年，归藩无路且朝天。梧桐雨后芭蕉雨，注到阴符第几篇。”按，此平西之文学，盖亦不窳呰矣。
　　
　　胡氏《联选》云：京师地安门外有白米斜街，依傍十刹海，俗名小西湖，绿柳参差，青山隐约，某家署一联云：“白雪远山，图开大米；斜阳新柳，春满天街。”语调特若排场。奉新许仙屏巡抚由曾文公戎幕起家，晚年乞病归里，筑五芝园以娱老。园对虬岭，为西山发脉处。尝刻联门前石柱云：“昨者作堂名醉墨；朝来拄笏看西山。”又，梁节庵主讲两湖书院时，自题寓宅门联云：“往事忆觚棱，身别修门二十载；新阴尽桃李，教成君子六千人。”又，皋兰吴柳堂御史可读居谏垣，鲠直敢言，不避权贵，后以争清穆宗立嗣事，怀奏稿缢死，名闻天下。其署京邸联云：“万事未甘随俗传；一官辛苦读书来。”饶有劲挺之致。
　　
　　吴柳堂尝官刑部提牢厅主事，厅之北监有明杨患愍继盛手植榆树，后人建祠祀焉。吴题联云：“生气犹存，看此日阶前大树；爰书谁定，问当年座上诸公。”对幅一肚皮不快活，奇气咄咄，有请上方斩马剑斩佞臣一人头壮采。后日之死，即决于此。戊戌政变，嘉应黄公度遵宪以出使日本大臣被嫌疑，会使节驻沪。上海道至，派兵围其行馆，久之，得旨放还归里。后自署所居人境庐联云：“药是当归，花宜旋覆；虫还无恙，鸟莫奈何。”警弦之意，跃然言外。又联云：“万象涵归方丈室；四围环列自家山。”又，安乐行窝小艇联云：“尚欲乘长风破万里浪；不妨处南海弄明月珠。”亦自轮囷夭矫，不主故常。又，袁州知府某以病去官，卜居苏州时，有故乡之积感，尝题门联云：“无可奈何新白发；不如归去旧青山。”语似未经人道。长沙李仲临世琪，少年客游江南，多所交接，晚年以商自晦，其居在大河塘，有图，予尝题诗纪其居也。李近示以居室楹帖，虽词采近于堆垛，而自摅胸怀，亦自不俗。联云：“荣华过目总成空，何如乐道安贫，莫管他利，莫管他名，莫管他虎斗与龙争，当极闷时，席先世区区旧庐，偕我弟我兄，学半日渔，作几笔画，读万卷书，逍遥游哉，山中人此亦算南面；善恶到头原有报，只要委心任运，说甚么神，说甚么鬼，说甚么数穷更理极，怪彼盗者，怙暂时赫赫倒柄，乃予取予求，兴不风浪，摧方艺萌，填无底壑，否泰交未，天下事岂尽付东流。”按，出幅语气恬适，对幅彼盗一接，宛若祢正平著岑牟单绞服，为击鼓三挝。
　　
　　某僧坐关满期，熊香海撰联云：“霹雳一声雷，依然大地山川，才识得开拳见掌；回向三世佛，直至宝王楼阁，也无非吃饭穿衣。”又，修一上人为某师作佛事，熊亦撰联云：“直指本来心，鹤献香花猿献果；灼然常住义，云归沧海水归瓶。”语带禅机，不同伧楚。
　　
　　胡氏《联选》云：金陵淮清桥，桥门有集刘梦得、韦端已句为联云：“淮水东边旧时月；金陵渡口去来潮。”语极浑成端重。又，周彦升题泉州万安桥联云：“两翼石栏扶海出；三秋水月渡空行。”又联云：“秋水洒堂数百道；海舟浮月两三人。”皆清湛不着点埃。宜兴蜀山，原名独山，东坡游阳羡，谓此山似蜀，为改今名。大溪绕山南流，石桥跨溪上，高二丈余，桥门作穹圆形，周小棠题联云：“不霁何虹，天倩娲皇来补石；此山似蜀，人思坡老为题桥。”又，金粟香题扬州政成桥联云：“北去三河扬子渡；南通百渎蠡湖船。”又联云：“继坡公舣舟，谁为过客；问相如题柱，可比升仙。”语均贴切，而“北去”一联，尤超妙不群。县有符实桥在七姑山下，予题联云：“未须更忧一水隔；可以横绝七姑巅。”又，题二都保安桥联二首，一云：“相保以险；厥安如山。”一云：“保此片片石；安渡沉沉渊。”似尚不类佻笨。
　　
　　“三才天地人；四诗风雅颂。”“五行金木水火土；四位公侯伯子男。”相传以为绝对。明陆粲说听载一联云：“五事貌言视听思；七音宫商角徵羽。”亦谓不能有二。按，琴七弦：一宫、二商、三角、四徵、五羽、六少宫、七少商，是为七音。蕙风少日曾以“五子周程朱张”，对“四杰王杨卢骆”。又以“四时春夏秋冬”对“五声平上去入”，均若工浑。右节《餐樱庑随笔》。
　　
　　清中叶汪容甫中以治经闻于世，其文采斒烂，照耀东南，而恃才傲物，多所狎侮。毕沅为陕西巡抚，奇中才而未通往来。一日，中忽投毕书曰：“天下有中，公无不知之理；天下有公，中无穷乏之理。”落落数言而止，毕发诵大笑，立以五百金馈之。宝应有汉石阙二，刻孔子见老子及力士庖厨等像，中以钱五万使人盗其一，因为联榜门云：“好古探周孔；嗜奇窃汉碑。”可云旷荡绝伦。又，扬州梅蕴生植之能诗，善弹琴，弹琴喜独坐。一夕，方拨弦，见窗纸破，盖窃听者，俄而花香袭脑，一女郎盈盈入，乃言曰：“欲琴者，吾为尔弹，但不欲一见尔。”急灭灯，为鼓一再行。梅藏有唐碑一拓，特宝贵之。吴让翁赠以联云：“家有贞元石；人弹叔夜琴。”盖合纪二事也。然联要不腐。
　　
　　凡文之工者，无他谬巧，曰肖题，作联亦然。杭州清泰门火车站旁有茶室兼澡堂。刘葆良题联云：“正瓯越销兵、沪杭同轨之时，借胜境涤尘嚣，在明圣湖六桥以外；问陆公茶灶、屈子兰汤何处，有层楼矗云表，距清泰门百武而遥。”又，镇江京江第一楼者，高临大江，南来帆船，皆麟凑楼下，楼附设卖酒室兼茶座。有联云：“酒后高歌，听一曲铁板铜琶，唱大江东去；茶边话旧，看几番星轺露冕，从淮海南来。”一沉着，一雄豪，两皆切地，搬移不动，杰制也。又，李梅庵题某餐馆联云：“宰天下有如此肉；治大国若烹小鲜。”特若浑成。又，刘葆良题上海湖南人所营桃源隐菜馆联云：“乡味殊佳，莫恋江东饱莼菜；人间何世，偶从海上得桃源。”均不溢题位，栩栩欲活。
　　
　　各名埠济良所之设，所以为妓女谋回头处，仁政之大者也。刘葆良题扬州济良所联云：“是鳏寡孤独外别一种无告穷民，我只当儿女看来，欲借慈航渡孽海；于罟擭陷阱中开这条放生大路，谁能把繁华唤醒，不留地狱在人间。”语语矜怛，婆心妇见。刘又有题上海大新旅馆联云：“大瀛海环神州赤县之旁，邹子雄谈，地球九万里；新国民咸结轨联航而至，春申上客，珠履三千人。”奇气咄咄，昂头天外，不徒以嵌字为工。又，曾文正瓜州盐栈联云：“两点金焦，劫后山容申旧好；万家食货，舟中水调似承平。”又，某氏安庆水龙局联云：“事有备以无患；门虽设而常关。”又联云：“自有风云回赤帝；俨同霖雨遍苍生。”皆直盬题脑，澈表澈里。又，某氏题灶联云：“水火既济；黍稷惟馨。”亦工。
　　
　　临桂倪云癯《桐阴清话》：阮文达平蔡牵，得其兵器，更铸秦桧夫妇像，跽岳王祠外，好事者制一联，作夫妇问答口吻，木书之，其一系桧颈云：“咳！仆本丧心，有贤妻何至若是。”又一系王氏颈云：“啐！妇虽长舌，非老贼不到今朝。”阮一日谒庙见之，为狂笑无已。又，济安之义川，有“跳过鱼儿吃豆腐”及“豆腐搬成肉价钱”等谚，熊某因撰豆腐店联云：“请君跳过鱼儿碗；看我搬成肉价钱。”亦有风趣，足解人颐。又，张季直謇题上海精益眼镜公司联云：“使众昭昭，若岩下电；与世珞珞，望眼中人。”又联云：“如用之皆自明也；苟合矣不亦善乎。”皆轻轻着笔，添毫欲活。胡氏《联选》云：淮安在科举时代应试者为最伙颐，督学部院门首有灯牌公所数十间，均系一般应试者候点名憩足之所，内有联，风趣略与上录同。联云：“顷刻即天明，此处何须久坐；一声从地起，诸君自有前程。”
　　
　　胡氏《联选》云：辛亥鼎革以来，逊国旧官僚，多避地居沪上。某君就望平街头设一酒肆，题曰“醉沤”，旁榜一联云：“人我皆醉；天地一沤。”按，联语有慨其言。秀水王仲瞿昙，清举人也。龚定庵为铭墓，世称奇人奇文。王赘于金氏，夫人名礼嬴，工诗画，晚年筑室湖居，与共唱和，署门联云：“两口居绿水丹山，妻太聪明夫太怪；四围皆青燐碧血，人何寥落鬼何多。”思想奇竦，与作者相称矣。易实甫顺鼎题琴志楼联云：“三闾大夫胡为至于此；五柳先生不知何许人。”上下幅皆作一句读，故佳。按，楼在九江庐山，其尊人笏山先生筑以作别墅者也。又，婺源江湘岚峰青曾为司法厅长，解组后，自题息庐联云：“田园将芜胡不归，计惟随五柳先生游耳；国家兴亡与有责，今安得一时人杰从之。”语特沉着有抱负。予亦有静妙轩嵌字联云：“静坐规四海；妙用存一心。”又，代悟园署山居联，一云：“移山辟前路；种木荫高枝。”一云：“不受物汶汶；仰视天苍苍。”亦若摆落悠悠。
　　
　　胡君复云：所亲某饶农田，兼设染肆，有二子延师课读甚勤，尝语予曰：“读书所以明理，异时但望儿曹能嗣吾业，即不尔，有薄田，为安分良民足矣。”予为题楹联云：“种瓜得瓜，种豆得豆；染苍而苍，染黄而黄。”按，分渲农、染二执业，亦自典雅。又，刘文正予告归田，其子石庵入相，题所居室联云：“粗茶淡饭布衣裳，这点福让老夫消受；齐家治国平天下，那些事有儿辈担当。”质而不俚，与王海日同一口气。又，曾文正之父有自制联悬厅事云：“有诗书，有田园，家风半读半耕，但以箕裘承祖泽；无官守，无言责，时事不闻不问，只将艰巨付儿曹。”口吻又与刘同。又，汪退谷自题书室联云：“汲水浇花，亦思于物有济；扫窗设几，要在予心以安。”字句恬适，悟道有得之作也。
　　
　　林文忠在河工时，自题所居室联云：“春从天上至；水由地中行。”语绝阔大。又，题客座联云：“芦中人出；河上公来。”亦极堂皇名贵。又，许文恪庚身自撰书室联云：“但有余闲惟学帖；即逢佳客莫谈天。”又，西湖诗僧小颠自题居室联云：“老屋将倾，只管淹留何日去；新居未卜，不妨小住此为佳。”予亦有数联。一题金小竹牺园联云：“尝胆枕戈，亟欲湔吾国之耻；艺麻种果，不妨为农家者流。”又，自题月岩客座联云：“倚天石壁不飞去；啄木山禽时下来。”又联云：“谈天八星觉身小；拓地五洲犹心雄。”又联云：“学途敻于西北利筑路；文境辟似苏彝士凿河。”亦似不拾人牙慧。又，回澜阁主自署厅事联云：“度量不敢窥涯涘；富贵于我如浮云。”下语卓绝如铸。
　　
　　有以义园求刘金门撰联者，刘书四子书二句应之云：“逝者如斯夫；掩之诚是也。”良为中边皆澈。又，某氏联云：“长夜漫漫灯日旦；春愁黯黯不成眠。”亦酷肖。又，朱竹垞题施粥厂联云：“同是吐皮，饱者不知饥者苦；一般面目，得时休笑失时人。”又，陶文毅澍题育婴堂联，粱氏《楹联丛话》揭之，已熟在人口，兹复录之：“父兮生，母兮鞠，俾无父母有父母，此谓民父母；子言似，孙言续，视犹子孙即子孙，以保我子孙。”又，周彦升题东白县育婴堂联云：“天地大德曰生，勾使出，萌使达，卵麛使蕃孽，安得广厦尽庇诸婴，缔造经营资众力；父母斯民之责，寒与衣，饥与食，疾痛与医药，毋滋他族逼处兹土，维持调护赖诸贤。”《联选》注云：“时西人教堂方以育婴肇衅，故有对语。”又，黄歧农题育婴堂联云：“眼前看他人子女；背后想自己儿孙。”轻轻作指点而特饶诚挚，此为大家本领。
　　
　　以联语谈理作一般之鼓吹针砭，其益人较登台演讲感化尤速尤切。兹又录数作，一、包慎伯世臣自题居室联云：“幸有两眼明，多交益友；苦无十年暇，熟读奇书。”二、曾文正格言联云：“不怒不尤，但反身争个一壁静；勿忘勿助，看平地长得万丈高。”又联云：“丈夫当死中图生，祸中求福；古人有困而修德，穷而著书。”三、满洲乌尔衮布葺小园于宣南，自题联云：“半日读书，半日静坐；一亩种菜，一亩栽花。”四、万廉山格言联云：“仁仁义宜，以制其行；经经纬史，乃成斯文。”按，胡君复氏系尾云：江阴金一士尝以“经经纬史乃成文”属对，田小歧对以“亲亲仁民而爱物”之出联，一时叹为两绝。五、某氏格言联云：“无不可过去的事；有自然相知之人。”又联云：“做数件可流传之事，销磨岁月；会几个有识见的人，论说古今。”语虽朴浅，而却名里醥醥。又联云：“无能事乃能无事；不善言而善不言。”说理亦颠扑不破。又，刘望三格言联云：“无能事而能无事，无事则无事事矣；不可解即可不解，不解以不解解之。”按，出幅即应上联出幅之义，对幅则莹然有禅理。予记李敏达卫官封疆日，有不识文字之标目，而却工作书。一日，命楮书联云：“无本事好生事，生出事来没本事。”于是遍示幕僚征对幅，都无应者，李乃奋笔续书云：“有本事能做事，做出事来有本事。”座客见之，皆敛手叹服。按，此即经验优于学问之证据。熊香海自题书室联云：“追怪物出宇宙；哀窈窕思贤才。”出幅特恣肆。又，集苏联云：“旧书不厌百回读；新诗说尽万物情。”亦为人人意中所有。
　　
　　胡君复云：今人作联，类多浮华，为格言者，每涉腐气。杨君白民尝取《震川集》中语为联云：“室靡弃物；家无闲人。”以为合家庭教育口气。并言杨君克勤，小物、竹头、木屑无弃材，尝取庖厨中长案改为演坛，以鸽笼为书架，恒诵日本庆应义塾校长福泽谕吉“规模不妨狭隘，教育务求精神”以自况，私家办学者，可持以为师法。又，某君自赠联云：“使我有身后名，不如及时杯酒；丈夫拥书万卷，何暇南面百城。”豪气勃勃，目无余子。又，昭文黄摩西题居室联云：“纵尽时间，横尽空间，几多教育家、政治家、宗教家，谁是完全人格；客观内籀，主观外籀，一有文字想、经济想、功名想，已非真正自由。”按，近时文字，最刺目者为东西国输入新名词，小生浅学，胸无所储，全搬演此为文，读者每每为之作数日恶。此联亦纯用新名词而不害为佳。可见善庖者酸碱调和之有妙剂。
　　
　　陆旁和自题门联云：“近市声喧，清风明月不用买；贫家客少，鸟语花香自可人。”竟体清新，其臭如兰。南通有斐馆，为其县最良旅馆，张季直题联云：“请为诵郑风诗，适子之馆，授子之粲；不能忘鲁论语，观其所由，察其所安。”又，于瑾怀题四川餐馆联云：“竹鼯花猪，春游好读坡仙赋；莼鲈稻蟹，秋兴应题杜老诗。”虽不甚生动而要非浮烟涨墨。又，广州清平桥为烟花泽薮，两岸酒楼对峙，何伯乔松题联云：“两岸楼台，高卷筠廉邀月入；一河船舫，轻摇兰棹栽花来。”缛而不佻，亦自可贵。又联云：“风月常新，时复登楼聊纵目；烟波无际，须知有岸可回头。”特饶寄托。
　　
　　凡对联能作疏隽轻婉语，往往耐人讽诵，此亦如演剧家之有诨白也。兹录数作，一、福州南门外茶亭联云：“山好好，水好好，开门一笑无烦恼；来匆匆，去匆匆，下马相逢各西东。”吐口如生，破尽畦町，尤妙在幅各押韵。二、泰州江堰镇，河干有酒楼数椽，屋宇欹倾。或署一联云：“好一座危楼，谁是主人谁是客；只三间老屋，半宜明月半宜风。”三、张叔平署客舍联云：“年年难过年年过；处处非家处处家。”实写作客亦工。四、清淮毗连板闸镇，附近有地名新路者，道旁置一息肩亭，内有联云：“前途赤杲杲日，试问能行几步；这里凉飕飕风，何妨暂坐片时。”按，此作犹是吾国人旧思想，以得过且过为主脑，若西国之冒险家，则不顾而唾矣。予旧有联云：“读书须知有事在；移山只是争人为。”自谓足矫其失。又，汤雨生为园丁书联云：“靠山吃山，靠水吃水；种豆得豆，种瓜得瓜。”亦若别有会心。
　　
　　朱恂叔师有题于保寿鸿佑客厅联云：“养满腔慈爱，便储满腔吉祥，到处凤揽德辉，麟游仁宇；任一分性情，即平一分机械，相逢石皆玉润，荆亦花香。”蔼然仁言，字字见道。又，题于雪舫居室集句联云：“智欲圆而行欲方，胆欲大而心欲小；正其谊不谋其利，明其道不计其功。”鞭辟语能堂皇，故佳。又，师之配何夫人殁，远葬戴家冈，其阡堪舆家所相，用重金购有者也，及启土，一棺见焉，群惶駴，先生遽令掩之，移避丈许下窆。已而立石署联云：“培土领从方寸起；留花莫到十分开。”时义宁陈右铭以举人带兵过县，见联语，矜诵之。后二十年开府湖南，先生之孙思宅往修谒陈，犹举诵此联，并奖先生当日之能让。保寿为予言如此。又诵一联，其远祖伍云所撰也，亦近似箴铭。联云：“天下奇观看尽，不如书本；世间滋味尝来，无过菜根。”又，胡君复为乡人某题联云：“山地种菜，水乡捕鱼，无穷生计；本色清言，寻常茶饭，此地人家。”浩浩落落，其一种闲适襟韵，恍如读陶白诗集。又，张文襄自题书室联云：“未忘麈尾清谈兴；常读蝇头细字书。”风抱亦同。又，李次青元度乞花联云：“有时袖手惟观奕；每到低头为乞花。”又，王可庄仁堪赠金山寺僧秋岩联云：“千古英雄浪淘尽；天下名山僧占多。”则瞻瞩非常，别一世界矣。近者，俄过激党得势，劳工神圣，工读互助，一切学说日以泛滥，吾国其自此进步乎？各报鼓吹，亦间登有对联，录一二以识潮流之趋向。一云：“劳工神圣；世界大同。”一云：“我不异人，人不异我；工即是学，学即是工。”词采虽不甚丰劲，然漆雕开大意，即此可见。
　　
　　《艺蘅馆随笔》：家大人尝书联赠某君云：“明朝还访二千石；一日更须三百杯。”盖某方应某知府之聘，又豪于酒，自署酒龙，故上下幅及之。又，赠某报馆主笔联云：“万事不如公论久；微言惟有故人知。”又，赠人联云：“苦遭白发不相放；长恐青山与世新。”亦自工谐。又，江孝通逢辰赠吴季清联云：“上有加餐饭，下有长相忆；直如朱丝绳，清如玉壶冰。”可云颠扑不破。又，魏默深撰《圣武记》成，龚定庵赠以联云：“读万卷书，行万里路；综一代典，成一家言。”亦自工赡。又，汪笑侬署门联云：“大文章无用处；古乐府有余音。”盖汪隐于伶，此十二字特为突兀雄杰。又，金陵刘某，酒狂也，尝署门联云：“名世大文酒德颂；传家天爵醉乡侯。”奇亦与汪作同。右节聂伯毅《联语》。
　　
　　伯毅又云：常熟盐枭号雁鹅党，其魁某营室成，乞一文士署联，盖集句也。词云：“一曲平沙弹绿绮；半窗晴日写黄庭。”暗嵌雁鹅二字，后某觉之，遂毁联。文士亦几及于祸。又，某君楹联云：“将雪论交人尽热；与梅相对我犹肥。”此语似未经人道。又，张勋驻徐州时，地方为建生祠，张自撰祠联云：“我不知何者树德，何者立威，只缘余孽未清，奋戟重来，稍尽军人本职；古亦有生而铸金，生而刻石，自揣美名难副，登堂强醉，多惭父老深情。”按，张之本末，演徐州会议一出，丁巳复辟一出，即已见矣。生祠联自家着笔，诚难之难者，而写来尚能肖身分，亦自可诵，正不必以人废言也。
　　
　　樊樊山增祥以陕西布政使被升允劾罢去官，后住柳巷寄庐，尝署门联云：“只如此已是过分；要怎么方才称心。”语能泯去怨尤，故佳。又，某题东坡祠神龛联云：“欲把新诗问遗像；不妨尊酒寄平生。”亦雅切。右见伯毅《联语》。又云：“不食民一饭，不爱民一钱，乃吴隐之为太守；先天下而忧，后天下而乐，是范文正作秀才。”此山阳县署所悬者，语殊工伟。又，曾文正赠某联云：“大处着眼，小处着手；群居守口，独居守心。”十六字坚卓可作座右铭。
　　
　　益阳萧希鲁兵部大猷，有题旅馆联云：“莫道囊空，问千里遨游，带多少关山风月；特开陋室，恐长途辛苦，误勾留杨柳楼台。”虽尚词藻，而骨子里却含有劲气。按，萧工制举文，余姚朱肯甫师刊《湘英文挹》，录其作最多，内如《太史公牛马走题律赋》，尤极磊落英多之致。萧为丙戌传胪，以朝考卷微疵，改兵部主事。性旷达，黄金到手，半以购书，半以狎妓。光绪庚子岁，余陷党狱，系长沙候审所，萧闻声营救。一日，径走系所相访，盖初不识面也。谈次，言上书俞巡抚无效，暇日当谒争，因告余：“适囊空入抚署，传帖费无出，盘给我钱三千乎？”其质率如此。今录联语，爰附识之。又，张杏村楹联云：“想行路出门难，但得居家便是福；除读书写字外，别无生计所由穷。”与萧作同一萧寥意境。亦佳。
　　
　　聂伯毅《联语》，浴堂对联甚少，且无一佳者。近见一帖殊若超脱，联云：“到此皆洁己之士；相对乃忘形之交。”读之可发一噱。又，有题厕所联云：“到此方无中饱患；何人不为急公来。”亦有风趣。盖俗以遗矢为出公也。又，俞省斋题魁星阁联云：“不衫不履，居然名士风流，只因丑陋形骸，险湮没了胸中锦绣；能屈能伸，自是英雄本色，可惜峥嵘头角，谁识你的笔底珠玑。”正喻夹写，戛戛独造，此所谓借他人酒杯者。
　　
　　龚定庵词有“愿得黄金三百万，交尽美人名士，结尽燕邯侠子”句，久为人所传诵。因续成一联云：“愿得黄金无量数，交尽美人名士，结尽燕邯侠子，更填平世路不平处。”久之未能属对，因悬赏征求之，得两联，尚可诵。一云：“剩携绿酒几多觞，觅个月地花天，做个烟火神仙，且还了人生未了缘。”一云：“纵观青史若干年，许多盗贼圣贤，几多诗酒神仙，总难了风尘未了缘。”上则潇洒，下则感慨。右节伯毅《联语》。又，何某官四川，一日，大僚宴会，陈百戏，何题一联云：“何人解洗筝琶陋；若辈能逃粉墨缘。”忌者据而谗之，遂以免职。又某一联云：“陶靖节好读书，不求甚解；苏子由学为政，益治其文。”亦自肃谐。
　　
　　聂伯毅云：对联有连环格，如翁笠渔尝任崑山、阳湖等县知县，或以为联曰：“崑山县，山阳县，阳湖县，湖南从九，做过四五年知县。”后有对者甚巧妙，即：“铁宝臣，宝瑞臣，瑞鼎臣，鼎足而三，都是一二品大臣。”按，出幅崑山、山阳、阳湖及第四句“湖南从九”句，湖字亦与阳湖之“湖”紧相接衔，故曰连环。又，“四五”字扣“九”之暗数，对幅“一二”字，扣“三”字之暗数亦然。可谓天造地设，巧莫与阶矣。又有流水对格者，仅对字面而一不顾命意，如“木已半枯休纵斧；果然一点不相干”，即“木”实字对“果”虚字，“斧”实字又对“干”虚字也。顾虽巧绝，而五雀六燕，轻重则失平衡矣。又，“春眠未觉花心动；夏礼能言杞足征。”亦然，然究不可为训。又，天津某富翁悬一联对云：“三径渐荒鸿印雪；”或对以：“两江总督鹿传霖。”又然，然亦不免失之佻。
　　
　　彭刚直晚年犹以气陵人，属僚进谒，尝用惴惴，然甚爱才。一日，避署石钟山，见部下谢濬禽游击六十本梅花舫题联云：“三千里萍梗飘来，重向山头折屐；六十本梅花开遍，好凭国手调羹。”大加激赏，引与钧礼。又，长沙彭锡绳之祖某尝守海州，受知沈文肃，每代捉刀文字。后解官，题江宁寓庐联云：“没世难忘知己感；平生甘被小人欺。”见者称之。又，吴伯揆集定庵句自赠云：“侠骨岂沉沦，耻与蛟龙竞升斗；人事日龌龊，莫抛心力贸才名。”亦煞有致。又，某公出塞，李寿蓉赠以联云：“奔万里尘沙，此地好盘金勒马；折一支杨柳，送君生入玉门关。”亦自票姚，对尤合。《淮联丛语》云：某君题土地祠联云：“求公公，公道明于千里月；愿婆婆，婆心忙似半山云。”按，佳处全在一“明”字，一“忙”字。此可云文人慧心，扫尽枝辞蔓词，犹第二义。
　　
　　伯毅《联语》：绝对多偶尔，故属对綦难，江南燕子矶武庙仅存一勒弓横刀偶像。某入庙猝成上联云：“孤山独庙，一将军横刀匹马。”苦思不得对幅。后一赴试者系舟江干有所见，遂以“两岸夹河，二渔叟对钓双钩”为对，亦自有铢两，惟不及出幅之雄劲耳。又，饶州国庆日纪念联云：“共和不论功，愿与同胞常纪念；天下犹多事，敢忘吾辈有担当。”对幅怀抱岸然。与同一岸然不群者，则为方地山津寓门联云：“且食蛤蜊；安问狐狸。”又，张啬庵门联云：“官成十八品；世阅一千年。”又，杨海琴广州门联云：“子厚过柳州，山水益著；东坡游海外，文字逾奇。”又，某题菜圃联云：“何必读书；请学为圃。”按，绾合亦大雅。
　　
　　周孝怀有自署联云：“有万夫莫当之勇；无一事自足于怀。”殊见气量。又，近人某联云：“海到无边天作岸；身登绝顶我为峰。”豪语亦未经人道。又，聂伯毅自署云：“白日放歌须纵酒；黄金散尽为收书。”特若豪气勃勃。又，桃源徐砚治书斋联云：“闲敲扁鼓编平话；独把毛锥著罪言。”则剥肤存液，别有怀抱。又，澧县何厚堂联语己录别卷，近又得其二作，一、财神殿云：“可怪峥嵘铁汉踱入吾门，都变成和峤癖；未将新旧金山移来中国，枉扬起赢政鞭。”出幅慨时，其言喟然；对幅发达思想，为寻常屐齿所不到。二、题韦陀云：“降邪不党邪，见面略无愧真武；护法如违法，回头何以见观音。”按，各上句明明为西南护法棒喝，吾不知岑春萱辈见之，作何感想？
　　
　　县人王固存湘兰春联云：“室中大有人在，胸中大有事在；昨日谓之旧年，今日谓之新年。”自描语突兀有奇气。又，集俗语联云：“好儿不要爷田地；打架还须亲弟兄。”近似箴铭，语亦老重。又，杂联四首。一、五言云：“如意事常少；敢言人所难。”二、六言云：“嬉笑悲歌怒骂；诗仙剑侠酒狂。”三、七言云：“彼富我仁何自慊；无田有业不为贫。”四、十言云：“为大英雄，当如克林威尔；具真魄力，何惧乌德斯山。”按，固存工诗善画，为生员矣，而贫无负郭田，故文言均著挟有一种磊落愤慨之气。又，题新州高等小学校联云：“尚质尚忠尚文，通其变使民不倦；育体育智育德，立乎教为国之基。”特若劲质不缛。又联云：“勤学当师车武子；文明欲驾欧罗巴。”又按：车为新洲产，用来特贴切。又，周凤楞再题学款经理处联云：“人谁无过，小事糊涂，大事不糊涂，是亦足矣；我非爱财，来得明白，去得更明白，吾何慊乎！”似箴似铭，字字飞鸣。凡管公无公德者，读此应愧死无地。
　　
　　熊缉之有光云：某县有项朱二姓，因建祖庙争界构讼，旋官临勘为画界，乃各鸠工。朱氏庙先成，署一联云：“曾作两朝天子；亦称一代圣人。”见者咋舌，然无以难也。他日项庙成，亦缀十字联云：“尝烹天子父；亦作圣人师。”以子之矛，陷子之盾。可云奇崛。按，项氏掌故实不多见也，此可谓应有尽有，少许胜人多许矣。
　　
　　长沙城内园馆联语绝无仅有，或曰退化，或曰惟其实不唯其文。总之一无点缀，毋乃大寂寥寡欢。予足迹本稀出，闻名之余，间有拟作，亦若等于犹贤。录数作如下：一、曲国云：“在城之曲；因地为园。”又云：“一丘藏曲折；半亩壮园亭。”又云：“几曲阑干文结构；一园花木画精神。”又，饮和祥餐馆云：“饮酒读离骚，也算屠门大嚼；和羹词鼎鼐，不如左手持螯。”二、天乐居云：“出天天大道本自然，自然根天然；后乐乐终身有忧处，忧处即乐处。”又云：“男子须顶天立地；昔人懔后乐先忧。”又云：“画本妙天然，此楼真高百尺；人生行乐耳，有酒更尽一杯。”以上均嵌字。又有暗嵌者，如一枝香云：“小山攀桂；空谷闻兰。”大吉祥旅馆云：“孰能为之，鹏背扶摇几万里；昭其文也，瓦当流落二千年。”又，鸿飞印刷局嵌字联云：“鸿宝旁罗，蟹行间接；飞白异用，杀青同功。”紧针印刷，似尚不吃力。
　　
　　三十年前，新化陈石擎今柱为慈利学官，予与作文字饮极欢。石擎时与其县人曾西溪合唱对联学，为之又极勤。曾作时有存者，惟石擎联多不能忆，今再遇之长沙，则两目已失明，而谈锋犹昔。其公子昨录示所撰曾月川生祠联云：“惠政治舆人，殖我田畴，感诵真如郑东里；崇祠报生佛，敬公香瓣，延年共祝曾南丰。”词条丰沛，有里有面，录此一勺，知海味矣。按，曾月川者，光绪末田湖草尾实为领袖，田功成，岁入谷数十万石，众因立祠以报功，石擎实当日同功一体之人，故汲汲张其事。予近亦献一联云：“觅地殖民，亚洲见哥仑布；涸湖生谷，巴蜀祠李阳冰。”祠联最佳者，又有李石贞十四字云：“人言此是月川叟；我来一拜田舍翁。”又，谢序荃联云：“二十里短柄长鑱，只赢社日鸡豚，来供生祭；百万顷稻花秋水，点缀豳风图画，中有仙龛。”撷经之腴，语自重秀。按，洞庭西半化田，环数县方千里沐其利赖者，可谓沉沉夥颐，而文字歌咏则不少概见，录此或亦他日湖南拓殖史之一段材料乎！
　　
　　门人唐晋棠旅长，去岁逐张之功人也。方李蕴珩军据澧擅置官吏，政由己出。谭延闿长湘，噤不能何问。一日，石门知事出缺，政府命晋棠以兵捍卫新令往上事，至则抗半月不交印，反嗾卒围新令馆舍，戕唐部至数十人，新令赵恒默伤刃跳免，事后晋棠即石门建昭烈祠，并系联云：“送神迎神，是皆吾军百战之健者；在庙言庙，曾是时祭一堂而舍诸。”予亦题二联，一云：“江声自沸；剑气犹生。”一云：“生为熊为罴，负羽郴衡，劳诸君起捍牧圉；死非战非敌，丛祠渫澧，听雄鬼索还头颅。”按，改革后各战役，徐踣洪宪外，皆所谓口戕口者也。索还头颅句特婉为鸣冤。又，唐樊宗师袝祀西湖白祠征联，予寄一首云：“绵绛二州，其百姓皆曰于我有德；湖山一角，后千年来与故人同龛。”似亦尚松浑赴题。
　　 

卷十二
杂缀二
　　胡氏《联选》云：道光中，宜兴粥赈告成，演剧酬神。任某有一联，疑有所讥，联云：“为善须真，若教羃面登场，徒成假傀儡；食贫何害，试看关粮泼粥，终有好团圆。”又，乌山即德青山，俞曲园故居南埭在山之阳，社庙戏台成，俞题联云：“借丝竹传山水清音，里社歌谣新乐府；与父老话升平盛事，岁时伏腊古临溪。”又，西湖某社戏台集句联云：“古往今来只如此；淡妆浓抹总相宜。”十四字包一切，亦扫一切。又，九江洪都会馆戏台联云：“应作如是观，古人今人若流水；谁能为此曲，大珠小珠落玉盘。”亦磊磊落落，称大方家数。又，李石贞戏台联云：“老天别换一番人，还恐一换再换；冷眼日看千万变，权且左看右看。”按，联作于革命后，故有换人句，亦聊解嘲云尔。
　　
　　曾文正京都长沙会馆戏台联云：“湖山积久发奇光，藉此地鼓舞轩鼚，聊寄酬洞庭衡岳；科目何尝无国士，愿诸君淋漓感激，安排作孝子忠臣。”左文襄亦有题甘肃某庙戏台联云：“都想要拜相封侯，却也不难，这里有现成榜样；最好是忠臣孝子，看来容易，问他做几许工夫。”《联选》称：文襄时已入相，写戏台实自写也。按，文襄为人雄霸，近豪杰一路，故出笔傲睨，杂以诙诡之趣；文正为人谦谨，近圣贤一路，故出笔敛抑，独作鞭辟之词。又，吴立甫拔贡戏台联云：“古今人何遽不相及；天下事当作如是观。”用笔特若轻倩。又联云：“乾坤一戏场，请君更看戏中戏；俯仰皆身鉴，对影莫言身外身。”记民国初元江西会馆庆贺演剧，予有联云：“寿域寿人寿杯，春酒万寿；新民新国新剧，舞台一新。”亦尚不十分吃力。
　　
　　曾文正又有金陵湖南会馆戏台联云：“荆楚九歌，客中聊作枌榆社；江山六代，劫后重闻雅颂声。”特庄雅称题。又，李篁仙金陵某庙戏台联云：“我辈乃水火刀兵余生，稽首效华岳三呼，同报君恩同报国；今日是长治久安天下，放胆唱升平一阕，半入江风半入云。”灏气流转，亦自不弱，惟末句用成语，平仄不谐，又失之肤，是为大醇中之小疵。又，扬州某戏台联云：“想当年那段情由，未必如此；看今日这般光景，或者由之。”纯用白描，亦耐人紬绎。又，武进奔牛镇捕蝗演戏联云：“尔子孙绳绳，民弗福也，幸毋集翼于原田每每；我黍稷郁郁，神其保诸，报以拊缶而歌呼乌乌。”别一格调，才华秾俊，时曰能新。又，吴挚甫题保定淮军公所戏台联云：“高节变风云，坐客欷歔，击筑欲邀燕市饮；遗劳在兰菊，礼魂容与，传葩疑唱楚人骚。”又，李澄宇题扬州某氏园戏台联云：“坐客为谁，听二分明月箫声，依稀杜牧；主人休问，有一管春风词笔，点缀扬州。”笔健而意豁妙，又切地。又，庙下春社戏台联云：“谁苍鹘，谁参军，描摹得世间人，须眉毕见；有院本，有杂出，难为他说戏的，口舌都忙。”又联云：“湾有廿三，闹吵吵白叟黄童，赏此乍暖乍寒天气；班名四六，乱纷纷高冠长剑，演出半文半武排场。”按，摹写村场景象逼真。又联云：“会真古记性情多，小字低呼，北曲好如南曲；春戏今年重叠做，大家高兴，西村看到东村。”又，酒业戏台联云：“正值柳梢青，乍三叠歌来，劝君更尽一杯酒；如逢李太白，便百篇和去，与尔同销万古愁。”右节胡氏《联选》。按，酒业联所谓大摇大摆大踏步向前者，盖几近之。又，旧历乙卯三月，湘潭银田市演戏时，中日交涉正激烈，唐君某撰戏台联云：“触景伤怀，回首可怜歌舞地；感时溅泪，隔江犹唱后庭花。”亦几于呜咽淋漓。又，四川关庙乐楼高升之题联云：“击鼓听三挝，想老贼阿瞒，曾经夺魄；误弦邀一顾，怜小乔夫婿，未免痴情。”此盖从“顾曲小聪明，当日可怜公瑾；挝鼓大豪杰，至今犹骂曹瞒”联脱胎而出，然夺魄、痴情二义，似为追进一层，固不至多伤事主。又一联云：“谁为袖手旁观客；我亦逢场作戏人。”亦极飞动。又，上海愚园内之桥亭，为林步青改良滩簧处。刘葆良联云：“谈言微中可解纷，当入古史记滑稽列传；声音之道通乎政，请看新世界戏曲改良。”顾盼自喜，所谓独往独来者也。
　　
　　周铁梅对联已录哀挽类，予最爱其自赠一联云：“数幅石兰称著作；一庭花木似儿孙。”盖铁梅能画喜诗，庭罗花木，点缀幽敻，年过五十无嗣，故有花木似儿孙之句。今再相见，则公然娶妾生子女，闻而著其事，盖重为老友庆也。铁梅生子后又题联云：“书经水毁留儿读；花到秋开为女簪。”喜极语而以和霭出之，故佳。与铁梅同城居亦工书画者，又有晏伯勤。伯勤联语亦在哀挽篇，兹录其楹联二首，一云：“多多栽种些好花，于己亦便；远远让开条来路，尽人去行。”朴实说理，寄托深远。一云：“容吾日在此忙碌真福分；有客时来前论难大吉祥。”按，以忙碌为福分，知作者治事精神，高乎一般惰民万万矣。又，吴晋壬唐林赠金溎生联云：“忽发狂言惊四座；分其余事了十人。”按，集句能曲肖所赠人之身分，得未曾有。铁梅述某一联云：“当以文章横行一世；分其余事足了十人。”语亦名贵。又，何廉昉赠金溎生联云：“身行万里半天下；眼高四海空无人。”亦特雄浑。
　　
　　吾国城隍庙旧列祀典，其堂庑尝悬一大算盘，额曰“不由人算”，旁有联云：“你的算计特高，得一回，进一回，那晓满盘都是错；我却模糊不过，有几件，记几件，从来结帐总无差。”语隽旨远，可唤醒一切睡梦人。又，药王财神合祠有联云：“纵使有钱难买命；须知无药可通神。”颇可风世。天津城隍庙戏台梅宝璐联云：“善报恶报，循环果报，早报晚报，如何不报；名场利场，无非戏场，上场下场，都在当场。”奇兀恣肆，说理亦颠扑不破。又，薛慰农题金椒城隍庙戏台联云：“休怪他快意登场，也须宿世根基，才能够屠狗封侯，烂羊作尉；姑借尔寓言醒世，一任当前煊赫，总不过草头富贵，花面逢迎。”颇有昂头天外之壮采，然却语语带指点。
　　
　　《粟香三笔》云：王泽山赠友联云：“白练裙，黄紬被，紫绮裘，草圣诗伯酒仙，郑虔三绝；玉条脱，金仆姑，铁如意，美人英雄名士，何偃一双。”可称强对。丹徒严问樵罢会试出都，道山东，旅资告罄，时通州徐树人巡抚为泰安知府，初未谋面，严投以联云：“千里而来，徐孺子可容下榻；一寒至此，严先生尚未披裘。”徐亟款留，并馈厚赆。《随笔》又集录他人赠联，兹转录之。一、汪子渊云：“随笔续编耆旧集；爱庐待赋归来辞。”二、张小浦云：“灵运诗篇工述祖；康成经学喜传孙。”三、李经畦云：“交满四海，乐道人善；胸罗万卷，不矜其才。”皆若浑成可诵。又，黄敬舆自元赠黄性田运藩嵌字联云：“天命之谓性；人情以为田。”集句亦工浑。
　　
　　田东溪有常澧镇守使授勋礼成演剧题联，绾合工雅，气体遒上，录之以证题无大小难易，惟解雅切，即目无全牛矣。联云：“世界田海惊心，萃稗史四千余年，儿女英雄演出黄帝魂，顿令旧案翻新案；汉家旌旗在眼，看云台二十八将，公侯文武高陪紫微座，莫谓今人无古人。”东谿又有题镇署阵亡将士追悼会门联云：“贼氛甚噩，我武维扬，还九澧大好河山，民亦无恙，岁亦无恙；马革何常，羊碑不朽，看诸君争光日月，生安足论，死安足论。”
　　
　　《粟香随笔》云：予前在江西见一成语联云：“博览增见识；广交得观摩。”喜而亟书一通，后于金陵见一联，上句“博览增智识”，下句则“寡交无是非”也。即乞人更书之，常悬座右焉。按，妄交最损德，予生平喜闭门守独，读后联吾陶陶然如祖腹中矣。《随笔》又云：予在会昌外舅署时，学官为陈支轩良栋、邹莲华应华，皆庞眉皓首，蔼然可亲。邹斋中自题联云：“不打通义利关头，且莫轻言学问；能参透圣贤语默，还须实力躬行。”朴质似箴铭，百嚼不厌。陈亦有客座绝句云：“客至便留饭，鱼肉豆腐蛋。休嫌苜蓿寒，君子之交淡。”二十字可以代表俭德。顾湖南今日生活程度之高昂，客至，鱼肉豆腐蛋四类必备物，恐万钱亦无几余，世变奇骇，牵连书之，盖不胜惘惘。又，江宁顾秋碧槐三尝赋柴米油盐酱醋茶七律。其醋诗起句云：“书生风味美人心。”末句云：“我亦醯鸡身世感，半瓶羞涩到而夸。”皆体物浏亮而能工者。秋碧有署门联云：“得过且过日子；半通不通秀才。”语奇创而心闲适，合作也。
　　
　　王志初各联，少具上录，以志一鼎之尝。顷又见其赠张某联语，句奇兀，不独以切姓为工也。录之：“身是翼德谁敢敌；学如横渠不妨禅。”一边作英雄语，一边又作佛子语，真得未曾有也。又，自题讲塾联云：“武乡侯以管仲乐毅自方，时人莫之许也；文中子得玄龄如晦为友，天下其将安乎。”语气豪阔，有左文襄自署名为“老亮”之奇采。又，罗长肃题中日同盟会演说开幕联云：“乃设敦槃，用宣话言，即当异日风云，毋忘高会；既同族种，宁分畛域，相率中原豪杰，来修斯盟。”按，联语坚厚，中边皆澈，有此文采，不愧执异邦牛耳矣。
　　
　　题桥联语，前卷已略具。近予居澧，有题多安桥嵌字联二首。前作专搬掌故，似若清利，后作为推广语，虽曰阔大，细按之，不免抛弃题面。兹并录之。一云：“多少驷马高车，题桥柱去；安排铜琶铁板，唱大江东。”一云：“陆多虎兕，水多蛟鱼，驯使无扰；士安庠塾，农安畎亩，偕之大同。”又，莫友芝集汉碑题泉州万安桥联云：“造道行义以为利；图功易危而为安。”说理亦坚实。记胡氏《联选》录某君题总宜船联，特若轻秀，不着迹象，异乎予题桥第二作之蹈空。按，总宜船者，湖舫名，盖原本东坡“淡妆浓抹总相宜”诗语也。联云：“依然水枕风船，重向烟波寻旧梦；何必淡妆浓抹，一空色相见天真。”又，何蝯叟集词句题西湖游舫联云：“双浆来时，有人似桃根桃叶；画船归去，余情付湖水湖烟。”绮丽得未曾有。又，江湘岚题桃花泉联云：“所谓伊人，旧雨时来今雨少；有如此水，在山终比出山清。”按，出语是守独人口吻，逐逐尘中者，殆不足语此。
　　
　　谢春轩《墨賸》：晏仲鼎尝署门联云：“晏婴近市；潘岳面城。”是为肖题之作。予近与比邻居演其意，署门联云：“邻有晏婴居近市；诗成康乐草生春。”语意较工切。又有楹联，一云：“虚己只知求我益；坦怀不厌受人欺。”一云：“集古来有血性人撰侠史；与当世无机心客作清谈。”皆理境澄澈，近似箴铭。舂轩又有诫女联云：“有偷色婉容斯为美；无矜才使气以遗罹。”自注：“女性刚躁，临遣嫁书此规之。”盖十六字可代韦弦，真不愧父师之教。吾又记沈咏荪瀚诫子联云：“书能医尔俗；画亦养吾年。”亦朴实可嚼。盖沈官湖南通判，以画名于世。又，记陶文毅赠杨季鸾联云：“要甚么功名，一个太学生，能使公卿推国士；亦无多著作，两卷春心阁，长留宇宙作诗人。”按，杨宝庆人，道成间与邓显鹤齐名，推为湖外诗人。又，钱塘张曰衔自题书室联云：“相对半床书，冀渐臻圣域；但啜一瓯粥，誓不入公门。”恬适之怀，文如其人。按，张为晚清编修，通籍后安贫乐道，不交权要。又，灵石张少瑛署京寓门联云：“长安居大不易；天下事尚可为。”语与同工而怀抱各别。
　　
　　辛亥革命俶扰时代，县起团练，予为联署门，一云：“事事有备；人人胜兵。”一云：“武称三千，项称八千，即此可方行天下；秦得百二，楚得十二，问谁敢直犯颜行。”时颠覆清室之战方烈，故作代援抱，非然者三千八千之掌故，敢出之口哉！友人陶在东喜为署门联，其官奉天时，寓密理新王府院，其侧为府教授署，因题联云：“望之俨然王侯第宅新主；其邻恰比广文先生冷官。”见者以为工，然不久清命即革，第宅新主遂成谶语。陶自言：初调奉天时，值俄日战起，人皆裹足，府尹廷杰用宾以大义促之，旋于绥中县以盗案挂吏议。廷时都统热河，语人曰：“陶某儒吏，在奉功多怨亦多。”遂奏调热河差遣，因又署联云：“前出塞，后出塞；好因缘，恶因缘。”亦实纪矣。
　　
　　沅湘上游陆行十数里或数里，必有茶亭以憩行旅，或山市人烟攒集处，或岐途僻径村落稀少处，或江流两岸舣舟待渡处，往往有亭翼然高拱，似招顾过客者，亭亦往往饰为联语，亦多佳者，兹录二首。一云：“四大皆空，坐片刻无分尔我；两头是道，吃一盏莫问东西。”一云：“野鸟啼风，絮语劝君姑且息；山花媚日，点头笑客不须忙。”均清辩滔滔，带有禅机，但都不著作者姓氏。又，有茶亭兼卖酒者，或题联云：“为名忙，为利忙，忙里偷闲，吃杯茶去；劳心苦，劳力苦，苦中作乐，斟碗酒尝。”语带机锋，读之爽然矣。右节《梨云楼忆语》。
　　
　　门人熊小白立鉴家贫力学，毕业县中校，颇有志文学，所居园名“自镜”。尝题嵌字联云：“史之美恶观，尝取自镜；我无尺寸土，而名曰园。”对极飞动之势。张心量亦有自题健园联云：“道不远人，法天行健；货恶弃地，抱瓮灌园。”又若下语如铸。按，二园皆无园，不过假以为名名之耳。城居民户攒集，鱼鳞杂袭，无尺寸土可资建筑，矧熊故赁庑而居，又无力可言建筑乎。凡人每自署曰某园、某堂、某楼，大都皆租借，倒非实有其园、其堂与其楼也。道州何子贞题无园句云：“题作无园园恰有，吾园恰在有无间。”是又其例外矣。予亦有题自镜园联云：“蜡自煎，茧自缠，牺牲在个人，功用在世界；今镜古，他镜己，成败以对照，是非以反观。”出幅发物质文明前民利用之扃，似非泛涉。又，县人徐春浦自题所居联云：“山横前榭瓦都绿；日射榴花楼映红。”虽与上各作路数不同，而炼字新艳，亦耐人咀嚼。
　　
　　东谿告予张叔平一联，奇创似龚魏之言，录之：“读律书惧刑，读战书惧兵，读儒书兵刑不惧；耕尧田忧水，耕汤田忧旱，耕心田水旱无忧。”对幅近似格言，匪独能奇也。按，胡氏《联选》亦录此，题为金正希作，岂叔平录旧欤？金又有题书室联云：“破釜沉舟，百二秦关终属楚；卧薪尝胆，三千兵甲定吞吴。”精气四射，咄咄逼人。后日之起兵与清军战，此联即其张本。又，王壮武鑫帏幄中尝悬联云：“士可杀不可辱；兵贵精岂贵多。”学问志事皆包举于十二字中。又，杨果勇侯芳自撰楹联云：“忌我何尝非赏识；欺人毕竟不英雄。”按，石虎所谓大丈夫行事当磊磊落落，侯此联几之矣。近人周凤楞亦有一楹联，虽不及上各作之雄奇，然亦不愧时世讲师口吻，录附于下：“天地为庐，一代栋梁材，皆庇宇下；桑麻绕屋，十年生聚策，自在个中。”讲师云者，周近为澧县中学校教员也。
　　
　　石门袁少牧有题萃临客栈嵌字联云：“萃五洲来宾，入门相视虎虎；临九澧胜地，拊缶而歌乌乌。”亦似有奇气，且不吃力。袁又有题木傀儡戏台联云：“脚色莫说不高，挽牵在幕中，教动左脚，何敢使右脚；人才休赚太小，抬举出台上，无谓今人，必难及古人。”嵬琐题描写栩栩欲活，此自关于思想。《联选》二集有某题木偶戏联，亦与此同工。联云：“遇事强出头，此中大有人在；登场便抽脚，天下其谓公何？”按，对幅寄托遥深，有手挥五弦，目进飞鸿之妙。又云：山东曹州府为群盗出没渊薮，一日，群饮演剧，其戏台上有联云：“慕朱家郭解为人，交遍寰区，太史特开游侠传；抱黄初建安之恸，力匡王室，英雄偏具圣贤心。”热血喷薄，能抉出盗亦有道心，事又传诵人口。台联亦分庄者、谐者，录之以识文心。一云：“你也挤，我也挤，此处几无立脚地；好且看，歹且看，大家都有下场时。”通幅借写仕路浮沉状，既可砭世生，亦可发噱。一云：“看不真莫嘈，请问前头高见者；站得住便罢，须留余地后人来。”按，末二句，酷肖佛家之说偈。一云：“人情到底好排场，耀武扬威，任尔放开眉眼做；世事原来仍假局，装模作样，惟吾踏实脚跟看。”一云：“既登傀儡场中，须要眼孔放开，细观者样行为，转瞬间此兴彼败；得入攀挤队里，切莫脚跟无定，难怪那些摇动，一霎时东倒西歪。”袁少牧又有小儿班戏台联云：“虽然优孟衣冠，却非儿戏；藉此梨园子弟，用补楚风。”亦自工雅赴题。
　　
　　袁少枚自署园曰“半闲”，题嵌字联云：“半市半乡，半读半耕，半士半医，世界本少全才，故名曰半；闲吟闲咏，闲弹闲唱，闲斟闲酌，人间尽多忙客，而我独闲。”机趣恬适，末二句尤为见理名言。又，田东谿澧县商钱局联云：“四民之财钥；九澧此泉源。”亦短劲如题。田又有共和统一庆祝演堂戏联云：“樽前谈笑只等闲，苍黄风云，演成人我悲欢局；座上官仪乍光复，俯仰今古，都作承平雅颂声。”又联云：“天下忧乐关心，请绎经言，知今乐亦犹古乐；汉家旌旗在眼，侧闻鼚响，于声和想见政和。”按，二联堂皇大雅，不腐不混。又，陈桐阶题土地祠联云：“并坐横肱，少是夫妻老是伴；正立拱手，你烧钱纸我烧香。”一边说神，一边说人，语词滑稽，脱口如生。
　　
　　有一失题联云：“利锁名缰，普天下人都为缚束；晨钟暮鼓，有慧根者从此唤醒。”作理窟语，却能动人。又见郑板桥一联云：“咬定一两句书，终身师保；栽成五七竿竹，满目儿孙。”语句诙诡，寄托亦高。满清时，开纳粟例，其最低级曰从九品，曰监生。监生者，准入国子监读书也，亦许应南北乡试。有赠一联云：“以粟易之，是亦不屑就已；非我志也，而况受其赐乎！”集成语亦能有分际。
　　
　　某闽菜馆郑海藏题联极大方。联云：“且食蛤蜊，焉知许事；但有螃蟹，而无监州。”又，海上小天闽菜馆郑亦有联云：“道道非常道；天天小有天。”语带禅机，似可诵。又，曾农髯亦有集陶联云：“浊酒聊自适；鼓腹无所思。”特翩翩隽雅。门人于鸿炜亦有题丝烟店联云：“为国谋强，不战之战；普天同庆，似烟非烟。”出幅写商战语无迹象，末尤食古而化。又，自题坚庵联云：“须十年读书，十年养气；可半日接客，半日看山。”又，吾儿瑑保题常德熊氏楼联云：“善德如拳蹲眼底；沅江作带绕栏前。”亦似不吃力。又，县人王密庵负气好奇，不可一世，尝题门联云：“有酒尝呼市侩饮；无钱莫对俗人言。”磊砢亦与其人称。
　　
　　汉阳密丹陔昌墀，予庚寅岁佐幕常德即闻之，刘嘉予称为八股好手。旋昌墀以进士官知县，则又曰：惜哉，朝廷失去一个好谏官。后昌墀为山西知县，清德宗母子出狩，岑云阶春萱亦与扈从，昌墀见其紫袍黄马挂，颇狎视，岑微闻亦不介意。已而放晋抚，密己擢署平定州。辛丑回銮，驻跸州治，昌墀办供张，署一联于行营门云：“此去朝天，愿抗疏陈言，毋忘在莒；这回过境，论下官不职，合便烹阿。”驾至时已入夜，不知门有悬联。夜分，岑一幕僚出，见之大哗。陶在东时亦居幕府，亟止其无声。岑已起，读联语大怒，见为不可忍，回署立命具劾疏。知其事者环而为道地，不许，卒劾去之。按，此亦可谓文字之狱。联之出幅似尚能纳诲，惟对幅锋芒四迸，似太欠含蓄，及祸宜也，顾岑之脑筋单简不能容物，视赵尔巽则不逮远矣。
　　
　　志初述一联云：“马伏波以马革裹尸，死而后已；李伯阳指李树为姓，生有自来。”嵌字如铸，所谓天造地设也。予有澧县镇守使署秋祭阵亡将士联云：“唉！夸又到一年秋，大好河山，泯泯棼棼，汔未回复旧观，顶礼转轮王，度己度他同解脱；嘻！昔尝痛诸君死，有情箫笛，掩掩抑抑，相将共捃雄鬼，心依救世佛，在天在地各归来。”惜慨政局，似尚不肤泛。予又代镇署撰民国八年庆贺双十节联云：“使者黍陪位备员，过来庆贺国旗，八逢十月十日；共和须顾名思义，此后发扬民治，万莫一人一心。”对幅近似开教训，然今日兽性军阀，怙私好乱，恐未是骂得转的。故一发抑塞磊落之气，以当开口笑。
　　
　　《小说月报》补白录有方宦联语，特新特工，题为《自题借园》，兹转录之。一云：“衰年炳烛深宁叟；故国归帆老学庵。”二云：“俭岁之粱稷，寒年之纤纩；洪笔为鉏耒，纸札为良田。”三云：“宜饮酒，宜围棋，水木明瑟；请学稼，请学圃，冬夏播琴。”四云：“家计费经营，一室安耕具，一室安钓具；世情资阅历，半日对古人，半日对今人。”五云：“奉胡安定教条，经师南面，经生北面；仿陆平原故事，阿兄东头，阿弟西头。”六云：“如此丰神，但须读离骚，饮美酒；斯是陋室，可以阅金经，调素琴。”按，第六首出幅“如此丰神”字，似微欠安欠老。
　　
　　予避军暴居澧，瞬及一年，近又移居，亦作题寓庐数联。一云：“其次辟地；此生问天。”二云：“末了有数大事，自怜为一先生。”三云：“安能郁郁久居，痛日暮途远；何敢沾沾自喜，说道高毁来。”四云：“闭门思过重思过；对酒无言匪无言。”按，一、三、四三首似一肚皮不合时宜，牢骚愤语，并露纸上，犹之欠养。予之侨此，依王镇守使宇下，兼担任学校讲事，故为一先生等喻。记《联选》录屠敬山门联云：“崛强犹昔；沉吟至今。”又，南昌傅苕生门联云：“聊复尔尔；对此茫茫。”又，徐仲可寓沪门联云：“海上居大不易；人间世将何之。”三作皆与予同一愤懑。徐又有一联云：“传舍十数迁，傍谁门户；眷属二三口，累我饥寒。”亦工亦怆惋。予又有侨长沙门联云：“儿官大如粟；我屋小于船。”盖二儿瑑保官湖南高检厅检察官，故出幅漫及之。
　　
　　联语有带机锋者，最易激刺人脑，兹类录《联选》数作。一、某省有岭曰“愁岭”，或题联云：“愁甚么，信步行将去；歇也罢，丢肩放下来。”二、某山凉亭联云：“那条窄路儿，且须让一步，他过不去，你怎过得去；这种重担子，也要任几分，我做不来，谁又做得来。”按，今之大人先生尸要津而不事事者，其听之。三、延平胡云章题渡口亭联云：“转瞬即天涯，坐坐吃筒烟去；前头多地主，看看等个船来。”四、休宁县某地茶亭联云：“南南北北，总须历此关头，且望断铁门限，备夏水冬汤，应接过去现在未来三世请佛，上天下地；东东西西，那许瞒了根脚，试竖起金刚拳，击晨钟暮鼓，唤醒眼耳鼻舌心意六道众生，吃饭穿衣。”五、高邮李震清题座右联云：“忍辱可为仙，已受过世人几千场讪美；安贫惟乐道，终难解自己这一点痴顽。”六、张仲甫自署联云：“阴阳风雨晦明，受之以节；梦幻露电泡影，作如是观。”七、胡月樵诵一联云：“倩人抓背，上些上些再上些，真痛痒全凭自己；对客猜拳，著了著了又著了，好消息总在他家。”
　　
　　以联庆贺人易工，投赠人难工。投赠联八字以上易工，七字以下难工。上篇录林文忠“一县好山”七字联，固高不可攀矣。兹又录文忠在河工时赠河丞张某联云：“乘槎直到牵牛渚；载笔同游放鹤亭。”切地切姓，人咸服其工妙。又，曾文正数联，一、赠孙琴西衣言云：“大笔高名海内外；君来我去天东南。”二、赠刘养素联云：“组练三千朝蹋浪；貔貅十万夜观书。”刘，江西人，喜谈兵，时方被檄治团练。又，张勤果曜巡抚山东时，知州刘瀛州献一联云：“西域横行班定远；东方大治管夷吾。”勤果尝从左文襄平定西域，借宾定主，此联盖非苟作。又，清光绪己亥，广西提督苏子熙元春展觐京师，聘徐仲可赴粤主文案，旋从之出京，先至广州湾勘界，苏被劾，徐浩然归，樊樊山用所题纯飞馆诗句为联赠之云：“晨餐东海狞龙鲊；夜草南山猛虎行。”语重神辣，名作也。同时朱古微祖谋亦集胡稚威、袁简斋句为联赠徐云：“艣声软似吴娘语；酒味辣于京口兵。”亦得未曾有。又，金殿臣由湖南知府告归，自誓以长斋老矣，然仍系怀时局，于浙漕事争之甚力。刘葆良赠之联云：“委心仍郁湘纍痛；努目方参弥勒禅。”又，人赠金粟香各联亦均奇特可诵，分录如下。一、陈闽甫联云：“高才必为一世用；新诗说尽万物情。”二、汪芙生联云：“诗有万篇陆务观；书成五笔洪容斋。”三、薛慰农联云：“襟怀朗抱澄江月；踪迹同看钟阜云。”均老重朴厚，不屑作时世收束。四、田锡三赠黄性田运藩联云：“浩浩颓波，中立不倚；体体盛德，俾寿而臧。”下语亦能凝重。
　　
　　曾文正赠彭刚直联云：“冯唐易老，雍齿且侯，三字故将军，匹马短衣春射虎；左抱宜人，右弄孺子，孤山林处士，芦帘纸阁夜谈龙。”孤山句，盖指彭西湖退省庵也。此联四十字不见为长。文正又有题何廉昉栻寓宅联云：“千顷太湖，鸥与陶朱同泛宅；二分明月，鹤随何逊共移家。”何，江阴人，编修，晚年罢官寄寓扬州，护禺筴之富，以诗酒自豪。又，廉昉亦有自题壶园联云：“酿五百斛酒，读三十车书，于愿足矣；制十丈大裘，营万间广厦，何日能之。”下语斩钉截铁，复倚天拔地，殆欲驾文正正而上之。按，何之为诗，惊才绝艳，不能无病于缛，若右联则大气驱遣，未可同类并论矣。
　　
　　胡氏《联选》云：楚中名士张次山，尝与某中书同游金焦，中书时罢官，乞张撰联为赠。张书集句二十字云：“冠盖满京华，斯人独憔悴；江山留胜迹，我辈复登临。”特为大方称题。予记北洋一幕客有自赠联云：“食必鱼，出必车，当代孟尝谁客我；裘已弊，金已尽，穷途苏季不归家。”下语若讽若怨，飞动可喜。陶在东官京师时，尝自书春帖云：“门垂碧柳；衣点缁尘。”出幅盖自绾其姓也，语亦人所不能到。后改官奉天，历权要县，己保知府，垂过班矣。御史旗人某忽纠其在某县杀一盗，见为失入，遂褫职。后经盛京府尹用宾廷杰奏明系公罪，旋予开复，特旨以同知用。会廷杰内调法部尚书，在东随之入都，留法部差遣，所寓曰棉花六条胡同。于是又署门联云：“不须柳材用为号；莫谓棉花又误弹。”上文仍切姓，下文则嘲其劾案也。亦殊有致。近予居澧，亦署门联云：“将军有揖客；老子其犹龙。”上言依王镇守使为客，下言去岁被卿军围捉仅而跳免云。
　　
　　谭浏阳天才横绝，文诗皆成家数，惟联语不多见。兹录赠贝元征联云：“解字九千三百；坐席五十余重。”并跋云：“五经无双许叔重，说经不穷戴侍中，惟我元征齐年，泱泱其风。书者潘诵捷，赠者谭嗣同。”语句亦奇横。又，赠安化黄方舟凤岐联云：“曾受双戟单刀，长于葛洪者剑；所谓粗块大脔，奄有陈亮之文。”按，黄工剑术，并习拳棒，故隐括抱朴子陈龙川集语为对。又，赠唐才常联云：“思纬淹通，比羊叔子；定礼决疑，问陶覆之。”亦工称。谭以戊戌八月十三日与杨锐等六卿同见法。人言其年杨有寓门联云：“月中渐见山河影；天上新承雨露恩。”上句为东坡八月十三日诗，渐字从水从斩，亦一奇讖。按，杨等授为卿入军机仅十日，即及于祸，似对句“新承”字亦有着落。
　　
　　俞曲园题苏州积功堂嵌字联，联云：“积累譬为山，得寸则寸，得尺则尺；功修无幸获，种豆是豆，种瓜是瓜。”语意圆隽。按，积功堂者，掩骼埋胔之公所也。《联选》又云：浏阳县产菊花石，谭复生尝铭以为砚，因名庐曰“石菊影”。又取陶句“远我遗世情”，名堂曰“远遗”，自为联云：“人在有情天，得此群山，暂舍事事；生岂无怀世，每当九日，亦自欣欣。”孤抱自远，不省后何蒙锢。
　　
　　画师朱野云与龚定庵为莫逆交，高冠大履，绝不作江胡态。尝书联赠龚，龚得之大喜，悬之厅事。徐垣生编修语人曰：“入门但观此联，便知是定庵家也。”联云：“灌夫骂座非关酒；江敩移床那算狂。”又，新建勒建勋名深之，天资颖敏，豪爽不羁，携妓纵酒，恣意挥霍，醉辄骂座，用是狂名震天下，其厅事自撰联云：“潦倒英雄无赖贼；荒唐乐府有情侬。”又，南康陈伯熙愤时绝俗，慷慨激昂，有不可一世之概。回澜阁主集句赠以联云：“诗成掷笔仰天笑；酒酣拔剑斫地歌。”又，刘葆真赠叶友松联云：“但纵高吟开醉胆；静嫌对奕动机心。”右节《胡氏联选》。
　　
　　《联选》又云：杭州诗僧宁六舟达受，工草书墨梅，尤精金石篆刻，阮文达称为金石僧。江夏陈芝楣巡抚銮延至吴门沧浪亭畔大云庵，婺源齐梅麓赠以联云：“中丞教作沧浪主；相国呼为金石僧。”又，有邓姓者善骑，爱畜马，其友赠联云：“大宛名马日千里；丹山一凤飞九霄。”下联用凤兮凤兮，故是一凤之典，暗切其姓，颇见巧思。又，周彦升赠释能参联云：“诗带禅心，半夜吟声分佛火；酒逢敌手，一场醉梦闹秋虫。”又，吕稼生知县与金粟香先后归自岭外，稼生辟数椽于顾塘桥东，距东坡故居所谓“紫藤花馆”者仅数十武，颜曰“坡邻”。光绪庚子三月，粟香为题联云：“丹荔同尝，游宦相从忆南海；紫藤过访，结邻且喜近东坡。”又，吴芝瑛赠吕戴之督军公望联云：“新堤旧井各无恙；引杯看剑坐生风。”原跋：“三年不到武林矣，南湖昨自湖上还，称垣墙不倒，屋舍俨然，是亦荷管领湖山者之嘉惠无穷也。适诵苏诗奉集二语，电灯之下目光迷离，腕力复不能使墨书，竟恧然。”
　　
　　“胚胎燕赵悲歌气；雄长沅湘著作才。”某氏赠杨息柯联也，语殊雄桀。按，息柯名瀚，清季官湖南道员。又，胡文忠赠于瀛舫联云：“心声相感鹤欲舞；笔力所至花为香。”语亦咄咄未经人道。又，某赠张自牧联云：“秀才天下为己任；辣手著作空时髦。”亦工而新。又，汤蛰仙赠王省三联云：“石头偃蹇应呼丈；松意萧疏不耐官。”又，萧干赠王湘绮联云：“独立千载谁与友；拨弃万事勿复谈。”均老干无枝，文如其人。
　　
　　武进洪述祖为洪宪皇帝心腹，宋案之主动犯也。案发后，应夔丞、武士英皆就逮，洪由北京窜青岛，旋避居上海租界，更姓名曰张皎庵。因与德人某涉讼会审公廨，被宋教仁之子振昌侦悉，起诉地检厅，引渡洪归案。七年，提解京师，判决死刑，并判给予原告抚慰金一万元。洪在狱自署为“念难老人”，究心内典，死刑判决书下，从容作书致家属亲友，处分后事，皆有条理，亦大不易事。其在狱尝撰联自鞭，亦颇具根柢。一云：“入地狱乃佛许；知天命是圣言。”一集经云：“从事西方，生极乐国土；所谓佛法，作忍辱仙人。”又，赵菁衫自署门联，集《易林》云：“进士为官，折腰不媚；贵人有疾，在目无瞳。”亦自新颖。按，《青城丛话》云：赵，丰润人，尝成进士，出为乐安知县，有异政。旋弃去，后保升道员。为人清癯，颀然而长，左目翳废，以古文辞雄北方，初至山东，在鹊华行馆为诗钟。赋“船”及“胞衣”云：“帆如秋叶来天上；人似春蚕卧茧中。”诸名士皆为搁笔。又，周风楞题澧县学款经理处联，亦唯妙唯肖。联云：“客如流水住时少；财比闲花散处多。”
　　
　　予有题澧社联二首，一云：“发皇人文，于澧托始；考论学术，结社自由。”一云：“澧江滥觞，至八百洞庭合流始为大；社会进化，赖二三豪隽讲学开其先。”澧社者，文社也。仿南杜办法，联嵌字语皆求不离宗。又，有题津市聚宝客栈联，亦以嵌字法行之，似尚肖题。联云：“市人聚观来宾，高车驷马；楚国宝善之子，适馆授餐。”又，陶在东写寄题杭县六和塔联云：“到此便含无尽意；置身已在最高层。”自注：“塔在候潮门外二十里月轮山，数毁于火。清之季，杭绅集资二十万规复之。七层入天，江海在目，然苦无题榜。予谓只此十四字，已若只绝千古。”又，周风楞有题澧县文艺俱乐部联云：“琴与俱，棋与俱，酒尊与俱，老子兴复不浅；山可乐，水可乐，禽鸟可乐，诸君住且为佳。”重叠嵌字绝不吃力，亦绝工。又，某题学校饭厅联，特若奇崛质直，录之：“今试思世变何如哉，横流沧海，频起大风波，河山带砺是谁家，愿诸生尝胆卧薪，每饭不忘天下事；士多为境遇所累耳，咬得菜根，才算奇男子，将相王侯守有种，看前哲断齑画粥，读书全靠秀才时。”又，吴劭芝联云：“时事迫艰危，今日朝廷方旰食；学人志康济，此时粗粝亦民膏。”亦饶特别思想。
　　
　　黄克强题武昌开国纪念会联云：“百折不回，十七次铁血精神，始有去年今日；一笔勾尽，四千年帝王历史，才成民主共和。”按，口吻恰肖身分，故佳。又，陈蜕庵联云：“喜大好河山，从兹永奠金汤固；愿一般儿女，莫作承平歌舞看。”对幅语长心重，期望无穷。又，江苏省立第一师范校附属小学校十年纪念联云：“种瓜得瓜，种豆得豆；十年树木，百年树人。”集成语特堂皇。又联云：“乙巳以来，辛亥以来，癸丑以来，拓开手段十年做过去，幸皆有色有声，东篱正是著花时，容我欢呼万岁；国庆纪念，地方纪念，立校纪念，缩小范围三者此独存，为告吾师吾友，北极不须回首望，且然快活两天。”文言白话并用，正自可诵。又联云：“四载门墙蒙教育；十年树木长风云。”
　　
　　苏州学校纪念尝分级布景，各随景缀为联，极钩心斗角之盛，兹分系之。一、初等四年级之空中铁道、屋顶电车、地底火车，均用模范装置，转动不息，题曰“苏州未来交通”。一云：“入水登山，开几条捷径；攒天打洞，有多少神通。”一云：“朝发昆仑暮碣石；上穷碧落下黄泉。”一单级之仙界内为菊花所编之山，山上有寿星鹤鹿鸡犬。题云：“鸡犬同登极乐界；神仙合住自由乡。”二、初等补习之成绩陈列所云：“几许精神，构成此纪念物；无多形式，建设于教育家。”三、高等一年级之勇学级云：“当念破浪乘风，好勇端为知耻；若论保身捍国，尚武须要能兵。”又，无锡竞志女校十周年纪念会云：“自愧未能，敢云各科成绩；人须自谅，不过小学初基。”语亦无叫嚣气。
　　
　　湘潭吴劭芝熙有赠刑名家沈某联云：“本道家术，为法家言，清净亦刑名，老子韩非应合传；以方内人，作方外想，古今有生死，秦皇汉武不曾仙。”语亦带有指点。又，黄炎培赠潘氏兄弟联云：“深情抵江水；古道照南山。”似不佻艳。又，赠黄山僧性海联云：“名山大好吾家有；游客昔评天下无。”自注：“游客，谓翁松禅师。”又，赠僧果证联云：“同看云海光明顶；难得天西接引僧。”盖二僧时为其游山导师也。又，游屯溪赠吴美利联云：“率水由山，其民好礼；春蚕秋稼，有女如荼。”亦工。
　　
　　南通昔有金兰室烟馆，位置精絜，院罗梅竹，或题联云：“几生修得到；一日不可无。”又，题鼎升客栈嵌字联云：“宾至如归，教庖人善调鼎鼐；春来且乐，劝旅客莫问升沉。”亦工浑。又，韩紫石武林自新所联云：“我自田间来，知尔疾苦；是非久居地，且忍须臾。”似若中边俱澈。又，长沙也可园嵌字联云：“也不设藩篱，恐风月畏人拘束；可大开门户，就江山与我品题。”昂头天外，颇具精理。又，陶云汀题某室联云：“尽力量为善；振精神读书。”亦自朴实。又，某赠清化杜某联云：“太行云物蔚然，羡冰玉才名，此间无出君右者；少陵稷契自许，到蓬莱高处，时人望之若登仙。”可云不落凡庸。
　　
　　格言为对联时，可作箴铭读，任悬一二于座右，即亦可收放心，兹类录之。一、闽县叶季韶仪昌云：“玩人丧德，玩物丧志；多见缺殆，多闻缺疑。”二、太仓孙少彭寿铭云：“口莫多言，情莫多妄；名可强立，功可强成。”又云：“色即是空，空即是色；恩生于害，害生于恩。”又云：“美言不信，信言不美；疑人莫用，用人莫疑。”一以阴符对佛经，一以陆宣公奏疏语对道德经，均如铸生铁。三、某氏云：“霸国战智，王国战义，帝国战德；上士闭心，中士闭口，下士闭门。”上联出《中说?问易篇》，下联出龚氏鼎臣《中说》注。四、程季英云：“放开肚皮吃饭；立定脚跟做人。”五、某氏云：“亦思于物有济；自愧为人所容。”六、包慎伯世臣云：“尽交天下贤豪长者；常作江山烟月主人。”七、何子贞云：“坐到二更，合眼即睡；心无一事，敲门不惊。”八、林衡甫典史取曾南丰《四忌铭》、《瓯西日记》语云：“著书忌早，处事忌扰，立朝忌巧，居室忌好；制行欲方，行事欲圆，存心欲拙，作文欲华。”九、会稽朱归愚集《列子》及《晏子?外篇》云：“自长非所增，自短非所损；独立不惭影，独寝不惭衾。”十、曾文正赠左文襄云：“敬胜怠，义胜欲；知其雄，守其雌。”十一、某集《中庸》、《忠经?守宰篇》云：“好学近智，力行近仁，知耻近勇；在官惟明，莅事惟平，立身惟清。”又，录李石冰联，一云：“学吃亏，寻快活；习不语，省是非。”一云：“有争气者勿与辨；当得意时须少言。”一云：“家业易消，莫俾易中消去；好人难做，须从难处做成。”一云：“攻玉以石，洗金以盐，当知取长弃短；甘井近竭，直木近伐，所贵匿采韬光。”按，各作皆可作箴言读。末联孕理宏富，为用才与负才者切实下针砭。
　　
　　胡氏《联选》云：金德辉工度曲，尝供奉景山，以老病乞退，粗通文墨。一日，请于严问樵曰：“某老矣，业又贱，乞一言继柳敬亭、苏崑山可乎？”严书一联云：“我亦戏场人，世味直同鸡弃肋；卿将狎客老，名心还想豹留皮。”可谓中边俱澈。又，阮文达赠李西岩总兵联云：“海天飞炮亲挝鼓；夜月扬帆坐读书。”雄大闲适，交丽有之。又，钱梦鲸赠谭遏云联云：“人尽合群，可以集事；天与不取，是谓无能。”又，金鹤望赠人联云：“短衣匹马随李广；飞书驰檄用枚皋。”又，江湘岚赠卖卜者联云：“吉凶悔吝生乎动；天地苍茫老此才。”又，录赠僧二联：一、薛慰农赠可曾云：“卜邻喜近清凉宅；与客同参文字禅。”二、张蝶庵赠莲池云：“说法平台，生公一语石一语；栖真斗室，老僧半闲云半闲。”俱若工峻。
　　
　　《联选》又录金砚君题刘紫洄遗照集杜联云：“今日几人存，酒阑却忆十年事；何由似平昔，笔阵独扫千人军。”语特整肃。胡君复云：自谭英秀殁，王位久虚，戊午初夏，大鼓刘宝全来沪，刘于此道亦首屈一指，一时争奉以“大鼓大王”之徽称。予赠联以张之，联云：“沉沉夥颐，超超元箸；荒荒坤轴，泱泱大风。”又云：“祢生不耻鼓吏，落莫英雄，我思古来慷慨悲歌之士；韩侯愿为假王，离奇身世，谁能拔尔抑塞磊落奇才。”按，二联亦可云大王之雄风，詹詹小言，望而却步矣。
　　
　　《齐东野语》所录对偶语，亦有工巧绝伦、令人敛手者，兹录数首。一云：“纪信韩信，假帝假王；宣尼牟尼，大圣大觉。”一云：“邹孟子，吴孟子，寺人孟子，一男一女，一不男不女；周宣王，齐宣王，司马宣王，一君一臣，一不君不臣。”一云：“观音大士，妙音梵音海潮音；诸相如来，人相我相众生相。”一云：“迅雷风烈，烈风雷雨；绝地天通，通天地人。”予旧亦有集成语为对者，似有匠心。如“东云出鳞，西云出爪”对“一犬吠影，百犬吠声”。如“曰旸而旸，曰雨而雨”对“在谷满谷，在坑满坑”。又如“一切”对“几何’，“耳孙”对“面子”，“黑子”对“玄孙”。或新名词，或旧名词，或文语，或俚语，一经拈出，皆若工致。
　　 

卷十三
杂缀三
　　胡氏《联选》云：胶济铁轨之枕不用木而用铁，故车行稍若平稳。其车站联云：“如砥如矢；至鲁至齐。”八字包孕一切，必如此方可以少许争胜。又云：夏历丁已秋，顺直水灾，西湖筹赈游览会女书场张坚联云：“以水监当于民监；尽信书不如无书。”可云天造地设。又联云：“我佛以色相示人，原思普渡众生，开场演说；同胞因饥溺待拯，只得敷陈片席，借助弦歌。”又，游览大会门联云：“博施济众；救灾恤邻。”又联云：“天下自任，故饥犹己饥，溺犹己溺；民吾同胞，愿解衣衣之，推食食之。”按，凡文言佳处在切题靠题，各联算得此中三昧，尤以后一首为雄劲浑成。
　　
　　联语作鞭辟向里语，足代座右之箴。兹从《联选》类录数首，如余杭某氏堂联云：“无狂放气，无遭学气，无名士风流气，方称儒者；有诵读声，有纺织声，有小儿啼笑声，才算人家。”又，唐陶山题果克堂联云：“克己最严，须从难处去克；为善必果，勿以小而不为。”按，此帖精神全注在积极方面，斯为有益文字。又，陶顺甫楹联云：“莫对失意人而谈得意事；从来有名士不取无名钱。”语工而义能严，故佳。又，桐城张文端联云：“造物最忌者巧；万类相感以诚。”又，某君联云：“一物不知，儒者之耻；片长自足，壮夫不为。”又云：“读书作文，我用我法；莳花种竹，吾爱吾庐。”又，张啬翁题长沙明德学校联云：“求应用学；复本体明。”亦工浑。予己未岁侨澧，亦有集句数联，似亦能作鞭辟，附录如下：一、“大巧若拙，大辩若讷；相马以舆，相士以居。”二、“小人溺于水，君子溺于口；井蛙以语海，夏虫以语冰。”三、“直木先伐，甘井先竭；贪夫殉财，烈士殉名。”四、“烧泥为瓦，燔木为炭，蜂窠为蜜；冶金以盐，濯锦以鱼，浣布以灰。”
　　
　　汤雨生书赠园丁联，煞有风趣，录之：“靠山吃山，靠水吃水；种豆得豆，种瓜得瓜。”又，李子宣金声题自葺嘉树草堂联云：“既勤垣墉，斯是陋室；以蔽风雨，相协厥居。”集成语能工。又，怀宁舒挚甫绍基自题书室联云：“读古人书，须设身处地以想；论天下事，要揆情度理三思。”下语亦饶有道气。又，蒋智由清末辛亥出京至济南撰联云：“未逢前席问苍生，且容我歀段出都，长啸去也；重指吟鞭向历下，试看此层峦绕郭，相识犹曾。”造语飘飘有凌云气。又，郭运青署门联云：“为官不过六百石；著书岂止五千言。”虽夸大语气，却轮囷可喜。
　　
　　梁星海有题其夫人栖凤室联云：“零落雨中花，春梦惊回栖凤宅；绸缪天下事，壮心销尽石鱼斋。”情文娓娓，较若可诵。按，石鱼斋，梁读书精舍名。又，侯官连梅耦攀桂尝署内室联云：“暗室中须问心得过；平地处亦失足堪虞。”似箴似铭，较梁作又上一层矣。澧县新洲鲁氏族谱纂成告庙，予代撰联云：“拜欧揖苏，成杀青书，列祖列宗，神所歆也；洗爵奠斝，比焚黄祭，于堂于著，礼亦宜之。”又代撰其家庙联，一、春祭云：“为告万子孙，国家共和，本来世异秦世；各自一昭穆，牲酒时祀，莫道春非我春。”二、秋祭云：“宁蹈海不帝秦，幸也国已称民，嬗世守高曾矩矱；将营室先立庙，悲哉秋之为气，妥灵揽左右湖山。”按，孟姜山、七里湖皆新洲附近山川也。各联均惨淡经营，自信尚语无泛设。又，顾幼耕在蜀时题楹联云：“引袖拂寒林，古意苍茫，看四壁云山，青来剑外；停琴贮凉月，予怀浩渺，喜一篙春水，绿到江南。”按，辞诚病缛，然情致却一往而深，兹录之，不用严格为苛绳也。又，维扬符氏园联，写景同顾作，而劲厚胜之。联云：“剑客酒客慷慨至；梨花梅花参差开。”又，庹尊素自题枳园联云：“枳敢言材，能免斧斤终是福；园何必大，不分畛域自然宽。”特若工厚。
　　
　　林文忠自题书室联云：“师友肯临容膝地；子孙莫负等身书。”可云矜平躁释，面面俱到。又，邓完白自题所居斋联云：“茅屋八九间，钓雨耕烟，须信富不如贫，贵不如贱；竹书千万字，灌花酿酒，可知安自宜乐，闲自宜清。”语虽平浅而却恬适。又，某君题客堂联云：“长此安居，便是三生有幸；虽非大厦，亦岂一木能支。”又，杨和甫题书室联云：“日食一升饭，勿饮酒；不读五千卷，莫入门。”按，此联要具生劲气。予有联亦与杨作同意，附录之：“读崔镳五千卷，方入吾室；似韩愈三十年，始有此庐。”又，赵曾望代题书室联云：“吾十有五，而志于学；人一己千，虽愚必明。”集句毫无痕迹，佳哉。又，吴霁航书室联云：“田园一蚊睫；书卷百牛腰。”亦短而能新。又联云：“愁无了期，遇愁时休只管愁去；乐难整段，得乐处且零星乐些。”按，此颇见示人以随遇而安。又，某君题内室联云：“喜怒哀惧爱恶欲；柴米油盐酱醋茶。”案而不断，妙极妙极。又，杨建屏题黄清轩书画馆联云：“子弟欲培高矮树；烟波时看往来船。”旨特名隽。又，某君厨联云：“厝火积薪，家主慎毋忘远祸；粗鱼笨肉，厨娘偏会作调人。”亦绝新。又云：“有盐同咸，无盐同淡；冷水要挑，热水要烧。”用谚语亦肖亦俏。
　　
　　张啬翁慕畴堂落成，自题联，一云：“庄周以至人自居，乃谓游逍遥之墟，食苟简之田，立不贷之圃；韩愈为天下所笑，犹将求国家之事，耕宽闲之野，钓寂寞之滨。”二云：“后世贤，师吾俭；臣父清，恐人知。”三云：“过尔优游，恐不堪事；吾不田舍，复在何人。”语似箴铭，亦朴质，亦劲厚。又，江湘岚题来绂堂联云：“存心要耐得烦，安乐都从忧患始；遇事务见其大，吃亏恒占便宜多。”又联云：“至诚从无妄二字做起；众善皆不忍一念发生。”又，张峡亭有楼六间藏书，久之颓圯尽，仅剩一间，颜曰“剩楼”。王拾珊琼泽题联云：“仆与君兮，同为糟粕灰烬之余矣；登斯楼也，其有乔木沧桑之感乎！”按，此若苍茫无端，故佳。又，某公京师大川淀楼联云：“四时春夏秋冬景；一个东西南北人。”着语亦跳脱。又，丹徒赵曾望之母太夫人喜于内室祀平安神，张仙查荣图题联云：“花长好，月长圆，人长寿，国之福；树欲静，风欲宁，子欲养，夭必从。”按，语为吉祥滋厚福。此联庋之子台尤称。
　　
　　有题大通镇救生船局联云：“博爱之谓仁；见险而能止。”羌无故实，举止大方，合作矣。又，广东仁善堂为收暴骨处，或题联云：“有大人先生席地幕天，能荷锸自随则可；非遗世独立漱流枕石，至篨衣不掩奈何。”通幅瘦劲，又妙合题位。又，江湘岚题嘉善施医局联云：“我以公余询疾苦；君将仁术起疮痍。”造语殊不落边际，故工。又，陈小圃题幼弦工厂联云：“人各有能，少成若天性；幼而不学，老大徒悲伤。”按，用成语作鞭辟指点语，又能一气相生，此为大家本领。又，吴劭芝题皆不忍堂联云：“是可忍也，必其人为木石心肠，秦越肥瘠；登斯堂者，当到处免孤寒失所，漂泊无归。”又，木古灵坛婺源北门外，数百年老桑也，或题联云：“谷有神，木且有神，六府三事允治；民无恙，岁亦无恙，一年四季平安。”按，枯寂题渲染亦工。又，江湘岚题老人泉云：“以智之乐，得仁之寿；其流不滞，亦静不哗。”出幅绾合老人，字绝方雅。又，丁修甫题米业公所联云：“近者悦，远者来，莫以斗筲自限；志同方，道同术，须知稼穑维艰。”又，某君题饼家门联云：“求王盛符，有赵岐隐；非名士习，是公羊家。”又，某君题染坊联云：“青出于蓝；素以为绚。”又，某盆堂联云：“此是寓公汤沐邑；且听孺子沧浪歌。”按，此联中边俱澈，典尤隽雅。有名桃源酒楼者，或题联云：“诸君能知味者；此地可避秦无。”又，西湖茶馆联云：“欲把西湖比西子；从来佳茗似佳人。”又，邮政局联云：“置邮传命；为政在人。”又，电报局顾晴谷联云：“发乎迩，见乎远；观其器，知其工。”按，各联皆靠题发挥，不溢累黍。予论文谓无他求，肖题耳。帝王将相，有帝王将相身分，叫化子亦有叫化子身分，作家固无之不可。陟太行，历孟门，趾二分垂在外，苟善遣词，要不至震怖而或失其常度。故凡为文章，能注相题，思过半矣。
　　
　　胡君复有题上海商务印书馆联云：“昔晚唐建安余氏肇启书林，世界阅千余岁矣，其后三峰万卷，同时梅溪秀岩，文采风流，我思古人，聊从公等纂坊肆雅闻，缥缃掌故；自北宋布衣毕生始为活板，变迁可一二数耶，近稽兰雪桂坡，上溯石经漆简，棣通演进，以有今日，何况此间称水陆形胜，东南管枢。”按，商务印书名义，予曾书叩君复，答以当日偶然命名，无他寄也。但其始距今五六十年耳，而所经营，居然称内国文化之总汇，转贩文明之先河，天下事其作始也简，其收效也必巨，其该馆所居之地位乎！君复联征引缥缃历史，几于上下千古而大气又能包举之，倘所谓空前绝后之著作非耶？君复为《联选》至勤，录吾作且数十百联，吾兹为《联话》，又转录数百十联唱于和喁，旋相为用。对联一小道，而饷遗我个人则如是之大。该馆为吾国文学界功臣，以旧制论酬庸，即尸五等封拜无愧云。
　　
　　《联选》三集，都昌李定山副贡苏毓自题书室联云：“书不读人，人实读书，故曰书可读，书无不可读；室难容我，我能容室，果何室足云，室陋之足云。”按，竖义良若奇辟。又，有题屏风联云：“必正必中，不妨存界限；对内对外，赖此作屏藩。”按，此联羌无故实，而陈义独高，亦即上文所称能肖身分，非有他谬巧也。又附二联，一、清季陈金刚破贺县，自辟王府，其客为署门联云：“王者命于天，谁敢化蛇当道；英雄居此地，何妨扪虱谈兵。”二、临淄有三不着旗号者张锡，原为首领，愤胶州租割，以不纳钱粮为抵抗，其曰“三不”者，不民不兵不贼也。张氏有门联云：“吾人尽草泽奇男，不管是何朝代；此地乃桃源变相，故能长驻春风。”按，二作均若桀骜，不得徒以草冠抹杀之。
　　
　　丘山根题湖州金山酒楼联，特瓢飘有凌云气，录之：“凭栏望韩夫子祠，如此江山，已让前贤留姓氏；把酒吊马将军墓，奈何天地，竟持残局付英雄。”近今论人才成就，皆归功环境，联中韩夫子、马将军二衬，即环境之说也。又，京都万必居，秋日常煮蟹供客，赵曾望集句题联云：“低头思赦乡，举头望明月；左手持酒杯，右手持蟹螯。”殊若工浑绝伦。又，汉口襟江酒楼，大冶朱国桢题联云：“襟抱谁开，登楼纵眺；江山如此，有酒在尊。”意态独著雄兀。又，清苑樊荫荪题保定大慈阁宣讲所阅报处联云：“漫论他后到先来，但愿个中人，作不速佳客；略增些耳闻目见，也算这层阁，是进步断梯。”按，对幅耳闻目见句绾题，是为字字有着落。又，禁烟所江湘岚题联云：“生死人，肉白骨；拨云雾，见青天。”按，十二字笼罩全题，呼之欲出。又，相传不缠足会一联抬出孔佛为衬，自是大方家数。联云：“尼父传经，寸肤莫毁；如来说法，两足最尊。”又，金粟香移居，右邻为庄氏，乾隆初，庄有九老会唱和诗谱佳话；左邻则黄仲则故居，于是题门联云：“乡社重联九老会；诗邻近接两当轩。”一时传诵，以为工浑。又，六安汪蟠春自题万松精舍联云：“得地自收风月景；替天多植栋梁材。”按，对幅有天地之量矣，伟极壮极。顷见门人莫载一联，以为字字精当，题为新宅落成，联云：“悠也久也，世守也；经之营之，父作之。”其营造托始子其父悟园乎。悟园殁，嗣其工完之，故对幅以云，然而峭极矣。又，县议会复活，门人刘孟顾时署宁远知事，题其议会联云：“代议九年再活；兹会万岁千秋。”盖各县议会自旧历癸丑被袁氏勒封后，今始复活。联为短语，亦若赴题。
　　
　　戏台联往往有可作俗耳针砭者，类录如下。一、王樵也题韩城城隍庙乐楼云：“假面登场，其中有孝子忠臣，当局莫轻看过；新腔协律，即此是晨钟暮鼓，大家只管听来。”二、和州某庙戏台云：“是一般傀儡登场，漫道说台上衣冠是假；不过与痴人说梦，休认做眼前富贵为真。”三、福州某戏园云：“蜉蝣天地，蛮触战争，大作小观小亦大；咫尺江山，须臾富贵，无为有处有还无。”四、某处戏台云：“盛衰何常，吾人于热闹场中看惯了；贤愚同尽，大家从鱼龙队里混过来。”按，此作深得漆园《齐物论》之旨。又云：“男无假，女无真，怎么无人嫌假；你不来，我不怪，缘何不请自来。”按，劈分两柱，一边做戏者，一边听戏者，亦若人同，惟不来不怪云云，不啻为奔走形势者当头一棒。又按，女无真云云，今日又当别论，以髦儿班方流行也。五、许铁花题戏台云：“休疑这出戏没甚头由，似幻似真，不过劝人为善；试看上得场谁非脚色，何今何古，还须自我翻新。”按，今之上场称政治脚色，果有翻新手段与否，要为一疑问。六、某处戏台云：“你看我非我，我看我亦非我；他装谁是谁，谁装谁就是谁。”按，此又近于打诨语，然要自有机锋。七、蒲九节题新墟戏台云：“市内客官们，也要关切些艰难时局；眼前尺寸地，不知淘汰了多少英雄。”按，对幅有言之慨然之遐喟。
　　
　　《联选》四集：民国八年有索戏台联于李澄宇者，澄宇戏书应之，盖于沪和会有感也。联云：“既己上台，不怕大家在旁边看戏；自能了局，何劳诸位替古人担忧。”按，奇情壮采，得未曾有。李又有一联云：“到甚么地方说甚么话；穿何等衣服象何等人。”滑稽之谈，亦庄亦谐。又，某君题贵阳戏台联云：“你看这班人，以假作真，才上台就变脸色；他同那件事，非名即利，未出脚煞费心机。”实地描写，令人失笑。又，张啬庵题南通更俗剧场联云：“真者犹假，假何必非真，看诸君粉墨登场，领异标新，同博寻常一笑粲；古或胜今，今亦且成古，叹三代韶韺如梦，求本知变，聊应斟酌百家长。”按，联语近似袍笏矜严。又，瞿少岩渊题戏台联云：“面目总非真，借己证人，由他做作；事情多不假，居今鉴古，要你思量。”又有为雅言者，如许太楣联云：“累累如贯珠，旋相为宫十二律；洋洋乎盈耳，环而听者数千人。”又，莫刘秋题大同戏院联云：“大风歌汉；同日咏霓。”按，八言极浑。又，彭大侠联云：“万事皆雪浪淘沙，问谁铁板铜琶，为我唱大江东去；一年如春灯过眼，只剩鲲弦羯鼓，留人到红日西斜。”按，此又豪情壮采矣。
　　
　　《联选》三集：岳阳每当青黄不接之时，往往有所谓游锣戏者，庙祝优伶及无赖舁神聚睹，沿村诳骗，李洞庭题其戏台联云：“肯唱戏是阴功，许靠菩萨吃饭；要上台充角色，须看时景穿衣。”亦大有手挥五弦，目送飞鸿之妙。吾国旧俗，每一事皆立一名，演戏如采茶戏，王孟衡联云：“知音者才许来，莫到这地方睡觉；看戏的都好笑，何须替古人担忧。”又，旅顺戏台联云：“古属南苏州，岂无吴会讴歈，陈隋金粉；新翻出塞曲，间以浑驼剑器，敕勒边声。”按，对幅字字挟有边塞商音。又，廖荪陔题衡州潇湘门外长沙会馆戏台联云：“潇湘门外柳枝多，听玉笛飞声，乡思暗牵橘浦；烟雨池边鸿影度，忽苍龙入破，江风吹下潭州。”自注云：“题联之岁，予回长沙，人谓为联谶。”又，王湘绮题外舞台联云：“东馆接朱陵，好与长沙回舞袖；南山笼紫盖，共听仙乐奏云璈。”虽近敷典，然气体却自方雅。又，廖重垞题内舞台联云：“笛歌吹开九面云，看舞袖频翻，风流当忆长沙国；家山共此三湘水，听乡音无改，雅调如翻渔父词。”出幅注定舞台，对幅注定会馆，均若不肤泛。
　　
　　蔡春帆督学锦泉赠永绥张晓峰联云：“上马杀贼，下马草檄；东铭砭愚，西铭箴顽。”按，措词特浑成。又，闵少沧赠江杏村联云：“七疏无效一击去；九重亟盼孤臣还。”十四字落落抒写，非作手莫办。又，何芝亭赠张金坡联云：“黄河落胸有奇气；白云在袖无躁心。”语亦似未经人道。又，王湘绮赠张文襄联云：“壁立千仞，犹恐未免俗；胸包九流，而后可谈经。”按，此联非湘绮不能作，非孝达不能当。又，王可庄知府仁堪自镇江移苏州，去后人立碑颂德。赵铭辛为长联纪之云：“策河者三，命农者三，建学校者三，既复揽英接秀吐握者三，政报三年，公署上上考而公且去；簪花第一，饮泉第一，守江山第一，故应捍患御灾治平第一，化先一郡，民皆皞皞如而民不庸。”按，出幅皆纪守郡时治行，犹若为人所易企，至对幅三个第一，非可庄莫能当，信为天造地设之笔。又，康南海游九江赠傅道尹联云：“左江右湖，兼领庐阜；荻花枫叶，且官浔阳。”按，十六字如铸精铁．且不能搬向他处。又，莫子偲赠张叔平联云：“当其下笔逞豪俊；未曾有此奇嶙峋。”盖叔平以画名于世也。予亦有赠刘蓟生联云：“黄舒山水发奇特；张杨文笔同雄横。”刘广济人，故有出幅。又，唐晋棠赠长沙商会会长左益斋联云：“卜式输财汉牧子；弦高卫国郑商人。”绾合其官警察厅厅长时筹饷商界事，亦若工。
　　
　　吴挚甫用集句赠王子翔联云：“事不终始，无务多业；任有大小，惟其所能。”赠答能不作谀颂语，此唯老辈能之。又，赠李刚已联云：“奇才间出汉三辅；闳识下视禹九州。”其气岸然，空无依傍，故佳。又，刘葆真与翁佩孚同作夜游，始遇风雨，嗣复见星月，归后书联为赠云：“城西风雨老树立；夜半星月玄谈生。”联仅十四字，无一字不新不奥衍。又，俞曲园集曹全碑字赠曾文正联云：“退之工文辞，学者从而师事；司马相中国，远人服其威名。”可谓声大而远。又，谭壮飞为黎溎荪书联云：“一鹗忽翔万云怒；群虬相奋孤剑啼。”险涩处欲突过郊岛，一奇。又，某君赠德医邵志千联云：“人称其才，我称其德；不为良相，便为良医。”下语能不泛滥。又，《冷庐杂识》载人赠刑幕某联云：“求其生不得则无恨；勿以善之小而不为。”又，喻志韶赠吴仓石联云：“聋两耳，跛一足；学三绝，人千秋。”亦各能坚卓。又，有张叔未联云：“槐花黄，举子忙；文选烂，秀才半。”可云生劲，系集俗谚而成者，惟做秀才只须《文选》半部，当日学术不竞之状态，可概见矣。噫，我之弱也，果人致之哉！又，严修赠胡子静联云：“融异为同，化小为大；行之以渐，持之以恒。”鞭辟语不涉谀颂，亦自脚踏实地。又，济南曾七如，道光间为湖北知县，坐事谪戍东瓯，尝署门联云：“挂冠自昔曾骑虎；用力于今好画龙。”又，内室联云：“尝将冷眼观螃蟹；不向朱门画牡丹。”玩世肮脏，情见乎词矣。
　　
　　予不到长沙十年，一切气象似独带有洋派，独文化一层，不能不谓之退步。各公共场所不但不能用联语为点缀，即旧联之较佳较有名者，大都撤去无遗。如定王台、天心阁等皆是。记门人陈去华诵麓山国葬有题焦达峰墓联云：“无大牺牲心，何能发难；有少成败见，岂足论人。”虽于墓石不十分谛切，然要不能移向他题。去华又言，某氏总题国葬处联云：“惟楚有材，纳于大麓；于斯为盛，藏之名山。”按，上二句系旧岳麓书院大门联，今续其下，予谓不若单用原联较若空空洞洞，为功为罪不说死，煞似有远味。盖所谓国葬人物，黄、蔡无间然矣，其他来者是否能称题，旁人眼光必难瞒过，故不如空洞说之为大方也。
　　
　　石门郭东史希隗告予，武陵杨城树，故宋杨么筑城处也，其壤土与安乡犬牙错。清道光中没于水，近渐涨为田，约十万亩上下。安乡民欲据为县有，武陵民争之，几经械斗，讼经官判，仍以归武陵。于是设连城堤局，南县康昺为署局联而难其对。盖出幅嵌安乡字，对幅拟嵌武陵字也。久之，康婿杨伯雄为属对，居然能工，且饶作意。联云：“此地不安，信是乡邻争斗；这场用武，都缘陵谷沧桑。”又，东史居石门罗佳坪，据言其地清世犹未入版图，然大川广谷，山水实称雄杰。其居之西有扈斑山，山有船洞，已倩李准作摩崖书，予拟一联云：“此是人间第几福地几洞天，怪道书无传者；安得世外有一桃源一渔父，避秦暴共居之。”虽若无中生有，然苦兵畏盗，亦情见乎词矣。东史有自题罗佳坪别墅门联云：“九千尺扈斑高蹲，南来俯视群峰小；两三折潆水环绕，西去宁知一苇艰。”按，潆水，罗佳坪经流名也，联语引之。所谓自骑马自喝道，如柳子以文字求为山水增重代价也，其用心亦良苦。
　　
　　《楹联四话》：醉僧依山者，高谭雄辩，特精风鉴，故所至户外履满，顾仁舫赠以联云：“野言山貌豪门客；秘计阴谋退院僧。”说者谓上句画其貌，下句画其心，良然。又，吴薇客敬义赠虎跑寺平山和尚联云：“炉火红深．与我煨芋；窗树绿满，烦公写蕉。”色泽新鲜，人亦不易到。又，李梅尹集联云：“万事从来风过耳；一年几见月当头。”又云：“花长好，月长圆，人长寿；车同轨，书同文，行同伦。”亦各工谐。又，杨和甫集成语联云：“梦里不知身是客；此间大有人图侬。”又，某君集佛语联云：“南无三藐三菩提；西方一花一世界。”皆工匀。
　　
　　对联嵌字似少落下乘，然亦有二佳点。一、甲题不能移用乙题，二、悬一鹄嵌字，思路易入，不至于泛滥失归。予记二联，一、东麟书坊云：“东方献寿；麟笔书春。”二、清纯帽铺云：“清斯缨乃濯；纯以俭而廉。”丁未岁首，门人胡季庵盛汶撰春联云：“丁此时艰须努力；未应国事竟灰心。”嵌字毫无痕迹，此由才大。予亦有甲辰岁春联云：“甲擐东陲，黄海有警；辰拱北极，紫微先春。”盖日俄之役，以吾鄙为战地，甲辰、乙已其最剧烈时代也。又，己酉岁宣统改元，予撰春联云：“周宣汉武旧称治；大统春王新纪元。”又，门人皇甫用武日新商铺春联云：“地球一周绕日；爆竹万户更新。”嵌字更不吃力。
　　
　　二十年来，每逢改岁，予必撰春联，亦间有旁皇周浃之用意。兹录数首，乙巳岁联云：“岁首为春，吾国亦地球六十三国之一国；欧元殊亚，今年是耶历千九百年又五年。”丙午岁联云：“痛吾母终天倏半岁；又地球绕日交一周。”中华民国三年代司法署春联云：“昨送一年去，今迎一年来，法天布新除旧；我尽几分心，人蒙几分福，折狱非佞惟良。”又联云：一、五年联云：“九万里绕日地球，又一周改岁；十三国轰雷炮火，今孤注看人。”二、六年联云：“兹且首三百六句，愿时时逢开口笑；去年已五十九过，譬种种如今日生。”又联云：“盼未来春秋三世升平，定月球殖民，欧洲弭战；记过去一年吾国大事，有赵佗窃帝，翟义起兵。”又，嵌丁巳字联云：“添丁延寿称心过；上巳清明转眼来。”三、七年联云：“如火如荼协商战云，美利坚加盟，俄罗斯革命；可惊可愕过去政局，宣统帝复辟，零陵郡起兵。”又云：“一鼓下巴丘，快事快事；满城守汉腊，过年过年。”又，代团练局春联云：“七年即戎，新国今届七年，听爆竹陡增风云气；一日讲武，诸君须争一日，作干城还是子弟兵。”
　　
　　胡氏《联选》云：郑仁圃官军机，撰直庐春联集句云：“春为一岁首；月傍九霄多。”对幅堂皇，可称浑切。又，吴柳堂于咸丰甲寅年撰刊刑部提牢司春联云：“五载郎曹，窃比冯唐犹未老；一官狱吏，若逢周勃也称尊。”原跋：“是年在禁者，有讷镜堂节相、杨安卿巡抚甫出，而胜帅复以初次被逮至。”按，胜帅，胜保也，满洲将兵大员。据此，对幅周勃句极有着落。又，翁叔平相国在枢府，尝题戊戌门联云：“老骥思千里；鹧鹩足一枝。”《联选》注云：“十字衰飒不堪，当时见者讶其不祥，果于其年四月罢相，八月政变，坐举康南海贬官。”又一条云：往年西历二月三日为夏历新年元旦，某君为人题春联云：“初三元旦；第二新年。”可云生铁铸成，然非时代之为，又不能如此工切也。又，辛未年秦商某题蜀肆春联云：“辛苦半生游蜀地；未知何日返秦川。”语虽浅直，而嵌字却不吃力。予亦有代黄博之题庚申春联云：“乍离水火；始有屋庐。”盖博之住宅在澧北门外，十年前遭水灾一次，去冬又烬于火，今始成宅，故略及之。又联云：“竹比劲，石比顽，旧人又阅新岁；水益深，火益热，时局略如臣家。”对幅盖慨乎其言之也。
　　
　　门人张心量题群大商铺春联，一云：“群盗如毛；大家努力。”一云：“集群策群力，战商于市；愿大慈大悲，庇我过年。”按，县自民国六七年以还，年年苦兵畏盗，如螺旋式，每进益上，故联语深痛如此。又，门人熊小白旧历己未春联云：“过去百端，乱扰扰有如水；未来万事，愿熙熙同此春。”又，戊午春联云：“犹是湘粤滇黔激烈兵争，送年迎年，却无情有恨；坐怜秋冬春夏模糊浪掷，此日之日，须涤旧布新。”又云：“岁则逝，齿则加，过去一年，一年碌碌；突不黔，席不暖，未来万事，万事茫茫。”又，大连湾某君春联云：“神州异域；旧历新年。”按，此八字，亦若包括。又，某家阳历春联云：“今世为何世；故春非我春。”痛定思痛，言近而旨却远。
　　 

卷十四
谐谑
　　往闻常德陈某，童时慧辩，知府某君戏以“童子六七人，毋如尔狡”属对，陈立应曰：“太守二千石，莫若公”，歇后一字不言。某君叩之，则曰：“给我钱，廉字；不给我钱，则贪字。”于是一座皆啧服。又，记道光时程垚农本钦主讲岳麓，拟敛赀学生建一茆亭，有嵌本钦二字相嘲者，程乃止。联云：“一木焉能支大厦；欠金何必建茆亭。”对幅本地风光，怨诽而不怒，可云隽绝。又，某官秀水，初至有循声，士民赠以匾云“民之父母”。未几改操，广通贿赂，或于匾侧题一联云：“漫道此之谓；谁知恶在其。”两用歇后语，以嘲父母，亦谑而虐。
　　
　　晚清末命，衮衮朝贵，十七八皆以挟妓昵优伶为排遣日月唯一之当务。当日辇下有嘲亲王奕劻父子联云：“爷解弄璋儿弄瓦；兄曾偎翠弟偎红。”句调狎艳，人竞传诵。盖弄璋者，即江春霖参折内所称干儿陈夔龙也。弄瓦者，即载振兄弟私所昵妓各称为义女者也。偎翠指杨翠喜，偎红指冯宝宝。又，总督杨士骧卒，予谥文敬，人为嵌字联嘲之云：“何谓文，戏文曲文，声出金石；乌乎敬，冰敬炭敬，用如泥沙。”以杨在官日，喜唱二簧，又好货也。予闻善耆为尚书时，喜度曲，一日，衙参僚吏方白事，善耆忽一声倒板，四座惶骇，久之乃引散。亡国之怪现象，此足代表矣。清时，某科浙江乡试，正副考官为庄存与鞠恺，所录士不餍时论，或为嵌姓联嘲之云：“庄梦未知何日醒；鞠花从此不须开。”词雅而谑虐。明年，鞠复督学广西，以《如梦令》寄杭州门人，有“寄语武陵人，今日鞠花开了”，亦颇见风趣。
　　
　　清亡后，厉行选举，社会廉耻剥丧，较前代科举关又加厉加滥，民德扫地，令人衋痛。长沙《大公报》揭二联，不啻铸鼎之象奸。联皆集《四子书》句而嵌“选举”字于首。一云：“选择使子，乡党自好者，望望然欲洁其身，弗顾也，弗视也；举尔所知，有贱丈夫焉，洋洋乎而罔市利，患得之，患失之。”一云：“选于众，刍荛者往焉，雉兔者往焉，无分东西；举贤才，吾闻其语矣，吾见其人矣，必有酒肉。”按，谚称甚么东西者，相轻贱之词也。联盖借用之，然蜣螂粪丸自好者，固绝对不插足其次。
　　
　　张文襄六十生日，易实甫顺鼎赠联云：“江汉秋阳不可尚；武昌夏口此为雄。”张见大恚，遂与实甫疏，人多笑其量狭。其实文襄功名能建新学之础，而破旧学之藩，所谓功不补患之人物也。或有嘲文襄联云：“借公债以弥私亏，人人恨入骨髓；引旧学而办新政，事事袭其皮毛。”亦诛心之论调。
　　
　　清末教官一职，数等畸零，最为无足重轻之数，而为是官者，往往非鄙则吝，滔滔一律，盖实已成赘旒矣。记某氏以“教官”二字嵌尾为联嘲之云：“百无一事可言教；十有九分不像官。”又有一联云：“耀武扬威，隔窗子怒门斗两眼；穷奢极欲，提篮儿买豆腐半斤。”可云穷形尽相，读之忽令人笑，又令人哭。又一联云：“教无所教偏称教；官不成官却是官。”亦婉而讽。又，镇平黄铁香钊以大挑知县改教职，官潮州教谕，后复升翰林院待诏，著有《白华草堂》初集、二集、三集。某赠一联云：“七品八品九品，愈趋而愈下；一集二集三集，日积而日多。”语颇风趣。又，韩某者怀才不第，援例为巡检，自署其门曰：“说甚么无双国士；不过是九品官儿。”作解嘲语亦不俗。
　　
　　清宗室侍郎宝廷督学浙江，尝乘江山船，惑一妓，纳之自行，检举落职。或嘲以联云：“宗室八旗才子草；江山九姓美人麻。”盖侍郎尝自刊诗草，有才子之目，而所纳九姓妓面麻故也。清道光庚子科，文端公文庆、胡文忠公林翼典江南乡试，文挟长沙举人熊雨胪少牧入棘院帮同阅卷，事泄，二公皆左降。好事者括三人姓名题额云“熊掌”，联云：“伊于胡底；何以文为。”盖亦尖隽矣。二公此役所谓贤者之过，较货关节者相去万一矣。予闻是科江南所录文，特多佳卷，又恶知非熊之力耶？又，前此某科赵晋左必蕃均以科场事伏法，闻亦系流传联语上闻所致。其联云：“赵子龙一身是胆；左丘明两眼无珠。”
　　
　　新宁刘忠诚公坤一再任吴督时，多饶暮气，或嘲以联云：“土产有三，驴子臭虫候补道；制军无二，杀人见客绝代公。”出幅盖指金陵所饶有者，对幅以忠诚喜杀，绝代公者，犹今俗语作绝代事云尔。又，有用地名为联嘲时流者，联云：“相国合肥天下瘦；尚书常熟世间荒。”亦尖隽。盖合肥者，李文忠鸿章；常熟者，翁师傅同和也。东溪诵一嘲医者联云：“旧鬼烦冤新鬼哭；他生未卜此生休。”句极浑隽。
　　
　　临澧黄岐农工部，天才纵横，每工属对，滑稽游戏，肆应不穷，人尝撰一诮塾师联觅对，数年不就。盖塾师课童子书，为童子反唇所稽故也。联云：“先生告书说书生，书生书生，先生书先生。”工部方属思，适门外哄声大作，叩之，则马快追逸盗者，于是笑曰：“已得之。”词云：“步快骑马赶马快，马快马快，步快马步快。”工部他日客常德，府署同事一罗姓者，以姓裁成对联云：“四维为羅，东西南北之人也。”时知府汪君亦在座，工部遽目之曰：“三王曰汪，禹汤文武之后欤？”知府起立曰：“不敢当。”其天才之锐敏如此。予闻人言，石门黄碧川按察照临官陕西知县，每公出，骑而不舁。一日，赴郊相验尸伤，所乘马逸而躏其旁麻畦，麻主某妪信口毒詈，按察闻之，吃吃掩口笑，群怪之，按察曰：“吾少年教读某氏，信步后园，见小儿以锄击蹲蛙，锄下蛙跳，土裂出瓦，当得‘娃拖蛙出瓦’五字，二十年难其对，今凑合成矣，盖‘妈骂马吃麻’是也。”按，此对纯系叠韵，故尤为难得。
　　
　　丰润张幼樵佩纶以甲申马江败溃坐黜，后入李文忠幕府，颇见亲信。一日，佩纶诣签押房白事，会文忠女公子在，仓皇欲避，文忠止之，遂相见。已而文忠微露择婿意，佩纶请曰：“以何门地为标准？”文忠曰：“能如君之文章学术足矣。”佩纶时丧偶，闻言遽前拜伏称婿，文忠愕不知所以为答。佩纶出，明日置酒浼司道执柯，事遂外闻，乃不得已约婚焉。文忠夫人闻之，以佩纶齿倍于女，日相谯诃，卒以成事，亦无如之何。佩纶以废籍不获再起，晚岁拥妇财居白下，遂终老。佩纶死，有孙某戏挽以联云：“三品功名丢马尾；一生艳福仗蛾眉。”洵虐谑矣。与丰润同以请缨留笑柄者，厥为湖南巡抚吴大澂。大澂好谈兵，以枪法自负，东事起，领兵出山海关，与日本战败绩。朝议夺职，仍回湖南任。或嘲以联云：“八哨勇同行，幸免头颅葬冀北；半文钱不值，有何面目见江东。”谑亦虐。又，福州船政局建节马尾，沈幼丹主其事，时题门联云：“且漫道见所未觅，闻所束闻，即此格致关头，认真下手处；何以能精益求精，密益求密，须从鬼神屋漏，仔细扪心来。”方其始，幼丹虑人掣时，辄杀一人以示威，吴仲宣总督不是其为，尝对人言，福省搢绅，若马尾公者，难共事也。人或嘲以联云：“福省绅衿一马尾。”吴曰：“请诸公属对。”久之莫属，忽汀漳龙朱道禀见，一友曰：“得之矣：漳州道府两牛头。”盖知府亦朱姓也。
　　
　　明礼部尚书钱谦益，入清后亦仍是官。晚年靦然自号逸民，署所居为逸老堂，或署联于楹云：“逸居无教则近；老而不死是为。”歇后语骂尽千古长乐老。汪笑侬以改良戏曲开通风气为己任，尝言今之世如我者，亦不可少之一分子，且甚愿继起之有人也。故自署门联云：“墨笑儒，韩笑佛，司马笑道，侬惟自笑也；舜隐农，说隐工，胶鬲隐商，伶亦可隐乎！”汪号伶隐，故对幅及之。《楹联四话》云：尝见人家一门联云：“老骥伏枥；流莺比邻。”盖左邻为马房，右邻为妓馆，故云。集句之工，真天造地设。又，南海某口多土音，见宾客辄曰“系”、“系”，土音“是”读作“系”也。或署联于门云：“江淮河汉；日月星辰。”某大喜，而不知其以歇后语相嘲也。
　　
　　清光绪丙午，为内国言学堂萌芽时代，亦为学生干涉政治潮流沸度最高热时代。日本留学生既以争取缔相引归国，新化陈天华愤国耻投日本海死。榇归，议公葬省城西岳麓，大吏示禁之，群不可。于是全长沙学生数千人皆白衣冠出助执绋，军警目逆送之，无如何也。时以湘乡禹之谟为领袖，禁葬暗幕，闻由某校监督善化俞某稚华主动，群切齿焉。一日，瞰稚华饮酒妓所，则集众千数掩执之，合缚舁赴学务公所，妓裸而上列，置稚华于其胯下，袒其膊，墨书曰：“某校监督某。”挟以游巷市，军警终无如之何。当是对有无名子书一联吊陈嘲俞云：“其死也荣，其生也哀，天华千古，稚华千古；载寝之地，载衣之裼，新化一人，善化一人。”寝地者，指葬岳麓也。滑稽语如铸生铁，文人口舌可畏哉！
　　
　　报纸有诮学校讲师演讲，误以路德马丁为陕人路德，孟德斯鸠为曹盂德。联云：“闰生是基督教徒，时艺有灵新约废；魏武乃几奄上爵，曹家无语法人悲。”可云尖隽。按，闰生，陕人路德字，八股家所称为闰生先生者也。晏仲鼎往为予述人嘲某富公子联云：“兄弟三人，酒癖赌癖烟癖；田园万顷，今年明年后年。”对幅作歇后语，讽其必覆产也，但不说出，可云妙绝。
　　
　　宣统二年庚戌长沙闹饥之案，莠民至纵火燔巡抚署，方事之殷，人有嵌姓为联以嘲巡抚布政使，似亦有冷趣。联云：“众楚人咻，引而置之庄岳；一车薪火，可使高于岑楼。”盖其时岑春蓂为巡抚，庄赓良为藩司云。予记乙酉六月一日事变，为此役之先河。湘俗五月赛城隍，不经之事也。署巡抚庞际云下令革之，会受代。卞宝第受印，继续申前令，城市汹汹然，如蒙大戚，乃挽府县官缓颊。知府广济刘燡挈长沙善化令上谒。长沙令言甫及题，卞厉声斥责，知府惶遽曰：“鲁人猎较，孔子亦猎较，愿少宽以宁众。”卞回顾燡曰：“府里亦如此说，一块儿听参揭。”遽疾拂衣起。府县惶愧趋出，莠民徒手攘臂，噪赴布政使署纵火，焰熊熊腾上。府县又奔至施救扑，忽巡抚灯示飞至，示文曰：“顺尔民情，姑准赛会。”众乃稍稍散戢。于是府县乃大嗒丧。明日巡抚驰疏入告，捕一人斩之而已。
　　
　　袁世凯僭帝，洪宪纪年甫经颁行，或用嵌字法为联嘲之云：“洪水横流，淹没汉满蒙回藏；宪章文武，尽是公侯伯子男。”联之妙处在末幅，叫起有力。公侯伯子男者，袁谋帝时，广以封爵饵中外大官之有权力兵力者，一时膺五等至数百员名之多。烂羊头关内侯，烂羊胃骑都尉，古今大盗窃国手腕之钝拙，盖先后如一丘之貉。当袁氏帝制呼声最高时，王壬秋闿运偶过新华门，见门额惊曰：“何不祥耶？”人怪问之，曰：“今议帝制而署门为新莽，非不祥而何？”盖“华”、“莽”文相似，王故作错认，以示讥讽，知其事者为咋舌。又，民国初成立，改皇帝为总统，王亦有嵌字联云：“民犹是也，国犹是也；总而盲之，统而言之。”时党争方剧烈，对句不说破，而一种非之无可非、刺之无可刺之时局，已不啻跃然纸上。又有题额四字云：“旁观者清。”其嬉笑怒骂之态，有祢正平著岑牟单绞服为渔阳三挝鼓之壮采。
　　
　　中华民国二年，内国选举争竞，形形色色，可云无奇不有，且可云无有不奇。记一嵌字嘲选举云：“选必得其人，以人治人，究竟好人见面少；举的尽是鬼，就鬼打鬼，任他丑鬼出头来。”诵至对幅末句，不禁喷饭。又，赠选举运动人及被运动人集《四书》句联云：“以言餂，以币交，亦运而已矣；有酒食，有盛馔，则动心否乎？”按，议员来路如此，蝇营狗苟，吾真欲无言。
　　
　　反正以还，一律改行太阳历。康次由为吾诵长沙一土进庙春联云：“男女平权，公说公有理，婆说婆有理；阴阳合历，你过你的年，我过我的年。”盖凡土地皆合塑男女像，男像曰土地公公，女像曰土地婆婆，故出幅云尔。然而读终上下幅，固未有不捧腹胡卢者。
　　
　　季清时，都下士大夫最工以联语谑人。咸丰庚申，京师失守，于时瑞常相国为步军统领。或为联云：“三国谋臣巴夏礼；八门提督瑞芝山。”盖英人巴夏礼衔下狱之辱，英法美联军内犯特为之主谋，而步军统领俗称九门提督，联军既从东直门入，则九门仅余其八也。联敷衍成文，亦是雅谑。又，同时有一联云：“为小相，予欲无言，则将焉用彼相；有世臣，是可忍也，今之所谓良臣。”又一联云：“五日内三相沦亡，真假革殊途，一老一病一冤枉；两月间四夷宾服，战守和异议，半推半就半糊涂。”三相者，一裕泰以老薨于位；一杜公谔，文正相国父以子贵，假相也，疾卒；一耆英。对幅则斥言时事而已。又，董浩、曹振镛者，相嘉、道朝有时名，林清之变，宣宗在热河，群臣请暂驻跸，董独排其议，继以涕泣。其时曹在京师。一味主镇静，时以庸碌短之。事平后，或嘲以联云：“庸庸碌碌曹丞相；哭哭啼啼董太师。”二人初入相，有尊以太师、丞相之称者，笑辞曰：“贱姓均不佳。”盖董太师卓也，曹丞相操也。与其谓之嫌名，毋宁谓之嫌姓。
　　
　　报载，某君者好咬文嚼字。一日，顾谓其友曰：“吾撰得一联，但欠对幅，子能于五分钟了之，当饷以佳肴。”因诵出幅云：“此世界，他世界，无量诸世界，并作新世界，大世界，斯为游戏世界，欢喜世界。”其友略一凝思，即应之云：“似夫妻，非夫妻，算甚么夫妻，勿论长夫妻，短夫妻，不如患难夫妻，恩爱夫妻。”盖某君时暱一外妇，而与糟糠龃龉，友特借此规之，亦庶几因事纳忠者，然即联论联，亦是工对。予记有一联，题为父续弦同日为子娶妇，联云：“少是夫妻老是伴；新来媳妇乍来婆。”集里谚描摹如生，人心灵之巧妙至此，真不可思议。
　　
　　《眉庐丛话》云：道光壬寅，海氛不靖，奕山以靖逆将军驻广东，奕经以扬威将军驻浙江，拥兵自卫，师久无功。时浙抚刘韵珂竭蹶筹饷，舆论翕然。或为联云：“逆不靖，威不扬，两将军难兄难弟；波未宁，海未定，一中丞忧国忧民。”波未宁，海未定者，指宁波、定海两要塞也。又一条，甲午败于日本，割地求和，李文忠忍辱蒙诟，定约马关。一日宴会间，日相伊藤博文谓文忠曰：“有一联能属对否？”因诵云：“内无相，外无将，不得已玉帛相将。”文忠猝无以应，愧愤而已。诘旦，乃驰书报之。下联云：“天难度，地难量，这才是帝王度量。”则随员某君之笔也。某君浙人，向不蒙文忠青眼，相将度量，解铃系铃，允推工巧。
　　
　　清末官常之坏，盖达极点，尤以旗员为贪侈之集中。江西巡抚德馨，旗产也，嗜剧如命，节辕除国忌日外，无时不笙歌沸地。新建令汪以诚专主办剧政，县事付委员杂治，故当日汪有戏提词之目。赣人嘲以嵌字联云：“以酒为缘，以色为缘，十二时买笑追欢，永夕永朝酣大梦；诚心看戏，诚意听戏，四九旦登场夺锦，双麟双凤共消魂。”又额云“汪洋慾海”。四九旦、双麟双凤，皆伶名也。其后柯逢时巡抚广西，亦与舆论不洽，人制嵌字联云：“逢君之恶，罪不容于死；时日曷丧，予及汝偕亡。”额云“执柯伐柯。”右节《眉庐丛话》。又一条云：道光时，浙江巡托乌某，在官日唯以海塘工程及考试书院为唯一之务，临去，人嘲以联云：“毕生事业三书院；盖世功名一海塘。”康熙时，宋荦巡抚江苏，前后二十年，尝建沧浪亭，修唐伯虎墓。巡抚署东西辕门有横榜为“澄清海甸，保障东南”，或各加三字其上为联云：“澄清海甸沧浪水；保障东南伯虎坟。”亦雅谑矣。又，宋自题沧浪亭联云：“共知心似水；安见我非鱼。”或易水为火，易鱼为牛，以绾合其名，亦堪一噱。又，长白青墨卿麟督学江苏，无名氏制联云：“白旗丁偏心真可怕；青瞎子无目不成睛。”似近于谩骂。闻青衡鉴殊公，联语非实录也。青后巡抚湖北，以弃省城见法，鄂州人士至今有诵其冤者，证之以《眉庐》所纪，此公殆又旗产之佼佼铮铮者乎？又，乾隆壬子科，侍郎吴省钦典试江西，榜发，落第者有“少目岂能第文字；欠金切莫问科名”之联，见高安朱铁梅栾《江城旧事》，其不与赵晋左必蕃用联语挂吏议者，盖云幸矣。
　　
　　无锡邹壮节鸣鹤以桂林巡抚弃城罢归，主讲东林书院，偶因细故与诸生龃龉，明日忽见厅事题一联云：“部院难为为掌院；桂林不守守东林。”邹曰：“是不可一日居矣。”遂出从戎，旋殉难，易名壮节，即开复原官，人谓皆联语一激之力。又，光绪初，朝邑阎文介、南皮张文达同以大学士入军机。阎字丹初，年六十八；张字子青，年七十二。时尚书乌拉布、孙毓汶查江皖赣豫事件未归，乌字少云，孙字莱山，人有合四人之字集杜句为联云：“丹青不知老将至；云山况是客中过。”绝浑成，工绝。
　　
　　清同治丁卯科四川乡试，将军某代办监临，头场发题纸，每百张率只九十五张，经考生哗索，仅乃补给。又，供给所循例奉监临院门包银一千两，因成色不足，退换至于再三。无名氏嘲以联云：“题纸发来九五扣；门包退换两三回。”亦工而有致。又，清康熙朝开局专修尚书，工部尚书华亭王顼龄被命为总裁，纂修协修皆特简，一时称稽古之荣，惟尚书卷帙无多，竣事易而撤局速。又尚书颇蓄姬侍，皆有所出，平日清操，宦囊故不甚丰，其长公子图炳官春坊，庶子恒以分产不给为忧，或戏以联云：“尚书只恨尚书少；庶子惟嫌庶子多。”巧对天然，事实吻合。
　　
　　林文忠则徐巡抚江苏时，府同知续立人颇用事，或投联于其舆中云：“尊姓本来貂不足；大名倒转豕而啼。”续见恚怒，持白文忠，请究其人。文忠笑曰：“自苏州设同知以来，官此者不知几百千，今能举其名者几人，得此雅谑，君不朽矣，又何愠焉？”续惭而退。又，李申甫官湖南藩司时，宠一梅姓属僚，或戏为联云：“螬食尚留井上果；鸮声啼杀墓门花。”台谏摭入弹章，坐免。李雅有文才，留心经济，特以通脱不羁，锐身任怨，故为所构。
　　
　　托活洛忠愍端方官霸昌道时，顺德府知府有名“重阳谷”者，人举以对“端午桥”，绝为工谐。又，“蜾扁”二文，状隶书也，或以对“端方”，亦工。咸丰朝即补副将雷风云谥威毅，见《谥法考》。光绪中叶，鄂人张翼轸工行草书，尝游京师，有卖书格悬厂肆，其姓名三字皆星名，与雷风云属对，工绝。又，闽荔枝有名“翰墨香”者，可属对“文林果”。文林果者，林檎也。又，辽王述律好睡，国中曰为“睡王”；同光时大兴王楷堂刑部廷绍，高谈雄辩，都中称为“嚷王”，长于诗，倚马可待，尝戏为联云：“司中呼小马；堂上坐长麟。”时牧庵协揆为刑部尚书，或谮之。一日，协揆语王，闻近作对联佳甚。王应声曰：“司官有联云：‘名医惟扁鹊；良相是中堂。’”协揆大笑，意深赏之。盖清宰相人尊称之为中堂，其曰中堂者，长麟之代名词云尔。《楹联四话》云：洪承畴假公事要致郭天民至署，洪降阶迎劳，郭抗声曰：“两朝元老。”承畴徐应曰：“千古罪人。”八字可当洪门联。
　　
　　汤济武之中刺陨命，当道要人莫不悼惜，嗟叹挽诔之作，美不胜收。予昨见有署湘人公挽者一联，颇若生新，录之：“问傲弟为虎作伥，贻害湘中，生谁祸首；俨摄皇从龙佐命，相逢地下，死亦余辜。”按，记者不审联之用意所在，请熟洪宪史者一评断之。右录长沙《大公报》。按，汤罪案虽不如言之甚，而五六年当路，其福国利民之政，吾又亟愿集而书之，以为美新派之酬报品物。报又揭傅屯艮诗，注云：《大公报》谐联，有以龙龚马骆四姓缀缉成文者，即“龙主笔，龚主笔，龙龚共主笔；马宾王，骆宾王，马骆各宾王”是也。盖《长沙日报》主笔政者，是时适有马、骆二君，玩上下联末三字，可云天造地设，非常巧合。友人萧受萱告予，某君为子作道场，署亡灵联云：“吃老子的饭，穿老子的衣，一世到老，都亏老子；叫天尊不应，喊天尊不灵，四脚朝天，莫怪天尊。”语虽俗俚，却自豪气勃勃。
　　
　　《粟香三笔》云：大兴刘宽夫御史位坦有三女婿，皆以年字命名。或出联征对云：“刘位坦，三位令坦：乔松年、吴福年、黄彭年，刘家女待年而字。”或对云：“潘世恩，屡世承恩：癸丑科、乙丑科、辛丑科，潘氏子逢丑成名。”可云生铁铸成。又，某氏拆字一联，亦具匠心，录之：“冻雨洒窗，东二点，西三点；切瓜分片，横七刀，竖八刀。”此盖所谓假借法也。又，谢春轩《养生斋墨賸》云：县人刘杶掸开万读书充隐，居在彭山之麓，少读书澧阳书院。时书院悬有陶文毅楹联，或仿其语为联戏刘谢云：“怪怪奇奇，似谢聘三方称学者；摇摇摆摆，看刘开万何等秀才。”谑而不虐，雅称游戏三昧。按，文毅联已见上卷题署类。
　　
　　胡氏《联选》二集云：祝枝山猥谈李空同督学江西，考生有名李梦阳者，唱名时，空同诧曰：“安得同我名，我有一对，对佳则已。”因诵出幅：“蔺相如，司马相如，名相如实不相如。”其人应声曰：“费无忌，长孙无忌，公无忌我亦无忌。”空同大称许，遂置之前列。又云：有贾瑚者，字小乔，居京师时，或嘲以联云：“姓名疑入红楼梦；夫婿曾鏖赤壁兵。”按，措语可谓无中生有，思想锐入。予又记一联，某童子应试，因人挤，其父驮之前听唱名受卷，试官见其幼，问知驮者为童之父，因出联命对曰：“子将父作马。”某童遽抗对曰：“父愿子乘龙。”试官大喜，称为奇才。予记曾左贵后，论事每相龃龉，有代为联相互嘲笑者，联云：“季子自命为高，与吾意见大相左；藩侯以身许国，笑他功烈亦何曾。”盖一折用其名，一折用其字为对也。按，《联选》所载与此小异。
　　
　　《联选》二集又二条，一云：百文敏龄字菊溪，为云南藩司时，眷一伶儿名荷花者，色艺俱佳。越数年，总督两广，荷花适至，仍令居珠江菊部中，而荷花马齿加长，鬓己秃，百戏之曰：“荷尽已无擎雨盖；菊残犹有傲霜枝。”按，词特蕴藉而自况，语亦棱棱有骨。或曰百治粤，察吏严。一日令节，司道以下多相率饮酒珠江花船，百诇得，命中军官往召令归，则以手檄请，曰：“无庸，以汝版来。”别题七绝于上云：“宛转歌喉一串珠，好风吹送莫愁湖。缘何打桨匆匆去，煮鹤焚琴是老夫。”诸官见之，皆踉跄散归。此伶盖粤官场招致之，拟相报复也，然而均无伤于雅道。一云：清宗室双富，别字士卿，官至某省道员，以墨败。或集句为联嘲之云：“士为知已；卿本佳人。”上句“士为知己者死”，诅咒之词也，下句用《北史》“卿本佳人，何为作贼”句，均歇后语。
　　
　　《耕余博览》云：虞伯生集未遇时，为许衡门客，虞有所私，午后尝出门，许往寻之辄不遇，因书联于案云：“夜夜出游，知虞公之不可谏；朝朝来聒，何许子之不惮烦。”按，语特隽利。李剑溪太仆光云曰：吾乡京官前辈有延师课子者，于本宅另辟精室一区，听馆师自由出入。乃其师无日不赴戏园听戏，有访之者十九不得晤，适新年换写桃符，何念修侍郎逢僖知其事，书联悬之馆。师见之，即日襆被去。联云：“园日涉以成趣；门虽设而常关。”按，十二字竟能作逐客令，一奇。右节胡氏《联选》二集。又，刘澣芬戏作鼠嫁女联云：“迨吉俨然人有礼；于归谁谓汝无家。”按，原本经训，亦成语，妙。《联选》四集：清江小广寒书寓停业，未几，大观园开幕，淮阴拔贯范君戏为联云：“大观园开，小广寒闭，小固不可以敌大；仁慈院兴，张公祠废，张也难与并为仁。”原注：“清江本有仁慈院，旋以其小，购地重建之。又清江有张之万祠堂，鉴于入民国，清宦祠宇多移作他用，改为直隶会馆，以保存之。”汉口总稽查刘友才，小名贵狗，民国成立为黄陂所倚重(专刺探党人)，遂保授今职。七年某月以肺病死，吊者填门，颇称阔绰。有无名氏投一嵌字联云：“出世本卑微，居然大贵大富；盖棺应定论，究是功狗功人。”又，一联集《四子书》句嵌友才字，亦殊冷隽。联云：“不如己者无与友；其为人也小有才。”
　　
　　中华民国七年，张敬尧为湘督时，楮币充斥，见货绝迹，百姓虽受痛苦，然官币之价格犹能维持，自张来湘，别立裕湘银行吸收赋税之收入，原有湖南官票，价日低一日，至其年年终，特创惠民票开签定奖，以旧官票五十串买惠是票一元，如不及期买受者，旧票均作废，敲剥百姓精髓之强盗政策，此为至矣、极矣。孙静山都督诵一联云：“惠而不知为政；民亦与之偕亡。”十二字可云中边俱澈。又，六年零陵独立，后南军战捷衡山，傅良佐、周肇祥踉跄弃长沙走，兵盗合而纵掠，市场为一空。津京《时报》载一联云：“省长卷款，督军弃城，这才算文官要钱，武官怕死；敌来则逃，兵溃则抢，大都是下水思命，上水思财。”语虽滑稽而词极沉痛。又，清末有嵌字嘲湘抚杨文鼎联云：“文告尽空言，尸位素餐，何曾念哀鸿四野；鼎爻占覆餗，及时行乐，还要叉麻雀八圈。”描写其时官吏尸职，如铸鼎象奸。
　　
　　自意大利退出巴黎和会，日本亦乘势恫喝，青岛问题遂由五国公管变为中日对手处理。宛平学生界愤外交失败皆由四大金刚之卖国，五月四日联合三千人为示威运动，由天安门取齐，学生谢绍敏啮指血书“还我青岛”四字，揭示大众，又用布揭一联云：“卖国求荣，早知曹瞒遗种碑无字；倾心媚外，不期章惇余孽死有头。”款署“北京学界同挽”，“曹汝霖、章宗祥遗臭千古”。按，联语虽不甚佳，而气则磅礴可喜。是役结果，闻觅曹汝霖未获，在其宅捶殴驻日公使章宗祥几毙。太学举幡后，此又一异采矣。又一联云：“罢学救亡，罢市救亡，我两界挺身先起；民心不死，民国不死，愿诸君努力进行。”按，学生风潮起后，各校联队讲演，军营干涉之。一日，驱千人于法科大学列帐守之，因是沪、津、苏、宁、杭均相继罢市，政府不得已，罢曹、章、陆等职，徐世昌亦通电求退，以为挽救。然扰攘日益甚，现尚莫测究竟云。
　　
　　湖南月刊《新谐铎》云：某君素谐谑，其友人张君新构宗祠落成，请撰楹联，某援笔立成数首，视之，至堪发笑。其一云：“称胡帅，督辫军，先绪班班可仿；结同宗，联婚媾，后裔世吐其昌。”注云：“同宗用张献忠与文昌帝君联宗事，婚媾用张作霖与张勋联姻事也。”其二云：“复辟著奇勋，海内同声称武圣；屠民成大业，湘中众口颂勋臣。”已较上联为佳矣，而第三联尤妙。联云：“贤孙有尧舜禹汤，继继承承，世泽至今绵七杀；军阀遍鲁甘奉皖，轰轰烈烈，威名岂独震三湘。”注云：“尧舜禹汤谓四敬兄弟，鲁张怀芝，甘张广建，奉张作霖，皖张勋，湘张敬尧，是为张氏五督，可谓极滑稽之能事，特不知张敬尧视之以为何如耳！
　　
　　十月十日《上海晚报》，录有张敬尧寿联二则，殊若尖刻，兹转录之。一云：张敬尧于夏历闰七月作生日，拟在又一村演剧，先事为来宾订购紫檀木几二千具作坐席，又在北京雇名伶二班南下，旅费一类先支三万元，即此二者，明魏珰做生无此豪侈矣。冯玉祥愤之，驰电切诤，吴佩孚亦有“谨率全军来为公寿”之电。张大沮，饬拆卸戏台铺设，并严饬所属文武不准祝嘏，表面上虽示决绝，而在其势力范围下各员，仍不敢不密使致寿，广买诗文歌功颂德，滑稽者混一幛一联于寿礼中献之，张亦不之觉。其幛语二字曰“更张”，联语二十字曰：“民无能名，敬何别于犬马；盗亦有道，尧以传之禹汤。”嵌姓针锋懔然。凡各撰诗文为莽颂者，吾知必咋舌敛手，推服此为谛切矣。一云：又有名蹶张者赠联云：“这督军合唤作祸害一千年，博其欢心，莫如敬冰敬炭，敬孝之用在敬，不敬何别于犬马；俺省长算犹辖畸零二十县，上个徽号，大哉尧服尧行，尧人皆可为尧，唯尧能保我子孙。”又额云“予及汝偕”。
　　
　　清末乙未岁，日本和议成。有人题联京师城门云：“万寿无疆，普天同庆；三军败绩，割地求和。”又云：“台湾省已归日本；颐和园又搭天棚。”右见文廷式《芳荪室笔记》。按，万寿及天棚云者，是年为孝钦后六十初度，拟陈优戏作生日也。首作特为愤慨。会稽鲁石君璠为述一嘲监生联云：“也穿靴子，也戴顶子，一样衣冠无岁考；可下乡闱，可下北闱，两条门路得科名。”无岁考者，言其非生员出身也。清制，监生准应南北闱乡试，一体可中试为举人或副榜，故有两条门路之喻。又，某署门联云：“穷鬼哥快出去，莫要纠缠小弟；财神爷请进来，何妨照看晚生。”一种巴巴结结求援手状态，读之令人失笑。
　　
　　近日政客与议员极不满人意久矣。或有一联云：“世事如此艰危，新国会心恋地盘，食客三千难解散；民生虽极困苦，旧议员手拿饭碗，月薪五百不甘抛。”又，某氏嘲清末总督袁树勋联云：“树绩毫无，只知藏垢纳污，细流同归于海；勋名安在，除却贪财好色，其余不足以观。”按，二作均锋锐刺人，扪之有棱。又按，海观为袁字，故首尾皆分嵌。辛翼如《联寻》：长沙王雁峰楷幼时流落津市，富人吴醉碧收为家童，旋爱其慧，命伴诸儿读，学绩特佳，吴因以女妻之，用其赀连捷成进士，入翰林。后以细故，翁婿龃龉，竟弃妇另娶。晚年解官云南知府，归，主讲城南书院，有知其事者揭一联云：“王孙本自困穷来，忆当年足冷牛衣，典钗勖学，分得细君势利，助成季子功名，谁知薄幸无情，遽忘贫贱，忍令鸳鸯独宿，枉教鹦鹉能言，冤孽几时休，悔嫁狂且输奠雁；楷模讵堪师表任，叹此日头飘鹤发，就木惊心，竟将白首残生，强订青春少妇，但愿阎罗有眼，早赐勾销，放开病马樊笼，斩断莲蒿蔓引，琵琶他处抱，让将云雨早登蜂。”按，联诮薄幸处，究嫌堆垛费辞，此联界之下乘禅也。
　　
　　门人桃源聂伯毅景儒投一书，自称：有汇辑联语之志，己积成数巨册。顷上海《古今联选》出版，十七八与雷同，遂弃之。清代先正事略，同时编纂者至五六，而独平江李元度书传，盖有幸有不幸也。胡编嫌无引伸，函丈于兹定能广为说法，嘉惠士林，今景儒虽一小小公案，倘齿及之，或亦附骥名彰之说也。按，聂辑时有予与君复所未及者，欣然类录，以识同癖。河问纪昀善谑，尝访友，友见其二子，弟则曹交，兄乃如晏婴，纪于是拍案狂笑，友问故，曰：“顷有一难对，为‘南监北监，久坐方知监似监’，今以郎君属对云：‘兄长弟长，乍见都说长者长。’”遂相与一掀髯。又，清德宗珍、瑾二妃之兄曰志锐、伯愚，二妃既不为孝钦所喜，故伯愚久任乌里雅苏台将军，投闲置散，一毫不予外戚恩泽。一日，忽发现一集句联云：“可怜光彩生门户；未有涓埃答圣朝。”聂原按云：“若讽若嘲，难乎其为国舅矣！”
　　
　　某县设局筹饷，局董某乾没绝多，人言啧啧，或嘲以联云：“判地皮借公肥私，穿一件狐皮挂；昧良心趁火打劫，用几个狼心钱。”属对工切。又，生员某节时谒教官，贽银仅三分，教官出联令属对曰：“竹笋出墙，一节须高一节。”盖讽其轻也。某抗声曰：“梅花逊雪，三分只是三分。”可云倔强犹昔。又，黄指挥某生日，自指挥往贺，戏之曰：“可谓黄耇无疆。”黄曰：“可恰对‘白圭有玷’。”闻者叹服。清末，某伎侍者阿毛为某君聘作妾，朋僚拟撰联，限歇后，格晒庵拟二作，一云：“史记深入不；诗曰德輶如。”一云：“万古云霄争片羽；几人性命等轻鸿。”后联飘逸若仙，惟两均与纳妾事不相干耳。
　　
　　清季，李芋仙善滑稽，七岁能属对，尤有急才。其游河南时，周翼庭知府方居浚仪，闻李述赠伶人嵌字联，颇轻之，曰：“如吾字，亦有佳对否？”李曰：“何难。”因诵《长恨歌》句曰：“在天愿作比翼鸟。”良久不言下句。时杂宾环列，或促之，李复诵杜牧之《秦淮》诗至“商女不知亡国恨”句，遂陡然截止，起以手指周之背，于是四座轩渠大笑，心折其巧。盖下句为“隔江犹唱后庭花”也。周亦为之捧腹不已。蜀人某清末充膏捐局委员，撄金无算。后又创门面捐及烟酒糖各捐，鄂人苦之，会其死，或挽以联云：“门面有税，膏捐有税，烟酒糖有税，画策无遗，求也可使治赋；左右曰贤，国人曰贤，诸大夫曰贤，盖棺论定，今之所谓良臣。”可谓谑而虐矣。右二条节伯毅《联语》。
　　
　　《联语》又云：昔在杭州，尝春日登吴山，见门联云：“夜月光辉宇宙；春霄威震乾坤。”春霄之威，一至于此，略加诠释，令人笑不可仰。又，过杭道前有陈科山者，傭书者也。其春联云：“咦着邪哩；嚷见鬼么。”此以杭谚自写其牢骚，故作惊人之笔者。又，钱谦益为明尚书，时自署一联云：“君恩深似海；臣节重如山。”及入清仕亦为尚书，且多反覆，好事者因各续一字于联尾云：“君恩深似海矣；臣节重如山乎？”颇隽永。
　　
　　应城陈某诵一嘲当选人联云：“二百元尚在摇头，水涨船高，是要老子命；十八票尚难到手，风来舵转，丢他娘的球。”按，联语抉选举投票买票弊政，字字如鼎之铸。今日我为共和，新旧国会一丘之貉无论已，倘再举选政，实无术以善其后。陈并举其省之当选人某以一证书诓骗，买票者多至七八，道德堕落，一至于此，瞻言前途，臣心悸矣。
　　
　　粱氏《丛话》载：刘金门侍郎以督学代巡抚监临乡试，人摭其在闱行动，为联嘲之曰：“巡抚打巡丁，小题大做；文宗改文字，矮屋长枪。”改文字者，某生朱卷，刘赏之，以己意为增损也。近吾儿瑑保言罗立夫曰：贵州巡抚潘霨以巡检起家至巡抚，亦监临乡试，人亦有联云：“监生监临，斯文扫地；巡检巡抚，医术通天。”盖潘善医，为清孝钦后疗病受知，遂至巡抚。按，二联针锋相同，尤以后作为蕴藉。
　　
　　《联选》三集：吴江金文简公士松官工部时，见属僚恒多轻视。一日，某中书以签分工部，上谒，其人虽南产，而状貌魁巍，有燕赵壮士之概，文简因出一对调之曰：“南人北相，中书令甚么东西。”时工部毁于火，方在营造间，即抗声以“水部火焚，金司空大兴土木”十一字为对，闻者皆叹赏其精颍。近亦有“南有西林，北有东海，却不能统一南北，两人甚么东西”，盖嘲徐世昌与岑春煊也。久之，竟无有属对者，予以为是机未至耳，机之未至，虽上天下地求之，终劳无获，机至，则信手或可拈得。又，清初有叶初春者，令于粤，有好货名，会元夕张灯，一灯棚署联云：“霜降遭风，四野难容老叶；元宵遇雨，万民皆怨初春。”按，此所谓指东瓜骂葫芦也，舌特尖刻。又，浦田郭兰石官编修十二年，不能迁转，人呼为“金不换”，天门蒋笙陔亦以修撰十年，不除一官，好事者因以“石敢当”诮之。金不换；石敢当。可云工对。其曰“金”曰“石”者，精制修撰六品顶藏以车渠，编修七品顶戴以金也。清季左斗才署益阳，人或嘲以联云：“斗霄何足算也；才难不其然乎！”又额曰“所恶于左”，皆若拍合。《联选》又云：某知县宿惧内，一日，与一生员同酒，知县拟联以解嘲，令属对。曰：“天不怕，地不怕，就是老婆也不怕；”生员即应声曰：“杀何妨，剐何妨，即便岁考又何妨。”盖某之惧内与生员之惧岁考，两两皆心坎内毛病，今对联云云，亦内不足而外示有余，心理学上所不能逃之表示乎！又，镇江赵某以保举将入都，谒常镇道某。既见，某道言次，数目之，曰：“之子骍且角。”盖讽其家世之微也。某道故赤颊，髯绕颊，赵因应曰：“其人赤而毛。”某道亦不以为忤。
　　
　　有清科举时代，往往有谐对足资捧腹。某科某省有正考官为冯尔康，副为戴彬元，有人用其名为联云：“冯尔康不过尔尔；戴彬元未必彬彬。”言外有彼哉彼哉之贬词。又，光绪癸已恩科乡试，主考官为翁常熟诸巨公，三场策题失检，将商朝发祥之简狄玄岛误为姜嫄，又误元魏建都之平城为统万。题纸下，众大哗，经监临官揭参，自考官以下皆议处。滑稽者嘲以联云：“司徒托体姜嫄，可怜简狄凄凉，当日虚征玄鸟瑞；拓跋建都统万，试问平城寥落，何年改作赫连王。”又，光绪乙酉科江南乡试监临官谭钧培，令考生自携考具，点名时，众以违旧章哗噪，几于反场。有人撰谐联云：“二百年擅改王章，初次毫无伦次；数万人自持考具，钧培大不栽培。”按，谭字次初，故出幅云云。又，某君嘲优贡联云：“吾子勉旃，驾廪增附而上；先生休矣，在倡隶卒之间。”按，上作故揶揄科举，谓无人才也，然变而为出洋留学，又岂皆人才乎？宣统时，留东学生某以谄驻使得保考为翰林。一日，致书胡秋辇论宪法研究会事，误书辇为辈，究为宄。或嘲以联云：“辇辈同车，夫夫竟作非非想；究宄同穴，九九还将八八除。”用折字法夹攻，神妙欲到，心灵之巧，真不可阶。
　　
　　改革后，参谋顾问等名目几于多如牛毛，或有为嵌字联者，如参谋云：“夫何为哉，见其参于前也；无非事者，欲有谋则就之。”又顾问云：“顾我则笑；问道于盲。”中华民国四年，袁项城行祀天礼，严悲观戏题天坛联云：“荡荡乎民无能名焉，不图为乐之至于斯也；滔滔者天下皆是也，孰谓鄹人之子知礼乎？”又，江峰青戏题财政局边厅联云：“明月清风，不用一钱买；传神写照，正在阿堵中。”又，某君抄撮琐碎，疲剧不己，题联自嘲云：“畦治夏月人非病；水皱春池事不干。”按，十四字特雅驯。又，陈君海鹏，清咸同名将也。解甲后，养鸭于新河，座客常满，有北海风人为之联云：“欲吃新河鸭；须交陈海鹏。”后陈殁，其孙亦有祖风。人为续之云：“欲吃新河鸭子；须交陈海鹏孙。”两均有风趣。又，沪上有出联征对者云：“岑春萱拜陆凤石。”许弼丞对云：“川冬菜炒山鸡丝。”与上联亦同工。然以逊朝宰相总督资格，只与川冬菜、山鸡丝相等，则其人物之价值又可知。以上节《联选》三、四集。
　　 

