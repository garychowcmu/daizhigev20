声律发蒙

一东钟

　　天对日，雨对风。九夏对三冬。祥云对瑞雪，滴露对垂虹。杨柳池塘风淡淡，梨花院落月溶溶。天高地迥，水阔山重。云深雾暝，露重霜浓。月楼三弄角，烟寺五更钟。画阁晴春帘卷翠，玉堂清夜烛摇红。诗酒琴棋，功名外清闲富贵；风花雪月，笑谈间散淡疏慵。
　　碧云天，沧海月。玉井冰，瑶池雪。心地圆明，性天澄彻。树正影无偏，源清流自洁。睡爱珊瑚枕面凹，醉嫌琥珀杯心凸。星拱北，斗柄东。探虎穴，步蟾宫。日乌月兔，风虎云龙。皓齿歌金缕，红妆捧玉钟。风弄竹声金琐碎，月移花影玉玲珑。天水相涵，单舸撑来明镜里；云山掩映，群鸦飞入画图中。

二支思

　　经对史，赋对诗。礼义对文辞。聪明联睿智，孝友对仁慈。苏武不降心似铁，潘安未老鬓如丝。芳春永夏，美景良时。鸾交凤友，燕子莺儿。游蜂粘柳絮，戏蝶绕花枝。兰苑春风香旖旎，竹轩秋月影参差。花馆嘲风，展放愁眉开笑口；梅窗映雪，频呵冻手捻吟髭。
　　览圣经，观贤传。入金门，朝玉殿。去佞除奸，褒贤赏善。龙墀拜宠恩，凤阁陪佳宴。禄俸难酬父母恩，功名务遂男儿愿。闲评论，细寻思。堪笑乐，莫嗟咨。香焚宝鼎，酒泛瑶卮。笔扫龙蛇字，胸藏锦绣词。烟锁柳眉颦浅黛，露垂花脸婉凝脂。骥困盐车，逢伯乐方能识也；鲋潜辙水，遇庄周未必怜之。

三齐微

　　宽对窄，显对微。远近对高低。珠宫联贝阙，柳岸对桃溪。芳草平铺调马地，绿杨低罩养鱼池。黄花烂漫，红叶芳菲。烟霞隐隐，雾雨菲菲。窗前飞野马，瓮里出醯鸡。说破春愁双紫燕，唤回午梦一黄鸥。路有他歧，可以南而可以北；水无定性，决诸东而决诸西。
　　品鸾箫，敲象板。玛瑙盘，玻璃盏。罢酒停歌，挥毫授简。神鬼助吟魂，龙蛇惊醉眼。罗绮香飘紫陌春，管弦声断青楼晚。花间饮，月下归。朱户掩，翠帘垂。银釭闪闪，玉漏迟迟。清霜芦雁宿，细雨竹鸡啼。天上月悬千古镜，池中星照一盘棋。知足称贤，疏广上书言老矣；折腰受辱，陶潜解印赋归兮。

四车鱼

　　清对浊，智对愚。达士对名儒。公羊对司马，五羖对三闾。舌底谈锋今古事，胸中学海圣贤书。看花驻马，踏雪骑驴。守株待兔，缘木求鱼。莼鲈思故里，花坞爱吾庐。治国有材详对策，资身无术滥吹竽。望气登楼，雷焕得双龙之剑；负材题柱，相如乘驷马之车。
　　刎颈交，忘年友。试春茶，尝社酒。玉骨冰肌，锦心绣口。春田举桔槔，晚塞鸣刁斗。王公堂下植三槐，陶令门前栽五柳。金孔雀，玉蟾蜍。摇麈尾，卷虾须。峨冠博带，广袖长裾。醉凭青玉案，闲卧碧纱橱。三径黄花霜傅粉，一庭芳草露垂珠。渭水持竿，龟卜暗符熊罴兆；丰城埋剑，龙光直射斗牛墟。

五模糊

　　多对少，有对无。浅淡对萧疏。金猊联铁马，缘蚁对青蚨。满地落花红不扫，沿街芳草绿休锄。闲中景物，静里工夫。围棋看画，舞剑投壶。翠袖擎鹦鹉，朱唇唱鹧鸪。两岸绿杨丝袅娜，一汀红蓼锦模糊。天上长虹，仿佛青袍缠锦带；云边新月，鬔松乌髻摇银梳。
　　大夫松，君子竹。北苑茶，东篱菊。李白桃红，橙青橘绿。春风透酒楼，夜雨围棋屋。花径泥香燕子忙，莲塘水暖鸳鸯浴。三都赋，八阵图。新礼乐，旧规模。九畴八卦，二典三谟。霜晨闻画角，雪夜拥红炉。晓雨桑中鸣布谷，春风花里叫鶗鹕。茅屋朱门两树花，一般开谢；秦宫汉苑千年草，几度荣枯。

六皆来

　　山对水，济对淮。赤壁对朱崖。钱塘对剑阁，铁瓮对铜台。遣使催花游上苑，求仙采药到蓬莱。笙歌舞榭，灯火书斋。风檐霜瓦，月殿云阶。好花脂粉态，乔木栋梁材。柳絮随风沾绿草，花钿经雨贴苍苔。落叶声干，都被晚风收拾去；疏影梅瘦，却教明月送将来。
　　雀舌茶，鸡心枣。举子槐，王孙草。银箭催更，铜壶报晓。白日等闲过，青春容易老。韦贤务教不储金，子罕守廉何用宝。诗遣兴，酒开怀。歌韵转，笑颜开。梅须柳眼，杏脸桃腮。赏花排绮宴，斗草赌金钗。棋为手寒呵子落，衣缘肌瘦缩纱裁。松老菊黄，陶令辞官归故里；水流花谢，刘郎觅路到天台。

七真文

　　寒对暑，夜对晨。白昼对黄昏。雕栏联玉砌，画阁对朱门。霜惨猿声悲夜月，风高雁阵贴秋云。痴仙癖鬼，酒圣诗神。孤舟适楚，匹马经秦。一春花过眼，千里客消魂。解剑当渔杨柳岸，停骖问酒杏花村。窗外梧桐，夜雨滴醒鸳枕梦；路傍桃李，春风吹逐马蹄尘。
　　嵩山高，蜀水浊。子母瓜，君臣药。潘令闲居，温公独乐。歌吟白玉堂，谈笑清油幕。明月清风庚亮楼，落霞秋水滕王阁。云霄志，雨露恩。豺狼道，鸟兽群。花王报信，梅子生仁。露桃红泪滴，烟柳翠眉颦。点点飞花沾翠袖，茸茸芳草衬朱轮。蝶怨蜂愁，红花苍苔怜暮景；莺悲燕恼，绿杨青柳送残春。

八山寒

　　如对似，易对难。饱暖对饥寒。入官联出仕，皓齿对朱颜。三百围棋消昼永，十千美酒醉春闲。烟霞郑谷，云水严滩。鹏飞北海，豹隐南山。汉武藏娇屋，韩侯拜将坛。龙钟吕望闲持钓，矍铄文渊老据鞍。苏子泛舟，见白鹤东来赤壁；老聃避世，驾青牛西出函关。
　　琥珀杯，珊瑚枕。翡翠绫，鸳鸯锦。布谷催耕，醍醐劝饮。雨霁客频来，月明人未寝。凤楼春暖日迟迟，鸳瓦晓寒霜凛凛。鱼拨刺，乌緍蛮。山嶻嶭，水潺湲。深沉院宇，绕曲栏杆。春浓花富贵，岁晚竹平安。雕影横斜秋渐老，蛩声断续夜将阑。筵前恨烛交光，三杯竹叶；楼外玉绳低转，一曲幽兰。

九桓欢

　　香对味，苦对酸。聚会对悲欢。忠臣联孝子，武士对文官。满腹诗书吟胆壮，一襟风月酒肠宽。竹间笑傲，松下盘桓。酒斟玉斝，香霭雕盘。雨馀风淡淡，云散月团团。堂上卷帘观紫燕，殿前悬镜舞青鸾。红蓼花开，水鸟藏身偎绣毯；黄梅子落，山禽偷眼避金丸。
　　月笼纱，云出岫。夜沉沉，更漏漏。山色青浓，波纹绿绉。灯火照黄昏，琴棋消白昼。杨柳梳风翡翠长，海棠经雨胭脂透。披法服，戴儒冠。正风俗，排异端。鲸波汹涌，鹫岭巑岏。云开观叠嶂，雨过听鸣湍。松根入地如钉钉，塔顶侵云似钻钻。地广人稠，闻四境鸡鸣犬吠；山奇水胜，壮千年虎踞龙蟠。

十先天

　　轻对重，后对先。海岳对山川。黄童联白叟，绣佛对金仙。锦带绣衣军十万，玉簪朱履客三千。蚊雷无雨，萤火无烟。清歌妙舞，断简残编。桂残天雨粟，苔活地流钱。两堤杨柳垂金缕，满地梅花落玉钿。春雨一犁，两角黄牛三亩地；仁风千里，四蹄骢马五更天。
　　煮酒炉，调羹鼎。陆羽茶，何郎饼。鹊语朝晴，猿啼夜冷。风竹弄清音，月梅横瘦影。芳春歌馆笛悠悠，寒夜书窗灯炯炯。人面果，佛头莲。有声画，无眼禅。茶烹雀舌，香喷龙涎。柳亭莺哈哈，花槛蝶翩翩。天若有情天易老，月如无恨月常圆。茅屋帘低，羊角风摇沽酒旆；藕花池小，鸭头波泛打鱼船。

十一箫豪

　　弦对管，武对韶。俊杰对英豪。茶蘼对芍药，橄榄对葡萄。花馆春残无客到，柴门夜静有僧敲。鸡鸣月店，马渡霜桥。云容黯黯，雪意萧萧。绿垂彭泽柳，红绽武陵桃。月地露凉萤焰小，霜天风紧雁行高。野草闲花，九陌尘埃春富贵；碧梧翠竹，一窗风雨夜萧条。
　　酒一杯，歌三叠。玉玎珰，金蹀躞。镜展菱花，杯倾竹叶。槐高咽早蝉，菊老飞残蝶。倦客愁多雪上头，佳人睡起霞生颊。悲范甑，乐颜瓢。公孙被，范叔袍。文魔贾岛，酒困山涛。寒斟鸳帐酒，夜品凤台箫。海棠雨后滴红泪，杨柳风前舞翠腰。暖月烘霞，散一天之锦绣；严风弄雪，铺万里之琼瑶。

十二戈何

　　茶对酒，舞对歌。宴赏对吟哦。经纶对品藻，酝酿对调和。炒豆不酥因火少，移仓难动为禾多。谢花结子，落叶辞柯。蝶扇粉板，莺织金梭。舞衫裁异锦，歌扇剪香罗。须贾绨袍怜范叔，马周逆旅遇常何。老叟焚香，烟罩山前土地；佳人呵镜，云遮月里嫦娥。
　　畎亩居，关山梦。萍覆鱼，竹栖凤。玉宇琼楼，雕梁画栋。鸡窗雨气清，鸳瓦霜痕重。明月清风酒一樽，高山流水琴三弄。兴礼乐，罢干戈。扶社稷，掌山河。铜关巩固，铁岭嵯峨。壮年难久驻，佳景易消磨。苦办工夫成盛业，勤将文彩占高科。十载攻书，映雪囊萤当勉励；九霄得路，蹑云折桂莫蹉跎。

十三家麻

　　松对竹，叶对花。富贵对荣华。山头联水面，海用对天涯。翠麦连郊风卷浪，红桃夹岸水澄霞。千金骏马，两部鸣蛙。纵横蚁阵，聚散蜂衙。平芜飞白鹭，老树宿乌鸦。白雪上头簪茉莉，黄金在手摘枇杷。山馆独眠，秋月冷猿啼古木；江楼遥望，晚风寒雁落平沙。
　　堂上宾，闺中女。露凝霜，风送雨。花下酬春，竹间避暑。新绿小池塘，落红深院宇。金屋檐高燕引雏，银塘水暖鸳呼侣。羊羔酒，凤髓茶。陶令菊，邵平瓜。满园桃李，数亩桑麻。长歌挥素扇，沉醉脱乌纱。书馆雪寒灯未尽，樵楼霜冷鼓频挝。帘卷清风，金缕歌残敲象板；舟横明月，青衫泪湿听琵琶。

十四车遮

　　悲对乐，喜对嗟。鄙吝对骄奢。刚强联正直，险僻对歪斜。铁衣战士鸣刁斗，玉帐将军按镆铘。高怀磊落，长舌周遮。流年似水，急景如车。清风诚可借，明月不须赊。秦人采药寻蓬岛，越女观莲爱若耶。玉殿题诗，唤取佳人敲象板；金銮醉酒，呼将力士脱乌靴。
　　听语言，观容貌。举善良，褒忠孝。鱼跃鸢飞，龙吟虎啸。堪怜阮籍狂，不责陈登傲。凭几头消白昼长，垂帘不许红尘到。恢恢网，肃肃罝。开琐闼，出闉阇。崚嶒泰岱，深秀琅岈。云收天宇静，月落斗杓斜。中书堂上观红药，太守斋前种紫茄。绝笔春秋，仲尼伤一角之兽；福多阴骘，叔敖埋两头之蛇。

十五阳唐

　　朱对粉，白对黄。隐显对柔刚。深沉联俯仰，用舍对行藏。暮雨朝烟成底事，秋鸿社雁为谁忙。沉潜仁义，棱植纲常。随时礼乐，冠世文章。人心同好恶，世态异炎凉。月暗萤灯明院宇，雨晴蛙鼓闹池塘。夜醉方归，衫袖半掩邻舍酒；早朝初退，衣冠犹带御炉香。
　　绿水池，红尘陌。挂彩帆，摇金勒。画写丹青，棋排黑白。琴樽乐醉翁，诗礼留佳客。山径寻云策短筇，江楼倚月吹长笛。青玉案，白牙床。红锦帐，碧纱窗。鱼梭燕剪，蝶板莺簧。雨昏鸦作阵，风静雁成行。榴花带雨红巾重，杨柳牵风翠缕长。君圣臣贤，耿耿精诚昭日月；官清政简，棱棱节操凛冰霜。

十六庚青

　　深对浅，重对轻。溷浊对澄清。花香联草色，竹影对松声。秋水静如僧眼碧，晚山浓似佛头青。鸾箫象板，锦瑟银筝。看花驻马，把酒闻莺。雾隐南山豹，风抟北海鹍。积雨苍苔侵柱碟，朔风黄叶打窗棂。锦帐炉香，金缕歌残春几许；绛纱笼烛，玉楼人醉月三更。
　　玉漏催，珠帘卷。画阁深，金樽浅。笑脸娇娆，歌喉婉转。舞困绿云偏，醉浓红玉软。明月停时扇影低，彩云去后箫声远。鸳鸯褥，翡翠屏。箪瓢巷，诗礼庭。笙歌嘹亮，灯火清荧。卷帘邀月上，欹枕看云生。花片随风飞燕啄，荷盘翻雨戏鱼惊。玎珰砧杵捣寒霜，香闺梦断；狼籍杯盘歌夜月，彩笔诗成。

十七尤侯

　　哀对喜，乐对忧。进退对沉浮。登临联眺望，宴赏对遨游。蓑笠渔翁随白鹭，锦衣公子骤骅骝。朱颜白发，皓齿明眸。金阶玉砌，凤阁龙楼。红窗鸡报晓，紫塞雁鸣秋。钱塘南北分吴越，银汉东西隔女牛。孔夫子七十二贤，贤贤易色；汉光武二十八将，将将封侯。
　　竹叶杯，菱花镜。奏管弦，鸣钟磬。院宇深沉，帘栊寂静。良晨对赏心，美景添诗兴。雨晴飞燕去还来，霜冷幽禽栖不定。红蓼岸，白蘋洲。莺燕侣，凤鸾俦。扇开雉尾，香霭螭头。鸣笳惊塞雁，鼓枻起沙鸥。天似棋盘星作子，云如帘幕月悬钩。摇破彩舟，一片帆都因浪荡；烧残银烛，两行泪只为风流。

十八侵心

　　初对乍，古对今。静雅对深沉。风亭联月馆，雪谷对云林。波皱横塘鸥漾漾，尘生古道马骎骎。长江汹涌，峭壁嵚岑。青松偃蹇，翠竹萧森。风檐红叶坠，雨砌绿苔侵。光团院落重重锦，柳映栏杆缕缕金。月冷霜晴，云里孤鸿悲断影；天晴日永，风中啼鸟弄娇音。
　　拂鸾笺，挥象管。玉笙寒，金帐暖。秋野云低，寒山雪满。闲爱夏天长，梦嫌春夜短。碧笋齐抽玳瑁簪，白莲高捧玻璃碗。云叆叇，雨霖霪。花结子，树成阴。风来水面，月到天心。孤城吹暮角，别院捣寒砧。明月清风桓子笛，高山流水伯牙琴。皓首穷经，黄卷青灯山馆静；红妆劝酒，锦筝银烛画堂深。

十九廉纤

　　平对仄，减对添。倨傲对恭谦。刚强联耿介，正直对清廉。翠剪梧桐风飒飒，黄垂梅子雨纤纤。明霞散绮，缺月磨镰。山深雾暝，浪静风恬。竹梢摇凤尾，松叶缀龙髯。萤火不烧墙上草，月钩难挂殿中帘。鹁鸽带铃，左右翼纵横出哨；蜘蛛结网，转运丝来往寻檐。
　　心腹巨，爪牙将。栋梁材，湖海量。白面书生，乌头宰相。中天日月明，大地山河壮。落叶缤纷鸟出林，浮萍聚散鱼吹浪。星灿灿，月圆圆。冰结玉，雪堆盐。莼鲈张翰，松菊陶潜。雨洗春光好，霜凝晓气严。芦汀夜雨明渔火，茅店春风扬酒帘。雹落瑶阶，如万斛珠玑脱线；月临玉宇，似一轮宝镜开奁。

二十缄函

　　千对万，五对三。水北对山南。烟蓑联雨笠，月笛对风帆。山势云容高与接，水光天影莹相涵。鸾飞翙翙，虎视眈眈。林燕睍睆，海燕呢喃。雨晴山染翠，冰泮水拖蓝。馀花弄影随歌扇，飞絮团风着舞衫。翠帘低，院宇深沉，柳眉清淡；画船小，湖天潋滟，荷脸红酣。
　　古今诗，长短句。渺茫中，清淡处。不忮不求，何忧何惧。檐前燕拂花，水面鱼吹絮。彩笔能题醉里诗，瑶琴偏解闲中趣。眸四顾，口三缄。观妙舞，听高谈。吹箫引凤，问酒停骖。忧民知稼穑，避世隐林岩。眼底群书当玩味，胸中万理尽包含。多见屡经，有几人情皆识破；博味广记，无穷事业饱推参。


