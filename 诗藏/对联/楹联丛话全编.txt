　　
楹联丛话全编 清 梁章钜

序
自序
卷之一
故事
卷之二
应制
卷之三
庙祀--上
卷之四
庙祀--下
卷之五
廨宇
卷之六
胜迹--上
卷之七
胜迹--下
卷之八
格言
卷之九
佳话
卷之十
挽词
卷之十一
集句集字附
卷之十二
杂缀谐语附
楹联续话
序
卷之一
故事
应制
庙祀
卷之二
廨宇
胜迹
格言
卷之三
佳话
挽词
卷之四
集句集字附
杂缀谐语附
楹联三话
序
卷上
卷下
楹联四话
卷之一
厅宇--酬赠
卷之二
名胜--庙祀
卷之三
佳话
卷之四
挽联
卷之五
杂缀
卷之六
诙谐
巧对录
序
卷之一
卷之二
卷之三
卷之四
卷之五
卷之六
卷之七
卷之八
巧对续录
卷上
卷下
楹联剩话
巧对补录
楹联散话
作者简介
	清代楹联大师梁章钜(1775-1849年)，字臣林，号退庵，祖籍长乐，后迁居福州。清嘉庆年间进士，官至江苏巡抚，兼署两江总督，是一位政绩突出、深受百姓拥戴的官员。他是林则徐的好友、坚定的抗英禁烟派人物。他在广西巡抚任上，曾奏请摘去禁烟不力的梧州知府刘锡元的顶带，愤怒地责令刘去抓拿大宗的烟贩以赎过失，表现了他禁烟要“清其源”的明智主张。在他护理江苏巡抚期间，江淮患水灾，每天有万余灾民沿江聚集苏南，他赈灾民、修水利，表现出崇高的人格精神。
	当他因病辞官居福州黄巷黄楼时，他以文化的诗心画意修葺黄楼，在花厅里增添了亭台楼榭假山鱼池。至今保留在假山上的半边亭，其造型之奇妙、构件之精美，依然为古建筑行家们所称道。在黄楼，梁章钜与福州文人的诗会唱和曾辑成册。他一生共著诗文近70种。林则徐说：在官场上的人，著作没人比章钜更丰富了。
	梁章钜身书香门第，平生手不释卷。他编著的《楹联续话》、《楹联三话》、《巧对录》等系列著作，创立联话文体，保存历代资料，首建分类体系，开我国楹联史之先河。《楹联丛话》是我国第一部系统研究楹联的著作，在我国楹联史上占有重要地位。
	《楹联丛话》共十二卷，分别为故事，应制、庙祀、廨宇、胜迹、格言、佳话、挽词、集句集字、杂缀、谐语等，收入联话600余则。在广西巡抚兼署学政任上时，梁章钜花两年公余时间完成了这部巨著；此后，远近有相同兴趣的朋友先后寄来不少对联佳作，遂又着手编撰《楹联续话》。此书一出，各省纷纷翻刻出版。梁章钜本想把《续活》之后收集的联话附到笔记《浪迹丛谈》里去，做个交代，不再编联话了。但在友人的鼓励支持下，他又收集资料，编出了《楹联三话》。这时他已73岁了，还想继续出《四话》、《五话》。但两年后，这位楹联大师就逝世了。他的儿子梁恭辰曾随父游学二十年，官至温州知府，后继承父业，编撰了《楹联四话》和《巧对续录》。
	梁章钜一生显要，著作等身。他精于对联创作，有数十副题署、酬赠、庆挽联传世。如湖北江陵官署题联“政惟求于民便，事皆可与人言”；兰州五泉山楹联：“佛地本无边，看排闼层层，紫塞千峰平槛立；清泉不能浊，笑出山滚滚，黄河九曲抱城来”；赠林则徐联；“帝倚以为股肱耳目，民望之若父母神明”；苏州沧浪亭集句联：“清风明月本无价(欧阳修)，近水遥山皆有情(苏舜钦)”等，皆蕴意深远，脍炙人口。
	梁章钜还擅于作诗，精于鉴别金石书画，勤于笔记，长于考订史料。这些方面较著名的著述有《退庵诗存》、《退庵随笔》、《浪迹丛谈》、《文选旁证》等。他七十寿辰时，好友王淑兰撰联祝贺：
	“二十举乡，三十登第，四十还朝，五十出守，六十开府，七十归田，须知此后逍遥，一代福人多暇日；
	简如《格言》，详如《随笔》，博如《旁证》，精如《选》学，巧如《联话》，高如诗集，略数平生著述，千秋大业擅名山。”
	此联概述了梁章钜的一生著述和功业。
序
	茝邻先生，八闽硕儒，吐纳经范，无书不读，有美必彰。曩者提刑山左，手辑唐五代以前名论，先之以圣贤遗训之在诸经外者，为《古格言》十二卷。昌既受而读之矣。阅十年而继李善撰《文选旁证》四十六卷，博综审谛于唐宋元明以来卅七家之言，以订晋府、汲古之误，而集是书之大成。美哉富矣！近复读公二集，一为《退庵诗存》，推本伦纪，鉴别金石；逢源于经籍，殚精于时务，诗也而政教寓焉；一为《退庵随笔》，则数十年拳拳于庭训师传，因时随地，藉束身心，期诸实用。自谓无关乎著作，而学殖躬行，经史诸子、官常家礼、文事武功，盖靡有弗备者。比年为吾粤采风陈诗，征文考献，将有“三管英灵”之集。而公暇搜罗，孳孳未已，乃复以所辑楹帖见示，诹遍八方，稿凡三易，每联辄手叙其所缘起，附以品题，判若列眉，了如指掌。夫道体之罔弗该也，文字之罔弗喻也；语其壮则鲲海鹏霄，语其细则蚊睫蜗角。须弥自成其高也，芥子不隘于纳也。楹帖肇自宋、元，于斯为盛。片辞数语，著墨无多，而蔚然荟萃之余，足使忠孝廉节之悃，百世常新；庙堂瑰玮之观，千里如见。可箴可铭，不殊负笈趋庭也；纪胜纪地，何啻梯山航海也。诙谐亦寓劝惩，欣戚胥关名教。草茅昧于掌故者，如探石室之司矣；脍炙遍于士林者，可作家珍之数矣。一为创局，顿成巨观。惟公以蓬山耆宿入直枢垣，扬历大邦，叠膺重寄，虽官书林立，而几案尘清。偶当诗钵文坛，辄复露垂泉涌。兹则秉节全圻，总宏纲而理庶政，犹是思艰图易，举重若轻。雍容乎礼法之场，翔泳乎文艺之圃。烛武所谓智深勇沈，颖滨所称神止气定者，非欤！故于前所著诸集，见公之综贯百氏，取精用宏，而于斯集有以见公心源治法，以整以暇为天授，非人力所能及也。道光二十年庚子春正月，陈继昌谨序。
自序
	楹联之兴，肇于五代之桃符。孟蜀“余庆”“长春”十字，其最古也。至推而用之楹柱，盖自宋人始，而见于载籍者寥寥。然如苏文忠、真文忠及朱文公撰语，尚有存者，则大贤无不措意于此矣。元明以后，作者渐夥，而传者甚稀，良由无荟萃成书者，任其零落湮沉，殊可慨惜！我朝圣学相嬗，念典日新，凡殿廷庙宇之间，各有御联悬挂。恭值翠华临莅，辄荷宸题；宠锡臣工，屡承吉语。天章稠叠，不啻云烂星敶。海内翕然向风，亦莫不缉颂剬诗，和声鸣盛。楹联之制，殆无有美富于此时者。伏思列朝圣藻，如日月之经天，自有金匮石室之司，非私家所宜撰辑。而名公巨卿，鸿儒硕士，品题投赠，涣衍寰区，若非辑成一书，恐时过境迁，遂不无碎璧零玑之憾。窃谓刘勰《文心》，实文话所托始；钟嵘《诗品》，为诗话之先声。而宋王铚之《四六话》，谢伋之《四六谈麈》，国朝毛奇龄之《词话》，徐釚之《词苑丛谈》，部列区分，无体不备，遂为任彦昇《文章缘起》之所未赅。何独于楹联而寂寥罔述！因不揣固陋，创为斯编。博访遐搜，参以旧所闻见，或有伪体，必加别裁。邮筒遍于四方，讨源旁及杂说，约略条其义类，次其后先。第一曰故事，第二曰应制，第三、第四曰庙祀，第五曰廨宇，第六、第七曰胜迹，第八曰格言，第九曰佳话，第十曰挽词，第十一曰集句，附以集字，第十二曰杂缀，附以谐语，分为十门，都为十二卷。非敢谓尽之，而关涉掌故，脍炙艺林之作，则已十得六七，粲然可观。方之禁扁，似稍扩其成规；比诸句图，亦别开生面云尔。道光庚子立春日，福州梁章钜撰于桂林抚署之怀清堂。
故事
	尝闻纪文达师言：楹帖始于桃符，蜀孟昶“余庆”“长春”一联最古。但宋以来，春帖子多用绝句，其必以对语，朱笺书之者，则不知始于何时也。按《蜀梼杌》云：蜀未归宋之前，一年岁除日，昶令学士幸寅逊题桃符版于寝门，以其词非工，自命笔云：“新年纳余庆；嘉节号长春。”后蜀平，朝廷以吕余庆知成都，而长春乃太祖诞节名也。此在当时为语讖，实后来楹帖之权舆。但未知其前尚有可考否耳。
	吴越时，龙华寺僧契盈，吾闽人也。一日，侍忠懿王游碧波亭，时潮水初满，舟楫辐辏。王曰：“吴越去京师三千里，谁知一水之利如此！”契盈因题亭柱云：“三千里外一条水；十二时中两度潮。”时江南未通，两浙贡赋率由海达青州，故云。时人称为骈切。
	浦城真西山先生，尝读书邑之粤山，名其斋曰“学易”，即今南浦书院地也。有春联云：“坐看吴粤两山色；默契羲文千古心。”见《三才图会》。余尝主南浦讲席，拟为敬录此联，悬之楹柱，而因循未果。附记于此。
	朱子于绍熙五年，筑沧洲精舍，时年六十有五矣。自书一联云：“佩韦遵考训；晦木谨师传。”谨按：朱子之父韦斋先生，尝自谓卞急害道，因取古人佩韦之义为号。又朱子受业于刘屏山先生，先生有《字朱元晦祝词》云：“交朋尚焉，请祝以字。字以元晦，表名之义。木晦于根，春荣华敷；人晦于身，神明内腴。”此朱子联语所由出也。沧洲精舍，即竹林精舍。据年谱，时为韩侂胄中伤，以内批罢归，除江陵府，不拜。又乞追还新旧璧合名，则已无意出山，又惩于赵汝愚之贬及群小之攻伪学，故有感而为“佩韦”、“晦木”之思焉。
	沧洲精舍中尚有两联，一云“道迷前圣统；朋误远方来”，一云“爱君希道泰；忧国愿年丰”。又《朱子全集》卷后所附载联语尚多，谨摘录如左，以见南宋时楹帖盛行，虽大贤亦复措意于此矣。赠人联云：“水云长日神仙府；禾黍丰年富贵家。”又广信南严寺朱子读书处联云：“一窍有泉通地脉；四时无雨滴天浆。”又建宁府学明伦堂联云：“师师庶僚，居安宅而立正位；济济多士，由义路而入礼门。”松溪县学明伦堂联云：“学成君子，如麟凤之为祥，而龙虎之为变；德在生民，如雨露之为泽，而雷霆之为威。”又知漳州日，建书舍于天宝镇山开元寺后顶，联云：“十二峰送青排闼，自天宝以飞来；五百年逃墨归儒，跨开元之顶上。”又赠漳州一士子云：“东墙倒，西墙倒，窥见室家之好；前巷深，后巷深，不闻车马之音。”又一联云：“鸟识元机，衔得春来花上弄；鱼穿地脉，挹将月向水边吞。”至世有刻为木榜，悬诸堂楹，人所习见者如：“读圣贤书，行仁义事”；“存忠孝心，立修齐志”；“日月两轮天地眼；诗书万卷圣贤心”。此类尚多，安得有心人为之一一搜辑乎？
	《墨庄漫录》云：东坡在黄州，一日遇岁除，访王文甫，见其家方治桃符，公戏书一联于其上云：“门大要容千骑入；堂深不觉百男欢。”
	《困学纪闻》云：“攻媿先生书桃符云：‘门前莫约频来客；坐上同观未见书。’”按：《攻媿集》，四明楼钥大防撰。
	宋韩康公宣抚陕右，太守具宴，委蔡司理持正作候馆一联云：“文价早归唐吏部；将坛今拜汉淮阴。”韩极喜之。又京口韩香除夜请客，作桃符云：“有客如擒虎；无钱请退之。”此二事皆见蒋平仲《山房随笔》。皆切韩姓，此亦后来赠联切姓之滥觞也。
	《稗史》载：宋洪平斋俞新第后，上史卫王书，自宰相至州县，无不指摭其短。大略云：“昔之宰相，端委庙堂，进退百官；今之宰相，招权纳贿，倚势作威而已。”凡及一联，必如上式，末俱用“而已”二字。时相怒之，十年不调。洪自署桃符云：“未得之乎一字力；只因而已十年闲。”
	《濯缨亭笔记》云：“元世祖初闻赵子昂之名，即召见之。子昂丰姿如玉，照映左右。世祖心异之，以为非人臣之相。使脱冠，见其头尖锐，乃曰：‘不过一俊书生耳。’遂命书殿上春联，子昂题曰：‘九天阊阖开宫殿；万国衣冠拜冕旒。’又命书应门春联，题曰：‘日月光天德；山河壮帝居。’”按：“日月”十字，今率用为新岁桃符，几遍闾巷，而不知始自松雪翁，且非臣工所宜用也。又按：今人家门联率用“天恩春浩荡；文治日光华”十字，不知此乃雍正年间御赐桐城张文和廷玉桃符句，张氏岁岁悬之。后京官度岁，强半书此作大门春联，近日则外省亦比户皆然矣。
	《坚瓠集》载：赵子昂过扬州迎月楼赵家，其主求作春联，子昂题曰：“春风阆苑三千客；明月扬州第一楼。”主人大喜，以紫金壶奉酬。
	孙季昭弈《示儿编》载：黄耕叟夫人三月十四日生，吴叔经作寿联曰：“天边将满一轮月；世上还钟百岁人。”或谓“将满一轮”，若是十三日亦使得。不若云“犹欠一分”，便见直是十四日也。予谓“犹欠一分”非祝寿底语，终未若魏仲先寿莱公诗云：“何时生上相，明日是中元。”形容得七月十四日坦然明白矣。周益公生于丙午七月十五日，尝寿以联曰：“年与潞公同丙午；日临莱国占中元。”公览而笑曰：“贤此联，已道尽了生年月日，只欠说出一个生时，便是一本好建生矣。”按此二事亦后来寿联切日之滥觞也。
	元杨元诚瑀《山居新话》载：元统间，余为奎章阁属官，题所寓春帖云：“光依东壁图书府；心在西湖山水间。”时余嵕山为江浙儒学提举，写春帖于山居曰：“官居东壁图书府；家住西湖山水间。”偶尔相符，亦可喜也。
	明周吉甫晖《金陵琐事》载：太祖尝御书春联赐中山王徐达，云：“始余起兵于濠上，先崇捧日之心；逮兹定鼎于江南，遂作擎天之柱。”按：此二十六字，乃初封信国公诰中语也。又一联云：“破虏平蛮，功贯古今人第一；出将入相，才兼文武世无双。”盖亦赐中山王作。
	《列朝诗集》载：学士陶安宇主敬，明太祖尝制门帖赐之曰：“国朝谋略无双士；翰苑文章第一家。”
	《簪云楼杂说》云：“春联之设，自明孝陵昉也。时太祖都金陵，于除夕忽传旨：‘公卿士庶家，门上须加春联一副。’太祖亲微行出观，以为笑乐。偶见一家独无之，询知为醃豕苗者，尚未倩人耳。太祖为大书曰：‘双手劈开生死路；一刀割断是非根。’投笔径去。嗣太祖复出，不见悬挂，因问故，答云：‘知是御书，高悬中堂，燃香祝圣，为献岁之瑞。’太祖大喜，赉银三十两，俾迁业焉。”
	“洛水元龟初献瑞，阴数九，阳数九，九九八十一数，数通乎道，道合元始天尊，一诚有感；岐山丹凤两呈祥，雄鸣六，雌鸣六，六六三十六声，声闻于天，天生嘉靖皇帝，万寿无疆。”此明世庙斋醮对联，乃袁文荣炜所撰。见沈德符《野获编》。又一本云：“揲灵蓍之草以成文，天数五，地数五，五五二十五数，数生于道，道合元始天尊，尊无二上；截嶰竹之筒以协律，阳声六，阴声六，六六三十六声，声闻于天，天生嘉靖皇帝，帝统万年。”词句大同小异，传是夏贵溪言手笔。
	《野获编》云：“张江陵盛时，有送对联谄之者云：‘上相太师，一德辅三朝，功高日月；状元榜眼，二难登两第，学冠天人。’江陵欣然悬于厅事。先是华亭公罢相归，其堂联云：‘庭训尚存，老去敢忘佩服；国恩未报，归来犹抱惭惶。’虽自占地步，而词旨谦抑，胜江陵之夸诩远矣。昔年，殷历城罢相在里，江陵以宋诗为对联寄之云：‘山中宰相无官府；天上神仙有子孙。’盖谀与嘲各半。顷者沈四明谢事居家，则直用李适之语云：‘避贤初罢相；乐圣且衔杯。’又今相国福清公邸中所粘桃符，则云：‘但将药裹供衰病；未有涓浚答圣朝。’尤为浑雅。”
	前明邱南镇岳由亚卿左迁藩参，数厚遗张江陵，尝以黄金制对联馈之云：“日月并明，万国仰大明天子；丘山为岳，四方颂太岳相公。”盖亦欲以己名时蒙记忆也。江陵喜，将骤擢之。未几败，岳遂罢归。
	《七修类稿》云：“吏部许尚书赞，其父亦吏部尚书也。赞先为户部尚书，其兄诏，亦尝为南户部尚书也。俞子木为作一联云：‘父冢宰，子冢宰，秉一代之铨衡；兄司徒，弟司徒，总两京之会计。’又，陈敏之木，天台人也，任徽州歙县训导，书一联于衙曰：‘四万八千丈山中仙客；三百六十重滩上闲官。’一则不可移易，一则天生切对。”
	嘉靖末年，南京城守门宦官高刚于堂中书春联云：“海无波涛，海瑞之工不浅；林有梁栋，林润之泽居多。”盖谓刚峰、念堂二公也。宦官亦重谏臣如此。
	《坚瓠集》云：“邱仲深学博貌古，而心术不可知。尝与刘吉不协，刘作一联书其门云：‘貌如卢杞心尤险；学比荆公性更偏。’时论颇以为然。”
	《敝帚斋余谈》云：“江陵初赐第于乡，上御笔亲勒堂对云：‘忠可格天，正气垂之万世；功昭捧日，休光播于百年。’可谓异典极褒。至癸未籍没，则并第宅不保矣。但对联乃御制御书，不知当时在事者何以处之。”
	又云：“尝于都下见一罢闲中贵堂间书一对云：‘无子无孙，尽是他人之物；有花有酒，聊为卒岁之欢。’又全用南宋乔行简词中语。此辈亦知达生如此。”
	又云：“向见王百谷家桃符云：‘岂有文章惊海内；漫劳车马驻江干。’哂其太夸。顷过陈眉公，中庭书一联云：‘天为补贫偏与健；人因见懒误称高。’盖用陆务观语。虽谦抑，实简傲也。去年至支硎山，范长白学使斋中悬联云：‘松风高士供；兰梦美人圆。’其所书即所作也。时范未有子，故有‘梦兰’句。然圆梦字又作原，唐宋人皆已两用之。未知孰是。范又有对云：‘门前白水流将去；屋里青山跳出来。’又用《笑林》中里童属对语，亦奇。”
	滇省南关外，前明有赵某业屠，一日欲宰母牛，忽失其刀。时小犊在傍，仰卧哀鸣。赵鞭之起，则屠刀在焉。因感悟，弃屠刀，携子母二牛，屏迹西山，每吟“减去心头火，要见吕洞宾”之句。有道者过访，赵款以茶，盛以古磁。道者失手坠地，赵似动嗔念。道者忽不见，古器依然。遗片纸书云：“洞宾方才到，心头火又生。”赵愧悔。一日凭栏观海，遥见沐藩于昆明池习水战，若有所羡，遂溘然逝。后提军陈用宾来滇，偶游西山，一一如旧游。石壁记有赵没之年月日，与提军生日适符。乃知即赵后身也。自言镇闽时，有道者来见，款以茶，问“减去心头火”否，不解所谓也。临别约以鹦鹉一会。至是询知鹦鹉山，遂往游焉。见一癞道人，手执二瓶，两口相对，立于山石间。笑语曰：“军门别来无恙？此时向那头跳出？”语未竟，从者喝之，顿失所在。提军始悟二瓶对口即“吕”字，立于山石即“岩”字，就立处为桥曰“迎仙桥”。山半肖洞宾像，为环翠宫。后人题联云：“春梦惯迷人，九环仙骨，误著了一品朝衣，任鸡鸣紫陌，马踏红尘，军门向那头跳出；空山曾约伴，六诏杯茶，犹记得七闽片语，看剑影横天，笛声吹海，先生从何处飞来？”
	前明工部尚书张忠定公延登以功名显。刘理顺、吴麟征、夏允彝、周延儒皆其门下士也。家署门联云：“门多将相文中子；身系安危郭令公。”盖门客所题赠。
	《坚瓠集》云：“万历辛丑九日，焦弱侯先生招同人登谢公楼。一友曰：“尝见钦天监柱联云：‘夏至酉逢三伏热；重阳戊遇一冬晴。’今谚云：‘夏至有风，重阳无雨。’皆讹传耳。”按：今时占验语，上句作“夏至有雷三伏冷”，下句亦作“重阳无雨一冬晴”。往往有验。
	明末，李忠肃都宪邦华闻外城陷，遂弃家移宿于文信国祠中。李亦吉水人，既北面再拜，复就信国公位前三揖曰：“邦华乡邦后学，合死国难，请从先生于九泉矣。”遂以白缯系于信国之龛柱而死。后其乡人换题新额为“二忠祠”。又题楹柱云：“后死须知无二道；先生岂愿有忠名。”几于千金莫能易一字矣。赵瓯北诗所谓“故知旷世心相感，恰好同乡迹再攀”是也。旧有边华泉联云：“花外子规燕市月；柳边精卫浙江潮。”
	相传吾乡曹石仓先生学佺辞官归里时，闲行街巷，见一陋屋，柴门不正，柱上署桃符云：“问如何过日；但即此是天。”询知宅主，乃屠者徐五也。径入厅事，有二联，一云：“仗义半从屠狗辈；负心多是读书人。”一云：“金欲两千酬漂母；鞭须六百挞平王。”先生为之惊然。徘徊间，徐五已回。与语，甚契洽，因定交。甲申之变，徐五携只鸡斗酒，径造先生庐，排闼而入。见先生，惊曰：“吾办此奉祭耳！何尚在也？”先生遂拜而就义焉。卢潜溪孔昭云：相传徐五更有下联云：“鼠因粮绝潜踪去。犬为家贫放胆眠。”殊有感慨。又传曹殉节后数日，人见溪中有浮尸，著素衣冠。识者以为即徐五也。按：徐五名英，字振烈，侯官人。余田生甸、张超然远并为之传。里中人但称为徐五云。
	《柳南随笔》云：“王文恪公鏊祖茔在洞庭东山之化龙池，形为凤凰展翅，湖中案山稍偏。地师云：‘可惜状元旗不正，他年应作探花郎。’后竟如其言。越二百年，而公之八代孙世琛乃于康熙壬辰科状元及第。闻世琛于会试前三日祈梦于神，梦至一厅事，其柱联云：‘雨中春树万人；云里帝城双凤。’盖藏‘家’‘阙’二字，以示必中状元也。”
	山阴徐文长渭，一字天池，又字青藤。所居即名青藤书屋。青藤，其手植也。藤下有池，横一平桥，桥承以柱，上覆石台。台额曰：“天汉分源。”柱联云：“一池金玉如如化；满眼青黄色色真。”柱背又一联云：“未必玄关别名教；须知书户孕江山。”承桥之柱额曰：“砥柱中流。”皆文长自书，是所谓天池也。见董旸所撰《青藤书屋记》。
	绍兴府城外三江，滨海地也。居民每有“其鱼”之叹。明汤太守绍恩创建应宿闸，水患始息。后人立公祠，乞徐文长撰庙联。文长疾书云：“炼石补星辰，两月兴工当万历，缵禹之绪；凿山振河海，千年遗迹在三江，于汤有光。”两用成语，一切其事，一切其姓，越人每乐述之。
	常熟瞿寿明昌文《粤行纪事》云：“登伏波山，谒关壮缪庙，见王父题额曰：‘学本尊王。’又题一联云：‘浩气塞两间，万古纲常永赖；威灵宣八表，千秋带砺全凭。’凛凛然鞠躬尽瘁之志，上通神明矣。”按：寿明为督师瞿起田式耜孙。今此联无可考，桂林人亦不能举其词矣。
	相传天启间塑关帝像二尊，一大一小。时有日者甚神，熹宗指二像，令其推算。日者称小者福寿绵远，香火百倍于大者。熹宗遂以小像弃置正阳门左侧一小庙中，而供大像于宫中，以穷日者之言。未几，闯贼入宫，大像遂毁，而小者香火日盛。崇祯间，有卜者邢姓，设肆庙前。甲申三月初旬，卜者书一联于庙门云：“汉封侯，晋封王，有明封帝，圣天子可谓厚矣；内有奸，外有敌，中原有贼，大将军何以待之？”按：此语乃左忠毅劾魏奄时所上。是夕梦入前殿，见关帝坐帐中，告以明运已尽，天命有归。不日大圣人至矣。卜者寤后告人曰：“吾设肆于此十余年，沧桑之变，何忍见之！”明日遂缢于庭树。今庙旁有土地祠，一白须神即卜者云。
	客有诵王衍宫词云：“月华如水浸宫殿，有酒不醉真痴人。”及明福王楹帖云：“万事不如杯在手；一年几见月当头。”以为“荒亡之言，如出一辙”是也。然福王楹帖是王孟津铎所书。何良俊《四友斋丛说》谓二语乃吴中老儒朱野航诗，孟津亦书旧句耳。
	吾乡康熙间萧蛰庵震以御史巡盐两淮，假归，值耿精忠之变，为耿所害，籍其赀得三十万，缳首于乌石山之邻霄台。先是蛰庵倡议修复道山即乌石山，建邻霄台，勒百字碑纪之，并书台柱一联云：“但愿桑麻成乐土；不妨诗酒上邻霄。”至是乡人易“诗酒”二字为“尸首”。谢古梅先生诗所谓“荒台草木千年恨，乐土桑麻一梦中”是也。
	陆稼书先生从祀文庙，初议时，或以先生家中曾延僧讽诵为疑。其后人出先生手书厅事一联云：“读儒书不奉佛教；遵母命权作道场。”议遂定。
	孙夏峰先生居新安，门人为筑双柳居于学宫之东。颜乃来题联云：“近圣人之居，教亦多术矣；守先生之道，文不在兹乎？”
	耿精忠之变，李邺园总督之芳，扼守衢州，厥功甚伟。入为兵部尚书。三衢军民为立生祠，联云：“淮蔡之功茂矣，抑又过之，大难削平，重奠东南半壁；琴鹤之操凛然，于今为烈，名贤继起，恰符五百余年。”
	《筠廊偶笔》载：宣武门外教子胡同永庆寺，为僧文然所居。祖师殿前白杨古柏二，僧室无他物，壁有联云：“石压笋斜出；岩垂花倒开。”按：五代道士石仲元，隐于桂州之七星山，自号桂华子，负诗名。世传其警句，如“石压木斜出，崖悬花倒生”之类甚多，为湘源守杨徽之所称，目为玉方响。事详《粤西丛载》，文然但偶书其语，其字句间有异同耳。
	《柳南随笔》载：钱湘灵先生陆灿晚年居虞山，老屋三楹，适当石梅之下，松阴岚翠，如眉临目。先生兀坐其中，拥书万卷，咿哦不辍。过其门者往往驻足觇伺，流连不去。先生咿哦自若也。室中榜一联云：“名满天下，不曾出户一步；言满天下，不曾出口一字。”为三峰释硕揆所书。
应制
	楹联之为应制作者，昉于前明嘉靖时。然如袁文荣、夏贵溪所撰斋醮对联，传者不过一二，而浮夸之辞，无当大雅。良由其时载笔之臣固无巨手，亦胜朝德政不足以备揄扬，故凌夷衰微，迄于无声若此。我朝累洽重熙，凡恭值大典庆成，皆有进御文字，靡不上动天鉴，下洽舆欢。自康熙、乾隆年间两次编辑《万寿盛典》，皆有“图绘”一门，楹联附焉。而殿廷诸联尤足以铺鸿藻，申景铄，润色洪业，鼓吹承平。自有楹联以来，未有如此之盛者矣。谨就所见，分录如左。
	康熙五十二年，恭值仁庙六旬万寿。自大内出西直门达西苑，一路皆有牌楼坛宇。每座落必有楹联，肃括宏深，闻皆出当时名公硕彦之手。如般若庵经棚云：“周雅赓歌，如山如川如日月；箕畴敛福，曰富曰寿曰康宁。”普庆寺讽经处云：“文德武功，兼帝王而大备；心宗性学，贯圣智以纯全。”灯棚牌楼云：“辇道风清，葭管万年调玉露；瑶池春暖，华灯五夜彻琼霄。”龙泉寺讽经处云：“沸地笙镛，丹凤和鸣占景运；弥天烟霭，青鸾翔舞识祯符。”广济寺牌坊云：“算永东华，若木光腾春九十；祥开南极，蟠桃花放岁三千。”东三官庙牌楼云：“保合太和，道综乾始坤生，两仪并久；诞膺多福，功被民熙物阜，四海皆春。”西三官庙牌楼云：“帝握贞符，禹甸尽归沧海贡；天开景运，尧封常祝紫宸朝。”慈献寺前牌坊云：“十雨五风，处处康衢歌帝力；千秋万岁，年年华渚耀神光。”关帝庙灯棚云：“敷天长戴仁天，知后天之不老；大地同游乐地，真应地以无疆。”直隶全省灯棚云：“圣算无疆，矗矗鳌山开寿域；天颜有喜，溶溶鱼藻漾恩波。”江南全省经棚云：“皇极运而岁月日时无易；圣德大而禄位名寿并隆。”浙江全省灯棚云：“日之升，月之恒，万年延宝祚；天所覆，地所载，亿祀奠金瓯。”
	乾隆五十五年，恭值纯庙八旬万寿，华祝嵩呼之盛，震今铄古，尤为史牒所未闻。恭读《万寿盛典》所载楹联，大都按切时事，胪陈实政，非若“登春台、游华胥”者，徒为揣摩想像之词。盖九重之福寿愈隆，功德愈盛，而承明金马之彦，研精殚虑，其鸿笔又足以发挥之，洵颂祷之大观，而揄扬之极轨也。谨就所见，分录如左。如四言云：“四时为柄；万象皆春。”“百顺为福；六合同春。”“佛天佛日；寿世寿民。”“皇建福极；位在德元。”“图成耕织；诗集攸同。”“愿圣人寿；近天子光。”五言云：“尧龄增瑞甲；轩纪叶长庚。”“九五福曰寿；八千岁为秋。”“八征陈姒范；三祝晋尧封。”“篆凝仁寿字；花发吉祥春。”“祝恒河沙寿；歌大海潮音。”“乾玑甄月轨；泰筴衍天环。”六言云：“景命寿于旗翼；淳风鬯彼垓埏。”“五福堂同五代；八旬时念八征。”七言云：“泰笈中符天地数；坤珍大阐岳川祥。”“星云丽近中秋节；山海祥开益地图。”“寿星四照环辰北；王会来同暨日南。”“春秋纪合八千岁；甲子周回三万旬。”“皇响福锡庶民福；帝如春与四时春。”“位禄名寿德惟券；高明博厚久斯征。”“八功八德无量佛；千春千秋大椿年。”“轩箓正当符健顺；义文从此衍贞元。”“人如夏谚歌游豫；地是春台乐皞熙。”“春台煦育歌绥万；化日舒长纪大千。”“福由天纵超千圣；年越古稀又十春。”“能以美利利天下；是用多福福一人。”“献华童子名长寿；得道仙翁住太常。”谓太常仙蝶也。“四时来备各以叙；如川方至莫不增。”“皇建极会极归极；帝作歌赓歌载歌。”“由庚庆洽三千界；周甲重开二十春。”“万年椿寿斯为寿；五世兰孙又见孙。”“万众人天欢赞佛；十方功德统遵王。”“化国蜚提春大共；寿人更老说从长。”“渥恩蠲诏骈科诏；新庆交封暨缅封。”“桥门迈汉三雍典；职贡超唐十道图。”“鸠杖作朋春宴饫；莺衣呈舞嘏词新。”“寿址培基山万岁；恩波酾润水中泠。”八言云：“东西朔南，讫于四海；岁时月日，惟曰万年。”“山盈川冲，受兹介福；辕萌壤叟，同我太平。”“一字一音，求合于古；万首万遍，均和其声。”谓新制衢歌乐章也。“敬天勤民，以笃庆祚；揆文奋武，载扬大声。”“儒馆献歌，礼官纪典；海人憬德，缨序蒙禔。”“文武圣神，在明明德；位禄名寿，得全全昌。”九言云：“花雨能仁，祝嵩龄亿载；昙枝普茂，巩海甸三乘。”“五十有五年，堂开五代；八旬兼八月，玺刻八征。”“七曜灿珠囊，荣镜宇宙；万年绵宝箓，合撰升恒。”“祝曼寿须弥，化渐印度：赞文殊师利，景丽台怀。”十言云：“万古希逢，岂止三四五六；一人有庆，直至亿兆京垓。”“久道久照久成，久征不息；贞观贞明贞一，贞下起元。”“无我相，无人相，无边寿相；有善缘，有德缘，有大福缘。”十一言云：“五试轮经，蕊榜宏开科甲乙；七均正乐，葩诗新订谱宫商。”“旸雨协丰，占征念九畴之八；京垓增泰，筴呼闻万寿者三。”“就如日，瞻如云，梯航群介寿；轩乎鼓，鼚乎舞，衢壤遍熙春。”十二言云：“翠箓演天元，泰策揲图书正位；珠弧环斗柄，寿星辉角亢南缠。”“临雍茂上仪，圜桥水与恩波渥；勒石期寿世，猎碣文从圣藻新。”谓重勒石鼓文字也。“期艾应昌禔，七旬赴宴三千里；埏垓昭景贶，五代同堂二百家。”十五言云：“集山海梯航，东鲽西鹣，万国图归王会；感风云律吕，南兜北昧，九重乐奏钧天。”十七言云：“八月际昌期，玉琯金钟，谱出一十三徽律吕；亿年开景福，丹缄翠箓，歌成万八千岁春秋。”
	闻乾隆五十五年八月八旬万寿，经坛中有一长联最为壮丽，脍炙人口久矣。相传为彭文勤师元瑞所撰，而恭繙《万寿盛典》中实未之载，谨记录之。惟所闻字句小有异同，无关体要也。句云：“龙飞五十有五年，庆一时五数合天，五数合地，五事修，五福备，五世同堂，五色斑烂辉彩服；鹤算八旬逢八月，祝万寿八千为春，八千为秋，八元进，八恺登，八音从律，八风缥缈奏丹墀。”
	紫禁城中各宫殿门屏槅扇皆有春联，每年于腊月下旬悬挂，次年正月下旬撤去。或须更新，但易新绢，分派工楷法之翰林书之，而联语悉仍其旧。闻旧语系乾隆间勅儒臣分手撰拟，皆其时名翰林所为，典丽矞皇，允堪藻绘升平，祓饰休美。章钜以珥笔枢垣，出入承明者数载，千门万户多在睹记之中。又间从清秘堂翰林处抄录成帙，虽未全备，已成巨观。始知王兰泉侍郎《湖海诗传》中所载曹习庵学士仁虎数联，不过百分之一二也。今谨按各门编录如左。
	太和左右门云：“日丽丹山，云绕旌旗辉凤羽；祥开紫禁，人从阊阖觐龙光。”“鳷观翔云，九译同文朝玉陛；凤楼焕彩，八方从律度瑶阊。”协和门云：“协气东来，禹甸琛球咸辑瑞；和风南被，尧阶蓂荚早迎春。”熙和门云：“景纬霞敷，星罕灿三辰珠壁；元和春盎，云璈宣六代咸英。”上渝馆云：“一代典章垂涣汗；万年法守仰都俞。”诰勅房云：“天宠遥颁青锁客；国恩重溢紫泥封。”繙书房云：“玉宇中朝资珥笔；金瓯亿载庆垂衣。”内阁前门云：“圣德醍醐，花深红药省；帝光纠缦，日丽紫微天。”太和殿中槅扇云：“龙德正中天，四海雍熙符广运；凤城回北斗，万邦和协颂平章。”体仁阁云：“黄道天开，东壁琛图辉玉宇；紫宸日丽，西山爽气映瑶阶。”宏义阁云：“画栋凝熙，东望摄提辉晓日；彤庭延景，北临棨戟动朝光。”中和殿中槅扇云：“仁寿握乾符，万国车书会极；中和绵鼎箓，九天日月齐光。”保和殿中槅扇云：“凝鼎命而当阳，圣箓同符日月；握乾枢以御极，泰阶共仰星云。”
	乾清门云：“帝座九重高，禹服周疆环紫极；皇图千祀永，尧天舜日启青阳。”左门云：“紫极正中央，万国共球并集；青阳迎左个，千门雨露皆新。”右门云：“皋应辟春阳，瑞气常浮五雉；羲和回日驭，卿云时捧双龙。”日精门云：“日丽金门，五色云屏三岛近；风和玉殿，九霄彩仗百花新。”月华门云：“瑞启日中，霞映龙墀晴色迥；春来天上，烟融凤阙曙光高。”坤宁宫交泰殿东西面云：“万化转璇枢，本天而本地；一元开瑞筴，资始以资生。”“居一得元，秉神符而永极；交三成泰，捧宝胜于重华。”左右次间槅扇云：“宝瑟和瑶琴，百子池边春满；金柯连玉叶，万年枝上云多。”“珠缀绕龙屏，宝矩光连宝箓；璇题悬凤扆，彤云瑞应彤墀。”永祥门云：“蟠桃千岁果；温树四时花。”穿堂槅扇云：“东华灿烂日初升，紫气常依晓殿；北阙辉煌云正丽，祥光遍护春台。”增瑞门云：“鳦鸟传长发；苍龙协永绥。”
	宁寿宫左门云：“九重敷敛范陈箕，曼羡蕃厘共锡；万国会归光戴斗，荡平轨路同遵。”右门云：“洛筹福纪庆洪延，象叶居中建五；乾筴祥符征顺叙，功侔则大函三。”敛禧门云：“辉骈宝券晋云阊，推策纯常集嘏；庆衍瑶筹赢澥屋，阐珍舄弈流禔。”左门云：“重霄日月烛升恒，景运祥开久照；八表山川征乐寿，昌期福集新韶。”右门云：“化成熙皞验风从，治媲春孳夏育；祥迓炽昌昭德致，符呈乾络坤维。”锡庆门云：“亿万龄锡羡延洪，保定自天孔固；三千界重熙洊洽，祥和与物同春。”左门云：“三壶景象驻恒春，扣砌环迎戬谷；六幕光华征复旦，彤宸茂集繁祺。”右门云：“珠囊晷纬迓休征，福界垣昭太乙；玉烛年华彰瑞应，昌辰化溥由庚。”影壁东墙门云：“川岳献珍符，烟煴阐瑞；日星昭景贶，纠缦呈华。”西墙门云：“玉琯奏諴和，气调九宇；璇枢征广运，衡正三阶。”
	皇极殿云：“皇图盛际阳春，观苍驾日升久照；帝座高临北极，庆紫垣星拱端居。”左右次间云：“顺时宣象咸宜，瑞履青阳开左个；懋德凝禔孔厚，祥延紫气卫中垣。”“环黼扆瑞焕星云，共睹尧襟舜抱；萃贞符禔流帱载，长披金镜珠囊。”东西垂花门云：“遵路傍东垣，庆霄春盎；近光瞻左掖，瑞旭晨升。”“戴斗镇崆峒，尊临地轴；宣风启阊阖，顺协天枢。”昌泽门东西围廊槅扇云：“韶序启青阳，煦回岁籥；祥光腾紫气，庆溢仙闾。”“福地胜三壶，延厘锡羡；融风调六琯，鬯景宣韶。”“昊岁启三元，含和籥转；尧曦光四表，承照华敷。”“长晷丽前荣，蓬瀛春驻；清芬飘合殿，卿矞晴薰。”后槅扇云：“松牗春回，吉霭正临铜晷永；芝庭日丽，祥光长拥玉枢高。”左右槅扇云：“瑶光东指为春，瑞启扶桑齐七政；黄道左旋而运，颂胪戴斗拱三阶。”“旭临鳷鹊初升，华祝腾欢连月窟；仗转蓬莱徐引，宸居茂对洽春台。”东西穿堂云：“福纬耀微垣，瑶枝绚采；春祺凝化宇，玉树承曦。”“协气绕南荣，苍车献瑞；条风来左序，青锁含辉。”东西围廊云：“朝爽启神霄，蓂滋左砌；青阳升丽景，芝秀东房。”“银箭应琅璈，蓬壶昼永；铜铺开锦绣，阆苑春浓。”
	养性殿云：“优游茀禄咸宜，宝箓日增侔岱华；昌炽寿耆弥固，瑶躔春茂式玑衡。”颐和轩云：“静泰怡神，瑞霭光辉临黼扆；冲融契道，祥风蔼吉畅文轩。”屏门云：“生意无边，奏曲文禽谐玉琯；真机可挹，交枝仙萼拥金铃。”景祺阁云：“宝筴叶仙椿，亿龄延祉；泰阶昭景曜，九服均禧。”畅音阁云：“琅璈逸韵应嵩呼，久矣八风从律；阊阖晴光凝嶰吹，康哉九叙惟歌。”阁后槅扇云：“海宇安恬，圆峤方壶开福地；天阊詄荡，右平左磩上熙台。”阅是楼云：“樽饮康衢，风雨和甘均六幕；弦调宝瑟，星云景庆亘三阶。”东西配楼云：“景丽瑶墀，鸾鹤翔空腾庆霭；春回琼岛，鱼龙献瑞展新图。”“帱载浃祥和，纠缦交呈旭采；智仁谐乐寿，纯常懋迓春祺。”角门云：“地近玉阶通御气；春回琼琯驻韶光。”直房云：“承恩沾沆瀣；接武引星辰。”寻沿书屋云：“千年金鉴长留，插架宝书资政要；寸晷铜仪恒惜，掞笺妙蕴发几余。”保泰门云：“六琯宣和，乐奏钧天回暖律；三阶拱极，图呈益地迓新祺。”衍祺门云：“阊阖象昭回，萝图衍庆；蓬莱春茂鬯，宝戺延祺。”井院门云；“斟衢醲化调天醴；击壤欢谣洽德源。”库房门云：“函三化洽归玑镜；吹万风和转玉杓。”古华轩云：“星琯叶珠杓，祥开万象；云屏通碧汉，瑞启三阳。”养心殿云：“旭日射铜龙，上阳春晓；和风翔玉燕，中禁花浓。”东西板门云：“兰橑香绕宜春帖；桂馆花浮献寿杯。”“三岛春深云气暖；九霄地迥月明多。”直房云：“金阙云晴，九华开扇彩；珠楼风细，七宝拂炉烟。”“春驾苍龙，青阳临左陛；云开丹凤，紫极丽中天。”养心殿槅扇云：“广乐奏钧天，万国衣冠同瞻旭日；阳春回大地，四时橐籥首协温风。”“雉尾云移，看玉烛光中，星扶华盖；螭头香动，听金铃声里，风展春旗。”毓庆宫槅扇云：“北斗回枢，紫气迎祥双阙晓；东风入律，彤云献瑞五门春。”苍震门云：“日丽彤墀，四表光华瞻正朔；云凝宝仗，万方歌舞庆同春。”斋宫屏风门云：“位育本中和，曰旦曰明，至诚丕应；寅清孚上下，亦临亦保，敬德昭宣。”
	文华殿正门云：“道契松云，心传符赤帝；祥呈河洛，治统启青皇。”武英殿正门云：“四库藏书，宝笈牙签天禄上；三长选俊，缥囊翠轴月华西。”传心殿云：“帝典王谟昭万有；乾苞坤络奉三无。”咸安宫云：“衍庆恩深，阳春资发育；右文典重，云汉仰昭回。”
	銮仪卫门云：“仙仗五云，鸾鸣和盛世；德车七宿，龙角运中天。”会典馆云：“金镜开楹，升恒光北极；珠杓映座，长养顺东方。”尚衣监云：“天上垂衣明藻火；日边珥笔颂星云。”茶膳房云：“得气仙蓂长应月；呈祥瑞萐并迎风。”“五色云英滋秀草；千年露实熟蟠桃。”“湛露凝甘盈玉瓮；光风布煦应瑶筒。”“液酌衢尊同介景；音调嶰管遍覃禧。”“神鼎上方调六膳；宫壶春色酿三浆。”
	阿哥所宫门云：“旭日丽龙楼，瑞气春融珠树迥；卿云笼鹤禁，祥光晴护玉阶平。”“金镜霞明，九苞开凤箓；玉衡星正，五色协麟文。”“元象转星杓，丹霄北拱；重门映春树，紫气东来。”
	坤宁宫云：“麟定螽诜，叶二南于彤管；星轩月殿，配一德于丹宸。”澄瑞亭云：“景运舒长，天上庆云环紫极；太和翔洽，日边甘露湛瑶墀。”延晖阁云：“树石接蓬莱，三色矞云成幄；轩窗骞象纬，千秋宝箓凝图。”
	寿康宫云：“阊阖风和，瑞应金萱辉宝箓；蓬莱日永，祥呈仙筴耀春晖。”大殿云：“厚德著璇宫，禁掖常尊尧舜；修龄储北斗，春秋永亘贞元。”槅扇云：“瑶殿凝庥，天上云霞依舜萐；袞衣献寿，域中川岳捧尧尊。”
	慈宁宫云：“景福集璇宫，亿万斯年永登仁寿；慈云辉宝殿，千八百国莫不尊亲。”槅扇云：“兴庆献春光，瑶草金芝迎爱景；大安调暖律，朱鸾紫凤叶仙韶。”左右门云：“玉阶晓拥珩璜，天上庆云移宝扇；金阙遥趋剑佩，春来瑞气满瑶池。”“丽韶景于履端，璧带风微翔彩燕；耀春辉于复旦，帘衣书静响铜龙。”永康门云：“藻景耀中天，瑞启万安殿外；矞云垂北极，祥呈长乐宫前。”徽音门云；“淑景舒华，绛树含芳承瑞荫；和风叶律，紫鹓调暖奉祥噰。”佛堂云：“兜罗佛手转金绳，永护坤维日月；优钵昙花开宝界，增辉震旦山河。”“妙谛证拈花，万户千门皆成宝地；明心同指月，十洲三岛并现金光。”长庆门云：“北斗泰阶平，仪凤祥云环锦幄；西池佳气绕，袞龙爱日侍斑衣。”咸若馆云：“日耀东瀛，璇室问安云似绮；星回北斗，珠宫寄赏物皆春。”
	景仁宫云；“春纪八千，和风翔寿宇；皇居九五，香露霭仙宫。”近光门云：“瑞启青阳，轩云承翠幄；祥开黄道，羲日展金舆。”
	景阳宫云：“颂启椒花，百子池边日暖；觞浮柏叶，万年枝上春晴。”昌祺门云：“淑气凝和，天上香浮簇仗；条风扇瑞，宫中日永垂裳。”
	延禧宫云：“紫御迎春，瑞拂千条御柳；丹楼映日，祥开万树宫花。”麟趾门云：“璚云晓护苍龙阙；玉斗春回紫凤城。”
	钟粹宫云：“瑞雪霁南山，寒收玉宇；条风嘘北斗，春满金瓯。”迎瑞门云：“麟趾春深千岁酒；莺声日暖四时花。”千婴门云：“星转璇杓，光映卿云五色；春回玉琯，祥开彩胜千枝。”
	承乾宫云：“红日初生，万户祥云临复道；青阳乍转，九天佳气敞重楼。”永和宫云：“黄道呈祥，八表星环紫阙；青阳布泽，三阶日丽丹霄。”德阳门云：“律转璇枢，三殿星云复旦；时调玉烛，千门花柳同春。”永寿宫云：“化日丽三阳，春回禹甸；条风和万国，乐奏虞弦。”长春宫云：“九天淑景凝新旭；三殿晴光接彩霞。”启祥宫云：“迎春曙色含金榜；近日晴光转玉宸。”翊坤宫云：“化日舒长，五纬祥光连斗极；惠风和畅，六符瑞采焕台阶。”储秀宫云：“龙影玉珂联，花明御路；鸾声珠履度，日丽天衢。”
	盛京各门亦有春联。南宫门云：“丽正凝祥，境引琅環开积秀；熙韶荟景，曜连奎壁启当阳。”东西宫门云：“海血荟珍函，沿波从朔；春阳迎绮陌，倬汉成文。”“珠筴护丰京，观化天阊登笈富；铜铺开兑位，同文月竁献琛多。”独坐门云：“绣岭银河环画栋；丹书玉宇贮琅函。”“文昌气象联奎壁；道派渊源溯漆沮。”“典超丽正崇文上；规绍迁豳宅洛初。”“星云照耀辉天禄；山海崇深荟地灵。”嘉荫堂云：“仿天一藏书，邠馆冈原扬大烈；应奎三悬象，沛宫父老庆同文。”文溯阁云：“天作泝前光，玉券十华征锡极；人文观大备，瑶签四照见逢原。”九间殿云：“益地图开，岳贡川珍胪宝笈；丽天文焕，豳京邰室溯仙源。”后宫东西门云：“从朔贻规，三院图书有典；指南锡极，九霄云汉为章。”“日映东隅，被光华于艺圃；源流北海，挹沆瀁之文澜。”南北值房云：“北镇标云，词林宗斗极；东瀛浴日，学海跂壶天。”“群玉成山，思文衍邰室；上奎炳耀，绳武播邠风。”
	彭文勤公撰拟宁寿宫灯联。称旨，恭读圣制诗云：“东西次第南而北，左右分明后与前。神以通灵气以运，六为之俪四为骈。”可谓极天语之褒嘉，而成文字之宠遇矣。按：此乾隆五十年事。是冬，公即被命协赞纶扉。时和珅在枢地，欲以“青词宰相”诬公。日下轻薄子遂有“灯联相公”之目。不知公之学问优长，一时词臣无出其右，早结主知。灯联一事，特会逢其适耳。当和珅侮公时，章京方葆岩维甸尝与力争不获。公后有赠方诗云：“半山学行吾何敢，为我伸眉触要人。”即指此事也。谨按：烟联左右各八，俱以方向字冠首，而以乾隆年间实政经纬其中，洵才人之极笔，足以揄扬盛美，鼓吹休明。同时儒臣皆为敛手。今备录于左。南前云：“南斗焕珠弧，六旬御宇，万祀颐和，尧封祝曰圣人寿；前星临黼扆，九陛崇基，三元肇祚，周雅歌之君子宁。”北后云：“北极拱皆朝，子帝有帝，曾孙有孙，五福堂前欢舞彩；后天锡难老，长春如春，元夜不夜，九华灯下寿称觥。”东左云：“东作穑关心，雪融陇麦，烛照田蚕，课雨占晴尚初志；左旋杓向角，节宴尧浆，灯词舜轸，抚时行庆有前规。”西右云：“西域被流沙，年班藩部，岁报屯田，照世杯圆里二万；右垣通阁道，出震迪光，乘乾垂裕，和时烛朗界三千。”东南云：“东国旧戎衣，吹邠有籥，作岐有鼛，小物克勤咏糠烛；南邦昔车斗，恬海如鳞，翕河如镜，民风可观戒灯船。”西南云：“西园翰墨林，四库积玉，七阁抽琅，太乙藜光灯以右；南宫礼乐地，两举制科，六开恩榜，文昌珠彩月同圆。”东北云：“东揖木公朝，十年庆典，千叟恩荣，洛社画图鸠杖集；北迎元日诏，五代齿繁，百家算倍，康衢灯火筿骖游。”西北云：“西定噶喇依，恭者我仆，偝者我俘，蛮目更番入春宴；北逾额济勒，威曰归降，德曰归顺，鸿臣来贺御东朝。”以上左八联。南前云：“南面久仔肩，求衣问夜，秉烛待章，福用敷之次五极；前盟果如意，鸟篆镌琼，鸿文刻玉，古惟稀矣四三皇。”北后云：“北戒拱论都，河得真源，淮得真源，九如咸颂川方至；后车勤觐岳，岱犹望幸，嵩犹望幸，万寿宜歌山有台。”东左云：“东箱启儒席，论敷奥旨，雅肄古歌，诗诵寿万千无量；左海侑宾筵，乐补吹笙，乡观饮酒，礼成月三五而盈。”西右云：“西叙溯成功，振以特磬，声以镈钟，节序新词卑火树；右文鬯鸣盛，风有干城，雅有髦土，科名旧事压灯球。”东南云：“东震旦最尊，楼涌万佛，经译三乘，欢喜园中法轮转；南赡部妙胜，印写秘文，塔飘吉帛，光明天上慧灯悬。”西南云：“西社赛春灯，市流帑镪，釜溢仓粮，六十年逢年布惠；南荣曝朝日，户弛镠租，漕除玉粒，二十万累万全蠲。”东北云：“东陆鸟司开，辛析绀殿，亥藉黛辕，惕若躬亲弈叶守；北辰象布令，秋狝上兰，冬嬉太液，昭哉心法髦期勤。”西北云：“西来福德，智高六帝，帝享万年年，典盛礼隆胪旧政；北向子臣，民奉至尊，尊为众父父，天符人瑞遂初心。”以上右八联。
	乾隆中，每岁巡幸热河，必于中秋后一日进哨，即木兰围场也。重阳前后出哨。跸路所经，有所谓万松岭者，满山皆松，为重九日驻跸登高之所，岁以为常；庚戌岁，上进哨时驻此，周览行宫，顾谓彭文勤公，令将旧悬楹帖悉易新语，期以出哨登高时亲阅。公连日构思，偶于行殿正中得句云：“八十君王，处处十八公道旁介寿；”谓贴“万松岭”也，而难其对。因以片纸驰价，属纪文达公成之。文达公笑曰：“芸楣又来考我乎？”即令来价立待，封纸付还。文勤公启视，则已就余纸写成对语矣。句云：“九重天子，年年重九节塞上称觞。”叹曰：“晓岚真胜我一筹矣！”回銮日，此联果大蒙称赏，特赐文勤公以珍物八事。公跪辞曰：“此出句是臣所撰，而不能对；对语实纪某所撰。请移以赏纪某。”上曰：“两边语皆好，汝自应领赏。”即另发一分赐文达公。余闻之程兰翘师云。
庙祀--上
	庙中楹联，宋元时绝无传句，大约起于明代，至本朝而始盛。文昌殿、关帝庙两处，撰者尤多，几于雅、郑混杂。惟文庙则未之闻。良由著笔甚难，故无人不知藏拙。忆在京师，曾游国学，得恭阅圣制大成殿联，云：“气备四时，与天地日月鬼神合其德；教垂万世，继尧舜禹汤文武作之师。”惟圣人能言圣人，后有作者弗可及矣。
	邹县孟庙中有御题联，云：“尊王言必称尧舜；忧世心同切孔颜。”盖乾隆二十二年南巡过邹县时所制，奎藻昭回，当与七篇之书同寿天壤也。
	京师有历代帝王庙，在阜成门内，建于明嘉靖间。本朝顺治、康熙间，叠议增祀之典。至雍正二年，始亲诣行礼。乾隆二十九年，始易盖正殿黄瓦。圣制联云：“治统溯钦承，法戒兼资，洵哉古可为监；政经崇秩祀，实枚式焕，穆矣其神孔安。”盖庙貌得遍寰区，惟历代帝王庙与孔庙典极隆重，必御联方能相称。宜百尔臣工以及占毕儒者皆莫能赞一辞也。
	甘肃文县地极瘠僻，荒山中有文王庙。县志谓即古羑里地，亦未见其确也。狄道吴信辰镇有文王庙联，云：“蒙难观爻，石径蒺藜皆卦象；拘幽作操，云田柞棫亦琴材。”亦第切其地云尔。
	锡山邹世楠过孟庙，梦联句云：“战国风趋下；斯文日再中。”觉而异之。遍观廊庑，无此十字。后数年，过苏州，得黄野鸿集读之，乃其集中句也。不知何以入梦，亦奇矣。田实发题孟庙云：“孔门功冠三千士；周室生当五百年。”亦佳。
	曾子祠中楹联云：“述格致诚正修齐治平之传，万世咸承厥训；超德行言语政事文学而外，一人独得其宗。”又一联云：“衍一人忠恕之心传，学惟省贯；开万世治平之事业，道极明新。”
	济宁州之仲家浅，为子路故里也。有仲氏祠，联云：“允矣圣人之徒，闻善则行，闻过则喜；大哉夫子之勇，见危必拯，见义必为。”
	卫辉府之宜沟驿，为子贡故里。有端木子祠，联云：“性道在文章，深造自得；廉平称治绩，遗爱无穷。”
	吴信辰有颜氏祠堂联云：“馨香分郭外之田，夕膳晨馐，讵敢作拾尘野祭；展拜守家中之训，左昭右穆，何须繙争坐名书。”自注：“上联用陆机‘拾尘惑孔颜’句，下联用颜之推《家训》及颜鲁公《争坐帖》事。”又樊氏祠堂联云：“薄稼圃而不为，宜善会先贤之意；敬鬼神而仍远，当恪尊乃祖所闻。”
	关帝庙联最多，世人皆习用《三国演义》语，殊不雅驯。有集《四书》句者，云：“知我者其惟春秋乎？乃所愿则学孔子也。”最著于时。语似正大，不知帝之好读《春秋》，正史亦无明文，惟裴松之引《江表传》云“公好《左氏传》，讽诵略皆上口”而已。“学孔子”语亦泛而无当，不得谓之佳联。若“旧官宁改汉；遗恨失吞吴。”又“汉家宫阙来天上；武帝旌旗在眼中。”又“吴宫花草埋幽径；魏国山河半夕阳。”皆集句之浑成者。然先主閟宫、丞相祠堂未尝不可移用，又不若“三分割据纡筹策；万国衣冠拜冕旒”二句较为雅切。又记有一联云：“先武穆而神，大汉千古，大宋千古；后文宣而圣，山东一人，山西一人。”可包一切扫一切矣。吾乡龚海峰先生景瀚有句云：“赫厥声，濯厥灵，无师保如临父母；天所覆，地所载，有血气莫不尊亲。”亦尚非俗调也。
	商邱宋文康公权过蒲州，谒关庙，见一联云：“怒同文武；道即圣贤。”公以对句不工，思有以易之。偶午睡，梦神告之曰：“何不云‘志在春秋？’”此事见《筠廊偶笔》。恐系文康托梦以神其事。按：《三国志》本传有“威震华夏”语，似亦可对“志在春秋”。又记有一联云：“圣以武成名，刚毅近仁，于清任时和中更增一席；学于古有获，春秋卒业，在诗书易礼外别有专经。”语亦矜重，然究嫌“春秋”云云，涉稗官气也。
	西湖金沙港之关庙在南山北山之中，胡书农学士敬联云：“圣至于神，荐馨历千载而遥，如日月行天，江河行地；湖开自汉，崇祀值两峰相对，有武穆在北，忠肃在南。”又岳庙之左亦有关庙，其门联云：“德必有邻，把臂呼岳家父子；忠能择主，鼎足定汉室君臣。”缪昌期手笔也。
	河南许州八里桥有关帝庙，壁有画像：帝骑马居中，曹公及张辽等分立两旁，酌酒饯行。有长联云：“亦知吾故主尚存乎？从今日遍逐天涯，且休道万钟千驷；曾许汝立功乃去耳！倘他日相逢歧路，又肯忘樽酒绨袍。”此联最著于人口，此事亦见正史。然史但云“吾极知曹公待我厚。然吾受刘将军厚恩，誓以共死，不可背之。吾终不留。要当立效以报曹公乃去。”及杀颜良，曹公知其必去，重加赏赐。帝尽封其所赐，拜书告辞而奔先主于袁军。左右欲追之，曹公曰：“彼各为其主，勿追也。”并无酌饯赠袍之举。此殆铺张《演义》之言，而忘其非事实也。梁应来绍壬《两般秋雨庵随笔》称其“组织本传，别有机杼”，过矣。
	彭春农学士邦畴曰：“先文勤公视学江苏，撰署中关帝庙联云：‘兵法读春秋，必有文事；官箴严月旦，无作神羞。’又为一刹题句，其正殿奉关帝，左右祀火神、龙神。联云：‘心之光明犹火也；神而变化其龙乎！’皆就地起义也。”
	有传关帝乩笔一联云：“史官拟议曰矜，误矣，视吴魏诸人，原如无物；后世尊崇为帝，敢乎，论春秋大义，还是汉臣。”按：此才人之笔，托名于降乩者也。陈寿《三国志》评云：“关、张皆称万人之敌，为世虎臣。关报效曹公，张义释严颜，并有国士之风。然关刚而自矜，张暴而无恩，以短取败，理数之常也。”此联为帝辨“矜”字，其意甚善。然“视如无物”云云，则仍不脱“矜”字，似非帝所欲云。至我朝顺治间，封为“忠义神武大帝”。尊崇之典，实至昭代而极隆，非臣工所得拟议，故托诸乩笔，以示谦冲，庶为帝之所许欤？
	吴信辰题关庙联云：“惠陵烟雨，涿郡风雷，在昔埙篪兴一旅；魏国山河，吴宫花草，于今蛮触笑三分。”语颇壮丽。然亦嫌“埙篪”二字装点，未免有《演义》语横梗胸中也。余小霞曰：“若改‘埙篪’字为‘同袍’，改‘蛮触’字为‘裂土’，则无遗憾矣。”
	《熙朝新语》载：“山东庠生张大美奉关帝甚虔，病中梦入关庙，见帝著本朝衣冠理事。有顷，呼张名语之曰：‘吾庙中楹柱对联肤泛俚俗，甚不惬意。尔与吾有香火缘，其为吾易之。’张跪诵一联云：‘数定三分，扶汉室削吴吞魏，辛苦备尝，未了平生事业；志存一统，佐熙朝伏寇降魔，威灵丕振，只完当日精忠。’帝深加叹赏，曰：‘此四十二字，尔来岁当知好处也。’次年乡试，首场张构思未就，倦而假寐。梦帝肘之曰：‘起，起！尔忘对联字数乎？’张惊寤，文思沛然如夙构。榜发，中式第四十二名，适符联字之数。”
	缪莲仙艮《涂说》载关庙一长联云：“识者观时，当西蜀未收，昭烈尚无尺土，操虽汉贼，犹是朝臣，至一十八骑走华容，势方穷促，而慨释非徒报德，只缘急国计而缓奸雄，千古有谁共白；君子喻义，恨东吴割据，刘氏已失偏隅，权即人豪，讵应抗主，以八十一州称敌国，罪实难逃，而拒婚岂曰骄矜，明示绝强援以尊王室，寸心只在自知。”莲仙称此联可泣可歌，殊为溢美。词费则有之，而尚不轨于正。又秦涧泉学士大士联云：“三教尽皈依，正直聪明，心似日悬天上；九州隆享祀，英灵昭格，神如水在地中。”则四平八稳之句也。若世所传“不爱财，不爱酒”一联，直是委巷荒唐之语，所当亟为别裁，而俗流颇多脍炙之者，不得不附录而辨之。世所传乩笔联云：“不爱财，不爱酒，不爱妇人，是个老头陀，只因眉宇间带两字英雄，担搁了五百年入山正果；又要忠，又要孝，又要风流，好场大冤孽，若非胞胎里有三分痴钝，险些做十八滩顺水行舟。”
	富阳缑岭，即王子晋吹笙处。旧有关帝庙，邑人葺而新之，或悬一联云：“此吴地也，不为孙郎立庙；今帝号矣，何须曹氏封侯。”相传为邑之胡明经所撰，惜忘其名。孙权为富阳产，故出句云尔。
	闽浙交界仙霞岭巅关庙最著灵异。联扁极多，惟周栎园先生亮工一联熟在人口。句云：“拜斯人，便思学斯人，莫混帐磕了头去；入此山，须要出此山，当仔细扪著心来。”盖此间闽谚本有“到来福地非为福，出得仙霞始是仙”之句，故对语即同其意。自国初至今，有献新联者，即将旧联撤去。惟此联屡经修饰，无敢易之者。然实非雅音也。忆过甘肃之六盘山，径路酷似仙霞，而高亦相埒。岭巅关庙亦有此联，却不题周款，不知此语何以不胫而走如是。
	有作关夫人庙联者云：“生何氏，没何年，盖弗可考矣；夫尽忠，子尽孝，可不谓贤乎！”颇著于人口。按：此事羌无故实，不得不用活笔。然据冯山公景所记，则关夫人自有姓。作者亦未见冯记耳。今附录《筠廊偶笔》中一条，以广见闻。云：偶得蒲州朱牧所撰《关侯祖墓碑》，事奇而文不雅驯，以示吾友冯山公。山公走笔作记一篇，庶足与侯并不朽矣。记曰：“天之生圣贤也，必钟祥于世德之家。故大孝尊亲，咸思贻父母令名。予尝慨汉寿亭侯生而忠贞，没为明神，庙貌遍宇内，血食绵千古，而其祖若考名氏独阙轶无考，侯在天之灵必有衋然隐痛者。予每遇河东博闻之士必周咨之，不可得。康熙十七年戊午，解州有常平士于昌者，读书塔庙。塔庙，侯故居也。昌昼梦侯授以‘易碑’二大字，惊而寤。见浚井者得巨砖碎之，砖上有字。昌急合读，乃纪侯之祖考两世讳字生卒甲子大略。循山而求，得墓道焉。遂奔告解州守主朱旦。朱旦作《关侯祖墓碑记》，记中载：‘侯祖石磐公，讳审，字问之，和帝永元二年庚寅生，居解州常平村宝池里。公冲穆好道，以《易》、《春秋》训其子，卒于桓帝永寿三年丁酉，享年六十八。子讳毅，字道远。性至孝，父没，庐墓三年。既免丧，于桓帝延烹三年庚子六月二十四日生侯。侯长，娶胡氏，于灵帝光和元年戊午五月十三日生子平。’其大略如此。昔赵宋时，刘廷翰官贵，当追封三代。少孤，其大父以上不皆逮事，忘其家讳。太宗为撰名，亲书赐之，载在《宋史》，以为美谈，亦以教孝也。而况侯之祖若考皆有名氏载圹石，章章可考，顾忍轶之哉。’”
	世传张桓侯工书法，有《刁斗铭》甚工。又有流江县纪功题名二十二字，亦侯所书。又俗传侯之后身在唐为张睢阳，在宋为岳忠武。故吴信辰作庙联云：“雄猛让一人，武善提戈文握管；精英传万世，唐曾显姓宋留名。”
	文昌祠之神，道家以为张仲后身，又以为梓潼度世。其实今所祀之文昌，则星象也。古祠属之天神。祠庙遍天下，而列之祀典，则自我朝嘉庆六年始。仪文与关庙同，而海内私庙之多，亦与关庙等。程春海侍郎恩泽一联最为典切，面面俱到，无能出其右者矣。句云：“宇宙大文章，源从孝友；古今名将相，气作星辰。”盖无一字无来历也。
	苏州文昌宫联云：“天惟阴骘下民，止于仁，止于敬；帝乃诞敷文德，作之君，作之师。”扬州贺园之西有梓潼殿，襄平高景来士钥联云：“积忠孝以成神，典桂籍科名，予夺后先，十五国文章司命；举阴骘而垂训，鉴槐区德行，权衡富贵，亿万年造化枢机。”又孙文定公嘉淦联云：“天开参井文章府；星焕山河孝友师。”又郭频伽麟集句联云：“帝以会昌，神以建福；文选句下有风雅，上有日星。唐文”亦典重不佻。
	苏州有泰伯庙，而湖北亦有至德祠。联云：“违亲不孝，背君不忠，敢辞瘴雨蛮烟，采药当年心最苦；传季而王，偕仲而霸，岂意吴头楚尾，瓣香到处德维新。”又无锡泰伯祠联云：“勾吴分土惟三，端委垂型，梅里肇基名最古；迁史世家第一，云仍衍绪，华陂崇祀惠无疆。”秦鹤所题也。
	闻广东省城真武庙有苏文忠公手书一联云：“逞披发仗剑威风，仙佛焉耳矣；有降龙伏虎手段，龟蛇云乎哉！”语意岸异，非凡手所能，而是否苏笔，尚须向粤东人考之。
	黄鹤楼中奉纯阳吕祖。百文敏公百龄联云：“教孝教忠，何殊十七世士夫，显示化身扶正道；为溪为谷，直把五千言文字，参同妙契指迷津。”或疑以纯阳比文昌为过，然同为道教宗主，何必强为分别。嘉庆年间敕各直省建立赞化宫，奉祀纯阳，仪节与文昌等，则相提并论，岂为过乎？又黄文炳联云：“遇有缘人，不枉我望穿眼孔；得无上道，只要汝立定脚跟。”
	余家有魁星阁，上悬黄石斋先生所画魁星像一轴。笔墨雄伟，迥异恒蹊。惟足踏梅花一枝，不知所取。或寓“梅占百花魁”之意。余集杜、白句为联云：“彩笔昔曾干气象；文昌新入有光辉。”后晤一客云：“前人已有此集句也。”吴信辰魁星阁联云：“笔足代耕，不厌兼金归掌握；文能行远，何妨只履上云霄。”虽切而近俗矣。
	观音大士祠联最多，惟京师陶然亭中数联胜于他处，而均忘撰者姓名。联云：“法云广荫无遮会；慧日高悬有相天。”又云：“泡影乾坤，妆成宝相；色香世界，幻出空花。”又云：“莲字岧峣，去天尺五临韦曲；芦塘淼漫，在水中央认补陀。”则雅切陶然亭景物矣。
	张芥航河帅题大士祠联云：“真实不虚，大慈悲度一切苦厄；意识无界，空色相现五蕴光明。”又张南山郡丞维屏撰千手千眼观音联云：“菩提今菩提，具大神通，忽现千般手眼；自在观自在，是真佛力，总由一念慈悲。”又德清慈相寺内一联云：“即色即空，现慈悲相，吾无隐尔；是万是一，具手眼人，自能辨之。”
	燕子矶永济寺中亦有观音大士像，柱联云：“音亦可观，方信聪明无二用；佛何称士，须知儒释有同源。”忘却何人所题，殊有妙悟。
	西湖中天竺白衣殿，即送子观音院也。魏春松观察成宪联云：“白衣仙人，瓶中水杨柳；朱芾男子，天上石麒麟。”语特古异。又俗传一联云：“我具一片婆心，抱个孩儿送汝；你做百般好事，留些阴骘与他。”虽近俚语，亦是渡世慈航。百文敏公最喜述之。缘此事本近俚俗所为，则联语亦不妨相题而制耳。
	诸葛忠武侯庙有集句一联云：“可托六尺之孤，可寄百里之命，君子人与，君子人也；隐居以求其志，行义以达其道，吾闻其语，吾见其人。”又一联云：“自任以天下之重如此；是知其不可而为之与？”皆能恰称身分，胜读陈承祚史评矣。又有一联云：“伊吕允堪俦，若定指挥，岂仅三分兴霸业；魏吴偏并峙，永怀匡复，犹余两表见臣心。”
	陈东桥孝廉为余述，灵川县有诸葛祠联云：“梁父吟成高士志；出师表见老臣心。”又云：“成大事以小心，一生谨慎；仰流风于遗像，万古清高。”忘却撰者姓名。
	京师翰林院、礼部、国子监各有土地祠，并祀韩文公。不知起于何时。法祭酒法式善联云：“起八代衰，自昔文章尊北斗；兴四门学，即今俎豆重东胶。”彭司业定求联云：“进学解成，闲官一席曾三仕；起衰力任，巨制千秋本六经。”则皆为国学制也。
	南河云梯关为淮、黄入海之路，余备兵淮海时屡经其地。关旁有禹王庙，庙内有台，为乾隆初年权河督卓亭公所建，题曰“平成台”。公名完颜伟，其裔孙麟见亭麟庆于道光年间继为河督，题联云：“与水不争能，力尽八年惟注海；升堂思肯构，目穷千里更登台。”
	清江浦亦有禹王台，浦中一胜景也。麟见亭联云：“洪水想当年，幸怪锁洪湖，十万户饭美鱼香，如依夏屋；清时思俭德，祝神来清浦，千百载泳勤沐泽，共乐春台。”
	清江浦四公祠，奉敕建。祀靳文襄公靳辅、齐恪勤公齐苏勒、嵇文敏公曾筠、高文定公斌也。麟见亭联云：“本来上界神仙，喜功德在民，辉联俎豆；同是盛朝臣子，愿灵明诱我，绩奏江湖。”
	淮渎庙在洪泽湖心，龟山之麓。巫支祈井即在殿前，上封以石。旧有宋金臂禅师所建无梁殿及铁罗汉百余尊，久没于湖。道光年间，麟见亭起出罗汉二十四尊，钟、镬各一具，建寺奉之。纪以联云：“巫支祈井底深潜，澜恬洪泽；阿罗汉波间重出，福佑清淮。”
	榷树湖神庙在宝应县汜光湖滨。庙门前有榷树一株，相传乾隆三十年南巡遇大风，曾维御舟于此，遂锡封建庙。道光间，麟见亭出守新安，阻风江口七日夜。梦三神同舟，许助顺风。次日，果泊西梁山。后督南河，过宝应，入庙谒神，宛然其貌。因纪以联云：“示梦记江头，曾许我一帆风顺；安澜遍河上，愿长此大树春荣。”
	兰素亭河帅第锡撰南河风神庙联云：“圣世不鸣条，默佑湖河占利涉；神功常应律，潜调寒燠叶休征。”
	太皞陵在陈州府，郡守王掌丝联云：“泄造化之机缄，万世文章开易象；规山川之形胜，千秋陵寝奠淮阳。”邑侯麦祥联云：“后天地而生，朱圉犹堪寻圣迹；立帝王之极，白云常此护灵墟。”
	卫辉府有比干墓，世所传宣圣题碣者也。城北又有比干庙，有长联云：“君德难回，当此众叛亲离，若但如微子去，箕子奴，无以激亿万人忠贞之气；臣心不死，即兹魂飞血溅，犹将以周日兴，殷日丧，上诉诸六七王陟降之灵。”词旨激昂，然颇似时文家两小比矣。
	邯郸黄粱店有吕公祠，百文敏公联云：“万井烟浓，人间正熟黄粱饭；四山云起，天上应开白奈花。”
	余屡过邯郸，谒吕仙祠，记得有黄粱梦亭，中悬旧联，云：“睡至二三更时，凡功名都成幻境；想到一百年后，无少长俱是古人。”亦警世语也。
	汲县白云阁上奉吕祖像，陶云汀宫保联云：“杯前三尺青蛇，仙会恍游蓬岛路；笛外一声黄鹤，我来犹记洞庭秋。”又联云：“卅二色神仙宝光，也似佛，也似儒，出世还入世；五千言道德真嗣，亦称师，亦称祖，可名非常名。”按：宫保素不喜道家言，而撰联乃谛当如此。
	永平府在商为孤竹国，城外有夷齐庙。余于嘉庆二十三年扈跸过此，因得入庙展谒。有旧联云：“兄让弟，弟让兄，父命天伦千古重；圣称贤，贤称圣，顽廉懦立百世师。”属对如生铁铸成。
	大明湖中有铁公祠。讷近堂中丞讷尔经额联云：“大节凛东藩，四百载至今如昨；崇祠留北渚，万千劫虽死犹生。”大明湖后有钟离楼，不知何名。联云：“养性承天，仙教源流通圣教；修真得地，济南风景赛终南。”又千佛山中有碧霞宫，联云：“山高则配天，阳鲁阴齐资化育；坤厚故载物，西河东海仰生成。”
	济南城北有北极阁，远对千佛山，俯瞰大明湖，枕城而立，为会垣最高处。有集句联，云：“宫中下见南山尽；城上平临北斗悬。”可谓工而切矣。
	汪文端公由敦有东岳庙一联，云：“云行雨施，不崇朝而遍天下；理大物博，祖阳气之发东方。”熔铸经传之文，亦自名贵。相传是赵瓯北翼代拟，文端以之进御耳。
	张文端公英未遇时，过华山，题陈希夷庙云：“天下太平无一事；山中高卧有千秋。”语意便自不凡。
	绍兴上虞县虞姬庙有对联，云：“今尚祀虞，东汉已无高后庙；斯真霸越，西施羞上范家船。”此倪文贞公所撰也。光武时，斥吕后，而以文帝母薄太后配祀高帝，出语用之。
	浙江曹娥庙大门有联云：“事父未能，入庙倾诚皆末节；悦亲有道，见吾不拜也无妨。”传为乩笔。又或以为徐青藤先生所作。
庙祀--下
	大兴朱文正师撰杭州西湖朱文公祠联云：“由孔孟而来，二千年卫道传经，独振斯文统绪；当光宁之世，五十日格非陈善，允宜此地烝尝。”
	边育之仪部廷英撰朱子祠联云：“大哉夫子之功，百世权衡，六经羽翼；远矣斯文之统，周程私淑，孔孟闻知。”
	长沙有屈、贾二公祠联云：“亲不负楚，疏不负梁，爱国忠君真气节；骚可为经，策可为史，经天行地大文章。”分贴二公处，浑成可喜。
	岳麓寺三闾大夫祠有秦小岘侍郎瀛联云：“何处招魂，香草还生三户地；当年呵壁，湘流应识九歌心。”
	眉州三苏祠中楹联林立，殊少佳构，惟大门有张鹏翔一联云：“一门父子三词客；千古文章四大家。”最为大雅。又乾隆中州牧蔡宗建一联云：“是父生是子，家学一门，自昔声名弥宇宙；难兄更难弟，象贤两世，至今俎豆重乡邦。”稍可。又刘锡嘏集句一联云：“江山故宅空文藻；父子高名重古今。”亦佳。
	陶云汀宫保澍云：“益阳郭都贤，字些庵，前明天启进士，巡抚江西。甲申后为僧，自号顽石。”其名附见《明史--左良玉传》，魏叔子之师也。叔子集中有《上郭天门先生书》，即其人。益阳各庙寺多有顽石所题楹帖。如桃花江东林寺门联云：“洗菜莫教流去叶；见桃犹记旧曾花。”又，浮邱山祖师殿联云：“中国有圣人，是祖是师，咄咄西来东土；名山藏帝子，亦仙亦佛，元元北镇南天。”
	吴中多周公瑾祠，有自夸其撰联之工者，云：“顾曲有闲情，不碍破曹真事业；饮醇原雅量，偏嫌生亮并英雄。”余谓“既生瑜，何生亮”语出《三国演义》，史传中并无其事，本传历叙公瑾运筹决胜，绝无与诸葛交涉一言。惟《鲁肃传》载：“肃迎刘备于当阳，劝备与权并力，备甚欢悦。时诸葛亮与备相随。肃谓亮曰：‘我，子瑜友也。’即共定交。”数语而已。大抵瑜、亮之评，前明即有之，故王渔洋《古诗选--凡例》及尤西堂《沧浪亭诗序》皆袭用之。且如落凤坡，亦出演义，而《广舆志》误收之，渔洋遂有《落凤坡吊庞士元》诗矣，何况余子。若《桃符缀语》中所载一联云：“大帝君臣同骨肉；小乔夫婿是英雄。”十四字，却落落大方。
	蜀中姜伯约祠有联云：“九伐竟无成，心师武侯，能继祁山六出志；三分不可恃，计诛邓艾，已复阴平一败仇。”
	广东省城龙王庙有福文襄郡王联云：“田鼓祝桑麻，丹荔黄蕉隆肸蚃；云旗回岛屿，珠宫贝阙奠灵长。”可谓工丽。阮芸台先生联云：“神德庇三农，统天田以乾象；思膏流百粤，兴云雨于雩坛。”则纯用经语，陈义自高。近卢敏肃公坤亦有联云：“嘉澍庆知时，仰神赞天功，灵嘘元气；大田歌既渥，看泽周南海，福庇东瀛。”
	潮州双忠祠祀张、许二公，联云：“国士无双双国士；忠臣不二二忠臣。”本色语，颠扑不破。张南山云：“粤东文、谢二公祠中亦悬此联。”
	广西伏波庙最多，皆祀马文渊。或云：“路博德亦为伏波将军，其有功于岭外，更在马文渊之前。”然粤民意中皆有马无路。张南山诗云：“伏波汉将并流传，铜柱勋名后胜前。都尉有灵应退让，千秋人念马文渊。”余小霞州判应松作横州大滩伏波庙联云：“铜柱镇鸢飞，顾盼生风，意气真能吞浪泊；金门留马式，男儿报国，姓名何必与云台。”同一意也。惟费衮《梁溪漫志》云：“后汉马文渊、路博德，皆尝为伏波将军，又皆有功于岭南。海上有伏波祠，古今所传，莫能定于一。”东坡作碑，谓两伏波均当庙食。政和中，因修《九域图志》，以睢阳双庙为例。今祀两神，盖义理当于人心。虽是时正讳东坡议论，而亦不能废也。又刘克庄诗云：“缅怀两伏波，往事可追纪。铜柱戍浪泊，楼船下湟水。时异非一朝，地去亦万里。山头博德庙，今为文渊矣。”按：以路、马当并祀，自是专指岭南。考之史，路博德由桂阳下湟水，是今湖广入广东道，固未尝至广西。且博德下南越，于岭外各郡，仅招集而已。而马文渊所过岭西，辄为郡县治城郭，穿渠灌溉，以利其民，条奏越律与汉律驳者十余事，与越人申明旧制以约束之。自后骆越奉行马将军故事，是其泽之被于岭西独深，岭西之专祀固宜，非可与岭南一例论也。
	杨紫卿明经季鸾薄游粤西，有柳侯庙楹帖云：“才与福难兼，贾傅以来，文字潮儋同万里；地因人始重，河东而外，江山永柳各千秋。”词意超脱。相传柳侯庙有旧联云：“双柏仰清标，长忆养人如树；一池寻故迹，同欣凿井得泉。”盖庙即在罗池上。又旧有双柏，今存其一云。
	柳州刘司户祠联云：“古犹登第厚颜，安知今之必异；鸟尚衔枝封陇，可以人而不如。”相传司户以勤民野死，有鸟衔枝，蚁负土，顷刻而成坟。下联即其事也。
	潮州韩公祠联云：“天意起斯文，不是一封书，安得先生到此；人心归正道，只须八个月，至今百世师之。”紧切潮州，移易他处昌黎祠不得。
	无锡惠山之麓，有尤文简公袤祠，其旁为锡麓书堂，秦小岘侍郎刻公手札，陷石祠壁。顾晴沙光旭题联云：“依然锡麓书堂，南渡文章，上跨萧杨范陆；允矣龟山道脉，东林弦诵，同源濂洛关闽。”
	胡文昭公瑗祠有孙文靖尔准题联云：“文宣聿启文昭，木铎千秋，教著江河日月；有虞肇开有宋，云仍万祀，道垂礼乐诗书。”邵文庄公宝祠有秦小岘题联云；“疏许立身，一饭心常悬北阙；功存讲学，半弓地已辟东林。”
	无锡有四中丞祠。始为周文襄公忱专祠；后乃增入海忠介公瑞为周海二公祠；继又移周公孔教祠于此；康熙末年，并祀汤文正公斌，称四中丞。邹晓屏炳泰题联云：“德泽沛三吴，百利俱兴，万姓讴歌如昨；勋名崇两代，四贤济美，千秋俎豆常新。”
	无锡李忠定公纲祠，即公少时读书处也。费文恪公淳题联云：“望重三朝持亮节；书成十事秉丹心。”又有李曜联云：“文克经邦，武克定乱，勋名过开元宰相；忠以辅主，哲以保身，理学推大宋名儒。”又有顾端文公宪成祠，顾晴芬侍郎皋题联云：“立朝与天子宰相争是非，悉宗社远谋，国本重计；居恒共师弟朋友相讲习，惟至善性体，小心工夫。”
	顾洞阳可久祠，顾晴沙题联云：“教成于家，溯三国六朝，光昭世德；慎追乎远，本一门双义，佑启后人。”又梁山舟学士同书题联云：“事君以道，无惮杀身，昔人称锡谷四谏之冠；当官而行，不求利己，后世高碧山十老之风。”
	谢默卿元淮令无锡时，修南门外水仙王庙，并题联云：“牧民资保障，自公至始筑城垣，捍患御灾，当首数蓉湖名宦；守土展明禋，况我来忝同籍里，报功崇德，只心仪枌社先贤。”又一联云：“遗爱成神，比诸南国甘棠，苹藻洁蠲民罔替；降康祈福，荐以西湖秋菊，梓桑恭敬我尤宜。”按：水仙王，姓王名其勤，号少月，松滋人，前明进士，嘉靖间令无锡，倭患方亟，而县城久未建，自公至，首倡议建之。工甫竣而倭大至，民赖以全。又丈量通境，以定田赋，邑民乐业，以至于今。盖锡山第一名宦也。默卿亦松滋人，后二百年，继公宰是邑，故言之亲切如此。
	无锡惠山有邹忠公浩祠，公弟泂始迁居无锡也。汤文正公题联云：“六经万户千门，只慎独两言，上接泗滨，下肩伊洛；三疏九年再窜，痛引裾一袂，晓行岭海，夜渡潇湘。”
	扬州梅花岭下史忠正公可法祠，蒋心余太史士铨题联云：“读生前浩气之歌，废书而叹；结再世孤忠之局，过墓兴哀。”又墓柱联云：“心痛鼎湖龙，一寸江山双血泪；魂归华表鹤，二分明月万梅花。”又不知姓名一联云：“殉社稷，只江北孤城，剩水残山，尚留得风中劲草；葬衣冠，有淮南抔土，冰心铁骨，好伴取岭上梅花。”
	谢蕴山启昆知扬州时，修葺史阁部祠墓毕，梦阁部来见，因问：“为公修葺祠墓，公知之否？”曰：“知之。此守土者之责也。然要非俗吏所能为。”问己官位，曰：“不患无位，患所以立。”问：“将来有子否？”曰：“与其有子而名灭，不如无子而名存。”因问：“公祠中少一联，应作何语？”曰：“一代兴亡关气数；千秋庙貌傍江山。”谢为书丹勒石，今存祠内。
	明季，南都破时，江阴阎典史，孤城死守月余，始殉难。我朝赐谥立祠，堂中有联云：“七十日带发效忠，表太祖十六朝人物；三千人同心赴义，存大明一百里江山。”相传临难时所自题也。
	西湖岳坟前，有铁铸秦桧夫妇及万俟卨、张俊四像，镌姓名于胸次，跪于门外。有松江徐氏女题楹柱云：“青山有幸埋忠骨；白铁无辜铸佞臣。”闻丹阳陈少阳墓亦铸铁人，肖汪伯彦、黄潜善；嘉靖间，南安郑普过之，题楹柱云：“丹陛披肝，千古纲常可托；荒庭屈膝，两人富贵何为。”二像应笔而仆。然则愧耻之心，汪、黄犹未泯矣。
	彭文勤公联云：“旧事总惊心，阶前桧贼；感时应溅泪，庙侧花神。”是题西湖之岳庙。吴云樵侍郎芳培联云：“千秋冤狱莫须有；百战忠魂归去来。”是题汤阴之岳庙。对语各切其地，不可移易。
	西湖葛岭下有洪忠宣公皓祠。《钱塘县志》载：“忠宣于建炎初使金，不屈，历十五年始放归，赐宅西湖葛岭后，后人因就地建祠。”我朝雍正九年，李敏达卫重修，并书一联云：“身窜冷山，万死竟回苏武节；魂依葛岭，千秋长傍鄂王坟。”亦自确切。
	杭州城隍庙在凤凰山上，地势高敞，西湖即在眼底。徐文长撰楹联云：“八百里湖山，知是何年图画；十万家烟火，尽归此处楼台。”或云绍兴府城种山蓬莱阁亦有此联。
	温州府城外滨江，江中有小岛，即谢康乐诗之孤屿也。屿中有江心寺，风景极似金山。朱沧湄文翰联云：“长与流芳，一片当年乾净土；宛然浮玉，千秋此处妙高台。”寺相传宋恭帝曾驻跸于此。旁为文信国公祠，有联云：“孤屿有邻，喜得卓公称后死；严陵在望，直呼皋父哭先生。”缘祠左即卓忠毅公敬祠也。又有一长联云：“久要不忘平生之言，古谊若龟鉴，忠肝若铁石；敢问何为浩然之气，镇地为河岳，丽天为日星。”盖信国公大魁日，出王伯厚之门，“古谊”二句，即其卷中批语也。不独“忠肝铁石”，信国能践斯言；而伯厚之具眼知人，亦若龟鉴矣。又卓忠毅公祠联云：“祠接谢亭，亦有文章惊海甸；忠符信国，并悬肝胆照江心。”
	《茶余客话》载王文成公题于忠肃祠一联云：“赤手挽银河，公自大名垂宇宙；青山埋白骨，我来何处吊英贤。”书法遒劲，杭人传为文成少时真笔。《西湖志》又载杨鹤于一联云：“千古痛钱塘，并楚国孤臣，白马江边，怒卷千堆雪浪；两朝冤少保，同岳家父子，夕阳亭里，心伤两地风波。”语皆悲壮。近彭文勤公亦题一联云：“赖社稷之灵，国有君矣；竭股肱之力，死以继之。”则史评也。
	山右河津县薛文清公瑄祠有一联云：“开绝学于胡叔心陈公甫王阳明之前，享祀方堪从庙庑；集大成于西河氏太史公文中子之后，诞灵应不愧河津。”黄星斋宅中为余所述如此。
	吴门有许将军远祠堂，中一联云：“待张巡若同胞，先死后死，与常山平原义分一席；恨李翰不作传，大书特书，赖紫阳涑水笔补千秋。”
	余在吴中修沧浪亭，郡人士复于亭右建五百名贤祠，以五百名贤像刻石嵌诸壁，始自周季札及言子，逮我朝名宦乡贤凡五百余人，春秋致祭，亦一时盛事也。余曾为之记，陶云汀抚部为之联云：“非关貌取前人，有德有言，千载风徽追石室；但觉神传阿堵，亦模亦范，四时俎豆式金阊。”又郡中后学裔孙合题一联云：“百代集冠裳，烁古炳今，总不外纲常名教；三吴崇俎豆，维风励俗，岂徒在科第文章。”则孙子和茂才义钧撰句也。
	苏州虎邱新修白公祠，即顾伊人塔影园旧址也。贺耦庚方伯长龄联云：“唐代论诗人，李杜以还，惟有几篇新乐府；苏州怀刺史，湖山之曲，尚留三亩旧祠堂。”
	苏州郡学之旁有名宦专祠四所，祠各有像，岁久倾阤剥蚀。余下车即属长洲令王槐午锡蒲重修，工竣，槐午索余各纪以联。韦公祠云：“唐史传偏遗，合循吏儒林，读书不碍中年晚；苏州官似谥，本清才名德，卧理能教末俗移。”白公祠云：“讽谕岂无因，乐府正声熟人口；行藏何足辨，名山大业定生前。”有疑行藏句太空者，余曰：“谁辨心与迹，非行亦非藏，即用香山诗意，但非注脚不明耳。”况公钟祠云：“姓字播弦歌，韦白以来成别调；功名起刀笔，萧曹自古是奇才。”陈公鹏年祠云：“洛蜀任分门，惟楚有才，增赋肯凭官似虎；河淮方夺路，如尊乃勇，拯民忍使国无鸠。”
	宋漫堂题范文正公祠联云：“兵甲富于胸中，一代功名高宋室；忧乐关乎天下，千秋俎豆重苏台。”
	露筋祠中联扁林立，就余所见者，以陈曼生郡丞鸿寿所集“江淮君子水，山木女郎祠”十字为工。黎湛溪河帅亦欲集成一联，举王渔洋“门外野风开白莲”之句，属余觅对，余以杨升庵“庭前夜雨弄孤筿”句奉应，河帅首肯，谓意境相称，时代亦不相悬也。然王句是露筋祠本事，杨句实未能恰配，故亦未悬挂。
	无锡金匮合建贞节祠，林少穆抚部则徐题联云：“盛典继毗陵，表千秋潜德幽光，长使冰心昭炜管；新祠崇惠麓，聚两邑贞姬淑媛，群钦风节树香苏。”
	古无出痘之说，史传备载人体貌，独无言面麻者。自唐会昌中，泉州陈黯十三岁，自咏痘花诗云：“玳瑁应难比，斑犀定不加。天嫌未端正，满面与装花。”诗载《文苑英华》，此痘事之始见于书者，今则为寰区通病矣。有作痘神庙联云：“到此日方辨妍媸，更向鸿蒙开面目；过这关才算儿女，还从祖父种根苗。”亦未经人道语也。今人家称出痘为出宝，又为天花，故吴信辰痘神庙联云：“宝痘匀圆，喜个个金丹换骨；天花消散，愿家家玉树成林。”
	吾乡汀建山村中，每数里必有关庙，庙多塑像，旁必有周将军立像，即世称周仓者。亦间有周将军专祠，辄著灵异，而庙中联语皆鄙诞不经。缘其事仅见演义，正史中并无其名。考《吴书--鲁肃传》载：“肃往益阳，与关相拒，肃邀关相见，各驻兵马百步上。但诸将军单刀俱会。俗传关帝单刀赴会自缘此语而讹耳肃因责数关曰：‘国家区区，本以土地借卿家者，卿家兵败远来，无以为资故也。今已得益州，既无奉还之意，但求三郡，又不从命。’语未究竟，坐有一人曰：‘夫土地者，惟德所在耳。何常之有？’肃厉声呵之，辞色甚切。关操刀起曰：‘此自国家事，是人何知？’目使之去。”按是人姓名不传，演义似即据此敷衍为周仓事。然纪文达师笔记中称元鲁贞作汉寿亭侯碑，已有“乘赤兔兮从周仓”语，则其来亦已久矣。比至桂林，偶与余小霞谈及。小霞述其权荔浦令时，于城外周庙题一联云：“当蜀吴魏之交，扰攘一时能择主；附刘关张而后，偏裨千古竟传名。”诚雅制也。
	江右管未亭学宣守常德，其乡人为铁柱宫即许真君庙求楹贴，管书云：“君身自是有仙骨；我犹未免为乡人。”吴舫翁云亦有句云：“微斯人吴其为沼；赖此老海不扬波。”
	闽浙分疆处为枫岭，景最幽峻。岭巅祀五显神，极著显应，俗皆呼为五显岭。李笠翁云：“盘折嵯峨，甲于诸岭，由麓徂巅，愈转愈胜。”庙中神鬼，诸像毕备，观者生恐怖心，故余为之联云：“远看疑画，近看似诗，及至身到其间，又觉诗画都无著手处；善者敬神，恶者畏鬼，究竟皆非异物，须知神鬼出在自心头。”
	乾隆十九年，周文恭公煌奉命册封琉球，使舟至姑米洋，遇飓风，触礁柁折。时既昏黑，兼大雷雨，帆叶厨棚吹落殆尽，倏见海面一灯浮来，众悉呼曰：“天后遣救至矣！”须臾舟定。同舟二百余人，举庆更生。舟进姑米港，谒庙行香，公献“愿大能成”四字扁，并撰联云：“神为德其盛乎，呼吸回天登彼岸；臣何力之有也，忠诚若水证平生。”
	张南山题天后宫联云：“大海茫茫，到无岸无边，观于天，天高在上；飘风发发，正可危可惧，徯我后，后来其苏。”
	张南山寄录城隍庙一联云：“百行孝为先，论心不论事，论事贫家无孝子；万恶淫为首，论事不论心，论心终古少完人。”曲体人情，不失与人为善之意。又吕仙祠一联云：“修到神仙，看三醉飞来，也要几杯绿酒；托生人世，算百般好处，都成一枕黄粱。”则旷达语也。
	吴信辰工为楹联，杨蓉裳芳灿为选刻松厓对联一编，不乏清词丽句，所稍欠者超脱耳。今录其佳者，如题佛寺门云：“禅门无住始为禅，但十方国土庄严，何处非祗园精舍；度世有缘皆可度；果一念人心回向，此间即慧海慈航。”又佛堂云：“西方贝叶演真经，总不出戒定慧三条法律；南海莲花生妙相，也只消闻思修一味圆通。”又题西岩寺云：“色相出真空，眼界光明；震旦云霞围舍利，声闻归妙有，耳根清净，乾陀钟鼓应迦陵。”又题千手佛殿云：“一心念佛佛如来，鹤唳猿啼，都演出三生妙谛；千手示人人不悟，龟毛兔角，直指开四大疑团。”又题佛堂云：“佛言三藐三菩提，礼此庄严，即可承三生度脱；人贵一喷一醒豁，除他挂碍，何难证一味圆通。”又题锺离祖师殿云：“一朝弃甲成仙，不用偏裨传两晋；万劫衔杯乐圣，聊将散汉著三唐。”又题财神庙云：“蕴玉函珠，善贾固皆蒙乐利；心耕笔织，寒儒亦可荐馨香。”又题临洮常山大王庙云又称龙神庙：“义胆大于身，陷阵摧锋，在昔号常山虎将；忠魂符厥号，兴云降雨，至今冠洮水龙神。”又题织神庙云：“改草衣卉服之观，人间温暖；极错采镂金之妙，天下文明。”
	或传扬州华陀庙楹联云：“元龙币聘以来，泽被广陵，到此日青囊未烬；孟德头颅安在，烟消漳水，让先生碧血常新。”
廨宇
	内阁汉票签处有旧联云：“天下文章莫大处；龙门声价最高时。”为诸城刘文正公所书。道光二年毁于火，后陈荔峰阁学嵩庆重书，悬于圆明园直庐。
	翰林院署有联云：“仪凤祥麟游集盛；金书玉字职司勤。”为何义门学士所书。
	礼部仪制司堂联云：“在官言官，议事以制；隆礼由礼，慎乃攸司。”集经语颇浑成，然微嫌“议事”与“慎乃”作对，虚实字尚不甚匀称也。
	程春庐同文在兵部职方司最久，公正为同署所推，有联云：“有备师干，驾驭当资军纪肃；不苛公过，权衡常惜将才难。”可以知其风旨矣。
	兵部汉本房事繁而职要，与他部本房迥殊。凌虚台铨联云：“为机务总其成，按日具题，子细上尘乙览；与戎曹分厥任，经年缮写，辛勤下协寅恭。”又兵部署中关帝庙联云：“九伐威名襄夏政；千秋正统凛春王。”上句移他处不得，下句以“春王”对“夏政”，亦巧而新。
	《藤阴杂记》云：“彰仪门外普济堂，顺天府设以养孤独者，今饯行者于此茶话，堂联为姚端恪公文然题，云：‘但觉眼前生意满；须知世上苦人多。’”
	奉天为陪都重地，并设五部，特缺天官耳。户部大堂联云：“典领三司，会合东都储国用；勤修六府，循行南亩赡民生。”兵部联云：“帝语如闻，惕厉官常临北极；天威可畏，严明军政肃中枢。”刑部联云：“体钦恤以明刑，秋肃春温惟国法；秉端平而弼教，青天白日见臣心。”
	奉天府丞一职，实兼提督学政，故历任悉系儒臣。吾闽陈德泉先生治滋任此最久，题大堂联云：“地重邠歧，礼乐务还醇厚；学宗邹鲁，文章须探本原。”李沧云楘联云：“化衍西岐，佐治仰参儒雅；风清东海，抡才蔚起人文。”余叔太常公讳上国联云：“勉力为之，正人心，厚风俗，实惟根本；文治彰矣，拔真才，加训迪，勿懈功夫。”盖隐括历次奏折中朱批天语，以为敬谨服膺也。
	彭宝臣浚视奉天学最有名，其去也，满汉士绅撰联送之，云：“名魁天下，化振陪都，本寿考作人，真教玉树琪花，陆离珊网；两度来游，一尘不染，藉文章造福，伫看兰芽桂蕊，次第瑶阶。”
	奉天城中有沈阳书院，蒋丹林祥墀联云：“地近圣居，洙泗宫墙瞻数仞；基开王迹，镐丰钟鼓振千年。”
	涿州距京师百里，凡由燕蓟南行者，由此分东西两路。城楼有联云：“日边冲要无双地；天下繁难第一州。”
	曲阜衍圣公府大门联云：“与国咸休，安富尊荣公府第；偕天下老，文章礼乐圣人家。”此前明李文正公东阳所题也。近有成哲亲王赠联云：“爵列三公荣衮黻；身通六艺绍箕裘。”毕秋帆尚书沅赠联云：“恩纪金鱼，永镇东山棨戟；祥征玉燕，常绵北海簪缨。”又承恩公恭大宗伯恭阿拉赠衍圣公联云：“守道不移金鼎重；居身常抱玉壶清。”闻是谢芗泉侍御振定所拟。又刘云房师视学山左时题联云：“到此都称香案吏；及时多种杏坛花。”
	纪文达师笔记云：昔李又聃先生言有寒士下第者，焚其遗卷，诉于文昌祠，梦神语曰：“尔读书半生，尚不知穷达有命乎？”尝侍先姚安公，偶述是事，姚安公怫然曰：“又聃应举之士，传此语则可；汝辈手掌文衡，传此语则不可。聚奎堂柱有熊孝感相国题联曰：‘赫赫科条，袖里常存惟白简；明明案牍，帘前何处有朱衣。’汝未之见乎？”
	彭文勤公视学浙江，撰署联云：“天地自成文，湖山有美；国家期得士，桃李无言。”盖学署仪门外遍植桃李，有牌楼题曰“桃李门”。今门额犹存，而联则久失之。
	吾闽汀州试院后有参天古柏，岁久通灵，历任学使者皆致祭。纪文达师下车之始，亦循故事，瓣香甫荐，见有绯袍执笏神，隐隐树表，因题一联云：“参天黛色长如此；点首朱衣或是君。”
	纪文达师曰：余督学福建时，署中有笔捧楼，以左右挟双塔也。使者居下层，其上层则复壁曲折，非正午不甚睹物，遂为山魈所据。忆杜老“山精白日藏”句，悟鬼魅多避明而就晦，因尽撤墙垣，使四面明窗洞启，三山翠霭，宛在目前。题额曰“浮青阁”，题联曰：“地迥不遮双眼阔；窗虚只许万峰窥。”自是山魈迁于署东南隅之会经堂矣。
	桂林陈文恭公抚湘时，有题贡院堂联云：“矮屋静无哗，听食叶蚕声，敢忘当年辛苦；文星光有耀，看凌云骥足，相期他日勋名。”又有明远楼一联云：“矩令霜严，看多士俯仰低回，群嚣尽息；襟期月朗，喜此邦江山人物，一览无遗。”相传为李笠翁所作。吾闽贡院有一联云：“场列东西，两道文光齐射斗；帘分内外，一毫关节不通风。”江南贡院联亦同此。余监临桂林乡试，亦录此联于门屏之间。或云是黄莘田先生任所制也。
	京师贡院明远楼上有七言对联云：“夜半文光射北斗；朝来爽气挹西山”。此雅切京师，若移置他省，便不见佳。不知何人所撰，字则王觉斯所作也。
	吕新吾先生坤陈臬中州时，有城门四联。东延和门云：“青帝布阳春，郁郁葱葱，生气溢沙随之外；黄堂流德泽，融融液液，太和在梁苑之西。”南文明门云：“万丈文光，北射斗牛蹑魁柄；三星物采，东联箕尾上台躔。”西宝成门云：“万宝告成，合耕夫织妇，白叟黄童，年年歌大有；五征来备，看东舍西邻，南村北疃，处处乐同人。”北钟祥门云：“洪涛来万里恩波，远抱崇墉浮瑞霭；元女注千年圣水，潜滋环海护生灵。”见《呻吟语--治道门》后。
	衙署厅斋楹帖，有可当官箴者。如云：“当官期于物有济；凡事求其心所安。”“吏民莫作官长看；法律要与诗书通。”汪龙庄辉祖自题云：“官名父母须慈爱；家有儿孙望久长。”袁简斋自题云：“狱贵得情宁结早；判防多误每刑轻。”浙江藩署联云：“权衡江海，司牧名邦，时时思裕国泽民，何暇论湖光山色；黜陟幽明，承宣庶绩，念念存戴高履厚，更须持茹檗尝冰。”余在江苏藩署，亦有一联云：“爽气挹天平，国计民生如此象；雄藩称地户，湖光江色照余心。”抚桂林时，东偏有怀清堂，为百文敏公题扁。余配以联云：“怀哉惟清，既到此间须刻鹄；勤将补拙，敢云余暇可骖鸾。”
	“名场似弈无同局；吏道如诗有别裁。”亦署斋联，却有别致。余小霞曰：“记得是无锡顾奎光句。”
	张南山以名进士观政楚北，令黄梅时作大堂楹帖，云：“催科不免追呼，愿百姓早完国课；省事无如忍耐，劝众人莫到公堂。”仁人之言，蔼如也。
	闻阮芸台先生言，视学山东时，见臬署一对联，极切而佳，句云：“晏婴齐仁人，一言而溥天下利；孔子鲁司寇，无讼当为百世师。”忘却作者姓名，余陈臬时，遍觅此联不得。苏鳌石廷玉继至，乃为刊榜于二堂，并跋所闻缘起云。
	成果亭成格抚粤东，题厅事联云：“花竹一庭，是亦中人十家产；轩窗四壁，可无广厦万间心。”
	阮芸台先生题江西藩署大门联云：“庚匡千里开生面；章贡双流照此心。”
	浙江温处道署后有且园，是前官高韦之司寇其佩所辟。池榭清幽，花石秀野，司寇居而乐之，因以“且园”自号。粤东陈观楼先生昌齐题联云：“随意观风草；无心狎海鸥。”亦自含毫邈然。
	州县署楹帖最多，非谀词，即俚语。记得一联云：“四野桑麻，不羡河阳花作县；一腔冰雪，偏教寒谷黍知春。”语独蕴藉，此为颂不忘规。
	常州府署中有竹楼一所，某太守题联云：“未知明年在何处；不可一日无此君。”集句天成，且的是官斋中语。
	成兰生世瑄守杭州时，厅事联云：“湖山在目，玉局曾来，又七百年于兹矣；冰雪为心，金科勿扰，斯二千石之职欤。”
	伊墨卿先生秉绶守惠州，倡建丰湖书院，并重修永福寺、准提阁、元妙观，皆左近胜迹也。宋茝湾湘纪以联云：“万间广厦庇来新，问秀才老屋深灯，他日几逢贤太守；百顷平湖游者众，看后学洙情沂思，有人重起古循州。”又联云：“关心一郡衣冠，在诸公鼛鼓三年，敢言劳苦；回首十弓榛莽，见多土琴书四壁，得忘由来。”自注云：“此室为书院庀工处也，谨书其事。”又永福寺联云：“往来资白业；谈笑出红尘。”又准提阁联云：“文字有神揭星汉；圣贤以道证人天。”又元妙观联云：“此湖此水不深浅；放鹤招鹤成古今。”又丰湖书院二门联云：“人文古邹鲁；山水小蓬瀛。”又三堂联云：“从来此地比洙沂，况拓开近水天光，四面春宜风浴；自后何人更苏翟，只认取前峰灯火，千秋名共湖山。”
	伊墨卿先生在惠州，有惠政。尝自题郡署大门云：“天凛旦明，尚无惭于尔室；地名循惠，用顾畏乎民岩。”又题署中厅事云：“合惠循为一州，江山并美；种竹梅成三友，心迹双清。”又题永福寺云：“云鹤有奇翼；瑶草无尘根。”又题陈文惠公尧佐祠云：“没世不忘真宰相；荒亭犹属旧诗人。”按宋相国陈文惠公前守循州时，于署东建野吏亭，后人即于亭旁立公祠，岁时祀焉。
	杨砚芬希铨守惠州，集禊帖字，题永福寺云：“永世有因，大悲观自在；诸天无相，极乐仰文殊。”又题元妙观云：“兰宇既清，竹林亦静；诸天不老，大地长春。”
	惠州东坡亭有嵇二泉承志题联云：“忠爱著朝端，即蜑雨蛮烟，魂梦仍依北阙；文章行海外，想赋诗饮酒，勾留又在西湖。”
	李兰卿都转彦章守思恩日，重建阳明书院。又辟西邕书院，饬所属各建劝农亭，百废俱修，均自撰楹联纪之。都人士集刊《榕园楹帖》一本。榕园者，即都转公余读书处也。今摘录其佳者如左。讲堂联云：“率土尽同文，愿此邦易俗移风，欲使偏陬如上国；登堂能讲学，与多士敦诗说礼，须知太守本书生。”实学斋集句云：“刚日读经，柔日读史；十年树木，百年树人。”实用斋云：“考古证今，致用要关天下事；先忧后乐，存心须在秀才时。”道古轩集句云：“居近识远，处今知古；研经赏理，敷文奏怀。”修志亭集句云：“清坐使人无俗气；读书何计策新功。”山谷、剑南藏书楼集句云：“蓄得奇书且勤读；忽逢佳士喜同游。”剑南、山谷船斋云：“池边小屋低于艇；江上青山峭似诗。”岚漪诗屋集宋句云：“能令水石常在眼；任有闲忙不负诗。”玉带桥集《诗品》云：“画桥碧阴，明漪绝底；绿杉野屋，好风相从。”修禊亭集宋句云：“聊开禊席临流水；又与风光作主人。”竹所集句云：“别开小径连松路；忽有朱栏出竹间。”王半山、刘后村诗屿集句云：“楼台四望烟云合；草木一溪文字香。”秦少游、林景熙明礼轩集句云：“有威可畏，有仪可象；无本不立，无文不行。”学文堂集剑南句云：“文能换骨余无法，学到寻源自不疑。”种桂堂云：“闻木樨香，何隐乎尔；知菜根味，无求于人。”惠泉义学云：“造物遍生才，直与杭人多惠比；圣功先养正，果逢山下出泉蒙。”南城钟鼓楼集宋句云：“句里江山随指顾；城南钟鼓斗清新。”西邕书院正学堂云：“儒馆辟边城，渐户多弦诵，士励廉隅，快养人材为世用；郡斋邻讲院，喜公暇论经，夜深闻读，不忘书味似儿时。”王文成公祠云：“七万人相庆更生，计农桑教化兵防，名世允推儒作将；十五卷共尊遗集，兼道学文章经济，此邦尤愿士希贤。”紫翠楼云：“顿看平地楼台起；忽送千峰紫翠来。”丰农亭云：“载酒遍催耕，愿无忘两字丰农，为政先劳原自近；索綯仍合力，正难得一家和气，力田孝弟本同科。”黄山谷祠云：“直道莫能容，却听雨登楼，薄醉平生无此快；大名长不死，慕落星结屋，论诗异代久相师。”武缘县小陆墟新修宣读圣谕亭云：“圣训敷言，知道在伦常，业先耕读；民劳思善，愿人勤守隘，俗革歌墟。”又驮崆等村劝农亭云：“加意减租徭，十二村中，尔宅尔田，保汝儿孙常足食；赴功烦版筑，三百里外，某山某水，守吾条约即良民。”又林村劝农亭云：“雍睦八家，同能服先畴，颇有乡风安古处；畲菑三岁，始永除后患，断无地角累升科。”宾州劝农亭云：“万二千家为乡，看水田再熟，洫路交流，到处争留吾所憩；三百六旬成岁，忆春晚观风，秋晴喜雨，连年频与尔相亲。”上林县劝农亭云：“地利极膏腴，十万山近绕澄江，今年喜雨足田肥，人和岁稔；边情须体察，三百里亲来行县，到处得兴农课士，问俗观风。”宾州新设琅琊义学云：“地称齐鲁遗风，向四览寻源，略仿古时州有序；我劝师儒设教，视三年敬业，要求初学德之门。”田州土州新设文同义学云：“合十九司傜峒人民，至今已同轨同伦，新学顿殊椎结俗；通一万里象胥文字，到处有佩觿佩韘，边城能识谕蒙书。”
	杭州西湖之敷文书院有朱竹垞先生集句，联云：“入则孝，出则弟，守先王之道，以待后学；颂其诗，读其书，友天下之士，尚论古人。”
	崇文书院中新建仰山楼，胡书农学士集句，联云：“闭户自精，云无心以出岫；登高能赋，文异水而涌泉。”
	奉新县冯川书院有吴邑侯鸣凤联云：“今科又抡元，愿诸生莫存第二人想；每月来课士，即此地可作试三场观。”按各直省解额甚宽，又岂能人人不作第二人想；此联虽佳，出语究于理未足也。
	广州城中学海堂为阮芸台先生所建，以比浙中之诂经精舍。先生自题一联云：“公羊传经，司马记史；白虎德论，雕龙文心。”邓嶰筠督部廷桢集《绎山碑》字一联云：“绎史诵经，思在古昔；登高望远，显于今时。”白小山学使镕联云：“智水仁山，在此堂宇；经神学海，发为文章。”又成果亭抚部联云：“学贯九流，汇此地人文法海；秀开百粤，看群贤事业名山。”闻亦白所制也。
	广东省城粤秀书院亦人文萃集之区，道光年间，有卢生同伯、桂生文耀，同肄业其中。陈厚甫山长钟麟最器重之。为集句一联曰：“卢橘夏熟；桂树冬荣。”可谓天然凑泊，未几二生并捷南宫矣。
	云南府之五华书院有尹楚珍先生壮图联云：“鱼跃鸢飞，活泼泼地；日华云烂，纠缦缦天。”
	吾闽福州府之鳌峰书院，有林青圃先生枝春联云：“坐里门内夕而朝，教不忘就尔事；习君子言尊以遍，学莫便近其人。”近年吴荷屋方伯荣光新建凤池书院，联云：“皇国需才，看凤翥鸾翔，天下士各凭造就；仙瀛有路，伫风骞浪吸，眼中人休便徘徊。”又孙平叔宫保联云：“池浴文禽，从罗含梦里飞来，览德苑林翔吉羽；冈鸣翙凤，向刘勰笔端拈出，迁乔阿阁听和声。”
	广东雷琼道驻扎琼山县，其大堂楹联暗藏琼州全府州县名色，组织颇自然，句云：“定安全之策，坐镇琼山，开乐会以会同官，统府州县群僚，独临高位；澄迈往之怀，清扬陵水，佐文昌而昌化理，合万儋崖诸色，共感恩波。”盖琼州凡领十三属，为琼山、澄迈、定安、文昌、儋州、昌化、会同、乐会、临高、万州、陵水、崖州、感恩也。
	李兰卿率所属十二土司，同建阳明书院，自兼掌教，分十斋二十六轩，而皆统于“实学”、“实用”二斋。叶筠潭绍本题联云：“心学揭良知，忆当年息马投戈，顿化遐陬成泮璧；教思追大雅，欣此日横经鼓箧，共歌乐职布中和。”又别建西邕书院，以课合郡童生。筠潭题联云：“贺水溯遗封，八千里远隶边庭，文轸至今通桂管；台山留讲席，二百年久陶元化，礼堂终古衍薪传。”
	有题宗祠楹联云：“小宗人仅千家，念析支分族，仍共本源，害勿交让，利勿交征，仁义而已矣，孝弟而已矣；大祭岁惟一举，极展诚抒敬，不过信宿，孚可用礿，享可用簋，玉帛云乎哉，钟鼓云乎哉。”情文兼到，颇能动人。
	江右安福李氏祖祠，旧传木刻楹帖对语云：“经传道德五千言”出语久佚，莫能复属。吴舫翁偶过其地，李氏乞撰出语，舫翁即于马上答云：“胪唱儿孙三百辈。”盖唐时曾放宗人榜三百人也。
	余小霞以诗人沈滞粤西末僚，亦工作联语。近年桂林府重修廨署，兴静山太守兴仁将中外楹联全行更换，粲然一新，多出小霞之手。如头门云：“桂管古称雄，声教由来先列郡；文衣今向化，抚绥何以控诸蛮。”仪门云：“此是公门，裹足莫干三尺法；我无私谒，盟心只凛一条冰。”大堂云：“领郡愧难胜，愿闾阎俗变饮羊，人除害马；同舟须共济，与僚采政期驯雉，节励悬鱼。”厅事云：“昔有龚黄，千古名传循吏去；贤如颜范，一麾我步后尘来。”得月楼云：“簿领有余闲，退食聊为容膝地；簪缨多俊侣，清谈俱是素心人。”
	余小霞任三防主簿时，自制署联云：“与百姓有缘，才来此地；期寸心无愧，不鄙斯民。”尝再任大滩司巡检，题堂楹云：“八载重来，民情爱我如当日；一枝仍借，山色迎人似旧时。”又尝撰桂林陈文恭公祠堂联云：“节制乡邦，桑梓至今称百姓；赞襄纶阁，簪缨继起有三元。”盖公以粤西人总制两粤。又其元孙莲史方伯继昌登嘉庆庚辰科三元，皆旷世荣遇也。
	毗陵周伯恬仪伟先世丰于财，辟盟鸥馆，结客极盛；家落，旋售去。龚定庵巩祚来游，留一联云：“别馆署盟鸥，列两行玉佩珠帘，幻出空中楼阁；新巢容社燕，约几个晨星旧雨，来寻梦里家山。”
	京师福州会馆之燕誉堂有旧联云：“万里海天臣子；一堂桑梓弟兄。”是前明福清叶文忠公所撰。余于嘉庆丙子，与同郡诸君子又创构福州新馆，在虎坊桥之东，规制愈宽，人文愈盛。同郡诸君子合撰楹帖，益蔚为巨观。今录其佳者如左。云：“海峤星从天上聚；长安春占日南多。”又云：“浴海烟开鳌背月；看花人步凤城霞。”又云：“凤窟麟洲通御气；黄蕉丹荔忆乡风。”又云：“冠盖仍循乡饮序；笙歌先醉社公觞。”又云：“室因新拓来今雨；人比分躔聚德星。”又云：“朱樱红杏开新宴；丹荔黄橙话故乡。”又云：“三山佳气瞻鳌背；九陌香尘驻马蹄。”又云：“看花却趁春三月；视草同依尺五天。”又云：“家园鱼笋评乡味；人海莺花洽古春。”又云：“珂里云开三岛丽；金壶花发九衢春。”又云：“竹箭声华当代选；梅花消息故人来。”又云：“佳日春秋来鹤盖；深宵吟诵似鳌峰。”又集句云：“同人于门，群贤毕至；适子之馆，吉事有祥。”
	福州会馆，每岁元宵，烟火之盛，甲于宣南。盖自国初以来，相承不断，其事最著，为他郡所无。西城官民士女来观者，喧阗街巷，直彻夜分；本馆人则饮燕尽欢，都忘其为他乡异客矣。所制灯联，合前后众手为之，皆流丽可喜，传诵于时。今亦录其佳者，如云：“撒荔须分海东树；看花都向日南坊。”又云：“百五春归三五月；九重天散万重花。”又云：“玉京风月原无价；银阙楼台共此春。”又云：“宝烛看龙衔，万户笙歌无禁夜；香尘随马度，九衢烟月太平人。”又云：“列树灿银花，璧月珠星，迸作九天丽藻；首时调玉烛，南油西漆，蔚成五夜祥云”又云：“社火忆乡风，海驾鳌山，万盏灯球争买夜；粉团仍密宴，风和鹤焰，三更春箭正传觞。”又云：“此地笙歌，恰当韦曲城南，去天尺五；吾侪觞咏，犹是越王台畔，明月三分。”又云：“碧海无波，总买来萧鼓千场，鱼龙百戏；金台不夜，看装出琉璃世界，锦绣天街。”
	京师吴江会馆，陆朗夫耀所建。题联云：“来看上苑莺花，今日幸同良会；记省松陵文献，他年得似何人。”
	京中乡祠以浙绍为最著，祠中联云：“鉴湖八百里，望气遥来，书入帝城云物；君子六千人，闻风兴起，勖成王国贤材。”又戏台一联云：“地当韦杜城南，鼓吹休明，共效讴歌来日下；人在枌榆社里，风流裙屐，恍携丝竹到山阴。”
	扬州郡署戏台联云：“数点梅花横玉笛；二分明月落金樽。”是王梦楼太守文治所题。
	广东武林会馆在归德门外晏公街，杭人之商贾于粤者，恒集其中。有戏台对联云：“一阕荔支香，听玉笛吹来，遍传南海；双声杨柳曲，问金尊把处，忆否西湖。”
	安徽育婴堂落成，陶云汀宫保题联云：“父兮生，母兮鞠，俾无父母有父母，此谓民父母；子言似，孙言续，视犹子孙即子孙，以保我子孙。”
	湖北汉口有长沙会馆，陶云汀宫保题联云：“隔秋水一湖耳，看岸花送客，樯燕留人，此境原非异土；共明月千里兮，记夜醉长沙，晓浮湘水，相逢好话家山。”
	歙县会馆有鲍觉生侍郎题联云：“清樽夜话黄山树，彩笔朝题紫陌花。”又有一联云：“九万程中，三千道上，藉此馆粲场苗，用萃东南之美；卅六峰下，廿四溪边，移来绶花带草，咸依日月之光。”忘却何人所题。
胜迹--上
	泰山地大物博，秀甲寰区，惜山中楹联殊少。佳构最著者，岱庙中“帝出乎震，人生于寅”八字，对仗天然，足以俯视一切。然是庙联，非为全山写照也。惟半山壶天阁有廷曙墀郡守鏴一联云：“登此山一半，已是壶天；造绝顶千重，尚多福地。”又雨花道院中，不知何名一联云：“雨不崇朝遍天下；花随流水到人间。”尚非俗笔。
	余由东臬擢藩吴中，途出泰安，杨蓉峰太守惠元延余宿岱庙中。是夜庙中月色如昼，而绝顶白云滃起，上下竟不相蒙。佥谓三日内必有霖雨。适庙僧索书楹联，因为撰句云：“揽月居然凌上界；搴云便要洒齐州。”
	嵩山为中岳，齐北瀛鲲为河南知府时，尝招余往游，未果。后二十年过洛阳，去山不过两日程，亦心向往而弗能至也。忆吴巢松侍讲慈鹤为余谈二室之胜，并为述所撰联云：“近四旁惟中央，统泰华恒衡，四塞关河拱神岳；历九朝为都会，包伊洛瀍涧，三台风雨作高山。”
	恒山各寺观中扁额极多，其以四大字磨崖者，亦复不少。而有楹联者，不过三四处，殊未见佳。惟南关北岳行宫一联云：“峻岳镇幽燕，近翊黄图，风雨永昭和会；灵山锺毕昴，遥连紫塞，阴阳迭起贞元。”气象尚能相称。
	华山雄奇，甲于四岳。余曾过玉泉院，闻山僧述严道甫侍读长明有一联云：“三峰三霄通，宝掌千秋留藓迹；一岳一石作，金天万里矗莲花。”
	华岳庙在华山之麓，壮丽与岱庙同。余由秦入陇，往返信宿，皆在其中。庭中古树极多，或为商周，或为秦汉，皆悬牌为标识。碑刻林立，则多是宋以后物，绝无唐以前者，殊不可解。卢厚山宫保所重摹延熹碑，刻工早竣，尚横卧地中，为之叹息者久之。庙僧索留楹联，因漫书付之云：“鸳瓦帖云霄，俯挹明星兼玉女；虎贲卧庭庑，犹强周柏与秦松。”庙僧未喻其意，亦不知其悬挂与否耳。
	衡山远在南服。读《衡岳志》一册，亦绝少佳联。录其词旨庄雅，足与灵山相称者云：“居艮位而践离躔，溥雷池风穴之功，柱镇天南，斗横地北；列三公而配四岳，标月馆露台之胜，帆随湘转，雁到峰回。”又一联云：“望望七十二峰，工部游时，诗圣有谁能继响；遥遥一千余载，文公去后，岳云从此不轻开。”亦未详何人所撰也。
	京师陶然亭，康熙年间水部郎江藻所建，取白香山诗“一醉一陶然”之语为额。百余年来，遂为城南觞咏之地。戴菔塘璐《藤阴杂记》中，载沈东田方伯游陶然亭以楹帖：“慧眼光中，开半亩红莲碧沼；烟花象外，坐一堂白月清风。”为韵成诗，书壁间。余寻之，不得其处。而联语实未佳。惟有旧联云：“窗前绿树分禅榻；城外青山到酒杯。”亦是常语。窃谓曹慕堂宗丞学闵“穿荻小车疑泛艇，出林高阁当登山”二句脍灸人口，便可移作楹联矣。
	京师藤花最著名者，莫如海波寺街之古藤书屋，以朱竹垞旧居而重。其最古而大者，则万善给孤寺东之吕家藤花，有元大德四年刻字，商宝意诗所谓“万善寺旁吕氏宅，满架古藤翠如织。铁干谁镌大德年，模糊辨是元朝植”是也。倪给谏国琏联云；“一庭芳草围新绿；十亩藤花落古香。”今宅屡易主，而藤尚无恙，庭中菊花亦盛。杨少白庚联云：“万菊充庭秋富贵；双藤蔓地古烟霞。”
	《藤阴杂记》云：“座师王文庄公初寓韩家潭，七月二十五日生辰，每于中秋前后张乐，次第宴乙丑同年及门生。其戏台对联最为精切，忆己丑岁则云：‘十七夕彩满蟾宫，赓隔夜霓裳旧曲；廿五载班联鹓序，萃当年蓉镜群仙。’庚寅岁则云：‘寿宇覃禧，借缑山鹤舞余筹，更谱瑶笙谐凤吹；晚香励节，集蓬岛鹓班旧侣，重翻霓羽侑鸾觞。”
	又云：“吴文简公襄旧宅赐额兰藻尚存，沈东田方伯及祝茝堂、曹剑亭俱曾居此，相传为吴梅村祭酒故宅，汤西厓少宰亦寓焉。前后皆名流也。有旧联云：‘旁人错比扬雄宅；异代应教庾信居。’”
	孙公园后相传为孙退谷别业，吴白华司空官翰林时，曾赁住。公宴座师王文庄公，戏台联云：“地近春明，忆当年甥馆清娱，几听后堂丝竹；序先秋禊，幸此日师门暇豫，共陪高阁襜帷。”盖宅为茶陵彭大司马维新旧第。公乙丑及第后，于此赘姻。宅后别一第，有林木亭榭，沈云椒侍郎寓焉。有兰韵堂联云：“匝地清阴三伏候；参天老树百年余。”
	孙公园前有梁家园，康熙间，孙退谷、龚芝麓皆宴集其中。当时引凉水河入园中，亭台花木，一时称盛。今则殊无可观。李雨村调元寓焉，尝筑看云楼，联云：“槛外远山排闼绕；楼前积水当湖看。”
	赵瓯北《檐曝杂记》云：“金鳌玉蝀桥新修成，桥柱须镌联句，在枢直拟句云：‘玉宇琼楼天尺五；方壶员峤水中央。’自以为写此处光景甚切合。汪文端公为改‘尺五’作‘上下’二字，乃益觉生动也。”
	通州河楼正俯运渠，景极雄旷。程玉樵廉访德润联云：“高处不胜寒，溯沙鸟风帆，七十二沽丁字水；夕阳无限好，对燕云蓟树，百千万叠米家山。”
	正定府龙兴寺中有准提庵，梁蕉林清标题联云：“月上斗圆光，示教禅心兼法味；风吹清梵乐，归诚景福应真言。”又题东院联云：“为定慧，为声闻，布金地于祗园，六通朗彻；或净名，或缘觉，转法轮于鹿苑，五蕴圆明。”又李致斋基和题雨花堂联云：“云笼夜月原无碍；鸟宿秋林亦放参。”
	阮芸台先生题杭州府贡院一联云：“下笔千言，正桂子香时，槐花黄后；出门一笑，看西湖月满，东浙潮来。”为时传诵。又衡州府石鼓书院中有净绿阁，阁中有韩文公“绿净不可唾”一诗，为张南轩先生所书。阮先生制联云：“此真净绿唾不可；我实薄才歌奈何。”
	西湖飞来峰，相传晋咸和元年，西天僧慧理登山，叹曰：“此是中天竺灵鹫之小峰，不知何年飞来。”因以为名。又不知何时，于峰洞中多镌佛像以镇，虑复飞去，则更荒唐。峰下即冷泉亭，亭扁旧传为董香光所题。据《西湖游览志》，“冷泉”二字为白乐天书，苏子瞻续书“亭”字，今皆不可考矣。惟董香光联云：“泉自几时冷起；峰从何处飞来。”彼教中机锋语也。又有书王右丞“泉声咽危石，日色冷青松”句者，亦雅切。至《七修类稿》中又载一联云：“飞峰一动不如一静；念佛求人不如求己。”则钝相矣。
	灵隐寺山门有赵松雪一联云：“龙涧风回，万壑松涛连海气；鹫峰云敛，千年桂月印湖光。”今《西湖志》不载。
	西湖向无苏公专祠，秦小岘观察始创建之。落成后，阮芸台先生书楹帖云：“欲共水仙荐秋菊；长留学士住西湖。”注云：“宋时杭人呼公为学士，不称姓。今犹然。”华秋槎瑞璜又集公诗为联云：“泥上偶然留指爪；故乡无此好湖山。”先生又摹公手书“读书楼”三字为额。
	阮先生又集白香山句，题白公祠云：“但是人家有遗爱；曾将诗句结风流。”
	西湖有陆宣公祠，近年所新修者。富海帆中丞富呢扬阿联云：“两庑荐馨香，咸钦名相谟猷，大儒学问；六桥揽风月，犹似川云宦迹，烟雨家乡。”
	孤山放鹤亭上有巢居阁，道光元年重建。吾乡陈望坡尚书若霖联云：“祠傍水仙王，北宋尚留高士躅；树成香雪海，西湖重见古时春。”吴棣华廉访廷琛联云：“华表千年，遗蜕可闻元鹤语；孤山一角，暗香先返玉梅魂。”阁上联尚多，以此二联为最佳。
	天台之万年寺有王藻儒阁老掞一联云：“身比闲云，月影溪光堪证性；心同流水，松声竹色共忘机。”又汤敦甫尚书金钊联云：“露气春林，月华秋水；晴光淑景，芳草远山。”上方广寺朱伦翰联云：“四山滴翠环初地；一路听泉到上方。”阮芸台先生联云：“以众华为物事；作双树之道场。”钱竹汀宫詹大昕联云：“身似菩提心似镜；云在青天水在瓶。”
	西湖之圣因寺，本行宫。雍正五年，浙江巡抚李敏达始奏准改建。第一进为弥勒殿，有敏达联云：“山外皆山，峦岫绕成清净界；画中有画，笙歌谱就太平图。”最后为内方丈，敏达亦有联云：“圣德遐昌，北极恩光昭北阙；皇仁远被，西朝瑞霭接西天。”然此地于康熙四十六年，恭逢銮舆驻幸旬日，扁联悉出御题。云汉昭回之地，非臣工所当濡染其间。敏达之联，实应撤去也。
	理安寺之松巅阁，旧名法雨院。桂杏农观察桂菖联云：“薄宦寄明湖，有梦难寻荆树影；前因迷法雨，招魂空叩木樨禅。”跋云：“先兄文敏公鞫狱粤西，道卒武昌，曹俪笙太傅梦兄曰：‘我与公皆理安寺僧，今当归矣。’越日，楚督奏函适至，事遂上闻。余分巡至此，因题楹柱，并志鸰原之感。”
	宋钱岊父有书藏在西湖九里松，其故址已不可考。阮芸台先生抚浙时，曾仿为之。于灵隐寺华严阁后，创建一阁，取四部书各种，庋置其上，命僧守之。石琢堂廉访韫玉题联云：“著作集名流，好事斅当年白傅；文章留慧业，赏音俟后世扬云。”
	朱竹垞先生曝书亭中旧有一联云：“会须上番看成竹；何处老翁来赋诗。”汪舟次检讨楫所集杜句也。嘉庆初，阮芸台先生督学浙江，修葺是亭，为重刻而悬于柱。
	嘉兴木觉寺中有空翠亭，乃唐僧初梦建寺时故迹。又有三过堂，壁间有坡公三诗刻，盖坡公尝三过此堂。诗见集中。其前楹有唐石幢二，高二丈许，伟材也。芸台先生有题句刻石柱云：“惟唐代二幢，是峨嵋山人未过前屋；此壁上三律，乃空翠亭僧初梦时诗。”
	温州青田县有石门洞，洞口有天然石门，因名。传是刘青田读书处也。有联云：“似洞非洞，适成仙洞；无门有门，是为佛门。”闻为华亭沈某所题，而忘其名。
	杭州有钱武肃王祠，其裔孙梅溪处士泳有联云：“功在生民，惜传闻异辞，信史尚留曲笔；德垂弈祀，怅播迁中叶，支流莫溯真源。”此确是后裔口气，词旨亦落落大方。
	西湖花神庙在孤山下，跨虹桥之西，雍正九年，总督李敏达所建。中祀湖山之神，旁列十二月花神及四时催花使者，无不钗飞钿舞，尽态极妍。相传湖山正神，即李公自塑其像；其旁列花神，皆李之姬侍，实有其人。余于嘉庆元年来游时，庙貌已敝，而花神精采，犹弈弈动人。近闻红颜皆成黄土矣。犹记得有一旧联云：“翠翠红红，处处莺莺燕燕；风风雨雨，年年暮暮朝朝。”曼调柔情，情景恰称。
	花神庙旁有月老祠，有金书联云：“愿天下有情的，都成了眷属；是前生注定事，莫错过姻缘。”盖集《琵琶记》、《西厢记》两院本成句也。
	葛岭下有葛林禅院，与孤山相对。梁山舟先生集刘劭《人物志》语为联云：“德行高妙，容止可法；威仪齐整，器盋无声。”阮芸台先生联云：“月似丹光出高岭；鹤因梅树住前山。”
	苏州城南之沧浪亭，自宋牧仲中丞荦修后，复经长洲令许月溪遇及吴中丞存礼、觉罗中丞雅尔哈善三次修葺。今人只知有宋牧仲而已。余藩吴时，复加修治，增设台榭，蔚成大观。好事者合献楹联，而惬心贵当者实少。齐梅麓太守彦槐一联云：“四万青钱，明月清风今有价；一双白璧，诗人名将古无俦。”盖前祠苏长史，后祠韩蕲王也。可称稳切。而“一双白璧”字，究嫌妆点。余因辑《沧浪亭志》得集句一联云：“清风明月本无价；近水遥山皆有情。”上系欧阳文忠句，下系苏长史句，皆沧浪亭本事也。然屡书皆不工，故此联迄未悬挂。
	宋牧仲尚书抚苏时，为唐六如修墓，建亭其旁，题曰“才子亭”。韩慕庐宗伯作楹联云：“在昔唐衢常痛哭；只今宋玉与招魂。”余尝过桃花坞访之，其亭久圮矣。
	苏州圆妙观七星潭阁有集唐句一联云：“千树桃花万年药；半潭秋水一房山。”最熟人口。按：扬州净香园中桃花池馆亦有此联。
	虎丘亦有花神庙，联云；“一百八记钟声，唤起万家春梦；二十四番风信，吹香七里山塘。”却移作西湖之花神庙联不得，惜不知何人所撰。
	李兰卿观察权苏臬时，访得苏文忠公为僧卓契顺书《归去来辞》石刻于城东定慧寺，复寻得啸轩故址，因修祠葺轩，以存旧迹。按：定慧寺及啸轩，并在黄州，前明正统中，苏州巡抚周文襄公摹勒苏书于石，太守况公捐禄建寺及啸轩。寺僧又绘苏像奉之轩中，遂为郡中名胜。历久圮芜，鲜有知者。至是乃一一还其旧。余于道光乙未过吴门来游，留诗而去。后陶云汀宫保为之联云：“吃惠州饭，和渊明诗，陶云吾云，书就一篇归去好；判维摩凭，到东坡界，人相我相，笑看二土往来同。”跋云：“定慧寺有东坡书靖节先生《归去来辞》，盖在惠州时，寺僧钦长老遣其徒卓契顺为公子致书，临归，公以此赠之。其寄钦长老诗云：‘初无往来相，二土同一在。’又云：‘请判维摩凭，一到东坡界。’即谓是也。”同时林少穆抚部联云：“岭海答传书，七百年佛地因缘，不仅高楼邻白傅；岷峨回远梦，四千里仙踪游戏，尚留名刹配黄州。”陈芝楣方伯銮联云：“翰墨溯高风，轮扶大雅；椒馨荐遗爱，鼎峙前修。”盖寺中并祀周、况二公，葺为三贤堂也。兰卿题联云：“江海宿缘深，片石犹留古吴郡；轩楹遗址拓，瓣香长溯旧苏斋。”时以覃溪师所藏文忠真像及所题旧诗，刻石供寺中；又以王虚舟所题“苏斋”二字扁悬诸楣，并摹覃溪师像奉之。 
	虎丘有景李堂，在白公祠内，以太白有《虎丘夜游序》也。堂中牡丹颇盛，彭春农学士联云：“一序证前游，太白光芒神久在；三章怀绝调，牡丹时节我刚来。”
	吴季札墓在江阴县西二十五里，墓中古篆九字，相传为孔子所题；碑仆中断，一夕雷雨，碑石完好如故，但微有断痕耳。碑亭联云：“星斗芒寒君子墓；风雷灵护圣人碑。”不知何时何人所题也。
	松江上海县城隍庙中有豫园，奇秀甲于东南，水石回环，轩亭四映，各极其胜。陶云汀督部小驻园中，各书楹帖以纪之。湖心亭云：“野烟千叠石在水；渔唱一声人过桥。”得月楼云：“楼高但任云飞过；池小能将月送来。”三穗堂云：“此即濠间，非我非鱼皆乐境；恰来海上，在山在水有遗音。”一笠亭云：“游目骋怀，此地有崇山峻岭；仰观俯察，是日也天朗气清。”则集《兰亭序》语也。又集前人句题西廊云：“放鹤去寻三岛客；约梅同醉一壶春。”
	区田之法传自伊尹，潘功甫舍人曾沂于吴下试行之。因绘图撰说，流播远迩。尝于田畔临水构课耕楼，颇饶野趣。索余楹帖，为集成语云：“侧同幽人居，水木明瑟；遂存往古务，冬夏播琴。”韩桂舲先生亟称之。
	太仓州城有昙阳观，祀一女仙，像设姝丽。相传前明王文肃公锡爵之女，得道冲举。或云汤玉茗《牡丹亭》传奇即演其事，真伪殆不可辨。祠中有集昌黎、少陵句为联云：“云窗雾阁事恍惚；金支翠旗光有无。”非惟浑成，抑亦妍妙。
	焦山之麓有松寥阁，俯临大江，雄胜之概，为江南北第一。阁中联句以陈恪勤公“月色如昼；江流有声”八字为佳，惜字迹太弱，不称其句。僧堂有伊墨卿太守联云：“龛收江海气；碑出鱼龙渊。”下句谓《瘗鹤铭》也。语亦杰创，而分书尤奇伟，直逼汉京，当入焦山长物志也。
	郑板桥燮题焦山自然庵联云：“山光扑面经新雨；江水回头为晚潮。”又云：“汲来江水烹新茗；买尽青山当画屏。”
	太白楼中联句，以王有才“吾辈此中堪饮酒；先生在上莫题诗”为最著。近人则吴山尊学士联云：“谢宣城何如人，只凭江上五言诗，要先生低首；韩荆州差解事，肯让阶前盈尺地，容国士扬眉。”或云楼系一守一令重葺，守姓谢，令姓韩，山尊特借以寓意云又闵中丞鹗元联云：“千尺青山，妙句岂惟凌小谢；一龛金粟，后身须信是如来。”又李暲一联云：“诗酒神仙，天自梦中传彩笔；楼台花月，人从江上拜宫袍。”至姚兴澩联云：“狂到世人皆欲杀；醉来天子不能呼。”又徐立纲联云：“爱国有诗侪杜曲；报君以士识汾阳。”李孚青联云：“脱身依旧仙归去；撤手还将月放回。”俗传太白捉月而死语皆壮，然只是作太白赞耳，于楼何涉乎？又闻有集太白句云：“江空欲听水仙操；壁立直上蓬莱峰。”颇佳。近胡书农学士联云：“公昔登临，想诗境满怀，酒杯在手；我来依旧，见青山对面，明月当头。”
	袁简斋随园中联云：“此地有崇山峻岭，茂林修竹；是能读三坟五典，八索九丘。”是李鹤峰侍郎因培所赠。又自集唐句一联云：“放鹤去寻三岛客；任人来看四时花。”
	金陵有名园，袁简斋为江宁令时，曾宴新入庠诸生于此，后归邢氏。简斋重游，赠园主人一联云：“胜地怕重经，记当年丝竹宴诸生，回头似梦；名园须得主，幸此日楼台逢哲匠，著手成春。”
	《随园诗话》云：“金陵太守谢锽抵任时，索余对联，余赠联云：‘太守风清，江左依然迎谢傅；先生来晚，山中久已卧袁安。’陈省斋先生继其父署守镇江，余代作对联云：‘守郡继先人，看江水长流，剩几个当年父老；梓薪绵世泽，愿黄堂少住，留一枝此日甘棠。’”
	扬州府署客厅中有一联，甚雅切，句云：“上客尽知名，杜牧诗才，鲍昭赋手；前贤有遗韵，魏公芍药，永叔荷花。”是王梦楼太守所题。
	金陵藩署本明中山王故邸，西偏瞻园，极树石之胜，闻当时多从艮岳移来。余曾信宿其中，记得一长联云：“大江东去，浪淘尽千古英雄，问楼外青山，山外白云，何处是唐宫汉阙；一作唐陵汉寝小苑春回，一作西回莺唤起一庭佳丽，看池边绿树，树边红雨，此间有舜日尧天。”相传中山王自作上半联，而属对不就，悬金于门，有能对者酬之。越数月，有诸生某对成，王大喜，遂镌于柱。是此联在胜国时已有之，今人以为黄仲则景仁所作者，误也。彭春农云：“或又传此联为钱牧斋句。上联怀胜朝，下联颂本朝也。”未知是否。
	袁简斋续《同人集》云：“过客赠随园联句可存者，如同年裘叔度侍郎云：‘民不能忘，始信渊云兼政事；敏而好学，莫疑巢许是闲人。’徐兆璜别驾云：‘廉吏可为，鲁山四面墙垣少；达人知足，陶令归来岁月多。’庄念农太守云：‘著手成春，卷中著述皆千古；有官不仕，林下逍遥见一人。’袁止水中翰云：‘云山金石图书，此地可称三绝；循吏儒林隐逸，先生自有千秋。’赵云嵩观察云：‘野王之地有二老；北斗以南只一人。’沈凡民先生云：‘天为安排看山处；风来洒扫读书窗。’又‘旷代仙才流下界；半天人卧在高窗。’李晴江明府云：‘潘安仁闲可奉亲；郭林宗贞不绝俗。’郭运青侍讲云：‘为官不过六百石；著书岂止五千言。’钱辛楣少詹集查初白诗云：‘人指所居为福地；天留此老应文星。’陶怡云云：‘方朔少时，二十万言书尽读；傅隆老去，八千余纸手亲钞。’黄世垲云：‘二十科翰林，老犹似少；一百卷文集，多而能精。’余自嘲云：‘不作公卿，非无福命都缘懒；难成仙佛，为爱文章又恋花。’”又《随园诗话补遗》云：“上海李林松仲熙赠联云：‘真才子必得其寿；谪仙人未免有情。’”
	《南野堂笔记》载：“小仓山房题句甚多，其中有可移作楹帖者，如黄之纪云：‘到处自开诗世界；无人不拜老神仙。’赵云嵩云：‘乔木十围人共老；名山一席客争趋。’丁珠云：‘身闲但急千秋业；官罢还贪一县花。’黄仲则云：‘文章草草皆千古；仕宦匆匆只十年。’叶绍楏云：‘偶谈旧雨人俱古；能坐春风客亦佳。’蒲忭云：‘六代云山随杖履；一园花鸟尽聪明。’汪汝弼云：‘旷代谁标才子号；闻名都当古人看。’孙原湘云：‘黄初词赋空千古；白下江山送六朝。’”
	随园老人云：“尝游南明寺，见沈归愚先生书对联云：‘瓶添涧水盛将月；衲挂松梢惹得云。’未知是集成语，抑或先生自撰耶？”
	谢默卿告余云：乾隆中，李松云先生尧栋守金陵时，重浚莫愁湖。陈东浦方伯奉兹题一联云：“此地曾传汤沐邑；何人错认郁金堂。”盖明初以后湖赐中山王，食其租税，故至今湖楼奉王香火。若古乐府《莫愁乐》云：“石城女子名莫愁，善歌谣，石城在竟陵，其曲云：‘闻欢在扬州，相送楚山头。’”则莫愁在楚无疑。今石头城下之莫愁湖，盖因石城传讹耳。方伯此联最可征信也。按：顾起元《莫愁湖考》云：“莫愁村，今在承天府汉江西，石城在州西，晋羊祜所建。郑谷诗‘石城昔为莫愁乡，莫愁魂散石城荒。’亦可互证。”若湖上水阁，有先生手题联云：“一片湖光比西子；千秋乐府唱南朝。”自然超妙，则仍用旧说耳。
	金陵淮清桥桥门，有集刘梦得、韦端己句云：“淮水东边旧时月；金陵渡口去来潮。”桥门之联，当以此为最工。
	道光初，金陵有某大姓，葺治水榭，有客为集宋人词句，作楹联赠之者。出语云：“波暖尘香，看槛曲萦红，檐牙飞翠。”上四字，玉田句；下两句，白石词也。对语云：“醉轻梦短，在灯前欹枕，雨外熏炉。”上四字，毛泽民句；下两句，梦窗词也。意匠新巧，颇传诵于时。
	金陵仪凤门城楼联云：“耸翠流丹，千仞丽谯辉日月；萦青缭白，四围屏障合江山。”不知何人所作。
	江浦县之浦口镇有城，城之东门堞楼三楹，背山面江，形势胜绝。嘉庆间，适重修工竣，陈香谷中丞桂生按阅，题一联云：“地轴转洪涛，月涌星垂，三楚江声分浦溆；天关开重镇，烟霏雾敛，六朝山色拥台隍。”时白小山学使又自皖中寄题集杜一联云：“云白山青万余里；江深竹静两三家。”皆为时所称。
	燕子矶本在江中，近因沙滩日长日宽，遂离江稍远。有高阁凌空而立，俗所称铁锁炼孤舟者，今铁索尚存，犹令人不可方物。旁有永济寺柱联云：“松声竹声钟磬声，声声自在；山色水色烟霞色，色色皆空。”忘却何人之款。
	谢默卿云：“吴下园亭最胜，如齐门之吴氏拙政园，阊门之刘氏寒碧庄，葑门之瞿氏网师园，娄门之黄氏五松园，其尤著者，每春秋佳日，辄开园纵人游观。钗扇如云，蝶围蜂绕，裙屐年少，恣其评骘于衣香人影之间，了不为忤。金阊名姬，反以此增声价焉。各园楹帖不少，今仅记网师园中有一联云：“风风雨雨，暖暖寒寒，处处寻寻觅觅；莺莺燕燕，花花叶叶，卿卿暮暮朝朝。”语涉纤巧，而状艳冶之景如在目前，固自妙丽无匹也。按：此联与西湖花神庙一联相仿，而简炼稍逊之。
	蟂矶孙夫人祠有徐文长联柱云：“思亲泪落吴江冷；望帝魂归蜀道难。”相传修祠工甫竣，董役者梦夫人谕之云：“楹联且缓制，须至某日时，有徐先生过此，求其撰题可矣。”至期，文长适到，遂信笔书成，夜梦夫人来谢。近杨雪茮庆琛观察芜湖时，亦题联云：“空江苹藻祠灵泽；故国松楸梦惠陵。门额为灵泽夫人祠”亦佳。其妙皆在不著议论，而自然雅切也。考《蜀书》云：“先生为荆州牧，治公安，权稍畏之，进妹固好。”又云：“先生既定益州，而孙夫人还吴。”裴松之引《汉魏春秋》云：“先生入苏州，吴遣迎孙夫人，夫人欲将太子归。诸葛亮使赵云勒兵断江留太子。”孙夫人事见于正史者，不过如此。若泛及小说演义，鲜不贻笑大方矣。
	《檐曝杂记》云：“江阴君山，以春申君得名。其山临江，为一邑胜境。有联云：‘此水自当兵十万；昔人曾有客三千。’”
	安徽城外之大观亭祀余忠宣公，雄壮甲于皖江。邓嶰筠督部联云：“樽前帆影，槛外岚光，数胜迹重重，都向江头开画本；楼上仙人，阁中帝子，溯游踪历历，又来亭畔吊忠魂。”按：督部由湖北廉使、江石藩伯，擢抚安徽。故次联云尔。
	又有汪恩一联云：“跨太白楼之上，鸳瓦排云，倚画槛一味乡愁，已渐近钟阜晴岚，六朝城郭；横彭蠡江而西，鹭涛堆雪，唤沙鸥共谈宦迹，最难忘峨眉春水，万里风帆。”汪盖吴人，曾宦四川，此联乃守安庆时所作。又陶沄一联云：“倚槛苍茫千古事；过江多少六朝山。”
	南昌滕王阁大门有一扁云“仙人旧馆”，吾乡李春园太宗其宴所题。姚铁松中丞棻初莅任，见扁极称赏，尝向太守乞此扁改题己名，太守不可，乃语太守曰：“扁不见让，须为我别撰一联，如不佳，仍须让扁也。”太守于次日，即呈联句云：“我辈复登临，目极湖山千里而外；奇文共欣赏，人在水天一色之中。”上联用韩昌黎记语，下联用王子安序语也。中丞大加击节，遂寝前说。至今太守之扁，中丞之联并存，可备滕王阁一故实矣。《湛渊静语》云：“滕王阁旧置王勃诗序碑当正位，昌黎作重修记居其旁。古心江公治隆兴，遂迁韩碑居正，退勃于旁。公尝刻碑阴，略云：‘勃八代未变之文，俳优语也；昌黎文一变直至于道。’旧见墨本，今亡之。”
	宋牧仲先生滕王阁联云：“依然极浦遥山，想见阁中帝子；安得长风巨浪，送来江上才人。”阮芸台先生联云：“帝子长洲，仙人旧馆；将军武库，学士词宗。”并佳。
	舒白香于腊杪游靖安之扬鹤观，喜其高僻，遂留度岁，为道士作春帖云：“遥闻爆竹知更岁；偶见梅花觉已春。”颇有“山中无历日，寒尽不知年”之意。
	白香游庐山天池，僧属题寺楹，信笔作长短二联云：“一水印天心，指月证三生之果；六根无我相，饮泉清万劫之尘。”又云：“天上有池能作雨；人间无地不逢年。”
	虎溪三笑亭有唐蜗寄先生联云：“桥跨虎溪，三教三源流，三人三笑语；莲开僧舍，一花一世界，一叶一如来。”
	相传阮芸台先生于江西石花洲集句一联云：“枫叶荻花秋瑟瑟，闲云潭影日悠悠。”既合风景，而成句又在人人意中。所谓“文章本天成，妙手偶得之。”但余文闻之彭春农学士云：“此语饶州烧作磁联，其款或署曹文恪，或署先文勤公。实乃旧句，非芸台师集成者。”
	江州白太傅祠有一联云：“枫叶四弦秋，怅触天涯迁谪恨；浔阳千尺水，勾留江上别离情。”颇近自然。
	大庆岭上云封寺，一名挂角寺。寺门联云：“山中藏古寺，门外尽劳人。”又一联云：“驿使暂停花下骑；寺门深掩岭头云。”长白观瑞联云：“挂角何时，偶为岭上主人，犹想像千秋风度；举头欲问，可许山中置我，试管领万树梅花。”
	李笠翁题庐山绝顶联云：“足下起祥云，到此者应带几分仙气；眼前无俗障，坐定后宜生一点禅心。”又云：“遍庐山而扼胜者，皆佛寺也。求为道观，惟简寂观数楹而已。天下名山，强半如是。释道应作平等观，不知世人何厚于僧而薄于道。聊题一联，为黄冠吐气云：‘天下名山僧占多，也该留一二奇峰，栖吾道友；世间好语佛说尽，谁识得五千妙论，出我仙师。’”
	瑞州府治后有凤皇山，山之左有东轩，乃苏文定公辙谪筠州监酒税时所建。瑞州在宋时为筠州也。翁覃溪师为补题“东轩”二字额，并为之记。复集苏诗为联云：“天下几人学杜甫；当时四海一子由。”
	钱裴山中丞楷巡抚湖北，甫三月，即被命内召。濒行，留题黄鹤楼一联云：“我去太匆匆，骑鹤仙人还送客；兹游良眷眷，落梅时节且登楼。”不脱不粘，却一时情景俱到，他作所不能及也。
	黄鹤楼联扁极多，自以钱裴山所撰为最。其余彼善于此者，如鲁亮侪之裕云：“到来径欲凌风去；吟罢还思借笛吹。”萨湘林萨迎阿云：“一楼萃三楚精神，云鹤俱空横笛在；二水汇百川支派，古今无尽大江流。”又黄虎文云：“上头有客题诗句；隔岸何人共酒杯。”又相传有一联云：“何时黄鹤重来，且自把金尊，看洲渚千年芳草；今日白云尚在，问谁吹玉笛，落江城五月梅花。”不著议论，而自擅清新。惜未详何人所撰也。
	黄鹤楼之左为太白亭，今呼仙枣亭，游人觞宴咸集此中。余本敦联云：“此地饶千秋风月；偶来作半日神仙。”朱咏斋士彦联云：“此间可谈风月；斯世岂有神仙。”语皆活脱。毕秋帆先生联云：“揽胜我长吟，碧落此时吹玉笛；学仙人渐老，白头何处觅金丹。”又不知何名一联云：“宛然海上三山，藐矣安期，先我亭前探枣实；犹是江城五月，仙乎太白，与君笛里听梅花。”
	晴川阁与黄鹤楼隔江对峙，而游人题句不及黄鹤楼之多。有李拔集经语一联，以大字磨崖云：“沱潜既道；江汉朝宗。”又萧德宣集诗句一联云：“汉口夕阳斜度鸟；楚江灯火看行船。”又陈望之中丞淮联云：“灵渎走双龙，夹岸直疑银汉落；仙踪杳孤鹤，隔江但有白云来。”又陈大文联云：”杰观飞甍，槛外蜀吴横万里；风帆沙鸟，天边江汉涌双流。”又溧阳宋鐄新题一长联云：“栋宇逼层霄，忆几番仙人解佩，词客题襟，风日最佳时，坐倒金尊，却喜青山排闼至；川原揽全省，看不尽鄂渚烟光，汉阳树色，楼台如画里，卧吹玉笛，还随明月过江来。”
	湖北石首县有绣林山，相传汉昭烈帝纳孙夫人于此，锦嶂如林，因名。旧有昭烈及夫人合祠，有为之撰联者云：“锦绣江山，半壁雄心敌吴魏；风云儿女，千秋佳话掩甘糜。”联句固佳，而甘、糜连用，于古未闻，恐亦涉演义语。考昭烈眷属，见于《蜀书》者，不一而足。初云：“吕布袭下邳，虏先主妻子。”后云；“因先主求和于吕布，布乃还其妻子。”又云：“至小沛，为高顺所败，复虏先主妻子送布。”后云：“曹公助先主生禽吕布，复得妻子。”又云：“曹公东征先主，尽收其众，虏先主妻子，并禽关公以归。”此后不言妻子复归之事。及当阳长坂之追，又云：“先主弃妻子，与诸葛亮、张飞、赵云数十骑走。”又云：“先主为荆州牧，治公安，权稍畏之，进妹固好。”又云：“先主既定益州，而孙夫人还吴。”又《甘皇后传》云：“先主在小沛，纳以为妾。先主数丧嫡室，后常摄事，随先主于荆州，产后主。曹公追及先主于当阳长坂，于时困逼，弃后及后主，赖赵云保护，得免于难。”此外惟有一穆皇后，皆“合葬惠陵”。又，《糜竺传》云：“竺迎先主于小沛，进妹于先主为夫人。”其终亦不详，盖先主眷属屡经散失，殆不乏其人。其有姓氏可考者，惟甘、穆二皇后，孙、糜二夫人而已。
	岳阳楼中有一联，颇壮阔，句云：“四面湖山归眼底；万家忧乐到心头。”忘却何人所撰。关中周元鼎联云：“后乐先忧，范希文庶几知道；昔闻今上，杜少陵可与言诗。”亦颇自然。余谓李西涯有岳阳楼诗句云：“吴楚乾坤天下句；江湖廊庙古人心。”似可移作联句。近毕秋帆先生一联云：“湘灵瑟，吕仙杯，坐榄云涛人宛在；子美诗，希文笔，笑题雪壁我重来。”则尤见意匠也。
胜迹--下
	济南胜景，以趵突泉为最奇，而楹联语多粘滞。惟石琢堂廉访一联云：“画阁镜中，看幻作神仙福地；飞泉云外，听写成山水清音。”尚不泥于迹象也。
	济南大明湖前有汇泉寺，中有薜荔馆，面湖而立，为游人宴集之所。全湖胜概，皆在目前。今湖面为荷塘、芦港所隔，舟行须诘曲随之。有旧人联句云：“舟行著色屏风里；人在回文锦字中。”据寺僧云，是前潍县教官郭铭盘所书，尚未知何人所撰也。刘金门先生联云：“四百荷花三面柳；一城山色半城湖。”孙渊如先生星衍集唐句联云：“地占百弯多是水；楼无一面不当山。”
	大明湖中有小沧浪，湖之南岸即学使者官署。署中池水亦七十二泉之一，与湖相通，池上有小亭。吴巢松学使属余分书“小小沧浪”一扁，赋七古一首为谢，有“荷花如城月如斗”之句，余和答诗，有“名流作主泉作宾”之句，适成对语，因集书一小联畀之，而学使遽归道山，不及悬挂矣。
	廷曙墀曾官温州、台州，最后守泰安，题署斋一联云：“桑麻课罢开花径；台荡游还拜岳云。”
	四川天回镇，以唐明皇幸蜀返跸驻此，因名。驿亭中以李青莲句为联云：“地转锦江成渭水；天回玉垒作长安。”
	四川嘉定府城外有凌云山，山下有凌云寺，为坡公少年读书处，有楼，塑坡公少时像。山甚峻，楼前即大江。寺门外有集句联云：“干青云而直上；障百川而东之。”时称其浑成切实。楼中有郭兰石学使尚先题联云：“万户侯何足道哉，顾乌帽青鞋，难得津梁逢大佛；三神山如或见之，间黄楼赤壁，何如乡郡挟飞仙。”
	少陵草堂中佳联颇多。如诗史堂联云：“水石适幽居，想溪外微吟，翠竹白沙依草阁；楼台开暮景，结花间小队，野梅官柳接春城。”草堂集句联云：“万里桥西宅；百花潭北庄。”独立楼集句联云：“即今耆旧无新咏；何处老翁来赋诗。”草亭集句联云：“至今斑竹临江活；无数春笋满林生。”恰受航集句联云：“孤城返照红将敛；仙侣同舟晚更移。”杜公神龛集句联云：“旁人错比扬雄宅；日暮聊为梁甫吟。”陆放翁配享龛集句联云：“锦里先生为老伴；玉霄散吏是头衔。”皆风雅可诵，以题目本好也。
	河南省城有三贤祠，在梁苑古吹台上，祀李太白、杜少陵、高达夫三公。麟见亭河帅联云：“一览极苍茫，旧苑高台同万古；两间容啸傲，青天明月此三人。”
	道光乙酉，长懋亭将军，杨时斋督部，克复西域四城。兰州同官，于黄河南岸，对金城关，在金山寺下建楼三楹，题额曰“荡喧”。萨湘林廉访题联云：“外域全归，坐揽关山皆胜地；上游得据，笑谈西北有高楼。”余于乙未莅兰州，则荡喧匾犹存，而联不可复见矣。
	兰州城南之皋兰山，又名五泉山。山麓有五眼泉：曰甘露，曰掬月，曰摩子，曰蒙，曰惠。清冽甲于省会诸水，故又名清泉。琳宫绀宇，蔚然巨观。余于卸藩任后，始独游一次。翌日，即戎行匆匆，不能成诗，仅留联句畀寺僧，亦不知悬挂与否也。句云：“佛地本无边，看排闼层层，紫塞千峰平槛立；清泉不能浊，笑出山滚滚，黄河九曲抱城来。”
	兰州城北之黄河，初从积石东下，其势渐大。自明初建浮桥，名镇远桥，今因之不废。每隆冬冰合，自成冰桥。冰泮，则以数十艘编为浮桥。每岁二月初吉，大府率僚属斋祓诣河渎神，为合桥之祀。千夫踊跃，万民环睹，如画图然。余拟题桥门一联云：“天险化康衢，直如海市楼中，现不住法；河堧开画本，安得云梯关外，作如是观。”云梯关为淮黄归海之要区，由委溯源，几及万里。余曾管修防者三载，临流回忆，夷险顿殊矣。河神庙中，有查九峰观察廷华联曰：“曾经沧海千层浪；又上黄河一道桥。”亦自纪其所历也。
	罗浮山最深处为酥醪观，是安期生与神女会饮元碧酒处。观中有楼，是道人江瀛涛所建。黄香石培芳《浮山小志》云；“罗浮山中鲜精构，惟酥醪观中一小楼，殊擅幽胜。”余题为“浮山第一楼”，并题联云：“万壑烟云浮槛出；半天松竹拂窗来。”昔杨大司马应琚读书洞中，恒楼居，署曰：“小楼容我静；大地任人忙。”并足识也。
	嘉庆甲子，吴山尊、张石兰典试粤西。揭晓后，百菊溪中丞觞之七星岩。席次，中丞曰：“此向不可无一楹帖。”因口占一句云：“地有七星邻北斗。”请二君属对。山尊冲口而应云：“人如二客伴东坡。”中丞大为击节，因制联，悬在七星岩壁立亭中，后署山尊名。近闻联已不存，粤人亦无有知其缘起者。林少穆为余述之如此。
	独秀峰为桂林主山。颜延年守郡时，赋诗云：“未若独秀者，峨峨郛邑间。”山因以名。然此语但见唐人郑叔齐所作《独秀山新开石室记》，而颜遗集中未见此诗也。山麓有读书岩，范石湖谓有便房石榻石牗，如环堵之室。颜延年读书其中。似唐以前府治即在是。宋元祐中，郡守孙览构五咏堂，镌五君咏于石。今遗址皆不可考。余于道光戊戍冬，始与僚采商复五咏堂，而以家藏黄山谷先生所书五君咏墨迹勒石堂壁，不两月而规模大具，顿成壮观。因撰一联云：“得地领群峰，目极舜洞尧山而外；登堂怀往哲，人在鸿轩凤举之中。”
	独秀蜂中，磨崖诗字如林，以唐人郑叔齐《石室记》及孟简题名为最古。余因五咏堂之北复添一厅事，同人索书楹帖，复撰一联云：“胜地如画图，是贤守遗区，雄藩旧馆；前明入靖江王邸灵山托文字，有叔齐作记，孟简题名。”
	独秀峰下有月牙池，冬夏不涸，峰影皆倒浸其中，邝湛若《赤雅》，所谓“山翠尽落”者也。峰畔有磨崖“南天一柱”四大字，极雄健。盖用唐人张固“擎天一柱在南州”诗语。余小霞五咏堂联云：“异代景前修，想石榻摊书，竹林怀友；新堂还旧观，对半潭秋水，一柱奇峰。”又集孟浩然、张谓句一联云：“户外一峰秀；窗前万木低。”堂成后将一年，王孚远方伯惟諴始到，补题一联云；“造物本无私，移来槛外烟云，适开胜境；会心原不远，就此眼前山水，犹见古人。”顷卞竹辰方伯士云亦寄一联云：“光禄诗，文节书，大府来时开胜境；王公冕，将军画，名山何日得重游。”盖堂初建时，方伯适奉命都转长芦，故次联云尔。又卞雅堂观察斌联云：“胜境重开，诗采书声延古趣；生机最乐，雀喧鱼戏助天和。”跋云：“独秀峰下有颜光禄读书旧址。岁己亥，茝林中丞规度其地，即起垣宇，刻五君咏壁间，暇则集同人于此作放生乐事。因拟联语，并识之。”三联今并镌堂柱。
	桂林城北仙李园，中多栗树，故俗呼为板栗园。前明为靖藩别业，今为李芸甫水部所得，仍名李园。园中岩洞之胜，为桂郡一大观。余屡觞咏其中，所见楹联不一，记其尤佳者，大门联云：“一带林塘诗境界；四时花果隐生涯。”传是周山茨升桓所撰。簪碧堂中旧联云：“北院喜新成，有寒碧千层，远青一角；东君如旧识，正庭槐垂荫，梁燕将雏。”为商宝意盘所题。芸甫新于水竹佳处筑一茆亭，以供逭暑，自题联云：“乍来顿远尘嚣，静听水声真活泼；久坐莫嫌荒僻，饱看山色自清凉。”有镜亭在水中央，旁有舟曰恰受航。余为集韩、杜句云：“灌池才深四五丈，野航恰受两三人。”
	滇南黑龙潭，距省垣二十里，古称名胜。硕庆题联云：“两树梅花一潭水；四时烟雨半山云。”有薛尔望者，昆明诸生，明末谐妻妾子女七人，同尽节于潭内，后人哀之，为立大冢，于潭旁建亭。题联云：“寒潭千载洁；玉骨一堆香。”
	滇中华庭寺，亦胜迹也。有杨升庵慎题联云：“一水抱城西，烟霭有无，拄杖僧归苍茫外；群峰朝阁下，雨晴浓淡，倚栏人在画图中。”
	滇南省垣海心亭，颇饶胜致。黄星岩奎光题联云：“有亭翼然，占绿水十分之一；何时闲了，与明月对饮而三。”
	胜地壮观，必有长联始称，然不过二三十余字而止。惟云南省城附郭大观楼，一楹帖多至一百七十余言，传诵海内。虽一纵一横，其气足以举之，究未免冗长之讥也。句云：“五百里滇池，奔来眼底。披襟岸帻，喜茫茫空阔无边。看东骧神骏，西翥灵仪，北走蜿蜒，南翔缟素。高人韵士，何妨选胜登临！趁嶰屿螺洲，梳裹就风鬟雾鬓；更蘋天苇地，点缀些翠羽丹霞。莫孤负四围香稻，万顷晴沙，九夏芙蓉，三春杨柳；数千年往事，注到心头。把酒凌虚，叹滚滚英雄谁在！想汉习楼船，唐标铁柱，宋挥玉斧，元跨革囊。伟烈丰功，费尽移山心力。尽珠帘画栋，卷不及暮雨朝云；便断碣残碑，都付与苍烟落照。只赢得几杵疏钟，半江渔火，两行秋雁，一枕清霜。”按：上联之神骏，指金马；灵仪，指碧鸡；蜿蜒，指蛇山；缟素，指鹤山。皆滇中实境。然用替字，反嫌妆点。且以“缟素”为鹤，亦似未安。联句为康熙中邑人孙髯所题，联字为陆树堂所书。闻阮芸台先生督滇时，曾改窜数字，另制联板悬之。而彼都人士，啧有烦言，旋复撤去。近先生以改本寄示，因并录于右，以质观者：“五百里滇池，奔来眼底。凭栏向远，喜茫茫波浪无边。看东骧金马，西翥碧鸡，北倚盘龙，南驯宝象。高人韵士，惜抛流水光阴！趁嶰屿螺洲，衬将起苍崖翠壁；更蘋天苇地，早收回薄雾残霞。莫辜负四围香稻，万顷鸥沙，九夏芙蓉，三春杨柳；数千年往事，注到心头。把酒凌虚，叹滚滚英雄谁在！想汉习楼船，唐标铁柱，宋挥玉斧，元跨革囊。爨长蒙酋，费尽移山气力。尽珠帘画栋，卷不及暮雨朝云；便藓碣苔碑，都付与荒烟落照。只赢得几杵疏钟，半江渔火，两行鸿雁，一片沧桑。”
	贵州省城北关外有头桥，为往来迎送之区。有联云：“说一声去也，送别河头，叹万里长驱，过桥便入天涯路；盼今日归哉，迎来道左，喜故人见面，握手还疑梦里身。”
	扬州各胜迹楹联，多集晋宋及唐人诗句。盖卢雅雨都转见曾属金棕亭博士兆燕为之，借载于李艾塘斗《扬州画舫录》中，今择其佳者，列之于左：
	扬州城北，自慧因寺至虹桥，凡三段：一为城闉清梵，一为卷石洞天，一为西园曲水。慧因寺外为香悟亭，四面皆木樨。联云：“潭影竹间动；綦母潜天香云外飘。”宋之问河边有船房，额曰“南漪”。联云：“紫阁丹楼纷照耀；王勃桃溪柳陌好经过。”张籍稍高处为栖鹤亭，其西厅事，额曰“绿杨城郭”。联云：“城边柳色向桥晚；温庭筠楼上花枝拂座红。”赵嘏过此为勺园，联云：“移花得蝶；买石饶云。”郑板桥所书。
	卷石洞天在城闉清梵之后，即古郧园地。今归洪氏，人呼为小洪园。初入为群玉山房，联云：“渔浦浪花摇素壁；司空曙玉峰睛色上朱栏。”李群浩沿河可入薜萝水榭，联云：“云生磵户衣裳润；白居易风带潮声枕簟凉。”许浑水榭之后为契秋阁，联云：“渚花张素锦；杜甫月桂朗冲襟。”骆宾王又数折为宛委山房，联云：“水石有余态；刘长卿凫鹥亦好音。”张九龄
	西园曲水，即古之西园茶肆，后归汪氏。中有濯清堂，联云：“十分春水双檐影；徐寅百叶莲花七里香。”李洞有新月楼，联云：“蝶衔红蕊蜂衔粉；罗隐露似珍珠月似弓。”白居易又有水明楼，联云：“盈手水光寒不湿；李群玉入帘花气梦难忘。”罗虬
	元崔伯亨花园，后为洪氏别墅。洪氏有二园：虹桥修禊，为大洪园；卷石洞天，为小洪园。虹桥为王文简赋冶春处，后卢转运复修禊于此。北郊佳丽，推此为最。乾隆间，赐名“倚虹园”，中有妙远堂，联云：“河边淑气迎芳草；孙邈城上春阴覆苑墙。”杜甫其右为饯春堂，联云：“莺啼燕语芳菲节；毛熙震蝶影蜂声烂漫时。”李建勋
	小洪园中有流波华馆，挺入湖心，清空一片。联云：“润道余寒历冰雪；杜甫浪花无际似潇湘。”温庭筠其右数折，为小江潭。联云：“竹室生虚白；陈子昂波澜动远空。”王维
	冶春诗社在虹桥西岸，临水次为怀仙馆。联云：“白云明月偏相识；任华行酒赋诗乐未央。”杜甫水树间为秋思山房，联云：“天气涵竹气；张说山光满湖光。”马戴其后为槐荫厅，联云：“小院回廊春寂寂；杜甫朱阑芳草绿纤纤。”刘兼最后为桥西草堂，联云：“绿竹漫侵行径里；刘长卿飞花故落舞筵前。”苏颋其后有亭曰“云构”，联云：“山雨樽仍在；杜甫亭香草不凡。”张祜
	荷浦香风，在虹桥东岸，一名“江园”。乾隆间赐名“净香园”，中为清华堂，正临水际，联云：“芰荷叠映蔚；谢灵运水木湛清华。”谢朓其后为绿杨湾，联云：“金塘柳色前溪曲；温庭筠玉洞桃花万树春。”许浑门外为春禊亭，联云：“柳占三春色；温庭筠荷香四座风。”刘威
	园之左有翠玲珑馆，其旁为蓬壶影。联云：“碧瓦朱甍照城郭；杜甫穿池叠石写蓬壶。”常元旦又其后为江山四望楼，联云：“山红涧碧纷烂漫；韩愈竹轩兰砌共清虚。”李咸用其左为涵虚阁，联云：“圆潭写溪月；孙邈华岸上春潮。”清江阁后为浣香楼，联云：“谷静秋泉响，孟浩然楼深复道通。”柴宿
	四桥烟雨，一名黄园，黄氏别墅也。乾隆间，赐名“趣园”，园中有锦镜阁三间，阁之西有小屋三间，额曰“竹间水际”，联云：“树影悠悠花悄悄；曹唐晴云漠漠柳毵毵。”韦庄阁之东有四照轩，联云：“九霄香透金茎露；于武林八月凉生玉宇秋。”曹唐轩之后为涟漪阁，联云：“紫阁丹楼纷照耀；王勃修篁灌木势交加。”方干涟漪阁之北有厅事二：一曰“澄碧堂”，联云：“湖光似镜云霞热；黄滔松气如秋枕簟凉。”何士元一曰“光霁堂”，联云：“千重碧树锁青苑；韦庄四面朱楼卷画帘。”杜牧
	黄园竟处有吹香草堂，联云：“层轩静华月；储光羲修竹引薰风。”韦安石其后为春水廊，水局极宽处也，联云：“夹路浓华千树发；赵彦昭一渠流水两家分。”项斯旁有莲花桥，桥边有胜概楼，联云：“奇石尽含千古秀；罗邺春光欲上万年枝。”钱起
	虹桥之西岸，为吴氏别墅。其北有跨红阁，先为酒家，后改官园，仍令园丁卖酒为业。有联云：“地偏山水秀；刘禹锡酒绿河桥春。”李正封
	长堤春柳，即在虹桥之西，堤畔有浓阴草堂，联云：“秋水才添四五尺；杜甫绿阴相间两三家。”司空图又过曲廊三四折，尽处有小屋如丁字，谓之丁头屋。联云：“绿竹夹清水；江淹游鱼动圆波。”潘安仁
	北郊之白桃花，以东岸江园为胜；红桃花，以西岸桃花坞为胜。桃花坞之比邻有晓烟亭，联云：“佳气溢芳甸；赵孟頫宿云澹野川。”元好问
	曙光楼面东，以晓色为胜，城中人每于夏月侵晓出城看露荷。联云：“问津窥彼岸；苏颋把钓待秋风。”杜甫
	韩园在长堤上，国初韩醉白别墅也。园中筑小山亭，联云：“茂竹临幽溆；李益晴云出翠微。”权德舆
	桃花坞额系石刻，内构厅事，曰“疏峰馆”，有集韦庄联句云：“千重碧树笼青苑；一桁青山倒碧峰。”馆之西有方塘，种荷，四旁幽竹蒙翳，构响廊，庋板架水上，为澄鲜阁。联云：“隔沼连荷芰；杜甫中流泛羽觞。”陈希烈
	山半桃花，每春时，红白相间，花丛中有蒸霞堂。联云：“桃花飞绿水；李白野竹上青霄。”杜甫又有纵目亭，联云：“地胜林亭好；孙邈月圆松竹深。”无可又有中川亭，四面皆山，中耸重屋。联云：“小松含瑞露；郑谷好鸟鸣高枝。”曹植
	梅岭即长春岭，在保障湖中，由蜀冈中峰出脉者也。岭多梅树，故有梅岭春深之目。郡人程元恒志铨筑是岭，三年不成，费至二十万，后梦关帝示以度地之法，旬日而竣。因构关帝庙，庙右为岭上草堂，全湖在望。联云：“碧落青山飘古韵；杜牧绿波春浪满前陂。”韦庄又其右一亭依麓，额曰“钓渚”，联云：“浩歌向兰渚；徐彦伯把钓待秋风。”杜甫
	东园即贺园旧址，中有春雨堂。张文敏照联云：“万树琪花千圃药；一庄修竹半床书。”又郑谷口簠联云：“烟云送客归瑶水；山木分香绕阆风。”又江昱江恂联云：“近水楼台开梵宇；平山栏槛倚晴空。”春雨堂之北为菱花亭，联云：“苔色侵衣桁；李嘉祐荷香入水亭。”周瑶亭之北为夕阳双寺楼，联云：“玉沙瑶草连溪碧；曹唐石路流泉两寺分。”白居易
	夕阳双寺楼之西为云山阁，雍正间贺吴村君召所建，本宋陈升之吕公著旧址，今就其地重建，并因其旧名。吴村自为联云：“供桑梓讴吟，几处亭台成小筑；快春秋游览，一隅丘壑是新开。”又联云：“水曲山如画；罗邺溪虚云傍花。”杜甫又龚半千贤联云：“定香生寂磬；空翠滴疏棂。”又魏瓜圃嘉瑛联云：“槛前春色长堤柳；阁外秋声蜀岭松。”吾乡刘邻初敬舆亦有联云：“宛转通幽处；玲珑得旷观。”
	贺园始于雍正，而对薇亭则乾隆间所增建。吴村题联云：“夜月桥边留画舫；春风陌上引香车。”又汪文端联云；“当阶瑞色新红药；临水文光净绿天。”吴村又题踏叶廊联云：“三山入望松筠在；双树无言水月新。”又褚空山峻联云：“几处好山供客座；一川寒月净尘襟。”
	东园额为王觉斯所题，又题芙蓉泮联云：“花间渔艇近；水外寺钟微。”嵇文恭璜联云：“一泮芙蓉新出水；千层芳草远浮山。”又程午桥梦星题醉烟亭联云：“堤畔莺花桥畔月；竹边歌吹柳边舟。”董玉虬文骥亦用李云书句作联云：“半在山隈半水涘；亦如石屋亦濠梁。”
	董彤庵权文尝守广陵，题驾鹤楼联云：“竹里登楼，风引三山不去；花间看月，溪流四序如春。”又潘松谷伟联云：“楼台突兀排青嶂；钟磬虚徐下白云。”又王护泽承先联云：“湾过茱萸，松竹三霄水碧；阶翻云叶，亭台四序天香。”
	驾鹤楼之旁为杏轩，震泽沈广文斌联云：“槛外山光，历春夏秋冬，万千变幻，都非凡境；窗中云影，任东西南北，去来淡荡，洵是仙居。”
	李葂以诗画擅名，与李鱓同时居扬州，称二李。题凝翠轩联云：“终古招邀山色远；几人爱惜月明多。”又梁闻山巘书邵康节句于凝翠轩云：“雨后静观山意思；风前闲看月精神。”按：凝翠轩扁为文三桥书，又有祝枝山“四面有山皆入画；一年无日不看花”一联，皆真迹也。
	九峰园在扬州城南，中有深柳读书堂。联云：“会须上番看成竹；杜甫渐拟清阴到画堂。”薛远堂后数折为谷雨轩，联云：“晓艳远分金掌露；韩琪夜风寒结玉壶冰。”许浑轩旁有延月室，联云：“开帘见新月；李端倚树听流泉。”李白其东南为玉玲珑馆，联云：“北树远峰闲即望；薛能南园春色正相宜。”张谓其旁为雨花庵，门外嵌石刻曰“砚池染翰”，联云：“高树夕阳连古巷；卢纶小桥流水接平沙。”刘兼堤上有方亭，额曰“临池”，联云：“古调诗吟山色里；赵嘏野声飞入砚池中。”杜荀鹤亭旁有小厅，额曰“一片南湖”，联云：“层轩皆画水；杜甫芳树曲迎春。”张九龄旁有小廊十余楹，额曰“烟渚吟廊”，联云：“阶墀近洲渚；高适亭院有烟霞。”郭良其东斜廊直入水阁，额曰“风漪”，联云：“隔岸春云邀翰墨；高适绕城波色动楼台。”温庭筠再进为海桐书屋，联云：“峭壁削成开画障；吴融垂杨深处有人家。”卢纶
	郡城以园胜，康熙间有八家花园，所谓八座名园如画卷是也。卞园在小金山后，即八园之一。旧有王渔洋联云：“梅花岭畔三山月；宵市楼头一草堂。”毕园亦在小金山后，用竹篱围大树数十株，厅事额曰“柳暗花明村舍”，方西畴联云：“洗桐拭竹倪元镇；较雨量晴唐子西。”
	蜀冈之东，自乾隆二十二年开莲花埂新河，两岸皆构名园，北岸有奇峰，刻“白塔晴云”四字，前有高屋三间，名曰“桂屿”，屿后为花南水北之堂，堂右为积翠轩，堂联云：“别业临青甸；李峤前轩枕大河。”许浑轩联云：“叠石通溪水；许浑当轩暗绿筠。”刘宪其前为半青阁，联云：“才见早春莺出谷；韦庄更逢晴日柳含烟。”苏颋
	园中植芍药处，名为芍厅。厅后于石隙种兰，名为兰渚。渚上筑室三间，联云：“名园依绿水；杜甫仙塔俪云庄。”马怀书过此竹势始大，有小室在竹中，为苍筤馆。联云：“竹高鸣翡翠；杜甫溪暖戏鵁鶄。”刘长卿
	春夏之交，草木际天，中有屋数椽，为林香草堂。联云：“歌绕夜梁珠宛转；罗隐山连河水碧氤氲。”陈上美堂之西有小亭，为归云别馆。联云：“小院回廊春寂寂；杜甫碧桃红杏水潺潺。”许浑亭之左为望春楼，楼前有圆池，池前高屋五楹，露台一方，金碧丹青，陆离照耀。额云“小李将军画本”，为王澍书。联云：“万井楼台疑绣画；张九龄千家山郭静朝晖。”杜甫
	自望春楼入夹河，中有高屋数十间，为花潭竹屿。联云：“天上碧桃和露种；高蟾门前荷叶与桥齐。”张万顷其右为静香书屋，联云：“飞塔云霄半；刘宪书斋竹树中。”李颀再进即如意门，中有清妍堂。联云：“露气暗连青桂苑；李商隐春风新长紫兰芽。”白居易堂之后为莳玉居，有集杜联云：“山月映石室；春星带草堂。”又有阆风堂联云：“红桃绿柳垂檐向；王维碧石青苔满树阴。”李端又有碧云楼，联云：“烟开翠幌清风晓；许浑花压兰干春昼长。”温庭筠
	菉竹轩居蜀冈之麓，结竹为之。四围皆竹，盖仿王元之竹楼遗意。联云：“竹动疏帘影；卢纶花明绮陌春。”王维竹外为藤花榭，长里许，中为藤花书屋，联云：“云遮日影藤萝合；韩翃风带潮声枕簟凉。”许浑书屋之北为清远堂，联云：“窗含远色通书幌；李贺云带东风洗画屏。”许浑
	微波峡在两山中，波路夹转东山，构微波馆。联云：“川源通霁色；皇甫冉杨柳散和风。”韦应物
	蜀冈之西，由法海桥内河出口，为扇面厅。厅后有石门，通含珠堂。联云：“野香袭荷芰；皎然池色似潇湘。”许浑池长十余丈，与新河仅隔一堤，池上为环翠楼。联云：“冉冉修篁依户牗；包何曈曈初日照楼台。”薛逢池高于河，堤上筑花篱，为疏棂间之，使水气相通。上置方屋，为玲珑花界。联云：“花柳含丹日；宋之问楼台绕曲池。”卢照邻熙春台在新河曲处，与莲花桥相对。联云：“碧瓦朱甍照城郭；杜甫浅黄轻绿映楼台。”刘禹锡上一层，额曰“五云多处”，联云：“百尺金梯倚银汉；李颀九天钧乐奏云韶。”王维台后即为廿四桥矣。
	三贤祠即筿园，乾隆乙亥，园就圮，卢雅雨与程午桥葺而治之。祀欧阳文忠公、苏文忠公，及国朝王文简公。复建仰止楼，以“夕阳双寺外，春水五塘西”旧联悬之，顾南原蔼吉隶书也。旁有苏亭，额为郑板桥书，卢雅雨自制联云：“良辰尽为官忙，得一刻余闲，好诵史翻经，别开生面；传舍原非我有，但两番视事，也栽花种竹，权当家园。”按：今之翠霞轩，即三贤祠旧殿。先是祠建于康熙间，本祀韩魏公及欧阳公。太守刁公、王公、苏文忠公，于平山堂之真赏楼，以国朝司理王文简公、太守金公、刑部汪公为配。后居民有祀欧、苏二公及司理王公三贤之请，其时胡庶子润督学江南，为文简门士，遂有是议。至卢雅雨始行之，而诸贤从祧。后地归汪姓，人称为汪园。又撤三贤神主于桃花庵，以殿为园中厅事。今桃花庵之神主又经更易，非其旧矣。桃花庵之后为飞霞楼，联云：“四野绿云笼稼穑；杜荀鹤九春风景足林泉。”薛稷楼之左为见悟堂，联云：“花药绕方丈；常建清流涌坐隅。”元结楼之后为桐轩，是轩本祀欧、苏、王三贤神主，卢雅雨联云：“一代两文忠，到处风流标胜迹；三贤同俎豆，何人尚友似先生。”又郑板桥联云：“遗韵满江淮，三家一律；爱才如性命，异世同心。”其旁植牡丹百本，构翠霞轩，联云：“日映文章霞细丽；元稹山张屏障绿参差。”白居易
	蜀冈朝旭，李氏别墅也。中有来春堂，联云：“一片彩霞迎旭日；杨巨源万条金线带春烟。”施肩吾其东为旷如亭，亭外水中有双流舫，联云：“重檐交密树；王勃隔岸上春潮。”清江过此为高咏楼，本苏文忠公题《西江月》处，周以垂柳幂歷，避暑最宜。楼后筑屋十余楹，如弓字。一曰“含青室”，联云：“日交当户树；苏颋花绕傍池山。”祖咏一曰“眺听烟霞轩”，联云：“松排山面千重翠；白居易日较人间一倍长。”陆龟蒙一曰“承露轩”，联云：“池塘月撼芙渠浪；方干罗绮晴娇绿水洲。”孟浩然一曰“青桂山房”，联云：“从此不知兰麝贵；裴思谦相期共斗管弦来。”孟浩然
	万松叠翠在微波峡西，一名吴园。厅事后多桂，又筑桂露山房。联云：“回风入座飘歌扇；李邕冷露无声湿桂花。”王建前有小屋三间，额曰“春流画舫”，联云：“仙扉傍岩崿；皮日休小楹俯澄鲜。”张祜又清阴堂联云：“风生北渚烟波阔；权德舆雨歇南楼积翠来。”李澄清阴堂之左为旷观楼，凡十二间，如弓字。联云：“烟草青无际；周伯琦溪山画不如。”杜牧又涵清阁联云：“云林颇重叠；贾岛池馆亦清闲。”白居易
	西岸矮屋比栉，名为仓房，联云：“廒庾千箱在；薛存诚芳华二月初。”赵冬曦其前为报丰祠，联云：“息飨报嘉瑞；颜延年膏泽多丰年。”曹植祠外戏台联云：“川原通霁色；皇甫冉箫鼓赛田神。”王维杏花村舍中有浴蚕房，联云；“金屋瑶筐开宝胜；崔日用小桥流水接平沙。”刘兼其西为分箔房，联云：“树影悠悠花悄悄；曹唐罗衫叶叶绣重重。”王建
	蜀冈诸山之水，宣泄归河，大起楼南，以池分之。千丝万缕，五色陆离，皆从此出，谓之练池。池之东为染色房，联云：“染就江南春水色；白居易结成罗帐连心花。”青童池之西为练丝房、经丝房，联云：“软縠疏罗共萧屑；温庭筠霏红沓翠晚氤氲。”孟浩然又听机楼联云：“绣户夜攒红烛市；韦庄缫丝声隔竹篱间。”项斯对岸有艳雪亭，联云：“杨柳风来潮未落；赵嘏梧桐叶下雁初飞。”杜牧
	蜀冈下陂池为得胜湖，程氏种荷处，筑水楼三楹，额曰“芰荷深处”，联云：“山翠万重当槛出；许浑白莲千朵照廊明。薛逢又有远帆亭，联云：“稼收平野阔；杜甫风正一帆悬。”王湾亭旁有台，集许浑句为联云：“朱阁簟凉疏雨过；远山云晚翠光来。”蜀冈中东两峰之间，有瀑布，筑听泉楼。联云：“风生碧涧鱼龙跃；曹松月照青山松柏香。”卢纶环绿阁在石隙中，联云：“碧树锁金谷；柳宗元遥天倚翠岑。”韦庄旁有露香亭，联云：“泽兰侵小径；王勃流水响空山。”法振
	余过广陵，游蜀冈，甚草草。所有榜联，皆未暇省记，只从《画舫录》中择其尤雅者，按地编列。其《画舫录》所未及载者，惟平山堂伊墨卿太守一联云：“过江诸山，到此堂下；太守之宴，与众宾欢。”语特壮伟，至今不忘。时墨卿正守扬州也。近阅《桃符缀语》，又载一联云：“几堆江上画图山，繁华自昔，试看奢如大业，令人讪笑，令人悲凉，应有些逸兴雅怀，才领得廿四桥头，箫声月色；一派竹西歌吹路，传诵于今，必须才似庐陵，方可遨游，方可啸咏，切莫把秾花浊酒，便当六一翁后，余韵流风。”稍觉词费矣。
	扬州有文选巷，其南为文选楼，考古者以为即曹宪之故宅。宪与魏模公孙罗等同注《文选》，楼即其故址也。今楼中但奉昭明栗主，实误。昭明文选楼之不在扬州，观唐人李颀《送皇甫曾游襄阳》诗云“元凯春秋传，昭明文选楼”之句可见。阮芸台先生于文选巷之西建家庙，又别构楼以藏图书，额曰“隋文选楼”，为之记。伊墨卿题一联云：“七录旧家宗塾；六朝古巷选楼。”
	扬州永济寺，有诗僧题联云：“江水滔滔，洗尽千秋人物，看闲云野鹤，万念都空，说甚么晋代衣冠，吴宫花草；天风浩浩，吹开大地尘氛，倚片石危栏，一关独闭，更何须故人禄米，邻舍园蔬。”
	严秋槎《药栏诗话》载，扬州某氏园戏台对联云：“坐客为谁，听二分明月箫声，依稀杜牧；主人休问，有一管春风词笔，点缀扬州。”然则此贤主人也，惜不著其名。卞竹辰都转云：“记得是江都贡生李澄所撰。”
	海州之云台山，即山海经之郁洲。余以理蝗经山下，而未暇登陟。陶云汀宫保按部朐阳，陟其巅，撰联语极壮丽，云：“海甸涌名山，烟复云回，位业真灵参五岳；洞天开福地，阳舒阴霅，馨香瑞应启三元。”又题山中关帝庙联云：“义气干霄，近指白云开觉路；威声走海，遥凭赤手挽洪流。”又题九龙将军庙云：“倚树论功名，爽籁流声清涧壑；在田占利用，甘膏洒润普桑麻。”按：山中旧有常建极题联云：“世外凭临，一面峰峦三面海；云中结构，二分人力八分天。”
	陶宫保云：“其乡资江南岸裴公亭，有郭顽石题联云：‘代裴公称一日主人，风月江山，与此老平分千古；到石上问三生旧迹，宰官仙佛，想当年定许重来。’”
	福州鼓山喝水崖之侧，削壁深涧中有磨崖大字一联云：“爵比郭令公，历中书二十四考；寿同广成子，住崆峒千三百年。”字势雄伟，每字高宽将及二尺，余尝拓得一纸，竟无悬挂之处。按，吴炯《五总志》云：李义山尝谓温飞卿曰：“近得一联，‘远比邵公，三十六年宰辅’，未得偶句。”温应声曰：“何不云‘近同郭令，二十四考中书。’”记得宋人亦以“二十四考中书令”对“万八千户冠军侯”为巧，此则以神仙对富贵语，更阔大矣。
	福州鼓山之涌泉寺，建自唐时，蔚然名刹，而楹联多彼氏家言，兹录其稍雅者，如山门弥勒座联云：“日日携空布袋，少米无钱，却剩得大肚宽肠，不知众檀越，信心时用何物供养；年年坐冷山门，接张待李，总见他欢天喜地，请问这头陀，得意处是甚么来由。”法堂联云：“于一毫端，现宝王刹；坐微尘里，转大法轮。”斋堂联云：“五夜工夫，铁脊梁将勤补拙；二时粥饭，金刚屑易食难消。”
	福州小西湖东偏开化寺，倚城临水，擅湖堧之胜。黄莘田先生集句联云：“桑柘几家湖上社；芙蓉十里水边城。”最为雅切自然。
	余尝再游武夷山，遍历寺观，而未得一佳联，惟天游峰前之一览台楹柱，有“遗世独立；与天为徒”一联，颇与现景相称。又小桃源径口有石门，两旁镵一集句，联云：“喜无樵子复看弈；怕有渔郎来问津。”皆忘却何人所撰。《随园诗话》载：“一览台庭柱有毛大周联云：‘世间有石皆奴仆；天下无山可弟兄。’”则未之见也。
	邵武郡城中诗话楼，祀严沧浪先生，严本邵产也。朱幼芝郡丞景英联云：“千秋大雅扶轮手；一片寒泉荐菊心。”叶筠潭学使联云：“百代诗材归品藻；千秋杰阁傍溪山。”皆隐贴，然不若朱竹君先生筠一联云：“隐钓风分七里濑；品诗意到六朝人。”雅切其姓，且老气纷披也。
格言
	章钜少承庭训，先资政公每作书，必为章钜讲明其义。尝自署书室曰“四勿斋”，谓“无益之念勿起，无益之事勿为，无益之言勿说，无益之物勿食”也。每为人书楹帖，必用格言。谓章钜曰：“人来乞书而不以格言应之，即所谓无益之事也。”一日与先伯父奉直公为人分书楹帖，先伯父一联云：“欲知世味须尝胆；不识人情只看花。”公亦书一联云：“非关因果方为善；不计科名始读书。”呼章钜语之曰：“汝知此两联意义之深厚乎？汝伯父所书，乃涉世良方；我所书，乃自修要旨也。”终身用之不尽矣。
	通行楹帖有云：“谦卦六爻皆吉；恕字终身可行。”先资政公最喜述之，谓章钜曰：“此是经训，非仅楹联而已。”又集《四书》语示章钜曰：“敏则有功公则说；淡而不厌简而文。”此两语学古服官，淑身涉世皆宜，亦可当座有铭也。
	余髫龄即受业于孟瓶庵师超然之门。师由吏部郎乞养归里，时年方四十，掌鳌峰讲席十余年，终老于家。宅后有亦园亭，为读书静坐之地，日以惩忿窒欲自课。制楹联云：“谈性命则先贤之说已多，何似求之践履；学考订则就衰之年无及，不如返诸身心。”
	《七修类稿》云：“宏治间，吏部尚书三原王公恕署门曰：‘仕于朝者，以馈遗及门为耻；仕于外者，以苞苴奠入都为羞。’嘉靖间，藩司参议扬州钱公嶫亦自撰一联，使所属衙门皆帖焉。句云：‘宽一分民受一分，见祜鬼神；要一文不值一文，难欺吏卒。’王之冢宰，近世难及，而钱忤当道，不久去。余谓二对近人不知，前乃真西山奏疏，后亦古语也。惜忘之。”
	杨文贞士奇有子为横于乡，有密友自楚中来者，每述其恶款。文贞常戒之，一日书一联示之曰：“不畏官司千状纸；只怕乡民三寸刀。”毫不知改，后卒以事伏法。人谓文贞此联可为巨族药石。
	吕新吾先生有铨署楹帖云：“直者无庸我力，枉者我无庸力，何敢贪天之功；恩则以奸为贤，怨则以贤为奸，岂能逃鬼之责。”又公署楹帖云：“青天下鉴此心，敢不光明正直；赤子来游吾腹，愿言岂弟慈祥。”附见《呻吟语--治道门》。
	《茶余客语》云：“申凫盟涵光自见苏门先生后，大书于门曰：‘真理学从五伦做起；大文章自六经分来。’又题书室联云：‘学古之志未衰，每日必拥书早起；干世之心已绝，无夕不饮酒高歌。’观此，则饮酒高歌，正非易易矣。”
	桂林府之秀峰书院，为岭西人文萃集之区。乾隆间，武缘刘灵溪太史定逌联云：“于三纲五常内，力尽一分，就算一分真事业；向六经四子中，尚论千古，才识千古大文章。”吕月沧山长称之。余谓此即从申凫盟“真理学从五伦做起；大文章自六经分来”二语衍而畅之耳。
	吾闽之鳌峰书院，有林青圃先生题联云：“反已有真修，须留神检到心身界上；加工无别法，务著力打开义利关头。”雅似先儒语录。
	王少湖敬臣云：“有一先辈揭《千字文》为斋室楹联，而各加注焉。‘罔谈彼短’之下，注云：‘我亦有短。’‘靡恃己长’之下，注云：‘人各有长。’此语吾人皆当服膺也。”
	汤文正公答沈茝岸书云：“李文节尝言翰林官能坏人，衙门冷则易苟，体面好则易傲，无政事则易懒，无风波则易放。署中堂联云：‘人重官非官重人；德胜才毋才胜德。’真座右铭也。”
	魏敏果公象枢由左佥都御史荐升户部侍郎，一岁五迁，愈用警惕。自题一联云：“欺人如欺天，毋自欺也；负民即负国，何忍负之。”载年谱中。
	《柳南随笔》云：“无锡杜紫纶太史诏由词馆假归，，二十年林居，游名山殆遍。乾隆丙辰，游西湖归，作一绝句授其子曰：‘此即我遗令也。’未半月，以微疾终。诗云：‘半生空自逐浮华，放浪湖山亦大差。分付儿曹无别语，读书为善做人家。’卒之前三日，为其七十诞辰，张宴厅事，大书一联榜于柱。出句为‘教子课孙完我分’，对句即用所作诗结语云。”
	《随园诗话补遗》载：“或题书斋联云：“无求便是安心法；不饱真为却病方。’又过润州时，见僧壁联云：‘要除烦恼须成佛；各有来因莫羡人。’又过九华寺见一联云：‘非名山不留仙住；是真佛只说家常。’亦彼法中之格言也。”
	武进赵恭毅公申乔论学，以不欺为本。官浙藩时，自署堂联云：“君不可负，只是心难负，负心者不容于尧舜；天不可欺，谁言人易欺，欺人者如见其肺肝。”又湖南院署联云：“但愿民安若堵；何妨署冷如冰。”
	姚雪门颐督学湖南时，自题使院云：“亏他人便亏自己，须记朝齑暮盐，我亦寒士；要公道还要虚心，试看畹兰亩蕙，楚故有材。”又联云：“才要真爱，名要略爱，总之己要自爱；天不可欺，君不敢欺，实于心不忍欺。”吴稷堂省兰亦督学湖南，有联云：“畏简书并畏人言，常以无欺盟夙夜；正文风先正士习，惟将有耻勖胶庠。”吾闽沈心斋涵学使一联云：“尔无文字当安命；我有儿孙要读书。”简而有味。翁覃溪师督学山左时，亦录此十四字悬于堂楹，并为之跋云。
	江南各州县厅事，多同一楹联。据王朗川《言行汇纂》，乃王玉池令金乡时所作。句云：“眼前百姓即儿孙，莫言百姓可欺，当留下儿孙地步；堂上一官称父母，漫说一官易做，还尽些父母恩情。”语质意真，妙在人人共晓。若《坚瓠集》所载：“胡可泉知苏州，揭一联于门外云：‘相面者，算命者，打抽丰者，各请免见；撑厅者，铺堂者，撞太岁者，俱听访拿。’”。则未免村气太甚矣。
	余初历外任，即守荆州。尝于厅事漫题一联云：“政惟求于民便；事皆可与人言。”石晓田郡丞煦逢人述之。未及一年，擢淮海监司，实管河防，非所习也，因题厅事云：“到此真成以政学；相逢但愿由中行。”万廉山郡丞承纪亦亟称之。
	金德山中丞在粤西藩任时，作官厅对联云：“坐此似同舟，宦情彼此关休戚；须臾参大府，公事何妨共酌商。”用意深厚，有名臣风味。余至粤西，访其联已不可得矣。中丞复诵其乡人徐公士林作臬司题庭柱云：“看阶前草绿苔青，无非生意；听墙外鸦啼鹊噪，恐有冤魂。”亦仁人之言。若宋牧仲题豫章署斋云：“云白峰青，焕发庐山真面目；蛟腾凤起，扢扬滕阁旧风流。”词虽美而意近夸矣。
	李恭毅公湖任通永观察时，题厅事一联云：“人苦不自知，愿诸君勤攻吾短；弊去其太甚，与尔辈率由旧章。”
	闻广州郡守署中一联云：“不要钱原非异事；太要好亦是私心。”此所谓深人无浅语也，惜忘却何人所撰。
	陈最峰景登牧晋州，自题厅事云：“头上有青天，作事须循天理；眼前皆瘠地，存心不刮地皮。”蒋南庄守颍州，自题听事云：“人原是俗非关吏；仕岂能优且读书。”陈子澜尹来宾亦自题厅事云：“事出于公，诸君何妨至室；吏原非俗，我辈还要读书。”皆真朴有味。
	余小霞题佐杂官厅联云：“此间只可谈风月；相对何须问主宾。”浑成典切，于佐杂官厅尤有味。
	甘肃藩署官厅有萨湘林集经语联云：“有孚在道明功也；同寅协恭和衷哉。”
	桂林抚署二堂有同年赵文恪公慎畛联云：“为政不在多言，须息息从省身克己而出；当官务持大体，思事事皆民生国计所关。”文恪由桂林擢督吾闽，两地皆有遗爱，至今颂声不衰。读其楹联，堪信其言行相顾也。
	桂林抚署小厅中有百文敏公联板云：“行所当行，不为己甚；慎之又慎，未敢即安。”跋云：“此庚申岁集古人语以自勖者。余自京尹出膺外吏，所至不一载，必有迁除，以故湘南浙右，黔岭滇池，次第转徙，履任之暇，即手书榜诸楹间，以为座右之铭。去冬于五华薇署，甫刻此联，翼日而拜粤西之命。涉历愈深，策惕愈甚，请事斯语，殆将终身，以之为封圻报称也可，以之为密勿陈谟也可。嘉庆甲子，重书于桂林节署之怀清堂。”
	程梓庭祖洛抚吴时，于官斋中自书一联云：“醴泉无源，芝草无根，人贵自立；流水不腐，户枢不蠹，民生在勤。”又一联云：“无多事，无废事，庶几无事；不徇情，不矫情，乃能得情。”
	桂林吕月沧璜郡丞，随其父在戍所十五年，始赦归。成进士后，观政浙中。初知庆元县，有大堂一联云：“我也曾为冤枉痛入心来，敢糊涂忘了当日；汝不必逞机谋争个胜去，看终久害著自家。”任奉化县有二堂联云：“民心即在吾心，信不易孚，敬尔公，先慎尔独；国事常如家事，力所能勉，持其平，还酌其通。”梁山舟先生赠联云：“苍生自是关吾分；儒者真宜做此官。”
	闻前明王文成公行部所至，必令二人肩二高脚牌前导，大书云：“求通民情；愿闻己过。”议者以为客气，不虚也。吾友林少穆为江苏廉访时，尝书此作大门楹联是矣。
	余小霞《乙庚笔记》云：“州县每遇命盗案出，必有蠹役阴嗾所获之犯，使供某某为同盗，则皆素封且愚懦可鱼肉者。被供者率以贿免，而役之橐充焉，谓之‘开花’。四川某尉署中有自撰楹帖云：‘若使子孙能结果；除非盗贼不开花。’可谓惠出一尉矣。”
	吾乡林青圃先生历官中外，亮节高风，一宅数亩外，囊橐无余。余黄巷之旧居，即先生故宅也。尝自榜楹柱云：“庭余嘉荫，室有藏书，天下事随处而安，即此是雕梁画栋；卜得芳邻，居成美境，黄巷又名新美境田舍翁问心已足，漫言应列鼎鸣钟。”
	粤东黄翼堂绍统训导石城，学者称仰山先生，尝自署楹帖云：“为伦类中所当行之事；作天地间不可少之人。”
	尝见汪退谷先生书楹帖云：“汲水浇花，亦思于物有济；扫窗设几，要在予心以安。”又梁山舟先生书楹帖云：“能受苦方为志土；肯吃亏不是痴人。”
	蒋心余先生宅中大门联云：“一代翰林风月手；六朝兰锜谢王家。”闻是彭文勤公所赠句。其厅堂各联，悉出先生所撰，皆格言也。大厅联云：“至乐莫过读书，至要莫如教子；寡智乃能习静，寡营乃可养生。”内堂联云：“欣戚相同，为人莫想欢娱，欢娱即是烦恼；福命不大，处世休辞劳苦，劳苦乃得安康。”飨堂联云：“富贵无常，尔小子勿忘贫贱；圣贤可学，我清门但读诗书。”又联云：“垂训一无欺，能安分者，即是敬宗尊祖；守身三自反，会吃亏者，便为孝子贤孙。”
	纪文达师曰：“门人耿守愚，喜与人争礼数，常言‘士不贫贱骄人，则崖岸不立，恐益为人所贱。’余曰：‘此田子方之言，朱子已驳之。即就其说而论，亦谓道德本重，不以贫贱而自屈；非毫无道德，但贫贱即可骄人也。’先师陈白崖先生尝手题一联于书室曰：‘事能知足心常惬；人到无求品自高。’斯真探本之论，两言可以千古矣。”
	吴门故家厅堂有一联云：“必孝友乃可传家，兄弟式好无他，即外侮何由而入；惟诗书常能裕后，子孙见闻止此，虽中材不致为非。”不知何人所撰。训词深厚，当家家揭于堂楣。余小霞自述其旧居厅事联云：“兄弟睦，家之肥；子孙贤，族乃大。”义亦阔大。
	广州香山书院联云：“诸君到此何为，岂徒学问文章，擅一艺微长，便算读书种子；在我所求亦恕，不过子臣弟友，尽五伦本分，共成名教中人。”
	姚铁松中丞守武昌时，撰听事联云：“笔下留有余地步；胸中养无限天机。”盖因旧句而改首二字也。
	石天基《传家宝》中有一联云：“言易招尤，对朋友少说几句；书能益智，劝儿孙多读数行。”真传家宝也。
	相传桂林陈文恭公自题其里第一联云：“惜食惜衣，非为惜财缘惜福；求名求利，但须求己莫求人。”或云是武进刘文定公纶所撰。然余尝见梁山舟学士手书此对，又云是文衡山语也。
	汪龙庄云：“余治刑名二十余年，行将从宦。甥兰启将事读律，请业于余，因就畴昔所究心者，书以代口，题曰《佐治药言》，并撤寓斋中旧联授之，曰：“苦心未必天终负；辣手须防人不堪。’”可谓仁恕矣。
	彭文勤公少与蒋心余同学，有题书房旧联云：“何物动人，二月杏花八月桂；有谁催我，三更灯火五更鸡。”今此联熟于人口，而不知其为文勤所制也。
	丁自庵善庆督学粤西，诲人必先器识而后文艺，自撰一楹帖镂板，颁之庠序。句云：“人生穷达岂能知，趁早须立此可为圣贤、可对帝天之志；客告是非且莫管，得闲要读我有益身心、有关世道之书。”亦可为士林针砭矣。
	尝见那文毅师手书赠顾蔼亭工部联云：“鹰隼入云睐所向；骅骝得路慎于平。”工部盖以才自见者，故勖之如此。宦途中客皆当服膺也。
	于文襄公敏中尝治蔬圃，自题圃门联云：“今日正宜知此味；当年曾自咬其根。”鄂文端公鄂尔泰亦有菜圃长联云：“此味易知，但须绿野亲身种；对他有愧，只恐苍生面色多。”用意各别，皆格言也。
	近人集《兰亭序》字作楹帖，有极自然成格言者，如：“与世不言人所短；临文期集古之长。”“人有不为斯有品；己无所得可无言。”“尽日言文常不倦；与人同事若无能。”“一人知己亦已足；毕生自修无尽期。”“相知当不在形迹；修己岂可殊初终。”“清言每不及世事；静坐可以修长生。”“知足是人生一乐；无为得天地自然。”“每临大事有静气；不信今时无古贤。”“与贤者游信足乐；集古人文亦大观。”“信古不迁，也是昔贤知己；流阴若寄，无为今世闲人。”又有集《圣教序》字者，如：“大本领人，当时不见有奇异处；敏学问者，终身无所为满足时。”又有集《争坐位帖》字者，如：“修身岂为名传世；作事惟思利及人。”“大惧与众人同数；须知保晚节尤难。”“名美尚欣闻过友；业高不废等身书。”“业高乎众意岂满；泽及于人功不虚。”
	闵鹤初曰：“尝见一楹联云：‘世间惟有读书好；天下无如吃饭难。’语亦沉著，惜未知作者为谁。又桑弢甫先生授徒，辄劝人加餐食，案侧悬一联云：‘放开肚皮吃饭；抖起神气读书。’想见豪情。然不若徐连峰岱云‘立定脚根撑起脊；展开眼界放平心’为倜傥有致也。”记余尝薄游永嘉，谒陈观楼先生昌齐于署斋，见自书一联云：“竖起脊梁立行；放开眼孔观书。”似更老气无敌。
	程月川中丞含章每莅一任，必以自书文字，墨拓一联，悬挂厅事。盖“读书志在圣贤；为官心存君国”十二字，款云：“敬书朱紫阳夫子家训语。”按：此是我朝崑山朱柏庐先生用纯所撰居家格言，自“黎明即起”至“庶乎近焉”，凡五百一十字，此其末段结语。通篇语皆切实，而此二句尤为赅括，允堪悬作座右铭。今人误以此篇为朱子所作，中丞亦未加深考耳。中丞尝书“好鸟枝头亦朋友；落花水面皆文章”两语，为书室楹联。旁亦注云：“书朱紫阳夫子句。”不知此乃南宋翁森所作《四时读书乐》诗，并非朱子，中丞亦沿讹而不知也。
佳话
	《柳南随笔》云：“严恪，字心萱，文靖公之父也。文靖公已晋尚书，而封翁犹康健，自书堂中一联云：‘有子万事足，我子作尚书，足而又足；七十古来稀，我年近大耋，稀而又稀。’”
	《松窗笔乘》云：“尤悔庵侗著‘临去秋波那一转’制义，流传禁中。世祖知其为徐立斋业师，因取观之，叹为真才子。及官翰林，尝偕诸儒臣进平蜀诗文。圣祖见其名曰：‘此老名士。’悔庵以此二语刻堂柱，左曰‘章皇天语’，右曰‘今上玉音’。极文人之荣。”
	王文成公之父海日先生华，官至南京吏部尚书，致政时，值文成公平宸濠。先生自题书室一联云：“看儿曹整顿一作旋转乾坤；任老子婆娑风月。”如此福分，如此襟期，自当只千古而无对。我朝桐城张文端公及见子文和公晋揆席，自题门联云：“绿水青山，任一作让老夫消磨一作逍遥岁月；紫袍金带，一作紫宸黄阁看吾儿燮理阴阳。”正袭海日语。按：海日语又似从谢太傅对客语中化来，特不如其蕴藉，而张语则风味又减矣。
	无锡嵇文敏公曾筠及文恭公，父子相继为宰相。门联云：“主圣臣贤，两朝宏硕辅；父先子后，一气转洪钧。”桐城张文端文和，亦父子宰相。门联云：“二世三公，太平宰相；一堂五代，富贵神仙。”按：我朝韦平济美者，满洲人为多，惟尹文恪公尹泰、尹文端公尹继善、庆文恪公庆桂三世蝉联为最盛。汉人则山左刘文正公统勋、文清公墉及嵇氏、张氏皆以父子相继，此外无闻焉。记宋尤玘《万柳溪边旧话》载其家自文献辉、文简袤科名接武，尝筑圃西湖，度宗幸其堂，御笔题楹间一联云：“五世三登宰辅；弈朝累掌丝纶。”朝绅荣之。知盛事亦自古所仅见矣。
	殷彦来誉庆赠王渔洋一联云：“天下文章，莫大乎是；一时贤士，皆从其游。”其时亦惟渔洋足以当之。闻钱名世初游京师，除夕以联送渔洋云：“尚书天北斗：司寇鲁东家。”由是知名。后送权贵句云：“分陕旌旗周太保；从天钟鼓汉将军。”因之谪官。
	科第世家，以江南为盛。我朝溧阳史氏、昆山徐氏，两家祠堂长联，熟在人口，不但今世所稀，盖自古亦鲜遇矣。按：史氏联云：“祖孙父子，兄弟叔侄，四世翰苑蝉联，犹有舅甥翁婿；子午卯酉，辰戌丑未，八榜科名鼎盛，又逢己亥寅申。”考溧阳史氏，自康熙丁未，史鹤龄始入翰林；至壬戌，其子史夔继之；庚辰，其孙史贻直继之；乾隆乙丑，其侄孙史贻谟继之；己酉，其曾孙史弈簪继之。此外则其婿金坛于小谢，其甥于敏中，丹徒任兰枝，阳湖管干珍，并前后为翰林。世谓海内无第二家也。若次联所云，则史鹤龄为丁酉举人，丁未进士；史夔为辛酉举人，壬戌进士；史夔之弟史普为己卯举人，庚辰进士；史随为戊子举人，己丑进士；史贻直为己卯举人，庚辰进士；史贻谟为甲子举人，乙丑进士；其弟史贻简为癸卯举人，甲辰进士；又史鹤龄之曾孙史弈簪为己酉举人，戊辰进士；史光启为壬申举人；史应曜为丙午举人。八榜科名，彬彬可考。而合史光启之壬申计之，实为九榜。惟己亥寅三榜，尚阙有间。则末语“又逢己亥寅申”云云，亦尚须细考耳。
	昆山徐氏祠堂联云：“教子有遗经，诗书易春秋礼记；传家无别业，解会状榜眼探花。”按：徐健庵尚书乾学系顺治甲午拔贡，庚子举人，康熙庚戌探花；徐果亭阁学秉义系康熙己酉举人，癸丑会魁探花；徐立斋相国元文系顺治甲午经魁，己亥状元。并无解元会元榜眼。联语亦不过浑括言之。然三兄弟并登鼎甲，并列崇班，不可谓非难能可贵耳。至上联所云，语乃质实可风。健庵尚书，著有《读礼通考》；果亭阁学，著有《经学识馀》；立斋相国，著有《含经堂集》。而传是楼藏书之富，甲于寰区，教子遗经岂虚语载！
	徐健庵先生以大司寇谢病归，御书“光焰万丈”扁，以宠其行。时人赠联云：“万方玉帛朝东海；一点丹诚向北辰。”
	纪文达师曰：“先师介野园先生尝四主会试，四主乡试，其他杂试，殆不可缕数。尝有恩荣宴诗云：‘鹦鹉新班宴御园，摧颓老鹤也乘轩。龙津桥上黄金榜，四见门生作状元。’于文襄公赠以联云：‘天下文章同轨辙；门墙桃李半公卿。’可谓儒者之至荣矣。”
	溧阳史文靖公贻直七十寿辰，献联者充门，惟许刺史佩璜云：“三朝元老裴中令；百岁诗篇卫武公。”及袁简斋先生云：“南宫六一先生座；北面三千弟子行。”为公所许可。
	乾隆末，漳浦蔡文恭公予告归里，小住福州，所主者为余戚党家。时余方龆稚，尝从人于屏后窥视之。记得先资政公言，有一客赠联甚庄重切实，句云：“主恩前后三旋里；天语丁宁再入朝。”似是中朝达官所制。彼时但能述其语而已，不能举其名矣。
	乾隆六十年中，各直省奏报寿民寿妇，五世同堂，亲见七代八代者，屡见邸抄，然未有如长洲蒋氏之盛者。乾隆丙申春，内阁中书应焻之祖文源，年九十，配张氏，年八十九。翰林院编修元益之祖文涵，年八十九，配颜氏，年八十八。俱五世同堂，亲见八代。应焻、元益同日给假回籍祝寿，海内荣之。时徐雨峰巡抚士林制联称祝云：“登甲登科，七代儿孙绕膝；难兄难弟，九旬夫妇齐眉。”洵盛事也。
	尝见刘文清公为纪文达师书联云：“两登耆宴今犹健；五掌乌台古所无。”盖吾师自撰句也。梁山舟学士赠联云：“万卷编成群玉府；一生修到大罗天。”
	英煦斋师《恩福堂笔记》云：“先文庄公掌容台者十二年，与达香圃、纪晓岚、刘青垣三宗伯同事。余于嘉庆庚申追随三先生，亦列春官。迨癸酉重任时，乃铁冶亭、王春圃两先生为大宗伯，秀楚翘、胡西庚、汪瑟庵为少宗伯。铁出王门，胡、汪、秀三公及余前后皆出铁门。其时有春官六座六师生之谚，因制联留署，句云：‘典礼奉寅清，粉署重来，愧说箕裘延世业；同堂聚师弟，薪传递衍，始知桃李属春官。’”按：是年适为王春圃先生八十寿辰，合署称觞，属章钜为俪体序文，中有“官分两座，座中以座主为尊；宾列四门，门下之门生叠至”句。时春圃哲嗣莲甫先生亦继为少宗伯，每对同官亟诵之。
	《恩福堂笔记》又云：“曹文敏公文埴以右庶子视学江西，适曹文恪公家居，献一联曰：‘韩愈官为右庶子；庄周篇有大宗师。’彭文勤公视学浙江时，杭州守为邵公齐熊，公赠联曰：‘杭州太守湖山美；康节先生安乐窝。’皆可云典切。前辈于应酬文字，不苟如此。”
	梁文庄公诗正既相后，嵇文恭公赠联云：“秋圃黄花韩相国；春风红杏宋尚书。”台阁颂扬语，又何其妍丽也。
	山左刘文清公在相位，其太夫人九十寿辰，仁庙赐寿，备极恩荣，阮芸台先生撰联寄祝云：“帝祝期颐，卿士祝期颐，合三朝之门下，亦共祝期颐，海内九旬真寿母；夫为宰相，哲嗣为宰相，总百官之文孙，又将为宰相，江南八座太夫人。”盖其时文清以两江总督遥执相权，而信芳先生已官太宰也。此与崑山徐氏、溧阳史氏家祠中联，皆无第二家足以当之。
	直隶真定府试院后楼五楹，合祀关帝文昌，乾隆中，吴白华先生省钦视学，适奉召回京，代者即令弟稷堂先生，在真定交替时，白华先生撰一联云：“文武一龛如在上；弟兄同节此登高。”盖恰值重九日，可云巧合。
	庆蕉园宫保庆保为广东将军时，王省厓尚书鼎赠联云：“恩衍韦平，祖父子孙三宰相；家传忠孝，弟兄叔伯四将军。”巨制鸿题，足以称其家乘。
	扬州乔椿龄，字樗友，善易数，虽至友不轻为卜。诗文之格，唐以下不屑仿也。其弟子阮芸台先生已贵，未尝通一札，及先生视学山左，礼请衡文，乃往，卒于青州。尝榜其斋云：“四方名士皆知己；八座门生正少年。”
	英煦斋师六十寿辰，适近七夕，有呈寿联者，最著称人口，而忘却何人所作。句云：“四海仰双星，六秩衍大挠甲子；二难跻八座，九夫锡娲氏笙簧。”时公子奎耀、奎照，皆跻贰卿，内府锡乐部为寿云。
	阮芸台先生五十岁时，在漕帅任。衍圣公孔冶山先生赠以寿联云：“鼎甲连科，皆属公门桃李下；淮扬列郡，更开军府梓桑间。”盖先生扬州人，正漕帅辖下也。
	阮芸台先生于道光十八年以大学士引年予告，返居广陵里第。濒行，奉恩谕，有怡志林泉之语，举朝羡之。潘芝轩相国赠联云：“四海具瞻，尊为山斗；同朝钦羡，望若神仙。”
	吴兴沈坳堂世枫由湖北方伯告归，其子希人学士官内阁，亦请假归省。有同人以联赠行云：“鹤鸣在阴其子和；鸿飞遵渚我公归。”
	朱建三生于七月七日，所居之里名百花巷，李笠翁寿以联云；“七夕是生辰，喜功名事业从心，处处带来天上巧；百花为寿域，羡玉树芝兰绕膝，人人占却眼前春。”
	笠翁五十岁生男，自题楹联志喜云：“一生好事无双日；百岁闲身得半时。”
	康熙间，有某相国家擅园林之胜，相国亦雅有文望。李笠翁赠之联云：“朝罢独行春，踏去不知三径远；公余时读史，坐来便觉五云多。”
	李笠翁赠李坦庵相国联云：“名世天生五百年，为福黎民，特使早居黄阁上；元老人称二十载，宜增华发，谁知正在黑头时。”盖相国年未及三旬，即登揆席也。
	李笠翁有寿方太夫人七十联，自为之序云：“夫人为何芝岳相国之女，方坦庵宫詹之配，楼冈学士、邵村侍御与三孰四世五孝廉，暨谦六任子之母。茹斋奉佛，兼礼列仙。”句云：“出宰相之门，入宫詹之室，居学士侍御孝廉胄子之堂，足不履民家户阂者，七十年于此；继麻姑之迹，追王母之踨，证如来观音文殊普贤之果，口偏食人间烟火者，八千岁犹然。”
	又寿陈太夫人八十联，自为之序云：“此蕉鹿先生之母也，时昼锦归来，专为称觞一事。太夫人七十时，令子犹为外吏，今则内擢司农矣。句云：‘逾古稀又十年，喜当时令子高迁，几度锦衣归阀阅；去期颐尚廿载，看后兹文孙继起，满堂牙笏颂冈陵。’”
	梁文庄公乞假养亲，赐“莱衣昼永”四字扁额，又赐诗云：“翻祝还朝晚，卿家庆更深。”夫语肫挚如此，可谓备极恩荣。嵇文恭公赠联云：“花宴琼林，温仲舒由大魁秉政；堂开昼锦，王文献以宰相养亲。”亦庄丽得体。
	无锡邹小山宗伯一桂有门生某，弟兄皆词林，二子并登甲科，而其母则以侧室受封者也。七十诞辰，求公撰寿言，公令诸门生拟之，俱不称意。盖不难于颂扬，而难于得尊者之口气也。公乃自撰联句云：“有子有孙，都成名进士；多福多寿，是谓太夫人。”于是执笔者咸叹服。又张船山太守问陶为吴谷人先生锡麟之太夫人撰寿联云：“惟善人现寿者相；有令子为天下师。”亦质朴有味。时先生方为国子祭酒也。
	《随园诗话补遗》云：“乾隆庚寅，余在杭州，访蒋苕生太史，闻寓湖州太守张公处，即具名纸往投。蒋未见，乃先有一峨冠者拱出，心知是太守，素无交，而其意甚亲，未免愕然。太守笑曰：‘先生不识我耶？我早识先生，并识先生之夫人貌作何状，令姊貌作何状。’历历如绘。余益惊问故，太守曰：‘当年公作翰林，住前门外横街。我年九岁，与公陆氏二甥同在蒙馆读书，每放学后，嬉游公家。公姊及夫人梳头，常在旁，手进梳篦，公过，犹呼饼饵啖我。公竟忘耶？’余谢曰：‘事实未忘，不料昔日圣童，今为公祖也。惜二甥早亡矣。相与唏歔者久之。从此遂别。更二十年，太守之子惠堂孝廉来权知溧水。又是余改官江南第一次捧檄之所，重重春梦，思之怃然。其前事迹，已作古诗一首赠蒋，梓入集中矣。今年衰不能再赘，乃作一联留惠堂厅事，云：‘后我卌年，同为此地亲民宰；通家两代，曾见而翁上学时。’盖实叙平生佳话，非敢挟长也。”
	梁山舟学士，于嘉庆十六年冬患发疽，危笃中见有人持楹帖入，其句云：“万里烟云开瘴户；一天风雨护神炉。”病遂愈，因自号新吾长翁。后九十诞辰，夫妇齐眉清健。张岐山问莱赠寿联云：“人近百年犹赤子；天留二老看元孙。”时人称其工切。
	梁山舟学士最工为寿联，得之者无不乐其雅切。如寿吴太夫人八十云：“八座起居，令子宫袍慈母线；重闱燕喜，南阳仙菊北堂萱。”自注：“令子方开藩河南，故用南阳菊事。”又寿嵇文恭公八十云：“螭坳旧齿符天寿；雁塔新题冠佛名。”时公以万寿年生日，重宴琼林也。又寿王述庵侍郎昶八十云：“盾鼻弓衣，行世文章皆事业；屏风团扇，还山官府即神仙。”又寿许小范六十云：“甲子从头开上寿；神仙自古有曾孙。”时许已有曾孙也。又寿赵次乾云：“东方先生善谐谑；南极老人应寿昌。”又寿汪西灏沆云：“国门旧价千金重；乡社新图九老尊。”又寿博罗苏明府云：“会翻李委南飞曲；曾领朱明大洞天。”又寿博罗成明府云：“鼓琴自擅寰中手；飞舄来看海上山。”又寿姚宗伯是年与千叟宴者云：“履舄殿庭千叟上；台光角亢两星间。”又寿陕西何中丞未及年而与千叟宴者云：“家传玉节仍分陕；天赐琼筵预杖期。”又寿袁简斋先生云：“藏山事业三干牍；住世神明五百年。”又寿直隶梁制军云：“旌麾畿甸尊宗衮；杖履耆英寿国桢。”又寿闵中丞奉使本籍谳狱者云：“玉节承天南斗静；锦衣行昼使星明。”又寿尹文端之子为福州将军者云：“龙门世泽华跗盛；鲸海威名草木知。”
	广东冯潜斋成修幼牧牛，梦有持扇为障日者，扇上有“贵州学政”四字，因奋志读书。年三十四，始游庠；逾年登贤书，联捷成进士，由庶常改部曹，典蜀试，又典闽试；嗣督学贵州，旋罢归。好论文，有冯八股之目。年九十余，始卒。乾隆壬寅八秩，与夫人同庚，康健无恙。届结褵周甲之期，亲友门生，骈集称庆，重行花烛交拜之礼。自署门联云：“子未必肖，孙未必贤，屡忝科名，只为老年娱晚景；夫岂能刚，妻岂能顺，重谐花烛，幸邀天眷锡遐龄。”至乾隆壬子，重赴鹿鸣，洵美谈也。
	赵瓯北先生早赋归田，不与外事，惟以著作自娱。刘石庵先生手书赠联云：“务观万篇，半皆归里作；启期三乐，同是达生言。”赵得之甚喜。
	颜鲁舆伯焘巡抚滇南，署堂联云：“彩云见处，先后六十年中，三世建牙，宜何如效涓埃以肯堂构；湛露承来，纵横八千里外，百蛮稽首，所愿与兴礼让而广农桑。”王霞九观察赠芳云：“出语公自纪实，殆黔国公后所仅见者。”
	庐陵刘古庵上舍宗辉买舟滕王阁，为舟子书联云：“有客临舟怀帝子；何人下榻学陈公。”时商丘陈望之为江西巡抚，见之笑曰：“奇士也。”命延之入，且曰：“为君下榻矣。”一联之遇合亦奇。
	陶云汀宫保，开府大江南北者，十有余年，名位兼隆，吏民翕服。潘功甫舍人有祝五旬寿联云：“能文翰林，能言御史，能任封疆赞翊圣化，有真经济才，公论出朝士口；为国筹运，为民兴利，为我乡里表彰贤达，得大光明寿，妙法现宰官身。”又齐梅麓太守祝六旬联云：“八州都督，五柳先生，经济文章，千古心传家学远；六甲初周，一阳来复，富贵寿考，百年身受国恩长。”盖宫保诞辰在黄钟之月也。文程春海侍郎寄赠一联云：“海涵地负之才，文章博辨，议论雄伟；春温秋肃之政，动用县解，静专直方。”合诸名流之语观之，其人之生平可定矣。
	歙县曹文正公由户部侍郎晋工部尚书时，其门下士徐访岩廉访宝森赠联云：“再世宫衔，太保少保；两朝宸眷，司徒司空。”
挽词
	《秋雨庵随笔》云：挽联不知起于何时，古则但有挽词，即或有脍炙人口二句者，亦其项腹联耳。惟《石林燕语》载：“韩康公得解过省殿试，皆第三人，后为相四迁，皆在熙宁中。苏子容挽之云：‘三登庆历三人第；四入熙宁四辅中。’”此则的是挽联之体耳。
	《恩福堂笔记》云：纪文达师挽朱笥河先生一联云：“学术各门庭，与子平生无唱和；交情同骨肉，俾予后死独伤悲。”二公所学，具见于此，而语尤真挚。且非笥河先生不能当斯语，非文达师亦不敢作斯语也。
	《恩福堂笔记》又云：乾隆戊戌，余随侍先文庄公赴闽抚任，道出杭州。值先文庄公六十寿辰，中丞学使分日为贺。此余得瞻彭文勤公之始也。迨余入词垣，适公为大教习，勖余曰：“向读之经书，不可抛荒；已读之诗文，仍未足用。应将《文选》及《唐宋诗醇》、《文醇》尽卷熟读，可为好翰林矣。”余因是加励。迨嘉庆壬戌，遂与公同掌院事。一日，公告余曰：“内子昨问‘新院长为谁？’答曰：‘乃曩在杭州汝亦见过甫八岁之英世兄也。’”二老同深嗟叹。故癸亥公捐馆时，余哭之痛，献联云：“榕峤奉行舆，道出临安，绛帐抠衣才八岁；蓬山陪末座，职犹弟子，玉堂撰杖忽千秋。”盖纪实也。
	纪文达师挽刘文正公统勋联云：“岱色苍茫众山小；天容惨淡大星沉。”句奇语重，非文正公不足以当之。
	成亲王挽福文襄郡王福康安联云：“大名诸葛身先死；异姓汾阳帝不疑。”我朝以异姓封王者，如定南王孔有德、义王孙可望、靖南王耿继茂、袭义王孙征淳、平南亲王尚可喜、海澄公赠王爵黄芳度，皆在国初年间。雍正、乾隆以来，惟福文襄一人而已。
	福郡王甍于湖南军营，时苗疆所在建祠。纪文达师撰联云：“汾阳王名位相同，功业常新，万里有将军壁垒；忠武侯经纶未尽，英灵如在，百蛮拜远相祠堂。”
	彭春农曰：“先文勤公，出董文恪公邦达之门。嘉庆丁巳，文恭公诰丁太夫人忧，高庙遣官奠酒，加赏陀罗经被。文勤公挽联云：‘心怆老门生，执馈缝衣怜雪立；恩醲贤宰相，醊卮经被报春晖。’时纪文达师亦文恪门生，挽联亦以‘老门生’与‘贤宰相’作对。归语其孙芗林曰：‘惟我两人，所见略同也。’”
	董文恪公之夫人没于京师，时文恭公已登揆席。文达师作挽联云：“富春江万古青山，阡表长留，慈训能成贤宰相；听雨堂九年绛帐，食单亲检，旧恩最感老门生。”《桃符缀语》载此联，以为陶太史撰，盖误。
	纪文达师因诵某诗云：“浮沉宦海如鸥鸟，生死书丛似蠹鱼。”戏谓此二句可作我他年挽联。刘文清公云：“此惟陆耳山副宪足以当之。”未几而陆讣至，盖方被命赴沈阳覆校四库书，以天气骤寒，裘衣未到，冻僵于旅寓中也。时以为语讖。
	纪文达师挽彭文勤公联云：“包罗海岳之才，久矣韩文能立制；绘画乾坤之手，惜哉尧典未终篇。”盖文勤方专司高庙实录藁本，未能竣事而甍也。
	沈归愚尚书德潜挽桑弢甫调元云：“文星酒星书星，在天不灭；金管银管斑管，其人可传。”
	毕秋帆自营生圹于邓尉山，并自作挽联云：“读书经世即真儒，遑问他一席名山，千秋竹简；学佛成仙皆幻相，终输我五湖明月，万树梅花。”
	昌平陈紫澜宫詹浩与钱唐陈句山太仆兆仑并负重名，时有南北二陈之目。宫詹有挽吴湛山中丞士功联云：“使节转闽疆，旧雨追思，鄂渚兰言如昨梦；耆英推洛社，生刍遥奠，谢庭玉树总层霄。”中丞为香亭侍郎之父，曾抚吾闽，与宫詹为挚好。此联凄婉动人，写作双美。侍郎为裁截成卷，遍征同人题识，新建曹文恪公、仁和胡文恪公、富阳董文恭公及吴白华、褚筠
心廷璋、陆费丹叔墀、谢蕴山启昆诸公，皆有跋。以一联而集成巨观，蔚为墨宝，宜中丞之孙红生舍人葆晋珍秘若球璧矣。
	梁山舟学士所撰挽联征多，兹择其尤著者录之。挽梁文定公国治云：“天北掩台垣，闻说槐音中夜断；江东失宗衮，心伤荆树一时摧。”时其弟冲泉亦没也。挽其姑夫张藻川侍郎云：“朝无谏草，家有赐书，卅载清声光简册；公应骑箕，我悲陟岵，一时血泪洒葭莩。”挽蓝素亭河督云：“帝畀以河，三策勤劳著淮北；臣心似水，四知风节媲关西。”挽钱竹汀宫詹云：“名在千秋，服郑说经刘杜史；神归一夕，仙人骨相宰官身。”
	钱箨石先生载以上书房侍郎致仕，山舟学士挽以联云：“青宫授几，洛社图形，官府神仙皆慧业；达尊备三，绝艺擅四，儒林文苑并传人。”自注云：“昔人以文与可‘骚、书、诗、画’为四绝也。”
	山舟学士之妹夫汤昼人，辛未庶常，未及散馆而没，年仅四十。生母犹在堂，学士挽以联云：“四十年生有自来，身到蓬瀛天遽召；三千里没而犹视，心伤桑梓母何依。”又挽其师庄云樵云；“孝思尽宦海家园，荣亲养亲，一笑生天证佛果；道望齐太山梁木，吾仰吾放，几人入座哭春风。”又挽陶篁村云：“万里儿啼，此日愁攀贤令辙；卅年老泪，隔江空盼少微星。”时篁村之子方宦黔中也。挽其兄春淙云：“一品承恩，魂魄长依华屋；九重念旧，馨香宜彻幽泉。”挽明中和尚云：“画里传衣，夙契偶同永长老；山中献盖，前尘谁证衲禅师。”自注云：“余画过去僧像，师为补衲。又师与先人同入诗社。”挽佛裔和尚云：“竹萎蕉枯，此日是师真面目；焚香洒水，当年惟我旧朋俦。”自注：“次句指恒公寂时事。”
	山舟学士挽孔谷园继涑联云：“临去诗成，写照髯仙，明月清风人已远；平生墨妙，瓣香冰叟，虹楼瀛海世争传。”自注：“谷园没之前数日，有题苏尺牍诗，‘明月清风’即诗中语。天瓶居士张文敏公为谷园妇翁。玉虹楼，谷园斋名。《瀛海仙班帖》，天瓶书也。”
	邱南屏侍郎树棠以事降调，未补官而卒，时辛卯上元日也。是日值月食，彭春农以联挽之云：“大云暂作闲云，风规自在；元夜顿成长夜，月魄同亏。”
	陈荔峰侍郎为内阁学士，阅二十年，始擢少宗伯。旋摄少宰少农，骎骎乎大用矣。以病乞假调理，已就痊愈。是日，宴客至中夜，众宾甫退，始就寝。不逾时，起坐，咯血数口而没。彭春农挽联云：“撒手了无难，夜宴方阑归碧落；伤心将大用，夕阳虽好近黄昏。”
	平湖吴台卿显德，松圃协揆之犹子，山舟学士之甥也。幼聪敏，年十六受知于朱文正师，补博士弟子员，才藻冠时，谓取青紫如拾芥矣。乃十上乡闱，未离席帽，郁郁不得志，遂遁而学仙，日从事乩鸾，叩长生之术。年未四十，以瘵卒。太夫人犹在堂也。学士挽联云：“天道何知，不许阿奶留李贺；神仙安在，翻教老泪哭羊昙。”读之令人酸鼻。
	山舟学士与其德配汪恭人俱登大年。恭人长学士一岁，先学士二年卒。学士挽联云：“一百年弹指光阴，天胡靳此；九十载齐眉夫妇，我独何堪。”逾二年，学士始卒，年九十三。没前数日，手书讣稿，遗命“不治丧，不刻行状”。同里众绅士挽联云：“朵殿奉丝纶，四百纸述事记言，史馆犹传大手笔；明湖思俎豆，九十载清风俭德，邦人长想古衣冠。”
	鲍觉生先生桂星才气冠时，徒以傲兀凌人，为世所嫉。临终自撰挽联云：“功名事业文章，他生末卜；嬉笑悲歌怒骂，到此皆休。”遗命悬于灵几之前，则仍是本色语也。
	浙中苏子斋绎由翰林改官侍御，以公过镌级，捐复刑部副郎，转正郎，出守山西朔平，以忧归。起复，守山东青州，卒于官。有素交官于广东者，闻其讣痛之，寄联挽之云：“誉美西清，望重西台，又威肃西曹，出治懋勋猷，两省春风思太守；耗传东浙，心伤东鲁，奈身羇东粤，招魂长叹息，一江秋水哭先生。”
	徐秋崖孝廉廷烺于会试场中得病，十四日而没于邸舍。时令嗣访斋亦以会试随侍京寓。封翁来若先生年八十，犹在堂也。梁小槎比部挽以联云：“十四日病莫能兴，幸乔梓相依，屡纩尚能亲含玉；三千里没而犹视，痛桑榆垂暮，倚闾犹自盼泥金。”
	道光乙酉，德清徐倪氏之案，自巡抚以至典史，一城之官，尽挂吏议。王小华廉访惟询以急欲平反此案，遂至自裁。蔡生甫学士之定挽以联云：“刚毅木讷近仁，生原无忝；聪明正直而一，没则为神。”颇肖其为人。然以三品大员为此无名之死，论者惜之。
	许周生驾部宗彦病中语人云：“夜来曾作诗，记得二句，颇切近状。句云：‘厌闻家事常如客，爱看名山悔不僧。’今翻《鉴止水斋集》，无此二句。盖偶得句而未成篇也。驾部没前三日自撰挽联云：“月白风清其有意；斗量车载已无名。”可谓了然于去来者矣。
	《秋坪新语》载：“纪文达公长子汝佶，中乾隆乙酉孝廉。卒时，公甚为之神伤。语客曰：‘今乃知因果之说，或亦有之。’”盖孝廉病绝而苏者屡矣。忽一日，闻其声宛山西人也，问故，曰：‘某来索逋，兹已偿清，仍欠若干，可亟焚楮镪如数，当去。’家人辈如言焚之，遂瞑。方环哭间，又苏，张目曰：‘所乘马后足颠蹶，弗良于行，可易一匹，则乘之去矣。’众茫然。公之三女哭告曰：‘诚有之，兄气绝时，所焚马，吾见其后足纸损，或即其故欤？’因别制一具焚之，乃不复苏。公于灵帷书一挽联云：‘生来富贵人家，却怪怪奇奇，只落得终身贫贱；赖有聪明根器，愿生生世世，莫造此各种因缘。’盖孝廉素性挥霍，钱刀到手辄尽；又缘事被褫，公以其过不检摄，禁弗使出。日给资用，无少溢。孝廉深苦其拘，罄所有付之质库。卒之日盖不余一物云。”
	纪文达师与龚匏伯先生禔身同校四库书，最相契。后先生以军机章京观察滇南，终于位。师寄挽联云：“地接西清，最难忘枢密院旁，公余茶话；恩深南徼，惜空留昆明池畔，去后棠阴。”
	彭文勤公挽钟碧溪大令联云：“匪特茑萝亲，髫同笔研相将老；空怀松菊志，家少田园竟不归。”
	粤东张仪坡庶常翱恃才放荡，未及三十，即以酒色殒其生。其师花晓亭方伯杰甚恸之，挽以联云：“与人何尤，可怜白发双亲，养子聪明成不幸；自古有死，太息青云一瞬，如君摇落更堪悲。”
	余抚桂林，延吕月沧郡丞主秀峰书院讲席，士论翕服。余常就咨地方利弊，兼以政暇谈艺，皆获益良多。惜其骤归道山。继主讲者为黄春亭邑侯暄，亦佳士，有挽吕联云：“德合荀君，久以范模孚梓里；文追白傅，岂惟政事在杭州。”为时所称。余既为撰墓志，亦挽以联云：“三管失斯人，癸水辰山都暗淡；千秋存定论，乡贤名宦伫馨香。”盖月沧品学俱优，曾官两浙，有循声，尤长治狱也。时合省之士大夫以请祀乡贤祠环吁，余已为拟定疏稿，适同官有违言，遂阁不行，亦可叹矣。
	卢厚山宫师尝总督两广、两湖，巡抚江南、山西，观察广东、山东、湖南。又于丁忧伏处时，奉特旨起家，管西域军需局，驻扎肃州。凯撤后遂巡抚陕西。其没也，由宫保晋宫师，加轻车都尉世职，谥敏肃。余甲寅同年中，勋名之盛，未有如公者也。裕鲁山廉访裕谦寄联挽之云：“旷典迈千秋，带砺台衡，天锡殊纶荣卫霍；仁恩周十省，韬钤黼黻，人从华屋仰皋夔。”
	刘星槎司马台斗，宝应名进士也。由水部通守乌镇，以督运终于官。舒白香哭以联云：“学究天人，只曾博文章一第；才堪公辅，仅试官丞倅三年。”
	同年李服斋廉访文耕，云南人，由山左县令起家，清节循声，上达宸聪。不数年，遂秉臬齐鲁，移官黔中，以老病引退，终于家。余壬戌同榜中，不乏俊异之才，而言坊行表，必推公为巨擘。询之滇人士，亦无间言。王孚远方伯挽以联云：“道学风高，望推南诏；循良绩著，念切东人。”方伯山左人，故抒其去思如此。
	四川李墨庄太史鼎元客死扬州，贫无以敛。吴山尊挽以联云：“百金囊尽扬州死；万里魂归蜀道难。”
	郑云轩孝廉天衢，与余同肄业鳌峰书院，复同举甲寅恩榜，实余之妻叔外舅，郑苏年师之弟也。甫逾四十而没，时节母廖太孺人尚在堂。师哭以联云：“缘尽先离，伤心卌载荆枝，漫说来生还有约；事多未了，回首七旬萱荫，敢言已死便无知。”一字一泪，情深于文矣。
	徐两松中丞嗣曾抚闽，有惠政。其培植鳌峰书院士子，尤系去思。闻其易箦前数日，自撰挽联云：“仗我佛慈悲指示，方悟得无我无人；做吾儒切实工夫，巴结到而今而后。”可谓来去分明矣。
	萨檀河邑侯玉衡雄于文，尤工诗，皆不屑拾人牙慧。尝为一县令之母挽联云：“民是贾儿，甘棠歌众母母；官真佛子，妙莲现法身身。”可云别致。余尝借以应一达官之求，遽遭齿冷而置之。
	纪文达师于乾隆癸未甲申间督闽学，时余家自先大父及先严，暨诸伯父、叔父，皆及门受业。师访知余家自前明以来，十五代秀才相继不断，特书“书香世业”一扁为赠。先资政公因制堂联云：“近承十五叶囊箱，阐发金书玉字；遥印千乘侯矩矱，优游圣域贤关。”千乘侯，为圣门七十二贤叔鱼公鳣封号，实吾家远祖也。余于嘉庆壬戌成进士，适又出文达师之门。一门三代，皆为门生，皆登词馆，师每对人举为美谈。是秋闻先资政公之讣，设位于京邸，师亲来拜奠，并手制挽联云：“十五传兰玉相承，授砚三看入芸馆；六千里泥金甫报，抚楹一笑返蓉城。”
	道光乙未入都，以所撰《枢垣纪略》质之长懋亭公相龄。公阅之甚喜，为辨析疑滞数事，且为述乾隆年间枢直旧闻，娓娓不倦。盖是时军机老辈，无有在公之前者。丙申再入都，见公益矍铄，坚坐久谈，有后生所不逮者。因叩公调摄之方，公笑曰：“十年前有星士相我，将来名位，可及阿文成，惟年寿少逊耳。文成年八十一，今我已七十九，虽矍铄又可恃乎？”余以他语解之，而公果于次年元旦告终。闻除夕向家人查询歙县曹文正公终于何日，众对曰：“正月二日。”公曰：“我不可居其后。”逾日遂逝。故徐星伯松挽联云：“易箦预知时，一日期先曹太傅；盖棺先定论，千秋名并阿文成。”时余在桂林，接公讣书，亦寄联挽之云：“出将入相垂五十年，功比汾阳，寿同潞国；扫穴犁庭越三万里，昔追定远，今媲章佳。”亦纪实也。
	彭春晨曰：“曹文正公，自胜衣即受业于先文勤公。故与宾从谈时，辄举文勤公诗文言行，以示后进。诸君皆以为闻所未闻。公之没也，赐谥之旨，专举睢州汤公、大兴朱公作配。予挽公联句云：‘帝眷老成人，直追溯昭代前贤，当之克配；师承先大父，从此问昔年遗事，知者其谁。’上联举国恩之大，下联述私交之密也。”
	彭文勤公有女，许字同里曹文恪公之子。曹氏子殇时，女年甫十龄，即矢志守贞。生平究心经传，不似闺秀之仅以诗文表著者。文勤公病笃，曾刲股以进，故奉仁庙特旨旌奖，诚异数也。未几遂没。刘金门先生挽联云：“名父名翁名女士；大贞大孝大完人。”
	余秋室学士集悼亡联云：“济艰辛，尝险阻，贫家妇信难为，痛今朝镜破钗分，欲图梦影重圆，除异世再同青玉案；习荆布，厌绮罗，半生俭应可法，奈尘海飙驰电掣，赢得褶痕如旧，到秋宵怕检缕金箱。”哀怨缠绵，不愧才人之笔。
	黄蕉卿巽，钱唐梁绍壬之室，随梁入粤，间关度岭，未及半年而没。梁挽以联云：“四千里累尔远来，父在家，母在殡，翁姑在堂，属纩定知难瞑目；廿三年弃余永诀，拜无儿，哭无女，继承无侄，盖棺未免太伤心。”蕉卿有《听月楼诗》，不减慧业文人，宜绍壬之有馀痛也。
	靖安天香居士舒梦兰，字白香，负才名，其配李湘弦亦婉慧，有才子佳人之目。李以中秋夜化去，白香悼伤甚至，所作《秋心集》中有《挽辞录》一篇，称堂中挽联，以龚西原太守为最。句云：“仙去何之，烧鼎白云栖断壑；神伤已甚，著书黄叶冷空山。”真才子笔也。又载陈果堂联云：“千佛礼鸠摩，名士案头赓昧旦；五更惊蜕羽，天香馆畔咽秋风。”胡果泉中丞联云：“蟾镜掩清辉，叹当年玉宇琼楼，难觅灵丸延寿药；鹿车随大隐，知此后故奁遗挂，重哦寒夜悼亡诗。”刘星槎司马联云：“家有诗仙，惜到处名山，未能偕隐；身常礼佛，觉往生净域，确有明征。”吴兰雪中翰联云：“奔月访姮娥，忍令天香虚旧馆；持花归净土，徒烦松雪礼中峰。”汪巽泉学士联云：“仙娥明月是前身，想归真翠水丹林，桂蕊灵香同郁烈；名士秋风添别恨，漫寄意绳床经案，虫丝落叶共凄清。”皆名笔也。
	韩芸舫中丞克均巡抚吾闽，其夫人以四月八日卒于官廨。僚属公挽多颂扬语，先生俱不惬意。惟孙平叔督部一联云：“解脱拈花刚佛日；证明因果在仙霞。”韩见而叹曰：“毕竟名士，吐属与众不同。”
	余由苏藩引疾假归，后一年，即遭亡室郑夫人之痛。百事俱废，不但悼亡诗不能成一字，并挽联亦无之。惟手书“影徂心在”四字于灵帷而已。忆程春海侍郎寄联云：“淑德称女师，孝著郑经，礼修梁案；令名相夫子，泽流三党，絮被万家。”语特矜重，足令泉壤生辉。又林少穆抚部寄联云：“相夫垂四十载辛勤，出处同心，昼锦归来犹并辔；济世具万千缗功德，炽昌启后，夜台化去合生天。”则隐括余行状语也。又门人祝秋台侍读春熙长联云：“千里蒪羹，方偕归隐，三间茆屋，幸免赁舂，卅八载鸿案相庄，痛半世钗荆，彤史遽亡贤德曜；鉴鞶才思，葭末心钦，书带家声，兰猷耳熟，廿六年鲤庭陪侍，对后堂丝竹，绛帷望断老彭宣。”亦纪实之词，尚非挽联俗套。
	陶云汀官保，由徽抚苏抚晋督两江，前后将二十年，以劳瘁终于金陵。赐谥“文毅”，入祀贤良祠。余壬戌同年中，勋名之盛，未有如公者也。卓海帆尚书秉恬哭以联云：“天下大事公可属；江南遗爱民不忘。”京中同人皆以为切当。余亦寄联挽之云:“尹文端厚泽深仁，重见江乡说遗爱；陈恪勤精心果力，方知楚产信多才。”盖宫保状貌雄伟，方口丰髯，酷似其乡陈恪勤公。余藩吴日，因修陈公祠，拜像而知之。曾纪以诗云：“省识须眉如有悟，始知从古楚才优。”宫保闻之，亦颇自喜。此联犹前诗意也。
	朱咏斋太宰士彦，亦余壬戌同年，一生以朴诚为上所倚任。其直上书房时，尤以严气正性自持，齗齗辨论之声，达于中外。上在乾清宫时每遥识之。比年奉命谳狱，周历各省，不敢告劳。甫还朝，未久即卒。赐谥“文定”，加宫保衔，可谓备极哀荣矣。余寄联挽之云：“师范重三天，謦欬声犹留殿陛；皇华周四国，朴诚望早式班联。”无溢美也。
	陈芝楣中丞銮由鼎甲翰林，出为江南郡守，初权江宁府，补授松江府，旋调苏州府，取白香山诗句，镌一小印曰“自出承明三领郡”。余藩吴时，芝楣适守苏州，文采风华，倾其流辈。以于余有推荐之谊，执弟子礼甚恭。逾年，即擢监司都转，陈臬开藩，遂被开府豫章之命。旋移吴中，权江督，兼河督。近科词臣名场之快利，未有如公者也。闻其擢浙臬时，初觐京师，引对甚称旨，有此后前程不可限量之褒，乃向用方殷，而修文遽召，年实限之，谓之何哉。余以联寄挽之云：“仪表称科名，帝许云程难限量；文章兼政事，我惭风义托渊源。”
	哀挽通用之联，亦有佳者。如悼亡云：“春江桃叶莺啼湿；夜雨梅花蝶梦寒。”“宝瑟无声弦柱绝；瑶台有月镜奁空。”“穗帷忍痛安仁句；椎髺难忘德曜风。”戚友云：“气数不言仁者寿；性情犹见古之愚。”“诔文作自先生妇；遗稿归于后死朋。”“兰亭少长悲陈迹；玉局风光叹化身。”“素车有客奔元伯；绝调无人继广陵。”“云深竹径樽犹在；雪压芝田梦不回。“文章卓荦生无敌；风骨精灵没有神白傅句。”“事业已归前辈录；典型留与后人看坡公句。”“称觞尚忆登堂事；挂剑难为过墓情。”“十载名场成劲敌；九重泉路尽交期。”达官云：“岘山碑堕羊公泪；浚县图留陆子型。”处士云：“桃花流水杳然去，明月清风何处游。”“上界由来足官府；西风何处哭文章。”“墨云香冷来禽馆；薤露寒生赋鵩文。”“不作风波于世上；别有天地非人间。”又八字云：“未弭前思，顿作永别；追寻笑绪，皆为悲端。”“一代传人，郑虔三绝；十年循吏，杨震四知。”又十二字云：“象应少微星，彩落萧辰悲夜月；名传耆旧传，芳流梓里忆春风。”“小别遽招魂，始信忧劳能损寿；高堂久忘世，那堪迟暮转摧心。”叔挽侄云：“别室具铜盘，期尔从容光素业；中庭摧玉树，愁余迟暮哭穷途。”兄挽弟云：“同气遽分途，原隰秋风魂不返；异时谁共被，池塘春草梦难通。”兄挽妹云：“劲节励冰霜，定卜泷冈终有表；衰年鲜兄弟，可堪雷岸更无书。”甥挽舅云：“有泪洒州门，千古白眉增太息；无才成宅相，廿年青眼益酸辛。”婿挽翁云：“浮白自惭苏子美；垂青空忆李文公。”弟挽师云；“问字感当年，重谒元亭空洒泪；传经珍此地，载瞻绛帐暗摧心。”
	曹荠原宫保文埴于乾隆末乞养里居，殁于嘉庆三年。彭文勤师挽联云：“人爵贵，天爵更尊，解组学乌巢反哺；帝星升，臣星先陨，骑箕为龙驭前驱。”
	富阳董文恭公身为太平宰相三十年，曾两次画像紫光阁，勋名之盛，一时罕有伦比；而身后清况，乃似寒门。潘芸阁学士锡恩有挽联云：“珠玉自天题，计两番紫阁图形，早有丹青传相业；楼台无地起，综卅载黄扉翊化，惟将清白表臣心。”
集句集字附
	汉碑句皆质重，蔚然古香。余斋所藏颇多，因偶集为楹联云：“兰石之姿，清少之行；鲁峻珪璋其质，芳丽其华。”熹平残碑“蹈规履信，立德隆礼；范式根道核艺，抱淑守真。”景君“佐时理物，天与厥福；夏承、韩敕含和履仁，帝赖其勋。”夏承、孔宙“德惠旁流，鬯芳远布；刘熊雅度宏绰，广学甄微。”鲁峻“敦诗悦礼，藐然高厉，耿勋、鲁峻琢质绣章，耀此声香。”校官、衡方“绍圣作儒，贡登王室；孔寅钩河摘洛，象与天谟。”史晨“学为儒宗，行为士表；鲁峻冠乎群彦，简乎圣心。”郑固“声无细闻，虽远犹近；张迁劳而不伐，有实若虚。”孔彪“纯和之德，仁义之操；鲁峻孝弟于家，忠謇于朝。”衡方“含和履仁，天与厥福；见上发号施宪，民说无疆。”孔彪、华山“含和履仁见上，永享年寿孔宙；应期作弼，入参文昌。”食颉、韩敕“下民康济，顺如流水；尹宙、孔彪群公宪章，穆若清风。”衡方、鲁峻“温然而恭，慨然而义；娄寿忠以自勖，清以自修。”郑固
	近人集句楹帖，有可喜者。五言云：“山公惜美景，小谢有新诗。”独孤及、李嘉祐“即事已可悦；赏心还自怡。”杜甫、刘方平“脚著谢公屐；身披莱子衣。”李白、岑参“名香播兰蕙；妙墨挥岩泉。”岑参、张九龄“江山助磅礴；文物照光辉。”陆坚、许景光“深情托瑶瑟；逸兴横素襟。”贾至、李白“阅古宗文举；临风怀谢公。”卢纶、李白“跌宕孔文举；风流贺季真。”储光羲、李白“谁将佳句并；真与古人齐。”杨巨源、李白“雅琴飞白雪；逸翰怀青霄。”杜正伦、高适“智勇冠当代；卓荦观群书。”卢湛、左思“结交指松柏，述作凌江山。”孟浩然、李白“朗抱开晓月；高文激颓波。”孟郊、韦应物“学业醇儒富；文章大雅存。”杜甫、韩愈“积照涵德镜；素怀寄清琴。”孟郊、权德舆“鹏鹗励羽翼；龙鸾炳文章。”储光羲、李白“草木含清色；岩廊挹大犹。”储光羲、高适“知音在霄汉；高步蹑华嵩。”郎士元、孟浩然“江山澄气象；冰雪净聪明。”高适、杜甫“汲古得修绠；开怀畅远襟。”韩愈、褚亮“文章辉五色；心迹喜双清。”李白、杜甫“端居喜良友；独立占古风。”韦应物、孟郊“披云炼琼液；坐月观宝书。”李群玉、李白“声华满冰雪；节操方松筠。”高适、储光羲“酒香留客住；诗好带风吟。”白居易、姚合“名香播兰惠；雕藻迈琼琚。”岑参、褚遂良“蕴真惬所遇；振藻若有神。”杜甫、储光羲“溪静云生石；窗虚日弄纱。”姚合、李商隐“心同孤鹤静；节效古松贞。”吕渭、沈佺期“名香泛窗户；达岫对壶觞。”许浑、钱起“墨研清露月；琴响碧天秋。”李侗；许浑“地迥云偏白；亭香草木凡。”高适、张祐“接垣分竹径；微路入花源。”张说、储光羲“美花多映竹；乔木自成林。”杜甫、孟浩然“丘壑趣如此；鸾鹤心悠然。”钱起、李白“柳深陶令宅；月静庾公楼。”李白、杜甫“苔石随人古；山花拂面香。”张九龄、李白“长笑对高柳；贞心比古松。”李颀、李白“愿持山作寿；常与鹤为群。”武三思、杜甫“荷锄修药圃；煮茗就花栏。”王维、喻凫“涧松寒转直；碧海阔逾澄。”王绩、杜甫“谁知大隐者，乃是不羁人。”王维、韩愈“诗思竹间得，道心尘外逢。”元稹、岑参“暗水流花径；清风满竹林。”杜甫、崔峝“从来多古意；可以赋新诗。”杜甫“径隐千重石；园开四季花。”杜甫、周繇“隔沼连香芰；缘岩覆绿萝。”杜甫、李德裕“琴将天籁合；幔卷浪花浮。”赵冬曦、杜甫“野翠生松竹；潭香闻芰荷。”李亦、孟浩然“颇得湖山趣；不知城市喧。”刘长卿、吴筠“短歌能驻日；闲坐但闻香。”宋之问、王维“高松来好月；野竹上青霄。”李白、杜甫“松风清耳目；蕙气袭衣襟。”孟郊、张九龄七言云：“川原缭绕浮云外；台榭参差积翠间。”卢纶、薛逢“松间明月长如此；身外浮云何足论。”宋之问、白居易“窗含远树通书幌；风飐残花落砚池。”李贺、高九万“五野绿云笼稼穑；一庭红叶掩衡茅。”杜荀鹤、雍陶“常爱此中多胜事；更于何处学忘机。”刘长卿、周朴“松持节操溪澄性；山殿屏风花夹篱。”李洞、李白“闲看春水心无事；静听天和兴自浓。”皇甫冉、刘禹锡“阳羡春茶小瑶草碧；兰陵美酒郁金香。”钱起、李白
	楹帖中亦有所谓台阁体者，五言集句云：“大贤秉高鉴；上德表鸿名。”孟郊、虞世南“天与三台坐；儒开百代宗。”张九龄、司空曙“谋猷归哲匠；词赋引文雄。”王维、唐玄宗“羽仪呈鸑鷟；藻思焕琼琚。”刘禹锡、权德舆“麟笔删金篆；霓裳侍玉除。”卢纶、王维“一经传旧德；八座起文昌。”张说、唐玄宗“云山起翰墨；星斗焕文章。”王琚、杜甫“三光悬圣藻；一气转洪钧。”沈佺期、杜甫“道为诗书重；心缘启沃留。”杜甫、高适七言云：“功名待寄凌烟阁；霄汉常悬捧日心。”杜牧、钱起“千秋箓纪朱鸾浩；五色光生彩凤毛。”李义府、聂夷中“瑞气迥浮青玉案；清名合在紫微天。”耿湋、白居易“仰贺斯文归朗鉴；惟将直道历崇班。”齐己、张籍“圣代科名酬志业；中朝品秩重文章。”方干、罗隐“勋业定应归鼎鼐；文章谁得到罘罳。”徐寅、贯休“三千士里文章伯；十二楼前侍从臣。”户纶、许浑“彩笔只宜天上用；五云多绕日边飞。”贯休、鲍溶“瑞草惟承天上露；绣衣却照禁中花。”王建、方干“万卷图书天禄上；四时云物月华中。”李白、许浑“更傍紫微瞻北斗；还将彩服咏南陔。”薛逢、苏颋“花迎彩服离莺谷；阁倚晴天见凤巢。”罗隐、刘禹锡“七德龙韬开玉帐；三千犀甲拥朱轮。”骆宾王、陈陶“身应山河分岳渎；功铭鼎吕绘麒麟。”于尹耕、封益绅
	梁山舟学士所书楹帖多系集句，有抄辑成本者，今录其佳者如左。四言云：“斧藻其德；法言竹柏之怀。”水经注五言云：“名随市人隐；心与古佛闲。”苏句“竹石得幽秉；壶觞多雅游。”文同句六言云：“读书不求甚解；陶靖节句鼓琴足以自娱。”庄子七言云：“我书意造本无法；苏句此老胸中常有诗。”陆句“眉宇之间见风雅；笑谈与世殊臼科。”山谷句“文章或论到阃奥；梅圣俞句笑谈与世殊臼科。”见上“万卷藏书宜子弟；山谷句三田聚宝真生涯。”苏句“官如草木吾如土；东坡句舌有风雷笔有神。”见上“胸中已无少年事；门外犹多长者车。”山谷句“张颠草圣雄千古；焦遂高谈惊四筵。”遗山句“名高北斗星辰上；王廷珪句诗在千山烟雨中。”张孝祥句“轻鸥白鹭定吾友；山谷句绿竹高松无俗尘。”刘公是句“缫成白雪三千丈；荆公句净扫清风五百间。”苏句“更筑园林负城郭；荆公句先安笔研对溪山。”放翁句“蹙踏鲍谢跨徐庾；苏句网罗秦汉近唐虞。”傅蔡句八言云：“行道有福，能勤有继；居安思危，在约思纯。”左传“冰生于水，而寒于水；荀子云出其山，复雨其山。”诗疏“如此风神，惟须饮酒；北史既佳光景，当是剧棋。”南史“小窗多明，使我久坐；入门有喜，与君笑言。”易林“德有润身，礼不愆器；颜延年句玉韫庭照，兰生室香。”庾子山句“平理若衡，照辞若镜；动墨横锦，摇笔散珠。”文心雕龙“山水有灵，亦惊知己；水经注性情所得，未能忘言。”庾子山句“闭户自精，开卷有益；任彦升句垂露在手，清风入怀。”柳子厚句“碧山人来，幽鸟相逐；金尊酒满，奇花初胎。”诗品“脂粉简编，冠缨图文；李义山句糠粃礼义，缁铢功名。”王绩句九言云：“如良金美玉，无施不可；张说传非精墨佳笔，未常辄书。”裴行俭传十言云：“无江海而闲，不导引而寿；庄子乃邦家之光，非闾里之荣。”欧文
	吴青士郡丞廷榕，自吴中录寄集句八字联，皆古雅可爱。今择录其尤佳者如左云：“赤野生姿，青田矫翰；唐娄师德契苾明碑白云怡意，清泉洗心。”李邕叶有道碑“蕴智成囊，含明作镜；唐刘待价令狐仁政碑凭春洒翰，席月抽琴。”北魏高湛碑“如筠斯清，比蕙又畅；唐宋儋报友书逢岑爱曲，值石怜欹。”魏姜质亭山赋“器重南金，才横东箭；高后碑辨雕春囿，德莹秋天。”唐太宗访才能诏“缀响兰深，缉言琼秘；谢庄武帝册沈思泉涌，华藻云浮。”魏卞兰赞述太子赋“鸟啭歌来，花浓雪聚；庾信马射赋云随竹动，月共水流。”陈后主夜庭度雁赋“春水两派，晴山数曲；大隐赋朱轮十乘，紫诰千篇。”幽居赋“薜引山茵，荷抽水盖；王勃东屋山池赋琴号珠柱，书名玉杯。”庾信小园赋“激扬硕学，诱接后进；南史张融传甄明政术，晓达公方。”唐太宗访才能诏“经纬区宇，弥纶彝宪；文心雕龙抑扬人杰，雕绘士林。”契苾明碑“缀响兰深，缉言琼秘；谢庄武帝册秉仁岳峻，动智渊明。”崔敬邕碑“修风晓逸，德星夕映；谢庄武帝册祥禽辈作，瑞木朋生。”鲍照河清颂“泽雨无偏，心田受润；简文上大法颂表慈云既拥，智海亦深。”简文与智炎书“抗心希古，任其所尚；含毫命素，动必依真。”隋姚察名画记“溽露飞甘，舒云结庆；谢庄武帝册贞筠抽箭，润璧怀山。”王融赠叔诗“壮思风飞，逸情云上；谢朓七夕赋朗姿玉暘，惠风兰披。”宋孙康团扇赋
	谢默卿邑侯元淮自梁溪录寄集句各联，皆工稳。附录于左云：“井灶有余处；林园无俗情。”“挥兹一觞，未知明日事；远之八表，正赖古人书。”以上集陶诗“精义测神奥，清机发妙理；远想出宏域，高步超常伦。”集文选句“讴吟坰野，金石云阶；栋梁文囿，冠冕词林。”文心雕龙、庾开府集“芝洞秋房，檀林春乳；桂深冬燠，松疏夏寒。”庾开府句“举头望明月；荡胸生层云。”集李、杜句“枫叶荻花秋瑟瑟；浴凫飞鹭晚悠悠。”集白、杜句“家酝满瓶书满架；山花如绣草如茵。”集唐句“蝶衔花蕊蜂衔粉；犀辟尘埃玉辟寒。”集李义山句“碧苔芳晖，如有佳语；绿杉野屋，良殚美襟。”集司空表圣诗品，下同“隔溪渔舟，幽鸟相逐；乱山乔木，奇花初胎。”“妙机其微，是有真宰；远引莫至，忽逢幽人。”“娟娟群松，上有飞瀑；萧萧落叶，人闻清钟。”“红杏在林，幽鸟相逐；碧桃满树，清露未晞。”“蓄素守中，所思不远；返虚入浑，其声愈希。”“神化攸同，控物自富；性情所至，著手成春。”“与古为新，载瞻星气；其曰可读，如写阳春。”
	焦氏《易林》中，语多吉祥。有集句为联语云：“砥德砺才，为国藩辅；市政施惠，生我福人。”“含和履中，驾福乘喜；年丰岁熟，政乐民仁。”“论仁议福，保我金玉；达性任情，乐其安闲。”“道德神仙，增荣益誉；福禄欢喜，长乐永康。”
	余小霞有集句联云：“随遇而安，因树为屋；会心不远，开门见山。”又云：“天半朱霞，云中白鹤；山间明月，江上清风。”予曾集苏句为联赠之云：“劝子勿为官所腐；知君欲以诗相磨。”又一联云：“笔老诗新疑有物；水清石瘦亦能奇。”
	闻有集前人句题酒家楼者云：“劝君更尽一杯酒；与尔同消万古愁。”可谓工绝。
	黎湛溪河帅厅事，有桂未谷馥分书集句一联云：“天根月窟闲来往；粗沙大石相磨治。”余每进谒，屡目之，河帅曰：“君赏其书乎？惜集句殊不伦不类也。”余曰：“桂作此时，初不为公。自今观之，则所集殊雅切。”何帅诘其说，余曰：“上语谓公治《易》，对语谓公治河耳。”同僚尚未喻，余曰：“上语谓作河上《易》注，对语谓办碎石坦坡耳。”众始冁然。
	吴信辰集司空曙、李颀一联云：“翠竹黄花皆佛性；清池皓月照禅心。”以题佛寺恰好。
	李兰卿守思恩时，于宾州建听荷小阁，集句联云：“眼明小阁浮烟翠；身在荷香水影中。”跋云：“道光丁亥六月，按试宾州，以是月二十四日作荷花生日。”时阮春畲刺史重葺是阁方成，而申渔溪、陈紫澜、刘梦庭三明府皆不期而会，一时之盛，众宾俱欢。余题扁榜曰“荷花世界”，并集东坡、诚斋诗句，悬于阁柱。
	达诚斋达三榷税粤关，喜谈文字，颇通易学，有别业在署旁，名“净芳园”。榷使自为集句一联云：“闲坐小窗读周易；每依南斗望京华。”
	相传徽州城中有戏台初成，徽之巨商撰联，得一句云：“声为律吕身为度。”久不能对，曰“有能集成语对者，当厚酬之”。时方朴山先生命其子德往对曰：“云想衣裳花想容。”徽商酬以百金。先生笑白：“七字百金，李太白惠我无疆也。”按：对句胜于出句。出句“吕”字添出，“身为度”三字亦无著，适成其为徽商本领也。
	近人有集句楹帖云：“大儿孔文举，小儿杨德祖；前身陶彭泽，后身韦苏州。”以东坡诗对《祢衡传》，天然比偶。惜无人能当此语耳。
	石墨文字以《石鼓文》为最古，近有集为篆联者云：“道艺工于写华柳；秀灵时或载渊鱼。”“不华不朴同所好；既安既宁乐乃时。”“宁朴毋华，以康我道；既安乃乐，共写其天。”“道旨渊微，深于四子；词华工秀，大如六朝。”
	桂林城中岩洞以风洞山为最，即叠彩山也。山中座落又以景风阁为最。叶琴柯中丞绍楏集《禊帖》字为联云：“林间虚室足觞咏；山外清流无古今。”余亦拟集韩句一联云：“粉墙丹柱动光彩；高崖巨壁争开张。”
	余编梓《联话》将竣，适贺耦庚中丞邮信来，以集句两联索书。集《四书》云：“行不得则反求诸己；躬自厚而薄责于人。”又经语云：“视履考祥，其旋元吉；清明在躬，气志如神。”因附识之。以下集字
	《西岳华山碑》前明已毁，今海内只有三拓本。余所藏者《华阴》，郭允伯旧物，曾归朱笥河先生者也。碑为蔡中郎所书。近人有集碑字为楹帖者，如云：“汉璧秦璆千岁品；光风嘉月四时春。”“和平峻望中书令；典则高文太史公。”“岁星仙气原方朔；璧月新词是义山。”“玉堂修史文皆典；香案承书望若仙。”
	陈曼生郡丞有集《三公山碑》字一联云：“老屋三间，可蔽风雨；空山一士，独注离骚。”
	柳诚悬所书《元秘塔铭》，雄伟奇特，最宜于作楹联。有集字成句者云；“山静日长仁者寿；荷香风善圣之清。”“穷经安有息肩日；学道方为绝顶人。”“情词超迈高常侍；书法清圆赵集贤。”
	敬客所书《王居士砖塔铭》，乃褚派也。近人喜学之，姿态横生，惟以作大字，则规模稍有不足。亦有集字为楹帖者云：“天然文吐春云润，悟后心如秋月超。”“明月超然怀远鉴；绪风和处觉春生。”“书求往迹得其化；文有真宗鉴乃神。”“风节为贞金乐石；心神如秋月春云。”
	颜鲁公《争坐位帖》字不及寸，而拓作大字，则有雄伟之观，胜于临摹他迹。近有集帖字为楹联者，语亦岸异不群。七言云：“身向尺天崇位业；人从香海望才名。”“恬然清行同南部；积有文才是左思。”“一诚有定同葵向；百故皆恬若海容。”“校书长爱阶前月；品画微闻座右香。”“清时盛治人同仰；名世高文众所师。”“其书莫废文明道；不爵而尊体卫身。”“畏友恨难终日对；异书喜有故人藏。”“月寮烟阁标清兴；文府书城纵古今。”“书到右军难品次；文如开府得纵横。”“满室古香人有会；当阶清荫月初中。”“立志须如三古盛；为书自起一家言。”八言云：“立功德言，有三不朽；尚齿爵位，无一非尊。”“功冠凌烟，纪纲文武；才高画日，损益古今。”“立德立功，居之以敬；友直友谅，尊其所闻。”
	有集颜鲁公《多宝塔碑》字为楹帖者，近刻成板联，墨拓亦颇可观。句云：“天然深秀檐前树；自在流行槛外云。”“脱俗书成一家法；写生卷有四时春。”
	颜鲁公书《东方朔像赞》，字庄严合矩，在《多宝塔》之上。有集字成联者云：“德星人是东方朔；雄辨文如石曼卿。”“作者多大方家数；望之如神仙中人。”“清而不矫心无滓；俭以为节家之肥。”“学以精神通广大；家从清俭足平安。”
	《绎山碑》原石已不可考，今所传本，乃五代郑文宝重刻。而典型具在，殊可临摹。近有集碑字为联云：“追古思今。道在作者；登高望远，时复乐之。”“为乐及时，令德无极；去古不远，直道在斯。”“日有所思，经史如诏；久于其道，金石为开。”“山泽高下理所著；金石刻作臣能为。”
	王右军《兰亭序》字，执笔者无不奉为矩型。近人有集字为楹联者，亦自巧思绮合。五言云：“畅怀年大有；极目世同春。”“室有山林乐；人同天地春。”“惠日朗虚空；清风怀古人。”“风竹引天乐；林亭集古春。”六言云：“今趣岂异于古；天听可期诸人。”“文情生若春水；弦咏寄之天风。”七言云：“有足春随惠风至；无怀人合盛时生。”“游春人若在天坐；听曲情随流水生。”“文生于情有春气；兴之所至无古人。”“情文俯仰怀迁固；述作风流契老彭。”“流水永无风浪作；春情时以管弦和。”“丝竹放怀春未暮；清和为气日初长。”“寄兴在山亭水曲；怀人于日暮春初。”“遇事虚怀观一是；与人和气察群言。”“与弦作契风生竹；列坐为情水抱山。”“观水期于无尽地；生天当是有情人。”“随群流观极盛事；欣乐岁述古初言。”“得趣在形骸以外；娱怀于天地之初。”“流水情文曲有致；至人怀抱和无同。”“极清闲地是兰若；观自在春于竹林。”“追随永日情殊畅；坐领春风气不群。”“坐随兰若幽怀畅；游及竹林躁气清。”“静坐不虚兰室趣；清游自带竹林风。”“随所遇时将静悟；老于文者不陈言。”“得山水乐寄怀抱；于古今文观异同。”“放水流长观其曲；为文气盛集于虚。”“虚怀视水人咸悟；和气为春天与游。”“将合万类为一己；每以内观当外游。”“知足一生得自在；静观万类无人为。”“大文间世有述作；至乐在人无古今。”“山水之间有清契；林亭以外无世情。”“虚竹幽兰生静气；和风朗月喻天怀。”“群然和者幽兰曲；快哉当之修竹风。”“古与为怀稽作者；兴随所引契天然。”“风人所咏托于古；静者之怀和若春。”“清风有信随兰得；激水为湍抱竹流。”“室因抱水随其曲；竹为观山不放长。”“亭间流水自今古；竹外春山时有无。”“山有此生未能至；竹为一日不可无。”八言云：“毕生所长，岂在集古；闲情自托，亦不犹人。”“不次之迁，人同品峻；及时为惠，情与春长。”“今古毕陈，趣生一室；人天兴感，文可万言。”“诞妄不生，虚无视事；幽闲自得，清静为修。”“林气映天，竹阴在地；日长似岁，水静于人。”“小有清闲，抱弦怀古；随其时地，修己观人。”“清气若兰，虚怀当竹；乐情在水，静气同山。”“春水初生，系怀左右；清风惠及，盛领情文。”九言云：“今文与古文，期其一是；无极为太极，化可万殊。”
	近吾乡郑云麓观察开禧有《知足斋集禊序楹贴》一帙，刻于粤东，董琴南为之序，亦集帖中字。所称“既极自然，又有生趣”者，信不虚也。兹择其尤佳者录之云：“生当稽古右文日；老作观山乐水人。”“人品清于在山水；天怀畅若当风兰。”“世间清品至兰极；贤者虚怀与竹同。”“时契幽怀同静气；因观流水悟文情。”“有时自向竹间坐；无事一至兰若游。”“为人不外修齐事；所乐自在山水间。”“随时静录古今事；尽日放怀天地间。”“修己可知有乐地；作文自合舍陈言。”“作文每期于古合；寄怀时或与天游。”“万类静观咸自得；一春幽兴少人知。”“世情岂尽能相合；贤者所为固自殊。”“人品若山极崇峻；情怀与水同清幽。”“大贤自合为九列；清风可以流万年。”“信之为言有诸己；文亦不外生于倩。”“尽日山游得风趣；一生浪迹契天随。”“老可情怀常作竹；少文乐事在游山。”“述古期同彭不作；临风若遇惠之和。”“昔时尝品惠山水；异日期为少室游。”“自古在昔有述作；当今之世咸清贤。”
	怀仁《圣教序》本，集右军遗字而成。近复有集序中字作楹帖者，古雅可喜。五言云：“鹿门多大隐；花洞有长春。”“云霞生异彩；山水有清音。”“波绿生春早；云归注雨迟。”“有雨云生石；无风叶满山。”七言云：“黄昏花影二分月；细雨春林一半烟。”“明月不离光宅寺；清风常渡出山钟。”“清华词作云霞彩；典重文成金石声。”“胜地花开香雪海；妙林经说大罗天。”“一藏梵声涛在口；满林花影月苞山。”“九万里风斯在下；八千年木自为春。”“天机清旷长生海；心地光明不夜灯。”“承恩湛露三春重；被体香罗九夏轻。”“机云才学有天趣；王谢风流本性成。”“法雨慈云窥色相；清池明月露禅心。”“万里波涛归海国；一山花木作香城。”“座揽清辉万川月；胸涵和气四时春。”“人体六书生奥妙；五山十水见精神。”“松涛在耳声弥静；山月照人清不寒。”“紫薇华省承纶诰；金粟香风舞彩衣。”“书成花露朝分洁；悟对松风夜共幽。”“珠林墨妙三唐字；金匮文高二汉风。”“谢傅心情托山水；子瞻风骨是神仙。”“灯火夜深书有味；墨花晨湛字生光。”
	欧阳率更书《醴泉铭》，字最方整，临作楹帖尤宜。有集字成联者，七言云：“月沼观心清若镜；云房养气润于珠。”“德取延和谦则吉；功资养性寿而安。”“西清恩挹三霄露；东观文成五色云。”“一室图书自清洁；百家文史足风流。”“岩前炼石云为质；槛外流泉月有声。”“为学深知书有味；观心澄觉宝生光。”“功深书味常流露；学盛谦光更吉祥。”八言云：“气淑年和，群生咸遂；冰凝镜澈，百姓为心。”“良玉润珠，精神流照；吉金乐石，左右交辉。”“甘露卿云，于斯为瑞；珠辉玉照，盖代之华。”“琼质金相，当时之宝；颂经风纬，冠世而华。” 
	近张澥山方伯岳崧集字书联见赠云：“凤质龙文，光华相映；景风淑气，仁寿同登。”
	“室临春水幽怀朗；坐对贤人躁气无。”此姚姬传先生鼐集《禊帖》字联，以赠罗子信太史者。
杂缀谐语附
	朱竹垞先生在京师，除夕署门联云：“且将酩酊酬佳节；未有涓涘答圣朝。”脱尽名士习气，而未尝不传诵于时，所谓言以人重也。又罢官后，集句为门联云：“圣朝无弃物；余事作诗人。”其实“诗人”二字尚不足以尽先生耳。
	彭文勤公自书京邸春联云：“门心皆水；物我同春。”日下士大夫颇以出语为话柄：“不过以‘门心’二字强揑耳。”然古人此等句法甚多，唐贾岛《题长江厅》诗有“言心俱好静”之句，意境正与相似，则用之楹帖，有何不可？况对句甚浑成乎。后汪锐斋仪曹德钺仿其意云：“臣心如水；王道犹龙。”则青出于蓝，而不能青于蓝矣。
	京师宦宅所制春联，每喜以本岁干支分冠于首。如“乙未”云：“乙近杏花袍曳紫；未匀柳色绶拖黄。”“丁酉”云：“丁岁观光惭国士；酉山探秘识奇书。”皆有凑泊痕迹，莫如“戊寅”岁一联云“吉日维戊；太岁在寅”为自然也。
	《画舫录》云：“岳大将军钟琪以名将兼通文墨，尝访旧好蜀僧大喦于扬州乐善庵，即席赠以联句，云：‘有月即登台，无论春秋冬夏；是风皆入座，不分南北东西。’庵即译经台旧址也。”或以此联为李笠翁所撰。
	英煦斋师曰：“余未谙习内典。临摹古人所写佛经，偶有会心，如‘比丘尼’，岂非尊我孔子乎？居马兰峪工次，时工人于旧寺中添建三教圣人殿，求作联语，遂书与之云：‘西域谈经，心仰尼山思窃比；东周问礼，语传柱史戒深藏。’”
	吾乡林樾亭先生乔荫湛深经史之学，复工骈俪之文，有寿其姊夫李志汉封翁一联云：“宝树蔚彤云，知诸出有阳元，望他日成吾宅相；华堂盈紫气，溯原初于聃耳，喜长生本自家传。”封翁为李研云鸿瑞之父，兰卿都转之祖，宅相信不虚矣。
	王梦楼先生赠蒋心余联云：“前辈典型，秀才风味；华嵩品格，河海文章。”汪剑潭端光亦有赠联云：“沽酒近交乡父老；解衣平揖汉公卿。”
	阮梅叔亨为芸台先生介弟，文采风流，不愧难弟之目。曾撰《瀛舟笔谈》十二卷，皆杂纪先生抚浙时事也。洪稚存先生亮吉于嘉庆戊辰八月十三日游曲江亭，始与定交，用篆书楹帖赠之云：“第五之名齐票骑；十三此夜订心交。”梅叔甚喜，即附记于《瀛舟笔谈》中。
	张南山《松轩随笔》云：“高要莫善斋广文元伯以学行闻于时，冯鱼山先生敏昌赠以楹帖云：‘奉母孝经看在手；教儿文选读从头。’”
	吴兴包果峰敬堂有著作才，阮芸台先生最赏异之，尝赠联云：“吴兴山水，古来清远；包咸论语，今尚流传。”
	李松云先生少年科第，后颇偃蹇。年六十时，犹官成都知府。自寿联云：“三馆六曹十七科，竞称前辈；一官万里二千石，遂老斯人。”
	《秋雨庵随笔》云：“‘子建之才八斗，我得一斗，天下共分一斗。’以斗论才，奇矣。有曹姓人为彭泽令，其友人赠一联云：‘二分山色三分水；五斗功名八斗才。’运典恰切。”
	兰州府城西火祖庙，元宵灯火最盛。余曾于公余往观，记得吴信辰一联云：“钻燧木先春，食德饮和，且自披星朝赤帝；观灯天不夜，衢歌巷舞，何妨捧日待黄人。”
	王孚远方伯述：“为滇臬时，每赴城外监视行刑，必就其地关庙行香。此庙僻在郊坰，且非有行刑事，直为人迹所不到。寺僧乞制庙联，因以意撰句云：‘度一切众生于梦幻后；存千秋大义在天壤间。’”可谓不即不离。又言：“浙江桃花岭有关庙，缙云程教谕文淦撰联云：‘当时诸葛大名，荒祠古柏，嗟回首万牛，何如汉寿亭垂，遍开兰若；此地洞天小有，绝壁修篁，肃临风千纛，休比武陵源藐，空说桃花。’”据云此联在浙东颇脍炙于人口。然上联无端压倒诸葛公，已属无谓；下联只敷衍得“桃花”二字，实非佳构也。
	西湖诗僧小颠。有《万峰山房稿》。预为涅槃塔院。尝于所居榜一联云；“老屋将倾，只管淹留何日去；新居未卜，不妨小住几时来。”
	张南山为余述武后庙联云：“六宫粉黛无颜色；万国衣冠拜冕旒。”武后何以有庙，庙亦不知在何地，而联语则亦庄亦谐，精切不易矣。
	李笠翁云：“李申玉广文家有声乐，余赠之联云：‘门多桃李，案少簿书，别宦恐无此乐；前列生徒，后盈丝竹，今时复有其人。’又申玉之内子生于元旦，是日称觞，即令家姬试演新剧。余亦有联云：‘元旦即称觞，鹤算龟龄齐让早；岁朝先试乐，莺歌燕语尽翻新。’”
	笠翁芥子园门前二柳，门内二桃。桃熟时，人多窃取，因戏书一联于户云：“二柳当门，家计逊陶潜之半；双桃钥户，人谋虑方朔之三。”人以为谑而不虐。又题歌台云：“休萦俗事催霜鬓；且制新歌付雪儿。”又题大门云：“孙楚楼边觞月地；孝侯台畔读书人。”孙楚酒楼为白门古迹，太白觞月于此；周处读书台，则与芥子园适相邻也。
	贾胶侯中丞有大园亭，弃而不居，改为乡馆。凡山右名贤之客都门者，皆得寓焉。李笠翁赠之联云：“未闻安石弃东山，公能不有斯园，贤于古人远矣；漫说少陵开广厦，彼仅空怀此愿，较之今日何如。”
	柯岸初居台谏几二十年，李笠翁赠联云；“谏垣弥久望弥尊，看此际三公，都是当年等辈；封事愈多功愈懋，卜将来一擢，尽补往日淹留。”
	笠翁有除夕赠程蕉鹿文宗一联云：“世间桃李尽出公门，何须腊尽始芳菲，满眼无非春色；天下鱼龙都归学海，不待时来方变化，启口即是雷声。”
	尝见刘文清公书楹帖云：“镜里有梅新晋马；釜中无药旧唐鸡。”不知所谓。或云是钱东涧句。
	《随园诗话补遗》云：“对联之佳者，或题禅堂云：‘无法向人说；将心替汝安。’佛座云：‘大护法不见僧过；善知识能调物情。’题虎丘画春册店门云：‘一阴一阳之谓道；此时此际难为情。’题戏台后云：‘做戏何如看戏乐；下场更比上场难。’或见赠云：‘天上何曾有山水；人间乐得做神仙。’”
	秦涧泉学士请假南归，卜居于武定桥畔，相传为前明何尚书汝宠故宅。取六一“瞻望玉堂如在天上”之意，名其园曰“瞻园”。园中有东山楼，自为联云：“辛勤有此庐，抽身归矣，喜鸟啼花笑，三径常开，好领取竹簟清风，茅檐暖日；萧闲无个事，闭户恬然，对茶熟香温，一编独抱，最难忘别来旧雨，经过名山。”
	江宁董观桥制府教增督闽浙时，爱西湖出水之胜，买宅于杭城之三拨营，拟解组后作平泉之墅。榜其门云；“圣代即今多雨露；故乡无此好湖山。”妙偶天然，人多诵之。后制府未及予告，而已归道山矣。
	京中宣武门外之方壶斋，本戏园，今改为官宅。余叔父太常公首赁居之。公出视学广西，余妹婿龚小峰丰谷居之，献岁自题门联云：“家传渤海箕裘远；春到方壶雨露新。”一切姓，一切地，李芝龄宗昉亟称之。
	费西墉京兆锡章以召试举人，历登清要，中年兴高采烈，晚乃渐识夷涂。尝于书室中自撰一联云：“酒阑兴倦，事往情迁，只不忘游过名山，别来旧雨；此与秦涧泉学士语相同，近吴山尊自撰联句亦用之，或皆袭学士语耳春去仍归，人老难复，更休诧殿前起草，海外题诗。”盖京兆久为军机章京，以才望著名，及居谏垣，又曾奉命，充册封琉球使者也。
	《秋雨庵随笔》云：“葛秋生庆曾斋中悬一联云：‘书似青山常乱叠；灯如红豆最相思。’语极清新。‘青山’句，秋生自拟；‘红豆’句，则许滇生太史乃普所对也。”
	宣武门外上斜街赵象庵舍人家，菊花最盛，自号菊隐。花时过客如卿。闻其初未著名时，来观者率不通谒，亦不问主人为谁。一日刘金门先生同京朝官借其园亭赏菊，酒阑，主人出素纸求先生楹帖，且乞新制。问主人有何好，答云：“无他好，惟爱菊如性命耳。”先生信手书云：“只以菊花为性命。”而未有对语，复问主人何姓，答云：“姓赵。”乃一挥而就云：“本来松雪是神仙。”一座叹其工敏。
	《秋雨庵随笔》云：“伊犁有过复亭，盖为谪官而设，刘金门宫保过之，题一联云：‘过也如日月之食焉；复其见天地之心乎。’运用成语，天造地设。”
	有以义园求刘金门先生撰联者，先生集《四书》云：“逝者如斯夫；掩之诚是也。”确切不移。吾乡福州会馆屋后，有野地一区，自前明即立义园，每春秋两祭，同乡之在京师者咸集。闻乡老言，旧有小亭，前明叶文忠公有联云：“满眼蓬蒿游子泪；一盂麦饭故乡情。”凄婉动人。自余入京师，则亭久圮，联亦不存矣。
	余偶见一剃发店中悬“整容堂”匾，旁有联云：“虽然毫末技艺；却是顶上工夫。”虽巧而不伤纤。又《桃符缀语》中载一联云：“不教白发催人者；更喜春风满面生。”又《秋雨庵随笔》中载一联云：“到来尽是弹冠客；此去应无搔首人。”皆颇自然。又牙行市肆通用联云：“其交以道，其接以礼；同声相应，同气相求。”亦颠扑不破语也。
	大路边茶亭或题一联于柱云：“四大皆空，坐片刻无分尔我；两头是路，吃一盏各自东西。”浅语颇有禅理。又杭州涌金门藕香居茶室联云：“欲把西湖比西子；从来佳茗似佳人。”集句恰切，可人《西湖志余》。
	郑板桥六十自寿联句云；“常如作客，何问康宁，但使囊有余钱，瓮有余酿，釜有余粮，取数叶赏心旧纸，放浪吟哦，兴要阔，皮要顽，五官灵动胜千官，过到六旬犹少；定欲成仙，空生烦恼，只令耳无俗声，眼无俗物，胸无俗事，将几枝随意新花，纵横穿插，睡得迟，起得早，一日清闲似两日，算来百岁已多。”
	板桥解组归田日，有李啸村者，赠之以联。板桥方宴客，曰；“啸村韵士，必有佳语。”先观其出联云：“三绝诗书画”，板桥曰：“此难对。昔契丹使者以‘三才天地人’属语，东坡对以‘四诗风雅颂’，称为绝对。吾辈且共思之。”限对就而后食，久之不属，启视之，则“一官归去来”也。咸叹其工妙。
	厉樊榭先生鹗葬于杭州西溪王家坞，不久，遂为榛莽。后四十余年，何春渚琪游西溪，见草堆中有樊榭及姬人月上栗主在焉，因取归，偕同人送至武林门外牙湾黄山谷祠中，扫洒一室以供之。按：月上姓朱氏，乌程人。王兰泉先生题其楹云：“丈室花同天女散；围摩诗共老人参。”见《蒲褐山房诗话》。
	有集四书语为典肆联云：“以其所有，易其所无，四境之内，万物皆备于我；或曰取之，或曰无取，三年无改，一介不以与人。”亦自稳切。
	吴山尊有题友人某别业云：“渌水漾丁帘，增我辈闲中风致；名园依丙舍，祝君家看到云仍。”虽无深意，而情文斐亹，自足动人。
	闻吴山尊尝于岁暮向孙渊如先生贷金，先生方自制室内桃符，谓山尊曰：“君能代我成一佳联，便当如所请。”山尊应声曰：“上相教除名士气；至尊亲许读书人。”盖上句乃董文恭公勖渊如之言，对句乃先生出试差复命时所亲承天语也。先生喜其雅切，即如所请金数与之。山尊之善于誉人，皆此类也。
	赵雨楼光禄与余同直枢地，同膺察典，而后余八年始出守镇江。谒余于吴门，索书楹帖。余戏拈宋人句赠之云：“醉中掷笔金銮殿；睡起鸣笳铁瓮城。”雨楼甚壮其语，然出句有倨侮之嫌，虽成语亦不敢落笔也。
	程春海侍郎最工作联语，余守荆州之明年，即擢淮海监司，适侍郎奉使督学黔中，过荆时，手挥一联见赠云：“南中喜得秦淮海；天下愿识韩荆州。”人皆服其工敏。后余擢藩吴门，侍郎主白下讲席，赠联云：“名辈出枢垣，本杜断房谋，陶甄南国；鸿才领词坫，有欧书韩句，濡染东吴。”乙未之秋，余奉召，复出授甘藩。濒行，侍郎赠联云：“霖雨东兴，枢密上才开远略；好风西笑，湖山秀句带边声。”次年余擢抚桂林，入觐时，侍郎复赠联云：“洪容斋随笔成书，实著作之渊海；范致能骖鸾有录，比宦游于神仙。”适余方以《退庵随笔》呈正，故出联云尔。时同觐入京者，有贺耦庚中丞。侍郎亦赠联云：“以孝去，以忠来，到处苍生望霖雨；是贤臣，是学者，一编经世出名山。”盖耦庚由江藩告养回籍，此次亦奉召复出，次联谓所撰《皇朝经世文钞》也。
	春海赠林少穆督部联云：“理事若作真书，绵密无间；爱民如保赤子；体会入微。”少穆最工作小楷，故出联自然关合。次联亦能酷肖其生平。
	龚闇斋观察丽正七十生辰，其子定庵仪部求寿联于春海。春海信笔书与之云：“使君政比龚渤海；有子才如班孟坚。”余亦寄一联云：“累世纪群交，忆兰省枢垣，齐向后尘趋轨范；传家召杜谱，喜皖峰沪渎，共听两地颂台莱。”盖观察初由礼部入军机，于余皆为前辈。而余宦江南，又适值观察由安庆守擢苏松监司也。
	余福州老屋在黄巷，唐校书郎黄德温先生璞故里，黄巢所称儒者之宅，相戒勿犯者也。屋之对门为酒垆。忆初入宅时，先叔父九山公手书杜句作门联云：“座对贤人酒；门听长者车。”后酒家酒渐不售，遂归咎此联，以为“贤人”语含讥讽。公因复集杜句改署于门曰；“宅入先贤传；门听长者车。”乃不逾年而酒家歇业，有一伧父奄有其地，改换门庭；后四十年，余由苏藩假归，遂卜居焉。
	黄巷新宅之西有小楼，余始葺而新之。黄巷中以此楼为最古，因即榜为“黄楼”，集同人作诗张之。近以诗稿示余小霞，为寄题一联云：“白傅早归，一代福人居福地；苏公再见，千秋黄巷重黄楼。”
	余于五十八岁引疾归里，有口号云：“择里仍居黄巷宅；辞官恰及白公年。”李兰卿以此十四字作分书楹联相赠，时方得文衡山芝南山阁画卷，余自书“芝南山馆”扁于厅事，盖寓知难而退之意。并自制一联云：“历中外廿年身，宦海扁舟，万顷惊涛神尚悚；就高低数弓地，儒宫环堵，三竿晓日梦初醒。”嗣于东园中葺藤花吟馆，又制一联云：“有客醉，无客睡，福简简吁可愧；长歌粗，短歌疏，诗平平聊自娱。”此二联颇闻于时，江南僚友有以为妒者。又有百一峰阁，为园中最高处，余所手建并题联云：“平地起楼台，恰双塔雄标，三山秀拱；披襟坐霄汉，看中天霞起，大海澜回。”客有诵此联，决余必当复出者。
	百一峰阁之左有楼三楹，余辑《全闽诗钞》于此，因以为楼额。其联则集前人句云：“藏名诗酒间，竹屋纸窗清不俗；养拙江湖外，风台月榭悄无言。”楼之下为宝兰堂，因庋褚兰亭石刻于此，即集《兰亭》字云：“随遇自生欣，暖日和风入怀抱；静观可娱老，崇兰幽竹有情文。”
	桂林太守兴静山，以四月四日周甲初度，余以联寿之云：“宜民颂起延年后；寿世筵开浴佛先。”一切其官，一切其时，同人咸以为工巧。盖颜延年曾居此官，聊借用二字以寓寿意，尚不觉吃力也。
	广西节署之东南隅有铜鼓亭，庋大铜鼓一，壁上嵌谢蕴山、钱裴山二先生铜鼓诗石刻。其上有楼，因呼为铜鼓楼。地势最高，宜于登眺。桂林千峰百嶂，尽在眼中。迄今七十余年，楼渐剥陊，楼下榛莽塞径，无过问者。余莅任之明年，始捐俸重修，并拂拭铜鼓。时幕府诸君皆能诗，因共和谢、钱韵张其事，僚寀亦以次继声，遂有《铜鼓联吟集》之刻。楼既新，佥谓宜有联，因忆前人有集山谷、东坡句，云：“全以山川为眼界；故应宾主尽诗人。”若移作此中联语，情景俱合矣。因书而悬之楼楹云。
	桂林栖霞山中有寺，由寺后穿山腹，可达七星岩。上有碧虚亭，为范石湖旧迹。亭前两石柱刻联云：“先文穆风流宛在；家学士丘壑偶然。”款署范时崇。盖康熙中曾为粤西藩伯者，先文穆是石湖，“家学士”则不知所指，遍询之都人士，并检志乘中，皆不得其人，存以俟考。
	《坚瓠集》云：“泉州府学某教授，南海人，颇立崖岸。一日设宴于明伦堂，演《西厢》杂剧，有无名子书一联于学门云：‘斯文不幸，明伦堂上，除来南海先生；学校无光，教授馆中，搬出西厢杂剧。’某出见之，赧然自愧，故态顿除。”以下谐语。
	《坚瓠集》又云：“常熟桑民悦怿以才自负，居成均时，为丘仲深所黜。后就教职，书对于明伦堂云：‘文章高似翰林院；法度严于按察司。’”
	又云：“天启中一巡按，为逆珰造生词，题楹柱云：‘至圣至神，中乾坤而立极；允文允武，并日月以常新。’有录其词以献魏忠贤者，忠贤读之不解，问左右何事说到黄阁老。盖黄立极者，同时宰相之名也，左右曰：‘某御史与爷作对耳！’忠贤艴然变色曰：‘多大御史，敢与我作对！’趣召缇帅拘之，左右为之再三解晰，始喜。”
	又云：“吴郡吴文之，初名济，方九岁，即工属文。尝自书对联云：‘移门欲就山当榻；补屋常愁雨湿书。’与同里张济同塾读书，客闻其才，出对云：‘张吴二济联床读。’文之应云：‘严霍同光间世生。’客善绘事，自撰句云：‘画草发生，顷刻工夫非为雨。’文之应云：‘笔花灿烂，须臾造化不关春。’客喜，即以为画室楹联云。”
	又云：“吴门有富翁乡居者，求杨南峰书门对。此翁之祖曾为人仆，南峰题云：‘家居绿水青山畔；人在春风和气中。’上列‘家’‘人’二字也，见者无不匿笑。”
	董文恭公有族人某居京师者，厅事悬一旧人所书联云：“贤者亦乐此；卓尔末由从。”其字甚雄伟，宝之二十余年矣。一日纪文达师偶过之，诧曰：“此联殆不可挂也。”某诘其故，师曰：“上联首著‘贤’字，下联首著‘卓’字，非君家遥遥两华胄耶！”某始爽然撤去。
	京师戏园每演一剧，必分开数日，始了其绪。盖勾留观者，使不能中途而辍也。有集联云：“把往事今朝重提起；破工夫明日早些来。”可称工切。又乡村戏台联云：“父老闲来消白昼；儿童归去话黄昏。”又有集《四书》句云：“闻弦歌之声，贤者亦乐此；见羽旄之美，乡人皆好之。”上联谓崑腔，下联则乱弹武戏也。又一联云：“或为君子小人，或为才子佳人，登场便见；有时欢天喜地，有时惊天动地，转眼皆空。”语虽质俚，亦自隐括。近有集《禊帖》字云：“稽古昔毕类其人，贤以生为，趣由丑作；托清闲咸临此地，情随事感，曲有文听。”又吴立甫拔贡大本醉后为人促作戏台联，因集句付之云：“古今人何遽不相及；天下事当作如是观。”又有作戏台后一联云：“凡事莫当前，看戏何如听戏好；为人须顾后，上台终有下台时。”则几于格言矣。
	京师庆宁园戏台联云：“大千春色在眉头，记当年翠暖珠香，曾游赡部；五万莺花如梦里，念此日丁歌甲舞，重睡昆仑。”词意在可解不可解间。或云是乩笔。大抵戏台联庄谐并宜，但忌俗耳。或集经语云：“治世之音安以乐；君子有酒旨且多。”则庄重不佻，用于官廨尤宜也。
	余紫松提戎步云曰：“记得圆明园有一戏台联云：‘尧舜生，汤武净，五霸七雄丑末耳，伊尹太公便算一只耍手，其余拜将封侯，不过摇旗呐喊称奴婢；四书白，六经引，诸子百家杂说也，杜甫李白会唱几句乱谈，此外咬文嚼字，大都缘街乞食闹莲花。’”似此大识力，大议论，断非凡手所能为。或以为自大内传出者，近之。
	对联有可解颐者。康熙时，广东诗僧住海珠寺，交通公卿，寺塑金刚与弥勒环坐，对联云：“莫怪和尚们这般大样；请看护法者岂是小人。”又杨兰坡题倒坐观音像云：“问大士缘何倒坐；恨凡夫不肯回头。”又江西某君题养济院云：“看诸君脑满肠肥，此日共餐常住饭；想一样钟鸣鼎食，前身都是宰官身。”
	乾隆庚子岁，二藏活佛来朝，供帐极盛，住雍和宫，远近僧徒参谒者，月以千计。活佛高坐跏趺，无少动也。未几以出痘死。有好事者送一挽联云：“渺渺三魂，活佛竟成死鬼；迢迢万里，东来不见西归。”时传为笑柄。
	魏善伯徵士题范觐公中丞厕联云：“成文自古称三上；作赋于今过十年。”厕不必联；然如此雅切大方，亦自可喜。若《一夕话》所载：“莫道轮回输五谷；可储笔札赋三都。”又：“但愿生民无殿屎；不惭宰相受堂餐。”又：“官司不令多中饱；燕饮应知无后艰。”则又逊前语矣。
	缪莲仙《涂说》云：“安徽无为州老诸生得钦赐举人，自作一堂联云：‘并未出房，幸亏得白头发秀士；何尝中式，倒做了黑耳朵举人。’盖俗以衙门中未上名而帮差者为‘黑耳朵’，故戏用之。又有一廪膳生，得钦赐副榜者，亦自书一堂联云：‘说甚功名，只免得三年一考；有何体面，倒少了四两八钱。’未句盖言廪禄也。”
	袁简斋先生云：“或传程鱼门编修晋芳《京中移居》诗云：‘势家歇马评珍玩，冷客摊钱问故书。’予笑曰：‘此必琉璃厂也。’询之果然。因记商宝意移居，周兰坡与万晴初访之，见门对云：‘岂有文章惊海内；从无书札到公卿。’万曰：‘此必商君宅矣。’询之亦果然。”
	《续消夏录》云：“张明经晴岚，除夕前自题门联云：‘三间东倒西歪屋；一个千锤百炼人。’适有锻铁者，求彭信甫书门联，信甫戏书此二句与之。两家望衡对字，见者无不失笑。二人本辛酉拔贡同年，颇契厚，坐此竟成嫌隙。所谓凡戏无益，此亦一端也。”
	鲁亮侪观察性粗豪，而所居屋狭，自署其门联云：“两间东倒西歪屋；一个南腔北调人。”见《茶余客话》。
	《坚瓠集》载：“漳浦赵从谊知独山州，州城极荒凉，衙署尤陋，赵自题楹柱一联云：‘茅屋三间，坐由我，卧由我；里长一个，左是他，右是他。’”
	《柳南随笔》云：“崑山归元恭先生，狂士也。家贫甚，扉破至不可阖，椅败至不可移，则俱以纬萧缚之。遂书一扁曰‘结绳而治’。又除夕署其门楹云：‘一枪戳出穷鬼去；双钩搭进富神来。’其不经多此类，时人呼之为‘归痴’云。”
	陈文恭《续训俗遗规》内载一事云：“常州一老布衣，平时奸狡，自号清客。书门对曰：‘心中无半点事；眼前有十二孙。’有人续写其下云：‘心中无半点事，半生不曾完粮；眼前有十二孙，十个未经出痘。’见者绝倒。”
	有一县令自题其署外大门云：“爱民若子；执法如山。”实非良吏也。他日有无名子续写其后，成一长联云：“爱民若子，牛羊父母，仓廪父母，供为子职而已矣；执法如山，宝藏兴焉，货财殖焉，是岂山之性也哉。”记得宋漫堂《筠廊偶笔》中载：“一年老令君大书县治之前曰：‘三不要。’下注：‘一不要钱，二不要官，三不要命。’次日视之，则每行下各添二字：‘不要钱’下曰‘嫌少’；‘不要官’下曰‘嫌小’；‘不要命’下曰‘嫌老’。”盖与此同一恶谑也。
	有某太守，清苑人，曾令泾县，以贪酷闻。一日晨起，见厅事贴一《四书》集句联云：“彼哉彼哉，北方之学者，何足算也；戒之戒之，南人有言曰，其无后乎。”
	前明袁萚庵于令以荆州守罢归，流寓金陵，落魄不得意。大书门联云：“佛言不可说，不可说；子曰如之何，如之何。”亦自谓以经对经也。
	明末有海中渠魁，至普陀山设斋一月，手题楹柱云：“自在自观观自在；如来如见见如来。”其字至今犹存。
	公牍中字义多不可解。嘉应汤滋圃游幕南阳时，戏作联云：“劳形于详验关咨移檄牒；寓目在钦蒙奉准据为承。”亦所谓以不解解之也。
	嘉庆间，粤洋有巨盗郭，忘其名，乳名郭婆带，虽剽掠为生，而性颇好学。舟中书籍鳞次，无一不备。船头一联云：“道不行，乘桴浮于海；人之患，束带立于朝。”在洋驿骚多年，官兵莫敢捕治。后为百菊溪制军招降。予以官，辞不受，于羊城买屋课于，以布衣终。
	嘉庆间，周莲塘大宗伯兆基甍，德州卢南石师代之。时费西墉为京兆尹，与周至好，往吊日，一哭而殂。京师戏为周作挽联云：“一品头衔让南石；三声肠断失西墉。”
	李艾塘云：“扬州虹桥东岸，有灵土地庙。其前为过街亭，凡丧殡出城，庙僧辄有路祭，礼拜诚敬之意，如所亲昵，以此为终岁盂饭计。惟风雪苦寒不能出户时，但于枕上闻千百人履声及笑语歌咢，不绝于耳，每生宝山空回之感。庙中有集联云：‘到处云山到处佛；当坊土地当坊灵。’上语为金冬心农《登嵩杂述》诗句，对语为郑板桥题如皋土地庙联，句云：‘乡里鼓儿乡里打；当坊土地当坊灵。’”
	“青春鹦鹉，杨柳楼台”，司空表圣《诗品》句也。陈曼生郡丞集二句为对云：‘绿绮凤凰；梧桐庭院。”注云：“张子野词。”请梁山舟学士为书楹帖，学士爱其工丽，欣然书之。后遍考子野词，并无此二句。盖竟属郡丞杜撰也。
	嘉靖末，宜兴大疫，有二青衿俱死，同上阎王殿，一从东廊，一从西廊，各相眄以目。王察其籍，皆以无罪放回。从东者述所见柱上联，语为：“天道地道，人道鬼道，道道无穷。”恨不见西柱对。从西者述所见云：“胎生卵生，湿生化生，生生不已。”其余所见皆同。
	福州乡俗，每逢端午节，既于朔日悬蒲插艾于门庭，而五日午时，又必用红笺书对句，贴于楹柱，谓之午时书。盖自前明已然，亦桃符之别调也。相传徐振烈即徐五自作门前午时书云：“门幸无题午；人惭不识丁。”曹石仓先生以此赏异之。近日通行之语，如：“海国中天节；江城五月春。”及“保艾思君子；依蒲祝圣人。”语尚近雅。时人又有自出新制者，未免纤佻，其用“艾旗招百福，蒲剑斩千邪”及“蒲带荣封一品；艾旗捷报三元”旧语者，盖十家而九，则堕入恶道矣。
	程春海侍郎在京邸续娶，黄左田先生赠联云：“调羹定识威姑性；洒翰应增吕子书。”陈石士前辈用光亦赠联云；“博议书成临月按；合欢酒熟对花斟。”皆自谓雅切续娶，时亦颇传诵之。按：此沿用俗传《东莱博议》成于新娶一月事，实未考也。本书自序，谓“屏处东阳之武川里，有从游者，谈余语隙，波及课试之文，乃取左氏书理乱得失之迹，疏其说于下。旬储月积，浸就篇帙”云云。无一语涉及新娶者。又考吕公年谱，初娶韩元吉女，在绍兴二十七年，时居信州，不居东阳。后乾道三年，持母丧，居明招山。学子有来讲习者，四年已成《博议》。五年二月除服，乃继娶韩氏女弟。则是书实成于丧制中，流俗所传，不足辨矣。
序
	《楹联丛话》之辑，始于桂林节署。阅二年而稿成。时远近知好以佳联录示者犹纷至沓来，因前书已剞劂过半，无由潺入，姑存箧衍而已。辛丑仲春，防堵梧江，未遑从事铅椠。夏初，奉量移苏抚之命，由湘江放荆江，顺流以达吴中。甫受事即提兵海上，劳劳军事者四阅月。旋以病作，乞假解组，养疴邗上者又四阅月。复缘海氛孔棘，仓猝南奔，从干戈扰攘中飞渡钱江，甫得卸装南浦。合计两年来往返奔波不下八千里。流连胜地，邂逅名流，所见所闻，辄有埤益。因复条举而件系之，仍依前编分门之例，编成四卷，题为《楹联续话》，遂付梓人。忆在桂林时，每得一联，辄与陈莲史、余小霞、陈海霞、桂舫诸君子赏析之。付梓时，又得小霞专任校字之役，故成书不觉其难。抚今思昔，时异境迁，老病日增，徒形兀兀。盖不禁感慨系之也。道光癸卯夏至节，福州梁章钜撰于浦城池上草堂。
故事
	余辑《楹联丛话--前编》，“应制门”所录《野获编》中袁文荣撰嘉靖斋醮对联“洛水元龟”云云，实当改入“故事门”。今考钮玉樵琇《觚剩》亦载此事，云：“昆仑山人初入都，客淮南李公春芳所。时世宗斋居西宫，建设醮坛，敕大臣制青词一联悬于坛门。春芳使山人为之。山人走笔题曰：‘洛水灵龟初献瑞，阳数九，阴数九，九九八十一，数数通乎道，道合元始天尊，一诚有感；岐出威凤两呈祥，雄声六，雌声六，六六三十六，声声闻于天，天生嘉靖皇帝，万寿无疆。’李以进呈，深加奖赏。由是公卿互相延誉。其本传谓‘大臣应制青词多假手山人’者以此。乃他人移之别氏，则以雕虫为山人讳也。”按：此与《野获编》所载互异。《前编》所录“元龟丹凤”，此作“灵龟威风”，尚可两存。而《前编》作“雄鸣雌鸣”，则系传写之误，自应从此作“雄声雌声”，以与“三十六声”相应也。
	周栎园《书影》云：“坡公尝言奉使西邸时，见书此数句，爱而录之，云：‘人间有漏仙，兀兀三杯醉。世上无眼禅，昏昏一枕睡。虽然没交涉，其奈略相似。相似尚如此，何况真个是。’汴人刘酒者，无名字，人即以‘酒’呼之，己亦以自名。能画人物。卖画得钱，则与酒家。余见之七年，无夕不醉。醉中作画，酒气拂拂从十指间出。尝乞余额其草堂，余取坡公语题曰‘略似庵’，以‘人间有漏仙，三杯兀兀；世上无眼禅，一枕昏昏’为楹联。酒得之殊自喜。”
	施愚山《矱斋诗话》云：“龙济寺在吉水城东南，踞东山胜处。苏长公初到岭外，曾过此寺，题联云：‘天上楼台山上寺；云边钟鼓月边僧。’手书刻于柱，明末犹存。或曰：‘此坡老诗中一联也。’惜未见其全篇。”
	先资政公曰：凡著述一书，无论大部小种，皆须有益于世，有益于人，使读者有所感发而兴起，乃为可贵。记得先四代祖司训公讳珪《雪园杂纪》中有一条，真齐家宝训也。其言云：“前明南京礼部尚书余姚孙忠烈公燧殉宸濠之难。其子文恪公陞续娶杨夫人，花烛日，前妻三子鑨、钟、铤匿不出拜。文恪甚怒，曰：‘我家一门忠孝，今无礼若此，非吾子也。’使家人觇之，则皆在书塾中相持而哭。杨夫人亲往塾中见诸子，喜曰：‘他日皆大器也。’文恪怒为之解。文恪训子严，寻常不得出书塾。每晨至门首，加钥而去。一日，杨夫人偶至其处，自窗隙潜窥，三子皆不在其中，而门扃如故。乃开门入视。最后见壁上悬一画，画后一门通焉。察之，则并未外出，乃各与其妻聚谈耳。杨夫人亦不语，惟手书一联悬于壁云：‘爱惜精神，留此身担当宇宙；蹉跎岁月，将何日报答君亲？’诸子见之，皆发愤。后皆显达。其季子鑛，杨夫人所出，世所称月峰先生者，官尚书。亦母教也。”
	周栎园《闽小纪》云：“侯官林太守春泽，正德甲戌进士，为户部主事。疏谏南巡，迁员外郎。以司藏失盗镌秩。复历南京刑部郎中，出知松番府，免归。公生于成化庚子，至万历己卯，年百岁。有司建‘人瑞坊’。子应亮，以户部侍郎侍养，亦年七十矣。起拜矍铄如壮年。应亮子如楚，工部侍郎。公尝率少司农、少司空田中观耘，乡人立碑纪之，一时以为盛事。其大门有自撰楹联云：‘四十登科，甲戌还登甲戌榜；五旬生子，长孙又抱长孙儿。’至癸末十月卒，年百有四岁。其百岁时犹生一女，适云南督学邓原岳。三代进士，五代同堂，一时有‘东西林’之称。东林居林浦，即‘三代五尚书’之家；西林居南屿，即‘人瑞’翁宅也。”
	《雪园杂纪》云：“林浦林家有‘七科八进士；三代五尚书’之称。林文安公瀚为第一代尚书；子二：康懿公廷昂文僖公廷机，文僖子文恪公燫及其弟烃亦俱接武为尚书。祠堂中有一联云：‘国师三祭酒；宫保五尚书。’”
	罗景纶大经《鹤林玉露》云：“杜成己为相，以日见宾客疲神妨务，无益于事，乃不复见客。但设青柜于门，有欲言利害者投之。越旬日，并柜撤去。有题一联于府门者曰：‘杜光范之门，人将望而去矣；撤暗投之柜，我且卷而怀之。’夫题门者薄矣，而成己此举亦未之思也。”
	《陈白沙先生行状》载：“有李某，裹粮自嘉鱼数千里从学白沙，凡二年，先生服食行缠待之如子弟。后筑‘楚云台’以居之。台榜一联云：‘有月严光濑；无金郭隗台。’其欲来天下之善盖如此。”
	施愚山《矱斋杂记》云：“董思白、陈眉公以词翰相推重。董年八十五，临终，索妇人红衫绛繻为服。陈年八十三，将逝之前，辟谷数日，盛为诗歌，以书别亲友，仍自题一联云；‘启予足，启予手，八十年临深履薄；不怨天，不尤人，三千界鱼跃鸢飞。’掷笔而逝。亦可谓了然于去来者矣。”
	又《家风辑略》云：“天启丁卯间，余季父砥园公受知于督学使者贾侍御，补邑诸生。先考述明公赠之楹联云：‘诵鼎上辞，长愿景行正考父；任天下事，可能遥揖范希文。’其相勖之意深矣。”
	陈眉公继儒《见闻录》云：“翟公栾尝自制对联云：‘静亦静，动亦静，五脏克消夫欲火；荣亦忍，辱亦忍，平生不履于危机。’常熟严公讷辅政时，封公尚在，其门联云：‘堂上双亲寿；朝中一品家。’申公时行解相印归，其堂联云：‘无毁无誉，三代直道而行；知止知足，四时成功者退。’陆文裕公在京邸中，则榜世庙御撰一联云：‘抑人是自抑；扬人其自扬。’都城郑宫保敬庵讳绅者，以工部尚书告老，其堂联云：‘世多君子扶皇极；天放闲人养太和。’翟中丞讳鹏者，其堂联云：‘徒有寸丹悬帝阙；竟无尺素达权门。’王中丞玑，更号六阳山人，尝榜其堂曰：‘偶尔谢上天富贵；归来作平地神仙。’又有‘天上有人扶日月；山中安我老渔樵。’吾乡包公节与弟孝，以兄弟进士为南北两台。其门联云：‘兄进士，弟进士，一天雨露；南御史，北御史，两地风霜。’汤东谷厅事春联云：‘东坡居士休题杖；南郭先生且滥竿。’后厅曰：‘片言曾折狱；一饭不忘君。’盖东谷尝从兴济伯杨忠定公奉迎銮舆，故云。其东偏曰：‘暂拄西山笏；闲开北海尊。’其西偏曰：‘长身唯食粟；老眼渐生花。’豪侠之气可以想见。”
	前辑《楹联丛话》中已采入周晖《金陵琐事》。兹覆阅之，尚有三条可补入者。如云：“太祖赐驸马梅殷府门春联云：‘人间尘俗不到处；阙下恩荣第一家。’”又云：“成祖杀方孝孺于聚宝门外。有门人廖镛、廖铭检其骨葬之，不封不树，莫可认识。今诸缙绅立方祠于永宁寺后山，又聚土为坟。上海徐鲸刻一联于华表云：‘十族遗骸埋聚宝；千年孤冢表长干。’”又云：“有士人因病出神，入阎罗殿，记得殿中楹柱一联云：‘是是非非地；明明白白天。’”
	《兴化府志》云：“正统间，东乡王常字大经，以御史言事，左迁知莆田县事，政务严明。尝书联署楹云：‘牧民犹带旧风霜。’见者咸以为佳。其妻黎氏通书史，语常曰：风霜，御史职也。君今出牧，奈何专尚严乎？请易‘犹带’二字曰‘无事’，何如？常欣然，遂改之。”
	《宁德县志》云：“主簿丁大全，因旱，令人以银瓶乞水于百丈龙潭。取之，得瓦瓶归。大全疑之，复造银瓶，躬往投之，又得瓦瓶。大全祝曰：‘龙神有灵，若吾后当显贵，幸示灵异。’谭中果露龙爪。大全后登宰府，奏封龙王。架石为亭，题联云：‘龙从百丈潭中起；雨向九重天上来。’今亭址犹存。”
	相传明末倪鸿宝诣吕晚邨，吕揭一联于堂楣，云：“囊无半卷书，惟有虞廷十六字；目空天下士，只让尼山一个人。”后吕诣倪，倪亦揭一联于堂，云：“孝若曾子参，才足当一字可；才如周公旦，容不得半点骄。”两人之优劣见矣。
	孙柳君孝廉衍庆《辛庐随笔》云：“前明嘉靖间，湖州潘时良司空季驯最敬关帝。督南河时，有二蛟为患。公梦帝许助以神力，遂斩之。今蛟首一在高家堰关帝庙中，一藏公家。每岁于毘山麓祀帝时必陈之。当毘山庙落成日，众拟撰楹联未就。忽一素不识字之田夫入座提笔，大书‘汉寿亭侯庙’五字扁。又署楹联云‘悠悠乾坤共老；昭昭日月争光’十二字，不署款而去。人或追问之，则自云‘不知所为’也。书体绝似虞永兴，今犹存庙中云。”
	王渔洋《陇蜀余闻》云：“刘以平字近塘，猗氏人。为诸生时，梦入宫殿中，有王者命坐对弈。又至一所，石门悬联句云：‘鹦鹉能回千载梦；麒麟空卧万年秋。’不解所谓。既登进士，为潞王府官，王敬礼如宾师。迁陕西行太仆卿，过武后墓，墓上石刻一联，即梦中所见也。”
	又《香祖笔记》云：“广州城南长寿庵有大池，水通珠江，潮汐日至。池南有高阁甚丽，可以望海。其下曰离六宫。主僧某乞余制为楹联，余题句云：‘红桥映海三更月；石瀃通江两度潮。’纪实景也。”
	又云：“康熙时，上驻跸杭州。时山阴耆民王锡元同胞兄弟五人见于行宫。长、次系双生，皆年八十岁；三者七十八岁；四者七十六岁；五者七十五岁。率子侄凡十七人，孙十八人。赐宴赐缎，又赐扁额云：‘一门人瑞’。皇太子赐联云：‘五枝锦树荣今代；百秩仙筹萃一门。’”
	钮玉樵曰：“苕中吴磐家饶于赀，工书博学。甲申后，绝意进取。学使者张安茂题其居为‘才人节士之庐’。然负气甚高，未能韬晦。顺治中，官方山备兵吴兴，与之友善。因重修逸老堂，乞其长句一联，镌悬堂柱。吴走笔书云：‘山川无恙，叹前辈风流何处，但古道斜阳，冷烟衰竭，尽悲凉人物，止剩寒鸦；台阁重新，问苍穹英雄谁是，有补天巨手，回日雕戈，待整顿乾坤，再来杯酒。’词既悲壮，书复蔚跂。有怨家潜录其语，以吴‘阴蓄异谋’首之帅府，祸几不测。方山知之，乘夜撤去，力为回斡。费千余金，事乃已。”
	《秋灯丛话》云：“夏太史力恕，孝感人。康熙庚子，梦谒关帝庙，帝谕之曰：‘庙联多不惬余意。如三分忠义等字，适足增余痛。好另为作对，将元尔矣。’授以巨笔，夏书云：‘英雄几见称夫子；豪杰如斯乃圣人。’帝称善。醒而识之，遂谨镌板而悬于庙。是科乡试果第一。”按：“英雄”十四字熟在人口，而不知其出于夏也。
	《茶余客话》云：“孙藩使含中太翁尔周，宰浙时，独行杭州城外蔬村中，一望土冢累累。见粉墙，即往索茶。一小婢举竹椅出令坐，捧苦茶一盏饮之。须臾去，呼之不出。见门上一联云：‘两口居山水之间，妻忒聪明夫忒怪；四面皆阴磷所聚，人何寥落鬼何多。’”严问樵曰：“此归元恭所自署联，云：‘两口寄安乐之窝，妻太聪明夫太怪；四邻接幽冥之地，人何寥落鬼何多。’”
	钮玉樵曰：故友王师石尝言：“嘉靖丁清惠公为南畿操江时，巡视郭外。偶过刻字店，颐指左右：‘呼其人来’，而肩舆已行。阅三日，中军押一人，投之阶下，曰：‘刻字店主到。’公已忘之，熟视良久，曰：‘汝店所刻扁字笔画有讹，呼汝令改耳，无他也。’其人自公呼，随被锒铛锁至军府。迨三日后还家，中人之产已费其半矣。是知慎尔出话，为民上者尤所宜慎。子他日学成而仕，尚其念之。”故余宰白水，题一联于后堂云：“丹毫一点，乃吾民利害攸关，须念悖出必将悖入；白日三竿，即尔室公私毕照，莫谓知显不在知微。”念故友之箴言也。
	纪文达师《阅微草堂笔记》云：“明永乐二年，迁江南大姓实畿辅。始祖椒坡公自上元徙献县之景城，子孙繁衍，析居崔庄，在景城东三里。今土人以‘仕宦科第多在崔庄纪’，不过举其盛耳。而余族则自称‘景城纪’，不忘本也。椒坡公故宅在景城崔庄间，兵燹久圮。其址属族叔楘庵家。楘庵从余受经，以乾隆丙子举乡试，拟筑室移居于是。先姚安公为预题一联云：‘当年始祖初迁地；此日云孙再造家。’后室不果筑，而姚安公以甲申八月弃诸孤。卜地惟是处吉，因割他田易诸楘庵而葬焉。前联如公自谶也。”又云：“刘念台先生官总宪时，题御史台一联云：‘无欲常教心似水；有言自觉气如霜。’”
	蔡佛田鸿逵《紫荆树馆杂著》云：“康熙间，蔡屏山王桢由内阁中书改四川仁寿县令。当谒选之初，梦至一所，左右皆遭火毁。复历荒草颓垣中，则关圣帝像在焉。肃拜毕，仰观楹间有联云：‘打开义利关，具见英雄过人气概；参透天人路，便是圣贤行己工夫。’此壬辰春事。迨乙未莅县事，一一如所历。适士民修庙工竣，因书前联以献云。”
	袁简斋曰：“吴江徐布衣灵胎有权奇倜傥之名。余尝访之于吴下。年近八旬，语犹风生泉涌。所居邻太湖七十二峰，招之可到。署其门云：‘一生那有真闲日；百岁仍多未了缘。’又预营生圹，自题其墓门云：‘满山灵草仙人药；一径松风处士坟。’”
	祖舫师曰：“前明葛屺瞻寅亮督学吾闽，士林颂之。官至少司农。甲申后，乐浦城山水之美，避居于此。四方耆宿日来造访。自署其门云：‘岂有文章惊海内；漫劳车马驻江干。’州府屡劝之入都，遂闭门不出。”
	李剑溪太仆光云曰：“吾乡京宦前辈有延师课子者，于本宅近处另辟精室一区，听馆师出入自便。乃其师好嬉游，无日不到城外戏园中听剧。同乡知好有访之者，十有八九不得晤。因新岁换写桃符，何念修少宰逢僖适知其事，因戏书一联悬于门云：‘园日涉而成趣；门虽设以常关。’次日，馆师见之，即襆被而去。”
应制
	缪莲仙艮《涂说》云：“乾隆四十五年，七旬万寿时，圣制有‘七旬天子古六帝；五代孙曾予一人’之联。其时臣工之撰灯联者，皆敬本此意以为阐绎，诚千载一时也。谨按：汉世宗孝武皇帝在位五十四年，寿七十一岁；梁高祖武皇帝在位四十八年，寿八十六岁；唐高祖神尧皇帝在位九年，寿七十一岁；唐元宗明皇帝在位四十四年，寿七十七岁。六帝皆年逾七十。若五世同堂，则旷古帝王所未有矣。岂不盛哉。”
	朱缄三孝廉秉铭曰：“闻乾隆五旬万寿时，京师经坛有联云：‘四万里皇图，伊古以来，从无一朝一统四万里；五十年圣寿，自兹以往，尚有九千九百五十年。’气象高阔，设想奇创，对仗亦新而稳，与寻常楹联路径迥乎不同。相传为纪文达公所撰，否则必属彭文勤公，他人无此手笔也。”
	黄霁青太守安涛曰：“乾隆甲辰，高宗南巡至浙江。杭城人家有悬桃符者，句云：‘一岁双春三月闰；六巡两浙万民欢。’又，五十五年，恭遇八旬万寿，民间有颂联云：‘自古罕闻圣天子八旬万寿；于今方见大皇帝五代一堂。’两联语意虽质，却极自然稳贴，可以见草野芹曝之忱。”
	程春庐曰：“乾隆五十五年，恭值八旬万寿。京中有一经坛灯联极典丽，又极浑成，竟如天造地设者。句云：‘八千为春，八千为秋，八方向化八风和，庆圣寿八旬逢八月；五数合天，五数合地，五世同堂五福备，正昌期五十有五年。’相传是河间纪文达公手笔。”盖信非吾师不能也。
	郑仁圃太守瑞麟曰：“嘉庆己巳，恭祝五旬万寿，福州经坛设在鳌峰书院。余曾拟一联云：‘沙数恒河合十，佛称无量寿；潮音大海呼三，声协不周风。’又拟戏台联云：‘曲谱四诗，天保九如篇第一；舞分两向，太平万岁字当中。’时院课即以此命题。余此两联曾为游彤卣师录用。至己卯，恭祝六旬万寿，经坛亦设鳌峰书院。所有灯联俱周苍士广文嘉璧拟作。如云：‘届二十四年，初周斗极；祝万八千岁，远绍天灵。’又云：‘如大海潮音，衢歌祝圣；比恒河沙数，寿宇添筹。’又云：‘呼万岁者三，康疆逢吉；等百王而上，福禄来崇。’又云：‘帝命式九围，俾缉熙于纯嘏；皇敛时五福，用敷锡厥庶民。’又云：‘功既成矣，世既贞矣，参天贰地；鼚乎鼓之，轩乎舞之，蹈德咏仁。’”按：乾隆年间两次庆典，经坛灯联，闻俱系陈秋坪登龙、黄耦宾世发、张燮轩经邦及吾师郑苏年光策、林畅园茂春诸先生所拟。余少时尚见先大夫手录成本，极其壮丽矞皇。今此本不知何时失去。屡向他处访觅副本，杳不可得。惜哉！
	道光辛丑八月，吴郡绅士于元妙观恭设经坛，祝六旬万寿。时朱兰坡侍讲珔方为紫阳书院山长，撰次灯联数副，具见精思。如云：“六位仰时成，六龙御世，六凤仪廷，圣德备膺九五福；十华徵券锡，十赍孚恩，十全继续，慈闱欢溥万千觞。”此于每句分嵌“六、十”两字也。又云：“元符根太极，五百岁为春，五百岁为秋，春秋筭协福筹，八叶椿开无量寿；妙果证长生，三千年一花，三千年一实，花实数周星纪，九重桃献大罗天。”此于首句分用“玄、妙”两字也。又云：“大地欢胪殷庶，道统际重熙，六叶升恒，万国万年长拱极；清时盛谱和声，光天歌复旦，十华糺缦，寿星寿宇遍腾辉。”此每句首一字合成“大清道光六十万寿”也。又云：“八音节，八风和，月轮正满；十瑞臻，十章献，日驭方中。”此两联中分用“八月十日”字也。
庙祀
	苏州泰伯庙中无佳楹帖，惟齐梅麓彦槐有题泰伯墓柱一联云：“志异征诛，三让两家天下；功同开辟，一抔万古江南。”语殊壮阔。曾见近人笔记亦载此联，脱却“志异功同”八字，又以为齐眉楼所撰，殊可笑也。
	安溪李文贞公为直隶巡抚，祈雨于关庙，有应，谢以联云：“我意祈麦秋，泽随地遍；公灵震华夏，日在天中。”按：此切事成文，而“麦秋”、“华夏”对仗自然工稳，语亦正大相称。
	常州荆溪县有关帝庙，楹帖皆不佳。齐梅麓作宰时，易以新联，云：“威镇雄州，野树尚含荆浦绿；神游故国，夕阳偏照蜀山红。”荆浦、蜀山皆县中地，关合亦尚浑成。又撰一联云：“志在春秋，孔圣人未见刚者；气塞天地，孟夫子所谓浩然。”颇得意。然余终嫌“志在春秋”语非正史所有也。
	黄右原比部奭曰：“记得关庙联尚有两家可录者，忘为何人所撰。一云：‘王业不偏安，拒操和权，诸葛犹非知己；春秋大一统，帝蜀寇魏，紫阳乃许同心。’一云：‘生蒲州，辅豫州，保荆州，鼎峙西南，掌底江山归统驭；主玄德，友翼德，仇孟德，威镇华夏，眼中汉贼最分明。’”按：原本作“兄玄德，弟翼德”，近于演义。陈寿《志》虽有“义同兄弟”之语，并无孰兄孰弟主名。改本较为妥协。
	赵瓯北有关庙联云：“乃圣乃神、乃武乃文，扶四百载承尧之运；自西自东、自南自北，如七十子服孔之心。”余于《联话前编》偶遗之。
	浦城西阳岭上有关庙，邑人朱缄三孝廉有一联云：“至诚之动，孚及豚鱼，虽阿瞒莫敢不服；大义所归，坚如金石，惟使君乃得而臣。”孝廉之子春门茂才箎亦献联云：“前杜氏而好春秋，仗义宣威，此老原非徒左癖；后岑侯而镇荆楚，奉词伐罪，彼苍何忍听彭亡。”词气并岸异不凡。
	朱兰坡曰：“关庙联多用生前事，遂成俗套。余曾拟制一联，但言尊崇显赫之意。云：‘帝爽有昭明，当朝谥号增崇，奉戴仪同文庙肃；神功无代谢，亘古河山作镇，灵长运过蒋侯奇。’”按：此与吾乡龚海峰先生所撰命意正同，可谓异曲同工，不落窠臼者矣。
	苏鳌石廷尉廷玉曰：“琢州张桓侯庙联，多状其雄纠语，究属莽夫气象，于尊崇之义未合。惟方葆岩维甸作直藩时有联云：‘使君乃天下英雄，谊同骨肉；寿侯为人中神圣，美并勋名。’以先主、关帝两人夹出，恰称身分。”按：帝曾封汉寿亭侯，“寿侯”二字似未协，尚应酌易也。
	四川成都城外有丞相祠堂，楹联林立。鄂润泉督部鄂山联云：“望重南阳，想当年羽扇纶巾，忠贞扶季汉；泽周西蜀，爱此地浣花濯锦，香火拥灵祠。”又蒋砺堂节相攸铦联云：“曰宫曰殿，曰幸且曰奔，诗史留题，千古犹存正统；书吴书魏，书汉不书蜀，儒臣特笔，三分岂是偏安。”
	四川宁远府有丞相祠。戴羡门督部三锡联云：“筹笔在攻心，当年化洽宾幪，冠带百蛮归典属；安边曾叱驭，此日风清瓯脱，云霄万古仰宗臣。”闻是湖南湘乡令严丽生学淦代撰。严本才士，摇笔故自不同。又闻严丽生作湘乡县龙王庙联云：“春耕夏耘，秋收冬藏，万物育焉，鬼神之为德；雷出地奋，云行雨施，百室盈止，膏泽下于民。”亦可谓“取熔经义，自铸伟词”者矣。
	苏郡文昌宫之旁有太阳宫，向不入祀典，亦不在朔望行香之列。道光十一年，霖雨数十日，郡人士始请余诣祷。升香之日，旋即畅晴。后即定为常祀。齐梅麓为之联云：“光天开糺缦之祥，雨非恒雨，旸非恒旸，二十四气成四时，群生并茂；化国衍舒长之祚，朝不废朝，夕不废夕，三百六旬有六日，庶绩咸熙。”又撰风神庙联云：“龙虎忌争行，廿四番花信吹馀，致雨兴云，勿张旗鼓；豚鱼占利涉，七二候箕神簸后，飞刍挽粟，好送帆樯。”时以狂风匝旬，碍漕运，率属虔祷，有应，故以此为报云。又撰龙神庙联云：“九土足农田，但期膏不下屯，霖雨遍敷天下望；三吴称泽国，更愿流无旁滥，江河长向地中行。”
	郑仁圃喜为楹联，时见意匠。有题天后宫联云：“补天娲神，行地母神，大哉乾，至哉坤，千古两般神女；治水禹圣，济川后圣，河之清，海之晏，九州一样圣功。”想见精心结撰，思与神通也。
	杨飞泉郡丞鹤书曾知云南师宗县。后由浙省委办铜差，复至滇中。题天后宫一联云：“三十年宦海平安，旦夕焚香，惟求利济；一万里慈云庇荫，间关行役，重许瞻依。”
	四川灌县城隍庙有蔡佛田手题联云：“聪明正直之谓神，清夜焚香，惟愿斯民敦孝弟；雨旸寒燠以成岁，丰年报享，长期列部颂升平。”又成都府城隍庙戏台联云：“善恶报施，莫道竟无前世事；利名争竞，须知总有下场时。”恰是城隍庙戏台，不能移易他处。
	蔡佛田曰：“佛寺联语极多，记得有二联语极隽永。句云：‘愿将佛手双垂下；摩得人心一样平。’又云：‘弹指声中千偈了；拈花笑处一言无。’”
	明邛州人余昂有题海会寺联云：“终日解其颐，笑世事纷坛，曾无了局；经年坦乃腹，看胸怀洒落，却是上乘。”按：此联词旨超脱，似比吾闽鼓山寺一联较为雅驯。
	福州有庆城寺，中有铁佛一尊，极其雄伟，系伪闽时所铸。庙中有前明曾弗人异撰一联云：“古佛由来皆铁汉；凡夫但说是金身。”隽永有味。陈畏民《笔谈》、徐价人《闽游诗话》并载其语。惜余未得见其联。
	苏州光福有观音大士庙，祈晴祷雨最灵。林少穆巡抚三吴时，题联云：“大慈悲能布福田，曰雨而雨，曰旸而旸，祝率土丰穰，长使众生蒙乐利；诸善信愿登觉岸，说法非法，说相非相，学普门功德，只凭片念起修行。”又因督浚刘河，小憩刘河镇之天后宫，题联云：“八百年寰海昭灵，溯湄屿飞升，九牧宗风荣庙祀；四万顷具区分派，喜娄江新浚，三吴水利沐神庥。”又题上元县署中程明道先生祠云：“爱物为心，一命于人亦有济；得民以道，千秋斯统不虚传。”又题福州文藻山朱文公祠云：“道统阐薪传，洙泗真源今未坠；儒型垂梓社，沧洲精舍此重开。”又题嘉定县归震川先生祠云：“儒术岂虚谈，水利书成，功在三江宜血食；经师偏晚达，篇家论定，狂如七子也心降。”
	桂林城外有临水文昌阁，极明瑟之致。朱勋楣观察棨题联云：“水月尽文章，会心时原不在远；星云灿魁斗，钟灵处定非偶然。”
	朱子生于延平之尤溪，故小字沋郎。沋，水名，即尤溪，县亦因此得名也。后人皆误以朱子字“沈郎”耳。其地有公山、文山，朱子诞生之日，两山俱发火光，现出“文公”二字。今就其地建文公祠。周力堂学使学健撰联云：“前公山，后文山，一气蜿蜒，知天地精华所萃；始小学，终大学，真源脉络，统圣贤体用之全。”
	《涂说》云：“江南侯竹愚先生在粤时，尝题韩文公祠楹帖云：‘苏学士前传谪宦；孟夫子后拜先生。’殊工切。”
	汉口有桃花夫人庙，一联云：“列女传从刘向定；夫人心只息侯知。”议论自在言外。惜不知何人所作。
	虞山有白、苏二公祠。齐梅麓即集白、苏语为楹联，云：“中有仙龛虚一室；更邀明月作三人。”上联香山句，下联东坡句也。跋云：“香山诗：‘近有人从海上来，海山深处见楼台。’此海虞立白公祠之公案也。虚一室，固待公也。自公言之，即谓待坡公也可。又坡公题乐天《身心问答》三诗后云：‘而今月下三人，他日当成几佛。’以‘更邀明月’句移奉白、苏二公祠，颇有根据，非同泛语也。”按：常熟县之白、苏二公祠，建于道光丁酉年，在昭明读书台之侧，董其成者蒋伯生因培杨芸士文荪也。芸士为之记。
	齐梅麓宰宜兴时，撰周孝侯庙联云：“朝有奸党，岂能成将帅之功，若教仗钺专征，蛟虎犹非对手敌；世无圣人，不当在弟子之列，谁信读书折节，机云曾作抗颜师。”词意激昂，可当一首周处传论。
	甘露寺中有三贤祠，不知建于何时，祀唐李文饶、宋苏东坡、米海岳三公也。李兰卿撰联云：“溯后先三百载游蹤，异代同堂，能结有情香火；冠今古第一流人物，文章事业，也如无尽江山。”
	谢默卿曰：“无锡惠山之麓有张睢阳庙，额曰‘显忠’。余莅任时，适邑人修建落成，请为楹帖，因撰句付之。云：‘抗节济时艰，论当年守御声威，实先郭汾阳、李临淮，功存庙社；显忠关世教，考兹土烝尝旧典，当与伍子胥、陈武烈，气壮湖山。’”按；张睢阳、伍子胥及隋司徒陈杲仁，其事皆不在锡山，而县中皆有祠庙，香火甚盛。亦可见忠烈祀典出于秉彝攸好之同矣。
	江西九江府有五显庙，中有一集句联。云：“九江孔殷，以享以祀；五人为伍，乃圣乃神。”词义俱极稳惬。不知何人所撰，俟晤郑仁圃时询之。
	蟂矶庙联：“思亲泪落吴江冷；望帝魂归蜀道难。”人皆知为徐文长所撰。惟缪莲仙《涂说》谓此与采石矶李太白祠联云：“我辈此中惟饮酒；先生在上莫吟诗。”并传为徐文长手笔。而余经过二地，得见二联，皆无文长题款，惟署谷口郑簠书。后闻蟂矶联为方茶山先生体感梦而作，仍疑莫能明也。按：方茶山年代甚近，而此联熟在人口，实出茶山之前。后说恐仍是因文长事而误演耳。
	金龙四大王为北方河道尊神，庙中楹联鲜有传者。惟齐梅麓一联尚壮丽。句云：“志节慕睢阳，忧国读书，尚记金龙山在；英灵同伍相，飞刍挽粟，正须白马潮来。”
	钱梅溪曰：“唐张旭曾为常熟县尉，故县城南有草圣祠。今为文庙土地之神，新立一祠于大成门之右。广文属余书一联一额，余曰：‘联句尚易，额甚难也。’再四思之，总未题就。偶忆韩文公‘优入圣域’四字，因书付之。并撰一联云：‘书道入神明，落纸云烟，今古竞传八法；酒狂称圣草，满堂风雨，岁时宜奠三杯。’或嫌‘三杯’字太涉庙祀套语，余应之曰：杜诗‘张旭三杯草圣传’，岂忘之耶？”
	海州板浦为滨海斥卤地。自道光年间，陶云汀宫保改行票盐，民贩趋之如市。蕃昌殷赈，俨然一都会焉。宫保按部海州，两驻其地。登云台山，并于山中建陶靖节祠。今商贩居民又合词吁建陶文毅公祠。谢默卿撰长句楹联云：“改鹾法，近悦远来，试观淮浦连年，浩浩穰穰，岂惟追齐相夷吾，府海功施称再造；荐飶馨，春祈秋报，况对郁洲胜境，熙熙皞皞，真可继晋贤靖节，名山祀典配三元。”
	成都北门外欢喜庵，奉德将军楞泰像，系乾隆金川凯旋时为士民所建。楹联云；“万里版开图，云栈星邮，往来下拜功臣像；百蛮碑在口，渝歌賨舞，欢喜常存故老思。”又：“冠履肃丹楹，似丞相祠堂，柏郁森森承雨露；声威通紫塞，忆将军幕府，旌扬熠熠壮风云。”旁为得胜庵，即阿公祠，同时所建。联云：“缠井络以界坤维，天府奥区，皇极会归雄带砺；控荆蛮而引秦陇，岩疆重任，臣心寅畏凛冰渊。”
	朱兰坡曰：“宛陵城内有东平王庙，礼唐张睢阳。余少年应试时至其处，见一楹帖云：‘禄山、庆绪悍然其无君父，当年即破孤城，效忠乱贼，曾邀富贵之几时？令狐、尹奇不幸而有子孙，今日试登双庙，下拜先生，将置祖宗于何地？’余最喜其词气激昂，今约五十余年，犹识不忘，但不记为何人所作耳。”
	泾县会馆中奉朱文公木主。朱兰坡为题一联云：“删定赞修，直千古同功，较汉唐训诂诸儒，仰高山而倍切；德性问学，原两端并举，任陆王纷坛异说，撼大树以何能。”朱文公联语亦多，无如此之沉着稳括者。
	闽浙分疆之处为枫岭，俗呼为五显岭，实即梨岭，古称梨岳。祀唐太守李频。李兰卿题联云：“地是名山宜庙食；民思贤守本诗人。”五显庙中楹帖极多，皆逊此之雅切也。
	黄右原曰：“相传药王庙戏台联语，一切戏，一切药，颇有慨乎其言。上联云：‘名场利场，无非戏场，做得出泼天富贵；冷药热药，总是妙药，医不尽遍地炎凉。’”按：“泼天富贵”，仍是从药王庙生情，非泛泛戏台语也。
	吕月沧郡丞璜曰：“宋梅生观察鸣琦撰桂林城隍庙联云：‘地狱即在眼前，莫到犯了罪时方才省悟；业镜虽悬台上，只要过得意去也肯慈悲。’又，齐梅麓撰宜兴城隍庙联云：‘时雨时旸，玉女铜官皆有庆；好人好事，桥蛟山虎总无惊。’宋作系仁人之言，齐作为才人之笔。”
	吾闽有石佛岭，佛像系就大石琢成。陈望坡尚书未第时，将弃举业，过此岭求签，词意许其必遇。三过三问，皆一签。贵后乃献一联于寺云：“心到虔时佛有眼；运当亨处石能言。”信乎佛之能前知也。
	严问樵保庸曰：“吾乡出痘谓之出果，种痘谓之种苗。余尝撰痘神庙楹联云：‘一点心苗，汝那里好生培养；十分善果，我者边总肯周全。’”
	柳州柳侯祠联句，《前集》已载数家，而惬心者殊少。近闻伍实生抚部长华观察右江时，曾集柳文成句为联云：“洁廉为心，忠信为仗；文章在册，功德在民。”十六字颇典重，而至今尚未悬挂，不知何故。
廨宇
	徐州府为古彭城，今为河漕重地，专设监司管之，盖兵备道而兼管河防者也。宛平张观察鼎自撰道署楹联云：“地当黄运之中，水欲治，漕欲通，千里河流，涓滴皆从心上过；官作军民之主，宽以恩，严以法，一方士庶，笑啼都到眼前来。”又武威孙太守治自作府署楹联云：“官有典常，任一日则尽一日之心，况兼地广事繁，敢不夙兴夜寐；民供正课，宽几分则受几分之惠，纵使时丰岁稔，常如怨暑咨寒。”皆不失仁人之言，胜于掞张形胜者矣。
	扬州厉氏，旧族也。其宗祠柱联云；“二百载青毡，蝉联八世；两三间白屋，鹤隐千秋。”联系史望之尚书所书，其句则未详孰撰也。
	戴菔塘璐《藤阴杂记》云：“护国寺西先为桐城张文和公第，后改西华门内，此第遂以赐溧阳史文靖公。余癸未出钱塘王文庄公门下，曾于此第谒见，有‘江山胜地皆行部；台阁崇班半属僚’之联。”
	京师正黄旗官学中有楹联云：“业精于勤，修其孝弟忠信；学优则仕，以为黼黻文章。”
	蔡研田本俊曰：“安溪李文贞公宅有小园，自集句为联云：‘有水园亭活；无风草木闲。’”
	彭芝庭启丰自订年谱云：“余曾三任浙省学政，因在贡院题联云：‘蓉镜重开，漫向湖山寻旧迹；桂枝擢秀，相期月旦识真才。’”
	浙江学署面对吴山，右邻郡庠，西出涌金门即西湖也。刘金门先生题大堂联云：“使节壮湖山，东南坛坫；文光拱奎壁，咫尺宫墙。”
	黄右原曰：“有润州太守新修厅事，执贽于吴山尊学士，求作楹帖。学士不假思索，即对客挥毫。上联用‘金山银山’组织成文，云：‘山色壮金银，惟以不贪为宝；’以誉太守廉能。观者欢呼，亟请其下联。学士率尔操觚，实未有以对也。适幕宾郭香生明经曰：想是“江流环铁石，居然众志成城。’盖以铁瓮城为金陵石头城门户，竟成强对。遂书以应。学士既服其敏，且有解围之功，因以所得润笔分赠之。”
	扬州罗茗香士琳曰：“各省育婴堂中有旧传联句云：‘子不子，亦各言其子，委而弃之，是可忍也，孰不可忍也，先王斯有不忍人之政；幼吾幼，以及人之幼，比而同之，有以异乎，曰无以异也，大人不失其赤子之心。’集语颇能浑成贯串，惜不传作者何人也。”
	谢默卿曰：“清节堂始于吴下，由绅士捐建，以居嫠妇之贫苦无依者。经费渐充，规制尽善，各府州皆仿而行之。诚善举也。曹艮甫比部楙坚主讲泰州时，撰堂联云：‘任卹重周官，集一方秉穗余资，门题行义；帡幪同夏屋，完几辈冰霜苦节，台筑怀清。’”
	齐梅麓，婺源人。尝作婺源考棚联云：“渍种必苗，爇兰必香，千家茆屋书声，定有几枝大手笔；登高自下，陟遐自迩，万里蓬山云路，先从一邑小文场。”
	嘉庆末，福州大修贡院，规制恢宏。适林少穆督部奉讳里居，所有楹联悉出其手，亦极一时壮观精思。吾乡人多能口诵之。如云：“皇路许驰驱，举孝兴廉，海峤人文罗福地；天门同詄荡，蜚声腾实，蓬瀛才望奋清时。”又云：“达四门四目四聪，我有嘉宾，莫负文章华国选；书六德六行六艺，烝哉髦士，要兼孝弟力田科。”又云：“初日照三神山，看碧海珊瑚，尽收铁网；长风破万里浪，喜丹霄银榜，早兆珠宫。”又集杜句一联云：“乡赋念嘉宾，彩笔昔曾干气象；持衡留藻鉴，文昌新入有光辉。”
	王辅铭《练音集》云：“嘉定王丹思敬铭于康熙丁酉典试江西，以公慎自矢。尝题试院协一堂柱云；‘三条官烛，棘闱辛苦廿年，苟以温饱负平生，斯誓有如江水；一介儒冠，玉署光荣两世，能取文章报恩遇，此行方识庐山。’”
	道光戊寅恩科时邓嶰筠督部方为西安太守，值贡院鼎新，曾撰楹联数十对，皆极结撰之工。陕中为之纸贵。如察院门云：“恩湛鸾坡，环海胪欢歌曼寿；名标雁塔，曲江高会洽群仙。”又云：“地是周京，广进吉人歌引翼；制循汉室，特颁明诏选贤良。”大门曰：“门对南山，看太乙峰高，华国雄文争气象；恩迎北阙，值长庚星朗，作人雅化颂庞淇。”东大门云：“左席罗珍，群仰星槎来左掖；东门吁俊，试看奎曜丽东垣。”西大门云：“运际右文，凤起蛟腾连右辅；门迎西极，星辉云烂照西京。”大观门云：“科重西京，盛世作人徵寿考；躔逢南极，祥晖绚采接文昌。”连三门云：“地接龙门，多士须联鱼贯队；恩开虎榜，嘉宾同拜鹿鸣歌。”明远楼云：“地重棘闱，看云里翚飞，四面轩窗增壮气；轮圆桂殿，听月中舞羽，一番鼓吹接仙音。”又云：“楼起层霄，是明目达聪之地；星辉文曲，看笔歌墨舞而来。”至公堂云：“戊茂协菁莪，璧月圆时同寿宇；寅清收杞梓，璚云多处朗文星。”又云：“恩被贤良，听天语鸾衔，朵殿丝纶承北极；科联甲乙，喜人文鹊起，辟雍钟鼓振西京。”此以“戊寅恩科”四字冠首也。精白堂云：“函关东，玉关西，萃两省人文，手提珊网；使星内，台星外，合一时宗匠，心澈冰壶。”又云：“精白一心，入手恍听蚕食叶；丹黄万卷，到头伫看鹿衔苹。”衡鉴堂云：“典重求贤，荡节分持宣汉诏；堂开吁俊，輶轩亲到采秦风。”监临堂云：“地镇中权，看露冕宣风，玉鉴冰壶同朗照，才登上选，听霓裳咏月，祥麟威凤共腾辉。”内帘云：“岌嶪龙门，雷浪可容轻跃过；分明蟾窟，霓裳未许窃听来。”又云：“担驰戴星，且共岑苔吟夜月；文披垂露，便看玉笋坐春风。”收卷所云：“称心好句欣先睹；入手奇文岂漫藏。”弥封所云：“姓氏不妨偕豹隐；光芒终许看龙腾。”誊录所云：“绚采文疑堆锦绣；研朱笔合架珊瑚。”对读所云：“顾误辨讹须守黑；分章析句合涂黄。”按：此外尚有两主考及提调监试各联，皆各切其人之官阶科分里贯言之，移地移时俱不适用，兹不俱录云。
	林少穆督部总制两广时，海禁方严。督部于城外新建一演武厅，精选督抚两标劲卒数百人，亲往督操。自题厅柱一联云：“小队出郊坰，愿七萃功成，净洗银河长不用；偏师成壁垒，看百蛮气慑，烟消珠海有余清。”
	鄂城臬署有邓嶰筠督部一联云：“官要虚心，总能发伏厘奸，须识我得情勿喜；民宜守分，若到违条犯法，可怜汝无路求生。”仁人之言，出乎肺腑矣。
	英观察焕堂守登州时，构小园，既成，属严问樵代撰楹联云：“愿他十邑诸公清风扇野；容我一年四季明月锄花。”
	杭州北新关较各关尤为严切，商民多裹足不前。阮芸台师抚浙，兼管关务，自制一联悬于关署大门云：“上古关无征，后世不得已而榷关，慎勿失其初意；本朝税有额，小民如其分以纳税，何可使有怨言。”
	四川成都将军署中有阿文成公题联云：“拱北星辰兼上将；征西部属半通侯。”
	四川彭水县有摩云书院，在山半。陶文毅公任川东观察时道经其地，书联赠山长，云：“化雨无私，忆往岁踏雪来过，曾话春风一席；摩云有志，愿诸生凌霄直上，勿忘灯火三更。”盖公先曾以典试过此也。
	蔡佛田撰各宪署官厅联云：“片刻聚谈，此地无分宾主；一时抠谒，其间原有后先。”又撰巡捕官厅联云：“得月快争先，共仰楼台近水；望风齐向上，欣看冠佩如云。”
	齐梅麓居婺源之冲麓，有敦彝堂大祠，自题联云：“得氏营丘，溯李唐同朝二相，在野三公，下迄宋、元、明，代有文人光海国；卜居冲麓，看梅里排闼四山，环村一水，甲于皖、歙、婺，天开图画赛瀛洲。”又一联云：“大夫不敢祖诸侯，表海雄风，莫问遥遥华胄；途人其初本一体，敬宗收族，当思密密连枝。”
	朱兰坡曰：“余曾为同邑江氏祠堂撰联，文云：‘梁贵胄，唐遗忠，易姓前徽崇一本；歙侨居，泾奠宅，敦宗后嗣叙三支。’益江本萧也，昭明太子之裔。复显于唐末，以避难改姓居歙之黄墩。南宋徙泾，总称黄泥滩江氏。稽其派，则有三焉。婺源江氏慎修先生实与同宗。人皆不知先生为萧姓，余闻诸江石生大令。又代制同邑王氏宗祠联云：‘孝友著华宗，远追竹港迁居，十三枝共联阀阅；牲盛隆毖祀，新仰松楹旅设，千百世长聚簪缨。’我泾曩有‘十三王’之称。竹港者，其始居地名。先世曾以孝友闻。”又曰：“余先世本在苏，唐末迁歙，复迁婺源。宋代始迁泾。尝为宗祠联云：‘迁移自吴、歙、婺而来，氏族清嘉，斯地奠安称梓里；裔嗣逾宋、元、明以后，诗书启佑，几人腾翥咏梧冈。’又云：‘茶院溯遥宗，传三十世有奇，闾巷相联，敦仁敦让；李村邻旧宅，阅百千年无替，岁时并集，奉醴奉盛。’茶院公乃与文公同出之始祖也。初迁泾，居李村，其旧宅已六七百年，尚存。宗祠地正相近。又为支祠联云：‘追古寮六世迁居，中越十传，森出乔支绵绪久；历昭代两朝构宇，后垂千祀，蔚成盛族绾纶多。’案：古寮，即茶院公也。六世为迁泾之祖拙翁府君，盖文公之伯曾祖。复十世则支祠分祖用鉴府君子姓独多，科名仕宦亦较盛。祠宇在本朝由顺治至康熙间始建。数联虽常语，然非他姓可以移置也。又云：‘春有心于露，秋有心于霜，遵戴记遗规，钦崇典祀；父之贵者慈，子之贵者孝，式文公懿训，笃念伦常。’此出联尚可通用，对语本文公家训，固仍切合矣。”
	吾乡林青圃先生德性严重，所作楹帖亦不肯作寻常语。主鳌峰讲席时，曾手书讲堂一联云：“坐里门内，夕而朝教不忘就尔事；习君子言，尊以遍学莫便近乎人。”此联已载《前编》后陈恭甫编修寿祺亦撰一长联，意欲媲美前修，而两小股墨卷时腔，徒成话柄而已。今明伦堂头门联云：“方千里育贤之地；第一重入圣之门。”亦青圃先生所撰也。
	有集《文选》句为祠堂联者云：“蹈德泳仁，发祥流庆；兴廉举孝，署行议年。”又一联云：“秩元祀，礼莫愆，继祢继祖继高曾，孝思不匮；屡丰年，岁其有，奉牲奉盛奉酒醴，明德惟馨。”皆可为家祠通用之楹帖。
	朱兰坡家有小园甚隘，仅栽桂一株。洪稚存题扁曰“金粟山房”。兰坡自为联云：“曲录三弓，庾信有园难拓地；连蜷一本，刘安之树可留人。”
	刘松岚大观为州牧时，自题署斋一联云：“袍笏呼来先拜石；管弦麾去独听松。”为翁覃溪师书。或云：“即翁撰句以赠者。”新警逋削，使事无痕，殆非吾师不办也。
	兰溪县城中邑令署头门联云：“明月双溪水；春风满县花。”雅切兰溪而有余味，惜未详何人所题。
	余于五十八岁请假归田，在福州黄巷新宅所撰楹帖已载入《丛话前编》。兹于壬寅秋复引疾得请，侨居浦城。因购得荒地数弓，缚茅架屋，暂为受廛之寄。时异事迁，因就旧词稍更新意，以存一时情事云尔。中堂联云：“历宦海两朝身，万顷惊涛仗忠信；借他乡一廛地，卅年此屋亦辛勤。”韩诗：“辛勤三十年，以有此屋庐。”又云；“安土而能敦，因寄所托；择邻焉得智，且住为佳。”宅左有园，额为“北东园”，以福州旧宅有“东园”也。园中有池有楼，池上草堂联云：“客来醉，客去睡，老无所事吁可愧；论学粗，论政疏，诗不成家聊自娱。”又一联云：“地价不妨多，明月清风本无价；物情何足校，近水遥山皆有情。”此聊纪近事，而借欧阳文忠及苏子美诗语以解嘲也。又书室中一联云：“平地起楼台，流寓依然吾土美；著书多岁月，退思未报主恩深。”
胜迹
	闵鹤瞿叙《粤述》云：“桂林七星岩下有寿佛洞，仅容旋马。内有古寿佛石像，云：土人有见老僧者，迹之至此洞，得遗像，遂创为庵。楚僧本符号浑融者建为栖霞寺，起藏经阁，其下为静慧堂，旁为听月亭。余有‘慰贤’二字题石，而集唐句为联云：‘白云回望合；青霭入看无。’”按：今栖霞寺座落与此所述互异。旧址渺不可寻，志乘中亦未采此书，而题名与亭联更无有能指其处者矣。
	无锡北门外有皇甫墩，在芙蓉湖中，四面皆水，飞楼缥缈，极似西湖之湖心亭。窗户轩槛皆九龙山翠所涵演，登览胜概甲于通邑。楼中联榜尚多，惟孙平叔宫保联云：“灯火春星浮北郭；云霞朝景揽西神。”秀整雅切，邑人盛称之。西神，即九龙山也。
	山阴石屋在香炉峰之半山，有楹联云：“花雨欲随岩翠落；松风遥傍洞云寒。”钱塘于谦题，见《小仓山房诗集》。
	或传梅关一联云：“不必定有梅花，聊以志将军姓氏；从此可通粤海，愿无忘宰相风流。”按：梅关即梅岭，又名庾岭。《史记索隐》谓“相传以梅将军名”，而《南康记》又云：“前汉南越不宾，遣监军庾姓者讨之，筑城于此，因之为名。”则两说皆可通。《南康记》又云：“庾岭多梅，亦曰梅岭。高一千三百五十丈。唐张九龄奉诏开凿。”按：张有《开岭路序》，又有诗，故岭巅有曲江祠。此联稳括大意，面面俱到矣。
	林少穆观察杭州时，曾修孤山林处士祠。又葺梅亭，题亭柱一联云：“世无遗草真能隐；山有名花转不孤。”
	林少穆有集句题京师陶然亭联云：“似闻陶令开三径；来与弥陀共一龛。”亭中楹帖当推此为第一。
	贵阳城外有图云关，不知谁氏一联云：“两脚不离大道，吃紧关头，须要认清岔路；一亭俯看群山，占高地步，自然赶上前人。”亦见道语也。
	徐修梅茂才汝塽曾游黔中，录忆数联。有飞云洞联云：“洞辟几时，问孤松而不语；云飞何处，输老鹤以长闲。”为天门龚学海所题。又镇远大王滩亭联云：“到岸猛回头，听潕阳第一滩声，浪与篙争，好仗神威资利济；顺流须努力，看黔国万重山水，峰随舵转，全凭忠信涉波涛。”
	闻福州永福县之方广岩奇景天开，余屡欲往游而不果。友人江心葵景阳为述一联云：“石室天开，见大地山河三千世界；水帘风卷，露半天楼阁十二阑干。”心葵所居距岩甚近，余四十年前即有同游之约，每为之神往云。
	九江府庾楼为一郡大观，屹立郡署之后，前襟大江，后枕匡庐。楼额为苏斋师所书，江心即望见之。楼中联语多不称。郡守张子畏寅联云：“如此江山，何幸不才来领郡；亦谈风月，每逢嘉兴即登楼。”语稍稳贴。尚不如洪稚存先生亮吉一联云：“半壁江山，六朝雄镇；一楼风月，几辈传人。”足与斯楼相称。郑莹圃太守以为名下无虚，是也。
	余初游平山堂在嘉庆元年，草草一过而已。后读《曝书亭集》，中有《郑谷口隶书平山堂扁长歌》，悔彼时不及留心赏玩。问之曾游平山堂者，亦俱若无睹。道光壬寅初夏，寄居邗上，重登此堂，则前后相距已四十余年。堂中扁字系欧阳文忠公之款。疑款字甚劣，非欧公所为，而郑谷口所题亦渺不可得，不知何故。遍翻郡志，则不但无欧阳题扁事，并郑谷口之扁亦未载。岂竹垞先生之诗欺人哉？顷与钱梅溪泳谈及，梅溪乃言曾亲见谷口原扁，后为吴中徐友竹坚者易以欧款。记得是乾隆年间第六次南巡时所为。梅溪今年八十有四，多见旧事，所言当不虚也。平山堂并无他扁，谷口所题又易为欧款，可谓两失，而伊墨卿隶书联句遂独出冠时矣。余《前编》所录墨卿句，误“隔江”为“过江”，兹特正之。余亦亲制一联云：“高视两三州，何论二分月色；旷观八百载，难忘六一风流。”质之阮芸台师，甚壮其语。朱兰坡同年亦曰：“平山堂诗，以王荆公‘一堂高视两三州’首为最；平山堂联，以伊墨卿‘隔江诸山’十六字为最。今君此联出，真可鼎立而三矣。”因亦用隶体书就，送悬堂楹。王荆公远矣，未知墨卿空中笑人否耳。
	张伯冶曰：“扬州大儒坊董祠之左近有集贤楼，下临城河，形胜绝佳。记得有一集句旧联云：‘桃花潭水深千尺；明月扬州第一楼。’不知《画舫录》何以遗之。”
	《前编》所载扬州楹帖，多据《画舫录》。比来寄居邗上，新有闻见，亦佳联也。如陈曼生鸿寿题康山云：“春水绿波扬子渡；梅花明月状元山。”洪桐生梧题东门城楼云：“风月天高，楼台地迥；云霞海曙，梅柳江春。”又题南门城楼云：“东阁联吟，有客忆千秋词赋；南楼纵目，此间对六代江山。”
	相传河南南阳府城楼旧有楹联云：“真人白水生文叔；名士青山卧武侯。”对仗浑成，允称杰构。或疑诸葛应称忠武侯，但曰武侯，恐未尽善。然古人二字三字谥，后人止称其一字者甚多。如卫之睿圣武公，只称武公；贞惠文子，只称公叔文子；楚之顷襄王，只称襄王；秦之昭襄王，只称昭王。诸葛之称武侯，亦其例耳。
	北固山甘露寺之左，旧为多景楼。俯挹全江，最称雄胜。楼址久荒，李兰卿观察曾捐赀重建。工甫竣，旋圮。观察撰联云：“天与雄区，欲游目骋怀，一层更上；地因多景，喜山光水色，四望皆通。”后曾文岚邑侯承显就北固山之后麓建“江东胜概楼”，重书观察联语悬诸前楹，而于后楹自撰一联云：“形势拓南徐，对秣陵树色，瓜步江光，何处平分吴楚；画图开北固，有米老庵存，卫公塔在，依然映带金焦。”楼之右又有小楼，正对金山，有南昌彭文勤师联云：“两点金焦，到山者不如望；一庵海岳，怀古者见其人。”盖宝晋书院正当其前也。
	九江府之南即庐山，其城南正对庐山之双剑峰，历朝皆于府治前建三层高楼以镇之，名为匣剑楼。楼前开二池，直丈余，横数尺，名为匣剑池。郑仁圃太守初莅任，修浚一新，自制楼联云：“排闼两峰青，欣轮奂齐云，环雉堞更上一层，尽见匡庐真面目；干霄千丈紫，恐锋铓过露，敛龙光深藏什袭，如罗星宿壮心胸。”
	苏州浒墅关北望亭，即入金匮县境。河中旧有丰乐桥。齐梅麓宰金匮时，鸠工重修，蔚为胜地。因题桥门一联云：“水远天长，万古川原连泰渎；年丰人乐，四时风景胜滁阳。”又，杭州城外之半山，桃花最盛。花时游船群集，秋后红叶亦极可观。旁有小桥，桥门一联云：“欲泛仙槎向何处；偶传红叶到人间。”皆桥门联之极超脱者。
	清江浦胜迹以河帅署中为最。有方池甚宽，上为荷芳书屋，擅水木之胜。时张芥航河帅得董思白大字挂屏十二幅，钱梅溪为集屏中字作一联，云：“大隐寄淮堧，十亩芳塘涵德水；高怀拟绿野，满园花木绣春风。”
	成都府城外有诸葛丞相祠，旁有台榭，为大僚饮饯公所。苏鳌石廷玉集杜句为楹帖，云：“诸葛大名垂宇宙；元戎小队出郊坰。”按：此前明黄才伯所集，见朱竹垞《静志居诗话》
	唐陶山仲冕有集唐句题陶隐居祠，云：“门前学种先生柳；岭上长留处士坟。”
	滕王阁中有裘可亭郡丞行恕联云：“隔岸眺仙蹤，问楼头黄鹤，天际白云，可被大江留住；绕阑寻胜迹，看树外烟波，洲边芳草，都凭杰阁收来。”
	采石太白楼中有齐梅麓集句一联甚伟。出语云：“紫微九重，碧山万里；”即太白集中句。对语云：“流水今日，明月前身。”则司空表圣《诗品》中句耳。
	黄右原曰：“扬州三贤祠，旧以王渔洋继欧、苏后，已不甚称。后更奉伊墨卿太守长生禄位于旁，而议者益起。自裁撤盐政后，湖上园林岁修无主，颓废不堪。李兰卿榷使独能捐廉，重修江山文选楼、桃花庵各处，而别建载酒堂于祠侧，以祀渔洋。于是香火始正。榷使并为之联云：‘昼了公事，夜接诗人，得句皆堪作图画；修禊虹桥，访碑禅智，此才真不负江山。’”
	自浙入闽，第一重岭为苏岭。岭顶有关庙，殿后一亭，境极幽靓。有朱笥河先生手书一联云：“云石江将疑字浙；风篁岭若误髯苏。”跋云：“过苏岭留句。乾隆庚子十二月廿日，笥河居士朱筠。”余每过此，必熟赏此联。寺僧亦知宝之。寺中又藏有朱文正师诗卷，即为此联而作。和题者有谭兰楣光祥及吾乡林樾亭先生、王兰陔绍兰中丞。中丞复作长跋纪之，谓“此联句奇而笔遒，若有灵气光怪，足以永镇山门者。”洵不虚也。
	黄州赤壁，以坡公二赋传耳。其实周郎用火攻处在今嘉鱼也。人皆议坡公之误。朱兰坡题联云：“胜迹别嘉鱼，何须订异箴讹，但借江山摅感慨；豪情传梦鹤，偶尔吟风啸月，毋将赋咏概生平。”
	云南附郭之大观楼，中有孙髯所制长联，悬挂已久。道光初，阮芸台师总制滇黔时，为酌易数字，另制联板悬之。滇人啧有烦言。余曾于《前编》述之。昨接吾师来函云：“孙髯原联，以正统之汉、唐、宋、元伟烈丰功总归一空为主，岂不骎骎乎说到我朝。故改为爨长蒙酋，递到吴三桂等人身上。所以扶正而消逆也。啧有烦言者，蒙酋未达耳。”按：原联及改本，《前编》已并全录，今必须重录改本，以质观者，使知吾师所以须改之故，以释滇人之疑而已。改本云：“五百里滇池，奔来眼底，凭栏向远，喜茫茫波浪无边，原本作‘披襟岸帻，喜茫茫空阔无边’看东骧金马，西翥碧鸡，北倚盘龙，南驯宝象，原本‘金马’作‘神骏’，‘碧鸡’作‘灵仪’，‘倚盘龙’作‘走蜿蜒’，‘驯宝象’作‘翔缟素’高人韵士，惜抛流水光阴，原本作‘何妨选胜登临’趁嶰屿螺洲，将起苍崖翠壁，原本作‘梳裹就风鬟雾鬓’更蘋天苇地，早收回薄雾残霞，原本作‘点缀些翠羽丹霞’莫辜负四围香稻，万顷鸥沙，原本作‘晴沙’九夏芙蓉，三春杨柳；数千年往事，注到心头，把酒凌虚，叹滚滚英雄谁在，想汉习楼船，唐标铁柱，宋挥玉斧，元跨革囊，爨长蒙酋，原本作‘伟烈丰功’费尽移山气力，尽珠帘画栋，卷不及暮雨朝云，便藓碣苔碑，原本作‘断碣残碑’都付与荒烟落照，原本‘荒’作‘苍’只赢得几杵疏钟，半江渔火，两行秋雁，一枕清霜。原本作‘两行鸿雁，一片沧桑’
	广西宜山县为黄山谷先生谪居地。城中有山谷祠堂，查俭堂抚部守庆远时重新之，并制联云：“忠孝振纲常，党籍编名，气节宛如东汉；文章垂宇宙，诗家衍派，门庭别启西江。”公诞辰在六月十二日。李兰卿权守时，率诸生为公设祭，如坡公生日故事。祠内旧有宝华亭、墨池诸胜，今已湮废。兰卿亦制联云：“载酒为公来，率儒服儒冠，仍似旧开诗屋宴；僦居无地住，占宜山宜水，却教长祭墨池田。”
	福州城外由江达海之路，以罗星塔为关键。塔据山巅，四面皆波涛汹涌。其由闽县达长乐，则必以罗星塔山下为暂泊候潮之所。盖海潮由此而分也。塔上旧有七字联，不知何人所撰。其句云：“朝朝朝朝朝朝夕；长长长长长长消。”过客皆不知所谓。康熙中有一道人到此，读而喜之。众请其说。道人笑曰：“此山为海潮来往之区。此联出语第一、第二‘朝’字上平声，第三‘朝’字下平声，通作‘潮’字，第四‘朝’字亦下平声，第五‘朝’字上平声，第六‘朝’字又下平声。对语第一、第二‘长’字平声，第三‘长’字上声，第四‘长’字是平声，第五‘长’字是上声，第六‘长’字又是平声。如此读之，自不烦言而解，不过是言潮汐长消而已。”言讫道人遂不见。或以为纯阳祖师现身也。
	河南辉县城外有古百泉，发源苏门山中，汇为巨池。诗所谓“泉源在左”是也。历代名人多隐居其上。左有孙夏峰先生祠，程梓庭中丞题联云：“胜地集名儒，轶姚许赵窦以抗宗传，群仰夏峰作乔岳；熙朝开理学，继濂洛关闽而昌后裔，从教睢水得渊源。”谓姚雪斋、许鲁斋、赵复、窦默及我朝汤文正公也。
格言
	道光癸巳，引疾里居。日向街巷旧书摊中搜求故纸，忽得孙寄圃阁老楹帖一对。阁老手迹，余所认识，非他手所为。而笔法腴润，是作翰林时书，不如后此之苍劲也。句云：“甘守清贫，力行克已；厌观流俗，奋勉修身。”款云：“天池年伯大人制句命书，济宁愚侄孙玉庭。”乃知此联系为先大父天池公所作。阁老与先叔父九山公为乙未同年，此必系九山公同居馆职时为先大父索书者。因急购归，重加装裱。先代训言藉兹不坠，当拳拳服膺，如日侍先大人严正之容，非仅作墨宝珍庋也。
	《香祖笔记》云：“余家自高曾祖父以来，文房正厅皆置两素屏，一书心相三十六善，一书阳宅三十六祥，所以垂家训、示子孙也。又各房正厅一联云：‘继祖宗一脉真传，克勤克俭；教子孙两行正路，惟读惟耕。”
	余前编《联话》，敬载先资政公常书楹帖云：“非关因果方为善；不计科名始读书。”此吾乡习传之语，不知撰自何人，言极切近可守，浑然无弊。后阅亡友顾南雅莼《思无邪斋遗集》一条云：“尝见陈句山先生所书楹联，作‘不关果报方行善；岂为功名始读书’二语，殊未了。古今果报之爽者十有八九，若此念未忘，其阻善机者多矣。至于‘功名’二字，在三不朽之列，正读书人所当念念不忘者，以为立功立名之地，此殆误以科名当之耳。兹为人书楹帖，特改六字，云：‘必忘果报能为善；欲立功名在读书。’其义乃圆。”云云。其实“科名”、“功名”义各有当，未见句山之必误也。
	谢默卿曰：“虎邱山后女坟湖北，风景幽绝。岸旁一古刹，悬一联于客堂云：‘干净地常来坐坐；太平时早去修修。’语极冷隽。画舫往来，笙歌鼎沸之外，忽听此禅窟机锋，真如暮鼓晨钟，发人深省。”
	桂林吕月沧掌秀峰书院，尝拟题讲堂一联云：“先有本而后有文，读三代两汉之书，养其根，俟其实；舍希贤莫由希圣，守先正大儒之说，尊所闻，行所知。”甫欲制板悬挂，而骤归道山。其门弟子尚有能述之者。
	唐陶山家有果克堂，自题联云：“克己最严，须从难处去克；为善必果，勿以小而不为。”
	彭文勤公有集句堂联云：“立身行道，扬名于后世；夙兴夜寐，无忝尔所生。”
	齐梅麓集《诗经》语作宗祠联，云：“凡今之人，不如我同姓；聿修厥德，无忝尔所生。”又敬思堂联云：“曲礼蔽于无不敬，逸诗删以未之思。”又一长联云：“士恒士，农恒农，工恒工，商恒商，族少闲民，便有兴隆景象；父是父，子是子，兄是兄，弟是弟，门无乖气，方为孝友人家。”
	丹徒张伯冶巡检骐偕其嘉偶钱莲因女史守璞并以诗画擅名。论画则伯冶为精，论诗则莲因尤健。粤西边瘠之区，莲因间关随宦，能相其夫。甘于末秩，不以富贵利达薰其心，不愧女士之目。尝因伯冶豪饮健谈，为手书楹帖于座右云：“人生惟酒色机关，须百炼此身成铁汉；世上有是非门户，要三缄其口学金人。”以闺媛能为此格言，真不愧女士也。
	扬州马氏小玲珑山馆中有郑板桥所撰楹帖，云：“咬定几句有用书，可忘饮食；养成数竿新生竹，直似儿孙。”以八分书之，极奇伟。后归淮商黄姓，始拟撤去，复有爱其文义者，乃力劝留存。
	黔中巡抚署斋有颜惺甫检手题一联，云：“两袖入清风，静忆此生宦况；一庭来好月，朗同吾辈心期。”殊有理趣，而措词蕴藉，不涉腐气，故佳。
	汉口有同善堂，所以施惠。新立规制，冀垂久远。邑人乞朱兰坡联句，题云：“同德即同心，从教救病嘘枯，体天意好生而布惠；善终如善始，愿得提纲挈领，遵圣言思永以图功。”又，铜陵大通镇设救生船，亦为其局中制联云：“博爱之谓仁，当知拯难扶颠，恺恻常同施补救；见险而能止，但愿风帆浪舶，仓皇转得报平安。”
	太傅朱文正师视学浙中时，因原籍绍兴，特榜其门楹曰：“铁面无私，凡涉科场，亲戚年家须谅我；镜心普照，但凭文字，平奇浓淡不冤渠。”
	姚文僖公文田督学时，每试院辄题一联云：“科场舞弊皆有常刑，告小人毋撄法纲；平生关节不通一字，诫诸生勿听浮言。”又自撰堂联云：“世上几百年旧家，无非积德；天下第一件好事，还是读书。”语皆近质而实，足以训俗。
	张兰渚先生喜书格言为楹帖。为闽抚时，尝属余书一长联，云：“戒之在斗，戒之在色，戒之在得；职思其居，职思其外，职思其忧。”或疑“先生此时何以尚须戒斗？”余曰：“圣贤言语彻上彻下，可以自警，可以警人。且圣人所谓斗，岂必在角膂力，逞戈矛，凡口给御人，文字抵触，皆与斗无异。居高位者尤宜慎之，庶不招尤不偾事耳。”
	张仲甫中翰应昌，兰渚先生哲嗣也。最恪谨，守家法。近手录先生所集经语楹联见寄，如云：“有忍乃有济；无爱即无忧。”上句出《尚书》，下句则《四十二章经》中语也。又一联云：“洗心曰斋，防患曰戒；循法无过，修礼无邪。”上句出《易系辞注》，下句则《战国策》中语也。
	张仲甫斋中亦有自撰联句云：“贪嗔痴即君子三戒；戒定慧通圣经五言。”自注：即定、静、安、虑、得。此以释语为儒书注脚也。又一联云：“阴阳风雨晦明，受之以节；梦幻露电泡影，作如是观。”此凑合《左氏传》、《周易》语以对佛经也。盖仍是兰渚先生家法。又有一联云：“扫地焚香，清福已具；粗衣淡饭，乐天不忧。”则纯是儒家语也。
	万廉山郡丞承纪尝制大篆一联见赠，云：“仁仁义宜，以制其行；经经纬史，乃成斯文。”见者皆以为写作俱工。余尝入其书室，读其自集子部语篆联云：“凡避嫌者内不足；有争气者无与辨。”是极好格言。贺耦庚盛喜之。惜其字句未能匀称，平仄亦尚未谐耳。
	黎湛溪河帅喜拈“要办事，莫生事，要任怨，莫敛怨”四语，尝请节相孙季圃公作对语。公应之曰：“可兴利，毋近利，可急功，毋喜功。”药石之言，正河帅所宜省勉也。河帅即属陈曼生郡丞分书为联，悬之署斋客位云。
	黄右原曰：“有客赠联云：‘每思于物有济；常愧为人所容。’又云：‘久病始知求药误；衰年方悔读书迟。’又云：‘过如新竹芟难尽；学似春潮长不高。’皆格言中隽语。”
	花晓亭曰：“有赠宣刺史瑛一联云：‘办事人多能事少；爱民心易治民难。’下七字独沉著有味，真格言也。今人但从事其易者，已为好官耳。又一联云：‘凡事总求过得去；此心先要放平来。’亦言浅意深，可铭座右。”
	朱兰坡家塾中有培风阁，自题联云：“仿君子懋修，志无怠，功无荒，箴游观所其无逸；求古人陈迹，经有程，史有课，譬稼穑乃亦有秋。”又有志勤堂联云：“士所尚在志，行远登高，万里鹏程关学问；业必精于勤，博闻强识，三余蛾术惜光阴。”字字沉实，足以型家矣。
	林少穆自题厅事一联云：“海纳百川，有容乃大；壁立千仞，无欲则刚。”名臣风矩，惟其有之，是以似之。按：近见一厅事有书此十六字为联，而两句乃上下互乙，遂以对语为出语。其意则同，但不应掩其名而用其句耳。
	少穆卸两广督篆后，有引疾归田之意。尝豫撰书楼一联云：“坐卧一楼间，因病得闲，如此散材天或恕；结交千载上，过时为学，庶几炳烛老犹明。”寄书嘱余为作隶字。余谓此愿未易酬，且俟他日把臂入山时再了此案可矣。
	孙寄圃节相玉庭由湖北布政使入觐，睿庙有“为守兼优”之谕。公于大堂敬题楹联云：“领三楚雄藩，来旬来宣，问何以推心赤子；承九重懿训，有为有守，要无惭对面青山。”
	余陈臬山左，荐泰安令徐树人宗幹为卓异。闻其所至有政声。其宰武城时，遇岁歉频年缓征。又以病乞假，手制一联悬之厅事云：“惟贫病相兼，乃称寒士；并钱漕不取，才算清官。”复闻其宰任城楹联云：“老吏何能，有讼不如无讼好；小民易化，善人终比恶人多。”皆可以劝。
	陈家相明府桂龄为河南襄城令时，建汜川书院。费耕亭太守庚吉联云：“闻使君讲院新开，说礼敦诗，名相风流推后起；愿诸生贤关早辟，读书论道，大儒理学有真传。”盖明府为桂林陈文恭公后裔也。
	严问樵曰：“余宰栖霞，每奉家君子手谕，谆谆以立身居官为勖。蒙赐一联云：‘职在地方，但无忘该管地方，即为尽职；民呼父母，倘难对自家父母，何以临民。”庸受而谨书之，悬之厅事，朝夕自勉。因复推广其意，撰联书于堂楹云：‘暗室中自有鬼神，倘鉴余少昧天良，甘为一钱誓死；公堂上谁非父母，最怜尔难宽国法，苦从三木求生。’”又曰：“有一县令自题其讼堂云：‘有一日闲，且种汝地；无十分屈，莫入吾门。’亦书一联悬之。”
佳话
	临海王芝圃广文世芳生于顺治己亥，年一百十岁时入都庆祝，赐侍讲衔。都人呼为王寿星。扶侍者为其第三子，白发飘萧，背转伛偻。问其长子，曰：“不幸夭亡矣。”问夭亡之年，曰：“八十五岁。”当年届七旬时，孙曾已盛；百龄外，孙曾复举曾孙。寿星大喜，自题楹联云：“身历四朝沾浩荡；眼看七代衍孙曾。”
	《槐厅载笔》云：“昆山徐太翁，当明末土寇窃发，掠妇女数十人，藏于徐氏。贼将他出，属太翁善守之，‘归若少一，当取汝命！’贼甫去，太翁即各询其夫家、母家，亲送还之。妇女皆叩头流血去，太翁亦自焚其屋而逃矣。国初定鼎后，土寇削平。太翁三子，长乾学，次秉义，三元文，皆鼎甲八座。其门对一联云：‘侍郎尚书都察院；状元榜眼探花郎。’皆太翁阴德之报云。”
	沈椒园廷芳赠董恭公联云：“著书台迥名繁露；入画山多学富春。”一切姓，一切地，又切其善画也。
	李雨村调元《制义科琐记》云：“章孟端为御史，多所弹劾，中贵忌之，罢归。诸子连中进士，为京官，同处一邸。书联于壁云：‘四壁金花春宴罢；满床牙笏早朝归。’人多羡之。”
	桐城张文端公，父子端揆。文和公自撰堂联云：“两世三公，太平宰相；一堂五代，富贵神仙。”或谓十六字中惟“神仙”二字落空，不知公家词臣接武，神仙之福，较富贵之称，尤为可艳耳。
	王楷堂比部廷绍，北直人，屡与春秋闱，分校所得，多南省佳士。陈莲史三元，即出其门。林少穆督部赠以联云：“南士渊源承北学；秋曹门馆坐春风。”又，张云巢盐政青选罢官后，就杭州买宅而居，适得其哲嗣馆选之信。少穆赠以联云：“清门甲第传儿辈；旧部湖山属寓公。”盖云巢曾久令于浙中也。
	歙县曹文正公赠吴崧圃参知联云：“白发盈簪，凡内外将相公卿，咸识三朝元老；黄河如带，遍东南儿童父老，共钦六管宣防。”公曾三任东河，三任南河，本朝河臣中所未有也。龚季思尚书守正亦有联云：“节制两河，德水廿年瞻福曜；耆英七帙，恩纶初吉贲中枢。”盖公官大司马时，曾于二月初一日蒙赐寿云。
	嘉庆乙亥二月三日，上命王莲府少宗伯宗诚为其父文僖公懿修豫称八旬之觞。黄左田尚书钺赠联云：“谢恩孙代趋朝杖；上寿儿归听讲筵。”盖是日上御经筵，莲府时以礼部侍郎职司典礼，而文僖公至景运门谢恩日，上先谕令率孙扶掖也。
	戴羡门督部三锡七十赐寿，花晓亭时为蜀臬，献联云：“帝寿股肱，九霄赐额；民歌父母，八座齐眉。”
	陈望坡尚书七十赐寿，京邸知交祝联甚多。惟曹文正公振镛一联云：“帝命汝作士，惟明克久；天锡公纯嘏，俾寿而康。”最为人所称。又郑仁圃太守一联云：“望重达尊，北斗尚书南极老；恩承敬典，天朝耆旧地行仙。”
	陶云汀督部驻节金陵，六十赐寿，齐梅麓献联云：“八州都督，五柳先生，经济文章，百代心传家学远；六甲初周，一阳来复，富贵寿考，两朝身受国恩长。”盖称觞之辰，值黄钟之月也。
	诸城刘文清公之太夫人九十寿辰，阮芸台师所制寿联脍炙人口，已载前编。近晤黄右原，知吴山尊学士曾为朱文正师代制一联云：“夫作宰相，子作宰相，伫见文孙成宰相，古今一品太夫人，能有几个；天许长生，帝许长生，更闻多士祝长生，富贵百年曰寿考，请增十龄。”与芸台师句意相仿，似流丽有余，而庄雅稍逊也。
	鲍觉生侍郎桂星为富阳董文恭公七十寿联云：“听履承家，秉钧杖国；卷阿颂奭，嵩岳生申。”庄严典丽，盖非文恭不足以当之。
	浙江德清徐氏六世翰林，曹地山宗伯秀先有赠徐西湾楹联云：“前生慧业摩麟角；六世清声冠凤池。”
	吴玉松太守云早岁辞官，逍遥里社，所受业女弟子多至数十人。年届八十，其子蔼人学士已乞养在家，顾南雅通政莼寄联寿之云：“泉石衍箕裘，名心早净云封岫；翠钿围杖履，笑口常开雪避髭。”
	钱梅溪《履园丛话》云：“庄本培学士培因少时自负才华，不作第二人想。乾隆己丑，其兄方耕少宗伯存与榜眼及第时，学士犹未捷南宫。作诗调之云：‘他年小宋魁天下，始信人间有弟兄。’后果中甲戌状元。潘芝轩尚书未第时，与其兄树庭中翰，咸为名诸生。其封翁云浦先生索余楹帖，云：‘老苏文学能传子；小宋才名不让兄。’后芝轩中乾隆癸丑状元。树庭颇恶此联，为易去之。亦诗兆也。”
	桂林陈莲史方伯继昌为文恭公玄孙，登嘉庆庚辰科三元。时继莲龛方伯继昌适维藩粤西，手赠楹帖云：“高祖当朝一品；文孙及第三元。”语虽浑成，终觉太质而鲜味。后莲史历官中外，洊至直隶藩伯。潘芝轩阁老赠联云：“畿辅为屏，越五百里；科名盖代，第十三人。”则传诵于人口。按历代至今，登三元者，唐有张又新、崔元翰，宋有王曾、宋庠、冯京、王岩叟、孙何、杨寘，金有孟宗献，元有王宗哲，明有商辂，我朝则已有钱棨、陈继昌两人。赵瓯北《贺钱湘舲三元》诗云：“累朝如君十一个。”是继以钱、陈共十三人也。然其间如张又新，在当时实称为张三头。谓进士状头、宏词敕头、京兆解头。见《摭言》崔元翰为京兆解头、礼部状头、宏词敕头，制科三等敕头，则是四元。见《说储》王岩里以明经科，乡举、省试、廷对皆第一，则是明经，非进士科。见《宋史》本传《金史--杨伯仁传》谓孟宗献发解第一，伯仁读其程文，谓当成大名。是岁宗献府试、省试、廷试皆第一，则当时称为孟四元。盖金时尚多一府试耳。又见《归潜志》及《中州集》是三元故事，又各微有不同也。又按，《鸡窗剩言》记：黄观，洪武甲子，南京解元，辛未会试第一，廷对御戎策，太祖擢置状元。后殉建文之难。亦见傅维麟《明书--忠节传》。似洪武中已有一三元，不独商文毅一人。然《明史--黄观传》但云以贡入太学，洪武二十四年会试、廷试皆第一。而《选举志》亦谓三试第一者，明代惟商辂一人。则黄观之三元，似又未确实，故赵瓯北止云十一人。
	程春海赠朱兰坡联云：“东壁仰儒风，正色却邪蒿之纂；南天培士气，高文扶大雅之轮。”盖兰坡曾侍学三天，又方为吴中掌教也。
	洛阳令邹尧廷之太夫人九十寿辰，秦苓溪大守伯度属陈东桥孝廉应元代撰一寿联云：“爱日伫期颐，兰阶早酿十年酒；慈云周海岳，莱彩犹栽一县花。”盖令之尊人石泉太守贻诗，曾官闽中三十年，至今去思末艾，当时太夫人皆随任也。
	吴中有令长之母以三月三日六十寿者，严问樵制联云：“众母奉寿母，江南大母；三春祝千春，上巳长春。”
	孟瓶庵师德配何太恭人七十寿辰，余伯兄虚白公际昌献联云：“人间贤母曾推孟；天上仙姑本性何。”恭人素通诗礼，得之甚喜。
	程梓庭总督闽浙时，其封翁九十寿辰，程春海侍郎以联寄祝云：“六秩翁侍九重亲，况伉俪偕老子孙贤，问内外贵僚，谁同大福；七闽歌兼两浙舞，合兖豫去思吴楚颂，愿东南吉曜，直丽中台。”盖梓庭曾旬宣山左，巡抚中州、楚南、吴下，封翁皆就养云。
	道光辛卯，江南大水，文闱改期九月。时梓庭中丞为监临。中丞本徽产，即前此戊午年魁江南榜者，因于首场题一联于至公堂柱云：“矮屋策高文，九天升，九渊沉，九转丹凝，多士出身，在此九月九日；秋闱醒春梦，三艺竞，三场竟，三条烛烬，一官回首，于今三十三年。”
	周石芳侍郎系英视学江南，自榜一联于堂上云：“县考难，府考难，院考尤难，四十八年才入泮；乡试易，会试易，殿试更易，二十五月已登瀛。”盖自道其名场甘苦之味。然吾乡陈望波尚书，以七月入泮，九月登乡荐，次年四月成进士，得馆选，前后不过十阅月登瀛，尤为得意也。
	程定甫同年赞清于道光乙未重游泮宫。时龚季思为江苏学政，赠以联云：“二分月下真耆宿；六十年前旧茂才。”是年余适过扬州，定甫招饮，遂即席书一联赠之云：“想当年发迹鸡窗有余味；是他日重歌鹿野之先声。”此皆羌无故实也。定甫得之甚喜。
	镇江有某鹺商，欲求阮芸台师书楹帖，师未许也，而某商愈欲得之。师令人语之曰：“我有两部旧书，应归镇江人刊行，如肯成此美事，必书楹帖以报之。”某商首肯。师即日以七字联句奖之云：“古籍待刊三十载；旧闻新见一千年。”跋云：“嘉庆间，余得宋嘉定、元至顺《镇江府志》两部，皆《四库》未收之书。曾经进呈，得蒙思鉴，因以底本贮之焦山书藏。三十余年无过而问者。岁辛丑，丹徒包怡庄学兄请付枣梨。镇江之书，归镇江人珍护，甚善。不意归田老眼，尚见此书之成，乃知书之行世，及刊书之人，迟早皆有福命焉。因喜而记之。节性斋老人阮元撰，并书，时年七十有八。”闻此书近已刻成一部，其另一部亦已开雕矣。
	陈仲云藩伯嘉树道光壬寅年正月初十日六十岁，膝下有八子，是年正月十三日立春，罗茗香祝以联云：“有才子八人，采献莱衣，林壬大备；先立春三日，厘延柑酒，花甲初周。”巧思浚发，可谓独出冠时矣。
	叶小庚申薌守洛阳，自署仪门联云：“郡望旧京畿，金谷豪奢函谷险；物华真秀丽，伊川山水洛川花。”又客坐联云：“芸馆忝题名，三纪声华留日下；莎庭闲坐啸，六年宦绩在天中。”又一联云：“宦品宜适中，居职忝为二千石；壮龄方筮仕，服官瞬过三十年。”
	潘榕皋奕隽以八十六岁赴琼林重宴。万浣云邑侯台赠联云：“泮藻重游，苹笙重听，琼林重宴；老子寿星，哲嗣德星，贤孙文星。”语质而确。时其子理斋农部世璜已请终养廿年余，理斋之子新入泮宫云。
	严问樵官山左时，寅好中联对多出其手。如石耀卿大令尊甫官山右司马，七十寿联云：“西人慈母，东人大父；北极湛露，南极寿星。”又侯理庭太守之母夫人，九月初十日九十寿联云：“开上寿初筵，九十日耄；后重阳一日，八千为秋。”又理庭之公子新婚曹氏，贺联云：“雀屏妙选今公子；鸿案清芬古大家。”又蔡仰斋州判夫妇五十双寿，其门下士以七夕称祝，联云：“屈指三秋，天上又逢七夕；齐眉百岁，人间自有双星。”
	百文敏公百龄总制两广，平定海氛，有世袭轻车都尉之赏。其时公子尚未育也。蒋伯生献联云：“天子知从无事日；郎君贵在未生时。”文敏逢人辄诵之。
	王惕甫芑孙将赴华亭教官之任，吴穀人先生以联赠之云：“儒以道得民，此官不贱；学而优则仕，如日之升。”又郑六亭兼才自题学署云：“天子命之教；人才系此官。”皆可为司铎闲曹吐气也。
	相传有学署旧联云：“漫道官闲，二十一史，繁难频判案；谁云署冷，三五六经，鼓吹自排衙。”亦自新颖可喜。
挽词
	洪桐生掌教扬州之梅花书院，终于讲席。时城内安定掌教吴穀人先生挽以联云：“十载共皋比，旧梦荒凉梅岭树；诸儿蒙教泽，春风惭愧杏林花。”盖先生诸儿皆肄业梅花书院，而西穀清鹏正探花及第也。
	吴穀人先生亦终于安定讲席，吴山尊挽以联云：“仕隐追随，颓景相怜如一日；师生骨肉，名山可许附千秋。”刘金门侍郎时寓居扬州，亦挽以联云：“正味在文章，凡识字人同一哭；清风论出处，拟私谥者定何辞。”盖先生诗文集名《有正味斋》也。
	毕秋帆先生总制两湖时，值剿捕流寇，未蕨功而毙。赵瓯北挽以联云：“羊祜惠犹留岘首；马援功未竟壶头。”此不但“岘首”、“壶头”用典精切，而“羊祜”、“马援”亦成佳对。且切合时事，开合俯仰，尤见情余于文也。按：此联瓯北亦自得意，后衍成挽诗，编入全集内矣。
	浙中钱东生学士林，文笔敏赡，而古貌古心，毫无时俗态度。人皆知其能到阴司判事，而口绝不谈。余尝同扈从盘山者数日，行帐相接，每退直，必相晤语。微叩其端，皆笑而不答也。未及中寿而化去。戚蓉台太史人镜挽以联云：“福慧并清华，能静自兼仙佛意；死生都了彻，不谈终是圣贤心。”足以传学士矣。
	游彤卣侍御光绎挽陈质斋侍郎云：“对宇望衡，回首燕台真似梦；素帷丹旐，伤心吴苑不成春。”盖游与陈在京邸久为邻，陈奔丧归，没于苏州也。
	詹鳞飞应甲挽石晓田煦之兄云：“老泪我无多，数落落晨星，从此骅骝空冀北；雄才君未尽，叹茫茫泉路，相随鸿雁到荆南。”时晓田官荆州郡丞也。
	陶云汀宫保丁父忧，其座主陆平泉尚书以庄寄挽以联云：“能仕教之忠，有子诗书将食报；欲养亲不待，类余风树早衔悲。”
	姚亮甫中丞挽章文简公煦联云：“箕尾黯星躔，诏语天嗟遗老一；衣冠崇洛社，典型人失达尊三。”又挽张兰渚侍郎联云：“奏赋共螭坳，谱谊同敦，感西湖四十七年爪印；写经皈鹿苑，禅心早定，付南屏一百八下钟声。”出句谓乾隆甲辰同召试于西湖事；次句谓侍郎素耽禅悦，易箦时尚有南屏僧数十人环绕榻前，代宣佛号也。
	有某公挽陈雪田联云：“志在名山，不作公卿缘好学；文能寿世，非求仙佛自长生。”此盖袭用袁简斋先生句而稍变其意者也。
	翰林张某者，新婚甫两月而病没，太夫人犹在堂也。其妇翁挽以联云：“逝矣修文郎，纵玉堂传舍，金粟空花，回首能忘垂老母；伤哉薄命女，仅三日同牢，六旬尝药，断肠永作未亡人。”语极沉痛。
	常熟令某之父，与蒋伯生因培山左同官旧好，后就养常熟，卒于官舍。伯生挽联云：“治谱付佳儿，感频年惠爱吾乡，白叟黄童都泪下；颓龄逢旧雨，叹此日招寻胜迹，青山红树也魂销。”
	道光间，吴中耆旧以潘榕皋先生为冠冕，曾重宴鹿鸣，重宴琼林，受其侄芝轩尚书一品封诰，年登九秩始卒。龚季思挽以联云：“九十年鲁殿巍然，记曾同世父春闱，先公秋赋；甲乙榜鼎科籍甚，己重沐桂林燕赍，杏苑恩荣。”齐梅麓亦有联云：“为学为修，为恂慄，为威仪，有斐为文，九十年华，尽卫武一生之事；曰寿曰富，曰康宁，曰攸好，考终曰命，三千世界，集箕畴五福而归。”
	林少穆督部工为楹帖，而于挽词尤能曲折如意，各肖其人。如挽蒋砺堂节相攸铦云：“合两朝宰辅封圻，第一流人终不忝；培四海贤才俊乂，在三师事有同悲。”盖嘉、道两朝诸巨公好汲引人才宏奖善类者，惟公一人。斯联洵能举其大也。又挽孙文靖督部尔準云：“海徼树丰功，水利边防，廿载宏宣经世略；宫衔隆晋锡，易名延赏，九原还切报恩心。”又挽卢敏肃督部坤云：“十年三建戎功，帝赖重臣，回纥蛮猺皆慑魄；九省七膺节镇，人怀遗爱，山河岭海总铭恩。”又挽陶文毅督部澍云：“大度领江淮，宠辱胥忘，美谥终凭公论定；前型重山斗，步趋靡及，遗章惭负替人期。”自注云：“公遗疏有‘林则徐才识十倍于臣’之语，读之汗下。”又挽韩桂舲尚书崶云：“西曹法律，南纪封圻，溯三朝中外勋猷，范富欧阳同著望；闽峤襜帷，吴趋杖履，忆卌载因缘香火，李张皇甫愧知名。”自注云：“公尝提刑闽中，某为诸生时，即以国士相待。又某官吴门，值公里居，尤欣亲炙云。”又挽陈石士侍郎用光云：“德性秉盅和，两入琼林，稽古荣跻卿贰贵；文章崇轨范，七持玉尺，爱才群仰老成型。”又挽张兰渚侍郎云：“感恩知己两兼之，拟今春重谒门庭，谁知一纸音书，竟成绝笔；尽忠补过今已矣，忆平昔双修儒佛，但计卅年宦绩，也合生天。”又挽顾南雅通政云：“风节树朝端，鸣凤声高，为感恩慈酬再造；文章惊海内，登龙望峻，更余书画重千秋。”又挽郭兰石廷尉尚先云：“三十年人海才名，帝简方隆天已召；六千里家山归梦，亲心难慰子谁依。”又挽陆心兰藩伯言云：“台馆式前型，溯中外回翔，直节清严犹在望；藩屏联宦辙，怅老成徂谢，名贤言行未终编。”自注云：“时公方辑名贤言行录也。”又挽俞陶泉都转德渊云：“拯溺旧同心，才德兼资，如此循良曾有几；筹鹺今尽瘁，设施未竟，毕生怀抱向谁开。”又挽李兰卿都转彦章云：“卌三年才不虚生，帝简方隆，谁料谪仙归紫府；重五节缕难续命，名心未瞑，应教词客祀红桥。”又挽廖竹臣郡丞鸿苞云：“卅年来同谱同舟，忽魂归缥缈峰前，转悔量移空借箸；一门内难兄难弟，竟望断逍遥堂后，不教旧约践连床。”盖郡丞为仪卿观察钰夫尚书之兄，适调任太湖同知，即终于官廨云。又挽游春樊中翰兴诗云：“薇省早抽簪，忆卅年键户独居，清品咸推无玷玉；枌乡常设帐，怅五集绵诗未就，萧辰忽折后凋松。”又挽吴和庭邑侯观乐云：“遗爱遥传三竺外；吟魂应在二梅间。”盖和庭令浙中有善政，归里时，卜居谢古梅学士之二梅亭也。又挽江石生邑侯之纪云：“去思何武留遗爱；死孝王戎本至情。”石生居母丧，以毁终云。
	岳小瀛宗伯起以江苏抚部引疾，旋晋少宗伯，嘉庆己巳甍于位。宗伯居官公正清廉，有伯道之感，为睿庙所知，特命公之夫人择族人之子为嗣。先是宗伯因族人寥寥无当意者，具遗摺以闻。至是夫人亦不愿，睿庙亦不之强，乃命大宛两县于春秋致祭以为例，洵旷典矣。纪文达师以联挽之云：“刚峰原不随流俗；孝肃何须有后人。”非此大手笔，不能相称也。
	孙寄圃相国挽黎襄勤河帅世序联云：“只手障狂澜，立德立功，水土平成君不朽；八年联旧雨，如兄如弟，芝兰凋谢我何堪。”相国不以书名，而手写此联，大字如斗，庄严合矩，俨如其人。时余官袁浦，曾亲见之。
	史望之尚书与康兰皋中丞绍镛同年相好，中丞卒，尚书寄联挽之云：“同谱最相亲，忆白发青灯，昨岁尚陪连夜话；名山期共往，叹太行盘谷，此生无复并骖游。”
	谢默卿曰：“陶文毅公之甍也，献挽联者以数百计，佳者不可悉数。最后闻人传述一联，独能举其大，征其实，惜忘却撰者姓名也。句云：‘答眷恩智勇忠勤，凡如筹海运、策河防、改盐政诸大端，皆我公力瘁封疆，事业称三江柱石；持政体和平宽厚，尤以培士气、察民隐、励官方为先务，听此日哀阗衢市，英灵仰万古云霄。”按：齐梅麓挽陶文毅公联云：“以宽厚孚民望，以忠诚结主知，敬宾朋，体僚属，教育英才，二十年节钺尊严，未改书生面目；为畿辅急粮储，为东南兴水利，拯灾黎，化枭徒，恤慈孤幼，数千里帡幪荫庇，何殊菩萨心肠。”亦杰构也。
	陶云汀、陈芝楣先后没于江南任所，龚季思挽陶联云：“节署久宣劳，公尔忘私，尽瘁遽闻歌薤露；草庐留赐翰，赏延于世，印心好为嗣芸香。”盖公所居印心石屋，曾奉御笔亲题也。又挽陈联云：“廿载报君恩，真不负日下探花，江南秉节；卅年敦友谊，最难忘吴中分袂，汉上题襟。”陈为季思典试湖北所得士，又季思视学江南时，陈维藩吴下，曾连日侍从游山云。
	扬州罗茗香由大江溯流而上，访陈仲云藩伯于江西行省，而藩伯已先期归道山。茗香哭以联云：“追思患难相依，感适馆授餐，谈经讲学，薪传已阅廿年，讵者番频阻风帆，致我迟来，空展遗容成没世；可惜封圻未转，算巡方煮海，陈臬维藩，棠荫仅留三省，恸此际才停露冕，值君小极，误投蠲庳丧斯文。”盖藩伯患臂痛，医家误用蠲庳汤十剂，遂不起，故末语云然。
	王文简公引之丁其父怀祖先生优去位，服阕还朝，署工部尚书，未几即甍。英煦斋师挽以联云：“下笔已千秋，稽古共知尊汉学；还朝能几日，考工惜未补周官。”
	刘芙初同年嗣绾之夫人卒于七夕，适值立秋。齐梅麓挽以联云：“河汉隔双星，可是仙家好离别；梧桐飘一叶，若为词客助诗怀。”
	屠琴隖倬以仪征令引疾家居，忽奉旨特授九江府，未赴，即客死扬州。齐梅麓挽以联云：“一病负殊恩，九派清江怀太守；十年成大觉，二分明月吊诗人。”
	陈云伯邑侯文述之母终于吴中。齐梅麓挽以联云：“丸熊助苦，封鲊资廉，有是母，乃有是子；隔幔传经，居楼授史，闻其语，今见其人。”
	王竹屿都转凤生为葑亭给谏之子，长于吏治，由丞倅骤晋监司，未竟其施，旋登鬼箓。齐梅麓挽以联云：“受宠转愁颜，历官河北淮南，济世经纶殊未展；订交从总角，重过三山二水，赏心诗句与谁论。”
	万小廉启畇，廉山郡丞之子，甫由部郎擢御史，遽卒。迟一月而廉山亦逝。齐梅麓挽以联云：“三尺好头衔，执简无缘，报国空怀万言疏；一家大手笔，修文有命，奉亲先赴九重泉。”
	郭韵泉文汇甍于粤西臬任，先十日，已擢方伯，韵泉不及见也。其易箦日时，悉与诞辰相合。余初嘱余小霞代制一联，云：“寅谊托苔岑，持平远比于公狱；汉郭宏治狱平允，人比东海于公法星沉桂管，遗爱应刊有道碑。”下二语皆切其姓也。后数日而部行新命始至，复令改制一联，云：“来去有前因，遗范难忘联襼日；宽严能并济，新恩惜在盖棺时。”则面面皆到矣。陈莲史方伯联云：“知医却老，执法忘劬，看尘牍丹炉，晷影苦无清暇候；优许养疴，殊荣晋秩，缅匡庐庾岭，星文竟堕碧云间。”亦旁皇周浃之作也。
	朱兰坡挽顾南雅联云：“魏阙鉴诚衷，建议词臣追汲黯；滇池施善教，酬恩祀典泣侯芭。”一言其在翰林，屡上封事；一言其督滇学时，教士如亲子弟，滇人感之，为力请入名宦祠也。又，周敬修督部天爵为兰坡所得士。其母封一品夫人，年逾九秩。督部缘事谴戍，将出塞，旋发往粤东军营效力，在途闻讣，奉旨，准回家穿孝百日然后行。兰坡寄挽以联云：“珈服宠荣多，上寿始教归蕊府；墨縗军旅亟，中途犹许泣萱帏。”
	何玉田孝廉挽方茂才壮猷联云：“伤心酒国流光短；回首名场恨事多。”方好饮，人有抄其文登第者，故云。
	齐梅麓有自题生圹诗，蒋伯生极为叹赏，谓可抵梅花万树。近二人同建白苏祠，属梅麓为联云：“中有仙龛虚一室；更邀明月作三人。”甫书寄而伯生已逝矣。梅麓寄挽以联云：“丹青遍邓尉罗浮，绕墓植梅花，来去原从众香国；俎豆傍白公坡老，作祠倚修竹，海天还有一仙龛。”盖仙龛一室，遂成谶语，亦奇矣哉。
	近人孔孝廉传金为其庶母持三年服，集经语为挽帖云：“慈母如母，贵父之命也；顾我复我，鬻子之闵斯。”字字如生铁铸成，可谓不刊之作。
	郑仁圃曰：“里党中有林姓妇，素通文理，中年遽卒。相传其自挽一联，出语告夫，对语教子，悱恻动人，亦可传也。其词云：‘我别君去，君何患无妻，倘异时再叶鸾占，莫谓生妻不如死妇；儿随父悲，儿终当有母，愿他日得酬乌哺，须知养母即是亲娘。’又，饶心耕有挽其妻联云：‘本八字安排，以致累卿贫到老；作一番打算，自然先我死为佳。’此合前一联读之，皆堪酸鼻也。”
	郑仁圃素工楹帖，里居福州时，凡亲朋挽联多其手制。知余欲续编《联话》，因录其旧作相寄。中有曲折尽意者，如挽何玉田孝廉云：“君乃长于情者，为戚友关心，终岁劳人草草；文因无如命也，以孝廉没世，当今天道茫茫。”又云：“阅历名场，终竟才人无福命；消磨心力，只缘文债与亲情。”又云：“人情欲赠方干第；天意原悭李贺年。”又挽许画山邑侯作屏云：“披叔重旧文，驯雉归来经笥富；溯旌阳遗爱，化凫仙去口碑传。”又挽林钝村孝廉一桂云：“三千卷勤抄，耄学宛如沈麟士；八二龄老宿，典型顿失鲁灵光。”又挽张洲山明经登瀛云：“吟成三影清词，怛化竟同蝴蝶梦；谢却九秋芳信，催归忍听鹧鸪声。”明经时客光泽，因赴秋试，抱病归，至家一日而卒。又挽言可樵邑侯朝标云：“千里衔哀，奉灵舆言遄，惊说莪诗初罢诵；廿年遗爱，怅弦歌遽息，惨教棠树不成阴。”时邑侯正丁忧，将扶柩归里也。邑侯常熟人，言子贤裔。又挽许子密茂才作枢云：“庚宿掩霜晨，黄菊丛中添泪雨；卯桥嗟月夕，紫藤庵畔景光风。”茂才家有紫藤花庵，即许瓯香先生友旧迹也。又挽廖封翁云：“卿霭焕朱门，石奋郎君皆贵仕；仙风飘绛节，刘纲夫妇并归真。”封翁夫妇，一月中相继而逝，即钰夫、仪卿二太史之父母也。又挽林母云：“教成诸子尽扬眉，咸使备宾兴德艺；看入三场才瞑目，不教迟哲嗣科名。”时有子四人皆应举，母没于八月十四夜，则诸子皆入闱矣。
	何仙槎尚书凌汉终于位，赐谥文安。谨考我朝谥“文安”，前此仅有两人，一为孟津王尚书铎，一为掖县张阁老端。盖百十年来易名之典所仅见也。汪少海仲洋挽以联云：“践道一身，兼贯乎言功者德；易名当代，少止于义理曰安。”又钱心壶给谏仪吉联云：“渊云大文，赵张为政，奋建家风，时望兼汉廷数子；省台故事，都邑讴思，门墙述训，令名传荆国家风。”赠尚书挽联者甚多，皆二三十字巨制，惟此两联更为沈著耳。
	潘云浦封翁，芝轩相国之父也。相国以尚书乞养十年，而封翁始归道山：张兰渚中丞挽以联云：“一品荷崇封，北斗尚书徵燕翼；八旬尊上寿，西方生佛想螺容。”
	朱兰坡曰：“余嗣母贞节汪太宜人弃养，同宗同年宝应文定公寄挽联云：‘在女而贞，何异西山采薇，未仕抱为臣之节；诲子能似，空令南陔萩黍，曰归兴失母之悲。’又同年李芝龄总宪挽本生母赵太宜人云：‘记事图成，百日孤儿绷雪夜；陈情疏达，三年两母痛泉台。’此联一谓余三月余而孤，本生母鞠育之苦，尝作《雪夜绷儿图》以记其事；一谓在上书房递摺告养，并言两母，仰蒙恩准。未至家，已闻贞母之讣。逾二载而本生母又逝也。切当不易，读之犹涔涔泪下。”
	吴门陈竹士之室金纤纤，才女也，声震一时，著有《瘦吟楼稿》，早卒。汪宜秋女士挽以联云：“入梦想从君，鹤背恐嫌凡骨重；遗真添画我，飞仙可要侍儿扶。”人争诵之。其继室王梅卿亦工诗，合卺之夕，诗僧懒云戏制一联云：“几生修得到；一日不可无。”可称雅谑。
	严问樵有一妹，适余生。次午三月产一女，随以四月八日亡。问樵哭以联云：“佛不慈悲，失乳忍听遗女哭；兄兼贫病，伤心更恐二人知。”
	严问樵有姬人没于清江，问樵哭以联云：“不合时宜，惟有朝云能识我；独弹古调，每逢暮雨倍思卿。”
集句集字附
	罗茗香曰：“朱竹垞先生旧有集句楹帖云：‘人道君如云里鹤；自称臣是酒中仙。’”惜未详所赠何人。
	刘金门先生自出塞至赐还，凡阅三载。归后集杜句作联云：“三年奔走空皮骨；万古云霄一羽毛。”所至皆悬于壁，见者无不称其工妙。然次句究嫌其夸也。
	万廉山郡丞喜蓄奇石，大有米海岳之癖。尝以“峨眉积雪”石自镌此四字，赠唐陶山方伯。方伯集句为联以谢之云：“何当报之青玉案；可以横绝峨眉巅。”
	谢椒石曰；“真州察院，旧为盐政按部时掣盐公所，内有戏台。曾宾谷中丞燠有集句联云：‘粉泽大猷，元黄裨说；云霞万影，丝竹千声。’戏台联之庄丽，无逾此者。”
	阮芸台师有别墅在邵伯湖之北，湖堧植柳三万株，自额所居曰“南万柳堂”，以别于京师之“万柳堂”也。沿湖鱼利，甲于江北，师尝集句自题堂联云：“君子来游贯及柳；牧人乃梦众惟鱼。”以《右鼓文》对《毛诗》，自然名贵。
	黄右原比部索余撰句赠联。比部博学好文，在淮商家为别调。余集《韩诗外传》及《汉书--河间献王传》语与之云：“虚己受人，彼其之子，殊异乎族；实事求是，夫惟大雅，卓尔不群。”邗上人多不知所谓，惟芸台师以为无虚誉也。
	余前编《丛话》有辑汉碑句十余联，黄右原比部见之，以为未尽，因手录一帙示余。盖余前据敝斋现藏拓本为之，右原则从《隶释》、《隶续》中推广得之。今亦择录如左，弥觉古香袭人也。其四字云：“令仪令色；允武允文。”逢盛碑、鲁峻碑“为国桢干；配曜岳嵩。”范镇碑、郭仲奇碑“敦诗悦礼；含谟吐忠。”西狭颂、孔靇碑“刚毅多略；文雅少畴。”丁鲂碑、郭仲奇碑“种德收福；干国栋家。”张公神碑、州辅碑“广祈多福；博览群书。”孟郁碑、鲁峻碑“姿兼申甫；德侔产奇。”张纳碑、刘熊碑“智含渊薮；絜如圭璋。”度尚碑、唐扶颂“比蹤豹产；膺姿管苏。”鲁峻碑、范镇碑“为国桢榦；作主股肱。”郭仲奇碑、樊安碑“行义高劭；体性温仁。”费凤碑、孟郁碑“文艳彬彧；风曜穆清。”赵圉令碑、祝睦碑“翔风膏雨；左书右琴。”孟郁碑、马江碑“耽乐术艺；揪敛吉祥。”丁鲂碑、华山碑“剖演奥艺；恬忽世荣。”校官碑、侯成碑“钩河擿雒；奉魁承杓。”史晨碑、石门颂“应运挺度；通神达明。”郭究碑、祝睦后碑“笃礼崇义；抱淑守真。”高彪碑、景君碑“天与厥福；世有令名”。礼器碑、耿勋碑八字云：“躬洁冰雪，夷然清皓；性发兰石，生自馥芬。”祝睦后碑、帝尧庙碑“学为儒宗，行为士表；爱若慈父，畏若神明。”鲁峻碑、刘熊碑“内怀温洞，外撮强虐；功绵日月，名勒管弦。”鲁峻碑、帝尧碑“以义抑强，以仁恤弱；乃台吐曜，乃岳降精。”唐扶颂、杨震碑“威隆秋霜，恩逾冬日；言合雅谟，虑中圣权。”樊毅碑．谯敏碑十字云：“言不失典术，行不越矩度；威以怀殊俗，德以化圻民。”杨统碑、费凤碑
	黄右原又录其集句、集字楹帖见示，因复择其尤佳者如左。如云：“鹊笑鸠舞，大喜在后；麟子凤雏，和气所居。”“桂柏栋梁，麟凤堂室；雍凉朱草，文山紫芝。”“达性任情，得其欢乐；布政施惠，拜为公卿。”以上焦氏易林“金石九茎，木禾六秀；明珠一寸，白玉四环。”鲍照河清颂、庾信谢赐布启“瑞林朋生，祥禽辈作；卿云似盖，甘露如珠。”鲍照河清颂、徐陵劝进表“珠角擅奇，山庭表德；天球并价，日观同光。”庾信齐王宪神道碑、李商隐献集贤相公启“论史可听，谈元愈默；幽居少事，野性多闲。”宋之问禊饮序、王勃游莲池序“玑镜照临，山河容纳；风质洞远，仪止祥华。”庾信齐王宪碑、沈约齐司空行状“立行可模，置言成范；徽猷克著，声绩聿宣。”沈约齐昭王碑文、骆宾王上崔长史启“组织仁义，琢磨道德；栋梁华夏，舟楫江河。”刘峻广绝交论、庾信齐王宪碑“镜文虹于绮疏，浸兰泉于玉砌；握珠胎而冠月，振琼树而韬霞。”王融曲水诗序、王勃上司马书“玉树以珊瑚作枝，珠帘以玳瑁为押；赤雁与斑麟俱下，醴泉与甘露同飞。”徐陵玉台新咏序、庾信贺新乐表又集唐人句云：“四时最好是三月；万里谁能访十洲。”韩偓、李商隐“金铃玉佩相磋切；珠蕊琼花斗剪裁。”李绅、王初“黄金盒里盛红雪；碧玉盘中弄水晶。”王建、郭震又集《兰亭序》字云：“将相风和天地静；修齐事大古今同。”“契古风流春不老：怀人天气日初长。”“今居古稽极乐事；外和内峻大贤风。”“流水长亭，春风静宇；幽兰一室，修竹万山。”“修竹抱山，春亭映水；幽兰得地，虚室当风。”“迁固同文，惠列殊抱；管乐佐世，老彭引年。”“临类咸和，取诸无妄；随时观感，咸与同人。”“合室能文，自是盛事；放生为乐，可得大年。”“虚能引和，静能生悟；仰以察古，俯以观今。”
	郑仁圃寄余集句联数纸，中有可录者，如云：“左酒右浆，喜叠其室；伯歌季舞，福为我根。”“合匏同牢，宴乐有绪；驾福乘喜，昏悦宜家。”以上焦氏易林“小园新展西南角；和气先熏草木心。”放翁、半山“平生独以文字乐；此日翛然水竹居。”宛陵、朱子“烟树远浮春缥缈；风船解与月徘徊。”文潜、朱子“深林闲数新添笋；残烛贪看未见书。”放翁、山谷“五亩自栽池上竹；一尊径醉溪中云。”东坡、诚斋
	道光改元，诏开孝廉方正科，吴江县以翁君海村应举，群称公允。有以集句联赠之云：“圣代即今多雨露；先生有道出羲皇。”
	郑仁圃尝拟作军机直房春联集句云：“春为一岁首；月傍九霄多。”同人皆以为工，惜未悬挂。又尝集句作闽浙分水岭交界处联云：“半岭通佳气；他乡有胜缘。”亦拟而未挂。又于九江府天后宫墙外集句一联云：“潮平两岸阔；花满九江春。”盖墙外临大江，墙阴则花圃也。
	姚亮甫中丞由豫藩量移山右，时汪碧山方伯如渊集《诗经》句赠之，联云：“既儆既戒，惠此中国；来旬来宣，至于太原。”中丞极称其工切。
	京师和春部戏馆门外有集句联云：“和声鸣盛世；春色满皇州。”天然庄丽，云是张船山太守问陶所撰。
	孙柳君录寄所集古乐府五七言联。古雅可喜。如：“晤言纷在瞩；惠心清且闲。”巫山高、日出东南隅行“端景缘直表；茂实偶英声。”上邪篇、永明乐“恪勤在朝夕；俯仰愧古今。”蒲生行、猛虎行“金石响高宇；桂松比真风。”远期篇、白头吟“智理周万物；远怀柔九州。”伯益、鰕鱓篇“清川含藻景；丹华耀阳林。”日出东南隅、子夜四时歌“春秋补小月；山水有清音。”折杨柳闰月歌、子夜四时歌“语默寄前哲；邂逅承清尘。”折杨柳行、定情篇“仁声被八表；妙花开六尘。”朱鹭篇、永明乐“含情结芳树；捻香散名花。”芳树篇、折杨柳行“平生怀直道；大化扬仁风。”白头吟、上邪篇“沙棠作舟桂为楫；浮云似帐月如钩。”梁元帝乌栖曲、简文帝乌栖曲“凝华结藻久延立；弹琴鼓瑟聊自娱。”白纻歌、白鸠篇“萦弦急调切流徵；迎歌度舞遏归风。”赵瑟、秦筝
	余在桂林，习见陈莲史所作楹帖，语多古异，闲询之，始知其暇中辑有五七言旧句三百余联。手写一帙见赠，兹择其尤佳者录之如左。五言云：“容光无不照；怀古亦何深。”张曲江、陶靖节“卫门罗戟棨；遂性各琴尊。”韩退之、苏东坡“荣华肖天秀；谈笑安边隅。”韩、苏“天材任操倚；经训乃菑畲。”韩、苏“文章自娱戏；忠义老研磨。”韩、苏“文章开窔奥；节制收英髦。”杜“避人焚谏草；弹剑拂秋莲。”杜、李“远意发孤鹤；思波起涸鳞。”苏、杜“传家有衣钵；听履上星辰。”苏、杜“经纶皆新语；鸾凤本高翔。”杜、韩“上客能论道；虚怀只爱才。”右丞、杜“奇书窥鸟迹；赐茗出龙团。”放翁、苏“高文有风雅；新渥照乾坤。”右丞、杜“肝胆不楚越；眉宇真天人。”李、杜“尘襟谅昭洗；贤路不崎岖。”朱子、杜“云霞成伴侣；冰雪净聪明。”右丞、杜“顷来树佳政；时还读我书。”东野、陶“铭心对欹器；含笑看吴钩。”“万他如大路；一字皆华星。”遗山、杜“丹青不独任；心迹喜双清。”袁晖、杜“风骚共推激；华实相芬敷。”杜、权载之“荆州爱山简；刺史似寇恂。”杜“飒爽动秋骨；廉折配春温。”杜、苏“心在水精域；直如朱丝绳。”杜、鲍昭“高才食旧德；流藻垂华芬。”苏、子建“桑竹垂馀荫；圭璋满清班。”陶、苏“计阔道愈密；实大华亦荣。”苏、韩“旷怀扫氛翳；公论悬日星。”杜、遗山“春夏各有实；鱼鸟亦相亲。”杜、苏“朗鉴谅不远；清言得未尝。”韩、苏“时节不可玩；风期谁复赓。”韩“文章有定价；邂逅得初心。”陆、韩“即事已可悦；赋诗何必多。”杜“所得静而简；其人勇且英。”杜、苏“放意弄晴快；叩奇独冥搜。”杜、东野“唱妍酬亦丽；我适物自闲。”韩、苏“草圣秘难得；诗人思无邪。”杜、苏“得尽所历妙；应缘不耐闲。”杜、苏“永路当自勖；清光应更多。”李、杜“得句忍不吐；好古意所耽。”苏“量力守故辙；荡胸生层云。”陶、杜“守道不封己；择交如求师。”杜、韩“且从性所玩，庶以善自名。”惠连、陶“佳句喧众口；古人惜寸阴。”韩、陶“春耕庶秋获，茶兴复诗心。”曲江、薛能“殊姿各独立；素志庶可求。”杜、苏“发兴自我辈；赏心惟良知。”杜、康乐“达生幸可托；得句不妨清。”康乐、苏“蕴真惬所遇；澄虑观此身。”杜、李“与道本无隔；将诗莫浪传。”李、杜“自得高蹇嵼；永言铭佩绅。”韩、李“始得观览富；特以风期亲。”韩、李“各勉日新志；能为岁寒姿。”康乐、苏“力守非有党；心清得奇闻。”陆、苏“为学日务益；将诗待物华。”苏、杜“好语时见广；此身良自如。”苏、李“未曾一日闷；犹有五湖期。”香山、义山“或制闲居赋；新编杂体诗。”右丞、义山“试吟青玉案；如登黄金台。”杜、李“士生要宏毅；情在强诗篇。”陆、杜“坚姿聊自傲；素履期不渝。”苏、权“虚白道所集；静专神自归。”苏、云笈七签“黄卷真如律；素琴本无弦。”杜、李“骞腾坐可致；洒扫今其初。”杜、遗山“幽人常坦步；稚子总能文。”康乐、杜“掬水皆花气；读书此云房。”方元英、朱子“萦情无余泽；扬论展寸心。”文通、杜“逸气感清识；良辰入奇怀。”杜、陶“服理辨昭昧；秉心识本源。”遗山、杜“兴来每独往；道集由中虚。”右丞、苏“新诗如洗出；好鸟不妄飞。”苏、杜“即事须尝胆；论诗一解颜。”杜、韩“大哉霜雪干；得之烟山春。”右丞、浪仙“偶值栖遁迹；何异清凉山。”杜、李“兼入竹三昧；时有燕双高。”苏、义山“余心无采缋；对书不簪缨。”牧之、右丞“鸟鸣时一再；家住水东西。”陆、右丞“飞鸟逐前侣；好峰隐半规。”右丞、康乐“石壁开精舍；瑶华振雅音。”曲江、盈川“长歌白石涧；高卧香山云。”苏、遗山“苇管书柿叶；瓦瓶担石泉。”苏、浪仙“虚舟任所适；飞鸟相与还。”襄阳、靖节“荷锄觇泉脉；移石动云根。”右丞、左司“海石分棋子；江波近酒壶。”义山、少陵“弹琴复长啸；读书仍隐居。”右丞“逢人觅诗句；留客听山泉。”遗山、右丞“翰墨三馀隙；陂塘五月秋。”盈川、少陵“疏峰抗高馆；稳字入新联。”康乐、放翁“云岫不知远；花房未肯开。”东坡、义山“诗眼自增损；德容自清温。”东坡、朱子“晒书因阅画；闲坐但焚香。”司空图、右丞七言云：“光芒六合无泥滓；漏染大笔何淋漓。”少陵、义山“别裁伪体亲风雅；遍谒名山适性灵。”少陵、梦得“官职声名俱入手；风崖水穴旧闻名。”白、苏“回看屈宋犹年辈；远追甫白感至诚。”义山、退之“诗笔离骚亦时用；文章尔雅称吾宗。”苏“钟鼎山林各天性；风流儒雅亦吾师。”杜“诗情逸似陶彭泽；勋业终归马伏波。”梦得、少陵“文学纵横乃如此；金石刻画臣能为。”山谷、义山“守道还如周柱史；著书曾学郑司农。”牧之、梦得“忆事怀人兼得句；引杯看到坐生风。”义山、东坡“曲江山水闻来久；庾信文章老更成。”韩、杜“数问舟船留制作；更无书札到公卿。”少陵、方元英“亦能画马穷殊相；欲遣吟人对好山。”少陵、山谷“自把新诗教鹦鹉；戏拈秃笔扫骅骝。”陆、杜“但酌此泉胜酌酒；劝栽黄竹莫栽桑。”放翁、义山“千首新诗一竿竹；墙西明月水东亭。”陆、白“诗翁爱酒常如渴；草堂少花今欲栽。”苏、杜“重之不减锦绣缎；邀我共作沧浪篇。”少陵、永叔“作诗贺我得石友；曲肱听君写松风。”石湖、山谷“万卷藏书宜子弟；一日过海收风帆。”山谷、少陵“春工遇物初不择；酒圣于吾亦庶几。”放翁、牧之“一家喜气如春酿；小筑幽栖与拙宜。”苏、陆“酒令虽严莫嗔虐；草书非学聊自娱。”山谷、东坡“每闻佳士辄心许；不辨仙源何处寻。”放翁、右丞“前身应是梁江总；百岁须齐卫武公。”义山、牧之
	杨芸土亦录寄所集古乐府楹联，与孙柳君所录寄音，十有八九相同，殆皆有所本，故不复登。其集易林八字联云：“大福久兴，主母喜舞；长乐受庇，使君延年。”“欢喜坚固，保我金玉；福禄祺祉，乐以笑歌。”“千欢万悦，贵寿无极；五福四利，喜庆大来。”皆吉语也。又集古诗句五言云：“典坟探奥旨；诗礼挹馀波。”钱起、卢纶“知音在霄汉；时分占风烟。”郎士元、白居易“听琴知道性；避酒怕狂名。”姚合、李德裕“李杜文章在；荀陈地望清。”“凤栖常近日；鹤梦不离云。”钱起、卢纶“文章负奇色；事业富清机。”陈子昂、杜少陵“翰墨缘情制；山林引兴长。”孟浩然、杜少陵七言云：“合沓声名动寥廓；纵横逸气走风雷。”杜、李“功业须当垂永久；行藏争不要分明。”牟融、李咸用“花房露透红珠落；桂树风吹玉简寒。”温廷筠、曹唐“云生涧户衣裳润；窗近花阴笔研香。”香山、曹庚
	张仲甫中翰应昌闻余续辑联话，亦以旧时集句十余联录寄。如：“静坐观众妙；端居味天和。”太白、朱子“松柏有本性；林园无俗情。”公幹、靖节“结念属霄汉；委怀在琴书。”康乐、靖节“万事已华发；一身为轻舟。”常建、东坡“江湖万里水云阔；草木一溪文字香。”林景熙、汪元量“入妙文章本平淡；逸群翰墨争传夸。”戴复古、僧惠洪“玉琴瑶瑟倚天半；白波青嶂非人间。”诚斋、东坡“文章清逸世少比；胸次广博天所开。”颖滨、半山“园中草木春无数；湖上山林画不如。”东坡、和靖“诗墨淋漓不负酒；江山雄丽洵宜人。”林景书、颖滨“春能蕴藉如相识；风入襟怀只自知。”方岳“寒香嚼得成诗句；新月邀将入酒杯。”方岳、张耒又集得一联云：“阴阳风雨晦明，受之以节；梦幻露电泡影，作如是观。”亦以经对经，浑成可喜。
	郑仁圃曰：“曾见黄莘田先生有集句数联，极工整。如：‘平生能着几两屐；长日惟消一局棋。’‘数点雨声风约住；一枝花影月移来。’‘柳摇台榭东风软；花压兰干春昼长。’‘劝君更尽一杯酒；与尔同消万古愁。’”
	蔡佛田工作楹帖，亦喜集成语为之。今从《紫荆树馆杂著》中录其佳者。如集《诗品》云：“水流花开，晴雪满竹；柳阴路曲，过雨采蘋。”“红杏在林，如有佳语；碧桃满树，良殚美襟。”“落花无言，幽鸟相逐；可人如玉，清风与归。”“明月雪时，金尊酒满；风日水滨，碧山人来。”“红杏在林，疏雨相遇；碧桃满树，清露未晞。”“脱帽看书，生气远出；杖藜行歌，妙造自然。”“流莺比邻，如有佳语；晴雪满竹，冷然希音。”“如气之秋，窈窕深谷；犹春于绿，茬苒在衣。”“画桥碧阴，观化匪禁；绿杉野屋，幽行为迟。”“夜渚月明，所思不远；柳阴路曲，妙造自然。”集元遗山句云：“且从少傅论中隐；拟问灵君乞上池。”寄杨弟正卿、鹊山神应王庙“白雪任教春事晚；贞松惟有岁寒知。”寄答飞卿、谢常君卿“空谷自能生地籁；吟毫端合染溪光。”空山“七重宝树围金界；千里名山入酒船。”应州宝宫寺、太白独酌图“世外原无众香国；花阴真是小华胥。”云岩醉猫图“摇笔尚塂凌浩荡；题诗端为发幽妍。”明日作、野菊“撑肠文字五千卷；试手清凉第一篇。”宝章小集、台山杂咏“玉树瑶林照春色；物华天宝借余光。”送仲梁出山、别幕府诸君又集宋人句云：“藏书万卷可教子；买地十亩皆种松。”山谷、尧臣“万壑松风和涧水；十分烟雨簇渔乡。”诚齐、和靖“日消残醉闲吟里；梦入青藤古木间。”朱子“尽卷帘旌延竹色；想衔杯酒问花期。”石湖、半山“傍花行酒发新唱；解带量松长旧围。”君谟、放翁“养气不动真豪杰；居心无物转光明。”放翁、朱子“酌酒赋诗相料理；种花移石自殷勤。”韦斋、半山“谟议轩昂开日月；文章浩渺足波澜。”药圃、半山“吾山自信云舒卷；片心高与月徘徊。”放翁、希文“几多怪石全胜画；无限好山都上心。”詹中正、余紫芝“林花经雨香犹在；芳草留人意自闲。”莱公、永叔“林罅忽明知月上；竹梢微响觉风来。”放翁、真山民“能招过客饮文字；亦把湍流替管弦。”半山、后村“是处登临有风月；略无踪迹到波澜。”放翁、贾牧“楼台近水涵明鉴；琴酒和云入旧山。”简斋、半山“已办青鞋为老圃；细倾白堕赋新诗。”朱子、简斋“旧书不厌百回读；佳客时来一座倾。”东坡、道潜“山泉酿酒香仍例；芳草留人意自闲。”诚斋、永叔“除却读书无所好；恍如造物与同游。”放翁、复古“要知作诗如作画；但愿对竹兼对花。”复古、宛陵“供家米少因添鹤；送酒人多不典衣。”放翁
	《紫荆树馆杂著》中又有集句一联云：“积善云有报；在涅贵不绍。”上句陶渊明《饮酒诗》，下句崔子玉《座右铭》。最为名贵。按此十字，余曾于纪文达师厅事见之，忘其署款何名，似不始于佛田。
	何子贞太史绍基工书，无帖不摹写，尤喜临《争坐位》帖。每集帖字作楹联至百十副，兹择其尤工稳者录之如左。云：“心同佛定香烟直；目极天高海月升。”“美富文才传左国；清微画品数南宗。”“直谅喜来三径友；纵横富有百城书。”“未须百事必如意；且喜六时长见书。”“真辅相才葵向日；大光明地月当门。”“圣业须参齐鲁论；尚书并校古今文。”“校书得理目如电；直节能光心比金。”“今既见心即见佛’子安知我不知鱼。”“知人其难九德贵；闻过则喜百世师。”“家藏古史存疑是；天与高文割爱难。”“画本纷披来野意；文辞古怪亦天真。”“指麾文府才思盛；冠冕人伦道德尊。”“金台名士高前席；紫府真人校异书。”“同心不隔一片月；时论惟高尺五天。”“两京六朝富文史；三高八及挺才名。”“俯仰倩文今与昔；纵横论列直而和。”“心光明定得初月；画本依微来晚烟。”“情文欲共尊彝古；志节应争日月光。”“人传三异真名吏；古者九能可大夫。”“正言须比鲁宗道；高士争如张志和。”“长官且喜传三异；宰相还同论十思。”“人品比南极出地；此心如大月当天。”“无端开合电明野；不事安排月到天。”“月寮烟阁标清兴；文府书城纵道心。”“身修天爵贵无比；心有菩提香益清。”“特立独行有如此；进德修业须及时。”“悦心未厌无名画；积行唯收有用书。”“友来辄入论文座；书就还思作跋人。”“入世须才更须节；传家积德还积书。”“子瞻却喜文与可；鲁直深知李伯时。”“当如曾子日三省；更为张公加半思。”“烟清忽见一勾月；人定微闻百和香。”“狷心悦目情文极；入地参天理数明。”“习勤不置能损欲；闻过则喜真得师。”“居安思危介节见；积疑得悟清光来。”“前席争传宣室对；等身唯守鲁堂书。”“五香佛海真无地；百尺书城半倚天。”“爱道天开文府贵；无心月到画堂深。”“闻道何时常恐暮；置身有地未辞高。”“事到从容能合度；路当逼侧敢依人。”“深堂有月同参佛；清昼无人自检书。”“闻道真人在姑射；愿从古佛入菩提。”“谨其常而权自足；深于情者才始真。”“名书古画不易得；月阁烟寮相与清。”“却为今疑思苦悟；须从异论见同心。”“书有鱼传人咫尺；门唯爵到地清高。”“到从月地参真佛；且据书城作寓公。”“清香满堂佛应喜；明月出海天为高。”“才名挺出如东野；佛理清深是子瞻。”“率意不知行径晚；遂心时得异书藏。”“尚论情深容窃比；清修道合悟真如。”“九品论存中正意；六书理悟史皇初。”“高士还如戴安道；乡侯合置王无功。”“功名盖世不矜伐；道德积身惟敬诚。”“诚存修省取诸震；德积高大贵能升。”“置身古人敢不勉；美利天下终无言。”“开尊忽见前身月；用世犹存半部书。”“两世勋名郭仆射；一家书画李将军。”“才名震溢李供奉；画理清深王右丞。”“道心尚见今犹古；辞令能无抗与卑。”“校理异文天禄阁；从容清绩盖公堂。”“古文独祖卫东海；八分特数师宜官。”“高位尚须闻过友；美名不废等身书。”
	姜小枚明经皋有集苏数联，亦尚浑成。如：“高怀尚友漆园叟；后学过呼韩退之。”“仙心欲捉左元放；大草闲临张伯英。”“前身自是卢行者；伴直难呼孟浩然。”“小诗试拟孟东野；款段曾陪马少游。”“且与扬雄说奇字；要令安世诵亡书。”“书似西台差少肉；诗如东野不言寒。”“成佛莫教灵运后；作诗犹是建安初。”“行乐及时惟有酒；无言对客本非禅。”“元亮本无适俗韵；东坡也是可怜人。”“沽酒独教陶令醉；狂言屡发次公醒。”“万事会须咨伯始；一班我亦愧真长。”“高会日陪山简醉；题诗谁似皎公清。”
	魏春松侍御成宪欲集一斋联，先有杜句云：“古来才大难为用；”而难得对句，其侄滋伯广文谦升用放翁“老去诗名不厌低”句，足成之。
杂缀谐语附
	《柳南随笔》云：“冯定远班嗜酒，适学使者岁试，扶醉以往，学使以后至诘之，盖犹在酒所，不知所云也。学使大书一‘醉’字于卷面以授之。隶人扶入号中，据几酣睡，至放牌，闻炮声，然后惊醒。《四书》题为‘今夫奕之为数，小数也。’定远因作《奕赋》一篇，经文五篇，伸纸疾书而出。案发，名列六等。定远大书一联榜于中堂云：‘五经博士，六等生员。’”
	纽玉樵曰：“康熙中，颜方伯敏裁缺家居，久不得调。尝语人曰：吾向在西秦，元旦假寐，梦乘官舫，舫中白榜青书，有‘月临波作案；云倚树为屏’之联。出观两岸，绅士稠杂，皆云迎方伯公者，行已至广西界矣。十年前曾有此兆，异时当补粤藩，他非所望也。未几果然。”
	苏州府属之昆山、新阳，两县同城，而新阳本由昆山分出者。适有苏邑侯于城隍庙内构舒啸堂新成，曹地山先生为题楹帖云：“县析昆山，此地可名瑶圃；人来子美，有亭重问沧浪。”人皆称其工切。
	黄右原曰：“《楹联丛话--前编》载吴山尊题友人别业楹帖云：‘禄水漾丁帘，增我辈闲中风致；名园依丙舍，祝君家看到云仍。’按：别业即巴园，本茔地相近，故对语有‘丙舍’云云。园中牡丹最盛，原作‘花节过丁香，喜我至刚逢谷雨；名园依丙舍，愿君家看到仍云。’盖语语关照牡丹，而‘丙丁’、‘云雨’，属对尤为工致也。”
	郑仁圃曰：“吴绪五邑侯久权九江府参军，与余寅好最笃。复两权德化令，遂实授。余赠以联云：‘十年庾亮楼头，曾许登床同玩月；两度陶潜径畔，未能爱菊且栽花。’绪五得之，甚喜其雅切。”
	宋悦研侍郎镕观察皖中时，尝书一联赠某上人，云：“看梅子熟时，个中人酸甜自得；闻木穉香否，门外汉坐卧由他。”侍郎素奉佛，精通梵策，用彼法语绝工。
	黄右原曰：“从来联语，纸书居多，或刻以竹木，或用漆加云母石，且有嵌牙玉者。至吴山尊学士，始出意制玻璃联子，一片光明，雅可赏玩。惟字画不能无反正之嫌。学士又运其巧思，使之表里如一。其句云：‘金简玉册自上古；青山白云同素心。’上制一横额，题‘幽兰小室’四篆字，又请孙渊如观察以双款篆书‘山尊先生孙星衍’七字，正面反面，并是一样，其巧不可阶如此。”
	罗茗香精于算学，粤东黎见山应南赠以楹联云：“绍仁卿汉卿绝诣；兼晓庵勿庵苦心。”盖中法之胜于西法，以天元四元为最，其术始于宋、元时李仁卿冶《测圆海镜》，朱汉卿世杰《四元玉鉴》。自明季算事浸失，国初吴江王晓庵锡闱、宣城梅勿庵文鼎，研几探赜，绝学复昌。今惟茗香能治其书，故黎见山据实称之。见山乃李四香高弟，皆数学名家也。阮仪征师相亦赠茗香楹句云：“推步大圜，立元以四；理董小篆，建一为端。”茗香近有《春秋朔闰异同考》，余曾读而叙之。
	彭春农学士邦畴六十寿联，少当其意者，学士意欲切彭姓，并欲切江西。黄右原比部适在其门，因考彭姓之非其先族者，惟前明彭先生公望最著，非但如本朝苏州彭氏，仅以科名起家也。乃献一联云：“诗集擅千秋，宰相祖风开八百；易堂宗九子，翰林乡望迈寻常。”学士以杜诗“寻常”对“七十”，此联寓望七之兆，得之甚喜。
	谢椒石曰：“‘金瓶芍药三千朵；玉轴琵琶四百弦。’此宋教坊大使袁裪句，见于《浩然斋雅谈》。乾隆间，扬州游客有书作柱联以谒某商者，商喜，遂厚赠之。想见彼时商家穷泰极侈，故于此等语独有当也。若今时，则不然矣。”
	有为关帝庙戏台联云：“顾曲小聪明，当日可怜公瑾；挝鼓大豪杰，至今犹骂曹瞒。”此的是关庙戏台，若移向他庙戏台，则不知所指矣。
	杨蓉裳芳灿为随园老人弟子，最工倚声。钱梅溪赠之联云：“百首新词填白石；一枝妙笔补仓山。”
	两淮都转署中戏台联云：“新声谱出扬州慢；明月听来水调歌。”最为雅切。移向他处，便无谓矣。
	郑板桥有赠焦山长老联云：“花开花落僧贫富；云去云来客往还。”今此联墨迹犹存山中。
	陶文毅公赠钱次轩先生栻联云：“人言此老古开士；我生之初新翰林。”盖钱为戊戌翰林，而公适生于戊戌也。
	蔡佛田当四十九岁时，集宋句为联云：“四十九年穷不死；三百六日醉如泥。”语意旷达。其实佛田家不甚贫，饮酒亦未尝及乱也。
	英煦斋师集苏句，赠廖仪卿钰夫昆弟，联云：“高才何必论勋阀；寿骨遥知是弟兄。”殊工切。
	吴门沧浪亭畔有大云庵，六舟上人主之。六舟名达受，海宁人，精于金石篆刻之学，收藏甚富。云台相国以“金石僧”呼之。兼工书画。陈芝楣中丞延主斯席，齐梅麓太守赠以联云：“中丞教作沧浪主；相国呼为金石僧。”严问樵邑侯亦为撰一联云：“商彝周鼎，汉印唐碑，上下三千年，公自有情天得度；酒胆诗肠，文心画手，纵横一万里，我于无佛处称尊。”
	长洲沈玉生基庶上舍斋中悬一联云：“愿与不解周旋客饮酒；难为不识姓名人作书。”乃寿光李隺生所书。钱唐江秬香跋云：“此桂未谷集史书中语也。”
	元和黄穀原贰尹均工书画，嘉庆间供奉内廷有年。后出官湖北，淡于进取，引疾归里。小有园林，日以笔墨自给，有“辞官卖画”小印。严问樵尝制一联为赠云：“关心夜雨疏帘，费半盏寒灯，为来日谋朝齑夕韭；回首春风上苑，剩一枝秃管，与诸君写近水遥山。”穀原大喜曰：“此即余卖画招牌也。”
	泾县包顺伯邑侯世臣擅美才而有狂名。余在江南数年，独阙延揽，仅读其所撰《中衢一勺》，皆治河之崇论宏议也。近闻其斋中自题一联云：“喜有两眼明，多交益友；恨无十年暇，尽读奇书。”其胸次可想。
	朱朵山殿撰昌颐未第时，见其叔父虹舫阁学侍儿名多多者，心悦之，未敢请也。适此婢索书楹帖，因信笔制一联云：“一心只念波罗蜜；三祝难忘福寿男。”为阁学所见，欲以婢赐之，婢谓：“九郎若中状元，吾当归焉。”明年朵山果大魁，阁学为成其事。当时传为佳话云。
	贵阳谭太守光祜有诗名，又善吹铁箫。程春海学使赠联云：“赤手拔鲸牙，卅载诗名领海内；深心托凤口，九天箫响落人间。”又郑梦白祖琛由两淮都转擢江西廉使，春海赠联云：“玉敦主诗盟，正东阁梅开，墨花全湿；筿骖迎使节，适西山云起，甘雨重来。”盖梦白方辑录乾嘉诗，又曾任江西守令也。
	石晓田煦官楚北，有循声，适丧其兄，悲戚形于色。皖江卓振清赠联云：“至性至情，得天者厚；实心实政，感人也深。”后俞陶泉德渊在苏奉讳归，军民攀恋不忍舍，平樾峰翰录此联以赠。贺耦耕中丞曰：“此两人皆不愧斯语也。”
	张伯冶曰：“记得从前移居，得一楹联云：‘到门莫问姓名，花草一庭欣有主；入室自分雅俗，图书四壁可留人。’”又曰：“陈曼生尝书一联见赠，云：‘冷澹古梅如老衲；护持新笋似婴儿。’莲因绝爱之，即仿其意拟得一联云：‘古梅盖屋多盘错；新笋出林自展舒。’余和之云：‘佳卉移栽如选色；异书借录抵徵歌。’又云：‘奇书贪录如增产；佳卉分培当树人。’意皆相类。”
	严问樵曰：“尝习见书春联者云：‘槐为奕世承恩树；杏是春风及第花。’”不知此乃王梦楼先生自署门联也。原句作“槐为王氏传家树；杏是唐人及第花。”先生又构一楼，题曰“梦楼”，为演家乐之所，集句联云：“人世难逢开口笑；老夫聊发少年狂。”前辈风流，发人遐想。
	花晓亭方伯有赠人一联云：“骑驴寻梅，一天风雪；对竹思鹤，万古云霄。”俊语可喜。
	蔡鸿遵选官桂林，挈妻赴任，道出湘江。其伯岳严丽生邑侯手书一联赠之云：“我所思兮双引凤；君之出矣小骖鸾。”自然雅合，不愧才人之笔。
	蔡鸿遵本莆阳人，宋忠惠公后裔，明未迁吴中。自署门联云：“家藏东汉传经字；世守西山讲学编。”又云：“字体琴声，中郎世业；茶笺荔谱，学士家风。”
	齐梅麓有女弟子张云裳襄，张丽坡参戎之女也。归汤价人观察之子，才貌双优。事梅麓如父，梅麓赠以联云：“几生修到梅花骨；一代争传柳絮才。”又一联云：“前身来自众香国；佳句朗如群玉山。”云裳屡为余题画册、画卷，余亦为云裳题其邓尉探梅玉照，并报以联云：“清才足敌黄崇嘏；生世都疑萼绿华。”
	徽商以木植生意为最盛，故各省皆别建木商会馆，大抵皆傍长江大河为之，以便于发运也。馆中有一联，颇雅切，句云：“桑梓同敬恭，伐木歌诗求我友；波涛仗忠信，涉川占卦利同人。”
	季时庵广文恩沛文笔潇洒，教授苏州时，自撰大堂一联云：“扫雪呼僮，莫认今朝点卯；轰雷请客，都知昨日逢丁。”凡司铎者，皆当为发一笑粲。
	孙柳君言：其乡有一县令，王姓，其名寅，性极贪鄙。有夜题其门一联者，句云：“王好货，不论金银铜铁；寅属虎，全需鸡犬牛羊。”见者无不囅然。
	董文恪公未第时，游京师，甚困，偶于剃发店中书一联云：“相逢尽是弹冠客；此去应无搔首人。”一日，某亲王过而见之，大加叹赏，延之入邸，遂以书画闻京师。又相传有一剃发店，乞联于狂士者，大书云：“磨厉以须，问天下头颅几许；及锋而试，看老夫手段如何。”数日间，客皆裹足不前，其店顿闭。
	余里居，闻人述王苹华都转耀辰客座中自题一联云：“君子之交淡如水；大夫无故不杀羊。”初不之信。时余方引疾，不入州府，亦无由与都转周旋。嗣因奉召复出，都转饯余于官廨，则此联实在楹间。诘其命意，笑而不答。
	严问樵曰：“道光初元，江南有嘲举孝廉方正者，大书于其门云：“曾是以为孝，恶能廉；可欺以其方，奚其正。’”虽涉轻薄，实工切也。
	广陵有郑医者云：“居杭州时，尝由瓶窑入山，三十里许，至一观，榜云‘清真殿’，供老氏像，门楔有一联云：“□□①云内神仙府；□□②山中道者家。”不识上四字，见一羽士，年近百龄，询之，云：“出句上二字，音‘沽’、‘都’，云厚貌；下句上二字，音‘吃’、‘塔’，山多貌。”按字典：“□③，徒罪切，音憝。□④，所急切，音接，又音都。塔，音异。”余下二字亦无考，姑录之，以俟博雅君子。
----------------------
恶人谷注：
①第一字为上下各二“雲”相叠；第二字为上一下二“雲”相叠。
②第一字为二“出”相并；第二字为上一下二“山”相叠。
③上一下二“雲”相叠。
④上一下二“山”相叠。
	道光辛卯，历下城中新建江南会馆落成，乡人公觞于此，乞戏台对语于严问樵，援笔立书云：“东土征歌，问表海雄风，今乐何如古乐；南宫奏曲，听遏云高响，雅音原是乡音。”大为刘眉生方伯所赏。
	王楷堂老于曹郎，家计甚窘。宅边马棚，门临大道，自撰二联悬于门柱云：“马骨崚嶒，吃豆吃麸兼吃草；车声历碌，拉人拉马不拉钱。”过而见者，无不囅然。
	吴江仲子湘秀才为寿板铺春联云：“梦且得官原瑞物；呼之为寿亦佳名。”温雅可诵。
	严樵憔曰：“道光癸未、甲申间，余以会试留都，暇日辄制新曲，付梨园歌之，倾动一时，彼中人多有以师事者。余尝有句云：‘偶缘我作逢场戏；竟累人为举国狂。’纪实也。一日逢余初度，群优皆集，同人戏以‘桃李门墙’四字书扁为祝。余笑白：‘既有扁，可无对乎？’因大书一长联云：‘儒为戏，生旦净丑外副末，呼十门脚色，同拜一堂，重道尊师大排场，看破世情都是戏；学而优，五六工尺上四合，添两字凡乙，平共成七调，唱余和汝小伎俩，即论文行已兼优。’同人争赏之，欢宴竟日。后为长懋亭协揆所纠，何戡虽在，不敢复唱渭城矣。”又曰：“余所制《红楼杂剧》中有《巾缘》一折，叙花袭人嫁蒋玉函事。诘旦，将登场矣，曲师来请云：‘场上铺设新房，尚少一扁对。’乞书之。余即书‘玉软花娇’四字为额。对语屡思不属，正踌躇间，忽见雏伶二人翩然而至者，则其徒也。一名天寿，字眉生；一名仙寿，字月生。即同习此剧者。意有所触，即成一联云：‘好儿女天仙双寿；小团栾眉月三生。’”
	昔岁余初编《联话》时，吾乡某生有录寄其师某明经联句者，余嫌其词太俚，未之录也。兹复有《续话》之辑，某生知之，复丐人来探，似以前联为必应采入者。盖某明经本一村学究，乾隆末，颇有文名，授徒甚众。某生尤笃信其说，其表章师门之意亦甚勤。兹不忍重违其意，姑附于《谐语》中，俾览者如见其人，且资谈助也。其自题斋室两联，一云：“架一把茅，不过些些风月；辟半弓地，也成小小轩窗。”一云：“不成农，不成工，不成商，并不成士；未能琴，未能棋，未能画，亦未能书。“忆余为诸生时，曾与明经同肆业鳌峰书院，日接其言论风采。又尝同应经古之试，明经居然冠军，遂饩于庠。是秋复报举优行，佹得而复失。一日忽扬言于众曰：“我近于斋室新制二联云：‘何以廪，何以优，自问不知所谓；也无愆，也无孽，还须再看将来。’诸君以为何如？”旁有为之击节称工者。然匿笑者，亦不知凡几辈矣。此则某生所未及录寄者。因并存其语，而特隐其名云。
	京师有某主事，家中失窃，鸣官控追。后经讯出，乃其家丁从内作弊。有其同乡好事者，特制一联赠之云：“主事何堪为事主；人家切莫信家人。”
	纪文达师府中屡为庸医所误，恨之次骨。适有为医家求题扁者，公立书“明远堂”三字与之。或私诘其说，公曰：“不行焉，可谓明也已矣；不行焉，可谓远也已矣。此医只当祝其不行，便是无量功德耳。”或曰：“万一彼复来求题联，又将何以应之？”公曰：“我有撰成五七言两联。一系乙转孟襄阳诗字云：‘不明才借作财字主弃；多故病人疏。’一系集唐人诗句云：‘新鬼烦冤旧鬼哭；他生末卜此生休。’”
	郑仁圃曰：“闽县义屿乡，正月灯联最盛，每以谚语相嘲戏。有户族某，调停某事，众疑其受私，某力辨其无。适赛神作灯联，某即以吾乡谚语解嘲焉。其联曰：‘烛问灯云，靠汝遮光作门面；鼓对锣曰，亏侬空腹受拳头。’”
	严问樵曰：“金德辉工度曲。向曾供奉景山，以老病乞退。粗通翰墨，喜从文人游。一日，请于余曰：‘某老矣，业又贱，他无所愿，愿从公乞一言，继柳敬亭、苏昆生后。’余感其意，为书一联云：‘我亦戏场人，世味直同鸡弃肋；卿将狎客老，名心还想豹留皮。’”又曰：“邗上徽商某，荒于色。尝制一床，备极华丽。床柱上悬一小联，摘‘卿须怜我我怜卿’之句。榜诸其门，曰：‘有能属对者予千金。’或以‘色即是空空是色’对之，立攫其余以去。”按：此语不但工切，兼寓箴规之义，千金非倖获也。又曰：“尝过扬州一妓馆，见小室中悬一联云：‘雪月梅花三白夜；酒灯人面一红时。”叹其天然隽妙，亟询姓名不得，至今耿耿。又于某处见一集句云：‘盼月自来还自去；暂时相赏莫相违。’并亦致为雅切。”
	吴青士白：“秦淮河房中有一才士，集句为联云：‘千种相思向谁说；一生爱好是天然。’上句用《西厢记》，下句用《牡丹亭》，铢两恰称，侧艳无比。”
	《涂说》云：“有项某自署其门联云：‘一门三学士；四代五尚书。”过客见之，疑近代显宦中无此姓，意其先世或居是官，因造门而问焉。项对曰：‘吾家父子三人，并弟子员，各占杭州、仁和、钱唐一学，且祖若父生前曾举明经，合四代皆习《尚书》，故曰一门三学之士，四代有五人习《尚上声书》耳。君无读破句别字也。’问者大笑而退。”
序
	余前撰《楹联丛话》十二卷，授梓于桂林。旋成《续话》四卷，授梓于浦城。年来各省皆有翻刻本，客有从余索取者，或向书坊转购以应之。去岁至扬州，同人又有录示若干条。铅椠之余，燕谈之顷，亦间有新得，皆随时条举而件系之。本拟附诸《浪迹丛谈》之末。今夏至杭州，以示张仲甫中翰，则劝余仍别为书，并力任搜访之勤以附益之。今冬就养东瓯，应酬稀简，遂以暇剬缉成卷。虽不能如前此之部居井井，然述旧事于简端，次之以祠庙，又次之以廨宇，又次之以名胜，又次之以赠答，又次之以寿联、挽联、集句、集字，而以杂记、谐谑终焉，则依然前刻之例也。既覆视之，往迹新闻，逸言琐记，亦复斐然可观。遂题为《楹联三话》。先以稿寄杭州，俾仲甫快读之。仲甫喜纲罗旧闻，勤勤恳恳，或更有所裨益扩充之，又何必不为《四话》之嚆矢乎！道光丁未嘉平，福州七十三叟梁章矩撰于东瓯郡署之戏彩亭。
卷上
扬州旧联
	《隐居通议》云：“贾似道镇维扬日，上元张灯，客有摘古句作灯门联者，曰：‘天下三分明月夜，扬州十里小红楼。’众称其切。余尝以为，此必药洲廖莹中手笔。唐人诗曰：‘天下三分明月夜，二分无赖是扬州。’又唐人登第词曰：‘扬州十里小红楼，尽卷上珠帘一半。’皆本郡事也。”
逸老堂柱联
	钮玉樵《觚賸》载：“苕中吴磐家雄于赀，博学工书。前明甲申后，绝意进取。学使者张安茂题其居为‘才人节士之庐’。顺治初，官方山观察吴兴，与之友善。因重修逸老堂，乞其长句一联镌悬堂柱。吴走笔书曰：‘山川无恙，叹前辈风流何处，见冷烟衰碣，古道斜阳，尽悲凉人物，止剩寒鸭；台阁重新，问苍穹英雄谁是，有补天巨手，迴日琱戈，待整顿乾坤，再来杯酒。’词既悲壮，书复蔚跂。有怨家潜录其语，以吴‘阴蓄异谋’首之帅府，祸几不测。观察乘夜撤去此联，力为斡旋，费千余金，事乃已。”
江阴彩联
	《江阴县志》载：“明宏治八年乙卯科中式十五人，知县黄傅制彩联云：‘入国朝一百廿年，未有此科之盛；总直省九十七学，谁争吾邑之先。’”
庐山道院联
	江右胡梅心广文元鼎告余曰：“吾乡庐山道院，胜处皆被富僧占为佛寺，只留正中老君殿一所，为李道士住持。郡僧尚百计谋逐，贿嘱官司判毁，道士几无以自存。适安溪李文贞公舟过湖口，道士为公族叔，急奔告求援。公许以到山谒庙，因大书旧联留山中云：‘天下名山僧占多，也须留一二奇峰，供吾道友；世间好语书说尽，曾记得五千妙谛，出我宗传。’语既恢奇，书复壮丽，不一日而传遍九江城中。适各官皆来参谒，公曰：‘此间道士，吾叔也。供奉此山已久，希君等照拂。’于是僧计阻而殿得存。”
竹垞先生联
	余在邗江，得朱竹垞先生大书隶字一联云：“爱画入骨髓；吐词合风骚。”笔致奇伟可宝。严问樵见之云：“此是竹垞先生集句赠程友声鸣者，见王渔洋《带经堂诗话》。”
戏楼旧联
	京中庆和园戏楼旧有联云：“大千春色在眉头，寻遍翠暖珠香，重游瞻部；五万莺花如梦里，记得丁歌申舞，曾醉昆仑。”豪情逸致，飘飘若仙。相传为乩笔者近之，或以为吴梅村祭酒所作。
梦中联兆
	吴中蒋古愚学博，琴南观察之父也。观察与弟学萃俱成进士，惟长子学文尚困诸生。乾隆甲申元旦，古愚忽梦家中新换厅联，云：“长子克家，居易俟命；”下联云：“二人同心，诵诗读书。”款署“钟离子彭篯书”。觉而异之。次年乙酉，学文果举京兆《书经》房南元。从弟禹迈同榜，以《诗经》房。次题“君子居易以俟命”一节，主考则彭芝亭大司马及满洲钟公名音也。梦兆之奇验如此。
武联佳话
	提督杨恺，仪征武进士也。康熙间，奉召入南书房，与何义门、蒋南沙诸公同校书史馆。后出为两湖提督，晚年归老。许登瀛观察赠一联云：“天禄校书名进士；岳阳持节老将军。”亦武职中佳话也。
沧洲黄鹤楼联
	《棻堂节录》云：“沧洲之沧酒，得名久矣。相传吕祖来饮于此。城外亦有黄鹤楼，祀吕祖像。楼柱有联云：‘黄鹤偶乘沧海月；白云常带楚江秋。’运用崔颢诗话，亦颇自然。相传是吕祖乩笔。”
樗园所录佳联
	《樗园消夏录》载楹帖之佳者，如归元恭赠某公云：“居东海之滨；如南山之寿。”汪次舟题山阳学署云：“昌黎起八代之衰，想当年苜蓿斋中，不过寻常博士；文正以天下为任，问今日虀盐队里，可有此等秀才！”有客集杜句题随园云：“中天悬明月；绝代有佳人。”蒋伯生书斋自署云：“熟读离骚，便可称名士；涉猎传记，不能为醇儒。”郭频伽自题海棠花研斋云：“瓦屋只三间，士龙住东，士衡住西；端溪藏片石，真手不坏，真研不损。”皆余《前话》所未及也。
筠亭所仿旧联
	徐筠亭《闲居偶录》云：“同年赵米垣曾诵隐士山居联云：‘一二亩瘦田，雨笠烟蓑朝起早；两三间破屋；青灯黄卷夜眠迟。’余馆东楚张氏，书屋仿其意作一联云：‘寄迹此山中，数亩芳田，日看犁云耕雨；忘机斯世外，三间古屋，时欣弄月吟风。’见者谓较之原联意境更别。”
随园所录佳联
	《随园诗话》云：“对联之佳者，龙雨苍见赠云：‘羲皇以上怀陶令；山水之间乐醉翁。’余自题云：‘读书已过五千卷；此墨足支三十年。’”按：此亦余《前话》所未及者。
沭阳县人瑞联
	相传王某为沭阳令时，因公事赴乡，忽见一家有门对一联云：“一妻十七妾；百子半千孙。”心异其语，乃停舆，遣人入问其家姓氏，并询“此联语必非无因”。少顷，还报云：“其家姓吕氏，世为乡农。联句乃实事。此翁现在，尚可相见。”令因降舆入，与之接谈，年八十余，精神矍铄，蔼然可亲。问其“百子五百孙均在膝前否？”翁答曰：“五百孙者，中有曾孙、玄孙在内也。人丁既旺，食指愈众，故家居者少，出外谋食者多。士、农、工、商，四民俱备。念我老，皆不忍远游，相距不过二三百里。”令复询：“一年中，当以何时会集？”答曰：“会集甚难。此往彼来，断不能一时并到。如果同时回家，不但屋少难容，即备一堂餐，已形竭蹶。”令曰：“我愿分廉俸为尔作东道主。以□百金相赠，每□百□十千钱，每人约有□百文矣。请即订期将子孙之在外者悉数唤回，使我一见，可乎？”翁欣然许之。不数日而子孙毕集，所差者幼小十余人耳。乃禀知县令，请次日来乡。是晚分二十灶，各具鸡黍，祖孙五代席地而坐，开怀畅饮。至半酣，老翁乐甚，谓诸子孙曰：“今日一家团聚，此生恐不能再。得非贤宰之德不至此。宜彼此痛饮。”于是抚掌欢呼，一笑而逝。次晨令至，有人迎报，请还舆。令仍登堂行吊。果见儿孙挨挤跪泣，竟不能指数。厚赙而去。此乾隆年间事。山阳学博雷存斋为廖菊屏守备述之如此。
城隍庙联
	王凝斋《秋灯丛话》云：“吴县王某，初任宁夏邑倅。梦本邑城隍谓曰：‘适奉苏郡檄，有事须质，当速行。’王以路远辞。神曰：‘有马可乘。’俄一卒控马立阶下，促王乘之，疾如电，瞬息抵苏。至城隍庙，见大门悬雕金联句，光辉夺目，书：‘处世但能无死法；入门犹可望生还。’殿上楹柱又书：‘地狱空留点金簿；人心自有上天梯。’神谓曰：‘尔伯没后，尔叔不抚诸孤，利其田产。尔曾出不平之语，其信然乎？’王以‘年远不能记忆’对。神曰：‘即事而论，曲在谁？’王曰：‘曲自在叔。’神曰：‘若然，则案定矣。’悟后，差人抵家探问，其叔已故，即夜梦之次日也。王乃亲书联句，送悬庙中。
南浦桥联
	《浦城县志》：“潘赐，字锡文，号容庵。永乐二年进士，授行人，奉使日本。假归故里，适南浦桥成，作为楹帖，分题桥柱，流连往迹，凭吊古人。其警句云：‘上相名邦，百族自知朝北阙；真儒继统，千秋谁复并西山。’‘乔木参天，半点云香生大石；悬崖笼雾，千寻瀑布出高泉。’‘皂盖朱幡，远指群侯元鹤垅；金章紫绶，近传相辅白羊坟。’‘仙境微茫，安得玉炉丹九转；客途高旷，尚怀宝匣镜重磨。’‘绿水桥边，金石足齐交友渡；白云乡畔，山川犹护睦亲亭。’‘画角声中，彩帐题诗思梦笔；青灯影畔，玉壶携酒想观澜。’‘古洞联翩，毕岭旧存仙杵妙；清溪浩荡，总章新过客帆多。’‘四野无虞，诗礼竞推长乐里；庶民有庆，讴歌争出太平坊。’‘书院沉沉，绿水半湾连渡口；仙楼翼翼，白云一抹护山腰。’‘载酒攀花，月夜乘舟过水北；囊琴采药，霜天被褐过郊阳。’‘莪衍名儒，霁月远涵莲叶渡；传成烈女，清风高拂桂林桥。’桥柱凡八百四十有八，悬联俱遍。相传以为一夕所作，人咸叹其敏捷云。”
林少穆督部所撰庙联
	林少穆督部最工作联语，余于《续话》中所采独多。兹复从友人斋头录出若干条，爱莫能舍也，因分别附载于后云。题苏州吕祖祠，时为开河祈晴酬谢云：“仙踪曾现宰官身，济世度人，水利农田蒙惠泽；道力能迴元始劫，通灵赞化，和风甘雨锡康年。”丹徒横闸金龙大王庙云：“南宋溯忠门，香火传来，犹似钱塘江上；东吴恬德水，帆樯驶过，免经铁瓮城头。”时粮船回空，悉由横闸绕过府城也。余在苏州修韩蕲王碑茔，督部继余为建享堂，题联云：“祠庙肃沧浪，更寻来一万字穹碑，新焕岩阿欀桷；威灵震吴越，还认取七百年华表，遥传江上旌旗。”
武庙戏台联
	相传每朝之兴，必有尊神为之护国。前明为岳忠武，我大清则奉关帝护国。二百年来，武功之盛，震疊古今。神亦随地显灵，威震华夏。故朝廷尊崇封祀，洋溢寰区。浙中吴山顶庙为道光壬寅重建，见有集唐句题戏台一联云：“圣代止戈资庙略；众仙同日咏霓裳。”武庙随处皆有，亦随处皆有戏台，而楹柱之联未有壮丽工切如此者。惜忘却何人所撰。出语系李群玉句，对语系李义山句也。
于莲亭观察所述庙联
	于莲亭克襄曰：“张桓侯庙有联云：‘春雨楼桑，无限落花悲帝子；秋风剑阁，有人洒泪吊将军。’妙在不即不离。惜未考何人所撰。又相传豫章樵子庙，据土人云：光武避难时有樵子代死，故立庙礼之。庙中联云：“汉家樵子亦英雄，漫说云台列将；莽世簪缨真草芥，可怜禄阁书生。’子云真堪愧死矣。”又言：“淮阴墓在山右霍山县，岭高十余里，土人名为韩侯岭。岭上有冢巍然，所葬乃其元也。墓前即祠，有联云：‘生死一知己；存亡两妇人。’颇能隐括淮阴生平。”
褚河南祠联
	严问樵云：“杭之褚塘有褚河南祠，土人以‘助圣庙’呼之。按：公谥文忠，见《唐会要》。又《唐彦谦集》言：‘褚河南之柩，至咸通中始得蒙恩归葬阳翟。其时以平徐肆赦，赐其孙八品官，扶护以归。’盖文忠赐谥亦在此时，而新旧《唐书》不载，故后人莫考。余作楹帖书之，俾易名大典昭示来兹，云：‘庙食褚塘，大节一生垂史册；魂归阳翟，易名千古表文忠。’”
东瓯王庙联
	温州祠祀以东瓯王庙为最先。王名驺摇，越王句践七世孙，与闽王无诸分理东南滨海地，而雄才大略殆有过之。嗣与无诸俱为秦所并，王独率其民从众诸侯灭秦，又从汉灭项籍，至惠帝三年复封东海王。没葬瓯浦山，国人群称为东瓯王。《史记--封禅书》亦言“东瓯王寿至一百六十岁”，盖秦汉之际一异人也。余初至温州，即访王庙。值郡人庀工修饰，轮奂一新，荷平成者思明德，享粒食者颂思文，王之得兹美报，宜矣！顾自汉迄今千有余年，鲜有歌咏其事者，惟国初朱竹垞先生五排一首云：“九牧维扬外，三江霸越余。入关从汉约，遵海裂秦墟。豪俊宜如此，艰难气不除。策功夷项籍，分壤接无诸。万古开王会，孤城拱帝车。灵旗存仿佛，过客尽欷嘘。侧想风云会，乘时草昧初，远途今日暮，下拜独踌躇。”足以存王之英概。余拜瞻之余，怵于崔颢在前，不能成句。谨献一联云：“尝胆卧薪，早有雄心绳祖武；芟嬴夷项，独膺奇寿奠王基。”
张睢阳庙碑
	徐筠亭《棻堂节录》云：“张睢阳庙，余邑处处皆有之。所见柱联，切当者殊少。岂王之忠勇难以名言乎？惟前明进士李春熙一联云：‘孤忠百战江山血；一死千秋天地魂。’庶几尽之。”按：余过京口日，闻都天庙会甚盛，庙即祀睢阳，因停棹两日纵观，并入庙瞻仰。至邗上，为云台师述及。师言：“甲辰年新修庙时，乡人请制楹联，因手书付之，曰：‘颜许同名，唐代人伦维气类；李韩论定，熙朝庙貌屹江淮。’当时奸臣曾劝睢阳以天道，公骂曰：‘不识人伦，焉知天道！’此‘人伦’二字所本。”语颇沉著，且“人伦”、“庙貌”皆双声字也。
史阁部祠联
	余在扬州，拜史阁部祠。同人多请予题楹柱。余因阅严问樵一联，为之阁笔。按：史阁部母梦文信国而生阁部，见《明史》本传。我高宗皇帝亦谓“史可法即比之文天祥实无不可”，故严问樵联云：“生有自来文信国；死而后已武乡侯。”自是天造地设语。他有作者，不能出其范围矣。按：祠中旧有联云：“佩鄂国至言，不爱钱，不惜死；与文山比烈，曰取义，曰成仁。”又云：“梅花下有衣冠葬；席帽时知社稷臣。”
睢阳张许二公祠联
	鲁山令郑子研銮撰睢阳张、许二公祠楹联云：“尽孤城四百余战，功艰李郭，力障江淮，恸当时妾醢僮烹，列帐呦呦闻鬼哭；同毕命三十六人，祠号协忠，史称双庙，问何时须张眦裂，登堂凛凛见神威！”郑为扬州兴化人，由鲁山令请养亲归，服阕不出。闻其著述甚富云。
牛总管祠联
	郑子研将去鲁山时，建宋牛总管皋祠于泰山宫侧，因题楹联云：“小朝廷难与图功，看战垒千层，遇毒含冤，知魂魄不忘故土；旧令尹行将归去，借泰山片壤，题楹志别，愿威灵长卫吾民。”
何恭惠祠联
	山阴何恭惠公煟由淮阳监司洊历河南巡抚、东河总河，有名臣风概。其身后祠联云：“所谓大臣，行己也恭，养民也惠；厥有成绩，荆河惟豫，淮海惟扬。”一分切其谥，一隐括其官，可称杰作。惜忘却何人所题。
江阴典史祠联
	《江阴野史》云：“有明之季，士林无羞恶之心，居高官，享重名，以蒙面乞怜为得意。而封疆大帅无不反戈内向者。独江阴陈明遇、阎应元新旧二典史，乃于一城死义。向使守京口者皆如是，则江南何至拱手献人乎？时为之语曰：‘八十日戴发效忠，表太祖十七朝人物；六万人同心死义，存大明三百里江山。’今陈、阎二典史祠即以此为楹帖。”按：此联已见前编，而不言陈明遇。
西湖帅公祠联
	西湖平湖秋月之左，有帅仙舟师生祠。盖师抚浙有遗爱，士大夫感不能忘，故立祠以报之。姚亮甫中丞题楹柱云：“报国有同心，两地风波皆梦幻；还乡传旧德，千秋涕泪满湖山。”自注云：“感旧书怀，缘道光二年与余同道诬陷也。”按：仙舟师为道光间名巡抚，时京中有舆评云：“今天下需才孔急，而有两好巡抚，一聋一瞽，皆投闲置散，甚为可惜。”一指吾师，一指亮翁也。宜两人相契之深矣。又按：同人中有微议亮翁所撰楹联语太近朴者，余曾见其赠周刺史檀荪一联云：“望君似岁穷黎隐；与物胥春岂弟怀。”以“岂弟”对“穷黎”，得不谓之新颖乎？
英济庙楹联
	温州瑞安门俗呼大南门，出城半里许有英济庙，俗呼白马庙。相传神为昭明太子，既无旧碑可考，里人亦无能详其原委者。庙中有潘宗耀楹帖云：“白马溯光仪，彩仗霓旌，尚振英风昭肸蠁；黄麋谈故事，仁浆义粟，长传闿泽济嗷鸿。”跋云：“英济庙神灵最著，里俗相传‘梁昭明太子拯饥来此，时乘白马，故又称白马庙’云云。”按；郡志未载此事，前史亦无可征证。昭明何以来温拯饥，事属茫昧。惟此联尚非俗笔，因附录之。
永嘉忠义节孝祠楹联
	永嘉县学之东偏旧有忠义节孝祠，嘉庆初为飓风所圮。嘉庆末始重建。朱沧湄观察文翰为碑记其事，又各为之楹联。忠义祠云：“近圣人之居，容光必照；遵海滨而处，明德惟馨。”孝祠云；“儿女尽能之，一点热肠，三分血性；家庭常事耳，察乎天地，通乎神明。”皆佳构也。
甘露寺联
	北固山甘露寺为古来胜迹，而殊少佳联。惟正殿中间联云：“紫极焕璇题，瑞露凝甘留净域；丹轮开宝相，香岩拥翠俯晴江。”款署“长白高晋题”。又有一联云：“露降何年，萝径石门开法界；寺临无地，海云江月拥祥轮。”款署“叶河萨载题”。皆乾隆三十九年所作，颇能壮丽称题。然总不如甘露寺顶上大殿圣制一联云：“地窄天宽，江山雄楚越；沤浮浪卷，栋宇自孙吴。”涵盖一切，足与北固山并寿矣。
建隆寺李公祠龛联
	建隆寺，本后周李招讨重进旧宅。宋师入城，招讨力不能支，合室自焚，因敕建为寺，即以建隆年号为名。近僧小支手辑《建隆寺志》，并欲于寺中西偏募建李招讨祠龛，征余楹柱之语。余集唐刘兼、陆龟蒙诗句应之，云：“万叠云山供远恨；一家烟雨是元功。”近但云湖都转亦题一联云：“宋史何妨称叛宋；周亲毕竟欲存周。”亦有味也。
桃花庵三贤祠联
	扬州名胜，以平山堂为最著。平山堂诗，以王荆公“一堂高视两三州”一律为最佳；平山堂楹联，以伊墨卿太守“隔江、诸山”十字为最壮。余于壬寅夏初来游，曾撰一联，录在前编。谢椒石同年见而嘲之曰：“联句实佳，然二十二字中用数目字多至七八，非古人所讥‘卜算子’乎？”余笑置之。丙午年，重至邗上，游桃花庵，登三贤祠堂，与黄右原比部、罗茗香茂才商撰楹联。右原乃杂举《东坡志林》、《墨庄漫录》、《避暑录》事，为合拟一联云：“四朵兆金瓯，是二千石美谈，不因五色书云，谁识名流皆五马；万花停玉局，惟六一堂如旧，若溯三贤谥典，合将祠额署三忠。”时罗茗香亦拟一联云：“胜地景芳徽，卅载三贤俱典郡；同龛昭祀典，两文一献共称忠。”按：韩忠献之守扬在庆历六年，欧阳文忠则在庆历八年，距苏文忠之元丰守扬，时恰三十余年。此前后两联俱见典雅，非不学人所能办，当不让李兰卿独步于前矣。李兰卿旧联有“谥并称忠”语，故即其意而衍之因用前联署余名，以后联署恭儿名，悬之壁间，而疏其缘起如此。越日茗香又拟一联云：“杨柳拂堤塍，追溯前徽，于宋历仁宗两世；桃花遍祠宇，传来美谥，至今合文献三忠。”亦佳制也。
南镇庙联
	南镇庙坊上书“天南第一镇”，庙前匾曰“表甸南疆”。大殿有南镇神像，后殿有南镇夫人像。上首侧殿有神像，旁联曰：“姬孔情思，说丁物色，即幻即真，作千古神圣明良之合；一双蝴蝶，顷刻邯郸，何君何牧，徇人世穷通得丧之占。”下首侧殿有二郎神、勾元帅像，前有匾曰“幻其所真”，旁联曰：“李母占星惊太白；谢公卧月上西堂。”按：此是据《一斑录》所载，似为占梦神祠而撰，俟更访之。
招宝山联
	《一斑录》又曰：“招宝山大小可比昆山玉峰而稍高，孤注镇海城外东北角，江海之交，三面皆水。与东岸对峙，隔海面约一里余，名‘蛟门’，为镇海一邑险要，即为宁波一郡外障。拾级而上，至半山，有碑曰‘第一山’。有亭，悬联云：‘仙缘到此无多路；福地原来别有天。’登其巅，有小方城，城门上题曰‘威远’，城旁联云：‘踞三江而扼吭，看远近层峦秀耸，碧浪潆洄，永固浙东之锁钥；俯六国以当关，任往来宝藏云屯，牙樯林立，会同海岙之共球。’入城即寺，门上题曰‘宝陀寺’，内有‘大观楼’，联云：‘天与水无涯，万舶远循鳌柱麓；地随山共尽，十洲环向海陀峰。’”
普陀山联
	普陀一山，周四十余里，在大海中。山中地全属于庙，并无粮赋，无乞丐，亦无妇女居住。其佃种僧田与开小店生理者，皆不携妻室。全山庙宇不下数十，而惟佛顶山、前寺、后寺三处为大庙。前寺有联云：“即心即佛，但从彼岸问迷津，渡头宝筏开时，慈航有路；是色是空，诚向兹山瞻法相，洞口祥云护处，变化无方。”。款署“叶赫实诚沐手敬题”。按：此据《一斑录》所载，录中仅载此一联，此外如紫竹林、法华洞、朝阳洞、佛顶山、法雨寺、梵音洞等处，亦必各有佳联，容更访之。
净慈寺大殿楹联
	杭州西湖净慈寺大殿，岁久损坏，道光庚子乌敬斋中丞筹款重修，于乙巳年工竣。是年恭逢皇太后七旬圣寿，绅商于此寺虔设经坛祝釐。时梁楚香中丞撰殿联云：“依净土以印净心，回峰现亿万化身，觉悟群迷成净果；引慈航而宏慈量，慧日照三千法界，庄严重耀证慈缘。”即用“净、慈”二字，分疏经言，关合圣寿，庄雅工切，群相讚诵。尤妙在“回峰”即雷峰，“慧日”即寺后峰名，本地风光，灵妙无比矣。
送子观音殿联
	杭州天竺山中送子观音殿，有查声山先生旧联云：“天上锡麟儿，此是世尊亲抱送；山中闻梵呗，原从灵鹫早飞来。”近人章次白黼有一联云：“湖山本毓秀之区，看桃华开落，燕子西东，蠢尔未销情欲障；天地有好生之德，愿嘉门善祥，明神祐助，螽斯无妒子孙多。”
灵卫庙联
	钱塘有朱金祝土谷神祠，入于祀典，志称“灵卫庙”。南宋咸淳《临安志》有“封显忠侯”，即此神也。魏滋伯联云：“南宋三忠，古社枌榆隆报赛；西湖半壁，大招风雨降神灵。”
花神月老联
	西湖有花神月老祠，魏滋伯联云：“廿四风吹开红萼，悟蜂媒蝶使总是因缘，香国无边花有主；一百年系定赤绳，愿秾李夭桃都成眷属，情天不老月长圆。”丽语柔词，与题相称矣。
三清殿联
	吴山元妙观三清殿联，亦魏滋伯所撰，句云：“广殿启通明，高捧五云香案；层霄仰宗敬，来朝群帝珠旒。”此题合作此缥缈之语，所谓言各有当矣。
出海观音龛联
	接待寺毗卢阁上出海观音神龛，魏滋伯联云：“香象奉金仙，杰阁凌云，日丽中天通上界；烟霄骞铁凤，华钟度水，风回大海引慈航。”
厉樊榭神龛联
	西溪交芦庵内有厉樊榭先生鹗神龛，联云：“香火因缘，弥勒同龛如是住；溪山幽胜，吟魂此地盍归来。”情文相生，亦此题合作也。
苏公祠联
	西湖苏公祠横翠阁中有一联云：“图画香山，风流玉局；荷花世界，杨柳楼台。”阁在白、苏二公祠之间，前对柳堤，俯瞰荷花，此联情景甚为稳切。
林处士祠联
	西湖孤山林处士祠，林少穆督部于杭嘉湖道任内曾经修葺。迄今二十余年，又当重修矣。督部有题词一联云：“我忆家风负梅鹤；天教居士领湖山。”可称雅切。督部又曾于放鹤亭前补种梅花百十本，手题楹柱云：“世无遗草真能隐；山有名花转不孤。”
徐中山王楼联
	金陵莫愁湖上有胜棋楼，相传明太祖与徐中山王赌棋于此楼，以湖输与徐氏，听其收租。楼中悬中山王画像一轴，楹有联云：“先世著勋猷，忆当年龙虎风云，楸枰一局；熙朝隆享祀，忻此日蘋蘩涧沼，汤沐千秋。”
潘功甫三联跋
	余与潘功甫舍人曾沂别逾十年矣，今夏在东瓯郡斋忽接其手函，如同晤对，喜不自胜。并承封寄楹联三副，索余题跋。不远千里之遥，而汲汲为此迂缓之事，自非相契有素，斯焉取斯耶？三联者，一为苏州沧浪亭放生碑而作，余宣有辞；一系西溪护生庵联，一系石梁雨来亭联，则皆余所未经之地。余为挥汗一一应之。此翰墨良缘，亦楹联佳话也。沧浪亭放生碑联云：“大德曰生；仁心为质。”字极壮伟。下截款云：“长乐梁茝林方伯重修沧浪亭之次年，戊子孟夏廿又七日，吴门诸君子有放生之举，大会于斯亭。适余过吴，偶访潘功甫舍人，因悉其事。舍人出楹帖，书此二语为纪云。德清蔡之定并识。”余加跋云：“道光戊子孟夏，潘功甫舍人大会吴中诸君子于沧浪亭，属余为放生会碑，顾南雅书之，刻石藏于兹亭。今岁戊申，舍人复摹刻此联，悬之柱间，为放生之券。，因记始末于旁。前抚吴使者长乐梁章钜识。”西溪护生庵联云：“须知天地常生育；总要人家善护持。”八分书，款“阮元”，无年月。余加跋云：“西溪护生庵为慕鹤鸣先生令钱塘时所建。道光戊戌，潘功甫舍人重葺。同陈硕甫、赵雪门、项梅侣、邵鱼竹诸君复千金池，放生于此。梅侣为之记。兹功甫复以仪征太傅师护生庵柱联属为旁跋，因纪始末于后。时戊申长夏，长乐梁章钜识。”石梁雨来亭联云：“甘雨时零，亭成志喜；嘉禾善养，岁庆占丰。”大楷书，款云：“道光戊申仲春芝轩潘世恩。”余加跋云：“道光戊戌，石梁昙华亭被毁。适潘功甫舍人过此，始议集资兴修。有纪事一绝句云：‘平章事业江河大，有漏涓涓自不知。七十二蓬参遍了，昙华亭上雨来时。’盖此亭创于南宋贾似道，僧因请易名曰‘雨来亭’。天台山田多旱，名此以志喜也。尊公太傅为书寄雨来亭柱联，余因记始末于旁。时戊申长夏，长乐梁章钜识。”按：蔡生甫学士书放生碑联时，在道光戊子之夏，时年已近八十。潘芝轩太傅书雨来亭联，即今年仲春所作，则年正八十。阮太傅分书护生庵联，虽未署年月，以字势度之，亦必在八十前后。三公皆以高年老笔撑拄寰中，洵与胜区并传不朽，而功甫所以必索余跋者，殆以余亦年逾七十以外，尚能握管，肩随诸老之后，是可合为希世美谈也。因并记之。
福州贡院柱联
	道光初，福州新修贡院，各联多出少穆督部之手。有四联已入《续话》，兹更记得一联云：“攀桂天高，忆八百孤寒，到此莫忘修士苦；煎茶地胜，看五千文字，个中谁是谪仙才。”此联尤为杰作。
四川全省试院柱联
	钱塘蔡麟洲太守振武督学四川时，曾手撰全省试院楹帖，付梓成书。其小序云：“蜀中试院，历任皆有楹帖。然率就省署一联分布各棚，无专指其地者。惟前学使周石芳前辈于重庆，俞苕琴前辈于叙州，有专联。酉阳试院落成，吾师吴梅梁少空亦撰十联。而全省未备，殊缺憾也。使者不揣固陋，于各棚校士之暇，采取志乘大略，参以管窥，缀成此编。非敢与前人争能，亦以见此邦山川人物各有所长，俾生斯地者闻风兴起也。駪征倥偬，琢句未工。弇鄙之讥，知所不免。汇而存之，冀留他年鸿爪云尔。道光丙午仲秋，督学使者浙西蔡振武记。”成都府云：“江汉钟灵，二千年天府廓名都，看大雅扶轮，渊云嗣响；峨岷擢秀，廿四属人文循正轨，沼诸生鼓箧，邹鲁同风。”重庆府云：“诵左思蜀都赋，江汉炳灵，文物媲西京，郡合有茂才异等；读王勃益州碑，賨渝变俗，儒风被东鲁，客休歌下里巴人。”保宁府云：“秦栈连云，看砥路同遵，剑阁尘清，不用青天歌蜀道；巴山话雨，喜故人出守，玉堂墨妙，乞将粉本绘嘉陵。”时同年徐新斋太史出守巴西，提调试事，欣而题此顺庆府云：“史笔晋称良，何事阳秋尊魏统；儒林宋有传，欲将剽锐化賨人。”叙州府云：“到此间三水通流，激浊扬清，试向岷江分上下；念当日诸戎即叙，咏仁蹈德，至今僰道被文章。”夔州府云：“倒峡泻词源，孰障东川，惟有韩文凌八代；乘槎来使节，每依南斗，莫吟杜句怅三秋。”龙安府云：“居廉让之间，莫教风俗移人，盛名难副；综岁科而试，敢曰权衡在我，僻地无才。”宁远府云：“声教讫南天，滇海通波，玉斧画河嗤往代；文章溯西汉，邛都按部，锦衣渝蜀艳当年。”雅州府云：“名迹问邛崃，为孝为忠，与尔辈沉吟出处；边谣采黎雅，恒风恒雨，愿斯文感召和甘。”嘉定府云：“万壑秋云，看挹翠浮蓝，露冕风前迎九顶；一江春水，愿纡青拖紫，霓裳天际会群仙，”潼川府云：“移孝即为忠，在昔扬言嘉学士；读书先识字，莫将干禄笑平原。”绥定府云：“州升为府，增二邑于邻，旧治号通川，多士顾名，严辨夫闻也达也；岁兼以科，阅三旬而毕，新知培艺圃，诸生勤业，慎戒乎暴之寒之。”眉州云：“千载诗书域，坐修竹林中，尽饶佳土；四贤桑梓地，问斜川集后，谁嗣高文。”邓州云：“地接蓉城，前哲仰遗型，有讲学名臣，尚留书院；帖传竹杖，此邦挺高节，笑寻源使者，不贡人才。”泸州云：“雁塔表鸿题，千佛蝉联，试数泾南文盛；马山欣骥附，一时骖靳，行看冀北空群。”叙永厅属附试于此忠州云：“桃李种新阴，佳士如林，异日期为华国选；梓桑怀谠节，前贤在望，诸生莫负大州名。”唐陆宣公，吾乡嘉兴人，以疏论裴延龄贬忠州别驾酉阳州云：“绝磴蹑天梯，鸟道穷幽，惜此地未来灵运驾；名山留洞府，龙威探秘，问诸生谁是茂先缘。”按：四川全省二十四属，除松潘、理番两厅，资、绵、茂三州附成都考棚，叙永厅附泸州考棚，石砫厅附忠州考棚外，实按试者共十七棚。每棚皆系新撰楹帖，典切工雅，足以轶后空前。时余方辑《楹联三话》，与太守相晤于杭州，承以此册惠读。因思各直省拥绛帷持玉尺者不乏其人，使皆有好事之人，生花之笔，岂不蔚成巨观，大为此编生色乎！跂余望之。
无锡县署楹联
	《锡金识小录》云：“武公承谟始赴无锡任，于受篆前一日悬联，四乡人皆聚观。其照壁联云：‘罔违道，罔咈民，真正公平，心斯无怍；不容情，不受贿，招摇撞骗，法所必严。’头门联云：‘视民如伤，锡邑苍生皆我子；修己以敬，东林前辈是吾师。’仪门联云：‘工堪比官，斧斤利刃，随手携来，因材而用；医可喻政，硝磺猛剂，有时投下，看病何如！’大堂联云：‘人人论功名，功有实功，名有实名，存一点掩耳盗铃之私心，终为无益；官官称父母，父必真父，母必真母，做几件悬羊卖狗的假事，总不相干。’时先声所夺，平日绅衿之出入县庭者皆悚息危惧，有避至他省者。又，张公灿在任时，有一联云：‘阳奉阴违，天有难遮之眼；民穷财尽，地无可剥之皮。’语虽粗而特为警确。又，王公乔林任金匮时，尝有一联，忘其两起句，其下句云：‘半点模糊，已耗民财于暗地；一毫偏陂，即推赤子入危途。’尤临民者所不可不知。”
庐州郡署楹联
	仁和孙笠帆豫元官庐州太守，自制大堂一联云：“法堂下无非士，无非农，无非商贾，敢任性纵情，漫道我惟行我法；庐州境也有山，也有水，也有田园，试探风问俗，斯来吾亦爱吾庐。”颇为时所称。
温处道署楹联
	温州分巡道署东偏有园，康熙间三韩高公其佩所筑。高公本号且园，故即以为园名。乾隆间，三韩徐公绵扩而充之，分为十景。曰冠绿轩，曰衔远山亭，曰筠廊，曰藤花径，曰亦舫，曰养竹山房，曰小春草池，曰莲勺，曰梅花书屋，曰松化石斋。今惟冠绿轩扁尚存。嘉庆间，歙县朱沧湄先生继任此间，撰联云：“妙作画图看，五色目迷高铁岭；恩叨江海住，三年心醉白香山。”则联已无存。惟冠绿轩中尚悬一长联云：“与古相于，缅当年谢草王池，共仰风流独步；从吾所好，占此地荷亭竹榭，还期心迹双清。”则南丰刘方伯烒所题也。
温州郡署楹联
	温州府署本宋高宗驻跸之区，规制崇宏，为两浙十一府署之冠。惟自外堂以至内廨，无一佳联留题者，岂以前官斯土者皆不屑为此耶？考昔贤守此郡者，以王右军、谢康乐为最著，故县中有王谢祠之建。惟此间山海要区，今昔情形顿异，有未可以王、谢之卧理概之者。余以就养来此，令恭儿隐据此意为之。越日，恭儿即拟句呈云：“要地寄一麾，须常念海山深阻；旧堂共千载，敢但希王谢风流。”虽亦系常语，而尚质实不浮。因即令其揭诸堂楹，以谂观者。
宁波郡署楹联
	宁波府郡署规模宏壮，与苏州郡署相仿，真海疆名郡也。署中楹联云：“念厥职匪轻，休戚与六邑相关，曰慎曰清曰勤敏；求斯心可问，是非惟群言是度，不宽不猛不因循。”又一联云：“名郡冠东南，山连奉象，海环镇定，江抱鄞慈，赫赫岩疆雄浙水；循声稽史册，唐有黄羊，宋称吴赵，明绍张蔡，巍巍芳躅想前贤。”
河东道署楹联
	山东河东道专理盐政，道署面中条山薰风洞，每岁南风至则池盐旺产。署大门有一联云：“薰弦一曲留天地；山色中条阅古今。”可称雅切。
熊氏堂联
	吾师熊谦山尚书公本南昌旧族，自其祖始迁铅山。祖卒时遗五孤皆幼，而家极贫，有讽其祖妣章氏改适者。章誓之曰：“吾非不能洁身以殉，顾念五子如椒，岂无一辣者。惟当茕茕抚孤耳。”其族众遂以“五椒”名其堂。至公以进士出身，官至大司寇。公之子或由谏垣典郡，或由词垣开藩，至今门材鼎盛。公尝承召对，询家世，以务农答。上称为“耕读人家”。祖茔在河口镇之衢，有九山环拱如狮形，堪舆家以为吉壤。所居在鹅湖山，严问樵为撰堂联云：“狮岭播椒馨，节生孝，孝生忠，岂独簪缨夸世胄；鹅湖炊稻熟，子承父，父承祖，但凭耕读作人家。”熊竹村指挥常铣，谦山师之孙也，侨寓邗江，善治房屋。问樵亦为撰堂联云：“辞家只为稻粱谋，忆老屋湖边，拚读敢忘祖德；作客剧饶诗酒兴，过平山堂下，典型如见乡贤。”
勤教堂联
	张仲甫曰：“先仓侍公遗命以孤城老屋勤教堂改为支祠，手撰楹联云：‘士勤于读，农勤于耕，工勤于艺，商贾勤于执业，一事可资生，族少游闲，便是兴隆气象；祖教其孙，父教其儿，兄教其弟，伯叔教其犹子，百年思式谷，堂瞻名义，勉为孝友人家。”按：此联亦本前人，而以“勤、教”二字强对，工力悉敌，似较通用旧句为佳。
相府新旧门联
	云台师旧宅在旧城之公道巷，自回禄后，始迁居新城南河下康山草堂之右。余于数年前初到扬州，即谒师于旧宅。巷口有石碑楼，大书“福寿庭”三字。大门口贴八字大联云：“三朝阁老；一代伟人。”时观者多以为疑，谓师之枚卜在道光年间，何以有三朝阁老之称？不知师于乾隆六十年九月已授内阁学士兼礼部侍郎，则阁老之称由来已久。或又疑“一代伟人”四字颇嫌自夸，余初亦无以应之。后读《雷塘庵主弟子记》，乃知师于嘉庆五年在浙江巡抚任内奏陈筹海捕盗等因，曾奉有“显亲扬名，为国宣力，成一代伟人”之谕。此是敬录天语，并非自夸也。后吾师亦微闻人言，遂于新宅大门改书云：“三朝阁老；九省疆臣。”则更不招拟议矣。按：王兰泉先生《湖海诗传》中吾师诗下小传，有“年华正盛，嚮用方殷。加之以开物成务之功，进之以诚意正心之学，洵一代伟人”云云，似亦敬本褒嘉之语。而吾师究以为涉于自炫，故改书之。老臣谦抑之盛心，可以风矣。
节孝总坊联
	陶文毅公抚吴时，创为节孝总坊之事，余与贺耦庚方伯极力襄成之。大江南北，数百十年来，殆无不阐发之幽光矣。扬州节孝祠前总坊有阮芸台师撰联云：“稽扬州千百人，合成节孝崇坊，质圣贤以彰风化；逢大清亿万载，恩许春秋典祀，感天地而动鬼神。”庄重不佻，与题相称。时桂丹盟太守超万亦有联云：“共话慰穷愁，耐过冰霜逢雨露；相观励名节，免教巾帼笑须眉。”亦情文深至语也。
水仓门联
	扬州城内街巷多设水仓，以备郁攸之惊。他处所宜仿行者也。孙春洲为作门联云：“事有备而无患；门虽设而常关。”罗茗香云：此联原本，出句系“井用汲以受福”，后始改“事有备以无患”，余又改为“事前定则不给”。近又别拟一联云：“玉瓒何烦裨灶禳；金莲永免祝融灾。”
红船门联
	今大江来往之船，以芸台师巡抚江西时所制红船为最稳且最速。嘉庆十八九年间，始创为于滕王阁下。后各处皆仿造，人以为利。今湖北、安徽以迄大江南北，吾师所制之船随在而有。船中小扁多师所手题，有“沧江船”、“木兰身”、“曲江舫”、“宗舫”诸号。数十年来，利济行人，快如奔马，开物成务之功伟矣。吾师尝为余述：在江右时，偶以事遣家丁回扬州。恰值风水顺利，朝发南昌，暮抵瓜州。若非红船，断不能如此快速也。因制一联，悬于舟中云：“扬子江头万里浪；滕王阁下一帆风。”
焦山陈恪勤联
	焦山水晶庵中有长沙陈恪勤公手书一联，云：“山月不随江水去；天风时送海涛来。”跋云：“此山中旧联，不知为何人所作，今久无存。山僧数为吟诵，余甚爱之，以属对不甚工，或亦传述之讹，因以‘江月’易作‘山月’，‘流水’易为‘江水’”云云。而自然庵中林少穆尚书亦书此联，作“江月不随流水去；天风直送海涛来。”跋云：“此朱文公句，陈恪勤不审所出，易‘江月’为‘山月’，‘流水’为‘江水’，又误以‘直’作‘时’。今重书以正之。”按：陈恪勤固以意轻改旧句，而少穆亦偶未审也。此宋赵忠定公汝愚同林择之、姚宏甫游吾乡鼓山诗句，朱子喜之，为“天风海涛”四字，大书磨崖于屴崱峰顶后。后人又建天风海涛亭，今亭久圮，而摩崖字犹存。此句亦长在人口，不知者遂误以为朱子诗。今赵诗载《鼓山志》，厉樊榭《宋诗纪事》亦录之。此联以题鼓山固佳，今若移题焦山，则情景尤真切，故乐为辨之。记得水晶庵壁又有“入室果同水晶域；开门正对石公山”一联，殊工雅，忘却何人所题。石公山即象山，正与焦山相对也。又记得乙末夏余游焦山时，借庵诗僧犹健在。前一年是其八十诞辰，借庵索余补赠联句。时从游者已停桡相待，乃手挥十四字与之，云：“山中鹤寿不知纪；世上诗声早似雷。”句虽未工而意颇切。借庵称谢不绝口，而余则久忘之。今此联尚悬海西庵壁，阅之如同隔世矣。
望湖楼联
	望湖楼，以坡公一诗著名，即论景亦擅一湖之胜。余屡欲题一楹联而不能成句。魏滋伯广文一联甚佳，恐同人皆当阁笔也。句云：“三十里湖镜峰屏，擪笛可无人坐月；廿八字雨珠云墨，凭阑依旧水如天。”滋伯又有藏经阁一联云：“芬诵旃檀，深入华严文字海；函尊榆欓，兼赅菩萨圣贤心。”亦工丽可喜。
第一楼联
	陈琴斋广文偕徐铁孙司马过孤山第一楼旁酒肆，见洪稚存先生题篆联云：“第一楼边浮大白；初三月上荡空青。”一老妪曰：“此三十年前酒客留题。”司马即购得之，今钩摹悬第一楼中。又第二楼中有钱小谢廷炤题联云：“即景亲风月；随时笃诗书。”盖集《尹宙碑》字也。
横翠阁联
	张仲甫曰：“孤山苏公祠门侧近岁起一阁，适当吴山横处。汪少海大令取苏诗内‘横翠’二字额之。又集句为联云：‘今日重来问鸥鹭；故乡无此好湖山。’对句系苏诗，人所熟知；出句则何岩叟《潜斋集》中句也。”
理安寺联
	余来往西湖逾五十年，熟闻理安之胜，而游踪迄未能到。今年中秋，始与赵蓉舫学使、固莲溪将军为看桂花同涉理安之顶。逾旬余日，又挈恭儿、英儿、蕙妇、俦孙再往游。前数十年所欲一到而不能者，今兼旬而再至其地，不可谓非胜缘。曾赋诗纪之，末联云：“果否真灵关位业，清凉亭畔一盱衡。”自注云：“相传觉罗桂文敏公、歙县曹文正公皆由理安寺僧度世，实未详其事也。第二游始登松颠阁，读桂杏农观察一联并跋语，方悉其原由。联云：‘薄宦寄明湖，有梦难寻荆树影；前因迷法雨，招魂空叩木犀禅。’跋云：‘甲戊春，先宫保文敏公鞫狱粤西，道卒于武昌行馆。太傅曹俪笙师忽梦兄曰：我与公皆理安寺僧，今当归矣。愕然而觉。越日，楚督奏函适至，遂以上闻。辛卯，余分巡浙西，携真庵弟同诣理安。修篁叠嶂，梦又成空。爰楹志鸰原之感。觉罗桂菖识并书。’”按：曹文正师骑箕之前数日，相传亦有梦征。则“真灵位业”殆非虚妄。惜无好事者合塑二像于阁中以张其事，使无观察此联，则何人更能理其说乎。
见山阁联
	张仲甫舍人杭州老屋书斋额曰“彝寿东轩”，岁久倾圮。近重加葺治，增一楼。楼旁更增一小阁，面西，得见南北两高峰及北山一抹，楼墙罅处并见保俶塔，题曰“见山阁”。魏滋伯赠一联，乃汪孟文女史玢所书十字，曰：“一塔远出树；众山青到门。”汪为陈扶雅孝廉善佳偶，大小行楷皆工，中年遽殒。此联乃滋伯收藏旧迹，恰合此阁之景。滋伯又自书集句一联云：“喜无多屋宇；幸不碍云山。”仲甫皆甚珍之。
辛峰一角楼联
	《履园丛话》云：“长白斌侍郎良为前两江总督玉公德第八子，曾官苏松粮道，驻扎常熟。署后即虞山也。有小楼可以望远，题曰‘辛峰一角楼’。与吴中诸名士读画论诗，殆无虚日。自题一联云：‘群彦集东南，有温李诗才，荃熙绘事；高楼占西北，对石梅香月，辛岭晴云。’”
小砾山庄联
	《随园诗话》云：“陈豹章有别业在庐江，曰‘小砾山庄’，依山结屋，吟啸其中。自题联云：‘王伯舆终当为情死；孟东野始以其诗鸣。’”
江心寺楼联
	江心寺楼上楹帖甚多，余同年李芝龄尚书一联最为时所传诵。句云：“青山横郭，白水绕城，孤屿大江双塔院；初日芙蓉，晚风杨柳，一楼千古两诗人。”此外朱沧湄观察亦有句云：“长与流芳，一片当年干净土；宛然浮玉，千秋此处妙高台。”亦颇超脱。又楼外小柱上有沈茂才步云集唐人一联云：“潮平两岸阔；江上数峰青。”亦尚自然。此则闻之孙雨人学博，余两度登楼，实皆未见此联也。按：芝龄尚书“初日晚风”八字，是合谢康乐、孟襄阳言之。二公皆与孤屿有关，可称巧合。而徐铁孙权守荣一联云：“众山遥对酒；孤屿共题诗。”则直书孟襄阳之句，且跋云：“以实孟楼之名。”是为小岘先生扬其波，殊可不必矣。余前游有诗而无联，近始补制一联云：“风景不殊，四十余年旧鸿雪；江山如许，二千里外小金焦。”
尺五庄柱联
	京师城南之尺五庄，风景颇似南中。地主为恒心农太守，亦颇风雅。兴化郑子研有联赠之云：“何处无明月清风，半郭半村裴绿野；此地有茂林修竹，宜诗宜画谢青山。”主人得之甚喜。
锦屏山亭联
	郑子研曾任河南令，于锦屏山建亭，题柱一联云：“树栽棠作舍；山制锦为屏。”盖宜阳本召伯甘棠旧治，此虽仅十字，而自然工切，即可不磨。
黄鹤楼楹联
	余前录黄鹤楼楹帖，独遗却吾师翁覃溪先生一联。近读吾师年谱，急补录之。吾师于乾隆壬子科充湖北乡试正考官，有《黄鹤楼图记》云：“榜发后，重九日开宴于黄鹤楼。楼前设屏，插菊花数千万枝以侑酒。酒罢，题一联于楼柱曰：‘千古题诗到崔李；本朝制义在熊刘。’”余官湖北时，尝三度登黄鹤楼，而皆未见此联。岂当时并未镂板，而墨迹遽为人所匿耶？使不读吾师年谱，竟无人知有此联矣。名流手迹，其湮没如此者盖不鲜哉。
琵琶亭联
	董云岩题琵琶亭联云：“一弹流水一弹月；半入江风半入云。”张仲甫为余述之。自然可喜如此。
江心寺门联
	孙雨人学博《永嘉闻见录》云：“江心寺外门旧有联云：‘云朝朝朝朝朝朝朝朝散；潮长长长长长长长长消。’旁题宋状元梅溪王十朋书题。余谓此等似巧实拙，断非梅溪手笔。即如联意，亦止须‘云朝朝朝散；潮长长长消。’何烦重叠至八字耶？并引蔡葵圃之言曰：‘题曰宋状元，本人断无此款式。其为好事者假托无疑。’”忆四十三年前到寺，亦曾目击此联，以其费解，笑置之。旋里后，乃知乌龙江之东山上罗星塔，旧有七字联，不知何人所撰，其句云：“朝朝朝朝朝朝夕；长长长长长长消。”过客皆不知所谓。相传康熙中有一道人到此，读而喜之，众请其说。道个笑曰：“此山为海潮来往之区。此联出语，第一、第二朝字上平声；第三朝字下平声，通作潮字；第四朝字下平声，第五朝字上平声，第六潮字下平声，凡此平声者，皆应作潮字读。对语第一、第二长字平声，第三长字上声，第四长字平声，第五长字上声，第六长字又是上声。如此读之，自不烦言而解。不过此言潮汐长消而已。”言讫，道人遂不见。或以为纯阳现身也。按：此塔联与寺联字句互异，其为仙笔与否不可知，而塔联似较简明有意趣，故余曾录入《楹联续话》中。学博言：“道光壬辰，飓风大作，此联已吹在江中，不知飘流何处。”而余今冬重游，则寺门仍有此联，却非旧款，后题章安蔡朝珂重录，因复记之。
熙春山联
	吾乡邵武熙春山为下邑胜地。邑人龚正谦题联颇可喜，远近称之，而山名益著。联云：“放开眼界看，朝日才上，夜月正圆，山雨欲来，溪云初起；洗净耳根听，林鸟争鸣，寺钟响答，渔歌远唱，牛笛横吹。”
但云湖都转联句
	张仲甫曰：“维扬城内保赤堂，收育婴孩，养而兼教，法良意美。髫幼概令识字读书，稍长，量其资禀，能读书则读书，不能则即改业，就其质性材器，所愿学能学者，分别各执一艺。故堂中有课蒙者，有授经者，有教诗文者，有教算法者，有教纺织者，有教九流杂技者。各师与徒分坐分等，书声、机声、算子等声错杂相应。但云湖都转题联云：‘随地遘艰危，藐是诸孤，更何望长我育我，顾我复我；回天敷惠泽，谁非人子，敢或忘饮之食之，教之诲之。’”仲甫并言：“数年前，小住邗城数日，偶过门外，匆匆入堂一观。仅记此联，惜未暇考其章程，并未知何年何人所建立也。”
丙塘居士辑载数联
	《东望望阁随笔》，题丙塘居士辑，不著姓名。云：“四月初八，乃南宋谢太后寿崇节。初九日，乃度宗乾会节。贾似道命黄蜕作笺云：‘圣母神子，万寿无疆，复万寿无疆；昨日今朝，一佛出世，又一佛出世。’又题佛寺山门内金刚对联云：‘莫怪和尚们这般大样；请看护法者岂是小人。’又题养济院云：‘看诸君脑满肠肥，此日共餐常住饮；想一样钟鸣鼎食，生前都是宰官身。’可当晨钟一击。”又云：“乾隆五十五年，纯庙八旬万寿。窦少宰东皋先生进楹帖一联，最合圣意。句云：‘天数五，地数五，五十五年，五世一堂，共仰一人有庆；春八十，秋八十，八旬八月，八方万国，咸呼万寿无疆。”按：予《丛话》卷二所载彭文勤之联与此大同小异，而此所载似更简老，所述撰人亦不同，可重录也。
金沙港联
	金沙港延青水榭富海帆中丞一联云：“新水涨三篙，绕槛波光平似镜；好山环四面，开窗岚翠拱如屏。”又张柳泉太守允垂联云：“镜面湖光，苏堤一线横窗碧；云端梵唱，竺岭千盘压阁青。”两联皆雅饬可采。
卷下
贺云台师加衔联
	云台师以今年丙午乡试重宴鹿鸣。大吏奏入，得优旨，晋加太傅衔，并有“三赴鹿鸣”之望，荣宠极矣。按：吾师本以太子太保原衔越加七级而至太傅，如斯旷典，前此所未闻也。谨考本朝满汉大臣，生前以太傅加衔者，如金文通之俊、洪文襄承畴、范文肃文程、鄂文端尔泰、曹文正振镛、长文襄龄，不过六人。余如马文穆齐、佟端纯国维、佟忠勇国纲、奉文勤宽、谢清义陞、杨敏壮捷、顾文端八代、王文恭顼龄、张文端英、朱文端轼、钱文端陈群、蔡文恭新、董文恭诰，皆由身后赠太傅衔。其由太子太保越赠太傅者，则惟刘文正统勋一人。若吾师之躬逢其盛，真稽古之殊荣，科名之旷遇。宜邗江士大夫欢欣鼓舞，啧啧以为美谈矣。余客居无以为贺，献一联云：“异数超七阶，帝眷东山谢太傅；嘉宾伫三肄，天留南国鲁灵光。”但求切不求工也。是年江南副考官黄征三通副赞汤为吾师门下士，由金陵闱中寄联相贺云：“鸾诏亲褒，历相三朝贤太傅；鹿鸣重宴，同年一榜小门生。”亦工不足而切有余也。又山西平定州张石洲穆以集杜句贺云台师重宴鹿鸣加大傅衔楹帖云：“从来谢太傅；只似鲁诸生。”师甚赏其巧切，而外人多不以为工。按：杜诗《奉观严郑公厅事岷山沲江画图》诗末联云：“从来谢太傅，邱壑道难忘。”又《奉送郭中丞兼太仆卿充陇右节度使》诗中一联云：“耻为齐说客，只似鲁诸生。”不稽其出典，不知其浑成也。
鄂文端赠法渊若联
	联云：“除却诗书何所癖；独于山水不能廉。”可想法公之为人矣。
孙观察赠孙颐谷侍御联
	孙渊如先生曰：“汉以来传儒林者以通经诂守家法，至晋稍衰焉。有王肃起而乱之，至改易制度。故肃者，经学之罪人也。后世祀之黉舍，旋悟而黜之。星衍尝作《六天辨》、《五庙二祧辨》，又拟集焉昭叔然难王申郑之说为一编，而未竟。得见颐谷先生《家语疏证》，为之心折。因为题柱云：‘申郑难王，叔然所学；先群后纪，北海之交。’星衍为先生年家子也。”按：今永嘉学博孙雨人同元为颐谷侍御哲嗣，余至永嘉，访学博于学署。先生以墨迹篆联，尚悬壁间云。
阮云台师赠汪中翰联
	杭州汪小米中翰远孙嗜古能文，云台师赠以联云：“异书远购吾妻镜；好古常携己子彝。”《吾妻镜》者，东洋人所撰书名也。
姚中丞赠范今雨联
	姚亮甫中丞赠范今雨澍联云：“不少雄谋吞海若；只凭余事作诗人。”自注云：“道光庚子秋，今雨五兄来武林话旧，出箧中诸作见示，并索余撰楹帖相赠。时滨海有警，相与论议数四，故及之。”范盖负经世才者，故中丞最器重之。
吴茂才赠赵云松
	袁简斋曰：“‘生面果能开一代，古人原不占千秋。’此余赠赵云松诗也。‘作宦不曾逾十载，友身早自定千秋。’此云松见赠诗也。近至扬州书院，见壁上有秀才吴楷集余第一句，配赵之第二句，作对联赠掌教云松，天然雅切。”
林少穆督部赠联
	三儿恭辰六上公车，依然故我。近缘福州旧宅不能安居，奉余出游，并奉捐输令，因作郡大夫。指省浙江，以便迎养，非得已也。时少穆尚书由陕西驰书相贺，中有“哲嗣以二千石洊登通显，台端以八十翁就养湖山”云云。余谢不敢当，而心艳其语，嘱少穆就此演成长联，将悬挂于武林寓斋，以为光宠。甫逾月，少穆果手制二十八字长联见寄，并缀以长跋。词翰双美，感愧交并。时方集录《楹联三话》，得此又增一美谈，不禁眉飞色舞也。句云：“曾从二千石起家，衣钵新传贤子弟；难得八十翁就养，湖山旧识老诗人。”跋云：“茝林中丞老前辈大人，自出守至开府，常往来吴越间。今率嗣敬叔太守又以一麾莅浙，迎养公于西泠。公游兴仍豪，吟情更健。此行真与湖山重缔夙缘矣。昨书来索楹帖，以则徐前书有‘二千石、八十翁’对语，嘱广其意为长联，并欲识其缘起。公昔历封圻，距守郡时才一纪耳。今悬车数载后，复以儿郎作郡，就养于六桥、三竺间，此福几生修得！若他日再见封圻之厉承，此衣钵之传，岂不更为盛事。敬叔勉乎哉！道光丁未人日，同里馆侍生林则徐识于青门节署，时年六十有三。”少穆由西域赐还后，先权陕甘总制，旋抚关中。绥辑番民，筦理捐务，公私具举，欢颂载途。而不知其三年塞上，开垦屯田，厥功尤伟。以逐臣而犹为民为国，岂复是寻常报称之情！近虽因病陈情，行将感激复出。且闻已饬哲嗣镜帆编修还朝供职，其为心存君国，实远迩所同钦。适承公以长联寄赠，余不揣固陋，亦勉成数语报之。虽不足以揄扬盛美，而“情往似赠，兴来如答”，亦聊纪一时翰墨缘也。句云：“麟阁待劳臣，最难西域生还，万顷开荒成伟绩；凤池诏令子，喜听东山复起，一门济美报清时。”按：此联书就，缄寄关中。适公已擢移滇黔总制，未知得达与否。而公所惠寄之联，则早已装治完美，悬诸杭州三桥址新宅中。众目快瞻，且脍炙人口矣少穆督部本工为赠答之语，得者往往矜为家宝。盖于称扬中更能雅切其人，非泛泛作谀词者也。如吴中赠石琢堂前辈云：“陶熔梓里三千士；领袖蓬山二十科。”时石掌教苏州之紫阳书院，已十余年也。关中赠杨崈峰中丞名颺云：“点苍南去钟英地；太白西来建节天。”杨以滇人开府陕西也。恩县赠陶访云同年熔云：“河清想见官如水；宦久真知县是恩。”赠巡捕官吴青士廷榕云：“久许匡刘成国器；肯将屈宋例衙官。”赠张云巢盐使云：“清门甲第传儿辈；旧部湖山属寓公。”时卜宅武林，适得次君馆选之喜也。送叶小庚申芗之官云南富民县云：“人自玉堂来，吏亦称仙宜不俗；神从金马见，民能使富莫忧贫。”赠王楷堂比部廷绍云：“南士渊源承北学；秋曹门馆坐春风。”比部屡与分校，所得多南省佳士，一时无与为匹者。
杨时斋制府寿联
	郑子研有贺杨时斋制府遇春寿联云：“紫气满关中，合李聃同期而至；青城临蜀道，先王旦一日以生。”
松湘圃相国寿联
	姚亮甫中丞视松湘圃相国筠寿联云：“仕宦阅六十年，骎骎未已；驰驱逾十万里，蹇蹇匪躬。”上联固是雅切，下联尤非公不足以当之。又有手赠一联云：“三德知仁勇；一官清慎勤。”以之颂公，亦无愧色也。
张仲虞郡丞寿联
	湖州张仲虞通守学韶，少奉其尊甫前河帅莲舫公戍边；嗣奉公命，回籍省母；又奉母命，出关侍父。未几，公终于戍所，复扶榇入关。计奔走十年余，所历不下十万里。中外皆以“孝子”称之。绘有《凌山策骑》、《龙沙罔极》两画卷，自为之记。复广征名流，题咏殆遍。近来筮仕南河，时同怀兄雨琴大令学襄亦官仪征，母太夫人年已七十余，犹健胜，每往来就养，同人以为美谈。值仲虞四十初度，严问樵撰联美之云：“历沙碛，两度凌山，有志竟成，父子各完忠孝节；奉板舆，一条淮水，曰强而仕，弟兄同现宰官身。”
云台师寿联
	英夷之不犯扬州，京师士大夫以云台阁老之居邗江，比汉郑康成之居高密，而以英夷比黄巾之保郑公乡也。逾年，值八十寿辰，恭蒙赐寿。彭春农学士以楹联寄贺云：“新恩又见临裴野；近事争传保郑乡。”即指此事。
但都转寿联
	英夷初犯京江，扬郡人家已纷纷逃窜。赖但云湖都转竭力防堵，加意抚循，不一月即各安其居。扬人甚德之。值都转九月诞辰，各制楹帖，以致其颂祷之忱。然语或过当，甚有以郭汾阳、李西平为比者，则拟不于伦矣。惟云台师撰七字联云：“菊花潭里人同寿；扬子江头海不波。”落落大方，恰如身分，不能不推为大手笔也。
刘恭人寿联
	云台师有老妾刘恭人，即嫡配江夫人之媵也。师两次断弦，得其内助力为多。生子祐，登道光癸卯乡荐，现官刑部山西司郎中。刘得四品恭人封典。女适吴刺史公谨，嵩圃阁老子妇也。今岁七十寿辰，师许同人为之制锦称觞。余亦制一联往祝云：“鹿宴沐恩浓，正及臣门膺旷典；翟衣襄政久，更看子舍策清名。”翼日，师亲来谢步，并曰：“此番同人所赠联轴颇多，惟阁下及右原所赠句最佳。”右原句云：“温温恭人，母以子贵；潭潭相府，日引春长。”先是右原以酒簇献，吾师以手简谢云：“此席恰为暖寿而来。暖者，温也。所谓‘温温恭人’是矣。”右原即因此制成联句，庄重浑成，真可入余联话也。
云台师赠联
	余因觐入京，旋即拜巡抚广西之命。云台师以分书十四字赐之云：“江乡仁惠传荒政；岭表恩威播外夷。”余曰：“粤西接壤交趾，抚御为难。余方不知所措，吾师何以预奖之如此。抑以颂为规，正所以进之欤！”师曰：“以吾子当此任，我必其胜任愉快也。而上联则实我由中之言，亦众口如一者也。”
姚亮甫中丞所撰挽联
	姚亮甫先生好作楹联，尤工为挽对，能曲折尽意，各肖其为人。余前录其挽张兰渚师一联，载入《续话》中，而张仲甫家中实未奉到，后阅余《续话》始知之。今年小住武林，与仲甫晤谈及此，仲甫始从其后人索得一稿，皆亮翁所手录，前联即在其中。而前所寄联，尚不知浮沉于何人之手。然则余之编辑此书，亦不为无裨于人也。亮翁在枢直最久，与程春庐为至交。春庐由奉天少京兆请假归，没于京师旅邸。亮翁为之经理其丧，甚周至。挽联云：“感旧琴亡，一恸空余呼子敬；酬知剑在，九原何处觅徐公。”语虽平近，而情极有余。满洲景勤圃中丞敏，亦枢直老辈，与亮翁最称莫逆，终于黔中抚任。亮翁寄挽之云：“二十年禁苑联镳，感交合苔芩，长怀古处；七千里岩疆秉节，叹身骑箕尾，未竟嘉猷。”鲍双五先生桂星与亮翁同年至好，其卒也，亮翁挽联云：“云路仰鸿仪，不少丹忱悬日月；烟霄惊鹤化，空留奇气郁诗篇。”此恰肖先生之为人，足以传先生矣。钱裴山中丞之卒，其太夫人尚在堂。亮翁挽联云：“誉望始簪毫，历廿年金马蜚声，果见鸿猷倾海内；恩勤归画荻，痛一夕慈乌失哺，长留遗恨彻泉台。”挽蒋砺堂节相云：“黄阁仰殊勋，使相声名倾远近；青云叨夙契，故交情谊黯平生。”稿本中自注云：“语有微词，盖惜其末路之颠踬也。”挽潘小坡郡丞云；“伟绩盛河渠，报国真资舟楫任；贻谋焕堂构，承家都具栋梁才。”郡丞从公淮浦最久。历年河员之后人，鲜登科甲者。今长公红瑹方伯、次公梧亭观察皆由进士出身，河上人艳称之。挽汪竺君枢部鸣爵云：“温室盛才名，五夜星辰辉彩笔；玉楼惊早世，一江风雪惨铭旌。”挽钱次轩观察栻云：“宿望冠蓬瀛，八秩看花传洛社；遗型式桑梓，千秋骑鹤叹芜城。”观察殁于扬州，故云。挽钱古槎观察廷熊云：“华国掞高才，丹禁百篇余制草；宣风痛边徼，素车千里愧生刍。”古槎即次轩之哲嗣，由枢曹观察兰州，甫一年而逝，在次轩之前两年也。挽陈香谷中丞桂生云：“节钺盛才名，廿载乡邦遗老一；衣冠凄画像，百年人望达尊三。”挽宋湘帆方伯其沅云：“柏署仰寅恭，允矣直声闻殿陛；梓邦资保障，凛然生气壮河山。”时英夷正犯浙东，湘帆行巡抚事，承乌敬斋之后，以劳卒于官。亮翁挽额云“匪躬尽瘁”，亦纪实也。挽陆森如太守楷云：“宦海靖波澜，同荷生成归大造；寒江空涕泗，难申契阔向重泉。”英夷初就抚也。挽朱云麓观察鸿云：“光霁德辉承，京邸从容怀古处；斗山人望失，寝门悲涕感师资。”云麓为余老同年，品学兼优，而时流多迂之，得亮翁此词，推崇之至，云麓可不死矣。挽杨梅梁中丞母田太夫人云：“锡命荷三朝，翟茀夫荣，节旄子贵；陈情才隔岁，烟霄鹤化，风树乌啼。”太夫人即忠武公之夫人。忠武甫乞归，偕夫人衔恩旋里，不逾岁而夫妻双逝矣。挽朱咏斋尚书云：“报国励丹忱，謇謇公忠闻海内；生天还绛阙，堂堂正气在台垣。”颇肖咏斋之生平。寄题三子妇钱孺人繐帷云：“宗党仰贤名，叹毕生辛苦持家，无愧相夫教子；关河凄老泪，论初地慈祥证果，定知成佛升天。”挽徐小岩孙壻云：“噩梦忽惊魂，痛绝高堂，环视孤茕还待抚；微疴真雾露，伤哉旅邸，是何医药漫相攻。”小岩为访岩方伯之冢嗣，卒于客邸，盖为庸医所误耳。挽方葆岩制军母吴太夫人云：“锡命两朝隆，曰顺曰慈，内壸行堪符史笔；陈情三载允，惟忠惟孝，倚庐哀莫忘王言。”“顺慈”为封诰中玉音，“忠孝”则允陈情时谕旨也。挽孙季圃阁老元配张夫人云：“八座晋崇封，业焕纶扉资内助；三迁垂懿则，经传纱帐溯遗型。”时其哲嗣筼谷侍御善宝、苻卿太史瑞珍皆国器也。挽鲍太守步墀云：“廉善廉能，山左早闻循绩著；成忠成孝，楚南终古今名扬。”太守为树堂副宪勋茂第二子，曾官山左、楚南，所莅皆有循声云。挽钱竹西太守清履云：“竹马共嬉娱，六十年灯火扬州，长忆儿童笑语；铜符宣化泽，廿八载棠阴汉上，试听父老讴歌。”竹西为余甲寅同年，又同官楚北。其没也，余亦有联挽之。今不复能举其词矣。挽鲍树堂副宪云：“献赋共簪毫，紫禁追陪，万事都曾咨伯始；酬知空挂剑，芜城凭眺，九原何处觅徐君。”挽景福泉方伯谦云：“屏翰重周原，黍膏棠甘留政绩；衣冠尊洛社，梅消石瘦见丰神。”方伯素工六法，尤擅长为水墨梅石也。挽徐晴圃中丞炘云：“琐闼忆肩随，宦迹东西，投老刚欣联旧雨；黄垆惊腹痛，朋欢零落，怆怀何处数晨星。”
林少穆督部所作挽联
	少穆督部工作挽联，余于《前话》中所载已伙。兹复有所得，因复录之。挽吴槐江督部云：“楚粤盛勋猷，更饶廿载山林，重赓鸣鹿，皖吴尊齿德，何意三春风雨，遽痛骖鸾。”挽吴玉松太守云：“加数年公即百龄，才笔依然，胡不慭遗嗟一老；传三世孙才五尺，书香长在，好教一发引千钧。”挽朱虚舟抚部云：“生为西土福星，却许湖山娱晚景；没与东坡同日，应与仙佛缔前缘。”挽熊声谷方伯常錞云：“清秘昔忘形，况经两地同舟，逾艾年华频话旧；旬宣今尽瘁，空说五丝续命，悬蒲时节正伤神。”自注：“方伯与余为清秘堂旧侣，以庚子端午日终于粤东也。”挽王紫澜廉访瑞征云：“恩命方新，怅籍甚声华，身后迁除空撒手；官逋未了，叹萧然环堵，庭前俯仰剧伤心。”廉访于没后始奉擢臬贵州之命也。挽屠琴隖太守云：“病榻恩来，叹息膏盲难再起；潜园人去，流传诗画定千秋。”时病中已受九江守也。挽陆莱藏郡丞我嵩云：“泽被十闽深，溯频年砥节奉公，荐鹗名留金筴重；灵归三泖远，怅暑月殚精校士，骖鸾人赴玉楼寒。”挽江清渠学博有本云：“澹泊任天真，忆掉头苜蓿阑干，八十翁自耕铁砚；老成悲电谢，试屈指枌榆甲第，廿三科谁共琼林。”挽麟见亭河帅母恽太夫人云：“纱幔仰传经，八座起居，彤管频题香茗集；板舆隆养志，三春报答，碧幢忽废蓼莪篇。”恽曾选《闺秀正始集》梓行，且历任皆就养也。挽周稚圭中丞母陈太夫人云：“五省奉安舆，一品封崇，况见孙曾緜甲第；卅年隆禄养，百龄算近，忽悲仙佛渺旛幢。”挽顾杏楼比部母蒋太恭人云：“昼锦迓潘舆，忽感邻舂惊罢社；春晖违宋幔，恰当佛诞证生天。”比部回籍迎奉，而恭人适于二月十九日在籍弃养。是日为社日。挽江芝亭司马室颜宜人云：“炜管擅清词，红药阶前，曾伴郎君吟彩笔；绳床惊噩梦，绿莎厅上，忍教司马湿青衫。”颜有诗草已梓行也。挽吴巢松太史室盛恭人云：“荻阁含饴，正喜有孙传祖砚；兰陵返櫂，遽随佛母渺仙幢。”恭人无子有孙，适遭其母盛太恭人之丧，赴常州哭奠，归苏即逝也。
卢学士挽联
	卢抱经学士终于常州之龙城书院，有挽联云：“当代经师，郑东海、马扶风，抗前贤为伍；此间旅殡，荀兰陵、苏玉局，得夫子而三。”对仗精切，惜不知何人所作。
朱侍郎挽联
	朱虹舫侍郎方增平生体气清羸，而好服大黄。后染寒疾，亦日日服之，以至不起。没后逾月，生遗腹一子。彭春农学士以联挽之云：“上苍有灵，遗腹定应昌厥后；大黄为厉，回头始悔自知医。”
玉文恭师挽联
	玉研农师由伊犁将军内召，甫入关，甍于旅次。九重震悼，勅绘像紫光阁。饰终之典，备极哀荣。严问樵撰一挽联云：“百部风清，揽铜柱高标，定有英魂栖大树；九重雨泣，痛玉关乍入，不留生面画凌烟。”
俞都转挽联
	闲与两淮鹺商谈，历任都转之贤，以李秬轩为第一。邹公眉观察曰：“秬轩之清标亮节，诚不可阶。然有守而兼有为者，终推平罗俞陶泉德渊一人而已。”忆陶文毅公整理淮鹺之始，都转屡不得其人，手书令予切实举荐。余即以陶泉应。盖陶泉令长洲，守苏州，实心实政，皆予所目击心仪者也。时陶泉方守金陵，闻信力辞。文毅以余手书示之，陶泉语塞。闻陶泉初到扬时，运库并无余积。次年遂有三百万之储。此席拥东南财赋之雄，冠盖往来，每多觖望，谤议丛兴。自陶泉莅任后，改弦更张，洗手奉职，而裒多益寡，称物平施，亦无不各得分愿者。惜其用心太苦，精力骤衰，位不称才，年不副德。论者伤之。余在兰州藩署，忽接陶泉之讣，为之涕如绠縻。适其孤以急信恳余转递平罗，余手挥一联寄挽之云：“殚心力以报所知，一代长才出甘陇；处脂膏而不自润，千秋遗爱满邗江。”素闻贺耦庚督部言：“陶泉无所不知，无所不能，不谓边陲乃有此人物。又若陶泉，若长筦淮鹺，可称得人。惜地方上少一好手耳！”此联正隐括其意。今年在扬州，闻公眉观察亦有一联云：“敬以持己，恕以接物，一息尚存，此志不容少懈；生不交利，死不属子，九京可作，舍公其谁与归！”出语本朱子，对语本《檀弓》，则真足以传陶泉矣。
胡学士挽联
	胡书农学士敬，乙丑会元，词林老宿，略司文枋，即投劾归来。久主西湖讲席，士论翕然。今其子弟皆联翩科甲，克嗣家风，蔚成武林巨族矣。魏滋伯广文挽联云：“三百辈杏林并冕，三万签芸署编摩，衡鉴识冰心，文苑有人同涕泪；廿一科东观楷模，廿二载西湖师表，簪缨联宝树，新宫无憾作神仙。”组织工丽，无一剩语，足以传学士矣。今西湖讲席即其哲嗣工部公接充，亦佳话也。又高伯荪孝廉学沅亦撰一联云：“京兆衡才，由豫而皖而乡邦，济济擢英贤，门下迭为多士冠；承明珥笔，有史与文与典册，莪莪揜群雅，浙中欲得替人难。”
百文敏挽联
	张兰渚师挽百文敏公龄云：“五等列崇班，勋爵亚桓信躬谷；三营钟闲气，威名留楚粤江淮。”出句切其男爵，对句谓公生于张三营也，可称确切不移。按我朝无五等之封，只有公侯伯三名与古相合。“精奇尼哈番”即子爵，“阿思哈尼哈番”即男爵，合之即古之五等也。
戴简恪挽联
	程春海侍郎挽戴简恪公敦元云：“贵为尚书，俭若寒士，敭历四十年，其趋公忘寝食，忠矣；幼称神童，老推名宿，横览八千卷，独精算通天人，伟哉！”此联简而赅，真而朴，非春海不能作此语，非简恪亦不足以当之。
曹文正师挽联
	英煦斋师挽曹文正师云i“从先大夫于九原，五典春闱，首证当年衣钵；考中书令者廿载，三朝元老，遂成旷代哀荣。”盖文正出德文庄公门下，故出联言之亲切也。
姚亮甫中丞挽联
	翁二铭学士心存挽姚亮甫中丞云：“乌台执宪，龙节宣风，百城解绶避威棱，正色谠言，妇孺亦知包孝肃；燕翼多谋，凤池绳武，十载抽簪娱晚景，清心学道，耆英群仰富文忠。”又杭城同人公挽云：“执法总朝纲，溯当年节钺宣猷，声望比富欧韩范；归田娱暮景，看后起芝兰挺秀，科名媲轼辙郊祁。”又张仲甫挽联云：“臣谟望重范韩，有孝有德，有守有为，朝野共钦严正性；父执交深管鲍，同榜同庚，同官同社，后先并失老成型。”自注云：“公与先仓侍同甲辰应召试榜，同壬午岁生，同官中外，居又同里。又按：公每假旋必庐墓，归田后亦庐墓。庐墓之日为多，而世鲜有称其孝者，故特表出之。”
许封翁挽联
	张仲甫有挽许修门举翁联云：“五十年父执深交，申以盟誓，重以婚姻，忆岁在庚寅，犹扶疾哭吾翁馆舍；三四代家声济美，子为词臣，孙为贡士，数榜开甲乙，曾及身见两世科名。”
张仲甫哭子联
	仲甫有哭其长子某联云；“嗟吾多病爱闲，何堪垂老零丁，又折此刚强一臂；念尔母衰妇弱，未得抱孙慰藉，忍听他惨戚双啼。”可谓一字一泪矣。
汪少海邑侯挽联
	汪少海仲洋以诗人为循吏，而所遇多穷。在钱塘任内，缘事夺职，郁郁不得志；从军甬东，艰难始复一官，又回避至江苏，已老病矣，遽没于吴门。同人挽联，多可传者。如云：“通才百里难留，才别杭州，鹫岭魂依诗是谶；宦迹一生早定，终归吴会，鲸图神授梦何灵。”盖少海《留别杭州》诗末章有云：“剧爱飞来峰，魂魄飞不去。”又闻少海大挑前一夕，梦神授以海图。莅浙后，首捧檄至海盐，治海塘，又调钱塘。夺官后，又以甬东军功复职，至姑苏，又以前在滨海军功著绩，责其防海。终其身不离海疆也。又一联云：“与子瞻生同里、官同方，吏治诗材称伯仲；伴和靖寓相邻、殡相近，湖波山色乐神仙。”又一联云：“文章惊海内，诗酒满天涯，二十年湖上勾留，身去名存，除却欧苏无此福；薄宦感焦桐，佳人悲锦瑟，七千里蜀中怅望，才丰命啬，剧怜李杜亦终穷。”皆才人之笔，惜不得撰者主名。少海有姬人某，得于秦淮，色艺无双，先逝。故“佳人”句云然。少海从军甬东，未补官而得蓝翎。有书“三年奔走空皮骨；万古云霄一羽毛”为楹帖赠之者，殊为工切，较刘金门先生自道之语为佳。刘语已见《续话》
林少穆督部室郑夫人挽联
	林少穆督部之元配郑夫人卒于云南官署。夫人一生福寿兼全，惟中年以后即为疾疢所缠。然由甘陇移滇南，犹间关万里也。余未得其讣音，乃预制一联寄少穆。忆余失偶时，曾以先室行状寄少穆，少穆即隐括状中语，撰一长联相寄。今余未得读夫人行状，道远不能相待，乃以意质实言之云：“相夫历八州督，教子擅八砖才，谁知八座起居，病与一生相伴住；老屋忆文笔坊，新居望文藻宅，都是文星照耀，魂兮万里定归来。”
梁楚香母李太夫人挽联
	浙江抚部梁楚香宝常，官庶常于余为同馆，令山左于余为同官。而恭儿观政之江，又托其宇下。其太夫人寿登八十有七，迎养在署。前岁承九重赐寿，有“节署承欢”之扁，备极宠荣。今岁抚部亦年登周甲，僚好各制锦称觞。时余就养东瓯，寄祝一联云：“东省忆同官，旋听台莱颂南国；北堂依寿母，长看旗翼照西湖。”观者称其典重。抚部之寿辰在六月十七，而太夫人于前十日以微疾弃养。余复寄挽一联云：“锡命兼锡寿从天，节署普庆承欢，喜堂北萱荣，周甲刚娱莱子舞；同宗复同官自昔，弱息又叨慈荫，怅瓯东萍系，生刍遥奠颎封羹。”
张仲甫代杭州绅士公挽梁楚香太夫人联
	“锡龄膺异数殊恩，忆昨岁霓旌，捧诏还辕，节省胪欢传盛事；诒谷播清芬宏泽，念吾乡鲸浦，歌丰击壤，蒙庥有自颂徽音。”
罗茗香所作挽联
	甘泉赵莲溆茂才于本年七月作古。茂才年甫强仕，上有八十七岁之所后母，下有少妾弱女，祚薄无承祧之子。茗香挽以联云：“恸生不逢辰，母在堂，妾在帷，弱女在闺，更嗣续犹虚，剧怜朝露先零，定卜此时难瞑目；叹我无知己，家多故，身多病，命途多舛，信友朋最笃，岂料晨星又落，相期后至共论心。”时茗香方遭母丧，继又殇孙，虽乍离苫块，而愁病交加，愤不欲生，故末及之。江苏张铸台孝廉以道光辛巳恩科举人大挑二等，不能补缺，并不能委署，致盼一苜蓿盘而不可得。茗香挽以联云：“命也何如，无禄竟难沾薄禄；天乎欲问，广文可许作修文。”张松崖郡丞丁内艰，其太夫人厉氏既为茗香之妻嫂，又为茗香姨母之女。茗香挽以联云：“羡姊三迁训子，四行劻夫，计平生妇职无亏，仉氏班姬堪并拟；恸我十年炊臼，九月废莪，想此后泉台有伴，小姑从母定相亲。”又代叔公挽姪媳一联云：“七族尽同声，赞从舅从姑，相吾家贤阮；一朝成永逝，对此日佳儿佳妇，忆卫国庄姜。”
袁简斋挽蒋愚谷
	《随园诗话》云：“洞庭山人蒋愚谷喜吟诗，致贫其家，以瘵疾亡。余挽之以联云：‘生为谁忙，学业未成家已破；死亏君忍，高堂垂老子初啼。’”
袁简斋挽徐爽亭
	《随园诗话》又云：“江宁徐爽亭善小儿医，能诗，年九十余，有句云：‘船底水鸣风力大，芦中雁语月光高。’”简斋有小女，病危，爽亭活之，因来往甚欢。其卒也，挽以联云：“过九秩以考终，从古名医，都登上寿；痛三号而未已，伤吾老友，更失诗人。”
庶母庶妻挽联
	近人有为庶母三年服者，制一挽联云：“慈母如母，贵父之命也；顾我复我，育子之悯斯。”以经对经，庄重而工切。又闻旧一贵官以媵婢为妾，生一子，子亦贵显。其正妻没后数年，妾始卒，见诸亲友挽句，多不惬意，自作一联云：“媵随妻来，转令我思妹子；母以子贵，居然婢作夫人。”颇为情文交至，而此联尤难著语也。按：“我思妹子”是李后主祭周后文中语，见马令《南唐书》。
梁山舟先生集句
	梁山舟先生赠人楹帖，闻皆随手集句为之，如送陈兰邻作宰云：“神仙官职双凫舄；才子文章五凤楼。”又赠庐陵宰云：“百里棠阴邻画舫；一江峰影落琴床。”又赠姜少司寇云：“君家旧事传青史；公望中朝仰白云。”又送某副宪使闽粤云：“手搴海国珊瑚树；节拥天星赤绣衣。”又送粤东某官假回云：“烟云得路驹千里；炎海收身鹤九皋。”又赠湖州某广文云：“门前问字乌程酒；春暮吟风碧浪湖。”又赠某粮道云：“经济只今刘计相；词华自昔谢中书。”又赠某星使本省谳狱云：“玉节承天南斗静；绣衣行昼使星明。”又赠某山长云：“文章东观仙曹旧；杖履南湖讲席尊。”又送某司马之任云：“麾符地喜邻臣地；姓氏天教上御屏。”又赠某学使云：“南国人才白玉尺；中朝门望重冰壶。”又赠某将军云：“龙门世泽常华盛；鲸海威名草木知。”以上皆张仲甫所录示。
张兰渚师集句
	张仲甫所居堂中有林少穆督部手书一联云：“应视国事如家事；能尽人心即佛心。”跋云：“一西老夫子大人抚闽中，座右悬此对语。则徐昕夕随侍，知夫子立心行事，皆实践斯言之义。兹命书楹帖，即录此二语，志铭佩之忱云。”按：余在兰渚师幕中，却未获睹此联；师又号一西，亦余所未闻。仲甫曰：“此先仓侍公所自集楹帖。上句乃仁庙面谕之语，下句则嘉庆丙寅年所奉乩词也。”按：余有奉怀吾师句云：“儒无名士气，佛是老臣心。”刻入《师友集》中。仲甫见之，以为稳切之至，亦可作楹帖也。兰渚师又喜集古语为楹帖。如云：“为仁犹曰行仁，服膺弗失；于止知其所止，常目在之。”又云：“自新新民，止于至善；先觉觉后，求其放心。”又集五经句寿蒋砺堂阁老云：“寿考不忘，以颂申伯；德音是茂，有若泰巅。”盖每句皆备平。上去入四声，因难见巧。张仲甫曰：“先仓侍公所集四声皆备联句，不止一联。今所记忆仅此耳。”又张仲甫尝述其祖莲海公有集句楹帖留示孙曹云：“聪听祖考彝训；深知稼穑艰难。”又兰渚师曾手集经语，命章钜以汉隶作楹联，悬于厅事以自警。句云：“戒之在色，戒之在斗，戒之在得；职思其居，职思其内，职思其忧。”章钜书竟，乘间请曰：“三戒中，惟‘在斗’二字，似与我辈身分不甚亲切。”师曰：“‘斗’之一字，不必定指血气之勇也。我辈既入名场，大凡奔竞之心、倾轧之途，皆斗象也。足下此时屏居州里，自然心平气和。将来一登宦途，切须戒之。而使酒骂座，犹其小焉者矣。”余谨识之。
陈方伯集句
	陈莲史方伯有集句五七言楹帖，尝手录一副本赠余。其为余书楹帖，亦多用集句。道光己亥、庚子间，余次子丁辰、三子恭辰均随侍桂林节署，值方伯在里中养疴，两儿最承其青眼，屡以书画往复质证。方伯手集联语赠之云：“虚其心，实其腹；骥之子，凤之雏。”义兼褒勖，余及儿辈甚感佩之。
罗茗香集句
	罗茗香最善集句。尝有贺人完姻集句联三副，其一云：“闻凤窥丹穴颜延年；乘鸿驾紫烟郭景纯。”其二云：“凤鸟于飞，宾亲以礼太元经；金玉为宝，婚悦宜家易林。”其三则专指十月吉期者，句云：“十月维阳，嘉耦曰配；三星在户，吉事有祥。”
严问樵集句
	上海育婴堂门柱有集四书联句者，不甚佳。严问樵易之，云：“非要誉，非内交，此谓民父母；无伐善，无施劳，以保我子孙。”亦集《四书》语，较为工稳。又制天后宫联云：“受天地之中，以生一曰水；有功德于民，则祀谓之神。”亦颇浑成。问樵又云：“今人门帖，多有取‘平为福；居之安’作对者。下句出《孟子》，人人知之；上句出《庄子--盗跖》篇，云：‘平为福，有余为害，物莫不然，而财其甚者也。’今习为口头语，而不知所出。”
张仲甫集句
	仲甫喜为集句楹帖，尝手抄一本见示。自言与少穆先生所集汇抄一册，今不能分辨某联实出何手也。如云：“举杯邀明月；焚香看道书太白、右丞。”“读书破万卷；落笔超群英少陵、太白。”“百岁真过客；一身为轻舟东坡、常建。”“忘身学草木；委怀在琴书元次山、陶靖节。”“江山助磅礴；烟月资清真陆坚、刘眘虚。”“朗抱开晓月；高情属天云东野、康乐。”“一生如土梗；万事皆波澜权德舆、太白。”“自有琴书增道气；只将诗句答年华孔平仲、陈简斋。”“子固精神老坡气；茶山衣钵放翁诗惠洪、复古。”“千古风流有诗在；一生怀抱与山开山谷、简斋。”“闲看秋水心无事；久住西湖梦亦佳皇甫冉、方岳。”“方丈蓬莱多伴侣；木公金母相东西半山、东坡。”“至人无心亦无法；古者养民如养儿子由、放翁。”“笔下江山转葱倩；云中楼阁自阴晴朱子、文□。”“大隐本来无境界；胜游都为好山川东坡、洪朋。”“惜花意欲春常在；落笔乃与天同功刘屏山、黄山谷。”“天下苍生待霖雨；此间风物属诗人复古、东坡。”“瓣香急试博山火；好句真传雪窦风诚斋、东坡。”“诗名官职称双好；丹桂灵椿并一时诚斋、后村。”“绝须丝竹娱安石；能使江山似永嘉陈慥、东坡。”“经行东坡眠食地；会访拾遗花柳村山谷、周益公。”“偶陪上阁鹓鸾会；新管江南山水来梅圣俞、张耒。”“好作新诗寄桑苧；想当逸气吞江湖米元章、王廷珪。”仲甫又见旧人集句两联甚佳，可作座有铭。一云：“善言莫离口，善乐莫离手；独立不愧影，独寝不愧衾。”出句为唐孟诜语，下句为刘勰语也。一云：“静以修身，俭以养性；入则笃行，出则友贤。”出句为《南史》陆慧晓语，下句则《家语》也。
陈郭集句
	张仲甫为余述，陈曼生、郭频伽合作集句楹联赠杭州高惺泉日浚曰：“为文须略识字；终身不复鼓琴。”上句昌黎文，下句《史记》语也。余不识高惺泉，味此集句，似尚有言外意。拟俟晤仲甫时详询之。
集《曹全碑》字
	仁和高菉仲大使颂禾有集《曹全碑》字为楹帖者，甚工雅。五言如：“和风君子德；时雨圣人怀。”又：“仁孝本诸性；礼义根于心。”又：“月下三升酒；风前万里山。”又：“幽怀在泉石；好景足风云。”又：“二分明月户；万里白云乡。”又：“泉流云际月；风动雨中山。”又：“凉意水云际；高怀山谷间。”又：“不止泉明酒；闲临米老山。”又：“云白风清际；廉泉让水间。”七言如：“清风明月有其乐；嘉辰美景置诸怀。”又：“残阳远水南朝寺；月白风清北郭山。”又：“让水廉泉高士屋；礼门仁里圣人居。”又：“云阶月地幽人室；水远山高隐士居。”八言云：“与礼同节，与乐同和；以义为根，以仁为本。”又：“敦仁秉德，并受其福；修礼陈义，乃获有年。”又：“列纪陈纲，是王者政；安仁布义，与圣人居。”又：“子孝孙贤，至乐无极；时和岁有，百谷乃登。”又：“仁孝齐家，廉明报国；和平处世，礼义车身。”又：“勋盖南阳，文综西蜀；辞雄子建，赋拟相如。”又：“典重商周，鼎追秦汉；贤齐广受，屋并机云。”
旧人集句
	张仲甫尝杂录旧人集句见示，中有可书楹帖者。如：“好学为福；惟道集虚。”出《庄子》。“在家常起早；偶地即安居。”山舟先生所集。“无事此静坐；有情且赋诗。”同前。“花竹有和气；风泉无俗情。”黄山谷、孟东野句。“欲共幽人洗笔墨；但惊妙语杂风烟。”东坡、放翁句。“余子风流追魏晋；太平胸次到唐虞。”杜范、刘过句。“彩毫闲试金壶墨；花□重寻贝叶书。”李维、刘升赣句。“青竹闲垂任子钓；牙签喜校邺侯书。”刘过、张耒句。“墨妙已窥王令帖；良材还斵蔡翁琴。”赵孟頫、杨公远句。“风骚意度卑唐体；人物依稀似晋时。”刘克庄、薛嵎句。“交情淡似秋江水；赠句清于夜月波。”郭祥正、杨诚斋句。“诗酒淋漓出狂怪；虹霓吐暖忘寒饥。”又：“千首放怀风月里；一尊时对画图开。”又：“囊简久藏蝌蚪字；诗坛欲效鹳鹅军。”皆东坡句。“政用疏通合典则；地分清切任才贤。”少陵句。“都将笔下文章润；散作人间雨露浓。”欧阳元句。“胸蟠杜甫千间厦；气压陈登百尺楼。”曹伯隆句。“拔薤已观贤守政；寿亲还慰鲁侯心。”东坡、安石句。“已发政声□召杜；不惟诗句似阴何。”沈与求、王半山句。“南斗日躔韩吏部；西湖风气白香山。”张耒句。“常棣并为天下士；先生真是地行仙。”东坡句。
孙渊如先生童语
	孙渊如先生之父为某邑广文，有老友某过访之，留饮斋中。时先生甫九岁，往来行酒，走风雨中不辍。其友笑曰：“稚子无知走风雨；”先生应声曰：“先生有道出羲皇。”某友大叹赏，即书作联句，悬学斋中。此陈曼生郡丞所述。
贺牛姓喜联
	天津牛稔文太守为子娶妇，吾师纪文达公于太守为中表兄弟，送喜对一联云：“绣阁团圞同望月；香闺静好对弹琴。”初不觉也。次日文达公来贺，乃谓太守曰：“我昨所制联乃用君家典故，何如？”
隐士门联
	有隐士署一联于门云：“风不出，雨不出；歌于斯，哭于斯。”想见高雅之致。按，《坚觚集》云：“孔侍郎极朝回遇雨，避于一叟庑下。叟延入厅事，逢迎甚恭。孔借油衣，叟曰：‘某寒不出，暑不出，风不出，雨不出，不知所谓油衣也。’孔不觉宦兴顿消。”此上联所从出乎？
祈雨坛联
	明末辛巳、壬午间，苏州亢旱，祈祷无验。有滑稽子为联语，悬之斋坛云：“妖道恶僧，三令牌击退风云雷雨；贪官污吏，九叩首拜出日月星辰。”一时传以为笑。
某明府题武庙联
	张丹村广文作楠《梅簃随笔》云：“钱贡《丽水县迎宾馆记》云：宾入门而左，额曰‘见宾’，取‘出见大宾’之义也。将入馆，颜某堂曰‘澹台公至’，取‘非公事不见邑宰’之义也。读之不觉喷饭。又谒武庙，见某明府题联云：‘兄玄德，弟翼德，水擒庞德；生蒲州，会涿州，坐镇荆州。’同官多哂之。余谓：近人集撰《周易纬史》，于‘屯六二’称曹操待寿亭侯；‘需上六’称刘备桃园结义。如明府辈，更不必与之证陈寿之史、裴松之注矣。”
彭甘亭长联
	客有以《彭甘亭尺牍》求题识者，册后有一长联，出句云：“那畔消息，见半点儿有甚把鼻，若非是千了万了，说不尽百样郎当，因此上雪山中，忙到释迦吃麻吃麦，受苦担饥，生怕放逸魔，花费眼前日子；”对句云：“这边事情，到十分处还未称心，霎时间七旬八旬，却原来一场扯淡，只落得漆园里，笑煞庄周应牛应马，逍遥散虑，都将顺逆境，交付头上天心。”按：此多彼法奥妙语，甘亭沉酣内典，必能别有会心。附录之，以待悬解。
某相国堂联
	旧有某相国堂联云：“放开肚皮吃饭；立定脚跟做人。”或议其上句不雅。徐野客曰：“彼长戚戚之小人，震雷常在匕箸间，那能放开肚皮吃饭乎？”
陈见三联
	陈见三，苏州人，卖药邗上，以此起家。开有青芝堂药铺，为扬州第一家。买邓侍郎休园为别业。捐同知衔。每遇喜庆宴会，辄著天青褂五品补服，居然以缙绅自命。有轻薄子制一联赠之云：“五品天青褂；六味地黄丸。”按：休园今已易主，余曾饮宴其中。
江山船联
	浙水江山船最为著名，船之后舱皆有渔妇，率以艳妆对客，客必称之为“同年嫂”。相传为前明陈友谅之族戚，为明祖贬落于此，凡九姓，限其自为婚姻，不得通至他乡，故至今未能振拔。而傅粉施朱，浅斟低唱，舟中客鲜不被其蛊惑者。往往南北倒行，以拖延其时日。舟中客每昼夜酣歌而不知也。此九姓者，皆桐庐、严州人，故相呼为“桐严嫂”，外人乃讹“桐严”为“同年”耳。船制颇精美，两岸风景亦绝佳。吾闽人由建溪逼仄而来，到此忽心开目朗，坐卧甚便，且客中忽入靡曼之乡，骤得偎倚之乐，故尤心醉焉。有客题船窗一联云：“游目骋怀，此地有崇山峻岭，茂林修竹；赏心乐事，则为你如花美眷，似水流年。”以《兰亭序》对《玉茗词》，颇有风趣。此联相传已久，至今往来吴越江乡者能道之。又有才士题江山船联云：“泛宅便为家，有红粉青娥，长新风月；他乡忘作客，看千岩万壑，如此江山。”亦工切。
周冰持自署门联
	《松江诗话》云：“华亭周垂纶鹰，宿来太守子也。有子名稚廉，字冰持，负才不偶，迹类清狂。尝署门一联云：‘论家世，如阁帖古窑，可谓旧矣；问文章，似谈笺顾绣，换得钱无。”
酒肆联
	钱梅溪曰：“途中遇沽酒者，或卖花者，其香扑鼻可爱，拟将采入诗中，而未得也。偶见市中酒肆挂一联帖云：‘沽酒客来风亦醉；卖花人去路还香。’不知何人所作，可谓先得我心者矣。”又曰：“酒肆联有绝可笑者，如‘刘伶借问谁家好；李白还言此处佳。’每处皆有，不知起于何时。又河南永城、睢州一带酒店联云：‘入座三杯醉者也；出门一拱歪之乎。’则更堪喷饭矣！”按：吾闽亦有酒肆通行联云：“铁汉三杯软脚；金刚一盏摇头。”盖自夸其酒之佳，又别一意也。梅溪又曰：“南阳夏镇各处人家，门外俱有一联去：‘五湖天马将；四海地龙军。’则竟不知作何语。”
女校书朱玉联
	秦淮女校书朱玉敏慧能识人。嘉庆庚午，赵瓯北先生重赴鹿鸣宴，常主其家。朱玉乞先生赠楹联。时玉有征兰之信，先生手挥一联应之云：“怜卿新种宜男草；愧我重看及第花。”一时传为佳话。
王扶九联
	宋小茗《耐冷谈》云：“同里王扶九年老，就幕粤西，为某县延征比一席。除夕戏书楹帖云：‘白发萧然，看他人儿女夫妻，千般恩爱；黄金尽矣，数此日油盐酱醋，百计安排。’诘朝主人入馆贺岁，见之恻然，赠以千金并舟车之费，送其归里，寿终于其家。”
陈小云自题联
	陈小云裴之寓居汉阳，于小楼上自题一联云：“情殷报国，臣之壮也不如人，仗药炉经卷了却三生，更休提如花美眷；志在养亲，富可求乎聊复尔，幸楚尾吴头刚通一水，定能容若叶浮薄。”词旨凄宛，未几即客死鄂城。“了却三生”，真成语谶矣。
厅宇--酬赠
	《石林诗话》：“张先郎中字子野，能诗及乐府，居钱塘。坡公作倅时，先年已八十余，耳目尚精详，家犹蓄声妓。坡公尝赠以联云：‘诗人老去莺莺在；公子归来燕燕忙。’盖全用张氏故事戏之。先亦有一联云：‘愁似鳏鱼知夜永；懒同蝴蝶为春忙。’极为坡公所赏。”
	明江阴徐霞客宏祖《游记》叙生平游历之处，亦能诗。自题小香山梅花堂联云：“春随香草千年艳；人与梅花一样清。”流利可讽。
	明郭天民，湖南益阳人，崇祯间江西巡抚，致仕。入国朝，隐居益阳桃花江。披缁后，征之不出。题江楼联云：“洗菜莫教流去叶；见桃犹记旧曾花。”饶有深致。又题园联云：“此间无这座桥梁，辜负园林一胜；对岸借他人田亩，凑成邱壑双奇。”盖大门临水，路甚迫窄，无桥则无路可通，园内结构甚精，而无远景，必资远处始开旷眼界也。
	徐瘦生茂才照工书，喜为诗。家贫，授徒自给。中年后绝意进取。课读之暇，兀坐高吟，怡然自得。题联斋壁云：“志不求荣，满架图书成小隐；身难近俗，一庭风月伴孤吟。”诗稿甚富，殁后皆散佚无存。
	乌程凌忠清公义渠字骏甫，仕明至大理卿。甲申国变，自经死。公婿茅曦蔚为之纪述，末有联云：“为国忘家，无地可投湘水；舍生取义，有天应照燕山。”
	郑渔帆太守心一以名幕起家，由佐贰官至袁州太守，因病乞归，卜居苏州，时有故乡之思。题书室联云：“无可奈何新白发；不如归去旧青山。”
	陆敬安云：“本生曾祖愚汀公炘历官兴化、清远知县，恺悌真诚，民皆爱戴，而操守清廉，不通苞苴。郡守嫉之，谗于大府，入计典，罢归。时年六十有六。宦橐萧然，仍事笔耕。问字者麇至。公因材训迪，孜孜不倦。尝谓‘农人自食其力，余则自食其心矣’。室联云：‘登堂尽是论文客；入箧从无造孽钱。’又仿曼元献法，字纸之废弃者，必剪取空隙处，置箧中以备用。谓子弟曰：‘此虽细事，亦惜福之一端也。’因题联于箧云：‘用勿弃余，常为此生留后福；类无嫌杂，须知斯世少全材。’”
	郝仲舆敬，湖广京山人。幼工偶句。万历己丑成进士，令永嘉，以治行擢给谏。疏论辅臣、内官，谪江阴令。题联于庭云：“座上有嘉宾，谈笑风流吴季札；江干逢逐客，交游意气楚春申。”后致仕还乡，预营西山生圹，卒年八十二。是日乘侯鲭车至西山，下舆索笔题柱云：“升沉难定，但深壑藏舟，人世谁凭著力；来去自繇，如惊风飘瓦，天工于我何心。”少顷属圹而绝。
	直隶枣强县署一对，不知何人所作，句云：“苦心未必天终负；辣手须防人不堪。”真仁人之言。此等居心，不可及也。姚古芬赠秋生一联句云：“名士青山千日酒；故人红豆两家镫。”上句豪宕，下句情挚。
	浙江巡抚署中有桐城方恪敏公观承联云：“湖上剧清吟，吏亦称仙，始信昔人才大；海边销霸气，民还喻水，愿看此日潮平。”其后公之侄受畴来督闽浙，复题联于署云：“两浙再停骖，有守无偏，敬奉丹豪遵宝训；一门三秉节，新猷旧政，勉期素志绍家声。”跋云：“乾隆戊辰，先伯父恪敏公由直隶藩司抚浙。余昔为此邦守，今继伯公之后，亦由直隶藩司擢任。余弟维甸又曾以总督权抚事。六十年三持使节，洵殊遇也。敬诵御赐诗中‘新猷旧政，有守无偏’之句，谨录成联，以志国恩世德云。时嘉庆癸酉六月上浣。”
	明德化万方伯衣官福建参政，时倭犯兴化，悬金募敢死士乘城守，更伏奇兵待贼。贼薄城，守者矢石雨下。奇兵出邀击，众遁走。未几，贼又来攻，乃赏健儿十余人携火药夜缒城下，分投纵火。贼处处火，无暇攻城，城上人得纵射火箭。贼死众。火愈炽，城上守者益坚。燃炬鼓噪，击檄达旦，贼乃遁。迁按察使。倭再寇闽，至北岭，将图福州。以五百人覆岭下，三千人分左右翼登岭上，度贼过，合而击贼，贼大溃，斩获无算。后官河南布政使，为巡抚所齕，乞病归。筑北山草堂，题其楹曰：“心悬魏阙三千里；身在匡庐第一峰。”
	汉代玉堂乃天子所居，又为嬖幸之舍。文翁立石室曰“玉堂”，则又为讲舍。宋学士院有“玉堂”，太宗曾亲幸，又飞白书“玉堂之署”以赐。苏易简、欧阳公联句云：“金马并游年最少，玉堂初直夜犹寒。”自是“玉堂”遂专属之翰林。
	上虞许齑生教授正绶司铎湖州，选国朝两浙校官之诗古文辞，编集付梓。作征刻启，分贻同志，有联句云：“二百年文献，不薄冷官；十一郡典型，无轻前辈。”
	杭城义塾立法甚善。仁和费辛桥方伯丙章题联云：“莫谓孤寒，多是读书真种子；欲求富贵，须从伏案下工夫。”激励寒畯，辞意肫切。又许齑生教授题严州义塾联云：“虽非千万间，居然广厦；为语二三子，慎厥初基。”语亦简贵。
	湖北武昌府城内刘园，乃明故藩遗址，在将台驿之东北，因山而构，建于乾隆癸丑岁。吴白华学使题曰“霭园”。通州刘纯斋太守锡嘏为作记，并题联云：“挹朝爽西来，杯底岚光飞隔岸；望大江东去，檐前帆影度遥空。”
	漳州书院为湘阴左相国督闽时所建，并撰联悬之。句云：“五百年逃墨归儒，天使番王纳土；四十日修文偃武，我从漳海班师。”其地本梵宇，其时适漳州解围也。又题福建省城正谊书院联云：“中原士气扬旗鼓；左海文章射斗牛。”旗、鼓，二山名，为省会著名胜迹。
	通州学宫明伦堂联，遂宁张文端公鹏翮所题，最为堂皇博大。句云：“先圣道并乾坤，博也厚也，高也明也，悠也久也；今皇教同尧舜，劳之来之，匡之直之，辅之翼之。”
	青浦何书田茂才其伟居北簳山下，工诗，家世能医，书田益精其业，名满大江南北。侯官林文忠公抚吴时，得软脚病，何治之获痊。赠以联云：“菊井活人真寿客；簳山编集老诗豪。”由是投分甚密，而何介节自持，未尝干以私。人皆重之。
	南昌彭文勤公元端天资绝人，督学浙江时，试卷皆自阅。几置卷数百，二仆侍侧，左展卷，右收卷，循环不息。侍者告疲，公优游自若也。按试告示，有“大场则万卷全披，小试则无一字不阅”语。乾隆丁酉典试浙江，得人最盛。所取文不限一格，而议论、识力、词采、气局色色皆妙。试卷万余，遍加评骘，著语不多，切中作者之病。至有奉落卷而感泣者。归安某先达荐而不售，卷评一字曰“庸”，因是发愤揣摩，尽变其习，即于次科获隽。是科副主试茅耕亭阁学元铭出闱后赠公联云：“闻士颂之，自吴于越；读公文者，如韩欧阳。”
	戴鳌峰咸弼以名孝廉任东瓯教授。时其太母年近九旬，甚健，迎养学署。鳌峰绩学有名，老而弥笃，在学署犹手不离案。予正校刊先集，常任雠校之役，亦学官之翘楚者耳。尝索予书联，因以分书撰句云：“二千里外冷官，潘舆迎养百龄母；六十年来宿学，边笥真藏万卷书。”又钱塘丁氏竹舟、松生昆仲依竹起屋，藏书其中，又得竹垞检讨竹书额揭之，因取唐陆处士羽《竹山堂连句》，以隶书赠之。句云：“万卷皆成帙；千竿不作行。”
	偶出西郊，见墟墓间有人预营佳城者。其自题墓柱联云：“预营焉皆大欢喜；来拜者为贤子孙。”至姓名则忘之矣。曰“预营”，可见临时作者即为悲哀也；曰“来拜”，可见防有不肖子孙竟不来拜矣。语有深味。
	“无求生以害仁，死且不朽；为厉鬼而杀贼，魂兮来归。”此湘阴左相国所撰忠义塚联也。
	《金壶戏墨》中有赠妓联语颇多，今仅记其二。如周沐润解元赠如意妓联云：“都道我不如归去；试问卿于意云何？”又赠富金联云：“我富文章君富艳；兼金身价断金情。”按：首联，周已去官，人有劝其归者，而不能舍去；二联则未免自夸矣。
	又有人赠张少卿女校书联云：“少不如人，只自知酒祓清愁，花销英气；卿须怜我，且莫唱阳关三叠，河满一声。”赠我卿校书联云：“卿本红袖佳人，自怜命薄；我亦青衫司马，也为魂销。”则未免嫌冠顶二字倒置矣。
	陆敬安云：“临海许秀山布衣保喜种花，尤爱兰、菊。菊种多至百余。每至花时，五色缤纷。先君子恒从乞种，因书联以赠云：‘啖淡饭，著粗衣，眷属团圆终岁乐；伴幽兰，对佳菊，花枝烂漫满庭芳。’”
	葛壮节公以水师起家，擒斩海盗不遗余力。尝伪作商舟以诱贼，屡获巨寇。道光戊戌年，公官瑞安副将时，会稽宗涤楼侍御稷辰赠联云：“武穆两言，不爱不怕；文成一诀，即知即行。”公尝手书一联，揭于治事之堂，曰：“持躬以正，接人以诚；任事惟忠，决机惟勇。”并自作擘窠大字颜其堂，曰“威惠”。论者谓能不负所言。
	仁和宋学博成勋有联云：“宦海风波，不到藻芹池上；圣朝雨露，微沾苜蓿盘中。”又孙学博学垣联云：“冷署当春暖；闲官对酒忙。”是均能道寒毡趣味者。又福清林译之句云：“俸薄俭常足；官卑廉自尊。”林官海宁教谕，国初人辞质旨深，直可作官箴读矣。
	嘉庆、道光以来，仁和许氏科第最盛。驾部谨身闱墨房评云：“数来族望，寰中能有几家；问到科名，榜上视为故物。”称许允当。人云：“此可为凡科甲鼎盛家之楹联。”
	湖州北栅外分水书院，为沈青斋观察所创。地有三元阁，观察手题联云：“天锡名山储二酉；人登杰阁兆三元。”
	咸丰癸丑年二月十一日，金陵被陷。将军祥厚力战殉难。时武进汤雨生将军贻汾寓居金陵，于城陷之次日，赋《绝命诗》，投城北李氏园池死。年七十有六。遗命以芦席卷埋竹园内。所藏手卷百余轴，殉后为贼抛弃殆尽。诗文稿亦散失。惟《绝命诗》为仆携出得传。先是将军之祖大奎官福建凤山知县，父荀业随任，乾隆时林爽文之乱，父子同殉。邑人呈请敕建父忠子孝祠。将军以难荫，世袭云骑尉，官至乐清协副将。工诗爱士，有古名将风。服官三十年，以病告归，居金陵二十年。将军尝题联于金陵所居之堂，为艺林传述：“醉翁之醉，狂夫之狂，四十年旧雨无多，屈指谁为三径客；南岭以南，北海以北，千万里闲云自在，到头还爱六朝山。”至是殉节，洵克绳先烈而不负国矣。
	仁和关云岩侍郎槐官中书时，以善画供奉内廷。入词林后，直南书房，充《四库全书》提调官兼武英殿提调。寓斋前植双松，中罗群籍，为退息之所。适赐诗有“松下敞书寮”之句，因恭篆“松下书寮”四字为斋额。仪亲王赠联云：“柳边归院金莲烛；松下仙寮玉局书。”
	杨至堂河督与林文忠公同官有年。文忠以“学有经法，通知时务；行无瑕尤，直到古人”书楹帖赠之。
	对联有以复字见长者。归安徐阮邻保宇题甘肃盐茶同知署云：“回民汉民，多是子民，我最爱民无异视；礼法刑法，无非国法，尔须畏法莫重来。”
	蔡东轩学博司训江山，岁饥，各大姓输粟平粜，题联句于堂云：“尽力尽心，未能十分尽职；任劳任怨，不敢半点任功。”
	杭州贡院至公堂有高宗纯皇帝御题联云：“立政待英才，慎乃攸司，知人则哲；兴贤共天位，勖哉多士，观国之光。”
	嘉庆初，钱塘魏春松观察成宪出守扬州，正值阮文达公抚浙时，赠之以联句云：“两袖清风廉太守；二分明月古扬州。”
	沈鹿坪官台州教授时，督修文庙，题堂联云：“事可问心宁任怨；功难藉手敢辞劳。”
	香山黄寿廷先生增庆生于乾隆庚午，至道光庚戌钱塘许信臣祭洒乃钊督学粤东，始补博士弟子员。咸丰辛亥纪元，钦赐举人。壬子授国子监司业，时已百三岁矣。某赠以楹帖云：“四朝身历升平日；百岁人呼矍铄翁。”忆道光年，蓝翁名祥者，年一百四十四岁，恩赐六品顶戴。与先生皆熙朝人瑞也。
	昆山徐朗斋大令鑅庆为健庵司寇裔孙，尝赴乡试，因宿妓家，三场误点未入。主司以其文为元，求策不得，乃刊其文于解元之前，不刊名而刊坐号曰“丽六”。徐有句云：“虚名丽六流传遍，下第江南第一人。”后虽复中，已非元矣。杨拙园明经知新赠以联句：“代称辇下无双土；我羡江南第一人。”谓此。
	汉军朱经畬大令霺宦楚十余载，不名一钱，卒以贫死，赖同僚资助，始得返柩。其斋自署一联云：“才能济变何须位；学不宜民枉有官。”
	戴远山送桐峰官滇南，赠以联云：“诗堪入画方称妙；官到能贫乃是清。”五言联云：“果能承父志；亦足报君恩。”盖其先曾为曲靖别驾。立言如此，忠孝之风可见矣。
	两浙运署将盈库联云：“胜景近西泠，愿将来宝藏丰盈，有此一湖春水；家山念东鲁，看列郡灶烟环绕，亦似九点齐州。”库大使于锡祉，鲁人，故云。
	张南山先生宦情素淡，年逾五十，即引疾归田。令嗣小蓬司马就烟雨寺筑听松园，为先生著书之所。先生尝自书楹联云：“为词客，为宰官，为老渔，卅载风尘，历几多人海波涛，才得小园成退步；爱诗书，爱花木，爱丝竹，四围溪水，喜就近佛门烟雨，且营闲地养余年。”
	虔州黄稚坪学博一桂耽奇嗜古，挟青乌之术以游粤东。阮文达公督两广时，重修省志，黄与雠校之役，稍出其著述以示人，大抵皆汉、宋骑墙之说，有意回护五子者也。晚年学业大进，深悔昔时之非，大书楹联以自警，云：“读史渐知心学误；莅官益觉理儒疏。”江郑堂学博极称赏是联，谓非阅历世事，不能作此切实语。
	宜兴任息斋茂才元祥殁后，诗文稿贫不能刻。其妻黄氏蚕绩刺绣，积十余年，倾资为梓以行。集名《鸣鹤堂》。某赠联云：“一卷刻成名士集；十年费尽美人心。”盖如黄氏者可谓贤矣。
	粤东海山仙馆在荔支湾，番禺潘得畬方伯仕成别墅也。大门有楹帖云：“海上神山；仙人旧馆。”集句极自然，并无款识，或谓孟蒲生孝廉所撰。按：予于丁卯再游羊城，为方伯招往荔支湾，目睹园内楹帖之多。今闻易主，为之慨然。
	吴采五参军华补授两浙盐经历，题其署联句云：“正策愧无能，试观两浙殷繁，喜有名区藏我拙；编篱聊复尔，博得一官闲冷，何妨静处看人忙。”
	醉僧依山，不知其何许人，恒挂褡羊城之萨阿寺。高谈雄辨，清论时闻。精风鉴之术，于寒儒中识桂星垣官可观察；于偏裨内知张翰生位可都督。价重一时，以故户外屦常满。吴门顾仁舫赠以联句云：“野言山貌豪门客；秘计阴谋退院僧。”说者谓上句画出依山之状，下句指出依山之心。文士用笔，深刻如是。
	画师朱野云者，遨游京国，出其翰藻，倾倒一时。然高裾大屐，绝不作幕宾态。与龚定庵舍人称莫逆。龚以清狂著名，朱赠以联句云：“田蚡骂座非关酒；江斅移床那算狂。”龚不以为迂，悬诸厅事徐垣生太史语人曰：“入门观联，便知是定庵之家。”
	蒙古柏雨田中丞贵由知县累官至巡抚。尝自撰一联，悬于广东抚署，云：“牧令计十年，坐斯堂，始愿何尝及此；丝纶蒙两代，奉厥职，立心惟矢无欺。”
	番禺沙湾司坑头乡有老松一株，古干参天，浓阴蔽日，相传为六朝时陈玄德将军手植。歙县许小琴少尹文琛尝往拜之。好事者为建“拜松亭”，四向清虚临水，中有楹帖云：“四角亭开临止水；六朝人去剩孤松。”
	莲衣僧量云，楚人，少习儒业，晚投空门。爱西湖之胜，栖止涌金门外之灵芝寺，紧傍雉堞，署所居曰“未簛室”。音玉泉司马德布为题联云：“结屋古松下；洗钵清溪傍。”莲衣工书，亦能诗，尝自题其像，有“快意事教来日少；故人坟比远山多”之句。按：莲衣，予于咸丰初年犹见之，与六舟同一高雅也。
	李碧舲孝廉侨居佛山。咸丰初年，土寇毁其居。事平，重葺之。落成之日，署一联于门曰：“修我墙屋；反其耄倪。”集句可谓天然。
	倪云癯曰：“正月十七日，余例为家云林先生祝生日。咸丰丁巳，卜地于太平烟浒之深柳堂，大集名流，悬像焚香拜祝。酒间，新城喻少白参军福基展纸大书楹联相赠云：‘家传清秘云林阁；社集太平烟浒堂。’余得，装池端好，什袭藏之。”
	杭州桑弢甫水部调元遍游五岳而归，自题联于厅事云：“六经读彻方持笔；五岳归来不看山。”
	豫章傅凤笙侍御大章在吏部时，住保安寺街丰城会馆。门对云：“龙光射斗；风阙书升。”一切地，一切官。
	陇中吴柳堂侍御可读由刑曹升选诠部，时值八月，联云：“旧宅拜新恩，桂子宫中明月满；一官兼两地，藤花厅外白云深。”“藤花厅”系吏部堂司办事之所，“白云深处”乃刑部秋审处匾额。
	维扬苻氏园亭有对联云：“剑客酒客慷慨至；梨花梅花参差开。”最为工妙。
	杭州徐文穆公潮任鄂藩时，二堂联云：“饮建业水，食武昌鱼，千里驰驱，到处聚观香案吏；对紫薇花，撤金莲炬，九霄瞻仰，何年却向帝城飞。”集句典丽自然，见《蔗余偶笔》。
	粤西郑受山先生绍谦以翰林出守滇南。归田后，与里中耆德诸人仿洛阳耆英故事，迭为宾主，诗酒宴乐。一日，众宾咸集，先生忽中风不语；越一日重阳，遽捐馆舍。朱伯韩观察琦挽以联云：“贤守例能诗，忆昔笑言陪九老；诘朝期相见，恼人风雨是重阳。”
	教官衙署之联最难出色。萧润宇驾部庭滋为余述一联云：“但愿人为宰相器；莫忘我做秀才时。”用之学校，最属相宜。
	宋蜀人魏野隐居不仕，以诗著名。所居颇潇洒，寇忠愍尤爱之。尝有赠忠愍联云：“好向上天辞富贵；却来平地作神仙。”后忠愍镇北都，召野置门下。
	国初乙酉，江南解元张湘晓九徵视学河南，乞归。康熙十年，举博学鸿儒，冢宰郝恭定惟讷荐之。《赠友人》诗云：“少不如人何况老，身将终隐又焉文？”以是知公不出矣。后仍有劝驾者，因以此十四字悬之厅事。
	《秋雨庵随笔》云：“先大父好读《左传》。山舟学士集句手书以赠云：‘行道有福，能勤有继；居安思危，在约思纯。’”
	频罗老人尝集苏句，屡喜书以为联。句云：“独携天上小团月茶也；自拨床头一瓮云酒也。”
	吾乡蔡文勤公世远，名臣也。康熙己丑进士，出安溪李文贞之门。是时文贞以程朱之学教后进，公故习宋儒书，既见文贞，毅然以圣贤自励。颜其所居曰“二希堂”，并有联云：“学问岂敢望朱紫阳，真希元不多让；事业何必追诸葛武，范希文其庶几。”可以见其志矣。
	周司空清源肄业太学时，诗名藉甚。有《咏白丁香》句云：“月明有水皆为影，风静无尘别递香”。一时传诵殆遍，上彻宸聪。比官翰林，召见时犹云“联句甚好”，颇奖之。或云：“其家有丁香书屋，此偶句即以为联也。”
	温州城中有三园，皆足供士大夫游宴之所。在西为陈园，曲径通幽，台榭错出，聊堪小憩。陈园之南为曾园，则水木明瑟，亭馆鲜妍，远出陈园之右。其所编挂屏，所筑水槛，尤具匠心，为他园林所未见。思以两诗纪其胜，尚未成章也。在东为张园，紧贴积谷山下。按：《太平寰宇记》言：“谢公池在积谷山之东。”积谷山即今东山，则谢池旧址似即在此山之左。近故张鉴湖观察亦就此地辟园起楼，以存其意，而属蔡生甫学士书“池上楼”三字以为楼匾。楼之左为鹤舫，并水依山，最为幽胜。余屡游宴其中。山即东山之麓，水即城下之濠，实为城中第一胜区。因撰一柱联云：“面壁拓幽居，一角永嘉好山水；筑楼存古意，千秋康乐旧池塘。”
	温州郡斋寓眷属于三堂，庭院极宽敞。相宅者皆嫌其不聚气，必于前廊构一亭子以收束之，且可藉为岁时演剧之所。余题亭匾曰“戏彩”，跋云：“宋温州通判赵岘迎养其父清献公于倅厅，构‘戏彩堂’，当时传为盛事。东坡、颍滨皆有诗。今资政公亦就养郡斋，而兹亭适成，因以名之，并请为撰楹联。”句云：“舞彩又成亭，故事远惭清献德；逢场凭作戏，正声合补广微诗。”时仲兄平仲由内阁请假，南来省视，亦于亭角附题一联云：“胜地许循陔，成兹乐事；齐心殷舞彩，让尔先声。”跋云：“敬叔弟属撰亭联，因答其意付之。”亦可谓一时佳话矣。
	秀水王仲瞿孝廉昙倜傥负奇气，文辞敏赡，下笔千言立就，家贫，依其外舅以居。赋诗有“娘子军中分半壁，丈人峰下寄全家”之句。举乾隆甲寅乡试，闱作沉博绝丽，脍炙一时。与舒铁云孝廉交最深，赠以联云：“菩萨心肠，英雄岁月；神仙眷属，名士文章。”
	丁濂甫学使绍周由四川典试督学浙江，过扬州平山堂。适镜妙大和尚索联，书以应之，句云；“曾从山水窟中来，秋色可人，征袂尚留巫峡雨；欲向海云深处住，邮程催我，扁舟又问浙江潮。”语极工雅。
	闽中邱镜泉景湘以词林散馆铨部，因案遣戍出关。过陕时，陕督为林文忠公，厚赠川资，并制联以送。后镜泉因显庙登极赐还，又官广东惠潮嘉道。句云：“无端风雨惊花落；更起楼台待月明。”
	徐寿蘅侍郎树铭赠余少贞曲史植亨句云：“有暇便须亲典籍；得官何异到蓬莱。”盖少贞为侍郎取进之门下士，故出句似抑而下句实扬也。
	白季生观察让卿，小山尚书之子也。赠余七言联云：“兰绮名门承建节；棣华旧雨重齐年。”
	同治甲子、乙丑间，予以遭劫后合家戒杀，并建放生池，而于亲友量力资助，人咸谅之。适新葺池馆落成，叶季韶外翰仪昌制联以赠，句云：“春从天上至；人在镜中行。”句自超脱。
	同治丁卯，余长孙授室。江西杨卧云中翰希闵赠联为贺，句云：“祖砚流芬，束发已肩千乘业；孙枝启秀，齐眉又踵一家风。”
	徐树人中丞宗干尝制“咏炭”一联，铭诸座右，可见其居官之概。句云：“一味黑时犹有骨；十分红处便成灰。”自警即以警人也。
	浙江西湖崇文书院主讲为全椒薛慰农观察时雨。讲堂长联句云：“讲艺重名山，与诸君夏屋同居，岂徒月夕风晨，煮酒湖滨开社会；抽帆离宦海，笑太守春婆一梦，赢得棕鞋芒袜，扶筇花外听书声。”
名胜--庙祀
	台州城八仙岩，奇石布列，境绝幽胜。岩前吕祖殿中对联数十，惟临海严孝廉乘潮作最佳，句云：“看下方扰扰红尘，富贵几时，只抵五更炊黍梦；溯上界茫茫浩劫，神仙不老，全凭一点度人心。”
	赠僧联用佛家语，数见不鲜。钱塘吴薇客太史敬义赠虎跑寺平山和尚联云：“炉火红深，与我煨芋；窗树绿满，烦公写蕉。”具有雅人深致。
	蜀诸葛丞相祠联云：“日月同悬出师表；风云常护定军山。”又云：“兴亡天定三分局；今古人思五丈原。”又云：“已知天定三分鼎；犹竭人谋六出师。”语皆可传。
	杭州钱武肃王祠在涌金门外，规制宏敞，有王文成公题扁云“顺天者存”。楹联则有诸城刘文清公墉题云：“启匣尚存归国诏；解弢时拂射潮弓。”又孙文靖公题云：“衣锦还乡，保万民于安乐；上疏归国，启百世之蒸尝。”又裔孙嘉定伯瑜中丞宝琛题云：“功在生民，惜传闻异辞，信史尚留曲笔；德垂奕禩，怅播迁中叶，支流莫溯渊源。”
	潮州有西湖，为一郡名胜。昔人有一联云：“湖名合杭颍而三，水木清华，惜不令大苏学士到此；山势分村郭之半，楼台金碧，还须倩小李将军画来。”语殊切，见《樵隐诗话》，未详撰者姓名。
	台州巾子山张睢阳庙屡著灵应，郡人奉祀甚虔。楹联云：“慷慨誓师，守睢阳蕞尔之区，孤城中人皆乐死；从容尽节，振河北英雄之气，千载后貌尚如生。”运意精湛。又云：“保障在江淮，业肇中兴，正史论功先郭李；辉光齐日月，心明大义，孤城著节迈颜卢。”语亦圆稳。
	祠宇楹联往往工拙互杂，独西湖巢居阁联语皆可传诵。“祠傍水仙王，北宋尚留高士躅；树成香雪海，西湖重见古时春。”陈若霖“梅鹤寄高闲，遗稿千秋笑司马；湖山写清泠，寒泉一掬拜坡仙。”朱上林“华表千年，遗蜕可闻元鹤语；孤山一角，暗香先返玉梅魂。”吴廷琛“山冷好教梅似续；巢新应有鹤归来。”方应纶
	台郡士子祀文昌神甚虔。城中自府县两庠外，又有祠十余处。二月初三之期，先一日各醵钱会于祠中，笙歌彻夜，三日而后罢。城东北隅白雪山麓正学书院亦有是会。临学宋心芝学博经畬题联云：“二月二日迓神庥，祈天上星君，文皆夺命；一甲一名承旧学，愿海滨士子，试辄抡元。”一甲一名，盖指临海秦尚书鸣雷于嘉靖甲辰年登第。所居旧址即在书院侧。
	羊城白云山半山寺高出云霄，具仙山楼阁之胜。联云：“上方月出初生白；下界尘飞不染红。”
	涂山禹王庙据淮南之胜。方莲舫先生士涂常曰：“‘万国衣冠拜冕旒’，用之此地最切。”宫庶侯刺史思晋以杜诗“二仪清浊分上下”属对，真名帖也。见《蔗余偶笔》。
	莫愁湖为金陵名胜。曾文正公甍后，士庶绘像以祀之。全椒薛慰农观察时雨撰联悬于厅事，云：“出西州城迤逦而来，看桑麻遍野，花柳成蹊，十万户重睹升平，遗爱难忘，白叟黄童齐堕泪；与中山王后先相望，幸湖海波平，石城浪静，五百载允符运会，威名并峙，衮衣赤舄更图形。”
	快风阁在广州北门外，四面虚敞，所见无非邱陇。上有楹帖云：“引我舒怀山远近；催人行乐塚高低。”句颇超妙，景象恰合，乃扬州石天基成金所撰也。
	番禺许宾衢观察祥光筑楼于珠江之滨，额曰“袖海”，取东坡“袖中有东海”意。复室重楹，极其壮丽，一时莫能伉焉。自撰楹帖云：“石角东南花月夜；潮头上下海天秋。”又云：“四面清风三面水；二分明月一分花。”
	青田县盐关在城楼上，俯视溪流，最为得地。有联云：“水色清于金谷酒；瀑声听到石门山。”盖此地去石门洞仅七十里。
	西湖茶舍，徐星北鹺令福辰题联句云：“十载许勾留，与西湖有缘，乃尝此水；千秋同俯仰，惟青山不老，如见故人。”
	桂林栖霞寺旧有浑融和尚，已见《续话》，相传为胜朝遗老，隐于僧者也。曾自制一联悬之佛堂，云：“靠著这个山，看你脚根那里放；望见那湾水，知他源头何处来。”匪扰时，庙毁而联亦毁，今无有知者矣。书此可存其旧。
	江心寺为东瓯第一名胜。寺东有楼曰“浩然”，盖寓意孟子“浩然之气”耳。登临一眺，无不在望。南有山与此山两两相峙，或曰：“此乃小金焦也。”戴涧邻观察槃守温时重加修葺，并悬以联云：“忆故乡两点金焦，同斯胜境；到此地一楼风月，助我清谈。”观察镇江人，故云。
	温郡华盖山资福寺在山内东南隅。山有“左宜”、“右有”二山房，亦涧邻观察所建。黄黼堂太守维诰悬一联云：“洗砚池荒，梦草堂圮，愧我三载栖迟，何处寻墨客诗人，追维芳躅；鹿城眼底，雁荡望中，羡君一麾出守，最好携双柑斗酒，步武前贤。”
	杭州西湖孤山林少岩县尉墓楹联甚多，不胜枚举。余特爱全椒薛慰农观察一联，因录之：“大节匹阎公，取义成仁，青史从今尊县尉；忠魂依处士，补梅招鹤，孤山终古属君家。”少岩，闽人也。庚申之变，全家殉难。大吏为之入告，上悯之，饬建专祠于孤山，春秋致祀。其墓即在祠后，与和靖墓为邻。然以县尉而膺此荣施，且得与前贤并峙，少岩不朽矣。
	虎阜白公祠，何子贞太史绍基以公诗句为联云：“袖中吴郡新诗本；襟上杭州旧酒痕。”
	淮阴钓台在淮安府城外，上有漂母祠。座前一联云：“进食拯英雄，讵知鹿逐秦郊，开炎汉四百年基业；辞金明义利，又见鸠工淮浦，报贤母千万祀馨香。”款署“甘泉七十七老人李勗撰。”祠旁有蒹葭亭，张子青河帅之万重建。中有集明人题漂母词句一联云：“古渡临祠庙；行人说故侯。”款署王琛。
	虎阜山景园为张船山太守问陶旧园故址，近人有一联云：“七里旧池塘，共几辈交游，连宵诗酒；三更好明月，况万家灯火，一片笙歌。”
	延平府明翠阁在山之绝顶，琳宫梵宇，金碧辉煌，远望之真仙境也。其半山亭一联云：“大观在上；小住为佳。”
	台州府城外东湖湖心亭，俞荫甫太史樾曾撰一联云：“好水好山，出东郭不半里而至；宜晴宜雨，比西湖第一楼何如？”太史在杭，主讲诂经精舍，寓于湖上之第一楼，故云。此联王玉堂茂才维翰为余述。
	扬州重修平山堂，吴晋壬太守唐林集唐、宋人词句云：“金戈铁马，芳草都迷，遇春风策杖寻幽，重省淮左名都，杜郎俊赏；舞榭歌台，图画难足，倚危亭登临送目，依旧二分流水，千古江山。”又江西湖口镇石钟山楼联句云：“砥柱突横流，看楚尾吴头，巨镇中分襟带巩；钧天张广乐，听山鸣谷应，大江东去鼓钟来。”
	湖南祁阳县对岸四五里，地名浯溪，有石如镜，拭之可以照见对岸。刻有颜鲁公所书元次山《中兴颂》。杨海琴太守瀚集颂字作联句云：“地辟天开，斯文独立；山高水大，此石不磨。”
	光绪乙亥纪元，江苏漕运在黑水洋死事之员，奉旨就天津建立专祠。去岁祠宇落成，额曰“特建忠愍祠”。正座系赠太仆寺卿衔知府用江苏补用同知蒯公光烈，其余计赠冏卿衔者二，赠道府衔者不一而足，而皆以云骑尉世袭云。祠内楹联甚多，兹择其尤者录后。如：“大海吸波涛，遗恨难填精卫石；圣朝多雨露，褒忠常傍水仙祠。”此乃合肥李爵相所撰。“一死亦何常奇，诸君浩劫同沦，最难堪碧海惊涛，寥天惨雾；千秋均不朽业，异日英灵如在，愿常护帆樯风转，刍粟云飞。”海昌陈炳泰撰。“同大厄于重洋，忆生死须臾，谁料至今留我辈；慰忠魂以庙祀，纵春秋凭吊，不堪痛哭悼诸君。”合肥王世藻、侯官江锡珪、龙泉蔡世廉此系同办漕运，在洋获救诸公所撰也。
	乙亥之秋余奉檄摄温处观察，即方子颖观察鼎锐之缺。道经桃花岭，盖入处要道也。岭上祀关圣，庙貌巍然。且有泉，甘而冽。来往行人咸于斯憩息焉。庙中对联甚多，余匆匆而去，未能遍录。惟子颖所题一联尚能记忆，因录于左，句云：“日丽重宵，天上万家城阙；云开半岭，眼中武帝旌旗。”
	归安凌厚堂堃，道光辛卯举人，大挑选授金华教谕。性怪僻，敢为大言。初到官，即于明伦堂自署一联云：“金匮万千言，孔子曰，孟子曰；华衮百廿作，帝者师，王者师。”见者无不吐舌。
	陈子庄曰：“雍正六年，家文勤相国奉命督开吴淞江。时淞江守周公中鋐勤其官而水死，优旨赠太仆寺。乡民感甚，私祀之，屡著灵爽。道光七年，巡抚陶文毅公重浚此江，以公阴佑奏，奉特旨立庙江干。梁茝林中丞时任苏藩，实主其事。迨同治十年，合松江九厅之民以赴役。余摄上海，受工最多。余以公与先相国当日有共事之雅，虔祷公祠。半年之中，聚民夫数万人于河上，工程尅期竣事。是非神助而何？后上一联于神祠曰：‘百四十年旧迹重开，念先人谊切同舟，数典敢忘其祖；万一千丈钜工告蒇，庆此日江流顺轨，惟公所存者神。’以志神贶云。”
	天竺白衣送子观音殿楹联甚多，皆庸浅不足道。惟钱塘魏春松侍御成宪所题，裁对自然，不失读书人吐属。句云：“白衣仙人，瓶中水杨柳；朱芾男子，天上石麒麟。”
	湖北黄鹤楼联甚多，录其最著者：“一上高楼，缅当年江汉风流，多少千秋人物；双持使节，喜此日荆衡形势，纵横万里金汤。”史贻直“我去太匆匆，骑鹤仙人还送客；兹游殊恋恋，落梅时节且登楼。”钱楷“恨我到迟鹤已去；怪人来早诗先传。”“何时黄鹤重来，且共把金尊，看洲渚千年芳草；今日白云尚在，问谁吹玉笛，落江城五月梅花。”“一楼萃三楚精神，云鹤皆空残笛在；二水汇百川支派，古今无尽大江流。”“栏杆外滚滚波涛，任千古英雄，挽不住大江东去；窗户间堂堂日月，尽四时凭眺，几曾见黄鹤西来。”
	凤台余菊农观察士瑮题送子观音洞云：“大德曰生，愿众生生生不已；至诚无息，求嗣息息息相通。”
	西湖长生祠极多，楹联佳者，莫宝齐侍郎题诸城窦东皋总宪光鼐长生位云：“怜才心事无双，教泽深长留学校；知己生平第一，师恩高厚并君亲。”山阳李芝龄师宗昉题汪文端公长生位云：“政并白苏遗泽远；文成雅颂继声难。”杭郡绅士题帅仙舟中丞长生位云：“两浙人来，岁祝选湖山胜境；双堤门外，风流继唐宋名臣。”又题刘金门侍郎长生位云：“归兴托蒪鲈，一代文章留北阙；清芬接梅鹤，百年风教在西湖。”
	《前编》：“西湖和靖墓有林文忠一联：‘世无遗草真能隐；山有名花转不孤。’为世所诵。”乱后此联失去，有人又为之补者，自是盛事。听孙观察颇以为恼。盖首联讹“世”为“士”，对句讹“名”为“梅”。和靖本处士也，“士”字不露则有意味；梅为和靖专属，谁不知者，露出“梅”字，未免滞相。又一联云：“我忆家风负梅鹤；天教处士领湖山。”“忆”字又讹作“已”字。“忆”字有思致，作“已”字则轻飘矣。
	仁和吴小宋大令章祁以名孝廉宰蜀之蓬溪县，视民事如家事，尤以振文风端士习为先。尝曰：“邑宰于民最亲，于士为尤近。接以礼，联以情，未有不乐于为善者。以故终于任，士无干文网者。在官三年，以劳瘁卒。邑人感其惠，建祠奉祀，纪以联曰：“修其孝弟忠信，可使制梃，故曰仁者无敌；保我子孙黎庶，尚亦有利，此以没世不忘。”
	金岱峰教授司铎温州，奉祀许、郑二儒于仓圣祠，并题联扁云“圣德天生”，联云：“作黄帝史官，记动记言，鼻祖神灵明四目；开元公尔雅，释诂释训，耳孙著述衍三苍。”许公叔重龛扁云“学祖”，联云：“家传十四篇，书合三苍为一；律讽九千字，学通五经无双。”郑公康成龛扁云“经神”，联云：“微言守遗，当奉大师为表帜；实事求是，敢从二氏问传薪。”
	客有述华陀庙联云：“未劈曹颅千古恨；曾医关臂一军惊。”又云：“岐黄以外无仁术；汉晋之间有异书。”时称前联尤佳。余谓“曹颅、关臂”事皆不见正史，不若后联之大方也。
	平望平波台元真子祠有联云：“泛镜水千塍，归来餐菰饭蒪羹，地真仙境；听棹歌一曲，随处有荻花枫叶，我亦渔人。”笔意潇洒可喜。
	泰州城西南隅水木幽秀，人称为小西湖。登眺远江，历历可数。上有庙，祀岳武穆。相传武穆曾驻军于此。伊墨卿太守擘窠大字一联云：“天留宋朝土；人说岳家军。”又一联云：“湖光穿户入；山色渡江来。”亦极其雄伟。拟暇时遣人拓之。
	泰州城西有小园，依山负郭，颇饶野趣。富室尤氏之别墅也。厅事一联云：“十亩地无多，只宜春酒留宾，秋灯课子；半生天已定，惟向西园学圃，东郭催耕。”
	湖北武昌府城内刘园有祠，祀花神。题联云：“五百年为园主人，高台曲池，点缀江城如画里；十二月催花使者，和风甘雨，氤氲香国得春多。”
	钱塘魏春松观察成宪题吴山吕祖殿澄心阁云：“仙佛缘中，湖山胜处；楼台影里，云水闲时。”是真能吐弃凡艳，天然入妙者。
	西湖大佛寺有沁雪泉，其题联云：“沁雪贮寒泉，一片清虚，照彻大千世界；开山成宝相，十分圆满，想见丈六金身。”语特雅切。
	陆敬安曰：“沈鹿坪师作对联，警练自然，人争传诵。恐日久散佚，备录于此。太均神祠云：‘德并高谋，犹众之母；慈同大士，则百斯男。’乌程城隍神祠云：‘一城捍天下兵，丹心贯日；片语留身后誓，铁面凌霜。’”神为张睢阳，像脸色黑，以有“为厉鬼杀贼”语也
	五里李临川先生祠云：“德仰儒宗，次立功，次立言，殁而可祭于社；名垂史册，古遗直，古遗爱，过者犹式其间。”湖州杨氏祠堂联云：“祠开苕左新门第；村纪关西旧世家。”
	岳王祠联云：“百战妙一心运用；两言决千古太平。”又云：“子孝臣忠，决战早成三字狱；君猜相忌，偏安还赖十年功。”又钱伯瑜中丞联云：“万里坏长城，叹息北征将士；中原撑半壁，伤心南渡君臣。”又王之裔孙镇南为浙江运使时，修葺神职宇，题联云：“天章褒臣节，想当年竭力致身，忠孝兼全，万古精诚光日月；祖训衍家传，愿奕叶承先启后，蒸尝勿替，千秋俎豆炳湖山。”
	孔宥函司马继鑅于咸丰四年秋来游武林，遍探西湖诸胜，所作楹联，挺拔可诵。题武肃王祠云：“吴越之间，至今乐土；汉唐以后，无此贤王。”
	广州九曜坊华陀庙，其楹帖云：“愧当代以医名，未能与奸雄破腹穿胸，把他心肠易换；慨沉疴非药治，愿各从平日修身积善，默邀神鬼扶持。”相传为元化乩笔。
	露筋祠诗，余最爱会稽许幼文茂才尚质“荷花开自落，秋水净无泥”。顺德蔡春帆太史锦泉制以联，悬之祠，云：“白水至今犹一色；绿杨到此不三眠。”皆为贞女写照，在离即间，可与阮亭诗争胜。
	尝闻有赠周公瑾以联者，虽不及武庙之多，亦尽有致佳者。如鲍觉生侍郎桂星云：“小乔得婿称为快；名将为郎古孰争。”梁鞠泉孝廉云：“姻娅君臣专阃外；夫妻人物冠江东。”张南山云：“青春南国乔初嫁；赤壁东风亮助成。”三联堪称鼎足。
	永胜寺在广州东门外，地极幽雅。每荷香荔熟时，文人集此作消夏会。寺僧颖勤既工吟咏，尤精篆法，颇似梦英和尚。尝见其自篆书门联云：“永和风日宜吾辈；胜地园林得□□。”首二字可云工巧。
	蔡春帆太史罢官归里。道光己酉正月三日，招集里中旧游，文酒竟日。客去登楼，无疾而逝。说者谓其前年题吕仙祠楹联云：“因果证殊难，看残棋局光阴，试问转瞬重来，几见种桃道士；黄粱炊渐熟，阅遍枕头世界，乐得饱餐一顿，做成食饭神仙。”竟成语谶。
	京师陶然亭水边有网燕者，游人争买放之，一只数钱，谓之燕子钱。钱塘沈峙公上舍埁陶然亭联句云：“破除乡思鹅儿酒；妆点新闻燕子钱。”
	海幢寺内有观音像，其像有须。祈嗣者往往应验。德文庄公抚粤时，尝往求子，遂生英煦斋相国和。后相国弟某司马官粤东同知，相国寄题楹联云：“佳气海天遥，忆当年兆协桑弧，早沐神慈垂默佑；政声山斗在，念此日荫承兰绮，敢忘忠荩绍清芬。”至今此联犹悬殿壁。
	吴山月老祠联云：“莫专问婚姻，凭他万事随缘，都是前生注定；亦兼司禄命，笑我一官需次，也当此处邀灵。”
	湖南郭天民中丞致仕后，足不出户。有题真武庙联云：“中国有圣人，是祖是师，咄咄西来东土；名山藏帝子，亦仙亦佛，元元北镇南天。”为时所诵。洪经略抚湘沅时，知公不可屈，假公事要之。逡巡至署，洪出迎宾，公即曰：“两朝元老！”洪应曰：“千古罪人。”是此八字可为洪门对矣。
	惠州元妙观为羽士大道场，古樾拏空，奇石挺立，洵为东州福地。其大门有楹联云：“玉局仙人留带日；赵州和尚吃茶时。”宋芷湾太史手笔。现成语一经拈出，恰是本地风光。
	《清异录》：“《龙兴寺檀越舍幡盖文》中一联云：‘僧旂交舞，丁当起自风铃；佛伞高张，焜耀生于日镜。’其造语迥出寻常轨辙。”
	西路天山有关帝庙，据山之胜。徐星伯太史松联云：“赫濯震天山，通万里车书，何处是张营岳垒；阴灵森祕殿，饱千秋冰雪，此中有汉石唐碑。”见《蔗余偶笔》。
	岳武穆王庙佳对美不胜收，大都从“莫须有”三字用意居多。过汤阴县，瞻仰岳王家庙，见龛上一联云：“凛凛生气；悠悠苍天。”此八字可以包扫一切。
	湖州荻港吕祖道院，阮太傅抚浙时奏加封号。朱文正公有“七千坛所飞天箓；九百年来宰玉清”联句。方莲舫先生士淦制联云：“灵梦记邯郸，仙迹曾瞻风雪里；宸章焕苕霅，我来重谒水云乡。”见《蔗余偶笔》。自注云：“荻港道场仿邯郸规制，曾雪夜经过。”
	福州井楼门外□□□颓圮过半，有旧额，书“高凤先生祠”。初疑《北史》高凤何以祀闽，或为同姓名者欤？偶入视楹联，一联句云：“牲芗后代崇明祀；卜筮当年著正宗。”因记《闻见巵言》载：“闽省闽县高凤善卜，遇物辄以意推，不专用《易》。宏治己酉，福州傅用养占功名，凤曰：‘必中解元。’问其故，则曰：‘吾适剖椰子，其象解圆，故知必中解元。’已而果然。”又《卜易窥微》载：“正德戊午秋试，福建镇守内臣书‘奐’字，占本省解元在何处。曰：‘尊书或在兴化，然既俗书作奐，一人在中而八府居下，恐仍福州人。’榜发，为侯官林克仁。”此所祀者即其人无疑，即以对语七字断之也。
	桂林省城学政衙署之右有元平章庙，神像奇伟。相传元时某平章修城有功，人思其德，建庙于此。近归学政衙门奉祀。俗人又称为“黑神庙”。滇南池籥庭生春视学时，悬一联云：“世人称为黑神，其诬甚矣；古来有奇男子，于兹见之。”
	靳迪臣观察邦庆云：“山东各府皆有考棚，惟兖州府属之曲阜县，因有四氏学，另设试院，在圣庙之旁。咸丰四年重修，时吾师冯展云夫子督学是邦，撰一联悬之厅事，云：‘数仞墙高，圣人居近；万间厦广，寒士颜欢。’后二十余年，余守衢州，见正谊书院亦悬此联，乃冯铁华观察誉骢所书。观察，展师胞弟。衢州有孔氏家庙，与书院相近，用来亦恰切。”
	迪臣又云：“石将军庙在衢州府署乐丰亭之左，祈祷甚灵。庙前有一石筍，或云即其神也。志乘未载。另有二碑，亦未详将军之名何自昉。迪臣撰一联悬之庙中，云：‘灵神不为地乘没；将军疑是天上来。’”
	浙宁府城隍庙戏台联，忘为何人所撰，姑录之，云：“千万场秋月春风，弹指间蝴蝶梦来，琵琶弦上；三百副金尊檀板，关情处桃花扇底，燕子灯前。”
	塘栖岸上有一危亭，柱间悬一联，云：“雁将来候芦先白；露到浓时月有烟。”秀隽可喜。
	宋牧仲荦抚吴时，为唐六如修墓。韩文懿公题云：“在昔唐衢常恸哭；只今宋玉与招魂。”眼前之语，信手拈来，便成绝对。
	南昌滕王阁毁于金声恒之乱。顺治中，蔡尚书士英开府江右，重新之。海内名流赋诗甚多，惟海盐彭羡门孙遹造句为最警切，句云：“依然极浦生秋水；终古寒潮送夕阳。”
	先君子过苏州时，有客约同游灵岩山馆。以前游未畅，且欲考悉其颠末，因欣然拏舟前往，历览久之。盖不过相隔十余年，而门庭已大非昔比矣。按：山馆即在灵岩山之阳，西施洞下。乾隆四十八九年间，毕秋帆先生所购筑。营造之工，亭台之侈，凡四五年而始竣。计购值及工费不下十万金。至五十四年三月，始将扁额悬挂。其头门曰“灵岩山馆”，联云：“花草旧香溪，卜兆千年如待我；湖山新画障，卧游终古定何年。”皆先生自书，而语意凄惋，识者已虑其不能歌哭于斯矣。二门扁曰“钟秀灵峰”，乃阿文成公书。联云：“莲嶂千重，此日已成云出岫；松风十里，他年应待鹤归巢。”自此蟠曲而上，至御书楼，皆长松夹路。有一门甚宏敞，上题“丽烛层霄”四大字，是嵇文恭公书。忆昔时是处楼上有楠木橱一具，中奉御笔扁额“福”字及所赐书籍、字画、法帖诸件，今俱无之。楼下刻《纪恩》诗及谢恩各疏稿，凡八石。由楼后折而东，有九曲廊，为张太夫人祠。由祠而上，有小亭曰“澄怀观道”。左有三楹，曰“画船云壑”，三面石壁，一削千仞，其上即“西施洞”也。前有一池，水甚清冽，游鱼出没可数。中一联云：“香水濯云根，奇石惯延采砚客；画廊垂月地，幽花曾照浣纱人。”池上有精舍曰“砚石山房”，则刘文清公书也。嘉庆四年九月，忽有旨查抄，以营兆地例不入官，故此园至今无恙。至二十一年，始为虞山蒋相国后人所得，而先生自镇抚陕西、河南、山东，总制两湖，计二十余年，平泉草木终未一见。余前游诗云：“灵岩亭馆出烟霞，占尽中吴景物嘉。闻说主人不曾到，邱山华屋可胜嗟。”盖纪实也。《楹联丛话》前数联均未及采，谨录之。
	先君子抚吴时，有以《绣谷送春》图卷来售者，恐是仿本，且其值过昂，因置之。按：绣谷，园名，在苏州阊门内。嘉庆中，为吾乡叶晓崖河帅所得，后归谢椒石观察，又后归王竹屿都转。叶、谢、王皆余家至好，往来最熟，今则不知何姓所居矣。按，此宅在国初为蒋氏旧业，偶于土中掘得“绣谷”二大字，作八分书，遂以名其园。园中亭榭无多，而位置有法，相传为王石谷所修。康熙三十八年己卯，尤西堂、朱竹垞、张匠门、惠天牧、徐徵斋、蒋仙根诸名流曾于此作送春会，王石谷、杨子鹤为之图。时沈归愚尚书年才二十七，居末座。乾隆二十四年，又有作后己卯送春会者，则以尚书为首座矣。先是蒋氏将售是宅，犹豫未决，卜于乩笔，判一联云：“无可奈何花落去，似曾相识燕归来。”而不解其义。迨归叶氏而上语应，叶氏转售于谢氏，谢又转售于王氏，而对语亦应。一宅之迁流，悉有定数，亦奇矣哉。
	温州江心寺有文公祠，祠壁有石刻信国公像，为前巡道秦小岘先生所摹，有赞有诗，并系以跋。跋云：“《温州府志》及《永嘉县志》俱称：‘德祐元年，公与陆秀夫、张世杰在江心寺同立益王。’非也。《宋史》：‘益王昰、信王昺以德祐二年春同走温州，陆秀夫追及于道，张世杰自定海至，奉益王为兵马都元帅，昺副之。’是此时公并未在温，无同立益王之事。迨益王入闽，公始自高邮泛海来温，上表益王劝进，召至福州，拜右丞相，改封信王为卫王，皆德祐二年事。县志称德祐元年，亦误。”案：此跋似未深考。今府县两志并无文天祥同立益王之文，且俱明标德祐二年，不知小岘先生何所据而云然也。小岘先生有一联云：“杜宇声寒，柴市一腔留热血；梅花梦断，瓯江千载泣忠魂。”颇工丽。然尚不如彭清典联云：“孤屿有邻，喜得卓公称后死；严陵在望，直呼皋羽哭先生。”尤为警切矣。又有一长联云：“久要不忘平生之言，古谊若龟鉴，忠肝若铁石；敢问何谓浩然之气，在地为河岳，经天为日星。”初闻此联语，极为叹赏，而不知何人所制，今乃知为李石农先生所题。盖信国大魁日，出王伯厚之门，“古谊”二句即其卷中评语，不独忠肝铁石，信因果践斯言，而伯厚之巨眼知人，亦为龟鉴矣。此先生所谓“久要不忘”也。若非稽此故实，鲜不疑上联所作为何语耳。
	永嘉县治文公祠之旁为卓公祠，祀前明户部侍郎卓忠毅公敬。从前纪载各书率称卓忠贞祠，实沿误也。公旧有祠，前明中叶奉诏建在郡城南隅。万历间，郡守卫承芳始移建于江心寺文公祠之右，岁久倾圮。我朝康熙中，郡人陈孝廉振麟倡捐重修。乾隆丙子，督学使者吾闽雷翠庭先生鋐复率永嘉崔邑侯锡重修。甲午，曾邑侯唯亦从事焉。顾规制稍狭，祠中名流榜联及过客题咏少所概见。视文公祠，喧寂迥异，为之惄然。按：史传载，建文初，忠毅尝密疏言“燕王雄才大略，酷类高帝；北平形胜地，金元所由兴。今宜徙封南昌，万一有变，亦易控制。”疏入，召问，叩首曰：“臣所言，天下至计，愿陛下察之。”帝默然，事竟寝。燕王即位，责以“建议徙封，离间骨肉”。然犹怜其才，命系狱。姚广孝故与有隙，进曰：“敬之言诚见用，上讵有今日乎？”成祖不得已，斩之，且夷三族，慨然曰：“国家养士三十年，惟得一卓敬耳。”焦弱侯竑作祠记，叙述独详备，所当镌之祠壁者也。祠中有旧联二，颇沈著。一云：“祠接谢亭，亦有文章惊海内；忠符信国，并悬肝胆照江心。”系雷翠庭先生所题。一云：“沥悃陈谟拒不庸，遂使奸邪误国；捐躯赴难同一死，却教沟渎无颜。”系诸城窦东皋先生光鼐所题。
	《永嘉县志--经籍门》载：“潘柽《转庵集》一卷，文苑门有传。”按，《梅磵诗话》云：“永嘉潘柽字德久，号转庵，水心先生序其诗集。言德久年十五六，诗律已就。永嘉言诗，皆本德久。读书评文，得古文深处。举进士不第，用父赏授右职，为閤门舍人。《题钓台》一联云：‘但得诸公依日月；不妨老子卧林邱。’为人传诵。”
佳话
	桐城张文和公年已七十，精神犹健，上甚倚重之。常自面奏：“诚恐有昏聩处”，意欲求退。故其七旬寿辰高宗赐联云：“潞国晚年犹矍铄；吕端大事不糊涂。”同人荣之。
	江苏吴晋任太守唐林精于六朝书法，制联尤工。尝代梅小岩中丞寿李爵相太夫人八秩，句云：“皇帝赐寿，群公上寿，中外大小百僚颂期颐寿，广轮千由旬，欧洲十四国，更梯山航海，玉帛偕来，福德亚重光，算自古迄今，奉母尊荣，盛会可入无双谱；”对云：“巡抚七省，总督九省，宰相尚书两官同政事省，东西二陕伯，勋卫五等封，看拖紫纡青，羽仪亲导，起居荣八座，愿惟申及甫，作朋永祚，纯嘏共享于万年。”又代任筱沅方伯句云：“天帝锡九龄，数肇箕畴，设帨光华期十日，溯公卿将相岳牧监司，富贵萃一门，羡丝纶几杖同颁，福寿多男双晋国；文昌辉八座，对开幕府，称觞来牙笏满床，合燕赵滇黔江淮闽越，讴歌倾四镇，祝带砺河山永固，功勋盖代两汾阳。”又代同乡寿任筱沅方伯太夫人八秩句云：“义方教子喜成名，制科拔萃，三十年驯致显扬，溯治谱垂声，超阶不次，竖校官碑，留使君舄，拥专城节，绣宜指衣，洎秉皋乌台，开藩红籀，甘棠普泽，胥由画荻传芬，机杼励葱珩，宜其八秩康强，八座起居承爱日；彩服娱亲传色养，介觥跻堂，九五福备陈寿考，况板舆乐志，胜地频探，饲华亭鹤，食武昌鱼，揽恒岳图，拜嵩高阙，更西江饮水，东浙观潮，烟月怡情，益令冈陵笃庆，阶庭灿兰玉，行见万熹阗骈，万家生佛祝慈云。”
	同治辛未，袁筱隖宫詹集汉碑赠翁文端夫人寿对，时玉甫开府关中，叔平晋阶阁学矣句云：“尧舜出宫闱，宜闰梱名贤，世以王佐帝师，相夫教子；期颐垂福荫，愿康强寿母，长看状头节度，报国承家。”
	吴平斋封翁云筮仕吴中，以贤嗣成立，奉身而退。博雅好古，书画精通。讲究金石，一室尊彝多三代上物。尝得两罍，以名其轩。俞荫甫学使樾时亦卜居吴下，与之近邻，常相过从。贺其七十联云：“合千古之寿寿公，永保用，永保昌，左鼎右彝，坐两罍轩，居然三代上；以十年之长长我，六十耆，七十老，望衡对宇，隔一条巷，有此二闲人。”
	应敏斋方伯宝时周甲大庆，其太母年近九旬。俞荫甫为其甲辰乡榜同年，又与同庚，贺以联云：“长于我一月有余，忆卅六载前同列贤书，蕊榜并题年廿四；亲在堂九旬将届，合百五十岁三周大衍，兰陔兼祝母千秋。”
	临海王芝圃先生世芬生于顺治己亥九月九日寅时。康熙丙辰，从贝子征耿逆，血战，斩寇数十。贝子遽率，未及奏功。年四十九，补博士弟子员。继而贡成均，官遂昌司训。乾隆辛巳，授国子监司业。庚寅，加翰林侍讲。时已百十二岁矣。当七旬时，孙曾已盛。逮百龄外，孙曾复举曾孙。自为联云：“大小孙眼看七代；内外翰身历四朝。”盖纪实也。
	敏斋方伯由苏藩任内告养，时年已五十，尚未得子。奉母家居后，广行善事，连茁佳儿。予濒年与同办西北赈务，时值六十庆寿，尽以亲友贺赀归赈。又代其母建坊，天语褒加，荣及闾里。虽去官而仍心殷民瘼，李傅相器之，亦可谓知己也。今周甲大庆，已得四男。予寿以联云：“作忠仍作孝，羡六旬犹舞斑衣，善则归亲，天使寿翁娱老母；忘世不忘民，代三省广筹粒食，福求自己，人夸晚岁庆多男。”
	陈子庄曰：“伯祖朝珍公廷献，乾隆辛卯举人。弱冠登科，意气豪迈，在都中遇翰苑诸君，必以论文数典困之。洪稚存、张船山太史均畏其锋。常自嘲曰：‘吾来会试，状元总在吾袋中。无奈辄遇剪绺也。’官教谕三十余年，不问家人生产，惟以饮酒赋诗为事。年跻八秩，奉部推升国子监典籍，门下生集资为祝生辰。同官仁和沈秋河为撰寿序，用一百个‘死’字，文极奇诡。复撰一联赠之曰：‘不病故不勒休，仙家亦称上等；又升官又添寿，教官无此下台。’道光辛卯，重赴鹿鸣。姪九皋是科亦登乡荐，为吾宗盛事。”
	杭城中正巷外华光庵有卖卜翁，望之若五十许人。忽传有人醵钱在宗阳宫寿百岁老人者，至即卖卜翁也。问其所养，曰：“不参禅，不学道。五十前奔走四方。五十后无所营求，惟安心卖卜而已，不省何以百岁也。”时送寿联甚夥，琴坞先生一联云：“身行万里半天下；眼见四朝全盛时。”老人盖历雍、乾、嘉、道四朝矣。
	江右黄仲鸾观察彬曰：“八言寿联，每作四字对。两句句法板重，多不贯气。曾记一‘嘉平月八十男寿’联云：‘嶰竹十二，筩调律吕；大椿八千，岁为春秋。’语极自然，不落窠臼。”
	仲鸾又曰：“集句有极浑成者。曾见贺十月新婚一联云：‘夫昏礼以著代也；是良月就盈数焉。’以《戴记》对《左传》，自然工切。”
	刘金门侍郎凤诰才思纵横，涉笔成趣。有人以佳纸乞寿联，值其据案作书，遂问：“生在何时？”答以“十一月十一日”。即书此六字于纸。其人怒甚，不敢言。侍郎复问：“若干岁？”答曰：“八十正寿。”遂复书曰：“八千春八千秋。”其人乃大喜，称谢而去。
	杨笙友进士和鸣善为时文，太夫人某以侧室受封，七十寿辰，其族人同寿以联云：“天生贤子孙，绕膝尽芝兰玉树；人皆大欢喜，同声视耄耋期颐。”此联盖脱化《丛话》中邹小山宗伯所作“有子有孙”一联语意，颂扬得体，可谓食古而化矣。
	张南山先生九月三十日生辰。咸丰丁巳，年七十八，值重游泮水之年，同僚辈为之称觞。李紫辅学博献联云：“诗称三子，学绩三余，望重三城，福懋三多，寿祝三秋，愿松柯益健，菊节弥坚，文囿词场陪杖履；身历四朝，名高四海，官尊四品，科连四世，堂开四代，况夫妇齐眉，儿孙晋爵，国恩家庆乐林泉。”
	南海冯潜斋太史成修乾隆乙卯重宴鹿鸣，年九十四岁。曾自制联云：“年方弱冠便登科，有何难哉，亦是逢场作戏；寿寓百龄重宴尔，自云幸矣，便教舞彩为欢。”
	相国穆鹤舫彰阿与宣庙同庚。除夕生日，僚属献联者充门，语多颂扬，俱不惬意。惟鲍觉生先生桂星一联云：“一德赞襄，帝庇元臣同寿考；四时调燮，天生上相在春前。”公见而喜曰：“毕竟才人吐属，与众不同。”
	严比玉太守之母蔡太恭人四十生辰联云：“长日彩衣孙抱戏；盛年纱幔子传经。”
	德清陆虩庵先生震东七十寿联云：“地本仙居，鸠杖亲携寻药饵；官真吏隐，鹤觞小酌咏梅花。”时官仙居教谕
	汉军庆蕉园将军保诞辰在中秋日。镇广州，值七旬寿辰，屏幛盈座，颂祷谀词备极精好。严厚民杰时居羊城，与将军有旧，是日以赫蹏笺用宋体书一联以献云：“上古大椿长不老；小山丛桂最宜秋。”将军大喜，悬之上清，语宾朋曰：“厚民，经师也。以庄语勗予。”
	有七十翁以独眠不能温而藉口纳妾者，或贺之以联句云：“古礼堪征，特为非人不暖；浮生若梦，要知为欢几何！”又一联云：“露电观心，无遮无碍；云烟过眼，即色即空。”真可做箴铭矣。
	阳春谭康侯部曹敬昭十二岁时应郡县试，凡十四冠军。某撰一联贺云：“万千卷里无双士；十四场推第一人。”可谓绝无仅有。
	祝桐君先生凤喈为安伯太守庆年之本生祖，携安伯回闽迎娶，吉期之日，贺联盈庭。陈弼夫方伯景亮一联句云：“鼓瑟鼓琴，宜家宜室；佳儿佳妇，多福多男。”金保三夫人陆兰生书赠其新房一联云：“红烛夜深观博议；绿窗风静咏周南。”颇得闺阁大体。
	中丞王某多蓄姬妾，有浦氏者一举两男，中丞喜极。学使某撰有联云：“三槐旧种自王；双珠新出于浦。”中丞自题浦氏房联云：“色即是空空是色；卿须怜我我怜卿。”按：此十四字，每有同者。
	博晰斋明，满洲人，壬申编修，外任府道，改兵部郎中。博闻强识，于京圻掌故、氏族源流尤能殚洽。老年颓放，布衫草笠，徙倚城东，醉辄题诗于僧舍酒楼，洒如也。人有叩其姓氏者，则答云：“我有一联。”又问何句，则云：“八千里外曾观察；三十年前是翰林。”
	贺双寿有子孙者联云：“举案齐眉，俱无量寿；奉觞绕膝，皆不羁才。”或云林颖叔方伯所撰，或云系成语。语虽近泛，亦自典雅不俗。
	同治癸酉，为余六十初度，同怀弟姪合制一联句云：“花萼集，竹林游，他日归田应有约；廉察精，功过录，此身修福合长生。”越二年，为余室杨夫人六十寿，又制一联云；“中寿世所荣，祝嫂嫂千秋，永佐阿哥持豸节；高歌吾已老，愿年年二月，长偕犹子进麋觞。”
	南海桂星垣太史文耀，笙陔司马尊甫也。释褐归娶时，榜其门云：“秋进士联春进士；大登科后小登科。”人艳称之。
	南海陈鹿苹孝廉廷辅馆于羊城，生徒甚众。有登贤书者，命植桂一株；有补博士弟子员者，命种梅一树。故斋中桂梅二花特甚。尝自书楹帖悬于斋中，云：“鹏鹗荐余栽桂树；藻芹掇罢种梅花。”洵属佳话。
	南海劳莪野孝廉潼素工时文。乾隆乙酉科出闱后，自负不肯作第二人想。及揭晓，泥金到门，乃报中亚魁也。劳曰：“吾文当第一，何以第二！然则解元为谁？”对曰：“顺德梁泉也。”劳始不语。至簪花日，其门署一联云：“险些儿做了五经魁首；好汉子让他一个头名。”
	粤东科甲，二百年来状元、探花各得二人，惟无榜眼。俗谓“广东不曾开眼”。道光庚戌，番禺许叔文其光以第二人及第，泥金到门，其家署一联云：“蕊榜开新眼；金鳌亚状头。”语虽无奇，亦足以应谣谚也。
	松郡陆文裕公为司业，为祭酒，为丁丑会试主考，又为山西浙江提学，门生满天下。征入为詹事，学士堂中对联云：“步玉登金，十八人中唐学士；升堂入室，三千门下鲁诸生。”盖实录也。
	熊大司马廷弼先中万历某科湖广武乡试第一名，后弃武就文，中万历湖广乡试第一名。因题其堂柱曰：“三元天下有；两解世间无。”
	戴菔塘《藤阴杂记》云：“护国寺西先为张文和公廷玉３第，后改西华门内，赐史文靖公。余癸未出钱塘王文庄公门下，曾于此第谒见，有‘江山胜地皆行部；台阁崇班半属僚’之联。后文靖甍，又以赐文庄，师生接住，亦是佳话。文庄内直二十四年，以除夕所赐‘福’字二十四悬挂，曰‘二十四福堂’，外无余地，公子请曰：此后拜赐，何以置之？公曰：别置一轩，名曰‘余福’。”
	《耆旧续闻》：“东坡自海外归，谢表云：‘七年远谪，不意自全；万里生还，适为天幸。’盖用班史之全句而不觉也。或云：后即以为联，悬之室。”
	余姚郑耕余赠人句云：“人皆欲杀今之白；我醉须埋背有伶。”倔强盘曲，句法新而用意别也。
	《秋雨盦》云：“闽有三苏祠，其联云：‘一门父子三词客；千古文章八大家。’长泰戴方伯燝手撰，见周栎园先生《闽小纪》。”按：此联已见《丛话》，“八大家”为“四大家”，撰联者为张鹏翔，云在眉山。小有歧异，不妨两存之。
	福建莆田县黄桐石曾著《战古堂诗》。辟一“小桃源”，其大门联云：“草木自生无税地；子孙长读未烧书。”句极新颖。
	方恪敏公观承本名家子，能文，以族人累徙居塞外。弱冠归金陵，借居清凉山寺。寺僧决其后有大运，厚遇之。雍正壬子，平郡王征准噶尔，爱公才，奏带为记室。世宗命以布衣召见，赐内阁中书，偕往。凯旋，以军功实授。累官至直隶总督。年六十有一，以八月十四日始生一子。公喜甚，自撰偶句十字云：“与吾同甲子；添汝作中秋。”高宗闻其生子，代为之喜，命抱至，解所佩金丝荷囊赐之而出。
	世宗尝谕朱纲曰：“朕曾蒙圣祖慈训‘戒急用忍’，故殿中匾额即用此四字，仍敬书‘上谕’二字于上。东暖阁匾额取‘惟仁’二字，对联云：‘诸恶不忍作；众善必乐为。’西暖阁匾额取‘为君难’三字，对联云：‘原以一人治天下；不以天下奉一人。’”可见列圣相承，心传有自。事载《熙朝新语》。
	《熙朝新语》：“沈宗伯德潜以名诸生久困场屋。乾隆元年，荐举鸿博，召试不售，归。戊午、己未联捷，入词垣，年已六十余矣。壬戌，散馆，试殿上。日未映，黄门卷簾，上出，问诸臣：‘谁是沈德潜？’奏曰：‘臣是也。’上曰：‘文成乎？’对曰：‘未也。’上曰：‘汝江南老名士，而迟迟乎？’翌日，授编修。和《消夏十咏》于内阁，分给笔札，赐饮及饼饵瓜果。自午至未，成诗六章。有旨嘉奖。历迁礼部侍郎，乞假省墓。诏赠先人如其官，并赐偶句褒之云：‘清朝旧名士；吴下老诗翁。’闻其家以此十字揭诸楣。”
	吾乡李文贞公光地，一代名臣也。未达时，祈梦于神，问己终身富贵。神示以十大字一联云：“富贵无心想；科名总不成。”觉而恶之。后中康熙庚戌进士，犹不以为意。及官至相国，方知“戌”字是“成”而非“成”；“想”字无“心”恰是“相”也。
挽联
	《春渚纪闻》：“薳一日谒冰华，又于其所居烟雨堂偶诵人祭坡公挽联句云：‘降邹阳于十三世，天岂偶然；继孟轲于五百年，吾无间也。’冰华笑曰：‘此老夫所为者。’因请‘降邹阳’事。冰华云：‘元祐初，刘贡父梦至一官府，案间文轴甚多，偶取一轴展视，云：在宋为苏某；逆数而上十三世，在西汉为邹阳。盖如黄帝时为火师，周朝为柱下史，只一老聃也。”
	常州程文恭公，纯庙甚倚重。甍于京。上挽以十四字云：“执笏无惭真宰相；盖棺还是老书生。”可谓备极哀荣矣。
	湖北青墨卿中丞伏法，张文毅挽以联云：“雷霆雨露总天恩，早知秉节孤忠，久拚一死；成败功名皆幻境，即此盖棺定论，已足千秋。”
	陈忠愍军门死节吴淞，士民赠以联云：“昔时未读五车书，雅量清心，温如玉，冷如冰，是大将实是大儒，使天下讲道论文人愧死；此日竟成千秋业，忠肝义胆，重于山，坚于石，忘吾身不忘吾主，任世间寡廉鲜耻辈偷生。”按：“昔时未读书”五字，军门在时屡自言也。
	光泽何氏妇自挽一联，已见《续话》。惟系郑仁圃所转述，为林氏妇代作者。似前录语意尚逊此联之亲切有味，故更录此句云：“奴别良人去矣，大丈夫何患无妻，愿后日重订婚姻，莫向生妻谈死妇；儿依严父艰哉，小孩子定仍有母，倘常时得蒙抚养，须知继母即亲娘。”上联别其夫，下联嘱其子。语浅情真，宜为后人传诵不置。
	山左不第士子客死自挽云：“五千里北辙南辕，看人富贵受人怜，落拓穷途，何处洒狂生涕泪；十一次东涂西抹，呕我心肝摧我命，仓皇歧路，再休提名士风流。”
	李都转映棻挽胡文忠句云：“公是武侯一流，鞠躬尽瘁，死而后已；我侍文忠五载，感恩知己，生不能忘。”
	有挽父母俱存联云：“君竟忘父母衰孱，忍割尘缘骑鹤去；我但觉友朋寥落，怕从天上认鸿归。”
	山阴万仲桓运判挽关中吕曼叔观察儁孙句云：“念名城撄堞，结交与共死生，曾几何时，华岳秋高成独往；忆萧寺衔杯，相约再联觞咏，言犹在耳，樊川山好不从来。”
	袁筱隖宫詹挽杨霖川太守光澍句云：“两届星周，循誉久推贤太守；九秋霜陨，后凋又谢老成人。”又平湖沈吉田观察应奎句云：“方欣一顾空群，燕市台高，神骏逍遥谁买骨；剩有四龄弱息，汉江波冷，悲啼辛苦叹将雏。”
	江右杨庆伯廉访挽汪柳门学使鸣銮太夫人联句云：“经幔授官箴，使节刚从同凤去；仙軿翔客路，家书愁绝伯鸾看。”
	道光辛丑，侯官林文忠公奉命至镇海军营。比遣戍新疆，居恒常讲“苟利国家生死以；岂因祸福避趋之”二语不置云。此可制以为联，不知是公自作抑古人成句也。然忠义之忱可想见矣。后公以云贵总督引疾家居。咸丰初元，奉诏起讨粤贼。海内欣望，而公甍于途中。文宗震悼，御制挽联以赐云：“答主恩清慎忠勤，数十年尽瘁不遑，解组归来，犹自心存君国；殚臣力崎岖险阻，六千里出师未捷，骑箕化去，空教泪洒英雄。”非常知遇，天下臣民读之，皆代为感泣也。
	嘉定瞿经孳挽吕曼叔观察联云：“要地正需贤，十五年拥节秉麾，可法可师，文章经济，忆春风送别青门，返旆似嫌君太速；微疴能夺命，廿二日遗函发箧，斯人斯疾，乡邦气数，对秋雨飘零黄叶，抚棺已痛我来迟。”
	又挽邠州韩宝臣太守联云：“廉吏不可为，剧怜终老一州，翠羽颁云仍未睹；故人欣有后，料得传书双雁，麻衣如雪正初归。”
	又挽徐兰江明府云：“一榻旧日曾悬，挂剑又将悲宿草；七符曾递绾，盖棺谁信共清风。”
	又挽江柳门学使太夫人云：“老凤健丹山，忽惊养辍宣文，望十丈龙门，关辅孤寒齐一恸；封鱼睽素愿，正值悲深奉倩，叹半年驿路，皇华归去挈双棺。”
	又挽陈同叔比部夫人联云：“百药竟无灵，剧怜夫子未归，锦瑟华年伤客路；五花曾被宠，乍睹佳儿有妇，瑶台明月列仙班。”
	又二联，代友挽高梁臣军门云：“百战久垂名，扫遍欃枪，那堪华顶招魂，惊睹归元怒先轸；一夫今倡乱，变生肘腋，卒使壶头赍恨，惨教裹革痛文渊。”“大树顿飘零，缅半生绩楙旂常，知北阙褒忠，旷典特颁鸡鹿塞；高堂尽垂暮，惨前代祸同藩镇，值南辕返榇，英灵遗憾鹳鹅军。”
	又代友挽胞妹联云：“弟妹尽飘零，叹班超未遂生还，恰为大家抚膺一恸；门楣好夫婿，幸阿士能垂文誉，新谐佳妇且慰九原。”
	路润生太史挽妹联云：“汝性最聪明，曾伴阿兄吟柳絮；甥行皆幼弱，忍看若辈著芦花。”
	山左何汝真都转挽蒋璞山中丞联云：“白水久盟心，难忘东阁官梅，数点冲寒同入咏；红尘今撒手，怅望西江云树，万家举火待何人。”
	杨荣绪太守为浙省最清廉之宫，而不得于上官，后以撤任抑郁而死。殁之前一夕，大书自挽联句云：“一死便成大自在；他生须略减聪明。”命其子笔诸书。
	黄仲鸾观察述：一学究某困于场屋，其妻以抑郁而亡。其夫挽之云：“苦我半生，可怜举案荆妻，先归天上；祝卿再世，不遇登科夫婿，莫到人间。”词意甚佳，脍炙人口。吾乡喻采臣庶常为汤敦甫相国婿，夫人贤淑知书。庶常新纳一姬，颇有怨言。传诵此联时，夫人从而论之曰：“联语固佳，若改‘登科’二字为‘多情’，则更胜。”庶常哑然曰：“恐闺中人又怨不登科也。”夫人面頳语塞。
	吴竹庄中丞善制楹联，名重一时。其挽吴鹤山封翁云：“本是同族弟兄，当年论事论心，每到难时怜故我；试问吾乡父老，此后任劳任怨，更从何处觅斯人。”封翁居乡，见义必为，中丞微时亦受其惠，故云。
	侯文端公仁丁酉典福建乡试，予出其门下。甍于位，门人公挽一联云：“匡道统于圣学绝续交，诚意正心，讲席敢参他说进；夺我主于国事纷纭日，排和议战，明朝无复谏书来。”
	沈云轩晋，萧山之名孝廉也。工诗善酒，以大挑分发吾闽，擢司马，历署永春、龙岩各州，并权福鼎。政声卓著，闽人德之。己未科分校秋闱，林锡三学士即出其门下。以名翰林为毅庙师。云轩哲嗣兆桂，克承父志，筮仕闽疆，以司马亦权福邑。后先辉映，一时称之。云轩卒于家，其门人公挽以联云：“作帝师师，公之桃李遍天下；为民父父，膏以黍苗及后人。”
	徐树人中丞宗干，即先君在齐臬时所荐士也。以大令起家，来抚吾闽，历有年所。慈祥忠厚，士属咸爱戴之。同治初年，甍于任。杨雪沧浚舍人挽以联云：“是人间父母神明，大被万家，遗爱长留钜鹿笏；遍海内门生知己，心香一瓣，失声同哭岘山碑。”又廖执斋广文骧联云：“五度闽峤宣风，厚泽深仁，德政长留功不朽；三载程门立雪，感恩知己，渊源授受谊难忘。”中丞盖尝五至闽，为执斋叔祖仪卿观察门下士，执斋又出其门下，故云。
	林轩如外翰鸿翔与姪傅年为文字知交，互相切磋盖有年矣。姪以浦城教谕庚午送闱，病殁于家。外翰挽以联云：“文章千古事；肝胆十年交。”盖姪雄于文，久困始售，故首句云云。
	纪文达公性喜诙谐，尝作《京官》诗数十首，一时传诵焉。有某京卿，记名专以道员用，文达甚喜之，每事必咨询，至不能捨，而终老于京卿，贫病以死。文达甚悔之。戏挽以联云：“道不远人人远道；卿须怜我我怜卿。”
	吴县陶太守庆增以翰林起家。道光乙亥，为浙江副考，所取多知名士。己酉岁，于济南府任所丁母忧，哀毁过甚，肝气疾剧而卒，年仅四旬，其父犹在。殁时自挽云：“死而有知，应喜慈亲仍聚首；生何所恋，长离老父独伤心。”闻者悲之。
	沈士生孝廉乙辉好学能文，尤精楹帖。其挽林锡三学士句云：“以身许国不及私，力疾而衡文，从容而坐化，岂真仙乎非死，死固乐矣生奈何，妻也子也弗在侧；惟我相从为有素，因缘则翰墨，恩谊则弟兄，可怜病望其来，来未几时君又逝，医耶药耶咎伊谁。”又代其内弟陈澍农广文春霖云：“以文字结主知，卅年敭历清华，轺车衔命，讲幄宣勤，仆仆半生，遂以勤劳婴宿疾；惟仁人宜寿相，半百光阴荏苒，一椽仅蔽，二顷难谋，萧萧清况，博将遗泽付诸甥。”又代友人句云：“两世契交情，溯从事丹铅，诸昆亲炙多年，获教岂徒身受益；一朝悲永诀，看公归素旐，伯兄宦羁斯地，临风不独我伤神。”
	陆敬安云：“九言挽联，难得佳者。尝于仁和陈子箴茂才世敬家，见其尊人座联云：‘蒙二爻以子克家为吉；箕五福得考终命而全。’用经语，妙造自然。”
	唐明府炳由庶席改官桃源令，殁后有挽之者，句云：“天上谪仙，此去依然参桂署；人间隐吏，今来何处问桃源。”人皆称其雅切。
	李鹤杉学博日羲之尊人秋霞先生允枫挽联云：“惭未因群随谒纪；惨于见绍辄思康。”
	陆敬安云：“先君子芗畇公讳元錞，生于先大父秋畦公临海学署。时乾隆辛丑年也。道光己亥，余司铎台郡，迎养署中。先君子精八分书法，求者坌集，应之不倦。性嗜花，载植盈庭，四时灿烂不绝。兴至则纵游岩壑，或与二三朋友瀹茗衔杯，优游永日。与人仁恕诚恪，周急惟恐不及。甲辰九月，以中风疾弃养。台人士吊者皆哭失声。投赠挽联，录其尤者于左：山阳郭太守恒辰句云：‘鳣舍怡情，看三径香多，省识人如菊淡；鲤庭侍养，怅六年吏隐，遽闻诗咏莪哀。’长白双协镇德句云：‘七十载德望常尊，子舍衔鳣，济美克成名进士；万八峰吟踪重到，仙区化鹤，归真定列上清班。’武进冯明府翊句云：‘鹤俸慰桑榆，台岳重游，六十年前来处去；鲤庭茂桃李，楹书可读，五千言在殁犹存。’萧山张学博锡戊句云：‘名成鲤对，诰锡鸾封，最惬心镜水辞官，霞城就养；闲即栽花，病还作草，忍撇手金英正放，墨瀋犹浓。’临海傅学博兆兰句云：‘阅历遍名区，玩水登山，七秩精神欣矍铄；笑谈聆讲幄，栽花赌酒，五年杖履忆追陪。’临海洪明府瞻陛句云：‘随宦海为汗漫之游，樽酒常携，中圣中贤，无非乐趣；就禄养于降生之地，名山久住，是仙是佛，合有前因。’”
	陆敬安又曰：“余从姊葆，伯父彡石公之长女。适同里归安丁学博仁咸，贤明淑慎，三党交称。其殁也，年仅中寿。彡石公哭以联云：‘堕地而半龄失恃，提携保抱，端赖重闱，想当年教养恩深，倘泉下相逢，应亦怪尔来太早；宜家而众口称贤，黾勉勤劬，克襄内政，悲此日死生路隔，纵命中有定，独何如我老难堪。’”
	陆敬安云：“萧山缪磐谷上舍安邦幕游临海，有姊卒于家而甥已远出，七年不通音问。其友代作挽联，不当意，质之先君子，乃为题云：‘七载思儿，望断双鱼空堕泪；三秋梦竖，影抛只雁最伤心。’缪为叹绝。又，仙居王某治痘有名，其戚撰联赠之，屡改未就。先君子援笔书云：‘身居仙境成丹易；手补天功保赤多。’一时咸叹为工切。”
	道州何文安公凌汉，幼失怙恃，家贫，刻志励学。通籍后，叠掌文衡。道光辛卯，典浙试。后即督浙学。待士外严而内和，校阅公明，士论翕服。庚子，甍于位。海内之赠祭文挽联者，嗣君编录成集刊之。今摘其尤于左：英相国和句云：“再世获传衣，最喜缘深堪历久；三台期接席，那知望切竟成空。”毛伯雨式郇云：“累世簪毫，方期启沃酬恩，尚克同心作霖雨；数旬騑牡，岂意春明话别，不堪回首望停云。”曾京卿望颜云：“朝露洒遗笺，问几人东阁重窥，有子才如苏右相；春明陪末座，忆两载南车亲奉，前贤怅失郑司农。”钱给谏仪吉云：“渊云大文，赵张为政，奋建家风，时望兼汉廷数子；省台故事，都邑讴思，门墙述训，令名传荆国先贤。”鄂太史恒云：“一品荷殊荣，文望官声，端谨咸钦臣节粹；千秋逢异数，崇衔美諡，幽冥应感圣恩深。”汪明府仲洋云：“践道一身修，贵乎言功者德；易名当代少，止于义理曰安。”
	康熙辛丑，新进士看验。马墨麟维翰人本矮小，挺立不跪。提督隆科多呵之，曰：“不料渺小丈夫，风骨如许！”对曰：“区区不跪，此奚足见风骨也。”后以给事转建昌道，忤总督直揭部科，被逮。复官常镇道而没。与卢见曾同年至好，并具诗名，有“南马北卢”之目。卢挽以联云：“前辈典型亡北斗；中原旗鼓失南军。”
	某记室随玉尚书麟塞外数年，甚见推重。玉卒，某乞人代为挽联，鲜当意者。时平湖张海门太史金镛以计偕入都，为撰句云：“短后记裁衣，历雪窖冰天，万里追随班定远；长安仍索米，剩鸢肩火色，九衢恸哭马宾王。”蒲城相国王文恪公见之，极口褒赏。
	某太守初以县令居忧，甫服阕，特旨授袁州知府。不一月，调九江。越七载病没。盖居忧时已病，寓居维扬，竟不能之官。尝有句云：“头衔已署五湖长，遥领匡庐又一年。”比殁，齐大令彦槐挽以联云：“一病负殊恩，九派沧江怀太守；十年成大觉，二分明月吊诗人。”
	临安明经叶馨陔先生绥祖学识渊通，兼达世故。里有争竞者，以数语解纷，皆屈服。嗜酒喜交游，每当良辰令节，招集朋好，酣饮忘疲。恒出新意，为觞政以娱宾。入其座，辄流连不能去。家素封，以是中落。晚岁授徒自给，心绪郁抑，年未六十而卒。其自挽云：“半生豪气销杯酒；垂老愁怀托砚田。”盖纪实也。
	蔡太夫人挽联云：“礼重延宾，七载倍钦陶母谊；训垂翼子，一家齐凛敬姜箴。”
	吴谷人祭酒论岳忠武，有一联最工整，句为：“人间铁案无私，请质东南山行者；天半神旗高卓，试看大小眼将军。”警绝。可悬诸楔。
	孔宥函司马挽泾县包慎伯明府世臣句云：“衰白际时艰，孤恨荒愁，蹈东海而死；文章憎命达，片言只字，与北斗长垂。”
	嘉庆时，董冠桥巡抚粤东。广州有洋商某，素不谨。殁后，其子赂其所亲，为之呈请从祀乡贤。董遽以入告，舆论哗然。刘三山孝廉刊刻《草茅坐论》，遍告同人，起而攻之。刘讼卒申，而吏议论褫。刘没之日，王笠舫大令挽以联云：“草茅坐论成千古；文采风流少一人。”不作一激扬语，恰肖刘之为人。
	潍县陈刺史某官全州知州。咸丰丙辰，土寇破城，陈死之。事平，灵车旋里，道出韶州。时其弟觉民太守应聘方守兹郡，设祭于城西光孝寺。汪芙生代郡中僚属撰挽联云：“先轸此归元，料晋绛英灵，飒爽弓刀能杀贼；常山悲喋血，仗平原家祭，苍凉旌翣与招魂。”语意悲壮激昂，足吐忠义之气。
	咸丰己卯，徐铁孙观察拒贼严州。六月，战于渔亭，官军溃，观察殉烈焉。讣闻，樊昆吾上舍哭而赞之曰：“嗟汝铁，何烈烈！提孤军，捍全浙。师可溃，鼓不绝。援可亡，战不辍。手斫三酋宝刀折，渔亭痛洒精血。壮哉先生真是铁！”闻者无弗破涕为慰。复制一联挽之云：“自伤白首亡知己；我为苍生哭此人。”览者知两公之交道深也。
	翠琴者，京师伶人也，色艺冠绝一时。咸丰丁巳三月病死，其生也在花朝前一日，故某公挽以联云：“生在百花先，万紫千红齐俯首；春归三月暮，人间天上总消魂。”
	常熟蒋伯生大令因培语喜诙谐，罢官后就蒋砺堂相国之聘。相国偶语蒋氏宗派，答曰：“蓬荜安敢妄附华胄。相公乃《水浒传》中蒋门神之苗裔；若鲰生者，实《金瓶梅》内蒋竹山之后嗣也。”相国大笑，不以为迂。后相国总制三吴，以遣责殁于秣陵。客散宾逃，丧輀致无人奠唁。大令内不能平，为联以挽之云：“门前但有青蝇吊；冢上行看大鸟来。”论者以为语虽太激，然实典切也。
	番禺黄寿山上舍廷献尝清明独游郊外，于榛莽中见一碑，文曰“爱姬蜡梅之墓”，旁有八九字，苔纹斑驳，不可明辨。度其情状，似非世远年湮，而宿草累累，谅已无人上塚者矣。感而志之。越日，复携酒脯往吊，并制联挽之。句云：“六字碑文，谁是多情公子；一抔黄土，可怜薄命佳人。”又云：“仆本陌路萧郎，从来好事；卿果章台柳妾，何处招魂。”云云。夜梦一美人来谢。
	苏州顾蘅芷少尹远成其配沈氏卒，伤痛弗胜，作《悼亡》诗十首，哀艳动人。徐铁孙观察挽以联云：“美玉褫颜，明珠晦色；宝瑟永谢，瑶台顿倾。”盖集《选》句也。周仲墀太史见之，谓徐曰：“联语诚佳，惜硕腹庞颜者不相称耳。”盖沈伟躯巨趾，才与貌违故也。
	湖南谭鑫振家极贫，工举业，善书法。光绪庚辰，以第三人及第。次岁春，乞假来浙筹措。中丞固其相识，都转亦其旧东，将集赀以助，乃抱病未半月而亡。其眷口在家，盼归綦切。去岁胪唱为念四日，今年去世亦即是日，亦可哀也。有同乡挽以联云：“去年胪唱正今朝，开残阆院名花，空回首玉堂天上；半月湖山成一梦，望断衡阳归雁，最伤心锦字机中。”
	叶杏堤茂才文照笃志好学，家贫，授徒为生。昼督馆，夜乃自课，恒达旦不寐。每应试被放，辄哭泣数日。常云“若得登科录中题名，虽死何憾！”竟以力学得疾卒，年未三旬。其友徐瘦生茂才照挽之云：“一生只为名心死；六极惟将恶字除。”语极沉痛。
	青田端木鹤田天才颖异，高介绝俗。其所作联语可诵者，如挽温州林石笥句云：“气绝凌云，他日岂遗司马稿；泪倾流水，此时先碎伯牙琴。”挽朱雨亭云：“愁寄天边，子始成名身易箦；哀传日下，父终遗命世传经。”
	吴柳堂侍御可读殉节惠陵。设奠日，都中士大夫多有哀挽。祝安伯太守庆年句云：“遗疏表孤忠，惟一片血诚，可格鬼神，可质天地；几人拟私諡，待千秋论定，传之史册，报之馨香。”
	梅小岩中丞每遇期功之丧，必自制联挽之，所以亲亲也。其挽季叔云：“期服听去官，犹子比儿，嗟我未能行古礼；毕生惟好道，言坊行表，如公端合祀乡贤。”又挽长兄云：“地下见爹娘，为言季子非人，不孝不弟；云间逢父老，共说宰官爱我，廉善廉能。”中丞昆仲四人，行居季。其长兄曾令吴中，中丞时已屏藩白下。
	胡文忠公勘定东南，功在垂成。时文宗龙驭上宾，公于军中积疾闻耗，疾剧而卒。厥后群丑殄灭，曾文正公推以首功。挽联云：“吴会未平，是先帝与荩臣临终遗恨；楚材方盛，愿后人继我公不世勋名。”可谓诚服矣。
	凡语皆有忏，吉凶晦吝，如揲蓍灼龟然。《啸亭杂录》云：“都中得简斋老人手函，有‘从此雁杳鸿飞，望长安如在天上’之语，方讶其不祥，未几而讣音至。盖衰气相乘，有流露于不及觉者。曾文正相国甍，吴竹庄挽联云：‘二十年患难相从，深知备极勤劳，允矣中兴元老；五百里仓皇奔命，未获亲承色笑，伤哉垂暮门生。’语气颓丧，不数月间而中丞继卒矣。”
	陆敬安曰：“伯父彡石公历官郡守，清而不刻。捐馆后，知交挽章极多。同邑孔梧卿学博广覃题联云：‘典郡矢清廉，归装片石；论诗重忠孝，大集千秋。’语最警切。”
	杭州吴布衣彭年游幕中州，才名藉甚。天津邵烈妇为志卢茂才之室，结褵一载，茂才卒，烈妇于七七之期自经于茂才死所。一时文人俱赋诗哀之。吴挽以联云：“蝴蝶有情同入梦；鸳鸯到死不分飞。”见者推为绝唱。
	陆憩云比部奭棠为余述挽联二则，语极凄切，未详何人所撰。一系姪婿挽叔岳云：“自丈人峰颓，难弟难兄，棣萼一庭悲夜雨；看羊公碑在，斯民斯土，棠阴百里泣秋风。”一幕友挽居停主人一联云：“我来陈榻犹悬，可怜宦况萧然，那有余赀归旅榇；公在崇祠已建，但得官声如此，应无遗憾到泉台。”
	刑友杨镜帆，浙江名幕。靳迪臣守衢，延致幕中，相处欢洽。每谈公事，辄至中夜。一夕梦杨君归里，作一联以寄之云：“砚草犹存，空忆芙蓉秋水度；琴音忽渺，难忘风雨对床时。”醒而大惊，以为不祥。未几而杨君捐馆，即以此作挽。
	林氏胞姊去世，兄弟诸姪合撰一联以挽之，句云：“姊妹中尔最多才，只自因女嫁男婚，百感攒心成一病；弟兄辈近无善状，莫惨说生离死别，九原忍泪慰双亲。”
杂缀
	咸丰癸丑，金田逆匪窜扰江右，鄱阳沈槐卿大令婴城固守，誓以身殉。死之日，于衣带间得一联云：“二十年读书，二十年作宦，取义成仁，担得起纲常两字；进无以助援，退无以固守，孤忠效死，羞对此章贡双流。”从容就义，大节凛然，人以之方文天祥云。
	“武侯读书，大意略观，是讲求经济；渊明鼓琴，不求甚解，乃涵养性情。”不但字句好，对亦好。
	西湖诗僧小颠预治槥具，署一小扁曰“呵呀”。又于床际揭一联曰：“老屋将倾，只管淹留何日去；新居未卜，不妨小住几时来。”其风趣如此。因忆予有所亲于壁悬一扁曰：“待死室”，其行踪正相类也。
	京都庙市，惟东城隆福、西城护国二寺百货具陈，目迷五色。王公巾帼亦复往游。昔鲍西冈有一联云：“三市金银器；五侯车马尘。”足括庙市之胜。
	京都后孙公园相传为孙退谷别业，前为安州陈尚书第，后有晚红堂，吴白华司空官翰林时赁居，公宴座师王文庄公。戏台联最佳，句云：“地近春明，忆当年甥馆清娱，几听后堂丝竹；”对云：“序先秋禊，庆此日师门暇豫，共陪高阁襜帷。”盖宅本为茶陵彭大司马维新旧第。公乙丑及第，于此赘姻。宅后一园，有林木亭榭，沈云椒侍郎寓焉。有简韵堂联云：“匝地清阴三伏候；参天老树百年余。”
	戴菔塘《藤阴杂记》云：“座师王文庄公初寓韩家潭，七月廿五日生辰，每于中秋前后张乐邸第，燕乙丑同年及门生。其戏台联最为精切。忆己丑岁则云：‘十七夕彩满蟾宫，赓隔夜霓裳旧曲；’对云：‘念五载班联鹓序，萃当年蓉镜群仙。’庚寅岁则云：‘寿宇覃禧，借缑山鹤舞余筹，更谱瑶笙谐凤侣；’对云：“晚香励节，集蓬岛鹓班旧侣，重翻霓羽侑鸾觞。’”
	黄仲鸾观察曰：“余以同知从事江宁厘务，两载矢公矢慎，卒以丝捐两歧撤差。盖为人所构，予不受过也。卸差日，曾撰一联以志感。有询颠末者，即以此联报之。句云：‘伤心三字莫须有；回首一官归去来。’”
	又曰：“余通籍垂二十年，回首西清，如在天上。改官入浙，春日制桃符疥于壁，句云：‘北阙词曹多后辈；西江文节是先臣。’夸诩之词，吾知过矣。”
	戴文节云：“梁子恭，名敬事，杭州人。道光乙巳，余候补翰林学士。伊方为编修，充礼闱房考。语余曰：少年屡作一梦：梦过杭城仙林桥，至白莲寺殿旁，有一小门。入门，则满院皆花，而花未开。中一屋，其左若卧房者，上有床榻。近窗一案，余必于案上觅朱色物，觅得即醒。梦梦皆同，朱色物各异。有时梦见空案无物，案乃朱漆。最后见满院花俱开，不欲入旧屋，入旁一屋，阒寂无人，悬一额曰‘夕照室’。楹帖曰：‘水定原无影；山空不住云。’嗣后遂不复梦。”
	吴县石琢堂先生去官家居，以耋岁隽才提倡风雅。家大人藩吴时，常与文字往返。每宴集，呼余辈出见。时余方十四岁，颇蒙噢咻奖劝，亦时以联箑请书，彼时早知“独学庐”之名也。哲嗣同福官浙江太守，虽两代外宦，固无余赀。当道光初年时，筑祖墓方湖边。对向有陶冶者，适与正冲，阴阳以不利议去之，先生曰：“损人利己，吾不忍为。况吾亦未必不利。”欲听之。时太守公亦动于术家言，颇不自安。迨墓成，先生以一联书于墓碑云：“有地在心，不求风水好；无田亦祭，只要子孙贤。”义兼劝戒，合族安之。其盛德为一时所推重云。
	甘肃某令饶有资财，性情愚诈，虽粗识之无，而好与文人交。凡公车北行者，必厚赠之。故登乡榜者利其财，纷纷投刺称门人焉。一日，有客谒而问云：“见门前泥金满壁，悚然起敬。君家桃李何其盛耶？”某沉思良久，答云：“贱园惟梅花多株，并无处可种桃李树。殆君误记耶？”又一日邀客作樗蒲戏，客有叔侄二人，素与莫逆，因事不至。友人代函达云：“某某竹林，家适有事。”后某晤其侄，竟以‘竹林”呼之，意其号为‘竹林”也。有人嘲以联云：“自惭无地栽桃李；到处逢人说竹林。”某出示同僚，无不喷饭。
	校官为冷宦，自撰楹联，或嘲或讽，多有可发一噱者。傅芝堂学博句云：“百无一事可言教；十有九分不像官。”此联早脍炙人口矣。屠筱园教授所书联语，则云：“教无所教偏称教；官不成官却是官。”自嘲中却有身分。陆定圃教授则云：“近圣人居大门径；享闲居福小神仙。”亦有味。沈秋河司训门联云：“读书人惟这重墙门可以无妨出入；做官的当此种职分也要有些作为。”则稜稜风骨，读之令人肃然起敬。
	仁和姚平泉光晋，道光乙酉举人，以勾股算术受知阮文达相国。八试礼部不第，选上虞教谕。训诸生以经义。每岁科试，他广文于新进诸生龂龂如也，惟先生独否。故虞人虽妇人孺子无不知先生之贤者。每言及，不称其官，辄曰“姚菩萨”云。先生尝梦至一处，四山若立壁，上有瀑布。有老僧出迎，醒而异之。因绘一《梦游图》，赋诗志之。及到上虞，闻仙姑洞有瀑布，往游焉，则依然梦境也。乃自谓前生为此山老衲，复绘一《独立图》，自题联句云：“了他过去因缘，偶然游戏；还我本来面目，自在逍遥。”年八十一卒。卒之前一日，忽有两灯自中门入，家人咸见之。诘问“谁何”，则无人焉。灯亦遂不见。去来有自，菩萨之名不虚得矣。
	沈鹿坪题某道士居云：“受录开宗，千秋香火人间世；栖真卜筑，一室烟霞物外身。”
	陆敬安曰：“桐乡徐瘦生茂才终身不娶。自署其棺曰‘独室’，并题联云：‘埋忧待荷刘伶锸；行乐先题表圣诗。’先君子于台州购得嘉木，制为棺，题曰‘止止居’。书联云：‘一生悠忽少壮老；万事脱离归去来。’”
	汪龙庄大令辉祖先为刑幕，书联座右云：“苦心未必天终负；辣手须防人不堪。”近有人赠幕宾联云：“求其生不得则无憾；勿以善之小而弗为。”语亦警迫。
	歙县鲍蒃饮先生曾刻《知不足斋丛书》。乾隆开四库馆，献书七百种，蒙赐举人，可谓极稽古之荣矣。所刻丛书，校订精审，风行海内，艺林宝之。自撰联句云：“与其私千万卷在己，或不守之子孙；孰若公一二册于人，能永传诸奕禩。”今其孙曾辈以书为业，奇编宝笈，价重连城。子孙盖犹食其报云。
	归孝仪宫詹允肃授顺天主考官时，守正不阿，一秉至公。榜发，下第者譁然肆诋，冀兴大狱。时蔚州魏敏杲公象枢以国端重望，至宫詹邸第门外行四拜礼，曰：“我为国家庆得人。”复赋诗以纪事，谤者乃息。见其大门联句有云：“绝夤缘奔竞阶，务专求实学；杜浮言夸张习，要不采虚声。”
	世传史文靖公相府亲迎者有牌一对，一曰“身经四万日”，一曰“眼见三百孙”。或曰：“即其联也。”未知确否，姑录存之，以助美谈。
	曩岁客游五羊城，见城隍庙对过有南昌茶馆，一对句云：“半榻梦刚回，活火初煎新涧水；一簾春欲暮，茶烟细颺落花风。”
	二月十六日为明张丽人诞辰。增城何一山桂林尝于是日冒雨招同辈往百花冢，以清酒酹其墓，并书以联云：“一抔香土花仍放；二月芳辰雨未晴。”
	汉军王兆鸾者，慕养生之术，于粤秀山下自垦场圃，畜鱼莳蔬以为食，不出柴关者近二十年。偶记其门联云：“晓烟贴地鱼盈浦；空水沿篱韭出畦。”陶然自得之概溢诸言表。
	香山邹荫泉中翰大林辟“杏林庄”于珠江之南，实未尝有杏也。道光乙巳，何灵生孝廉自京师归，贻杏一本，种阅五载，花始发。遂治酒，招同人赏之。番禺陈棠溪仪部其锟于花前制一联悬之，句云：“种来香国当三月；聘得金台第一花。”数千百年来未闻有杏花，今始见之，诚盛事也。按：吾闽亦无杏花，想同一地气太暖之故。拟他时添植此种于敝园。
	山阴张陶庵茂才岱，豪士也。家蓄梨园数部。上元日，于演武场结巨台场，大演徽昆各戏，凡三昼夜。所有百戏档子无不登台搬演，所费不下万金。其叔蕴生大书一联于棚柱云：“果证幽明，看善善恶恶，随形答响，到底来那个能逃；道通昼夜，任生生死死，换姓移名，下场去此人还在。”又一联云：“装神扮鬼，愚蠢的心下惊慌，怕当真也是如此；成佛作祖，聪明人眼底忽略，临了时还待怎生。”盖当日所演者系《目连救母记》及《西游》诸闹戏，故其联语如此。
	广州诸妓妆阁中，其楹联颇多，佳句皆贴切其名。如“小姑”，云：“小乔夫婿英雄裔；姑射仙人绰约姿。”“秀云”，云：“南部烟花谁夕秀；东坡侍妾是朝云。”“转好”，云：“对月转思残醉后；看花好待晚妆时。”“琴仙”，云：“琴心未许调司马；仙骨何缘肖媚猪。”“连彩”，云：“连环唐苑绸缪印；彩缕齐宫续命丝。”“爱玉”，云：“爱我品题夸绝代；玉人声价重连城。”“小凌”，云：“小海歌喉珠一串；凌波微步玉双钩。”“月香”，云：“月借眉痕秋淡处；香销心字夜深时。”“怜采”，云：“怜他杨柳春深后；采得苹花露下时。”“小莺”，云：“小小名犹传乐府；莺莺生本属诗人。”拆字巧不可阶。又有以意贴切者，如“柳笙”，云：“莺边烟重春无力；鹤背云寒月有声。”“亚妹”，云：“阑干碧玉都成字；乐府青溪旧有名。”“闰桂”，云：“桐叶喜添花下影；木樨羞窃月中香。”“阿二”，云：“顾影只输花第一；问名未到月初三。”“阿女”，云：“如意不劳多著口；媚人须要放开眉。”“金桂”，云：“顾尔常依金粟佛；有人来证木樨禅。”“铃卿”，云：“但愿瑟琴调子细；再休风雨听郎当。”“十五”，云：“蟾光却爱团圞夜；鸾韵分拈上下平。”“小姑”，云：“彭郎矶畔人无两；蒋帝祠边妹第三。”俱见匠心。更有亚三者，吕、周二人先后狎之。或戏为联语云：“亚栏柳軃莺调吕；三径花娇蝶梦周。”尤妙，不可思议。
	隐士万斛泉，湖北兴国州人。生平以朱子小学暨《近思录》为宗，尤精研《大学衍义》。与其徒宋鼎、邹金粟结茅山中，读书讲道，不求仕进。会贼大至，犹正襟端坐，歌诵不辍。贼皆引退。中丞胡公林翼特为荐举，奉旨赏七品顶带。宋、邹两人赏八品顶带。此咸丰丁巳年事。大吏赠以联云：“绛帐一时培后辈；黄巾三舍避先生。”此诚难副之盛名，亦国家非常之旷典也。
	道光癸巳，越南国王差官阮焕乎文章、李邻芝文馥、黄健斋炯、黎受益文谦、汝元立伯仕等护送失风兵船回粤东。钱塘缪莲仙茂才艮因招五人集珠江，作中外群英会。把酒论文，极欢而散。黄有联十四字句云：“也知文士以文会；不意此生来此州。”
	康五者，都门买估衣家也，诙谐善谑。以廉值买得一古联，纸色黑暗而无题识姓名，其句云：“青琐花轻重；银桥柳万千。”廉玉泉秋曹过而爱之，断其为文衡山之笔。适铭东屏大令乘款段出宣武门，廉呼而示之曰：“此待诏墨宝也。”铭大哂曰：“此廊房戴本义之作伪，以药水染纸，遂似数百年物耳。实不值百钱也。”廉不能平，大相诟詈，一市粲然。康和解之。廉卒以三千买归。
	嘉应李秋田明经光昭，其德配某氏号红兰馆主，工集古。尝取禊帖集楹联数十，为一时传诵。余记其尤雅者，如：“万年觞有清和气；一品集无时世文。”“老竹当风生古趣；幽兰临水抱闲情。”“品齐日观云亭峻；气与风兰水竹清。”皆流丽可喜。
	武进汤纬堂大令大奎，雨生都督之祖也。乾隆癸卯，宰凤山县。值林爽文之乱，与长子荀业同日遇害。咸丰癸丑，洪秀全窜入金陵，雨生都督适居城中，又阖门殉难。今已入祀昭忠祠。有以“三世黄封；一家碧血”为联者，真古今罕有之奇烈矣。
	尝见某家榜其门曰：“老骥伏枥；流莺比邻。”盖左为马房，右为妓院，故云。集句之工，真天造地设。
	仁和马庆孙者，秋药太常之犹子也。襆被来粤，舟出豫章，夜泊生米潭，遂为盗劫，行李一空。时刘兰簃方建臬南昌，马趋控之，所呈失单，不过书画玩物。刘嗤之，马作色曰：“失单中有郑板桥楹联，先人性命宝也，务乞追偿。他则惟命是听。”刘悯其愚，檄县严缉。未三日，果于货担间得之。其联曰：“飘风作态来梳柳；细雨瞒人去润花。”刘流连观之，笑曰：“无怪此老之龂龂也。”
	道光中，广州僧某常与邻妇通，事觉，勒令还俗。有赠以联云：“既已摩顶庵中，宜守空王戒律；何故画眉窗下，偏学京兆风流。”或谓和尚不妨好色，盖多情乃佛心也；道士不宜好色，盖太上忘情也。
	沙三者，苏州人，尝于端阳观竞渡，一日之内，手散万金，人因呼为“沙三标子”。家遂中落，仅余五百金，复于中元广招僧道为盂兰盆，大施口食。糁米为团，杂以胡麻，筐承车载，堆塞道路。四方乞丐闻风奔赴，以数万计。高结香龛，颜曰“麻团胜会”。自撰楹帖云：“三标子现身说法；大老官及早回头。”事毕，五百金告罄，以衣质青蚨一串为生计资。日持歌板，市麻团于里巷，有向其购者，歌一曲以侑食焉。未几死。此亦宇宙间畸人也。
	广州素无戏园。道光中，有江南人史某始创庆春园，署门联云：“东山丝竹；南海衣冠。”其后怡园、锦园、庆丰、听春诸园相继而起，一时裙屐笙歌皆以华靡相尚，盖亦升平乐事也。
	董文恭相国诰、曹文正相国振镛，嘉、道两朝名臣也。文恭盛德伟望，朝野钦仰。嘉庆十八年，天津教匪林清遣贼入禁城为乱。时上幸热河，闻变，近臣有以暂行驻跸之说进者。文恭随行，力请回銮，继以涕泣。而文正在京师，于乱后一味镇静，时以庸碌短之。有无名子撰一联嘲之云：“庸庸碌碌曹丞相；哭哭啼啼董太师。”二公闻之，笑相谓曰：“此时之庸庸碌碌，颇不容易。”文恭初加太子太师衔；文正公初入阁，有尊以“太师丞相”之称者。两公笑辞曰：“贱姓均不佳。”后二公皆加太傅衔，而皆为丞相。
	缪莲仙、汤春生集四子书为对，自二言至十余言，固云美备矣。近复见一集对云：“身修而后家齐，家齐而后国治；天时不如地利，地利不如人和。”亦殊稳称。
	《明良记》云：“胡明善附张罗峰。罗峰以彗见获罪去任，而明善亦以石碑事谪戍。时有以春联揭明善门者，云：‘白石出西山，胡明善灾从地起；彗星见东井，张孚敬祸自天来。’”
	钱塘张太史曰衔学优品懋，通籍后不与当道往还，樵苏不继，萧然自得。题联于堂曰：“相对半床书，冀渐臻圣域；但啜一瓯粥，誓不入公门。”
	太仓王相国掞之督学浙江，取士公明，人有“穷通翁”之谣言，所取皆寒士宿学而能文者也。后湖北李某来督浙学，不喜典重文字，好取短篇。士之美秀者，拔置前列；貌不扬者，虽已入彀，必摘其文中疵累黜之。有私张一联于大门云：“文宜浅淡乾枯短；人忌鬍麻黑胖长。”虽即时撤去，而已不胫而走矣。
	靳迪臣观察云：“衢州正谊书院在府署前，与郡庙并峙，堂宇久荒。履任后，筹款兴修，并为生童加增膏火，课期亲往扃试。撰一联悬之讲堂，云：‘隔院警晨钟，愿诸生日就月将，名下不虚华国选；望衡瞻夏屋，幸五邑刑清政简，公余来听读书声。’”
	明太祖优任陶安，赐门帖子曰：“国朝谋略无双士；翰苑文章第一家。”此惟刘基、宋濂乃足以当之。安尝自谓谋略不如基，学问不如濂，语非谦也。刘、宋晚岁帝眷寝衰，而安独以礼遇终。余按：基卒于洪武八年，濂卒于洪武十四年，而安卒于洪武元年。然则安亦幸而早亡，得以保全恩宠耳。
	倪烈妇，仁和王通甫女也。年十七，嫁东里倪德昌，三月而寡。谨事舅姑不衰，阅八年，舅姑以家贫欲嫁之，阴纳聘，行有期矣。先一日乃告之，妇佯诺，即晚检半臂一、耳环一以与姑曰：“是犹足为数日养。”夜半投于河。迟明父至，述夫妇同梦女归，以死告，且谓：“上帝命为河神，无苦也。”方共骇愕。里中譁传太平桥河有尸，被发蒙面，上下衣密缝，视之则妇也。凡溺者男覆女仰，而妇尸独覆，人莫不异之。此道光八年四月事也。九年，诏旌其门，里人为葬于栖霞山下。赵茂才之琛题联句于华表云：“碧水冷银瓶，祠近岳家追孝媛；青山标石碣，墓临孙氏聚贞魂。”
	桐乡冯柯堂中丞钤历官楚、皖，有惠政。抚皖时，于后圃莳梅及蔬果，颜曰“菜根香”。题联云：“为恤民艰看菜色；欲知宦况问梅花。”诵之可想其志趣。
	乌程闵公鹗元巡抚江苏日，值奉命议李昭信相国之罪，公探知上意，以“议功议贵”为言，李得末减。公后坐弟累，降三品顶带。吴人为之联云：“议贵议功，一言活昭信中堂，难逃青史；伪仁伪义，三品留江苏巡抚，无补苍生。”盖公初抚皖时，矫情饰诈，袁简斋讥为“荆公绪余，贻害苍生”。或有谓其过当者。及抚吴，则一派作伪，始服其先见焉。
	婺源王葑亭通政友亮谢人惠玉如意联云：“人生几事如意者，举世忧其名；君子于玉比德焉，良工琢为器。”语颇隽妙。
	陆敬安曰：“凡上官所到之处，僚属无不先往伺候。其出入名曰‘站班’。故需次会垣者，奔走仆仆，几无暇日。余在楚北时，同僚灵宝许明府虎拜尝改翰林口号‘一年事业惟公会，半世功名只早朝’二句云：‘终朝事业惟跑路，毕世功名只站班。’又戏作联语云：‘寒城跑路，满面尖风；古庙站班，一身明月。’盖纪实也。”
	会稽王笠舫大令衍梅工诗，尝谒掌教奉贤陈古华太守廷庆，适有馈江瑶柱者，太守曰：“子能为我用‘馋’字韵赋此，当烹以酌子。”因押全韵成诗，其警句云：“升沉一柱观，阖辟两当衫。”太守叹赏之，遂命歌者奉觞以酬之。大令豪于酒，饮至夜月已升，而兴未已。自撰联句云：“与月乐天花乐地；将诗惊鬼酒惊人。”意特奇崛。
	州县署旧有联云：“最防官折儿孙福；难得人称父母名。”语意警切。嘉庆间，秀水邑令某初至，颇有仁声，士民赠以扁云：“民之父母。”未几改操，广通贿赂。或于其扁侧题一联云：“漫道此之谓；谁知恶在其。”后被劾去。
	黄九烟周星崇祯庚辰进士，性情简傲。尝游嘉善，遇一人负薪过市，口作吟哦声。揖入，询其姓名，曰：“崔姓，名金友。”因诵其诗。五言云：“花落无人径，云飞到处山。”七言云：“因风去住怜黄蝶，与世浮沉笑白鸥。”室联即此。又“吟思白堕倾家酿；坐对青山读异书。”此则揭诸堂宇。自号“樵隐”。黄惊异，因与定交。
	周南卿茂才幼以神童名，娴吟事，家贫客游，足迹半天下，所至名公卿争迎之。著有《抱玉堂诗集》。其联句亦隽秀，如三十初度联云：“家累催人儿女大；名场责我友朋多。”挽吴谷人祭酒联云：“湖山气并文章秀；天地恩容出处宽。”语皆俊拔。
	京师滑稽者好以联语肆其讥评，如咸丰初，庚申之际有联云：“为小相，予欲无言，则将焉用彼相；有世臣，是可忍也，今之所谓良臣。”其时又有一联云：“五日内三相沦亡，真假革殊途，一老一病一冤枉；两月间四夷宾服，战守和异议，半推半就半含糊。”三相者，一为裕相国泰，老甍于位；一为杜公谔文正相国，父以子贵，假相也，疾卒；一被同人陷害罪无名目之相国耆英。下联则斥言时事而已。
	唐子畏寅一字伯虎，号六如，谓取佛氏之说，乃苏门公啸有六如：一如深溪虎，一如大海龙，一如高柳蝉，一如巫峡猿，一如华邱鹤，一如潇湘雁。子畏既废弃，联云：“一失脚成千古笑；再回头是百年人。”又绝句云：“五陵鞍马少年鲜，三策经纶圣主前。零落而今转萧索，月明胥口一簑烟。”所用大门联曰：“龙虎榜中人第一；烟花队里醉千场。”
	靳迪臣云：“京都粤西会馆在鸾庆胡同，为会试公车栖息之所，同乡公宴亦在此。近因扩充规模，建设戏台。落成时撰一联云：‘渐展鸿规，睹竹苞松茂之才蔚起岩阿，尤冀厦广千间，颜欢寒士；式歌燕喜，盼五岭三江之彦偕来日下，同听阳春一曲，酒饮乡人。’”
	靳迪臣藏有《泉州府万安桥碑》，残缺多字，不能成幅，因集作楹联。八言云：“王道扶翼，万年有纪；皇图广大，四海不波。”五言云：“太守二千石；道宗五百年。”客来观者，不知为何帖。惟予一望则知为蔡端明之《万安桥碑》，盖固习见者也。又予同怀兄平仲尝集字八言一联云：“守始图成，以翼其善；造义繇道，不求诸人。”
	昆山归元恭，狂士也。家贫甚，扉破至不可阖，椅败至不可坐，则俱以纬萧缚之，遂书其匾曰“结绳而治”。又除夕尝署其门云；“一枪戳出穷鬼去；双钩搭进富神来。”其不经多此类。时人号归痴三。
	杨大年，年十一，太宗召对便殿秘书省正字，且谓：“卿离乡里，得无念父母乎？”对曰：“臣见陛下，一如见臣父母。”上叹赏久之。初入馆时，年甚少。故事：初授馆职，必以启谢执政。时公启内有曰：“朝无绛灌，不妨贾谊之少年；坐有邹枚，未害相公之末至。”执政曰：“此可为楹帖。”
	明姑苏鄢天泽好摘人诗文句字供姗笑。偶读瞿文懿《王立于沼上》文，讶曰：“沼固惠王地也，彼何得言所立非其地？”诵诗至“流莺啼到无声处”，即曰：“啼则有声，何得谓无声？”诸所戏侮，类皆如此。一日独坐，有青衣二人捽之去。至一所殿宇，天泽跽阶下，遥见柱帖云：“日月阎罗殿；风霜业镜台。”始知已死。王问天泽曰：“汝知过否？”因引业镜照之，俱得其罪状，了如指掌。王复命青衣人引天泽还阳世，道其事。比出门，天泽又谓青衣人曰：“属见柱帖，政自不佳。何独阎罗殿有日月乎？”青衣怒曰：“汝尚敢尔尔！”抶之去，俄蘧然醒。
	偶句有多用虚字者，亦自生动可喜。如：“翁之乐者山林也；客亦知夫水月乎？”“不可以风霜后叶；何伤于月雨余云。”“何草不黄秋以后；伊人宛在水之湄。”皆巧隽，别为一格。
	有一笔客自夸其制工精实，必由一手，且不以他毫杂入混充。一日生子，丰硕肥胖，或戏之曰；“尊店笔诚好，选料加功，无杂毫颖。此言的可信，安得不佳乎？”时有书贾负书至，以一子自随，酷似其父。众熟视之曰：“原板初印，不走丰神，其非翻刻赝本可知也！”一人大笑曰：“各有八字可为对也。”
	宋人荐阵亡将士疏，其工者可作联语。如云：“马革裹尸，深负公等；虎头食肉，彼何人斯？”又云：“战河南，战河北，毋忘此日精忠；出山东，出山西，再作明时将相。”造语真挚，九原应有感激涕零者。
	南畿福藩当国，秽德彰闻。有书联于东西长安门柱云：“福人沉醉未醒，全凭马上胡诌；幕府凯歌已休，犹听曲中阮变。”又云；“福业告终，只看卢前马后；崇基已毁，何劳东捷西沾。”又书马士英堂中云：“闯贼无门，匹马横行天下；元凶有耳，一兀直捣中原。”福人指福王。阮大钺喜倚声，时为兵部报捷，故“幕府”云云。卢前，卢九德也；马后，马士英也。东捷，张捷也。西沾，李沾也。闯，士英也。元凶有耳，阮也。
	秦桧在相位，建“一德格天阁”。有朝士贺以偶句云：“我闻在昔，惟伊尹格于皇上；民到于今，微管仲吾其左袵。”俊伟高华，自是佳文字，而其人大不称也。
	长白祥□圃，乾隆丙辰进士，由工部主事累官至布政使。尝作酒联诗云：“送客船停枫叶岸；寻春人指杏花楼。”人盛传之。后酒家即以此联榜诸门，而生意愈闹矣。
	余仲兄平仲公，咸丰庚申在苏屡遭贼寇。旋里，家已中落，日惟以洒自解穷愁，绝不问生人产。厅事联句云：“随遇而安，素患难行乎患难；与人无忤，呼马牛应以马牛。”迁居洗银营，又名梯云里，年来虽处贫，而子侄登科不一而足。自榜大门联云：“银无可洗；云尚能梯。”
	闽中酒馆有联云：“有同嗜焉，从吾所好；不多食也，点尔何如？”
诙谐
	阮文达公平蔡牵，得其兵器，悉熔铸秦桧夫妇，二人追悔口吻，其一系秦桧颈上曰：“咳，仆本丧心，有贤妻何至若是？”其一系王氏颈上曰：“啐，妇虽长舌，非老贼不到今朝！”公谒庙时见之，不觉失笑。
	黄仲鸾观察曰：“‘文章本天成，妙手偶得之。’信然。相传乡里有一富翁，丰于财而盲于目，平日性气不和，每齮齕于人。长媳生子，以产亡，思以一联悼之。拟作甚多，佥不如翁意，并云：‘我不喜许多拗折也。’众恚甚，乞翁自制，方谓必得笑柄，以博一粲耳。翁乃曰：‘我不知文，俗语可乎？’皆应曰：‘可。’遂从容诵曰：‘冢妇归天，都道汝儿孙满目；长男丧耦，不如我夫妇齐眉。’四座为之怃然。以不识字老翁道得个语，盖天籁也。”
	福建船政局在南门外之马尾地方新造衙署，沈幼丹中丞主其事。头门联云：“以一篑为始基，从古天下无难事；致九译之新法，于今中国有圣人。”其二门联云：“且漫道见所未见，闻所未闻，即此格致关头，认真下手处；何以能精益求精，密益求密，须从鬼神屋漏，子细扪心来。”当始事时，幼丹颇以为难，深虑事之多掣肘。故于初办时，寻其小故，于马尾擅杀二人，实有过当之处。而当道大吏犹不以为然，于吴仲宣制军尤为龃龉。制军由粤东差旋过漳，始知幼丹与之不睦，自云：“福省绅衿，若马尾公者，难共事也。”其同行幕友拈七字云：“‘福省绅衿一马尾’，请诸公对来！”久之莫属。忽闻汀漳龙道朱禀见，一友曰：“得之矣！‘漳州道府两牛头。’”盖郡守亦朱姓，浙人也。
	曩闻潘、何二姓结婚，潘为男家，何为女家。女家曰：“吾女无所望，但愿到彼家有饭啖足矣。”男家曰：“我亦何望，但愿媳妇进门以为抱孙之地。”某贺以对联云：“有水有田方有米；添人添口便添丁。”又吕、徐二姓结婚，吕女有不贞名，徐儿好结交匪类，不务正业。某嘲以对联云：“吕氏姑娘，下口大于上口；徐家子弟，邪人多过正人。”
	蒋伯生大令罢官归，筑一园。落成之日，其弟某颇不善于其兄，题一联于门云：“造成东倒西歪屋；用尽贪赃枉法钱。”蒋见之，干笑而已。
	近有韩某，屡试不售，援例为巡检司。自署其门曰：“说什么无双国土；不过是从九官儿。”有才而隐于末僚，天下人类此者当不少，是可慨也。
	镇平黄香铁钊以大挑知县改教职，官潮州教谕。后复升翰林院待诏。著有《读白华草堂》初集、二集、三集。某撰一联赠云：“七品八品九品，品愈趋而愈下；一集二集三集，集日积而日多。”语颇风趣。
	冯定远班嗜酒，每饮辄酩酊无所知。当学使考试，定远扶醉以往，于号中据席酣睡。至放牌，闻炮声然后惊醒。是日《四书》次题为“今夫弈之为数”一节，因作《弈赋》一篇榜于室，曰：“五经博士；六等生员。”
	南海某大史口多土音，见宾客辄曰“系系”。土音言“是”曰“系”或戏题以楹帖云：“江淮河汉；日月星辰。”某大喜，而不知其歇后语也。按：粤东多用齿音，不独太史然也。
	梨园所供奉之神名曰“老郎”，不详其所缘起。或云：“后唐庄宗即神也。”吴江郭频伽茂才麐诗云：“院本流传已莫详，云谁主者总荒唐。奇儿死入伶官传，才子生裁协律郎。自注：长吉官协律郎世事百年同勾队，文章一代递登场。老夫合遣群公笑，只识临川玉茗汤。”近今所供之老郎小神龛，即以“世事、文章”十四字为联。
	《随园诗话》载：“江宁徐爽亭者，能诗，有句云：‘造物与闲还与健，乡人知老不知年。’按此联乃陆放翁《村居》诗也，而徐攘为已有。今则老人院多有此联。”
	忆某店铺悬一联云：“门前买卖，有如飞蚊，队进队出；柜内银钱，好比匿虱，越捉越多。”殊堪喷饭。
	有于字纸炉悬一联云：“偶来付丙者；便是识丁人。”颇切。
	尝见某寺弥勒佛殿一对云：“年年扯空布袋，少米无柴，只剩得大肚宽肠，为告众檀越，信心时将何物布施；日日坐冷山门，接张待李，但见他欢天喜地，试问这头陀，得意处有甚么来由。”禅机活泼。
序
	余辑《楹联丛话》，多由朋好录贻，而巧俪骈词，亦往往相连而及。余谓是对也，非联也。语虽通而体自判，因别载而存之箧。衍积久裒，因复搜取说部诸书及前后所记忆，汇次成帙。昔宋人诗话，喜言巧对，然不过数联而已。其专以对语成书者，始于隋杜公瞻之《编珠》。今其书已不存。明杨升庵所作之《谢华启秀》，人人皆知其书。唯中多偏枯割裂，又或注出典，或不注出典，不免为通人所讥。兹编虽亦草草而成，都无体例，而每条皆从原书录出，所采对语，配隶悉能匀称，斐然可观。唯限于见闻，殊惭漏略。客有见而喜之者曰：“书虽不多，而甚可启发文心，旁资谈助，不可不公诸同好。”因稍加厘订，付之梓人。尚望博雅君子，广为录寄。则又可编辑成书，比诸《楹联》之有《续话》云尔。
	道光己酉仲夏之月退庵居士撰于南浦寓斋
巧对录卷之一
	纪文达师曰：昔宋人四六喜缀成句，然一篇之内，不过数联而已。宋人诗话又喜称巧对，如“带眼，琴心”；“杀青，生白”之类。一集之内，亦不过数联而已。至于累牍连篇，集为巨帙，抽黄对白，巧若天成，合璧分璋，词如己出，未有若我朝康熙中之御定《分类字锦》六十四卷，采掇成语，分类编成，剪裁皆得其菁华，配隶务权其铢两，无一字一句之不工，后有作者，弗可及矣。按：《分类字锦》中，《巧对》一门最为工丽，今录其尤佳者如左。如：
	地媪；天公。山骨；泉心；雌霓；雄风。湖目；溪心。笠泽；弁山。青女；黄姑。礼鼠；文狸。赤舄；缁衣。传癖；书淫。獐怯；狐疑。眉语；手谈。鱼婢；虾姑。鸢肩客；羊鼻公。青眼客；黑头公。喜欢铺；惶恐滩；雌雄剑；子母钱。西门豹；东方虬。金刚舞；夜叉歌。冀北马；汝南鸡。凤尾诺；龙爪书。牛心炙；熊胆丸。龙须草；马面菘。三语掾；一字师。郑牛识字；丁鹤能歌。耐辱居士；离垢先生。郑公孙黑；燕太子丹。三日仆射，七岁尚书。
	又有《借对》一门，如：
	羊角；鹅毛。一言风，一言雪鹊层；獐牙。一言竹皮冠，一言稻。白香山诗又以“獐牙稻”对“鸭脚葵”赤兔；斑龙。一言马，一言鹿凤子；龙孙。一言蝶，一言笋鸭脚；鸡头。一言葵，一言芡鸡距；龙鳞。一言笔，一言砚白凤；乌龙。一言猫，一言狗边都护；水中丞。金衣公子；赤弁丈夫。一谓黄莺，一谓晴蛉
	又有《数目》一门，如：
	九折；三危。张正《见石赋》三火；九冰。《金丹诸真元奥》云：“三火所聚，八水周归。”范成大诗云：“肃肃九冰妨发育。温温三火护赡台。”六旦；五晨。萧综《悲落叶》诗云：“一霜两霜犹可当，五晨六旦已飒黄。”三甲；六丁。三露；五烟。八座；三台。六漠；八溟。九舜；十尧。七佛；九仙。一钵；三衣。二韭；三菁。谢灵运《山居赋》，皆山名万回；千处。皮日休《鸳鸯》诗百雪；千霜。范成大《松》诗六七；五三。《汉书--杨雄传》：合为六七，谓六国及秦；遐迩五三，谓五帝三王五九；十千。韩琦诗：“十千酒且迎春酌，五九寒须伴腊归。”万万；千千。《论衡》下九；前三。七色；千光。万听；千闻。双钩帖；百衲琴。八妃渚；三公山。三鸦水；双兔坡。韩翃《南阳别墅》诗四照蕊；五名香。萧撝诗：“烟霞四照蕊，风月五名香。四分律；五条衣。吕温《送僧》诗十年三赋；一日百函。八重七色；十影九形。四窗八达；五至九房。一湾一浦；千曲千溠。张说《乾湖》诗
	又有《干支》一门，如：
	五卯；六庚。《真诰》云：“五卯之日当斋。”《太公阴谋》云：“六庚为白兽。”卯酒；午茶。白香山诗亥日；寅年。同上五戊；三庚。《历书》云：立春立秋后，五戊为春秋社。”寅蛤；乙禽。戴表元诗：“莎坂甫风寅蛤出，茅檐西日乙禽来。”甲乙帐；戊己屯。壬寅露；甲子霄。张说诗穷丙子；雌甲辰。二丙穴；三癸亭。谷漦午；峰耸丁。李洞《终甲山》诗甲乙相伍；戊巳为坚。《后汉书--马融传》尧时丙子；楚国庚寅。陆游《遇老人》诗：“若非楚国庚寅岁，定是尧时丙子年。”燕避戊巳；蝠忌庚申。《埤雅》看辰合药；过卯煎茶。
	又有《卦名》一门，如：
	解雨；巽风。履正；升中。风涣；雷随。履艮；升离。占巽；候离。益圣；革凡。上出《汉书--袁盎传》，下出隋炀帝《答智顗书》。九坎；二咸。皆星名白贲；黄离。蹇蹇；师师。谦矩；丰规。鳞萃；羽丰。坎坎；离离。涣涣；临临。柳宗元《平淮夷雅》：“方城临临”井井；谦谦。履素；颐真。八方大有；六合同人。王勃《序》物与无妄；政贵有恒。
	又有《采色》一门，如：
	大赤；纯黄。官绿；帝青。陆游诗素白；朱丹。上《淮南子》，下杨雄语真白；自红。庾信诗修白；高青。韩愈诗旋碧；凝青。孟郊诗嫣嫣紫；楚楚青。又有“纯纯素，差差绿”可对朱朱白白；碧碧黄黄。上见韩愈、陆游诗，下见杨万里诗素以为绚；青出于蓝。可黄可黑；或素或青。
	纪文达师曰：《左氏传》一书，文繁词缛，学者往往纬以俪语，取便记诵。见于《宋史--艺文志》者，有崔升等十余家，今并亡佚。唯存徐晋卿《春秋经传类对赋》一卷，凡一百五十韵，一万五千言，高士奇尝为之注，《通志堂经解》亦收之。按：此书已著录四库，《提要》称其属对虽工，而无当于义理。今复按之，誓句殊不多见，兹择其最工者录之，以存旧帙之梗概焉。
	如《君德门》云：
	齐桓从善如流；晋文好学不贰。昭十三年用人于次睢之社，乃独霸之是求；僖十九年请命于降莘之神，其何土之能得。庄三十二年不以人从欲，而以欲从人，宋襄何忧鲜济；僖十二年唯有可献否，亦有否献可，齐景始得为和。昭二十年君子是以知齐灵公之为灵也；襄二年大夫其未喻楚共王已命共乎。襄十三年
	《政治门》云：
	宝近乃得贫，何以饶国；成六年谷出不过籍，所以丰财。宣十五年和民以乱，犹治丝而棼；隐四年为政以礼，则执热有濯。襄三十一年
	《天文时令门》云：
	圣人在上，冬无愆阳，夏无伏阴，春无凄风，秋无苦雨；昭四年君子有时，朝以听政，昼以访问，夕以修令，夜以安身。昭元年金为火胜，吴楚其仇；昭三十一年龙遇蛇乘，宋郑必耗。襄二十八年日食不书朔，史官失之；僖十五年火伏而有螽，司历过也。哀十二年螽坠于宋，告则必书；文三年蝝生于冬，饥犹有幸。宣十五年
	《祭祀门》云：
	雩上辛，再雩季辛；昭二十五年烝正月，又烝五月。桓八年顺祀先公，乃作窃弓之盗；定八年有事群望，果征当璧之祥。昭十三年
	《储贰门》云：
	晋人之难欲立长君；文六年楚国之举恒在少者。文元年哀姜哭市，襄仲失援；文十八年、宣十八年穆嬴啼朝，宣子畏逼。文六年、七年叔姬无宠，舍亦无威；文十四年子良以贤，坚亦以顺。宣四年
	《臣道门》云：
	司聪司明司味，各无失官；昭九年书名书服书勋，其敢弃命。昭四年和诸戎而五利备，实唯魏绛之谋；襄四年建一官而三物成，端赖祁奚之举。襄三年虎为郑栋，折将压焉；襄三十一年宿实鲁楹，恶其去是。昭元年免囚劝能，犹将十世宥叔向；襄二十一年乡师引过，不以一眚掩孟明。僖三十三年外选旧，内选亲，德劳不失；宣十二年称其仇，立其子，谄比两忘。
	君赐未忘，颍谷封人赐类；隐元年母存请遗，翳桑饿者逃名。宣二年异哉子之名，仇以兆怨；桓二年取于父为类，命之曰同。桓六年葛藟庇其本根，忍纵寻斧；文七年草木同其臭味，焉敢差池。襄八年、二十二年
	《夫妇门》云：
	男有室，女有家，无相渎也；桓十八年和而义，柔而正，能无上乎。昭二十六年
	《家国门》云：
	皮存毛附；僖十四年唇亡齿寒。僖五年郑岂内臣；僖七年虞犹外府。僖二年神降于莘，非缘兴虢；庄二十三年鬼谋于社，实兆亡曹。哀七年、八年布衣帛冠，五千人之遗，文公兴卫；闵二年生聚教训，二十年之外，勾践灭吴。哀元年齐非吾耦，楚非吾族，鲁郑之谋略同；桓六年、成四年大不在边，细不在庭，子成之择唯慎。昭十四年
	《妖祥门》云：
	郑蛇交斗；庄十四年宋鹢退飞。僖十六年石何故而言；昭八年星有时而陨。庄七年虢旗易取，贲贲兆于童谣；僖五年宋庙大灾，譆譆闻于亳社。襄三十年天道远，人道迩，裨灶是亦多言；昭十七年、十八年新鬼大，故鬼小，文仲何如其智。文二年伏而盬其脑，晋文吉以得天；僖二十八年退而入于泥，吕锜亡于射月。成十六年
	《礼乐门》云：
	太史观易象春秋，知周礼之尽在；昭二年伶工奏国风雅训，叹韶舞之无加。襄二十九年蔡侯之情敖在心，况其不父；襄二十八年楚围之威仪无则，何以似君。襄三十一年
	《赏罚门》云：
	皇父氏之御，赏以耏门；文十一年辟司徒之妻，与之石窌。成二年三辟之征，兴皆叔世；昭六年九刑之命，作自先君。文十八年赏盗去盗，臧纥不能；襄二十二年以逆戮逆，庆封其肯。昭四年上其手，下其手，州犁乃请问诸囚；襄二十六年亦左之，亦右之，王叔不能举其契。襄十年
	《朝会门》云：
	息民继好，乃礼之经；隐七年亲仁善邻，为国之宝。隐六年拜皇华之五善，教以咨周；襄四年卒常棣之七章，期于好合。襄二十年赋湛露不答，赋彤弓不答，大礼敢干；文四年歌相鼠不知，歌茅鸱不知，淫人终灭。襄二十七年、二十八年、昭四年晋则已偷，何瘠牛之足畏；昭十三年吴方无道，亦瘈狗之可虞。哀十二年
	《武事门》云：
	晋三驾而莫争；襄九年楚再世之不竞。宣十二年师人多寒，赖有狭纩之拊；宣十二年公徒弗怒，遂至执冰以嬉。昭二十七年乏为反正，岂容怙其隽才；宣十二年武以止戈，何所陈于京观。宣十二年诱以采樵，绞人尽覆；桓十二年袭其藉稻，鄅子无归。昭十八年燧系象尾而奔吴；定四年马蒙虎皮以溃楚。僖二十八年汰舟而三寸入；昭二十六年蹲甲而七礼穿。成十六年
	《城邑门》云：
	楚取州来，适以挑吴；昭十九年晋城虎牢，实则逼郑。襄二年曹将亡宋而筑邑；哀七年齐欲灭莱而湮城。襄六年
	《人品门》云：
	鸡惮牺而断尾；昭二十二年象有齿以焚身。襄二十四年贵而贫，民无求焉；襄二十二年富而骄，子必祸矣。定十三年孟明去晋，不受处父之骖；僖三十年士会辞秦，快赠绕朝之策。文十三年室于怒，市于色；昭十九年食其肉，寝其皮。昭三年、襄二十一年
	《形体门》云：
	骈胁薄而观，曹其无礼；僖二十二年跛足帷而笑，齐实召师。宣十七年黰可鉴，古曰元妻；昭二十八年赤而毛，宋名弃妾。襄二十年泽门之晳，邑中之黔，有诅有祝；襄十七年佐恶而婉，痤美而狠，一废一兴。襄二十六年豺狼之声也，羊舌之族必亡；昭二十八年熊虎可畜乎，若敖之宗必灭。宣四年蜂目者忍能兴宫甲之围；文元年豭喙者谗诡告孟钟之落。昭四年
	《车马门》云：
	过门何须策短；襄十七年及腹犹恃鞭长。宣十五年锡鸾和铃昭其声；桓二年韅靷鞅靽观其备。僖二十八年
	《饮食门》云：
	伏甲能攻于三爵，祸起熊蹯；宣二年公膳忍去其双鸡，怒生鹜泊。襄二十八年
	《服饰门》云：
	火龙黼黻，衮耀其文；桓二年衡紞纮綖，冕昭其度。同裘则狐而袖则羔，不说初矣；襄十四年衣有襘而带有结，乃视过焉。昭十一年
	《草木门》云：
	蕰藻蘋蘩，荐之昭信；隐三年枣修榛栗，借以告虔。庄二十四年杞或歌夫生圃；昭二十年莠犹指其在门。襄三十年
	《鸟兽门》云：
	鹤虽乘轩，焉能受甲；闵二年乌方集幕，已解围师。庄二十八年、襄十八年
	《四子书》中语有天然成对者，闻国初吴梅村过访某公，某适著《四书讲义》至《孟子胡王章》，未能下笔，而有愠色。吴曰；“夫子若有不豫色然。”某云：“先生何为出此言也？”相与抚掌大笑，遂竟夜成《四书对语》一册，今惜未见传本。
	缪莲仙艮有辑《四书对语》，自二言至八言，不下数百则，亦一时之极思也。今择其警策者录之如左。
	二言如：
	才也；器之。熊掌；燕毛。吉月；凶年。无财；有命。披发；及肩。父母；子男。仲子；孟孙。铿尔；瑟兮。舍瑟；鼓琴。摩顶；胁肩。父召；子来。钻燧；伐柯。乡愿；里仁。不熄；其燃；赤也；白乎。屏气；养心。鹯也；凤兮。矢人；弤朕。西子；南人。及席；捐阶。自牗；出门。夷子；狄人。鸢飞；鲤退。卓尔；欿然。稽首；曲肱。掘井；冯河。
	三言如：
	子为善；我欲仁。端章甫；被袗衣。一家仁；百姓足。舜好问；汤执中。用不足；问有余。物交物；觚不觚。知者乐；仁则荣。为心害；不目逃。有牵牛；不问马。舜相尧；殷受夏。虽闭户；将入门。十一月；五百年。在陋巷；居于陵。虽孝子；独孤臣。仲叔圉；公伯寮。尊五美；举一隅。恶声至；礼貌衰。无欲速；不加多。仁且智；实若虚。徯我后；爰厥妃。尔为尔；才不才。曾晳后；阳货先。
	四言如：
	王赫斯怒；民具尔瞻。王之不王；朝将视朝。哀此茕独；反其旄倪。君子行法；小人犯刑。虽有恶人；卒为善士。父母俱存；妻子好合。善人是富；君子固穷。吾将仕矣；民皆仰之。穷不失义；富而无骄。得之不得；斯焉取斯。好行小慧；则乱大谋。有众逐虎；其父攘羊。修我墙屋；宜尔室家。吾闻西伯；子谓南容。请问其目；勿求于心。瞻彼淇澳；止于邱隅。譬诸草木；虽若丘陵。敏而好学；乐以忘忧。霜露所坠；日月有明。夫岂不义；然而未仁。乐然后笑；哀而不伤。予欲无言；女奚不曰。若圣与仁；使骄且吝。不得其门；宁媚于灶。
	五言如：
	小人喻于利；君子耻其言。异哉子叔疑；死矣盆成括。夫子焉不学；先生将何之。居简而行简；执柯以伐柯。望望然去之；迟迟吾行也。饭疏食饮水；披袗衣鼓琴。夫我则不暇；于予与何诛。胡不慥慥尔；何为纷纷然。星辰之远也；山川其舍诸。可谓具臣矣；愿为小相焉。非尔所及也；夫我乃行之。
	六言如：
	知者乐仁者寿；鄙夫宽薄夫敦。兽蹄鸟迹之道；鸡鸣狗吠相闻。言必信行必果；视思明听思聪。是闻也非达也；既来之则安之。江淮河汉是也；日月星辰系焉。富润屋德润身；居移气养移体。
	七言如：
	敏则有功公则说；威而不猛恭而安。敏于事而慎于言；持其志无暴其气。
	八言如：
	子谓之姑徐徐云尔；某何为是栖栖者与。
	汤春生亦有《四书对语》，二言如：
	自古；而今。故艺；而芸。所覆；奚冠。不熄；益深。徙义；近仁。有圉；无田。风也；水哉。效死；舍生。清矣；浊兮。其叶；则苗。象往；鲤趋。以栗；于茅。适市；抱关。遵海；冯河。一妾；九男。攘臂；曲肱。
	三言如：
	学不厌；仕而优。不百里；之一邦。仁内也；礼后乎。老吾老；亲其亲。物交物；才不才。如神在；其人存。强哉矫；恭而安。和无寡；德不孤。焉得刚；奚其正。浮于海；浴乎沂。使先觉；无后灾。载华岳；挟太山。有寒疾；则热中。好驰马；有牵牛。如归市；将入门。
	四字如：
	施于四体；执其两端。原泉混混；维石岩岩。修其天爵；教以人伦。率西水浒；逾东家墙。取土必得；视民如伤。或五十步；虽千万人。储子为相；管仲得君。十目所视；四体不勤。所求乎弟；不让于师。衣服不备；饮食若流。虽狎必变；又敬不违。变其彀率；范我驰驱。不遇故去；盍归乎来。尊其瞻视；善为说辞。犹湍水也；若大路然。若合符节；如鼓瑟琴。绸缪牗户；溥博渊泉。居必迁坐；立不中门。乐善不倦；强恕而行。雨露之养；日月有明。故益伊尹；若禹皋陶。无耻之耻；知和而和。失诸正鹄；见乎蓍龟。必因川泽；若决江河。行不由径；游必有方。大王王季；曾子子思。譬若掘井；可使在山。为臣不易；畜君何尤。
	五言如：
	得众则得国；有土此有财。其故家遗俗；虽孝子慈孙。庶人召之役；弟子服其劳。闻一以知十；枉尺而直寻。管氏而知礼；仲子恶能廉。居敬而行简；修己以安人。先进于礼乐；夫子之文章。亦不入于室；则往拜其门。
	六言如：
	八家皆私百亩；一朝而获十禽。故太王事獯鬻；若孔子主痈疽。舜其大知也与；禹吾无间然矣。仁者无不爱也；君子亦有恶乎。行义以达其道；当仁不让于师。今有璞玉于此；吾岂匏瓜也哉。
	七言如：
	敏则有功公则悦；淡而不厌简而文。尔何曾比予于是；吾亦欲无加诸人。是犹恶醉而强酒；譬如登高必自卑。鱼鳖不可胜食也；牛羊又从而牧之。盎于背施于四体；本诸身征诸庶民。持其志无暴其气；居之安则资之深。不行先王之道也；是以后世无传焉。辅世长民莫如德；令闻广誉施于身。
	八言如：
	有彼无恶，在此无射；虽愚必明，虽柔必强。非其道也非其义也；在所损乎在所益乎。鲁欲使乐正子为政；虞不用百里奚而亡。是不为也，非不能也；求则得之，舍则失之。为其养小以失大也；非徒无益而又害之。虽有其位，苟无其德；不得于言，勿求于心。虽袒裼祼裎于我侧；与谗谄面谀之人居。其为父子兄弟足法；皆有怵惕恻隐之心。正唯弟子不能学也；然则圣人且有过与。未有小人而仁者也；然则夫子既圣矣乎。
	李小松钧简按试江右、吉安两县，首题一为“富之”，一为“器之”；次题一为“使有菽粟如水火”，一为“犹以杞柳为桮棬”。一气相生，亦天然对仗也。
	赵瓯北《簷曝杂记》云：有用经书成句成天然对偶者，如：
	天维显思；民亦劳止。维汝一德；于今三年。有能奋庸；爰立作相。行此四德；弼予一人。文王之德之纯；周公之才之美。闲暇而明政刑；会通以行典礼。礼乐自天子出；笾豆则有司存。欣欣然有喜色；荡荡乎无能名。率百官若帝之初；于万年受天之祜。发号施令罔不减；陈善闭邪谓之敬。闻俎豆，未学军旅之事；听鼓鼙，则思将帅之臣。亶聪明而有作，不作聪明；由仁义以安行，非行仁义。五百里采，五百里卫，外包有截之区；八千岁春，八千岁秋，上祝无疆之寿。是为冯妇也；无若宋人然。迅雷风烈，烈风雷雨；绝地天通，通天地人。宰予昼寝，于予与何诛；子贡方人，夫我则不暇。孟孙问孝于我我；赐也何敢望回回。
巧对录卷之二
	近人有掇取《说文》中字句，集成对偶，名曰《说文凝锦录》，皆汉以前文字，古雅可喜。今摘录其最工者百余条，以广见闻云：
	“天体”圜，天体也对“地根”垠，地根也。“屈虹”霓，屈虹也对“凝雨”雪也。“雨□”霑，雨□(上雨下染)也对“火飞”□(上西下灭)，火飞也。“湿暑”溽，湿暑也对“冷寒”□(左氵右靓)，冷寒也。“别水”派也对“回风”飘也。“山耑”峰，山耑也，同端对“水派”港，水派也。“天门”阊对“地室”窨。“竹田”篁对“石地”□(上厂下金)。“丰流”混对“盛火”□(左火右多)。“兔窟”堀对“螾场”益州部谓螾场曰坥。“幺子”□(上爫下不清)，幺子相乱，受治之也对“下妻”嬬，下妻也。“蛇医”蝾螈，以注鸣者对“鼠妇”蟠。“彪猫”狻猊，如虦猫，食虎豹对“健犬”猛。“水虫”鱼对“风鼠”鼩，胡地风鼠也。“羊子”羔对“牛父”特，朴特，牛父也。“舒凫”鹜对“伏兽”狸。“楚鸟”雅对“周燕”巂。“孝鸟”乌对“贪兽”夔，即猱也。“名豕”希，河内名豕也对“大牲”牛。“茶芽”茗对“瓜当”蒂。“麻□(上艹下黠)”黀对“竹枚”箇。“大葭”苇对“小茮”藿，茮之小者。“木耳”□(上荋下大)对“水衣”菭。“散材”柴，小木散材对“陈草”□(上艹下不清)，陈草复生也。“木素”朴对“竹萌”□(上笞下心)。“竹肤”笢对“木顶”槙。“禾本”秄，壅禾本对“竹胎”筍。“草零”草曰零，木曰落对“木陊”□(上麁下木)，木叶陊。“草端”芒对“粟实”米。“屋牝”□(上宀下戈)，屋牝瓦下对“关牡”□(外门内龠)，关下牡。“壁会”际对“孤隅”陬。“井壁”甃对“库垣”墬，道边库垣也。“户扇”扉对“灶窗”坄，陶灶窗也。“水梁”桥对“木阶”梯。“深屋”宀，交覆深屋也对“疏窗”□(左不清右疋)，门户疏窗也。“主阶”阼对“邻道”□(左肙右邑)。“重屋”层对“比田”畕。“特舟”斻，士特舟对“副马”驸。“弩眉”镠对“剑鼻”镡。“筐当”槶对“椟朴”椠。“书笘”笘，书僮竹笘也对“射臬”。□(左土右不清)“礼俎”俎对“乐钟”钟。“刀室”鞞对“弓衣”韔。“书囊”裛对“剑柙”□(左木右合)。“环舌”□(左角右敻)，环之有舌者对“型肠”镶，作型中肠也。“木帐”楃对“竹舆”箯。“方钟”钫对“圆案”檈。“镈鳞”镈，镈鳞也。钟上横木上金华也对“车耳”□(左车右反)，车耳反出也。“吹鞭”菰对“舞履”躧。“爨门”灶口对“火主”灯中火主也。“厚缯”绨对“纯玉”纯玉曰金。“朽玉”珛对“败衣”□(敝之左部)。“酒滓”糟对“谷皮”糠。“鱼精”鱻，新鱼精也对“鸟胃”胵。“韭郁”莤对“介脆”荃，介脆也。“蜂饴”□(上鼏下二虫)，蜂甘饴也对“马酒”汉有挏马官作马酒。“口端”唇对“目际”睚。“颜前”面对“肉表”□(左月右弱)，肉表革里。“臂节”肘对“面毛”须。“稠发”□(珍之右部)对“厚唇”□(上党头下多)。“手行”匍对“目戏”□(左目右晏)，目相戏也。“手呼”招对“舌介”哽，语为舌所介也。“细文”□(穆之右部)对“清饰”□(左青右彡)。“火色”□(上雁下火)对“木音”□(上雨下羽)。“阳气”魂对“阴神”魄。“玉光”映对“火气”炦。“善丹”雘对“圜采”紃。“驳文”辬对“错画”文，错画也。象交文。“曲行”迟对“平议”订。“竞言”语对“并视”覞。“记谋”记谋曰访对“深谏”谂。“好视”覣对“美言”。“疁田”疁，汉律曰：疁田茠草对“抒井”□(左革右冤)。“洒身”浴对“盪口”漱。“行丸”弹对“关矢”弯，持弓关矢也。“水草交”水草交为湄对“云雨起”凄，云雨起也。“侧出泉”漀对“特立石”碣，特立之石。“婦持帚”婦，从女持帚洒扫对“男力田”男，从田从力，言男用力于田。“臣司外”司，臣司事于外者对“官事君”官吏事君也。“依人鸟”雀对“知声虫”蠁。“短喙犬”猲对“长脊牛”□(左牜右畺)，牛长脊也。“青羽雀”翠，青羽雀也。出郁林对“赤尾鱼”鲂。“蚨还钱”趺，青蚨，水虫，可还钱对“鹬知雨”鹬，知天将雨鸟。“长脊兽”豸，兽长脊对“哆口鱼”魠，哆口鱼也。“鸟一枚”只对“鼠五技”鼫，五技鼠也。“赤羽雀”翡，赤羽雀。出郁林对“黄腹羊”。“竹冬生”竹，冬生草也对“麦秋种”麦，秋种、厚薶，故谓之麦。“絺绤草”葛对“鹿麋粻”齸。“门旁户”閤对“城下田”□(左田右耎)。“特立户”闺，特立之户对“别生条”枝，木别生之条。“六叉犁”楎对“两刃臿”□(上艹下木)。“纬十缕”纬十缕为绺对“絮一苫”纸，絮一苫。纸丝滓也。“等画物”则对“分别文”斐。“开闭门”闸对“屈申木”煣。“星见雨除”夝，雨而夜除星见也对“风吹浪动”飐，风吹浪动也。“风动虫生”风动而虫生，故虫八日而化对“雷鸣雉雊”雊，雷始动，雉鸣而雊其颈。“昼与夜界”昼，日之出入与夜为界者对“雨从云下”雨，水从云下也。“房司田候”房星为辰，司田候也对“牛起物数”牛为大物，天地之数起于牵牛。“城以盛民”对“土能吐物”土，地之吐生物也。“雨止云罢”霩，雨止云罢貌对“水少沙见”沙。“熊以冬蛰”熊兽，似豕，山居，冬蛰对“龙以秋潜”龙，春分而登天，秋分而潜渊。“牛驳如星”□(左牜右平)，牛驳如星对“豹圜似虎”豹，似虎，圜文。“燕鱼尾似”鱼，象形，与燕尾相似对“禽□(上山下离)头同”禽，走兽总名。禽□(上山下离)兕头相似。□(同上)，吕支切，山神兽也。“藼草忘忧”藼对“芣苡宜子”芣苡，其实如李，可以宜子。“十发为程”程，品也。十发为程，十程为分，十分为寸对“三斛为□(上采中大下巾)”□(同上)，囊也。又作帣。今盐官三斛为一□(同上)。“笑不坏颜”弞对“辛能蹙鼻”辠，言罪人蹙鼻苦辛之忧。“视近志远”眈对“买贱卖贵”贩。“动作切切”屑对“言语谵谵”谵谵，多语也。“意内言外”词，意内而言外也对“品少文多”祠，品物少，多言词也。“市谷出谷”籴、粜对“扞缯湅缯”硟，以石扞缯也。练，湅缯也。“云半有半无”圛，见《逸周书》对“泉一见一否”瀐，见《尔雅》。“龟外骨内肉”对“狐丰后小前”。“桂百药之长”对“虎山兽之君”。“麦一夹二缝”对“秠一稃二米”。“六月羔□(骛之马换羊)，五月羔羜”对“四岁牛牭，三岁牛犙。”
	陶秀实穀《清异录》中，语多俊异，对偶极新，足为词章之助。今摘录如左，如：
	“小南强”对“大北胜”：一为茉莉，一为牡丹也。“蜜父”对“蜡兄”：一为梨，一为枇杷也。“闽香玉女”对“吴会星郎”：一为荔枝，一为杨梅也。“炼鹤一羹”对“醉猫三饼”：一为菜羹，一为薄荷饼也。“婆娑儿”对“鼓吹长”：一为鸥；一为蛙也。“蜜官金翼使”对“花贼玉腰奴”：一为蜂，一为蝶也。“玉杵羹”对“金锦鲊”：一为小截山蓣，一为黄雀脂膏也。“王羹亥卯未”对“相粥白玄黄”：谓魏王继岌每荐羹，必以羊兔猪脔而参之，时卢澄为平章事，趋朝待漏，堂厨具小馔，澄唯进粥。其品曰粟粥、乳粥、豆沙加糖粥三种也。
	王伯厚《困学纪闻》中，所录佳对极多，如云：唐子西庚“佳月明作哲；好风圣之清”，本于李诚之师中“山如仁者静，风似圣之清”。朱新仲翌“无人马为二，对饮月成三”，本于秦少游“身与杖藜为二，影将明月成三”。陆务观“谁其云者两黄鹄，何以报之双玉盘”，本于朱新仲“何以报之青玉案，我姑酌彼黄金罍”。叶少蕴梦得“逸人旧住子午谷，诗客独寻丁卯桥”，陆务观用之。“明知计出栢马下，正拟身全木雁先”，敖器之用之。按：子西“佳月明作哲”，语未佳，自以诚之对为胜。新仲“无人马为二”，语出《南史--沈庆之传》，亦不如少游之对为自然。务观“谁其云者两黄鹄”，添其字，新仲“我姑酌彼黄金罍”，亦添“黄”字，皆非全璧也。
	又云：《本草》“菊一名傅延年”，朱新仲句“三径谁从陶靖节，重阳唯有傅延年”。“靖节”、“延年”之对，前未有用者。
	又云：平园诗“生戎马”、“死佛狸”；荆公诗“生白”、“杀青”。皆佳对。按：《平园集》，周益公必大撰。
	又云：鹤山诗“只期玉女是用谏，肯为金夫不有躬”，本于“玉汝，金吾”之对。按：《鹤山集》，魏了翁瓘撰。“玉汝，金吾”对，见《猗觉寮杂记》。
	又云：“田园图史分贫富，鼎鼐楼台辨有无”，洪舜俞咨夔诗，用庞颖公、寇莱公事。按：庞颖公《退老自述》诗云：“田园贫宰相，图史富书生。”见吴处厚《青箱杂记》。魏野《献寇莱公》诗云：“有官居鼎鼐，无地起楼台。”见释文莹《湘山野录》，作对甚的。
	又云：薛士龙季宣诗“左角蛮攻触，南柯檀伐槐”，的对也。
	又云：洪野处迈《雪》诗“天上长留滕六住，人中会有葛三来”。葛三，葛洪第三子也。事出《太平广记》。
	又云：李宗道《春秋十赋》，属对之工，如：
	越椒熊虎之状，锦杀必灭若敖；伯石豺狼之声，非是莫哀羊舌。鲁昭之马为椟；卫懿之鹤乘轩。干奚辞邑，而卫人假之器；晋侯请隧，而襄王与之田。星已一终，鲁君之岁；亥有二首，绛老之年。作楚宫，见襄公之欲楚；效夷言，知卫侯之死夷。虞不腊矣；吴其沼乎。好鲁以弓，请谨守宝；赐郑以金，盟无铸兵。鸟鸣亳社伯姬卒；蛇出泉台声姜甍。
	又云：卢思道《贺甘露》云：“神浆可挹，流味九户之前；天酒自零，凝照三阶之上。”常袞《贺雪》云：“重阴益固，应水泽腹坚之时；积润潜通，迎土膏脉起之候。”皆对语之工者。
	又云：“驴非驴，马非马”见《汉书--西域传》；“乌不乌，鹊不鹊”见《战国策》可以为对。傅景仁伯寿云：“烹羊炰羔”，唯“带牛佩犊”可对。按：“乌不乌，鹊不鹊”，《楚策》语，言史疾为韩使楚，失其职也。近人阎百诗又以后魏谣“狐非狐，貉非貉”对之。
	又云：耿直之守京口，复陈少阳之后曰：“如可赎兮百身；犹将宥之十世。”
	又云：“亿载万年，为父为母；四海九州，悉主悉臣”。迂斋对。按：楼防，字迂斋。
	又云：卢肇《海潮赋后序》“马褐牛衣”，古未有对者。
	又云：宋正甫诗“三甲未全，一丁不识”。
	又云：或试县学，见黜，后预乡荐，以启谢县令，有不平之意。令答云：“大敌勇，小敌怯，昔固有之；今日是，前日非，吾无愧矣。”
	又云：有郡守招士，人教子辞曰：“士而托于诸侯，非其义也；师不贤于弟子，将焉用之。”
	又云：吕倚谢王岐公馈钱酒，用“白水真人，青州从事”，岐公称之。
	又云：夏文庄公竦表云：“诗会馀蚔之文，简凝含酖之墨。”馀蚔，见《诗贝锦笺》。“笔锐干将，墨含淳酖”，出《文心雕龙》。
	周栎园《书影》云：坡公谓“司马长卿作《大人赋》，武帝览之，飘飘然有凌云之气”。近时学者作《抗杂变》，便自谓“长卿长卿，固不女争。但恐览者，磕睡落床，难以凌云耳”。余谓“拉杂变”好对“訡痴符”。
	又云：刘宾客称，常于贵人家，见梁昭明太子胫骨，微红而润泽，岂非异也。“康乐须，昭明胫”是的对，皆文人身后之厄。
	又云：长庆初，穆宗以刑法为重，每在狱，有司断罪，又令给事中、中书舍人参酌出入，号曰“参酌院”，见《国史补》。“参酌院”好对“详稳司”，见《辽史》。
	王淑士志坚《表异录》云：天怀山为“地喉”，可对“天目”。
	又云：洪州“娉婷市”，五代钟傅侍儿所居，可对“温柔乡”。
	又云：王鉷引泉激霤，号“自雨亭”，可对杨国忠之“移春槛”。
	又云：慧日至夹山，山问：“与什么人同行？”云：“有个木上坐。”谓杖也。东坡诗“留我同行木上坐，赠君无语竹夫人”。
	又云：峨嵋县有“不到寺”，以险阻得名，可对“无定河”。
	又云：王荆公以“杀青”对“生白”，“苦吟”对“甘饮”，“飞琼”对“弄玉”，“带眼”对“琴心”；洪驹父以“青奴”对“黄妳”；苕溪渔隐以“银鹿”对“金瓢”，“湿萤”对“干鹊”；平园诗以“生戎马”对“死佛狸”。皆绝工。银鹿，出《国史补》。金瓢，出《曹子建集》。湿萤，出《李长吉诗》。干鹊，出《西京杂记》。
	纪文达师曰：“对句类书”始于隋杜公瞻之《编珠》。然其书《隋志》、《唐志》俱不载。至《宋志》始著录，而宋人未见引用者，亦无旧刻旧抄流传于世。至康熙中，乃有高士奇家刊本，云得自内库废纸堆中。世颇疑其依托。其灼然可征者，当自《初学记》之事对始，然亦仅每门之内，载有数条，非全书如是。其全以对句为书者，唯前明杨升庵之《谢华启秀》为人所共知。其书自二字以至八字，各为一卷，八字以外者，自为一卷。唯二字类中，无对句者十五条；三字类中，无对句者四条；四字类中，无对句者三十二条。中间或注出典，或不注出典。即注者，亦不详悉，尤非著书之法。盖偶然札记之，本以备作骈体之料。后人得其残稿，刻之耳。其曰《谢华启秀》者，取陆平原文赋中语也。然其中多全引旧文两句，旧诗一联，殊乖命名之义。又如“锋蝟斧螗”，本柳子厚《平淮夷雅》之成句，即析为二字之对，已属陈因，兼伤割裂，然犹存柳名也。而“巢父壶公”，为庾子山《小园赋》中旧对，则竟没其名矣。卉服注曰：《汉书》，而竟忘《禹贡》，此王弇州所讥，求之六合之外，而失之目睫之前者也。至四字以下对，益不工整。如以“咸则三壤”对“画为九州”；以“作法于凉”对“谁能执热”。则虚实字颠倒。“便娟轻丽”对“犀角丰盈”，铢两全不相称。以“季氏八佾舞庭”对“管仲三归反坫”，偏枯尤甚。乃以“胡燕胸珽声大”对“越燕红襟身小”，则亘古骈体无此复句。以“农为邦本，本固邦宁”对“民生于勤，勤则不匮”，改窜经文而仍不能匀配，则益拙矣。按：高江村刊本称杜氏原书凡四卷，今止存二卷，其后二卷止存原目，共分十四门。卷首载杜公瞻序云：
	皇帝在江都，日好为杂咏及新体诗，偶缘属思，顾谓侍读学士曰：“今经籍浩汗，子史恢博。联每繁阅览，欲其故实，览者易为比讽。”爰令微臣编录，得窥书囿，故目之曰《编珠》。其朱书者，故实。墨书者，正义。时大业七年正月，奉敕撰进，勒成四卷。著作佐郎兼散骑侍郎臣杜公瞻谨序
	又按：高氏刊本亦分四卷：第一卷《天地部》、《山川部》；第二卷《居处部》、《仪卫部》、《音乐部》；第三卷《服玩部》、《珍宝部》、《缯采部》、《酒膳部》；第四卷《黍稷部》、《菜蔬部》、《果实部》、《车马部》、《舟楫部》。前二卷，每部之后各有高氏增补语。后九卷，则全系高氏补遗。又附《续编珠》二卷：一《岁时》；二《人伦》；三《文学》；四《花木》，附《众草》；五《鸟兽》；六《鱼虫》。又附刊杨升庵《谢华启秀》八卷。此书虽未著录于《四库》，而童塾中犹以为枕中秘也。
	黄右原比部奭见余辑《巧对录》而喜之，因以旧所笔记数纸示余，为择其尤工稳者录之如左。二字者如：
	朱夏；素商。傅咸赋、梁元帝《纂要》硬雨；尖风。《轩渠录》、李商隐诗雄气；壮年。梁简文诗、《晋书》云脚；雨拳。韩愈诗、刘禹锡诗地肺；天脐。《三秦记》、《河图括地象》鱼复；马当。《后汉书》、李白诗幼海；祖洲。《山海经》、《十洲记》瓠史；竹书。《梁书》、《南史》黄独；紫团。杜甫诗、陆龟蒙诗葱岭；蒜山。《汉书》、《京口志》汗雨；肉雷。《战国策》、《清异录》亥既；丁当。《瑯環记》、《清异录》盾匠；脚婆。《清异录》、黄庭坚诗人柳；女萝。《三辅故事》、《诗经》耄矣；孩之。《左传》、《老子》鰕即；鸡斯。《山海经》、《六韬》海若；波斯。《楚辞》、《山海经》馀不；若耶。《晋书》、《水经注》
	三字者如：
	陈无巳；许有壬。《宋诗话》、《元史》不夜城；无雷国。《齐地记》、庾信赋小戊子；雌甲辰。《东轩杂录》、《东轩笔录》鸡三足；骥一毛。《庄子》、《淮南子》逍遥馆；安乐窝。《辍耕录》、《家史》愚公谷；妒妇津。柳宗元文、《酉阳杂俎》齐谐记；越绝书。《唐书》、《隋书》谢益寿；王昌龄。钟嵘《诗品》、《唐书》谢蝴蝶；郑鹧鸪。《宋书》、《唐诗纪事》陈惊座；赵倚楼。《汉书》、《摭言》郭有道；王无功。《后汉书》、《唐书》
	四字者如：
	皂雕御史；白马将军。《旧唐书》、《魏志》赤牛中尉；白马光勋。《北史》、《后汉书》七松处士；五柳先生。《唐书》、《陶潜集》枯松太保；大树将军。《记事珠》、《后汉书》白马长史；黄骢少年。《后汉书》、《北史》墨曹都统；文翰将军。《龙鬚记》、《唐类函》大千世界；不二法门。《起世因本经》、《维摩经》丙寅学士；戊巳先生。《金波遗事》、《墨庄漫录》
巧对录卷之三
	《明道杂志》云：世传朱全忠作四镇时，一日与宾佐出游，全忠忽指一方地曰：“此可建一神祠，试召一视地工验之。”而召工久不至，全忠怒甚，现于辞色，左右皆恐。良久，工至。全忠指地视之。工再拜贺曰：“此所谓乾上龙尾地，建庙固宜。然非大贵人，不见此地。”全忠喜，薄赐而遣之。工出，宾僚或戏之曰：“若非乾上龙尾，定当坎下驴头矣。”盖东北人谓斫伐曰坎也。
	沈作哲《寓简》云：扬文公危言直道，独立一世，嫉恶如仇。在翰苑日，有新幸近臣以邪言进者，意欲攀公入其党中，因间语公曰：“君子知微知彰，知柔知刚。”公正色疾声答曰：“小人不耻不仁，不畏不义。”幸臣大沮。
	《东坡志林》云：“章詧，字隐之，本闽人，迁于成都数世矣。善属文，不仕，晚用太守王素荐，赐号冲退居士。一日，梦有人寄书召之者云：“东岳道士也。”明日，与李士宁游青城，濯足水中，詧谓士宁云：“脚踏西溪流去水。”士宁答云：“手持东岳寄来书。”詧大惊，未几，果死。
	《北梦琐言》云：宣宗尝赋诗，上句有“金步摇”未能对，遣未第进士对之。温庭筠乃以“玉条脱”续之，宣宗赏焉。
	《瑯环记》云：兰待女子同种则香，故名“待女”。“待女花；宜男草。”是绝对也。按：《风土记》：“鹿葱，宜男草也。”
	《全唐诗话》云：温庭筠才思艳丽，药名有“白头翁”，温以“苍耳子”为对。按：《三国志--诸葛恪传》注：“白头翁，鸟名。”
	《瑯环记》云：绛树一声能歌两曲，二人细听，各闻一曲，一字不乱。人疑其一声在鼻，竟不测其何术。当时有黄华者，双手能写二牍，或楷或草，挥毫不辍，各自有意。余谓“绛树双歌；黄华二牍”是确对也。
	《后山诗话》云：昔之黠者，滑稽以玩世曰：“彭祖八百岁而死，其妇哭之恸。其邻里共解之曰：‘人生八十不可得，而翁八百矣，尚何尤？’妇谢曰：‘汝辈自不谕尔。八百死矣，九百犹在也。’世以痴为九百，谓其精神不足也。”又有令新视事而不习吏道，召胥魁问之。魁具道笞十至五十，及折杖数。令遽止之，曰：“我解矣！笞六十为杖十四耶？”魁笑曰：“五十尚可，六十犹痴耶。”长公取为偶对曰：“九百不死；六十犹痴。”
	《云仙杂记》云：申王谓猪既供餐，不宜处于秽地，乃以毡龛粟粥待之。取其毛刷净，令巧工织壬癸席，滑且凉。又蜀人二月好以豉杂黄牛肉为甲乙膏，非尊亲厚知，不得预食。其家小儿，三年一享。“壬癸席，甲乙膏”正好作对。
	《独醒杂志》云：东坡、山谷同游凤池寺，坡公举对云：“张丞相之佳篇，昔曾三到。”山谷即答云：“柳屯田之妙句，那更重来。”时称名对。张丞相诗云：“八十老翁无品秩，昔曾三到凤池来。”坡公盖取此也。
	又云：杨大年，美鬚髯。一日早朝罢，至都堂。丁晋公时在政府，戏谓之曰：“内翰拜时鬚扫地。”公应声曰：“相公坐处幕漫天。”晋公知其讥己，而喜其敏捷，大称赏之。
	《鹤林玉露》云：“尤延之与杨诚斋为金石交。淳熙中，诚斋为秘书监，延之为太常卿，又同为青官僚宷，无日不相从。二公皆善谑，延之尝曰：“有一经句，请秘监对，曰‘杨氏为我。’”诚斋应曰：“尤物移人。”众皆叹其敏确。
	《□(上巩下石)溪诗话》云；尝见同侪因行饮，令人索一鱼名，有浙人大唱云：“周公鱼。”余谓坐客曰：“且喜‘召伯鲊’有偶对矣。”满堂皆胡卢不止，因戏为足成其语云：“京市鲊先夸召伯，浙音鱼或号周公。”
	《猗觉寮杂记》云：世传“不逢韩玉汝”，有应声对者曰：“可怕李金吾。”以“金吾”对“玉汝”为巧。唐有孙玉汝，则玉汝为名字，不始于韩也。
	《归田录》云：梅圣俞以诗知名，而浮沉三十年，终不得一馆职，晚年与修《唐书》，书成，未奏而卒。士大夫莫不叹惜。其初受敕修《唐书》时，尝语其妻刁氏曰：“吾之修书，亦可谓猢狲入布袋矣！”刁氏笑对曰：“君于仕宦，又何异狼吞鲇鱼上竹竿耶？”闻者皆以为善对。
	又云：王荆公一日谓刘贡父曰：“‘三代夏商周’，可对乎？”贡父应声曰：“四诗风雅颂。”荆公拊髀曰：“此天造地设也！”
	又云：寇莱公在中书时，尝与同列戏语曰：“‘水底日为天上日’，未有对者。”会杨大年来白事，应声曰：“眼中人是面前人”。一时称为的对。
	《系年要录》云：绍兴五年，诏禁屠以祷晴，而并及鸡鸭。右谏议大夫赵霈奏疏称颂上德，以为齐宣王不忍一牛之比。中书舍人胡寅读疏笑曰：“谏议乃及此乎！闻汝直统兵有号龙虎大王者，或入犯，当以鸡鸭谏议拒之。”按；沈德符《敝帚斋余谈》云：“汤义仍论给事胡似山汝宁除参论饶伸外，不过一‘虾蟆给事’而已。盖时因祷雨禁屠宰，胡请并禁捕蛙，以感召上苍，故汤有此语，且告人曰：“吾亦为似山图不朽，与南宋‘鹅鸭谏议’属对亲切耳！”
	丁令威化鹤，出干宝《搜神记》，此人人知之也。又《神仙传》：苏仙公，桂阳人，升云而去。后有白鹤来止郡城楼，人或弹之，以爪书曰：“城郭是，人民非，三百甲子一来归。我是苏公，弹我何为？”故黄涪翁《次韵苏韩林出游》诗云：“人间化鹤三千岁，海上看羊十九年。”并用苏家典故，真佳对也。
	《老学庵笔记》载临安扁榜对有：“乾坤湿气四斤丸，偏正头风一字散。”“三朝御史陈忠翊，四代儒医陆大丞。”“东京石朝议女婿乐驻泊药铺，西蜀费先生弟子寇保义卦肆。”按：吾师纪文达公亦有集京城市肆招牌对句，如：“冬季讽经”对“秋爽来学”。“神妙乌须药”对“祖传狗皮膏”。“学经蒙任附”对“店槽道俱全”。“去风柳木牙杖”对“滴露桂花头油”。“精裱唐宋元明古今名人字画”对“自运云贵川广南北道地药材”。此可见名流虽游戏之词，亦皆前有所本也。
	宋与辽交欢，文禁甚宽。轺客往来，率以谈笑诗文相娱乐。元祐间，苏文忠公尝膺是选，辽使闻其名，思困之。其国旧有对云：“三光日月星”。无能对者，以请于公。公唯唯，谓其介曰：“我能而君不能，非所以全大国之体。‘四诗风雅颂’，天生对句。盍先以此复之。”介如言，方共叹愕，公徐曰：“四德元亨利。”辽使睢盱欲起辨，公曰：“尔谓我忘其一耶？谨关尔舌！两朝兄弟邦，卿为外臣，此固仁庙之讳也。”辽使出不意，遂心折。旋复令医官对云：“六脉寸关尺。”辽使愈悚然。既而请曰：“学士前对究欠一字，仍请另构一语。”适雷雨大作，公云：“‘一阵风雷雨’，即景可乎？”遂大敬服，尽欢而罢。此与“五行金木水火土，四等公侯伯子男”同一因难见巧也。按：“三光日月星”，近又有以“八旗满蒙汉”作对者，庄赡相称。文字因时运而开，此则前人所不能测其所至矣。
	俗传东坡与子由夜雨连床，子由曰：“尝见鬻术者云：‘课演六爻，内卦三爻，外卦三爻。’思之不能成对。”一日同出，坡见戏场舞棒花者云：“棒长八尺，随身四尺，离身四尺。”语子由曰：“此语正可还前日枕上之对也。”
	“刘蕡下策，我辈登科；雍齿且侯，吾属何患？”成语天然，坡公所对。见释惠洪《冷斋夜话》。
	宋时有尚书孙觌，相传为坡公遗体，冯具区祭酒所云“阳羡孙老得坡公弃婢而生者也。”唯王渔洋先生力辩之，谓坡住阳羡，见一童子颇聪慧，出对句云：“衡门稚子璠玙器。”童子对曰：“翰苑仙人锦绣肠。”即孙觌也。坡甚喜之。据此则觌非坡子明矣。抑或宋人好名，如童贯自托为韩魏公所生，梁师成亦自谓坡公所出耶。
	士子遇文宗按临，始用功读书，谓之“抱佛脚”。《中山诗话》：“王荆公嗜谐谚。一日，论沙门道因曰：‘投老欲依僧。’客遽曰：‘急则抱佛脚。’王曰：‘投老欲依僧是古诗。’客曰：‘急则抱佛脚是俗谚。’上去‘投’，下去‘脚’，岂非的对？”
	《后村诗话》云：高文虎作《西湖放生池记》，以鸟兽鱼鳖咸若为商王事，太学诸生为谑词哂其误。陈晦行“史集贤制”用昆命元龟事，闽帅倪侍郎驳之。陈累疏，援引唐人及本朝命相皆用此语。史擢陈台端，劾倪削秩罢去，或为一联云：“舍人旧错夏商鳖，御史新争舜禹龟。”
	《桐江诗话》云：元祐东平王景亮与诸仕族无成者，结为一社，纯事嘲笑。士大夫无问贤愚，一经诸人之目，即披不雅之名。当时号曰猪嘴关。吕惠卿察访京东，吕天资清瘦，语以双手指画。社人目之曰：“说法马留。”又凑为七字曰：“说法马留为察访。”弥岁不能对。一日，邵篪因上殿泄气，出知东平。邵高鼻卷髯，社人目之曰：“凑氛狮子。”乃对云：“凑氛狮子作知州。”惠卿衔之，讽部使者发以他事，举社遂为齑粉矣。
	《老学庵笔记》云：高宗南幸，舟泊岸，执政必登舟朝谒。行于沮洳，则蹑芒鞋。吕元直顾同列戏云：“草履便将为赤舄。”既而旁舟水深，乃积稻秆以进，参政范觉民曰：“前句吾有对矣。云‘稻秸聊以当沙堤’。”
	又云：绍兴初，张子韶对策有“桂子飘香”之语。赵明诚妻李易安以对语嘲之云：“露花倒影柳三变，桂子飘香张九成。”时传为谈柄。
	《能改斋漫录》云：徽宗尝作诗句，命蔡少保居安以赐元长云：“相公公相子。”元长遽对以进云：“人主主人翁。”时服其敏捷得体，不必以人废言也。
	黄右原曰：世俗以秦少游为苏门之婿，并妄称苏小妹以实之，此真《齐东野语》也。其言一曰：“小妹以‘闭门推出窗前月’难少游，久无以应。适东坡过，以小石块投池中。秦顿悟，应声曰：‘投石冲开水底天。’小妹乃释然。”其实，此出语并非甚难对也。
	《金台集》云：瀛岛中有一妆楼，相传为金明昌中李妃所筑。妃尝与章宗露坐其上，章宗曰：“二人土上坐。”妃应声曰：“一月日边明。”
	《齐东野语》中又载一对句云：“妙法法因因果寺，金轮金刚；中和和丰丰乐楼，银杓银瓮。”盖上句是当时寺名，下句是当时酒楼名，亦可谓巧合矣。
	又云：兵部尚书夏原吉治水江南，与给事中某同寓僧寺。某如厕甚急，夏戏之曰：“披衣靸履而行，急事急事。”即对云：“弃甲曳兵而走，尚书尚书。”犹言常输也。
	《复斋漫录》云：刘韐始为尉于洪之丰城，性不饮酒，饮则面色烘然。推官抵邑，能饮啖，与刘同会，以谚语戏刘云：“小器易盈真县尉。”刘答云：“穷坑难满是推官。”
	《东轩笔录》云：陈绎晚为敦朴状，时谓之热熟颜渊。熙宁中，台州推官孔文仲廷试对策，言时事有可痛哭太息者，执政恶而斥之，语于众曰：“文仲狂躁，真杜园贾谊也。”王平甫曰：“‘杜园贾谊’可对‘热熟颜渊’。”合坐大噱。盖“杜园”、“热熟”，皆当时鄙谚也。
	《梁溪漫志》云：前人所记“崔度崔公度，王韶王子韶”，以为的对。绍兴中，冯侍郎楫与罗侍御汝楫在朝，或戏为语云：“侍郎侍御揖汝揖。”一时无能对者，适范检字同与陈检详正同俱为二府掾属，徐敦济续云：“检字检详同正同。”时以为天生巧对也。
	王铚《四六话》云：谭昉，曲江人，荆公少年仕宦荆州之友也。特善笺表。荆公在金陵称其一对云：“车斜韵险；竞病声难。”“竞病”二字，曹景宗故事。“车斜”二字，见白乐天《与元微之书》曰：“何处春深好”。以“车斜”二字为韵，往来几百篇。
	《笔谈》云：欧阳文忠常爱林逋诗“草泥行郭索，云木叫钩辀”之句，以为语新而属对亲切。钩辀，鹧鸪声也。郭索，蟹行貌也。按：郭索似亦指声，不指貌。
	《诗话总龟》云：蔡君谟与陈亚相友善。一日，以谑语嘲其名云：“陈亚有心终是恶。”陈应声对云：“蔡襄无口便成衰。”虽巧谑，亦伤虐矣。
	《齐东野语》云：癸酉岁，应元秋试，两浙运司干官、临川龚孟鍨为考官。龚道出慈溪，忽梦有人以杯酒饮之，且作四字于掌中。及入院，发策，第一道中误以一祖十三宗为十四宗，于是士子大哄，径排试官房舍，悉遭棰辱，至有负笈而逃者。龚偶得一兵负去而免。刘制使良贵亲至院外抚谕，遂权宜以第二道为首篇，续撰其三。久之始定。于是好事者作隔联云：“龚运干出题疏脱，以十三宗作十四宗；刘制使下院调停，用第二道为第一道。”龚后为计使所劾。明年，度宗宾天，于是十四宗之语遂验。
	《鹤林玉露》云：“绍兴乙卯，以旱祷雨。谏议大夫赵霈上言：自来祈祷，断屠止禁猪羊，今后请并禁鹅鸭。时胡致堂在西掖，见之笑曰：“可谓鹅鸭谏议矣。闻贼中有龙虎大王，请以鹅鸭谏议当之。”此与前《系年要录》语大同小异。因后一对语大异，故复录之嘉定中，察院罗相上言，越州多虎，乞行下措置，多方捕杀。正言张次贤上言：“八盘岭，乃禁中来龙，乞禁人行。”太学诸生遂有“罗擒虎，张寻龙”之对。
	又云：冯京，字当世，鄂州咸宁人。其父商也，壮年无子，至京师买一妾，立券偿钱矣，问妾所自来，乃言其父因纲运欠折，鬻女以为赔偿之计。遂恻然不忍犯，遣还其父，不索其钱而归。居数月，妻有娠，将诞，里中人皆梦鼓吹喧阗迎状元，京乃生。家贫甚，读书于灒山僧舍。僧有畜犬，京与共学者烹食之。僧诉之县，县令命作《偷狗赋》，援笔立就。其警对云：“团饭引来，喜掉续貂之尾；索綯牵去，惊回顾兔之头。”令击节释之，延之上座。明年遂作三元。
	又云：杨东山尝谓余曰：“昔周益公、洪容斋尝侍寿皇宴，因谈肴核。上问容斋乡里所产。容斋，番阳人也。对曰：“沙地马蹄鳖，雪天牛尾狸。”又问益公。公，余庐陵人也。对曰：“金柑玉版简，银杏水精葱。”上吟赏。又问一侍从。忘其名，浙人也。对曰：“螺头新妇臂，龟脚老婆牙。”四者皆海鲜也。上为之一笑。某尝陋三公之对，昔帅五羊时，漕仓市舶三使者，皆闽浙人。酒边各盛言其乡里果核鱼虾之美，渠问某乡里何所产，某笑曰：“他无所产，但产一欧阳子耳。”
巧对录卷之四
	《金陵琐事》云：顾东桥巡抚湖广，时衙斋菊开，邀数门生赏之。一狂生拣好花摘两三枝戴于头。东桥不悦，因出一对云：“赏菊客来，两手擘残彭泽景。”张太岳对云：“卖花人过，一肩挑尽洛阳春。”东桥曰：“此语已佳，不必更对矣。”遂酌酒，尽欢而罢。
	又云：东桥公镇楚时，张太岳仅十余岁，应童子试。东桥曰：“童子能属对乎？”因曰：“雏鹤学飞万里，风云从此始。”张即日：“潜龙奋起九天，雷雨及时来。”东桥大喜，解腰间金带赠之，曰：“他日贵，当过我也。”
	又云：尚书吴交石公有二女，长女已择周公金，复见金公清童年器宇不凡，与夫人言之，夫人出一对试之云：“汗血名驹，起足已存千里志。”金对云：“圆吭仙鹤，抬头便彻九皋声。”夫人喜甚，以次女许焉。后周官尚书，金至参政。
	又云：黄挥使六十诞日，白挥使戏之曰：“黄耈无疆。”黄应声曰：“正好对‘白圭有砧。’”
	郑仲夔《研云甲录》云：贵溪吴氏生一儿，聪颖异人，数岁能诗。父母弄以竹马，有客呼曰：“红孩儿骑马游街。”即应声曰：“赤帝子斩蛇当道。”后因与群儿嬉，堕水中，几死，急援之出，良久乃苏。此后遂茫无所知，竟为耕夫没世。
	杨仪《明良记》云，向来京官俱不敢用伞，唯考试官入场，状元归第，乃得用之。其后南京官稍稍用伞，虽跻显贵，特两檐青伞而已。尝有南北两京官相戏，北曰：“输我腰间三寸白。”盖言常朝官有牙牌也。南曰：“多君头上两重青。”
	《邱琼山逸事》云：邱文庄公，少从师于里宦之家塾。时天雨，坐席当瓦穴漏滴，邱肩公私换宦儿席于漏所，而以己席居彼之地。宦儿诉于师，师曰：“能属对者，即为理直。”因曰：“点雨滴肩头。”公应声曰：“片云生足下。”师称善。宦儿愧不能对，哭告其父。父怒，召公试以对曰：“孰谓犬能欺得虎？”公即对曰：“安知鱼不化为龙！”宦知其非常人，好语遣之。
	《禇石农外纪》云：昔人以“成也萧何，败也萧何”对“一则仲父，再则仲父。”偶阅《万姓统谱》，毛宏为给事中，慷慨激烈，奏疏无虚日。英宗厌苦之，有“昨日毛宏，今日毛宏”语。以对“仲父”句，更为切当。宏字士广，鄞县人，天顺丁丑进士。
	又云：兵部侍郎项文曜，媚附于忠肃公。每朝待漏，必附于耳密言，朝退亦然，行坐不离。时目为于谦妾。又户部侍郎王祐，貌美无须，谄事王振，振甚眷之，一日问祐曰：“王侍郎何故无须？”祐曰：“老爷无须，儿子岂敢有须？”“于谦妾”与“王振儿”正堪作对。
	又云：天顺间，锦衣门达甚得上宠。有桂廷珪者为达门客，乃镌印章曰：“锦衣西席。”后有甘棠为洗马江朝宗婿，棠亦有“翰苑东床”印章，可为的对。按：此正是近时“总督陪堂”、“状元乃弟”之先声。
	《桐下闲谈》云：嘉靖时，大学士严嵩，吏部尚书熊浃，一日同被召，来迟，世庙因出对戏之云：“阁老心高高似阁。”二臣惶悚伏地，不能作一语。世庙乃好言慰之云：“我已为代对矣。曰‘天官胆大大如天。”
	《八闽通志》云：白水漈属上杭县，旧有题“白水漈头，白屋白鸡啼白昼。”未有对者。后潮阳林大钦修撰过此，问土名得黄泥垅，因对曰：“黄泥垅口，黄衣黄犬吠黄昏。”
	《雪涛谐史》云：一秀才送广文节仪，只用三分银子。广文出对曰：“竹笋出墙，一节须高一节。”秀才对曰：“梅花逊雪，三分只是三分。”按：令人以谚语属对云：“一代不如一代，三分只是三分。”下句即用此事也。
	《裨史类编》云：长乐状元马铎，少时梦有语之者曰：“雨打无声鼓子花。”不省所谓，后与同郡林志同举进士。志乡会皆第一，殿试时忽梦马踏其首，以是怏怏，争于上前。上曰：“朕有一对，对佳者，状元也。曰‘风吹不动铃儿草。’”马即对以梦语，而志思竭，不能对，铎于是得状元。按：铃儿草即沙参，见《本草纲目》。鼓子花，见郑谷诗云：“日落风吹鼓子花。”类书中本有“铃儿草”、“鼓子花”之对，而不载马铎事。
	《挑灯集异》载：蒋焘，幼聪慧。一日，与父友武官者同游佛寺。指殿上佛出对曰：“三尊大佛，坐狮坐象坐莲花。”焘对曰：“一介书生，攀凤攀龙攀桂子。”出寺后，武官之部卒牵焘衣问曰：“适对何句？”焘曰：“我对‘一个小军，偷鸡偷猫偷芥菜。’”其捷于调戏如此。一日，其祖携游佛殿，见焘跳下阶级，曰：“三跳跳下地。”焘应声曰：“一飞飞上天。”又父客因坐久，出对曰：“冻雨洒窗，东二点，西三点。”焘对曰：“切瓜分客，上七刀，下八刀。”按：《解人颐》亦载此，以为杨文襄公语。
	《薛制机杂记》云：有贺自长沙移镇南昌者启云：“夜醉长沙，晓行湘水，难教樯燕之留。”用杜少陵诗。“朝飞南浦，暮卷西山，来听鸣鸾之舞。”用王子安语。又有除直秘阁，依旧沿江制置司干办公事，云：“望玉宇琼楼之邃，何似人间？从纶巾羽扇之游，依然江表。”又上巳请客，云“三月三日，长安水边多丽人；一觞一咏，会稽山阴修禊事。”又“良辰美景、赏心乐事，四者难并；崇山峻岭、茂林修竹，群贤毕至。”
	瞿宗吉佑《归田诗话》云：戴式之尝见夕照在山，峰峦重叠，得句云：“夕阳山外山。”自以为奇，欲以“尘世梦中梦”对之，而不惬意。后行村中，春雨方霁，行潦纵横，得“春水渡旁渡”之句以对，上下始觉匀称。
	《耕余博览》云：虞伯生集未遇时，为许衡门客。虞有所私，午后常出馆。许往寻之，辄不遇，因书于几云：“夜夜出游，知虞公之不可谏。”虞对云：“朝朝来聒，何许子之不惮烦？”
	《涌幢小品》云：刘珙少时，梦谒大乾惠应神祠，金牌上有“曲巷勒回风”五字，未晓所以。迨登第除诸王宫教授，一夕，帝幸宫邸，问：“诸王何业？”珙答以属对。时月照窗隙，帝曰：“可令对‘斜窗拗明月。’”诸王方思索间，珙遽以“曲巷勒回风”对，帝曰：“此神语也。”按：刘珙，吾闽建宁府人。
	《坚瓠集》云：相传明太祖幸马苑，永乐、建文同侍，太祖出句云：“风吹马尾千条线。”建文对云：“雨洒羊毛一片毡。”太祖不悦，永乐对云：“日照龙鳞万点金。”其气象已不侔矣。
	又云：永乐中，溧阳彭印山六岁，以神童征至京师。帝御奉天门观灯，召彭出对曰：“灯明月明，大明一统。”彭应声曰：“君乐臣乐，永乐万年。”帝大奇之，赐予甚厚。今演剧者，以为遇龙店白简封官事，又非童年，恐失之。
	又云：李东阳四岁时，能作大字。景王召见，置之膝上。六岁，与程敏政以神童同被英宗召对，过宫门，足不能度。帝曰：“书生脚短。”李曰：“天子门高。”时御馐有蟹，上曰：“螃蟹一身甲胄。”程曰：“凤凰遍体文章。”李曰：“蜘蛛满腹经纶。”帝又曰：“鹏翅高飞，压风云乎万里。”程曰：“鳌头独占，依日月于九霄。”李曰：“龙颜端拱，位天地之两间。”帝大悦，曰：“此安排，他日一个宰相，一个翰林也。”
	祝枝山《猥谈》云：弘治中，夷使入朝，以一对偶语请馆伴对，曰：“朝无相，边无将，玉帛相将。”典客不能对。李西涯教以对曰：“天难度，地难量，乾坤度量。”夷使悦服。
	又云：陆浚明粲善属对。一日会客，为棋酒之欢，客出对曰：“围棋饮酒，一着一酌。”陆即曰：“听漏观书，五更五经。”又一客曰：“弹琴赋诗，七弦七言。”
	又云：陈洽八岁时，与父同行，见两舟一迟一速。父因命对云：“两船并行，橹速鲁肃不如帆快樊哙。”洽应声曰：“八音齐奏，笛清狄青难比箫和萧何。”
	又云：梁文康储髫龄时，已具公辅之量。一日，自塾中归，误仆于地。父迟庵掖起之，曰：“跌倒小书生。”公应声曰：“扶起大学士。”迟庵与诸子浴于小沼中，出对云：“晚浴池塘，涌动一天星斗。”公对曰：“早登台阁，挽回三代乾坤。”时年方七岁，而吐属不凡如此。
	又云：李空同督学江右，偶有名梦阳者，唱名时，空同曰：“安得同我名？我有一对，对佳则释汝：‘蔺相如，司马相如，名相如，实不相如。’”生应声曰：“魏无忌，长孙无忌，彼无忌，此亦无忌。”空同称善，置之前列。
	又云：有一童善对，一客指知府冯驯语之曰：“冯二马，驯三马，冯驯五马诸侯。”童对曰：“伊有人，尹无人，伊尹一人元宰。”按：前人有以“陈东”对“伊尹”者，取其下字即上一字之偏旁也。近人以阮芸台师姓名与伊尹作对，则不但偏旁正同，并有双声之巧矣。吾师亦甚喜之。
	又云：边尚书贡继妻胡氏，通文词。边多侍姬，与胡尝反目。一日宴客，客举令曰：“讨小老嫂恼。”边不能对，胡以片纸书传出，曰：“‘想娘狂郎忙。’何不以此对之？”座客大笑。又徐尚书晞为郡吏日，偶随守步庭墀中，见一鹿伏地，守得句云：“屋北鹿独宿。”思无以对，晞即对云：“溪西鸡齐啼。”守大赏异，此皆所谓一韵对也。
	《杨文襄公遗事》云：邃庵童时，有某国公与某尚书同席，各赐以杯酒，邃庵以两手接之。尚书出对曰：“手执两杯文武酒，饮文乎，饮武乎？”邃庵应声曰：“胸藏万卷圣贤书，希圣也，希贤也。”又相传邃庵在翰林时，一学士出对云：“鸿是江边鸟。”邃庵应声曰：“蚕为天下虫。”
	又云：杨邃庵冬日气盛，而李西涯怯寒。二公尝并坐，西涯屡以足顿地作声，邃庵曰：“地冻马蹄声得得。”西涯见其吐气如蒸，遽云：“天寒驴嘴气腾腾。”“驴嘴”一作“象鼻”，盖云贵有象蛮之诮，邃庵原籍云南也。
	张谊《宦游记闻》云：安南使入朝，出一对云：“琴瑟琵琶八大王，一般头面。”程篁墩对云：“魑魅魍魉四小鬼，各样肚肠。”或以为前明唐状元皋出使朝鲜事也。
	又云：陆文量容参政浙藩，与陈启东震饮，见其寡发，戏之曰：“陈教授数茎头发，无法可施。”启东曰：“陆大人满脸髭须，何须如此。”陆大赏叹，笑曰：“两猿截木山中，这猴子也会对锯句。”启东曰：“有犯，幸公勿罪。”乃云：“匹马陷身泥内，此畜生怎得出蹄题。”相与抚掌而退。
巧对录卷之五
	稗史云：坡公有对云：“栗破凤凰缝黄出；藕断鹭鸶露丝飞。”佛印曰：“无山得似巫山好。”东坡曰：“何叶能如荷叶圆。”子由曰：“不如‘何水能如河水清’。”
	又有人以“拘颈葫芦”四字命对者，陈启东方沐浴，偶得“空心萝卜”四字对之，喜跃，盆为破。又陈训导分水时，有人题桥云：“分水桥边分水吃，分分分开。”启东对云：“看花亭下看花来，看看看到。”皆其邑地名也。
	《九鲤湖志》云：傅黄门凯出使海外国，祷于九鲤湖仙祠，梦孺子歌云：“青草流沙六六湾。”漫记之而已。及入境，国王曰：“‘黄河跃浪三三曲’，愿天使对之。”黄门即以梦中句应，国王惊服。盖彼国有“青草河三十六湾”，彼自谓知中华之胜，而我乃悉彼疆域之详，用是悚詟。
	姚叔祥《见咫编》云：宁庶人怒一儒生，以铁笼笼之，置于后园。适园中凿池，庶人身自营度，因向宾从出一对语云：“地中取土，加三点以成池。”宾从不能对。生在笼中应声云：“囚内出人，进一王而得国。”庶人大悦，释之。后生自念：“‘囚内进王’，语谶不祥，少选必追我矣。”因不至家而逸。未几，追果至，而儒生不可得矣。
	黄右原曰：前明正德时，武宗以《四书》中“礼乐征伐自天子出”令群臣属对。盖自夸其生擒宁庶人之功也。王文成公对以“流连荒亡为诸侯忧。”隐讽武宗轻出，为朝廷忧也。可为一启口而不忘谏如此。
	《尧山堂外纪》云：徐晞既贵，乘传归。守令率诸生郊迎。诸生以其不由科目出身，玩忽不成礼。郡守怒，因出句云：“擘破石榴，红门中许多酸子。”诸生对，久不能属。晞代答云：“咬开银杏，白衣里一个大人。”诸生惊服，遂相率请罪。
	又云：太祖尝微行入酒坊，遇一监生。时坐客满案，乃移土地神几与生对席。问其里居，则四川重庆人也。帝因出句云：“千里为重，重水重山重庆府。”生应曰：“一人是大，大邦大国大明君。”
	又云：明兵围集庆路，与元兵大战，元兵解去，乃坚守江左，见驿中有七岁儿居其中，问之，则代父充役者也。帝曰：“‘七岁童儿当马驿’，能作对乎？”即应曰：“万年天子坐龙庭。”帝喜，蠲其役。
	又云：施槃幼年而贫，谒张都宪。张曰：“新月如弓，残月如弓，上弦弓，下弦弓。”槃应曰：“朝霞似锦，暮霞似锦，东川锦，西川锦。”张即招入家塾。
	又云：李西涯与程篁墩过采石，西涯雨中拈句云：“五风十雨黄梅节。”篁墩曰：“二水三山李白诗。”
	又云：陈浚明有对云：“棗棘为薪，截断劈开成四束；阊门起屋，移多补少作双间。”
	黄印《梁溪识小录》云：莫天祐，绰号老虎。守无锡时，残忍嗜杀。每出入，人皆走匿。有稚子沈龙者，负笈趋塾，误冲节幢，为所执。天祐曰：“汝为学生，能对乎？”曰：“能。”天祐曰：“人有称我为‘至勇至刚能文能武无上将军’者，汝能对则赏，不能则断汝头。”龙略不畏惧，整容对曰：“大慈大悲救苦救难观音菩萨。”天祐喜，赏银一锭，为之止杀者累月。
	又云：尤回溪瑛，八岁时入塾。塾师，其族兄也。吴海州学士至其馆，以“兄弟相师友”命对，尤应声曰：“君臣迭主宾。”学士大击赏。
	又云：明嘉靖间，一内珰衔命入浙，与司北关南户曹、司南关北工曹饮宴。珰欲侮缙绅，乘酒酣为对云：“南管北关，北管南关，一过手再过手，受尽四方八面商商贾贾，辛苦东西。”此珰故卑微，曾司内阁工部，君所素识者。因答曰：“我须相报，但勿嗔乃可。”遂云：“前掌后门，后掌前门，千磕头万磕头，叫了几声万岁爷爷娘娘，站立左右。”珰怒愤攘臂，至欲自戕，二司力劝乃止。
	沈德符《野获编》云：京都人以都城内外所有作对，其最可破颜者如：“臭水塘”对“香山寺”。“奶子府”对“勇士营”。“王姑庵”对“韦公寺”。“珍珠酒”对“琥珀糖”。“单牌楼”对“双塔寺”。“象棋饼”对“骨牌羔”。“棋盘街”对“幡竿寺”。“金山寺”对“玉河桥”。“六科廊”对“四夷馆”。“文官果”对“孩儿茶”。“打秋风”对“撞太岁”。“诚意高香”对“细心坚烛”。“天理肥皂”对“地道药材”。“奇味薏苡酒”对“绝顶松萝茶”。“京城内外巡捕营”对“礼部南北会同馆”。
	又云：嘉靖间，高新郑与张江陵相契如兄弟，偶联镳出朝，晨暾初上，高戏出一俪语云：“晓日斜熏学士头。”张应声曰：“秋风正贯先生耳。”两人拊掌，几坠马。盖楚人例称“干鱼头”，中州人例称“偷驴贼”。俗语有“西风贯驴耳”也。或云是傅潮、焦芳相谑旧语，岂张、高又祖之耶？
	又云：嘉靖间，更有恶谑。如胡少保宗宪，以江南制府御倭，值浙直巡盐御史周如斗行部与宴于舟中。二人素相狎，适侍者误倾酒壶，周谑云：“瓶倒壶撒尿。”而篙工偶捩柁，胡应声曰：“柁响舟放屁。”各以姓相嘲，然而俚矣。
	又云：贾宪使实斋以名儒里居。一日雪后寒甚，披貂裘立门前。有一邻舍少年号倪麻子者，颇少慧，好侮人。贾见其着屐，呼前曰：“我有一对，汝能属句否？”因出曰：“钉靴踏地泥麻子。”倪曰：“对则能之，但不敢耳。”贾曰：“吾不罪汝。”倪应声曰：“皮袄披身假畜生。”贾面赤，咄嗟诟詈而入。
	又云：楚中耿天台定向为南直提学御史，初莅任，即遣牌往松江，云欲观海。时徐文贞为首相，耿其讲学至交，实借此往拜其先祠也。云间士子为之语曰：“名虽观海，实则望湖，耿学使初无定向。”以文贞旧号少湖也。久而未有对者。适河南刘自强为应天尹，以户曹隶不逊，奋拳殴之。刘多力，至折隶齿，几死，乃对曰：“京师攘臂，衙役折齿，刘府主果能自强。”同时，松江有郡丞潘大泉名仲骖，以名翰林谪外，傲睨侮人。华亭尹倪先荐者，谦和下士。松江士人又为之对曰：“松江同知恣肆，合得重参；华亭知县清廉，允宜先荐。”各取姓名同音也。
	又云：有御史巡松江者，郡守故人留之饮，因戏出对曰：“鲈鱼四腮一尾，独占松江。”守曰：“螃蟹八足两螯，横行天下。”御史知其讽己，亦为一噱。
	《都穆谈纂》云：沈石田先生尝偕陈启东会饮于吴太史家，时贺解元恩、陈进士策同在座。先生不善饮，酒至辄辞。启东曰：“吾有一对，君能对之，当代君饮。”先生颔之，启东曰：“恩作解元，礼合贺其荣也。”其荣，贺字先生应声曰：“策为进士，职当陈嘉谟焉。”嘉谟，陈字合座无不击节。
	又云：钱山钱秀才，兄应役粮长，偶县令点名不到，钱遂易服以代。令怒，欲鞭之。钱以实告。令曰：“汝既为秀才，吾有一对，试对之，曰：‘秀才粮长，打粮长不打秀才。’”钱应声曰：“父母大人，敬大人如敬父母。”令笑而释之。
	王兆云《挥塵诗话》云：吴人马承学，性好乘马驰骤。其友钱同爱戏之曰：“马承学，学乘马，汲汲而来。”马应曰：“钱同爱，爱铜钱，孜孜为利。”且曰：“但图对稳，非敢诮公。”
	又云；杨铁崖在金粟道人家，每食，主人必出佳酿，以芙蓉金盘令美妓捧劝。铁崖出对曰：“芙蓉盘捧金茎露。”有能对者，赠以此盘。一妓应声曰：“杨柳人吹铁笛风。”遂以此盘酬之，一座为倾倒。
	《唐伯虎纪事》云：有问乩，令对云：“雪消狮子瘦。”乩即书云：“月满兔儿肥。”又令对云：“七里山塘，行到半塘三里半。”乩即书云：“九溪蛮洞，经过中洞五溪中。”嘉兴有三塔寺，有人出对云：“西浙浙西，三塔寺前三座塔。”降乩者批云：“吾游遍天下，乃能对此对，云：‘北京京北，五台山下五层台。’”黄右原云：“闻是日有人复加‘塔塔塔’三字请对，乩竟寂然。”
	《文行集》云：明代制义得人之盛，莫过于弘治朝西曹，有对云：“一双探花父；两个状元儿。”时张升己丑状元，子思与辛丑状元王华子守仁同官兵部主事。户部郎中刘凤仪则己未探花龙之父，兵部员外郎李实则壬戌探花廷相之父也。又壬戌鲁铎榜，复有永平鲁铎，又有两朱衮：一貌美，一貌不扬。时有对云：“鲁铎分南北；朱衮判妍媸。”而弘治丙辰，进土有孟春、季春、夏鼎、周鼎。李东阳即席出对云：“孟仲季春唯少仲。”诸进士无能对者，东阳乃代为之对云：“夏商周鼎独无商。”几于天造地设矣。
	又云：郑洛书，莆田人，正德丁丑进士，为上海知县。同时永丰聂豹为华亭知县，并有政声，然议论不相下。一日同坐察院，适门人来报：上海秋试脱科。聂笑曰：“上海秀才下第，只为落书。”郑应声曰：“华亭百姓当灾，皆因孽报。”
	石琢堂韫玉曰：前明吾乡顾宗孟与文震孟、姚希孟，皆以文章节义相砥砺，为时所称。而范允临，字长白；陈元素，字古白；及华亭查思白，皆工临池，著名于世。崇祯间，陈、董相继而逝，唯范允临尚存。时有撰为对句者云：“顾宗孟、姚希孟、文震孟，三孟俱亡，莫非命也？董思白、陈古白、范长白，一白虽存，岂不殆哉？”
	陈眉公《见闻录》云：西涯李公善谑，居政府时，庶士进见，公曰：“今日诸公试属一对句，云：‘庭前花始放。’”众晒其易，各漫应之。公曰：“总不如对‘阁下李先生’也。”众一笑而散。
	又曰：陈式斋大参留滞郎署最久，其遴职方也，李西涯时为学士，戏语之曰：“先生其知几借作机乎，何为又入职方借作织坊也？”式斋应声曰：“太史非附热者，奈何只管翰借作汗林耶？”闻者以为善谑。
	《簷曝杂记》中载张文潜《宛邱集--仲夏》诗：“云间赵盾益可畏，渊底武侯方熟眠。”武侯，谓卧龙也。此与俗传《送鹅及梅子札》云“汤燖右军二只，醋浸曹公一瓶”同一谑对。
	又云：伍文定与一知府出行，见墙头露出一少艾，知府出对云：“墙内桃花，露出一枝难入手。”伍对云：“园中梅子，不消几个便酸牙。”亦不知出何书。
巧对录卷之六
	国初长洲韩慕庐先生，曾考四等，后登会状，故其家有“四等秀才，一甲进士”门灯。当未第时，授读蒙馆，而馆主人识丁不多，复强作解事，往往干与馆政，将经书句读点破。韩偶与争，即谓：“汝是四等秀才，晓得甚事？”韩亦忍受而已。一日，生徒读《曲礼》“临财毋苟得，临难毋苟免”，“毋”字误读作“母”字。有吴中名下士适过门，闻而窃笑。不知是主人所授，非先生意也。遂高声作七字讥之，曰：“曲礼一篇无母狗。”令作对语，韩应声曰：“春秋三传有公羊。”其人大服，询姓名而去。由是知名，或云即健庵先生也。
	相传钱虞山有一杖随身，自制铭刻其上云：“用之则行，舍之则藏，唯我与尔有是夫！”后归国朝，此杖失去已久。一日忽得之。有人续铭其旁云：“危而不持，颠而不扶，则将焉用彼相矣！”钱为之惘然。
	《王渔洋先生年谱》云：顺治元年甲申十一岁，祖布政公课孙，尝邀从弟洞庭饮，洞庭工草书，酒阑，诸孙竞进乞书。布政公把酒命对，句云：“醉爱羲之草。”先生在旁应声曰：“狂吟白也诗。”二公皆大喜，曰：“此子必早成！”
	《朱竹垞先生年谱》云：“十七岁入赘冯教谕宅，华亭王鹿柴每过冯翁小饮，必令先生作古人名对，如：“顾野王”对“沈田子”；“郑虎臣”对“沈麟士”；“蔡兴宗”对“崔慰祖”；“萧子云”对“任伯雨”；“魏知古”对“颜相时”；“吉中孚”对“温大有”；“杨完者”对“晁补之”；“杜审言”对“萧思话”；“贡师泰”对“齐履谦”；“任蛮奴”对“张恶子”；“金安上”对“郑居中”；“刘辰翁”对“逢丑父”；“韩择木”对“李栖筠”；“蔡有邻”对“徐无党”；“王岩叟”对“阮佃夫”；“李思齐”对“石作蜀”；“柳三变”对“张九成”；“郑樱桃”对“郭芍药”；“王僧绰”对“马仙琕”；“秘彭祖”对“庾黔娄”；“刘方平”对“徐圆朗”；“刘仁本”对“范道根”之类。鹿柴曰：“此子将来必以诗名。”
	朱竹垞幼时，塾师举“王瓜”使属对，即应声曰：“后稷”。师怒其不伦，而心服其对之巧。在京师时，与人会饮，各举古人男女成对者为酒令：“太白，小青”；“无咎，莫愁”；“灌夫，漂母”；“武子，文君”；“东野，西施”等字。
	宋荔裳琬雅善谑。京师有市猾某者，本骡马行牙人，以附势焰至巨富。一日，堂成宴客，壁间有孔窦，客疑问之，答曰：“‘手脚眼’也。”盖工匠登降攀附置手脚处。荔裳在坐应声曰：“吾有对句矣！乃‘头口牙’也。”
	康熙五十年辛卯，江南乡试。赵昼山太史晋为主司，与总督噶礼朋比为奸，大通关节。总督分贿至四十万金，事破伏法。是科正主司为左界园副宪必蕃，本系乙榜出身，于衡鉴又非所长，任赵之所为而已。案定竟得末减，时江南有一对云：“左邱明两眼无珠；赵子龙浑身是胆。”
	施愚山曰：古对有以文字分合者，如：“鉏麑触槐，甘作木边之鬼；豫让吞炭，终为山下之灰。”“奴手为拏，以后莫拏奴手；人言是信，从今休信人言。”“人曾作僧，人弗可以为佛；女卑是婢，女又可以为奴。”皆佳对。
	方凫宗与陈元孝、梁药亭诸公夜饮唱酬，以“夕夕多良会”对“人人从夜游”。又某公为巡河道，即景云：“少水沙即露”，对“是土堤方成”，亦以文字分合也。按：“此木成柴山山出，因火为烟夕夕多。”亦分合字巧对。
	有一人徘徊溪畔，得一联云：“独立小桥，人影不随流水去。”久无对句。一友欢然曰：“孤眠旅馆，梦魂曾逐故乡来。”又一对云：“兔走鸟飞，地下相逢评月旦；雁来燕去，途中相遇说春秋。”又一对云：“杨柳花飞，平地上滚将春去；梧桐叶落，半空中撇下秋来。”皆口头常语，而极工稳自然。
	《秋雨庵随笔》云：菱角最易落，故谚曰：“七菱八落”。前人以对“十榛九空”，工切无比。又闽粤呼荸荠曰“马蹄”，以对“龙眼”，亦甚工。
	又云：淳安方朴山先生病革时，门弟子咸在。有二人私语曰：“‘水如碧玉山如黛’，以何为对？”先生枕上闻之，曰：“可对‘云想衣裳花想容’。”言毕而逝。
	英煦斋师《笔记》载：嘉庆丙辰，茶宴廷臣于重华宫，御制诗二首，用六麻韵，中有“嗟”字，恭和者咸以为难。彭文勤公先脱稿，时和珅倩人代和，所和嗟韵，意不惬，属公为改正。公易以“帝典王谟三曰若，驺虞麟趾两吁嗟”两语。和珅素与公不协，是日亦为叹服。
	又云：乾隆间，十全武功其烦兵力至再者三，闻纯庙以《武功再定》命题联句，圣制出联云：“一之为甚岂可再？”诸臣皆愕眙，无以对。纪文达公应声曰：“天且不违而况人。”此不独用成语如己出，而君臣应对语气亦合，真天才也。
	又云：嘉庆甲子，以《毓庆宫》命题联句，御诗出句有“毓庆承恩毓嘉庆”句，下应臣工敬对，时朱文正公已散值，予同赵谦士敬录一通，送文正看，予自拟对云：“寿皇垂裕寿今皇。”次早文正入值，向予云：“某昨在舍敬对一句，君以为如何？”问之，即予所对七字也。因相视而笑。是日，文正以对句面奏，上嘉之。
	《熙朝新语》云：浙江乾隆丙子科乡试，两主考一姓庄，一姓鞠。庄颟顸，而鞠不谨，有集杜句嘲之云：“庄梦未知何日醒，鞠花从此不须开。”鞠试毕回京，语陈勾山太仆云：“杭人真欠通，如何鞠可通菊？”公不答，鞠诘之，公曰：“吾适思《月令》，‘鞠有黄华’耳。”鞠大惭，未几死，人以为语讖。
	《痂留编》云：有才士偶出一对云：“冬夜灯前，夏侯氏读春秋传。”久未有对，后请乩，仙对云：“东门楼上，南京人唱北西厢。”适逢其事，遂成巧对。
	近有某公分校礼闱，卷中有用《毛诗》“佛时仔肩”者，则批云：“‘佛’字系梵语，不可入文内。”复有用《周易》“贞观”二字者，则又批云：“‘贞观’系汉代年号，不可入文内。”因有为之对者云：“佛时是西域经文，宣圣悲啼弥勒笑；贞观系东京年号，唐宗错愕汉皇惊。”
	先叔父太常公语余曰：乾隆间，工部署被火，金尚书简督修。有朝士出一对句曰：“水部火灾，金司空大兴土木。”久无能对者。适纪文达师入朝，朝房中新选中书科中书者，状貌魁梧，自负为南人北相。公闻之，冁然曰：“‘南人北相，中书科什么东西？’可借伊属对矣。”
	朱文正师与兄竹君先生，常招名流为春盘之会，坐上客满，或琴或书，或对弈或联吟。勾心斗角，抽秘骋妍。酒酣耳热之时，同人有以“太极两仪生四象”命对者，满座正各凝思，忽报纪晓岚至，至则狂索饮馔，同人即以前句示之，佥曰：“对就始许入座，否则将下逐客之令矣。”公应声曰：“‘春宵一刻值千金。’吾饥甚，无暇与诸君子争树文帜也。”坐客闻之，无不绝倒。按；或云道士娶妻，有作贺联者，先得出句。文达师从旁诵唐句足之，亦谑而不虐也。
	有两生同谒纪文达师者，一额有黑瘢，一左目已瞽。师见之大笑不止，两生惊讶，请其故。师笑曰：“吾偶集得杜句，一为‘片云头上黑’，一为‘孤月浪中翻’耳。”
	相传有父子某先后中式，其科俱逢戊子。某撰一联云：“父戊子，子戊子，父子戊子。”以难纪文达师。时有师生同掌户部者，师为对云：“师司徒，徒司徒，师徒司徒。”
	嘉兴钱箨石侍郎载奉使祭尧陵，辨今尧陵之非。既复命，具折奏之，折计二十七页，奉旨申饬。又乾隆庚子典江南试，取顾问作解首三艺，皆骈体，经磨勘，停三科。京师好事者赠一联云：“三篇四六短章，欲于千万人中大变时文之体；一折廿七余扣，直从五千年后上追古帝之陵。”
	滇南赵某仕楚中为郡守，好出对句。一日，见坊役用命纸糊灯，遂出句云：“命纸糊灯笼，火星照命。”思之未得。至岁暮，见老人高捧时宪书叩头献上，拍案大呼，遂对前句曰：“头巾顶历子，太岁当头。”
	王楷堂比部廷绍一日进署，适无小马喝道，正在查问。忽报长中堂麟到，因得一对云：“司中无小马；堂上有长麟。”不觉高声朗诵，为长所闻，唤王上，堂责其“何以呼我名！”王答以：“在司中作对。”诘以：“何对？”答曰：“以‘中堂’对‘扁鹊’耳。”又诘其“何以将我对扁鹊？”答曰：“扁鹊名医，长麟名相也。”公为冁然，同人均服其灵敏。
	有以“书生书生问先生，先生先生”出对者，或对曰：“步快步快追马快，马快马快。”微嫌“马快”对“先生”虚实未称，然舍此恐无他句也。此如“念兹在兹，释兹在兹，名言兹在兹”对“揭谛揭谛，波罗揭谛，波罗僧揭谛”，亦取其以经对经，灵妙可喜，不必以字句差互绳之耳。
	一达官延吾乡某中翰，教其宠妾某学诗。中翰先令学作对，适斋僮烹茶将熟，因以“茶声”二字命对，某妾应口曰：“酒色。”中翰为之匿笑。
	雷州徐闻县，其始县城逼近海壖。每潮汛汹涌，闻者震恐。后徙筑县城。居民喜曰：“海边潮至庶徐徐闻乎。”因改名徐闻县。方橡坪曰：“可取对‘陌上花开可缓缓归矣。’”
	《熙朝新语》载：解秀才中发谒见尹文端公，鲍雅堂在座，适十四公子庆宝至前。鲍问：“年几何？”曰：“十四岁。”鲍戏出对曰：“十四世兄年十四。”解应声曰：“三千弟子路三千。”公即请解为西席。
	《滦阳消夏录》云：阳曲王近光言，冀宁道赵公署中有两幕宾：一姓乔，一姓车，合雇一骡轿回籍，赵公戏以其姓作对曰：“乔车二幕友，各乘半轿而行。”恰皆“轿”之半字也。时署中召仙，即举以请对，乩判曰：“此是实人实事，非可强凑而成。”越半载，又召仙乩，忽判曰：“前对吾已得之矣：卢马两书生，共引一驴而走。”又判曰：“四日后，辰巳之间，往南门外候之。”至期，遣役侦视，果有卢、马两生以一驴负新科墨卷赴会城出售，赵公曰：“巧则诚巧，然两生之受侮深矣。”此所谓“箭在弦上，不得不发”。虽仙人亦忍俊不禁也。
	俗传“羊肚石边栽虎耳”一语，久未有对。有扶乩者，忽于沙盘上画一船，船头着一木桶，众怪之，后因出步溪边，偶见来舟，恰如所画。问其何往，舟人云：“将往‘鹅肫湖里种鸡头’去耳。”真绝对也。
	闵鹤初言：一乩仙出对云：“踏破磊桥三块石。”众思索不能就，乩书云：“分开出路两重山。”
	一举子在旅店中，闻楼下一人出对云：“鼠偷蚕茧，浑如狮子抛球。”思之不能对，至成心疾而死，魂常往来楼中，时诵此对。人不敢居，后一举子强欲上楼，为之对云：“蟹入鱼罾，恰似蜘蛛结网。”鬼遂长啸而去。
	姚古棻尝集旧句云：“北方佳人遗世而独立；东邻处子窥臣者三年。”对仗工稳。又梁山舟学士尝集《水经注》语云：“帛什理于是山作金五千斤救百姓；小夫人以两手捋乳五百道向千儿。”其语甚奇。
	杭州清波门外有庙曰“金元七总管”，有客云：“可对‘唐宋八大家。’”众赏其工。按：康熙间，徐紫珊所撰碑记谓“神元人七者行次。”总管，其官名也。
	有一医士某自夸工于属对。适游达官之门，方以大缎裁衣，因指缎令对曰：“一匹天青缎。”某立应曰：“六味地黄丸。”达官大喜，款之内院，因以“避暑最宜深竹院”七字令对，某立应曰：“伤寒莫妙小柴胡。”正应对间，忽闻风送花香一阵，又以“玫瑰花开，香闻七八九里”十字令对，某即应曰：“梧桐子大，日服五六十丸。”合座皆为抚掌。余谓此掫揄医士者所为，盖必先有对语，而后以出语就之耳。如果有此人，若使之对雪赋诗，亦必云“昨夜北风寒，天公大吐痰；一轮红日上，便是化痰丸”矣！
	百文敏公龄屏藩滇中时，眷一伶儿名荷花者，色艺俱佳。越数载，公总制两广。荷花适至，仍令居珠江菊部中，而荷花马齿加增，颜发已秃。公戏之曰：“荷尽已无擎雨盖；菊残犹有傲霜枝。”盖公号菊溪，下句以自嘲也。
	一训蒙师失馆，怅怅而行，适冲县官前导，被斥。某自陈教读糊口，官曰：“我有一联，如能对则不问，云‘遍地是先生，足见斯文之盛。’”某对云：“沿街寻弟子，方知吾道之穷。”
	贺耦庚中丞长龄云：眼前景有对得恰好者：“天近山头，行到山腰天更远；月浮水面，捞将水底月还沉。”此语殊有理致，不独属对之工而已。
	浙江某科有以学政监临乡闱者，颇作威福，尝自行板责号军，又私为士子改文字，竟获咎去。有为之对者云：“监临打监军，小题大做；文宗改文字，矮屋长枪。”
	缪莲仙《涂说》云：有塾师出对句云：“益者三友松竹梅。”一徒应声曰：“加我数年解会状。”师叹其有志而虑其不永年，后果然。
	又云：古有“万事不如杯在手；一年几见月当头”之对，偶有质钱赴博局者，提贯而言曰：“万事不如钱在手。”旁有应声音曰：“一年几见赎当头。”闻者绝倒。
	又云：纪文达、彭文勤二尚书与某公同值朝房。某公先告归，行趋甚疾。纪戏作对云：“足开五六尺，手写十三行。”盖某公退食时，尝喜临古帖也。彭曰：“何不云：‘圣手书生，神行太保’乎？”一座解颐。
	又云：友人许小憨示一对，出联云：“鸡犬过霜桥，一路梅花竹叶。”予对之云：“燕莺穿绣幕，半窗玉剪金梭。”
	林岵瞻比部扬祖云：“甲子巡检”可对“丙妹县丞。”按：广东陆丰县有甲子巡检，贵州永从县有丙妹县丞。以“丙妹”对“甲子”，不作干支板对，尤见工巧。
	嘉庆壬申癸酉间，王文僖公懿修与门生铁冶亭铁保同为礼部尚书，而左右侍郎则英煦斋师及胡西庚长龄、秀楚翘秀堃、汪瑟庵廷珍四先生，又皆出冶亭先生之门，同堂六人，衣钵相承。时有“水部三堂三鼎甲，春官六座六师生”之对，亦儒林佳话矣。
	嘉庆中，余在礼部，有同官二人：一为罗静贮志谦，一为唐修庭业谦，皆楚南人，同人每合称为“谦谦君子”。时大宗伯为穆克登额公，少宗伯为今阁老穆鹤舫彰阿、文远皋宁、王莲府宗诚三先生。凡公牍中列衔平写“穆穆文王”四字，余谓此可与“谦谦君子”作对矣。
	黄右原曰：近日都人士有以朝贵之姓名作对者，如以“周祖”对“李宗”，一指周芝台宫詹昆仲，一指春湖侍郎及芝龄师也。又有以虚字对虚字者，如以“吴其”对“许乃”，一指许滇生尚书昆仲，一指吴瀹斋中丞昆仲。于此亦见门第科名之盛也。
巧对录卷之七
	《中桥居士吴敏集句序》云：左史林震，自号介翁，长于集句。其所用诗凡三百八十家。一日与客饮，壁间有题《阳关辞》者，客曰：“试用‘劝君更尽一杯酒’句以侑尊。”因举杯而属对曰：“‘与尔同消万古愁’可乎？”又尝晚春至山光寺览观陈迹，客举“青山有恨花初谢”之句，有间即应云：“流水无言草自春。”前后所集厘为七卷。徐著作师仁跋其后云：“胸次应余五色线，世间争认百家衣。”按：此书惜不可得，此条系从《福建通志--杂记门》录出。
	集句为诗，始于晋傅咸。今载于《艺文类聚》者，不过寥寥数句。有唐一代，无格不备，而是体亦阙如。至北宋石延年、王安石、孔武仲等间作之。南宋李龑《梅花衲剪绡集》，文天祥之集杜诗，始编为集，而皆不偶句，卷帙亦无多。至我朝黄之隽《香屑集》则集唐句为《香奁诗》至十八卷，对偶浑成，排比工整，诚不可无一之才，而不知吾闽侯官之陈长源玔在前朝已有《宫闺组韵》之作，亦集唐律为之，分《宫词》、《闺词》为上下卷。徐兴公以为句皆天成，对皆巧合。则《香屑集》不得专其美于后矣。今黄书已著录《四库》，而陈书鲜有知者，因录其警句于左。如《宫词》云：
	曙色渐分双阙外；钱起语音犹在五云中。卢纶闲抱琵琶寻旧曲；韦庄数教鹦鹉念新诗。花蕊夫人椒房窈窕连金屋；骆宾王珠箔轻明拂玉墀。李商隐九重树影连清汉；杜牧三殿花香入紫薇。岑参群臣相庆嘉鱼乐；徐彦伯一曲空歌降凤钧。王初风传刻漏星河曙；皇甫曾寒入罘罳殿影昏。李贺蓝丝重勒金条脱；曹唐绀发初簪玉叶冠。李群玉小院回廊春寂寂；杜甫鸣环动佩暗珊珊。权德舆镜奁尘暗同心结；刘禹锡金粟妆成扼臂环。罗虬辘轳声绝离宫静；邵谒杨柳风多水殿凉。李益御柳遥随天仗发；李灯宫衣寒拂雪花轻。曹唐推醉唯知弄花钿；卢纶忍寒应欲试梅妆。李商隐圣寿已传千岁酒；盖嘉运春光欲上万年枝。钱珝流莺百啭和残漏；郑谷海燕双飞出禁林。曹唐长乐梦回春寂寂；胡宿昭阳歌断信沉沉。杜牧铜壶漏水何时歇；刘禹锡御苑砧声向晚多。李颀采槛烛烟光吐日；许浑御沟春水漫成霞。花蕊夫人甘露卷帘看雨脚；罗隐宜春深院斗花枝。张祜翠袖自随回雪转；李商隐红颜无奈落花催。吴融玉树九重常在梦；耿湋宫花一落旋成尘。李益玉蝉金雁三层插；王建画裤朱衣四队行。王建渭水寒光浮藻井；卢宗回巫山枕障画高丘。李白门开左掖风云近；方干阙对南山雨露通。张说杨柳亭台凝晚翠；刘得仁芙蓉帘幕扇秋红。谭用之残雪未消双凤阙；张蠙轻烟散入五侯家。韩翃天临玉几班初合；薛逢露拂金茎曙欲分。曹唐扇裁月魄羞难掩；李商隐灯涩秋光静不眠。薛能露气暗通青桂苑；李商隐日华遥动郁金袍。许浑绛节几时还入梦；薛逢御香闻气不知名。韩偓应是无几承雨露；长孙佐辅不教容易损年华。李商隐飞罗半卷银题影；卢藏用芳草长含玉辇尘。罗邺云渡琐窗金牍湿；李建勋月当银汉玉绳低。李绅腻粉晴销银缕合；女郎威舞腰时掣绣裙轻。曹唐玉几由来天北极；杜甫凉风只在殿西头。李商隐
	《闺词》云：
	心寄碧流空婉娈；刘沧语来青鸟许从容。曹唐单影可堪明月照；吴映贞心独有老松知。戎昱蛩辞败草鸣香阁；李咸用燕蹴飞花落舞筵。杜甫竹叶岂能销积恨；韦庄杏花争忍扫成堆。郑谷自传芳酒翻红袖；杨巨源似有微词动绛唇。唐彦谦纤腰怕束金蝉断；薛逢寒鬓斜簪玉燕光。李贺秦镜欲分愁坠鹊；鱼玄机画屏无睡待牵牛。温庭筠锦帐罗帏羞更入；崔公达秦云楚雨暗相和。罗邺桃花一簇开无主；杜甫柳叶双眉久不描。江采蘋莺传旧语娇春日；章孝标凤吐流苏带晚霞。卢照邻风飘柳线金成缕；刘兼露滴红兰玉绕畦。僧贯休鸿雁不堪愁里听；李颀鹧鸪休向耳边啼。韩愈画眉今日空留语；韩偓远目非春亦自伤。李益愁占蓍草终难决；刘长卿欲采蘋花不自由。柳宗元那教妾貌长如玉；李益应没心情更弄珠。罗虬垂手乱翻雕玉佩；李商隐背人多整绿云鬟。杨巨源帘前春色应须惜；岑参楼上花枝笑独眠。刘长卿南浦蒹葭疏雨后；刘沧寒城鼓角晚钟前。韩翃露浓香径知愁至；权德舆风恼花枝不耐烦。雍陶雁飞萤度愁难歇；宋之问烛暗灯残坐不辞。陆龟蒙情多莫举伤春目；张泌望远能无化石心。鱼玄机鸦髻巧梳金翡翠；章孝标麝熏微度绣芙蓉。李商隐寒角莫吹残月夜；韦庄好花争奈夕阳天。张泌拾翠总来芳树下；万齐融倩妆无复碧莲西。吴融莺怜胜事啼空巷；罗隐蝉曳残声过别枝。方干终日相思却相怨；李商隐一杯成喜又成悲。刘长卿金屋独眠堪寄恨；吴融瑶台无路可追寻。李远玉枕夜寒鱼信断；胡曾金炉春满鸭心香。无名氏折芳远寄相思曲；许景光望月还登乞巧楼。薛能黄鹂久住浑相识；戎昱青雀西飞竟未回。李商隐帘外落花闲不扫；温庭筠炉中香气尽成灰。孟浩然朱阁箪凉疏雨过；许浑玉楼歌断碧山遥。张祜树影悠悠花悄悄；曹唐愁云漠漠树离离。窦庠惊风乱飐芙蓉水；柳宗元秋月空悬翡翠帘。权德舆
	朱竹垞《静志居诗话》云：南海孙仲衍蕡诗，五古远师汉魏，近体亦不失唐音，集句对尤工，若：
	秋水为神玉为骨；芙蓉如面柳如眉。绕篱野菜飞黄蝶；糁径杨花铺白毡。去日渐多来日少；别时容易见时难。三湘愁鬓逢秋色；半壁残灯照病容。野草怕霜霜怕日；月光如水水如天。鹤群长绕三珠树；花气浑如百和香。
可称巧合。
	继之者如：
	佳岭瘴来云似墨；蜀江风淡水如罗。风尘荏苒音书绝；人物萧条市井空。归目并随回雁尽；离魂潜逐杜鹃飞。长疑好事皆虚事；道是无情却有情。绿水青山谁似旧；红颜白发递相催。
此庐陵李桢昌祺所集也。
	如：
	眼前好恶那能定；梦里输赢总不真。东涧水流西涧水；锦江春似曲江春。云收雨散知何处；燕语莺啼亦可伤。千里关山千里梦；一番风雨一番啼。惨惨凄凄仍滴滴；霏霏拂拂又迢迢。
此琼州邱浚仲深所集也。
	如：
	文章宇宙千年事；江汉风流万古情。老去诗篇浑漫兴；晚来幽独转伤神。欲知世掌丝纶美；肯信吾兼吏隐名。纵饮欲谋良夜醉；殊方又喜故人来。乘舟取醉非难事；送客逢春可自由。登第往年同座主；抱琴何处觅知音。疏檐看织蠨蛸网；远信闲封荳蔻花。四海交游更聚散；十年京洛共风尘。漫说简书催物役；犹将谈笑出风尘。未央树色春中见；茂苑莺声雨后新。自叹马卿常带病；也知光禄最能诗。春浮玉藻寒波落；水滴铜龙昼漏长。佳节每从愁里过；远书忽向病中开。江淹采笔空题恨；荀令香炉可待熏。小院回廊春寂寂；北湖南埭水漫漫。敢于世上明开眼；莫怪先生懒折腰。苦节难违天子命；梦归偏动故乡情。举世尽从愁里老；暮年初信梦中忙。酒酣懒舞谁相曳；客至从嗔不出迎。缓带轻裘成昨梦；浊醪粗饭任吾年。古来贤达知多少；旧日人民果是非。新结草庐招隐逸；便应黄发老渔樵。合欢却笑千年事；奉使虚随八月槎。复有楼台衔暮景；但将怀抱醉春风。故国山川皆梦寐；昔年亲友半凋零。
此长沙李东阳宾之所集也。
	如：
	病身最觉风霜早；离梦杳如关塞长。
此休宁陈敏政克勤所集也。
	如：
	一卧沧江惊岁晚；千家山廓静朝晖。嗜酒何妨陶靖节；能诗重见谢玄晖。
吴江周用行之所集也。
	如：
	坐看蕉叶题诗句；醉折花枝当酒筹。阊阖迥临黄道正；楼台直与紫微连。东风已绿瀛洲草；阁道回看上苑花。五夜漏声催晓箭；千门曙色锁寒梅。云生紫殿幡花湿；月射珠光贝阙寒。深院沉沉人悄悄；春风淡淡影悠悠。笙歌缥缈虚空里；台榭参差烟雾中。小院回廊春寂寂；前峰后岭碧濛濛。离岸游鱼逢浪返；出林幽鸟向人飞。云开日月临青琐；花拥弦歌咽画楼。晴云满户团倾盖；瀑水浸阶溅舞衣。
此钱塘沈行履道所集也。
	如：
	念我能书数字至；似君须向古人求。
此上海陆深子渊所集也。
	如：
	乡月夜临仙掌动；御烟曾见衮龙浮。风烟迸起思乡梦；霄汉长悬捧日心。病眼较来犹断酒；新诗改罢自长吟。江清露白芙蓉死；云散天高秋月明。蕲竹水翻台榭湿；桐花风软管弦清。蝴蝶梦中家万里；凤凰声里住三年。愁将玉笛传遗恨；暗掷金钱卜远人。路绕寒山人独去；江涵秋影雁初飞。陶令久辞彭泽县；山翁长醉习家池。虚心愿比郎官笔；感兴平吟才子诗。漠漠稻花资旅食；轻轻柳絮点人衣。老妻画纸为棋局；童子开轩扫落花。细水浮花归别涧；西风落叶掩重门。鸟啼深树斸灵药；马饮春泉踏浅沙。日落远波惊宿雁；月明荒戍起啼鸦。共欢天意同人意；多说明年是稔年。倦客闭门三日雨；野桥流水一犁烟。侯门不把冯驩剑；客路空携范蠡图。暮雨自归山悄悄；高楼独上思依依。闲寻古寺消晴日；却听疏钟忆翠微。日暮酒醒人已远；鸟啼花落水空流。清风未许重携手；好月那堪独上楼。鱼跃镜中将绿破；鸟还天外带青来。过桥树叶村边合；隔岸柴门竹里开。碎心雨夜重檐溜；滑足春融一径泥。
此广州张繢所集也。
	如：
	故里春光荣画锦；上林晴日绚朝衣。莫言海上浑无地；应是壶中别有天。红树枝头闻犬吠；寒山影里见人家。溪边瑶草含朝露；天上珠帘卷曙霞。鸟啼云窦仙岩静；树入天台石路新。台上凤箫秦弄玉；镜中珠翠李夫人。闲愁却恐惊巢燕；往事应须问塞鸿。杨柳亭台凝晚翠；芙蓉帘幕扇秋红。醉依华屋春多丽；贵想豪家月最明。天上吹笙王子晋；云边度曲许飞琼。泪残秋雨遗尘袜；肠断春风为玉箫。蝶粉乱翻迎笑脸；柳丝轻舞学纤腰。恍疑琼岛翻成梦；只是长安不见人。别酒不须花底劝；泪痕时旁枕函流。看花谁与同携手；好月那堪独上楼。望断鸳鸿犹未见；可怜蜂蝶却先知。石窗花落春归处；山店灯残梦到时。好梦肯随蝴蝶去；离魂暗逐杜鹃飞。三春景色佳期误；半夜雨声前计非。绕砌寒风号络纬；闭门疏雨落梧桐。狂客漫歌金缕曲；佳人犹舞越罗衣。红树暗藏殷浩宅；青山空绕仲宣楼。那堪往事空牢落；谁共芳樽话唱酬。
此姑孰夏宏仲宽所集也。
	如：
	山横故国三年别；江至浔阳九派分。两岸芦花飞晓雪；几家烟火隔秋云。迢迢霁野云阴合；浙浙疏帘雨气通。风月无情人暗换；江山有待我重来。九重霄汉天将近；万转云山路更赊。武帝祠前云欲散；胡公坡上日初低。
此安成玉佩所集也。
	如：
	碧落有情空怅望；春山无伴独相求。山中习静观朝槿；洞口经春长薜萝。啼鸟歇时山寂寂；寒鸦飞尽水悠悠。人生有酒须当醉；世上浮名好是闲。岭树重遮千里月；故人那惜一行书。
此海盐朱朴元素所集也。
	如：
	柴扉苑屋无人问；断岸寒流到底清。归鸟各寻芳树去；寒潮唯带夕阳还。花开花谢常如此；船去船来自不停。流水白云常自在；晚山秋树独徘徊。茶烟渔火遥如画；江水云山杳莫穷。
此金华童琥廷瑞所集也。
	如：
	万里悲秋长作客；一官羁绊实藏身。
此昆山方鹏时举所集也。
	如：
	鲈鱼正美不归去；瘦马独吟真可哀。梁间燕子闻长叹；楼上花枝笑独眠。
此蜀中安磐公石所集也。
	如：
	霜彫碧树作锦树；色过棕亭又草亭。诸葛大名垂宇宙；元戎小队出郊坰。残花烂漫开何益；妙舞逶迤夜未休。钟鼎山林各天性；风流儒雅亦吾师。已闻童子骑青竹；唤取佳人舞绣筵。休怪儿童延俗客；不劳钟鼓报新晴。病躯动觅藜床坐；懒性从来水竹居。庾信罗含皆有宅；李陵苏武是吾师。烟绵碧草萋萋长；雨裛红蕖冉冉香。万里相逢贪握手；百年多病独登台。
此香山黄佐才伯所集也。
	如：
	归信几番劳远梦；愁心一倍长离忧。自愿勤劳甘百战；莫将成败论三分。
此戴天锡维寿所集也。
	如：
	长疑好事皆虚事；莫遣佳期竟后期。素柰忽开西子面；芙蓉不及美人妆。徒劳掩泪伤红粉；但惜流尘暗洞房。
此刘芳节圣达所集也。
	如：
	世态炎凉随节序；人情翻覆似波澜。笛怨柳营烟漠漠；马嘶山店雨濛濛。绿树碧檐相掩映；游丝舞蝶共徘徊。人世几回伤往事；愁心一倍长离忧。浮生已悟庄生梦；未路虚弹贡禹冠。败叶残蝉连汉苑；古烟高木隔绵州。五千里外三年客；一寸心中万斛愁。返照入江翻石壁；疏松隔水奏笙簧。鸟下绿芜秦苑夕；云凝碧树渚宫秋。
此莆田陈言于庭所集也。
	如：
	念我能书数字至；悲君已是十年流。新添水槛供垂钓；许坐层轩数散愁。衰草夕阳江上路；渔歌樵唱水边村。一樽春酿葡萄绿；满瓮秋香竹叶青。僧归黄叶林边寺；人候夕阳江上舟。
此广州黎民表惟敬所集也。
	如：
	顾我老非题柱客；凡今谁是出群雄。因知贫病人须弃；不露文章世已惊。逐客虽皆万里去；雄豪复遣五陵知。独当省署开文苑；未有涓埃答圣朝。天子亦应厌奔走；诸公何以答升平。深山大泽龙蛇远；古木苍藤日月昏。
此关中南师仲子兴所集也。
	如：
	天下何曾有山水；老夫不出长蓬蒿。
此南海陈子壮秋涛所集也。
	如：
	兰亭旧路虽曾识；子夜新歌遂不传。自叹马卿长带病；何曾宋玉解招魂。追思往事咨嗟久；始觉空门意味长。瑶台绛节游俱遍；粉壁红妆画不成。碧落有情应怅望；白云何处更相期。大抵好花终易落；争教红粉不成灰。天长地久有时尽；物在人亡无见期。疏檐看织蟏蛸网；古木唯多鸟雀声。去日已多来日少；他生未卜此生休。珊瑚枕上千行泪；白玉壶中一片冰。不堪红叶青苔地；早是伤春梦雨天。更恨香魂不相遇；真成薄命久寻思。碧莎裳下携诗草；杨柳洲边载酒船。春蚕到死丝方尽；古柏重生枝亦干。
此秀水沈德符景倩所集也。
	如：
	孤棹夷犹期独往；崇山瘴疠不堪闻。漫说简书催物役；可堪风景促流年。津楼故市生荒草；落日深山哭杜鹃。幸与野人俱散诞；不嫌门径是渔樵。
此莱阳姜埰如农所集也。
	如：
	早春重引江湖兴；懒性从来水竹居。千树桃花万年药；半潭秋水一房山。侧身天地更怀古；独立苍茫自咏诗。天下何曾有山水；人间岂不是神仙。王侯第宅皆新主；富贵荣华能几时。闭户著书多岁月；挥毫落纸如云烟。莫愁前路无知己；几处蛮家是主人。汉家城阙如天上；武帝旌旗在眼中。
此嘉兴周筼青士所集也。
	如：
	芳草有情能下泪；野花无语自生愁。关门令尹谁相识；江上渔翁未易名。一曲正愁江上笛；十年如见梦中花。世人不识东方朔；谷口空称郑子真。独在异乡为异客；自怜长病与长贫。那知白发偏能长；莫遣黄金漫作堆。为客马卿真寂寞；依人王粲本凄凉。座中醉客延醒客；镜里今年老去年。树影悠悠花悄悄；江篱漠漠荇田田。中郎有女谁堪托；伯道无儿最可怜。仙人有待乘黄鹤；壮士徒令感白虹。啼鸟歇时山寂寂；寒鸦飞尽水悠悠。羞将短发还吹帽；共踏清歌又举樽。江上暮鸿遥送影。湖南春草但相思。苍山迢递成千里；明月何曾是两乡。千里云山何处好；十年书剑总堪怜。波生野水雁初落；风静寒塘花正开。独坐黄昏谁是伴；每逢佳节倍思亲。共说陈琳工奏记；焉知李广不封侯。水浮花片知仙路；草带泥痕过鹿群。晚景莫追窗外骥；消忧已辨酒中蛇。
此兰溪胡山天岫所集也。
	予叔父芾园先生亦雅好集句，客至觞行，恒举数联，坐客服其工致。予所记忆者，如：
	细推物理须行乐；高视乾坤又可愁。庾信罗含皆有宅；伏波横海旧登坛。萧何只解追韩信；贾谊何须吊屈平。料得也应怜宋玉；不知何处吊湘君。能将忙事成闲事；不薄今人爱古人。岂有白衣来剥啄；便应黄发老渔樵。阁中帝子今何在；江上仙翁去不回。谢朓诗篇韩信钺；老莱衣服戴卬家。笑拈霜管题诗句；闲向春风倒酒瓶。野庙向江春寂寂；残灯无焰影幢幢。滕王高阁临江渚；汉主离宫接露台。壶觞须就陶彭泽；勋业终归马伏波。
以上皆极自然，陆务观所云“火龙黼黻手”，非补缀百家衣者比也。
	赵瓯北《陔馀丛考》云：经史成语有可摘为佳句者，如《百斛明珠》所载：韩玉汝治秦州尚严，民语曰：“莫逢韩玉汝。”有孙临者对以“可怕李金吾”。东坡诗“君特未知其趋耳，臣今时复一中之”。又“人言卢杞是奸邪，我觉魏徵但妩媚”，后陆放翁用之。放翁又有“国家科第与风汉，天下英雄唯使君”句。又梅执礼诗：“天之未丧斯文也，吾亦何为不豫哉。”《后山诗话》“二十四考中书令”，王平甫对以“万八千户冠军侯。”王安中《元旦致语》：“君子有酒多且旨，化国之日舒以长。”朱新仲诗：“此时老子兴不浅，旦日将军幸早临。”“何以报之青玉案，我姑酌彼黄金罍。”吴师道诗：“丈夫不学曹孟德，生子当如孙仲谋。”“平生能着几两屐或对以‘一日须倾三百杯’，长日唯消一局棋。”近日厉樊榭“谁其云者两黄鹄，我欲遗之双鲤鱼。”严佩珊“春水方生公速去，桃花尽净我重来。”吾友沈佩兰“与我周旋宁作我，为郎憔悴却羞郎。”皆极工也。
	又《簷曝杂记》云：《梦溪笔谈》谓集句对自王荆公始，如“风定花犹落谢贞诗，鸟鸣山更幽王籍诗”之类。其实不自荆公始也。《金玉诗话》及《蓼花洲闲录》谓宋初已有集句，至石曼卿而大著。如以“天若有情天亦老”对“月如无恨月长圆”，则固不始于荆公矣。其他集句之传于后世者，孙应以“韩众排云呼阊阖”对“杜诗奏赋入明光”；蔡光启以“梨园子弟白发新”对“江州司马青衫湿”，“临邛道士鸿都客”对“锦里先生乌角巾”；闽人林震以“天下三分明月夜”对“扬州十里小红庐”；陆放翁之“我亦轻余子，君当恕醉人”；元遗山之“白日放歌须纵酒，清时有味是无能”，“黄鹤一去不复返，白鸥万里谁能驯”，“事殊兴极忧思集，天淡云闲今古同”。皆凑泊如无缝天衣。
巧对录卷之八
	蒲留仙《聊斋志异》所载，事多奇诡，雅俗皆称之。中有数对，颇有巧思，如云：有万福者私一狐，其友孙得言善俳谑，狐亦谐甚，每一语即倾倒宾客。一日，孙戏谓万曰：“一对请君属之：‘妓女出门访情人，来时万福，去时万福。’”合座不能对。狐笑曰：“我有之矣：‘龙王下诏求直谏，龟也得言，鳖也得言。’”四座无不绝倒。
	又云：晋人有仇禄者，误入范公子园，失足落池中，惧甚。公子笑曰：“仆有一乐拍名，若能对之，即放君行。”禄唯唯。公子曰：“拍名浑不似。”禄对曰：“银成没奈何。”公子大笑曰：“真石崇也。”禄不知所谓，盖公子有女名蕙娘，夜梦一人告之曰：“石崇，汝婿也。明日落水矣。”旦告父，共以为异。禄适符梦兆，公子闻对而喜，曰：“拍名乃小女所拟，今得属对，亦有天缘。”未几，禄赘入其家。
	又云：章邱焦生读书园中，宵分，有二美人来，焦知其狐，拒之。女知不可动，乃曰：“君名下士，妾有一联，请为属对，能对，我自去。出句云：‘戊戌同体，腹中只欠一点。’”焦凝思不能就，女笑曰：“名士固如此乎？我代对之可矣。‘己巳连踪，足下何不双挑。’”一笑而去。
	又云：胶州窦旭昼寝，忽梦见褐衣人导至一处，万户千门，迥非人世。殿上一王者，见生入，降阶而迎，执宾主礼，列筵丰盛。仰视殿上一匾曰：“桂府”。生局蹙不能致辞。稍间，王忽左右顾，曰：“孤一言烦卿等属对。出句云：‘才人登佳府’。”四座方思，生即应曰：“君子爱莲花。”王曰：“莲花乃公主小字，何适合如此，宁非夙分乎！”即以公主妻之。
	又云：灵山王勉，字黾斋，偶入仙人岛。岛中主人桓文若妻以女。长女名芳云，二女名绿云，均善文词，互相嘲谑。王尝为所窘。桓一日出对曰：“王子身边，无有一点不似玉。”众未措词，绿云应声曰：“黾翁头上，再加半夕即成龟。”
	又云：章邱米步云善以乩卜，每同人雅集，辄召仙相与赓和。一日，友人见天上微云，得句请其属对，曰：“羊脂白玉天。”乩书云：“可问城南老董。”众疑其不能对，故妄言之。后以故偶适城南，至一处，土如丹砂，异之。有叟牧豕其侧，因问之。叟曰：“此俗呼‘猪血红泥地’也。”忽忆乩词，大骇，问其姓，答云：“我老董也。”属对已奇，而预知过城南之必遇老董，斯亦神矣！
	汤诰所集《俗语对句》，皆杭州时谚，他方人不能尽知。浙人见之，无不首肯者。今择其熟于人口而稍雅驯者若干条，以资谈助，数百年后，未必不为故实也。如：
	走马到任；衣锦还乡。一团和气；两袖清风。客中送客；亲上加亲；隔壁告状；同室操戈。飞檐走壁；破釜沉舟。拖泥带水；驾雾腾云。心惊胆战；舌敝唇焦。立地成佛；从井救人。暗藏春色；明察秋毫。鸦飞雀噪；兔死狐悲。有名无实；同姓不宗。摸着脾气；套出口风。抱头鼠窜；满腹狐疑。唯天可表；无地自容。吃空心酒；烧回头香。一了百了；千真万真；痴人说梦；浪子回头。天翻地覆；阴错阳差。经蒙俱授；童叟无欺。请君入瓮；对客挥毫。知法怕法；在家出家。磨穿铁砚；打破沙锅。谈笑自若；痛痒相关。一言既出；三思而行。面叱莫怪；心照不宣。当家和尚；压寨夫人。当场出丑；拍案惊奇。恶人远避；好事多磨。望风下拜；指日高升。私通外国；大开后门。道犹未了；事不宜迟。还魂草纸；出气香珠。财多身弱；福至心灵。贵人多忘事；秀才不出门。关老爷卖马；姜太公钓鱼。懒人挑重担；强盗发善心。行行出君子；处处有强人。口甜心里苦；眼饱肚中饥。能知天下事；难赚世间财。旱天多雨意；平地起风波。恶事传千里；荒年无六亲。做官莫做小；擒贼先擒王。阴阳怕懵懂；买卖论分毫。所问非所答；能说不能行。喜鹊叫，媒人到；促织鸣，懒妇惊。一遭生，两遭熟；七不出，八不归。天不怕，地不怕；男有心，女有心。高拱手，低作揖；穷算命，富烧香。千不合，万不合；一着虚，十着虚。少所见，多所怪；一不做，二不休。井兰圈当搬指；灯笼草做枕头。日间不做亏心事；世上应无切齿人。书中有女颜如玉；路上行人口似碑。先学无情后学戏；只愁发迹不愁贫。肚皮贴着背脊高；眼睛生在额角头。一家饱暖千家怨；前人田土后人收。清官难断家务事；好女不穿嫁时衣。行得好心有好报；只争来早与来迟。闲时做了忙时用；明中舍去暗中来。骨头没有四两重；身子跳得八丈高。和尚不知道家事；巧妻常伴拙夫眠。清官难逃猾吏手；和尚不趁道士钱。死人身边有活鬼；强将手下无弱兵。在山靠山，在水靠水；要雨是雨，要风是风。男大须婚，女大须嫁；虱多不痒，债多不愁。因亲及亲，因友及友；有冤报冤，有仇报仇。和尚和尚，挂在梁上；丫头丫头，卖到江头。有粥吃粥，有饭吃饭；种豆得豆，种瓜得瓜。成则为王，败则为寇；慈不掌兵，义不掌财。有钱则生，无钱则死；谋事在人，成事在天。中了山客，不中水客；进得衙门，难进庙门。强盗画喜容，贼形难看；阎王出告示，鬼话连篇。各家各法，各庙各菩萨；叫爷叫娘，叫屈叫地方。出门看天色，进门看脸色；东倒吃羊头，西倒吃猪头。打的老虎杀，大家有肉吃；留得青山在，不怕没柴烧。国难显忠臣，家贫出孝子；路遥知马力，事久见人心。
	翟晴江灝《通俗篇》中亦有集谚数联，大约亦浙语为多。可录者如：
	随风转舵；顺水推舟。出路由路；随乡入乡。忙里偷闲；苦中作乐。好好先生；花花公子。酒落欢肠；棋逢敌手。抛砖引玉；点铁成金。瓜熟蒂落；藕断丝连。随手萨婆诃；顺口波罗蜜。无梁不成殿；有路莫登舟。羊肉当狗肉卖；活马做死马医。清官难断家里事；好汉不吃眼前亏。死棋肚里有仙着；强将手下无弱兵。牛头不能对马嘴；狗口何曾出象牙。酒在肚里，事在心里；钱近手头，食近口头。
东坡谓古今语未有无对者，虽鄙谚亦然也。
	京师同人小饮，每集戏牌名作对偶，以为觞政。兹择其尤工雅者录之，非熟于菊部者，不能为也。如：
	“惊丑”风筝误对“吓痴”八义记。“盗甲”雁翎甲对“哄丁”桃花扇。“访素”红梨记对“拷红”西厢记。“扶头”绣襦记对“切脚”翡翠园。“开眼”荆钗记对“拔眉”鸾钗记。“折柳”紫钗记对“采莲”浣纱记。“麻地”白兔记对“芦林”跃鲤记。“教歌”绣襦记对“题曲”疗妒羹。“春店”万里缘对“秋江”玉簪记。“哭像”长生殿对“描容”琵琶记。“败金”精忠记对“埋玉”长生殿。“三挡”麒麟阁对“七擒”三国志。“逼试”琵琶记对“劝妆”占花魁。“打虎”义侠记对“骂鸡”白兔记。“看袜”长生殿对“哭鞋”荆钗记。“刺虎”铁冠图对“斩貂”三国志。“乱箭”铁冠图对“单刀”三国志。“拜冬”荆钗记对“赏夏”琵琵记。“告雁”牧羊记对“嗾獒”八义记。“思饭”金锁记对“借茶”水浒记。“斩窦”金锁记对“刺梁”渔家乐。“投井”金印记对“跳墙”西厢记。“送米”跃鲤记对“拾柴”采楼记。“相面”宵光剑对“审头”一捧雪。“醒妓”醉菩提对“规奴”琵琶记。“盗令”翡翠园对“偷诗”玉簪记。“饭店”寻亲记对“酒楼”翠屏山。“北樵”烂柯山对“西谍”邯郸梦。“落院”绣襦记对“借厢”西厢记。“小妹子”时剧对“胖姑儿”慈悲愿。“闹天宫”西游记对“游地府”大香山。“醉易方易”鸣凤记对“相梁刺梁”渔家乐。“大宴小宴”连环记对“前亲后亲”风筝误。
	忆余在京时，与壬戌同年生消寒小集，亦举此令，龚季思尚书以“芦林”对“絮阁”，同人皆拍案称绝。盖“芦、絮”二字以虚对实，尤可解颐也。
	同年宗室果益亭将军果齐斯欢，以善射名。余尝于园值时，亲见其射鹄，二十发而中心者十九，故有“果羊眼”之称。弱冠选入，十五善射，例戴花翎。京师俗呼翎为“草鸡毛”。朱咏斋戏之曰：“‘果羊眼，草鸡毛’。正是天成对语，不料乃合于一人之身也。”
	谢椒石曰：京中女人多大脚者，纪文达师尝戏为集句对，语云：“朝云暮雨连天暗；野草闲花满地愁。”虽恶谑，亦极巧矣。按：此前明沈景倩旧集句，见《静志居诗话》。
	常言道云：昔人以吴中俚语作对，如：“大妈霍落落”对“阿姨李菹菹”。固属自然，而《韵鹤轩笔谈》中所列尤夥，正与浙谚对偶相匹。有甚可解颐者，三字者如：
	“尽汤干”对“连底冻”。“四眼狗”对“三脚猫”。“独脚龙”对“两头马”。“软皮条”对“坏酒药”。“鳅打诨”对“蟹使气”。“死马子”对“活招牌”。“横撑船”对“倒扳桨”。“三搭桌”对“两开篷”。“瞎三班”对“爻一句”。“生作鳝”对“死宰鸡”。“硬极垃”对“粗光烫”。“蟹脚肉”对“羊角尖”。“削冰片”对“掮木梢”。“吹木屑”对“糁松香”。“软硬境”对“单相思”。“对日吼”对“隔夜忧”。“拖油瓶”对“背水纤”。“靠乖走”对“搭死环”。“对脚板”对“拔头筹”。“赶狗棒”对“放牛绳”。“臭肺头”对“怪肚子”。“半爿俏”对“两头尖”。“敲厊锣”对“打边鼓”。“橄榄核”对“萝卜皮”。
	四字者如：
	“新来晚到”对“朝去夜回”。“冬暖夏凉”对“日轻夜重”。“老店新开”对“粗泥细做”。“拣佛烧香”对“问客添饭”。“立马造桥”对“牵牛下井”。“装枪上马”对“借刀杀人”。“见背扼背”对“兵头门头”。“百口衙门”对“一心矩路”。“对牛弹琴”对“偷鸡剪绺”。“应酬买卖”对“死活文书”。“放空雪炮”对“刷白烟窗”。“献猪献羊”对“死猫死狗”。“引鬼入门”对“拖人下水”。“毛头男女”对“折脚婆娘”。“过桥拔桥”对“出路由路”；“因风吹火”对“趁水推船”。“养发强盗”对“医皮郎中”。“斩草除根”对“杀花开顶”。“日月精华”对“风云气色”。“客来扫地”对“贼去关门”。“捉鸡大叔”对“看猫先生”。“偷忙作空”对“捉生替死”。“出窠弟兄”对“养家神道”。
	五字者如：
	“青石屎坑板”对“黑漆皮灯笼”。“口大喉咙小”对“嘴硬骨头酥”。“蜻蜓吃尾巴”对“猢狲弄卵袋”。“师姑养儿子”对“丫头做媒人”。“板门上打褶”对“阴沟里失风”。“东事西出头”对“大话小结果”。“官无三日紧”对“贼吃一半亏”。“突露面间骨”对“踢碎脚班头”。“汤罐内熬鸭”对“笔管里烧鳅”。“大虫欺小虫”对“热气换冷气”。“千方百设计”对“七缠八丫叉”。“老和尚过江”对“小道士打醮”。“出门弗认货”对“上床就捉奸”。“脂油漫肚子”对“耳朵当眼睛”。“九战魏文通”对“三请诸葛亮”。“猢狲撮把戏”对“曲蟮唱山歌”。“罗汉请观音”对“赌神收徒弟”。
	六字者如：
	“大事化为小事”对“坏人带累好人”。“一百步里大王”对“六十日头财主”。“青面孔，绿髭须”对“大耳朵，白脚爪”。“得一日度一日”对“帮三年学三年”。“老寿星唱曲子”对“养媳妇做媒人”。“花对花，柳对柳“对“宫是宫，商是商”。“阳弗管，阴弗收”对“长没截，短没接”。“朝求升，暮求合”对“日弗困，夜弗眠”。“前也河，后也井”对“口是风，笔是踪”。
	七字者如：
	“今日不知明日事”对“新年原是旧年人”。“朝踏露水夜踏霜”对“横切萝卜竖切菜”。“一人终无两人智”对“十年倒有九年荒”。“清官难断家常事”对“皇天弗富命穷人”。“搓得突栾捻得匾”对“看时容易做时难”。“男是冤家女是累”对“鸡来讨债鸭来愁”。
	八字者如：
	“三日扳罾，四日浪网”对“千人吃药，一人还钱”。“响屁弗臭，亮屋弗漏”对“天火该烧，人命该遭”。“酱缸边总有日头过”对“行灶里推出木柴来”。“家火弗起，野火弗发”对“柴船是去，米船是来”。“走路防跌，吃饭防噎”对“落水要命，上岸要钱”。“兵来将当，水来土掩”对“人为财死，鸟为食亡”。“吃得泻得，怪我不得”对“千差万差，来人弗差”。“舍得自己，赢得他人”对“弗见高山，那见平地”。
	《三山笑史》中有一条，语虽近俚，而对句极巧便浑成。果尔，则宾主皆通人，其互嘲亦工力悉敌矣。因节录之云：有村馆延师课子者，故事每遇七夕，师若住馆，主人例设酒筵以娱客。师亦习闻其说。适遇七夕，师探知厨中并未庀具，至夜寂然，因呼其徒命对云：“客舍凄清，恰是今宵七夕。”徒不能对，以告其父。主人知其意，笑曰：“我忘之矣！”因代对云：“寒村寂寞，可移下月中秋。”迨至中秋，又寂然。师复呼其徒命对云：“绿竹本无心，遇节即时挨不过。”其父笑曰：“我又忘之，奈何？”因复代对云：“黄花如有约，重阳以后待何迟？”其师无如之何。直至重阳，又寂然。复呼其徒命对云：“汉三杰：张良、韩信、狄仁杰。”其父大笑曰：“师误矣！三杰是汉人，狄仁杰是唐人，师忘之乎？”师语其徒曰：“我实不忘。汝父前唐后汉记得许熟，乃一饭而屡忘之乎！”
	近日坊间有《古今巧对汇钞》之刻，为张逢源及其徒刘凤岐所辑，不详何许人也。词多近俚，又不注所据何书，殊不足尚。唯俚而巧亦有可为启蒙之助者。兹稍为抉择，存其尤雅驯若干联如下云：
	林聪幼时，客见其目奇，出对云：“重瞳项羽重瞳舜，只有二人。”二人两字，内有三层照应聪对云：“九尺曹交九尺汤，尚多四寸。”
	又，邑宰谒其父，见白犬顾主，命对云：“白犬当门，两眼睁睁唯顾主。”聪对云：“黄蜂出洞，一心耿耿只从王。”
	姚广孝遇巡街林御史，林出对云：“风吹罗汉摇姚和尚。”姚对云：“雨打金刚淋林大人。”按：此条见徐兴公《榕阴新检》，以为吾闽鼓山和尚瑶公与林太史志相戏答语。
	高季迪留姚广孝饮，命一妓佐酒。姚出对云：“虞美人穿红绣鞋，月下引来步步娇。”高对云：“水仙子持碧玉箫，风前吹出声声慢。”此迭以曲牌名为对也。
	刘昌八岁入庠，宗师出对云：“赤尔何如，点尔何如，各言其志。”刘对云：“回虽不敏，雍虽不敏，请事于斯。”
	相传解缙九岁时，其父偶携至江边洗浴，以其衣挂于老树上，出对云：“千年老树为衣架。”缙对云：“万里长江作浴盘。”
	又，解缙同父见一女子吹箫，父出对云：“仙子吹箫，枯竹节边生玉笋。”缙对云：“佳人撑伞，新荷叶底露金莲。”
	李东阳同友人闻蝉声，友人出对云：“蝉以翼鸣，不啻若自其口出。”李对云：“龙从角听，毋乃不足于耳欤。”
	程敏政以神童至京，宰相李贤欲以女妻之，因指席上果品出对云：“因荷何而得藕偶？”程对云：“有杏幸不须梅媒。”
	唐六如出对云：“眼前一簇园林，谁家庄子？”陈白阳对云：“壁上几行文字，哪个汉书？”
	有一学正与秀才争产，讼之官，官出对云：“学正不正，诸生皆以为歪。”秀才对云：“相公言公，百姓自然无讼。”
	有二士夜间对月。一士出对云：“移椅倚桐同玩月。”友对云：“点灯登阁各攻书。”
	李西涯在翰林，见一武职指挥祭神，因出对云：“指挥烧纸灰，纸灰飞上指挥头。”武职对云：“修撰进馐馔，馐馔饱充修撰腹。”
	有偶见篱边两犬相视者，因取卦名作对云：“大畜革隔离篱观小畜；家人临困睡也涣唤同人。”
	有一女客、一释子同搭船者，女客即景出对云：“和尚撑船，篙打江心罗汉。”释子应声云：“佳人汲水，绳牵井底观音。”
	有一释子与一妓同舟渡江，释子出对云：“一个美人对月，人间天上两婵娟。”妓对云：“五百罗汉渡江，岸畔波心千佛子。”
	又一对云：“碧纱帐里坐佳人，烟笼芍药；清水池边洗和尚，浪滚葫芦。”
	有一人同友至家，值其妹在窗前扪虱者。其妹出对云：“阿兄门外邀双月朋。”对云：“小妹窗前捉半風虱。”
	按：以上四条，原本皆作苏东坡、秦少游、佛印及苏小妹事，殊属无稽。今并削其名，而姑存其语。
	蜀中有一奇童应试，太守见其袖底有红花一朵，出对云：“书生袖里携花，暗藏春色。”童对云：“太守堂前秉鉴，明察秋毫。”
	有姐妹三人与其两婢因犯奸事同到官者，官出对云：“三女成姦，二女都从一女起。”盖欲重按其长，而宽其少者。少者遽对云：“五人共伞傘，小人全仗大人遮。”因笑而并释之。
	祝枝山同沈石田月下饮酒，祝出对云：“月半月圆，世上亦称月半。”沈对云：“日中日昃，人间尽道日中。”
	又，祝出对云：“池中荷叶鱼儿伞。”沈对云：“梁上蛛丝燕子帘。”
	又，枝山见有师姑收稻，而自挑回者，出对云：“师姑田里担禾上和尚。”石田对云：“美女窗前抱绣裁秀才。”
	项炯幼同师舟行，见云起不雨。师出对云：“密云无雨，通州水下通舟。”项对云：“巨野有秋，即墨田多积麦。”
	吴文泰使人买木，归迟。丁逊学令四工人合造一器，出对云：“二人抬木归來晚，人短木长。”吴对云：“四口兴工造噐成，口多工少。”
	顾鼎臣之父出对云：“柳线莺梭，织就江南三月景。”鼎臣对云：“云笺雁字，传来塞北九秋书。”
	陈起宗从师舟行，见岸上马过，师出对云：“马足踏开岸上沙，风来复合。”陈对云：“橹声拨散江中月，水定还圆。”
	徐阶幼时应考，适风吹鹊巢落地。宗师命对云：“风落鹊巢二三子，连窠科及地第。”徐对云：“雨淋猿穴众诸侯，待漏朝天。”
	沈义甫八岁时，其师命对云：“绿水本无忧，因风皱面。”沈对云：“青山原不老，为雪白头。”
	万安幼时，有客出对云：“日出东，月出西，天上生成明字。”万对云：“子居左，女居右，世间定配好人。”
	卢楠戏其同年王云凤，出对云：“鸟入風中，衔出虫而作鳳。”王对云：“马来芦畔，吃尽草以为驴。”盖各以名姓互相嘲也。
	唐伯虎闻友人夜半生子，出对云：“半夜生孩，亥子二时难定。”祝枝山对云：“百年匹配，己酉两姓相当。”
	吕原与谢一夔同对酒听箫，谢出对云：“吕先生品箫，须添一口。”吕对云：“谢状元射策，何吝片言。”
	林大钦幼时，喜作大言，师出对云：“议论吞天口。”大钦对云：“功名志士心。”
	俗传“贾岛醉来非假倒，刘伶饮尽不留零。”以为唐六如所作，或云张日晋所作。
	黄玘八岁，一御史招至舟中，出对云：“船载石头，石重船轻轻载重；”黄对云：“杖量地面，地长杖短短量长。”
	唐伯虎同友人闲行郊外，即景出对云：“嫂扫乱柴呼叔束。”友对云：“姨移破桶令姑箍。”
	有塾师出对云：“论语二十篇，唯乡党篇无子曰。”一童子对云：“周易六四卦，独乾坤卦有文言。”
	有抱关吏悬赏出对云：“开关早，关关迟，听过客过关。”久之无应者，一童子对曰：“出对易，对对难，请先生先对。”
	嘉庆中，吾乡两首县，闽县令为王畹馨先生绍兰，侯官令为山左毕所谠。毕躯材伟岸，有曹交之目；王极矬小，于毕尚不能肩随。然王固领袖也。一日与众邑侯衙参抚署，汪稼门中丞目而笑曰：“两首县如兄弟，仍不能无先后之分。王毕二君，迥不相侔，我有一对，请诸君属之，云：‘兄长上声弟长，乍见都疑长是长上声’。”众皆默然。时方办理清查两首县总司局务，王应声云：“仓空库空去声，从今但愿空去声无空。”中丞称其工敏。
	余养疴浦城，喜课幼孙属对，以为消遣。时佳孙十二岁，俦孙甫九岁。一日晨起盥洗，偶以“铜盆”命对，佳孙应声曰：“玉爵。”又以“桑叶洗眼”命对，俦孙应曰：“杏花插头。”佳孙曰：“柳汁染衣。”值春分日，以“日夜分”命对，佳孙曰：“风云会。”余每笑其喜学大言也。又值听雨夜坐，以“清明时节雨纷纷”命对，两孙俱有窘状。其母杨氏饬之曰：“此《千家诗》中语，何不即以《千家诗》集句对云‘歌管楼台声细细’乎？”余为之冁然。又一日，以“牡丹花富贵”命对，俦孙曰：“松柏树长春。”佳孙尚未能对，适归祝门长女在侧，曰：“顷闻汝读杜老《秋兴》诗，何不云‘枫树气萧森’乎？”此等虽不得为巧对，而童稚天机，闺闱韵事，不忍过而辄忘也。因附记于卷末云。
巧对续录卷上
	杭州裘春湛茮雪先生，乾嘉时有书名，长于文，素不信乩，偶遇之云：“是张紫阳。裘向熟明文金丹，以金丹文最多四百字，故可贵。”正在论文，便喧曰：“‘金丹四百字’，能作一对，则真张耳。”有从旁私议者曰：“莫非‘道德五千言’乎？”乩判曰：“首二字未工，何若‘铜钱廿一文’乎？”群曰：“工则工矣，亦有说乎？”请判，曰：“明日当知。”裘曰：“遁词也！”次日，立门首，见向收字纸者挑一担谓裘曰：“昨从字纸中得一破帖，无首尾，能售乎？”问其价，曰：“三分银，合铜钱廿一文也。”裘心动，索观，乃一张破纸，玉版十三行也。为之心折。
	汪衡甫方伯宦浙来谈，谓近来文士，早慧者多。昨送一星使到某家，其子方十岁，闻客言“劳于王事”，应声曰：“简在帝心。”因检案上《诗经》“巷无服马”命对，又应声曰：“隰有游龙。”其兄对“野有死麕”，远不如矣！座上啧啧称羡，惜佚其姓名。
	陈香谷先生，晚年重听，必在旁大声传之，方得闻。有言：“昨闻县令收得恶少号通天吼者。”先生闻得“通天吼”三字，不甚清，再三问不已。时沈听篁前辈在座，大声附耳曰：“诸公谓‘通天吼’三字有对矣！”问：“何对？”则又附耳大声曰：“着地聋。”先辈风趣如此。
	高安朱相国轼五岁时，父携至巨室某氏。某见其文秀，问：“读书否？”对曰：“《学》、《庸》甫读毕，学作破题。”时方筑室，因以锯木为题。公应声曰：“送往迎来，其所厚者薄矣。”某大奇之，携之登楼，以“小子登楼”令对。公应声曰：“大人入阁。”某知为伟器，令在家塾肄业，以女妻之。按：朱相国予未及见之，其曾孙女为予孙媳，其孙曾辈有为官他省者。
	今时诗文喜用借对，以寓巧思。盖古人三十四格内之假对也。如“自朱耶之狼狈，致赤子之流离。”以“赤”对“朱”，以“子”对“耶”。狼狈，兽名；流离，鸟名。此种假对，今尚学之。若“厨人具鸡黍，稚子摘杨梅。”以“鸡”对“杨”，与“羊”同音。“天子居丹扆，廷臣献六箴。”“白发不愁身外事，六幺且听醉中词。”以“丹”对“六”，更以“六”对“白”，取“六”与“绿”同音。“苍箓”对“诸姬”，以“诸”为“朱”；“皇眷”对“紫宸”，以“皇”为“黄”之类，今则不取矣。然其格不可不知也。
	德清蔡明经寿昌少有神童之称。赵太守学辙府试，爱其才，以女妻之。尝偕游碧浪湖，赵口占“鱼蹙水纹圆到岸”句，命之对，即应声曰：“龙嘘云气直冲天。”
	建炎中，驾驻维扬。康伯可上《中兴十策》，名振一时。后秦桧当国，伯可乃附会求进，擢为台郎。尝与桧对局格天阁下，桧戏康曰：“此卒渡河，是尔将军之疥癞。”伯可徐应云：“今皇御极，视公宰相如腹心。”桧大喜，棋后酣饮终日。桧死，伯可亦贬。
	元张司令，忘其名，富而好礼。慕杨铁崖名，往迎之。铁崖鄙之，弗应。张乃延鲍恂为师，受业焉。后迎，铁崖乃往。以妓芙蓉捧酒名金盘露，铁崖题句云：“芙蓉掌上金盘露。”妓应声曰：“杨柳楼头铁笛风。”盖铁崖又号铁笛道人也。铁崖抚掌曰：“妓能文，其主可知。”按：此节前录已及，唯前略而此详，故再录之。
	仁庙手执水晶鼻烟壶，内书《兰亭叙》文，盖用曲笔写晶内。新入贡者，文勤从未睹此，屡目之。上曰：“尔爱之耶？‘此地有崇山峻岭，茂林修竹。’能对则赐尔矣！”公应声曰：“若周之赤刀大训，天球河图。”上即赐之。纪用之诙谐，而彭能用之奏对，尤为难得。
	归安闵峙庭中丞鹗元九岁时，其外舅尚书毛公，于元宵宴客，中丞以旧姻与焉。是夜无月，主人令多挂灯彩，并以击鼓催花令侑酒。公作对属客曰：“元宵不见月，点几盏灯，为河山生色。”请诸公属之。是日，适届惊蛰节。中丞即对曰：“惊蛰未闻雷，击数声鼓，代天地宣威。”公大称赏，遂以女妻之。
	乾隆间，浙江乡试二场。《易经》题有出“离为目为电”五字者，与某科第一场首题“利与命与仁”恰好作对。
	蒙古乌尔吉氏时帆祭酒，文誉著卓，尤好奖掖后进，坛坫之盛，几与袁随园埓，而品望则过之。幼聪颖，七岁时，塾师以“马齿菜”命属对，以“鸡冠花”应。后改名法式善。法式善者，国语黾勉上进也。
	《辍耕录》：崔进之药肆悬牌曰；“养生主药室”，赵魏公以“敢死军医人”对之。
	粤东珠江之滨，有袖海楼一座，许观察所筑，取东坡“袖中有东海”意也。“襟江阁”可与“袖海楼”作对。
	《清异录》：世宗遣使入岭馆，接者遗茉莉，文其名曰：“小南强”。及本朝张主面缚伪臣到关，见洛阳牡丹，缙绅谓曰：“此名‘大北胜’”。按：此六字对，前已见之，特无话耳。
	明都穆《都公谭纂》云：张公祯居翰林久，其门生之子，又有在门下者，其人不敢称门生，而通状曰门孙。冢宰马公文升，齿德并尊，乡人以书通者，不敢称乡尊，而曰乡祖。“乡祖”、“门孙”，可作对也。
	苏颋嘲尹姓曰：“丑垂半足，甲不全身。”对云：“知伊少人，见君无口。”此亦拆字为对也。
	祐山检古人佳句云：“闲锄明月种梅花。”恨无可对。嘉靖甲辰，偕僚友坐吏部席舍中，以前句索对。对者数人，皆平平。后徐七桥对云：“漫扫白云看鸟迹。”超脱尘凡，大有仙气，因呼为徐白云。
	《北窗琐语》：宋时有行客好诗喜游，月夜停舟，立桥注视，忽感于“明月小桥人钓鱼”句，得句云：“独立板桥，人影月影，不随流水去。”更欲对之，竟不如意，徬徨终夜。每于月夜作吟咏声，殊觉苦状。后于旱道旅店亦然，几于夜深不寐。忽闻窗外林薄中吟声清隐，历历可数，起坐审之，则“孤眠茅舍，诗魂梦魂，迸逐故乡来。”“思之思之，鬼神通之。”诚然。按：此前录已见，所叙未得其详，亦未详何书，故重录之。
	《都公谭纂》：铁冠道人张景华者，精天文地理之术。太祖与友谅战，以道人从。友谅中流矢死，莫有知者，道人望气，语上曰：“友谅死。”贼遂大败。定鼎金陵，道人结庐钟山，梁国公蓝玉访之，道人野服出。玉以为慢己，戏之曰：“脚穿芒屦迎宾，足下无屦理。”时玉以椰子瓢饮道人酒，对云：“手执椰瓢劝酒，目前不钟终。”玉讥其无理，道人则谓其不善终也。玉武臣勿悟。未几，玉被祸，而道人言验。一日，道人投入大中桥下死。半月后，潼关奏至，有铁冠道人以某日过关，即投水日也。
	诚意伯刘基将朝谒，途中忽一僧求附舟，公命纳之。时公方作表，筹思不能安席，僧曰：“有何事在念？”公曰：“表中‘蹉跎岁月，五旬有三’，未有对句。”僧随口曰：“何不言‘补报朝廷，万分无一’。”公惊起，曰：“和尚非高峰乎？”款留多日别去。
	杭州有师徒五人，师刁巧，每与徒为难，实则师拙，而徒五人均慧也。一日，同赴省试，至大关，而关已闭，师徒互相怨。师曰：“有一对，你们如对得，则我认错，否则仍你们错也。”师出对云：“开关迟，关关早，阻过客过关。”徒应之曰：“出对易，对对难，请先生先对。”已见前录师用本地风光，此亦本地风光。师大窘云：“命你们作对，偏即以对纠缠，且拉到我身上，不准，乃再对之。”师意必无能对之者。忽一徒云：“读画易，画画难，推作家作画。”师大惊异，更欲难他徒以自解。又一徒云：“松扣快，扣扣徐，唯侍儿侍扣。”师曰：“尚有二人未对，冀以分过。”其一徒曰：“停磨逸，磨磨劳，雇帮工帮磨。”末一徒云：“听唱寂，唱唱喧，唯解人解唱。”众徒请师对。师曰：“非我不能对，尽为尔辈先占去也。现真无可对矣。”众徒曰：“我们代师对之。句云：‘止扇热，扇扇凉，令长随长扇。’”师仍支吾曰：“‘关’对‘画’不类，对‘扣扣’、‘磨磨’、‘唱唱’均不类，必须别对，方算得。”众徒云；“‘掌印官，印印仆，有管家管印。’类乎？”“否！”师曰：“印与关虽类，尚差一线。”众徒久之，又斟酌合成一对云：“‘设渡费，渡渡廉，便快足快渡。’以‘渡’对‘关’，未知可否？”师大惭，语沮。
	《簷曝杂记》：金山一小沙弥善对，润州太守某出对云：“史君子花，朝白午红暮紫。”应声云：“虞美人草，春青夏绿秋黄。”
	《清异录》云：建业野人种梨者，诧其味曰“蜜父”；种枇杷者，美其色曰“蜡兄”。四字正可对。
	元妓孙秀秀，色艺双绝，都下翘楚也。一时名公巨卿，多爱重之。京师诵以十字云：“人间孙秀秀，天上鬼婆婆。”
	常熟李文安公杰五岁在堂中围柱戏逐，见者以“手攀庭柱团团转”试之，李应声云：“脚踏楼梯步步高。”登第后，入馆，赋《禁苑闻莺》，结句云：“君王厌听如簧语，莫向金门弄晓声。”人多传之。
	震泽倪太史师孟幼颖悟，七岁时，与蔡某同塾读书。蔡欺其无知，举《孟子注》“倪，小儿也”戏之。倪曰：“我只读《论语注》，甚熟，仍是姓蔡之蔡字，偏曰：‘蔡，大龟也。’何故？”蔡为之语塞。
	宋赵清献帅蜀，有妓簪杏花，艳甚。公偶戏云：“髻上杏花真有幸。”颇属意焉。妓应声曰：“枝头梅子岂无媒。”流连而出。遇晚，使老兵呼妓，久不至，令人速之。既而周行室中，曰：“赵抃不得无礼。”又令止之。老兵自幕后出曰：“某度相公此念，不过一个时辰，实未尝往也。”
	吴县潘文恭公，童试时，终日端坐不离试席。吴县令李昶亭逢春异之，拔置前列，因出对云：“范文正以天下自任。”公对：“韩昌黎为百世之师。”又云：“青云直上。”对以“朱绂方来”。决公必贵，后为宰相。某公赠联云：“大富贵，亦寿考；蓄道德，能文章。”说者谓“今代伟器，非公莫能当此两语也。”
	弘治初，马浩澜与王天壁泛舟西湖，停舟苏小墓，适天壁善乩仙术，每吟咏有窘，即叩仙续之。常携乩行，浩澜因请召之。乩既动，马问：“仙何名？”书云：“有事即问，问毕告名。”浩澜曰：“‘捧瑶觞，南国佳人，一双玉手。’久未能对，愿仙成之。”即书云：“趺宝座，西方佛子，丈六金身。”二公咸骇愕，乩运不已，复成一律云：“此地曾经歌舞来，风流回首作尘埃。王孙芳草为谁绿，寒食梨花无主开。郎去排云叫阊阖，妾今行雨在阳台。衷情诉与辽阳鹤，松柏西陵正可哀。”后书《苏小小和马先生昨日断桥首唱》。
	《涂说》：“天若有情天亦老，月如无恨月常圆。”已见上绝对也。袁香亭太守《无题诗集句》又用文衡山词，将“花若有情花亦懊”为上句。
	云间朱旅溪应对敏捷，在比部久，太平府一同年谑之曰：“状如松江鲈。”即应之曰：“宁作太平犬。”
	彭鲁溪、袁与山，社友也。与山子太冲公，年甫八岁，常侍父侧，自称为小相公。彭因试以对曰：“愿为小相。”太冲顺口答云：“窃比老彭。”又令背书，见书本面页损落，诘其何以破落如是。则云：“已经年。”遂以对属之云：“书面经年页落，为惩风霜。”太冲云：“灯心彻夜花开，因何雨露。”彭大称赏，以女妻之。后翁婿同登嘉靖甲辰进士。
	《清异录》云：胡床施转关以交足，穿便绦以容坐，伸缩须臾，重不数斤。相传明皇行幸频多，从臣或待诏、野顿、扈驾、登山，不能跂立，欲以安身，遂创意造此，当时称逍遥座。又唐季王侯竞作方便囊，重锦为之，形如今之照袋。每出行，杂置衣巾、篦鉴、香药、词册，颇为简便。“逍遥座”正可对“方便囊”也。
	又云：魏王继岌每荐羹，以猪、兔、羊脔参之。时卢澄为平章事，趋朝待漏，堂厨具小馔，澄唯食粥。其品曰乳粥、曰粟粥、曰豆沙加糖粥，三种并供。澄各取少许，并和而食。厨官遂有“王羹亥卯未，相粥白玄黄”之对语。
	又云：陈乔与张佖之子，秋晚并游圣武湖。时群鸥游泛，佖子曰：“似一轴内本潇湘图。”陈乔顾卒吏云：“此白色水禽可作脯食否？”佥笑曰：“张佖子半茎凤毛，陈乔男一堆牛屎。”乔自是得白鸥脯之名。
	有嘲瘌痢头以联者，句云：“永夜无聊，同向西窗剪蜡瘌；良宵独坐，好从东阁燃藜痢。”
	《西堂杂俎》云：虞长孺曰：“天地，一梨园也。”陈眉公曰：“佛氏，朝廷之大养济院也。”予戏作一对云；“世界小梨园，牵帝王师相为傀儡，廿四史演成一部传奇；佛门大养济，收鳏寡狐独作丘尼，亿万人遍受十方供奉。”
	同州澄城县有九龙庙，然只一妃耳，土人云：冯瀛王之女也。夏县司马仲才戏题联云：“身既事十主，女亦配九龙。”过客读之，无不匿笑。
	嘉靖己未年，水荒田没。有劳姓号半野，为屯田郎中。时都水郎顾一江，同年也。戏劳曰：“半野屯其田，空劳碌碌。”劳应声曰：“一江都是水，回顾茫茫。”各切其姓名，闻者绝倒。
	《清异录》：居士李巍求道雪窦山中，畦蔬自供。有问巍曰：“日进何昧？”答曰：“以‘炼鹤一羹；醉猫三饼。’”巍盖炼得身形似鹤形，日以莳萝薄荷捣饭为饼也。有所亲见其门，即此八字列诸左右。按：此八字已见前录，而此则话甚详，故又录此。
	《涂说》云：桐乡有闺秀，梦中得句“金衣公子雪衣娘”，自言梦中是一联，觉时忘其出句。寻思至废食，昼夜吟此句不休。其父忧之，乃榜门云：“有人对此，当以女许字。”后久无射屏者。按：金衣公子为莺，雪衣娘为白鹦鹉，亦无甚难对。记得《清异录--药谱别名》，可以“银条德星风条使”为出句。银条德星，山药也；风条使，风藤也。草鸟相对，何不可者？或者曰：“玉桂仙君江瑶柱月桂使蟾蜍”亦可对也。
	天下物，有不可以常理测者。“石脾入水即干，出水便湿；独活有风不动，无风自摇。”此二语便可对。又“石脾”可对“木耳”。
	至正初，张仲举为集庆路学训导，卢御史下学点视廪膳。邻斋出对云：“豸冠点馔。”是日适用驴肉，仲举戏续云：“驴肉作羹。”御史闻之大怒，欲于翌朝逮捕之。乘夜逃扬州。时扬州方盛，众闻其名，皆延致之。仲举肢体昂藏，行则偏耸一肩。韩介玉嘲以诗云：“垂柳阴阴翠拂檐，倚栏红袖玉纤纤。先生掉臂长街上，十里珠楼尽下帘。”时有相士在座，或曰：“仲举，病鹤形也。”相士曰：“不然，此雨淋鹤形也，雨霁则冲霄矣。”后果大显。
	《国朝文武官职备考》一书为钦定本，上溯三代，近迄我朝。其中名色一一可稽取而对之，诚足以新耳目也。兹酌录于左。如：
	“按察”对“监临”。“总制”对“协揆”。“公相”对“师王”。《老学庵笔记》：蔡攸初以淮康节领相印，徽宗赐宴，因语之曰：“相公公相子。”盖是时京为太师，号公相。又，《西湖游览志》：韩侂胄封平原郡王，而官太师。一时献佞者称之谓师王“侍卫”对“驻防”。“榜眼”对“林牙”《辽史》：北面官，大林牙掌文翰之事，即今之翰林院“参将”对“贰公”。“门客”翰林对“台郎”御史。“先马”即洗马对“假龙”。“铁柱”御史对“银台”。“学正”对“治中”。“首参”对“次相”阁学。“补阙”对“拾遗”。“主事”对“纳言”。“正字”对“中书”。“龙阁”对“鹤厅”叶梦得《避暑录话》：龙图阁学士，旧为老龙阁“金紫”对“银青”。“秋宪”对“冬卿”光禄。“祭酒”对“探花”。“农父”对“穑臣”。“版使”户部对“阶官”郎中。“主客”对“行人”。“总阃”对“都堂”。“五马”对“千牛”。“节度”对“枝官”。“库部”对“仓曹”。“永巷”对“长流”。“粉署”对“冰厅”。“翼长”对“羽林”。“起部”对“走乡”。“司竹”对“挞林”。“香尉”对“甘丞”。
	如三言云：
	“铁帽子”对“绣衣郎”。“千夫长”对“百里侯”。“南北部”对“东西铨”。“豹韬卫”对“乌衣郎”。“万户府”对“六曹掾”。“赤车使”对“紫衣郎”。“三司使”詹事府对“六察官”御史。“武备院”对“文选司”。“东观令”对“南书房”。“睢鸠氏”对“骢马郎”。“内宰相”对“外翰林”。“大柱国”对“小试官”梅圣俞为小试官“理轨使”对“给事郎”。
	四言云：
	“驻防协领”对“总捕同知”。“三太三少”对“四辅四邻”。“北门学士”翰林对“东台舍人”给事中。“兰台令史”御史对“桂坊大夫”詹事。“九门提督”对“五城指挥”。“五花判事”宰相对“七兵尚书”。“紫缛宰相”对“黄门侍郎”。“马群太保”辽时牧场之官对“牛录章京。”备御称牛录章京，谓今骑都尉也“银牌天使”对“金殿传胪”。“巡城御史”对“担榜状元”。“八旗都统”对“四曹尚书”。“小凤大凤”宋时以紫薇舍人为小凤，翰林学士为大凤，见《表异录》对“假龙老龙”方勺《泊宅编》：旧制直龙图阁谓之假龙，龙图阁学士谓之老龙
	《洛阳记》：铜驼街在洛阳南金门外，人物繁盛，为之语云：“金马门外来多士，铜驼街上集少年。”一时情景如此。
	尝闻有一老翁，晚岁得孙，自课之。授以《五经》，尚能成诵。《周易》读毕，接读《戴礼》。按字讲解其义，每有领悟。一日，以“帝乙归妹”命属对，并戒以须按字对之，不可忽略。孙应声曰：“君子抱孙。”翁大喜，曰：“吾真有孙矣！”及稍长，又授以汉唐古文，使熟诵之。未数年，《五经》读毕。一日，与讲《出师表》，出句“于成败利钝，未能逆睹也。”命属对，则遽应云：“而艰难险阻，则已备尝之。”后成通品。
	《岳麓泊志》：岳麓负衡荆湘。宋开宝创建书院，以待学者。咸平山长周式真宗召见，授国子主簿，诏使主簿赐岳麓书院之额。于是书院之盛，甲于天下。更于爽垲地建屋多所，学者云集，至千余人。时为之语云：“道林三百众，书院一千徒。”而教化大行。
	涧花曰：姚东石用一仆，以年小遣之。父年七十，求复用，又恐他人搀入，愿代执数日役，以待子来。东石固辞之。翌日，挈子至，并挽予关说，声泪俱下。怜之，同其前往。东石缕陈颠末，并曰：“是所谓爱怜少子也。”予曰：“诚不免牵率老夫耳。”东石抚掌曰：“此妙对也。”遂复留之。
	国朝寰宇辽阔，州郡以数千百计，就十八省间，每有两处同一名者。而可取以为对偶者甚多，今特酌录之于左。如：
	博白广西；宜黄江西。分水浙江；连山广东。武进江苏；文登山东。青浦江苏；蓝田四川。南汇江苏；北流广西。赤峰直隶；白水陕西。合浦广东；交河直隶。闻喜山西；思恩广西。合水甘肃；通山湖北。荷泽山东；荔波云南。鹿邑河南；鱼台山东。来凤湖北；宝鸡陕西。三水广东；五云山西。荔浦广西；兰山山东。石埭安徽；金山江苏。长寿四川；大同贵州。秀水浙江；宝山江苏。新野河南；古田福建。五寨山西；万泉江西。弥勒云南；蓬莱山东。余庆贵州；太和云南。六合江苏；万年江西。打箭四川；围场直隶。日照山东；云和浙江。东筦广东；西平河南。上林广西；大竹四川。文水山西；灵山广东。曲阜山东；长沙湖南。绵竹四川；石泉陕西。巨鹿直隶；嘉鱼湖北。灵寿；永年皆直隶。安吉浙江；嘉祥山东。铁岭奉天；铅山江西。长乐广东；永定福建。将乐福建；遂安浙江。榆次山西；桐庐浙江。同安；永定皆福建。长子山西；富民云南。太谷山西；长山山东。孝感湖北；惠来广东。古浪甘肃；新城浙江。桑植湖南；松滋湖北。阳曲山西；阴平山东。山丹甘肃；电白广东。富顺云南；贵阳贵州。
按：以上皆二字县名也。又：
	密县河南；通州直隶。开县；合州皆四川。礼县甘肃；忠州四川。达县四川；开州直隶。桐梓县；松桃厅皆贵州。双流县四川；独山州贵州。百色厅广西；万全县直隶。霞浦县福建；富波厅四川。铜梁县；石屏州皆云南。神木县甘肃；佛冈州广东。龙川县广西；鹤峰州湖南。麟游县；鹤庆州皆陕西。金华府；玉环厅皆浙江。盐城县江苏；茶陵州湖南。黄梅县湖北；黑盐厅云南。四会县广东；六安州安徽。
	顺德梁廷柟有《东坡事类》一编，中多坡公笔墨，其偶句每属对工整，录之足为摛藻之助。《侯鲭录》云：东坡年十余岁，在乡里见老苏诵欧公《谢宣召学士院》及《谢对衣并马表》。老苏命坡拟之，其间有云：“匪伊垂之，带有余；非敢后也，马不进。”老苏喜曰：“此子他日当自用之。”至元祐年中，再召入院作承旨，乃益之云：“枯羸其质，匪伊垂之，带有余；敛退为心，非敢后也，马不进。”《闻见后录》云：“东坡既迁黄冈，京师盛传白日仙去，神庙闻之，对左丞蒲宗孟叹息久之，故东坡《谢表》有云：“疾病缠身，人皆相传为必死；饥寒并日，臣亦自厌其余生。”后人谓皆佳对也。
	《梁溪漫志》云：东坡帅定武，有武臣状极朴陋，以启事来献，坡读之，甚喜，曰：“佳作也。”客退，以示幕客李端叔。问：“何处对句为整？”端叔曰：“‘独开一府，收徐庾于幕中；兼用五材，走孙吴于堂下。’此偶句最佳。”坡曰：“非君谁识之者！”即为具召之，与语甚欢，且令其制为楹联。
	《清波杂志》云：东坡南迁度岭，次于林麓间，遇二道人，见坡即深入不出。坡谓押送使臣：“此中有异人，可访之。”既入，见茅屋数间，二道人在焉。意象甚潇洒，顾使臣问曰：“此何人？”对以“苏学士”。道人曰：“得非子瞻乎？”使臣曰：“学士始以文章得，终以文章失。”一道人曰：“文章岂能解荣辱？”其一曰：“富贵从来有盛衰。敢以此偶句奉赠，可以赅平生矣。”未几避去，不得复与言。坡云：“何处山林间无有道之士乎！”
	《瑞桂堂暇录》云：东坡自谪海内归，人有问其迁谪艰苦者。坡答曰：“此乃骨相所招。少时入京师，有相者云：‘一双学士眼，半个配军头。’此十字熟于胸中。并云：‘异日文章虽当知名，然有迁徙不测之祸。’今日悉符其语。”此一联自后常悬诸楹，亦足见事有前定云。
	《懒真子》云：李方叔初名豸，从东坡游，坡曰：“《五经》中无公名，独《左氏》曰：‘庶有豸乎！’乃音直氏切。后人以为虫豸之豸。又《周礼》供具絼亦音治，乃牛鼻绳也。唯《玉篇》有此豸字。非《五经》字不可用。今宜易名曰廌。”方叔遂用之。秦少游见而谓之曰：“吾有一联相赠。”李曰：“请赐教。”则云：“昔为有角狐，今作无头箭。”豸以况狐，廌以况箭。方叔仓卒，无以答之，终身以为恨。
	《石林诗话》云：刘季孙，平之子，能作七字偶句，家藏书数千卷，善用事，《送孔宗翰知扬州》有两偶句云：“诗书鲁国真男子，鼓吹扬州作贵人。”多称其精当。孔每以此十四字悬诸楹。为杭州钤辖，子瞻作守，深知之，尝以诗寄子瞻云：“四海共知霜雾满，重阳曾插菊花无。”子瞻大喜。《在颖州和季孙》诗所谓：“一篇向人露肝胆，四海知我雪鬓须。”盖记此也。此二偶亦堪作巧对，“露、雪”二字尤妙。
	又云：文同与可，蜀人。与子瞻厚，为人靖深超然，不撄世故，善画竹，诗亦过人。熙宁初，士大夫好恶纷然。同在馆阁，未尝有所向背。时子瞻数上书论天下事，退与宾客言，亦多以时事为讥消。同极以为不然，每苦口力戒之，子瞻不能听也。出为杭州通判，同送行，诗有“北客若来休问事，西湖虽好莫吟诗。”上句谓莫轻开口，下句谓莫好弄文也。及黄州之谪，正坐杭州诗语，后坡以十四字悬诸壁。
	王斿，字元龙。父安国，字平甫，介甫之弟。与东坡交，尝自负其甘露寺山门一联：“平地风烟飞白鸟；半山云水卷苍藤。”坡曰：“精神全在‘卷’字，但恨‘飞’字不称耳。”平甫请易之，坡遂易以“翻”字，平甫叹服。
	《侯鲭录》云：孙贲公素居京师，大病，予往存抚之。又数日，见东坡，坡云：“闻曾见孙公素病，如何？”予曰：“大病方安。”坡云：“这汉病中瘦固瘦，俨然风雅。”后见公素，道此语，公素应曰：“那娘意下恨则恨，无奈思量。”或以告坡，坡大奇之。亦见《东坡事类》。
	《竹坡诗话》云：东坡在黄州时，尝赴何秀才会，食油果，甚酥，因问主人：“此何名？”主人对以“无名”。东坡又言：“为甚酥？”坐客皆曰：“是可以为名矣！”又潘长官以东坡不能饮，每为设醴，坡笑曰：“此必‘错著水’也。”客曰：“此六字正好作对。”他日，忽思油果，作诗求之云：“野饮花前百事无，腰间唯系一葫芦。已倾潘子错著水，更觅君家为甚酥。”李端叔尝为余言：“东坡云：‘街谈市语，皆可入句，但要人镕化耳。’此虽一时戏言，其属对正自不苟。”
	《冷斋夜话》云：有村校书，年已七十，方买妾馔客。东坡杖藜相过，村校书喜，延坐其东，起为寿，且乞赠句。东坡问：“所买妾，年几何？”曰：“三十。”乃戏为联曰：“侍者方当而立岁，先生已是古稀年。”此老于文章故善为滑稽。坡公又曰：“世间事无有无对，第人思之不至也。如曰‘我见魏徵尝妩媚’，则对以‘人言卢杞是奸邪。’”又曰：“无物不可比类，如：蜡花似石榴花，纸花似罂宿花，通草花似梨花，罗绢花似海棠花。”
	《师友谈记》云：东坡近令门人作《人不易物赋》，或戏作一联云：“伏其几而袭其裳，岂为孔子？学彼书并戴彼帽，未是苏公。”士大夫近年效东坡样，高檐短帽，名曰子瞻样廌因言之，公笑曰：“近扈从燕醴泉观，观优人以相与自夸文章为戏者，一优丁仙现曰：‘吾之文章，汝辈莫及也。’众优曰：‘何也？’曰：‘汝不见吾头上子瞻乎？’”上为解颜，顾公久之。
	《志林》云：昨日梦有人以十字偶句示我云：“如真飨佛寿，识妄吃天厨。”予甚领其意。或曰：“真即飨佛寿，不妄吃天厨。”予曰：“真即是佛，不妄即是天，何但飨而吃之乎？”其人甚可余言。
	《独醒杂志》云：东坡尝与山谷论书，东坡曰：“鲁直近字虽清劲，而笔势有时太瘦硬，几如树梢挂蛇虺乎！”山谷曰：“公之字，固不敢轻议，然觉褊些，亦甚似石底压虾蟆也。”二公大笑，各以为深中其病。后之人便以“树梢挂蛇虺，石底压虾蟆”为巧对矣。
	《老学庵笔记》：东坡赠赵德麟《秋阳赋》，中有一联，妙不可测，句云：“生于不土里，而咏无言诗。”盖寓“畤”字也。
	《娱书堂诗话》云：东坡谓晨饮为浇书，李黄门谓午睡为摊饭。陆务观尝有句云：“浇书满挹浮蛆瓮，摊饭横眠梦蝶床。”每书此十四字，悬之壁。“浇书”、“摊饭”，自是的对。其实浇书并不见有书，摊饭亦不见有饭，空中设想，取以为对，所以妙也。
	《梅磵诗话》：东坡诗注云：“有一贫士，家唯一瓮，夜则守以卧。一夕，心自唯念：‘苟得富贵，当以钱若干营田宅，蓄声妓，高车大盖，无不备置。’往来于怀，不觉欢适起舞，遂踏破瓮。故俗谓妄想者为瓮算。”又诗序云：“刘莱仲饯饮东坡，中觞闻笙箫声抑扬往返，粗中音节。察之，出于双瓶，水火相得，自然吟啸，食顷乃已。坡作《瓶笙》诗记之。”刘后村《即事》诗一联云：“辛苦呕心无瓮算，殷勤娱耳有瓶笙。”以“瓮算”对“瓶笙”，甚的。
	陆龟蒙《江湖散人传》：“茶灶”二字，坊本刻“茶龟”，集韵者不知其语，竟收入四支。何太史义门见之，笑曰：“此正好对‘尿鳖’也。”俗以溺器为尿鳖，太史盖戏之尔。按：今人每有酒鳖贮酒，可以“茶龟”对之。
	都南濠学诗于沈石田，问近有无得意句，南濠以《节妇》五言对示之。句云：“白发贞心在，青灯泪眼枯。”石田曰：“联则佳矣，然有一字未稳。经云：‘寡妇不夜哭’，何不以‘灯’字改‘春’字？”南濠叹服。
	西湖天竺顶有一茅庵，曰竺仙庵，出泉极冽。常有二人就其上品茶。有一对悬之云：“品泉茶三口白水；竺仙庵两个山人。”亦巧对也。
	南海游蓉裳太史显廷释褐归，偶作珠江游。尝即席出对曰：“金屋贮娇，斜插金钗，金佩摇来金步软。”时有女录事方小苏者，应声曰：“玉楼宴客，满斟玉盏，玉山倒去玉颜酡。”游大喜，厚赠之。
	康熙间，虞山有塾师好出对句试徒，所训之徒，每难取益，人多姗笑之。一徒于暮春来从师，师出句云：“四野绿阴迎夏至。”徒懵然，次早就塾对云：“一庭红雨送春归。”师知其倩笔，诘之，云：“吾姊也。”师赏之不置。翌日，邻友招师看桃花。师喜甚，正欲携对句以往，夸其徒聪俊。又出句云：“有约看桃坞。”次早呈句云：“无心坐杏坛。”师欣然携往，邻客有黠者，见对句，私议匿笑。师叩之，则云：“第二对有伤于公，恐非高徒所为。”师察其笑己，大恚，誓不命对。
	《南昌县志》：徐孺子徵君稚幼慧，一师以对试之：“冬至冬冬至，每冬先寒节而至。”即对云：“月明月月明，按月以圆时愈明。”师称善，时正十一月中，长至夜也。
	徐氏女美而多才，居莆阳北关，适澄渚俞氏，纨袴儿也。每暱匪类，不近端人。合卺之夕，新郎一见销魂。已备入寝，傅母惎之曰：“郎君当以诗催，否则须属对，而后入寝。”俞益慌，时有捧朱墨砚来以待濡笔者，徐指砚属句云：“点点杨花入砚池，近朱者赤，近墨者黑。”思有以讽之，俞瑟缩久之，不成句。徐知不可与言，便曰：“何不对云‘双双燕子趋帘幕，’”吟至此面赪，低吟云：“同声相应，同气相求。”俞不能动，傅母以手挽两人入帐，云：“请去对对！”
	偶阅说部，忘其名，载于忠肃幼时自塾归，头梳三角髻，一僧嘲之曰：“三角如鼓架。”公应声曰：“一秃似锣槌。”归告诸母，明日改作双丫。僧见之复嘲曰：“牛头且喜生龙角。”公又曰：“狗嘴何曾出象牙！”其敏慧也如此。
	扶乩之说，自古有之，昔人所述不一而足。尝在友人家请仙，某出句请对，云：“月里嫦娥，周年为坐月女。”乩即动云：“花间蝴蝶，终日作探花郎。”
	临桂倪鸿曰：“某尝自出成句，曰‘片月如船，满载桂花，撑入银河七姊买。’募能属对者，厚酬之。久无一应，后扶鸾乩为对，曰：‘明星布局，变为棋子，携归玉洞八仙敲。’”按：织女，粤人呼为七姊，由七夕得名也。
	咸丰丁已，越南国陪臣邓廷诚，奉其国王命来粤东采买书籍，余遇之友人座上。语余曰：“吾国中有某翁，年六十余孪生两子，五岁以聪慧闻，国王召见，出对曰：‘一胎两生，难为兄难为弟。’子应声曰：‘千秋奇遇，有是君有是臣。’国王大称赏之。”
	药名甚繁，多有可对者。《本草》外，如《清异录》各书所载，草木鸟兽皆药品也，亦多可采。兹取属对工者于左：
	“白头翁”对“皂角子”。“木贼草”对“水仙花”。“夏枯草”对“冬青花”。“苦楝子”对“酸枣仁”。“龙胆草”对“鹰爪莲”。“马齿苋”对“鸡冠花”。“羊肚菌”对“龙涎香”。“海狗肾”对“川乌头”。“蛇床子”对“马兜铃”。“金星草”对“珠儿参”。“木鳖子”对“石龙刍”。“天花粉”对“地骨皮”。“川贝母”对“山慈姑”。“百合粉”对“五灵脂”。“狮子术”对“凤仙花”。“紫金锭”对“黑锡丹”，或曰“白玉膏”。“三生饮”对“四神九”。“六神曲”对“三妙膏”。“黑神散”对“红灵丹”。“金毛菜”石发对“铁脚梨”。“逡巡酱”对“陆续丸”蔓荆子。“和事草”葱对“合欢花”。“三尺箓”枸杞对“一寸香”梅。“千茎菜”莴苣对“万选香”梅。“文章树”柘对“锦绣根”芍药。“五福脔”白敛对“百益红”枣。“糟糠氏”蒸肫对“婆娑儿”鸥。“金毛狗脊”对“玉尾蟾酥”。“怀奇令史”石决明对“梵响将军”牡蛎。“通幽博士”龟对“新美舍人”石首鱼。“黄毛菩萨”牛对“碧海舍人”燕。“九皋处士”鹤对“四足仙人”马。“点花使者”玳瑁对“擐甲尚书”鳖。“金香丞相”桔对“玉版禅师”笋。“圆通居士”术对“骨鲠元君”荜薢。按：有注者皆出《清异录》，宋时陶穀著也。
	吾乡有某太守官浙者，颇钟于情，其妻何氏有贤名，太守广置姬妾，不之禁也。一日，又得一美妾，名来凤者，连日宴客，其亲友交赞之不绝口。予亦在座，谓新房中无对，试拟一联云：“群将美色夸凡鸟。”请诸公属之，众无以应。予曰：“此等美事，皆何夫人之贤也。可对以‘谁识贤名有可人。’”众为之击节。
	光绪四年夏，奉化濠河厘卡滋事，凡船只来往，虽扫帚净桶皆有抽厘。鸡鸭卵每只一文，其卖不去带回者又抽之，一卵而于一日来去已抽去二文矣。民不能堪，激而成变。始而毁局抗捐，久而入城滋事。聚众万余，并将城内府局拆毁，各执旗呐喊，势甚汹汹。郡城均闭，文武官四出弹压。其爬城上者，砍伤数人，始稍退。事闻省垣，檄予星夜往办，并调罗镇带兵二千随往。驻郡城七十日，将不法者惩治数人，复其厘卡，而大局定。实则办理尚失之纵，而体上宪好生之德，不能不如此耳。即闻得《申报》造一对云：“奉化梗化，是局员司事丁役每奉行不善，化导无方，酿成此息；宁波生波，凡提镇道府厅县祝宁静长占，波澜永息，各保其官。”皆纪实也。
	国朝曾廷枚辑《古谚闲谈》，颂得意者四句，后人续以失意者四句，可喜可悲之状溢于言外。两事正相反，一极好过，一极难堪。八句可作对也。“久旱逢甘雨，他乡遇故知。洞房花烛夜，金榜挂名时。”此极好过也。“寡妇携儿泣，将军被敌擒。失恩宫女面，下第举人心。”此极难堪也。而好事者又于“久旱”句下注“冰雹”，“他乡”句下注“债主”，“洞房”句下注“石女”，“金榜”句下注“副车”，则好过而不好过也。“寡妇”句下注“再醮”，“将军”句下注“投顺”，“失恩”句下注“发配”，“下第”句下注“赴挑”，则难堪而不难堪也。亦善谑矣！
	征阁学魁与边学士继祖典试某省，徵固豪放，饮酒吸鼻烟，终日不阅一卷，任边选中。边本长于文，告徵曰：“理应晚辈任劳耳。”同时，褚筠心廷璋学士同国学士柱典试浙江。国于文理自以为优，而不许褚同定一卷。褚与争，国执曰：“某科边继祖亦系一人为之也。”竟自为评定，绝不商之褚。时人嘲曰：“真亏边继祖；裹住褚廷璋。”盖北方呼“真、征”“亏、魁”同音，而“裹”与“国”、“柱”与“住”亦一音也。
	《归田录》：三班院使臣八十余人莅事于外，其罢而在院者数百人。每岁醵钱饭僧进香，合以祝圣寿，谓之香钱。判院官常利其余，以为餐钱。群牧司领内外坊监使副判官，比他司俸入最优，又岁收粪墼钱以充公用。故京师为之语曰：“三班餐香；群牧吃粪。”
	《涑水记闻》：谏议大夫程师孟，尝请于介甫曰：“公文章命世，师孟幸生公同时。愿得公为墓志，唯公许之。”介甫问：“先正何官？”师孟曰：“乃求己墓志也。师孟恐不得常侍左右，欲预求，俟死而刻之耳。”介甫笑，许之。王雱死，有习学检正张安国披发藉草，哭于柩前，曰：“公不幸未有子，今闻夫人有娠，安国愿死转为公嗣。”尤奇。人为之对语云：“程师孟生望速死，张安国死愿托生。”
	《孔氏谈苑》：京师语云：“‘宣医丧命’《石林燕语》“丧命”作“纳命”对‘敕葬破家’，一时传诵。”盖所遣医官云：“某奉敕来，须奏服药加减次第。”往往饵其药至死，敕葬之家，使副洗手帨巾，每人白罗三匹，他物可知也。
	一贫士授徒糊口，馆于伧父家。伧待之慢，且时以奇僻难之，一日出句令对，云：“氷冷酒，一点水，两点水，三点水。”士不能对，辞馆归，抑郁以死。死后，每夕必闻其声。盖吟此“氷冷酒”三字也。如是年余。清明日，其妻哭于墓甚哀。一宦过而问之，妻以告。宦思之，亦未有对。适墓旁有花盛开，宦顾问从者名何。从者曰：“此丁香花也。”宦曰：“得之矣！‘丁香花，百字头，千字头，万字头’。尔归，以此转告可也。”是夜声复作，妻以宦对应之，自是寂然。
	缪莲仙云：“友人许小憨示一对句云：“小暑小鼠。”时适两羊交合，予对云：“重阳重羊。”
	谢金圃侍郎屡掌文衡，鉴别精核。乾隆辛丑，主春官之试，同事者有吴侍郎玉纶，皆正人也。士之不第者，造为蜚语曰：“谢金圃抽身便讨；吴香亭倒口成吞。”二语实本“寄园寄所寄”，因其姓适合耳。言官冒昧以闻。侍郎曾督学江苏，吴亦曾督学福建。高宗纯皇帝密询两省大吏。江苏巡抚闵鹗元复奏以道路之言，事无实迹，不可信也。而闽督李侍尧有幕客李三俊，亦辛丑之不第者，代李草奏文，致其词。上固知二公者，以事虽无实，清议不谐，于是吴降三品卿，侍郎亦降为内阁学士。
	《二老堂诗话》：郭功父老人十抝。予年七十二，目视昏花，耳中无时不作风雨之声。先得句云：“春花微见见空花。”思寻一句为对，及夜绝无闻，又似有雨，则以“夜雨稀闻闻耳雨”对之，是亦老人两抝也。
	工部郎官有街道厅，一差出，则二黑鞭前引，而一隶肩独板在后。汪郎中玺以联赠其僚友云：“双鞭前导，宛然两股虾须。”对曰：“独板后随，好似一条狗尾。”或云：“恨之者，竟以二语榜其门。”
	邹之鳞、王象春，有才而轻，为世诟厉。一日，同游西山，谈及韩敬及汤宾尹，皆不喜之。邹为对偶云：“敬字无文便是苟。”方在沉吟欲续，王忽云：“林间有点不成材。”谓汤号霍林也。以人名相戏，未免失之轻薄耳。
	闯贼李自成，十六岁夏月，适傍晚大雨即晴，星月皎洁。师命对句云：“雨过月明，顷刻呈来新境界。”久之未属对，而又大雨。自成曰：“天昏云暗，须臾不见旧江山。”师即决其为乱臣贼子，不获令终云。
	汪仲嘉谪南康，寓僧舍，尝招郡僚宴集。每侑酒，以倡中有杨小玉及李娘音色艺均擅长，理掾主李，房掾主杨。席间每相争嘲。理掾顾谓房曰：“尔爱其羊，我爱其礼。”坐客哂之，众求所以为对者。久之，酒易而弈。敖麋正卿与汪公对局。麋争劫苦思，不得行星子。沈明府从旁教之，谓如此着去必胜，麋犹豫不决。汪大笑曰：“我已有对矣！”众叩之，则曰：“旁观者审，当局者迷。”众大称赏，以为巧极，各满引一觞。
	莱阳姜吏部如须垓南渡后，流寓吴郡，与徐孝廉昭法枋相友善。徐亦号俟斋也。一日同行，姜如须顾徐曰：“桓温一世雄，尚有枋头之败。”徐昭法曰：“项羽万人敌，难逃垓下之歌。”相与一噱。
	沈石田善画，尤长于诗，尝与王优句云：“着水柳丝风绰起，过墙花影月扶来。”清俊可诵，后作为联悬之楔。
	陈眉公在王荆石家遇一显宦，宦问荆石曰：“此位何人？”荆石曰：“山人。”宦曰：“既是山人，何不到山里去？”讥其在门下也。既而就席，宦出令曰：“首要鸟名，中要四书，末要曲一句承上意。令曰：‘十妹妹嫁了八哥，八口之家，可以无饥矣。只是二女将谁靠？”众客寂然，均摇头。宦喜形于色，群目眉公。眉公曰：“有对了。‘画眉儿嫁了白头翁，吾老矣，不能用也，辜负了青春年少。”举座称赏。宦曰：“今请属对，禁鸟一门。”宦曰：“黄发女配得皂角儿。”眉公顺口曰：“白头翁生下苍耳子。”宦曰：“何又犯禁？”眉公曰：“药中另有白头翁，乃以草对草也。”宦大佩之，遂订交。
	尝闻吕、徐两姓结姻，吕为女家。过徐门后，即传其佻达无行，而徐氏子亦好邪游，不务正道，遂有为之语曰：“吕氏姑娘下口大于上口；徐家子弟斜人多过正人。”又有潘、何二姓议婚，蹇修语潘曰：“彼家虽贫，亦不责聘之多寡，唯望有饭吃耳。”潘固富，谓蹇修曰：“断可免饥耳。”潘又遣媒告何曰：“妆奁听便，唯望生子为嗣续计。”何女固宜男相者，遂订婚。及吉期，有亲悬一联于洞房，句云：“有水有田方有米；添人添口便添丁。”此皆拆字为对也。
	胡震亨《唐音癸签》云：言对为易，事对为难。正对为劣，反对为优。双比空辞为言对，并举人验为事对。事异义同为正对，理殊趣合为反对
	又云：有假对者，如沈云卿“牙绯”对“齿录”；杜子美“怀君”对“饮子”、“侍中貂”对“大司马”；杜牧之“当时物议朱云小，后代声名白日悬”之类。
	又云：有当句对者，如杜工部“小院回廊春寂寂，浴凫飞鹭晚悠悠”；李嘉祐“孤云独鸟川光暮，万里千山海气秋”之类。皆为当句对也。
	又云：有流水对者，如严羽卿以刘眘虚“沧浪千万里，日夜一孤舟”为十字格；刘长卿“江客不堪凭北望，塞鸿何事又南飞”为十四字格。谓两句只一意耳，所谓流水对也。
	又云：有蹉对者，沈存中以《九歌》之“蕙肴蒸，奠桂酒”为蹉对之祖。唐人七言，起结对者多用此法。其中联如刘长卿“离心日远如流水，回首川长共落晖”，亦蹉对之类。
	又云：有扇对者，亦谓之隔句对。五言律如李白“白露洲前月，天明送客回。青龙山后日，早出海云来。”七言律如郑谷“昔年共照松溪隐，松折碑荒僧已无。今日还思锦城事，雪消花谢梦何如”是也。
	又云：有续句对者，律诗如老杜“待尔鸣乌鹊，抛书示鶺鸰。枝间喜不去，原上急曾经。”排律如老杜“神女峰娟妙，昭君宅有无。曲留明怨惜，梦尽失欢娱”之类。一顺续，一倒续。又如《赠张山人》“草书应甚苦，诗兴不无神。曹植休前辈，张芝更后身。数篇吟可老，一字买堪贫。”续至三联。白乐天以为，诗有连环文藻，隔句相解者，起于鲍照之“扰扰游宦子，营营市井人。怀金近从利，负剑远慈亲。”其来有自云。
	按：以上七则，皆谓唐诗之对句。联之对句可该耳。
	徐花农太史示予《集句楹联》，为丹徒邹宝僡镜堂作。虽为楹联，而集古句，一如己山，自可入巧对也。即如北固山联云：“我辈复登临，旧业已随征战尽”；对以“大江流日夜，天风常送海涛来。”
	焦山枕江阁联云：“江声不尽英雄恨”；对以“山色常留天地春”。邹镜堂得上句，徐花农得下句也。
	俞楼联云：“千古一诗人，文章有神交有道”；对以“五湖三亩宅，青山为屋水为邻。”
	俞楼西爽亭联云：“白首卧松云，先生有才过屈宋”；对以“茅亭宿花影，故乡无此好湖山。”
	西湖望云居茶寮联云：“地炉茶鼎烹活水”；对以“山色湖光共一楼。”
	韬光吕祖炼丹台联云：“回头下望人寰处，不见长安见尘雾”；对以“登高壮观天地间，一龛香火一仙山。”
	湖神庙戏台联云：“谁家玉笛暗飞声，此曲只应天上有”；对以“寄语重门休上钥，夜湖留向月中看。”
	赠徐花农太史联云：“中禁词臣咸引领”；对以“相门才子称华簪”。
	代友人撰赠女校书联云：“未免有情，蝴蝶一生花底活”；对以“不如归去，杜鹃休向耳边啼。”
	以上九联，均见巧思，自与寻常撰句者不同。虽有一二字不对，而灵敏自不可没耳。
	《竹坡诗话》：钱唐强幼安为予言，今岁调官都下，始识博士唐庚，因论东坡制句之妙，裁对之工，其叙事简当自不可及。如《岭外》诗叙虎饮水潭上，有蛟尾而食之，以十字说尽，云：“潜鳞有饥蛟，掉尾取渴虎。”只着“渴”字，便见饮水意，且属对亲切，庸手莫到。
	《冷斋夜话》：东坡游庐山，至东林作偈曰：“溪声便是广长舌，山色岂非清净身。”按：此一联已道尽全山景象。鲁直曰：“此老于般若，横说竖说了无剩义。”又安城刘升乡有曰：“溪声广听无边法，山色常存不坏身。”此仍是祖坡意。又东坡尝曰：“渊明句，初看若散缓，熟看有奇句。如‘日暮巾柴车，路暗光已夕。归人望烟火，稚子候檐隙。’又‘霭霭远人村，依依墟里烟。犬吠深巷中，鸡鸣桑树颠。’似大匠运斤，不见斧凿之痕。如曰‘一千里色中秋月，十万军声半夜潮。’又曰：‘蝴蝶梦中家万里，子规枝上月三更。’又曰：‘深秋帘幕千家雨，落日楼台一笛风。’皆如寒乞相一览便尽，初似秀整，熟视无神气，以其字露也。”东坡对句则不然，如曰“山中老宿依然在，案上楞严已不看”之类，绝无龃龉之态，细味之，对甚的而不露。此其得渊明之遗意耳。
	又云：对句法，其工巧者，不过以事以意以出处具备谓之妙。如荆公云：“平昔离愁宽带眼，迄今归思满琴心。”又：“欲寄岁寒无善画，赖传悲壮有能琴。”乃不若坡之征意特奇，如曰：“见说骑鲸游汗漫，亦曾扪虱话辛酸。”又曰：“蚕市风光思故国，马行灯火记当年。”又曰：“龙骧万斛不敢过，渔舟一叶纵掀舞。”以“鲸”为“虱”对，以“龙骧”为“渔舟”对。小大气焰之不等，其意若玩，然秀杰之气，不可没也。
	《宋稗类钞》：子瞻渡江游蒋山，访介甫，介甫指“峰多巧障日，江远欲浮天”，抚几叹曰：“老夫一生作诗，无此妙句。”陈传道尝于彭门壁间见大书一联云：“一鸠鸣午寂，双燕话春愁。”虽不署款，知为坡公自书其句，后以语东坡：“世谓公作，然否？”坡笑曰：“此唐人得意句，仆安能道此？”
	《寓简》云：前辈谓古今文章，无不可作对者。如以“不有君子，其能国乎？”对“长为农父，以没世矣！”予《试宏词表》有云：“有文事，有武备，与神为谋；无智名，无勇功，唯圣时克。”此种集句，可为戏笑。东坡表启致语中间有全句对，皆得于自然游戏三昧，非用意巧求也。
	《贵耳集》云：东坡，天人也。凡作偶句，必有深旨。撰《小儿致语》云：“自古以来，未有祖宗之仁厚；上天所佑，愿生贤圣之子孙。”其语深切著明，对亦工稳。
	《石林诗话》：造句之用事，不可牵强，必至于不得不用而后用之，则无安排斗凑之迹。子瞻尝为人作挽句云：“岂意日斜庚子后；忽惊岁在己辰年。”此乃天生巧对，不假人力。余尝从赵德麟假《陶渊明集》，本盖子瞻所阅者，时有改定字。末手题两联云：“人言卢杞是奸邪；我觉魏公真妩媚。”又：“槐花黄，举子忙；促织鸣，懒妇惊。”皆为巧对，或将以为用也。
	《侯鲭录》：东坡云：“世之对偶，如‘红生，白熟’、‘手文，脚色’二对，无复加也。”又云：“‘与我周旋宁作我，为郎憔悴却羞郎。’亦的矣！”余诗有“青州从事”对“白水真人”。公极称之，云：“二物皆不道破为妙。”又余尝和刘景文诗云：“我识之无常缩舌，君能竞病且低颜。”东坡笑曰：“吾尝赠雷将军句云：‘太守无何终日饮，将军竞病自诗鸣。’见吾子此对，觉吾用‘无何’二字疎慢矣！”按：“无何”二字稍软些，而对句七字，自是人不能及。
	《侯鲭录》：东坡云：“白公晚年对句极高妙。”余请其妙处，坡云：“余向书其一联，悬壁久之，玩之，觉其属对之工，无可比伦，句云：‘风生古木晴天雨，月照平沙夏月霜。’稳惬中有一字不对否？此少时不到也。”
	《冷斋夜话》：东坡曰：“世间之物，未有无对者，皆自然天成之象。虽文字之语尽然，但学者不思耳。如因事当时为之语曰：‘刘蕡下第，我辈登科。’则其前有‘雍齿且侯，吾属何患？’太宗曰：‘我见魏徵常媚妩’，则德宗乃曰：‘人言卢杞是奸邪。’事非一时，则有需时而后得对矣。”按：《石林诗话》所引“我见”、“人言”上下句互易耳。“媚妩”则作“妩媚”，与此小异。
	《春渚纪闻》：东坡帅杭日，与徐璹全父对坐双桧堂，公指二桧高吟曰：“二疏辞汉去。”时以兄弟皆补外喻也。璹应声云：“大老入周来。”属对亲切，而又迎合。公为击节久之。
	《宋稗类钞》：信州铅山县治之北石井资福院，有泉涌于山下，澄澈如鉴。本朝诗人潘朗移太平州参军，过而留绝云：“炎炎畏日树将焚，却恨都无一点云。强跨健驴来得到，皆疑渴杀老参军。”苏黄门过而跋云：“东坡先生称眉山矮道士好为诗，格亦不高，每有奇语，如‘夜过修竹院，醉打老僧门’句，皆可喜也。颇有前辈风味，不在石曼卿、苏子美下，若‘老参军，矮道士’自是一对，特恐漫灭失传耳。”
	余少喜声歌，每不入调，人辄谓方喉难以习唱也。时以方勤举业，亦竟置之。后二十年，以浮宦需次之江，闲散多暇，借以消遣，偶宴集乘兴为之，遂于斯道有进，愈唱而音愈出，喉音亦愈圆，盖已从事卅余年矣。其名目除前录已及者不重叙，兹复择其雅者对为偶句于左。如：
	“吃糠”琵琶记对“煎粥”牧羊记。“揭钵”西游记对“闻铃”长生殿。“刺虎”铁冠图对“看羊”牧羊记。“认子”慈悲愿对“见娘”荆钗记。“回猎”白兔记对“劝农”牡丹亭。“测字”十五贯对“弹词”长生殿。“拾画”牡丹亭对“偷诗”玉簪记。“借扇”西游记对“逼钗”金印记。“试幻”红楼梦对“玩真”牡丹亭。“窥浴”长生殿对“劝妆”占花魁。“训子”三国志对“寻夫”。“西谍”对“东巡”均邯郸梦。“痴梦”烂柯山对“离魂”牡丹亭。“会玉”西楼记对“拾金”时剧。“惨睹”千钟禄对“欢挠”牡丹亭。“春睡”长生殿对“夜奔”宝剑记。“逼试”琵琶记对“拒婚”紫钗记。“避暑”南柯梦对“赏秋”琵琶记。“决婿”南柯梦对“谒师”钗钏记。“合仙”邯郸梦对“骂贼”长生殿。“刺股”金印记对“舍身”双珠记。“写本”鸣凤记对“询图”铁冠图。“跪门”满床笏对“上路”荆钗记。“别丈”琵琶记对“会兄”昊天塔。“女国”西游记对“男舟”荆钗记。“竹林”金雀记对“石洞”即伏虎，西游记。“硬拷”牡丹亭对“脱逃”翡翠园。“对刀”铁冠图对“议刺”连环记。“错梦”西楼记对“冶游”四才子。“当酒”醉菩提对“借茶”水浒记。“守岁”金不换对“拜年”翡翠园。“启冠”对“伏戎”均南柯梦。“佛会”玉簪记对“仙圆”邯郸梦。“参相”荆钗记对“谒师”钗钏记。“泼水”烂柯山对“投渊”双珠记。“扑犬”八义记对“闹鸡”白兔记。“寻梦”牡丹亭对“觅魂”长生殿。“书馆”琵琶记对“学堂”牡丹亭。“盗骨”昊天塔对“叹骷”蝴蝶梦。“密誓”长生殿对“私推”散曲。“折柳”紫钗记对“扫松”琵琶记。“惊变埋玉”长生殿对“相约讨钗”钗钏记。“谒见猜谜”双红记对“收留教歌”绣襦记。“询图观图”铁冠图对“拾画叫画”牡丹亭。
	调排名有可对者，亦酌录如左：
	“麒麟阁”对“翡翠园”。“清忠谱”对“疗妒羹”。“一种情”对“千钟禄”。“四块玉”对“一支花”北。“混江龙”北对“翻山虎”南北。“迎仙客”北对“集贤宾”南北。“青衲袄”南对“红绣鞋”南北。“白鹤子”北对“赤马儿”南。“字字锦”南对“颗颗珠”北。“笑和尚”北对“泣宫娥”南。“章台柳”南对“武陵花”南。“叨叨令”北对“步步娇”南北。“红娘子”南对“朱奴儿”南。“朝天子”南北对“耍孩儿”南北。“金蕉叶”北对“石竹花”北。“三学士”南对“四朝元”南。“声声慢”词名对“节节高”南。“麻婆子”南对“丑奴儿”南。“玉剳子”南对“金盏儿”北。“天下乐”北对“殿前欢”北。“归塞北”北对“收江南”北。
	曲文多有对者，亦摘录于左：
	“意中人人中意”对“空即色色即空”，上为《窥浴》，下为《北饯》也。“寒无衣饥无食”对“富易交贵易妻”，上为《辞朝》，下为《阳告》也。“早趁此鹊桥鸾驭”对“猛跳出虎窟龙潭”，上为《侠试》，下为《三挡》也。“那里讨烟蓑雨笠”对“说什么水宿风餐”，上为《山门》，下为《西谍》也。“三千粉熏总甘让”对“百样娉婷难画描”，上为《定情》，下为《弹词》也。“听说罢神清气爽”对“拨得个意转心回”，上为《访普》，下为《酬柬》也。“寒云惨雾和愁织”对“冷雨斜风扑面迎”，上为《八阳》，下为《闻铃》也。“不提防沉鱼落雁”对“任纵横社鼠城狐”，上为《游园》，下为《郭楼》也。“雅称你仙肌玉骨”对“闷煞人花烛洞房”，上为《小宴》，下为《思乡》也。“百枝枝花儿叶子”对“一对对着锦穿罗”，上为《女弹》，下为《思凡》也。“他有些装聋做哑”对“俺也曾忍冷担饥”，上为《山门》，下为《三闯》也。“果然是冰清玉润”对“不觉的皓首苍颜”，上为《琴挑》，下为《追信》也。“休辜负莺消燕息”对“也只为水点花飞”，上为《偷诗》，下为《寻梦》也。“他只道草根木叶”对“真乃是玉砌金妆”，上为《山门》，下为《花报》也。“最堪怜蓬踪浪迹”对“也强如草根树皮”，上为《乔醋》，下为《吃糠》也。“敢辞却芒鞋破钵”对“讨得些剩酒残肴”，上为《山门》，下为《拾金》也。“平日里自作自孽”对“空争着闲是闲非”，上为《擒庞》，下为《饥荒》也。“弯弓蹬弩、拈枪使棒”对“击磬摇铃、擂鼓吹螺”，上为《借扇》，下为《思凡》也。“十地宣差、一天封拜”对“双头旖旎、两扇团圞”，上为《冥判》，下为《定情》也。“玉砌楼台、银铺殿阁”对“露滴香涘、风静闲阶”，上为《拾金》，下为《酬简》也。“不可被雨打风吹日晒”对“休辜负青灯静几明窗”，上为《冥判》，下为《夜课》也。“怕食缺须进、衣绽须补”对“这灯焰又昏、月影又斜”，上为《镜叹》，下为《离魂》也。“常言道表壮不如里壮”对“这根由天知和那地知”，上为《访普》，下为《阳告》也。“为甚么冲寒风冒瑞雪”对“镇日价逞妙舞引清讴”，上为《访普》，下为《侠试》也。“吹散了八千子弟归何处”对“便赏遍十二亭台是枉然”，上为《十面》，下为《游园》也。“为一个不酸不醋风魔汉”对“回避他无是无非廊下僧”，皆《西厢记》也。“今日个知音喜遇知音在”对“这的是一番提起一番新”，上为《弹词》，下为《认子》也。“这一霎天留人便草藉花眠”对“原来是苔把砖封笋进泥路”，上为《惊梦》，下为《扫松》也。“一任的拍断红芽、吹酸碧管”对“见了些无情画舸、有恨香车”，上为《题曲》，下为《阳关》也。“须信道紫玉多情、英台含恨”对“拣一个潘安美貌、司马文章”，上为《活捉》，下为《劝妆》也。“急攘攘，那情怀倚定门儿待”对“步迟迟，倩宫娥搀入绣闱间”，上为《佳期》，下为《小宴》也。“更思归别墅，更思归别墅”对“犹兀自絮叨，犹兀自絮叨”，上为《赏荷》，下为《小逼》也。“拚得个柳憔花悴、珠残玉殒”对“只见□雁杳鱼沉、凤只鸾孤”，上为《刺虎》，下为《□□》也。“酒阑绮席，漏催银箭，香销宝鼎”对“风静闲阶，月射书斋，云锁阳台”，上为《赏秋》，下为《酬柬》也。“曾子修身，颜子居仁，孟子择邻”对“拜了圣贤，数了罗汉，参了菩萨”，上为《寄信》，下为《惊艳》也。“擂鼓筛锣，弯弓蹬弩，拈枪使棒”对“振耳惊眸，荡情怡性，动魄飞魂”，上为《借扇》，下为《活捉》也。“苦滴滴路少行人，静沉沉树无啼鸟”对“威凛凛人间掌命，颤巍巍天上消灾”，上为《当酒》，下为《冥判》也。“无宋玉般容，子建般才，潘安般貌”对“怅钓鱼人去，射虎人遥，屠狗人无”，上为《酬柬》，下为《郭楼》也。“唬得人胆战心摇，唬得人胆战心摇，肠慌腹热魂飞魄散”对“我方才飏柳寻桃，我方才飏柳寻桃，香消粉退玉碎珠沉”，上为《小宴》，下为《活捉》也。
巧对续录卷下
	昔陶南村避兵云间日，同时偕遁者皆文人高士。因伤司马温公故事作对语云：“百岁光阴，万物乃天地逆旅；四时行乐，我辈亦风月主人。”又云：“尽可傍花随柳；庶几游目骋怀。”又云：“节序骎骎，莫负芒鞋竹杖；杯盘草草，何惭野蔌山肴。”皆可作佳联也。
	《清异录》云：商山馆中窗颊有八句诗云：“净君扫浮尘，凉友招清风。炎炎火云节，萧然一堂中。谁知鹿冠叟，心地如虚空。虚空亦莫问，睡起照青铜。”云是坡公作。“净君”、“凉友”是帚与扇明矣。四字正好作对。
	世之达官长者，多自历生净行中来，偶现慧业文人，以酬宿愿。湘潭张紫岘大令九钺七龄时，其父携之游毗庐洞，僧异之曰：“郎君貌何类吾师之甚也！”因出句属对曰：“心通白藕。”张应声曰：“舌涌青莲。”僧大骇，鸣钟聚徒膜拜，曰：“先师圆寂时，留此偶句云：‘后有对者，即我后身’，今郎君前生非吾师何？”后紫岘老且病。一日，其子世津自外入，见其父戴僧帽，飘然而去，追之不及。急入省父，伏枕如故。唯口吟曰：“担柴运米百无能，自读楞严自剪灯。夜半万缘钟打尽，前身南岳一枯僧。”遂卒，可为东坡居士后一段佳话。
	昔闻有一对甚难着笔，句云：“天上月圆，地下人间月半，月圆偏在月半时。”久无有论之者，后予日在撰补《巧对录》，一再思维，勉力对之云：“冬令日短，春来夏至日长，日短早为日长地。”按：“月圆”、“月半”语，前录虽有，而文不同，对亦不同，故又录此。
	李紫辅学博云：有以拆字为对者，但两三句，亦不易为。盖天然意义，远胜荆公《字说》之穿凿。予谓拆字必须天造地设，不可迁就，姑成一联以相质，句云：“需人为儒，弗人为佛，曾人为僧，以及山人为仙，宾人为傧，立人为位，下至庸人为傭，童人为僮，人均有取义。”对云：“老女曰姥，夭女曰妖，生女曰姓，推之因女曰姻，适女曰嫡同适，亚女曰娅同亚，以女之次相亚，贱而立女曰妾，卑女曰婢，女各为专属。”
	道光壬辰，少宗伯程春海恩泽典试粤东，度庾岭，暑日雨淋漓，因憩于张文献公祠，徘徊庭宇，遍读联句，无当意者。偶得“相公风度想梅花”句，然艰于属对。天明登程，至红梅驿，忽笑曰：“何不以本地风光对之？”急赴祠就山僧索笔砚，大书云：“王道荡平通岭表；相公风度想梅花。”僧遂勒于祠壁，观者莫不叹其裁对之工。
	《雨村诗话》载：京师各官住宅，每岁首，大门春联皆书“圣恩天广大；文治日光华”二句，翰詹科道六部九卿皆然。丹徒王梦楼先生独不用，以已名文治故也。同馆者遂戏呼梦楼诰君为“光华夫人”。按：随园人称为“广大教主”，盖以香山比之也。“光华夫人”，正不可无“广大教主”为之作对。
	纪文达公行步最疾，每入朝，同僚咸落后。彭文勤公戏语同人曰：“晓岚确是‘神行太保’焉。”文达应之曰：“云楣不过‘圣手书生’耳。”闻者粲然，二绰号洵是绝对。
	又莆田郭兰石太史尚先，以名翰林居编修十二载，而不迁秩，京师人呼为“金不换”，以编修戴金顶故也。天门蒋笙陔修撰立镛在馆十年，不除一官，人号“石敢当”，以修撰戴白石顶故也。“金不换”对“石敢当”，亦是绝对。
	《全唐诗话》：张林为诗小巧，尝言：毁佛寺时，御史有苏监察者，检天下废寺，见银佛一尺以下者，多袖归，时号“苏捏佛”。温庭筠曰：“好对‘蜜陀僧’。”
	弘治中，钱唐吴启冻游西湖，见湖边有请仙者，登岸往观，时已过端午。一庠士以学宪有一对云：“鼓振龙舟，惊起鼋鼍之窟。”莫有能对者，以此质之仙，即书云：“水冲牛屋，破开蝼蚁之丛。”众请留名，乩书“可怜”而已。复书：“可到湖东牛屋大树下相见。”次日，果踪迹至彼，见大树下，茜席裹一尸，蝼蚁满焉。众愕然，访之，乃知日前新缢死者，因聚水驱蚁，捐金市槥埋之。
	嘉庆辛未大考，歙县洪宾华修撰莹四等第一，钱塘戚蓉台编修人镜一等第四，二人乃同年。先是，京师有句云：“三月十八，八月十三，圣祖祖孙齐万寿。”无有能对者。至是，或为之对曰：“一等第四，四等第一，编修修撰两同年。”
	塔忠武公齐布忠勇朴诚，剿粤逆于襄鄂间，厥功最巨。后镇浔阳，殁于王事，时年三十二岁。朝廷优恤之，予谥建祠，饰终之典极渥。九江专祠落成，平江李次青廉访元度制联即就“忠武”二字着笔，而无惬心之句，实未思及其年也。后知为三十二岁，恰好以汉相宋将两名臣相持并论。句云：“谥媲武乡侯，襄鄂战功青史在；寿同岳少保，古今名将白头稀。”出联切谥，对联切年，可称绝对。塔公不朽矣！
	有倪姓女，自负才色。其父出联句以择婿，募能应对者，则嫁之。句云：“妙人儿倪家少女。”一时对者寂然。今不知究适何氏也？予亦思之日久，无以应之。后闻之内侄杨竹孙云：“有对以‘故言者诸子古文。’”亦足见巧思矣，但语义不甚类耳。
	都在我，闽中大竹筐名也。旅行用之，以凡物皆可储，故名。亦名为“懒收拾”，有以“不求人”对者，甚巧。不求人，亦以竹为之，或以角如小掌形，可用以搔背。又闽中山行竹兜轿有“九条龙”者，取其轻捷，而急足跑信者则称“千里马”，两足系以铃，行则有声，同行者避路耳。此六字亦可为巧对。
	民间有杀人事，误传为士人。逮至，而士人以非辜，至讼庭大声称屈，守若弗闻者。士人愤懑极，连声呼屈不已。守曰：“若为士，不能受丝毫之屈乎！为我属对，不能且得罪。”因诏曰：“投水屈原真是屈。”士应之曰：“杀人曾子又何曾？”守曰：“吾句有二屈字，而汝句尾乃曾字音层。汝之不学明矣！”士人笑曰：“此自使君未学耳。按屈姓流俗皆如字呼，而‘屈原真是屈’则九勿切。使君请再研究之。”守曰：“戏汝耳！”一笑释之。
	某秀才与某教官素相狎，教官出对句云：“老秀士，穷秀士，老当益壮，穷且益坚，老壮穷坚秀士。”时教官二子在侧，秀才对云：“大世兄，小世兄，大则以王，小则以霸，大小王霸世兄。”
	相传前明一生坐监，肄业甚勤，日夜吟咏不辍。一夕，梦中常闻有吟“七孔比干心”五字者，醒，殊不知所谓。忽成祖微行至监，唯此生在监读书，顾之喜。适几上有藕一截，拈之手，吟曰：“‘一弯西子臂。’能对乎？”生应声曰：“七孔比干心。”成祖大喜，曰：“忠臣也。”骤贵之，惜忘其名。
	维扬符氏园亭有对联云：“剑客词客慷慨至；梨花梅花参差开。”最为隽妙。
	太谷武次南棠于道光中年任闽臬时，自言为诸生时甚苦，借课读糊口。主人一日杀鸡供馔，以“芦花鸡”属对，盖有意难之也。鸡褐色中有白点，群呼芦花鸡。一时竟觅思不得，颇为主人所轻，不欢而散。未几，遂失馆。盖此席款待，即定明岁之去就也。此事常耿耿于心，二十余年不释。一日，有献皮褂者，其名曰“艾叶豹”，因念此三字久之，矍然笑曰：“二十年前之对来矣！向使处馆时有送此褂者，吾亦不致失馆矣！”为之大噱。
	施可斋曰：予久于闽，闽事甚悉。道光丁亥，富阳周芸皋凯官兴泉永道，颇有政声。本系名士，才大而不谐俗。其属厦防同知许原清以能吏为上宪所契，每恃上眷欺陵之，事多自专，不请道示。或嘲以对云：“天而既厌周德矣；吾其能与许争乎？”巧合一时情景。因忆少时读书，进馆稍迟，先生面变相责，遂以“何晏也”三字厉声命对，予悚然久之，低应曰：“王勃然。”先生以予言其怒也，骤不解。予曰：“难得‘也、然”两虚字相对耳。”先生恍然称许。然《四书》中别寻三字，亦无可对也。
	尝闻唐诗中有“烟锁池塘柳”一句，中含五行，久无有对者。后晤邱子京司马云：“有一文士能对。”叩之，则曰：“秋唫涧壑松。”亦自雅秀，适有武士在旁遽云：“此不过五字对，何难之有？”群云：“中须有五行，请试之。”则应曰：“炮镇海城楼。”为之俯首。盖二者各肖其人也。
	湘南有一老人，年百岁矣。尝自负其寿，而不欲以告人。每问之者，辄少报十余岁，历有年所矣。一日，遇陶文毅公于少时，文毅尚在诸生，颇有文名。老人忽自喜曰：“余年实实百岁，今姑明告君耳。但欲求一寿对，更须切百龄，君能为之否？”陶不假思索，便告曰：“人生不满君能满。”老人曰：“此即联句耶？”曰：“然。”亟求其对句，则云：“汝不明告我，我亦不能逢君也。”遽对云：“世上难逢我恰逢。”老人欢欣鼓舞而去。此为其乡人魏衣德观察所述。
	又闻有一“续”姓者，人多误听为“蜀”，反复辨论，知为“续”字。遂有一友嘲之曰：“尊姓原来貂不足。”盖以“狗尾”揶揄之也。无以为对，久之始问知其名为“立人”，一友曰：“余得对矣。‘大名倒转豕而啼。’”亦可谓巧谑矣。
	宋毕少董，名良史，名所居之室曰“死轩”，以所服用皆上古圹中之物也。见《砚北杂志》“古今人多有营‘生圹’者”，可取以对“死轩”。
	有某翰林寓，门楣题“丝纶阁下文章静”。或云：“可用为门联。”答以“尚未得句。”反以事改中书，有送以“蓬莱宫中日月长”为对者，群谓贴切。以“文章静”三字形翰林，以“日月长”三字形中书，各得其神理耳。
	咸丰中，杜莲衢侍郎联、瑞牧庵尚书联、杜鹤庭中丞瑞联在朝，有集三公名为“杜联瑞联杜瑞联”七字联者，久未有以对也。后郎宫中有方公钊、恭公钊、方公恭钊者，遂取以对之曰：“方钊恭钊方恭钊。”亦可谓天造地设。
	《山房随笔》云：“永嘉余德邻宗文与聂道土碧窗弈，余屡北，欲报之。有卖地仙丹者，国手也。余暗招之至宿其家，诒聂云：“某有仆亦嗜棋，欲试数着，敢请。”聂曰：“可俾对枰。”连败数局，不知所措。余自内以片纸书十字嘲之曰：“可怜道士碧；不识地仙丹。”聂笑曰：“吾固知其不凡。”
	又云：仁和陈瑶为学勤敏，而资性老成。宪官至学出对云：“笔底春风转转生。”瑶对云：“檐间晓溜漕漕写。”又出对云：“轻摇纨扇，清风透入人怀。”瑶又云：“高捧玉盘，明月飞来我手。”时瑶方幼，学人夸其慧。
	《渑水燕谈录》云：“王荆公之子雱少得心疾，逐其妻。荆公无可如何，为备礼嫁之。又丞相王公之夫人郑氏佞佛，临终嘱夫曰：“即死，愿落发为尼。”及死，公奏乞法名师号，敛以紫方袍。有好事造句云：“王相公生前嫁妇；郑夫人死后出家。”人以为奇谈。又工部郎中侯叔献，妻悍戾异常。叔献既殂，儿女不胜其酷，诏离之。故好事者又改对曰：“侯工部死后休妻。”
	又云：“王琪、张元，同在南京晏元献幕下。张体肥大，王以太牢目之。王瘦小，张以猕猴目之。一日，水纲至八百里村，水浅当剥。张往督之。王曰：“所谓八百里驳也。”张曰：“未若三千年精矣。”元献为之启齿。
	又云：“顾临学土，魁伟好谈兵，人戏谓之将军。一日，偕同馆友游景德寺，至鼓楼前丛木下，鼓正鸣，遇大雨。友倩顾缓行，作伴候雨良久。顾戏其友林希曰：“林密中淋林学士。”林曰：“鼓响时雇顾将军。”众大噱，以为的对。
	《何氏语林》云：“荆公作相日，当生朝。光禄卿巩甲，以大笼贮雀一百二十头，诣客次，开笼叩头祝曰：“愿相公一百二十岁。”时又有边塞之主妻病，而其夫虞候割股以献，欲为之代死，天下骇笑。时人为之语曰：“虞候为县君割股代死；光卿向丞相叩头放生。”
	《七修类稿》：刘士亨泰，诗人也。有问其姓字者，每答曰：“夏少卿之好友。”更不自言其姓，同时有沈循与都宪钱越有亲属，人询其名，每曰：“钱员外是我外兄。”有好事者为之语曰：“沈循只说钱员外；刘泰常称夏少卿。”吁！借誉于人，已为可耻，况出自己口耶！
	《贵耳集--曲江俗语》：相传曲江有二奇：张相国，人以铁铸之；六祖禅师，以铜铸之。时人为之语云：“铁胎相国；铜身禅师。”盖铁胎有二身：一在庙，一在庠。铜身在大鉴寺。
	《天禄识馀》：马令《南唐书》云：“丰城毛炳好学，不能自给，入庐山与诸生讲诗，获镪市酒尽醉。”同时彭会好茶，时人语云：“彭生作赋茶三片；毛氏传诗酒半升。”
	《鹤林玉露》云：“字义固有可得而解者，如“一而大谓之天”，是诚妙矣。然不可强通者亦多。世传东坡尝问荆公：“何以谓之‘波’字？”对曰：“水之皮也。”东坡曰：“然则滑者，水之骨也。”荆公默然。又，《高斋漫录》：东坡闻荆公《字说》新成，皆以凑字为义。因戏之曰：“以竹鞭马曰笃，以竹鞭犬有何可笑？”荆公亦无以对。向谓“波为水之皮，滑为水之骨”须寻一对，今可以“竹鞭马曰笃，竹鞭犬曰笑”作对乎！而两事均出坡公，尤妙。后荆公与坡公即以《字说》不睦。
	《诗话总龟》：余游儋耳，见黎民表出东坡《别海北》诗曰：“我本儋耳民”云云。又登望海亭，柱间有擘窠大字，一联句云：“贪看白鹭横秋浦，不觉青林没暮潮。”又谒姜唐佐，见其母，余问：“识苏公乎？”曰：“然。无奈好吟诗。尝杖而至，有包灯心纸，公以手拭开之，书满纸。予案读之，醉墨欹倾，句云：‘张睢阳生犹骂贼，嚼齿穿龈；颜平原死不忘君，握拳透爪。’”此真绝对也。
	《碧溪诗话》：坡公尝书“通家不隔同年面；得路才知异日心”为联，乃本唐人《责同年不赴期集》，辞云：“紫陌寻春，尚隔同年之面；青云得路，可知异日之心。”
	《冷斋夜话》：诗人多用方言，南人谓象牙为白暗，犀为黑暗。故杜老诗云：“黑暗通蛮货。”又谓睡美为黑甜，饮酒为软饱。故东坡句云：“三杯软饱后，一枕黑甜余。”按：“软饱”与“黑甜”为对最佳。字面不必甚对，而两意则甚对。盖甜不必真甜，饱不必果饱。“黑”字原不能对以“软”字，而就此两事以为对，不求工而自工，所以尤为佳妙也。天下巧对，往往有不在字句间求之者也。
	《挥麈后话》：坡公尝为说之，言在黄州时，陈慥相戏曰：“公只不能作佛经。”曰：“何以知我不能？”曰：“佛经是三昧流出，公特思虑出耳。”曰：“君知余不出思虑者，盍一试之。”陈不肯，曰：“公何物不曾作，何必相烦？”强之，乃指其首鱼枕骨请颂之，曰：“假君手为余出焉。”陈笔不及湿，墨不及磨，涌之如流。惊且笑曰：“此真三昧流耶！”又，《春渚纪闻》：坡公书琴事云：“家有雷琴，破之，中有‘八日合’之语，不晓何谓也？”公非不解者，表出之，令后人思之耳。盖古“雷”字从四田，四田拆之是为八日合也。按：此两事皆为坡公事，而“三昧流”与“八日合”，正好作的对。
	《春渚纪闻》：坡公、山谷、秦太虚七丈，每为人乞书。酒酣笔倦，坡则多作枯木拳石以塞人意，山谷则书禅句，秦七丈则书鬼诗。“禅句”，“鬼诗”亦可作对。
	《识小录》：坡公尝抄书，一书每为一体。则忽作颠张，忽作醉素。“颠张”、“醉素”可为的对。
	《侯鲭录》：东坡在黄州，尝书云：“东坡居士，自今以往，早晚饮食，不过一爵一肉。有尊客，盛馔则三之，可损不可增。有召我者，预以此告之主人，不从而过是，唯有自止以谢客。一曰守分以养福，二曰宽胃以养气，三曰省费以养财。”按：《志林》载：张君持纸求坡书：“且欲发药，君当以何品？吾闻战国中有一方，吾服之有效，特以奉传。其药四味：一无事以当贵，二早寝以当富，三安步以当车，四晚食以当肉。”与原文小异，去其末句，亦可作对。
	近阅《东坡事类》，有《东坡荐鸡疏》云：爰念世无不杀之鸡，均为一死法。有往生之路，可济三途，是用每月之中斋五戒。道者庄悟空，两日转经若干卷，救拔当月所杀鸡若干只。又《示儿编》云：东坡居常州，颇嗜河豚，而士大夫家精于烹是鱼者，辄招东坡享之。妇孺倾室聚于屏后，欲闻一语品题。东坡下箸大嚼久之，寂如喑者。主人黯然，屏后集者失望相顾。东坡忽投箸大声叹曰：“值得一死于是！”合舍大悦。噫！东坡诚有味，其言使嗜色如嗜河豚者，而不知皆不免于死。余向喜戒杀，特录此二则，以示戒。而前节之“可济三途”四字，正可以“值得一死”为的对。且均为东坡事，亦相属也。
	《东坡事类》又载二则，一为《东坡与程金父书》：“此间食无肉，病无药，居无室，出无友，冬无炭，夏无泉。”一为《春渚纪闻》云：“文章至东汉始陵夷，至晋宋问句为一段，字作一处，其源出于崔蔡。史载文姬两诗，特为俊伟，非独为妇人之奇，乃伯喈所不逮也。又俚俗语有可取者：‘处贫易，处富难，耐劳易，耐闲难，忍痛易，忍痒难。’”二段所书，皆东坡醉墨，薳家宝之甚久，后入御府，世无传此语者，故录于此。按：上一十八字恰好取以作对，而同为东坡语，尤妙也。
	《后山诗话》：东坡居惠，广守月馈酒六壶，吏尝跌而亡之，坡撰十四字谢之云：“不谓青州六从事，翻成乌有一先生。”
	梁应来曰：“曹孟德横槊江上，温太真击楫中流，同一义勇；韩平原定议伐金，周公瑾力排降魏，各自英雄。”此两偶可作对，气势魄力相似，而不相同。
	尝闻有于盐仓门悬一联云：“调成天上中和鼎；煮出人间富贵家。”甚新，忘为何人所作。
	阴寿者，生忌也。阴而系之以寿，寿而冠之以阴，奇文也。杭人以福寿备而逝者，呼为“喜丧”，吾闽亦有此说。以之为“阴寿”对，工切无比。盖阳则为寿，而此则名为阴；丧则必哀，而此则名为喜。此创说也。阴寿之说，各行不行。杭则不但营奠营斋，亲友来拜，近则笙歌筵宴，无异称觞，为之子孙，采服从事，亦不为怪，且美其名曰：“做百岁”，是岂不可以已乎？愿妄行者思之。
	曹文恪秀先第在米市胡同。癸巳仿真率会，邀程文恭公、嵇文恭公、吴恭定公绍诗、总宪张公若溎、大司寇崔公应阶、少司马蒋公元益。戊戌作东坡生日再集，易以漳浦蔡公、周文恭公煌、总宪罗公源汉。席上得“七人元旦五百岁”之句，盖当时只得四百九十三岁，到元旦方足五百，成此七字，即已不易，奚暇觅对？朱石君先生曰：“吾得对矣！‘二老同登十九科’，何如？”盖指蔡公也。洵巧矣。
	通州齐春帆进士元发官崖州牧。封翁星垣先生迎养在署，襟怀坦荡，尝于市得竹刻李太白小像，以龛供之，悬小楷一联于龛楔云：“谢宣城何许人，只江上五言诗，令先生低首；韩荆州差解事，放阶前三尺地，让国士扬眉。”可谓风雅好事矣。
	彭文勤《跋龙洲道人集》云：龙洲尝在辛稼轩席上赋《羊肾羹》云：“拔毫已付管城子，烂胃曾封关内侯。死后不知身外物，也随樽俎伴风流。”句甚风趣。按：“羊肾羹”可对“牛心炙”。
	济南有大明湖、趵突泉，二处皆省垣胜景也。予十四岁随任臬署，屡往游焉。今已相隔五十五年，渺不可追矣。犹记刘少宣有于湖舍悬联云：“舟行著色屏风里；人在回文锦字中。”又张云庄于趵突泉有联云：“平地忽堆三尺雪；四时长吼半空雷。”可想像两地景致。安得重一游之？
	《啸红笔记》云：“不如意事常八九，可与人言无二三。”世俗习传语也。二师乃云：“对句作‘可与言人无二三’更觉有味。”
	《澄怀录》：苏子容闻人语以故典，必令人检出何本，颇以为苦。司马温公闻人言新事，即便抄录，且必记所言之人，止之不可。故当时为之对曰：“古事休语子容，新闻莫言君实。”
	《白帖》：晋乐广，字彦辅，人谓之冰镜。女婿卫玠，字叔宝，群号为玉人。故时语曰：“妇翁冰清，女婿玉润。”此对句亦习传语也。
	《山堂考索》：宋进士科，每位极通显。至明经科，不过为学究之类。故当时为之语曰：“焚香取进士，彻幕本作瞋目待明经。”盖进士有设焚香之礼，而明经则设棘监守也。按：《丹阳总录》卷十四：“宋人谚云”，云见《东莱文集》，其徒讳之，改“瞋目”作“彻幕”。
	谚云：“人心象胆，世事獭肝。”象胆无定位，十二月分属遍体，故以比人心，言难觅也。獭肝凡十二坼，月腐一坼，则他一坼更新，循环岁更，故以比世事，言时刻翻新也。八字正好作对。
	撰句有自占身分者，张南华鹏翀《汤圆赋》云：“升沉总不惊。”其气度可知。庄滋圃有恭作《茧》诗云：“经纶犹有待。”其抱负不凡；“经纶”五字可与“升沉”五字为对。
	秦涧泉修撰大士甲戌散馆，求得签句云：“静来好把此心扪”，不解何谓。试题《松柏有心赋》，竟忘押“心”字，而以文字好列之高等。经上看出，语阅卷大臣：“你们看卷，乃不用目细看乎！”各知其故，均悚然碰头请罪，自认瞎眼。上曰：“我有一对，你们对得，则不深究耳。句云：‘状元乃无心过。’”震恐之下，皆不能对。上曰：“我代你们对之，曰‘试官少有眼人。’以后留意可耳！”众复叩头谢过。《随园诗话》曾及之。
	慈溪冯一梅孝廉，博学多识，隽才也。与同书局有年，曾于梅中丞处揄扬之，改为总校，遂有知已之感，执弟子礼甚恭。喜谈其乡往事，尝言：“慈溪城内有东西二庙：西庙在西街，祀唐慈溪令房公琯；东庙在东街，祀吴阚公泽。”阚，慈溪人也。旧有人撰联云：“西庙房，东庙阚，二公门户相当，方敢对坐。”未有能对者，后请于乩，始对云：“南京河，北京地，两处水土各胜，也可并称。”时适有南北二人在座，各自夸其水土，遂得此对，然非乩不为功。
	靳迪臣观察云：“广西丙午科乡试，文榜有容县生员黄金鉴中式。后武闱揭晓，有桂林武生白玉珂。二人姓名可作巧对，同省同科，亦奇矣！
	迪臣又云：“桂林文昌门外有云峰寺，在象鼻山下，著名庙宇也。唯其地林木密箐，烟瘴极重。每雨时，即在烟雾中也。城中有风洞山，亦名迭采山。予随任桂林，屡游焉。盖山腹有一巨洞深入至后山，进洞口，步行可半里许，极平坦，上为石天。若夏令，则当洞口极为爽利宜人，终日不断凉飔，故名风洞，为省垣第一名胜。道光末，于山腹起获巨炮数十尊，或云：“世乱则出。”诚然。并闻迪臣述一对云：“云峰寺，云出即封寺；”以“风洞山，风吹不动山”为对。
	迪臣又云：“钱景舒日永于立夏前一日，与毛西河诸名士游乐园，集唐人句作送春对云：“每度暗来还暗去王建；暂时相赏莫相违杜甫。百年莫惜千回醉翁绶；一岁唯残半日春白居易。”西河极赏之。
	东坡先生晚年造句多巧对，如《儋耳》云：“垂天雌霓云端下，快意雄风海上来。”又《人日》云：“天涯已惯逢人日，归路犹欣过鬼门。”“雌霓”对“雄风”，“人日”对“鬼门”，皆精巧。
	律赋中用典雅切而对仗工稳者，莫如唐时宋表文言《斅鸡鸣度关赋》“任秦关百二，难启狼心；笑商客三千，不如鸡口。”近有作《鸦片烟赋》，其押“鸦”字一联云：“直吹无孔之萧，原非引凤；卧握不毛之管，岂是涂鸦？”渲染成文，吐属风雅，忘其为俚俗之事，可作巧对看也。
	迪臣尝以巧句出对制胜，句为“动动千里重金锺，行多重平声重重皆平声着力。”以质于予，予对以“纷纷八刀分米粉，剖数分去声分分皆去声成丝。”一联二十八字，均有关合，唯四字泛设耳。
	有传一弥勒佛联云：“笑呵呵坐山门内，觑着去的去，来的来，皱眼愁眉，都是自寻烦恼；坦荡荡在布袋中，无论空不空，有不有，含哺鼓腹，好同我共乐升平。”后观齐学裘《见闻随笔》，知出语是王仙溪所撰，对语乃齐续成。此一对，颇有禅机，似“共乐升平”改作“皆大喜欢”，为尤切也。
	迪臣又云：宋时处州士子终场者六人，而三人与选，谢主司启云：“同矍圃之观人，去其半，存其半；类孔门之取友，益者三，损者三。”亦属巧对。
	迪臣又云：古人名号，可作对者，如“孟明”对“元晦”，孟与元，皆首也；晦与明，亦正对。后阅《北窗炙輠录》：“钱唐有两进士：一林和靖，居孤山；一汉仲晦，居对松岭。”因思“仲晦”对“孟明”，尤为工稳。
	《客座新闻》：长沙李西涯学士东阳居翰林时，会失朝，有罚。翰林旧有语云：“一生事业唯公会；半世功名失早朝。”所谓清逸无他事也。
	《嵩阳杂记》：成化间，太监汪直用事，朝绅谄附之。其巡边也，所在都御史，铠甲戎装迎出二三百里，望尘俯伏，半跪一如仆隶。揖让之礼，一切不行。奔竞之甚，良可叹也。当时人为之语云：“都宪叩头如捣蒜；侍郎曲膝似抽葱。”
	申江游人辐辏，茶馆尤多，丽水台茶室最著名，历三层而上。近又有天然居高耸江滨，登其上，有飘飘凌云之概。每日入座茶话者，以数千计。先有人撰联句云：“客上天然居，居然天上客。”下五字即就上五字倒转成文，另翻一意，巧不可言喻，久之莫属对。偶有一二语，多属牵强置之。尚记得最后一对较胜，句云：“人下乡约所，所约乡下人。”亦足以征巧思矣。因念杭垣以土棍太多，诛不胜诛，设自新所拘留之，候其自新。若辈本好食懒动，每相安之，而其中自爱者因而改行，亦不乏人。其不自爱者，经年不出也。予正续《巧对》，因得句云：“人爱自新所，所新自爱人。”而“所”字尚嫌落上对之窠臼也。又思杭省多善举，同善堂外，如义渡、义学、义地、惜字官、医婴堂、老人院、清节堂，施棺、施药、施粥、施茶、棉衣，不一而足。何为独乏放生之举？向有大生会名目，专为放生一事，今无闻焉。余谓浩劫濒行之后，正宜体上天好生之德，注意于戒杀放生，语云：“愿天常生好人，愿人常行好事，然必人多行好事，天自多生善人也。”因复得对句云：“人好大生会，会生大好人。”似此对去，较前两联为自然耳。未知此外更有能对否？
	前录于《续话》者，为罗星塔联“朝、长”分对，七字为句，不过曰“朝夕长消”而已。相传仙笔，其信然耶！至温郡江心寺，则以十字为句，亦以海潮能到而云。然托名王梅溪所为，未免重迭太多，极意求巧，而实拙也。仍不如塔联七字之简明可贵耳。此两联，《楹联三话》中已合论之，今阅施可斋《闽杂记》，则知朱彦珊美缪又言：四川长水塘有朝云庙，徐文长有一联云：“朝云朝活字，朝朝朝活字，朝朝活字朝退；长水长活字，长长长活字，长长活字长流。”盖第三字为活字，第六字、第八字同。“朝云”、“长水”确切，庙名地名巧对，是联尤为可贵。若罗星塔与江心寺，但以朝夕消长，空衍取其奇，自以为巧，而不自知其牵强，大约袭徐语耳。此联切庙切地，巧即在此，故列入巧对中。
	巧对有两边语气不相投，而字面配对匀称者，玩之亦属可喜。如“拳石淡描黄子久”，对“胆瓶斜插白丁香”。又“树到千寻难纵斧”，对“果然一点不相干”。东坡“两游赤壁”，对南容“三复白圭”。又“崇牙树羽”对“双眼花翎”，“豫江二卯”对“巽命重申”，“头名状元”对“势利和尚”。联语不伦类，而对仗甚工，姑存之，以备一格。
	嵌字巧对
	福州向有阉诗之会，各逞巧思。其法，拈字为偶对，每句七字。必裁对工整，以巧取胜。多人相聚，片刻即成，举快手录之。先以二人为阅卷，第其甲乙。每日可有六七次。其二次阅卷，即以首次取元者为之。近时工者甚多。今记数联于左。如：“七才子”及“八乡兵”六字云：“七步诗才曹子建，八门兵法武乡侯。”“鸡鱼肉”及“锣鼓板”六字云：“市鼓声分社肉，板桥锣响卖溪鱼。”“七月半”及“烧纸衣”六字云：“半夜烧灯花落纸，七弦弹月露沾衣。”“十二月十二”五字云：“十里楼台十里月，二陵风雨二陵秋。”“张三李四”四字云：“四壁图书三尺剑，半肩行李一张琴。”其但拈二字，次第限嵌者尤巧，如“子鱼”限第二字云：“燕子不归春寂寂，鲤鱼无信路遥遥。”“断江”限第三字云：“可怜断雁无消息，不及江潮有去来。”“田月”限第四字云：“薄宦无田何日返，故人如月几时圆。”“皋马”限第五字云：“金玦心伤皋氏宅，玉环魂断马嵬坡。”“雪如”限第六字云：“湖上残山松雪老，江南春雨六如归。”此数联俱自然连合，而上下语气仍复相贯，非心灵手妙不办。
	按：徐铁孙太守荣《怀古田舍》诗自注：“少时与诸友作嵌字联句。”太守广东驻防汉军，则广东先已有之矣。
	分曹巧对
	吾闽诗社所录者，有以不类事为题，合二题成七言一对，亦足以征巧思，如“端午日”及“孔子”云：“赤帝骄人重五日，素王去我二千年。”“魁星”及“顶篷”云：“曾将采笔干牛斗，未许空梁落燕泥。”“梳头”及“朝帽”云：“云间晓镜拢蝉鬓，风闪峨冠动雀翎。”“卖新闻”及“靴衬”云：“事经访后传多误，步太高时稳最难。”“修脚人”及“卖题名录”云：“足下工夫三寸铁，眼前身价一文钱。”“官坐堂”及“私养孩”云：“鼓吹堪怜声是肉，欢娱谁料祸成胎。”“枕头”及“刽子手”云：“黄昏我便思依汝，白昼君偏敢杀人。”“不应试”及“牛肉”云：“秋战任人雄拔帜，春耕唯尔病扶犁。”“告示”及“放屁”云：“乡老抬头观日月，通人掩鼻笑文章。”“吹箫”及“和尚煮狗肉”云：“定知跨凤终成偶，不比烧猪要避人。”“褡衣”及“囚车”云：“方外可以无正服，此中几见有完人。”“戒方”及“新经布”云：“子弟不才呈白木，女儿有喜验红巾。”“官厨子”及“菊花”云：“饔人公膳更双鹜，隐士闲情对一鸥。”“起马”及“粪桶”云：“铃声急雨三更驿，担影斜阳十亩田。”“先生解馆”及“木芙蓉”云：“化雨已成前日事，拒霜又见此时花。”“镜中美人”及“扑满”云：“彼姝对影总如玉，此虏失声空守钱。”“海狗肾”及“木偶”云：“纵使生儿亦豚犬，是谁作俑到公卿。”“燕子”及“番狗”云：“三春又见君寻主，诸夏难容尔吠人。”其余尚多佳者，钱塘施可斋鸿保亦效为之，即以“烧年纸”及“打纸牌”为题云：“明岁祈神重福我，今宵约伴共由吾。”又“点烛”及“懒猫”云：“书成误处凭燕说，睡正酣时任鼠偷。”“门神”及“愁酌”云：“笑尔常为门外汉，教儿且覆掌中杯。”“扳不倒”及“钱”云：“此老生平最倔强，乃兄何处不流通。”“溺桶盖”及“冬菜”云：“掩鼻无须避恶臭，咬根最好解馀酲。”“贼”及“宝剑”云：“何妨梁上有君子，要使世间无乱人。”“与友行吟”及“赌场”云：“脱巾微步偕诗客，掷帽狂呼聚博徒。”“呼狗”及“家信”云：“八尺休凭宣孟嗾，万金曾记少陵吟。”“请酒”及“单纱帐”云：“觅醉唯凭招大户，御风最好制轻容。”“蛇”及“溺桶”云：“不闻壮士行时畏，好供将军饭后遗。”“烟灯”及“正月二十九日”云：“良宵好友伴横卧，明日古人偕送穷。”“雪中人传奇”及“沽酒”云：“不信英雄常乞食，且凭贤圣暂却愁。”“打摊”及“柳”云：“白昼长年闲狎浪，青春少妇倦登楼。”“老婆儿许愿”及“得孕”云：“此种痴情唯佛谅，最先喜信是郎知。”“听莺”及“弄猢狲”云：“春来好共客携酒，树倒便随人乞钱。”又尝即诗社原题成数联，如“梳头”及“朝衣”云：“蛾描鸳镜奁初启，虎拜螭坳佩共垂。”“燕子”及“番狗”云：“代飞候暖催宾雁，入贡时清比旅獒。”“告示”及“放屁”云：“官衔有例起头大，文字无凭下气通。”“戒方”及“新经布”云：“顽心须警木三尺，喜信初传月一番。”“枕头”及“刽子手”云：“游仙我恋真佳境，入市人呼好快刀。”“褡衣”及“囚车”云：“梵相最宜图托钵，土音亦好听操琴。”“官厨子”及“菊花”云：“劳薪有客知真味，晚节唯君傲众芳。”予友张莘田明府用糦云：“此虽游戏笔墨，然非聪明不能裁对，非博洽不能俗题使雅。”余谓一人自作尚易，若两人对联，尤费剪裁。酒阑灯灺，仓促间更不易办。今馆阁诸君，亦多为之。
	杭州近对
	定例教职一官，凡拔贡、优贡、副贡、岁贡、恩贡，准其捐纳。此外唯廪生转贡者，亦准以贡生报捐。凡在附生者，不敢思及。近日则推至附生亦许援例为教职。有轻薄子者，制为联句云：“贡生捐教，廪生捐教，附生亦捐教，儒士功名皆苟不。”用《三字经》“苟不教”语也。此种句，本属不经，久之无以为对。迨道光辛丑，英夷滋事，羊城失守，厦门亦失守，定海又失守，遂对云：“粤人畏鬼，闽人畏鬼，浙人尤畏鬼，海疆世界尽非其。”则用《论语》“非其鬼”耳，亦可谓巧谑矣。
	凡作对，如八言，于本句自作对，则易属，亦无贵也。故取七言、五言者最多。今取三言、四言作对，亦颇新倩。本系成语，习之可为摛词之助耳。酌录如左。如：
	“鼓筝草”《本草》：“横目草，俗谓之鼓筝草”对“锦带花”。《方物记》：“锦带花，蜀中有之，亦云鬓边娇”“金雀瓣”《群芳谱》：“金雀花，丛生，瓣如飞雀”对“玉鸡苗”。《清异录》：“蔷薇花，根掘出，石卵如鸡，呼为玉鸡苗”“王孙草”《骚》对“帝女花”《广雅》：“菊也”“安邑枣”《史记》：“安邑千树枣，其人与千户侯等”对“哀家梨”。《世说》：“桓南郡见人不快，辄嗔云：‘君得哀家梨，蒸食否？”“蛇添足”对“龙点睛”。“龙花蕊”宋《长编》：“内侍裘愈至文阯索龙花，上黜之。”龙花即斑枝香对“燕蓐蔬”。岭南名燕窝菜“书带草”《三斋记》：“郑康成教授：生草如书带”对“米囊花”。《群芳谱》：“罂粟，本有囊。”即其别名
	四言云：
	“刻舟求剑”对“买椟还珠”。“屈刀为鉴”对“断带续灯”。“胶柱鼓瑟”对“以莛撞钟”。“归心似箭”对“掩耳盗铃”。“望梅止渴”对“画饼充饥”。“沿门托钵”对“同室操戈”。“以管窥豹”对“误笔成蝇”。“对竹思鹤”对“叱石成羊”。“卖剑买牛”对“吹箫引凤”。“举杯邀月”对“击钵吟诗”。“投鼠忌器”对“得鱼忘筌”。“瓜田纳履”对“柳汁沾衣”。“吹笛止雨”对“击鼓催花”。“抱薪止火”对“披沙拣金”。“守株待兔”对“临渊羡鱼”。“抛砖引玉”对“点铁成金”。“如石投水”对“洗金以盐”。“梦蕉得鹿”对“缘木求鱼”。“曲肱为枕”对“集腋成裘”。“煮盐以海”对“聚米为山”。“因噎废食”对“挖肉补疮”。“扬汤止沸”对“吹毛求疵”。“移花接木”对“叠石成峰”。“开门揖盗”对“从井救人”。“重门击柝”对“高屋建瓴”。“狡兔三窟”对“首鼠两端”。“立地成佛”对“拜石呼兄”。“画虎类狗”对“以羊易牛”。“教猱升木”对“饮马投钱”。“志眉中目”对“移步换形”。“过桥丢拐”对“敲门用砖”。“刻玉为褚”对“镂金作莲”。“指鹿为马”对“舍鱼取熊”。“鱼为鹭饵”对“狐假虎威”。“丹不夺赤”对“青出于蓝”。“十二金牌”对“三千珠履”。“磨而不磷”对“钻之弥坚”。“率马以骥”对“望牛如羊”。“暑无张盖”对“风不鸣条”。“因树为屋”对“开门见山”。“渴骥奔泉”对“飞鸿戏海”。“遗衣化蝶”对“喷饭成蜂”。“挥戈御日”对“炼石补天”。“举网得鱼”对“当垆沽酒”。
	黄仲鸾彬观察云：椒兰某家有喜庆事，须设帐房，屋不多，以书房为之。一日出对云：“书房改作帐房，出入银钱须检点。”一内眷过而见之，随口答云：“东院跑回西院，往来酱醋要调和。”盖讥主人有二姬争夕也。闻者为之粲然。
	仲鸾又曰：一贵公子，恣情于色。其父戒之，不以为意，患之甚，因大书于其壁云：“赌钱吃酒养婆娘，三者备矣！”公子即于旁对云：“齐家治国平天下，一以贯之。”抱负不凡，后果显达。
	《游宦纪闻》云：东坡一日语刘景文云：“‘一则仲父，再则仲父。’以何为对？”刘云：“千不如人，万不如人。”坡为绝倒。
	又云：余童，字端蒙，鄱之乐平人，幼学能文。同里项氏极器重之，欲纳为婿。因试余曰：“偶得句云：‘杜宇一声春昼永，午梦惊残。’”余应声曰：“黄鹂百啭晓风清，宿酲消尽。”项大喜，以女妻之。
	仲鸾又述：《临汉隐居诗话》云：武士方圭好作恶诗。庆历初，宋丞相庠守扬州，会圭过其地，饮之，即席谈诗，嘲哳可厌。宋公恶闻之，顾野外有牛系树下，曳树将倒，因谓坐客胡恢曰：“‘老牛侍力狂挨树’，以何为对？”恢晓公意，便对云：“怪鸟啼声不避人。”公大笑。
	《独醒杂志》云：汪圣锡幼年与群儿聚学。有谒其师，问能属对，师指圣锡。客因举对云：“马蹄踏破青青草。”圣锡对曰：“龙爪拏开淡淡云。”客惊曰：“此子已负魁天下之志矣！”年未冠，廷试第一。
	《侯鲭录》云：学士院壁间旧有题句曰：“李阳生指李树为姓，生而知之。”李阳，老聃也多年未有对句。杨大年为学士，，乃对云：“马援死以马革裹尸，死得其所。”
	又云：傅钦之作中丞，弹刘仲冯。一日，贡父逢之，请曰：“小侄何致被弹章？”钦之惭云：“也只‘三平二满文字’。”贡父熟视笑曰：“七上八下人才。”十二字，恰好为对。
	《曲洧旧闻》云：杨畏字子安，巧于趋避，世号“杨三变”。薛昂，字肇明，在政府，《和驾幸蔡京第》诗有“拜赐应须更万回”句，太学中呼为“薛万回”。薛守洛阳，杨闲居洛下。一日，府宴唯杨一人至，或问幕官：“今日何无他客？”对曰：“客甚易得，难得此好对耳。”
	《庶斋老学丛谈》云：“陈丞相应求知福州日，亲故干谒者不远千里而来。公设会，置五百贯于席前，出一联，如有对者，即席奉遗。句云：“三山出守，应求何以应其求？”福州本有三山之名。独一后生对云：“千里远来，公使尽由公所使。”遂悉举以赠之。盖昔日州郡各有公使钱，供太守支用，而后生适知之，亦犹今之公费耳。
	《鉴诫录》云：罗秀才隐傲睨一世，与顾云先辈同谒淮南高相公骈。顾为人风雅，时为渤海辟留居门下，罗遂辞归钱唐。高与幕宾赆罗于海风亭，顾亦在座。时有蝇入座，高命扇驱之使去。顾谓罗曰：“金蝇取嫌，被扇仄声扇平声离座。”罗知讽己，立酬之曰：“粉蝶堪玩，遭钉平声钉仄声在门。”议者谓以才调相讥，可称竞美。
	《四朝见闻录》云：嘉定李大性伯和，以吏部尚书除端明殿学士，俗谓无注脚。若有注脚者，则降旨云：“某人除端明学士。”谓之注脚端明。军功内，官虽授团防，若未去阶官，但视遥郡，唯近邸不带阶官，非有功特转，不许去阶官，欲谓之“秃头防御使”。去横旁，用圆状，视从臣矣。“秃头防御”可对“注脚端明”。
	《坚瓠集》云：御史职司风纪，中书供奉丝纶，任至隆也。成化戊戌，庶常安徽倪进贤，出入万安之门。安病阴痿，进贤自誉善医，具药为洗之，因改御史。又翼圣夫人之侄季通，以门荫宫中书。有同僚友，通以箧寄存之，甚重，友疑之，命启视，弗许，强视之，乃旧衣数件，下皆粪土墼。友大怒曰：“他日欲诬我家耶！”命殴之，通跪请，愿自挑其秽土去。时人为之语曰：“洗阴御史；挑秽中书。”同官为之丧气。
	唐景龙中宰相揽权，贤才裹足。人歌曰：“招徕不解开东阁。”及洛下霖雨百余日，宰执令闭坊市北门，以弭之。卒无效，滂沱益甚。人为属对云：“燮理只能闭北门。”
	《坚瓠集》云：明旧例，翰林学土只一人，多或三、四人。弘治壬戊，刘文靖健欲示德，因修会典，成，一时升学士者十人。又，礼部尚书同时有六人：谢迁以礼书居内阁，张昇为礼部掌印事，元守直以礼书掌通政，贾斌以礼书掌鸿胪，崔志端以礼书掌太常，并南京礼书王宗彝六人。崔起神乐观道士。京师遂有“礼部六尚书，一员黄老”之语。志端疑此语出自翰林，忿极，乃对以“翰林十学士，五个白丁。”盖倪进贤等五人，成化戊戌，万安以私意选为庶常，在翰林馆，课诗文，一出他人手耳。
	又云：万历丁丑，张太岳子嗣修榜眼及第；庚辰，懋修复登鼎元，皆倖获也。有无名子揭诗于朝门曰：“状元榜眼姓俱张，未必文星照楚邦。若是相公坚不去，三郎还作探花郎。”后俱削籍，故又语曰：“丁丑无眼，庚辰乏头。”
	又云：吴门王百穀家居，申少师予告归里，屡造之，宾客盈门，日不暇接，凡夫搜剔泉石，贵游麇至，几同朝市。两君可称处士之特矣。时人语云：“天下歇家王百穀；山中驿吏赵凡夫。”然题之曰“歇家”，曰“驿吏”，岂非《春秋》之笔乎？
	《本草拾遗》引俗谓“韭为草钟乳，芡是水硫黄。”言其温补也。按：《孙公谈圃》载：“陆生韭，叶柔脆，可俎，名为草钟乳。水产之芡，其滑可食，名为水硫黄。”《艺林伐山》亦言：“芡华昼合宵炕，其性暖也。”故谚云云。
	《古谣谚》“书有草书素食”谚一条，引《皇朝类苑》云：凡章草小草，点画皆有法，不可率意辄书，而小草尤难，言其难立造也。谚云“信速不及草书”，对以“家贫难办素食”。同一古谚也。亦见《事文类聚别集》。
	《七修类稿》：祷雨用晰蜴，以其致雨也。宋熙宁间，旱，令捕晰蜴，每以壁虎代。民谣有“壁虎壁虎，你好吃苦”之说。国初江岸常崩，人言下有猪婆龙，又恐犯国姓之音，对上只言下有鼋也。太祖恶与元同音，令捕殆尽。时谚又云：“癞鼋癞鼋，何不称冤。”两谚正堪作对。
	又云：地唯凭术，则通其术者得吉，昧其术者得凶。地何能母万类耶？天唯听命于地，则葬吉者不复因恶而降殃，葬凶者不复因善而降祥。天何足父群伦耶？余曰：“唯天之理可括乎地，地之利不能逆天。”故谚有偶句云：“未看山头土；先观屋下人。”天生善人必得吉地，恶人而求善地，天不许也。
	《坦斋通纪》：诗人好改易地名以就句法。《庐陵志》：“二十四滩自下而上，第一滩在万安县，前名黄公滩。”坡乃改为“惶恐”，以对“喜欢”。按：前录只及“惶恐”、“喜欢”，而末详及此。
	世传坡公在黄州作《雪》诗，有“冻合玉楼寒起粟，光摇银海眩生花”一联。荆公诵之，叹其对句之妙。时其婿蔡卞曰：“此不过咏雪状，状楼台如‘玉楼’，弥漫万象若‘银海’耳。”荆公哂曰：“此出道家书也。道家以两肩为‘玉楼’，以目为‘银海’。”蔡卞曾不理会：于“玉楼”何以谓之“冻合”，而下三字云“寒起粟”；于“银海”何以谓之“光摇”，而下三字云“眩生花”乎？“起粟”字，盖使赵飞燕轻寒，体无轸粟也。又见《北台壁》诗。按：东坡于荆公为文字之间沆瀣如此，后《字说》遂尔成隙。荆公因拗执，坡公多所狎侮。坦白人遇忮害人，安得不贾祸耶？
	《春渚纪闻》云：薳于扬州，得子瞻手画一乐工，复作乐语云：“桃园未必无杏，银矿终须有铅。荇带岂能拦浪，藕花却解留莲。”其后又作汉隶，书；“子瞻、禹功同观。”真三绝也。因忆《秋雨庵随笔》云：“物理有不可解者：雪至洁而生蛆，银至坚而遭蚁，火至热而有鼠，冰至寒而产蚕。”此四句正好作对。
	《轩渠录》：东坡知湖州，尝与宾客游道场山，屏退从者而直入。有僧凭门阃而睡，东坡戏曰：“髡阃上困。”有客即答曰：“何不用钉顶上钉？”
	湖南李馥堂中丞，性质聪颖，能书能诗而才甚敏。少时，尝与友人谈对偶。一友曰：“君向属对甚捷，有一成语请即对之。句云：‘春风风人，夏雨雨人。’”李答云：“解衣衣我，推食食我。”合座为之倾倒。
	《后山诗话》：熙宁初，有人自常调上书迎合宰相意，遂丞御史。苏长公戏之曰：“有甚意头求富贵，没些巴鼻使奸邪。”“有甚意头”、“没些巴鼻”，皆俗语也。
	“公冶长解猪语”，见皇侃《论语疏》。可与“介葛卢闻牛鸣”作的对。“猪语”或云“鸟语”。猪只有鸣，鸟则有语，似以“鸟语”为是。
	中秋诗最多佳句。杭州名流，于月下小酌，以《月饼》命题。姚古芬撰一对云：“举头看明月；把酒问青天。”以苏对李，巧不可阶。
	国朝书家刘石庵相国，无日不临帖，肘不去案者六十年。善于用墨，魄力甚厚，尝自言：“耗去数万斤油矣。”王梦楼太守则书不经意，愈淡愈超，全取丰神。时有“浓书宰相，淡墨探花”之对。又墨固以烟为之，而烟以油为之。尝闻人之一生喜伏案者，夜间灯油以之造墨，足应一生之用。故佳墨必书“五百斤油”四字。又以油作墨，必多加杵，愈多杵愈妙。犹忆陶文毅公曾赐予墨二小匣，墨面有“十万杵”三字。予谓五百斤油常见。今以“十万杵”对“五百斤”，亦属巧对。
	梁武帝《断酒肉文》云：“酒是魔浆”。可与“福水”作对，盖一颂一戒也。又谚谓酒曰：“其益如毫，其损如刀。”谅哉！
	《群芳谱》：山东有乐氏枣，丰肥细核，多膏肥美。旧传乐毅自燕携来之种，亦曰毅氏枣，见《太平寰宇记》，以对“哀家梨”，甚工。按：前曾以“安邑枣”对“哀家梨”。
	王山人伯谷工撰句，其属对尤妙，句云：“山上杜鹃花作鸟；墓前翁仲石为人。”有轻薄子效其体，嘲之云：“身上杨梅疮作果；眼中萝卜翳为花。”闻者绝倒，盖王偶患恶疮，而一目又生瘴翳，故云。
	有人六赴乡闱，仅得一副榜，一友嘲之以偶句云：“祁山事业怜诸葛；博浪功名笑子房。”又缪莲仙艮下第，自嘲一联云：“妻子望他龙虎日；功名于我马牛风。”亦极隽秀。
	滑稽，诙谐也，亦吸酒曲器也。见《清异录》。故苏颂偶句曰：“自知伯起虽庯峭；不及淳于善滑稽。”盖庯峭训挺拔，而又为承梁小木也。可见古人运典属对之工，宜荆公见“玉楼”、“银海”之对而叫绝也。
	对语格式甚多，至以全诗对全诗尤新颖，要在大意之对，不拘于字面也。即如两花可相对，或中另多一物，则不对矣。陶渊明云：“尔从山中来，早晚步天目。我屋南山下，今生几丛菊。”王摩诘云：“客从故乡来，应知故乡事。来日小窗前，寒梅着花未。”两诗机杼相同，均为名贵，菊梅相对，最的。
	《峡程记》：滟滪堆突兀江心，乃积石所成。《水经》载“白帝城西有乱石，冬月石出二十余丈，夏初没”是也。《猗觉寮杂记》云：“滟滪如象，瞿塘莫上；滟滪如马，瞿塘莫下。”又《吴船录》云：“庐山虽号九屏，然其实不甚深，比他山为高。云绕山腹则雨，云翳山顶则晴。俗云：“庐山戴帽，平地安灶；庐山系腰，平地安桥。”一水一山，均俗语也，正好作对。
	顺治乙未，进士李立由翰林迁御史，奉命按湖北汉阳大猾世昌，杖毙之。初，世昌尝谓家人曰：“少时遇一道士，能言未来事，颇有验。叩以终身，则书‘非桃非杏木，不坐不行人’一联赠予，曰：‘见此一对，即禄尽时也。’”
	时谚到处同之，不必定于一方也。前录尚有未及者，兹随时记出，其中颇有至理存焉。特录于左。
	如三言云：
	笑面虎；磕头虫。清暑殿；广寒宫。芦中人；门外汉。竹醉日；花信风。没尾犬；独眼龙。蛇吞象人心不足；鸡啄星期虷不能开口。鬼拿鬼；奴使奴。
	四言云：
	三元及第；五世同堂。六亲同运；一品当朝。一毛不拔；孤掌难鸣。三生有幸；一窍不通。借花献佛；落草为王。靠天吃饭；坐地分脏。因人成事；与鬼为邻。小题大做；短载长行。量腹饮水；相体裁衣。急脉缓受；小取多来。行所无事；话出有因。移花兼蝶；打草惊蛇。过桥拆桥；骑马寻马。因祸得福；弄假成真。空言无补；数见不鲜。相见恨晚；同病相怜。过桥丢拐；同室操戈。因小失大；假公济私。
	五言云：
	急时抱佛脚；乐得做人情。费力不讨好；通情最犯嫌。无钱难开口；有货不愁眉。瞒上不瞒下；苦路宁苦家。药只医假病；酒不解真愁。杀人不顾已；入庙必问神。一掌打不响；连口叫来灵。船多不碍港；树大好遮阴。子无嫌母丑；狗不厌家贫。药医不死病；佛度有缘人。贪多嚼不烂；见小事难成。自讲无坏话；相骂没好声。
	六言云：
	远水不救近火；小舶常傍大船。此景不比那景；他心怎似我心。吃到老学到老；赚来多用来多。做媒不包生子；讨债反怨保人。独见不敌众识；一富难救十贫。凶拳不打笑脸；气话莫说过头。贼证贼证倒贼；奴使奴使死奴。用小钱说大话；借公忿报私仇。
	七言云：
	太岁头上来动土不知避忌；宰相肚里好撑船量大。半世为官一世孽此乃实理；十年偏遇九年荒此为近景。强中更遇强中手；恶人自有恶人磨。肚饥莫向饱人说彼不自觉；心酸休在路傍啼不关心。大人不计小人过；前事每为后事师。久病床前无孝子；富家山里有远亲。东家不知西家苦言知己不知人也；此山望见那山高言自己常见不足也。迟一步天高地阔；让三分义重情真。今日不知明日事；上场终有下场时。千赊无如八百现；一错便误百年身。酒逢知己干杯少；话不投机半句多。穷人惯作有钱事；巧妇难为无米炊。
	八言云：
	一家做墙，两家方便；前人种树，后人乘凉。拳不离手，曲不离口；贾无真价，讼无真情。欺人是祸，饶人是福；败则为虏，胜则为王。种花一年，看在三日；养兵千载，用在一朝。娶妻娶德，娶妾娶色；拿贼拿脏，拿奸拿双。有这牢狱，坐这罪人；不怕衙门，只怕官法。兵来将挡，水来土掩；人急造反，犬急跑墙。话只一句重于九鼎；家有万金不点双灯。
	九言云：
	事有十长，不无一日短；生不满百，常怀千岁忧。
	十言云：
	救人救上岸，杀贼杀到地；教妇教初来，训子训婴孩。人多好做事，人少好吃饭；至清则无鱼，至察则无徒。酒莫饮在卯，妻莫打在酉；日计必于寅，年计必于春。相骂无好嘴，急行无好步；狂风不过午，骤雨不崇朝。后母爱前子，佳话传千里；大妇和小妻，贤名噪一时。莫饮卯时酒，昏沉醉到酉言勿贪杯；不信老人言，祸害在眼前言勿自是。莫信直中直，须防人不人勿轻信；宁做奴中奴，无为树底树一世不见天日。
	十一言云：
	不做媒不做保，一生少烦恼不可管闲事也；也无女也无男，前世没因缘言无讨债者，亦无还债者。天样大功，加不得一句自称自赞，最可耻也；海底深罪，经弗起双膝下跪自愿认错，实可恕也。
	十六言云：
	以势交者，势尽则疏，以利合者，利尽则散；欲人不知，莫若勿为，欲人不闻，莫若勿言。
	二十言云：
	欲知前世果，今生受者是，欲知后世果，今生作者是；莫言家未破，破家子未大，莫言家未成，成家子未生。
此皆古谚语而可对者也。
	古谣谚语颇多，常有偶句甚工者。至本段中无偶句，取他段语，尽有适对者，兹酌录于左。
	宋王觌知苏州，州有狡吏，善刺守将意以挠权，前守用是得讥议。觌穷其奸状，置于法，一郡肃然。民歌咏之，有“吏行水上，人在镜中”之语。
	宋季《三朝政要》云：理宗绍定三年，上饮宴过度，史弥远卧病中书，时人讥之曰：“阴阳眠燮理，天地醉经纶。”
	《朝野佥载》：天后时谣曰：“张公饮，李公醉。”张公者，斥易之兄弟也。李公者，言李氏不盛也。《宋史》：皇祐五年，狄青败侬智高于归仁铺，谚云：“农家种，粜家收。”后智高果为青所破，二事正对。
	《明文》：万安入内阁，参机务，结诸阉为内援，进华盖殿大学士。刘珝以吏部侍郎兼翰林学士入阁，预机务，进谨身殿大学士。初，商辂之劾汪直也，珝与万安、刘吉助之，时内阁三相，安贪狡，吉阴刻，珝稍优。久之，刘吉与珝同授大学土。孝宗即位，委寄愈专。初，吉与万安、刘珝在成化时，帝失德，无所规正。吉锐于营私，为言路所攻，居内阁十八年，人目为刘绵花，以其耐弹也。三相朋比为奸，诸尚书默无一语。时有“绵编三阁老，泥塑六尚书”之谣。
	《金史--佞幸传》：胥持国，经童出身。章宗朝拜参知政事，未久，进尚书右丞。持国柔佞，有智术。初，李妃其家有罪，投入宫籍。大定末，以监户女子入宫，章宗纳之。明昌四年，封为昭容。明年，进封淑妃。持国多贿赂妃左右人，依附之，以致宰相。中宫虚位久，进封为元妃，四方为之语曰：“经童作相，监婢为妃。”道其实也。
	《钱唐遗事》：咸淳丁卯，贾似道平章军国重事，魏国公叶梦鼎为右丞相，充位而已。上初立，似道益自专，居西湖葛岭赐第，五日一乘车船入朝，不赴朝堂治事，吏抱文书就第，判尾而已。后叶梦鼎、江万里皆知军国重事，似道于湖上遥制。时人语曰：“朝中无宰执，湖上有平章。”
	《旧唐书--杨炯传》：伯祖虔威，虔威子德干。高宗末，历泽、齐、汴、相四州刺史，治有威名。郡人为之语曰：“宁食三斗蒜，不逢杨德干。”又《新唐书--权怀恩传》：擢万年令，赏罚明，见恶辄取，时语曰：“纵饮三斗尘，无逢权怀恩。”二者正对。
	《四朝见闻录》：开禧用兵，邓友龙、程松为宣抚、宣谕使，板授其属，谓之宣干。时政府唯有陈自强居相位，群谣之云：“天上台星少，人间宣干多。”
	《张氏可书》：道君逊位东幸，梁师成以扁舟出淮，李邦彦为相，都人欲击之，驰入西府，己失一履。时人语曰：“太傅扁舟东下，丞相只履西归。”纪实也。
	《密庵集》云：洪武十七年，福建按察使陶垕仲名铸，鄞人，佥事谢元功名肃，上虞人，劾左布政使薛昉贪酷，事既奏，准令按察司就行取问。大昉造谤还词，有旨都提取赴京于都察院听对。垕仲劾事得实，大昉还宪职。垕仲被召时，百姓多为不平。及垕仲复任，遂相庆为之语曰：“陶使再来天有眼，薛公不去地无皮。”
	《齐民要术》引谚云：“当日莫剪韭，触露不掐葵。”此向例“剪韭种葵”之俗语也。
	道光丁未，余正任温郡。立春日，率属在郡堂照例鞭春。礼成后，忽一声炮响，不知其故，询之属吏，乃知温俗于春至时，无论何家，皆备樟树一枝，连叶焚之，并有俚俗咒语名之曰：“□(上于下火)春”。按：《集韵》：“□(同上)，音谈，燎也。”瑞安洪守一重辑《俗字编》，谓温人于立春前焚樟叶曰“□(同上)春”。忆杭州人谓交夏多疾者为“疰夏”，他省亦有此语，恰与温州之“□(同上)春”二字成一妙对。按：此节《浪迹续谈》曾及之。
	吴门金解元圣叹，善滑稽，恃才傲物，故罹非灾，实非其罪也。相传金弱冠，祈梦于忠肃祠，梦长木参天，上立一鸟，悟为“枭”字。知定数也。临刑，其子送之哀极。子本聪颖。金曰：“吾亦怜尔，尔知我之苦乎？有一对，尔属之。‘莲子心中苦。’”莲、怜借音巧合。子方悲号，久而未答。金曰：“痴儿，是何足悲乎？吾代尔对：‘梨儿腹内酸。’”梨、离亦借音，此盖志气早定，故临难不迷也。
	《北史--李普济传》：普济学涉有名，性和韵，位济北太守。时人语曰：“入粗入细李普济。”又《阳休之传》：俊爽有风概，好学爱文。二人同时，时人为之对曰：“能赋能诗阳休之。”
	《颜氏家训》：梁孝元前在荆州，有丁觇者，善属对，工草隶。孝元书记一皆使典之，军府多未之重也。又《汉书--王褒传》：褒字子渊，其姑夫萧子云特善草隶，褒相模范，名重于世。时人语云：“丁觇十纸莫敌王褒数字。”《梦溪笔谈》：柳开少任气，应举时以文章投主司凡千轴，载以独轮车。时张景能文，有名，唯袖一书，帘前献之。主司大赏，擢景优等。时又以“柳开千轴不如张景一书”为对。
	《泊宅编》：蜀人石藏用，以医术游都下，其名甚著。陈承，余杭人，亦以医显。然石好用热药，陈好用凉药。群医为之言曰：“藏用担头三斗火，陈承箧里一壶冰。”又见《老学庵笔记》。
	《涌幢小品》：俗语云：“夏至有风三伏热，重阳无雨一冬晴。”验之殊不然，及阅《感精符》云：“夏至酉逢三伏热，重阳戊遇一冬晴。”乃知俗说之讹。
	《练兵实记》云：今统兵者，每到地方，纵容部下骚扰百姓，不肯克己，尝见东南受兵之处，人民受害，蹂躏不堪。有谣语云：“贼为木梳，兵是竹篦。”盖言梳还有漏，兵则无遗矣。凡统兵者，宜念此八字。
	《则克录》云：审机应变，如法施用，则自能战，守固而攻克矣。不则徒有其器，空存其法，而付托不得人，是犹太阿利器，而付婴孩之手，未有不反以资敌耳。谚云：“宝剑要付烈士，奇方必待良医。”庶运用有法，斯可资器之利，得方之效矣。
	《交行摘稿》：先生徐氏名孚远，松江华亭人，世居汴梁，为宋宗室。高宗南渡，分封于浙之湖州郡乌程东山徐沟村，以地为姓，避乱隐居，终元七世，无一出世仕者。至太祖宗周佛子公始出仕，为参计使，子若孙遂接踵登第，累代封公。永乐朝遂有“一门多两榜，四世继三公”之语。
	《后山诗话》：某太守与客行柏下，柏花多见有落者，遂曰：“柏花十字裂。”客顾其倅方晚食菱，遂对云：“菱角两头尖。”皆俗谚也。
	汉有应曜隐于淮阳山，与四皓俱征，曜独不至。时人语曰：“商山四皓，不如淮阳一老。”《白帖》“商”作“南”又《何氏语林》：卫洗马玠颖识通达，天韵标令，论者以为出王眉子、平子、武子之右。自注云：“王澄、王济，已见。晋诸公《赞》曰：‘王玄，字眉子，夷甫子也。’”世人为之语曰：“诸王三子，弗及卫家一儿。”一汉一晋，的对也。
楹联剩话
	余撰《楹联丛话》，初刻于桂林，一时颇为纸贵。近闻粤西、湘南两省皆有翻刻本，后至扬州，书坊亦欲谋翻刻，阮云台师为怂恿余，允成之，于是又有扬州翻刻本。既归闽，侨居浦城，汇检后得者，又编成六卷付梓，题曰《楹联续话》，而乞者愈多矣。尚有同人续录见寄者，则细碎不能成编，而竟置之，又复可惜，因附入《归田琐记》之后，庶不负录寄者之盛心云尔。
	粤西余小霞州判应松所录寄联话最多，如姜南《蓉塘纪闻》一条云：“正德中，以江都赵鹤为山东按察司提督学校副使，鹤政尚严厉，所至考校生员，多所罢黜，众议纷然，缙绅亦多厌之，竟以此罢官。鹤去，以贵溪江潮代之，潮亦风裁凛然，生员之伤弓者犹畏之。潮出巡至齐河县，其分司壁间有题对句云：‘赵鹤方剪羽翼；江潮又起风波。’潮见之，遂投劾归，恐招怨也。”又《聪训斋语》一条云：“圃翁尝拟一联，悬草堂中云：‘富贵贫贱，总难称意，知足即为称意；山水花竹，无恒主人，得闲便是主人。’其语虽俚，却有至理。”又王笠舫《琅環集》一条云：“李东阳寿商文毅辂七十对联云：‘自古年华稀七秩；本朝才望重三元。’”按：出句用人生七十古来稀语，自是佳典。惟我朝乾隆年间，恭奉高宗纯皇帝寿登七秩，自称古稀，刻有“古稀天子之宝”，则此后普天臣子，断不可再有古稀之称。而近日操觚者流，尚有贸贸不知此事者，所宜正告之也。又程南樵《樵余诗话》云：“汪瑟庵先生为安徽学政时，循例至金陵试院考录遗才，撰楹帖云：‘三年灯火，原期此日飞腾，倘存片念偏私，有如江水；五度秋风，曾记昔时辛苦，仍是一囊琴剑，重到钟山。’道光初，有太平广文某，以送考来金陵。故事广文送考者，例向学使求所属遗才二名，是科为沈小湖学使，一概谢绝。某广文戏改前联云：‘三年辛苦，只求两个遗才，倘蒙片念垂思，感深江水；百计哀号，不管八棚伺候，拚著一条老命，撞死钟山。’后学使亦微闻之，不罪也。”又余小霞赠汪西芝巡检楹联云：“菜根滋味知君惯；潭水交情爱我深。”皆切其姓。又壬寅罢官，舟过藤县，温心山明府鹏翀初建访苏亭落成，代姚若虚撰联云：“万里赴琼儋，夜起江心弄明月；一亭抚笠履，我从画里拜先生。”心山以茝林中丞师所遗苏公《笠屐图》勒石又自撰一联云：“公是孤臣，明月扁舟留句去；我为过客，空江一曲向谁弹。”盖隐括文忠公《藤江五古》诗意也。又代鹤松圃年重建阳朔县书院讲堂一联云：“文笔耸层霄，爱此间对万壑潆洄，教化由来先党序；书楼崇讲席，愿多士作千秋事业，显扬不仅为科名。”文笔、书楼皆阳朔古迹也。又代曾幼竹明府挽兴静山太守云：“廿年无此深交，最可感老尚依刘，久而弥笃；一病犹勤官事，更堪伤危将易箦，语不及私。”又代幕友黎白仙云：“治谱已千秋，是名宦传人，最堪惜正盼迁莺，遽悲化鹤；齐民同一哭，况平生知己，更难忘几番说项，五载依刘。”又应松挽吴荷屋中丞云：“为名士，作词臣，任封疆大吏，爱路近家园，小住桂林营绿野；工书画，考金石，著燕许文章，怅迹疏坛坫，遽闻兜率迓香山。”时中丞侨寓桂林，应松解组后，甫得联文酒之盟，而中丞遽捐馆舍，故次联及之。又万乙楼太守集杜句赠应松云：“古来材大难为用；老去悲秋强自宽。”又忆得湖南抚部某到任，初入本境，有某来迎，谈次，问湖南有新闻乎，某猝不及对，久之乃曰：“无新闻，惟近时有一对甚工。有某县令姓续名立人者，一人戏以其姓名演成一对云：‘尊姓原来貂不足；大名倒转豕而啼。’”此语颇脍灸人口，抚部笑而罢。及到任，竟摭以他事劾去。抚部不知何所见，实则令乃一好官也。此道光近年事。
	福州学署中三百三十三士亭，为朱笥河先生所建，亭前有三百三十三石，皆当时诸生所献，每石镌一诸生名，今尚林立无恙。笥河先生报政将还朝，适介弟石君师来代，先生撰亭联云：“偶为选地看山计；若慰连床话雨情。”运化无痕，自非老手不辩。
	徐树人观察有泰山孔子崖集句石刻云：“仰之弥高，钻之弥坚，可以语上也；出乎其类，拔乎其萃，宜若登天然。”又高唐州武庙为山西乡祠，观察撰联云：“乡人到处皆祠祝，先帝当年此宦游。”昭烈帝曾令高唐，故云。又集唐开元泰山铭字为楹帖云：“载锡之光，百禄是荷；则笃其庆，万福攸同。”又一联云：“积德承先，子臣弟友；虚心稽古，礼乐文章。”又济南府江南会馆云：“表海溯雄风，今乐何如古乐；明湖联旧雨，济南胜似江南。”
	林岵瞻比部在京为其祖母称觞，余大儿逢辰赠联云：“致欢久协曹全谚；介福长酬令伯情。”皆切祖母，说重亲。致欢，用《曹全碑》语，非素讲汉隶者不知也；介福，亦用《易经》“受兹介福，于其王母”语。
	有杭人赵京者，因病入阴司，举头见柱上一联云：“人鬼只一关，关节一丝不漏；阴阳无二理，理数二字难逃。”后署会稽陶望龄题。
	广东省城有武林会馆，在归德门外宴公街，杭州商贾于此醵金创建。既落成，其乡人梁应来绍壬为撰楹帖云：“一阕荔支香，听玉笛吹来，遍传南海；双声杨柳曲，问金尊把处，忆否西湖。”真雅音也。
	王叔兰《避暑钞》中载，侯官连梅耦明经攀桂所作楹联多可采，如云：“暗室中须问心得过；平地处亦失足堪虞。”“幼不学，壮无能，伤今老大；过愈多，功又少，请自乘除。”“始念佳而转念不佳，见义无勇；一事错而凡事皆错，择术未精。”“四十二年碌碌无奇，安得出人头地；三百六日孳孳为利，何堪昧我性天。”“显扬之谓何，筋力渐衰；叹利名无就，教诲不可。”“己心思既竭；望子弟能贤。”按：“利名无就”四字近俗，有友人代改之曰：“行藏无据”，似较胜也。
	朱竹垞先生尝为施粥厂作联云：“同是肚皮，饱者不知饥者苦；一般面目，得时休笑失时人。”此较《随园诗话》所载题养济院一联，稍有含蓄。
	贵州省某驿馆中有一联云：“满眼尽穷黎，奚忍多用一夫，误他举家生活；两头皆险路，何不缓行几步，积君无限阴功。”仁人之言，亦积无限阴功，便是当头棒喝矣。
	袁简斋先生尝言，神庙联以用成语为宜，然亲切浑成而有味者，不可多得。闻张睢阳庙一联云：“须髯辄张，凛凛有生气；颜色不乱，阳阳如平常。”此本传与韩文本为睢阳写照，难得天然作对耳。又金陵三圣庙祀刘、关、张，其联云：“若傅粉，若涂朱，若泼墨，谁言心之不同如其面；为君臣，为兄弟，为朋友，斯诚圣不可知之谓神。”此联脍灸人口，然三圣字已觉未安，而“傅粉”、“涂朱”、“泼墨”等语，皆不见古籍，“兄弟”二字，尚本史传，而“朋友”二字，又是虚谈矣。
	京师浴堂门首联云：“入门兵部体；出户翰林身。”盖上句借音为“冰布体”，下句借音为“汗淋身”也。嘉庆乙丑，聂蓉峰铣敏以庶常改兵部主事，至己巳万寿，聂复以撰进颂册赏编修，有友人戏举浴堂联句赠之，皆以为巧合。
	张诗舲方伯知余方续集联话，自桂林手书一纸寄来云：“文远皋先生以翰林历掌文衡，官步军统领，卒于驻放大臣之任，丧归京师，曾撰联奉挽云：‘内相经文兼纬武；西方成佛即升天。’祥符大工未合龙以前，正月初三夜，走埽下南同知王汉沉焉。越七日，求尸不得，以衣冠敛，亦撰联吊之云：‘七日招魂，屈子衣冠轻似蜕；九重赐恤，王尊名节重于山。’又题风洞山云：‘漓江水绿招凉去；常侍诗清赏雨来。’又题五咏堂云：‘雄藩胜览曾开囿；太守风流尚读书。’”
	古人云：“一死一生，乃见交情。”余有所撰知好挽联，必出手制，然但抒哀悃，且冀以存其人，不暇计工拙也。在扬州挽淮扬观察李石舟国瑞云：“吴会领班联，实政真无惭益友；淮扬瘁心血，虚衔何以慰衰亲。”余在苏藩，曾调石舟为首郡，甚资臂助。既擢淮扬道，以河堧出力，加运使衔。殁时，其慈亲尚在堂也。又挽江宁方伯成兰生世瑄云：“望断黔阳，可怜万里云颿，依然将母；魂消白下，共惜半年风鹤，了却孤臣。”客冬英夷之扰，余防堵上海，督部远驻镇海，时金陵惟兰生一人支拄，风鹤之警，无日无之，往来书问，间日必至，皆商略夷务军情，意见颇合。自余引疾后，兰生势益孤，遂以忧死。闻灵船由长江回贵州，尚烦太夫人扶梓也。在苏州日，挽吴县令贺吉人崇禧云：“百里旧神君，剡牍未酬举主愿；卅年前进士，盖棺犹是宰官身。”吉人为余十余年前所荐卓异，至今未进一阶。近余重莅吴门，复以同知奏荐，奉部覆准之日，吉人已不及见矣。又寄挽归安沈香城别驾廉云：“淮浦最倾襟，脱颍为君欣得地；吴门方扫榻，遗函报我已生天。”余延香城于袁江署斋三年，甚相得，香城得官后，改执弟子礼甚恭。近以夺官归里，余急折简迎之，甫得报书，旋闻化去，尚未及中寿也。在浦城挽周芑源广文云：“一乡善人，勖哉一弟分忧，一孤在抱；两行老泪，痛此两年盛会，两世交期。”余到浦后，逭暑消寒之会颇盛，芑源辄在坐，尝称之为一乡善人，同人无异辞也。又寄挽杭州许太淑人云：“桂岭芜城，随地齐歌众母母；萱心莲性，生天早现法身身。”太淑人之子两淮分司小琴惇诗、粤西太守芍友惇书，皆余门下士，居官并有循声云。
	余解组后，戏作一篆印云：“学者难进易退。”阮云台师见而喜之，为推其意，辑古语作楹帖相赠云：“难进易退，易事难悦；先劳后禄，后乐先忧。”余甚愧其言。谢茮石同年赠联云：“乾隆末、举秀孝，嘉庆初、历翰部，道光间、掌封圻，回首功名成百顺；经史部、有旁证，艺文家、喜博稽，政事门、备掌故，等身著述自千秋。”今年为七十诞辰，福州王叔兰以联寄祝云：“二十举乡，三十登第，四十还朝，五十出守，六十开府，七十归田，须知此后逍遥，一代福人多暇日；简如格言，详如随笔，博如旁证，精如选学，巧如联话，富如诗集，略数平生著述，千秋大业擅名山。”亦皆就余篆印语而衍之者也。
	(此《楹联剩话》，原收于梁章钜《归田琐记》卷六。)
巧对补录
	前录巧对，有未详者，兹复补之云：王禹偁字元之，济州人，擢进士第，事宋太宗、真宗，官至知制诰。年七、八已能文，毕文简为郡从事，始知之，问其家，以磨面为生，因令作磨对。元之不思以对云：“但取心中正；无愁眼下迟。”文简大奇之，留于子弟中讲学。一日，太守席上出诗句云：“鹦鹉能言难似凤。”坐客未有对，文简写之屏间，元之书其下云：“蜘蛛虽巧不如蚕。”文简叹息曰：“经纶之才也。”遂加以衣冠，呼为小友。至文简入相，元之已掌书命矣。此事见《邵氏闻见录》及朱子《名臣言行记》。
	吾乡宋时陈北山先生子韡，年十一，器度英伟。朱晦翁过访北山，韡侍侧，晦翁令属对，曰：“一行朔雁，避风雨而南来。”韡应声云：“万古阳乌，破烟云而东出。”晦翁大奇之，谓此子气象不凡，异日名位不可量也。后为龙图阁学士。
	《韵语阳秋》云：“东坡先生归宜兴，道遇孙仲益，有髫龀，问习何艺，答曰：‘方学对句。’先生曰：‘衡门稚子璠玙器。”仲益应曰：‘翰苑仙人锦绣肠。’先生抚之曰：‘真璠玙也。’”
	《锡金识小录》云：“郡丞吴及郡判董至无锡，饮红白酒而醉，吴出对云：‘红白相兼，醉后不知南北。’董对：‘青黄不接，贫来卖了东西。’”又云：“有宴客食鳖，鳖有卵子，或口占云：‘雌鳖腹中龙眼蛋。’适王础臣至，指席间应声曰：‘雄鸡头上荔支冠。’座客服其工敏。”又云：“王召幼称神童，学使者召至学宫，指鹊巢命对云：‘乌尾鹊，巢中展翅，学鹤未能。’王信口应曰：‘锦鳞鱼，海内扬鳍，化龙立就。’使者惊喜。”又云：“施伯雨幼敏慧，其父遁思携之赏月黄埠墩，宿焉。晨起入山，时重雾未霁，偶遇父友，试以对，云：‘山径晓行，岚气似烟烟似雾。’应曰：‘江楼夜坐，月光如水水如天。’”又云：“相传华学士鸿山幼时，梦中常有人诵‘芭蕉斜卷一封书’之句，后出使朝鲜，其国王出对云：‘皂荚倒垂千锭墨。’学士略不思索，即口应云：‘芭蕉斜卷一封书。’座皆惊异，敬礼逾等。及归，赠赉倍于寻常。”
	黄右原为言，《齐东野语》中对偶一门尚有可采者。如云：“羲经六子，艮巽坎兑震离；周礼一书，天地春秋冬夏。”“龟从，筮从，卿士从，庶民从；人相，我相，众生相，寿者相。”“善待问如撞钟，小应小，大应大；措天下若置器，安则安，危则危。”“左氏、公羊、谷梁，春秋三传；卦爻、系辞、彖象，大易一经。”“五形之属三千，小过大过；一门之聚百指，家人同人。”“知我春秋，罪我春秋，谁誉谁毁；待以国士，报以国士，为已为人。”“迅雷风烈，烈风雷雨；绝地天通，通天地人。”“纪信、韩信，假帝假王；仲尼、牟尼，大圣大觉。”“蝉以翼鸣，不啻若自其口出；龙将角听，谓其不足于耳欤。”“司马相如蔺相如，果相如否；长孙无忌费无忌，能无忌乎。”“人有七情：喜怒哀乐爱恶欲；经存六艺：诗书礼乐易春秋。”“九州既别：冀兖青徐扬荆豫雍梁；一道相传：尧舜禹汤文武周孔孟。”“正月、六月、七月，十月之交；北风、晨风、凯风，终风且曀。”“张良借箸前筹，恨不食食其之肉；陈平刻木为女，果能冒冒顿之围。”“夫子、天尊、大士，头上不同；宫妃、宦者、官人，腰间各别。”“调羹止渴，梅全文武之才；学舞贪眠，柳尽悲欢之态。”“方丈四方方四丈，南北东西；试场三试试三场，经赋论策。”“观音大士，妙音梵音海潮音；诸相如来，人相我相众生相。”“龙飞策士，状元龙，省元龙；度宗龙飞榜，陈文龙为廷魁，胡跃龙为省元虎帐得人，殿帅虎，步帅虎。时范文虎为殿帅，孙虎臣为步帅”按：以上数联，俱可为谈助；而“邹孟子、吴孟子、寺人孟子，一男一女，一不男不女；周宣王、齐宣王、司马宣王，一君一臣，一不君不臣。”尤为妙合自然，只千古而无偶矣。
	右原又言，石成金《联瑜》中载有数联，虽非巧对，而天成格言，似可附录。如：“施恩望报，势且成仇；为善求知，弊将得谤。”“每想病时，尘心渐减；常防死日，善念自生。”“天最分明，只是性慢；人能算计，其如命何。”“浮躁一分，到处便招尤悔；因循二字，从来误尽英雄。”“一生在君父恩中，问何报称；凡事看儿孙分上，劝且从容。”“话虽来到口边，三思更好；事纵放得心下，再慎何妨。”“悟恩是仇种，情是怨根，则往日之爱河得渡；知无学为贫，无骨为贱，则当前之地步颇高。”“戒色有神方，惟聋耳、瞎眼、死心三昧；养生无别法，只寡言、少食、息怒数般。”“处苦况而尚能甘，才是真修之士；当乐境而不知享，毕竟薄福之人。”“苦辩争强，赢得也输气力；穷奢极欲，算来何益精神。”
	《棻堂节录》云，客有戏以“梅香春意动”属对者，谓此语意双关，久无人对。予对以“桃叶晚情浓”，客喜其工稳。又有以长联请对者：“八斗才人，要中解元、会元、状元，连中三元，点翰林，压十八学士。”予对曰：“万年天子，必尊爵一、齿一、德一，达尊归一，宣丹诏，晓亿万生民。”又有以药名属对者，曰：“白头翁牵牛过常山，遇滑石，跌断牛膝。”予对曰：“黄发女炙草堆熟地，失防风，烧成草乌。”又有以字属对者曰：“十口为田四口方，申出上由下甲。”予对曰：“二人成天一人大，未来益夫添丁。”又有以古对属对者，曰：“一岁二春双八月，人间两度春秋。”旧已有人对过，但不工细，因为更正上句云：“六旬花甲再周天，世上重逢甲子。”又有属对者，曰：“二木成林，二火成炎，二土成圭，木生火，火生土，生生不息。”予对曰：“三瓜为□(上一瓜下二瓜)，三水为淼，三石为磊，瓜滴水，水滴石，滴滴归源。”又一属对者曰：“二人合口成吞，口藏天下；又女变心成怒，心恨奴孤。”又一对曰：“天设奇方，曰雪曰霰曰霜，合来共成三白散。”对曰：“地生良药，名芩名连名柏，煎去都成大黄汤。”以上数联，裁对工稳，虽未为精巧，然于初学作对者，亦可开扩其心思焉。按：“梅香春意动”，罗茗香旧有对云：“杜老壮心衰。”亦别调也。
	旧闻谢椒石言，镇海陆生志道少工属对，不假思索。尝九岁应童子试，邑侯令其属对，曰：“镇海县童生九岁。”应声曰：“大清国天子万年。”侯奇之，携入水阁面试，饮以茶曰：“入阁饮茶，连步可登麒麟阁。”复应声曰：“临池染翰，何年得到凤凰池。”年十二，补博士弟子员，卒年仅十有五。或谓此儿早慧，宜不永年。然余闻史望之前辈亦九岁应县试，邑侯试之对，云；“閒看门中月。”史应声云：“思耕心上田。”后史位登正卿，寿逾八秩，何以早慧者又能永年乎？然“思耕心上田”五字极有理致，可称名对，且已为福寿之征矣。
	余同年果益亭将军，由四品宗室入翰林，自言四品宗室中，有胸中甚不了了而口才颇佳者，或嘲之曰：“胸中乌黑嘴明白；”余为代对曰：“腰际鹅黄顶暗蓝。”以鹅黄对乌黑，暗蓝对明白，皆极灵活，众为解颐。近年有因英夷之扰，捐输得花翎者，或嘲以楹联云：“头上有钱彯翠羽；胸中无策退红毛。”语含讥讽，亦巧不可阶也。
	江南李义贤，字芝庭，熟于唐人诗集，尝著《秀谷集》，集唐诗，气体自然，无异己出。如以张轸“山晓月初下”，对蒋吉“天寒雪未消”；《寒食送别》以王勃“野烟含夕渚”，对王维“疏雨过春城”；《宿东岩寺与僧夜话》以沈佺期“流涧含轻雨”，对姚合“穿山踏乱云”；《客中逢杨已军》以孙逖“今日逢新夏”，对钱起“前程未夕阳”《江边闲眺》以徐牧“惭无下钓处”，对孟浩然“徒有羡鱼情”；《宿瓜步》以徐祐“浅水孤舟泊”，对李商隐“残灯独客愁”；《途中》以温庭筠“门静人归晚”，对赵嘏“枝闲鸟下空”；《元旦》以谭用之“瓮边难负千钟绿”，对卢仝“镜里堪惊两鬓霜”；《咏柳》以刘禹锡“一声玉笛向空尽”，对姚合“万架金丝著地娇”；《江口夜泊》以冷然“岩边树动猿下涧”，对罗邺“溪上月沉人罢春”；《悼古诗》以李商隐“萧何只解追韩信”，对李憕“贾谊何须吊屈平”；《游吴氏林亭》以许浑“山翠万重当槛出”，对杜光庭“烟岚一带隔帘浮”；《登江楼》以罗隐“瓦榼尚携京口酒”，对薛据“布衣恐惹洛阳尘”。皆工稳绝伦。
	吾师纪文达公尝言，世间书籍中语，无不可成偶者。客举“惟女子与小人为难养也”，公应曰“有寡妇见鳏夫而欲嫁之”。又举“孟子致为臣而归”，公应曰“伯夷非其君不仕”。皆信口拈出，不假思索，自是别才。
	记得陈芝楣中丞知余有《巧对录》之辑，亦杂录所集成语寄示，惜寄到在后，书已刻成，而中丞亦倏骑箕去矣。兹亟为补录如左。如：虚室生白；飞阁流丹。《庄子》语及王子安序千寻玉海；丈六金身。《梁书》、佛经酒香留客住；诗成倩鸟吟。东坡，香山酒气和芳杜；诗篇占白蘋。集香山句清泉泻万仞；落日衔千峰。同上秋草独寻人去后；水云初起雁来初。刘长卿，崔涂闲拈蕉叶留题咏；醉折花枝当酒筹。集香山句苍藤翠壁初无路；野草闲花各自春。集东坡句清露晨流，新桐初引；太华夜碧，大河前横。《世说》，《诗品》小窗多明，俯拾即是；《易林》，《诗品》众山倒影，乘空欲飞。《水经注》砥德砺材，道徽高扇；《易林》，唐文制诗缉颂，思纬淹通。《文心雕龙》，《世说》抱朴守真，蓄为玉宝；论仁议福，完若金城。《易林》，《韩诗外传》惟道集虚，人之水镜；《庄子》，《世说》知足不辱，家有芝兰。《老子》，《易林》著手成春，暗与道合；《诗传》，《世说》用心若镜，清恐人知。《庄子》，《晋书》玉壶买春，酒为欢伯；《诗品》，《易林》琅函吐秘，诗杂仙心。唐文，《文心雕龙》春桃生花，黄鸟来叶；明月作昼，白云带山。《易林》，《水经注》裁云制霞，一花千叶；《文心雕龙》，《易林》缨峦带阜，十步九寻。《水经注》，《易林》又缉《诗》篇名为对者，如：大明；小毖。思文；常武。有駜；无羊。遵大路；信南山。扬之水；殷其靁。皇皇者华；渐渐之石。
	张南山维屏《诗人征信录》云：彭文勤公经进稿，其中多属对工整，典重浑成者。偶录数则于后，亦可为初学开拓心胸之助。如《恭进礼器图式表》云：“天下有三重，议礼、制度、考文；圣人等百王，夏造、殷因、周监。”《驾幸天津》云：“王者之治，三十年而后仁；天子所都，五百里曰甸服。”又云：“潴流成池，有淀盖七十二；阻泊为界，其址自宋辽金。”《御制节序诗跋》云：“春七日，秋七日，七见来复之心；五重午，九重阳，重叶刚中之德。”《万寿经坛表文》云：“天子所至曰幸，以德为车，以乐为御，以人情为田；大德之致永年，如日之升，如月之恒，如南山之寿。”《万福集成赞跋》云：“兕觥田峻，豳籥之三曰无疆；凤翙吉人，卷阿之四曰纯嘏。”《御制诗跋》云：“是谓太平之世，曰雨而雨，曰旸而旸；则知小人之依，先忧而忧，先乐而乐。”又云：“有象之春夏秋冬，孰主张是，孰纲维是，孰居推行是；无形之阴晴雨雪，我润泽之，我渗漉之，我汜布濩之。”《恩赐知过论谢折》云：“心惕若以乾乾，圣原无过；言达之而亹亹，民可使知。”《恩赐鹿肉谢折》云：“承筐疑宵雅之三，食苹空愧；受禄颂天保之九，戬谷罄宜。”《恩赐鸡雏待饲图墨刻谢折》云：“在治忽，观古人之象，绘作有虞；先稼穑，知小民之依，图成无逸。”《恩赐台湾墨刻谢折》云：“十二时不翼而飞，天之所助者顺；千万里如指诸掌，圣不可知谓神。”《请编辑万寿盛典折》云：“奉三无私，圣人之作也如覆载照；致四必得，昊天其子之以保佑甲。”“请诵六章之诗：川至日升月恒、山阜冈陵松柏之茂；廑敦九功之叙：利用厚生正德、水火金木土谷惟修。”《恩抚江西偏灾谢折》云：“君上补造物，无不接之青黄；父母笃恩勤，有必周之黔赤。”《恩免钱粮谢折》云：“国家丰亨豫大，再筹三十年之通；民户朝饔夕飧，或鲜万千斯之积。”“富非藏国，利本因民。”“矧当太仓之陈陈相因，何如高廪之多多益善。”《御制诗文十全集进表》云：“不得已而用，师往有功；无所为而为，我战则克。”《恩赐居内城谢折》云：“播晨纶于西苑，得为氓而仁许受廛；曝冬日于南荣，将改岁而恩谋入室。”“容身环堵，忆跧江国之牛宫；待漏觚棱，不隔禁城之鱼钥。”《恩赐紫禁城骑马谢折》云：“齿非加长，实维逾格之施；步本不工，弥切殊常之感。”
	云台师云：乾隆五十六年，余以大考第一，升少詹事，例应觞客，因邀同衙坊局诸君在一枝轩看菊，坐中文远皋庶子举一句云：“墙上竹枝书个个。”请诸公对之。余应声云：“盒中枣子叱来来。”宫庶初不以为工，迟日检《汉书》，知为东方朔故实，乃极口称之。
	嘉庆年间大考，翰林有已开坊，因名在三等，改部郎者五人，惟白小山镕得免。内有彭宝臣浚乃乙丑殿撰，亦改部。王楷堂比部为作一对云：“三等状元，苦矣老彭辞柱下；五人郎署，危哉小白射钩边。”
	《随园诗话》云：诗中用经书成语，有对仗极妙者。前辈卢王岩云：“腹不负公公负腹，头既责余余责头。”近人吴文溥云：“我自注经经注我，人非磨墨墨磨人。”姚念慈云：“野无青草霜飞后，菊有黄花雁到初。”汪韩门云：“白凫去后成衰老，黄雀飞来谢少年。”胡稚威云：“春水绿波芳草色，杂花生树乱莺飞。”朱鹿田得子云：“我求壮艾三年药，汝似王瓜五月生。”皆用经书乐府成语也。余亦戏集乐府云：“背画天图，子星历历；东升日影，鸡黄团团。”
	前辑巧对，所录缪莲仙、汤春生《四书》对语，皆浑成可喜。今复阅其《文章游戏》二编，尚多可采者，亟登之如左。二言云：
	子路；申枨。狼戾；虎贲。疾视；徐行。王豹；子羔。徙义；近仁。效死；舍生。有李；以桑。孽子；嬖人。恶莠；揠苗。放踵；及肩。摩顶，服膺。蹙頞；胁肩。红紫；玄黄。
	三言云：
	乐其乐；忧亦忧。行以告；坐而言。私妻子；危士臣。无愠色；不疾言。为营窟；反櫑梩。仁者静；顽夫廉。勿欺也；何畏焉。有喜色；无怨言。强哉矫；恭而安。武王烈；太甲贤。何以异；是则同。疏逾戚；弱役强。无他技；有馀师。要于路；遇诸途。和无寡；德不孤。文胜质；实若虚。而强酒；如探汤。蒲芦也；脍炙哉。无齿决；不目逃。衣夫锦；书诸绅。
	四言云：
	施于四体；执其两端。原泉混混；维石岩岩。子曰忠矣；书云孝乎。修其天爵；教以人伦。言语必信；礼貌未衰。隐几而卧；逾墙相从。忽然在后；毋以从前。自卫反鲁；由邹之任。十目所视；四体不勤。睨而不视；过之必趋。无见小利；则乱大谋。屦之相似；毛犹有伦。磨而不磷；钻之弥坚。父召无诺；嫂溺不援。好是懿德；攻乎异端。内无怨女；下不尤人。再斯可矣，一以贯之。乐只君子；哿矣富人。兵刃既接；弓矢斯张。以小易大；辞尊居卑。尧帅诸侯；舜为天子。则何益矣；在所损乎。夔夔齐栗；睊睊胥谗。若保赤子；如见大宾。友于兄弟；乐尔妻孥。以吾一日；加我数年。无目者也；惟耳亦然。各于其党；不相为谋。处士横议；隐居放言。失诸正鹄；见乎蓍龟。舍馆未定；居处不安。
	五言云：
	得其心有道；反诸身不诚。君为来见也；吾其与闻之。非助我者也；而由人乎哉。然后知长短；不能成方圆。而后嫁者也；则将搂之乎。孳孳为善者；郁郁乎文哉。而皆去其籍；则不如无书。人病不求耳；汝安则为之。而从心以欲；然后耳有闻。无以贱害贵；将使卑逾尊。我不憾焉者；吾何谦乎哉。不愿乎其外；又顾而之他。士诚小人也；子绝长者乎。罪不容子死；爱之欲其生。其故家遗俗；虽孝子慈孙。上士倍中士；小贤役大贤。使己仆仆尔；其心休休然。鲁人为长府；曾子居武城。非求益者也；其寡过矣乎。
	六言云：
	必以告新令尹；此之谓大丈夫。则吾未之有得；于人何所不容。小人穷斯滥矣；君子病无能焉。吾斯之未能信；人皆有所不为。何为其号泣也；庶几无疾病欤。是闻也非达也；虽得之必失之。今愿窃有请也；吾未尝无诲焉。所以别野人也；岂为厉农夫哉。
	七言云：
	求水火无弗与者；于禽兽又何难焉。是皆穿窃之类也；则与禽兽奚择哉。
	八言云：
	民有饥色，野有饿莩；内无怨女，外无旷夫。故曰尔为尔，我为我；信如君不君，臣不臣。非其道也，非其义也；在所损乎，在所益乎。为君辟土地、充府库；抑王兴甲兵、危士臣。
	九言云：
	王顺长息，则事我者也；管仲晏子，犹不足为欤？
	十言云：
	安而后能虑，虑而后能得；国之本在家，家之本在身。
	前阅汤春生《文章游戏》中有杭州地名集对，以其地其名，皆非所习，姑置弗录。年来将卜居杭州，已赁得三桥址一宅。相宅时周历城厢，闻见颇熟，将来往复衢巷，亦不能不习其名，因择其尤雅驯者录之如左。二言云：
	官巷；衙湾。泥坝；土桥。湖墅；山墩。仓巷；棚桥。古荡；新桥。马衖；车桥。
	三言云：
	五老巷；三元坊。黑亭子；红庙儿。芭蕉弄；葫芦兜。红门局；白井亭。草鞋岭；箬帽滩。珠冠弄；玉带桥。砚瓦弄；棋盘山。石屋洞；草桥门。金钱巷；元宝街。楚妃巷；越王山。狮子巷；猫儿桥。大仓后；小学前。助圣庙；兴贤坊。八仙石；三圣桥。十八涧；六一泉。佛慧寺；仙灵桥。浑水埠；清河坊。凿石巷；打铁关。里塘巷；后市街。六克巷；千胜桥。六和塔；四宜亭。祖庙巷；宗宫桥。金门槛；石牌楼。朱霞弄；青云街。祥符寺；淳佑桥。桐枝巷；松毛场。羊角埂；狗毛滩。塔儿巷；灞子桥。小娘弄；高士坊。十字路；八卦田。高银巷；文锦坊。黄泥岭；乌石峰。梅青院；柳翠桥。仓基上；饷部前。萧山弄；余杭塘。百福巷；万安桥。猪圈坝；鸡笼山。威乙巷；拱辰桥。新塘上；旧府前。火德庙；水香庵。八盘岭；九曜山。同安里；太平桥。海会寺；江涨桥。老东岳；赛西湖。城头巷；湖心亭。栖霞岭；登云桥。猪婆弄；鳖子门。林司后；薛衙前。扇子巷；靴儿河。猪头巷；鸭卵兜。虎跑寺；龙吟庵。延龄埠；流福沟。木屐弄；苕帚湾。夕照寺；初阳台。三桥址；百井坊。保叔塔；渡子桥。蝙蝠洞；螺蛳门。燕子弄；雀儿营。白马庙；青龙街。高丽寺；满州营。孩儿巷；丈人峰。
	四言云：
	张御史巷；王状元园。范郎中巷；李博士桥。胡打笤巷；嵇接骨桥。城南古社；梅东高桥。神霄雷院；天汉洲桥。
	六言云：
	二圣庵，三圣庙；十字路，五字桥。大方井，小方井；南高峰，北高峰。老龙井，小龙井；新马头，旧马头。义井巷，义门巷；孝子坊，孝女坊。多子街，多福弄；旌德观，旌功坊。严官巷，蔡官巷；成衙营，莫衙营。
	罗茗云：“向在京师，翁二铭学士以别字对难之，出句云：‘孙行杏者挑行形李，上太行杭山。’余对云：‘服不猛氏穿不本入声借，走华不敷注。’又出句云：‘午梦末醒春睡足。’未字虚实兼用余对云：‘朝妆莫整宿酲慵。’莫字亦虚实兼用”又有男女人名互对者，如：“徐夫人”对“石公子”，“冯妇”对“王男”之类。又有古今人名相对者，如“公孙丑”对“王伯申”，“白乙丙”对“朱子庚”之类。又有经书对，如“人涉卬否，人涉卬否；彼留子嗟，彼留子嗟”；“相鼠有皮，刲羊无血”；“蔼蔼王多吉人，渺渺予末小子”之类。又有数目巧搭者，如“唐四杰王杨卢骆，宋五子周程张朱”；“五行金木水火土，七音齿腭舌喉唇”；“三代夏商周，九赋上中下”；“四声平上去入，八字年月日时”；“八音金石丝竹匏土革木，九宫休生伤杜景死惊开”之类，皆未经前人道过者。茗香读书养亲，其母年逾九十，尚康强，茗香有集句联悬于厅事云：“九十日有秩；八千岁为春。”
	茗香又云：扬州有缺口门、湾头镇，旧传一对云：“缺口何尝缺；湾头自有湾。”颇自然。又“无锡锡山山无锡”之句，久无属对。朱兰坡先生以“平湖湖水水平湖”对之。又有以节气作对句者，云：“霜降如小雪；春分不大寒。”亦佳。又有一绝对云：“一掌擎天，五指三长二短。”久无人能对者，后为徐青藤所属云：“六和插地，七层四面八方。”
	罗茗香云：今岁仪徵太傅重宴鹿鸣，同时有四佳话。大兴俞恒润为太傅门下士，师生同科重宴，佳话也；浙江嘉庆戊午解元张廷济，亦太傅门下士，今科其子庆荣又领解，爷子解元，佳话也；两丙午，一戊午，同属午科，佳话也；而张、俞皆同出太傅门下。故余偶成一对句云：“丙象著文明，衣钵相传，同赓鹿野；午科多胜事，箕裘领解，接武蟾宫。”亦纪实之言尔。
	茗香尝自述其所撰地名对，如：道士洑，和尚原；苦水铺，甘朱山；葱岭，蒜山；黄河，青海之类。又有木果木地名，花椒花蔬名；阴口《左传》地名，阳肤《四书》人名；夏小正书名，魏大中人名之类。又有书名对，如《春秋》对《甲子》；《春秋传》对《山海经》；《四元玉鉴》对《百子金丹》之类。
	江南某年五月童试题系“夫人自称曰小童”，有某生初入泮；是秋乡试题系“君子不以言举人”，某生遂连捷，有客戏撰联语赠之云：“端午之前，犹是夫人自称曰；重阳而后，居然君子不以言。”出语歇后为小童，对语歇后为举人，可谓巧凑。
	俚俗对语，有甚可解颐者。近在安丰场署，与杨竹圃亲家酒次剧谈，竹圃云有一田叟携其子耕作者，值雨至，将释耒而归。命其子属对曰：“迷濛雨至，难耕南亩之田。”适有一客徘徊田畔，遥对云：“泥泞途遥，谁作东家之主。”叟因邀其至家避雨，语家人曰：“客已至矣，庭前整备茶汤。”客对云：“宾既来兮，厨下安排酒席。”叟曰：“不嫌茅屋小，略坐片时。”客对云：“且喜华堂宽，何妨数日。”既设席，饮至夜深，叟曰：“谯楼上冬冬冬、铿铿铿，三更三点，正合三杯通大道。”客曰：“草堂前汝汝汝、我我我，一人一盏，但愿一醉解千愁。”叟请客就寝曰：“匡床已设，今宵且可安身。”客曰：“主意甚殷，明日定留早膳。”次日客先起，叟出，见其磨刀，诘之曰：“借问嘉客，何故操刃而磨？”客曰：“无故扰东，定当杀身以报。”叟惊曰：“倘死吾家，未免一场官府事。”客曰：“欲全我命，必须十两烧埋钱。”叟入内，移时捧银进曰：“首饰凑成十两。”客秤之曰：“戥头尚短八钱。”因揖别，叟送之门曰：“千里送君终一别。”客曰：“八钱约我必重来。”叟笑曰：“恶客恶客，快去快去。”客谢曰：“好东好东，再来再来。”按此客实恶，而此叟大佳，殊快人意。竹圃曰：“一醉解千愁，我熟闻之。三杯通大道，究竟语作何解？”余曰：“此李青莲句也，当问之古人。”相与一笑而罢。
	(《巧对补录》原收于梁章钜《浪迹丛谈》卷七。)
楹联散话
《浪迹丛谈》中散见联话
焦山
	初到邗上，知好即欲招游焦山。忆官苏藩时，以开坝催漕诸役，盖无岁不登金、焦。又于乙未年曾偕逢儿、暎儿信宿焦山松寥阁，备领山中胜事，辄为神往。或言焦山古名樵山，因汉处士焦光隐此，故名。罗茗香曰：“闻之江郑堂藩言，樵字当作谯，不知其义何居？”余曰：“杜佑《通典》载京口有谯山戍，《太平寰宇记》亦以谯山为戍海口之山。《嘉定镇江府志》云，江淹《焦山诗》旧本作谯山。是皆郑堂所据。知北宋以前尚名谯山。谯有望远之义，故戍楼名谯楼，戍山亦名谯山也。宋以后始以焦孝然之事附会之。孝然避兵娶妇于扬州，见《三国志》注。彼时孝然年尚幼，未必即有隐焦山被三诏之事。且孝然为魏以后人，蔡伯喈卒于汉末，在孝然之前，焦君之赞当别是一焦君，似蔡亦无为孝然作赞之事。但因孝然而名山，相传已久，而古字之从谯，似我辈不可不知耳。”茗香甚以为然。焦山水晶庵中有长沙陈恪勤手书一联云：“山月不随江水去；天风时送海涛来。”《跋》云：“此山中旧联，不知为何人所作，今久无存，山僧数为吟诵，余甚爱之，以属对不甚工，或亦传述之讹，因以‘江月’易作‘山月’、‘流水’易作‘江水’”云云。而自然庵中林少穆尚书亦书此联，作“江月不随流水去；天风直送海涛来。”《跋》云：“此朱文公句。陈恪勤不审所出，易‘江月’为‘山月’、‘流水’为‘江水’，又误以‘直’作‘时’，今重书以正之。”按，陈恪勤固以意轻改旧句，而少穆亦偶未审也。此宋赵忠定公汝愚同林择之、姚宏甫游吾乡鼓山诗句，朱子喜之，为摘“天风海涛”四字，大书磨崖于屴崱峰顶。后人又为建天风海涛亭。今亭久圮而摩崖字犹存，此句亦长在人口，不知者遂误以为朱子诗。今赵诗载《鼓山志》，厉樊榭《宋诗纪事》亦录之，此联以题鼓山固佳，今若移题焦山，则情景尤真切，故乐为辨之。记得水晶庵壁又有“入室果同水晶域，开门正对石公山”一联，殊工雅，忘却何人所题。石公山即象山，正与焦山相对也。又记得丁未夏余游焦山时，借庵诗僧犹健在，前一年是其八十诞辰，借庵索余补赠联句，时从游者已停桡相待，乃手挥十四字与之，云“山中鹤寿不知纪；世上诗声早似雷”，句虽未工，而意颇切。借庵称谢不绝口，而余则久忘之。今此联尚悬海西庵壁，阅之如同隔世矣。
红船
	今大江来往之船，以云台师巡抚江西时所制红船为最稳且最速。嘉庆十八九年间始创为于滕王阁下，后各处皆仿造，人以为利。今湖北、安徽以迄大江南北，吾师所制之船随在而有。船中小扁，多师所手题，有沧江虹、木兰身、曲江舫、宗舫诸号。数十年来利济行人，快如奔马，开物成务之功伟矣。吾师尝为余述：在江右时，偶以事遣家丁回扬州，恰值风水顺利，朝发南昌，暮抵瓜州。若非红船，断不能如此快速也。因制一联悬于舟中云：“扬子江头万里浪；滕王阁下一帆风。”
相府新旧门联
	云台师旧宅在旧城之公道巷。自回禄后，始迁居新城南河下康山草堂之右。余于数年前初到扬州，即谒师于旧宅。巷口有石牌楼，大书“福寿庭”三字。大门口贴八字大联云：“三朝阁老；一代伟人。”时观者多以为疑，谓师之枚卜在道光年间，何以有三朝阁老之称，不知师于乾隆六十年九月已授内阁学士兼礼部侍郎，则阁老之称由来已久。或又疑：“一代伟人”四字，颇嫌自夸，余初亦无以应之，后读《雷塘庵主弟子记》，乃知师于嘉庆五年在浙江巡抚任内，奏陈筹海捕盗等因，曾奉有“显亲扬名，为国宣力，成一代伟人”之谕。此是敬录天语，并非自夸也。后吾师亦微闻人言，遂于新宅大门改书云：“三朝阁老；九省疆臣。”则更不招拟议矣。
	按，王兰泉先生《湖海诗传》中，吾师诗下小传有“年华正盛，嚮用方殷，加之以开物成务之功，进之以诚意正心之学，洵一代伟人”云云，似亦敬本褒嘉之语，而吾师究以为涉于自炫，故改书之。老臣谦抑之盛心，可以风矣。
太傅衔
	云台师以今年丙午乡试重宴鹿鸣，大吏奏入，得优旨晋加太傅衔，并有“三赴鹿鸣”之望，荣宠极矣。按，吾师本以太子太保原衔越加七级而至太傅，如斯旷典，前此所未闻也。谨考本朝满汉大臣生前以太傅加衔者，如金文通之俊、洪文襄承畴、范文肃文程、鄂文端尔泰、曹文正振镛、长文襄龄，不过六人。余如马文穆斋、佟端纯国纲、奉文勤宽、谢清义升、杨敏壮捷、顾文端八代、王文恭顼龄、张文端英、朱文端轼、钱文端陈群、蔡文恭新、董文恭诰，皆由身后赠太傅衔。其由太子太保越赠太傅者，则惟刘文正统勋一人。若吾师之躬逢其盛，其稽古之殊荣，科名之旷遇，宜邗江大夫士欢欣鼓舞，啧啧以为美谈矣。余客居无以为贺，献一联云：“异数超七阶，帝眷东山谢太傅；嘉宾伫三肄，天留南国鲁灵光。”但求切不求工也。是年，江南副考官黄征三通副賛汤为吾师门下士，由金陵闱中寄联相贺云：“鸾诏亲褒，历相三朝贤太傅；鹿鸣重宴，同年一榜小门生。”亦工不足而切有余也。又山西平定州张石洲穆、以集杜句贺云台师重宴鹿鸣加太傅衔，楹帖云：“从来谢太傅；祗似鲁诸生。”师甚赏其巧切，而外人多不以为工。按，杜诗《奉观严郑公厅事岷山沱江画图》诗末联云：“从来谢太傅，邱壑道难忘。”又《奉送郭中丞兼太仆卿充陇右节度使》诗中一联云：“耻为齐说客，祗似鲁诸生。”不稽其出典，不知其浑成也。云台师有老妾刘恭人，即嫡配江夫人之媵也。师两次断弦，得其内助力为多。生子祜，登道光癸卯乡荐，现官刑部山西司郎中。刘得四品恭人封典。女适吴，刺史公谨崧辅阁老子妇也。今岁七十寿辰，师许同人为之制锦称觞，余亦制一联往祝，句云：“鹿宴沐恩浓，正及臣门膺旷典；翟衣襄政久，更看子舍策清名。”翌日，师亲来谢步，并曰：“此番同人所赠联轴颇多，惟阁下及右原所撰句最佳。”右原句云：“温温恭人，母以子贵；潭潭相府，日引春长。”先是右原以酒筵献，吾师以手简谢云：“此席恰为煖寿而来，煖者温也，所谓温温恭人是矣。”右原即因此制成联句，庄重浑成，真可入余联话也欤。
广厦
	壬寅年，因避海警到扬州，借居流芳巷张松崖郡丞容园中者三阅月，水木之胜，甲于邗江。今岁重至扬州，则松崖已赴官袁浦，许小琴为卜居南河下之支氏空宅中。宅无园圃，而高梁广厦，亦是邗江第一家。于逭暑为宜，而家人犹有苦热者，因口占一律示之云：“借人广厦乐栖迟，随分都忘故土思。但舍高官何必隐，弗耽佳句易成诗。纵横铅椠家人笑，脱略衣冠过客疑。只惜万方同苦热，清凉心地有何裨。”尝录呈云台师，谓末联别出一意，必如此诗方非空作。适修林少穆中丞信，亦附呈此诗。中丞回信云：“读寄诗，甚羡甚愧，末二句尤觉深人无浅语耳。”此宅前厅最崇敞，璧星泉制军、梁楚香抚军过访，皆讶余财力之雄，而不知其为借居也。星泉曰：“虽是借居，然不可无一题扁，以纪一时鸿爪。”余拟题为“随安室”，属许珊林太守篆之。后进有大楼，儿辈亦请题扁，余笑曰：“可署为‘见一楼’乎？”或请其说，余曰：“‘相逢尽道休官去，林下何曾见一人。’拟戏摘二字耳。”或曰：“此句究出何典？”余曰：“此唐人诗也。韦丹寄灵彻云：‘王事纷纷无暇日，浮生冉冉只如云。巳为平子归田计，五老岩前必共闻。’灵彻酬云：‘年老身闲无外事，麻衣草坐亦容身。相逢尽道休官去或作好，林下何曾见一人。’”客曰：“既有扁矣，可无联乎？”余复戏集唐宋人句云：“即知远客虽多事；将谓偷闲学少年。”客为冁然。
建隆寺
	建隆寺本后周李招讨重进旧宅，宋师入城，招讨力不能支，合室自焚，因敕建为寺，即以建隆年号为名。近僧小支手辑《建隆寺志》，并绘《建隆寺图》，征名流题咏。余次云台师韵云：“竹西讲忠义，似梅香破腊。古寺抱冬心，千载不萧飒。支公爱神骏，怀古如响答。冷缘与俗判，胜践招我踏。阐幽合名流，好事仗老衲。咄哉淮海浊，鄙词委尘劫。姜白石有《淮海浊》乐府，即咏李招讨事，宋臣之言自应尔也珍兹图志传，敬伫香火接。隔邻梅花岭，贞风共猎猎。”时小支欲于寺中西偏募建李招讨祠龛，征余楹柱之语，余集唐刘兼、陆龟蒙诗句应之云：“万叠云山供远恨；一家烟雨是元功。”近但云湖都转亦题一联云：“宋史何妨称叛宋；周亲毕竟欲存周。”亦有味也。
桃花庵三贤祠
	扬州名胜以平山堂为最著。平山堂诗以王荆公“一堂高视两三州”一律为最佳。平山堂楹联以伊墨卿太守“隔江诸山”十字为最壮。余于壬寅夏初来游，亦曾撰一联云：“高视两三州，何论二分月色；旷观八百载，难忘六一风流。”谢椒石同年嘲之曰：“联句实佳，然二十二字中用数目字多至七八，非古人所讥卜算子乎？”余笑置之。丙午年重至邗上，游桃花庵，登三贤祠堂，与黄石原比部、罗茗香茂才商撰楹帖，右原为杂举《东坡志林》、《墨庄漫录》、《避暑录》事，为合拟一联云：“四朵兆金瓯，是二千石美谈，不因五色书云，谁识名流皆五马；万花停玉局，惟六一堂如旧，若溯三贤谥典，合将祠额署三忠。”时罗茗香亦拟一联云：“胜地景芳徽，卅载三贤俱典郡；同龛昭祀典，两文一献共称忠。”按，韩忠献之守扬，在庆历六年，欧阳文忠则在庆历八年，距苏文忠之元丰守扬时，恰三十余年。此前后两联，俱见典雅，非不学人所能办，当不让李兰卿独步于前矣。李兰卿旧联有“谥并称忠”语，故即其意而衍之因用前联署余名，以后联署恭儿名，悬之壁间，而疏其缘起于此。越日，茗香又拟一联云：“杨柳拂堤塍，追溯前徽，于宋历仁神两世；桃花遍祠宇，传来美谥，至今合文献三忠。”亦佳制也。
水仓
	扬州城内街巷，多设水仓，其法甚善，他郡县所宜仿行也。相传乾隆五十九年四月，新城多子街一带不戒于火，每延烧彻昼夜。有余观德者，人颇豪侠，视而悯之，因创设水仓。其地在人烟稠密、距河稍远之区，买屋基一所，前设门楹，中为大院，置水缸百十只，满贮以水。复置水桶百十只，兼设水龙一二具，扬州俗语谓之水炮。设有左近报火者，汲桶可以立集，炮夫可以即行。孙春洲为作门联云：“事有备以无患；门虽设而常关。”余尝过皮市街，见有广济水仓，门上勒石扁，安极佳，询之，则鲍崇城所作也。字体极得诚悬法，因增其名入《随安室书录》中。罗茗香云：“水仓门联原本出句系‘井用汲以受福’，后始改‘事有备以无患’。”余又改为“事前定则不跲”。又别拟一联云：“玉瓒何烦禅灶让；金莲永免祝融灾。”近日各衢路增设愈多，章程愈密，可谓法良意美。
少穆尚书赠联
	三儿恭辰五上公车，依然故我。近缘福州旧宅不能安居，奉余出游，并悉索敝赋，纳资作郡大夫，指省浙江，以便迎养，非得已也。时陕甘捐输之事，少穆尚书主之，余作手函恳其照拂，捐事已成，少穆复书相贺，中有“哲嗣以二千石洊登通显，台端以八十翁就养湖山”云云。余谢不敢当，而心艳其语，嘱少穆就此演成长联，将悬挂于武林寓斋，以为光宠。甫逾月，少穆果手制二十八字长联见寄，并缀以长跋，词翰双美，感愧交并。时方辑录楹联馀话，得此又增一美谈，不禁眉飞色舞也。句云：“曾从二千石起家，衣钵新传贤子弟；难得八十翁就养，湖山旧识老诗人。”跋云：“茝林中丞老前辈大人，自出守至开府，常往来吴越间。今忻嗣敬叔太守，又以一麾莅浙，迎养公于西泠。公游兴仍豪，吟情更健，此行真与湖山重缔夙缘矣。昨书来索楹帖，以则徐前书有‘二千石’、‘八十翁’对语，嘱广其意为长联，并欲识其缘起。忆公昔历封圻，距守郡时才一纪耳。今悬车数载后，复以儿郎作郡，就养于六桥、三竺间，此福几生修得。若他日再见封圻之历，承此衣钵之传，岂不更为盛事？敬叔勉乎哉。道光丁未人日，同里馆侍生林则徐识于青门节署，时年六十有三。”
	少穆由西域赐还后，先权陕甘总制，旋抚关中，绥辑番民，筦理捐务。公私具举，欢颂载途，而不知其三年塞上开垦屯田，厥功尤伟。以逐臣而犹为民为国，岂复是寻常报称之情。近虽因病陈情，行将感激复出，且闻已饬哲嗣楫之编修还朝供职，其为心存君国，实远迩所同钦。适承公以长联寄赠，不揣固陋，亦勉成数语报之，虽不足以揄扬盛美，而情往似赠，兴来如答，亦聊纪一时翰墨缘也。句云：“麟阁待劳臣，最难西域生还，万顷开荒成伟绩；凤池诒令子，喜听东山复起，一门济美报清时。”按，此联书就缄寄关中，适公已擢移滇黔总制，未知得达与否，而公所惠寄之联，则早已装治完美，悬诸杭州三桥址新宅中，众目快瞻，且脍炙人口矣。
云台师寿联
	英夷之不犯扬州，京师士大夫以云台阁老之居邗江比汉郑康成之居高密，而以英夷比黄巾之保郑公乡也。逾年值八十寿辰，恭蒙赐寿，彭春农学士以楹联寄贺云：“新恩又见临裴野；近事争传保郑乡”。即指此事。
但都转寿联
	英夷初犯邗江，扬郡人家已纷纷逃窜，赖但云湖都转竭力防堵，加意抚循，不一月即各安其居，扬人甚德之。值都转九月诞辰，各制楹帖，以其致颂祷之忱。然语或过当，甚有以郭汾阳、李西平为比者，则拟于不伦矣。惟云台师撰七字联云：“菊花潭里人同寿；扬子江头海不波。”落落大方，恰如身分，不能不推为大手笔也。
俞陶泉都转
	闲与两淮鹾商谈历任都转之贤，以李秬轩为第一。邹公眉观察曰：“秬轩之清操亮节，诚不可阶，然有守而兼有为者，终推平罗俞陶泉德渊一人而已。”忆陶文毅公擎理淮鹾之始，都转屡不得其人，手书令余切实举荐。余即以陶泉应。盖陶泉令长洲、守苏州，实心实政，皆余所目击心仪者也。时陶泉方守金陵，闻信力辞。文毅以余手书示之，陶泉语塞。闻陶泉初到扬时，运库并无余积，次年遂有三百万之储。此席拥东南财赋之雄，冠盖往来，每多觖望，谤议丛兴。自陶泉莅任后，改弦更张，洗手奉职，而裒多益寡，称物平施，亦无不各得分愿者。惜其用心太苦，精力骤衰，位不称才，年不副德，论者伤之。余在兰州藩署，忽接陶泉之讣，为之涕如绠縻。适其孤以急信恳余转递平罗，余手挥一联寄挽之云：“殚心力以报所知，一代长才出甘陇；处脂膏而不自润，千秋遗爱满邗江。”素闻贺耦庚督部言，陶泉无所不知，无所不能，不谓边陲乃有此人物。又言陶泉若长管淮鹾，可称得人，惜地方上少一好手耳。此联正隐括其意。今年在扬州，闻公眉观察亦有一联云：“敬以持己，恕以接物，一息尚存，此志不容少懈；生不交利，死不属子，九京可作，舍公其谁与归。”出语本朱子，对语本《檀弓》，则真足以传陶泉矣。
睢工神
	小住袁浦日，有一河员来谒，意气轩昂，语言无忌，自言系由衡工投效，得官甚速，并述彼时有一对句云：“捷径不在终南，河水洋洋，大有佳处；补缺何须吏部，睢工衮衮，竟开便门。”且言亲在睢口工次目击合龙时，实有神助显应，众目共睹，但不知此神何名耳。

《浪迹续谈》中散见联话
灵岩山馆
	过苏州时，有客约余游灵岩山馆，余以前游未畅，且欲考悉其颠末，因欣然孥舟前往。历览久之，盖不过相隔十余年，而门庭已大非昔比矣。按，山馆即在灵岩山之阳西施洞下，乾隆四十八九年间，毕秋帆先生所购筑，营造之工，亭台之侈，凡四、五年而始竣，计购值及工费不下十万金。至五十四年三月，始将扁额悬挂其头门，曰“灵岩山馆”。联云：“花草旧香溪，卜兆千年如待我；湖山新画障，卧游终古定何年。”皆先生自书，而语意凄惋，识者已虑其不能歌哭于斯矣。二门扁曰“钟秀灵峰”。乃阿文成公书，联云：“莲嶂千重，此日已成云出岫；松风十里，他年应待鹤归巢。”自此蟠曲而上，至御书楼，皆长松夹路，有一门甚宏敞，上题“丽烛层霄”四大字，是嵇文恭公书。忆昔游时，是处楼上有楠木橱一具，中奉御笔扁额“福”字及所赐书籍、字画、法帖诸件，今俱无之。楼下刻纪恩诗及谢恩各疏稿，凡八石。由楼后折而东，有九曲廊，过廊为张太夫人祠。由祠而上，有小亭，曰“澄怀观”。道左有三楹，曰“画船云壑”、“三面石壁”、“一削千仞”，其上即西施洞也。前有一池，水甚清冽，游鱼出没可数，中一联云：“香水濯云根，奇石惯延采砚客；画廊垂月地，幽花曾照浣纱人。”池上有精舍，曰“砚石山房”，则刘文清公书也。嘉庆四年九月，忽有旨查抄，以营兆地例不入官，故此园至今无恙。至嘉庆二十一年，始为虞山蒋相国后人所得。而先生自镇抚陕西、河南、山东，总制两湖，计二十余年，平泉草木，终未一见。余前游诗云：“灵岩亭馆出烟霞，占尽中吴景物嘉。闻说主人不曾到，邱山华屋可胜嗟。”盖纪其实也。近年辑《楹联丛话》，前数联均未及采，今始录得，将补入《楹联三话》，则此游亦不虚矣。
绣谷
	苏州阊门内有绣谷园，余过吴门时，有以《绣谷送春图卷》来售者，恐是仿本，且其值过昂，因置之。此园嘉庆中为吾乡叶晓崖河帅所得，后归余同年谢椒石观察，又后归王竹屿都转，叶、谢、王皆余至好，往来最熟，今则不知何姓所居矣。按，此宅在国初为蒋氏旧业，偶于土中掘得“绣谷”二大字，作八分书，遂以名其园。园中亭榭无多，而位置有法，相传为王石谷所修。康熙三十八年己卯，尤西堂、朱竹垞、张匠门、惠天牧、徐徵斋、蒋仙根诸名流，曾于此作送春会，王石谷、杨子鹤为之图，时沈归愚尚书年才二十七，居末座。乾隆二十四年，又有作后己卯送春会者，则以尚书为首座矣。先是蒋氏将售是宅，犹豫未决，卜于乩笔，判一联云：“无可奈何花落去，似曾相识燕归来。”而不解其义。迨归叶氏，而上语应，后叶氏转售于谢氏，谢又转售于王氏，而对语亦应。一宅之迁流，悉有定数，亦奇矣哉！
郡署楹联
	郡署旧为建炎驻跸之区，故制度崇宏，屋宇委属，为两浙十一郡署之冠。惟自外堂以至内廨，楹柱无一佳联留题，岂以前官斯土者，皆不屑为此耶？自恭儿莅任，始于东客厅中制一额，曰“节俭正直之堂”，而于楹柱书“政惟求于民便，事皆可与人言”两语。盖余初出守荆州时，曾书此十二字于客座之旁，恭儿至今服膺不释耳。既又欲制公堂联语，考昔贤守郡者，以王右军、谢康乐为最著，故县中有王谢祠之建，此间山海要区，今昔情形顿异，有未可以王、谢之卧理概之者，余令其隐括此意为之。越日，恭儿即以拟句呈云：“要地寄一麾，须常念海山深阻；旧堂共千载，敢但希王谢风流。”虽亦常语，而尚质实不浮，因即令其揭诸堂楹，以谂观者。
英济庙楹联
	温州瑞安门，俗呼大南门，出城半里许，有英济庙，俗呼白马庙。相传神为昭明太子，既无旧碑可考，里人亦无能详其原委者。庙中有潘宗耀楹帖云：“白马溯光仪，彩仗霓旌，尚振英风昭肸蚃；黄麋谈故事，仁浆义粟，长传闿泽济嗷鸿”。跋云：“英济庙神灵最著，里俗相传梁昭明太子拯饥来此，时乘白马，故又称白马庙”云云。按，《郡志》未载此事，前史亦无可征证，昭明何以能来温拯饥，事属茫昧。惟此联尚非俗笔，适余辑《楹联三话》，到温州旬余日，偶入庙睹此，因附录之。孙雨入学博云：“《续雁荡山志》载，卧云禅师重建罗汉寺于谷内芙蓉峰下，劚地得古石碑，高二尺，阔一尺，文曰：‘昭明太子肇基，建号昭明禅寺，及造宝塔一所，以奠温庥康盛者。大梁大通元年丁未岁上元志。’考《梁书》，太子统以中大通三年辛亥四月卒，始谥昭明，岂有五年之前，先有立号刻石之理，殊不可解。余谓此碑必好事者所为。”若此碑果真，则是唐以前所遗，当为东瓯第一贞石耳。程浩《雁荡开山说》、李象坤《雁山志余》并载此事，《乐清县志》已辩其诬。
永嘉忠义节孝祠楹联
	永嘉县学之东偏，旧有忠义节孝祠，嘉庆初为飓风所圮，嘉庆末始重建。朱沧湄观察文翰为碑记其事，又各为之楹联。忠义祠云：“近圣人之居，容光必照；遵海滨而处，明德惟馨。”节孝祠云：“儿女尽能之，一点热肠，三分血性；家庭常事耳，察乎天地，通乎神明。”余皆录入《楹联三话》中。
江心寺门联
	孙雨人学博《永嘉闻见录》云：“江心寺外门旧有联云：‘云朝朝朝朝朝朝朝朝散，潮长长长长长长长长消。’旁署‘宋状元梅溪王十朋书题’。余谓此等似巧实拙，断非梅溪手笔。即如联意，亦止须‘云朝朝朝散，潮长长长消’，何烦重叠至八字耶？”并引蔡葵圃之言曰：“题曰宋，曰状元，本人断无此款式，其为好事者假托无疑。”忆余四十三年前到此，亦曾目击此联，以其费解，笑置之。旋里后，乃知闽县乌龙江之东山上罗星塔，旧有七字联，不知何人所撰，其句云：“朝朝朝朝朝朝夕，长长长长长长消。”过客皆不知所谓。相传康熙中，有一道人到此，读而喜之，众请其说，道人笑曰：“此山为海潮来往之区，此联出语第一、第二朝字上平声，第三朝字下平声，通作潮字，第四朝字下平声，第五朝字上平声，第六朝字又下平声，凡下平声者，皆应作潮字读；对语第一、第二长字平声，第三长字上声，第四长字平声，第五长字上声，第六长字又是平声，如此读之，自不烦言而解，不过是言潮汐长消而已。”言讫，道人遂不见，或以为纯阳现身也。按，此塔联与寺联字句互异，其为仙笔与否，不可知，而塔联似较简明有意趣，故余曾录入《楹联续话》中。学博言道光壬辰，风飓大作，此联吹入江中，不知飘流何处。而余今冬重游，则寺门仍有此联，却无前款，后题“章安蔡朝珂重录”。
江心寺楼联
	江心寺楼上，楹帖甚多，余同年李芝龄尚书一联，最为时所传诵，句云：“青山横郭，白水绕城，孤屿大江双塔院；初日芙蓉，晚风杨柳，一楼千古两诗人。”此外朱沧湄观察亦有句云：“长与流芳，一片当年干净土；宛然浮玉，千秋此处妙高楼。”亦颇超脱。又楼外小柱上有沈茂才步云集唐人一联云：“潮平两岸阔；江上数峰青。”亦尚自然，此则闻之孙雨人学博，余两度登楼，实皆未见此联也。按，芝龄尚书“初日”、“晚风”八字，是合谢康乐、孟襄阳言之，二公皆与孤屿有关，可称巧合。而徐铁孙权守荣一联云：“众山遥对酒，孤屿共题诗。”则直书孟襄阳之句，且跋云：“书此以实孟楼之名。”是为小岘先生扬其波，殊可不必矣。余前游有诗而无联，近始补制一联云：“风景不殊，四十年余旧泥爪；江山如许，二千里外小金焦。”
文公祠
	江心寺有文公祠，祠壁有石刻信国公像，为前巡道秦小岘先生所摹，有赞有诗，并系以跋，跋云：“《温州府志》及《永嘉县志》俱称，德祐元年，公与陆秀夫、张世杰在江心寺同立益王，非也。《宋史》：益王昰、信王昺以德祐二年春同走温州，陆秀夫追及于道，张世杰自定海至，奉益王为兵马都元帅，昺副之。是此时公并未在温，无同立益王之事。迨益王入闽，公始自高邮泛海来温，上表益王劝进，召至福州，拜右丞相，改封信王为卫王，皆德祐二年事，《县志》称德祐元年亦误。”案，此跋似未深考，今府、县两志并无文天祥同立益王之文，且俱明标德祐二年，不知小岘先生何所据而云然也。小岘先生有一联云：“杜宇声寒，柴市一腔留热血；梅花梦断，瓯江千载泣忠魂。”颇工丽，然尚不如彭清典联云：“孤屿有邻，喜得卓公称后死；严陵在望，直呼皋羽哭先生。”尤为警切矣。又有一长联云：“久要不忘平生之言，古谊若龟鉴，忠肝若铁石；敢问何谓浩然之气，在地为河岳，经天为日星。”初闻此联语，极为叹赏，而不知何人所制，今乃知为李石农师所题。盖信国大魁日，出王伯厚之门，“古谊”二句，即其卷中评语，不独忠肝铁石，信国果践斯言，而伯厚之具眼知人，亦为龟鉴矣，此吾师所谓久要不忘也。若非稽此故实，鲜不疑上联所作为何语耳。
卓公祠
	文公祠之旁为卓公祠，祀前明户部侍郎卓忠毅公敬，从前纪载各书，率称卓忠贞祠，实沿误也。公旧有祠，前明中叶，奉诏建在郡城南隅，湫隘不可理。万历间，郡守卫承芳始移建于江心寺文公祠之右。岁久倾圮，我朝康熙中，郡人陈孝廉振麟倡捐重修。乾隆丙子，督学使者吾闽雷翠庭先生鋐，复率永嘉崔邑侯锡重修。甲午，曾邑侯唯亦从事焉。顾规制稍狭，祠中名流牓联及过客题咏，少所概见，视文公祠喧寂迥异，为之怒然。按，史传载建文初，忠毅尝密疏言：“燕王雄才大略，酷类高帝。北平形胜地，金、元所由兴。今宜徙封南昌，万一有变，亦易控制。”疏入，召问，叩首曰：“臣所言，天下至计，愿陛下察之。”帝默然，事竟寝。燕王即位，责以建议徙封，离间骨肉，然犹怜其才，命系狱。姚广孝故与有隙，进曰；“敬之言诚见用，上讵有今日乎？”成祖不得已，斩之，且夷三族，慨然曰：“国家养士三十年，惟得一卓敬耳。”焦弱侯竑作《祠记》，叙述独详备，所当镌之祠壁者也。祠中有旧联二，颇沉著，一云：“祠接谢亭，亦有文章惊海内；忠符信国，并悬肝胆照江心。”系雷翠庭先生所题。一云：“沥悃陈谟拒不庸，遂使奸邪误国；捐躯赴难同一死，却教沟渎无颜。”系诸城窦东皋先生光鼐所题。翠庭先生又有一扁云：“忠炳几先。”亦极警切。名人手笔，故自不同。余亦思学制一联，而屡不就，漫缀一诗云：“湛族当年泪不收，江心遗庙尚千秋。敢言养士真收报，恨不移封作隐忧。末路可怜病遭虎，故山应悔错骑牛。革除旧事谁相理，赖有天朝谥典优。”
潘柽
	《永嘉县志--经籍门》载潘柽《转庵集》一卷，《文苑门》有传。按，《梅磵诗话》云：“永嘉潘柽，字德久，号转庵。水心先生序其诗集，言德久年十五六，诗律已就，永嘉言诗，皆本德久。读书评文，得古人深处。举进士不中第，用父赏授右职，为閤门舍人。题钓台一联云：‘但得诸公依日月；不妨老子卧林邱。’为人传诵。”按，此联余辑入《楹联三话》，其实是一七律之颈联，今载《瀛奎律髓》中。诗云：“蝉冠未必似羊裘，出处当时已熟筹。但得诸公依日月，不妨老子卧林邱。”此前四句，虽常语，而却旋转自如，后四句则平率矣。诗派虽开四灵之先，其工力实不相上下也。
张园楹联
	温州城中有三园，皆足供士大夫游宴之所。在西为陈园，曲径通幽，台榭错出，聊堪小憩。陈园之南为曾园，则水木明瑟，亭馆鲜妍，远出陈园之右。其所编桂屏，所筑水槛，尤具匠心，为他园林所未见，思以两诗纪其胜，尚未能成章也。在东为张园，紧贴积谷山下。按《太平寰宇记》言，谢公池在积谷山之东，积谷山即今东山，则谢池旧址，似即在此山之左近，故张鉴湖观察亦就此地辟园起楼，以存其意，而属蔡生甫学士书“池上楼”三字为楼匾。楼之左为鹤舫，并水依山，最为幽胜，余屡游宴其中。山即东山之麓，水即城下之濠，实为城中第一胜区，因撰一柱联云：“面壁拓幽居，一角永嘉好山水；筑楼存古意，千秋康乐旧池塘。”
戏彩亭联
	温州郡署，寓眷属于三堂，庭院极宽敞，相宅者皆嫌其不聚气，必于前廊构一亭子，以收束之，且可藉为岁时演剧之所。恭儿题亭扁曰“戏彩”，跋云：“宋温州通判赵屼，迎养其父清献公于倅厅，构戏彩堂，当时传为盛事，东坡、颍滨皆有诗，已详第二卷今资政公亦就养郡斋，而兹亭适成，因以名之。”并请余撰为楹联，余亦即用此事题柱云：“舞彩又成亭，故事远惭清献德；逢场凭作戏，正声合补广微诗。”时次儿丁辰，由内阁请假南来省视，亦于亭角附题一联云：“胜地许循陔，成兹乐事；齐心殷舞彩，让尔先声。”跋云：“敬叔弟属撰亭联，因答其意付之。”亦可谓一时佳话矣。

《浪迹三谈》中散见联话
戏彩亭诗事
	戏彩亭仿戏彩堂而作，不过为岁时觞咏之所，自赵蓉肪学使张之以诗，而赓唱始盛，阮仪征师相复宠之以序，而题赠愈多。余因思辑为《戏彩亭诗事》，以存其概，而远近投寄者，一时尚未能齐来，付梓尚需时日。因先录赵学使诗并仪征师相序，先与众共读之，以备缘起云：“揽胜题诗遍浙东，安舆到处兴何穷！宦游最好永嘉郡，颐养直过清献公。藤杖吟云身自健，荔乡隔岭路原通。从来仙福能兼少，况有高文迈古风。”跋云：“前辈茝林中丞，就养令嗣敬叔太守权瓯篆署中，人谓与北宋赵清献公就养瓯倅事相类。窃以公封圻硕望，退归后流览山川，著述益富，今官舍近接珂乡，且彩服承欢，同探雁荡龙湫之胜，君身自有仙骨，绕膝况皆诗人，揆之赵清献之戏彩堂，恐未必如此美备也。因次苏颍滨韵，录呈大教，聊以志倾慕之忱云尔。”余即日依韵和答云：“两度趋承越海东，客怀离绪共何穷？最难胜地逢宗匠，无补清时是寓公。胜赏诗连春草后，公两度临瓯皆在深春之月健探路未石门通。连日议寻石门旧址，以未得路径，不果往游山更鼓登临兴，直驾龙湫最上风。公前游雁荡，以阴雨未登大龙湫，愿此游补之”学使临发之前一日，余召菊部饮饯于戏彩亭，学使复叠前韵相赠云：“堂名戏彩纪瓯东，盛会重开兴不穷。贤守承欢过赵倅，高斋投句愧苏公。东坡有《赠赵阅道高斋》诗，并继子由赠戏彩堂句游山未许云偕访，公去春游雁荡，余以案临台郡先行，未克同往观瀑今看径可通。去春将至大龙湫，以雨水，自崖而返，今拟补游也两度招邀聆麈论，且欣弦管坐春风。”跋云：“茝林前辈就养东瓯，与赵清献公事相类，而福且过之。因次颍滨韵奉赠，猥承赐和，兼蒙招集戏彩亭，仰仙福之能兼，感情文之交至，用叠前韵赋谢，以志盛会幸逢云尔。”案，此诗亦书扇以赠，并蒙集禊帖字留题一联云：“山水林亭，自得清趣；管弦觞咏，以娱大年。”次日，余复次韵奉答云：“转眼鸿飞西复东，匆匆握晤意何穷！戏场欣看老莱子，是日菊部正演老莱子故事诗事须追康乐公。学使属同人齐和此诗将相连茵九斗肃，是日叶容斋总戎亦在座，温郡山形如九斗，因名云烟落纸百蛮通。学使濒发，尚手挥楹联百十幅分赠宾僚不倦一亭从此增声价，留与輶轩采越风。”越月，承仪征师相寄序云：“宋元丰间，三衢赵屼倅温州，迎其父清献公侍养倅署，构戏彩堂，一时艳称其事，东坡、颍滨二先生并有诗。后七百余年而福州梁敬叔太守权温篆，其尊甫茞林中丞亦就养郡斋，太守援清献故事，构戏彩亭署中，以为岁时觞咏之所，中丞顾而乐之。道光间，昆明赵蓉舫学使按试东瓯。学使与中丞旧相善，遂以诗相酬答，一时歌咏之欢，宾朋之盛，浙东人士播为美谈。中丞因摭成《戏彩亭诗事》一本寄余，属以数语张之。窃谓中丞之抚吴也，恩惠浃于吾乡，至今熟在人口。其抚粤西五年，控制得宜，桴鼓无警，余曾手制楹联赠之云：‘江乡仁惠传荒政；岭表恩威播外夷。’综前后宦绩，其与忠献之帅蜀，将毋同。今敬叔虽初登仕途，才望已不在赵屼下，古今人何尝不相及哉？信乎蓉舫学使之言，恐当日清献之戏彩堂，不能如斯之美备也。余老衰，久不作诗，而乐述其事，因即列其缘起，以复中丞，为当代之服官者劝，且为后之续东瓯志乘者有所考焉。道光己酉春日，扬州八十六老人学愚弟阮元书。”
说铃冥报录一则
	杭州贡生沈自玉，名鼎新，寓淳祐桥相国寺。壬辰夏五月，因病后答拜一友，登吴山过劳，踉跄归卧，即时若气绝者。自玉尔时觉身轻举，如在半空，魂随上下，历境冥渺，四顾茫茫，行百里而遥至一大野。更转道左，见红墙粉界，碧瓦朱门，有一童子前导。再进百步，则殿宇隆崇，延袤数十里。重门洞开，两廊庑俱署十三省，各省各有府，府各有县。其往来奔走者，皆青衣绛袍，手各执簿，杂遝排拥，几不能前。每到一门，则有数十力士，执戈扬盾，拦阻狰狞，细诘之童子，曰：“此武林善士沈鼎新也。”遂从交戟下俯躬而入。第一门榜曰“乾坤一照”，见金碧辉煌，异香从空中来。又进一门，其联曰：“轮回生死地；人鬼去来关。”入内阴森闪赫，不敢仰视。(下略)
神童对
	《七修类稿》载金茂之言：“云贵间人，绝不知诗，偶遇一秀才，试之以对，时值暮春，曰：‘马踏红尘风力软。’果无能对者。余偶思古诗‘鸡鸣紫陌曙光寒’，岂非天生对乎？又有‘乾坤圣世空搔首’句，久未有对，或对以‘云雨巫山枉断肠’。又课徒云‘人间自古无仙骨；池上于今有凤毛。’皆旧诗今对，天生而成。”余谓此等出句，本非成语，安知非先拈对句，而强就之乎？又载：何仲默入场时，最少，其兄背以进之，御史出一对云“弟骑兄作马。”遂应曰：“子证父攘羊。”又阁老袁元峰十岁时，县审里役于清道观，随父至观，县唤问：“何家儿，曾习对乎？”时有双鹤飞鸣，县曰：“三清殿上飞双鹤。”袁应声曰：“五色云中驾六龙。”复语之曰：“投子四方开六面。”袁应声曰：“丈夫一德贯三才。”此庶可为神童对乎？
都天庙联
	过京口日，闻都天庙会甚盛，盖数十年来所未有，因停棹两日，凭篷窗纵观之。至邗上，为云台师述之，及师为言甲辰年新修庙时，乡人请制楹联，因手书付之曰：“颜许同名，唐代人伦维气类；李韩论定，熙朝庙貌屹江淮。”当时奸臣曾劝睢阳以天道，公骂曰：“汝不识人伦，焉知天道！”此人伦二字所本，语颇沉著，且人伦、庙貌二字皆双声也。按此当补入《楹联续话》，谨先记于此。

