　 笠翁对韵           清 李渔


【上卷】


一东 其一

天对地　雨对风　大陆对长空
山花对海树　赤日对苍穹
雷隐隐、雾濛濛　日下对天中
风高秋月白、雨霁晚霞红
牛女二星河左右、参商两曜斗西东
十月塞边　飒飒寒霜惊戍旅
三东江上　漫漫朔雪冷渔翁


一东 其二

河对汉　绿对红　雨伯对雷公
烟楼对雪洞　月殿对天宫
云叆叇、日曈曚　蜡屐对渔蓬
过天星似箭、吐魄月如弓
驿旅客逢梅子雨、池亭人挹藕花风
茅店村前　皓月坠林鸡唱韵
板桥路上　青霜锁道马行踪


一东 其三

山对海　华对嵩　四岳对三公
宫花对禁柳　塞雁对江龙
清暑殿、广寒宫　拾翠对题红
庄周梦化蝶、吕望兆飞熊
北牖当风停夏扇、南檐曝日省冬烘
鹤舞楼头　玉笛弄残红子月
凤翔台上　紫箫吹断美人风


二冬 其一

晨对午　夏对冬　下饷对高舂
青春对白昼　古柏对苍松
垂钓客、荷锄翁　仙鹤对神龙
凤冠球闪烁、螭带玉玲珑
三元及第才千顷、一品当朝禄万钟
花萼楼间　仙李盘根调国派
沉香亭畔　娇杨擅宠起边风


二冬 其二

清对淡　薄对浓　暮鼓对晨钟
山茶对石菊　烟锁对云封
金菡萏、玉芙蓉　绿绮对青锋
早汤先宿酒、晚食继朝饔
唐库金钱能化蝶、延津宝剑会成龙
巫峡浪传　云雨荒唐神女庙
岱宗遥望　儿孙罗列丈人峰


二冬 其三

简对繁　叠对重　意懒对心慵
仙翁对释伴　道范对儒宗
花灼灼、草茸茸　浪蝶对狂蜂
数竿君子竹、五数大夫松
高皇灭项凭三杰、虞帝承尧殛四凶
内苑佳人　满地春光愁不尽
边关过客　连天烟草憾无穷


三江 其一

奇对偶　只对双　大海对长江
金盘对玉盏　宝烛对银缸
朱漆槛、碧纱窗　舞调对歌腔
兴汉推马武、谏夏著龙逄
四收列国群王伏、三筑高城众敌降
跨凤登台　潇洒仙姬秦弄玉
斩蛇当道　英雄天子汉刘邦


三江 其二

颜对貌　像对厐　龙辇对徒杠
停针对搁竺　意懒对心降
灯闪闪、月幢幢　揽辔对飞舱
柳堤驰骏马、花苑吠村尨
酒量微酬琼香颊、香尘没印玉莲跄
诗写丹枫　韩文幽杯流节水
泪弹斑竹　舜妃遗憾积湘江


四支 其一

泉对石　干对枝　吹竹对弹丝
山亭对水榭　鹦鹉对鸬鹚
五色笔、十香词　泼墨对传卮
神奇韩干画、雄浑李陵诗
几处花街新夺锦、有人香径淡凝脂
万里烽烟　战士边头争保塞
一犁膏雨　农夫村外尽乘时


四支 其二

菹对醢　赋对诗　点漆对描脂
璠簪对朱履　剑客对琴师
沽酒价、买山资　国色对仙姿
晚霞明似锦、春雨细如丝
柳绊长堤千万树、花横野寺两三枝
紫盖黄旗　天象预占江左地
青袍白马　童谣终应寿阳儿


四支 其三

箴对赞　缶对卮　莹照对蚕丝
轻裾对长袖　瑞草对灵芝
流涕册、断肠诗　喉舌对腰肢
云中熊虎将、天上凤凰儿
禹庙千年垂橘柚、尧阶三尺覆茅茨
湘竹含烟　腰下轻纱笼玳瑁
海棠经雨　脸边清泪湿胭脂


四支 其四

争对让　望对思　野葛对山栀
仙风对道骨　天造对人为
专诸剑、博浪椎　经纬对干支
位尊民物主、德重帝王师
望切不妨人去远、心忙无奈马行迟
金屋闭来　赋乞茂林提柱笔
玉楼成后　记须昌谷负囊词


五微 其一

贤对圣　是对非　觉奥对参微
鱼书对雁字　草舍对柴扉
鸡晓唱、雉朝飞　红瘦对绿肥
举杯邀月饮、骑马踏花归
黄盖能成赤壁捷、陈平善解白登危
太白书堂　瀑泉垂地三千丈
孔明祀庙　老柏参天四十围


五微 其二

戈对甲　幄对帷　荡荡对巍巍
严滩对邵圃　靖菊对夷薇
占鸿渐、彩凤飞　虎榜对龙旂
心中罗锦绣、口内吐珠玑
宽洪豁达高皇量、叱咤喑哑霸王威
灭项兴刘　狡兔尽时走狗死
连吴拒魏　貔貅屯处卧龙归


五微 其三

衰对盛　密对稀　禁服对朝衣
鸡窗对雁塔　秋榜对春闱
务衣巷、燕子矶　久别对初归
天姿真窈窕、圣德实光辉
蟠桃紫阙来金母、岭荔红尘进玉妃
霸王军营　亚父丹心撞玉斗
长安酒市　洞仙狂兴换银龟


六鱼 其一

羹对饭　柳对榆　短笛对长裾
鸡冠对凤尾　芍药对芙蕖
周有若、汉相如　王屋对匡庐
月明山寺远、风细水亭虚
壮士腰间三尺剑、男儿腹内五车书
疏影暗香　和靖孤山梅蕊放
轻阴清昼　渊明旧宅柳条舒


六鱼 其二

吾对汝　尔对余　先授对升除
书箱对药柜　耒耜对耰锄
参与鲁、回不愚　阀阅对阎闾
诸侯千乘国、命妇七香车
穿云採药闻仙人、踏雪寻梅策蹇驴
玉兔金乌　二气精灵为日月
洛龟河马　五行生剋在图书


六鱼 其三

欹对正　密对疏　囊櫜对苞苴
罗浮对壶峤　水曲对山迂
骖鹤架、待鸾车　桀溺对长沮
搏虎卞庄子、当熊冯婕妤
南阳高士吟梁父、西蜀人才赋子虚
三径风光　白石黄花供杖履
五湖烟景　青山绿水在樵渔


七虞 其一

红对白　有对无　布谷对提壶
毛锥对羽扇　天阙对皇都
谢蝴蝶、郑鹧鸪　蹈海对归湖
花肥春雨润、竹瘦晚风疏
麦饭豆糜终创汉、莼羹鲈脍竟归吴
琴调轻弹　杨柳月中潜去听
酒旗斜挂　杏花村里共来沽


七虞 其二

罗对绮　茗对蔬　柏秀对松枯
中元对上已　返璧对还珠
云梦泽、洞庭湖　玉烛对冰壶
苍头犀角带、绿鬓象牙梳
松阴白鹤声相应、镜里青鸾影不孤
竹户半开　对牖不知人在否
柴门深闭　停居还有客来无


七虞 其三

宾对主　婢对奴　宝鸭对金凫
升堂对入室　鼓室对投壶
觇合璧、颂联珠　提瓮对当垆
仰高红日近、望远白云孤
歆向秘书窥二酉、机云芳誉动三吴
祖饯三杯　老去常斟花下酒
荒田五亩　归来独荷月中锄


七虞 其四

君对父　魏对吴　北岳对西湖
菜蔬对茶淡　苣藤对菖蒲
梅花数、竹叶符　廷议对山呼
两都班固赋、八阵孔明图
田庆紫荆堂下茂、王裒青柏墓前枯
出塞中郎　羝有乳时归汉室
质秦太子　马生角日返燕都


八齐 其一

鸾对凤　犬对鸡　塞北对关西
长生对益智　老幼对旄婗
颁竹策、剪桐圭　剥枣对蒸梨
绵腰如弱柳、嫩手似柔荑
狡兔能穿三穴隐、鹪鹊权借一枝栖
甪里先生　策杖垂绅扶少主
于陵仲子　辟纑织履赖贤妻


八齐 其二

鸣对吠　泛对栖　燕语对莺啼
珊瑚对玛瑙　琥珀对玻璃
绛县老、伯州犁　测蠡对然犀
榆槐堪作阴、桃李自成蹊
投巫救女西门豹、赁浣逢妻百里奚
阙里门墙　陋巷规模原不陋
隋堤基址　迷楼踪迹亦全迷


八齐 其三

越对赵　楚对齐　柳岸对桃溪
纱窗对绣户　画阁对香闺
修月斧、上天梯　螮蝀对虹霓
行乐游春圃、工谀病夏畦
李广不对空射虎、魏明得立为存麑
按辔徐行　细柳功成劳天敬
闻声稍卧　临泾名震止儿啼


九佳 其一

门对户　陌对街　枝叶对根荄
斗鸡对挥尘　凤髻对鸾钗
登楚岫、渡秦淮　子犯对夫差
石鼎龙头缩、银针雁翅排
百年诗礼延余庆、万里风云入壮怀
能辨名伦　死倚野哉悲季路
不由经靴　生乎愚也有高柴


九佳 其二

冠对履　靴对鞋　海角对天涯
鸡人对虎旅　六市对三阶
阵俎豆、戏堆埋　皎皎对皑皑
贤相聚东阁、良朋集小斋
梦里山川书越绝、枕边风月记齐谐
三径萧疏　彭泽高风怡五柳
六朝华贵　琅琊佳气种三槐


九佳 其三

勤对俭　巧对乖　水榭对山斋
冰桃对雪藕　漏箭对更牌
寒翠袖、贵金钗　慷慨对诙谐
竹径风声籁、花溪月影筛
携囊佳韵随时贮、荷锄沉酣到处埋
江海孤踪　雪浪风涛惊旅梦
乡关万里　烟峦云树切归怀


九佳 其四

祀对梓　桧对楷　水泊对山崖
舞裙对歌袖　玉陛对瑶阶
风入袂、月盈怀　虎兕对狼豺
马融堂上帐、羊侃水中斋
北面黉宫宜拾芥、东巡岱畤定燔柴
锦缆春江　横笛洞箫通碧落
华灯夜月　遗簪堕珥遍香街


十灰 其一

春对夏　喜对哀　大手对长才
风清对月朗　地阔对天开
游阆苑、醉蓬莱　七政对三台
青龙壶老杖、白燕玉人钗
香风十里望仙阁、明月一天思子台
玉橘冰桃　王母几因求道降
蓬舟藜杖　真人原为读书来


十灰 其二

朝对暮　去对来　庶矣对康哉
马肝对鸡肋　杏眼对桃腮
佳兴适、好怀开　朔雪对春雷
云移鸰鹊观、日晒凤凰台
河边淑气迎芳草、林下轻风待落梅
柳媚花明　燕语莺声浑是笑
松号柏舞　猿啼鹤唳总成哀


十灰 其三

忠对信　博对该　忖度对疑猜
香消对烛暗　鹊喜对虱哀
金花报、玉镜台　倒斗对衔杯
岩巅横老树、石磴覆苍苔
雪满山中高士卧、月明林下美人来
绿柳沿堤　皆因苏子来时种
碧桃满观　尽是刘郎去后栽


十一真 其一

莲对菊　凤对麟　浊富对清贫
渔庄对佛舍　松盖对花茵
萝月叟、葛天民　国宝对家珍
草迎金埒马、花醉玉楼人
巢燕三春尝唤友、塞鸿八月始来宾
古往今来　谁见泰山曾作砺
天长地久　人传沧海变扬尘


十一真 其二

兄对弟　吏对民　父子对君臣
勾丁对甫甲　赴卯对同寅
折桂客、簪花人　四皓对三仁
王乔云外鸟、郭泰雨中人
人交好友求三益、士有贤妻备五伦
文教南宣　武帝平蛮开百越
义旗西指　韩侯扶汉卷三秦


十一真 其三

申对午　侃对訚　阿魏对茵陈
楚栏对南湘　碧柳对青筠
花馥馥、叶蓁蓁　粉颈对朱唇
曹公奸似鬼、尧帝智如神
南阮才郎差北富、东邻丑女效西颦
色艳北堂　草号忘忧忧甚事
香浓南国　花名含笑笑何人


十二文 其一

忧对喜　戚对欣　二典对三坟
佛经对仙语　夏耨对春耘
烹草韭、剪春芹　暮雨对朝云
竹间斜白接、花下醉红裙
掌握灵符五岳箓、腰悬宝剑七星纹
金锁未开　上相趋听宫漏永
株帘半卷　群僚仰对御炉薰


十二文 其二

词对赋　懒对勤　类聚对群分
鸾箫对凤笛　带草对香芸
燕许笔、柳韩文　旧话对新闻
赫赫周南仲、翮翮晋右军
六国说成苏子贵、两京收复郭公勋
汉阙陈书　侃侃忠言推贾谊
唐廷对策　岩岩直谏有刘贲


十二文 其三

言对笑　绩对勋　鹿豕对羊羵
星冠对月扇　把袂对书裙
汤事葛、说典殷　萝月对松云
西池青鸟使、北塞黑鸦军
文武成康为一代、魏吴蜀汉定三分
桂苑秋宵　明月三杯邀麴客
松亭夏日　薰风一曲奏桐君


十三元 其一

卑对长　季对昆　永巷对长门
山亭对水阁　旅舍对军屯
杨子渡、谢公墩　德重对年尊
承乾对出震、叠坎对重坤
志士报君恩犬马、仁主养老察鸡豚
远水平沙　有客泛舟桃叶渡
斜风细雨　何人携榼杏花村


十三元 其二

君对相　祖对孙　夕阳对名曛
兰台对桂殿　梅岛对山村
碑堕泪、赋招魂　报怨对怀恩
陵埋金吐气、田种玉生根
相府珠帘垂白昼、边城画角动黄昏
枫叶半山　秋去烟霞堪倚杖
梨花满地　夜来风雨不开门


十四寒 其一

家对国　治对安　地主对天官
坎男对离女　周诰对殷盘
三三暖、九九寒　杜撰对包弹
古璧虱声匝、闲亭鹤影单
燕出帘边春寂寂、莺闻枕上漏珊珊
池柳烟漂　日夕朗归青锁闼
砌花雨过　月明人倚玉阑干


十四寒 其二

肥对瘦　窄对宽　黄犬对青鸾
指环对腰带　洗钵对投竿
诛佞剑、进贤冠　画栋对雕栏
双垂白玉筋、九转紫金丹
陕右棠高怀召伯、河南花满忆潘安
陌上芳春　弱柳当风披绿线
池中清晚　碧荷承露捧玉盘


十四寒 其三

行对卧　听对看　鹿洞对渔滩
蛟腾对豹变　虎踞对龙蟠
风凛凛、雪漫漫　手竦对心酸
莺莺对燕燕、小小对端端
蓝水远从千涧落、玉山高並两峰寒
至圣不凡　嬉戏六龄陈俎豆
老莱大寿　承欢七兖舞斑斓


十五删 其一

林对坞　岭对峦　昼永对春闲
谋深对望重　任大对投艰
裙袅袅、佩珊珊　守塞对当关
密云千里合、新月一钩弯
叔宝君臣皆纵逸、重华父母是嚣顽
名动帝畿　西蜀三苏来日下
壮游京洛　东吴二陆起云间


十五删 其二

临对仿　吝对悭　讨逆对平蛮
忠肝对义胆　雾鬓对云鬟
埋笔冢、烂柯山　月貌对天颜
龙潜终得跃、鸟倦迹知还
陇树飞来鹦鹉绿、池筠密处鹧鸪斑
秋露横江　苏子月明游赤壁
冻雪迷岭　韩公雪拥过蓝关



【下卷】


一先 其一

寒对暑　日对年　蹴鞠对秋千
丹山对碧水　淡雨对覃烟
歌婉转、貌婵娟　雪鼓对云笺
荒芦栖南雁、疏影噪秋蝉
洗耳尚逢高士笑、折腰肯受小儿怜
郭泰泛舟　折角半垂梅子雨
山涛骑马　接篱倒看杏花天


一先 其二

轻对重　肥对坚　碧玉对青钱
郊寒对岛瘦　酒圣对诗仙
倚玉树、步金莲　凿井对耕田
杜甫青宵立、边韶白昼眠
豪饮客吞波底月、酣游人醉水中天
斗草青郊　几行宝马嘶金勒
看花紫陌　千里香车拥翠钿


一先 其三

吟对咏　授对传　乐矣对凄然
风鹏对雪雁　董杏对周莲
春九十、岁三千　钟鼓对管弦
入山逢宰相、无事即神仙
霞映武陵桃淡淡、烟荒隋堤柳绵绵
七碗月团　啜罢清风生腋下
三千钟鼓　饮余红雨晕腮边


一先 其四

中对外　后对先　树下对花前
玉柱对金屋　叠嶂对平川
孙子策、祖生鞭　盛席对华筵
解醉知茶力、愁消识酒权
丝剪芰荷开车沼、锦妆凫雁泛温泉
帝女衔石　海中遗魄为精卫
蜀王叫月　枝上游魂化杜鹃


二萧 其一

琴对管　斧对瓢　水怪对花妖
秋声对春色　白缣对红绡
臣五代、事三朝　斗柄对弓腰
醉客歌金缕、佳人品玉箫
风定落月闲不扫、霜余残叶湿难烧
千载兴周　尚父一杆投渭水
百年霸越　钱王万弩射江潮


二萧 其二

荣对悴　夕对朝　露地对云霄
商彝对周鼎　殷镬对虞韶
樊素口、小蛮腰　六诏对三苗
朝天车奕弈、出塞马萧萧
公子幽兰重泛舸、王孙芳草正联镖
潘岳高怀　曾向秋天吟蟋蟀
王维清兴　尝于雪夜画芭蕉


二萧 其三

耕对读　牧对樵　琥珀对琼瑶
兔毫对鸿爪　桂楫对兰桡
鱼潜藻、鹿藏蕉　水远对山遥
湘灵能鼓瑟、嬴女解吹箫
雪点寒梅横小院、风吹弱柳覆平桥
月牖通宵　绛蜡罢时光不减
风帘当昼　雕盘停后篆难消


三肴 其一

诗对礼　卦对爻　燕引对鸾调
晨钟对暮鼓　野馔对出肴
雉方乳、鹊始巢　猛虎对神獒
疏星浮荇叶、皓月上松梢
为邦自古推瑚琏、从政于今愧斗筲
管鲍相知　能交忘形胶漆友
蔺廉有隙　终为刎颈生死交


三肴 其二

歌对舞　笑对嘲　耳语对神交
焉乌对亥豕　獭髓对鸾胶
宜久敬、莫轻抛　一气对同胞
祭尊甘皮被、张禄念绨袍
花径风来逢客访、紫扉月到有僧敲
夜雨中园　一颗不雕王子柰
秋风江上　三重曾卷杜公茅


三肴 其三

衙对舍　廪对庖　玉磬对金铙
竹林对梅岭　起凤对腾蛟
鲛绡帐、兽锦袍　露果对风梢
杨州输橘柚、荆土供菁茅
断蛇埋地称孙叔、渡蚁作桥识宋郊
好梦难成　蛩响阶前偏唧唧
良朋远到　鸡声窗外正啁啁


四豪 其一

茭对茨　荻对蒿　山麓对江螯
莺簧对蝶板　麦浪对桃涛
骐骥足、凤凰毛　足誉对嘉褒
文人窥蠹简、学士书兔毫
马援南征载薏苡、张骞西使进葡萄
辩口悬河　万语千言常亹亹
词源倒峡　连篇累牍自滔滔


四豪 其二

梅对杏　李对桃　棫朴对旌旄
酒仙对诗史　德泽对恩膏
悬一榻、梦三刀　拙逸对贵劳
玉堂花烛绕、金殿月轮高
孤山看鹤盘云下、蜀道闻猿向日号
万事从人　有花有酒应自乐
百年皆客　一丘一壑尽吾豪


四豪 其三

台对省　署对曹　分袂对同袍
鸣琴对击剑　返辙对回艚
良借箸、操提刀　香茶对醇醪
滴泉归海大、蒉土积山高
石室来客煎雀舌、书堂宾至煮羊羔
被谪贾生　湘水凄凉吟服鸟
遭谗屈子　江潭憔悴著离骚


五歌 其一

微对巨　少对多　直干对平柯
蜂媒对蝶使　雨笠对烟蓑
眉淡扫、面微酡　妙舞对清歌
轻衫裁夏葛、薄袂剪春萝
将相兼行唐李靖、霸王杂用汉萧何
月本阴精　岂有羿妻曾窃药
星为夜宿　浪传织女漫投梭


五歌 其二

慈对善　虐对苛　缥缈对婆娑
长杨对细柳　嫩蕊对寒莎
追风马、挽日戈　玉液对金波
紫诏衔丹凤、黄庭换白鹅
画阁江城梅作调、兰舟夜渡竹为歌
门外雪飞　错认空中飘柳絮
岩边瀑响　误疑天半落银河


五歌 其三

松对竹　荇对荷　薜荔对藤萝
梯云对步月　樵唱对渔歌
升鼎雉、听经鹅　北海对东坡
吴郎哀废宅、邵子乐行窝
丽水良金皆待冶、崑山美玉总须磨
雨过黄州　琉璃色灿华清瓦
风来帝苑　荷芰香飘太液波


五歌 其四

笼对槛　巢对窝　及第对登科
冰清对玉润　地利对人和
韩擒虎、荣架鹅　青女对素娥
破头朱澼笏、折齿谢鲲梭
留客酒杯应恨少、动人诗句不须多
绿野凝烟　但听村前双牧笛
绝江积雪　唯看江上一渔蓑


六麻 其一

清对浊　美对嘉　鄙吝对矜夸
花须对柳眼　屋角对檐牙
志和宅、博望槎　秋实对春华
乾炉烹白雪、坤鼎炼丹砂
深宵望冷沙场月、边塞听残野戍笳
满院松风　鱼声隐隐为僧舍
半窗花月　锡影侬侬是道家


六麻 其二

雷对电　雾对霞　蚁阵对蜂衙
寄梅对怀橘　酿酒对烹茶
宜男草、益母花　杨柳对蒹葭
班姬辞帝辇、蔡琰泣胡笳
舞榭歌楼千万尺、竹篱茅舍两三家
珊枕半床　月明时梦飞塞外
银筝一奏　花落处人在天涯


六麻 其三

圆对缺　正对斜　笑语对咨嗟
沈腰对潘鬓　孟笋对卢茶
百舌鸟、两头蛇　帝里对仙家
尧仁敷率土、舜德被流沙
桥上授书曾纳履、壁间题句已笼纱
远塞迢迢　露碛风沙何可极
长沙渺渺　雪涛烟浪信无涯


六麻 其四

疏对密　朴对华　义鹘对慈鸦
鹤群对雁阵　白苎对黄麻
读三到、吟八叉　肃静对喧哗
围棋兼把钩、沉李并浮瓜
羽客片时能煮石、孤禅千劫似蒸沙
党尉粗豪　金帐笼香斟美酒
陶生清逸　银珰融雪啜团茶


七阳 其一

台对阁　沼对塘　朝雨对夕阳
游人对隐士　谢女对秋娘
三寸舌、九回肠　玉液对琼浆
秦皇照胆镜、徐肇返魂香
青萍夜啸芙蓉匣、黄卷时摊薜荔床
元亨利贞　天地一机成化育
仁义礼智　圣贤千古立纲常


七阳 其二

红对白　绿对黄　昼永对更长
龙飞对凤舞　锦缆对牙樯
云弁使、雪衣娘　故国对他乡
雄文能徙鳄、艳曲为求凰
九月高风惊落帽、暮春闲水喜流觞
僧占名山　云绕茂林藏古殿
客栖胜地　风飘落叶响空廊


七阳 其三

衰对壮　弱对强　艳饰对新妆
御龙对司马　破竹对穿杨
读班马、识求羊　水色对山光
仙棋藏绿橘、客枕梦黄梁
池草入诗因有梦、海棠带恨为无香
风起画堂　帘箔影翻青荇沼
月斜金井　辘轳声度碧梧樯


七阳 其四

臣对子　帝对王　日月对风霜
乌台对紫府　雪牖对云房
香山社、书锦堂　茅屋对岩廊
芬椒涂内壁、文杏饰高墙
贫女幸分东壁影、幽火高卧北窗凉
绣阁探春　丽日半笼青镜色
水亭醉夏　薰风常透碧筒香


八庚 其一

形对貌　色对声　夏邑对周京
江云对涧树　玉磬对银筝
人老老、我卿卿　晓燕对春莺
玄霜舂玉杵、白露贮金茎
贾客君山秋弄笛、仙人缑岭夜吹笙
帝业独兴　尽道汉高能用将
父书空读　谁言赵括善用兵


八庚 其二

功对业　性对情　月上对云行
乘龙对附骥　阆苑对蓬瀛
春秋笔、月旦评　东作对西成
隋珠光照乘、和璧价连城
三箭三人唐将勇、一琴一鹤赵公清
汉帝求贤　诏访严滩逢故旧
宋廷优老　年尊洛社重耆英


八庚 其三

昏对旦　晦对明　久雨对新晴
蓼湾对花港　竹友对梅兄
黄石叟、丹邱生　犬吠对鸡鸣
暮山云外断、新水月中平
半榻清风宜午梦、一犁好雨趁春耕
王旦登庸　误我十年迟作相
刘蕡不弟　愧他多士早成名


九青 其一

庚对甲　己对丁　魏阙对彤庭
梅妻对鹤子　珠箔对银屏
鸳浴沼、鹭飞汀　鸿雁对鹡鸰
人间寿者相、天上老人星
八月好修攀桂斧、三春须系护花铃
江阁凭临　一水净连天际碧
石栏闲倚　群山秀向雨余青


九青 其二

危对乱　泰对宁　纳陛对超庭
金盘对玉箸　泛梗对浮萍
群玉圃、众芳亭　旧典对新型
骑牛闲读史、牧豕自横经
秋首田中禾颍重、春余园内菜花馨
旅次凄凉　塞月江风皆惨淡
筵前欢笑　燕歌赵舞独娉婷


十蒸 其一

苹对蓼　角对菱　雁弋对鱼罾
齐纨对鲁绮　蜀锦对吴绫
星渐没、日初生　九聘对三征
萧何曾作吏、贾岛昔为僧
贤人视履循规矩、大匠挥斤校准绳
野渡春风　人喜乘潮移酒舫
江天暮雨　客愁隔岸对渔灯


十蒸 其二

谈对吐　谓对称　冉闵对颜曾
侯赢对伯噽　祖狄对孙登
抛白纻、宴红绫　胜友对良朋
争名如逐鹿、谋利似趋蝇
仁杰姨惭周不仕、王陵母识汉方兴
句写愁容　浣花寄迹传工部
诗吟变乱　凝碧伤心叹右丞


十一尤 其一

荣对辱　喜对忧　缱绻对绸缪
吴娃对越女　野马对沙鸥
茶解渴、酒消愁　白眼对苍头
马迁修史记、孔子作春秋
莘野耕夫闲举耜、渭滨渔夫晚垂钩
龙马游河　羲帝因图而画卦
神龟出洛　禹王取法以明筹


十一尤 其二

冠对履　舄对裘　院小对庭幽
面墙对膝地　错智对良筹
孤嶂耸、大江流　芳泽对圆邱
花潭来越唱、柳屿起吴讴
莺懒燕忙三月雨、蛩催蝉退一天秋
钟子听琴　荒径入林山寂寂
谪仙捉月　洪涛接岸水悠悠


十一尤 其三

鱼对鸟　鹡对鸠　翠馆对红楼
七贤对三友　爱日对愁秋
虎类狗、蚁如牛　列辟对诸侯
陈唱临春乐、隋歌清夜游
客中事业麒麟阁、地下文章鹦鹉洲
旷野平原　猎士马蹄轻似箭
斜风细雨　牧童牛背稳如舟


十二侵 其一

歌对曲　啸对吟　往古对来今
山头对水面　远浦对遥岑
勤三上、惜寸阴　茂树对平林
卞和三献玉、杨震四知金
青皇风暖催芳草、白帝城高急暮砧
绣虎雕龙　才子窗前挥彩笔
描鸾刺凤　佳人帘下度金针


十二侵 其二

瞪对眺　涉对临　 瑞雪对甘霖
主欢对民乐　交浅对言深
耻三战、示七擒　顾曲对知音
大车行槛槛、驷马骤骎骎
紫电青虹腾剑气、高山流水识琴心
屈子怀君　极浦吟风悲泽畔
王郎忆友　扁舟卧雪访山阴


十三覃 其一

宫对阙　庭对龛　水北对天南
蜃楼对蚁郡　伟论对高谈
遴妃梓、树楩楠　得一对函三
八宝珊瑚枕、双珠玳瑁簪
萧王待士心推赤、卢相欺君面独蓝
贾岛诗狂　手拟敲门行处思
张颠草圣　头能濡墨写时酣


十三覃 其二

闻对见　解对谙　三橘对双柑
黄童对白叟　静女对奇男
秋七七、径三三　海色对山岚
鸾声何嘁嘁、虎视正眈眈
仪封疆吏知尼父、函谷关人识老聃
江相归池　止水自盟真是止
吴公作宰　贪泉虽饮亦何贪


十四盐 其一

宽对猛　冷对炎　清直对尊严
云头对雨脚　鹤发对龙髯
风台谏、肃堂廉　保泰对鸣谦
五湖归范蠡、三径隐陶潜
一剑成功堪佩印、百钱满挂便垂帘
浊酒停杯　容我半酣愁际饮
好花傍座　看他微笑悟时拈


十四盐 其二

连对断　减对添　淡泊对安恬
回头对极目　水底对山尖
腰袅袅、手纤纤　凤卜对鸾占
开田多种粟、煮海尽成盐
居同九世张公艺、思给千人范仲淹
箫弄凤来　秦女有缘能跨羽
鼎成龙去　轩臣无计得攀髯


十四盐 其三

人对己　爱对嫌　举止对观瞻
四知对三语　义正对辞严
勤雪案、课风檐　漏箭对书签
文繁归獭祭、体艳别香奁
昨夜题梅更一字、早春来燕卷重帘
诗以史名　愁里悲歌怀杜甫
笔经人索　梦中显晦老江淹


十五咸 其一

栽对植　薙对芟　二伯对三监
朝臣对国老　职事对官衔
鹿麑麑、兔毚毚　启牍对开缄
绿杨莺睍睆、红杏燕呢喃
半篱白菊娱陶令、一枕黄粱度吕岩
九夏炎飙　长日风停留客骑
三冬寒冽　漫天雪浪驻征帆


十五咸 其二

梧对杞　柏对杉　夏濩对韶咸
涧瀍对溱洧　巩洛对峭函
藏书洞、避诏岩　脱俗对超凡
贤人羞献媚、正士嫉工谗
霸越谋臣推少伯、佐唐藩将重浑瑊
邺下狂生　羯鼓三挝羞锦袄
江州司马　琵琶一曲湿青衫


十五咸 其三

袍对笏　履对衫　匹马对孤帆
琢磨对雕镂　刻划对镌镵
星北拱、日西衔　卮漏对鼎馋
江边生桂若、海外树都咸
但得恢恢存利刃、何需咄咄达空函
彩凤知音　乐典后夔须九奏
金人守口　圣如尼父亦三缄

