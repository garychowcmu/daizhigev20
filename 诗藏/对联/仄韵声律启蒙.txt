仄韵声律启蒙
仿邵陵车万育先生平韵声律启蒙之体
嘉义  荻    州林缉熙  着
同    闷红老人  赖惠川  注


【上声部】

一、董
禹对汤，颜对孔，酒帘对药笼。仙掖对丹房，点金对炼汞。 
豹一斑，龟五总，聪明对蒙憧。虎将蜀关张，鸿儒汉贾董。 
萤光着地草难燃，竹影扫阶尘不动。 
三缄其口，千秋垂戒金人；万里长城，今日谩夸铁桶。 
二、肿 
短对长，轻对重，承恩对持宠。两意对三心，文身对放踵。 
望眼穿，吟肩耸，心闲对事冗。帝王自有真，将相原无种。 
人来紫塞白云横，马到蓝关残雪拥。 
断机教子，竟成配圣之贤；抚剑敌人，乃是匹夫之勇。 
三、讲 
剑对枪，刀对棒，铜壶对钱缿(ㄒㄧㄤˋ)。布政对将军，中书对侍讲。 
吕兴周，刘灭项，才能对瞀傋。青灯夜读书，绿野春争耩(ㄍㄡ)。 
数声牛笛下南山，一叶渔舟依小港。 
秋宵赏雨，檐前星坠火飞萤；晦日临池，夜半月明珠出蚌。 
四、纸 
鬓对须，唇对齿，凤毛对麟趾。绿水对青山，赤虹对绿蚁。 
六朝文，五代史，长庚对上巳。踏月影随身，弄花香在指。 
铜壶漏滴夜三更，宝镜光涵秋万里。 
一枝画笔，移来万里江山；片叶渔舟，占断五湖烟水。 
五、尾 
藻对蘩，葑对菲，群芳对众卉。八索对九丘，二桃对一苇。 
语惊人，诗泣鬼，身长对貌伟。径曲绕羊肠，溪流分燕尾。 
四知深畏已无人，七步能诗曾有几。 
孤灯夜语，半庭落叶萧萧；二月春风，大地丹华炜炜。 
六、语 
酒对茶，禾对黍，多罗对少许。虎豹对豺狼，玄猿对白鼠。 
戏马台，牵牛渚，金针对玉杵。新茶带叶尝，野菜和根煮。 
宫中待漏报鸡人，塞上防秋陈虎旅。 
江天月白，一轮清影照河山；海峤(ㄑㄧㄠˊ)霞烘，五彩祥光笼岛屿。 
七、麌(ㄩˇ) 
帝对王，文对武，刘邦对项羽。四目对重瞳，稽今对证古。 
登云梯，修月斧，琼楼对玉宇。引水过山龙，爬山伏地虎。 
幽居有伴竹为邻，荒寺无僧云作主。 
镜中水影，分明一幅潇湘；枕上松声，疑是半宵风雨。 
八、荠 
肉对皮，肢对体，胸中对肚底。勾践对张飞，祖龙对范蠡。 
贤公卿，佳子弟，登科对及第。正色秉朝纲，端章相禘(ㄉㄧˋ)礼。 
及泉见母感留羹，列鼎思亲嗟负米。 
春光欲尽，飞花带雨入人家；秋气渐深，落叶随风飘客邸。 
九、蟹 
纵对横，高对矮，颠狂对潇洒。湖笔对井刀，篆书对小楷。 
佛金刚，仙铁拐，屠龙对擘蟹。妙曲耳倾听，排谐颐可解。 
云幕张空飞鸟惊，月钩浸水游鱼骇。 
太守贤明，合浦珠亡竟又还；中宫冷落，长门赋就真堪买。 
十、贿 
实对虚，存对在，心专对意改。取义对为仁，多闻对寡悔。 
家虽贫，学不怠，栋梁对鼎鼐(ㄋㄞˋ)。河泒出崇山，江流通大海。 
池边泥软燕争衔，园内花开蜂竞采。 
洛阳纸贵，半生心血赋就三都；冀北群空，一旦品题价增十倍。 
十一、轸 
干对戈，矛对盾，聪明对愚蠢。克己对修身，艰难对锐敏。 
竹枝词，梅花引，三焦对百忍。勋业仰伊周，德行推颜闵。 
西伯载归渭子牙，成汤往聘莘伊尹。 
污泥不染，红蕖粉盖碧莲蓬；晚节堪夸，紫箨(ㄊㄨㄛˋ)青竿斑竹笋。 
十二、吻 
恐对忧，悲对愤，温良对恭谨。眼孔对头颅，腹心对口吻。 
良弓藏，美玉蕴，施朱对傅粉。洞杳白云封，山高红日近。 
杀身千古可成仁，失足一朝因小忿。 
浣纱溪女，泛舟谁载五湖游；彭泽令官，解组人归三径隐。 
十三、阮 
隰对陂，原对阪，一隅对三反。粗暴对温柔，殷勤对缱绻。 
麦双歧，兰九畹，奇岩(ㄧㄢˊ)对绝巘。出谷鸟鸣春，归巢鸦噪晚。 
雁拖秋色过衡阳，莺带春光来上苑。 
月沈水底，捞残水底月还存；天近山头，踏上山头天更远。 
十四、旱 
兽对禽，胎对卵，金盆对玉碗。把马对轻裘，烟蓑对雨伞。 
千金丹，五石散，真诚对妄诞。溪流燕尾分，山势蜂腰断。 
柳絮飞时午梦长，梨花落尽东风懒。 
一闰再闰，岁时无错无差；春分秋分，昼夜不长不短。 
十五、潸 
少对多，繁对简，断桥对烧栈。杨墨对桓文，申生对子产。 
燕差池，莺睍睆，横行对杜撰。正气古今存，长江南北限。 
诗书万里圣贤心，日月两轮天地眼。 
松间鹤舞，蝉从松下奏瑶琴；花外莺歌，蝶向花前敲玉版。 
十六、铣 
马对牛，鸡对犬，龙舟对凤辇。蜀锦对鲛绡，布衣对麻冕。 
燕营巢，蚕作茧，安闲对消遣。佛法金刚经，书名玉筋篆。 
籚荻洲前雁往还， 水晶盘里螺深浅。 
潮如有信，朝朝频去频来；云本无心，日日自舒自卷。 
十七、筱(ㄒㄧㄠˇ) 
水对山，湖对沼，风清对月皎。天上对人间，方圆对大小。 
眉儿纤，眸子了，妖娆对窈窕。雨晴草木新，日丽云烟杳。 
银蟾写影夜迢迢，铜鸭篆烟风袅袅。 
光阴老大，有客伤心吊落花；音乐天然，无人会意闻啼鸟。 
十八、巧 
煮对烹，烧对炒，面包对水饺。重浊对轻清，零星对应卯。 
师旷聪，子都姣，如愚对乞巧。陋室少人来，偏居无客搅。 
一片丹心佐国家，毕生素志惭温饱。 
春风送暖，海东仙草长龙须；谷雨初晴，石上新茶生凤瓜。 
十九、皓 
李对桃，花对草，蒸梨对剥枣。打虎对埋儿，出妻对杀嫂。 
凤栖梧，鱼在藻，三苏对四皓。短榻枕书眠，征衣和月捣。 
花影暂随夜月斜，莺声已逐春光老。 
春风澹荡，梨花柳絮扑帘栊；秋月团圆，玉鉴冰壶浮海岛。 
二十、哿(ㄍㄜˇ) 
起对居，行对坐，娉婷对袅娜。起早对眠迟，勤劳对怠惰。 
箭穿杨，车掷果，螳螂对蜾赢。元正列兽樽，端午爬龙舸。 
杏脸含羞火欲燃，柳眉带恨烟深锁。 
风前杨柳，轻摇翠带千条；雨后枇把，错落金丸万颗。 
二十一、马 
正对邪，真对假，高楼对大厦。富贵对贫穷，因循对苟且。 
欺天乎，知我者，市尘对朝野。字别古今文，诗分大小雅。 
羊角风掀翡翠帘，鹅毛雪压鸳鸯瓦。 
饱谙世味，须知举世覆雨翻云；阅尽人情，只好任人呼牛唤马。 
二十二、养 
去对留，来对往，风流对倜傥。螭(ㄔ)髓对麟脂，猩唇对熊掌。 
狈依狼，蛇咽象，夸张对妄想。病鹤不梳翎，麻姑能搔痒。 
众芳摇落独婵妍，大器晚成堪敬仰。 
闲庭春冷，落花细雨燕泥香；小阁昼晴，暖日和风人意爽。 
二十三、梗 
暖对温，寒对冷，象驯对狮猛。鹤氅对龙袍，蝌文对兔颖。 
小姑山，大庾岭，鸥朋对鹤警。春日影迟迟，秋河光耿耿。 
几点晨星有若无，一行征雁斜还整。 
桃源有路，山回水绕云深；茅屋无人，花落鸟啼昼永。 
二十四、迥 
箸对杯，炉对鼎，心倾对首肯。螓首对蛾眉，蜂腰对鹤顶。 
龙涎香，雀舌茗，胧朦对酩酊。食采有三阶，叙功分五等。 
青灯十载学无成，红日三竿眠未醒。 
天高月小，家家砧上捣征衣；日暖风轻，处处江边浮钓艇。 
二十五、有 
弟对兄，朋对友，黄童对白叟。石烂对海枯，天长对地久。 
茉莉花，葡萄酒，左宜对右有。朝暾上海棠，夜雨剪春韭。 
士真知己无二三，事不如心常八九。 
珍珠帘卷，一钩新月挂虾须；宝鼎香烧，几缕轻烟吹凤口。 
二十六、寝 

旱对霖，荒对稔，开仓对发廪。御苑对灵台，高官对极品。 
琉璃屏，琥珀枕，逃禅对侍寝。展榻拌云眠，开樽邀月饮。 
柳眉才展便飞花，桑眼未开先着葚。 
今宵楼外，月光如水水如天；此日门中，人面似花花似锦。 
二十七、感 
饱对讥，吞对噉，虎头对燕颔。转眼对回肠，寸心对斗胆。 
绿芭蕉，红菡萏，当然对岂敢。白曲酿葡萄，红盐落橄榄。 
月移花影上阑干，风送钟声来枕毯。 
竹桴入海，眼中云雾无边；铁羽飞空，天下江山一览。 
二十八、琰 
毁对誉，褒对贬，奢华对节俭。鸳帐对牛衣，芦帘对竹簟。 
柳叶眉，桃花脸，松苓对莲芡。花影月常移，柴门风自掩。 
春晴浅碧水光浮，雨后深青山色染。 
衡阳孤雁，月中带影一双飞；北斗七星，水里连天十四点。 
二十九、豏(ㄒㄧㄢˋ) 
叫对呼，呐对喊，吉凶对丰歉。诗签对民讹，官箴对帝范。 
北岭梅，南山豏，风清对露湛。柳困夏初长，花飞春渐减。 
思归王粲赋登楼，死谏朱云旌折槛。 
渔村绝景，夕阳斜抹荒矶；野渡无人，春水轻浮巨舰。 

【去声部】

一、送 
聚对分，迎对送，乡心对客梦。莼菜对鲈鱼，题糕对系粽。 
士焚膏，儿击瓮，超人对出众。亲亡欲养亲，痛定方思痛。 
客舍秋雨笛一声，谁家夜月琴三弄。 
天衢夜色，佳人挥扇扑流萤；秦阁月明，仙子吹箫迎彩凤。 
二、宋 
细对粗，痕对缝，共和对总统。弄笛对吹箫，面谈对背诵。 
汉萧曹，唐沈宋，商书对鲁颂。风转片帆斜，月明千里共。 
天半赤虹化玉垂，日边红杏和云种。 
汉世将兴，资运策六出六奇；南人不反，在攻心七擒七纵。 
三、绛 
渔对樵，耰对，贤明对愚戆(ㄓㄨㄤˋ)。日月对星辰，春分对霜降。 
楚汉争，鲁邹哄，兵符对战橦。将略汉卫青，相才唐李绛。 
砧杵千家白帝城，夕阳一抹乌衣巷。 
西湖雨霁，轻轻双浆画中行；古寺云封，远远疏钟风外撞。 
四、寘 
孝对忠，虚对伪，浮名对降志。国策对人谋，存亡对弃置。 
獬豸冠，鸳鸯被，乘龙对附骥。流水若无情，落花如有意。 
花下眠花梦亦香，客中送客心先醉。 
莺梭穿柳，织成二月春光；雁字排空，写出一天秋思。 
五、味 
苦对甘，香对味，多心对短气。恻隐对慈悲，四知对三畏。 
奠河山，分泾渭，东周对北魏。水暖浴鸳鸯，秋深啼络纬。 
满天星斗夜光明，一路莺花春富贵。 
元宵乐事，六街灯火月轮高；上巳风光，四野笙歌人鼎沸。 
六、御 
毅对刚，仁对恕，龙鳞对凤翥。羞恶对是非，忸怩对底豫。 
载后车，借前箸，并吞对割据。鱼戏水知春，鸟啼天欲曙。 
细雨无声点绿苔，东风底事飞晴絮。 
客眠旅舍，客心常到故乡来；人倚桥栏，人影不随流水去。 
七、遇 
曲对歌，诗对赋，金风对玉露。曳杖对提壶，疾行对徐步。 
平坦途，崎岖路，披坚对负固。红叶落秋山，白雪连古戍。 
一帘夜色月当阶，万壑秋声风在树。 
绿槐夹道，清阴布地扫难开；红杏出墙，春色满园关不住。 
八、霁 
盛对衰，兴对替，名言对妙谛。义侠对英雄，轩昂对睥睨。 
袁子才，张公艺，千秋对百世。仙家日月闲，春色江山丽。 
午夜箫声弄月寒，暮春草色和烟霁。 
铜壶滴漏，更残月落夜沉沉；金鼎焚香，人静烟清风细细。 
九、泰 
藕对菱，瓜对柰，金簪对玉带。绣阁对珠帘，香车对翠盖。 
鹿呦呦，凤翙翙，山僧对市侩。正气溢三才，神光包四大。 
心上常存咫尺天，眼前且蓄三年艾。 
持身有节，严鬼神天地于胸中；秉法无私，置褒贬毁誉于度外。 
十、卦 
广对平，宽对隘，焉知对匪懈。伦纪对纲常，乐崩对礼坏。 
山巉岩(ㄧㄢˊ)，水澎湃，陈琳对卫玠。云是鹤家乡，春为花世界。 
树上蝉声当管弦，窗前山色疑图画。 
庭陈瓜果，家家月下乞双星；网结蜘蛛，处处花梢悬八卦。 
十一、队 
罪对功，存对废，荣枯对显晦。聚首对同心，鸡群对鼠辈。 
雁成行，驼结队，鸢肩对鸦背。秋水练拖蓝，春山眉扫黛。 
秋风寒砌听蛩吟，夜月荒村闻犬吠。 
洞天福地，云屏烟幛月为灯；胜境名山，松盖苔裀兰作佩。 
十二、震 
降对升，停对进，骄矜对鄙吝。杏靥对樱唇，风鬟对雨鬓。 
为人谋，于我殡，三鸦对八骏。蛩声伴客吟，雁字传乡信。 
白石炼成换骨丹，黄金铸就封侯印。 
直言不讳，上赐三杯白虎樽；首尾相连，谁排一字长蛇阵。 
十三、问 
高对卑，遐对近，星回对月晕。顾曲对征歌，佳肴对美酝。 
酒消愁，风解愠，圣模对祖训。鸡肋乱军心，佛头污鸟粪。 
龙飞应协帝王占，牛喘曾劳丞相问。 
兽蹄鸟迹，雪中印个竹叶梅花；蝉噪蛙鸣，苑外传来鼓声笛韵。 
十四、愿 
尺对分，厘对寸，盈千对巨万。敌国对盟邦，报恩对雪怨。 
青菜汤，白米饭，从心对如愿。家富小儿骄，秋高戎马健。 
柳絮黏衣不耐寒，苔钱贴地难医困。 
梦回窗外白，初疑残月后疑霜；春去树头空，半坠雕栏余坠溷。 
十五、翰 
偶对奇，全对半，星移对物换。天意对人心，亲离对众叛。 
星月辉，文章换，期颐对若冠。沽酒杏花村，垂纶杨柳岸。 
雨打萤灯暗复明，风吹雁阵连还断。 
参差远岫，断云白鹭齐飞；滴沥空斋，碧瓦红蕉错乱。 
十六、谏 
损对亏，真对赝，直言对曲谏。玉振对金声，璧联对珠串。 
赵真真，关盼盼，非非对幻幻。秋水想伊人，新霜惊塞雁。 
庾岭梅开白玉英，东篱菊绽黄金瓣。 
凌波仙子，月下行来步步娇；跨凤秦娥，云中吹出声声慢。 
十七、霰 
侈对奢，贫对贱，小楼对别院。海晏对河清，龙飞对虎变。 
槲叶杯，桃花扇，黄鹂对紫燕。拾级老僧归，绕枝飞鸟倦。 
风传钟磬落人间，曲奏霓裳开月殿。 
华堂日永，珠帘不上银钩；紫禁更残，铜漏暗催晓箭。 
十八、啸 
喜对悲，啼对笑，贻讥对嗤诮。兔死对狐悲，鸡谈对鹤吊。 
赤灵符，丹凤诏，三昭对九庙。凌云白鹤飞，对月玄猿啸。 
身中尽道有三尸，面上谁云无七窍。 
江中日暮，数声渔笛按新腔；塞上秋高，一曲胡笳吹异调。 
十九、效 
诈对欺，争对较，上尤对下效。水碧对山青，兰舟对桂棹。 
子建才，潘安貌，二难对三乐。电台广播机，原子和平炮。 
霜飞六月表孤忠，笋出三冬彰至孝。 
深深院落，绿槐树下午阴浓；小小庭园，红杏枝头春意闹。 
二十、号 
抚对怀，安对劳，手舞对足蹈。黾勉对劬劳，齐纨对鲁缟。 
雪沾衣，风落帽，当垆对跨灶。贯虹易水歌，望鲁龟山操。 
帘卷春风燕入来，树留夕照鸦争噪。 
灰飞葭管，人间始觉春回；叶落梧桐，天下方知秋到。 
二十一、个 
碓对箕，舂对磨，依阿对附和。绣口对锦心，垂涎对咳唾。 
壁中书，窗下课，三愆对贰过。短笛倚风吹，小楼听雨卧。 
灭秦除暴约三章，雄辩高谈惊四座。 
霜铺绿野，半钩残月白分明；花落苍苔，一片绣裀红点破。 
二十二、禡 
秋对冬，春对夏，高低对上下。燕麦对蚕桑，苦瓜对甘蔗。 
翡翠衾，鲛绡帕，歌筵对舞榭。佳人绝世姿，美玉连城价。 
屏山花鸟不飞鸣，砚水鱼龙多变化。 
司冬黑帝，五湖四海欲凝冰；灯火元宵，三市六街真不夜。 
二十三、漾 
雌对雄，雄对壮，扶持对守望。野店对田家，村沽对市酿。 
红锦袍，绛纱帐，体胖对心旷。虞舜善亲亲，汉高能将将。 
班超投笔事从戎，丁固梦松拜丞相。 
舟行巴蜀，两岸猿声巫峡云；客到武陵，一篙春水桃花浪。 
二十四、敬 
舜对尧，孔对孟，居仁对止敬。礼乐对诗书，动心对忍性。 
三字经，百家姓，寒暄对温情。星斗焕文章，雷霆申号令。 
牡丹富贵誉花王，张旭颠狂称草圣。 
形同苍狗，半空舒展云衣；影摇银蟾，千古团圆月镜。 
二十五、径 
取对偷，遗对赠，石桥对山径。玩水对游山，诗情对酒兴。 
草忘忧，叶指佞，折腰对叩胫。易理决穷通，卦爻分世应。 
寒窗灯火士攻书，远寺钟声僧入定。 
食防风之御粥，口香七夜犹存；饮千日之芳醪，泥醉三年始醒。 
二十六、宥 
慆对骄，贫对富，乾坤对宇宙。道德对文章，心传对口授。 
谢必安，范无救，沐猴对斗兽。风恬树不摇，云散山乃旧。 
不觉春残绿叶浓，忽惊秋尽黄花瘦。 
一天明月，深深闺阁苦良宵；满地落花，寂寂栏杆闲永昼。 
二十七、沁 
燕对莺，枭对鸩，耳聋对口噤。少壮对老成，轻挑对重任。 
戴月行，感星妊，行吟对立饮。高祖约三章，齐桓申五禁。 
东风拂面树摇红，赤日横空槐作荫。 
清晨楼外望，长江远远水连天；午夜月中看，曲沼深深星斗浸。 
二十八、勘 
巧对乖，污对滥，可憎对太憨。接吻对倾心，多情对遗憾。 
采莲舟，卖花担，牙樯对锦缆。营巢燕去来，照字萤明暗。 
对镜双描柳叶新，巡檐一笑梅花澹。 
梨花院落，疏星隐隐月溶溶；柳絮池塘，丽日迟迟风淡淡。 
二十九、艳 
问对闻，思对念，丰收对薄敛。六极对三司，有余对不赡。 
爱无差，学不厌，身修对体验。游子梦家乡，荒鸡啼野店。 
雨中山色觉空蒙，月下湖光增潋滟。 
寒窗灯火，苦心枉读十年书；遍地烽烟，壮志未酬三尺剑。 
三十、陷 
假对还，赊对欠，天倾对地陷。短驿对长亭，居停对路站。 
御史台，中书监，陈情对诲忏。有志济时艰，无言观物泛。 
满径秋风落叶铺，一篙春水扁舟泛。 
露凝草上，分明万颗珍珠；月印波心，真是一轮宝鉴。 

【入声部】

一、屋 
牡对雌，雏对犊，滋生对化育。万物对三才，六亲对九族。
白玉堂，黄金屋，云裳对雾谷。春风岭上梅，秋色篱边菊。
银鞍白马醉春风，黄卷青灯勤夜读。
武陵雨细，荡漾两岸飞花；淇澳风轻，摇曳千竿绿竹。 
二、沃 
困对穷，荣对辱，酒筹对棋局。鹄志对鹏程，龙头对骥足。
百镒金，千锺粟，多谋对大欲。秋云接地阴，春草连天绿。
雁传紫塞数行书，人唱阳关三迭曲。
朔风雨雪，千山树上尽开花；冷露凝霜，四野田中皆种玉。 
三、觉 
雨对云，霜对雹，无讹对正确。负笈对倾筐，切磋对雕琢。
老何为，幼不学，先知对后觉。一国仰三公，万机咨四岳。
堤边芳草醉翁裀，岸上垂杨渔父幄。
闺中怀远道，计程应说到常山；塞上苦寒宵，入耳何堪闻画角。 
四、质 
暗对明，疏对密，形单对气壹。井李对园桃，飞英对结实。
耳垂肩，手过膝，五音对六律。汉帝九华灯，江淹五色笔。
清歌余韵遏行云，酣战挥戈停落日。
龙从角听，方知特具性灵来；蝉以胁鸣，不啻若自其口出。 
五、物 
舍对施，求对乞，软吞对硬吃。世态对人情，地平对山屹。
谪降仙，如来佛，三无对四勿。气短性难移，头低心不屈。
新篁弄月影离离，老干横秋枝郁郁。
追风逐电，麒骥终非枥下才；施雨行云，蛟龙岂是池中物。 
六、月 
屦对衫，肤对发，忧燕对吴越。国际对民权，南征对北伐。
踏青鞋，凌波袜，卧薪对采蕨，鹪鹩借一枝，狡兔营三窟。
风吹水面水生鳞，雪解山头山见骨。
高楼吹玉笛，一声响遏行云；曲沼泛兰舟，双桨误撞明月。
七、曷 
始对终，本对末，天高对地阔，见性对明心，中行对上达。
玉观音，泥菩萨，长衫对短褐。画饼不充饥，望梅堪止渴。
树短叶疏鸟露巢，月明波静鱼吹沫。
扶筇词客，闲敲石火试新茶；挂锡游僧，自引山泉承破钵。 
八、黠 
安对危，生对杀，难攻对不拔。元旦对期年，初三对腊八。
攫兔鹰，驱鱼獭，花开对草茁。吞胡正枕戈，留客曾投辖。
海上妖氛出蜃楼，山中清磬传龙剎。
春风多乐事，花开蝶舞莺啼；夜雨少行人，月落马疲路滑。 
九、屑 
慧对聪，迂对拙，千金对寸铁。小友对高朋，偲偲对切切。
登龙门，探虎穴，消寒对溽热。校书蔾杖燃，读易韦编绝。
匣中杀气跃青萍，笔下阳春歌白雪。
诸葛亮茅卢陋室，三顾休光；陶渊明菊径荒园，千秋高节。 
十、药 
壮对衰，强对弱，乌乌对鹤鹤。陋室对高轩，巡檐对绕廓。
子孙爻，君臣药，鸢飞对鱼跃。明月印天心，断云拖雨脚。
微云不雨作轻阴，枯叶无风曾自落。
落霞映水，渔人尽道满江红；瑞雪飘空，农夫齐唱清平乐。 
十一、陌 
满对盈，亏对益，稻梁对菽麦。蹑足对攒眉，捧心对加额。
峨眉山，鹿肚石，图书对典籍。读史鉴兴亡，围棋分黑白。
周武王八百诸侯，孟尝君三千食客。
明月映梅梅映月，梅月双清；碧天如水水如天，水天一色。 
十二、锡 
子对孙，庶对嫡，逍遥对霹雳。醉石对廉泉，封河对面壁。
百世师，万人敌，飞空对伏枥。伸手桂堪攀，举头星可摘。
一庭明月夜沉沉，满院落花春寂寂。
红日到窗，方觉晓世外不更筹，碧桃开处，始知春山中无玉历。 
十三、职 
读对耕，劳对息，天心对人力。长幼对尊卑，暖衣对饱食。
论钱神，颂酒德，皮毛对羽翼。弄斧笑螳螂，鸣机闻促织。
景公千驷愧夷齐，颜子一瓢同禹稷。
蝴蝶梦中，蝴蝶舞无影无踪；杜鹃枝上，杜鹃啼有声有色。 
十四、缉 
里对乡，城对邑，乘车对戴笠。得意对忘形，佳篇对雅什。
碧梧枝，香稻粒，无余对可及。花外紫骝嘶，竹梢丹凤立。
举杯邀月影成三，托钵随缘僧合十。
一觞一咏，金乌玉兔任升沈；半饱半饥，茅屋布衣权缓急。 
十五、合 
两对斤，升对合，喧哗对杂沓。道士对神仙，黄冠对老衲。
换字鹅，传书鸽，龙门对雁塔。篱下菊迎秋，陇头梅破腊。
小窗人起日三竿，荒寺僧分云半榻。
一庭花影，春风摇曳共徘徊；四壁虫声，夜月凄凉相问答。 
十六、叶 
妇对夫，妻对妾，重重对迭迭。绿鬓对朱唇，桃腮对杏颊。
郑鹧鸪，谢蝴蝶，鸿儒对大侠。夜鹤警寒宵，暮鸦归古堞。
一行征雁写天书，满纸涂鸦临古帖。
清风明月，无禁亦无尽藏；圆峤方壶，可望不可相接。 
十七、洽 
曲对弯，宽对狭，宦途对举业。地轴对天枢，神山对巫峡。
白马盟，红羊劫，五丁对六甲。笛声客倚楼，剑气龙归匣。
种成绿柳好藏莺，造就曲栏堪斗鸭。
一介书生，攀龙攀凤丹桂香飘；三公宰辅，做楫做舟盐梅味洽。 

附言： 
诗也、词也、诗钟也，其揆一也，皆陶养性情者也。老友荻洲林缉熙先生，耽于诗，而工于词。当其隐鹿满山时，日以吟咏为事，着荻洲吟草、诗词各若干卷，余既序之，而尚未尽其所蕴。笔砚之余，又着仄韵声律启蒙七十有六韵，对仗工整，运典自然，较诸古人所著平韵启蒙，实无逊色。余爱之，朝夕讽咏，稿本置余家数月。嗣因闷红馆同人皆欲得为矜式，因其所用故事多有未解，责余注释，自顾浅陋，难于下笔，故辞而已。而同人再三言之，爰就所知，略加点缀，而荒疏已久，恐不免乖谬也。 
                                              乙未孟春              闷红老人  赖惠川
