金声巧联
君臣口联
苏易简在翰林，太宗一日召对，赐酒甚欢。上谓易简曰：「君臣千古遇。」易简应声对曰：「忠孝一生心」上悦，以所御金器，席尽赐之。
宰相对联
丁晋公尝忌杨文公。一日，诣晋公，既拜而髯拂地。晋公曰：「内翰拜时髯拂地。」杨起视其仰尘曰：「相公坐处幕漫天。」时人称其敏而有理。
御制联句
京城正月，诸人皆看上元。数人登楼，买酒挟妓，唱舞諠哗。楼有内外厅，我太祖出游，亦买酒在外楼，寥寥独酌。任福通登楼随俯伏，上呼之起，播手令勿言。福通进杯退而跪，内楼人指说：「那两个颠子，一个坐吃，一个跪下。」上问：「你是甚人？」答曰：「某，国子监生，四川重庆府巴县人氏。」上作联曰：「千里为重，重水重山重庆府。」福通对云：「一人是大，大邦大国大明君。」上悦，次日特除浙江布政使’时监内十年未出身者有之，福通不劳而得大官，正孟子谓「莫之为而为者天也；莫之致而至者命也。」此人之谓欤！
上幸多宝
京城佛剎曰「多宝」，太祖游幸之。见幢旛尽书多宝如来佛号，圣制曰：「寺名多宝，有许多多宝如来。」左右朱紫数十人，俱寂然未答，惟翰林学土江（汪）怀素进曰：「微臣浅露，不揣凡庸，敢奉鄙句，渎烦圣听，万罪！」太祖曰：「题目自朕偶意，从卿所对何害？」学士再拜，对曰：「国号大明，无更大大明皇帝。」太祖笑曰：「善哉！」随（遂）升学士，任吏部尚书之职，以彰其才。
豫章兄弟
国初，豫章士人兄弟繇贡入太学，夜梦人语云：「七窍比干心。」如是者数次。翌早言梦，兄弟不殊，未解其义。时五月竞渡，生儒俱出，上河游观，惟兄弟独志不出。偶太祖微行至号舍，见生儒俱出，独闻一号书声，入舍，生惊惧。上喜，见案上有藕一截，上出一对，命二生对曰：「一弯西子臂。」兄弟齐声答曰：「七窍比干心。」上大喜曰：「必忠贞士也。」命铨部选二御云：「夫御史清要之职也。」二生得于一时，鬼神通于一夕，岂非气数之不偶欤？
店主还联
刘三吾侍太祖微行出游。入市小饮，无物下酒，上出联云：「小村店三杯五盏无有东西。」三吾未及对，店主先对曰：「大明国一统万方不分南北。」明日早朝，上召店主至，称其才，欲官之。店主乃元末人。元末不愿仕者，自断其指。店主乃断指之人，辞不受任。
马铎梦联
马铎，福建畏乐人，永乐中状元。初与邑人林志同学，而志高才博学，铎亦自知其不及。志省试、会试皆第一，比殿试既出，即以策叩诸铎并诸名望之士，皆不及己，自负其为状元无疑矣！迨傅胪之夕，志偶梦有马夺其首，志遂怀疑。已而傅胪，铎果第一，而志居第二。然铎之及第，初无其兆，惟自幼时，忽梦有人试一对云：「雨打无声鼓子花。」竟不能对，谨识之，亦未知其何验。及中后，志其怏怏而不服，每欺铎为「没学问状元，何以居我上？」一日，互争于廷，上诘之，具以实对。上曰：「朕试尔一对，有能出口辄应，朕即信其才学，而定之为状元矣！」其对题曰：「风吹不响铃儿草。」铎即以梦中所识「雨打无声鼓子花」对之，志想逾时，竟不能对。帝称赏铎而定其为真状元，志遂愧服。
螃蟹鳞甲
李西涯先生、程篁墩先生，俱以神童被荐，英庙试之以对曰：「螃蟹浑身甲胄。」程即应声曰：「凤凰遍体文章。」上加称赏时，李尚伏地，徐应曰：「蜘蛛满腹经纶。」上遂大异之曰：「是儿他日作宰相耶！」俱赐宝镪而出。后出入馆阁四十年，卒如圣语。
商辂捷才
天顺皇上自北幸虏廷、再登天极之后，益重文墨。与儒臣诵读，稍暇辄入翰林，以听讲。一日，柯潜退朝，遇商辂于午门处。辂问：「何晏也？」潜曰：「因皇上题书句，未及还耳。」问何谓也，潜言皇上联云：「礼乐征伐自天子出。」辂辄应曰：「天下之物，何尝无对？但以『流连荒亡为诸侯忧』以还之，不亦可乎？」
堂上春联
邃庵杨公本交趾人。后家湖广，复迁镇江，堂上署一联云：「江汉有心皆恋阙。乾坤无地不宜家。」初以神童应荐为翰林，声名籍甚，从游者多进列卿相。又，陕西提学，巡抚总制大宰入阁致仕，有联云：「四海儒绅多弟子。三千将领半牙兵。」此亦实录云。
神童捷对
彭印山，溧阳人，永乐中、六岁征至京。上一日御奉天门外观灯，召彭童，出联与偶云：「灯明月明，大明一统。」彭童应口：「君乐民乐，永乐万年。」上大奇之。
端明敏捷
汪应辰，字端明，其父本玉山县弓手。时喻子林（材）为尉，常受诸子学。弓手在侧，言：「某儿颇知读书，可使侍笔砚乎？」子材乃召应辰。视之，状貌甚伟，不颊常儿。问能属对否，曰能。遂出对口：「马蹄踏破青青草。」应声曰：「龙爪拏开白白云。」喻大惊异曰：「他日必为伟器！」留，授之学，且妻以女。后大魁天下，仕至端明殿大学士。
书僮善对
泰和杨季仕（任），洪武间繇太学生擢佥浙宪。尝见数总角书生，自社学散归。其中一生，手抛书包为戏，季任召至前出对云：「童子六七人，无如尔校（狡）。」其生对曰：「「太守二千石，莫若公廉。」且请赏。」季任复诈诘之曰：「无赏又何如？」对曰：「『莫若公贪」。」季任加赏，大奇之。盖生名吕升，后官至江西佥宪。
台阁先声
琼山丘文庄公，幼学时从师于里宦之家塾。宦儿颇不好纸笔，惟公以警敏有声。一日，师外适，宦儿亦归私第，公独肄业中堂。时天雨，公席当瓦穴，漏滴公肩。公乃潜移席彼儿地，仍以儿席当漏处。儿觉，具告其师，师云：「余今日不较是非，惟论能偶对者，即为理直也。」出对云：「点两滴肩头。」丘应声曰：「片云生足下。」师大奇之。宦儿愧不能，归哭告其父。父怒，召公亦试以对，曰：「孰谓犬能欺得虎。」盖詈之也。公即对曰：「焉知鱼不化为龙？」宦闻知惊骇，阴知其非常人，温语慰归，亦不甚惑于子之言也。异日，文庄公连登甲第，作宣庙之盐梅舟楫，其台阁气象，此盖微露其锋芒欤！
斧头梯子
舒芬状元，江西人。潜修时，晨昏灯火，午夜闻鸡，志魁天下也。及年届大比，作联题斋曰：「砍桂斧头，此日七八磨就了。上天梯子，今秋千万放长些。」遂此年奏捷，丁丑大魁天下。
司马门帖
京师大司马门有联帖云：「门迎珠履三千客。户纳貔貅百万兵。」适有一书生，见而微哂之。守门逻卒捕之，白于司马。司马忿诘之曰：「尔小书生，敢来妄议我门帖乎？」书生答曰：「联诚美矣，但不如『户纳貔貅兵百万。门迎珠履客三千」。斯得职兵正调耶！」司马心甚领之，仍试以联云：「小子无知，敢向江头卖水？」书生对云：「书生有志，故来锦上添花。」司马慰而遣之。
生员捷对
宣德间，莆田林生员家当里长，县丞叶叔文比较粮限，其兄令弟做秀才者，随众见官，欲免打。及点卯呼名，秀才出见。县丞要皆随例比较，秀才乞免。县丞出一联，与秀才对，还好亦罢。联云：「生员里长，打里长不打生员。」秀才对云：「父母相公，敬相公如敬父母。」遂免之。
雪消月满
某文宗巡历某府县，较士毕，礼谒孔子庙。时大雪缤纷，路积尺许。里中好事者，戏作雪狮子，伏于道左。适日升而雪渐消液。文宗经见之，登堂讲书毕，进多士于前曰：「来路见雪狮，偶构一对，诸生试对之。」出句云：「雪消狮子瘦。」一生出班对曰：「月满兔儿肥。」文宗大嘉称赏云。
发疏须广
正德中，某州府学教谕，年七旬有奇，头发疏落。御史考察见之，意老（考）其人，因出对云：「教官数茎头发，无髻可施。」盖偕「髻」为「计」也。教官见御史多须，应声曰：「御史一道髭髯，何须如此。」盖借「须」为「须」也。大巡笑曰：「人老对通，尤堪分教。」
鼎鼐调羹
昔有邑宰，性廉洁。赴任不携家属，惟一二僮仆相随。一日，以事遣僮，自起炊爨。忽贰尹造其室，见之曰：「吾闻君子远庖厨，何须媚灶？」宰即对曰：「我本有官居鼎鼐，暂且调羹。」后果作盐梅，为台鼎器。虽其清操所偿，抑可以观远到之心矣！
御沟金屋
驸马邬公景和，京师人。嘉靖初，尚永福公主选时，例教养于礼曹。毛三江宗伯方视篆，尝课以联云：「御沟冰泮闻流水。」邬即应声云：「金屋春残见落花。」方期岁公主下世，盖其谶云。
春水分茶
解春雨一十四岁登第，称神童。初入京，朋友两人并过教坊。妓欲屈春雨，欲令具两茶。既至，则三客，遂命三分之，出对云：「雨分分茶，解解解元之渴。」春雨应声曰：「一朝朝罢，行行行院之家。」对固佳，要之非春雨事，或以解字而拟之耳。
以姓为联
惠安欧知县出部粮，与泉学赵教谕饮酒。知县将教谕姓氏为联云：「越先生饮酒，一走便肖。」教谕亦将知县姓答云：「欧大尹追粮，半区全欠。」人称两巧。
比斗西天
客有戴单纱巾内束发以七星冠，来游寺中。寺僧偕游，方丈小轩待茶。僧因笑曰：「君顶七星冠，目覆以纱巾，小僧适构一联，请君试偶之。」出曰：「巾罩七星冠，烟笼北斗。」客曰：「出诚美矣，难为偶也。」及游三宝大殿，见殿悬一镜，明皎莹然如月，遂对之云：「镜悬三宝殿，月挂西天。」
木匠还联
木匠知书，至观生理，自称儒匠。道人曰：「既称儒匠，且试一联云：「匠名儒匠，君子儒？小人儒？」」儒匠对云：「人号道人，饿鬼道？畜生道？」
泉州教授
弘治末，泉州府学一教授，南海人。颇立崖岸，忽缙绅，泉（州）士大夫多不满之。一日，设宴搬《西厢》杂剧。翌日，有无名子书一对联于学门云：「斯文不幸，明伦堂上除来南海先生。」对云：「学校无光，教授庭中搬出西厢杂剧。」教授偶出见之，赧然自愧，故态顿去之，闻者无不捧腹。
龙听以角
宋寿皇问王季海曰：「聋字何以从龙、耳？」对曰：「《山海经》云「龙听以角不以耳」，故世有偶对者曰「蝉以腹鸣，不啻若自其口出。龙从角听，无乃不足于耳与。」盖本诸此也。」
给事尚书
国朝夏忠靖公，永乐中苏松治水，某给事同命。一日，共宿天宁寺中。给事早如厕，行甚急，公戏之曰：「披衣靸履而行，给事给事。」某即应声曰：「弃甲曳兵而走，尚书尚书。」此亦确对也。
夫妻对语
宋梅圣俞受勅修唐害，语其妻曰：「吾之修书，可谓「猢狲入布袋」矣！」妻应声曰：「君于仕宦，可谓『鲇鱼上竹竿』耶！」闻者以为善对。大观中，薛肇明《和上皇御制诗》有曰：「欢声似雁来衔诏，喜气如鸡去揭竿。」韩子仓（苍）戏为更之曰：「窘如老鼠钻牛角，难似鲇鱼上竹竿。」时谓对（的）的（对），尤胜于梅。
佛印出联
苏学士名轼，字子瞻，别鸡（号）东坡，与诗僧谢端卿法名佛印结交甚厚。每相往来，赓醇（和）饮酒为乐。一日，佛印往苏家，见夫人纱厨中卧，遂作联云：「碧纱帐内睡佳人，熘笼芍药。」夫人亦敏捷对云：「青草池边洗和尚，水浸葫芦。」佛印笑曰：「和尚得对夫人，喜出望外矣！」
