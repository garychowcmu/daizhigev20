冷禅室诗话 民国 海纳川

（曹著伟诗云：“深山大泽堪容剑，地老天荒独有诗。”予以为诗虽小道，未可概以雕虫末技视之。赵宋以下，谈诗者无虑数千百家，所记类皆当时名篇，以传艺林佳话。予虽不敏，忝慕斯旨，而不事剿袭，力避陈腐，尤予此书此志也。
著者识）
○桂芳
桂文敏公（芳），立朝謇谔，为遗季名臣。后被阉党毒死，其事甚秘，详拙作笔记中。公《江甯怀古》云：“唇齿固江东，婚姻与蜀通。深心推子敬，失计恨吴蒙。一纸降书入，三分霸业空。仲谋尚豚犬，天下几英雄！”其气象不可一世。  

○钱江
钱东平（江）尝以《兴王策》干左平湛秀全，授大司马，与王畹（即王韬）上李秀成书，称太平两大文字。予曾见《东平诗》一卷，皆投诚以后之作。中有自赠一联云：“名妓爱才情似海，书生杀贼胆如天。”气概可想。    

○贺寿慈
贺云甫尚书（寿慈），书名满天下，识者谓在同光四家之上。（祁文端公寓藻、许文悫公乃普、赵木怜公光陈、子鹤尚书孚恩，称同光四家。）偶因细故，为言官劾罢，一时冤之。宦京邸时，尝集名流为消寒会，先生成七古一篇，群遂搁笔。诗云：“酒人住隔东西屋，天怜饮酒太孤独。一夜寒风卷地来，吹聚醉乡客不速。不著衣冠味最真，饮之雅俗亦因人。主人非主客非客，携手自结糟邱邻。寒气枯涩逼肺腑，座中眉色不飞舞。一杯到口润泽生，如蛰启户苗得雨。揭来大瓮如人高，拇战飞觞兴自豪。一声令下觞政肃，各按星户无逋逃。童仆走僵更漏缓，烛光照彻玻璃践。门外雪花万片飞，起视座中春正满。驱寒回暖天无力，杜康仪狄有功德。大千世界如掌大，何不提来入酒国。东南北际多烟尘，累岁中原战伐频。共饮酩酊杯中物，幸作干戈刦外身。斗室狂言齐压倒，醉中欲把军书草。宝刀如雪掷崆峒，旄头星动无声扫。尔时露布驰飞书，挂弓洗甲归兵车。肥羊大酒宴军士，较此围炉共饮之乐终何如。”

○毓俊
毓赞臣观察（俊），幼岁能诗，吟成辄投一瓮中，目之曰“诗瓮”，亦韵事也。著《友松吟馆诗钞》。尝游西山，有句云：“绝顶古寺磬声寂，夕阳在山僧未归。”时人呼之曰“毓夕阳”。予喜其《万柳堂和洪右臣给谏（良品）》云：“万里晴空忽晦冥，莲塘花屿已飘零。当年修禊风流歇，惟有山光依旧青。”  

○何绍基
何猨叟太史（绍基），书法平原，深入堂奥。在京时，每作书，必以雏伶拂纸。其佳者多为伶人攘去，先生以为快。尝入梨园，群美肩摩，如秾桃娇杏中，围古松一枝。时深秋，先生犹执纨扇。张温和公（祥河）以诗讥之，先生和句有云：“自怜猨叟真情重，团扇深秋到处圆。”其风趣如此。

○陶然亭香冢（原失题，编者拟补）
北京陶然亭畔有香冢一，各书多记载之。或谓系某妓埋香处，或谓某君以谏草杂百花痉之，或以为情人香巾，聚讼纷纭，莫衷一是。昨读吴信辰太史（镇）《松花庵集》，始恍然大悟，不觉狂喜。盖集中有《落花亭集古曲》一篇，即咏其事者也。曲前并有小序云：“临汾徐后山孝廉，以教习留京，瘗其亡姬李窈于陶然亭畔，绕墓将植桃花，旁建一落花亭。予感而赋之。”诗曰：“春草醉春烟，花飞落枕前。美人一何丽，因病遂成妍。（一解）春至花如锦，春闺散晚香。谁梦窈窕淑，结梦在空床。（二解）花树数重开，陶然（亭名）寄一杯。佳人难再得，悲叹有余哀。（三解）邱垄填郛廓，榆梢噪暝鸦。故人傥思我，春水望桃花。（四解）水逐桃花去，红霞旦夕生。幽魂泣烟草，夜月照心明。（五解）夜月方神女，宵床悲画屏。魂兮何处返，花落万春亭。（六解）花落幽人径，徒劳五日归。高秋藐姑射，乡泪尽沾衣。（七解。姬襄阳人）竹外山犹影，茅斋结构新。寂寥千载后，定有咏花人。（八解）”案：徐后山名昆，山西临汾人。著有说部，名《古今志异》。

○宗子美诗（原失题，编者拟补）
旦本大藏省书记竹添渐卿（光鸿），已卯岁游历我国，与一时知名之士相唱酬。宗子美主政（韶）有题其《栈云峡雨稿》诗云：“客来远自东海东，倒观日背骑苍龙。蓄才万斛游上国，笔酣墨饱何其雄。详搜细记入行李，盛世况复车文同。蜀山楚水足壮伟，羡君描写能精工。诗篇更喜清且婉，奇语偶尔盘秋穹。自是山海钟秀气，珊瑚出水千寻红。经邦论道饱学术，吾儒气脉原相通。异端煽惑岂足道，小民视听仍吾从。望君归去宣圣教，海波不动鲸鲛空。长白宗生不羁客，廿年喜见销烟烽。吾谋不用坐卑贱，圣明在上虚宸衷。何时星槎遂初志，破浪万里乘长风。东道主人不我弃，会须共醉玻璃钟。”子美先生著有《四松草堂集》，佳句如《魏武疑冢》云：“阿瞒权术剧堪惊，疑冢累累未可凭。不解当时魏    文帝，翠华何处谒山陵。”《影戏》云：“小窗灯火一时新，弦管喧阗别样春。莫笑妆成皆半面，须知斯世少完人。”《紫姑曲》云：“剩锦残绒偷制履，春风忙煞香闺女。低语殷勤祝紫姑，余巧从姑思乞取。”“紫姑拥篓正含愁，春恨盈怀泣暗陬。处秽谁知心本洁，天长地久魂悠悠。”“予处幽篁不见天，蛾眉见嫉古今然。愿君甘拙休轻语，或者能教大妇怜。”诸语未经人道，可谓小中见大。（竹添渐卿有赠俞荫甫太史樾句云：“神仙若使玉堂老，辜负湖山晴雨奇。”太史激赏之。）  

○曾国藩
曾文正公（国藩），诗宗《选》体，长于五言。尝取子建、嗣宗、渊明、康乐、明远、元晖六家诗，编为一集，以示学者。后经王鼎丞观察（定安）增辑，即《三十家诗钞》是也。公有《傲奴》诗一首，集中创见，可贵也。诗云：“君不见萧郎老仆如家鸡，十年笞楚心不携。君不见卓氏雄资冠西蜀，颐使千人百人伏。今我何为独不然，胸中无学手无钱。平生意气自许颇，谁知傲奴乃过我。昨者一语天地暌，公然对面相勃溪。傲奴诽我未圣贤，我坐傲奴小不敬。拂衣一去何翩翩，可怜傲骨撑青天。噫嘻乎傲奴！安得好风吹汝朱门权要地，看汝仓皇换骨生百媚。”又公《三十三生日》诗云：“三十余龄似转车，吾生泛泛信天涯。白云望远千山隔，黄叶催人两鬓华。去日行藏同踏雪，迂儒事业类团沙。名山坛席都无分，欲傍青门学种瓜。”同时左文襄公（宗棠）亦有《二十九岁自题小像》一诗云：“犹作儿童句读师，生平至此乍堪思。学之为利我何有，壮不如人他可知。蚕已过眠应作茧，鹊虽绕树未依枝。回头念九年间事，零落而今又一时。”二公皆若不料后来勋名彪炳，位望崇隆，一至如是者，是亦诗中佳话也。

○李善兰
李壬叔观察（善兰），人皆知其算学，不知其亦工诗。著有《听雪轩稿》。《子夜歌》云：“欢心作侬屋，方使侬欢喜。一刻不相离，日住侬心里。”立意遣词，俱臻佳妙。

○周寿昌
周自庵先生（寿昌）《思益堂集》，有《一昔诗》二首云：“一昔狼星陨石城，扶风恶耗使人惊。虎牙未听呼塞歙，犊鼻翻令误马卿。磨刃廿年胎祸水，饮章万口溢冤声。诸公莫作元衡例，斟酌崇祠与易名。”“人事百年真出世，谁知定论死犹无。重臣已被元衡误，谤语应罹水赵诬。泣到遣民知惠政，荐从贤相识通儒。流言惑听非智，况是千秋被史愚。”咏荷泽马端愍公（新贻）也，为各书所未载，因录之。

○刘铭传
刘壮肃公（铭传）少贫窘。发达后，倩人作《风雪穷途图》，以志不忘，亦美谈也。公自题云：“午夜冲寒唤渡河，满天风雪怅如何。一身落落谁知己，四顾茫茫且放歌。岂是芦中人未识，恐教髀里肉生多。画工似有规侬意，不写逍遥写折磨。”又用前韵述怀云：“自从家破苦奔波，嫩向人前唤奈何。名士无妨茅屋小，英雄总是布衣多。为嫌仕宦无肝胆，不惯逢迎受折磨。饥有糗粮寒有帛，草庐安卧且高歌。”公亦善五言，《淮上送别》云：“碧草迷南浦，春风送客舟。骊歌唱三叹，别酒醉千瓯。淮上一挥手，潇湘依旧游。风尘须郑重，道路费勾留。既涉洞庭水，拟登黄鹤楼。有诗先寄我，无恨莫生愁。此去难为别，离君孰是俦。君归我亦返，不愿觅封侯。”同时名将郭子美提督（松林）亦有《题黄鹤楼》句云：“高耸江城百尺楼，无边光景望中收。鄂云来去千层合，湘水回环万里流。漫道文章堪报国，古来名将几封侯。平苗不愿图麟阁，愿寿萱堂八百秋。”因刘诗连类及之。  

○李鸿章
李文忠公（鸿章），初以明经入都就试。途中有《感怀》十律，可见抱负。兹录其三首云：“丈夫只手把吴钩，意气高于百尺楼。一万年来谁作史，八千里外觅封侯。定将捷足随途骥，那有闲情逐水鸥。笑指芦沟桥畔月，几人从此到瀛洲。”“一肩行李又吟囊，检点诗书喜欲狂。帆影波痕淮浦月，马蹄草色蓟门霜。故人共赠王搓剑，荆妇同持陆买装。自愧长安居不易，翻教食指累高堂。”“一入都门便到家，征人北上日西斜。槐厅谬赴明经选，桂苑犹虚及第花。世路恩仇收短剑，人情冷暖验笼纱。倘无驷马高车日，誓不重回故里车。”又公《龙潭阻雨》云：“秋风纵酒浔阳郭，夜月联吟赤壁舟。往事隔年如昨梦，故人击楫又中流。万篙烟雨楼船近，六代江山画角愁。不见元龙湖海气，卧闻凉吹撼汀洲。”诗中盖怀彭刚直公（玉麟）也。  

○倭仁
倭文端公（仁），理学名臣，为清中兴时之冠，诗亦雄健有奇气。如《闻喜道中遇雨》云：“策马入烟村，苍茫雨气昏。生机苏草梦，凉意醒诗魂。云拥条山远，波添董泽浑。英贤怀往哲，把酒细评论。”《过样子岭》云：“流水送行客，寒山历万重。半空盘鸟道，一迳入云峰。皓皓摩天雪，苍苍拔地松。红尘真远隔，我欲访仙踪。”其他佳句，五言如“落霞随日尽，飞鸟入烟冥。”“荒原衰草白，野火晚山红。”“戴星勤鞅掌，踏雪走轮蹄。”七言如“不寒不暖二三月，宜画宜诗远近山。”“东去江流千顷碧，西来山拥四围青。”皆可诵。    

○曾纪泽
曾惠敏公（纪泽），文正公长子也。诗宗家学，著《归朴斋集》四卷。有  《双声》诗一首，集中不多见，录之。诗云：“朗聆浏亮栋林鹛，荔绕帘栊柳掠篱。褴缕两联蓝麓络，玲珑六绺绿琉璃。栏廊列篓留菱栗，邻里临楼敛李梨。酽醁累棂凉溧洌，连罍屡漉烂淋漓。”

○西人东来（原失题，编者拟补）
西人东来，虽始于元时马可波罗，而明季利玛窦最知名。读当时人诗集，多有酬赠之作。如李竹嫩（日华）赠利诗云：“云海荡朝日，乘流信彩霞。西来六万里，东泛一孤槎。浮世常如奇，幽栖即是家。那堪作归梦，春色任天涯。”其后则尤西堂（侗）诗云：“天主堂开天籁齐，钟鸣琴响自高低。阜城门外玫瑰发，杯酒还浇利太西。”姚梅伯（燮）诗云：“一天开别教，八万里流民。学乃儒之墨，臣为帝也宾。窆幽元象秘，木槁悍狮驯。寄语邱良厚，朝华已不春。”皆日后凭吊作也。  

○冯应榴
冯星宝学政（应榴），提学入蜀时，途遇绵州李雨村观察（调元）。冯赠李诗有“灵秀江山君占取，可留余事续遗风”句，语虽推挹，言外实有一概不屑之意。李答诗云：“险邛不少相如赋，休令诸生叹白头。”盖规之也。星实不听，卒以“井蛙赋”命题，为诸生鼓噪撤回，亦趣闻也。

○傅山
傅青主徵君（山）为明末遗老，幼有至行，晚隐于医，著有《霜红龛集》。惜多后人膺作搀杂其中。予曾见先生手书五诗，因录下。《响水湾村居》二首云：“渐觉世情远，块然形独违。杜机嫌德浅，抱影惜才微。一卷安疏拙，千秋任是非。委材闲旷日，坐时夕阳归。”“岁晚催寒急，山深积响哀。穴巢群鸟兽，贫病托蒿莱。沈谢名非哲，巢由隐是才。寻常安得易，聊尽日前杯。”《张公仪枉过》云：“塞上已经别，思君每怅然。萍踪重会日，蓬鬓各衰年。五岳兴中得，奇篇天下传。欢留深夜雨，扫榻待高贤。”《稷门别燃藜刘生》云：“退老深山年复年，偶从湖上得名贤。人非世路红尘客，家有新裁白云篇（著有《开颜录》）。    但是传经衣钵在，不妨善谵国门悬。惟怜倾盖匆匆别，点首西山过滦泉。”《遇崔栗辋》云：“彩笔风流老凿轮，潇潇白发不风尘。兴来花月无虚日，眼过江山怕见君。北海蜃楼酣墨渖，岱阳汉柏问精神。惭予岁晚逢清士，谈到相知俱故人。”    又先生与其子傅寿毛（眉）一札云：“老人家是甚不待动，书是两三行，眵如胶矣。倒是那里有唱三倒腔的，和村老汉，都坐在板上，听甚麽飞龙闹栏，消遣时光，倒还使得。姚大哥说十九日请看唱，割肉二斤，烧饼煮茄，尽足受用。不知真个请不请？若到跟前无动静，便过红土沟，吃两碗大锅粥也好。”此札可与金圣叹“盐菜与黄豆同嚼，大有胡桃风味”一书，并传不朽。  

○金人瑞
金圣叹先生（人瑞），初名喟，字若采。平生喜评说部，今人无不知者。先生诗学少陵，可乱楮叶。如《示儿》云：“令节非吾事，它时识此言。悬知多涕泪，且复强盘飧。骸骨判如此，田园何用存。江州与长葛，随汝去招魂。”《寄胡侍御》云：“余日帘钩尽，新花院落飞。移樽近书架，点笔候灯辉。天下吾侪事，文章举世非。厌厌毕今夜，仆马汝先归。”《寄高詹事》云：“乱后人逾少，年高心最孤。何曾一日夕，不望问泥涂。水落双鱼尽，春深一雁无。不然虽宦达，未至弃潜夫。”《愁》云：“江水流春不当春，江花江草故愁人。开头捩舵汝何往，击鼓鸣铙皆不伦。巫峡啼猿真进血，楚天朝雨最通灵。老夫欲奇精诚去，凭仗高风达紫宸。”《奇常徵君》云：“六月枫林好葛巾，徵君忍热去垂绅。野凫眠岸梦何事，老树著花思媚人。深恐事烦还服食，更愁参谒露天真。嵇康敢向山公说，我欲时时一欠伸。”《燕子》云：“殿中双唱御经筵，殿下千官未进塍。燕子不知防执法，衔花正堕圣人前。”《清明》云：“清明正是落花时，百舌声中折一枝。恼杀东风太无赖，公然来我手中吹。”《今春》云：“今春刻意学庞公，斋日闲居小阁中。为汲清泉淘钵器，却逢小鸟吃青虫。”诸句皆集中借杜诗也。  

○汪辉祖
汪龙庄太史（辉祖），著有《佐治药言》等书，前清刑幕，无不奉为圭臬。先生亦善诗，《题寿木》云：“平生愿力志全归，六十三年幸庶几。得到藏身须茧室，居然无缝是天衣。材从楚产缘非偶，制比桐棺魄可依。盖后何时真论定，砸素履任褒讥。”语极旷达。    

○吕留良
吕晚村先生（留良），诗学承明季余风，大体雅近七子。较之钱牧斋尚书  （谦益），足可并驾齐驱。集中佳句，五言如《新岁》云：“敬展先人像，珠倾两眼酸。女奴论相貌，童犀诧衣冠。直谓书年异，翻令读祝难。子孙余九死，犹是祖遗安。”《乱后过嘉兴》云：“兹地三年别，浑如未识时。路穿台榭础，井汲髑髅泥。生面频惊看，乡音易受欺。烽烟一怅望，洒泪独题诗。”《秋行》云：“用竭芒鞋力，穿畦又绕篱。古村只数姓，庙社各分支。风俗暗相易，衣冠渐见疑。因思管仲父，是汝论功时。”七言如《甲辰一日》云：“书法先王后有正，于今何处问春蓂。廿年不检戊申历，一日刚占甲子经。发更添栽霜片白，草仍旧发烧痕青。云龙斗野犹论谶，敢怪痴儿暗里听。”《祈死》二首云：“幻骨簪花白昼昏，自云我辈满乾坤。美人褰户惊罗刹，法士登坛化老援。喜有故交盈地下，知无怪物锁山根。此行未必非奇福，湛酒泉台得快论。”“悔来早不葬青山，浪窃浮名饱豆簟。作贼作僧何者是，卖文卖药汝乎安。便令百岁徒增感，行及重泉稍自宽。一事无成空手去，先人垂问对应难。”《耦耕》云：“谁教失脚下渔矶，心迹年年处处违。雅集图中衣帽改，党人碑里姓名非。苟全始信谈何易，饿死今知事最微。醒便行吟埋亦可，无惭尺布裹头归。”残句如“犬病时扪虱，鱼痴不识人。”“野塔入池倒，阴钟出寺迟。”“牌犹前太岁，门是旧钟馗。”“彭亨撑肚酒，缭戾胶牙糖。”“井中史在终难灭，壁里书传岂易湮。”“论心不染姚江学，得句如参曹洞禅。”“名园半落游僧得，古屋将崩老蠹知。”“湖山色向几时改，日月光从何处生。”“报仇非复楚三户，阿世何须鲁两生。”“寒风丹日鸡豚社，翠浪黄云燕雀家。”俱妙。    

○史可法（原失题，编者拟补）
  彭士望《耻躬堂集》，谓史阁部《答睿亲王书》，系乐平王纲宇乾维者代笔。予读史阁部文集，凡奏疏书札，其笔路皆与前书相似，岂王某一一为之捉刀耶？公集中有诗数首，亦不可磨灭。兹录二首，可见一斑。《燕子矶口占》云：“来家不面母，咫尺犹千里。矶头洒清泪，滴滴沉江底。”《忆母》云：“母在江之南，儿在江之北。相逢叙梦中，牵衣喜且哭。”公名可法，字道邻，谥忠正。  

○邓汉仪咏息夫人诗（原失题，编者拟补）
今人喜诵“千古艰难惟一死，伤心岂独息夫人”二语，此盖邓孝威（汉仪）《题桃花夫人庙》句也。相传明末某巨公与孝威善，明亡，孝威讽其殉节不从。后孝威游楚归，巨公索阅近作，乃以此诗献之。句云：“楚宫慵扫黛眉新，只自无言对暮春。千古艰难惟一死，伤心岂独息夫人。”巨公览讫，愀然废卷而起，入内遽患心痛卒。噫！此诗之关系何如耶？

○罗聘
罗两峰（聘）善画鬼趣图，尝画图八帧，平生杰作也。张船山（问陶）曾题七律八首，最佳。并记其图之状态于集中，见《船山诗草》，不备录。后读纪文达公（昀）集，亦有题此图之作。诗云：“文士例好奇，八极心旁骛。万象恣雕锼，抉摘到邱墓。柴桑高尚人，冲澹遣尘虑。及其续《搜神》，乃论幽明故。岂日图神奸，将以资禁御。平生意孤迥，幽兴聊兹寓。此画谁所作，阴风生绢素。惨淡有无中，ㄦ闪吁可怖。大矣天地间，变态靡不俱。耳目所未经，安得穷其数。儒生辨真妄，正色援章句。为谢皋比人，说鬼亦多趣。”文达著《阅微草堂笔记》，亦殆此意乎？  

○周达武
宁乡周渭臣提督（达武），湘中宿将也。当湘阴左公擢用时，周以其书生也，揶揄之，彼此因有隙。逮左督师陇上，周已老。左思有以报之，乃力荐周于朝，授甘州提督，周屡辞不获，遂慨然赴任。左欲俟其来省晋谒时，讥笑之一快。周乃超越而过。后左公西征新疆，道经甘州，周度其将至，托辞巡阅避去，卒莫得见也。一时传以为笑。周有《登嘉峪关》二律云：“山河襟带限西东，南挟黄流一径通。塞上重楼空突兀，道旁古冢半英雄。远开国祚推元盛，轻戮贤豪陋吕隆。往事不堪听鼓角，苍崖白日浩溟蒙。”“防边自古建雄关，圣代于今卧鼓闲。万里胡天皆赤子，千秋颉利入清班。风腾瀚海鲸鲵吼，月冷荒城剑戟环。报国孤怀挥老泪，愁看鹏卷阵云间。”诗极雄浑，而言外实讥左公也。

○崇恩
崇仰之中丞（恩）书法坡公，诗宗中晚。著《香南居士集》、《金石契》等书。有题壁句云：“草色碧无际，夕阳红半城。”为人传诵。

○翁同稣
翁叔平相国（同稣）晚年谢政，以书画自遣。《题倪文正公画》云：“要典焚残士路清，一篇党论太分明。相公煞费推挤力，破帽骑驴了此生。”“逐客偏蒙诏语温，论兵筹饷已无门。萧条落笔云林画，中有忧时血泪痕。”殆自道也。

○王次回（原失题，编者拟补）
  人只知王次回《疑雨集》为言情之作，以为全集不脱香奁本事窠臼，其实亦不尽然。王集中凡朋友赠答之诗，山川凭吊之作，皆屏去浮华，力求简奥，始信大家固无不能也。如《寄怀唐云客》二首云：“鹤伴经行虎结邻，古藤幽竹翳苔纹。朝凭水褴千峰雪，画锁岩扉一屋云。远浦上灯高阁见，下溪鸣橹半山闻。西崖木末孤亭上，定有书声达夜分，”“碧磴千盘白石梯，元卿碑版少霞题。晴分极浦毫芒见，雾接层峦咫尺迷。歌啸直穿烟雨上，家园遥掷雪云西。故人不虑难寻觅，剑气横空有白蚬。”《赠冯元甫》云：“浊醪倾罢奈愁何，客有冯罐慰放歌。飞骑肯辞燕市雪，困鲸羞借楚江波。更薪减黾鸿应少，集菀辞枯鸟更多。肝胆只君堪付托，为抽心铁一横磨。”《奇孝先子巨钟陵秋试》云：“画船歌舞日西东，过眼烟云过耳风。奇士剧谈聊扪虱，男儿低首暂雕虫。投刀立见千牛解，落笔真令万马空。灵运更推谁作佛，一生惟许阿连同。”昔李义山以“无题”诗见长，词句隐深，号“西昆体”。而《韩碑》、《筹笔驿》诸作，直逼韩杜。此玉溪生所以千古也。吾于次回亦然。次回名彦泓，金坛人。  

○三危山石室壁诗（原失题，编者拟补）
  三危山石室在敦煌县东南四十里，即唐之栖云寺。庙宇林立，建筑宏伟，依山临水，风景绝佳。寺中藏有唐代写本经卷，乃当时僧侣所诵习者。因远居塞外，遂能保存至今。后于前清末年，经英人司代诺、法人伯希和购去若干卷，名乃大噪。学部闻知，遂尽取之而去。或传西人于该处得去秘本多种，当系他处购得，嫁名石室以增重耳，不然僧寮中安得有儒书耶？予往游时，曾拓碑、撮影以归；并抄得壁间无名氏五古一首，读之可当卧游。诗云：“南山孕傍支，凝结杂沙石。蜿蜒走层峦，矗峙列荒碛。谁穷穿凿功，洞穴亿千辟。匪同陶覆居，乃等巨灵擘。重叠屋架空，轩敞柱张。缘梯蜃吞楼，引磨蝗寻隙。纷纷鸽笼排，一一蜂窠坼。险或跨飞桥，平或铺软席。低或入地脉，高或压山脊。库豁四明窗，{髟皮}{髟我}波斯舶。栏循驾虚檐，坡陀列重栅。土窑烦埴埏，涂髹焕金碧。塑像杨惠工，画手道元择。二佛竞魁梧，天半露肘腋。其一津梁疲，卧塌云根窄。余各斗么靡，变相写什佰。神宠黏若螺，鬼物多于鲫。广厦万间撑，杰阁五成隔。传自唐李君，功德侈赫奕。重修大中年，碑版照蛮貊。中原板荡时，且作化人宅。奇观沙漠开，国用金钱惜。厥后陷腥膻，佛力竟何益。我来兵燹余，焦烂剩遗迹。细碎蜗壳嵌，丛杂蛎房摘。丹青坏壁污，瓦砾悬厘积。奈何龙象威，又度躯罢厄。智光照月容，梵唱礼霜夕。岩壑愧玲珑，涂饰同戏剧。毡帷郁古怀，讵为游山癖。”诗中历历如画，非亲至其处者，不知其赋物之妙。  

○王仁堪
王可庄殿撰（仁堪）尝赠一女校书句云：“忧乐斯民百感萦，樽前丝竹且陶情。愿倾四海合欢酒，聊学文山前半生。”后丙申岁卒于镇江府之任，年四十七，与文文山同岁，亦诗谶也。

○端方
端忠愍公（方）工诗善书，曾以“误矣《公羊》学，危哉死鹿音”一诗，免于党祸，一时称之。庚戌岁暮，公养疴京邸。适梁星海廉访自粤往南皮会张文襄公葬，便道入都，就视忠愍病。公于腊月十九日，集诸名士在实华庵，为东坡先生寿。即席赠星海五古一首云：“尚友无古今，吾心仪两髯。在今为老节，在古为子瞻。瞻名慑夷虏，文字重金缣。不能自韬戢，所履多危阽。节也略与媲，色色均相兼。门多将相才，视瞻尤不廉。友葬远来会，不避风雪严。友病就相问，不辞日月淹。珍重古风义，愧怍今凉炎。会过瞻生朝，相约致礼谦。胜流集裙履，酣嬉语炎詹。赋诗刻筵烛，尽醉忘更签。感时忽相默，天意庸可占。誓践青山盟，勿伤白发添。节今归南海，地近惠与儋。方外寻昙秀，诗意拟陶潜。追摹白鹤观，结庵白云尖。”陈苍虬侍御称其诗境极老，用韵生峭。又《莫愁湖》诗云：“五月湖楼趁夕凉，重来祠树妖新霜。秋风莫续《箜篌引》，春梦谁寻玳瑁梁。孙楚酒楼余蔓草，丽华宫井剩枯杨。佳人底事生南国，家世分明系洛阳。”又《戒烟》残句云：“搏兔何须用全力，攘鸡岂必待来年。”世以为佳。

○张百熙
张文达公（百熙）一生尽瘁学务，至今士林思之。读《退思轩集》中论学诗云：“分斋亲课读书功，新旧调停一哄中。仙术难贻鸡犬药，苦心求合马牛风。七贤学派传希腊，四极文明始震东。通驿两家臣力瘁，移山何敢笑愚公。”苦心孤诣，溢于行间。又《感述》二十首，指陈时事，不愧诗史。兹录其四首云：  “岛屿茫茫界，波涛汹汹秋。共传操铁舰，何以巩金瓯。宿将徵杨仆，专征用武侯。华夷此天险，防御要深谋。”“坐失基隆隘，深虞淡水危。张皇假旄节，惨澹见旌麾。大海中西势，全台南北陲。澎湖亦门户，扼险慎藩维。”“巨浸蛟鼍横，微生鹿豕群。心悬天北极，泪洒海东云。永念愁兵气，高歌张酒军。山居迥幽僻，风鹤飒纷纷。”“计失街亭败，胡来汉邑灾。不成诛马谖，虚拟逮王恢。时局天难料，边防事可哀。凄凉古形胜，空有钓龙台。”    

○寄敬安
奇禅上人（敬安）诗宗郊岛，以寒瘦称。著《八指头陀集》十卷、《白梅诗》一卷。呆君撰《近代诗坛点将录》，以“花和尚”一席畀之，一时无以易也。尝自营生圹，曰“冷香塔”，题云：“佛生本无量，吾生拒有涯。传心一明月，埋骨万梅花。丹嶂栖灵窟，青山过客家。未来留此塔，长与伴烟霞。”《扫叶楼》云：“清凉山下泉，中有老龙眠。月照春来水，花撩定后禅。煮残楼瓦雪，吟瘦佛炉烟。莫漫嘲蔬笋，诗成态欲仙。”残句如：“秋花润渴壁，微雨苏病松。”“狂猿从习定，瘦虎伴持斋。”“袖底白生知海色，眉端青压是天痕。”皆妙。至《白梅诗》虽多，如出一窠臼，且通体完善者。盖师起结多用率笔，此名之所归，非实之所在也。  

○志锐
志伯虞留守（锐）为索伦领队时，值重九，成七律一首云：“两年两度逢重九，一插茱萸一怆神。堪笑名为持节使，可怜身是未归人。家山烽火空萦梦，世路崎岖怕问津。马上胡琴襟上泪，何时乡思遂鲈莼。”识者谓其无病呻吟，殊为不祥。后死伊犁国难，殆若诗谶矣。公又尝绘《同听秋声馆图》，倩名流题咏殆。贺伯隆观察（家栋）曾题五言排律一首，极工，而于公之平生，亦可想见。盖  “同听秋声馆”者，公与其昆仲读书之别墅也。诗云：“别墅开珠海，将军建玉麾。琳琅兼济美，龙骥两权奇。世德承堂构，家风重礼诗。春温姜氏被，夜下董生帷。红树园居好，青灯书味知。论文言娓娓，开卷乐怡怡。漏滴铜龙永，声来铁马驰。波涛倾海壮，风雨隔窗疑。雁信回幽浦，虫吟助短篱。对床人静后，剪烛夜深时。好续欧阳赋，奚烦季子椎。琢磨同玉石，唱和叶埙篪。共励青云志，争传白雪词。清标双凤翥，令誉五羊垂。辉映名题塔，连翩羽渐逵。文章齐轼辙，科第艳郊祁。雅抱经秋爽，幽栖入画宜。松阴工点缀，竹影写参差。孤塔笼烟矗，危楼傍水欹。垂头童欲睡，对影鹤生姿。室隐书千轴，神传笔一枝。鸿泥增感触，雁序怅分离。西塞寒生早，南天书到迟。旧游梅隔岭，新梦草生池。回首江湖远，惊心陵谷移。中流谁作砥，时局近如棋。慷慨闻鸡舞，凄凉唳鹤悲。鹏犹待徙，鸾凤岂终羁。遭际追元恺，忧劳迈种蠡。陈图应戒逸，举笔不忘规。利济怀舟楫，隆名寿鼎彝。凌烟看并绘，霖雨讵空期。我幸逢青眼，公真是白眉。龙门深仰企，骥尾许攀追。学愧三冬浅，图欣万里披。庭如亲鲤对，原尚想栖。佳话双珠续，心香一办持。缘惭联翰墨，会欲订英耆。花萼他年集，棠阴两地思。平原如许绣，还欲买新丝。”

○袁大化
袁杏南中丞（大化）以所著《抚新纪程》见示，中有《过长安旧城》，句云：“山河王气锁关中，汉武秦皇一世雄。杯土未乾宫阙火，空留渭水自西东。”佳构也。

○周馥
周玉山制军（馥）有《渡海》句云：“苍烟划破浮云影，多少鱼龙侧目看。”李文忠一见，许为大器。

○杨锐
戊戌六君子，杨叔峤京卿（锐）诗独少见。近蜀友抄示先生所著《抱经掌诗草》一卷，不让莽苍苍斋、晚翠轩擅美于前也。《椒山祠》云：“报国身何惜，孤忠百链钢。性原羞鹊喜，胆岂借蚺张。异代存祠庙，行人拜谏章。通家瞻礼切，流涕至今长。”《武侯祠》云：“庙貌依然在，悲凉旧业空。河流犹汉水，山色似隆中。今古凭栏尽，乾坤极目同。斜阳霜气肃，涕泪落西风。”《红叶》云：“征衫踏遍板桥霜，红树关山引恨长。鱼网几家乘晚渡，乌啼无数送残阳。深林月出明官道，古木风高见驿墙。莫怪长年多感触，谢亭回首鬓毛苍。”《拟李长吉》云：“玉关柳红衰草白，金背虾暮老蚀月。齐州九点融冷光，瘦尽溪毛见山骨。哑钟送响迷无处，山鬼夜夜啼枫树。胆瓶残菊露珠圆，孤鹤避人翔石坛。”余诗尚多，不备载。    

○王韬
或谓王紫诠先生（韬）不能诗，与曾子固殆有同恨。然集中如《寄内》二首云：“无端薄病便添愁，肮脏情怀不自由。帘外有声频侧耳，窗前小坐自梳头。即看鬓影萧疏甚，还奈秋风料峭不。劝汝装棉须及早，新寒昨夜袭妆楼。”“已是愁中复病中，起还无力卧偏慵。怕临镜槛眉痕淡，教下帘钩树影浓。薄被初薰时有梦，长宵微倦忽闻钟。请看罗袖寒如此，懊恼年来带更松。”《纪梦》云：“灵箫墨会托神仙，今夕相逢休问年。事到难言卿自解，容谁可比我犹怜。花间玉笛凉无语，枕畔银缸照不眠。碧宇红墙原咫尺，重来未必隔人天。”《闺兴》云：“蠢仙书窟寄闲身，纨扇初题墨尚新。新著单纱还怕热，偷揩香汗避生人。”诸诗情文并茂，非能手莫辨。    

○左柳（原失题，编者拟补）
秦陇道上，两傍植有杨柳，直抵新疆。为左文襄公所植，因名“左柳”。杨石泉制军（昌）咏之云：“上相筹边未肯还，湖湘子弟遍天山。新栽杨柳三千里，引得春风度玉关。”

○汤鹏
汤海秋（鹏）、魏默深（源）以经济之学相尚，不甚为韵语，故世亦罕称其诗。读《大梅山馆集》，见二公诗数首，风味颇似龚定庵（自珍），盖古文家之诗多类是也。汤诗云：“海蠕有一士，其貌窘且单。衣无氍毹温，袢无五味餐。兀然发长啸，心苦涕泪繁。岂不惜涕泪，其如吾道艰。凤凰矜五色，下笑燕雀顽。燕雀常饱暖，凤凰常饥寒。食茶口如荠，颠倒无穷年。巫咸兮巫咸，何时下人间？（一解）谓天不汝怜，谓神不汝好。我思真漠中，此理长。东园有桃李。红白相穷窕。西园有松柏，郁郁傍丛筱。松柏语桃李，慎莫厌我为。岁寒守端正，君子所依归。贫贱自有是，富贵自有非。是非勿重陈，重陈心苦悲。（二解）我怀山阳子，其人贤已老。炯炯抱奇文，汲汲存古道。誉汝于我前，以为宝。本无泾与渭？焉得不式好。有酒在我樽，有负在荇藻。烹鱼不厌鲜，饮酒常苦少。凯风自南来，吹我情缥缈。嬉酣委大化，万事何足讨。（三解）拔剑一峥嵘，其气凌青天。穷愁鞭苦心，乃得千万年。颜氏奇簟瓢，乐道以终焉。马迁亦发愤，文采高腾骞。证昔理在握，眩今情遂迁。哀哀腥腐中，谁能辨愚贤。小人逐其末，君子志其全。生当励吾事，死当寿山川。（四解）朝作携手行，暮作捐手行。蔫萝附松柏，逊此缠绵情。借问客何为，欲语吞其声。古人不可作，今人莽纵横。一步十崎岖，忧患靡有程。长念追风骥，勿若出谷莺。追风易蹶蹄，出谷但和鸣。千秋万岁后，谁能寒我盟。”（五解）魏诗云：“长安三日雨如丝，子舆恒念子桑饥，裹饭挈桡来冲泥。入门金石声殷楣，太音惊破《巴人》雌。《钧》《<音>》    能回《骚》届衰，一国不和群儿唾。独蹲北斗（斗）元蠡，问君高吟何所裨？上不清庙和瑟希，下不比闾拯殿屎。刁骚唱和天风噫，候虫鸣鸟嗟何为？年来东海扬鲸鳍，万里荡析无安逵。君尤茧足面目黧，室册燹田蒿藜，老亲弟妹同趼  氐。时非天宝非拾遣，七歌《同谷》嗟何为？仆亦从戎东海湄，翁州普屿狎魅夔，飓潮倒立天四垂。盲风怪雨艘帆欺，无力穴兼守陴，见几幸决如凫惊。君来访我我已违，不逢海滋逢燕圻，有似荆卿遭渐离。金台插天起崔嵬，欲闯阊阖虎怒啼。宵抱万古晨无炊，梦回故园闻《з》，与我磨蝎同斗箕。修慧无福今生迟，闻君慕道师希夷，内景《参同》如息龟。天台四万八千梯，中有丹炉森莫窥。君诚伏处餐元芝，回光养珠浴咸池，一朝丹成著翅飞。淮南拔宅云间嬉，回头大笑人世非，鸡虫得失无了时。”二诗皆系赠姚复庄之作也。  

○樊增祥青出于蓝（原失题，编者拟补）
  魏冰叔责谢叠山《却聘书》，以伯夷自比，是以殷纣比宋，吹毛索瘢，自是僻论。而樊山赠周少朴云：“自命夷齐诚高矣，其如故主非殷丰。”反用其语，可谓青出于蓝。

○兰州冰桥（原失题，编者拟补）
兰州当未修铁桥时，夏日用浮桥，冬日则结冰桥。今冰桥依然，浮桥不复都矣。陈绳祖有《冰桥行》一篇，读之如见大观。诗云：“嶙峋冰柱昆仑尻，神鹧坐啸仙狼嗥。星源氵翁渤势难遏，浮浚直下金天高。金天高高风凛冽，竹箭奔腾有时结。崦嵫落日炫回光，烛龙夭矫银潢裂。贝阙珠宫彻夜明，卷起千堆万堆雪。圣个河桥天下无，中原珠玉走名都。横开铁锁联樯碇，直跨金城散雁。霜严十月寒威动，渐蹶明澜如炼汞。乍似浮沤万点飘，泛玉溶银已无空。寻行抵隙划方舟，如剑如戈下急流。震荡鱼龙然夜火，低迷旌旆骇鸣绉。轮蹄得得无时已，鲛人暗泣冯夷起。忽讶如山水底横，撇泪艨艟縻碎矣。砉然一声诸绠断，河中连舫东西散。大硖阴森积气寒，泽腹初坚流转缓。鳞鳞直次水车园，万派无声息夜喧。但有雪峰填乱壑，更波澜与飞翻。老狐未听行人渡，蚁穿九曲明珠路。佶屈崎岖蹇步难，车马云屯愁去住。传闻涨水复漫漫，此河东来涨转宽。尽平蹊谷出如砥，世上何曾行路难。冰桥自昔闻天造，朝来惊喜家童告。应候年年不易方，循名核实非虚冒。苍茫此意想神灵，报德无辞白马刑。伫看二月桃花水，冰泮河桥柳色青。”

○诸大文（原失题，编者拟补）
  《聊斋志异》所载诗词，惟《薄幸郎曲》最佳，其余未能逮是。储六雅（大文）有《秋江》诗一首，语调相近。诗云：“瑶草湄，琼树梢。海客居，何缥缈。泛长江，楚天晓。木兰舟外烟波绕。辽上景，山嵯峨。仙人楼迥轻云过，美人帘卷秋色多。鸳鸯队队忽惊散，西风遥送莲歌。采莲歌，怨迟暮。芙蓉花，坠江露。”    较之《薄幸郎曲》，未知孰先后也。

○晚清亲贵中能诗者（原失题，编者拟补）
晚清亲贵中能诗者，有恭邸七律云：“陨箨惊心十月交，天风吹月海初潮。瑶池有信传青鸟，新室无人著黑貂。大地烟云疑是画，重楼风雨可怜宵。故园霜后余松竹，莫向林亭叹寂寥。”《题望海楼》云：“白云不在天，青山不在地。中有神龙游，荡漾起空际。”又洵贝勒《题莫愁湖》云：“风月依然不老春，谁将蕴藉话前尘。郁金堂畔波如镜，照彻千秋画里人。”又振贝勒《太平洋歌》云：“太平洋势亘西东，炫蛇秋水百潦洪。澎濞湛滦两洲通，试访河伯与海童。我行凿井自纽约，历尽千山与万壑。维多利亚暂依泊，转瞬船头风浪恶。冯夷击鼓鲸鱼趋，骊龙惊起探明珠。九天九地凭风驱，踏破云梯拉朽株。颠倒回混穷区骛，海客蜷伏鲛人怖。沆心摇精不得寤，手足罢倦蒙疾痼。吁嗟乎！生人是处皆风波，鹏戾馄横强食多。但愿八极靖干戈，容与太平恣婆娑。”    

○郭嵩寿
郭筠仙侍郎（嵩焘）与左文襄生同里闸，重以婚姻。而晚年隙末凶终，有如仇譬。其始末备载侍郎所为自叙，今人略能言之。然左之薨也，侍郎犹赋诗二章挽之。诗云：“国步迤遭日，臣心况瘁时。功成文武并，道大古今疑。劲气同官慑，深谋圣主知。老臣经国计，生死系安危。”“西法争新巧，深机在远交。甘闽归缔造，朝野互讥嘲。不忍须臾愤，翻随议论淆。多防经济误，远略责包茅。”案曾左晚年亦交恶，而左挽曾有云：“谋国之忠，知人之明，自愧不如元辅；同心若金，攻错若石，相期无负平生。”郭之挽左，亦犹是耳。

○裴景福
裴伯谦先生（景福）工诗，精监赏，所藏《落水》、《兰亭》，恒不去身。从军新疆时，夜宿戈壁中，于月下展《兰亭》观之，谓能于此地观此帖者，自古一人。著有《睫ウ诗钞》、《河海昆仑录》。《宿州过僧忠亲王祠》云：“北代淮湘幕府开，湘乡节制合肥才。伫看江汉波平后，终把黄河倒挽来。”“嚼齿睢阳地下雄，芳邻毅魄荐馨同。阴风惨淡云车会，化作青天两道虹。”《题张勇烈公画像》云：“一代风云大树寒，昭陵石马半摧残。麒麟阁坏凌烟倒，剩有将军战血丹。”先生赐环时，予有句云：“出塞曲翻入塞曲，神仙人作谪仙人。”惜全首忘之矣。  

○张之洞
张文襄公（之洞）《金陵杂诗》若干首，凭吊古今，饶有议论。兹录四首云：“太白南游意可伤，吴宫泯灭国山荒。雪谗自写浮云感，岂为登台吊凤凰。”  “孟老《录》中思汴台，《达摩》曲里邺城仄。世间少有兰成赋，便觉江南最可哀。”“老借瞿聃作退藏，蒋山驴背旧平章。惠卿虽败京寿，法乳帛延送靖康。”    “景宗何如霍去病，庆之无愧张子房。谁道江南诗绮靡，如闻《敕勒》见牛羊。”

○盛昱
盛伯熙祭酒（昱）。爱才尚雅，时人比之法时帆。有《郁华阁诗集》，手自写定，皆平生得意之作。晚岁盱衡时局，慨焉有变法之志。尝有句云：“小哉洪南安，强分满蒙汉。生齿繁，农猎本业断。兴凯入彼界，铁轨松花岸。北归与南渡，故事皆虚愿。”可称特识。其太夫人博尔济吉特氏，亦娴吟咏，著有  《芸香馆遣集》二卷梓行。

○吴汝纶
吴挚甫先生（汝纶）有《送李文忠出聘海外》三律，能将当日忍辱负重情形，约略传出。诗云：“少时敏手事澄清，老作中朝万里城。三纪景钟功状在，一朝巾箧谤书盈。吾君自欲忧元老，外国争邀枉旆旌。却笑班生多枉节，暮年徒郁玉关情。”“昨岁军谋取上裁，似闻时论惜康哉。兵家胜负原常事，天下安危仗异才。赵国只传吾将怯，平城终见虏围开。即今盛轨何人继，七十乘槎贯月回。”“归朝寝处同迩勤，便拟悬车返旧林。汉主浑忘充国老，桓伊却识谢安深。长风巨浪平生兴，白日浮云万里心。环海名王挹风采，更无冰炭点清襟。”

○李松石
李松石（汝贞，即著《镜花缘》者。）尝集海内善弈之士十人，为公弈一局，其终乃得和局，一时传为美谈。沈橘夫（谦）题七古一首云：“旃蒙单阏春余闰，花朝再遇花无信。不浮绿蝗醉红裙，青琅馆开棋阵。轩窗尽拓飘和风，楸枰滇子安当中。两人对弈客旁视，其间劳逸胡不同。广陵萧子今名手（萧兰圃），创言公奕无先后。暗藏黑白判东西，明指高低均好丑。迟迟暖日正当天，十客徘徊几前。吴氏招要双道子（吴云石、吴云门，）李家驰骋两青莲（李佛云、李松石。）颜程力学承先泽（颜监塘、程时斋，）闲抱遣经穷考聂。偶然饱食倦春晴，心无所用来为奕。选郎腰瘦棋偏废（沈橘夫），阖拈第一心先输。起手忽从三七下，九人掩口笑胡卢。角旁数字双飞燕，按谱平分边半面。云翁二四竟斜飘（谓云石），施范程梁无此变。单关一破断难连，白势畸零黑势全。何意相逢程不识（谓时斋），片长不值半文钱。晨星几点看分布，巧者安详拙者怒。就中年少数三郎（李宗玉），彷佛邯郸曾学步。斯时四座悄无言，惟听丁丁落子繁。竹韵清于秋雨夜，帘旌轻似水花翻。须臾鼓作军威壮，奖励先登唆退让。昆阳争道出偏师，钜鹿重兵严保障。无端玩敌坠其谋，辙乱旗靡士卒愁。竖子何能环甲胄，全军空自逞戈矛。戈矛失利曳兵走，主军攘臂声如吼。帜易空营不厌奇，餐增虚黾何妨诱。置之死地而后生，连环急功垂成。贾以余勇再接一，始信中权纪律精。黄公江夏本无双（黄典林），大力群推鼎可扛。坐拥貔貅机默运，每临鹅鹳气难降。丁东宵漏听三滴，弛弓橐矢销锋镝。老眼摩挲约略看，谓予胜负应相敌。短长肥瘠致难齐，火齐玫瑰糅瓦泥。山下惟闻柯可烂，座间岂是路相迷。先生覆局如王粲，自剪灯花重倚案。排成笑指众人观，黑白居然分一半。吁嗟！胜果欣然败亦佳，一时和议最难谐。得无海上仙人过，月底嬉春到小斋。”    

○胡德琳
胡书巢（德琳）《小姑山》云：“不识彭郎绿底事，凭他抛掷浪花中。”世以为佳。后彭刚直公（玉麟）克复小姑山，有句云：“十万貔貅齐奏凯，彭郎夺得小姑回。”天然巧合，可称后来居上。  

○绝笔诗（原失题，编者拟补）
  古今绝笔诗多佳构，予最喜唐子畏之“他年新识如相问，只当漂流在异乡”，及释无云之“仁民爱物无穷事，原有周公孔圣人”二诗，不落前人故套。又某君有“这回不算”四字，亦妙绝千古。

○樊增祥游戏诗（原失题，编者拟补）    樊山先生喜为游戏诗，于正集外别编《游戏集》一帙。或传先生在江甯方伯任时，咏女学堂有“标本室中花样巧，体操场上柳腰轻。宫腰可似诸夷细，天足才堪万里行。梅实改良将问鼎，莲花进步即倾城。地球逐渐秋波转，天柱都将玉笋擎。治外法权操女手，自由婚嫁顺人情”等句，为言官所闻，几至列入弹章。又先生《后数斗血歌》，讥易实甫太甚，彼此因有隙，后经朋辈以诗解之，乃已。

○石达开（原失题，编者拟补）
  太平石达开能诗，《饮冰室诗话》曾录其七律五章，此外不少概见。近又见诗数首，五古云：“苍天意茫茫，群生何太苦。大江横我前，临流何能渡。惜哉无舟楫，浮云西北顾。到耳哭声多，中原白骨露。”又五律云：“极目楚氛恶，狂风著意吹。荒凉唐日月，惨澹汉旌旗。北地春花笑，南冠秋叶悲。飘零鸿雁侣，顾影有余思。”又《苗霈霖书怀》云：“故园东望草离离，战垒连珠罨画旗。乘势漫吞狼虎肉，借刀争割马牛皮。知兵乱世原非福，饿死寒窝不算奇。为鳖为鱼浑不解，终归大海作蛟螭。”霞霖尚有题画诗二绝，洪大全有《临江仙》一阕，李秀成有《感事》二律，皆脍炙人口，各书多载之。

○康有为袭杜（原失题，编者拟补）
予读杜集，最喜其《石龛》诗，起手数句云：“熊罢咆我东，虎豹号我西。我后鬼长啸，我前狨又啼。”起势奇崛，一时无两。后见第七期《不忍杂志》，有南海先生手书《幽行迷途》一诗，不让少陵擅美于前。诗云：“鸱枭鸣在树，鳄鱼游在溪。狮猊吼我东，熊罢咆我西。蝮蛇在前横，虎豹自后嘶。山鬼独脚跳，豺狼列群啼。”梁任公谓“南海先生诗一见殆与杜集乱楮叶”，非虚语也。    

○张锡銮
奉天将军张今颇（锡銮）、巡按张珍午（元奇），皆能诗。酬唱一堂，可称佳话。令堕《自团防暮饮归营》云：“薄饮村醪趁醉归，长河一带晚烟围。暮天风紧雪平野，匹马冲寒山欲飞。”珍午《登奉天龙首山》云：“北去风沙扑马头，一杯聊此吊残秋。座中各有新亭泪，进入辽河水不流。”二诗皆佳唱也。

○宝廷
宝竹坡侍郎（廷）晚年喜游京师西山。郑苏龛怀先生云：“西山晚岁饶还往，愁绝残阳挂翠微。”盖纪实也。故先生集中咏西山各处者居强半，如《山中即景》云：“暮色四围合，峰峦渐杳冥。残春寒间暖，薄酒醉如醒。月上花逾白，烟生山更青。泉声在深涧，入夜尚泠泠。”《雨后登东峰望月》云：“夜深云尽散，露气满群峰。绝顶一登眺，林峦青万重。天空惟有月，山静偶闻钟。赖有儿扶杖，无须二客从。”诗入化境，神味极似王孟。然集中如《冬猎行》、《古剑篇》等作，又极雄壮，此所以不愧大家也。哲嗣寿伯弗光禄（富）承家学，号通达，后殉庚子国难，人咸称之。林畏庐先生（纾）曾撰《剑腥录》说部，以演其事（书中之修伯符即寿伯）。惜所著诗多散佚。旧藏便面，有光禄自书《古意》一首云：“良人征戍久，闻说到辽阳。盼尽三春暮，空回九曲肠。昨宵惊远梦，今日怯空房。欲奇相思字，天边雁数行。”又畏庐吊光禄有云：“万事还君无见好，此来及我未衰前。”语亦沈痛。  

○叶恭绰
叶玉甫（恭绰）被议后，有七律一首云：“渐觉沉忧不可湔，举头愁满旧山川。颓波更演横流外，病树惊依万木前。犹有长绳能系日，似闻上策在归田。浮云飞鸟终成梦，倦倚危楼百恫然。”

○刘师培
刘申叔先生（师培）古文大家，诗学巨子。读所作咏史诗，斑剥陆离，如见周秦古器。诗云：“拒神出长淮，六龙带悲音。羲驭有真宅，不必搏桑林。都士歌‘狐裘’，风人慨‘鱼鸶’。驱我白羽车，讴我《金天吟》。轩台阕灵踪，稷泽今蹄涔。木禾不结实，堇草敷重阴。侧闻群玉山，册府森ギ琳。发册披《河图》，    笔胥无近寻。玉羊阔华峰，金鸡思岱岑。长揖谢奈皇，夭栋安可任。”又“驾言适毫都，东眺洪河流。薄亭亘其西，太华缭其诹。火钺炎华，纰局鲜霜旒。黄鳞为沈，白狼供衔钩。三媵荐玉瑶，九囿桴珙球。问君何为然？佥云荷天休。镳宫有吉灵，江水多败舟。骏庞昔异逵，貔躯今同邱。勿逐牟光尘，蓼溪非澄湫。”    李义山《韩碑》有云：“点窜《尧典》《舜典》字，涂改《清庙》《生民》诗。”先生与昌黎，殆后先辉映矣。    

○修禊人数（原失题，编者拟补）
癸丑上巳，任公修禊于三贝子花园，出席者约二十余人。甲寅上巳，寒云主人修禊于南海，亦二十余人。今年樊山修楔于十刹海，则多至一百三十余人。旋又这源寺丁香会，增至百六十余人，可谓盛矣。    

○颐和园词（原失题，编者拟补）
《颐和园词》有二首（王国维、邓），王长于议论，邓长于叙事，未易轩轾也。若《圆明园词》，自以湘绮为第一。

○佳题须配佳诗（原失题，编者拟补）
佳题须有佳诗，否则不如留之以俟能者。如梁任公《秋风断藤曲》之咏安车根，郑廷璧《津门柳》之咏杨翠喜，叶中冷《温则宫词》之咏维多利亚，皆不负此题。

○咏谭鑫培（原失题，编者拟补）
伶人谭鑫培，咏之者多矣。其最脍炙人口者，则狄楚卿之“满城争说蚪天儿”，    及樊樊山之“我诗谭曲费平章”二诗。近日任公《题谭伶绣像》云：“四海一人谭鑫培，声名卅纪轰如雷。如今老矣偶玩世，尚有俊响吹梁埃。菰蒲芦雨晚来急，五湖深处寄烟笠。何限人间买丝人，枉向中费歌泣。”予又次任公韵云：“千古知音谭鑫培，高歌一曲声如雷。菊仙已老桂芬死，梨园子弟多尘埃。秋江雨后西风急，雪色练裙青箬笠。买丝争欲绣平原，多少枯鱼对河泣。”戏作也。

○学杜学唐今昔有别（原失题，编者拟补）
《渌水亭杂识》云：“明之学老杜、学盛唐者，皆一生在乳姆胸前过日。”予谓今之学老杜盛唐者，皆未能饮食，便将乳姆辞退。

○解诗忌穿凿（原失题，编者拟补）
解诗忌穿凿附会，今人多犯此病。其甚者如某氏谓程明道《春日偶成》诗  “云淡风轻近午天”四句，当分属春、夏、秋、冬，已可诧：已又云：“每句又包春、夏、秋、冬，如‘云淡’二字属春，‘风轻’二字属夏，‘近午’二字属秋，‘天’字属冬。下三句亦视此例。”如此解法，程子有灵，则当操杖而搏逐之矣。

○金圣叹解唐律成谶（原失题，编者拟补）
金圣叹批唐人律诗，无论其语气如何，必以前四句为一解，后四句为一解，人号为“腰断唐诗”。后圣叹被诛，或谓系食其报云。

○随园论诗（原失题，编者拟补）
随园有句云：“仰天但见有日月，摇笔便知无古今。宣尼果然用《韶》乐，未必敷衍笙镛音。俗儒界唐宋，未入华胥先作梦。沧溟数子见即嗔，新城一翁头更痛。我道不如掩其朝代名姓只论诗，能合吾意吾取之。优孟果能歌《白雪》，    《沧浪》童子皆吾师。否则《三百篇》中嚼蜡者，圣人虽取吾不知。”见解高超，议论平允。彼坚持门户之见者，可以悟矣。

○续廉
续子耻（廉）性喜猫，有“狸奴夜冷自亲人”，及“白玉栏杆午睡猫”之句，时人呼曰续狸奴。

○杨度
杨皙子先生（度）作有《湖南少年歌》，洋洋千数百言，为近日第一长诗。予最喜其中有四句云：“北渚伤心二女啼，湖边斑竹泪痕滋。不悲当日苍梧死，为哭将来民主稀。”    

○海棠（原失题，编者拟补）    海棠无香，昔人何以致恨？或谓《春秋》责备贤者之义。然启子义《咏海棠》云：“名花不作媚人香”，可为阿娇吐气。

○袁昶
袁爽秋太常《昶》，颇耽声色。过道上时，与某某氏排日为欢。曾有《沪江曲》云：“红芙绣袢金沙色，碧玉华年貌倾国。檀槽一曲怨未终，珠帘月上梨花白。江边年少骄青春，宝马流苏光照尘。红楼教唱白鹦鹉，绣幕斜压金麒麟。花冠翠羽催啼曙，雨散云飞空何处。落花舞絮方春深，娇莺飞上樱桃树。”

○宋教仁
宋渔父先生（教仁）诗多大雅之音，五言极近中、晚。《秋晓》云：“旅夜难成寐，起坐独旁徨。月落千山晓，鸡鸣万瓦霜。思家嫌梦短，为客苦宵长。徒有枕戈志，飘零只自伤。”《安东》云：“平沙临驿路，荒市倚江村。郡县鸡林古，华夷鸭水分。蕃营朝牧马，胡外夜降神。都护今何在，安东空复存。”    

○诗贵含蓄（原失题，编者拟补）
诗贵含蓄，说尽便无谓。如南海先生《闻党禁开》云：“自是天大，甯因兵变来。”他人至此，便作愤恨语或快心语矣。    

○王铎与周延儒（原失题，编者拟补）
予每见昔人墨迹，辄手录其文，兹得二诗如下。孟津王文安（公铎）《将南行赠友人》云：“毖才几日，临别少从容。我弄他乡月，君闻何寺钟。南山饥季女，北渚缉芙蓉。深愧未能荐，云雷想欲龙。”宜兴相公周玉绳（延儒）《夏日同王长石登承云塔》云：“荆溪晴日散花聪，野棹萧然试采风。供奉久推真柱史，登临仍上蕊珠宫。千林翠逗霏微里，九陌尘销指顾中。自是前身王子晋，今从缑岭问鸿蒙。”二公青史不无微词，因其诗世不多见，故并存之。

○刘松山
刘忠壮公（松山）攻金积堡，为流弹所中。临终时，诵“猎犬山中死，将军阵上亡”二语而殁。    

○吴禄贞
吴绶卿先生（禄贞）有遗诗一帙，中有《过硖石山》诗，可为压卷。诗云：“硖石山上秋风起，西征壮志何时已。道路崎岖限戎马，缩地神方思费子。昂头西望玉门关，班超事业何足齿。誓将踏遍中央亚细亚，乌拉山头树界趾。回头再上喜玛峰，大阐释伽侔尼之禅宗。东方大陆起蛟龙，请看亚雨压欧风。漫笑狂吟无足道，从来时势英雄造。雄图争说铁木真，我何人斯发长啸。”又《题贵妃庙》有云：“白傅长吟何太误，六军未必怨蛾眉。”亦佳。

○升寅
升勤直公（寅）出使喀尔喀时，途中有“怪声山鸟如人语，绝壁晴云似马行”之句，画出边塞风景。又《戈壁竹枝词》云：“皮冠冬夏总无殊，皮带皮华润酪酥。也学都门时样子，见人先递鼻烟壶。”语颇风趣。    

○赠答诗须因人而施（原失题，编者拟补）
赠答诗须因人而施，如在少陵、昌黎前用香奁体，未有不吃藤条者。予曾有《上南海先生》诗云：“小道见人格，大事不糊涂。日月双名士，乾坤一老儒。英声齐五岳，正气壮三都。孔孟耶谟佛，人间大丈夫。”诗虽不佳，恰不犯其忌。

○咏牛监故宅（原失题，编者拟补）
清季甘肃显宦，有牛镜塘制军（监），仕至两江总督。予过武威，题其故宅云：“颓厦颓垣啼子规，主人何处冢累累。可怜门外双枯柳，记汝曾垂金缕丝。”谬为时人所赏。

（“今日何人肯论诗，枉抛心力画胭脂。吉光片羽收来富，尽是人间绝妙词。”    “元纤宋腐漫殊科，千古文人慧业多。从此不存门户见，但逢好句便搜罗。”  《诗话》第一编脱稿，漫题二绝书后。纳川）
