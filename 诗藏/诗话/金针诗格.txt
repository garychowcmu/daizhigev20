
金针诗格 [旧题唐] 白居易撰
　　
　　　　
　　居易元和中，有诗友数十人，爱相酬唱。独得诗之深者刘梦得、元微之，二公尤知其理，时人多以元、刘为先，号曰刘、元、白。故知元、刘之诗，知诗之骨髓，而播在人口，莫非骚、雅者也。梦得相寄云：“沉舟侧畔千帆过，病树前头万木春。”“雪里高山头白早，海中仙果子生迟。”此二聊神助之句，自能诗者鲜到于此，岂非梦得之深者乎？
　　居易贬江州，多游庐山，宿东西二林，酷爱于诗。有《闲吟》云：“自从苦学空门法，销尽平生种种心。惟有诗魔降未得，每逢风月一闲吟。”自此味其诗理，撮其体要，为一格目，曰《金针集》。喻其诗病而得针医，其病自除。诗病最多，能知其病，诗格自全也。金针列为门类，示之后来，庶览之者犹指南车，而坦然知方矣。
　　○诗有内外意
　　一日内意，欲尽其理。理，谓义理之理，美、刺、箴、诲之类是也。二曰外意，俗尽其象。象，谓物象之象，日月、山河、虫鱼、草木之类是也。内外意皆有含蓄，方入诗格。
　　○诗有三本
　　一曰有窍。二曰有骨。三曰有髓。以声律为窍；以物象为骨；以意格为髓。凡为诗须具此三者。
　　○诗有四格
　　一曰十字句格。二曰十四字句格。三曰五支字句格。四曰拗背字句格。
　　○诗有四得
　　一曰句欲得健。二曰字欲得清。三曰意欲得圆。四曰格欲得高。
　　○诗有四练
　　一曰练句。二曰练字。三曰炼意。四曰练格。练句不如练字；练字不如练意；练意不如练格。
　　○诗有五忌
　　一曰忌格懦。二曰忌字俗。三曰忌才浮。四曰忌理短。五曰忌意杂。
　　○诗有八病
　　一曰平头。二曰上尾。三曰蜂腰。四曰鹤膝。五曰大韵。六曰小韵。七曰旁纽。八曰正纽。
　　○诗有五理
　　一曰有美。二曰有刺。三曰有规。四曰有箴。五曰有诲。
　　○诗有三体
　　纪帝德曰颂。干王道曰雅。讽上曰风。
　　○诗有四得
　　一曰有喜而得之者；二曰有怒而得之者；三曰有哀而得之者；四曰有乐而得之者。喜而得之者其辞丽；怒而得之者其辞愤；哀而得之者其辞悲乐而得之者其辞逸。
　　○诗有四失
　　一曰失之太喜其思放；二曰失之太怒其思躁；三曰失之太哀其思伤；四曰失之太乐其思荡。
　　○诗有上中下三等
　　一曰纯而归正者上等也。二曰淡而有味者中等也。三曰华而不浮者下等也。
　　○诗有四不入格
　　轻重不等，用意太过；指事不实，用意偏枯。
　　○诗有齐梁格
　　四平头，谓四句皆用平字入是也；两平头，谓第一句第三句用平字入是也。
　　○诗有扇对格
　　第一句对第三句，第二句对第四句。
　　○诗有魔
　　好吟而不工者才卑也；好奇而不纯者格卑也。
　　○诗有三般句
　　一曰自然句；二曰容易句；三曰苦求句。命题属意，如有神功，归于自然也；命题率意，遂成一章，归于容易也；命题用意，求之不得，归于苦求也。
　　○诗有数格
　　曰葫芦；曰辘轳；曰进退。葫轳韵者，先二后四；辘轳韵者，双出双入；进退韵者，一进一退。
　　○诗有六封
　　一曰正名，天地、日月是也；二曰同类，花叶、草芽是也；三曰连珠、萧萧、赫赫是也；四曰双声，黄槐、绿柳是也；五曰叠韵，彷韵，彷徨、放旷是也；六曰双拟，春树、秋池是也。
　　○诗有四字对
　　一曰叠韵字对；二曰叠语字对；三曰骨肉字对；四曰借声字对。
　　○诗有义例七
　　一曰说见不得言见；二曰说闻不得言闻；三曰说远不得言远；四曰说静不得言静；五曰说苦不得言苦；六曰说乐不得言乐；七曰说恨不得言恨。第一聊谓之“破题”，欲如狂风卷浪，势欲滔天；又如海鸥风急，鸾凤倾巢，浪拍禹门，蛟龙失穴。第二聊谓之“领聊”，欲似骊龙之珠，善抱而不脱也。亦谓之“撼聊”者，言其雄赡遒劲，能卑阖天地，动摇星辰也。第三聊谓之“警聊”，欲似疾雷破山，观者骇愕搜索幽隐，哭泣鬼神。第四聊谓之“落句”，欲如高山放石，一去不回。
　　○诗有二家
　　一曰有诗人之诗，二曰有词人之诗。诗人之诗雅而正；词人之诗才而辩。
　　○诗有物象比
　　日月比君臣。龙比君位。雨露比君恩泽。雷霆比君威刑。山河比君邦国。阴阳比君臣。金石比忠烈。松柏比节义。鸾凤比君子。燕淮比大小。早鱼草木，各以其类之大小轻重比之。
　　

