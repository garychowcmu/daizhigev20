明诗评　　（明）王世贞 撰 

　　明诗评叙 
　　明诗评一 
　　明诗评二 
　　明诗评三 
　　明诗评四 
　　明诗评后叙 

　　●明诗评叙 

　　王世贞 
　　昔者季氏旅泰山盖夫子伤之于乎泰山辱也即泰山不季氏旅何病尊云唐开元大历间诗道遘日中而少陵氏出湛于诗而一时高岑王孟者流方广竞逐各倾其人人少陵氏不能禹隹而独尊其尊固在也宋人出而论诗者亡虑数百千家靡不皇皇然首推右少陵氏一时诸公缩焉而莫抗而要究所穪说乃逐景研响凿空附丽摽私其师言而未有刻刿精致推始究变当于作者之旨见以为尊少陵氏然耶何宋人旅也明兴士大夫膏肓胜国之遗然各悉其志力往往偏到偶遇而文宣二主寔号向宾大雅润色鸿度而巨公先生无以奉称下风仅构台阁体其所显爵清穆声施焜赫卒以此故大抵缘势袭名缘名易听缘听生俗斯道其涂哉盖少陵氏殁二千余年而北地李梦阳出其渊朗洞识契宗始扫而归之少陵氏超悟顿解间得于青莲海内操觚之士疑骇中半渐翕然趋奉而信阳何景明与下上而左右之才力互称弘正之间和熏被于寓宇譬景星云物鹿各皇之类并辉而骈见作者宁无栩栩扬气于冥汉耶二子逝后进麦诈鲜识嗜甘其名揣未易加也日钩摘而攻之曰李子恶能自为诗夫李子少陵氏盗侠耳又曰何子易易足竟也甚者则及少陵氏矣大王父审言云卿延清之属岂不凌驾远迈乎哉又进而江鲍徐庾亡得也割裂支离蝇啜其余馥谓为华芗而示之人也沾沾喜且交誉矣东方之壑浩溔汪洋穷瞬莫际续蔓曷底涨有流沙触而阏舟舟人忿自咤曰恶骇是溟渤深哉余舍傍溪无阏舟也夫不知而尊之奚尊也不知而不尊之又奚不尊也世贞既辞乡学官少知所创艾旦莫讽少陵氏集于道渐有所窥近既而得李何二君集而读之未尝不掩卷三叹也宏规卓思具体而微间有一二相袭犹未悟象外非若抵掌谈笑而效叔敖者也即世所钩摘语过矣过矣历下李攀龙贝人谢榛与予友盛能言少陵氏其所诣力逐二子谢少椎不能胜李神釆奕奕逼且度之而见辄敛袵逊二氏功以为泰山北斗云 

　　●明诗评一 

　　王世贞 

　　李君梦阳 
　　何君景明 
　　李君攀龙 
　　徐愽士祯卿 
　　谢山人榛 
　　高按察叔嗣 
　　边尚书贡 
　　郑郎中善夫 
　　薛考功蕙 
　　马侍郎汝骥 
　　乔三石世宁 
　　高太史启 
　　孙山人一元 
　　唐司谏顺之 
　　华学士察 
　　王裕州廷陈 
　　杨修撰慎 
　　严少师嵩 
　　王太保廷相 
　　王佥事讴 

　　○李君梦阳 

　　李梦阳字献吉庆阳人也从其父宦游之大梁遂家焉举进士为户部主事迁员外郎时长沙公为相穪能诗赫然奔走海内人士稍稍闻梦阳名自折盛欲相近而梦阳雅不欲乃日夜取左氏迁史骚雅李杜二家集风之其所作遂传海内云而梦阳为郎时尝上书言外戚张氏及它论治体文甚奇下狱矣　天子仁圣赦出不罪而久之　上崩太子即位中贵人始夤缘把朝事将乱大司徒洪洞公忧之梦阳乘间说大司徒合六卿极论中贵人不胜梦阳坐具草放为民三年以按察副使起视江西学政复坐与藩长构讦免献吉度不可复用即归大梁邸中益读书及为诗文间从闾里侠少年射猎繁吹台间它郡国守相使者慕献吉踵贽币一见而献吉傲睨故不礼或时坐宾席使客侍坐客中巳敬之不恤也献吉玉立朗朗意无可一世居官虽僚寀少忤即手批之遇书有不记者曰唐以下乎果然归十六年卒卒年五十九所著集行于世 
　　评曰此道芜千余年至梦阳始辟之社稷勋哉其诗如孙吴用兵奇正阖辟变化不穷又如苍鹘击空云龙戏海徤急怪伟种种入神 

　　○何君景明 

　　何景明字仲默信阳人也少从师习春秋十六始改习尚书而遂以尚书魁于乡二十举进士授中书舍人景明秀而臞若不胜又和煦人人可自餙近之献吉诗名重海内景明后出一日而与之齐公卿缙绅先生亡不愿面何君者巳谢病归里中贵人瑾玄而恶穪病俱罢不叙景明亦罢瑾诛召复故官直内阁久之进吏部员外郎仍故直踰岁迁按察副使视关中学景明学政严而详明人亡敢奸者三载谢病归卒年三十九所著集行于世 
　　评曰景明诗如太华芙蓉秀出云表朝霞贴水灿烂万状又如西施毛嫱工艺绝世婉女有情气力少让李梦阳烨烨动人颇自不减 

　　○李君攀龙 

　　李攀龙字于鳞历城人也举进士今为刑部郎中于鳞于书无所不通为人狷介忠信而好为深沉之思当所未得或竟日夕忘食寝家故贫又官常调而绝不肯逐众为奸谒泊如也即世所穪说名士亡可当于鳞云而于鳞顾折节与余好居恒相勉戒吾子自爱吴人屈指高誉达书不及子子故非其中人也予愧而谢之又尝慨然穪少陵氏没千余年李何廓而未化天乎属何人哉 
　　评曰于鳞宏丽浑壮鲜所不有又济之沉思假以数年奚让二氏哉太岳二室芝菌樛结光华若朝霞芬旨入九咽庶乎其近之矣 

　　○徐愽士祯卿 

　　徐祯卿字昌谷太仓人也举进士为大理寺副久之以不能其軄下迁国子愽士卒年仅三十三所著集行于世 
　　评曰祯卿体质高朗雅短吏牍既淹常调复尔下迁龃龉自可夭折何甚王伯安志慕盛欲丬入门下非实录也诗韵本清华调复古秀如白云自流山泉冷然残雪在地掩映新月又如飞天仙人偶游下界揖逊殊乏终然出尘使少加沉欝之思微振浑灏之气何李亡昜也 

　　○谢山人榛 

　　山人名榛字茂秦临清人也貌丑一目弱冠为侠齐鲁间多度艳曲稍长折节读书诗奕奕称于人赵王闻而礼之致府巳不自得游京师着游燕集六卷 
　　评曰茂秦介越之资被以质巽不问家人生产交游泊如也即其飬素无好几乎自然究其勇诣必底便可成佛李生同志寔深琢磨诗宗法少陵穷体极变原旨推用五七言律得其十九近时之麟凤哉布衣风格从古未有孟浩然亦当退舍 

　　○高按察叔嗣 

　　高叔嗣字子业大梁人也举进士为工部主事调吏部累迁验封郎中谢病归久之还为郎中擢山西右参政稍迁按察司乃卒年三十九所著集行于世 
　　评曰叔嗣诗如高山鼓琴沉思忽往木叶尽脱　石气自青太工钩削间伤局促夫其不寿此或征之然咳唾珠玑人伦之儁乎哉 

　　○边尚书贡 

　　边贡字廷实历城人也弱冠举进士授太常愽士擢户科给事中迁太常寺丞出为卫辉守久之以按察副使视湖广学移病归今　皇帝初召拜太常少卿迁太常卿累进南京户部尚书尚书美姿风流饶吏事好交与天下豪侠其所搜积今古古文几徧属　主上清明备闲秩亡所见稍稍游历留司诸山水竟日夜而又好浮白多屈其坐人汪鋐时长宪心忌尚书名以为罪论去之卒年五十七所著集行于世 
　　评曰何李赤帜贡寔鴈行羽仪词林脍炙艺圃所惜者气格少让师友或疏耳诗如洛阳名园处处锦烂五陵游侠裘马千金虽复大雅不心醉乎五言律胜七言七言胜古 

　　○郑郎中善夫 

　　郑善夫字继之闽人也二十举进士为工部主事谢病归起补礼部迁郎中再乞归今　上初召为南京吏部郎道卒所著集行于世 
　　评曰善夫遭时不吊抗疏削迹曰晏未炊欣然自如名山幽谷芒簥几遍诗规放少陵兼目变故时寓幽忧或伤椎朴如黄河积水寒色千仞石骨巉岩俯入深涧连城之璧不损微瑕 

　　○薛考功蕙 

　　薛蕙字君釆亳人也举进士为吏部主事累迁考功郎中时议礼与新贵人忤不合中以它事下狱得白因谢病归　皇太子立议宫坊臣　诏且用考功矣病卒年五十三集今行于世 
　　评曰蕙诗如刻锦云霞迭石岛屿欲以人巧而拟自然未及大观能亡激赏间作冲澹如落花游情致可喜稍更骨气便复无俦矣五言古胜律五言律胜七言 

　　○马侍郎汝骥 

　　马汝骥字仲房关中人也举进士为翰林庶吉士当授矣而会先上疏忤　天子诏特出为州守今　皇初召还授编修擢修撰国子司业久之守南京通政参议遂为国子祭酒擢礼部右侍郎进兼学士卒年五十余有集行于世 
　　评曰汝骥诗如程卫尉屯西宫斥侯精严兵骑雄整不无过苦之叹大抵有沉理而无玄趣然自关中诸公未能与之劲敌也 

　　○乔三石世宁 

　　乔世宁关中人也举进士为南京户部郎擢四川按察佥事寻迁副使视湖广学今为河南左参政 
　　评曰参政趋本尔雅调亦清和规模沈宋时沿李白刘生入塞寄王玉垒诸作如新月在树晶晶莹莹清泉倒涧琮琮琤琤尤璧府之卞珠林之隋也楚政之后太蕳率寡沉欝之思昔人谓山川奇文章何背驰尔耶 

　　○高太史启 

　　高启字季廸吴人也元末往来避乱越中　高皇帝即位召授翰林国史编修久之迁户部侍郎太史以少不习辞　上面慰劳予金楮罢归而会郡守魏观修斋阁成太史文记书邑臣告郡守观罪语连太史并逮腰斩时年三十九所著集行于世 
　　评曰悲哉乎元格下也太史因沿浸淫虽忽忽未振而弘博凌厉殆骎骎正始一时宿将选锋莫敢横阵格姑左次弗论评其辞快若迅鹘乘颷良骥蹑景丽若太阳朝霞秋水芙蕖纵负可点之瑕奚废连城之赏词家射雕手也若使少就沈思兼反古调岂出何边下哉 

　　○孙山人一元 

　　孙一元字太初莫知何许人也颀而微操秦音遂谓关中人云向多游历吴楚间至吴兴娶施氏妻之妹不久而卒所著诗集今行于世 
　　评曰太初裔本王家迹托方外鹤瓢铁笛白帢玄巾啸傲飘洒风神朗秀既婴婚娶遂尔湮没悲夫悲夫诗如雪夜偏师间道入蔡毋论必胜　巳是出奇又如鸣蜩伏蚓虽呼吸月露而身在槁壤信乎有格哉 

　　○唐司谏顺之 

　　唐顺之字应德武进人也举进士高第为翰林庶吉士授吏部主事巳调官编修其得累调也宰相知之故乃司谏则故远宰相移病归久之　太子立设置东宫官曹召补右春坊右司谏编修如故坐上书忤　天子意斥为民不复用 
　　评曰弘正间何李辈出海内学士大夫多师尊之迨其习獘者音向足听意调少归剽窃雷同正变云扰太史稍振之初唐即其宏丽该整咳唾金璧诚廊庙之羽仪文章之瑚琏然欲尽废二家之业殆犹溺嗜海错而废八珍者也归田以后又见别纪 

　　○华学士察 

　　华察字子潜无钖人也举进士改翰林庶吉士授水部主事移病归还补驾部进郎中属新贵人用事多斥逐翰林儒臣而别有所进补因缘入为修撰稍迁侍读久之进侍讲学士视南院篆以给事御史论罢 
　　评曰学士阀阅贵冑少都清显回翔秘苑虽适仕径羁辖尘驾犹迷素质既以薄赞焚鱼返迹惠山之埜典籍肆其菁华泉石纵其嗽枕刊洗浮靡独秀本色如秋水涸天根露木叶脱明蟾出诚陶韦之妙境盖诗宗之玄解也惜才具稍乏七言微短天方假年昌大所就曷有既哉 

　　○王裕州廷陈 

　　王廷陈字稚钦黄州人也举进士为翰林庶吉士有才名而傲睨不检为众所恶当授官吏部拟给事中上矣　诏罢不用出为裕州守又坐玄杀人下狱论城旦 
　　评曰裕州纵性为狂多才误用投美壁于顽矿点丽锦以青蝇踰冠登朝未立罢免既不能譤迹尘鞅栖神玄境又不能自励绝翮章贲云衢英气徒栩于眉宇激昂时出乎篇章如黄河下流迅决任性云锦荡漾风波潎漩自无定则五言或繇感慨或近自然颇多隹境七言更无一章可谓才难矣 

　　○杨修撰慎 

　　杨慎字用修新都人举进士第一为翰林修撰久之以伏　阙事下诏狱考问杖　朝堂几死戍永昌三十余年不得归有集若干卷行于世 
　　评曰修撰笔任手运诵由目成翱翔中秘既竆青藜之校流戍南滇遂肆朱鼎之识凡所取材六朝为冠固一代之雄匠哉特其搜撷大饶格调时左繁餙人工或累天悟又其微趣多在长吉振奇之士卑其刻羽雕业陋中之徒骇其牛鬼蛇神班郢之思独苦膏肓之病难医良可叹也 

　　○严少师嵩 

　　严嵩字惟中分宜人举进士为翰林编修迁侍读累官少师太子太师吏部尚书华盖殿大学士有钤山堂集行于世 
　　评曰嵩诗少年如碧荇依依水清石见春云缀空浓淡有情惜气格小缓结语意尽耳后不复点检随人得之岂廊庙泉石体裁自别耶抑所谓不复唱渭城者耶 

　　○王太保廷相 

　　王廷相字子衡仪封人举进士为给事中以言事谪　召复拜监察御史再谪赣榆丞稍迁同知宁国郡累进四川按察使入为兵部侍郎出行边还擢南京兵部尚书理都察院满九载加太子太保罢归卒年七十余有集行于世 
　　评曰廷相浑浑如高丽使人抗浪意气殊乏精韵古诗歌行小胜近体 

　　○王佥事讴 

　　王讴字舜夫关中人也风神散朗负气豪侠举进士为工部主事迁刑部郎再迁按察佥事填宣府引疾归卒年三十六有集若干卷行于世 
　　评曰讴诗颇饶气格兼多沉思惜其纯驳半之如披沙见金治璞取玉殊劳匠手 

　　●纪明诗评二 

　　王世贞 

　　常评事伦 
　　皇甫佥事涍 
　　王检讨九思 
　　袁侍御凯 
　　曹布政嘉 
　　顾尚书璘 
　　王宫谕维祯 
　　祝京兆允明 
　　王太学宠 
　　陈提学朿 
　　徐邑令献忠 
　　施邑丞渐 
　　朱参政应登 
　　屠宫谕应埈 
　　袁提学袠 
　　刘尚书崧 
　　刘司空麟 
　　杨按察基 
　　汪丞相广洋 
　　王博士偁 
　　陈山人鹤 
　　张修撰泰 
　　刘中书彦昺 
　　偶吏目桓 
　　殷教授奎 
　　黄少詹佐 
　　熊侍御卓 
　　陆太常釴 
　　康修撰海 
　　唐解元寅 
　　蒋参政山卿 
　　林员外鸿 
　　杨文贞士奇 
　　蔡孔目羽 

　　○常评事伦 

　　常伦沁水人二十举进士有诗名而任侠好饮击射为一时冠授大理寺评事谪州倅稍迁为守矣而与上官不相得坐论免归评事尝过扫其祖墓醉而衣红袍佩刀驰马度水马顾影惊跌出于腹死年三十四 
　　评曰伦诗如汗血名驹骄嘶自赏虽步骤未合而毛骨非凡见者知其千里 

　　○皇甫佥事涍 

　　皇甫涍字子安长沙人举进士为礼部祠祭郎中改右春坊右司直郎左授大名通判稍迁浙江按察佥事复坐贬以死年四十九有集行于世 
　　评曰涍以高第清曹竞心傲习两遭公议悒悒而没诗如蜀彩吴葩烂烂郁郁得意处如玉盘露屑清甘可人七言衰弱更所不论 

　　○王检讨九思 

　　王九思字敬夫举进士为翰林庶吉士授检讨久之改吏部主事进郎中逆瑾败以检讨乡人也下迁寿州倅再论罢归 
　　评曰敬夫栖华禁署振策天曹连坐下迁蹑履泉石康生同志多托新声掞丽藻之景抒凄郁之抱按锦泻珠良足悲赏诗格浑浑中岁仿何李如优孟孙叔容笑颇似暮年率易遂露本色 

　　○袁侍御凯 

　　袁凯华亭人洪武中举进士为监察御史应对忤上旨托风疾求归 
　　评曰凯诗如儿鹰试风未成长自纵快苏李之图颇见风雅自燕之什忝闺房虽未登大历之堂实巳超宋人之乘至其玄览先事夷迹藏身丘园削贲金石留响庶几哉逸民之行欤 

　　○曹布政嘉 

　　曹嘉字茂礼大梁人也举进士为翰林庶吉士以言事出补郡推官　召复监察御史又以言事下狱谪判茂州累迁福建按察使以山西布政使罢嘉故李梦阳姊子有才名好鬪无礼所至畏而避之 
　　评曰嘉诗如公孙大娘弟子舞剑颇足奇劲见其师者不觉怆然傲慢无礼所谓舜子不肖 

　　○顾尚书璘 

　　顾璘字华玉吴人举进士为南京吏部郎累迁开封守与中贵人忤左迁全州守再移台州仕至淛江布政使乞病归以副都御史　召抚楚擢南京刑部尚书罢归卒年七十余所著集行于世 
　　评曰尚书器并瑚琏材悬绮绣朿发班行遂屈郡公之左珥管江表首驰三杰之目如春原尽花蘼迈错禹隹又如过雨残荷虽复衰落尚有微情 

　　○王宫谕维祯 

　　王维祯关中人举进士改翰林院庶吉士授检讨迁修撰今为右春坊右谕德视留院事 
　　评曰宫谕高朗杰出刻意少陵一时藉甚之誉海内无几宛转屈曲既乏天然粗重突兀良背人巧自负诗宗上乘永无改辙冤哉千余年杜氏惜哉二十载王君彼逐影追声之徒何足道哉 

　　○祝京兆允明 

　　祝允明字希哲吴人也举乡试数上南宫不第什褐授南海令迁应天通判自免归年六十九卒有集若十卷 
　　评曰允明书法雄胜滑稽傲睨诗法六朝兼采后代如五陵少年走马峻壁又如咸阳一炬玉石难辨作小解杂剧颇累风人面目诸他五七律未讲开元大历之间者也 

　　○王太学宠 

　　王宠字履吉吴人太学生有集行于世 
　　评曰履吉风流酝酿词翰珠玑部使推许声名藉甚累战皆壮忳悒靡和仅满饩入太学垂五十而殁良可念哉诗如光禄宴使臣饾饤严整不耐咀嚼亦无珍贵然以骨格差胜文生 

　　○陈提学朿 

　　陈朿字约之会稽人踰冠擢上第为翰林庶吉士何授礼部主事改编修以忤时宰出湖广佥事进按察副使视河南学政寻卒年三十余 
　　评曰朿诗如十五六女子容态楚楚见人羞涩又如织一段锦非乏可观短侠不穪虽噪一时之名终暌百代之轨 

　　○徐邑令献忠 

　　徐献忠华亭人乡贡什褐令免归 
　　评曰献忠诗法初唐又多六朝语杂组成章积贝为饰如入万花之径终靡三山之骨 

　　○施邑丞渐 

　　施渐字子羽 
　　评曰渐诗如寒鸦数点流水孤村非不清绝惜其景物萧条迫晚意尽钱起长卿之流要当并辔耳 

　　○朱参政应登 

　　朱应登字升之宝应人二十余举进士为户部郎出守延平久之擢陜西提学副使云南左参政罢归 
　　评曰应登诗于何李如桓宣武似刘司空无所不恨 

　　○屠宫谕应埈 

　　屠应埈字文升平湖人也举进士为礼部祠祭郎中改翰林修撰进侍读再迁太子谕德以病乞假卒年四十三 
　　评曰宫谕辉焰逸逸藻思翩翩泛澜百氏之英含咀六朝之俎未加裁割遽尔永□德谢冉牛遂起斯人之叹才同卢照亦谐赴水之征 

　　○袁提学袠 

　　袁袠字永之吴人也举进士高第改翰林庶吉士授兵部主事公署火谪戌闽越赦归起为按察佥事视广西学政岁余移病乞休寻卒年四十有六 
　　评曰袠诗如筑室城邑位置整严终乏悠然之思又若簏鱼入水圉圉未舒淊淊莽莽当让关河之客 

　　○刘尚书崧 

　　刘崧字子高　高皇初为北平按察副使　召拜礼部侍郎迁吏部尚书致仕归再起权国子司业卒 
　　评曰崧诗如雨中素馨亦复嫣然情色俱胜若作寒梅老树便自风骨其风人之颖出皇始之盛家也 

　　○刘司空麟 

　　刘麟字符瑞安仁人也弱冠举进士正德中由尚书郎为绍兴守有异政人讴思之迁山西按察使累官工部尚书乞致仕归 
　　评曰司空朗爽登朝荣跻八座急流勇退用谐素心烟霞之癖更多泉石之身难老其诗如痴女儿能织鸳鸯谓未艺绝更绣凤凰并无此鸟可发一笑 

　　○杨按察基 

　　杨基字孟载洪武中起家大官署令累迁按察适归卒 
　　评曰基诗如西湖柳枝绰约近人颠顿特甚情至之语风骨扫地 

　　○汪丞相广洋 

　　汪广洋初事　高皇帝为中书左丞相出行省参政　召拜御史大夫封忠勤伯复为特进中书右丞相贬南海饮药死 
　　评曰丞相负排解之异才表磊落可称伟气作歌诗如振铁生光跳珠呈曜格姑未论声重一时矣 

　　○王博士偁 

　　王偁字孟杨举荐为翰林博士从英国公平南交还坐怨望赏薄下狱死 
　　评曰偁诗如尘中车但取驰骋未辨所载较之解生近似小胜竟以恃才傲横罗谗口盆死囚狱良可伤也 

　　○陈山人鹤 

　　陈鹤字九皋山阴人也世家武弁当受秩不可葛巾布袍称山人云 
　　评曰陈生气色高华风调鸿爽初灋杜氏未由点化后入中睿亦鲜悟解既寡全牛之语复乏半豹之蓄舂容乎短章寂寥乎大篇十室之肆庶其宝而 

　　○张修撰泰 

　　张泰字亨父大仓人举进士为翰林庶吉士授检讨累迁修撰卒年四十有九所著集今行于世 
　　评曰泰诗如饮醇酪甘鲜可口不耐咀嚼亦少筋骨间有一二清绝如曲涧流泉之致长沙易殆犹甚　谓彼精思不亦宜乎 

　　○刘中书彦昺 

　　刘彦昺字以行鄱阳人事　高帝为中书典签 
　　评曰彦昺诗篇峻洁尤多乐府清绝之气虽可观凄楚之调尤甚既累简质然亦非本语耳 

　　○偶吏目桓 

　　偶桓字武孟太仓人为荆门州吏目 

　　○殷教授奎 

　　殷奎太仓人为府教授 
　　评曰二子并起名家共遵唐轨立乞尔树立卓然不群吏目颇谐风格故多鸿爽之辞教授兼至才情尤工感怆之调诚吾邦之盛轨张陆之前驱也 

　　○黄少詹佐 

　　黄佐字才伯岭南人举进士高第为翰林庶吉士授编修迁广西提学佥事归　太子立召为左司谏迁侍读　太子右谕德国子祭酒母丧服除拜少詹事兼侍读学士会吏部侍郎阙佐意且得之而言者忌佐论罢所著集若干卷 
　　评曰佐诗如刀家黠奴连车骑交守相挥散千金原非巳业 

　　○熊侍御卓 

　　熊卓字达选新喻人登进士为监察御史正德初以党人罢归卒集今行于世 
　　评曰侍御才短思苦所著不多见然风调秀质亦一时名手也如寒蝉乍鸣清楚之外更无别致耳 

　　○陆太常釴 

　　陆釴字鼎仪大仓人举进士会试第一　廷试第二为翰林编修迁修撰满考谕德进太常少卿翰林侍读以疾归卒 
　　评曰釴诗如噬干胏少有风味殊难齮龁西涯称其有作必淫殚精刿不肯苟就然多晦涩之辞无取敦彝之旧 

　　○康修撰海 

　　康海字德涵武功人也举进士第一为翰林修撰以逆瑾乡人故罢官有集行于世 
　　评曰太史制策声名传溢海内竟以阉人之败削籍归耕没齿锢颇效扬恽南山之田赵瑟秦声倚歌击筑诗如河朔丈夫须髯戟张借躯报仇人疑大侠与之周旋乃是酒肉伧父 

　　○唐解元寅 

　　唐寅字伯虎又字子畏吴人也举乡荐第一坐事除名 
　　评曰寅实异才中道龃龉既伏吏议任诞以终诗少灋初唐如鄠杜春游金钱铺埒公子调马胡儿射雕暮年脱畧傲睨务谐俚俗西子蒙垢土南珠袭鱼目狐白络犬皮何足登床据几珍重之观哉 

　　○蒋参政山卿 

　　蒋山卿字子云上元人也举进士累官为尚书郎上言事外谪复累迁郡守以参政归 
　　评曰子云负一时才名流丽清逸固是当家然乏沉雄之思售价自浅 

　　○林员外鸿 

　　林鸿字子羽闽人也国初仕为膳部员外郎 
　　评曰子羽命才充裕摽格华秀堤柳宫花之句至于玄名它作实多胜也 

　　○杨文贞士奇 

　　杨寓字士奇名寓以字行庐陵人起家布衣为王府审理副　文皇帝初擢编修入内阁预机务迁翰林院学士兼左春坊左谕德辅　皇太子监国后累官少师兵部尚书华盖殿大学士卒年八十谥文贞 
　　评曰少师音页语妥协声度和平如潦倒书生虽复酬酢驯雅无复生气 

　　○蔡孔目羽 

　　蔡羽字九逵吴人也为南京翰林孔目尝薄少陵以为不足灋云 
　　评曰九逵少负烨藻蹭蹬贤科老得微官婆娑留署诗如灌莽中蔷薇一枝汀际小鸟娟然洁白至欲骂佛呵祖可谓蜉蝣撼树矣 

　　●明诗评三 

　　王世贞 

　　曾少詹棨 
　　陆詹事深 
　　宋学士濂 
　　王侍制祎 
　　刘布衣仔肩 
　　刘布衣绩 
　　唐应奉肃 
　　唐侍讲之淳 
　　浦舍人源 
　　张汀州宁 
　　吴文定宽 
　　陈检讨献章 
　　王太仆韦 
　　郭参军子章 
　　沈居士周 
　　文待诏征明 
　　杨仪部循吉 
　　石文隐珤 
　　刘布衣泰 
　　马布衣洪 
　　张提学和 
　　庄验封昶 
　　王参政慎中 
　　唐太史顺之 
　　刘御医溥 
　　汤参将胤绩 
　　王文靖璲 
　　陈检讨继 
　　胡中丞缵宗 
　　邵文庄宝 
　　储文懿瓘 
　　岳修撰正 

　　○曾少詹棨 

　　曾棨字子启泰和人举进士第一为翰林院修撰迁侍讲再迁侍读学士以史成擢左春坊大学士久之进少詹事卒年六十一有集行于世 
　　评曰少詹词锋艳发如青萍倚天韵语清华若红蕖秀水天马之歌援毫面试宝带之锡同袍莫比又如封节度东征旌甲曳札衣装鲜烂然多市人堪战者寡也 

　　○陆詹事深 

　　陆深字子渊华亭人举进士为翰林编修迁国子司业乞病归出为祭酒谪同知延平府迁按察副使视山西学还复视浙江学累官四川左布政使入为光禄卿改太常寺卿兼翰林学士进詹事府詹事罢归卒 
　　评曰詹事天才卓逸翰墨名家流辈见推弥布朝野诗如梨园小儿急徤华利所至动人第愧大雅亦短深趣 

　　○宋学士濂 

　　宋濂字景濂金华浦江人元进士以文章名海内至正十七年大臣荐为国史编修固辞入龙斗山著书　高皇定鼎金陵遣使聘至建礼贤馆居之注迁翰林学士下授礼部主事转国子司业复为侍讲学士进学士承旨致仕卒年七十二 

　　○王侍制祎 

　　王祎字子充义乌人国初应召为翰林国史编修出判南康郡迁侍制使云南仗节死 
　　评曰二君名雄虎观价重鸡林黼黻　皇猷明昌治藻一时文字之显未覩厥敌初不以诗名然亦严整妥切文寔不太过之宋有子珩翰词隽发泛驾之才汗血便陨荐绅悲悯之矣 

　　○刘布衣仔肩 

　　刘仔肩字汝弼鄱阳人 

　　○刘布衣绩 

　　刘绩字孟熙山阴人 
　　评曰仔肩清丽颇识选体绩更煜煜妍雅法长吉歌行虽有时誉终难名家 

　　○唐应奉肃 

　　唐肃字处敬山阴人　高帝时为翰林应奉以侍食不敬谪役濠阳 

　　○唐侍讲之淳 

　　唐之淳字愚士肃之子也洪武末方孝孺荐为翰林侍讲所著有平居稿文断诸书 
　　评曰应奉和雅侍讲清丽足穪奕世之美若曰诗家正源槩未挹也 

　　○浦舍人源 

　　浦源字长源无锡人仕为晋府引礼舍人 
　　评曰长源一鸣惊人遂优诗社二语信佳境也结粗牵遂捐成调它篇亦烨烨可采 

　　○张汀州宁 

　　张宁字静之嘉兴人举进士累官礼科都给事中有名上面慰期大用之未久　上崩而当道者负宿怨乘间出宁为汀州守引疾归卒 
　　评曰静之既离锁闼旋就乞身追念旧恩怆然兴涕歌诗本具才敏因鲜沉思大槩一时之雄□难百世之业 

　　○吴文定宽 

　　吴宽字原博吴人也举会试　廷试俱第一授翰林修撰满考擢右谕德再迁左庶子兼侍读进少詹事母丧归复拜吏部侍郎改兼翰林院学士视詹事府事以礼部尚书入东阁知制诰久之卒年七十谧文定有集行于世 
　　评曰文定力扫浮靡一归雅淡诗如杨柳受风煦然不冽又如学究论天下事亹亹竟日本色自露 

　　○陈检讨献章 

　　陈献章字公甫新会人举乡荐七上春宫不第退而讲道于白沙用大臣荐授翰林院检讨卒 
　　评曰献章襟度潇洒神情充预发为诗歌毋论工拙颇自风雩间作瘦语殊异本色如禅家呵骂击杖非达磨正灋又类优人出诨便极借扣终乖大雅而增城湛若水取诗教妄加笺释目中无珠者也固知陈氏之忠臣必将鸣鼓湛生之罪矣 

　　○王太仆韦 

　　王韦字钦佩上元人举进士改翰林庶吉士出为尚书郎久之以按察副使视河南学　召拜太仆少卿卒 
　　评曰太仆宛曲秾鲜颇类温李风人之致可挹而言若乃妙舞霓裳逸主犹憎其肉靓妆妖婢见人更羞举止斯所短颇号难药 

　　○郭参军子章 

　　郭奎字子章以字行巢人国初荐授吴王府参军佐大都督朱文正于南昌文正后得罪坐参军辅导无状杖死 
　　评曰参军帅幕风流辞藻清丽一时重之良足翫赏究其格品政可张徐之次 

　　○沈居士周 

　　沈周字启南吴人也 
　　评曰居士夙神画理兼精翰墨冢笔可封户屦恒满其诗如村童唱榜歌时操粤音亦自近情可喜一歌沧浪便觉无复余兴 

　　○文待诏征明 

　　文征明名璧以字行苏州人也累举不第荐授翰林待诏寻致仕归 
　　评曰征明方素质博雅多能却田叔之千金擅郑虔之三绝艺苑重其珪璋夷荒比之珠贝要其所就可得而拟大抵征明诗如老病维摩不能起坐颇入玄言又如衣素女子洁白掩映情致亲人第丈夫气格其它率易种种可厌今方脍炙人口良　　叹 

　　○杨仪部循吉 

　　杨循吉吴人也举进士为礼部仪制主事即乞病归归近六十载而为所著奚囊杂纂未成书 
　　评曰仪部急流勇退刻意篇章末路难期殊成丑怪诗法初唐未臻实境间趋晚调乃可备观始信斯道之无竆益覩名家之绝物 

　　○石文隐珤 

　　石珤字邦彦藁城人也举进士为翰林庶吉士授检讨久之迁修撰再迁南京侍读学士国子祭酒入为礼部左侍郎改兼学士进吏部尚书改掌詹事府知东阁诰敕进兼武英殿大学士加少保太子太保罢归卒 
　　评曰文隐清修之士风调尔雅诗亦仅类之 

　　○刘布衣泰 

　　刘泰字士亨钱塘人 

　　○马布衣洪 

　　马洪字浩澜钱塘人 
　　评曰士亨钱塘名俊蚤洁高蹈所作歌诗宏富清新然未脱宋元之习浩澜少出其门□词学烨烨胜之 

　　○张提学和 

　　张和字节之昆山人进士高第为南京刑部即迁按察副使视浙江学 
　　评曰节之才情洋洋流丽可爱故是台阁余派也 

　　○庄验封昶 

　　庄昶字孔晹江宁人举进士为翰林庶吉士授检讨不肯为上作元宵诗疏其事下迁行人司副乞归久之以荐南京吏部即病不能之任罢归 
　　评曰诗以缘物极兴非诂义训辞昶与陈献章俱号山林白眉至乃鸟点天机梅挑太极如巫师降神里老骂坐儿女走听雅士掩耳然昶诗别至自有隹处全篇不足存也 

　　○王参政慎中 

　　王慎中字道思晋江人十八举进士为礼部主事累迁吏部验封郎中谪为常州通判再擢按察佥事视山东学累迁河南左参政罢归 
　　评曰道思声誉赫然缙绅歆慕初年诗格艳丽虽寡天造良极人工归田以后恃才信笔极其粗野一时后进靡识翕然相师遂成二竖之病重起万障之魔 

　　○唐太史顺之 

　　唐太史纪绩巳见前此评其归田以后之诗也 
　　评曰太史近亦滥觞互相标榜所谓有狐白之裘而反袭饰嫫母以为西子者也如道思旧作本可二三仆故抑之使世人□啜其糟母曰蜉蝣撼树也 

　　○刘御医溥 

　　刘溥字原济苏州人 
　　评曰溥诗如淮阴少年斗徤自足时欲噉人又如鍜容长髯便穪剑侠坎轲微位参将陨裂竆荒使少加揖逊以饰北白金鍪亦一名流也 

　　○汤参将胤绩 

　　汤胤绩东瓯王诸孙也侠命江南起使北虏授锦衣千户进指挥佥事再以都指挥充参将出守孤山遇虏中流矢死 
　　评曰胤绩雄才盖世与刘生鴈盛行气所压政犹小巫见大巫耳又一时有苏平甘瑾诸人号十才子仅刘汤羽翼耳 

　　○王文靖璲 

　　王璲字汝玉事　太宗为左赞善坐事下狱死 

　　○陈检讨继 

　　陈继字嗣初　宣宗朝以荐为五经博士稍迁其官并吴人 
　　评曰汝玉流丽之作受赏储宫嗣初清新之才应推元相特格既沿卑意复任浅元体苏习鲁卫之政也 

　　○胡中丞缵宗 

　　胡缵宗字世甫天水人举进士为翰林检讨出判州累迁南京吏部郎擢苏州守累官都察院右副都御史抚河南罢归 
　　评曰中丞天质颖敏风度潇洒亦一关中之隽第命意浅率不足多传虽缘是罹口几陷大僇何益于巳 

　　○邵文庄宝 

　　邵宝字国贤无锡人举进士为许州守擢户部员外郎迁郎中进按察副使视江西学累迁左布政使召拜右副都御史督漕运入为户部左侍郎乞养母归以南京礼部上书召不赴久之卒 

　　○储文懿瓘 

　　储瓘字静之泰州人举进士为吏部主事迁考功郎中擢太仆少卿累擢南京吏部左侍郎卒 
　　评曰二子诗如双燕并飞差池可赏终不离庭院间 

　　○岳修撰正 

　　岳正字季方漷人举进士及第为翰林编修迁春坊右赞善改修撰入内阁参机务谪戍甘州寻召复原职出知兴化引疾归久之卒 
　　评曰修撰不以诗名家微吐一二颇有风旨至于格调槩乎未闻 

　　●明诗评四 

　　王世贞 

　　解学士缙 
　　张中丞楷 
　　张兴化琦 
　　刘参政昌 
　　夏布政寅 
　　张学士以宁 
　　黄五岳省曾 
　　谢文肃铎 
　　廖学士道南 
　　童庶子承叙 
　　桑通判悦 
　　张山人诗 
　　张山人含 
　　刘诚意基 
　　许中丞宗鲁 
　　孙左司炎 
　　王新建守仁 
　　唐太宰龙 
　　张太常羽 
　　徐布政贲 
　　江提学以达 
　　汪廷尉文盛 
　　苏司马佑 
　　郭定襄登 
　　于少保谦 
　　林司寇俊 
　　瞿长史佑 
　　李布政祯 
　　王威宁越 
　　姚少师广孝 
　　夏少师言 
　　李文正东阳 

　　○解学士缙 

　　解缙字大绅吉水人　高帝时举进士为翰林庶吉士授监察御史罢归里建文初戍河州召为待诏　太宗下南京入内阁预机务迁文渊阁大学士兼翰林院学士出参议交趾下狱死 
　　评曰学士黄阁首参玉堂名俊诗家者流寰海推价然多对客之挥颇譤捻髭之苦彼相如腐毫摩诘走瓮匪乏兼人劳此径日诗如蒲类海边野马饮啄虽雄驰骤无节不堪羁靮 

　　○张中丞楷 

　　张楷字域之海宁人举进士为监察御史累迁都察院右佥都御史 
　　评曰中丞遍和唐诗可谓捧心益丑究其才致实一时之彦也兴化亦有思致去古邈矣 

　　○张兴化琦 

　　张琦字君玉四明人举进士为兴化守 

　　○刘参政昌 

　　刘昌字钦谟苏州人举进士为工部郎以纂修召迁河南提学副使至参政以没 
　　评曰钦谟才玄国琛识竆夏鼎尤工倩丽更足风情脍炙菁华能重洛阳之纸雕虫缀羽尚存吴阊之集如村女簪花非不豊艳本态自如 

　　○夏布政寅 

　　夏寅字正夫华亭人举进士为山东提学副使每试诸生日暮纳卷毕阅卷亦毕藻鉴人才多在骊黄牝牡之外尝曰君子有三惜此生不学一可惜也此日闲过二可惜也此身一败三可惜也君子以为名言累迁四川布政使卒 
　　评曰正夫既负颖达刻意词家每卷中见钦谟姓名不敢下笔其雅慕相伏如此晚年有作众谓过之其诗如乡里老人衣锦绣见达官非不严丽但鄙甚可厌 

　　○张学士以宁 

　　张以宁字志道古田人也仕元为翰林学士承旨国初以侍讲学士使安南凡三往竟卒于路 
　　评曰学士革命遗臣皇初禁掖朱方奉使类博望之乘槎白首投荒鲜陆生之垂橐诗既目变故复备延采韵语亦徤气格少完但达致未云耳 

　　○黄五岳省曾 

　　黄省曾字勉之吴人也举乡贡卒 
　　评曰勉之身滞乡校名在公卿论诗则纳履献吉讲学则撤比伯安诗刻意六朝诸家缀集华丽之语联以艰深之法如乱石垛迭远望欝然纵横难上又如阊门肆中五彩眩目原非珍品坐索高价 

　　○谢文肃铎 

　　谢铎字鸣治黄岩人举进士为翰林庶吉士授编修迁侍讲久之擢南京国子祭酒移疾归复起为礼部右侍郎兼祭酒致仕卒 
　　评曰文肃资之玄朗功深琢磨逊心长沙之门用构台阁之体 

　　○廖学士道南 

　　廖道南字鸣吾蒲圻人举进士为翰林编修迁右中允再进侍读学士应制为文章　上重之父丧归西迎　上于承天衣红　上弗悦也罢其官 

　　○童庶子承叙 

　　童承叙字以吉沔阳人与学士同任编修久之迁左赞善再迁左庶子兼侍读以疾卒 
　　评曰学士缘凌厉之资发躁竞之念应制偏于侧媚酬送由乎顷刻虽才若倚马而响同乱蛙庶子同号楚中之杰清丽过之然何大悬殊哉 

　　○桑通判悦 

　　桑悦字民怿常熟人未冠举乡荐久之不第授太和训导累迁柳州通判引疾归卒 
　　评曰民怿一览辄诵千言不草气凌五侯目鲜百代可谓文阵之徤儿人群之逸骥矣诗如洛阳博徒家无儋石一掷百万又如灌将军骂坐虽复伉徤终鲜致语 

　　○张山人诗 

　　张诗字以言都人也号昆仑山人 
　　评曰诗上处如王平子脱衣树上探雀彀傲睨见赏下者周伯仁醉后露其丑秽 

　　○张山人含 

　　张含字愈光永昌人举乡贡不第尝师事李献吉又自称何氏好友云 
　　评曰山人才气麄横律法少陵仅得其拙长歌下笔千言节奏无端精采不足如落日忽霾宿雅成阵势虽猛快无非恶声 

　　○刘诚意基 

　　刘基字伯温青田人事　高帝为太史令迁御史中丞兼弘文馆学士封诚意伯卒年六十五集行于世 
　　评曰基诗如河朔少年充悦伉徤又如果下骝骄嘶有情至乃坐策四维逸推百筭筹运帷幄勋留鼎彛贾其余力尚追作者岂易言哉岂易言哉 

　　○许中丞宗鲁 

　　许宗鲁字伯诚关中人也举进士改翰林庶吉士授监察御史擢按察佥事视湖广学久之进副使入为太仆少卿改大理少卿进右佥都御史抚定罢归凡二十年起经畧昌平迁副都御史抚辽左 
　　评曰中丞五七言位置匀稳首尾妥洁气格粗备可当作手使更推思入玄取材进古得不飒飒其言哉 

　　○孙左司炎 

　　孙炎字伯融句容人事　高皇帝为幕僚授中书都事迁左司郎中总制处州军府陷贼不屈死之 
　　评曰左司侠气鸷发辨辞虹矫疆围之寄援分以没今作歌诗十不一二存者然颇跌宕雄逸青凤吉光之裘片羽千金藏龙如意之珠一照累乘奚啻多哉 

　　○王新建守仁 

　　王守仁字伯安余姚人举进士为刑部主事谢病归起复兵部主事上疏罪状刘瑾下狱杖几死谪龙场驿丞久之瑾诛稍迁庐陵令召为吏部验封主事三迁考功郎中进南京太仆少卿迁鸿胪卿寻以都察院左佥都御史提督南贑诸军讨山贼大破之擢副都御史荫一子官平宁王拜南京兵部尚书封新建伯父丧归起兼左都御史平田州乱卒年五十八集今行于世 
　　评曰新建雄畧盖世隽才逸群诗初锐意作者未经体裁奇语问出自解为多虽谢专家之业亦一羽翼之隽也四时诗如五花骏马嘶踏雄丽颇多蹶步暮年如武士削发纵谈玄理伧语错出君子讥之 

　　○唐太宰龙 

　　唐龙字虞佐兰溪人举进士为郯城令擢监察御史出按云南及江西俱有声进陜西按察副使视学政再进按察使以都察院右佥都御史召总漕政入为吏部右侍郎迁左侍郎擢兵部尚书秦陇诸边有功加太子少保入为刑部尚书侍母归十余载以南京吏部尚书召改兵部加太子太保寻改吏部坐事免卒年七十二 
　　评曰龙诗如永州石奇重有致不如太湖山欺空玲珑 

　　○张太常羽 

　　张羽字来仪乌程人累官翰林侍制太常寺丞 

　　○徐布政贲 

　　徐贲字幼文长洲人累官广东左布政 
　　评曰国初称高杨张徐云吴中四杰要之等苐可举而言夫其既富才情未闲骨体来仪之视孟载不能以寸而季廸之视幼文大有所长必使跻者鲜愧容等者怒色恐未可也 

　　○江提学以达 

　　江以达字于顺贵溪人也举进士为刑部郎迁福建按察佥事再迁湖广副使俱视学政罢归 
　　评曰于顺才情颇裕体格亦存一时名笔恨少雅致耳 

　　○汪廷尉文盛 

　　汪文盛字崇周崇阳人也举进士为兵部郎出知兴化迁按察副使视浙江学母丧归复除陜西按察副使巳擢江西按察使遂进都察院右佥都御史抚云南入为大理寺卿以疾乞休归卒 
　　评曰廷尉词藻整丽骨气不弱苐乏师友之功未就深玄之理 

　　○苏司马佑 

　　苏佑字允吉濮人也举进士为吴县令授监察御史迁按察副使视江西学累官副都御史抚山西入为刑部右侍郎迁兵部左侍郎为何兼右佥都御史总督宣大诸镇后罢归卒 
　　评曰司马清不如许伯诚徤壮亦可鲁卫之政也 

　　○郭定襄登 

　　郭登故武定侯英诸孙也初任勋卫从征麓川有功还授都指挥同知都督佥事副总大同兵久之战北虏获级多再进右都督为征西前将军大败虏封定襄伯召还理南京都督府适安置甘肃寻复故封总京营兵卒谥忠武 
　　评曰定襄奇士也磨盾操檄横槊赋诗雄论风生绚辞电扫如送季方之作怨而不怒它篇奕奕固是将种登诗如弄波榜人大自标捷又如魏司徒善射令人惊目 

　　○于少保谦 

　　于谦字廷益钱塘人举进士为监察御史擢兵部侍郎进尚书以功加少保复辟事坐殊死 
　　评曰少保负颖异之才蓄经纶之识诗如河朔少年儿无论风雅颇自奕奕快爽 

　　○林司寇俊 

　　林俊字待用莆田人也举进士为刑部郎坐论妖僧忤旨下狱谪姚州倅累迁湖广按察使引疾告归以右佥都御史召抚江西再乞归复以副都御史抚蜀讨蜀寇有功加右都御史又乞归久之嘉靖初召为工部尚书后复改刑部尚书又乞归加太子太保乃卒 
　　评曰俊诗颇极刻削又复痴重如灌莽中突起奇石又如折趐角鹰捩撇难振 

　　○瞿长史佑 

　　瞿佑字宗吉钱塘人累官周王左长史 

　　○李布政祯 

　　李祯字昌祺以字行庐陵人举进士为翰林庶吉士授刑部主事累迁河南左政使 
　　评曰二君俱长填词小解诗亦清新要非作手 

　　○王威宁越 

　　王越字世昌浚人也举进士为监察御史累军功至太子太保兵部尚书封威宁伯改征西前将军填大同坐罪罢起为左都御史总陜西三边诸军复加少保太子太傅卒谧襄敏 
　　评曰越诗多叙塞上情致如田家作苦歌以自劳可谓悲尽 

　　○姚少师广孝 

　　姚广孝相城人一名道衍削发从释教以谋于太宗起燕邸累进太子少师卒赠荣国公谧恭靖 
　　评曰少师栖遁禅宗衷婴世网既参佐命卒返初服互迯儒释之间未获进退之所其诗如入忉利天虽自快乐未就解脱魔障既深终当堕落 

　　○夏少师言 

　　夏言字公谨贵溪人举进士为行人授吏科给事中累迁都给事中以上疏论郊祀迁翰林侍读学士再迁少詹事遂拜礼部尚书入内阁久之累加少师太子太师吏部尚书华盖殿大学士坐法下狱诛死 
　　评曰少师袭伟遘躐要阶祻起几望终作僇人才长于奏牍他诗如武库矛戈种种出间殊少利器又如夏候鼎古意荡然 

　　○李文正东阳 

　　李东阳字宾之长沙人也五岁以能诗善书词　上召见宫中令供奉翰林十七举进士改庶吉士授编修九载迁侍讲满考为学士加左庶子进太常少卿又进礼部右侍郎司内制遂预机务累官少师太子太师吏部尚书华盖殿大学士致仕卒年七十赠太师谥文正有集行于世 
　　评曰东阳髫年供奉早捷贤科一时才名大噪晚登三事钧握二纪声施四垂诗家达者惜乎未讲体格徒逞才情枚生累纸少游挥毫角险争捷加灾墨卿予尝譬之如积潦成陂虽复汪洋轻浅易涸乐府自谓绝世寔则史断一章有子名兆先未立而夭其风韵奕奕绝句四首大类竹枝隹境少加铅椠之年奚止箕裘之业 

　　●明诗评后叙 

　　王世贞 
　　海内之士结轨称说诗者虑数百千家大指私其师言更互沿习可等别也吾少且贱亡当于作者又不得周游四垂泛澜上下乎时彦即犯孔氏方人之戒罪何辞哉罪何辞哉似是之谈湛沦膏肓寻景逐响竟复奚适私心切忧之退而与二三君子椎榷朱紫母令失于亡年之径以自程也始者长沙诸公各贵其贵无有忧厉心切磋之力角险逞捷因率务迩而其名方大贵足以奔走士径此岂有深永之致脍炙人人哉势实使趋矣弘正间李何起而振之天下彬彬然知向风云而其下者至或好为剽窃传会冀文其拙一二少年耳观无当于心翩翩然曰士当自起名奈何影向他人也则又唶猎齐梁之下具而夸于人曰吾乃得其精矣彼为少陵氏者何吴人黄氏皇甫氏者流若倚门之妓施铅粉强盻笑而其志矜国色犹然哉一者公甫孔旸本无所解道理语度其才气不足胜人遯而自眩夫太极阴阳无言巳且束之声韵岂不冤耶一者应德道思归田之后驾诬陶韦必谐自然目到之语黜意象凋精神废风格而其徒洪朝选万士和酷嗜其残馥左右而播之于乎何舛也一者关中王维祯悉反诸作推尊少陵氏间出章什朝野重之此其道弥迩祻愈重何者以宛转应接为少陵氏之旨以棘涩粗重为少陵氏之语至于神格无闻四声未协天下相率而瞶听之谓传而瞽行之可不辨乎孔子曰过我门而不入我室我无憾焉即使蛙皷蝉管竞奏箾韶稍具耳观无见难析丈夫铅椠之业宁为椎刀鄙勿山鸡拟吾怪夫斯人之淊淊也盖又悲之其终天弗与闻矣 
　　王子云吾少仅踰髟匕也受业山阴骆先生而先生间试予歌宝刀予未究所谓歌者漫应之而先生重赏且激曰大雅在子哉稍长从学官习章句不复记忆之是时有陆秀才之裘者能诗高自许可以乡先生廸功而下不论其人即席染翰便数番多麄舛不纯又闻吴下彭年秀才者名得其诗五言律稍驯洁其它故文氏家言也巳又闻昆山俞允文秀才者名其人诗稍宏丽法初唐未入底奥既举进士京师稍稍学为诗矣而始隶藉大理与濮人李先芳游李自其微时即巳厌罢时俗顾日夜工诗格调出襄阳嘉州间秀越温润悟入象外巳因李识秀水仲春龙仲生雅尚亦在襄阳及一二右丞才具微短巳又因仲识华亭莫如忠莫颇清令蔚蔚唐人多从游吴彦类益者其名著志实满矣亡何予郎比部郎之长孝豊吴维岳烨烨有一时誉至同列相勉得吴生词组如照乘云予雅自好不能吴生下顾下李攀龙也吴愕怡盛气欲夺我不得乃悟而折节请正李然其人诗实小巧清新足炫市肆亡论风格惎指云巳又因吴识山东冯惟讷湖州蔡汝楠冯博洽多记六朝初唐语格颇近小自出鲜饶才不当如是耶蔡少年雅慕建安晚始淘洗攻钱刘之业莹然不污厌然索矣于鳞首予于金华徐文通也亦数之以谓予徐虽用力少其巽受勇迈种种见道诚一时之隽哉而天台王宗沐者齿最卑最擅曹中称自谓得初唐未易许也盖予居京师七年友师李攀龙次譤榛次李先芳近社友者吴兴徐中行南海梁有誉潍扬宗臣耳徐温煦予易望知其淑人长者诗格调殊不乏称其人梁率易寡世好尤工齐梁近始幡然悔之即二君少加沉欝之致何所不先宗后出而资尤敻绝躭躭虎视无崇不达凌驾斯世力追古人呜呼雄哉李攀龙寡许可它所友称关中张才东平刘尔牧予俱巳识知之张气雄浑奕奕射人虽间作伧父语无损刘质秀才捷尚未成家 

　　广信府同知邹潘校正 
　　推官方重校正 
　　临江府推官袁长驭校正 
　　上饶县学教谕余学申对读 
　　湖州府后学吴仕旦覆订
