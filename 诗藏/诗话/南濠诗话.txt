南濠诗话[明] 都穆



　　○都南濠先生序

　　诗话无虑数十家，若鞠坡艇斋冷斋诸公，皆其杰然者。而国朝元老《麓堂集》尤为精纯，会众说而折其中，诗道毕矣。偶得都公是集，俯而读，仰而思，知其学问该博，而用意精勤，钩深致远，而雅有枢要，诚足以备一家之体，而与诸公并驰焉。如读太宗之诗，而知贞观之治；诵清碧之集，而慨宋室之亡。王孟端感久客之娶妇，曹子建助老瞒之奸雄，是又即其人知其世，而良有深意。公之诗话，大率类此，非琐琐章句之末耳。公在吴下以学行称，官兵曹以政事著，余企慕素矣。今观是集，信知其体具用行，而发言之有本也。遂捐俸绣梓，用广厥传，俾四方之士，因公之言，求公之心，可以推类而至於道，其於风教未必无补。正德癸酉秋七月望日，封邱黄桓书於和州之公寓。

　　○南濠居士诗话序

　　诗话必具史笔，宋人之过论也。玄辞冷语，用以博见闻资谈笑而已，奚史哉？所贵是书正在识见耳。若拾录阙遗，商订古义，不为无裨正史，而雅非作者之意矣。余十六七时喜为诗，余友都君元敬实授之法。於时君有心戒，不事哦讽，而谈评不废。余每一篇成，辄就君是正，而君未尝不为余尽也。君於诗别具一识，世之谈者，或元人为宗，而君雅意於宋；谓必音韵清胜，而君惟性情之真。倚马万言，莫不韪叹；而碧山双泪，独有取焉。凡其所采，率与他为诗者异，而自信特坚，故久而人亦信之。观其所著《南濠诗话》，玄辞冷语，居然合作，而向之三言具在，是知君所为教余者，皆的然有见，而非漫言酬对也。是故拈而出之，他日当有作法於是者，非徒取其有裨史氏也。壬辰三月，衡山文璧叙。

　　陈後山曰：“陶渊明之诗，切於事情，但不文耳。”此言非也。如《归园田居》云：“暧暧远人村，依依墟里烟。狗吠深巷中，鸡鸣桑树颠。”东坡谓“如大匠运斤，无斧凿痕”。如《饮酒》其一云：“衰荣无定在，彼此更共之。”山谷谓“类西汉文字”。如《饮酒》其五云：“结庐在人境，而无车马喧。问君何能尔？心远地自偏。”王荆公谓“诗人以来，无此四句”。又如《桃花源记》云：“不知有汉，无论魏晋。”唐子西谓“造语简妙”。复曰：“晋人工造语，而渊明其尤也。”後山非无识者，其论陶诗，特见之偶偏，故异於苏黄诸公耳。

　　东坡尝过一僧院，见题壁云：“夜凉疑有雨，院静似无僧。”坡甚爱之，不知为何人作也。刘孟熙《霏雪录》，谓二句似唐人语。予近阅《潘阆集》见之，始知为阆《夏日宿西禅院作》。诗云：“此地绝炎蒸，深疑到不能。夜凉如有雨，院静若无僧。枕润连云石，窗明照佛灯。浮生多贱骨，时日恐难胜。”通篇皆妙。但坡以“如”为疑，若为“似”，与此不同。

　　元微之《题刘阮山》诗云：“芙蓉脂肉绿云鬟，罨画楼台青黛山。千树桃花万年药，不知何事忆人意。”後元遗山云：“死恨天台老刘阮，人间何恋却归来？”正祖此意。予顷见杨廉夫诗迹，亦有是作云：“两婿原非薄幸郎，仙姬已识姓名香。问渠何事归来早，白首糟糠不下堂。”较之二元，情致不及，而忠厚过之。

　　《七哀》诗始於曹子建，其後王仲定量张孟阳皆相继为之。人多不解“七哀”之议，或谓：病而哀，义而哀，感而哀，悲而哀，耳目闻见而哀，口叹而哀，鼻酸而哀。所哀虽一事，而七者具也。

　　张伯雨外史晚居茅山，罕接宾客。一日，有野僧来谒，童子拒之。僧云：“语而主，吾诗僧也，胡为拒我？”不得已乃为入报。伯雨书老杜“花径不曾缘客扫”之句，使持以示僧。僧略不运思，足成诗云：“久闻方外有神仙，只信华阳古洞天。花径不曾缘客扫，石床今许借僧眠。穿云去汲烧丹井，带雨来耕种玉田。一自茅君成道後，几人骑鹤下苍烟。”末二句涉讥刺。伯雨得诗大惊，延入置之上坐，留连数日。

　　昔人词调，其命名多取古诗中语。如《蝶恋花》取梁简文诗“翻阶蛱蝶恋花情”；《满庭芳》取柳柳州诗“满庭芳草积”；《玉楼春》取白乐天诗“玉楼宴罢醉和春”；《丁香结》取古诗“丁香结恨新”；《霜叶飞》取老杜诗“清霜洞庭叶，故欲别时飞”；《清都宴》取沈隐侯诗“朝上阊阖宫，夜宴清都关”。其间亦有不尽然者，如《风流子》出《文选》。刘良《文选注》曰：“风流，言其风美之声流於天下。子者，男子之通称也。”《荔枝香》《解语花》，一出《唐书》，一出《开元天宝遗事》。《唐书》《礼乐志》载：“明皇幸蜀，贵妃生日，命小部张乐春天新曲而未有名。会南方进荔枝，遂命其名曰‘荔枝香’。”《遗事》云：“帝与妃子共赏太液池千叶莲，指妃子谓左右曰：‘何如此解语花也？’”《解连环》出《庄子》，《庄子》曰：“南方无穷而有《塞垣春》，“塞垣”二字出《後汉书》《鲜卑传》；《玉烛新》，“玉烛”二字出《尔雅》。即此观之，其馀可类推矣。

　　李商隐《锦瑟》诗，人莫晓其义，刘貣父谓是令孤楚家青衣名也。近阅许彦周《诗话》云：“锦瑟之为器，其柱如其弦数，其声有适怨清和。又云感怨清和。昔令狐楚侍人，能弹此四曲，诗中两联，状此四曲也。”乃知锦瑟非青衣之名，貣父失之於不考耳。

　　无锡浦源字长源，读书工诗，洪武中为晋王府引礼舍人。闻闽人林子羽老於诗学，欲往访之而无由。一日以收买书籍至闽，时子羽方与其乡人郑定量五元辈结社作诗，自以天下为无人。长源谒之，子羽欲闻其所作，以观何如。长源乃诵《送人之荆门》诗，中有“云边路绕巴山色，树里河流汉水声”之句，子羽甚加叹赏，遂许入社，与之唱酬。

　　昔人谓“诗盛于唐，坏于宋”，近亦有谓元诗过宋诗者，陋哉见也。刘後村云：“宋诗岂惟不愧于唐，盖过之矣。”予观欧梅苏黄二陈至石湖放翁诸公，其诗视唐未可便谓之过，然真无愧色者也。元诗称大家，必曰虞杨范揭。以四子而视宋，特太山之卷石耳。方正学诗云：“前宋文章配两周，盛时诗律亦无俦。今人未识昆仑派，却笑黄河是浊流。”又云：“天历诸公制作新，力排旧习祖唐人。粗豪未脱风沙气，难底熙丰作後尘。”非具正法眼者，乌能道此。

　　东坡诗云：“无事此静坐，一日如两日。若活七十年，便是百四十。”唐子西诗云：“山静似太古，日长如小年。”坡以一日当两日，子西直以日当年。又不若谢康乐云“以晤言消之，一日当千载”耳。

　　严沧浪谓论诗如论禅：“禅道惟在妙悟，诗道亦在妙悟。学者须从最上乘，具正法眼，悟第有义。”此最为的论。赵章泉尝有诗云：“学诗浑似学参禅，识取初年与暮年。巧匠曷能雕朽木，燎原宁复死灰然。”其二：“学诗浑似学参禅，要保心传与耳传。秋菊春兰宁易地，清风明月本同天。”其三：“学诗浑似学参禅，束缚宁论句与联。四海九州何历历，千秋万岁永传传。”吴思道诗云：“学诗浑似学参禅，竹榻蒲团不计年。直待自家都肯得，等闲拈出便超然。”“学诗浑似学参禅，头上安头不足传。跳出少陵窠臼外，丈夫志气本冲天。”“学诗浑似学参禅，自古圆成有几联？春草池塘一句子，惊天动地至今传。”龚圣任诗云：“学诗浑似学参禅，悟了方知岁是年。点铁成金学是妄，高山流水自依然。”“学诗浑似学参禅，语可安排意莫传。会意即超声律界，不须链石补青天。”“学诗浑似学参禅，几许搜肠觅句联。欲识少陵奇绝处，初无言句与人传。”予亦尝效颦云：“学诗浑似学参禅，不悟真乘枉百年。切莫哎心并剔肺，须知妙语出天然。”“学诗浑似学参禅，笔下随人世岂传？好句眼前吟不尽，痴人犹自管窥天。”“学诗浑似学参禅，语要惊人不在联。但写真情并实境，任他埋没与流传。”

　　海宁胡教授虚白，洪武间归自江西，泊舟番君之望湖亭，见亭上石刻东坡诗一绝云：“黑云堆墨未遮山，白雨跳珠乱入船。卷地风来忽吹散，望湖亭下水连天。”虚白赓其韵曰：“鸥外清波雁外山，望湖亭下系归船。夜深起坐占风信，人在珠宫月在天。”书之於壁。忽有老者来诵其诗曰：“子非斗南老人邪？”乃为长揖，举首不知所往。虚白因自号半南老人。

　　《楚辞》云：“思公子兮未敢言。”惟其不言，所以为思之至。刘公幹云：“思子沈心曲，长叹不能言。”本《楚辞》也。杨宪使孟载与高侍郎季迪、张太常来仪、徐方伯幼文友善，四公皆吴产，皆妙於诗，世称高杨张徐。孟载诗律尤精，如云“花无桃李非春色，人有笙歌是太平”，“一官不博三竿日，万事无过两鬓星”，予爱其闲旷。及云“乱世身如危处立，异乡人似梦中来”，“千金已废床头剑，一字无存架上书”，则又叹其困穷。如云“红雨落花来衮衮，绿波芳草去迢迢”，“六朝旧恨残阳里，南浦新愁细雨中”，予爱其含蓄，及云“柳色嫩於鹅破壳，藓痕斑似鹿辞胎”，“小雨送花青见萼，轻雷催笋碧抽尖”，则又惊其新巧。至“翠袖锦筝邀上客，画船银烛照归人”，“高楼锦瑟花连屋，深巷珠帘柳映桥”，则又见其情致之绮丽矣。“宣王石鼓青苔沚，武帝金盘玉露多”，“八阵云开屯虎豹，三江潮落见无暇鼍”，则又见其气象之突兀矣。他如“半醉半醒花冉冉，闲愁闲雨沈沈”，“恨不发如春草绿，笑曾花似面颜红”，“万里归心鸥送客，片时残梦鸟惊人”，则又优柔痛快，而无牵合排比，其亦诗人之豪者哉！

　　潘逍遥寓居钱塘。尝一至陕观华山，留题云：“高爱三峰插太虚，昂头吟望倒骑驴。傍人大笑从他笑，终拟全家向上居。”时魏野仲先居陕，有《赠逍遥》诗云：“从此华山图籍上，更添潘阆倒骑驴。”二公之高致可想也。

　　杜樊川《题乌江项羽庙》诗云：“胜败兵家不可期，包羞忍耻是男兒。江东子弟多豪俊，卷土重来未可知。”後王荆公诗云：“百战疲劳壮士哀，中原一败势难回。江东子弟今虽在，肯为君王卷土来。”荆公反樊川之意，似为正论，然终不若樊川之死中求活。谢叠山谓柳子厚书箕子庙碑阴，意亦类此。

　　吾乡沈处士贞吉，读书能诗，暮年好道，奉纯阳吕仙翁甚虔，每有事辄负箕召之。一日得诗二绝云：“鹤背发长歌，清声振林越。万里洞庭秋，湖波弄明月。”“片月已苍苍，诗成天欲曙。独鹤忽不见，闲云自来去。”处士惊喜下拜，以为真神仙来也。後徐武功见之，亦曰：“此诗非纯阳不能作也。”

　　李太白杜子美微时为布衣交，并称於天下後世。今考之《杜集》，其怀赠太白者多至四十馀篇，而太白诗之及杜者，不过沙邱城之寄，鲁郡东石门之送，及饭颗之嘲一绝而已。盖太白以帝室之胄，负天仙之才，日试万言，倚马可待，而杜老不免刻苦作诗，宜其为太白所诮。洪容斋胡苕溪以饭颗诗不见《太白集》中，疑为後人伪作。予谓古人嘲戏之语，集中往往不载，不特太白为然。然後之人作诗，乃多学杜而鲜师太白，岂非以太白才高难及，而爱君忧民，可施之廊庙者，固在於饭颗之人耶？

　　王孟端舍人作诗清丽。尝有人作客京师，乃别娶妇，孟端作诗寄之云：“新花枝胜旧花枝，从此无心念别离。可信秦淮今夜月，有人相对数归期。”其人得诗感泣，不日遂归。

　　《杨廉夫集》有《路逢三叟》词云：“上叟前致词，大道抱天全。中叟前致词，寒暑每节宣。下叟前致词，百岁半单眠。”尝见陈後山诗中一词，亦此意。此盖出於应瑒，瑒诗曰：“昔有行道人，陌上见三叟。年各百馀岁，相与锄禾莠。往前问三叟，何以得此寿？上叟前致词，室内姬粗丑。二叟前致词，量腹节所受。下叟前致词，暮卧不覆首。要哉三叟言，所以能长久。”

　　汉《柏梁台诗》，武帝与群臣各咏其职为句，同出一韵，句仅二十有六，而韵之重复者十有四。如武帝云：“日月星辰和四时。”卫尉则云：“周卫交戟禁不时。”梁孝王云：“骖驾驷马从梁来。”太仆则云：“脩饰舆马待驾来。”在司马云：“郡国士马羽林材。”詹事则云：“椒房率更领其材。”丞相云：“总领天下诚难治。”执金吾则云：“徼道宫下随讨治。”京兆尹则云：“外家公主不可治。”大将军云：“和抚四夷不易哉。”东方朔则云：“迫窘诘屈几穷哉？”御史大夫云：“刀笔之吏臣执之。”大鸿胪则云：“郡国吏功差次之。”少府则云：“乘舆御物主治之。”其间不重复者惟十二句，然通篇质直雄健，真可为七言诗祖。後齐梁诗人多效其体，而气骨远不能及。方朔乃云：“迫窘诘屈，直戏语耳。”

　　外高祖硃先生文奎尝学诗杨廉夫，洪武初为郡学训导。其《元夕》诗云：“兔魄摇银海，鰲山接紫微。游人踏清影，叠鼓催馀辉。兰灺惊钟堕，珠星拂曙稀。良宵苦不永，况复隔年违。”置之古人集中，未易辨也。

　　世人作诗以敏捷为奇，以连篇累册为富，非知诗者也。老杜云：“语不惊人死不休。”盖诗须苦吟，则语方妙，不特杜为然也。贾阆仙云：“两句三年得，一吟双泪流。”孟东野云：“夜吟晓不休，苦吟鬼神愁。”卢延逊云：“险觅天应闷，狂搜海亦枯。”杜荀鹤云：“生应无辍日，死是不吟时。”予由是知诗之不工，以不用心之故，盖未有苦吟而无好诗者。唐山人题诗瓢云：“作者方知吾苦心。”亦此意也。

　　紫薇花，俗谓之怕痒树，爪其幹则枝叶俱动。宋梅都官诗云：“薄肤痒不胜轻爪。”又云：“薄薄嫩肤搔鸟爪。”皆言其不耐痒也。草木无知之物，此花乃独不然，何耶？

　　长洲陈湖碛沙寺，元初有僧魁天幻者居之。魁与高安僧圆至友善，至尝注周伯[A10]所选《唐三体诗》，魁割其资，刻置寺中，方万里特为作序，由是《三体诗》盛传人间。今吴人称“碛沙唐诗”是也。魁读儒家书，尤工於诗，平生厓立绝俗，誓不出世，住山。至有诗赠之云：“拈笔诗成首首新，兴来豪叫欲攀云。难医最是狂吟病，我恰才痊又到君。”

　　陈希夷《赠张乖厓》诗云：“自吴入蜀是寻常，歌舞筵中救火忙。乞得金陵养闲地，也须多谢鬓边疮。”予初不省“救火忙”之说，近阅《乖厓遗事》云：“公尝谒希夷，问欲隐居，希夷曰：‘子方有官职，未可议此。值今之势，如失火之家，待公救火，不可不赴。’”希夷善相人之术，固已逆知乖厓之不能隐矣。

　　松江袁御史景文，未仕时，尝与友人谒杨廉夫，几上见有《咏白燕》诗云：“珠帘十二中间卷，玉翦一双高下飞。”景文素能诗者，因谓之曰：“先生此诗，殆未尽体物之妙也。”廉夫不以为然。景文归作诗，翌日呈廉夫云：“故国飘零事已非，旧时王谢见应稀。月明汉水初无影，雪满梁园尚未归。柳絮池塘香入梦，梨花庭院冷侵衣。赵家姊妹多相妒，莫向昭阳殿里飞。”廉夫得诗叹赏，连书数纸，尽散坐客。一时呼为袁白燕云。

　　木玄虚《海赋》云：“云锦散文於沙涔。”予初不解，後游东海之上，见波纹印沙，坚如刻画，毫发不失，而螺贝珍异之物纷错其间，粲然五色，水波不兴，日光射之，真所谓“云锦散文”。爱玩久之，乃知玄虚此语之不虚也。

　　元杜清碧本集亡宋节士之诗，为《谷音》二卷，惜世罕传。予近得其本，如程自脩《痛哭》云：“匆匆古今成传舍，人生有情泪如把。乾坤误落腐儒手，但遗空言当汗马。”《岁暮》云：“乡里小兒纥那歌，前辈先生八风舞。欲拘东流舞万牛，抱膝长吟听更雨。”冉琇《蓬莱阁》云：“鲁连惟有死，王粲不胜哀。”元吉《上党》云：“呜呼皇天肯悔祸，岂有盗贼称天王？”《夜坐》云：“忽忆梅花不成语，梦中风雪在江南。”师严硃尚书《席上》云：“主忧臣辱坐感激，忍对花鸟调欢娱。”张琰《官柳》云：“袅袅亭亭忒无赖，又将春色误江南。”汪涯《采石独酌》云：“天翻地覆有今夕，酒熟诗温无可人。”丁开《可惜》云：“父老俱呜咽，天王本圣明。”鱼潜《送郑秘书》云：“童子歌鸲鹆，幽人拜杜鹃。”柯茂谦《鲁港》云：“可惜使船如使马，不闻声鼓但声金。”皆悲愤激烈，读之可为流涕。

　　曹子建《杂诗》云：“闲居非吾志，甘心赴国忧。”又云：“国雠谅不塞，甘心思丧元。”老瞒而有是兒，宁不助其奸雄？

　　示坡云：“诗须有为而作。”山谷云：“诗文惟不造空强作，待境而生，便自工耳。”予谓今人之诗，惟务应酬，真无为而强作者，无怪其语之不工。元遗山诗云：“从横正有凌云笔，俯仰随人亦可怜。”知此病者也。

　　会稽张思廉，元末流寓吴门。时张士诚欲结内游客，大开宾贤之馆，闻思廉名，礼致为枢密院都事，思廉遂委身事焉。未几，张败，思廉变姓名走杭州，寄食於报国寺，旦暮手一编，人不得窥。後思廉死，寺中人取视之，乃其平生所作诗也。孙司业大雅尝为思廉著传。

　　唐太宗诗，其《经战地》云：“心随朗日高，志与秋霜洁。移锋惊电起，转战长河决。营研讨会落星沈，阵卷横云裂。一挥氛沴静，再举鲸鲵灭。”其《重幸武功》云：“垂衣天下治，端拱车书同。白水巡前迹，丹陵幸旧宫。列筵欢故老，高宴聚新丰。驻跸抚田畯，回舆访牧童。”其《执契静三边》云：“无为宇宙清，有美璇玑正。皎珮星连景，飘衣云结庆。戢戈荣七德，昇文辉九功。烟波澄旧碧，烽烟息前红。霜野韬莲剑，关城罢月弓。”其《帝京篇》云：“人道恶高危，虚心戒盈荡。奉天竭诚敬，临民思惠养。纳善察忠谏，明科慎刑赏。六五诚难继，四三非易仰。广待淳化敷，方嗣云亭响。”皆雄伟不群，规模宏远，真可谓帝王之作，非儒生骚人之所能及。《帝京》一篇，尤见不自满足，其成贞观之治，有以哉。

　　国初诗僧称宗泐来复。同时有德祥者，亦工於诗，其《送僧东游》云：“与云秋别寺，同月夜行船。”《咏蝉》云：“玉貂名并出，黄雀患相连。”泐复不能道也。又《卜筑》云：“草生桥断处，花落燕来初。”亦佳句。

　　古人诗有唱和者，盖彼唱而我和之。初不拘体制兼袭其韵也。後乃有用人韵以答之者，观老杜严武诗可见，然亦不一一次其韵也。至元白皮陆诸公，始尚次韵，争奇斗险，多至数百言，往来至数十首。而其流弊至於今极矣，非沛然有馀之才，鲜不为其窘束。所谓性情者，果可得而见邪？

　　柯博士九思在奎章日，得出入内廷，後失宠，退居吴下。虞文靖公作《风入松》词赠之，中亦微露此意。予闻柯尝画黄鹂、白头，题诗二绝。《白头》云：“春浓不放小禽栖，白发冲冠向晓啼。帘幕半开人未起，楼台风暖日犹低。”《黄鹂》云：“春风娇软绿阴肥，上苑莺花紫翠围。却向後宫深院里，一枝闲自理金衣。”近嘉兴周丈伯器尝题二图，为予诵之。诗云：“奎章阁下老词臣，吟遍莺花上苑春。回首金衣闲自理，绿阴多处少风尘。”“重重帘幕护轻寒，听彻春禽午夜阑。无限江南归兴里，不将华发漫冲冠。”盖用其语，而反其意也。

　　吴僧明月舟善为诗，与予交。尝得其《临终》一首，警句曰：“草烟蝴蝶梦，花月杜鹃吟。”予爱诵之。

　　刘静修书事诗云：“卧榻而今又属谁？江南回首见旌旗。路人遥指降王道，好似周家七岁兒。”周公谨《杂识》载《北客》诗云：“忆昔陈桥兵变时，欺他寡妇与孤兒。谁知二百馀年後，寡妇孤兒又被欺。”二诗皆为宋太祖作，若出一机轴，而辞意严正，道人所不能道，真可谓诗之斧钺矣。

　　解学士缙自幼能言，即颖敏绝人。郡守令至其家，或抱置膝上，应声成文，皆错愕惊叹。尝闻学士六岁时，其族祖戏之曰：“小兒何所爱？”即应声作诗四绝，其一云：“小兒何所爱？爱者芝兰室。更欲附飞龙，上天看红日。”其二云：“人道日在天，我道日在心。不省鸡鸣时，泠然钟磐音。”其三云：“圣人有《六经》，天地有日月。日月万古明，《六经》终不灭。”其四云：“小兒何所爱？夜梦笔生花。花根在何处？丹府是吾家。”他日学士尝书其後云：“予未能言时，颇知人教指。梦五色笔，笔有花如菡萏者，当五六岁来，遂盛有作。然未甚能书，往往忘不复记。此诗颇传诵，不欲弃置，因识之。”

　　魏仲先诗十卷，名《钜鹿东观集》，予尝阅之，今记其数联。《闲居书事》云：“成家书满屋，添口鹤生孙。”《和五衢见寄》云：“身犹为外物，诗亦是虚名。”《咏怀》云：“鹤病生闲恼，僧来废静眠。”又有《咏盆池萍》云：“莫嫌生处波澜小，免得漂然逐众流。”真隐者之言也。

　　顾玉山仲瑛尝自题小像云：“儒衣僧帽道人鞋，天下青山骨可埋。若说向时豪侠处，五陵鞍马洛阳街。”人咸赏其达。予谓仲瑛此诗，不无所袭。傅大士诗云：“道冠儒履释袈裟，三教原来总一家。”东坡狱《中寄弟子由》云：“是处青山可埋骨，他时夜雨独伤神。”後陆放翁云：“青山是处可埋骨。”盖亦用坡语矣。

　　江湖间呼舟子为家长，或疑其卑贱，不宜称之若是。近阅老杜诗云：“长年三老歌声里。”《古今诗话》谓蜀中以稿手为三长老，老杜之语，盖本於此。又戴氏《鼠璞》谓海滨之人，呼篙师为长年，则家长之称，有自来矣。

　　阴常侍何水部以诗并称，时谓之阴何。宋黄伯思长睿跋何诗，尽录其佳句。予观阴诗，佳句尤多。如《泛青草湖》云：“行舟逗远树，度鸟息危樯。”《晚泊五洲》云：“水随云度黑，山带日归红。”《广陵岸送北使》云：“海上春云杂，天际晚帆孤。”《巴陵空寺》云：“香尽奁犹复，幅陈画渐微。”《雪里梅花》云：“从风还共落，照日不俱消。”《晚出新亭》云：“远戍惟闻鼓，寒山但见松。”皆风格流丽，不减於何，惜未有拈出之者。

　　袁景文初甚贫，尝馆授一富家，景文性疏放，师道颇不立，未几辞归。其家别延陈文东璧。文东惩景文故，待弟子甚严。一日，景文来访，文东适出，因大书其案云：“去年先生磨恃己，今年先生罔谈彼。若无几个始制文，如何教得犹子比。”文东善书，故云然。亦可谓善谑也已。

　　韩文公诗曰：“我生之初，月宿南斗。”东坡谓公身坐磨蝎宫，而己命亦居是宫。盖磨蝎即星纪之次，而半宿所缠也。星家言身命舍是者，多以文显。以二公观之，名虽重於当世，而遭逢排谤，几不自容，盖诚有相类者。吾乡高太史季迪为一代诗宗，命亦舍磨蝎，又与坡翁同生丙子，洪武初，以作文竟坐腰斩，受祸之惨，又二公之所无者。吁！亦异矣。

　　张士诚据有吴中，东南名士多往依之。不可致者，惟杨廉夫一人，士诚无以为计。一日，闻其来吴，使人要於路，廉夫不得已，乃一至宾贤馆中。时元主方以龙衣御酒赐士诚，士诚闻廉夫至，甚说，即命饮以御酒。酒未半，廉夫作诗云：“江南岁岁烽烟起，海上年年御酒来。如此烽烟如此酒，老夫怀抱几时开？”士诚得诗，知廉夫不可屈，不强留也。

　　三高祠在吴江长桥南，中祀越上将军范蠡、晋大司马东曹掾张翰、唐赠右补阙陆龟蒙。国朝著于祀典，《齐东野语》载宋人诗云：“可笑吴痴忘越憾，却夸范蠡作三高。”又云：“千年家国无穷恨，只合江边祀子胥。”盖深非之。近读僧善信《三高祠》诗，《范蠡》云：“越国谋臣吴国雠，如何庙食此江头？扁舟载得蛾眉後，却作三江汗漫游。”其见亦同。毘陵谢应芳尝上书行省，欲去蠡像，会世变，弗果。洪武间，吴江人陶振子昌，亦著论辩之。

　　元钱思复惟善尝赴江浙省乡试，时出《浙江潮赋》，三千人中皆不知钱塘江为曲江，思复独用之。盖出枚乘《七发》。考官得其卷，大喜，置於前列。思复归，乃构曲江草堂，暮年自称曰曲江老人。

　　扬子云曰：“言心声也，字心画也。”盖谓观言与书，可以知人之邪正也。然世之偏人曲士，其言其字，未必皆偏曲。则言与书，又似不足以观人者。元遗山诗云：“心画心声总失真，文章宁复见为人。高情千古《闲居赋》，争信安仁拜路尘。”有识者之论，固如此。

　　吴兴唐广惟勤为人雅有风致，尤善词翰。尝手录周公谨《癸辛杂识》，见其中载方万里秽行之事，意颇弗平。是夜梦方来曰：“吾旧与周生有隙，故谤我至此。君能文者，幸为我暴之。”明日，忽有人送方《奎律髓》来者，惟勤笑曰：“得非方先生惠我耶？”惟勤乡人有张子静者，工於诗少尝学东坡，出语酷似之。尝夜梦坡公授以诗法。明日，人有以坡诗一部寄子静，子静因自号梦坡居士。

　　宋王烈妇青枫岭事，昭灼在人耳目，士大夫过而题诗者甚众。杨廉夫诗云：“介马驮驮百里程，青枫一夜血诗成。祇应刘阮桃花水，不似巴陵汉水清。”後廉夫得梦悔之，乃更作诗，有“宁从湘瑟声中死，不向胡笳折里生”之句，则与前诗迥不侔矣。又闻昔有人作诗以非烈妇者，诗曰：“齧指题诗似可哀，斑斑剥剥上青苔。当时若有诗中意，肯逐将军马上来。”语意与廉夫初见正同，後其人竟以无嗣，予谓诗贵忠厚，王妇之事，烈烈如此，可谓难矣。而二诗皆有贬辞，所谓“于无过中求有过”，岂忠厚之道哉？

　　长洲刘先生溥，八岁时，赋《沟水》诗云：“门前一沟水，日夜向东流。借问归何处？沧溟是住头。”後先生仁虽不甚显，然卒以诗名。家君少学诗先生，先生尝语之云。

　　元盛时，扬州有赵氏者，富而好客。其家有明月楼，人作春题，多未当其意者。一日，赵子昂过扬，主人知之，迎致楼上，盛筵相款，所用皆银器。酒半，出纸笔求作春题。子昂援笔书云：“春风阆苑三千客，明月扬州第一楼。”主人得之喜甚，尽彻酒器以赠子昂。贯云石亦有词咏楼，调寄《水龙吟》云：“晚来碧海风沈，满楼明月留人信。璚花香外，玉笙初响，修眉如妒。十二阑干，等闲隔断，人间风雨。望画桥檐影，紫芝尘暖，又唤起，登临趣。回首西山南浦。问云物，为谁掀舞？关河如此，不须骑鹤，尽堪来去。月落潮平，小衾梦转，已非吾土。且从容对酒，龙香涴茧，写平山赋。”

　　刘长卿《馀干旅舍》云：“摇落暮天回，丹枫霜叶稀。孤城向水闭，独鸟背人飞。渡口月初上，邻家渔未归。乡心正欲绝，何处捣征衣？”张籍《宿江上馆》云：“楚泽南渡口，夜深来客稀。月明见潮上，江静觉鸥飞。旅望今已远，此行殊未归。离家久无信，又听捣征衣。”二诗皆奇，而偶似次韵，尤可喜也。

　　方正学先生集，传之天下，人人知爱诵之。但其中多杂以他人之诗，如勉学二十四首，乃陈子平作；《渔樵》一首，乃杨孟载作。又有《牧牛图》一绝，亦元人诗。

　　苏文忠公文章之富，古今莫有过者。予顷见公诗真迹于友人家，皆集中所不载。诗凡五首，前题云《村醪二尊献张平阳》，其一：“万户春浓酒似油，想须百甕列床头。主人日饮三千客，应笑穷官送督邮。”其二：“诗里将军已筑坛，後来裨将欲登难。已惊老健苏梅在，更作风流王谢看。”其三：“口出定知书满腹，瘦生应为语雕肝。（缺二字）洒落江山外，留与人间激懦官。”其四：“张公高躅不可到，我欲搀眉才觉难。事业已归前辈录，典刑留与後人看。”其五：“诗如琢雪清牙颊，身觐飞龙吐胆肝。少负清名晚方用，白头翁竟作何官。”

　　蜀人有徐生者，以诗自矜。尝一日至吴，谓无诗人。吴有张淮豫源者，素工诗，闻其言，心甚不平，携四三友人，袖所作诗往谒之。坐定，豫源出诗案上，徐生读之色动，求和其《苏台鉴古》之作，豫源顷刻便就。有云：“千年东建吴王国，万元西通蜀客船。”意似刺之。徐生不觉屈服，以明日遯去。豫源家贫嗜酒，尝燕一富人家，有称僧明本《梅花》诗者，豫源不为意。时庭下牡丹盛开，彼谓豫源曰：“子能赋此乎？”豫源曰：“是不难。”用梅韵咏之。至五十首，语主人曰：“诗肠枯矣。”索烧酒痛饮，竟足成百首，一座皆吐舌以为神。

　　近时北词以《西厢记》为首，俗传作於关汉卿。或以为汉卿不竟其词，王实甫足之。予阅《点鬼簿》，乃王实甫作，非汉卿也。实甫元大都人，所编传奇，有《芙蓉亭双蕖怨》等，与《西厢记》，凡十种，然惟《西厢》盛行於时。

　　谢惠连诗云：“屯云蔽层岭，惊风涌飞流。零雨润坟泽，落雪洒林邱。浮氛晦厓献，积素惑原畴。”张正见诗云：“含香老颜驷，执戟异扬雄。惆怅崔亭伯，幽忧凭敬通。王嫱没故塞，班女弃深宫。”谢诗三韵句法皆相似，张诗六句，皆见古人，若今人则必厌其重复，古人之诗正不若是拘也。

　　乡先生陈太史嗣初尝云：“作诗必情与景会，景与情合，始可与言诗矣。如‘芳草伴人还易老，落花随水亦东流’，此情与景合也；‘雨中黄叶树，灯下白头人’，此景与情合也。”

　　倪元镇本无锡大家，元季知天下将乱，尽散其家资，往来江湖，多寓琳宫梵刹。尝有《怀归》诗云：“久客怀归思惘然，松间茅屋女萝牵。三杯桃李春风酒，一榻菰蒲夜雨船。鸿迹偶曾留雪渚，鹤情原只在芝田。他乡未若还家乐，绿树年年叫杜鹃。”洪武甲寅，元镇年六十八，秋七月始还乡里，时已无家，寓其姻邹惟高所。是岁中秋，邹氏开宴赏月，元镇以脾泄戒饮，凄然弗乐，乃赋诗曰：“经旬卧病掩山扉，岩穴潜神以伏龟。身世浮云度流水，生涯煮豆爨枯萁。红蠡卷碧应无分，白发悲秋不自支。莫负尊前今夜月，长吟桂影一伸眉。”不久，竟以脾疾卒於邹氏。

　　六经如《诗》、《书》、《春》、《秋》、《礼》、《记》，所载无非实事。自《骚赋》之作兴，托为渔父卜者及无是公乌有先生之类，而文词始多漫语，其源出於《庄子》。《庄子》一书，大抵皆寓言也。

　　先工部府君讳卬，字维明，九岁即能为诗，年十二，随先祖月楼翁之杭。时值中秋，先祖与诸文士观潮，先君侍侧。诸文士分韵赋诗，先君亦以能诗得“擎”字，诗云：“海门拥雪银山倾，怒涛汹汹争奔腾。疾声顷刻如雷霆，冲击三岛鰲难擎。只疑苍龙迸断黄金绳，六丁不敢施威灵。阳侯宫中神鬼惊，鼓汤元气时降升，更与明月同亏盈，天地至信无迁更。凭阑望望诗已成，百川万壑如掌平。”先君呈诗，诸公皆大惊，酒间呼为“奇童”。今亲槀具存，上有岁月可考，当为都氏之家宝也。

　　唐太宗诗，虽极壮伟，而精巧之语，亦时有之。如云：“笑树花分色，啼枝鸟合声。”如云：“日岫高低影，云空点缀阴。”如云：“出红扶岭日，入翠贮岩烟。”如云：“林黄疏叶下，野白曙霜明。”如云：“舞按花梁燕，歌迎鸟路尘。”如云：“珮移星正动，扇掩月初圆。”後之诗人，虽极力模拟，吾知其不能到也。

　　元僧圆至，工於古文，而诗尤清婉。其《寒食》云：“月暗花明掩竹房，轻寒脉脉透衣裳。清明院落无灯火，独绕回廊祀夜香。”《晓过西湖》云：“水光山色四无人，清晓谁看第一春？红日渐高弦管动，半湖烟雾是游尘。”《游人》云：“送子江头水亦悲，更能随我定何时？垂杨但为秋来瘦，不为秋来有别离。”他如《再往湖南》云：“春路晴犹滑，山亭晚更凉。竹枯湘泪尽，花发楚魂香。”《涂居士见访》云：“并坐夜深皆不语，一灯分映两闲身。”其造语之妙，当不减于惠勤参寥辈也。

　　唐胡江东《咏史》，其“箕山”云云，盖祖太史公以箕山为许由隐处之地也。许由之名，见于《庄子》，与卞随务光等，率皆寓言。自太史公以为实有其人，而後世因之。许由者，许其自由，未尝有是人也。

　　沈先生启南，以诗豪名海内，而其咏物尤妙。予少尝学诗先生，记其数联，如《咏钱》云：“有堪使鬼原非缪，无任呼兄亦不来。”《门神》云：“检尔功名惟故纸，傍谁门户有长情？”《咏帘》云：“外面令人倍惆怅，里边容眼自分明。”《混堂》云：“未能洁己嗟先乱，亦复随波惜众同。”《杨花》云：“借风为力终无赖，与水何缘却托生。”先生又尝作《落花诗》，其譬联云：“无方漂泊关游子，如此衰残类老夫。”“送雨送春长寿寺，飞来飞去洛阳城。”“美人天远无家别，逐客春深尽族行。”“懊恼夜生听雨枕，浮沈朝入送春杯。”“万物死生宁离土，一场恩怨本同风。”皆清新雄健，不拘拘题目，而亦不离乎题目，兹其所以为妙也。

　　东坡尝拈出渊明谈理之诗有三，一曰：“采菊东篱下，悠然见南山。”二曰：“笑傲东轩下，聊复得此生。”三曰：“客养千金躯，临化消其宝。”皆以为知道之言。予谓渊明不止於知道，而其妙语亦不止是。如云：“纵浪大化中，不喜亦不惧。应尽便须尽，无复独多虑。”如云：“望云惭高鸟，临水丑游鱼。真想初在襟，谁谓形迹拘。”如云：“不赖固穷节，百世当谁传？”如云：“朝与仁义生，夕死复何求？”如云：“及时当勉厉，岁月不待人。”如云：“前途当几许？未知止泊处。古人惜分阴，念此使人惧。”观是数诗，则渊明盖真有得於道者，非常人能蹈其轨辙也。

　　张修撰亨父工於诗，尝岁晚与翰林诸公联句，有云：“生事残年话，风流後辈夸。”竟以是月卒，亦诗谶也。

　　道家言人身中有三尸，又谓之三彭，每庚申日乘人之睡，以其过恶陈之上帝，故学道者遇是夕辄不睡。许郢州诗云“夜寒初共守庚申”是也。柳子厚集有《骂尸虫文》，元吴渊颖有《三彭传》，则儒者亦以为有是物矣。尝记《避暑录话》载道士和紫霄曰：“三彭乌有，吾师托此以惧为恶者尔。遂作诗云：‘不守庚申亦不疑，此心长与道相依。玉皇已自知行止，任尔三彭说是非。’”此足以破其徒之惑，且道家而肯为是言，尤可贵也。

　　老杜诗云：“读书破万卷，下笔如有神。”萧千岩元：“诗不读书不可为，然以书为诗，则不可。”范景文云：“读书而至万卷，则抑扬高下，何施不可？非谓以万卷之书为诗也。”景文之语，犹千岩之意也。尝记昔人云：“万卷书人谁不读？下笔未必能有神。”严沧浪云：“诗有别材，非关书也。”斯言为得之矣。

　　孙仲衍典籍，南海人，诗格高粹。其《朝云》三律，皆集古句而成，若出自一手，而不见其牵合。本朝集句，虽多大其人，视之仲衍，盖不止於退三舍也。其一：“妾本钱塘江上仙，双垂别泪越江边。鹤归华表添新冢，燕蹴飞花落舞筵。野草怕霜霜怕日，月光如水水如天。人间俯仰成今古，祇是当时已惘然。”其二：“家住钱塘东复东，偶来江外寄行踪。三湘愁鬓逢秋色，半壁残灯照病容。艳骨已成兰麝土，露华偏湿蕊珠宫。分明记得还家梦，一路寒山万木中。”其三：“三生石上旧精魂，愿作阳台一段云。词客有灵应识我，碧山如画又逢君。花边古寺翔金雀，竹里春愁冷翠裙。莫向西湖歌此曲，清明时节雨纷纷。”（朝云，东坡妾名。）

　　元杭州吾子行先生，博学好古，精篆籀之学。晚年为妾家所累，有司逮之。子行素高抗，不能忍辱，即作诗投其所知仇远，潜赴水死。诗云：“刘伶一锸事徒然，蝴蝶飞来别有天。欲语《太玄》何处问？西泠西畔断桥边。”後僧宗泐作诗吊之云：“吹箫人去竹房空，海内犹传学术工。最是西泠桥畔路，淡烟疏柳夕阳中。”子行别号竹房，善吹洞箫，故泐诗首句及之。

　　硃陈村在徐州丰县东南一百里深山中，民俗淳质，一村惟硃陈二姓，世为婚姻。白乐天有硃陈村诗三十四韵，其略云：“县远官事少，山深民俗淳。有财不行商，有丁不入军。家家守村业，头白不出门。生为陈村人，死为陈村尘。田中老与幼，相见何欣欣。一村惟两姓，世世为婚姻。亲疏居有族，少长游有君。黄鸡与白酒，欢会不隔旬。生者不远别，嫁娶先近邻。死者不远葬，坟墓多绕村。既安生与死，不苦形与神。所以多寿考，往往见玄孙。”予每诵之，则尘襟为之一洒，恨不生长其地。後读坡翁《硃陈村嫁娶图》诗云：“我是硃陈旧使君，劝农曾入杏花村。而今风物那堪画，县吏催钱夜打门。”则宋之硃陈已非唐时之旧。若以今视之，又不知其何如也？

　　李君玉作《黄陵庙》诗，昔人谓其名检扫地，周伯[A10]乃选入《唐三体诗》，果何见耶？

　　元末，吾乡有虞堪胜伯者，善作诗。尝题赵子昂《苕溪图》云：“吴兴公子玉堂仙，写出苕溪似辋川。回首青山红树下，那无十亩种瓜田。”为人脍炙。近沈先生启南题子昂画马一绝，寄予评之。诗云：“隅目晶荧耳竹披，江南流落乘黄姿。千金千里无人识，笑看胡兒买去骑。”先生又为予诵周方伯良右题子昂竹枝云：“中原日暮龙旂远，南国春深水殿寒。留得一枝烟雨里，又随人去报平安。”三诗皆主刺讥，而胜伯之词尤微婉云。

　　王建《寒食看花》诗云：“颠狂绕树猿离锁，跳踯缘闲马断羁。”此建之自况。吾於是知功名之累人，不如幽闲之肆志也。

　　杨孟载诗律精切，其追次李义山《无题》五首，词意俱到，真义山之勍敌也。

　　老杜诗云：“安得广夏千万间，大贮天下寒士俱欢颜。”白乐天诗云：“安得大裘长万丈，与君都盖洛阳人。”二公其先天下之忧而忧者与？（以上三则从文本补录。）

　　○题词

　　南濠旧话新传得，吴下风流楚地闻。我是闲官忙里过，湖山回首剧思君。

　　无锡邵宝

　　○跋

　　都少卿诗话，前明刻本有二：其一黄桓刻於和州，凡七十二则；其一文衡山刻於吴郡，仅四十二则。两本诠次不同，互有增损，予因正其谬误，合而刊之，庶为完善矣。黄本传自厉氏樊榭山房，文本则从书局借范氏天一阁旧藏也。

　　乾隆癸巳七夕得闲居士鲍廷博识于知不足斋 

    

　

