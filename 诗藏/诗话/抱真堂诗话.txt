抱真堂诗话 [清] 宋征璧笔记 

　　王仲宣「驱马弃之去，不忍听此言」，杜诗诸别俱本此。 

　　〈焦仲卿〉及〈木兰诗〉，如看彻一本传奇，使人不敢作传奇。

　　左思〈咏史〉云：「贵者虽自贵，视之若埃尘。贱者虽自贱，重之若千钧。」不涉议论乎？

　　颜延之诗密如秋荼，〈五君咏〉独清出。

　　谢朓「寒城一以眺，平楚正苍然」，谢混「高台眺飞霞」，「水木湛清华」，可谓清丽。

　　颜延之「日落游子颜」，即有太白「浮云游子意，落日故人情」意思在。

　　于麟曰：「子昂自以古诗为古诗。」予谓工部可当此语，子昂似未足。

　　《选》诗「衣葛常苦寒，食梅常苦酸」，「胡马依北风，越鸟巢南枝」，「巢居知风寒，穴处识阴雨」，「生年不满百，常怀千岁忧」，俱是格言。予幼有二语曰：「出路方知雨，行船始信风」，失之太朴。

　　咏月莫拙于「方晖竟户入，圆影隙中来」，莫妙于「照之有余辉，揽之不盈手」。

　　昭明《选》亦以规格为主，故不采〈焦仲卿诗〉；但录〈团扇〉而不录〈白头吟〉，何也？

　　〈仲卿诗〉「贺君得高迁」，直作恶语。

　　陆士衡「迢迢峻而安」，「迢迢匿音徽」，亦自生造。

　　刘桢赠魏文曰：「贻尔新诗文」。可见诗文不得挟贵。

　　子建「泾、渭扬浊清」，音韵清发，更妙于「散马蹄」「散」字。

　　魏祖曰：「周公吐哺，天下归心。」文帝曰：「策我良马，披我轻裘。」子建曰：「惭无灵辄，以救赵宣。」可以定三诗之优劣。

　　沈休文「遇可淹留处，便欲息微躬」，居然真率。

　　太白曰：「欲折月中桂，持为寒者薪。」子美曰：「砍却月中桂，清光应更多。」

　　魏文帝曰：「愿飞安得翼，欲渡河无梁。」太白曰：「欲渡黄河冰塞川，将登太行雪满山。」

　　曹子建曰：「时俗薄朱颜，谁为发皓齿？」李太白曰：「皓齿信难开，沉吟碧云间。」

　　《十九首》曰：「无为守贫贱，坎坷常苦辛。」谢灵运曰：「谁令尔贫贱？咄嗟何所道。」杜子美曰：「长安卿相多少年。」

　　《离骚》不可学，嗣此，其〈白马王彪〉一篇及太白〈远离别〉、子美〈同谷歌〉，庶几《骚》之变乎？

　　王摩诘「明月松间照，清泉石上流」，魏文帝「俯视清水波，仰看明月光」，俱自然妙境。

　　魏文帝曰：「弃置勿复陈，客子常畏人。」陈思王曰：「弃置勿复道，沉忧令人老。」

　　陆机云：「不惜微躯退，但惧苍蝇前。」《十九首》云：「君亮执高节，贱妾亦何为？」张华云：「不曾远离别，安知慕俦侣？」俱《三百篇》之遗。

　　陆机云：「兹物茍难停，我寿安得延？」即《十九首》云：「所遇无故物，焉得不速老？」

　　潘安仁云：「畏此简书忌。」王摩诘云：「南中纔忌秋。」及谢朓「风烟四时犯」。「忌」「犯」字用者殊罕。

　　「干惟画肉不画骨」，韩干酒肆中物，必得罪于工部。

　　工部〈赠四兄狂歌行〉，何大复〈赠兄〉作祖其意。

　　工部画马诗，四十万匹叹其尽下，三万匹称其皆同，文人之笔，无所不可。

　　何大复惜王摩诘七言古未为深造，然〈洛阳女儿行〉一首，殊是当家。高选失之太详，李选失之太略，未为中道也。

　　任彦升〈哭范仆射〉诗三押「情」字，沈休文〈钟山〉诗用二「足」字，乃二义。文通〈杂拟左记室〉诗用二「门」字，郭泰机〈贻傅咸〉诗连用二「况复」字，俱是实景而工拙自分。

　　王摩诘「梨花夕鸟藏」，杜子美「山精白日藏」，一风华，一森峭。

　　平子〈四愁〉用四「倚」字，皆承上「侧身」而言。

　　子建曰：「清夜游西园。」仲宣曰：「日暮游西园。」休文曰：「西园游上才。」邺下西园之名，最为典雅。

　　《十九首》云「驱车策驽马」，殊自偃蹇。曹王亦喜用「驽马」，岂驽马自胜耶。

　　曹植〈弃妇篇〉如「有子月经天，无子若流星」，乃拟汉人语也。

　　元、白体格不必论，若〈琵琶行〉，颇尽情事。

　　大樽性好谐讔，一日偶集子建斋，戏子建曰：「君诗文比宋襄公何如？」家兄未及答。予曰：「犹明府之于陈恒。」满座绝倒。以其宽博有似襄公不鼓不列云。

　　太白古诗云：「魏武踞八极，蚁视一祢衡。黄祖斗筲人，杀之受恶名。」直是叙事起，不落议论。他人则必云正平蚁视魏武尔！

　　王摩诘云：「时倚檐前树，远看原上村。」李太白云「倚树听流泉」，更复远澹。

　　御代马则思北风，随越鸟则思凯风，其物色异也。

　　「此去播迁明主意」，不如「执政方持法，明君无此心」，更为沉稳。

　　工部「听猿实下三声泪」，「实下」二字不如「虚随」二字之妙。盖以《三峡志》有「猿鸣三声泪沾裳」之句，故「实下」二字乃有根本。

　　少陵诗不伤于直野，如「日暮不收乌啄疮」及「孔雀不知牛有角」是也。

　　「枯桑知天风，海水知天寒」，言其冷暖自知，盖有不必由乎叶与水者，故系以「入门各自媚，谁肯相为言」，此亦兴而比也。

　　张茂先「居欢惜夜促，在戚怨宵长」，即「欢娱嫌夜短，寂寞恨更长」，而居然雅俗之别。傅休奕亦云：「志士苦日短，羁人知夜长。」

　　子卿诗四首连用两「可以喻」，一曰「可以喻嘉宾」，一曰「可以喻中怀」。

　　诗贵自然，然孔门之雅言也，不曰「虎豹之鞹，犹犬羊之鞹」乎？

　　工部〈悲陈陶〉，可谓沉着痛快。

　　「去住彼此无消息，人生有情泪沾臆」，天下伤心之语。

　　〈洗兵马〉有「整顿乾坤济时了」，「了」字亦下得稳。若「三年笛里关山月，万国兵前草木风」，则排律中佳句也。

　　〈古柏行〉俱有感慨，非茍作者。

　　工部〈赠王司直短歌行〉，嬉笑怒骂皆文章。

　　杜诗〈岳麓山道林二寺行〉，竟类排律。

　　岑参〈卫节度赤骠马歌〉非不佳，但去杜诗一格，亦自神骏。

　　王仲宣云：「从军有苦乐，借问所从谁？」高达夫曰：「从军借问所从谁？」

　　陈卧子以杜诗〈诸将五首〉为未工。

　　王摩诘胸中真有辋川，非强为之词者。

　　王摩诘有「忽过新丰市」及「疏雨过新城」，「过」字妙。

　　岑嘉州曰：「白发悲明镜，青春换敝裘。」王摩诘云：「白发悲花落，青云羡鸟飞。」《选》云：「望云惭飞鸟，临水愧游鱼。」

　　沈休文云：「子建、仲宣，莫不同祖《风》、《骚》，皆以气质为主。」盖兼江左之清绮与河朔之气质。

　　杜律时用「动」字，如「风连西极动」，「星临万户动」，「旌旗日暖龙蛇动」，「三峡星河影动摇」是也。

　　杜律时用「坼」字。舒章云：「『大』字是工部家畜。」

　　杜诗如「水烟晴吐月，山火夜烧云」，实为警句。

　　杜诗咏马，李诗咏月，各尽其变。

　　于麟选不录〈哀王孙〉，何也？

　　「山光悦鸟性，潭影空人心」，乃钟、谭之嚆失。

　　大樽严于论诗，凡献诗者踵相接，大樽意态傲岸，若不足当一顾者。予语大樽：「前辈好推挽人，那得尔尔？」然大樽未尝不虚心，尝向予道：「律诗如『春城月出人皆醉』及『罗绮晴娇绿水洲』之句，诗余如『无处说相思，背面秋千下』一词，生平竭力摹拟，竟不能到。」有味乎其言也！

　　吴地兵火，凡荐绅之家，半为马厩，故予有「沉香熏马枥」之句。偶阅唐诗，见「酒香熏枕席」，已先之矣。

　　诗家首重性情，此所谓美心也。不然即美言美貌，何益乎？

　　夏瑗公先生不作诗，或强令作之，先生云：「我不善饮，能强之饮乎？」可谓达识。

　　陈思王其源本于《国风》，唐则太白，明则大复、大樽，其诤子哉！

　　王弇州谓唐七律罕全璧，如「暮云空碛时驱马，落日平原好射鵰」，庶足压卷，惜后有「玉靶角弓珠勒马」，全首用二「马」字。予谓可易「暮云空碛时闻雁」也。五言律，则摩诘「风劲角弓鸣」，无可拟议。

　　颜延之〈秋胡诗〉，曲尽其妙；高达夫〈秋胡行〉，似为妄作。

　　左思〈招隐〉诗「非必丝与竹，山水有清音」，所谓渐近自然。

　　惠连〈秋怀〉诗曰「虽好相如达，不同长卿慢」，殊有慢世之致。

　　左思曰「块若枯池鱼」，于失意之人，神态俱肖。

　　俗呼月明为月亮，嵇康诗云：「皎皎亮月，丽于高隅。」

　　「三五二八时，千里与君同」，即是「隔千里兮共明月」。

　　〈仲卿诗〉叙事老朴，延之〈秋胡诗〉叙事闲雅。

　　嵇康〈赠秀才从军〉而三及琴，一曰「习习谷风，吹我素琴」，一曰「目送归鸿，手挥五弦」，一曰「鸣琴在御，谁与鼓弹」；若「俯仰自得，游心太玄」，善于咏琴矣！

　　谢朓工于发端，如「大江流日夜，客心悲未央」，即为五律起句，亦殊警策。

　　谢灵运云：「三五圆景满，佳期殊未适」，江文通云：「日暮碧云合，佳人殊未来」，俱原本《楚骚》。

　　安仁〈为贾谧赠陆机〉，而曰「婉婉长离」，「英英朱鸾」，可谓善状。

　　〈百一诗〉，当年见者，皆为怪愕，岂以「问我何功德，三入承明卢」耶？

　　杜子美云：「见公孙氏舞〈剑器〉，怀素草书始长进。」太白云：「古来万事贵天生，何必要公孙大娘浑脱舞！」乃是各抒所怀。

　　前辈中如莫秋水，以才子自命，于戚大将军席上使酒骂坐，视胡元瑞殊有傲色。其集中〈惜余春〉一赋，本自濯濯。元美云：「几欲效之，抑情而止。」固非谀语。

　　宋玉之于屈子，犹孔门之有颜，殆庶之彦也。

　　杜诗如「香稻啄残鹦鹉粒，碧梧栖老凤凰枝」，及「麝香眠石竹，鹦鹉啄金桃」，俱华而不俗。

　　七律如李颀、王维，其婉转附物，惆怅切情，而六辔如琴，和之至也。后人未能妙臻此境。

　　凡诗字为时代所压，若元章论书及元美、昌谷论诗，骎骎乎骅骝之步哉！然谓曹植不堪整栗，未敢谓然。

　　《十九首》及苏、李五言，反复讽咏，便移寒暑。

　　建安七子，丕、植翩翩君子哉！而或谓鲁国孔融为七子之冠。

　　「明月照积雪」，「池塘生春草」，「空梁落燕泥」，「澄江静如练」，「夜雨滴空阶」，「流水遶孤村」，「岸花临水发」，俱自然妙句。予偶拈二语于室中曰：「鸟鸣山更幽」，「风定花犹落」。

　　《毛诗》「行迈迟迟，中心有违」，「燕燕于飞，差池其羽」所谓玩之有余，味之不穷。

　　玄元以后，学道之士若魏伯阳、陶弘景、孙思邈，词翰亦自斐然。

　　谢灵运「养痾亦园中」，「亦」字殊妙。陆机「通波扶直阡」，「扶」字妙。

　　《楚辞》一言以蔽之，曰：「惆怅兮而私自怜。」

　　〈三良诗〉，仲宣作何其怨慕，子建作何其忠婉，所处不同，首句各自出意。

　　延之〈秋胡诗〉，诗中有画，不待摩诘也。

　　工部诗读数百遍，不能名之为奇，不能名之为正。

　　阮籍〈咏怀〉，予尤好「平生少年时」一首，其它则「一身不自保，何况恋妻子」。

　　「回首望长安」，「霸岸之篇」也。「昔为鸳与鸯」，所谓李都护「鸳鸯之篇」，缠绵巧妙者也。

　　四言诗，仲宣亦尽其妙。

　　思王「我愿执此鸟，惜哉无轻舟」，与仲宣同声相应乎？

　　思王〈赠白马王彪〉一诗，忠厚悱恻，有韵之《三百篇》乎？

　　太白之诗，豪迈潇洒，想不耐苦索，故七言律少耶？抑传者散轶耶？若「借问欲栖珠树鹤」一首，篇体轻澹，亦不易得。

　　生平见黄石斋先生作五言律、五言古，直不加点，不属草。若陈、李则皆出之甚涩。

　　谭友夏〈赠王夫人〉有「随风顺逆江常在，与梦悲欢枕自如」之句，亦自近诗佳语。友夏诗虽不称，而为人跌宕，不愧名士。

　　何、李论诗以意境合为合，意境离为离，各有是非。若王、李之绝茂秦，则未免凌厉布衣矣！以两先生之大雅，乃为此态耶？

　　七言初唐、盛唐虽各一体，然极七言之变，则元、白、温、李皆在所不废。元、白体至卑，乃〈琵琶行〉、〈连昌宫词〉、〈长恨歌〉未尝不可读。但子由所云：「元、白纪事，尺寸不遗」，所以拙耳。

　　列国各有《风》，楚何以无《风》？曰：外之尔。夫外楚又何以列《秦风》？夫视远者不能见形，听远者不能闻声，其犹愚人之心也哉！何足以知之。自屈、宋以《歌》、《辨》特张楚劲，于是乎有楚风。夫〈小戎〉、〈板屋〉，是诚秦声耳，如「蒹葭苍苍，白露为霜」，与楚风「目眇眇兮愁予」，又何异之有？

　　联句若昌黎〈石鼎〉，自佳。元、白动必数百韵，有类乘舟泛溟海，星辰不辨，但觉身热头痛之烦。

　　夫诗者，事父事君所作，而出之以风云月露，非其人勿善矣。猩猩鹦鹉不离飞走，而傲然以能言之家自命可乎？

　　诗之规格，巧行乎其间矣。夫千金良骥，驰骤康庄，又何取乎泛驾？

　　杨升庵曰：「白居易『千呼万唤始出来』，不如易以『才』字。」予意诗以声调为工，若「才出来」，则不中宫商矣。升庵强作解事。

　　「水田飞白鹭，夏木啭黄鹂」，前人语也。摩诘加以「漠漠」、「阴阴」四字，情景俱妙，固知摩诘善画也。

　　云间王氏有《诗话类编》一书，文芜而浅，其失也俗。

　　唐诗有「云府」，予谓可偶以「玉案」。

　　杜诗「花边立马簇金鞍」，「谢朝华于已披」者乎！

　　王摩诘如「兴阑啼鸟换」，「换」字可谓之奇。

　　陈、李初起，意甚轻陈征君，两家之客竞相讥诋，以资谈端。予心无适莫，素与二于晨夕，而追随君几杖，亦风雨无间。既而征君殁，陈、李为文以吊之，且有犹龙之叹，可谓不远之复哉！乃知溢美溢恶，久而论定者也。

　　诗人之难也，不敢有傲气，不敢有躁心，不敢有乖调。

　　李白诗「泪亦不能为之堕，心亦不能为之哀」，哀之至也！

　　诗之有隐有秀，画之有神有逸，天授非人力。

　　工部之〈哀王孙〉、〈哀江头〉，其工部之风乎！

　　凡诗丽则必靡，秀则必弱。若兼厥二美，免此二憾，其思王乎！

　　「秦川贵游，自伤多情」，八字可谓秾至。
