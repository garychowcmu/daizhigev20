风骚要式 [唐] 徐衍撰
　　
　　夫诗之要道，是上圣古人之枢机。故可以颂，可以讽。“迩主事父，远之事君”。今之辞人，往往自讽自刺而不能觉。前代诗人亦曾微露天机，少彰要道。白乐天云：“鸳鸯绣了从交看，莫把金针度与人。”禅月亦云：“千人万人中，一人两人知。”以是而论，不可妄授。
　　○君臣门
　　古诗云：“行行重行行，与君生别离。”皎然云：“此有四重意。”太宗诗：“阵鸿应离塞，巢燕渐疏楼。”此见圣人黜恶以进善也。汉高祖歌：“大风起兮云飞扬，安得猛士兮守四方。”此见兴邦之格言。齐己《春日书怀》：“一气不言含有象，万灵何处谢无私。”此是大雅，美帝王盛德之形容也。齐己《秋日书情》：“堪忆惠休临老岁，肯将名污碧云才。”此是小雅，美诸侯之德也。郑谷《登渭阳城楼诗》：“后车能见前车覆，今日难忘昔日忧。”此乱时已兆，君暗小人竞进也。
　　○物象门
　　虚中云：“物象者，诗之至要。”苟不体而用之，何异登山命舟，行川索马。虽及其时，岂及共用。
　　○兴题门
　　登高望远，此良时也。野步野眺，贤人观国之充也。
　　平原古岸，帝王基业也。病中，贤人不得志也。病起，君子亨通也。
　　○创意门
　　美颂不可情奢，情奢则轻浮见矣；讽刺不可怒张，怒张则筋骨露矣。贾岛《题李频山居》诗：“暂去还来此，幽期不负言。”此言小人将退也。薛能《题牡丹》诗：“见欲栏边安枕席，夜深闲共说相思。”此贤人复得相逢也。贾岛《夕思》诗：“会欲东浮去，将何可致君。”此贤人思欲趋进也。郑谷《维舟江》诗：“更共幽云约，秋随绛帐遗。”此言贤人在位也。周朴《秋深》诗：“巷有千家月，人无万里心。”此比屋可对也。刘长卿诗：“自恨长沙谪去，江潭春草萋萋。”此小人纵横也。贾岛《感令狐相公赐衣》：“即入调商鼎，期分是与非。”此刺时之不明也。刘得仁《秋望》：“西风蝉满树，东岸有残晖。”此小人争先而据位也。
　　○琢磨门
　　夫用文字，要清浊相半。言虽容易，理必求险。句忌凡俗。意便质厚。如郑谷《送友人》诗：“流年俱老大，失意自东西。”此君子离位也。郑谷《沙苑》诗：“日暮前心速，愁闻孤雁声。”此贤人他适也。齐己《落照》诗：“夕照背高台，残钟残角催”。此君昏而德音薄矣。郑谷《冬日书情》：“云横汉水乡魂断，雪满长安酒价高。”此佞臣横行也。郑谷《春晓书情》：“莺春雁夜长如此，赖有幽居近酒家”。此失志而自销愁也。齐己《静院》诗：“浮生已问空王了，箭急光阴一任催。”此句凡君子思退也。郑谷《杭州城楼》诗：“岁穷归未得，心逐片帆还。”此比君子舍此适彼。李建勋《留别锺山》“偏寻云壑重题石，欲下山门更倚松。”此忧国之情未废也。虚中《寄司空图》：“岂思为邻者，西南太岳青。”此未忘臣节也。今之词人循依此格，则自然无古无今矣。
　　
 
