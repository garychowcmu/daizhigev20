
豹隐纪谈（一卷） 

宋无姓氏 


杜工部诗云：「发短何劳白，颜衰肯更红。」郑都官云：「衰鬓霜供白，愁颜酒借红。」白太傅云：「鬓为愁先[老]〔白〕，颜因醉后頳。」陈后山云：「发短愁催白，颜衰酒借红。」语意相类，必有定其优劣者。 

阮郎中赠妓词云：「东风捻就，腰肢纤细，系的粉裙儿不起。近来只惯掌中看，忍教在、烛花影里。更阑应是，酒红微褪。暗蹙损、眉儿娇翠。夜深着两小鞋儿，靠那个、屏风立地。」 

石次仲咏妓趋庭陈状云：「醉红宿翠，髻亸乌云坠。管是夜来不得睡，那更今朝早起。春风满搦腰肢，阶前小立多时，恰恨一番风雨，想应湿透鞋儿。」 

吴兴之水晶宫，不载图经。刺史杨汉公〈九月十五日夜〉絶句云：「江南地暖少南风，九月炎凉正得中。溪上玉楼楼上月，清光合作水晶宫。」后来林子中闻滕元发得湖州，以诗贺何洵直邦彦曰：「清风楼下两溪春，三十余年一梦新。欲识玉皇香案吏，水晶宫主谪仙人。」因为故事。 

吴门风俗多重至节，谓曰「肥冬痩年」，互送节物。寓官颜侍郎度有诗云：「至节家家讲物仪，迎来送去费心机。脚钱〔尽处〕浑闲事，元物登时却再归。」 

嘉定间平江妓送太守词曰：「春色元无主，荷东君、着意看承，等闲分付。多少无情风与浪，又那更、蝶欺蜂妬。算燕雀、眼前无数。纵使帘栊能爱护，到如今、已是成迟暮。芳草碧，遮归路。看看做到难言处。怕宣郎，轻转旌旗，易歌襦袴。月满西楼弦索静，云蔽昆城阆府。便恁地、一帆轻举。独倚阑干愁拍碎，惨玉容、泪眼如红雨。去与住，两难诉。」或云是蒲江卢申之作。 

嘉熙四年正月，吴制使潜贴黄奏：「臣窃见，钱塘建都百有余年，以阳阴言之。海门巽水，早晚两潮，今沙涨潮塞，未必非天启国家以转移之机，大有为之会也。况谍者所报，多云金贼为窥湖湘之计，万一不幸设有疎虞，则去行都，邵阳袁抚衢信而已。臣以为平江地势宽阔，物产富厚，他日可为临幸之备。盖南断长桥，〔西〕阻松江，北决江湖之水，以断毗陵之路，则不患无形势。因吴之饶，则不患无谷粟。团江海亡命，则不患无兵。而又去江不远，可以系属人心，收召豪杰，有进之形，无退之迹。欲乞试入圣抱，须作区处。」当轴者不欲无故迁都，扼而不行，实中吴万姓之幸也。 

杨诚斋诗云：「天上归来有六更。」盖内楼五更絶，柝鼓变作，谓之「虾蟆更」。禁门方开，百官随入，所谓六更者也。外方则谓之攒点云。 

淳佑改元正月十九日，理宗皇帝驾幸太学，御笔云：「王安石谓：『天命不足畏，祖宗不足法，人言不足信。』此三语为万世之罪人。岂宜从祀孔子。朝廷合与削去，[于]以正人心，息邪说。关系不小，合议指挥。」有旨，令国子监日下施行。 

徐参政清叟，微官时赠建宁妓唐玉诗云：「上国新行巧様花，一枝聊插鬓云斜。娇羞未肯从郎意，故把芳容半面遮。」吴履斋丞相〈贺新郎〉词云：「可意人如玉。小帘栊、轻匀淡伫，道家妆束。长恨春归无寻处，全在波明黛绿。看冶叶、倡条浑俗。比似江梅清有韵，更临风、对月斜依竹。看不足，咏不足。曲屛半掩春山簇。正轻寒、夜永花睡，半敧残烛。缥缈九霞光里梦，香在衣裳剩馥。又只恐、铜壶声促。试问送人归去后，对一奁、花影垂金粟。肠易断，情难续。」 

景定三年三月，差人化遗骸，疏云：「死于道路，可怜幽滞孤魂；示以津梁，大发慈悲善念。葬之野，则露手露脚；送之归，则无[土]〔主〕无家。聚是众骸，付之一火。佛能救苦，乃做看经道场；鬼复为人，别去超生好处。咦，三月落花人世界，一川流水佛慈航。」 

「身尝静退缘知止，心不倾邪畏好还。」葛文康诗也。人有能味其言，以养其志，必无意外之虑矣。 

自来[巡]〔县〕尉下乡扰人，虽监司郡守亦不能禁止，迩来尤甚。京口旅邸中有戏效古风雅之体，作〈鸡鸣〉诗曰：「〈鸡鸣〉，刺县尉下乡也。鸡鸣喈喈，鸭鸣呷呷，县尉下乡，有献则纳。鸡鸣于埘，鸭鸣于池，县尉下乡，靡有孑遗。鸡既鸣矣，鸭既羹矣，锣鼓鸣矣，县尉行矣。〈鸡鸣〉三章，章四句。」 

天生好句，未尝无对。俚俗之语，得之为难。《[粟]〔栗〕斋诗话》载二对，云：「死人身边有活鬼，强将手下无弱兵。」一云：「老手旧肐膊，穷觜饿舌头。」今有一对，亦可比拟，如：「麻油拌生菜，呷醋咬陈姜。」石湖居士戏用乡语云：土俗以二至后九日为寒燠之候，故谚有「夏至未来莫道热，冬至未来莫道寒」之语。又，〈夏至后〉一说云：「一九至二九，扇子不离手；三九二十七，吃水如蜜汁；四九三十六，争向露头宿；五九四十五，树头秋叶舞；六九五十四，乘凉不入寺；七九六十三，夜眠寻被单；八九七十二，单被添夹被；九九八十一，家家打炭墼。」〈冬至后〉云：「一九至二九，相唤不出手；三九二十七，篱头吹筚篥；四九三十六，夜眠如露宿；五九四十五，太阳开门户；六九五十四，贫儿争意气；七九六十三，布[擦]〔衲〕两尶{兀+岩}；八九七十二，猫狗争阴地；九九八十一，犂耙一齐出。」范公吴人，不免用乡语。 

〖完〗 
斋诗话》载二对，云：「死人身边有活鬼，强将手下无弱兵。」一云：「老手旧肐膊，穷觜饿舌头。」今有一对，亦可比拟，如：「麻油拌生菜，呷醋咬陈姜。」石湖居士戏用乡语云：土俗以二至后九日为寒燠之候，故谚有「夏至未来莫道热，冬至未来莫道寒」之语。又，〈夏至后〉一说云：「一九至二九，扇子不离手；三九二十七，吃水如蜜汁；四九三十六，争向露头宿；五九四十五，树头秋叶舞；六九五十四，乘凉不入寺；七九六十三，夜眠寻被单；八九七十二，单被添夹被；九九八十一，家家打炭墼。」〈冬至后〉云：「一九至二九，相唤不出手；三九二十七，篱头吹筚篥；四九三十六，夜眠如露宿；五九四十五，太阳开门户；六九五十四，贫儿争意气；七九六十三，布[擦]〔衲〕两尶{兀+岩}；八九七十二，猫狗争阴地；九九八十一，犂耙一齐出。」范公吴人，不免用乡语。
