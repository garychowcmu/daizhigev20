褒碧斋诗话 民国 陈锐

壬、癸之际，士大夫留滞京邸，贫无所归。如皋冒鹤亭（广生）自命遗老，饮酒结社，相约以不受民国官职为高。其名刺犹署前清四品京堂。俄而授海关监督，冒不知所可，委屈就职。其行也，某君于车站言曰：吾辈来送遗老出山耳。冒赋诗四首见意，中有四句云：“文章那有黄金卖，时辈多将白眼看。饿死也知俄顷事，一身容易一家难。”一日，俞宪士语其家属，以生计问题将来当作何收束。其妾曰：除非少应酬、不请客耳。若长治久安，唯有不肉食，最为节省。俞仿冒诗解之曰：“清油自比猪油贱，胖子休同瘦子看。吃素也知俄顷事，一家容易一身难。”时李梅盒同寓沪上，写画为生，工于作客，而不一作主人。一日，为某作书，得重酬，忽折柬宴客于某园。俞复和诗嘲之曰：“鬻书渐有垂青意，请客都将吃白看。上馆也知俄顷事，在家容易出家难。”    

李梅盒同年（瑞清），江西临川人。其封翁兰生观察（必昌），初官武陵知县，故梅盒曾以武陵籍中式。后改归原籍，成进士。初，邑人余蓉初先生（祚馨）以女妻之，既再续再卒，皆余女，遂不复娶。其夫人字梅，故以“梅痴”自号。精书善画，豪于饮啖，同人戏以李北海呼之，谓其一日尝食百蟹也。辛亥之变，江宁官吏皆引咎去，需次者悉为逃亡，城中一总督、一上元县尹而已。梅盒在围城中，总督强起摄布政使。时司库犹有银七十万，张勋勒兵，时时要索。梅盒坚不与，即总督亦无如何也。后江宁事平，卒以银交省议会而去，识者难之。厥后避地沪渎，服羽人服，废吟止酒，间一画松贻所知。朱古微侍郎奇之诗曰：“骨折心摧泪亦乾，世人祗作等闲看。犹闻下笔风雷起，便与临觞醒醉难。着想何人到青史，收身百计逊黄冠。寻仙采药诚非妄，期汝行吟创大还。”亦可以觇其品谊矣。侍郎以词名天下，人罕见其诗，固一作者。  

宝应成芙卿先生（孺），初名蓉镜，晚字心巢，东南大儒。光绪初元，湖南设校经堂，先生来主讲席，布袍大袖，善气迎人，年已望七矣。先生淹贯汉宋，教人一以诚笃求实践，日课必及《近思录》、《朱子全书》，同堂诸生未数数然也。余时年少气盛，先生尝手书见规。及还江南，赋诗留别，次年即归道山。哲人其萎，吾将安放，录此亦吉光片羽也。诗曰：“岣蝼峰巅云树苍，洞庭春色老鲈堂。百年事业裴行俭，五字诗歌陈孔璋。载酒问奇有周赵，办香私淑在湖湘。潭州此别成千古，风雪萧萧欲断肠。”“风帆咫尺即天涯，落日河梁动客怀。座撤皋比谢衡麓，手携诗卷渡江淮。还乡愧谒胡安定，绝学谁传吴畏斋。杯酒论文如昨梦，湘城回首白云隈。”先生子兆摩，以举人官直隶灵寿，不畏强御，死事甚烈，赠太仆，予谧恭恪，国史有传。    

庚辰岁，余肄业湘水校经堂。武冈邓弥之先生（辅纶）因事到长沙，引余为忘年交，过从谈咏无虚夕。是时中秋，同步月天心阁，先生既和陶，见示五古一章。越日，复袖诗过余曰：此效君为初唐体也。其诗曰：“琼宫隐隐捣璇杵，银汉迢迢横绣户。圆景由来遍大千，秋光况复盈三五。三五秋光接太清，晚霞犹傍日边明。万里寒空动奇色，三边日色连秋声。秋声又逐边声起，天涯望望悲行子。未闻碧落回星楂，已见妖氛成海市。星楂眄断无消息，海市尘昏转愁逼。燕塞新增戌堠屯，珲春又报兵船塞。兵船戍堠遥相望，八千子弟初乘障。（晋抚曾沅伯致书曹镜初有云：近奉旨督办山海关边防，奏调刘连捷一军五千人，并列某、戴某于安徽、湖北两军中挑取二千人，归某节制，勉强凑成七八千人云。）中朝行人气凄恻，外部夷酋语恣横。（曾劫刚星使书云：至俄，见外部大人语冷而横。）凄恻行人行路难，可怜铁甲关山寒。直沽列营壮畿辅，玉门出师鏖楼兰。楼兰尘战何时极，伊犁石田那可得？诏募霆军一万人，乌集星奔捷于贼。前月东南大星坠，天赤雨沙吁足异。城头望月一叹嗟，坏云如山月为閟。久之与月相吐吞，欲吐不吐光缊缊。一点珠胎破老蚌，半弯块彩留纤痕。珠胎块彩偏饶态，推出银盘尤可爱。入袂流风只自知，盈手清辉可长在。清辉盈手露沾衣，回宵转昼须臾期。沈吟徙倚各归去，卧听城头清漏稀。”余捧诵玩味，先生复言曰：拙诗祗“入袂流风”一句似初唐耳。老辈辨体之严如此。今人执笔为诗，动云学某体，似某诗，抑何可笑。    

“厮养娶才人，天孙嫁河鼓。一配从从终百年，粉泪蔫花不能语。君不见卓女未尚长卿时，容华倚翠人未知。簪玉鸣金压罗毅，平生分作商人妻。良史贱商因重侠，笔底琴心春叠叠。一朝比翼上青霄，阙下争传双美合。使节归迎驷马高，始知才貌胜钱刀。古来志士亦如此，胶鬲迁殷援去嚣。卓郑从今识文理，有女先求天下士。锦水鸳鸯不独飞，春来江上霞如绮。得意才名不久居，五年倦仕谢高车。华阳仕女论先达，唯有临邛一酒炉。”《琴歌》一篇，王湘绮作。先生为余书扇，附记曰：“读《史》传，窃疑相如事不可入国史。推司马意，盖取其开择壻一法耳。”目光如炬，诗更跌宕淋漓。侈谈自由结婚者，盍亦知所本。    

谭组盒（延闿）幼有神童之称。及长，五官并用，从先子读书五年，所学益进。中光绪甲辰会元，朝孜第一，得馆选。终满清之世，湖南会元，仅谭一人耳。辞章本其所长，独喜言经世之学，诗文题有存者。在广州时，曾作《显微镜诗》，格调略仿唐贤，而词意未能脱化。余略为润色，存日记中，兹特为录出之。诗曰：“晕如轮兮光如织，宝镜本自空明国。携从伊麻游上都，王公贵人誉颜色。外凹中凸莹清霜，寒魄袭人人掩藏。一朝拂拭出怀袖，顿觉眼大如箕张。琅环秘笈堆萤案，细点蝇头字珠贯。能令么虱同车轮，忽望阊门悬匹练。咄哉巧思羌莫比，阐幽烛景须如此。照胆曾闻赢氏宫，垣方讵数上池水。吾闻至人激心胸，须弥芥子光熊熊。蜗角奸睫眇天下，何况万物皆虚空。玻敲日羲和死，持照古今须臾事。试看坳堂覆杯水，蓬莱宫阙青云起。”    

曩在长州县署，赵豹文同年出示翁覃溪手书武虚谷墓志铭，为大兴朱文正撰记。孙渊如（校“如”字原脱。）跋语中有云：“博山县署中，有园石，上有铭词，字甚古，有曰‘青巘障日，虚谷回风’二语。考当时番役之狱，构之者为青蝎刘君，名字预同，事亦奇矣。”余信笔题一律于卷尾云：“大兴文笔北平书，强项风裁想见之。信史几人传直节，贞珉千古勒英辞。回风障日都成谶，白璧青蝇孰可疑。太息贾生无禄命，汉皇前席悔淹迟。”  

小坡舍人（文焯）三十年前指画仙童一帧，笔意不让金冬心、程雪楼。抚帅属摹之寒山寺壁，而原本遂为多竹三禄所得。庚戌岁杪，听枫园消寒一集，竹三出际，为题一绝句云：“三十年前旧指痕，头陀云月气昏昏。沧桑变后无归地，留与寒山话酒尊。”    

琼州多壁虎，善鸣，其声清脆。又多樟木虫，每值风起，满屋群飞。东坡诗：“静看月窗盘蜥易，卧闻风幔落伊威。”盖纪实也。    

曾文正立水师湖南，仿广式作“快蟹”、“长龙”、“三版”三种船。今驳船谓之三版也。唐钱起诗：“一湾斜照水，三版顺风船。”绝非如此矣。  

吾常为王藩衫方伯昔年备兵地，乱后来侨，与余书酝相劳苦，倡和有诗。朱古微次韵寄之，曰：“极天兵火况修途，谁谓萍蓬匪定居。用意故须忧患外，告哀犹是乱离初。新知濡响宜樽酒，旧颂流传尚井卢。日夕双江急东下，莫因人事损音书。”此与前《赠李梅盒》作，皆为杰特。薄衫原作云：“还轸兵戈九折途，寄巢风雪一廛居。妻孥尚在真成累，故旧相逢解念初。不死与谁消暮日，余生何处是吾庐？余宗未返跫音绝（谓王梦湘），破涕缘君尺素书。”余次韵云：“相忘龟尾在泥涂，犹胜当年藻税居。形质虽存非复我，江山信美不如初。新愁突兀逃亡屋，旧梦依稀谏草庐。未可全无消遣法，篱根补读橐驰书。”    

日本樱花，涮西某君移植西湖。陶心云浚宣函来徵诗，余为题绝句五首。兹记其首末二绝云：“密柒浓云逊锦城，墨堤江上旧知名。东瀛看惯浑闲事，一到西湖世已惊。”“记取春皇作嫁时，蓬瀛清浅水痕知。游人莫便来攀折，此是东方第一枝。”  

巴陵吴凤孙（獬），乙未进士，选江西知县，改教职。丰才博学，兀募自喜，诗格在玉川、白傅之间。尤善飞白，作汉印绝佳。余函索，钩吴作诗曰：“金陵逢伯强，猥使定所制。譬如离娄公，乃索师旷视。冯骊故罐然，夸张容我事。江流无往还，云泥有稽滞。已分鄙吝胸，永隔温雅致。今者过听谁，书来索我宇。我字如我诗，不在工拙次。孟公酒瓮多，持覆聊可试。”    

“一自乾元太极分，虚空不尽是浮云。东邻实锡西邻福，南斗胡移北斗文。眼见倮虫成羽化，颇闻曜魄托灵氛。生天堕地随人取，莫怪幢幡降破军。”一“江河东望去滔滔，细溯根源载笔劳。泉府祸胎起《周礼》，《风》诗变体出《离骚》。清心只有华阳磬，断欲须求日本刀。无上菩提谁证得，一微尘里任游遨。”二“羲和一日一轮周，天外天犹剩几州。七十妻休彭祖笑，八千岁尚大椿忧。但凭雨若还阳若，莫问人谋及鬼谋。贪睨黄金思补脑，渐离先已昵双眸。”三“黄帝垂裳三百年，崆峒证道是真仙。驱将禹益图山海，简得重黎绝地天。镜里寒芒流作电，鼎中丹汞净无烟。如何朽烂蚩尤骨，却化参旗斗畔悬。”四“水国从来罔象多，洗兵安得挽天河？漫漫长夜何时旦，嫋嫋秋风几作波。不信蜃楼迷许令，且听蠹桂进臣佗。横流自有芦灰止，万古神灵一女娲。”五“大瀛海外几沧桑，两戒谁分作井疆。乐土只须安笠泽，怒潮休望近钱塘。胡麻可许刘晨饱，梅萼空留邓尉香。越曲吴讴从倡和，钓竿收得付严光。”六“谁使南溟羊角搏，鲛人泪共露珠团。九天蒲璧勋焉往，十载槐柯梦已阑。傀儡登场还鼓乐，猢繇过市且衣冠。伏波铜柱闻犹在，速檄楼船下鳄滩。”七“好去深山采茯苓，黄庭不炼太阴形。朝霞冉冉丹炉启，玉露沈沈禁钥扃。下土有臣皆蠛虱，朱甍谁主亦瞧螟。蟠桃孰待三千岁，海岛何劳说《算经》。”八“曾登日观望扶桑，贝阙珠宫总渺芒。但见丹青图北苑，谁将磷火问东方，淳于柯畔多殊贵，元亮篱边办久忘。一样人间联眷属，刘安鸡犬故寻常。”九“丹炉那用护灵台，处处安排守御才。鸡桀但期狸且去，羊头未烂蚁齐来。偷桃有地容方朔，害马何人间大馈。却笑令威不解事，翻将幻化惹疑猜。”十“虞夏黄农孰子孙？神明皂隶总休论。咸阳市上貂何贱，白帝城中蛙最尊。天马来从渥洼水，西施近在苎萝。卅年一世须臾事，那见丹砂万载存。”十一“触蛮何事日争娲，不道吾生固有涯。尘世三元谁作限，真人四海总为家。好从弱水瞻王母，莫向飞天逐夜叉。万古千秋黄赤道，百灵宠聚拥羲车。”十二“千岁黄河亦有清，东南那见不周倾。天如倚杵如何限，月有重轮乃倍明。廿九篇犹通海舶，五千文自照曾城。灵璈一振群魔息，何物鸺鸥敢作声？”十三“倚杖高瞻舆井芒，石鲸鳞甲气飞扬。昆明竟自趣南海，邛竹何时过夜郎？几处儿童争舞了，千年图谶说彭亡。遗殃欲把徐宫责，孽卵收来作偃王。”十四“未向轩皇受握机，积薪且使学攻围。南风吹热天应厌，东井占多象久非。柱下青牛何处去，陇头鹦鹉几时归？金山银渚都休问，独感清泾擀血衣。”十五“自顾朱颜老变童，一灵龙虎任相攻。鼠肝虫臂胡求活，玉篆金章乃怕穷。未必枯楂能犯斗，可知退鹢亦因风。几番入海求仙药，只在韩康卜市中。”十六“谨闭玄关在息机，黄芽守住一阳微。五材并用金先试，万象皆春水急归，莫听鱼龙夸曼衍，请从鸾凤觐光辉。倚天自有青虹剑，肯使邪魔窃药飞。”十七“六鳘出海五云蒸，阊阖齐开到九层。上帝春秋非甲子，中天日月自升恒。金龟无用聊偿酒，玉尘何能只逐蝇。堪叹众生耽刦火，不思内熟饮寒冰。”十八“几度天浆挹斗杓，筝琶可奈耳根撩。朝阳一凤原非鶡，幽谷丛兰或变萧。合从功宜毛遂让，封侯赏不鲁连邀。浮邱道我仙缘浅，未尽消除贫贱骄。”十九以上陈雪庐先生寓言诗，自注云：“中有太尖薄处，矢在弦上，不得不发耳。”又《无题》二首云：“艳艳深池曲曲廊，不教漏泄芰荷香。天孙七夕新呼渡，宋玉东邻旧隔墙。汉渚何曾遗玉佩，蓝桥且自乞琼浆。盈庭都说鸳鸯好，独望昆明忆武皇。”“还丹何处问容成，石火光中烈焰生。斑竹自流长别泪，征鸿忽作合欢声。金猊雾散迷三岛，玉漏筹添闰六更。所恃天公不呵禁，从他曼倩溺阶楹。”又《书事》二首云：“一自罡风下九阍，遥看白帝蓐收蹲。青蝇犹自趋余热，黄犬何曾识旧恩？漫遣巫咸招怨魄，且教贾谊拭啼痕。甘心笑骂残骸换，拒意身名两不存。”“御风列子特泠然，直导飞廉到海边。霹雳声威惊一震，虫沙哀怨感三年。尘中车马知填市，梦里笙歌尚在筵。却是赵高最傲幸，领将厉鬼作顽仙。”按先生名世榕，皖人。嘉庆丙子乡举，由进七官部曹。洪杨乱后，流落江湘。同治癸亥，主讲吾邑朗江书院。时年已九十，白发红颜，犹携二妾，而狂气未除，恒面可否人。邑人杨性农驾部，颇负时誉。先生谓之曰：“君散文尚洁，诗则未也。”又熊校官某与同饮，知其耳聋，谓座客曰：“此老每非朱子，但所谈经义，何一非朱子稿中所涂抹语。”先生问何言，熊默然。先生曰：“汝何不言，大抵凤皇鸣隐，麻雀子也是要叫底。”其不少宽假如此。时先君执蛰其门，独见称赏。尝语先君曰：“文中嬉笑怒骂，不可过多，恐房考官不汝荐也。”后先君四十六岁始登乡举。又邑人刘采九观察，偶代人作课文。先生曰：“制艺至此，虽额设一人，犹须中隽。”先君曰：“此君已中矣。”先生曰：“且须中进士。”凡被其题品者，当时有神仙之目。此诗如“万古神灵一女娲”，“月有重轮乃倍明”，盖指两宫垂帘。“南溟羊角”，指英夷犯阙。“东方磷火”，“触蛮争蜗”，皆有所指。《无题》诗刺某将于文宗升遐后纳妾。“独望昆明忆武皇”，追念先帝也。迨其人被劾，乃有《书事》二首。想见此老胸中，肮脏磊落，虽道学精而气犹未平矣。其后云应聘修皖志，不知卒于何年，亦不知有刊藁否。此就先君日记中急录出之。  

会稽陈无波（荣杰），字霁堂。《扬子江救生船歌赠润州城西江馆救生诸友集唐句》七古云：“八月秋高风怒号，长江滚滚飞银涛。回头瞪目时一看，我心悬旆正摇摇。天迷迷，地密密，掀天蹴地股为栗。山叠叠？海漫漫，驱山倒海置眼前。江豚初起浪如屋，千峰将穨树欲秃。震地江声似鼓鼙，掩耳不敢凝双目。湿云黯黯天四周，网象悲泣天吴愁。塔势如涌出，沙岸成浮妪。大江横万里，巨浪吼千牛。中有一船欲渡不得渡，浮沈灭没当中流。偃复起，风未已。忽见船头忽船尾，颠覆直在俄顷耳。眉睫之间判生死，九阍无路叫不闻，不道残生竟如此。忽然宝筏从天来，破浪乘风一何驶！操舟捩柁下急湍，健如生猱速如鬼。向前且道不须哀，我能救尔眼前水火之奇灾。直从蛟室鼍宫里，濡首援君出浪堆。水犀之军何足道，存亡生死属吾侪。全君躯命解君厄，与尔同歌《归去来》。结束行装渡江去，那怕风浪如山摧。巳出颠危登衤任席，惊魂未定还疑猜。劝君更进一杯酒，世间何处无波穨。吁嗟乎！公无渡河，河水激啮而潆洄。鲸鱼张鬣海水沸，惟见长江去不回。不有小船能荡桨，此身何计免喧虺。其险也若此，嗟尔远道之人胡为乎来哉！更生须拜仁人赐，功德真不可思议。谁能赤手挽银河？宰相经纶菩萨慧。吾闻圣人造舟以为梁，己饥己溺何皇皇。安得如公数十辈，坐令万物无凋丧。莫笑生涯寄一叶，从此长年歌利涉。顷间天子侧席而求贤，看尔明时作舟楫。”此外有《春夏秋冬登岳阳楼》、《登黄鹤楼集唐诗》各三十二首，不克备录。先君记曰：“无波此诗，浑灏流转，于七律外别具神奇。昔人每以集句如小儿百家衣，不足附大雅之列。其实牢笼万象，宛转关生，何必不可独树一帜。近黔西石太常赞清以集句擅长。守天津时，英人拘之海舶。致书幕佐曰：‘吾无所系念，惟一篆一诗册耳。’英人诱之降，不降；授之食，不食；释之归，不归。问之故，则曰：‘以是归津，民将谓我逃归也。’津民间之，贡羊豕求赎。则曰：‘吾何德以堪此！’英人叹曰：‘使中国人皆如石者，吾何能叛？即叛，亦何能至天津！此中国一巨子也。’备鼓吹送还。其后开藩湖南，刊所为《钉短吟》，所集唐诗长歌短行，无体不备，店堂已不能专美于前。吾里王梦湘太守，弱冠领乡荐，入词林，才名动一时。及游江南，和吾儿‘门存’诗，集唐至三十余首。近守南康，不知又增集句几许，乃知能事日出不穷也。丁未正月记。”迨先君捐馆后，余以此及雪庐先生诗示梦湘，梦湘评曰：“《寓言》、《感事》诸作，惊心动魄，一字千金。虽含蓄少而露骨多，然言皆有物，想见此老抑塞磊落之怀。”椿丈为先生高足，手抄是诗，既广识佚事，复牵缀齿及鄙人。当今之世，斯文日丧，谁复能述先传，奖后进，如丈之用心者？读竟，为之三叹。戊午午节前三日病中书，时年六十四，距丈殁又七年矣。  

曾重伯编修曾集时贤句，题余诗卷曰：“陈生潦倒垂三十（吴挚甫，）玉台诗卷剧清妍（玉池老人）。传语声华能绝代（何莲舫），相看文采果无前（李生）。西窗永夜挑钟坐（方菊人），南郭秋郊落日圆（张啸山）。瑟居琴啸都相忆（高碧湄），余子虽多不数贤（张廉卿）。”又九平一仄诗，和余五平五仄体，诗曰：“端居愁仍霖，离群来相迫。嗟余同心人，兹为天涯隔。清尊欣今欢，因今逾怀昔。沙堂华监红，瑶棂萌纱碧。阶嘈残虫吟，林喧归飞翮。昭回旷仙寻，明河波盈尺。东升催遄晨，西隳惊征席。幽通如能期，思从班生席。千金终朝空，苏君穷为客。明珠方扬辉，持铎辞叹惜。长谣诚非奇，珍之于胪席。”时重伯年未及冠，援笔立就，诚仙才也。  

“门存”诗，为余与陈伯严首倡，一时和者殆遍。已刊为四卷行世，其未刻者，无虑二百首。及还湖南，始知曾侍郎（广汉）之母刘太夫人、重伯之母郭太夫人均有和作。顷急觅两刻本，不得。偶检得拗体一首，则不记何人之作也。诗曰：“天枢东倾轰雷门，地球西浮澹若村。魑魅中原斗神智，龙蛇沧海相孥喧。孔耶与世同以太，仙佛何处着灵魂。十二万年一浩劫，可有日月双丸存。”    

清江徐生鸿图，亦和余门、存韵。徐为老友瀛舫大令之子，曾以诗一次请谒，展也大成。未几，闻已化去。余伤其独学无友，秀而不实，特从其遗稿中录出数首，以质大雅，亦见海内人才湮没不知凡几也。其《晨雨初起》云：“夜尽不知天已明，萧疏风雨断残更。悠然人境绝万籁，寒鸡怯晓喑不鸣。天荒地老返真静，太古寂寂来苏生。心知真境不易得，遣我出户寻幽情。穷庐四壁幂寒气，垂花背湿胎圆晶。当头南山失屏障，流云堕地野水平。松篁一径有行迹，地偏已远征人程。昨宵留得半轮月，疑是山鬼来闲行。”又《髑髅葵》云：“目不视盘古搏弄之日月，耳不听造化鼓动之风雷。声音笑貌本来非我有，此外形形色色安在哉。先后天荒窥不破，绝大眼孔为洞开。问之不答道不道，道者俱是尘与埃。玄虚老子清净佛，牙牙学语两婴孩。于理无徵未足信，世上儿子徒惊猜。吁嗟乎！髑髅自守无言旨，天地与之久徘徊。”

宁乡岳孝廉障塞，初就职皖中，垂老为典狱吏，而雄于诗，下笔不休。记其次韵六首见寄，其一云：“中国黄金为汝厄，此生白水与君盟。粒偷秋鸟徒肥羽，香剩霜花嫩问名。巾栉寒暄皆暮气，酒杯天地独闲情。归欤欲种漏山茗，梦里徒闻钟磬清。（注：古刹毁于兵火。”）    

先君官醴陵教谕时，邑侯唐同年馈全州腐乳、荔浦双芋，皆粤西名品也。训导何君作启赋谢，有“鸡头剥肉”一联。先君曰：“典则典矣，惜乎艳丽不伦。”因思乳芋、儒迂，皆同声，遂戏作二绝以自嘲。诗曰：“腐儒音与乳相作，垂白来其啖不休。谁识使君持赠意，别饶风味在全州。”“领略谐声性自迂，荒斋芋火对真吾。嫩残诳我十年事，得饱蹲鸱亦丈夫”，李泌诗“安能不富亦不贵，空作昂藏一丈夫，”盖反其意也。  

余生平联句绝少。庚辰之秋，与悔生、绶瑜、璞元在校经堂，闻城上老兵三五，歌弦间作，其声荡人。有感而作，其词曰：“薄云小苑天微凉（长沙袁绪钦绶瑜），么蟾艳艳窥东墙。熵深尚厌宫纱重（衡阳何承道璞元），露下谁禁促织忙。经堂客子多秋思（），愁对荷枝袅金总。玉树俱牵角情（衡生陈嘉言梅生），银樽细话当年事。宛宛哀丝动晚天瑜，何人鸳思诉弦。坐中已叹黄衫侣（璞），月下疑逢绿萼仙。坐中月下愁俱起（），嫋嫋清词怅花蕊。初调渌水不移宫（梅），乍听前溪旋换徵。缓抹轻挑素手纤（瑜），若为倚槛若当檐。铜槽切切劳银甲（璞），锦瑟声声怨玳簌。怨声进入纠声咽（），漏箭催残弦欲绝。掩抑才抛绿凤丝（梅），迷离便啭红鹦舌。红鹦似说少年时（瑜），十五花枝厌画眉。白公堤上攀杨柳（璞），元武湖西弄漓丝。夕阳总向湖西去（），桂桨兰桡好轻渡。几度蚕书向妾封（梅），谁家燕睇将侬误。吹雨吹风恨不曾（瑜），同心油壁结西陵。蓓纱橱里双声曼（璞），黄竹箱中百束绫。一弹一拨才如笑（），又觉吴娘转哀调。永巷春荒鹃独啼（梅），曾秋冷暖长嗷。翠袖天边嫋更娉（瑜），薰香回雪隐瑶屏。生憎碧汉无圆月（璞），死恨黄姑是别星。最后一声如裂帛（），青袍湿尽闻歌客。不惜凄吟销旅魂（梅），犹恐阑干堕秋魄。只讶弹筝赵女工（瑜），谁知花底活秦宫。试看飞燕歌裙绿，何似樱桃笑靥红（璞）。”此诗旧未存稿，今载入璞元《通隐堂集》。    

联词难于联诗。曩在金陵，胡粮储（延）招同缪筱珊、王半唐、徐积余诸君，每课二题，左右更迭联属，笔无停缀，颇为苛政，究亦无佳作可存。惟人自一段，方有旨趣。兹检箧中有（六丑）一首，最为湿调，又杂二首，附录于后。      

六丑（和片玉）    

怅春阴一箭，又画里、湖山抛掷。翠尊未残，征帆如去翼。尊不留迹。试上层楼望，夕阳红处，认燕归江国。临分扇帕余铅泽。月掩雕榘，花飞绣陌，天涯此情堪惜。但黄尘换目，云海迢递。（汉军郑文焯叔问）    

双鸳凄寂。剩荒寸碧。星日经游地：（校按此处据词谱，脱三字。）啼鹃惯送孤客。自歌梁别后，怨尘凝极。香丛外、断熔零帻。还怕向、一片女萝窈窕，被风吹侧。潇湘渺，石濑清汐。染绿筠、万古婵媛泪，归舟载得。（）。    

瑞龙吟（听枫园即席用清真韵）      

苏台路。才见暗水笼烟，细萝牵树殁。回思三十年前，小桥画肪，清游处处（佘杭褚成博伯约）。旧吟伫。多少翠香云乱，唾绒窗户（归安来祖谋古微）。而今倦说春愁，谢堂燕子，依稀梦语。（汉军郑文焯叔问）间度珍丛消睡，好花开晚，迎人犹舞。      

空想醉枫残红，门巷非故。（江夏张仲圻次珊）风监雾莫，题遍吴襟句。（）还留照、娥池镜襄，蹁跹回步。倒影云来去。微瘦尘乍浣，重温旧绪。吟鬓添霜缕。（约）年事换、凄凄空帘听雨。晚阴漫阁，一江絮。（间）      

《埽花游》（用清真韵）    

短桥侧帽，谁识我当年，倦游孙楚（）。柳丝万缕。又寻常换了，旧时歌舞（汉寿易顺豫由甫）。望里天涯，忍更红楼隔雨（）。刺船去。渌波一片，知向何处（由）。      

尘外春几许。甚古事今情，乱莺迷路（）。碧尊翠俎。趁今宵俊约，酒边蛮素（由）。烛暗潮回，一例江南别苦（）。缦凝伫。怕催人、数声街鼓（由）。    

余在棒阳，为江建霞题所藏江郑堂《募梓图》；在武昌，宋芸子属为题薛次申所藏《溪山无尽》四卷；在江宁，俞客士属为题刘聚乡所拓《晋铜鼓图》，又代蔡伯浩题斋尚书《天发神谶碑图》，即席挥毫，或词或诗，多不留草。偶检日记，有《题郑叔问梅花画扇》一词，调奇《浣溪纱》，盖竹三同年之属也。词未必佳，而回忆吴会旧游，有死生契阔之感，是不可以不录。词曰：“一树垂垂绝可怜。空江潇洒浪如烟。笛声和梦落谁边。      

长是春来耽冷寂，更无人与斗婵娟。旧时月色又今年。”

余友夏剑丞敬观，早年刻《映盒词》，余曾为弁首。其夫人缀芬为左子异方伯之侄女，有《一叶落》词。剑丞尝以余，词曰：“小院落，秋阴薄，夕阳一片画阑角。井梧已渐凋，新凉谁先觉；谁先觉，满眼西风恶。  

万籁寂，霜天碧，月明满地夜パ急。雁飞紫塞遥，相思无终极；无终极，梦破虫吟壁。”  

余年甫逾，即喜为诗，然所存绝少。五十以后作亦不多，虽嗜性于吟哦，实得力于师友。兹录各家批评于后。      

从义山入手，振采齐宋之间，一洗俗氛，独标古艳，心细神清，迥非时手所及。文格在汪容甫、胡稚威之间，尚当扩而大之。壬午三月丙午，闿运题。    

辛卯春分夜，闿运于山庄重读一过，加墨记之。

五年重读君诗，意境句法，俱益深稳。惟篇格尚须铸浑完，君诗不患无才隽也。庚寅九月立冬前三日，闿运识于湘绮楼。    

格律老成不待言，风骨益苍健，将肆溢有从心之妙。乙未初伏六日，蕉阴中读记。闿运。  

于转换回复空灵之处，尽得之矣。实处尚未纯粹耳。一回一进，佩服佩服。乙未小寒后一日，闿运在长沙读过记。    

诗格老成，然渐入苏杜。请君放笔为直干，大海回风生紫澜，当兼此二境，乃不退步。甲辰八月二日，闿运读于南昌寓斋。    

诗才气已溢，正进功时也。由此放而复敛，自能企及古人。若跌宕自喜，反悔少作，则堕落家明窠臼矣。陈伯严、易硕甫不可与倡和，如鸦片烟也。久不相见，正在箫鼓喧阗时，书此以代面谈。十二月二日，闿运记  

刻意学周姜，格韵自高，微有未自然、未雕饰处。昔人评诗云：秋水出芙蓉，天然去雕饰。”乃谓既雕饰而后天然也。雕饰非琢句链字，如《词眼》《词旨》所标，乃炉火纯青无黄白之气也。相去日远，为学心同，期各勉于自然，而后从心而巳。欲自然，先须雕饰，诗文词亘一律也，（校“宜”原作官，形近而误。）幸无见异而迁。前寄诗藁，早已奉还二年矣。中又送桂阳聘书一通，皆未得报。今又一世矣，往事不复记，聊书附闻。闿运注。    

圈点不知何自始。论文者，心所谓然否，由是以识之。往岁曾圈点伯诗，余所谓然，伯容逊志焉；余所谓否，伯殁或惬心焉，不必尚同，作者与读者各尽其怀而已。伯今求悟性之学，读《赠寄禅序》及《学舍》一首，渊然见道情焉。文境则超朗，诗境则意深，婉而言微。至七言，隽永浑脱，饶事外远致，读五六过，尤有余味，不可不识。诸作经湘潭先生点定，今加墨，别作细圈示辨焉。育仁记。      

辛卯孟冬，与伯重晤湘潭，脸舟剪烛，语长漏短，未暇谈诗也。扬帆且发，伯乃诣诗卷伴行。细读前卷，服膺久之，自觉才情涸绝，瞠乎后矣。重读《春怀》八首，言多道机，而出以奇横幽峭，不纯守六朝格律，而独造甚深。伯近读养性书，不专力于文辞，而文辞自进，所谓庖丁解牛，有进乎技者矣。吾与子其益相勉，于所业之外，求古人所谓菁华者，则今所论文词之工拙，其犹糟粕矣乎。辛卯十月，育仁记。

敬诵一过，赘词如墨。夫词，真声吾情中之声，乃适，如所闻之声，则佛氏所谓声闻。非是则天籁，地籁，人籁，万窍蒿然，静者无闻也。闻而细，齐则几，几之几，乃为希，而犹与，乃如其声以啖。情乎！情乎！请语情籁。芸子记。  

大箸沈著冲澹，一洗铅华靡丽之习。无矜链之迹可寻，却无一字不矜链。格高律细，允为法乳。清真抗手，西麓唯是，可为知者道耳。昔人云：诗到无人爱处工。词境至此，虽有能爱者，廑矣。丁未十月况周仪盥诵竟卷，属写官书数语志佩。
