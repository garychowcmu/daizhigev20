　　钦定四库全书　　　　　集部九
　　防溪诗话目録　　　　　诗文评类
　　巻一
　　十九条
　　巻二
　　二十条
　　巻三
　　十九条
　　巻四
　　二十三条
　　巻五
　　二十二条
　　巻六
　　十九
　　巻七
　　二十七条
　　巻八
　　二十五条
　　巻九
　　二十三条
　　巻十
　　十七条
　　【臣】等谨案防溪诗话十巻宋黄彻撰彻字常明陈振孙书録解题作莆田人八闽通志作邵武人意振孙时去彻未逺当得其真也朱彛尊曝书亭集有是书跋厉鹗宋诗纪事亦载彻诗彞尊但据八闽通志称为绍兴十五年进士鹗亦但据此书自序言其尝官辰州皆不详具始末惟鲍氏知不足斋蔵本前有乾道四年陈俊卿序又有彻子廓彻孙焘及黄永存聂棠四跋焘跋载杨邦弼所作墓志称彻登宣和甲辰第授辰州辰溪县丞就升令在任五年辟差沅州军事判官摄倅事继权麻阳县寻辟鄂之嘉鱼令复权岳之平江越半嵗即真后忤权贵弃官归张俊欲辟之入幕不肯就遂终老子家又称其在沅州定猺贼之乱在麻阳擒巨冦曹成在平江佐征杨么运饟亦有功而卒以不善谐俗罢所叙彻之生平尚可槩见彞尊及鹗盖均未见此本故所言或舛或略也彻论诗大抵以风教为本不尚雕华然彻本工诗故能不失风人之防非务以语録为宗使比兴之义都絶者在宋人诗话之中固不失为善本焉乾隆四十六年十二月恭校上
　　总纂官【臣】纪昀【臣】陆锡熊【臣】孙士毅
　　总　校　官　【臣】　陆　费　墀


　　钦定四库全书
　　防溪诗话巻一
　　宋　黄彻　撰
　　汉髙祖置酒沛宫酒酣击筑自歌曰大风起兮云飞扬威加海内兮归故乡安得猛士兮守四方旹帝有天下已十三年当思耆艾贤德与共维持独专意猛士何哉岂马上三尺嫚骂余态未易遽革耶治道终以霸襍盖有由然其前年下诏曰贤士大夫吾能尊显之是年下诏曰与天下之豪士贤大夫共安辑之窃谓播告之词乃秉笔代言非若耳热之歌乃中心所欲也
　　唐文宗夏日聫句东坡谓宋玉对楚王雄风讥其知已不知人也公权小子有美而无规为续之云一为居所移苦乐永相忘愿言均所施清隂及四方或谓五之薰风解愠阜财已有陈善责难意愚谓不然凡规谏之词须切直分明乃可以感悟人主故盗言孔甘良药苦口若以薰风自南为陈善闭邪但恐后世谀侧媚説持两可者皆得以冐敢谏之名矣
　　诸史列传首尾一律惟左氏传春秋则不然千变万化有一人而称目至数次异者族氏名字爵邑号谥皆密布其中而寓诸褒贬此史家祖也观少陵诗疑隐与此合若云杜陵有布衣杜曲幸有桑麻田杜子将北征臣甫愤所切甫也东西南北人有客有客字子美盖自见其里居名字也不作河西尉白头拾遗徒步归备员窃补衮凡才省郎补官迁陟厯厯可考至叙他人亦然如云粲粲元道州又云结也实国干凡例森然诚春秋之法也
　　老杜送严武云公若登台辅临危莫爱身寄裴道州苏侍御云致君尧舜寄公等早据要路思捐躯此公素所蓄积而未及施设者故乐以告人耳夫全躯碌碌之人果何能为汲长孺曰天子置公卿寜令从谀承意纵爱身奈辱朝廷何任遐曰褚彦回保妻子爱性命遐能制之视此以騐二诗信而有徴矣自比稷契岂为过哉岑侍御行军诗云平生抱忠义不敢私微躯范文正公云一入谏诤司鸿毛忽其身
　　孟子七篇论君与民者居半其余欲得君盖以安民也观杜陵穷年忧黎元叹息肠内热胡为将暮年忧世心力弱宿花石戍云谁能叩君门下令减征赋寄柏学士云防时髙议排君门各使苍生有环堵宁令吾庐独破受冻死亦足而志在大庇天下寒士其心广大异夫求穴之蝼蚁辈真得孟子所存矣东坡问老杜何如人或云是司马迁但能名其诗耳愚谓老杜似孟子盖原其心也
　　劒阁云吾将罪真宰意欲铲叠嶂与太白捶碎黄鹤楼刬却君山好语亦何异然劒阁诗意在削平僣窃尊崇王室凛凛有忠义气捶碎刬却之语但觉一味麄豪耳故昔人论文字以意为上
　　岑参寄杜拾遗云圣朝无阙事自觉谏书稀退之赠崔补缺云年少得途未要忙时清谏疏尤宜罕皆谬承荀卿有面从无谏诤之语遂使阿谀奸佞之辈用以借口以是知凡造意立言不可不预为天下来世虑
　　石荀竹云惜哉俗态好豪蔽亦如小臣媚至尊小臣非小官也凡事君不以道虽官尊位崇不害为小臣耳下云政化错逆失大体坐看倾危受厚恩此非官小者所当也但乍读者则小臣之语似不指公卿耳末云安得壮士掷天外使人不疑见本根岂非浑敦穷奇投诸四裔使天下如一同心戴舜者与
　　李义山任农尉尝投诗谒告去却羡卞和双刖足一生无复没阶趋虽为乐春罪人然用事出人意表尤有余味英俊屈沉强顔低意趋跖诺虎扼腕不平之气有甚于伤足者非麄知直已不甘心于病畦下防不能赏此语之工也
　　张舍人遗织皮褥段云服饰定尊卑大哉万古程煌煌珠宫物寝处祸所婴锦鲸巻还客始觉心和平其意在明分守警贪饕屏斥玩物严道义之大节岂直专为诗哉就中和平之语尤为可人世有豪横凶人强委馈于善士而不能骤絶之其心愧耻虽欲和平不可得也子美世号诗史观北征诗云皇帝二载秋闰八月初吉送李校书云乾元元年春万姓始安宅又戏二友诗元年建已月郎有焦校书元年建已月官有王司直史笔森严未易及也
　　贾生终童欲轻事征伐大抵少年躁鋭使阅厯老成当不如此昔人欲沉孙武于五湖斩白起于长平诚有谓哉尝爱老杜诗云慎勿吞青海无劳问越裳大君先息战归马华山阳又有安得壮士挽天河浄洗甲兵常不用安得务农息战闘普天无吏横索钱愿戒兵犹火恩加四海深不眠忧战伐无力征乾坤其愁叹忧戚盖以人主生灵为念孟子以善言陈战为大罪我战必克为民贼仁人之心易地皆然
　　昌黎赠张道士云诣阙三上书臣非黄冠师臣有胆与无不忍死茒茨韦应物送李山人云圣朝多遗逸披胆俞至尊岂是贸荣宠誓将救元元圣谒赠师鲁云臣岂为身谋而要陛下睠皆急于得君非为利禄计也一朝自罪已万里车书通此与无逸旅獒孟子格君心之非汲长孺谏上多欲魏郑公十渐陆宣公之奉天诏书无二道也明朝有封事数问夜如何此幸而得之坐以待旦之意避人焚谏草骑马欲鸡栖所谓嘉谋嘉猷入告尔后于内乃顺之于外曰斯谋斯猷惟我后之德也
　　霄汉瞻佳士泥涂任此身任字即是人不到处自众人必曰叹曰媿独无心任之所谓视如浮云不易其介者也继云秋天正摇落囘首大江濵大知并观傲睨天地汪汪万顷奚足云哉
　　温公治第洛中辟园曰独乐其心忧乐未始不在天下也其自作记有云世有人肯同此乐必再拜以献之矣东坡赋诗云儿童诵君实走卒知司马盖言其得人心也又云抚掌笑先生年来效瘖痖疑未尽名之意临川送望之守临江云黄雀有头颅长行万里余想因君出守暂得免苞苴使能行其言则虐生类以饱口腹刻疲民以肥权势者寡矣其诗才二十字耳敦仁爱抑奔竞皆具焉何以多为
　　万方频送喜毋乃圣躬劳虽云称贺收复抑又蕴深意元首无为乃分位固然其所以遽离庙社逺播防尘者謟谀之臣实为祸阶耳噫谀言謟诈日陈乎前黄屋虽欲不劳不可得也
　　温公题赵舍人庵云清茶淡话难逢友浊酒狂歌易得朋虽造次间语亦在于直谅之益而退便佞之损也





　　防溪诗话巻一
　　钦定四库全书
　　防溪诗话巻二
　　宋　黄彻　撰
　　老社赠韦左丞有朝叩富儿门暮随肥马尘至为残杯冷炙之语及姜少府为清觞异味即云新欢便饱姜侯德王倚为沽酒割鲜即云古人情义晚谁似岂附炎老饕如是哉盖托文字戏谐也然又不可不虑故有褊性合幽栖干请伤直耻干谒以自见其志亦如示侄佐云甚闻霜薤白重惠意如柯已应春得细颇觉寄来迟皆戏言也终虑痴人以梦为实故示侄济云所来为宗族亦不为盘飡小人利口实薄俗难可论正如渊明乞食篇云饥来驱我去不知竟何之行行至斯里叩门拙言辞其卑污乃尔不肯为五斗折腰殆无异矣
　　世俗夸太白赐牀调羮为荣力士脱靴为勇愚观唐宗渠渠于白岂直乐道下贤者哉其意急得艶词媟语以悦妇人耳白之论撰亦不过为玉楼金殿鸳鸯翡翠等语社稷苍生何赖就使滑稽傲世然东方生不忘纳諌况黄屋既为之屈乎説者以谋谟潜密厯考全集爱民忧国之心若子美语一何鲜也力士阖闼腐庸惟恐不当人主意挟主势驱之何所不可脱靴乃其职也自退之为蚍蜉撼大朩之喻遂使后学呑声愚窃谓如论其文章豪逸真一代伟人如论其心术事业可施廊庙李杜齐名真忝窃也
　　李商隐咏淮西碑云言讫屡颔天子頥惟务奇崛人臣言不当如此乘舆轩陛自不敢斥如老杜天顔有喜近臣知虬须似太宗可谓知体矣东坡赠冩御容诗云野人不识日月角彷佛尚忆重瞳光天容玉色谁能画老师古寺昼闲房盖遵此法
　　许泛不为陈元龙所礼尝与刘备称之备曰君有国士名望无救世意有求田问舍言无可采何缘当与君语如小人欲卧百尺楼卧君于地何但上下牀之间耶然介甫屡用之求田问舍转无成更觉求田问舍迟读蜀志曰无人语与刘德求田问舍语最髙又有游西霞庵云求田此山下终欲忤陈登岂非力欲转此一重案与
　　岑参送顔平原诗序云十二年春有诏补尚书郎十数公为郡守上亲赋诗觞羣公于蓬莱仍赐以缯帛宠饯加等故参为长篇述其事安禄山乱明皇曰河北二十四郡无一忠臣耶及闻平原独固守乃曰朕不识真卿何如人乃所为若此前日之燕赉真具文尔
　　退之云偶然题作朩居士便有无穷求福人可谓切中时病凡世之趋附权势以图身利者岂问其人贤否果能为国为民哉及其败也相推入祸门而已聋俗无知謟祭非无异也
　　杜杂及马与鹰甚多亦屡用属对如老骥倦知道苍鹰饥着人骥病思偏秣鹰愁苦怕笼放蹄知志骥捩翅服苍鹰老骥倦骧首饥鹰愁易驯马行云吾闻良骥老始成此马数年人更惊又不比俗马空多肉一洗万古凡马空杨监出画鹰云干戈少暇日真骨老崕嶂为君除狡兎防见翻鞲上王兵马六角鹰云安得尔辈皆其羣驱出六合枭鸾分画鹰云何当击凡鸟毛血洒平芜余尚多有之盖其志逺壮心未甘伏枥疾恶刚肠尤思排击语曰骥不称其力称其德也左氏曰见无礼于其君者如鹰鹯之逐鸟雀也少陵有焉
　　呉迈逺好自髙而蚩鄙他人毎作诗得称意语輙以掷地下大呼曰曹子建何足数哉袁嘏谓人曰我诗有生气亦以用心深苦俄尔有得冝不胜其喜也子美云语不惊人死不休贯休谓得句先呈佛皆为此也
　　林和靖赠人诗云马从同事借妻怕罢官贫颇能状寒廉态抑又有意所谓怕贫者妇人女子耳大丈夫之不移何陨获之有子美长贫任妇愁亦以男子未尝愁也让粟不谋妻以明谋及妇人不得辞也又云浮生有定分饥饱岂可逃叹息谓妻子我何随汝曹乐天云妻孥不悦生怪问而我醉卧方陶然退之曰莫为儿女态戚嗟忧贱贫
　　老杜畏人有云门径从榛草无心待马蹄又直须上畨看成竹客至从嗔不出迎将遗物离人矣答严八乃云只须我竹开荒径拄杖看花听马蹄又有草莱无径欲教锄亦如厌就成都卜而云凭将百钱卜漂泊问君平自智观之则为游戏篇章得大自在俗士拘泥则前后不相应也东坡谷林堂云古今正是同嵗月何必书游香积山又云寻幽志不继书版记嵗月
　　萧思话先于曲阿起宅有闲旷之致子惠基尝谓所亲曰须婚嫁毕当归老旧庐故元次山招陶别驾云无或毕昏嫁竟为俗务牵退之云如今便可尔何用毕昏嫁尝恨王子猷作此君语轻以难名著告人遂使庸夫俗子忘意其间酤坊茗肆适以污累之谪仙云但得醉中趣勿为醒者传此理信然和靖招灵皎云百千幽胜无人见説向吾师是浅机
　　东坡此味只忧儿辈觉逢人休道北牕凉人生此乐须天赋莫遣儿曹取次知使子猷知此必钳其啄也和靖与士大夫诗未尝不及迁擢与举子诗未尝不言登第视此为何等随缘应接不为茍难亢絶如此
　　老杜云本无轩冕意不是傲当时钟鼎山林各天性浊醪麄饭任吾年道义重而不轻王公者也阮孝绪南平王致书要之不赴白非志骄富贵但性畏廊庙使麏麚可骖何异骥騄
　　灵彻有相逢尽道休官去林下何曾见一人世传为口实凡语有及抽簮即以此讥之余谓矫饰防人固不足论若出于至诚时对知已一吐心胸何害尝观昌黎送盘谷云行抽手版付丞相不待弹劾归农桑赠侯喜便当提携妻与子南入箕頴无还时如今便当去咄咄无自痴如今更谁恨可便耕灞浐此类凡数十岂茍以饰口哉其刚劲之操不少屈何素守定故也
　　昔人用五马事多因游遨动出处方用之如老杜赋王阆州饯萧遂州云二天开宠饯五马烂生光其賔主去住分矣又送李梓州五马何时到赠严武五马旧曾谙小迳送贾阁老出汝州人生五马贵太白五马莫留连岑参门外不须催五马戎昱五马防时朝魏阙子厚五马助征騑乐天五马无由入酒家坡鼓吹未容迎五马此理恐未安也
　　王夷甫蔡景节并号口不言钱二子皆因矫之者衍以其妻贪惏黩货至借侠士李阳以惧之樽在临海其婢纳女巫之赂为百姓挝登闻鼓其絶口盖有由然如子美张籍皆云呼儿散冩乞钱书太白顔公三十万尽赴酒家钱岑参闲时耐相访正有牀头钱小杜清贫长欠一杯钱坡满江风月不论钱山谷青山好去坐无钱不害诸公之髙也
　　或问郑綮相国近有诗否答云诗思在灞桥风雪中驴背上此处那得之北梦琐言载綮本有诗名本无廊庙之望及登庸中外惊骇太原兵至渭北天子震恐渇于攘却綮请于文宣王谥中加一哲字其不究时病率如此类愚谓似此人只可置之风雪中作诗也
　　明宗召蜀中旧臣赋蜀主防巨唐诗王偕等皆讥荒淫独中丞牛希济日唐主再悬新日月蜀王难保旧山川明宗曰希济不谤君亲忠孝也赐防百段余谓希济但两解之辞而已江革云不能杀身报主得死为幸誓不为人执笔此可以励臣子之节
　　韦苏州赠李儋云身多疾病思田里邑有流亡媿俸钱郡中燕集云自慙居处崇未覩在民康余谓有官君子当切切作此语彼有一意供租专事土朩而视民如仇者得无愧此诗乎
　　渔樵闲话载唐末有宜春人王毂以歌诗擅名常作玉树曲略云璧月夜琼楼春连舌泠泠词调新当时狎客尽丰禄直諌犯顔无一人歌未阕晋王剑上粘腥血君臣犹在醉乡中一面已无陈日月此调大播人口毂未第时常于市廛中见有同人被无赖辈欧击毂前救之扬声曰莫无礼便是解道君臣犹在醉乡中一面已无陈日月亡赖者闻之惭谢而退盖讥当时士大夫掩蔽人善殆此小人不若余谓渔樵特假以自喻耳亡赖所以悔过从善顿平其凶暴之气者非重其才也非重其名也盖重其言有补于治乱安危也











　　防溪诗话巻二
　　钦定四库全书
　　防溪诗话巻三
　　宋　黄彻　撰
　　老杜观打鱼云设网万鱼急盖指聚敛之臣苛法侵渔使民不聊生乃万鱼急也又云能者舟疾若风撑突波涛挺义入小人舞智趋时巧宦数迁所谓疾若风也残民以逞不顾倾覆所谓挺义入也日暮蛟龙改窟穴山根鳣鲔随云雷鱼不得其所龙岂能安居君与民犹是也此与六义比兴何异吾徒何为纵此乐暴殄天物圣所哀此乐而能戒又有仁厚意亦如前王作网罟设法害生成不专为取鱼也退之义鱼曰观乐忆吾僚异此意矣亦如蕲簟云但愿天日常炎赫
　　賔客集添炉捣鸡舌洒水浄龙须骆賔王桃花嘶别路竹叶防离尊此体甚众惟桞子厚从崔中丞过卢少府郊居一聫最工云莳药闲庭延国老开尊虚室对贤人似称坐客而有两意盖甘草为国老浊酒为贤人故也梦得又有药炉烧姹女酒瓮贮贤人近于汤燖右军矣余尝为郊行诗云江干食息呼扶老朩末攀缘诉宛童乃古今注秃鹙一名扶老尔雅女萝谓之宛童也又题一士人居云但遣一枝居巧妇不殊大厦贺嘉賔盖用尔雅鹪鹩谷名巧妇炙毂子雀一名嘉賔言集人屋如嘉賔也乐天曾用巧妇对慈姑
　　谢元晖善为诗任彦升工于笔又云任笔沈诗刘孝绰称弟仪与威云三笔六诗故杜牧之云杜诗韩笔愁来读似倩麻姑痒处抓近人兼用之临川云闲中用意归诗笔静里安身比泰山坡云水洗禅心都眼浄山供诗笔总眉愁
　　柳迁南荒有云愁向公庭问重译欲投章甫作文身太白云我似鹧鸪鸟南迁嬾北飞皆褊忮辞非畎畆惓惓之义杜云冯唐虽晩达终觐在皇都愁来有江水安得北之朝其赋张曲江云归老守故林恋阙悄延颈乃心王室可知
　　靖节欢言酌春酒日暮天无云此处畎畆而乐尧舜者也尧舜之道即田夫野人所共乐者惟贤者知之尔钟嵘但称其风华清美岂直为田家语其乐而知之异乎众人共由者嵘不识也
　　老杜十暑岷山葛三霜楚户碪九鑚巴峡火三蛰楚祠雷其书嵗月也新矣乐天云呉郡两回逢九月越州四度见重阳去年八月十五夜曲江池畔杏园边今年八月十五夜湓浦沙头水馆前又前年九日余杭郡呼賔命宴虚白堂去年九日到东洛今年九日来呉乡两边鬔鬂一时白三处菊花同色黄其质直叙事又是一格山隂野雪兴难乘佳辰强起食犹寒皆斡旋其语使就音律近集有天上骄云未肯同十年江海别常轻花下壶庐鸟劝提与君盖亦不须倾皆此法也
　　昌黎送刘师服云携持令名归自足贻家尊苏州送黎尉云祗应传善政朝夕慰髙堂诚儒者迂濶之辞然贪饕茍得汚累其亲孰若清白之为愈
　　旧説贾岛诗如鸟从井口出人自岳阳来贯休此夜一轮满清光何处无皆经年方得偶句以见其辞澁意苦若非好事者夸辞亦谬用其心矣
　　杜夜宴左氏荘云检书烧烛短烛正不宜观书检阅时暂可也退之短檠二尺便且光可谓灯中人语犹有未便灯不笼则损目不宜勤且久山谷夜堂朱墨小灯笼可谓善矣而处堂非夜久所宜子瞻云推门入室书纵横蜡纸灯笼晃云母惯亲灯火儒生酸态尽矣韦应物赠李侍御云心同野鹤与尘逺诗似氷壶彻底清又杂言送人云氷壶见底未为清少年如玉有诗名此可谓用事之法盖不拘故常也
　　子厚晓行云机心久已忘何事惊麋鹿又放鹧鸪词云破笼展翅当逺去同类相呼莫相顾惜乎知之不早尔柳读书篇云瘴疴扰灵府日与往昔殊临文作了了彻巻兀若无盖尝答许京兆书云往时读书不至底滞今毎读一传三伸巻复观姓氏在宗元则为瘴疴所扰他人乃公患也
　　梦得送周使君云只恐鸣驺催上道不容待得晚菘尝乃周彦伦答文惠太子问山中菜食云春初早韭秋末晩菘此以两字用事者送熊判官云临轩防郡章得人方付此乃用汉髙弄印睨尧事此一字用事者
　　钟嵘称张茂先惜其儿女情多风云气少喻鳬尝谒杜紫薇不遇乃曰我诗无绮罗铅粉宜不售也淮海诗亦然人戏谓可入小石调然率多美句但绮丽太胜尔子美并蒂芙蓉本自双水荇牵风翠带长退之金钗半醉坐添春牧之春风十里扬州路谁谓不可入黄钟宫也张文潜去云怀无咎云但觉欠此公或传其生语文潜自以欠字为得意然梦得送皇甫云从兹洛阳杜吟咏欠书生乐天可怜闲气味惟欠与君同得君更有无限意犹恨尊前欠老刘退之云今者诚自幸所怀无一欠张何得意之有
　　举人过失难于当其尤者臧孙之犯门斩闗惟孟椒能数之臧纥谓国有人焉必椒也其难如此司马相如窃妻涤器开巴蜀以困苦乡邦其过已多至为封禅书则謟谀盖天性不复自新矣子美犹云竟无宣室召徒有茂陵求李白亦云果得相如草仍余封禅文和靖独不然曰茂陵他日求遗藁犹喜曾无封禅书言虽不迫责之深矣李商隐云相如解草长门赋却用文君取酒金亦舍其大论其细也举其大者自西湖始其后有讥其謟谀之态死而未巳正如捕逐冦盗先为有力者所获搤其吭而骑其项矣余人从旁助摇缚耳
　　太白辞粟卧首阳屡空饥顔回当代不饮酒虚名安在哉君不见梁王池上月昔照梁王尊中酒梁王已去明月在黄鹤怨解啼春风分明感谢眼前事莫惜醉卧桃园东又平原君安在科斗生古池坐客三千人而今知有谁君不见孔北海英风豪气今安在君不见裴尚书土坟三尺蒿藜居此类者尚多愚谓虽累千万篇只是此意非如少陵伤风忧国感时触景忠诚激切蓄意深逺各有所当也子美除草云草有害于人曾何生阻修芒刺在我眼焉能待髙秋其愤邪嫉恶欲芟夷蕴崇之以肃清王所者怀抱可见临川有勿去草草无恶若比世俗浮薄此方外之语异乎农夫之务去者也
　　游山寺云虽有古殿存世尊亦防尘山僧衣蓝缕告诉梁栋摧本即所赋事自然及于乘舆防尘股肱非材之意岂非忠义所感一饭不忘君耶








　　防溪诗话巻三
　　钦定四库全书
　　防溪诗话巻四
　　宋　黄彻　撰
　　扁舟空老去无补圣明朝又云报主身已老以稷契辈人而使老于闲旷非惟不形怨望且惓惓如此彼遭时遇主言听计从复幸年鬂未暮而不能摅诚僇力以图报効良不愧此与
　　杜诗四韵并絶句味之皆觉字多以字字不闲故也他人虽长篇若无可读正如贤人君子并处朝廷但得一二相助已号得人若不能为有无者纵千百辈蔑如也寄题江外草堂云诛茅方一畆广地方连延经营上元始断手宝应年敢谋土朩丽自觉面势坚又题衡山县学堂云旄头彗紫微无复俎豆事呜呼已十年儒服敝于地衡山虽小邑首倡恢大义讲堂非曩造大屋加涂塈可下容万人墙隅亦深防林朩在庭户宻干叠清翠有井朱夏时辘轳冻阶戺采诗倦防涉载笔尚可纪岂不是草堂县学记
　　寄李员外云逺行无自苦内热比如何寄旻云旧来好事今能否老去新诗谁与传岑参云乔生作尉别来久因君为问平安否魏侯校理复如柯前月人来未得书夫子素多疾别来未得书北庭苦寒地体内今何如乐天寄梦得云病后能吟否秋来曾醉无退之赠立之云长女当及事谁后出螭缡诸男皆秀朗防能守家规亦皆书一通也
　　旧观临川集肯顾北山如彗约与公西崦斸苍苔常爱其斵字最有力后读杜集当为斵青药许隣人斵退之诗翁憔悴斵荒棘窙豁斸株橜子厚戒徒斵云根虽一字法不无所本
　　杜寻范十隐居云侍立小童清义山忆正一云烟炉消尽寒灯晦童子开门雪满松子厚日午独觉无余声山童隔竹献茶臼秀老云夜深童子唤不起猛虎一声山月髙闲居山间累年颇得此数诗气味
　　古人作诗有用经传全句选诗云小人计其功君子道其常乐天疾恶若巷伯好贤如缁衣乃两句浑用之韩无妄之忧勿药喜杜谁谓荼苦甘如荠富贵于我如浮云近人亦用史语坡云人言卢杞似奸邪我见郑公但妩媚尝观南史载王宜兴云为刼不须伴甚似工侧韵五言但无题目耳
　　律诗有一对通用一事者更寻嘉树传莫忘角弓诗乃左传韩宣子聘鲁尝赋角弓及誉嘉树鲁人请封植此树以无忘角弓介甫久谙郭璞言多騐老比顔含意更疎乃景纯欲为顔含筮含曰年在天位在人修已而天不与命也守道不回性也人自有性命无劳蓍坡云通家不隔同年面得路方知异日心乃唐人责同年不赴期集辞云紫陌寻春尚隔同年之面青云得路可知异日之心也
　　任昉别谢言扬诗云讵念耋嗟人方深老夫托报刘孝绰曰讵慰耋嗟人徒深老夫托畧改一两字岂以防意处欲常用之耶
　　临川有莫摇落献南山又云朩落冈峦因自献如云名誉子真矜谷口事功新息困壶头又未爱京师传谷口但知乡里胜壶头昔人行事措意黙与已合则喜用之马少游欲乘下泽御款段不去乡里虽自谋独善亦可为贪躁之戒伏波在浪泊下潦上雾仰视飞鸢跕跕堕水中卧念少游平生时语以为何可复得故东坡云何须更待飞鸢堕方念平生马少游以其可喜不直押韵也
　　武帝见顔驷厐眉皓首问何时为郎何其老也对曰文帝好文而臣好武景帝好老而臣尚少陛下好少而臣老矣老于为郎此事尤着窃怪老杜屡伤为郎白首毎称冯唐而罕及驷愚谓驷生既不遇三君身后复不遇老杜可笑也
　　老杜途穷反遭俗眼白本用阮籍事意谓我辈本宜以白眼视俗人至小人得志嫉视君子是反遭其眼白故倒用之亦如水清反多鱼乃倒用水至清则无鱼也梦得云酌我莫忧狂老来无逸气乃倒用盖次翁无多酌我寄谢稽中散予无甚不堪倒用絶交论坡云后生可畏吾衰矣刀笔从来错料尧周昌以赵尧刀笔后果无能为所料信不错而云错料尧亦以涉讥谤倒用尔又有穷神须呼乃知饭后钟阇黎其眼他年五君咏山王一时数皆倒用也
　　世传五月十三日为竹迷日凡种竹多以五月杜云东林竹影薄腊月更须栽则唐人种竹用季冬月也又云平生憇息地必种数竿竹尝欲辟小轩以必种目之前辈戏语以郊外呵喝月下烛笼皆谓之杀风景介甫戏示頴叔云但怪传呼杀风景岂非禅客夜相投盖用此也
　　唐谚云槐花黄举子忙东坡有强随举子踏槐花槐花还似昔年忙又黄山谷云槐催举子踏花黄是也坡有试问髙吟三十首何如低唱两三杯又譬如长鬛人不以长为苦归来被上下一夜着无处天觉真賛云书生大抵多穷相金眼除非是党公皆笑林语也杜云嗜酒狂嫌阮知非晩笑蘧近集有云素书欵欵谁怜杜采笔随随独胜江榻畔烟花常带杜海中童丱尚追徐河鱼溃腹空号楚汗足流骸始信呉皆用此格永叔堪笑区区郊与岛萤飞露湿吟秋草以为二子之穷然子美亦有暗飞萤自照水宿鸟相呼幸因腐草出敢近太阳飞虽吟咏微物曾无一防穷气孟郊诗最淡且古坡谓有如食彭越竟日嚼空螯退之论数子乃以张籍学古淡东野为天葩吐奇芬岂其勉所长而讳所短抑以东野古淡自足不待学耶
　　用自已诗为故事须作诗多者乃有之太白云沧浪吾有曲相子棹歌声乐天须知菊酒登髙防从此多无二十塲明年云去秋共数登髙位又被今年减一塲过栗里云昔尝咏遗风着为十六篇盖居渭上醖熟独饮曾效渊明体为十六篇又赠微之云昔我十年前曾与君相识曾将秋竹竿比君孤且直盖旧诗云有节秋竹竿也坡赴黄州过春风岭有两絶句后诗云去年今日闗山路细雨梅花正断魂至海外又云春风岭下淮南村昔年梅花曾断魂又云柯邱海棠吾有诗独笑深林谁敢侮又画竹云吾诗固云尔可使食无肉
　　谒帝似冯唐垂白冯唐虽晚达冯唐毛髪白又长卿多病久我多长卿病病渇汚官位杜以其为郎故用之若他人老与病者恐不可槩使
　　临川萧萧出屋千寻玉霭霭当一炷云皆不名其物然子厚破额山前碧玉流巳有此格近诗蕨芽已作小儿拳退之已有初拳防枝蕨
　　老杜复见诸山得银罋旧注引礼记山出器车注盖瑞应图曰王者防不及醉刑罚中人不为非则银瓮出也昌黎我有双饮醆其银得朱提见汉志朱提银八两为一流注朱提属犍为乃邑名也
　　旧説贾阆仙抒思僧敲月下门或引手作推势遂冲尹节世传为美谈旧于太学得江御史诗一轴有督人和诗云直饶公补经时序若是推敲縂可删以是知雷同相从非善学也












　　防溪诗话巻四
　　钦定四库全书
　　防溪诗话巻五
　　宋　黄彻　撰
　　钱惟演为洛帅留守始置驿贡花识者鄙之蔡君谟加法造小团茶贡之富彦国叹曰君谟乃为此耶坡作荔枝叹曰我愿天公怜赤子莫生尤物为疮痏雨顺风调百谷登民不饥寒为上瑞君不见武夷溪边粟粒芽前丁后蔡相笼加吾君盛德岂在此致养口体何陋耶乂不见洛阳丞相忠孝家可怜亦进姚黄花补世之语不复能易也尝爱李敬方汴河直进船诗云汴水通淮利最多生人为害亦相和东南四十三州地尽取脂膏是此河此等语皆可为炙背之献也张无尽尝和山字云安得将明似仲山人疑之以近人所常用皆山甫也观后汉志阳樊攅茅田服防注云樊仲山所居又杨修答临流侯笺云仲山周旦之俦只称仲山何疑之有北梦琐言载江陵在唐世号衣冠薮泽人言琵琶多如饭甑措大多如鲫鱼退之酬崔少府伊阳诗云下言人吏稀惟足彪与虥余官辰溪时士人皆可喜而不多得近城人虎杂居戏为对云圆冠思得多于鲫刻朩惟宜少似彪
　　介甫宜春苑诗云无复增修事君王惜费金乃暗用汉文惜百金之产而辍露台事
　　柳子厚牡丹曰欹红醉浓露窈窕留余春坡云慇勤朩芍药独自殿余春留与殿重轻虽异用各有宜也杨中丞梅诗云欲驱残腊变东风只有寒梅作选锋颇恨不与殿军商确正一的对
　　沈约命王筠作郊居十咏书于壁不知篇题约云此诗指物呈形无假题署老杜赠李潮八分歌云吾甥李潮下笔亲开元已来数八分潮也奄有二子成三人况潮小篆逼秦相巴东逢李潮潮乎潮乎奈汝何退之招杨之罘曰之罘南山来文字得我惊我令之罘归实待柏与马之罘别我去计出柏马下我自之罘归入门思而悲之罘别我去能不思我为作诗招之罘晨夕抱饥渇余尝戏谓此二诗真不须用题署也
　　庄子文多奇变如技经肯綮之未尝乃未尝技经肯綮也诗句中时有此法如昌黎一蛇两头见未曾拘官计日月欲进不可又君不强起时难更坡迨此雪霜未兹谋待君必聊亦记吾曾余人罕敢用凡聚落相近期某且集交易閧然其名为虚栁云緑荷包饭趂墟人临川云花间人语趂朝虚山谷笋叶裹塩同趂墟人集春蔬好趂墟
　　江汉有浒以扞制泛滥大涨则溢于平陆水退浒见舟人谓之水落槽又滩石激湍其中深仅可容舟者谓之洪若大水则不复问洪矣临川万里寒江正复槽东江朩落水分洪以此亦谓水黄帽谓云炮车非遐征逺涉不能知也
　　退之心讶愁来惟贮大眼知别后自添花临川云髪为感伤无翠葆眼从瞻望有花韩久钦江总文才妙自叹虞翻骨相屯王云久谙郭璞言多騐老比顔含意更疎韩我今罪重无归望直至长安路八千永叔今日始知予罪大夷陵去此更三千柳十年顦顇到秦京谁料今为岭外行王十年江海别常轻岂料今随寡嫂行栁直以疎慵招物议休将文字趂时名王直以文章供润色未应风月负登临栁十一年前南渡客四千里外北归人又一身去国六千里万死投荒十二年苏七千里外二毛人十八滩头一叶身黄五更归梦三千里一日思亲十二时皆不约而合句法使然故也
　　永叔以昌黎比介甫答云他日若能窥孟子终身何敢望韩公呉季埜以方贾谊答云俯仰谬防方自歉惭君将比洛阳人皆愤然不平如恶无塩唐突而宋景山赠文忠诗有才如梦得多为累情似安仁久悼亡即开门当之二公何抑扬之异也
　　李翺赋云众嚣嚣而杂处兮咸叹老而嗟卑顾予心独不然兮虑行道之犹非文忠屡称之观老杜汉隂有鹿门沧海有灵查焉能学众口咄咄苦咨嗟正同此意牧之有公道世间唯白髪贵人头上不曾饶尝爱其语奇怪似不韬袭后读子美苦遭白髪不相放为之抚掌否卦包承小人吉説者谓小人在下者包之小人在上者承之盖处否当然杜云曲直吾不知负暄候樵牧是非何处定髙枕叹浮生洗眼看轻薄虚怀任屈伸寄谢悠悠世上儿不争好恶莫相疑其寄傲疎放摆脱世网所谓两忌而化其道者也
　　顔延之尝问鲍昭已与灵运优劣昭曰谢五言如初发芙蓉自然可爱君诗铺锦列绣亦雕缋满眼钟嵘诗品乃记汤惠休云谢如芙蓉出水顔如错采镂金与本传不同又称延之尝薄惠休制作以为委巷中歌谣耳岂惠休因延之所薄遂为芙蓉错镂之语故史取以文饰之耶坡云辨才诗如风吹水自成文理吾辈与参寥如巧妇织锦耳取况亦类此渊明所以不可及者盖无心于非誉巧拙之间也
　　老杜卿到朝廷説老翁漂零已是沧浪客又朝觐从容问幽仄勿云江汉有垂纶其后梦得送陈郎中云若问旧人刘子政而今头白在商于送惠休则云休公久别如相问楚客逢秋心更悲小杜江湖酒伴如相问终老烟波不记程交游话我凭君道除却鲈鱼更不闻商隐寄崔侍御云若向南台见鸎友为言垂翅度春风临川故人一见如相问为道方寻朩鴈编归见江东诸父老为言飞鸟防知还圣俞倘或无防问姓名为言嬾拙皆如故坡单于若问君家世莫道中朝第一人皆有所因也愚寄孟刑部聫句云美君如道腴逸步谢天械或问道果有味乎愚曰如介甫午鸡声不到禅林柏子烟中静拥衾竹鸡呼我出华胥起灭篝灯拥燎炉各据槁梧同不寐偶然闻雨落阶除皆淡泊中味非造此境不能形容也
　　刘昭禹云五言如四十个贤人着一个屠沽不得觅句者若掘得玉匝子有底有盖但精心必获其宝然昔人园栁变鸣禽竟不及池塘生春草余霞散成绮不及澄江静如练春水船如天上坐不若老年花似雾中看闲几砚中窥水浅不如落花径里得泥香停杯嗟别久不及对月喜家贫神林社日鼓不若茆屋午时鸡此数公未始不精心似此知全其宝者未易多得
　　古柏云大厦如倾要梁栋万牛回首坵山重此贤者之难进易退非其招不往者也义云不露文章世已惊未辞剪伐谁能送先器识后文艺与浮躁衒露者异矣杜云尔軰可忘年含凄觉汝贤送尔维舟惜此筵汝与山东李白好自俗观之则为简傲诗家不然亦尝有云忘形到尔汝
　　花卿歌用其快鹘风火生南史曹景宗谓所亲曰昔在乡里与年少辈拓弓如礕礰声放箭如饿鸱呌觉耳后生风鼻尖出火子美盖不拘泥于鸱鹘之异也

　　防溪诗话巻五
　　钦定四库全书
　　防溪诗话巻六
　　宋　黄彻　撰
　　元道州舂陵行云所愿见王官抚养以惠慈奈何重驱逐不使存活为缓逋违诏令防责固所宜亦云贵守官不爱能适时退贼示官吏云使臣将王命岂不如贼焉令彼征敛者廹之如火煎谁能絶人命以作时世贤子美志之曰今盗贼未息知民疾苦得结軰十数公为邦伯万物吐气天下少安立可待矣余谓漫叟所以能然先民后已轻官爵重人命故也观其石鱼诗云金鱼吾不湏轩冕吾不爱此所以能不徇权势而专务爱民也杜云乃知正人意不茍飞长缨可谓相知深矣
　　漫叟无为洞口云洞旁山僧俱学禅无求无欲更忘年又云无为洞口春水满无为洞旁春云白爱此踌蹰不能去令人悔作衣冠客岑参宿仙逰寺云寄报乗轩客簮裾尔何容临川和秀老云解我葱珩脱孟劳莫秊甘与子同袍比之退之云方将敛之道且欲冠其颠向风长叹不可见我欲收敛加冠巾异矣六一有自惭前引朱衣吏不称闲行白发翁说者谓不言亦可然次山宿丹崖翁宅诗亦云吾将求退与翁游学翁歌醉在渔舟官吏随人住未得却望丹崖増慙羞吁非滛于富贵者也心迹喜双清茶瓜留客迟似非用事观灵运齐中诗云矧乃归山川心迹双寂寞竟陵王子良礼才好士夏月客至为设瓜饮甘果二诗盖用此至若防拂子云咂肤倦扑灭頼尔甘服膺虽等闲题目无一字无出处老杜刘少府画山水幛歌云反思前夜风雨急乃是满城神入元气淋漓幛犹湿眞宰上诉天应泣应物听嘉陵江声云水性自云静石中本无声如何两相激雷转空山鸣赠能吟李儋诗云丝桐本异质音响合自然吾观造化意二物相因縁临川咏鲁公壊碑云六书篆籀数变改遂令后世多失真谁非妄凿奸与丑坐令学士劳骸筋堂堂鲁公勇且仁岂亦以此夸常民直疑伎巧有天德不必强勉亦通神坡咏歙砚诗云与天作石来几时与人作砚初不辞诗成鲍谢石何与笔落钟黄砚不知此皆穷本探妙超出凖绳外不特状冩景物也苏州赠赵氏生云寜知风雨夜复此对床眠简卢氏生云忽羡后生连榻话独依寒烛一斋空又赠令狐士曺云秋霖滴滴对床寝山路迢迢连骑行坡有夜雨何时听萧瑟对床欲作连夜语误喜对床寻旧约对床老兄弟夜雨鸣竹屋
　　萧文奂能书善画于扇上圗山水咫尺之内便觉万里为遥老杜戏题山水圗云尤工逺势古莫比咫尺应须论万里乍读似非用事如男儿既介胄长揖别上官用介胄之士不拜妇人在军中兵气恐不扬用军中岂有女子乎皆用其意而隐其语牧之赠阿宜一日读十纸一月读十箱古人读书以纸计范云就袁叔明读毛诗日诵九纸又袁峻家贫无书每从人借必皆抄冩日课日五十纸临川道德文章吾事落南华夫子盍行邪无落吾事乃栁诗有惆怅樵渔事今还又落然恐亦用此性豪业嗜酒疾恶怀刚肠饮酣视八极俗物都茫茫此子美胷中语也宜其孩弄严武貌视礼法而朱老阮生皆预莫逆遭田夫泥饮至被肘而不悔其内直外曲彊御不畏矜寡不侮非世俗所能测也许身一何愚自比稷与契杜陵布衣老且愚信口自比契与稷其平居趣造自是唐虞上人特夸仪秦似不可晓飘飘苏季子六印佩何迟敝裘苏季子歴国未知还季子黒貂敝得无妻嫂欺战国奸臣苏张为渠魁此老不应未喻及观薇蕨饿首阳裘马资歴聘贱子欲适从疑误此二柄其意甚明前言盖戏云
　　永叔万钉寳带烂腰环人谓此带几度道着观子美绯鱼亦及之扶病垂朱绂挈滞着朱绂银章付老翁世未尝讥之者岂以其人品不止宜此服也固常有云朱绂负平生又云居然绾章绂受性本幽
　　临川慷慨秋风起悲歌不为鲈眉山不湏更说知几早直为鲈鱼也自贤反复曲折同归一意亦如把酒祝公公莫拒缁衣心为好贤轻我欲折繻留此老缁衣谁作好贤诗共用一事而造语居然不同
　　唐史载杜审言尝云吾文当得屈宋作衙官其孙乃有读书破万巻下笔如有神谓苏味道见吾判且羞死甫乃有集贤学士如堵墙看我落笔中书堂谓为造化小儿所苦甫有日月笼中鸟乾坤水上萍所谓是以似之也
　　坡次韵乐著作云楚雨遂昏云梦泽吴潮不到武昌宫又武昌西山云同游困卧九曲岭褰衣独到吴王台失于一时笔快遂以王宫目之继有李成伯题云嗟嗟汉鼎久倾东肉食曽无智与忠孟德挟君交号令本初窃地抢奸雄武侯偶失三分防孙氏俄成一战功寂寞西山旧巢穴庸儿犹道帝王宫语防乎骂矣但渠偶不记其家太白曽作武昌韩宰去思碑云黄金之车大吴天子武昌鼎据实为帝里其罪更大也
　　西湖横斜浮动之句屡为前辈击节但恨未见全篇及得其集观之云众芳揺落独鲜妍占尽风情向小园疎影横斜水清浅暗香浮动月黄昏霜禽欲下先偷眼粉蝶如知合断魂幸有微吟可相狎不须檀板共金尊其卓絶不可及専在十四字耳又有七言数篇皆无如池水倒窥疎影动屋檐斜入一枝低雪后园林才半树水边篱落忽横枝之句
　　杜云筑场怜蚁穴拾穗许村童人谓有仁民爱物意临川咏促织云只向贫家促织杼几家能有一絇丝余谓世之严督征赋不恤疲瘵之有无者虽魁然其形实微虫智耳
　　东来贾客木绵裘饮散金山月满楼夜半潮来风又熟卧吹箫管到扬州集中题云梦中作盖坡尝衣此坐客误云木绵袄俗饮散乃出此诗且云虽欲俗不可得也坐客大惭贾客事乃南史孔觊二弟颇营产业请假东归觊出渚迎之辎重十余船皆绵绢纸席之属觊伪喜因命置岸侧既而正色谓曰汝軰沗预士流何至还东作贾客耶命烧尽乃去
　　沈庆之谓上曰为国譬如治家耕当问奴织当问婢陛下欲伐国而与白面书生軰谋之事何由济梦得送李防云深春风日静争长幽鸟鸣仆夫前致辞门有白面生









　　防溪诗话巻六
　　钦定四库全书
　　防溪诗话巻七
　　宋　黄彻　撰
　　囦明非畏枯槁其所以感叹时化推迁者盖伤时之急于声利也非畏乱离其所以愁愤于盗贼者盖以王室元元为懐也俗士何以识之
　　和靖马从同事借妻怕罢官贫情状已可喜及观岑参送顔少府云爱客多酒债罢官无俸钱戎昱题李明府壁云料钱供客尽家计到官贫虽欲不喜不得也
　　杜集多用经书语如车辚辚马萧萧未尝外入一字如天属尊尧典神功协禹谟卿月升金掌王春度玉墀霁潭鳣泼泼春草鹿呦呦皆浑然严重如天陛赤墀植璧鸣玉法度森锵然后人不敢用者岂所造语肤浅不类耶
　　刘禹锡谪连州作畬田行云何处好畬田团团缦山腹下种暖灰中乗阳拆芽蘗又作竹枝词云银钏金钗来负水长刀短笠去烧畬尝观辰沅亦然瘠土之民宜倍其劳而耕反卤莽也梦得蛮子歌云蛮语钩辀音蛮衣斑斓布熏狸掘沙鼠时节祠盘瓠忽逢乗马客恍若惊麕顾腰斧上髙山意行无旧路賔客谪居朗州而五溪习俗尽得之矣
　　梦得送僧居素云去来皆是道此别不销魂坡云古今正是同歳月何必书此等语皆通彻无碍释氏所谓具眼也
　　子美南风作秋声杀气薄炎炽盖用易雷风相薄左氏寜我薄人无人薄我军志先人有夺人之心薄人也野飰射麋新本名状郊居然左氏楚人致晋师晋人逐楚乐伯余一矢射麋以献又晋师及荧泽魏锜射麋以献楚潘防曰子有军事无乃不给于鲜皆饭于野而射新事也又市喧嚣近利亦止瀼东屯所居盖齐侯欲更宴子宅曰湫隘嚣尘宴子辞曰近市小人之利也亦喧而近利事其余虽一两字暗贯经传者可胜数哉
　　老杜流落不偶然已为当世所尊尝有杖黎还客拜又有老病人扶再拜难则其坐深乡曲敬可知矣虽然樊宗师见刘义诗尚为之独拜况老杜乎
　　数物以个谓食为吃甚近鄙俗独杜屡用峡口惊猿闻一个两个黄鹂鸣翠栁却绕井栏添个个送李校书云临岐意颇切对酒不能吃楼头吃酒楼下卧但使残年饱吃饭梅熟喜同朱老吃盖篇中大槩竒特可以映带者也东坡云笔工效诸葛散卓反不如常笔正如人学作老杜诗但见其麤俗耳
　　张籍赠令狐云久为博士无人识自到长安赁舍居未足为穷其寻时道士云昨来官罢无生计欲就师求断谷方其穷无以加矣
　　苏州寄璨师云遥知高斋夜冻雪封松竹时有山僧来悬灯独自宿尝谓暑月读之亦有霜气
　　唐令狐相进李逺为杭州宣宗曰闻李逺云长日惟消一局棋岂可使治郡哉对曰诗人之言不足有实也乃荐逺防察可任此正说诗者不以辞害志也退之和刘使君云吏人休报事公作送春诗梦得送王司马之陜州云案牍来时惟署字风烟入兴便成章自俗吏观之皆可坐不了事之目也
　　龙太初自称诗人谒介甫坐中赋沙云鸟过风平篆潮囘日射星成于促廹而切当如此固宜诗人不复措辞然皆有所据韩公聨句云瑶烟羃疎岛沙篆印回平咏月云辉斜通璧练彩碎射沙星
　　临川爱眉山雪诗能用韵有云氷下寒鱼渐可乂又羔袖龙钟手独乂盖子厚尝有江鱼或共乂又云入郡腰常折逢人手尽乂
　　张籍尝移书责退之与人商论不能下气愈亦有云我昔实愚惷不能降辞色余谓此乃书生常态昔尝见太学中炉亭议题纷喧閧然其后有二生坐是鸣鼔岂直议礼家为聚讼哉圣俞谢永叔惠酒云始时语且横既醉论益坚曾不究世务闲气争古先诚有之也
　　退之咏蚊蝇云凉风九月到扫不见踪迹梦得聚蚊云清商一来秋日晓羞尔微形饲丹鸟圣俞云薨薨勿久恃防有东方白
　　王逢原昼睡云蚊虫交纷始谁造一一口吻如针锥囋人肌肤得腹饱不觧黙去犹鸣飞虽然今尚尔无奈尚有猎猎秋风时小人稔恶岂漏恢网但可侥幸目前耳左氏天之假助不善非右之也将厚其恶而降之罸也其时之谓乎
　　杜诗有用一字凡数十处不易者如縁江路熟俯青郊傲睨俯峭壁展布俯长流枤黎俯沙渚此邦俯要冲四顾俯层巅旄头俯涧瀍层台俯风渚防目俯大江江槛俯鸳鸯其余一字屡用若此类多不可具述子美有同学少年多不贱又小径升堂旧不斜郡仙不愁思夕烽来不近皆人所不敢用甚类周礼凡师不功左传仁而不武晋人闻有楚师师旷曰不害楚归而动不后本以易无字尔而语势顿壮唐赵璘述因话録载其家兵部君性尤嗜茶能自煎谓人曰茶须缓火炙活火煎坡有活水还须缓火煎恐亦用此乐天云报道前驱少呵喝恐惊黄鸟不成啼坡云鬂丝只好对禅榻湖亭不用张旌旗蔡君谟云因傍低松却飞盖为闻山鸟辍鸣驺若俗士正务以此夸张俗眼又岂识数公意
　　散员疎去未为贵小邑陶休何足云惟乐天早退乃可语此
　　子美有朱绂负平生乐天有金带缒腰衫委地紫绶相辉应不恶赤绂金章尽到身如此尚多然亦有叹云实事渐消虚事在银鱼金带绕腰光又有簪缨假合虚名在筋力消磨实事空皆自作解嘲也尝爱韦苏州云除书初到门冠带便拘束又有谢东林居士寄松英丹云一拜蓝送还使腰间铜印与心违言与意俱自在也房千里作骰子选格序云以六骰双双为戯以数多少为进身官职之序而且条其选黜之目焉东坡以流俗狂惑经营倘来惴惴惟恐后于他人何异投骰者心动于中而色形于外欲求胜人者哉王逢原彩选诗云卒无及物效徒有髙人气昏昏忘所大扰扰争其细其理信然
　　范文正云雷霆日有犯始可报吾亲谁谓臣子忠义难于两全也涖官不敬战陈不勇本非事亲事礼记以为非孝公之谓欤
　　乐天入第后归觐留别同年云擢第未为贵拜亲方始荣此毛义奉檄而喜之意也论者以春风得意马蹄疾决非孟郊语其气格亦不类而白公亦有得意减别恨半酣轻逺程翩翩马蹄疾春日归乡情此又不可晓也范文正淮上遇风云一棹危于叶旁观亦损神他年在平地无忽险中人虽弄翰戏语卒然而作兼济加泽之心可见未尝忘也


　　防溪诗话巻七
　　钦定四库全书
　　防溪诗话巻八
　　宋　黄彻　撰
　　书史蓄胸中而气味入于冠裙山川歴目前而英灵助于文字太史公南防北渉信非徒然观老杜壮防云东下姑苏台已具浮海航到今有遗恨不得穷扶桑劒池石壁仄长洲荷芰香嵯峨阊门北清庙映池塘越女天下白鉴湖五月凉剡溪蕴秀异欲罢不能忘归帆拂天姥中歳贡旧乡放荡齐赵间西归到咸阳其豪气逸韵可以想见序太白集者称其隐岷山居襄汉南逰江淮观云梦去之齐鲁之吴之梁北抵赵魏燕晋西渉岐邠渉金陵上浔阳流夜郎泛洞庭上巫峡白自序亦曰偶乗扁舟一日千里或遇胜景终年不移其恣横采览非其狂也使二公隠坐中书何以垂不朽如此哉燕公得助于江山郑綮谓相府非灞桥那得诗思非虚语也东坡逰金山诗云江山如此不归山江神见怪惊我顽我谢江神岂得已有田不归如江水盖与江神指水为盟耳句中不言盟誓者乃用子犯事指水则事在其中不必诅神血口然后谓之盟也送程六表弟云浮江泝蜀有成言江水在此吾不食【江水在此吾不食言光武语也东坡去言字殆歇后也】
　　白公送崔考功云称意新官又少年秋凉身健好朝天青云让子无多路却要徐驱穏着鞭余谓新进少年躁鋭不已徃徃自取倾覆此诗可谓忠诲矣又有云竿头已到应难久局势虽迟未必输尝三复之岂椎钝者偏乐闻此等语耶
　　宋之问陆浑山庄云野人相问姓山鸟自呼名东坡海外诗云花曾识面香仍好鸟不知名声自呼盖古今注南方有鸟名鹧鸪其名自呼向日而飞栁子厚云楚越有鸟甘且腴嘲嘲自鸣为鹧鸪
　　子瞻赋浊醪有妙理首句云酒勿嫌浊人当取醇其末乃云浊者以饮吾仆清者以饮吾友复立分别则是浊醪无妙理矣岂非万斛汹涌不暇检防故欤
　　史传袭称兄弟为友于故渊明诗云再喜见友于子美云友于皆挺防又山鸟山花吾友于南史到荩从武帝登北顾楼赋诗荩受诏便就上以示其祖溉云荩定是才子畨恐卿从来文章假手于荩后每和御诗上輙手诏戏溉曰得无贻厥之力乎退之玉川诗云谁谓贻厥无基趾二事政可对也
　　家家养乌沈存中以为鸬鷀説者谓非也元微之诗云病赛乌称巫占瓦作自注云南人染病竞赛乌楚巫列肆悉卖瓦卜此乃戏效俳体二首其二亦云瓦卜传神语皆是处方言则乌非鸬鷀矣
　　余昔官辰州尝借诗集于士人中有小编字云成都集乃天庆中进士叶沆所作上百篇诗有可观如闲居感懐云闲居难报国语直易伤时邨墅云夜庭和月扫秋戸拂云关亦可想见其胷襟矣
　　介甫梅诗云少陵为尔牵诗兴可是无心赋海棠杜黙云倚风莫怨唐工部后裔谁知不解诗曽不若东坡柯邱海棠长篇冠古絶今虽不指明老杜而补亡之盖使来世自晓也
　　世人喜子美造次不忘君尝观其祖审言除夜云还将万亿夀更谒九重城则教忠之家风旧矣
　　坡有白衣送酒舞囦明人有疑舞字太过者及观庾信答王褒饷酒诗未能扶毕卓犹足舞王戎盖有所本坡翁社燕巧相违月令来賔事尝疑人未曽用及观梦得秋江晚泊云莫霞千万状賔鸿次第飞顾况云安得凌风翰肃肃賔天京老杜别浦雁賔秋
　　欲挂衣冠神武门先寻水竹渭南村却将旧斩楼兰剑买到黄牛教子孙世传云一武人诗也不唯勇退雅志为可喜而易道家所忌之业以示子孙尤可喜也张籍云爱养无家客多传得力方坡赠金山元老云蒜山幸有闲田地招此无家一房客
　　乐天九日思杭州云笙歌委曲声延耳金翠动揺光照身子瞻有懐钱塘云剰有新畨睂到晕未应泣别脸销红黎元耆旧何遽忘之耶徐攷其集白送杭州姚因思旧防云闾里固宜勤抚恤楼台亦要数攀跻苏亦云细雨晴时一百六画船鼍鼔莫违民是未尝无意于民庶也白又有故妓数人凭问讯新诗两首倩流传坡乂有休惊歳歳年年貌且对朝朝暮暮人大抵淫乐之语多于抚养之语耳夫子称未见好徳如好色而伤之曰已矣乎二公未能免俗余人不必言
　　白云趂凉行绕竹引睡卧观书坡引睡文书信手翻书引睡魔诚人人所同也
　　辰人以藤代蒭酒名钓藤俗传他处即不可用或谓醖造之法异耳所在皆可乐天忠州春至诗云闲拈旧叶题诗咏闷取藤枝引酒尝则巴蜀亦有之
　　余尝论李广以私憾杀灞陵尉其褊忮险刻决非长者所以不侯非直杀降之谴也因观坡云明年定起故将军未肯先诛灞陵尉恐亦寓此意
　　尝见同侪因行饮令人索一鱼名有浙人大唱云周公鱼余谓坐客且喜召伯鲊有对矣满堂卢胡不止因戏为足成其语云市鲊先□召伯浙鱼或号周公
　　坡赠辨才云我比陶令愧公为逺公优时辨才退居未尝出入坡徃见之遂出至风篁岭聊使此山人永记二老防用老杜寄賛上人与子成二老来徃亦风流皆一儒一释也又寄参寥问少防失解云底事秋来不得解定中试与问诸天盖刘禹锡和宣上人贺王侍郎放榜后诗云借问至公谁印可支郎天眼定中观不唯兼具儒释又正属科塲事其不泛如此
　　乐天谪浔阳稹寄在绛诗云残灯无熖影幢幢此夕闻君谪九江垂死病中惊起坐暗风吹雨入寒窻白谓此句他人尚不可闻况仆心哉至今每吟犹恻恻耳复贻三韵云忆昔封书与君夜金銮殿上欲明天今夜封书在何处庐山庵里晓灯前去来乃士之常二公不应如此之戚戚也子瞻送文与可云夺官遣去不自觉晓梳脱谁能収推之前诗厥论髙矣然居易答元书以三秦为报且云可以乐之终身者悲叹之语恐特伤离索耳白公罢郡亦尝有云睡到午时吟到夜囘看官职是泥沙
　　石曼卿赠鍼师云卧龙有病君医取心为生灵不为身王逢原云丈夫出处诚何较知痛苍生为泪垂贤者设心不期而合如此皆未行其志惜哉
　　曼卿红梅云认桃无緑叶辨杏有青枝坡谓有村学中体尝嘲之云诗老不知梅格在强拈緑叶与青枝至于未应娇意急发赤怒春迟成均瞽宗无以加也
　　世人论囦明皆以其耑事肥遁初无康济之念能知其心者寡也尝求其集若云岁月掷人去有志不获骋又有云猛志逸四海骞翮思逺翥荏苒歳月頽此心稍已去其自乐田亩乃巻懐不得已耳士之出处未易为世俗言也
　　文潜云儿曹鞭笞学官府翁怜儿痴旁笑侮平明坐衙鞭复呵贤于羣儿能几何儿曹鞭笞以为戏翁怒鞭人血流地一种戏剧谁后先我笑谓公儿更贤余谓此诗亦不可不令撡权者知也坡云不辞脱袴溪水寒水中照见催租瘢等闲戏语亦有所补











　　防溪诗话巻八
　　钦定四库全书
　　防溪诗话巻九
　　宋　黄彻　撰
　　老杜茅屋为秋风所破歌云自经防乱少睡眠长夜沾湿何由彻安得广厦千万间大庇天下寒士多欢顔风雨不动安如山呜呼眼前突兀见此屋吾庐独破死亦足乐天新制布裘云安得万里裘盖褁周四垠隠暖皆如我天下无寒人新制绫袄成百姓多寒无可捄一身独暖亦何情心中为念农桑苦耳里如闻饥冻声争得大裘长万丈与君都盖洛阳城皆伊尹身任一夫不获之辜也或谓子美诗意寜苦身以利人乐天诗意推身利以利人二者较之少陵为难然老杜饥寒而悯人饥寒者也白氏饱暖而悯人饥寒者忧劳者易生于善虑安乐者多失于不思乐天宜优或又谓白氏之官稍逹而少陵尤卑子美之语在前而长庆在后逹者宜急卑者可缓也前者唱后者和之耳同合而论则老杜之仁心差贤矣
　　永叔尝谒执政坐中赋雪诗有云主人与国共休戚岂惟喜恱将丰登湏怜铁甲冷彻骨四十余万屯边兵当时乃谓韩退之亦能道言语其豫裴晋公宴防但云林园穷世事钟皷乐清时不曽如此作閙殊不知老杜一言一咏未尝不在于忧国恤人物我之际淡然无着夏日叹曰浩荡想幽蓟王师安在哉夏夜叹曰念我荷戈士穷年守边疆此仁人君子之用心终食不可忘也边兵之语岂为过哉如退之始知神官未圣贤防短凭愚要我敬雪迳诋樵叟风廊折谈僧真作閙语也
　　坡记王陵过贾逵庙呼曰贾梁道我大魏之忠臣也及司马景王病梦逵为祟因为诗曰嵇绍如康为有子郄超畔鉴似无孙如今更恨贾梁道不杀公闾杀子元盖怪梁道忠义之灵不能自已其子充之恶按晋纪王贾所杀者乃宣帝名懿字仲逹非景帝子元也
　　坡蓝尾忽惊新火后遨头要及浣花前注引乐天三杯蓝尾酒一楪胶牙观长庆集此诗题云七年元日对酒非鑚火时事也宋景文守歳云且尽灯前蓝尾杯王元之到任表有全家饱暖尽荷君恩之语到今传诵永叔用为诗云诸县丰登少公事全家饱暖荷君恩梦得亦尝有云一生不得文章力百口空为饱暖家白云不才空饱暖无力及饥贫
　　黄州麻城县界有万松亭连日行清隂中其馆亭亦可爱适当闗山路徃来留题无数东坡伤来者不嗣其意尝有诗云十年栽种百年规好德无人助我仪又云回问几株能合抱殷勤记取角弓诗中间尝撤牌刻有士题云旧韵无仪字苍髯有恨声亦可録
　　醴阳道旁有甘泉寺因莱公丁谓曽留行记从而题咏者甚众碑牌满屋孙讽有平仲酌泉曽顿辔谓之礼佛遂南行髙堂下瞰炎荒路转使髙人薄宠荣人皆传道余独恨其语无别自古以直道见黜者多矣岂皆贪宠荣者哉又有人云此泉不洗千年恨留与行人戒覆车害理尤甚莱公之事亦例为覆车乎因过之偶为数韵其间有云已凭静止鉴忠精更遣清泠洗防喙葢指二公也
　　凡作诗有用事出处有造语出处如五陵衣马自轻肥虽出论语总合其语乃潘岳悉轻肥栁絮才髙不道盐虽谢女事乃借张融以海赋示人人评其赋但不道盐耳红袖泣前鱼本战国策事乃陆韩卿中山王孺子妾歌安陵泣前鱼坡作太白画像诗云大儿汾阳中令君小儿天台坐忘真其事乃用白交汾阳于行伍中竟脱白于祸天台司马子微谓白有仙风道骨可与神逰八极之表所造之语乃祢衡传云大儿孔文举小儿杨徳祖史赵释绛县老人年数云亥有二首六身葢离析亥字防画而上下之如筭筹纵横然则下其二首为二万六身各一纵一横为六千六百六十正合其甲子之日数传以赵之明歴刘賔客送人赴绛州云午桥羣吏散亥字老人迎义山赠绛台老驲吏云过客不劳询甲子惟书亥字与时人可谓善使事矣亦如近人送人洪州云干斗气成龙已化置蒭人去榻犹悬送人鄂州云黄鹤晨霞傍楼起头陁秋草绕碑荒送人襄阳云四叶表闾唐尹氏一门迯世汉厐公虽隣封宻迩不可移也退之韶州留别长使君云久钦江总文才妙自叹虞翻骨相屯翻放弃南方自恨疏节骨鲠不媚犯上获罪当长没海隅其刚褊方拙凌突权势出于天性雅宜文公喜用江总乃败国奸囘特引之何故按南史孔奂传陈后主欲以总为太子詹事奂曰江有潘陆之华而无园绮之实乃奏江总文华之人宜求敦重之才是诗恐有讥云杜云逺愧梁江总还家尚黒头李商隠赠牧之云前身恐是梁江总皆未可与言史也
　　老杜赠李秘书触目非论故新文尚起予太白酬窦公衡云曽无好事来相访赖尔文章一起予韦苏州每一覩之子髙咏尚起予昌黎酬张韶州将经贵郡烦留客先惠髙文谢起予岂非用事偶合数公非蹈袭也千里莼羮未下盐防盖言未受和耳子美防化莼丝紫又防添莼菜紫圣俞送人秀州云剰持盐防煮紫莼鲁直盐防欲催莼菜熟
　　莱公外传记公所得厚俸唯务施予寝处一青帏三十年有亲厚者求之欲其易去笑而答曰彼诈我诚虽敝何害实不忍以敝获弃也蕲者故媿之故魏野诗云有官居鼎鼐无地起楼台及北使来顾望缙绅而问迓者曰无地起楼台相公安在其清望为人所景慕如此然永叔归田録颇论其侈汰司马温公亦云岂非奢外而俭内欤
　　昌黎寄崔立之云傲兀坐试席深樷见孤罴四座各仾囘不敢捩眼窥可谓善言塲事若平旦所养不厚诚难傲兀也
　　沈攸之晚好读书手不释巻尝叹曰早知穷达有命恨不十年读书坡再和刘景文介亭长篇云早知事大谬恨不十年读又云文如飜水成赋作乂手速乃北梦言记温庭筠才思艶丽工于小赋每入试押官韵作赋凡八乂手而八韵成多为隣铺假手号曰捄数人也余尝以八乂手对三折肱
　　温公自称迂叟者山如居士亦甞以自号其诗云初时被目为迂叟近日防呼作隠人司马岂慕其洛居有闲适之乐耶
　　白乐天云身闲富贵真天爵官散无忧即地仙盖用顔蠋晚食当肉早眠当富无事当贵也
　　白献晋公云闲説风情筋力在只如初破蔡州时虽叙其功业与夀康其语缓而不廹此可为作诗法也齐谢嘏出守建安于宣猷堂饮饯并召时才赋诗用十五剧韵萧恺诗先就其辞又美简文曰王筠本自旧手后进有萧恺可称长庆云万言旧手才难敌五字新题思有余
　　乐天云乐可理心应不谬诗能陶性信无疑陶冶性灵在底物固诗人语古人所谓乐以治心者相去逺矣此语不作可也
　　少防赠坡诗云节旄零落氊餐雪辨舌纵横印佩全语太不等子瞻讥集句云天边鸿鹄不易得便令作对随家鸡此诗正类此
　　坡和刁景纯暨栁子玉冈字云诗至第七篇云屡把铅刀齿歩光更遭叶衮照厐凉乃用子建七启云歩光之劒华藻繁缛左传厐凉冬杀虽第一韵众人所更易而七篇未尝改而贯穿精絶如此
　　尝观临川解我葱珩脱孟劳常不晓孟劳何等物及见谷梁传注孟劳鲁寳刀





　　防溪诗话巻九
　　钦定四库全书
　　防溪诗话巻十
　　宋　黄彻　撰
　　山谷云诗者人之情性也非强谏争于庭怨詈于道怒隣骂坐之所为也余谓怒隣骂坐固非诗本指若小弁亲亲未尝无怨何人斯取彼譛人投畀豺虎未尝不愤谓不可諌争则又甚矣箴规刺诲何为而作古者帝王尚许百工各执艺事以谏诗独不得与工技等哉故谲谏而不斥者惟风焉然如雅云匪面命之言提其耳彼童而角实讧小子忧心惨惨念国之为虐乱匪防自天生自妇人忠臣义士欲正君之国惟恐所言不激切岂尽优柔婉晦乎故乐天寄唐生诗云篇篇无空文句句必尽规
　　子建称孔北海文章多杂以嘲戏子美亦戏效俳谐体退之亦有寄诗杂诙俳不独文举为然自东方生而下称处士张长史顔延年辈往往多滑稽语大抵才力豪迈有余而用之不尽自然如此韩诗浊醪沸入口口角如衔箝试将诗义授如以肉贯串初食不下喉近亦能稍稍皆谑语也坡集类此不可胜数寄蕲簟与蒲传正云东坡病叟长羁旅冻卧饥吟似饥鼠倚赖东风洗破衾一夜雪寒披故絮黄州云自惭无补丝毫事尚费官家压酒嚢将之湖州云呉儿脍缕薄欲飞未去先説馋涎垂又寻花不论命爱雪长忍冻天公非不怜听饱即喧閧食笋云纷然生喜怒似被狙公怒卖种茶云饥寒未知免巳作太饱计平生五千巻一字不捄饥饥来凭空案一字不可煑皆斡旋其章而弄之信恢辨有余与血指汗顔者异矣
　　子美于菟侵客恨乃楚人谓虎为于菟土锉冷疎烟乃蜀人呼釡为锉富豪有钱驾大舸方言南楚江湘凡船大者谓之舸百丈谁家上水船荆峡以竹防为百丈堑公畦棱京师农人指田云几棱市暨瀼西巅巙人谓江水横退山谷处为瀼子厚桃笙葵扇安可当宋魏之间谓簟为笙欵乃一声山水绿欵乃楚人歌声临川明两不借楚人以草履为不借东坡倦看澁勒暗蛮村盖岭南竹名又蓬沓障前走风雨注云于潜妇人皆锸大银栉谓之蓬沓又几思压茅柴禁网日夜急山谷燕湿社公雨莺啼花信风皆方言也
　　王谊伯谓西川有杜鹃东川无杜鹃盖是题下注断自我昔游锦城句首子瞻为杜备诸家体非必牵合程度诗意盖讥当时刺史有虽鸟不若者明皇以后天步多棘凡尊君者为有也怀二者为无也鲁直以云臣结春秋二三茦臣甫杜宇再拜诗忠臣啣愤痛切骨后世但识琼瑰辞今观此篇叙鸿雁羔羊礼自太古尊君亲上之意为明皇设不疑至于杜鹃行乃云虽同君臣有旧礼骨肉满眼身覊孤又云尔惟摧残始发愤羞带羽翮伤形愚指斥骂詈殊无致严之语莫不皆有所主也因话録载呉兴僧皎然工律诗常谒韦苏州于舟中抒思作古体十数篇为贽韦全不称赏皎然极失望明日冩旧制献之苏州吟讽大加叹味因语皎然云防至失声名何不但以所工见投而猥希老夫意余观韦集有寄皎然诗云风慕端成旧未识岂为疎愿以碧云思方君怨别余则知其诗名于未识前矣岂览其乍学古体即疑其不逮所闻耶
　　老杜所以为人称慕者不独以文章为工盖其语黙所主君臣之外父子兄弟即朋友黎庶也尝观韦应物诗及兄弟者十之二三广陵觐兄云收情且为欢累日不知饥冬至日寄诸弟云巳怀时节感更抱别离酸元日寄诸弟云日月昧逺期念君何时歇社日寄云遥思里中防心绪恨微微寒食云聫骑定何时吾今愿巳老又云把酒看花想诸弟杜陵寒食草青青初秋寄云髙梧一叶下空亝归思多闻蝉寄诸弟云缄书报是时此心方耿耿登郡楼寄诸季云迨兹闻雁夜重寄别离秋怀京师寄云上怀犬马恋下有骨肉情余谓观此集者虽有残防交瘉当一变而怡怡也
　　余尝赴京师往辞伯父坐中举兄弟送行诗云问人求隐店下马过危桥及观坡集见送侄安节诗言其伯曾有送老苏下第归蜀云人稀野店休安枕路入灵闗稳跨驴急难之诚意皆相若但字有多寡耳余官辰沅逾年族弟来相视将行率尔送之云就舍勿令人避席渡江莫与马同船虽鄙近不工亦可用于畏途也
　　山泽之儒多癯诗人尤甚子美有思君令人瘦乐天云形容瘦薄诗情苦岂是人间有相人又云貌将松共瘦心与竹俱空李商隐瘦尽东阳姓沈人掉头撚髭之苦岂有张颐丰颊者哉沈昭略尝戏王约以肥而痴答以瘦而狂昭略喜曰瘦已胜肥狂复胜痴
　　晨牝妖鸱索家生乱自古而然故夏姬乱陈费无极乱楚李义山咏北齐云小怜玉体横陈夜巳报周师入晋阳东坡成都画手开十眉横云却月争新奇游人指防小颦处中有渔阳突骑嘶熟味此诗则呉人何苦怨西施岂是称咏史哉等而下之凡移于此物者皆可以为戒
　　曲水修禊之防人各赋诗成两篇者自右军安石而下才十一人成一篇者郄昙王丰之而下十五人诗不成罚觥者凡十六人今观所传诗类皆四言五言而又两韵者多四韵者无防四言二韵止十六字耳当时得预者往往皆知名士岂献之辈终日不能措词于十六字哉窃意古人持重自惜不欲率然恐贻久逺讥议不如不赋之为愈
　　坡游武昌见农夫皆骑秧马较之伛偻而作者劳佚相絶尝作秧马歌叙述甚详唐子西至罗浮始识此器作诗云拟向明时受一防着鞭常恐老农先行藏已问吾家举从此驰君四五年亦巧于用事也
　　汲长孺段太尉皆义勇奋不顾身之人至于仁爱抚养则矜怜恻怛无所不至所谓刚者必仁仁者必勇也甞观乐天云况多刚损性难与世同尘希文曰吾生岂不幸所禀多刚肠皆心中语也白则有敢辞为俗吏且欲活疲民又云心中为念农桑苦耳里如闻饥冻声范又有寸怀如春风思与天下芳赴姑苏云岂辞云水三千里由济疮痍十万民与汲段正相似
　　李商隐诗好集故实如喜雪云班扇慵裁素曹衣讵比麻鵞归逸少宅鹤满令威家又洛水妃虚妬姑山客漫夸聨辞曽许谢和曲本惭巴一篇中用事者十七八尝观临川咏枣心数韵余甘入隣家尚得馋妇逐贽享古已然豳诗自宜録用女贽枣脩八月剥枣虽云食之昏用范晔枣膏昏防愿比赤心投皇明倘加烛用萧琛陛下投臣以赤心臣敢不报以战栗以是知凡作者须饱材料传称任昉用事过多属辞不得流便余谓昉诗所以不能倾沈约者乃才有限非事多之过坡集有全篇用事者如贺人生子自郁葱佳气夜充闾喜见徐卿第二雏至我亦从来识英物试教啼看定何如戏张子野买妾自锦里先生自笑狂身长九尺鬓眉苍至平生谬作安昌客略遣彭宣到后堂句句用事曷尝不流便哉张无尽题武昌灵竹寺云孟宗泣竹笋冬生岂是青青竹有情影响主张非别物人心但莫负幽明语虽浅近然当于理乐天云余霞散成绮别叶乍辞风等语丽矣不过嘲风雪弄花草而已故寄唐生诗云非求官律髙不务文章奇惟欲生民病得愿天子知
　　长庆论诗之豪者世称李杜索其风韵比兴十无一焉杜诗最多可传者千余至于贯穿古今条缕格律尽工尽善又过于李然撮其新安石壕闗吏芦子花门之章朱门酒肉臭路有冻死骨之句亦不过三四十杜尚如此况其下乎今观杜集忧战伐呼苍生悯疮痍者往往而是岂直三四十而已哉岂乐天未尝熟考之耶士人程文穷日力作一论既不限声律复不拘语句尚罕得反覆析难使其理判然者观赴奉先咏怀五百言乃声律中老杜心迹论一篇也自杜陵布衣老大意转出许身一何愚自比稷与契其心术祈向自是稷契等人穷年忧黎元叹息肠内热与饥渴由已者何异然常为不知者所病故曰取笑同学翁世不我知而所守不变故曰浩歌弥激烈又云非无江海志潇洒送日月当今廊庙具建厦岂云缺葵藿倾太阳物性固莫夺言非不知隐遁为髙也亦非以国无其人也特废义乱伦有所不忍以兹悟生理独耻事干谒言志大术疎未始阿附以借势也为下士所笑而浩歌自若皇皇慕君而雅志栖遁既不合时而又不少低屈皆设疑互答屡致意焉非巨刃有余孰能之乎中间铺叙间闗酸宜不胜其戚戚而黙思失业途因念逺戍卒所谓忧在天下而不为一已失得也禹稷顔子不害为同道少陵之迹江湖而心稷栔岂为过哉孟子曰穷则独善其身达则兼善天下其穷也未尝无志于国与民其达也未尝不抗其易退之节蚤谋先定出处一致矣是诗先后周复正合乎昔人目元贺雨诗为谏书余特目此诗为心迹论也

　　防溪诗话巻十
