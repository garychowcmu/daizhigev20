法藏碎金录诗话辑录 宋 晁迥




　　余尝爱乐天词旨旷达，沃人胸中。有诗句云：“我无奈命何，委顺以待终；命无奈我何，方寸如虚空。”夫如是，则造化阴骘，不足为休戚，而况时情物态，安能刺鲠其心乎？卷一 
　　予尝有《晚年勤道自修诗》云：“老来何故惜分阴，如月明亏魄渐侵。进道不遑求广智，随时随处且冥心。”因思自说“冥心”二字，盖言四威仪中不拘闲忙，每遇意到，即时随分检情摄念是也。《晋书隐逸辛谧传》云：“冥心至趣，而与吉会。”唐贤白乐天《寄酬常州陈使君诗》断句云：“勿使问荣枯，冥心无不可。”近代僧俗有名者诗僧贯休《怀香炉峰道人诗景联句》云：“冥心同槁木，扫雪带微阳。”又齐己《山寺喜道者至诗》断句云：“知住南岩下，冥心坐绿苔。”又吴融《寄贯休诗》断句云：“若得重相见，冥心学半铢。”如此之类，不可具举。大约冥心二字，谓以其心，向晦宴息，善入无为，潜符妙道之理也。同上 
　　唐刺史李繁，述《玄圣蘧庐》十六篇，其序有云：“冀深信照之，能度苦厄；又知有以常相见，不在于眼界。”予因思白乐天有诗云：“东宫白庶子，南寺远禅师。何处遥相见，心无一事时。”是知至人之相见，在心不在眼也。同上 
　　白乐天酷好游观，形于吟咏，有诗句云：“留春不住登城望，惜夜相将秉烛游。”又有诗句云：“眼看筋力减，游得且须游。”如此之类，不可具举。予谓乐天所好者，常游耳；予所好者，游可游，非常游。予好列子之游。列子曰：“人之游也，观其所见；我之游也，观其所变。”谓凡人唯睹荣瘁殊观，以为休戚，未觉与化俱往，势不暂停。予又好壶丘子之游。壶丘子曰：“务外游不如务内观，外游者求备于物，内观者取足于身。取足于身，游之至也；求备于物，游之不至也。”予详其意，谓人身取象二仪，无有不备，大约贵乎反躬观理，心游于大道足矣，故予好之。予于游观，又好庄子云：“假道于仁，托宿于义，以游逍遥之墟。”又好老子云：“常无欲以观其妙。”予以立意为宗，触类而长，唯变所适，下笔不休也。同上 
　　予因泛览究观，具知世为幻也，人为幻也，心为幻也，智为幻也，何以明之？白乐天有诗云：“幻世春来梦，浮生水上沤。”此言世为幻也。又有诗云：“生去死来都是幻，幻人哀乐系何情。”此言人为幻也。《圆觉经》云：“众生幻心，还依幻灭，诸幻尽灭，觉心不动。”此言心为幻也。《圆觉道场修证仪》云：“佛运如幻，智慧出谷响音，声说空中风画言教，救摄梦想苦恼众生，还令悟入法性。”此言智为幻也。夫如是，则从凡至圣，无不是幻，谁能于此重重夫幻化之中，妄执有法，以自苦耶？而今而后，予当遇物而应无所，将迎顺缘而过无所，固必未知果能然乎，而志愿如此。同上 
　　《晋书隐逸传》云：嵇康从孙登游三年，问其所图，终不答。康每叹息，将别谓曰：“先生竟无言乎？”登乃曰：“子识火乎？火生而有光，不用其光，而果在于用光；人生而有才，不用其才，其果在于用才。故用光在乎得薪，所以保其耀；用才在乎识真，所以全其年。今子才多识寡，难乎免于今之世矣。子无求乎？”康不能用，果遭非命。乃作《幽愤诗》，曰：“昔惭柳下，今愧孙登，予详识真二字，爱之重之，以为明哲保身之法也。”贤达诣道之见也。有智之士，可不务乎。卷二 
　　又《晋隐逸传》云：董京，字威辇，至洛阳行吟，常宿白社中。时乞于市，得残碎缯絮，结以自覆；全帛佳緜，则不肯受。或见推排骂辱，曾无怒色。孙楚贻书劝仕，京不从，答以古诗，其末有句云：“万物皆贱，惟人为贵。动以九州为狭，静以圜堵为大。”予详最后二句，明知足常足鹏鷃逍遥之意也。又详其少欲忍辱，涉于梵行，得非高僧高士，伦类相参而流转乎！同上 
　　白乐天有自咏诗云：“斗闲僧尚闹，较瘦鹤犹肥。”予因自思抑亦如此，仍叙余意，可资清谈。爰自引年挂冠，摄生修道，居深迹晦，绝无泛交。行健听聪，觉有所得，乃复为两句，以拟前诗云：“介居僧尚杂，警听鹤犹聋。”同上 
　　白乐天有诗云：“惭将理自夺，不是忘情人。”窃思“理”“夺”二字，正是予切用之法。夫御世之道，求理而已，出世之道，理可废乎？以理夺情，率由智胜，以理复性，率由力胜。若能智力兼备，理性相符，真学指归，曲尽善矣。卷三 
　　予尝作《心祷六符》诗云：“恬和端洁及虚明，六妙均融道法成。愿考此祥皆密契，不求知己浪传名。”今复追解其意，意欲己心恬静和畅，端真洁清，虚白明了，妙妙相应。若得心之体用如此毕备，不必广求禅学之法，亦不求众人知己也。同上 
　　白氏诗云：“自从苦学空门法，消尽平生种种心。”予因此语，晓悟学空之理，乃是无碍法门，何以故？夫学人有明智，有果断，谛观在外随时过去者，事事尽空，不执其事，则身无碍也。在内随时过去者，念念尽空，不执其念，则身无碍也。身心外内，无碍无缚，更去何处别求解脱？譬如云翔之鸟，在空中自然自在，人若不能以空破有，自取挂阂，乃是凡愚知见，于已有何所利。所以佛许须菩提解空第一，斯人足可景慕，若能于空不著空，此又妙之又妙也。同上 
　　白氏有诗句云：“梦中说梦两重虚。”今略就改别作上句云：“影外影为三等妄，梦中梦是两重虚。”白氏又有诗云：“紫绶朱绂青布衫，颜色不同而已矣。”予乂拟之别作两句云：“三台八座九品官，名目不同而已矣。”同上 
　　白乐天诗云：“识行妄分别，智隐迷是非。若转识为智，菩提其庶几。”予详识之，与智同体而异用耳识是智之迷者也，常寻妄境而生爱智是识之悟者也，独辨真理而有归。同上 
　　白傅有诗云：“摄动是禅禅是动，不禅不动即如如。”此言定体之深者也。予拟之别作二句云：“破暗用明明是用，非明非暗即惺惺。”此言慧用之深者也。卷四 
　　密禅师语句云：“灵灵自觉元无物，扰扰他缘尽是空。”又云：“勿认纷纷境，唯观了了心。”白少傅诗云：“一性自了了，万缘徒纷纷。”一宿觉《证道歌》云：“一切数句非数句，与吾灵觉何交涉。”《庄子注》云：“凡非真性皆尘垢也。”夫学法之人，但自了悟灵明之心，是谓本源，所有念念妄想，皆是尘垢，勿令染著，久当证知清净法身也。同上 
　　庞居士诗云：“世人重珍宝，我贵刹那静。金多乱人心，静见真如性。”予因拟之成四句云：“人爱贵而富，我爱白而虚。富贵荣辱会，虚白吉祥居。”同上 
　　白乐天有诗，其末句云：“穷通不由己，欢戚不由天。命即无奈何，心可使泰然。且务由己者，省躬谅非难。勿问由天者，天高难与言。”予因拟之别作八句云：“求位不由己，求道不由天。位即无以求，道可使进焉。且务由己者，己能尽心源。勿问由天者，天高擅化权。”又拟之别作八句云：“顺逆不由己，喜怒不由他。他即无奈何，己可存太和。且务由己者，克己谅非多。勿贵由他者，他心是我魔。”同上 
　　世间人中，二颠倒者十有七八。其一少而当勤以图身计，而反自放逸，老而无成，故古人有诗云：“少年经岁月，不解早媒身。晚岁成无益，低眉向世人。”其一老而当逸以就便安，而反自劳役，老而弥苦，故古人有诗云：“可怜八九十，齿堕双眸昬。朝露贪名利，夕阳忧子孙。”唯此二事知之不难，而知者尚少，何况深妙之事乎？同上 
　　《湼槃经》云：“智者言出息入息之顷，我当于中精勤修道。”《中隂经》颂云：“一意一念顷，断垢自不为。垢本胜于我，坠我于三趣。今我胜于垢，灭汝入湼槃。”襄阳庞居士诗云：“世人重珍宝，我贵刹那静。金多乱人心，静见真如性。”以此叅详，吾当随时少分，方便增修，断在不疑矣。同上 
　　佛书中有偈云：“一切业障海，皆从妄想生。若欲忏悔者，端坐念实相。”予以自得，因而拟之别作一四句偈云：“一切是非薮，皆从外听成。我是厌闻者，反听存灵响。”既而乘兴求已，又翻成五言四句诗云：“收视契无我，冥心合太虚。消融浮想尽，名曰小无余。”同上 
　　白乐天有诗云：“是非都付梦，语默不妨禅。”予因拟之，稍加增易，别为七字句云：“色空辨相何妨道，语默由心不碍禅。”同上 
　　白氏诗云：“富贵亦有苦，苦在心危忧。贫贱亦有乐，乐在心自由。”予因拟之别作诗云：“权要亦有苦，苦在当忧责。闲慢亦有乐，乐在无萦廹。”同上 
　　《摩诃止观论》云：“忆三世事不忘，名解脱无减。”又庞居士诗云：“缘觉若误空，醒见三生事。”予以为出缠在缠，系乎真妄之心也。夫眀静之性弥深者，虽宿生事，亦渐能记忆；昬乱之情益厚者，虽今生之事，亦转多遗忘，考其物理固当然乎。吾欲澡雪柔挺，断无疑也。同上 
　　陶渊眀读书不求甚解，白乐天亦有诗云：“书不求甚解，琴聊以自娱。”予则不然，尝思圭峰密禅师有语句云：“观空直遣空于色，解义湏教解入神。”予每读书，详味文理，触类而长，唯变所适，往往别得新意。人患解少，予患解多，亦常以此为劳，然而亦胜别劳心矣。同上 
　　白公有诗句云：“富贵亦有苦，苦在心危忧。贫贱亦有乐，乐在身自由。”又有诗句云：“闲倾三数酌，醉咏十余声。便是羲皇代，先从心太平。”予因省已而言之，爰以引年致政，阖扉燕居，虽非富贵，亦非贫贱，月尸优禄，无□掌之事，可以言身自由也。日养天和，获逍遥之乐，可以言心太平也。二者备矣，何以加焉。由是较量，不让白公之所得，何况庆幸有余也。卷五 
　　予览唐诗人张蠙《送南海僧游蜀》诗云：“真修绝故乡，一衲度暄凉。此世能先觉，他生岂再忘。”因见真修之理不拘处所，又喜缘熟必无他虞。次览周贺《赠四门兰若寂禅师》诗云：“夕雨生眠兴，禅心少话端。”信有之矣。夫吉人犹寡辞，而况真禅子，固无游谈戏论矣。 
　　唐贤《杜牧集》有《登池州九峰楼寄张祜诗》，其句云：“睫在眼前长不见，道非身外更何求。”予因思之，此两句比类佛书中衣珠之意，有何差别，圆智之人自能和会。同上 
　　唐白氏诗中，颇有遣怀之作，故近道之人，率多爱之。予友李公维，录出其诗，名曰《养怡集》。予亦如之，名曰《助道词语》。盖出于经教法门，用此弥缝其阙，而直截晓悟于人也。予记其有诗云：“此身是外物，何足苦忧爱。”又有句云：“已共身心要约定，穷通生死不惊忙。”夫如是，则身外悠悠，不合意事，何用介怀？同上 
　　夫《般若经云》：“心住为如。”吾因自思年渐老矣，宜乎不以情意之苦乐，不限时景之少多，不择处所之喧静，常须随分学其心住而已。何以故据？《涅槃经》所说大意“一切众生皆有念心、发心，念念生灭，相续不断，亦名修道。”此经又有说云：“智者言出息入息之顷，我当于中精勤修道。”又襄阳庞居士诗云：“世人重珍宝，我贵刹那静。金多乱人心，静见真如性。”以此参详，则知随分住心，不失真修之理。同上 
　　唐诗人有诗云：“终日昏昏醉梦间，忽闻春尽强登山。因过竹院逄僧话，又得浮生半日闲。”又有诗云：“南随越鸟北燕鸿，松月三年别远公。无限心中不平事，一宵清话又成空。”且夫半日一宵接僧谈成法药，犹得遂闲情平宿憾，而况予今退居佚老，获终身之闲，日览佛书、道书，耽味古圣贤要妙之语，其为适悦也何如哉。同上 
　　白乐天有词句云：“靖节先生樽长空，广文先生饭不足。”噫，予今陶融太和，如饮醇酎，自以为不空樽，大雅杯耽味道腴，如享太牢。自以为法，喜食甘露饮，去彼取此，既醉又饱，沛然充足，其如予何。同上 
　　予观白氏诗，凡有惬心之理者，每好依据而沿革之，往往得新意以自规耳。白氏诗中有题目云《遣怀》，其诗七言四韵，予今拟其语句，聊加变易，入于别韵，前四句依旧意述时景之迅迁，后四句立新意述世态之不一，而终篇亦断之以不惊也。白氏诗云：“羲和走驭趁年光，不许人间日月长。遂使四时都似电，争教两鬂不成霜。荣销枯去无非命，壮尽衰来亦是常。已共身心要约定，穷通生死不惊忙。”予拟之而作诗云：“羲和走驭趁年华，不许人间岁月赊。春正艳阳春即老，日方停午日还斜。时情莫测深如海，世事难齐乱似麻。已共身心要约定，古今如此勿惊嗟。”同上 
　　白氏有诗句云：“华簮与高盖，复在外物外。”入庄子宗旨。以轩冕为得志，而丧己失性者，谓之倒置之民。予历观群趣，轩冕之外，更加五欲，乐具重复冗饰，伐德祸深而不悟者，又何如哉。同上 
　　白氏有诗句云：“是非都付梦，语嘿不妨禅。”予爱此语惬心精当，因而叙述其意云：“是非都付梦南华，真人指归也语嘿。”不妨禅竺乾先生指归也，和会发明西鄂居士指归也。导扬推演，出于深衷，勿诮僣差，庶几有补。同上 
　　天圣六年十二月十五日夜，予于梦中琢磨律诗对属，盖以宿好该涉而然也。偶成七言两句云：“芃芃麦垄惊翚起，灼灼桃园舞蝶来。”既寤寻思，独断其理，夫如是雕章镂句，缘情合意犹能入梦，而常存则知其妙道天机，贯心达性，固当经劫而无失，因之窃喜，必续胜缘。同上 
　　李白《庐山东林寺夜怀》诗云：“我寻青莲宇，独往谢城阙。霜清东林钟，水白虎溪月。天香生虚空，天乐鸣不歇。宴坐寂不动，大千入毫发。湛然冥真心，旷劫断出没。”又贯体《山居》诗云：“自古浮华能几几，逝波终日去滔滔。汉王废苑生秋草，吴主荒宫入夜涛。满屋黄金机不息，一头白发气犹高。岂知知足金仙子，霞外天香满毳袍。”予因思静胜境中，当有自然清气，名曰“天香”；自然清音，名曰“天乐”。予故以所闻灵响，自为“天簧”，亦取“天籁”之义。此盖唯变所适，不可致诘也。同上 
　　白乐天有诗云：“此身不欲全强健，全健多生人我心。”又于良史有诗云：“僻居人事少，多病道心生。”是知体中微苦，未可心情不足。同上 
　　予似记忆李白有诗句云：“野禽啼杜宇，山蝶舞庄周。”后又见潘佑有感怀诗句云：“幽禽唤杜宇，宿蝶梦庄周。席地一樽酒，思与化元浮。但莫辜明月，何必秉烛游？”余谓才思暗合，古今无殊，不可怪也。卷六 
　　《韩诗外传》云：“凡草木花多五出，雪花独六出。”予之所居有迎春花、桃花，因闲观之，二花多五出，亦有六七出者，百中之一尔。譬如千万人中，或有一人生六指，物理如此，不足恠庄子云枝指是也。万一有反常之事，固当无执定之理。同上 
　　白氏集中有诗题云：“期李二十文，略王十八质。”夫不至《独宿仙游寺》，其诗云：“文略也从牵吏役，质夫何故恋嚣尘。始知解爱山中宿，千万人中无一人。”予详诗意，此犹言外境之清胜者，而更有内境之清胜者。用而拟之，别为四句诗云：“角胜劳生不足云，滥传僧语亦非真。始知解爱禅中乐，万万人中无一人。”同上 
　　白乐天有诗云：“心不择时适，足不拣地安。穷通与远近，一贯无两端。”予爱其语，因而拟之，别为四句，以述己意云：“心不择时息，书不择时观。达理意无碍，豁如天地宽。”同上 
　　白氏集中有诗题云《题赠定光上人》，其诗云：“二十身出家，四十心离尘。得径入大道，乘此不退轮。一坐十五年，林下秋复春。春花与秋气，不感无情人。我来如有悟，潜以心照身。误落闻见中，忧喜伤形神。安得遗耳目，冥然反天真。”予爱此诗，因而别作七言八句，述己意云：“孟子四十心不动，定光四十心离尘。我到明年加一倍，如何此际尚因循。已喜自逃名宦网，犹患长随造化钧。记得前贤有诗句，祖师元是世间人。”同上 
　　江南才子潘佑有词句云：“凝神入混沌。”浙中诗僧贯休有词句云：“融神出空寂。”予爱其语，该涉道释凝融出入之理，因而采取，相合书之。同上 
　　唐醉吟先生有诗断句云：“归去卧云人，谋身计非误。”又有诗断句云：“回首语秋光，东来应不错。”人谓先生率尔成章，予谓先生的然有理。同上 
　　太宗朝端拱年，予偶与进士刘安国同舟出京师。安国酷爱庾信《哀江南赋》，是时凌晨舟行，高声诵之，自言每诵此赋，虽日旰未食而不饥。予亦素曾披览，美其雄富，晚岁之学，志趣高邈，因追思安国好此赋者，以其词气鼓动，快哉惬心而已矣。不知前贤评品有云：南朝徐庾体乃是风雅之变，而流宕之胜者也。昔予方壮，乐游文苑之洪丽，今老矣，唯于微言妙道，回向深切。文章中有白乐天《求玄珠赋》、高迈《长明灯颂》、一宿《觉证道歌》，每一读诵，非但忘饥，有如食其品膳，侑以国乐，比较安国所好类乎。野人美芹，以为至味也。同上 
　　白乐天诗云：“昨日制书临郡县，不该愚谷醉乡人。”予谓此语，自述其情，而于愚谷醉乡，理有未尽，因而别作二十字，推演其意云：“貌愚愚谷邃，道醉醉乡春。愚醉无迷谬，伊予意又新。”同上 
　　每览前辈词章，予心惬当者，必采而书之。有句云：“凝神入混沌。”予以为学道之初，从宴息也。又有句云：“融神出空寂。”予以为学道之成，得自在也。枚卜同人，未遇知者。同上 
　　李白《庐山东林寺夜怀》诗有句云：“宴坐寂不动，大千入毫发。”潘佑《独坐》诗有句云：“凝神入混茫，万法成虚空。”予爱二才子吐辞精敏之力等，入道深密之状同，合而书之，聊资己用。卷七 
　　东晋庾阐尝为零陵太守，有《游衡山》诗云：“北眺衡山道，南瞻五岭末。寂坐抱虚恬，运目情四豁。翔虬凌九霄，陆鳞困濡沬。末体江湖游，安识南溟阔。”予览此诗，因见古人之意，怀虚静之趣，以乐其内；赏清旷之境，以奖其外。予爱而书之，抑亦自得。同上 
　　予常爱唐贤白乐天有诗句云：“未得无生心，白头亦为天。”及看韵对第四，有说宋萧惠开尝为益州刺史，有所取求而不得，遂诬告其人讪毁朝政，先戮而后奏，孝武称快。及明帝即位，惠开同四方反叛，后虽归顺，负舋不得志。每谓人曰：“人生不得行胸臆，虽百岁犹为夭。”未几，发病欧血，吐物如肺肝而死。因详白、萧二人之言，各叹人生心无所得，虽寿亦为夭，而善恶智愚，相背绝远，何啻霄壤之殊也。同上 
　　唐白乐天诗云：“自学坐禅休服药，从他时复病沉沉。我身不欲全强健，强健多生人我心。”予尝拟之，别作诗云：“自学养恬休用智，从他名迹日衰微。我身不欲全高贵，高贵多乘祸败机。”同上 
　　白乐天有诗句云：“恬然不动处，虚白在胸中。”予因拟之，别作二句云：“昭然不昧处，灵照在胸中。”白公之诗言定也，予之诗言慧也。同上 
　　白乐天有诗云：“已共身心要约定，穷通生死不惊忙。”予因拟之，别为二句曰：“已共身心要约定，险艰情伪不伤嗟。”白公所云，知天均不定之大，常也；予之所云，知世缘本妄之大，常也。同上 
　　杜荀鹤《春感》诗云：“浮生七十今三十，已是人间半世人。”予因拟之而作赋云：“浮生七十今逾九，已是超群越世人。”同上 
　　诗云：“不忮不求。”《易》云“无咎无誉。”是吾心也。同上 
　　予览杜牧诗《和州绝句》云：“江湖醉度十年春，牛渚山边六问津。历阳前事知虚实，高位纷纷见陷人。”予因别作一句偏对，末句所得者三，其一云：“妄缘扰扰知萦已。”又云：“宴居寂寂堪修道。”又一云：“明心了了思超世。”夫如是，则老生之志，非昏乱也。同上 
　　予因泛览诸书，又得三种之师。《尚书》云：“主善为师。”夫宏达之士，不当止学一先生之言，凡有一善，皆能师之，则其智广矣。又《列子》云：“子列子师壸丘子。”林注云：“日损之师。”《老子》云：“为道日损。”夫人若能知非改过，日思减损，有去非之善，居无过之地，乃几于道也。又唐贤白乐天有诗云：“澹然无他念，虚静是吾师。”《庄子》云：“唯道集虚。”《老子》云：“归根曰静。”夫人若能虚静其心，则于道最为亲切。此三种理有浅深，俱为入道之门，故予采而师之。卷八 
　　予记得齐已诗句云：“心清槛底潇湘月，骨冷禅中太华秋。”又记得似是陈陶诗句云：“高僧示我真隐心，月在中峰葛洪井。”予爱诵之，令人气格爽拔。同上 
　　前辈有诗句云：“两轮日月般兴废，一合乾坤夹是非。”有以见是非之颇多也。如此今人著文，褒贬古人，以为论有以见是非之有余也。又如此故庄生之书，以环中之空为道枢，释氏之书以心言路绝，名曰不可思议。解脱真学之士，若不到此，则其言意未有休歇之地。同上 
　　前辈有诗云：“尘海茫茫万古深，是非波浪至于今。其中名利为香饵，钓尽人间不了心。”又有诗句云：“举世尽遭名利染，何人不带是非行。”因知名利之生是非，如形声之有影响，古今皆然。若有天赋至奇，大士豁然而悟理，挺然而抗志，跃出此四者之域，特立独行于妙妙之道者，吾当尊之曰“大人先生”。卷九 
　　唐贤白乐天有诗句云：“济世才无取，谋身道不周。应须共心语，万事一时休。”予自引年退处，绝无交游，约已趣向，因而拟象其句，增多其意而书之云：“应须共心语、共书语、共道语。”昔晋阮瞻，时人谓之“三语掾”，予今自目之曰“三语翁”。其三语名则略同，而理全异耳。名僧贯休有诗断句云：“岂知知足金仙子，霞外天香满毳袍。”予因拟之，自述所得，别成二句云：“岂知习静知常子，尘外天声满耳根。”同上 
　　白公名居易，盖取《礼记中庸》篇云：“君子居易以俟命。”字乐天，又取《周易系辞》云：“乐天知命故不忧。”予观公之事迹，可谓名行相副矣。故情动于中，而形于言，集中有诗云：“朝见日上天，暮见日入地。不觉明镜中，忽年三十四。勿言身未老，冉冉行将至。白发虽未生，朱颜已先悴。”又云：“贫贱非不恶，道在何足避。富贵非不爱，时来当自致。所以达人心，外物不能累。”噫，公年方壮而作是诗，予今年八十，比公赋此诗章之年，已加一倍，更余一纪矣，安得不如公之旷达哉！故予抗心希古，以公为师，多作道情诗，粗合公之词理尔。同上 
　　白公有诗句云：“澄江深浅好，最爱夕阳时。”予自有所得，因而拟之，别为二句云：“耳音清亮好，最爱梦醒时。”事虽不同，而句相类也。同上 
　　天圣八年十一月十七日，夜梦有如对于尊贵大人，令立而赋诗，口诵而成七言八句，在青字韵，止能记忆二句云：“文昭岂异天垂象，泽布还同雨洒溟。”斯大人其意未晓，凝然以思，予因即时承意，解释之云：“古诗曰：‘云根临八极，雨足洒四溟。’有此故事。”斯大人方以为然。予既寤，不复以占梦考祥为意，但悟人生性习之事，随其志趣常存耳。追思曩昔梦中所为，无非己之好尚艺文之类，未尝梦为骑射戈矛角胜之事。夫形神不接，而识想如故，则知缨情结念，善恶由己，影响因报，世世不失，旧缘也定矣。适足私喜明哲之士，固当慎其所习，为来生张本。同上 
　　唐有名贤香山居士白公，所著章句云：“一性自了了，万缘徒纷纷。”又有名僧圭峰禅师密公所著章句云：“灵灵自觉元无物，扰扰他缘尽是空。”二人同时而词意亦同，今并书之，予所爱也。同上 
　　诗有《大雅》《小雅》章，酒有大雅、小雅杯，夫雅士好诗酒之乐，与诸好不同，何愧于人乎。同上 
　　白乐天为翰林学士时，有室名曰“松斋”，自题其诗云：“非老亦非少，年过三纪余。非贱亦非贵，朝登一命初。才小分易足，心宽体长舒。充肠皆美食，容膝即安居。况此松斋下，一琴数帙书。书不求甚解，琴聊以自娱。夜直入君门，晚归卧吾庐。形骸委顺动，方寸付空虚。持此将过日，自然多宴如。昏昏复默默，非智亦非愚。”又诗僧贯休有《山居》诗云：“一庵暝目在穹冥，菌枕松床藓阵青。乳鹿暗行柽径雪，瀑泉微溅石楼经。闲行不觉过天井，长啸深能动岳灵。应恐无人知此意，非凡非圣独惺惺。”予以致政闲居，居常逍遥，因览二公诗，而知二公意。是知道同者，无隐显、无古今，遽自抽毫，合而书之。得趣钦味，逌然适悦。同上 
　　白乐天有诗云：“沈忧竟何益，只自劳怀抱。不如放身心，冥然任天造。”予因拟之，别为四句以相对曰：“多图果何益，只自劳奔竞。不如收身心，凝然成静定。”一放一收，各有归趣。卷十 
　　古人有诗句云：“醉遇春秋社，闲因雨雪天。”唐贤白乐天闲醉俱多，故自称“闲乐公”，又称“醉吟先生”。吾自引年退居，闲乐有之矣，虽爱诗酒之美，不至耽于醉吟，而思福庆之缘，窃比尤胜。同上 
　　人皆以即时称我者为己身，梦中亦然。一生之中，其梦无数，定以何者为我身？是以古人有作《普示道俗用心偈》云：“莫认纷纷境，唯观了了心。知身不是我，烦恼更何侵。”又以即时所居之宇为己家，或士或庶，改卜经营不定，果以何处所居之宇为己家？又以先世相承生育之地为己乡，亦有迁移隔绝别成故里者，果以何处之地为己乡？复有舟居之民，舟中生子，其子但以舟为家，舟之往来不停，亦有改造易换其舟者，此舟中所生之子，果以何舟为家，何处为乡耶？故白乐天有自诲之词云：“无妄喜，无浪忧，此中是汝家，此中是汝乡。汝何舍此而去，自取其遑遑。”又有诗云：“我生本无乡，心安是归处。”白公大达，能警觉迷妄，坚执之人也。同上 
　　酒是禄之美者，诗为乐之心也。清圣之醇，酎风雅之高格，助道余品，何以胜此。同上 

