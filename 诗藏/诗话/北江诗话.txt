北江诗话 清 洪亮吉



　　北江诗话 
　　
　　重刊北江诗话序 
　　
　　大雅不作，古义寝衰，末学肤词，尠所阐发。求其扶植根柢、陶冶性情，作诗家指南者，百不获一也。乡先达洪稚存先生，忠谠伟节，详载国史，生平著作等身，以诂经舆地之学为本朝巨擘，故刊行各种，几于家有其书。此《北江诗话》六卷，乃晚年手定，刻之者三家：张诗龄中丞、李云生太守及蜀中周霁堂茂才也。张刻袖珍本止前四卷，李刻仅后二卷，惟周刻为同里汤秋史比部抄自《卷施阁丛书》中，实为足本。惜以后进思附青云，辄加评点于简端，多縩縩唲齵之辞，而鲜钩谶索钥之助。遂使读者有佛头着秽之憾焉。余维先生立身以忠孝为大，论学以经史为宗，论诗以三百篇为主，故于魏晋诗人，独取陶靖节，以其去古未远也；盛唐李杜，已视为诗派之支流；历宋元明，旁及各家，吞云梦者八九，目中安有余子哉！夫不探昆仑之源者，不足与观水；不登泰岱之巅者，不足与观山。诵先生之诗话，必想见先生之胸襟，而后能知其扶植根柢、陶冶性灵，作诗家之指南者，若是其难能而可贵也。先生曾孙用懃，因原刻体例未合，重加校正，随全集一并重刊，并乞志其缘起如此。则又孝子慈孙之用心，非寻常刊布古籍者所可同日语也夫。光绪三年岁次强圉大渊献阳月，同里后学王国均谨撰。 
　　
　　
　　北江诗话卷一 
　　
　　西汉文章最盛，如邹、枚、严、马以迄渊、云等，班固不区分别为立传，此文章所以盛也。至范蔚宗始别作《文苑传》，而文章遂自东汉衰矣。 
　　
　　汉文人无不识字，司马相如作《凡将篇》、扬雄作《训纂篇》是矣。隋唐以来，即学者亦不甚识字，曹宪注《广雅》以「{食弁}」为「饼」、颜师古注《汉书》以「汶」为「洨」是矣。 
　　
　　余最喜观时雨既降、山川出云气象，以为实足以窥化工之蕴。古今诗人虽善状情景者，不能到也。陶靖节之「平畴交远风，良苗亦怀新」，庶几近之。次则韦苏州之「微雨夜来过，不知春草生」亦是。此陶、韦诗之足贵。他人描摩景色者，百思不能到也。 
　　
　　世俗以为月中有姮娥，又有蟾蜍，非也。张衡《灵宪》云「羿请不死之药于西王母，姮娥窃之，奔月宫，遂托身于月，是为蟾蜍。」是蟾蜍即姮娥所化，非有二也。高诱《淮南王书注》亦云：「姮娥奔入月中，为月精。」今人称美色者必曰「月中姮娥」，无论事涉轻亵，亦失之远矣。 
　　
　　唐诗人去古未远，尚多比兴，如「玉颜不及寒鸦色」、「云想衣裳花想容」、「一片冰心在玉壶」及玉溪生《锦瑟》一篇，皆比体也。如「秋花江上草」、「黄河水直人心曲」、「孤云与归鸟，千里片时间」以及李、杜、元、白诸大家，最多兴体。降及宋元，直陈其事者十居其七八，而比兴体微矣。 
　　
　　《三百篇》无一篇非双声迭韵。降及《楚辞》与渊、云、枚、马之作，以迄《三都》《两京》诸赋，无不尽然。唐诗人以杜子美为宗，其五七言近体，无一非双声迭韵也。间有对句双声迭韵，而出句或否者，然亦不过十分之一。中唐以后，韩、李、温诸家亦然。至宋、元、明诗人，能知此者渐鲜。本朝王文简颇知此诀，集中如「他日差池春燕影，祗今憔悴晚烟痕」，此类数十联，亦可追踪古人。然迭韵易晓，而双声难知。则声音、训诂之学宜讲也。 
　　
　　杜牧之与韩、柳、元、白同时，而文不同韩、柳，诗不同元、白，复能于四家外，诗文皆别成一家，可云特立独行之士矣。韩与白亦素交，而韩不仿白，白亦不学韩，故能各臻其极。 
　　
　　咏古诗，虽许翻新，然亦须略谙时势，方不贻后人口实。如唐末李昌符《绿珠咏》曰：「谁遣当年堕楼死，无人巧笑破孙家。」意极新颖。然按《晋书》纪传：石崇被杀未久，赵王伦即败，秀亦同诛，不待绿珠之入而家已破矣。若崇肯遣绿珠，绿珠即从命以往，亦徒丧名节耳。诗人作诗，自当成人之美，如「一代红颜为君尽」，何等气色；而昌符顾为此语，吾卜其非端人也。 
　　
　　明御史江阴李忠毅狱中寄父诗：「出世再应为父子，此心原不问幽明」，读之使人增天伦之重。宋苏文忠公《狱中寄子由》诗：「与君世世为兄弟，又结他生未了因」，读之令人增友于之谊。唐杜工部送郑虔诗：「便与先生成永诀，九重泉路尽交期」，读之令人增友朋之风义。唐元相悼亡诗：「惟将终夜长开眼，报答平生未展眉」，读之令人增伉俪之情。孰谓诗不可以感人哉！ 
　　
　　昆明钱侍御澧，为当代第一流人。即以诗而论，亦不作第二人想。五言如「寒渚一孤雁，烟篱五母鸡」，「风连巫峡动，烟入洞庭宽」；七言如「夜不分明花气冷，春将狼藉雨声多」，「晓帘纔卷燕交入，午睡欲终蝉一吟」，「拆皆成字蒸新麦，望即生津饤小梅」，「门接山光来异县，墙分花气与芳邻」，皆戛戛独造。至五言古《长风》三首及《还家》三首、七言长短句《赴随州》一篇，无意学古人而自然入古，其杜老《北征》、元叟《舂陵行》之比乎！ 
　　
　　钱宗伯载诗，如乐广清言，自然入理。纪尚书昀诗，如泛舟苕霅，风日清华。王方伯太岳诗，如白头宫监，时说开、天。陈方伯奉兹诗，如压雪老梅，愈形倔强。张上舍凤翔诗，如伥鬼哭虎，酸风助哀。冯文肃英廉诗，如申韩著书，刻深自喜。蒋编修士铨诗，如剑侠入道，犹余杀机。朱学士筠诗，如激电怒雷，云雾四塞。翁阁学方纲诗，如博士解经，苦无心得。袁大令枚诗，如通天神狐，醉即露尾。钱文敏维城诗，如名流入座，意态自殊。毕宫保沅诗，如飞瀑万仞，不择地流。舅氏蒋侍御和宁诗，如宛洛少年，风流自赏。吴舍人泰来诗，如便服轻裘，仅堪适体。钱少詹大昕诗，如汉儒传经，酷守师法。王光禄鸣盛诗，如霁日初出，晴云满空。赵光禄文哲诗，如宫人入道，未洗铅华。王司寇昶诗，如盛服趋朝，自矜风度。严侍读长明诗，如触目琳琅，率非己有。王侍讲文治诗，如太常法曲，究系正声。施太仆朝干诗，如读甘谗鼎铭，发人深省。任侍御大椿诗，如灞桥铜狄，冷眼看春。鲍郎中之锺诗，如昆仑琵琶，未除旧习。张舍人埙诗，如广筵招客，间杂屠沽。程吏部晋芳诗，如白傅作诗，老姥都解。曹学士仁虎诗，如珍馔满前，不能隔宿。张大令鹤诗，如绳枢瓮牖，时发奇花。汤大令大奎诗，如故侯门第，樽俎尚存。张宫保百龄诗，如逸客游春，衫裳倜傥。舅氏蒋检讨蘅诗，如长孺戆直，至老益坚。汪明经中诗，如病马振鬣，时鸣不平。钱通副澧诗，如浅话桑麻，亦关治术。李主事鼎元诗，如海山出云，时有可采。姚郎中鼐诗，如山房秋晓，清气流行。吴祭酒钖麒诗，如青绿溪山，渐趋苍古。黄二尹景仁诗，如咽露秋虫，舞风病鹤。顾进士敏恒诗，如半空鹤唳，清响四流。瞿主簿华诗，如危楼断箫，醒人残梦。高孝廉文照诗，如碎裁古锦，花样尚存。方山人熏诗，如独行空谷，时逗疏香。赵兵备翼诗，如东方正谏，时杂诙谐。阮侍郎元诗，如金茎残露，色晃朝阳。凌教授廷堪诗，如画壁蜗涎，篆碑藓蚀。李兵备廷敬诗，如三齐服官，组织轻巧。林上舍镐诗，如狂飚入座，花叶四飞。曾都转燠诗，如鹰隼脱鞲，精采溢目。王典籍芑孙诗，如中朝大官，老于世事。秦方伯瀛诗，如久旱名山，尚流空翠。钱大令维乔诗，如逸客飧霞，惜难轻举。屠州守绅诗，如栽盆红药，蓄沼文鱼。刘侍读钖五诗，如匡鼎说诗，能倾一座。管侍御世铭诗，如朝正岳渎，卤簿森严。方上舍正澍诗，如另辟池台，广饶佳丽。法祭酒式善诗，如巧匠琢玉，瑜能掩瑕。梁侍讲同书诗，如山半钟鱼，响参天籁。潘侍御庭筠诗，如枯禅学佛，情劫未忘。史文学善长诗，如春云出岫，舒卷自如。黎明经简诗，如怒猊饮涧，激电搜林。冯户部敏昌诗，如老鹤行庭，举止生硬。赵郡丞怀玉诗，如鲍家骢马，骨瘦步工。汪助教端光诗，如新月入帘，名花照镜。杨大令伦诗，如临摹画幅，稍觉失真。杨户部芳灿诗，如金碧池台，炫人心目。杨布政揆诗，如沧溟泛舟，忽得奇宝。孙兵备星衍少日诗，如飞天仙人，足不履地。吕司训星垣诗，如宿雾埋山，断虹饮渚。张检讨问陶诗，如骐骥就道，顾视不凡。何工部道生诗，如王谢家儿，自饶绳检。刘刺史大观诗，如极边春色，仍带荒寒。吴礼部蔚光诗，如百草作花，艳夺桃李。徐大令书受诗，如范睢宴客，草具杂陈。赵大令希璜诗，如麋鹿驾车，终难就范。施上舍晋诗，如湖海元龙，未除豪气。伊大守秉绶诗，如贞元朝士，时务关心。方太守体诗，如松风竹韵，爽客心脾。张司马铉诗，如凿险追幽，时逢异境。张上舍崟诗，如倪迂短幅，神韵悠然。刘孝廉嗣绾诗，如荷露烹茶，甘香四彻。金秀才学莲诗，如残蟾照海，病燕依楼。吴孝廉嵩梁诗，如仙子拈花，自饶风格。徐刺史嵩诗，如神女散发，时时弄珠。吴司训照诗，如风入竹中，自饶清韵。姚文学桩诗，如洛阳少年，颇通治术。孙吉士原湘诗，如玉树浮花，金茎滴露。唐刺史仲冕诗，如出峡楼船，帆樯乍整。张大令吉安诗，如青子入筵，味别百果。陈博士石麟诗，如晴云舒红，媚此幽谷。项州倅墉诗，如春草乍绿，尚存冬心。邵进士葆祺诗，如香车宝马，照耀通衢。郭文学麐诗，如大堤游女，顾影自怜。张上舍问簪诗，如秋棠作花，凄艳欲绝。胡孝廉世琦诗，如陟险骅骝，攫空鹰隼。罗山人聘诗，如仙人奴隶，曾入蓬莱。僧慧超诗，如松花作饭，不饱狝猴。僧巨超诗，如荇叶制羹，藉清牢醴。僧小颠诗，如张颠作草，时觉神来。僧果仲诗，如郭象注庄，偶露才语。僧寒石诗，如老衲升坛，不碍真率。闺秀归懋昭诗，如白藕作花，不香而韵。崔恭人钱孟钿诗，如沙弥升座，灵警异常。孙恭人王采薇诗，如断绿零红，凄艳欲绝。吴安人谢淑英诗，如出林劲草，先受惊风。张宜人鲍茝香诗，如栽花隙地，补种桑麻。余所知近时诗人如此。内惟黎明经简未及识面。或问：君诗何如？曰：仆诗如激湍峻岭，殊少回旋。 
　　
　　陆放翁六十年中万首诗，可云多矣。然万首实不始于此。前蜀王仁裕生平作诗满万首，蜀人呼曰「诗窖子」，见《蜀梼杌》及《十国春秋》。 
　　
　　雕虫小技，壮夫不为。余于诗家咏物亦然。然亦有不可尽废者。丹徒李明经御，性孤洁，尝咏佛手柑云：「自从散罢天花后，空手而今也是香」；如皋吴布衣，性简傲，尝咏风筝云：「直到九霄方驻足，更无一刻肯低头。」读之而二君之性情毕露，谁谓诗不可以见人品耶? 
　　
　　诗有后出而愈工者，余自伊犁赦归，有纪恩诗云：「一体视犹同赤子，十旬俗已悉乌孙。」人以「乌孙、赤子」为工。后赵兵备翼见赠一联云：「足以乌孙途上茧，头几黄祖座中枭」，则可云奇警矣。后同年韦大令佩金亦自伊犁赦回，余登扬州高明寺浮图望海并怀韦中一联云：「梦里乌孙疑鬼国，望中黑子是神山。」亦为扬州人传诵。然卒不能及赵也。 
　　
　　怪可医，俗不可医。涩可医，滑不可医。孙可之之文，卢玉川之诗，可云怪矣。樊宗师之记，王半山之歌，可云涩矣，然非余子所能及也。近时诗人，喜学白香山、苏玉局，几于十人而九然，吾见其俗耳，吾见其滑耳。非二公之失，不善学者之失也。 
　　
　　近青浦王侍郎昶有《湖海诗传》之选，刊成寄余。余于近日诗人，独取岭南黎简及云间姚椿，以其能拔戟自成一家耳。侍郎诗派出于长洲沈宗伯德济，故所选诗，一以声调格律为准。其病在于以己律人，而不能各随人之所长以为去取，似尚不如《箧衍集》《感旧集》之不拘于一格也。侍郎居青浦之朱家角，昨岁二月，余自吴江至上海，因便道访之。侍郎已病不能起，耳目之用并废，盖年已八十矣。濒行，侍郎持余哭，谆谆以身后志铭见属。然尚能诗，口占一律赠余，末二语云：「一语望君须记取，好为有道撰新碑。」余亦为之挥泪而别。 
　　
　　诗固忌拙，然亦不可太巧。近日袁大令枚《随园诗集》，颇犯此病。 
　　
　　「老尚多情觉寿征」，商太守盘诗也。「若使风情老无分，夕阳不合照桃花」，袁大令枚诗也。二公到老，风情不衰，于此可见。 
　　
　　黄二尹景仁，久客都中，寥落不偶，时见之于诗。如所云「千金无马骨，十丈有车尘」，又云「名心澹似幽州日，骨相寒经易水风。」可以感其高才不遇、孤客酸辛之况矣。 
　　
　　孙兵备星衍，少日诗才为同辈中第一。如集中「干杯酬我上北邙」等十数篇，求之古人中，亦不多得。小诗亦凄艳绝伦，如《夜坐咏月》云：「一度落如人小别，片时圆比梦难成」；《广陵客感》云：「红烛照颜年少去，碧山回首昔游非。」读之皆令人惘惘。中年以后，专研六书训诂之学，遂不复作诗。即间有一二篇，亦与少日所作如出两手矣。 
　　
　　汪助教端光诗，如着色屏风，五采夺目，而复能光景常新。同辈中鲜有其偶。艳体诗尤擅场，尝有句云：「并无歧路伤离别，正是华年算死生。」描摩尽致，《疑雨集》不能过也。 
　　
　　学昌黎、昌谷两家诗，不可更过。朱竹君学士诗，学昌黎而过者也。然才气毕竟不凡。记其少时送人长句有云：「江南四月不成春，落尽桃花澹天地。」今北地有此才否? 
　　
　　刘文正统勋，不以诗名，然偶有作必出人头地。乾隆中，张桐城相国廷玉予告归里，奉勑作送行诗，时门下士如赵编修翼等，皆客公所，并令拟作，卒莫有称意者。公在机廷，忽自握管为之，中一联云「住怜梦里云山绕，去惜天边雨露多。」遂缮进呈，纯皇帝亦大赏之。 一时送行诗，遂无有出公右者。 
　　
　　管侍御世铭，以制举文得名。然所作诗，实出制举文之上。记其《汉茂陵》一律云：「要使天骄詟汉旌，登台绝幕远横行。雄心晚为泉鸠悔，万命先因宛马轻。独摄衣冠容汲直，不留弓剑待苏卿。凄凉玉盌人间出，起告曾无同舍生。」神完气足，非仅以格调见长者。 
　　
　　毕宫保沅诗，如洪河大川，沙砾杂出，而浑浑沦沦处，自与众流不同。平生所作，歌行最佳，次则七律。忆其《荆州水灾记事》云「劈空斧落得生门」，又云「人鬼黄泉争路入，蛟龙白日上城游」，真景亦可云奇景。至《河南使署喜雨》诗云：「五更陡入清凉梦，万物平添欢喜心。」则又民物一体，不愧古大臣心事矣。 
　　
　　余自伊犁蒙恩赦回，以出关入关所作，编为《荷戈》《赐环》二集，海内交旧作诗题集后者，不下百首，惟同年曾运使燠一绝最为得体云：「君得为诗是国恩，长歌万里入关门。请看绍圣元符际，苏轼文章戒不存。」 
　　
　　吴任臣撰《十国春秋》，搜采极博。然如前蜀安康长公主，见《后蜀纪》及《徐光溥传》；僧醋头，见僧智諲、后蜀贾鄂王昭远等传；而《前蜀公主传》《后蜀僧众传》不列及之，何也? 
　　
　　余于四时，最喜二月，以春事方半，百草怒生，万花方蕊，物物具发生气象故也。 一至三月，则过于烂漫矣。因喜此月，于是植物亦最喜杏，动物亦最喜燕。少日读《国风》「燕燕于飞」及《夏小正》「来降燕乃睇，囿有见杏」，辄觉神往。稍长，凡前人诗词之咏杏及燕者，无不喜讽之。杏诗如「海杏大如拳」，「客子光阴诗卷里，杏花消息雨声中」，「小楼一夜听春雨，深巷明朝卖杏花」；词如「杏花疏雨里，吹笛到天明」及「红杏枝头春意闹」、「杏花春雨江南」之类是矣。自所作亦不下十数篇，在汴梁客馆有《杏花》诗四绝句，其二云：「倚墙临水只疑仙，艳绝东风二月天。要与春人鬬标格，有花枝处有秋千。」极为同人所赏。在贵州日，《行部至都匀驿馆》云：「无人知道春将半，时有出墙红杏花。」《里中檥舟亭即事》云：「一春消息杏花知」。余不尽录。燕诗如「燕燕尾涎涎」，「袖中有短札，愿寄双飞燕」与「金窗绣户长相见」、「飞入寻常百姓家」、「乱入红楼检杏梁」；词如「落花人独立，微雨燕双飞」「软语商量不定，看足柳昏花暝」之类是也。自所作亦不下数十篇，童时《卖花声》词云：「燕子平生真恨事，不见梅花。」为江南北女士所传诵。按试贵州遵义府使院，有句云「与客生疏惟燕翦，背人开落有棠梨」。《伊犁纪事》四十首中有云：「只有塞垣春燕苦，一生不及见雕梁」。《沪渎客中杂咏》云：「避俗仍居云水乡，下安吟榻上雕梁。双栖燕子孤眠客，一室权分上下床。」他如《归燕曲》等，皆系长篇，不更录入。 
　　
　　吕司训星垣诗，好奇特，不就绳尺，曾用七阳全韵作柏梁体见贻，多至三四百句。末二句云：「乾坤生材厚中央，前后万古不敢望」。颇极奇肆，然古人无此例也。余亦尝赠以长句，末四语云：「识君文名已三载，才如百川不归海。银河倒注弱水西，努力沧溟欲相待。」亦颇寓规于奖云。吕又有句云：「桃花离离暗妖庙」，又《题博浪椎图》云：「人间十日索不得，海上大啸波涛声。」盖好奇不肯作常语如此。 
　　
　　古今咏月诗，佳者极多，然如「明月照高楼」、「明月照积雪」、「月华临静夜」等篇，皆系兴到之作，非规规于咏月也。李、杜为唐大家，即咏月诗而论，亦非人所能到。杜云：「四更山吐月，残夜水明楼。」李云：「青天中道流孤月」，又云「五峰转月色，百里行松声。」写月有声有色如此，后人复何能着笔耶！古今咏雪月诗，高超者多，咏正面者殊少。王右丞「洒空深巷静，积素广庭闲」，可云咏正面矣。吾友孙兵备星衍《终南山馆看月诗》：「空里辉流不定明，烟中影接多时绿。」亦庶几近之。 
　　
　　毕宫保有青衣周某，颇学作诗，尝有句云：「烛短夜初长。」余与同人皆赏之。 
　　
　　杨比部梦符，好学六朝文，小诗亦极幽峭。余尝以一联戏之曰：「诗笔四灵文六代，科名两度籍三州。」盖杨寄籍山东，补博士弟子，续举陕西乡试，成进士，则又浙江原籍也。比部后又寄居吾乡，宅在乌衣桥三将军巷，卒后，其子以比部遗命，乞余为六朝文格以表其墓，末云：「访将军之巷，大树犹存，过邗水之桥，溪流半涸。亦足以凄怆伤心者矣。」即指此也。 
　　
　　河豚以江阴为第一。鲥鱼以采石矶为第一，刀鲫以江宁栖霞港为第一。余《七招》中所云「牛渚银鳞，晴江石华，味或华而不清，质或清而不华，藐江乡之风味，首鯸鮧之足夸」是也。 
　　
　　刘相国墉，继正揆席，人皆呼为「小诸城」。性滑稽，一日在政事堂早饭，忽朗吟曰：「但使下民无殿屎，何妨宰相有堂餐」，一坐为之喷饭。 
　　
　　嘉庆十年正月，纪尚书昀奉命以原官协办大学士，乃未半月遽卒，年八十一矣。乾隆中四库馆开，其编目提要皆公一手所成，最为赡博。生平尤喜为说部书，多至六七种，故余哭公诗云：「最怜干宝搜神记，亦附刘歆辑略编。」先是，又误传翁阁学方纲卒，余亦有挽诗云：「最喜客谈金石例，略嫌公少性情诗。」盖金石学为公专门，诗则时时欲入考证也。后乃知误传，而诗已播于人口。或公闻之，亦不以为怪耳。 
　　
　　山阴酒，始见于梁元帝《金楼子》，并呼之为「甜酒」。考前代酒最著名者，曰「宜城醪」、「苍梧清」、「京口酒」、「兰陵酒」、「霅下酒」，及酒泉郡本以酒得名，余曾历品之，究以山阴酒为第一，酒泉郡酒及「霅下」次之。「兰陵酒」，今沂州兰山县酿酒法，已失传。若「宜城、京口」酒，《南史，邵陵王纶传》称「曲阿酒」，皆重浊，又失之太甜，与今吴中之「福真」、锡山之「惠泉」相等，未见其美也。「汾州酒」、「沧州酒」，性又与「烧春」同，自当别论。「苍梧清」亦同「烧春」。（「霅下酒」今名「南浔酒」） 
　　
　　近时士大夫颇留意饮馔。然余谓必不得已，《酒谱》为上，《茶经》次之，至一肴一味皆有食单，斯最下耳。 
　　
　　果以哈密瓜为上。即古之敦煌瓜也。然必届时至其地食乃佳。若贡京师者，则皆豫摘，色香味多未全，非其至也。其次则绥桃、哀梨，又次则洞庭之杨梅、闽中之橘柚，又次则凉州之蒲桃、泉州之甘蔗、伊犁之苹果。若安石榴、广南荔枝，则实未尝至其地，俟再论定。 
　　
　　鱼则海鱼为上，河鱼次之，江鱼次之，湖鱼又次之。寻常溪港之鱼，则味薄而腥矣。 
　　
　　南中多禽，北中多兽。南中禽多巢居，北中兽多穴居。若南兽之巢居，（如熊楢之类。）北中禽之穴土，（如鸟鼠同穴之类。）则亦仅见者耳。塞外则凡禽皆穴居，以风多而林木少故也。 
　　
　　小说家所言，亦皆有本，如《西游记》之雷音寺、火焰山，皆在吐鲁番道中，余遣戍伊犁日曾过之。裴岑纪功碑在巴里坤南山顶关帝庙中，余本凝归日搨数十本以贻好古者，及归，乃取道于小南路不经此，遂无由搨取，迄今以为歉。至舍间金石，藏有此碑，尚系客西安时所购得。 
　　
　　终南山中牡丹高百余尺，均系木本，花皆大如斗，香气闻数百里。 
　　
　　「穷达恋明主，耕桑亦近郊。」唐钱起诗也。「身多疾病思田里，邑有流亡愧俸钱。」唐韦应物诗也。读之觉温厚和平，去《三百篇》不远。 
　　
　　杜工部诗：「近来海内为长句，汝与山东李白好。」足见长句最难，非有十分力量十分学问者，不能作也。即以唐而论，以长句擅场者，李、杜、韩而外，亦惟高、岑、王、李四家耳。 
　　
　　「不知今夜游何处，侍从皆骑白凤凰。」逼真神仙。「黄昏风雨黑如盘，别我不知何处去。」逼真剑侠。「千回饮博家仍富，几处报仇身不死。」逼真豪士。「天寒翠袖薄，日暮倚修竹。」逼真美人。「门前债主雁行列，屋里酒人鱼贯眠。」逼真无赖。「依倚将军势，调笑酒家胡。」逼真豪奴。近江宁友人燕山南《暑夜纳凉》诗云：「破芭蕉畔一丝风。」逼真穷鬼语。陈毅《感事》云：「偏是荒年饭量加。」逼真饿鬼语。 
　　
　　余蒙师唐先生为垣，素工诗，今集多散失，犹忆其《过殇女厝棺》诗曰：「白昼畏人依故陇，黄昏觅伴啸孤村。」荒寒萧瑟及小儿女情态，并写得出。 
　　
　　菜花诗始于张翰「黄花如散金」，太白所云「张翰黄花句」也。近人菜花诗又有「花枝不上美人头」句，余独以为不然，曾反其意作一诗曰：「摘得菜花何处用?嫩黄先衬玉搔头。」亦明此花之可以上美人头耳。客岁，又有句曰：「深红不艳深黄艳，菜申花开蝶四飞。」 
　　
　　沪渎城近海，土人为言：曾有蛟幻作人夜叩门者，故相戒夜不辟扉。余《纪事诗》有云：「一楼四面窗，面面临旷野。老蛟能变人，时来吓居者。」即指此。 
　　
　　伊犁地较西安已高八百一十里，见《元和郡县志》。故初一日即见新月，余《纪事诗》所云「月朔新蟾已抱肩」也。 
　　
　　汤泉以黄山朱砂泉为第一，久浴之实可延年益寿。骊山及昌平者次之。余则硫黄泉居多，水性酷烈，仅可以除风湿及疥癣之疾耳。余按试贵州，《浴郭外汤泉》诗云：「半生莫谓尘劳惯，已试人间第七汤。」盖指黄山及临潼、盩厔、昌平州、和州、句容与石阡也。后遣戍伊犁，又浴汤泉一，近头台芦草沟。 
　　
　　近时九列中诗，以钱宗伯载为第一，纪尚书昀次之。宗伯以古体胜，尚书以近体胜。汉军英廉相国，亦其次也。 
　　
　　黄二尹景仁诗：「太白高高天尺五，宝刀明月共辉光」，「独立市桥人不议，一星如月看多时」，豪语也。「全家都在风声里，九月衣裳未翦裁」，「足如可析似劳薪」，苦语也。「似此星辰非昨夜，为谁风露立中宵?」「买得我拚珠十斛，赚来谁费豆三升」，隽语也。 
　　
　　江宁诗人何士颙，居长干里，有友人投一诗曰：「仰首欲攀低首拜，长干一塔一诗人」。 
　　
　　近人有《苹果》诗云：「绿如春水方生曰，红似朝霞欲上时」，新颖而不涉纤，亦咏物诗之佼佼者。 
　　
　　近时能为中、晚唐诗者，无过方上舍正澍，其《游仙》诗云：「钧天乐苦无新奏，唱我红墙梦里诗」，「无数仙官齐仰首，殿中一帝一书生。」读之飘飘欲仙。至若「月黑花台一个萤」，「红豆楼窗悬小影」，「年年一度忌辰开」，则又鬼气偪人矣。 
　　
　　吴祭酒伟业诗，熟精诸史，是以引用确切，裁对精工。然生平殊昧平仄，如以长史之「长」为平声、韦杜之「韦」为仄声，实非小失。 
　　
　　朱检讨彝尊《曝书亭集》，始学初唐，晚宗北宋，卒不能镕铸自成一家。 
　　
　　近来浙中诗人，皆办香厉鹗《樊榭山房集》。然樊榭气局本小，又意取尖新，恐不克为诗坛初祖。 
　　
　　同里钱秀才季重，工小词，然饮酒使气，有不可一世之槩。有三子，溺爱过甚，不令就塾，饭后即引与嬉戏，惟恐不当其意。尝记其柱帖云：「酒酣或化庄生蝶，饭饱甘为孺子牛。」真狂士也。 
　　
　　「生不并时怜我晚，死无他恨惜公迟。」查编修慎行过红豆山庄作也。近湖北张明经本，有《题袁大令小仓山房集后》云：「奄有众长缘笔妙，未臻高格恨才多。」同一用意，而各极其妙。 
　　
　　
　　北江诗话卷二 
　　
　　诗文之可传者有五： 一曰性，二曰情，三曰气，四曰趣，五曰格。诗文之以至性流露者，自六经四始而外，代殊不乏，然不数数觏也。其情之缠绵悱恻，令人可以生，可以死，可以哀，可以乐，则三百篇及《楚骚》等皆无不然。河梁桐树之于友朋，秦嘉荀粲之于夫妇，其用情虽不同，而情之至则一也。至诗文之有真气者，秦汉以降，孔北海、刘越石以迄有唐李、杜、韩、高、岑诸人，其尤着也。趣亦有三：有天趣，有生趣，有别趣。庄漆园、陶彭泽之作，可云有天趣者矣；元道州、韦苏州亦其次也。东方朔之《客难》，枚叔之《七发》以及阮籍《咏怀》、郭璞《游仙》，可云有生趣者矣。《僮约》之作、《头责》之文以及鲍明远、江文通之涉笔，可云有别趣者矣。至诗文讲格律，已入下乘。然一代亦必有数人，如王莽之摹《大诰》，苏绰之仿《尚书》，其流弊必至于此。明李空同、李于鳞辈，一字一句，必规仿汉魏、三唐，甚至有窜易古人诗文一二十字，即名为己作者，此与苏绰等亦何以异？本朝邵子湘、方望溪之文，王文简之诗，亦不免有此病，则拘拘于格律之失也。 
　　
　　李太白或以为陇西人，或以为蜀人，或以为山东人。今以新旧《唐书》本传及集中诗校之，云白十岁通诗书，既长，隐岷山，又为益州长史苏颋所礼。是白为蜀人无疑。嗣后客任城，又与孔巢父等称「竹溪六逸」，皆在山东。杜甫诗据见在而言，故云「近来海内为长句，汝与山东李白好」也。至陇西李氏之望，又非居地。 
　　
　　李、杜皆当称「拾遗」。肃宗至德二年，拜甫为左拾遗；代宗立，以左拾遗召白，而白已卒。若甫称「工部」，则剑南参幕曰检校之官；李称「翰林」，则贺知章荐举时供奉之署，皆非实职，故云当称拾遗为是。况皆朝廷之所授也。 
　　
　　宋朱严第三人及第，王禹偁赠诗曰：「榜眼科名释褐初」，是宋人亦以第三人为榜眼。 
　　
　　人之一生，皆从忙里过却。试思百事悤忙，即富贵有何趣味?故富贵而能闲者，上也。否则宁可不富贵，不可不闲。余在翰林日，冬仲大雪，忽同年张船山过访，遂相与纵饮，兴豪而酒少，因扫庭畔雪入酒足之。曾有句云：「闲中富贵谁能有?白玉黄金合成酒。」此闲中一重公案也。及自伊犁蒙恩赦归，抵家日偶赋一绝云：「病余纔得卸橐鞬，桃李迎门恍欲言。从此却营闲富贵，虾蟆给廪鹤乘轩。」盖散人之乐，实有形神并释、魂梦俱恬者。此又闲中公案之一重也。此诗偶忘编入集，附记于此。 
　　
　　陶彭泽诗，有化工气象。余则惟能描摩山水、刻画风云，如潘、陆、鲍、左、二谢等是矣。 
　　
　　臧洪之节，过于鲁连。弘演之忠，逾于豫让。高渐离之友谊，青萍子之后劲也。栾布之义烈，王叔治之先声也。 
　　
　　姑苏、姑胥、姑余，皆一地也。姑、胥、余并音同。《淮南览冥训》：「轶鹍鸡于姑余。」高诱注：「姑余，山名，在吴。」 
　　
　　忠义奋发之语，有古今一致者。祖逖渡江，中流击楫曰：「祖逖不能清中原而复反者，有如此江！」宋岳飞传：除荆南鄂州制置使，渡江中流，顾幕属曰：「飞不擒贼，不涉此!」然逖方披荆棘得河南数郡即卒，而飞竟荡平襄、邓，翦灭湖湘诸贼，始朝服入朝。则忠义奋发虽同，而飞之才勇过于逖矣。 
　　
　　李愬之用元济降将李佑，岳飞之用杨幺贼党黄佐，其用意并同。 
　　
　　飞后定谥「忠武」，见飞孙珂《金陀粹编》。其谥册引诸葛亮、郭子仪二人皆谥「忠武」为比，而《宋史》本传不载，可云疏略矣。 
　　
　　邯郸淳《曹娥碑》，见《古文苑》，文笔平实，不足以当「黄绢幼妇，外孙虀臼」之誉也。蔡中郎《郭有道碑》自言「临文无愧辞」，今读之绝无异人处。盖东京文体之衰，此二篇又东汉之平平者，乃知向日盛传此二碑，皆系耳食，为古人所欺耳。余《咏史》诗云：「不被古人瞒到底，《曹娥碑》与《郭君碑》。」 
　　
　　关神武欲取秦宜禄妻，见《蜀记》裴松之注，《三国志》引之。近有一腐儒，必欲为神武辩无此事。不知英雄好色，本属平常，不足为神武讳也。 
　　
　　赋物诗，贵在小中见大。前人咏檐马诗，五律下半云：「当世正多事，吾曹方苦兵。那堪檐漏下，又作战场声。」余近游天台，自嵊县陆行，坐竹兜，甚适，亦有一律，下半云：「半世皋比座，前尘使者轺。老夫双茧足，曾走万程遥。」亦或庶几耳。 
　　
　　《左传》僖公十三年城濮之战，《传》言「执宛春以怒楚」。今《庐州府志》载宛春为庐州人，不知何据? 
　　
　　七律之多，无有过于宋陆务观者。次则本朝查慎行。陆诗善写景，查诗善写情。写景故千变万化，层出不穷；写情故宛转关生，一唱三叹。盖诗家之能事毕，而七律之能事亦毕矣。近日赵兵备翼亦擅此体，可为陆、查之亚。 
　　
　　中唐以后，小杜才识，亦非人所及。文章则有经济，古近体诗则有气势，倘分其所长，亦足以了数子。宜其薄视元、白诸人也。 
　　
　　有唐一代，诗文兼擅者，惟韩、柳、小杜三家。次则张燕公、元道州。他若孙可之、李习之、皇甫持正，能为文而不能为诗。高、岑、王、李、李、杜、韦、孟、元、白，能为诗而不能为文，即有文亦不及其诗。至诗及排偶文兼者，亦祗王、杨、卢、骆及李玉溪五家。余则苏颋、吕温、崔融、李华、李德裕等，文胜于诗；李峤、张九龄、李益、皮日休、陆龟蒙等，诗胜于文。均不能兼擅也。宋代诗文兼擅者，亦惟欧阳文忠、苏文忠、王荆公，南渡则朱文公，余亦各有所长，不能兼美。 
　　
　　杜工部之于庾开府，李供奉之于谢宣城，可云神似。至谢、庾各有独到处，李、杜亦不能兼也。 
　　
　　宋初杨、刘、钱诸人学「西昆」，而究不及「西昆」；欧阳永叔自言学昌黎，而究不及昌黎；王荆公亦言学子美，而究不及子美；苏端明自言学刘梦得，而究亦不能过梦得。所谓棋输先着也。 
　　
　　东汉人之学，以郑北海为最。东汉人之文，以孔北海为最。东汉人之品，以管北海为最。 
　　
　　人才古今皆同，本无所不有。必视君相好尚所在，则人才亦趋集焉。汉尚经术，而儒流皆出于汉；唐尚词章，而诗家皆出于唐；宋重理学，而理学皆出于宋；明重气节，而气节皆出于明。所谓下流之化上，捷于影响也。 
　　
　　一代割据之主，皆有人材佐之，方足以倔强岁月。石赵之右侯，苻秦之王景略，李蜀之范长生等是矣。降至唐末、五代皆然，吴越之罗隐，荆南之梁震，马氏之高郁，皆其人也。他若李密之用邴元真，王世充之用段达，以迄张士诚之用黄蔡叶，虽欲不亡，得乎? 
　　
　　秦三良，鲁两生，以迄田横岛中之五百士，诸葛诞麾下之数百人，皆未竟其用而死，惜哉！ 
　　
　　鹊巢避太岁，明有所烛也。拘儒避反支，识有所囿也。 
　　
　　徐知诰辅吴之初，年未强仕，以为非老成不足压众，遂服药变其须鬓，一日成霜。宋寇莱公急欲作相，其法亦然。余见近时公卿，须鬓皓然，而百方觅药以求其黑者，见又出二公下矣。袁大令枚有《染须》诗，余尝戏之曰：「公事事欲学香山，即此一端，已断不及。香山诗曰：『白须人立月明中』，又云『风光不称白髭须』，而公欲饰貌修容，是直陆展染须发，欲以媚侧室耳。」坐客皆大笑。 
　　
　　宋真宗称向敏中大耐官职。此言实可警热中及浮躁者。盖一切功名富贵，惟能耐，器始远大。徐中书步云，召试得隽，急足至，方同客食牢丸，喜极，以牢丸觅口，半日不得口所在。人传以为笑。此即不能耐故也。《世语》称魏文帝与陈思王争为太子，及文帝得立，抱辛毗颈曰：「辛君知我喜不?」毗归告其女宪英，宪英以为「宜惧而喜，何以能久?魏其不昌乎！」是知仓猝中最足以觇人气局度量也。 
　　
　　屠刺史绅，生平好色，正室至四五，娶妾媵仍不在此数。卒以此得暴疾卒。余久之哭以诗曰：「闲情究累韩光政，醇酒终伤魏信陵。」盖伤之也。 
　　
　　孙兵备星衍配王恭人，善诗，所著有《长离阁集》，兵备曾属余为之序。盖余次子盼孙，曾聘恭人所生次女。然两家子女，不久并殇。恭人亦年二十四即卒。其闺房唱和诗，虽半经兵备裁定，然其幽奇惝恍处，兵备亦不能为。如「青山独归处，花暗一层楼」「一院露光团作雨，四山花影下如潮」。此类数十联，皆未经人道语。 
　　
　　《新唐书杨贵妃传》：「妃嗜荔枝，必欲生致之，乃置骑传送，走数千里，味未变，已至京师。」杜牧之诗所云「一骑红尘妃子笑，无人知是荔枝来」者也。人遂传送荔枝自此始。不知非也。《后汉书和帝纪》云：「临武长汝南唐羌上书云：『旧南海献龙眼、荔枝，十里一置，五里一候，奔腾阻险，死者继路』云云，帝遂下诏『勅大官勿复受献。』由是遂省焉。」谢承《后汉书》所载亦同。是荔枝之贡，东汉初已然，不自唐始，亦不自贵妃始也。 
　　
　　李贤《后汉书注》引《帝王世纪》：「纣时，倾宫妇人衣绫纨者三百余人。」绫字始见此。《说文》：「东齐谓布帛之细者曰绫。」《玉篇》：「绫，文缯也。」盖布帛之细者皆可名绫，今俗有绫布是也。 
　　
　　余里中有以酒食醉饱至成狱讼者，余戏赠以诗，内一联云：「内史狱词由海蛤，涪翁风病起江瑶。」一时传以为工。 
　　
　　《史记》：吕不韦使其客八人着所闻集论为八《览》十二《纪》，三十余万言。汉淮南王客亦八人，《汉书》所云「八公」者是。今考两家宾客，类皆割裂诸子、挦撦纪传成书。秦以前古书，亡佚既多，无从对勘，即以今世所传《文子》一书校之，遭其割截者十至七八，又故移徙前后，倒乱次序，以掩饰一时耳目，而博取重资。故余《咏史》中有一篇云：「著书空费万黄金，剽窃根原尚可寻。《吕览》《淮南》尽如此，两家宾客太欺心。」足见宾客之不足恃，古今一辙。唐章怀太子注《后汉书》，魏王泰着《括地志》等尽然。李书簏以一手注《文选》，所以可贵也。 
　　
　　余自塞外还，道出河南偃师，闻吾友武大令亿卒，往哭之，其子明经穆淳出谢，并乞题数语于繐帐，以慰先人。余即作一联云：「降年有永有不永，廉吏可为不可为。」盖大令诸兄皆老寿，惟大令年未周甲也。 
　　
　　青阳涂上舍国熙《淮阴侯》一诗，颇有论古之识，今录之：「首建奇谋辟汉疆，韩侯未肯负高皇。不将十面收强楚，终见三齐识假王。相背君休思蒯彻，存心谁复似张良?临风空洒英雄泪，淮水淮山两渺茫。」 
　　
　　写景易，写情难；写情犹易，写性最难。若全椒王文学厘诗二断句，直写性者也。「呼奴具朝飱，慰儿长途饥。关心雨后寒，试儿身上衣。」「儿饥与儿寒，重劳慈母心。天地有寒燠，母心随时深。」实能道出慈母心事。 
　　
　　近人有《白门莫愁湖》诗：「英雄与儿女，各自占千秋。」余以为英雄、儿女平分，尚未公允，曾口占一绝云：「神仙富贵分头占，一个茅山一蒋山。只有斯湖尚公道，英雄儿女总相关」。盖分言之，不如浑言之耳。 
　　
　　「问君能有几多愁?却似一江春水向东流。」李后主词，写愁可谓至矣。余最爱白门凌秀才霄《秦淮春涨》诗云：「春情从此如春水，傍着阑干日夜生。」写情亦可云独到。二君皆借春水以喻，然一觉伤心欲绝，一觉逸兴遄飞，则二君之所遇然也。 
　　
　　「蝉曳残声过别枝」，实属体物之妙。余又见残声未到别枝，而半道复为雀所食者，雀嗉中尚若音响，曾作《哺蝉行》云：「一蝉响一枝，十蝉响十柯，闲开四面窗，蝉响何其多。余声尚未到别树，黄雀突来将汝哺。微虫虽小响未沈，倘向黄雀喉中寻。」亦可见天地间景物，无所不有，苦吟者亦描写不尽耳。 
　　
　　《左传》：蔡哀侯见息妫弗宾，又云楚子元欲蛊文夫人，及子元反自郑，遂处王宫。曰「弗宾」，曰「欲蛊」，盖好色之招衅也。今汉水入江处，有桃花夫人庙，相传即息夫人。余尝题一绝云：「空将妾貌比桃妍，石上桃花色可怜。何似望夫山上石，不回头已一千年。」吊之亦原之耳。《诗序》言江汉之女，被文王之化，有不为强暴所污者。是知遇强暴而不污，惟第一等烈女子能之，若息妫之遇楚文，高澄妻之值高洋，皆所云强暴之污也。洋之禽兽行，固不足责；楚文能为伐蔡复仇，似良心尚有未泯处。至子元蛊之成与否，尚属疑案。总之，悲其遇可也。原其心亦可也。若元微之之崔氏，则失之于前；陆务观之妻唐氏，则失之于后。又不可援息妫之例。女子不幸而作秋胡之妻、乐羊之妇。然身可死，名不可没也。若息妫者，则又恨其名之传也。 
　　
　　如画溪山，必须画舫乃称。平山堂之舫，不及西子湖，西子湖之舫，不及桃叶渡。至若山阴镜湖之舟，虽船船皆画，然正如薄笨之车，旋转不便耳。 
　　
　　虎邱泛舟，以朱翠炫目胜。秦淮泛舟，以丝竹沸耳胜。平山堂泛舟，以园林池馆称心胜。若西子湖、鉴湖，则以上三者，春秋佳日，时时有之。又加以山水清华，洞壑奇妙，风云变化，烟雨迷离，觉可以娱心志、悦耳目者，无逾此也。外如鸳鸯湖之百重杨柳，消夏湾之千里芙蕖，柳色花光，亦其次也。 
　　
　　余屡梦至一处：石厓陗削，门外有古涧，时濯足其中。遇有不称心事，辄诵旧作二句云：「久无胸次居公等，别有池台寄梦中。」即指此也。 
　　
　　李青莲之诗，佳处在不着纸；杜浣花之诗，佳处在力透纸背；韩昌黎之诗，佳处在「字向纸上皆轩昂」。 
　　
　　汉昭帝十四岁，识上书人之诈。显宗八岁，辨奏牍之诬。皆所谓「生而知之」者。魏高贵乡公亦然，特所遇不幸耳。汉灵帝之不登高，晋惠帝之「何不食肉糜」，则真下愚耳。然以惠帝之愚暗，而于嵇绍之死，则曰「侍中血弗浣」。成帝之童蒙，而于刘超、锺雅之遇害，则云「还我侍中右卫」。是知惟忠义可以感人，无智愚贤不肖之异矣。 
　　
　　苏端明为《上清官碑》改作一事，不敢斥言，作一诗嫁名唐代云：「淮西功业冠吾唐，吏部文章日月光。千载断碑人脍炙，不知世有段文昌。」近时朱检讨彝尊因事斥出南书房，亦有一绝云：「海内文章有定评，南来庾信北徐陵。谁知著作修文殿，物论翻归祖孝征。」二公意皆有所指。然非二公之才望学殖，亦不敢作此诗也。 
　　
　　欧阳公善诗而不善评诗，如所推苏子美、梅圣俞，皆非冠绝一代之才。又自诩《庐山高》一篇，在公集中，亦属中下。甚矣，知人知己之难也。 
　　
　　欧阳公「行人举头飞鸟惊」七字，毕竟不凡。 
　　
　　幔亭张乐，艳说中秋，兰亭赋诗，韵传上巳。黄罗传柑之在元夜，白衣送酒之属重阳，以及曲江之三月三日，骊山之七月七夕，皆藉诗文得传。他若盱江之五日，上河之清明，又以图绘益着。文人笔墨，有益于良辰胜地如此。 
　　
　　明李空同、王弇州皆以长句得名，李之「战胜归来血洗刀，白日不动青天高」，王之「老夫兴发不可删，大海回风生紫澜」，皆属歌行中杰作。 
　　
　　近时长沙张进士九征、吾乡万进士应馨，才气皆风发泉涌，惜尚多浮响。 
　　
　　王新城尚书作《声调谱》，然尚书生平所作七言歌行，实受声调之累。唐宋名家，大家均不若此。「宁可枝头抱香死，不曾吹堕北风中。」「此世但除君父外，不曾别受一人恩。」此宋末郑所南思肖诗也。读之顽夫廉、懦夫立志。 
　　
　　言情之作，至魂梦往来，可云至矣。潜山丁秀才鹏年又翻进一层云：「如何梦亦相逢少?怕我伤心未肯来。」 
　　
　　商太守盘《秋霞曲》、杨户部芳灿《凤龄曲》，皆能叙小儿女情事，宛转关生。然淋漓尽致中，下语复极有分寸，则商为过之。 
　　
　　诗人爱用六朝，然能出新意者亦少。惟陈布衣毅《牛首山》诗极为警策，云：「似愁人世兴亡速，不肯回头望六朝。」 
　　
　　无锡一县，明及本朝进士第一凡三人，而皆名皋：正德九年唐皋，曾寓居无锡；万历二年孙继皋，今岁嘉庆六年辛酉恩科则顾皋。不及二百年，三人相继魁天下，而皆名皋，亦异事也。 
　　
　　诗人用意，有不谋而合者，宋陈子高诗云：「泪眼生憎好天气，离肠偏触病心情。」而吾友汪助教端光云：「并无岐路伤离别，正是华年算死生。」虽取径各别，而用意则同。然二联亦皆前人所未道也。 
　　
　　王新城《居易录》载鼎甲之衰，未有如康熙丁丑者：状元李蟠以科场事流徙奉天，榜眼严虞惇以子弟中式降调，探花姜宸英亦以科场事牵涉卒于请室。余谓康熙癸未亦然：状元王式丹以江南科场事牵涉卒于罪所。榜眼赵晋以辛卯江南主试贿赂狼藉，为巡抚张伯行参奏伏法；探花钱名世则以年羹尧党，世宗宪皇帝特书「名教罪人」四字赐之。乾隆乙未科一甲三人亦不利：状元吴锡龄、探花沈清藻皆及第后未一年即卒，榜眼汪镛以传胪不到，未受职先已罚俸，官编修几三十年，垂老始改御史。 
　　
　　高东井孝廉，高才不遇，所作诗亦时有愤时嫉俗之语。尝记其《观剧》一绝云：「曲江宴上探花回，试窘师门却费才。端莫轻他由窦客，许多卿相此中来。」 
　　
　　李太白诗「相迎不道远，直至长风沙。」长风沙今在安庆府怀宁县，即石牌湾也。《宋史周湛传》：「为江淮发运使，上言大江历舒州长风沙，其地最险，谓之石碑湾。湛役三千万工，凿河十里以避之。人以为利。」《水经注》：「江水径长风山南，得长风口，江浦也。」 
　　
　　「钱唐门外卸蒲帆，小婢相扶上岸搀。一晌当风立无奈，夕阳红透紫罗衫。」此余癸巳年初到西湖作也，不复存稿。戊午冬，乞假归，薄游湖上，于春渚征君扇头见之。 
　　
　　*罗世材，湖北人，成嘉庆四年进士，距乡试时，已十一上春官矣。其题号舍诗曰：「年年弃甲笑于思，依旧青鞋布韈来。三十三回烧画烛，可知蜡泪已成堆。」罗多髯，故以自嘲云。其房师潘学士世恩为余言之。 
　　
　　章编修道鸿，甲午江南解元也。是科余本拟第一人，房师以制艺中数语恐犯磨勘，力言于主司，抑置副榜第一，而章遂首多士矣。张亦十一上春官，及入翰林，已为余七科后辈，功名之迟速有定如此。康熙中，粤东梁佩兰亦十二上春官，方得第，然选庶吉士未及散馆而卒。 
　　
　　「古来才大难为用」，杜工部诗也。《新唐书隐逸孙思邈传》：「独狐信异之曰：『圣童也，顾器大难为用。』」或即工部语所本。 
　　
　　李学士中简在上书房最久，诸皇子皆服其品学。乾隆乙酉岁秋，上偶以「鸠唤雨」命题，试内廷诸翰林，君诗最速成，中一联云：「愆阳犹可挽，拙性本无他。」 
　　
　　应制、应试，皆例用八韵诗。八韵诗于诸体中，又若别成一格。有作家而不能作八韵诗者，有八韵诗工而实非作家者。如项郎中家达，贵主事征，虽不以诗名家，而八韵则极工。项壬子年考差题为《王道如龙首得笼字》，五六云：「讵必全身见，能令众体从。」贵己酉年朝考题为《草色遥看近却无得无字》，五六云：「绿归行马外，青入濯龙无。」可云工矣。吴祭酒锡麒，诸作外，复工此体，然庚戌考差题为《林表明霁色得寒字》，吴颈联下句云：「照破万家寒」，时阅卷者为大学士伯和坤，忽大惊曰：「此卷有破家字，断不可取。」吴卷由此斥落。足见场屋中诗文，即字句亦须检点。 
　　
　　诗有自然超脱，虽不作富贵语，而必非酸寒人所能到者。冯相国英廉《咏雪》诗：「填平世上崎岖路，冷到人间富贵家」，毕尚书沅《喜雨》诗：「五更陡入清凉梦，万物平添欢喜心」之类是也。 
　　
　　近人作金山诗，五言以方上舍正澍「万古不知地，全山如在舟」二语为最，七言以童山人钰「重迭楼台知地少，奔腾江海觉天忙」二语为最。 
　　
　　余有《忆女纺孙》诗云：「不是阿耶偏爱汝，归宁无母最伤心。」及读浚县周大令遇渭诗《送女》云：「来时有母去时无」，则两层并作一层，益觉沈痛。 
　　
　　商太守盘诗似胜于袁大令枚，以新警而不佻也。 
　　
　　余颇不喜吾乡邵山人长蘅诗，以其作意矜情，描头画角，而又无真性情与气也。晚年，入宋商邱荦幕，则复学步邯郸，益不足观。其散体文，亦惟有古人面目，苦无独到处。 
　　
　　原壤《狸首》之歌，已开阮籍之先，赖圣人能救正之耳。 
　　
　　静者心多妙。体物之工，亦惟静者能之。如柳柳州「回风一萧瑟，林影久参差」，李嘉佑「细雨湿衣看不见，闲花落地听无声」。卤莽人能体会及此否? 
　　
　　诗家例用倒句法，方觉奇峭生动，如韩之《雉带箭》云：「将军大笑官吏贺，五色离披马前堕」。杜之《冬狩行》云：「草中狐兔尽何益?天子不在咸阳宫。」使上下句各倒转，则平率已甚。夫人能为之，不必韩、杜矣。 
　　
　　作牡丹诗自不宜寒俭，即如前人诗：「国色朝酣酒，天香夜染衣。」比体也。「一丛深色花，十户中人赋。」讽谕体也。外如「看到子孙能几家」，「一生能得几回看?」皆是空处着笔，能实诠题面者实少。若不得已求其次，则唐李山甫之「数苞仙艳火中出，一片异香天上来」，宋潘紫岩之「一缕暗藏金世界，千重高拥玉楼台」，尚能形容尽致。余自少至今，牡丹诗不下数十首，然实诠题面者，亦殊不多，今略附数联于后。辛酉年《三月十五日在舍间看牡丹》诗：「得天独厚开盈尺，与月同圆到十分」；壬子年《京邸国花堂看牡丹》诗：「纵教风雨无寒色，占得楼台是此花」；今岁《培园看牡丹》诗：「十里散香苏地脉，万花低首避天人」又：「当昼乍舒千尺锦，殿春仍与十分香」；及少日里中《腾光馆看牡丹》诗：「调脂金鼎俨同味，承露玉盘饶异香。」与本日所作六首，不知可有一二语能彷佛花王体格否? 
　　
　　白牡丹诗，以唐韦端己「入门惟觉一庭香」，及开元明公「别有玉盘承露冷，无人起向月中看」为最。近人诗「富贵丛中本色难」，亦其次也。余昨在宣城张司训珍席上咏白牡丹云：「三霄雨露承青帝，一朵芳菲号素王。」以花在泮池旁，或尚切题也。 
　　
　　红牡丹诗，前人绝少。余前在同乡刘宫赞种之席上，赋牡丹诗，中二联云：「神仙队里仍耽酒，富贵丛中独赐绯。影共朝霞相激射，情于红袖最因依。」仅敷衍题字，不能工也。 
　　
　　太仓王秀才芥子，有牡丹诗一联云：「相公自进姚黄种，妃子徧吟李白诗。」为一时所传诵。然究伤纤巧。 
　　
　　
　　北江诗话卷三 
　　
　　藏书家有数等：得一书必推求本原，是正缺失，是谓考订家，如钱少詹大昕、戴吉士震诸人是也。次则辨其板片，注其错讹，是谓校雠家，如卢学士文弨、翁阁学方纲诸人是也。次则搜采异本，上则补石室金匮之遗亡，下可备通人博士之浏览，是谓收藏家，如鄞县范氏之天一合、钱唐吴氏之瓶花斋、昆山徐氏之传是楼诸家是也。次则第求精本，独嗜宋刻，作者之旨意纵未尽窥，而刻书之年月最所深悉，是谓赏鉴家，如吴门黄主事丕烈、邬镇鲍处士廷博诸人是也。又次则于旧家中落者，贱售其所藏，富室嗜书者，要求其善价，眼别真实，心知古今，闽本蜀本，一不得欺，宋椠元椠，见而即识，是谓掠贩家，如吴门之钱景开、陶五柳、湖州之施汉英诸书估是也。 
　　
　　南宋之文，朱元晦大家也；南宋之诗，陆务观大家也。 
　　
　　成亲王工诗，年四十六，发已半白。尝有《夜坐》诗曰：「事繁书慰夜，心短睡辞人。」 
　　
　　诗人之工，未有不自识字读书始者。即以唐初四子论，年仅弱冠，而所作《孔子庙碑》，近日淹雅之士，有半不知其所出者。他可类推矣。以韩文公之俯视一切，而必谆谆曰：「凡为文辞，宜略识字。」杜工部，诗家宗匠也，亦曰「读书难字过」。可见读书又必自识字始矣。弄獐宰相，伏猎侍郎，不闻有诗文传世，职是故耳。近时士大夫，亦有读「针灸」之「灸」为「炙」，「草菅」之「菅」为「管」，呼「金日磾、万俟卨」如本字者，则「弄獐、伏猎」，又可以分谤矣。 
　　
　　吾乡有进士起家现居要地者，人乞其一札为寒士先导，用《晋书刘宏传》「得刘公一纸书，胜于十部从事」语，此君复椷云：「刘公何人?现居何职?乞开示，以便往拜。」人传以为口实云。 
　　
　　人但知陶渊明诗一味真淳，不填故实，而以为作诗可不读书。不知渊明所著《圣贤羣辅录》等，又考订精详，一字不苟也。 
　　
　　道家之有真实本领者，释氏不能学。道家之祖尚元虚者，释氏始窃其绪余以名于世。大抵释氏书之精，皆庄、列之绪余也。其至粗如「道在屎橛」等，释氏亦窃之。南宋儒者，似又窃释氏绪余。此即庄子所谓「每况愈下」也。 
　　
　　李白《扶风豪士歌》，在吴中所作，非赠人也。《泾县旧志》以为赠县人万巨所作，凿矣。 
　　
　　今时学者，读断烂朝报，即以为通晓世事；读高头讲章，即以为沈酣经籍；何与昔人之知今知古异乎！ 
　　
　　诗句限年，往往成谶。袁大令枚丁酉元日诗：「不贺宾朋先自贺，堂前九十四龄亲。」然太夫人即于是年弃养。朱学士筠辛丑岁自福建学使任满归，岁朝作诗，有「五十三年律渐工」句，果于是年下世。乾隆中，皇五子口口王亦最工诗，于谢世之前，赋《元日》诗云：「三十九年蒙豢养。」亦不久奄忽。三诗并出无心，又并作于元日，并成诗谶，可云异矣。 
　　
　　余最爱明张梦晋一绝云：「隐隐江城玉漏催，劝君且尽掌中杯。高楼明月清歌夜，此是人生第几回?」谓有思之惘惘、尽而不尽之致。近时桐城方世泰亦有二语云：「称心一日足千古，高会百年能几回?」便稍觉直致，然亦似《剑南集》中语。 
　　
　　诗词之界甚严。北宋人之词，类可入诗，以清新雅正故也。南宋人之诗，类可入词，以流艳巧恻故也。至元而诗与词更无别矣。此虞伯生、吴渊颖诸人所以可贵也。 
　　
　　李明经御，字琴夫，诗有奇气，京口词人之冠也。尝见其《读战国策书后》九首之一云：「解纷如解玉连环，一笑飘然东海还。世上共求天下士，不知东海在人间。」 
　　
　　今岁二月中，游天台，独未及访铜壶滴漏，以为歉事。秋杪，以事至焦山，张司马铉自京口携其台、荡、黄山诗，属为订定，内有《越山至铜壶滴漏处》一篇云：「俯观绳系背，侧立仆持踵」，颇能绘涉险情事。又云：「佛以四海水，入山一毛孔」，虽用释典，亦与此题确称。张娶诗人鲍海门女，字茝香，亦能诗，有《送外游黄山台荡》一律，颇工。张答之曰：「粗成唱和今生愿，小证烟波夙世缘。」前余在京师，鲍郎中之锺屡夸其二妹皆工诗，余未之信，今茝香即其第二妹也。 
　　
　　司马从弟上舍崟，工近体诗。画青绿山水，殊有元人笔法。曾作《万里荷戈图》见赠。余寄以二诗，末一首云：「荷戈人在夕阳边，宛马如龙不着鞭。欲貌鸿蒙万里雪，别施轻粉写祁连。」上舍时时诵之。 
　　
　　焦山后有松、寥二小山，境极幽邃，鹰鵰鼋獭，遂各遽其一。今一山峰顶尽白，盖鹰粪所积也。余守风山后，曾久憩于此，偶得句云：「鹰同獭占东西岭，浪与人争出没舟。」荒寒奇险之景，或亦游焦山者所未及道耳。 
　　
　　太仓苏加玉茂才游山诗，亦颇刻画尽致，如《游黄山朱砂庵至文殊院》诗云：「抱崖十指牢，垂岩一足剩。屈膝磨过腹，缩顶低触胫。」游山实有此境。辛酉冬，余过太仓，饮汪庶子学金家三日，无日不与茂才偕，饮量甚豪，一如其诗。 
　　
　　今人以「餻」字为俗，并附会云：唐刘梦得作《九日》诗，不敢用「餻」字。此说未确。《方言》：「饵谓之餻」。《广雅》：「餻，饵也。」惟《说文》不收此字，徐铉《新附》始有之。然诗人所用字，岂能尽出《说文》耶?（《北史綦连猛传》谣云「七月刈禾太早，九月噉餻未好。」是六朝时歌谣已用餻字矣。） 
　　
　　吾乡乾隆壬戌、乙丑二科，皆得鼎甲二人：壬戌榜眼杨述曾、探花汤大绅，乙丑状元钱维城、榜眼庄存与是也。然宋时亦有之：熙宁癸丑省元邵纲、状元余中皆毗陵人，是矣。《万青阁偶谈》载一甲三人，同时皆至八座。惟康熙癸丑状元韩菼为礼书，榜眼王鸿绪为户书，探花徐秉义为吏侍。今考乾隆乙丑亦同：状元钱维城刑侍赠尚书，榜眼庄存与礼侍，探花王际华户书，亦皆同时，又皆曾直南书房，皆曾为会试总裁，似又过癸丑矣。 
　　
　　《槐厅载笔》载兄弟同时为主考，尚漏吾乡庄少宗伯存与、修撰培因。（皆乾隆丙子，一典试浙江，一典试福建，皆道出里门。）不二年，又皆视学。 （一直隶，一福建）无锡秦编修泉，弟编修潮。（皆乾隆癸卯。一典河南，一典陕西。）若父子同时为考官者，大学士刘统勋主考顺天，其子编修墉主考广西。皆乾隆丙子。及吾乡刘冢宰纶主考顺天，其子编修跃云主考山东。皆乾隆庚寅也。 
　　
　　《池北偶谈》载顺治戊戌一甲三人：常熟孙承恩、盐城孙一致、全椒吴国对，皆江南人。己亥一甲三人，亦皆江南徐元文、华亦祥、叶方蔼也。至乾隆庚戌一甲三人，亦皆江南吴县石韫玉、青阳王宗城与亮吉是也。（下科始分江苏、安徽为二。）是科特旨，命无锡嵇文恭璜赴礼部恩荣宴，会后同年与同乡后进三人，接坐礼部堂上，则又戊戌、己亥所不能及。信乎寿考作人之化所致也。 
　　
　　殿试卷例以前十本进呈。惟乾隆庚辰年，秦尚书蕙田等以十本外尚有佳卷奏，奉特旨，许以十二本进呈。是科十四名以前并入翰林，洵属异数。至乙卯年恩科，大学士伯和坤读卷，以无佳策，止取八本呈览。然是科一甲有两盛事：状元王以衔即本科会元王以铻胞兄，探花潘世璜又前科状元潘世恩从兄也。 
　　
　　本朝一百余年，湖南士子成进士，未有入进呈十本中者。有之，自乾隆庚辰，今刘参相权之始。暨嘉庆乙丑，刘充殿试读卷官，而状元探花皆在湖南矣。考宋淳熙丁未，湖南亦最盛，省元汤璹、状元王容，皆长沙人。见《齐东野语》。 
　　
　　方上舍正澍有《过瓦官寺》诗曰：「废苑苔生天子笔，（寺旧有梁武帝题额。）荒街春绣地丁花。」叹其属对之工。然亦有所本，唐人诗云：「床头两瓮地黄酒，架上一封天子书。」语亦生峭可喜，乃知方诗又本于此也。 
　　
　　宋苏子容诗：「把麻人众引声长。」苏子由诗亦云：「明日白麻传好语，曼声微绕殿中央。」盖唐宋时宣麻制，皆曼延其声如歌咏之状。今殿试胪传日，鸿胪寺官立殿下唱第，引声亦甚长，唱一甲三人、二甲第一人、三甲第一人，必移时始毕，盖古法也。又一甲三人，唱名至三次，亦寓慎重之意。又俗语谓状元「独占鳌头」，语非尽无稽。胪传毕，赞礼官引东班状元、西班榜眼二人前趋至殿陛下，迎殿试榜，抵陛，则状元稍前进，立中陛石上，石正中镌升龙及巨鳌，盖警跸出入所由，即古所谓螭头矣。俗语所本以此。榜亭出，一甲三人随之，由午门正中而出。盖亲王、宰相亦无此异数。大学士嵇文恭公尝笑语余曰：「某为宰相十年，不及一日之新进」云。 
　　
　　作诗造句难，造字更难。若造境造意，则非大家不能。近日顺德黎明经简，颇擅此长。惜年甫四十而卒。然所存诸诗，尚足以睥睨一世。 
　　
　　唐少府轶华，居中河桥侧，余未出塾，即与订交。倜傥有侠气，沈沦簿尉，非其志也。今寄居皖公山左，余游匡庐，曾便道访之，为题柱帖云：「看山踪迹吾还健，入世心期尔最先。」盖总角时第一相识也。 
　　
　　作富贵语，不必金玉珠宝也，如「夜深斜搭秋千索，楼阁冥蒙细雨中」，及「夜深台殿月高低」，仅写雨及月，而富贵气象宛然。然尚有台殿楼阁字也。温八叉诗云：「隔竹见笼疑有鹤，卷帘看画静无人」，韦端己诗「银烛树前长似昼，露桃花里不知秋。」第二等人家，即无此气象。近人诗，则「天气清凉人好睡，阑干闲在月明中」，及「路暗迷人百种花」亦是。余前有《送春》诗云：「三面水亭帘不卷，百花香里度残春。」又《初夏》云：「居然一服清凉散，不啖荷珠即露珠。」正不必用八宝丹，自尔不寒俭也。 
　　
　　杜工部之救房管，则生平「许身稷契」之一念误之也。李供奉之知郭子仪，则生平慕鲁仲连一流人之识廓之也。韩吏部之折王庭凑，则生平谏佛骨及不好神仙之定见致之也。能谏佛骨，即能驱鳄鱼；能驱鳄鱼，即能折王庭凑。故余尝有《咏史》诗曰：「异类强藩尽低首，王庭凑与鳄鱼同。」 
　　
　　古人事皆有本。明宣德时芳草鬬鸡缸，即仿汉时春草鸡翘织刺以为之者。史游《急就篇》：「春草鸡翘凫翁濯」，颜师古注云：「春草，象其初生纤丽之状也；鸡翘，鸡尾之曲垂者。」言织刺为春草鸡翘之形。 一曰染衣色似之。盖汉儒施于绡素者，明则用之于磁器耳。 
　　
　　《御览》引《春秋考异》邮云：「戴纴出，蚕期起。」《诗正义》引里语云：「促织鸣，懒妇惊。」正可相对。古人重女工，故虫呜亦皆以纴织为名，巧妇、布母、女鸥、工雀，名义并同。 
　　
　　王文简诗，律体胜于古体，五、七言绝句又胜于五、七律。余最爱其《国士桥》一篇云：「国士桥边水，千秋恨不穷。如闻柱厉叔，死报莒敖公。」《{虫枭}虮夫人祠》一篇云：「霸气江东久寂寥，永安宫殿莽萧萧。都将家国无穷恨，分付浔阳上下潮。」以为此非诗人之诗，可与知人论世矣。 
　　
　　余最喜宋魏野《上寇莱公》诗云：「有官居鼎鼐，无地起楼台。」夫莱公以崛起为宰执，立朝未久，而云「无地起楼台」，世尚传其清节。今吾乡刘文定公，官卿相者三十年，其子今少司马跃云继之，父子服官于朝，至七十年之久，而家无一亩之宫、半顷之地，可云清矣。昨闻少司马以年过七十，与休归里，余忧其栖止无地也，先寄以诗曰：「此福真难及，君恩赐鉴湖。乍看抛笏冕，才敢忆莼鲈。卿相两传久，田庐一寸无。谁将去官日，清节绘成图?」孰谓古今人不相及哉！ 
　　
　　吴门汪布衣绲，字墨庄，少工诗，所遇辄不偶，近岁自都中携贵人书谒扬州都转，都转甚礼之，复为友人所谗，卒无所得。寄食于江上舍藩家，江亦赤贫之士也。闻余至扬，偕江来访，因同至傍花村看菊，坐半，江代吟其少日诗曰：「斟酌桥西旧酒楼，楼中夜夜唱凉州。枣花帘外初圆月，一度销魂便白头。」余为之击节，以为不减明张梦晋「高楼明月清歌夜」一绝。明日，因携之谒扬州太守伊君秉绶，属为之地，太守亦极赏此诗，酒间，汪又诵其一联云：「古原牛啮新生草，小院蜂攒乍放花。」亦南宋诗之佳者。 
　　
　　庐山周围五百里，界九江、南康、饶州三府境，其雄伟奇秀，非霍山及衡岳可比。又实居江、汉之冲，不知当时何以不作南岳?余《游庐山》诗有云：「天风一回荡，大气自蟠礴。南瞻隘衡湘，北望小灊霍。稽首告上真，兹当作南岳」。非于匡君贡谀，乃纪实耳。 
　　
　　古人之名，有必不可与之争者，即或名槩古人，亦须俟后人论定而轩轾之，当吾身则不可。尝见岳州岳阳楼诗榜有二：东则孟襄阳，西则杜浣花，余人不敢参也。前有妄人官是郡者，别作一榜，以己所作与杜、孟鼎足焉。甫去任，人即撤之。此与古人争名之过也。采石太白楼，亦最为东南胜景，余少时即见神龛旁有柱帖云：「我辈到来惟饮酒，先生在上莫题诗。」三十年复过此，则柱榜易矣。询之，则近日赀郎守是郡者所为。吁，可云不自量矣。 
　　
　　桐城潘君恂，宰阳湖日，勤于吏治，每至冬夜三鼓，必亲巡坊市，稽察非常。余友人杨继曾自亲串家醉归，适值之，杨本龙城书院肆业诸生，有文誉，潘平时亦赏之，姑贷其过，命作《饮酒犯夜赋》，以「酒人犯法欲闯城门」为韵，限辰刻至县交卷。杨素工帖括，不娴词赋，窘极，四鼓走访余馆中，长跽乞怜，余不得已，披衣起，为代作，破曙甫毕。犹记末一联云：「倘思玉汝于成，一篇之诰原在；不畏金吾之戒，三章之法何存?」潘君极赏之，并赠金以归。 
　　
　　今关神武庙徧海内，然柱帖绝少佳者。余少时曾代人作二联云：「一样英雄感骓逝，千秋家国尚鹃嗁。」又云：「左传癖应开杜预，季兴功足抵岑彭。」近游三天洞，道出孙家埠，里人方新神庙，乞作一柱联长句，余为题云：「稍缓须臾，币岁即元称章武；庶几夙夜，一篇亦志在春秋。」 
　　
　　前人诗云：「老健方知妬妇贤。」亦有所本：《北史隋独孤后传》「后性尤妬忌，崩后，宣华夫人陈氏、容华夫人蔡氏俱有宠，帝颇惑之，由是发疾，至危笃，谓侍者曰：『使皇后在，吾不及此。』」则知妬妇亦有可取者。然若魏孝文幽后、齐冯淑妃等，身不正而复妬，则又独孤后之罪人矣。 
　　
　　同年李赓芸，字许斋，才学兼茂，以二甲第二人成进士，以为必预馆选。然是科一甲三人皆江南人，故李遂以知县即用。余送之出都，诗末云：「郎官改秘阁，此例亦有旧。二十有七人，待子成列宿。」后李以循吏着声，今见官浙江嘉兴府太守。而黄主事钺，遂以能书被荐入懋勤殿，未几，对品改赞善，擢中允，竟符列宿之数。 
　　
　　今世士惟务作诗，而不喜涉学，逮世故日胶，性灵日退，遂皆有「江淹才尽」之诮矣。《北齐书孙搴传》：「邢邵尝谓之曰：『更须读书。』搴曰：『我精骑三千，足敌君羸卒数万。』」岂今之不务读书者，胸次皆有孙搴三千精骑耶? 
　　
　　钱州倅坫，工篆书，然自负不凡，尝刊一石章云：「斯冰之后直至小生。」余尝戏之曰：「是何足道，张景仁浅陋下才，尚作苍颉以来一人。斯冰上视苍公，卑卑不足道耳。」盖《北齐书儒林传》：景仁以侍书致位通显，遂除侍中，封建安王。故李百药云：「自苍颉以来，八体取进，一人而已。」盖讥之也。 
　　
　　诗除《三百篇》外，即《古诗十九首》亦时有化工之笔，即如「青青河畔草」及「四顾何茫茫，东风摇百草」，后人咏草诗有能及之者否?次则「池塘生春草」，春草碧色，尚有自然之致。又次则王胄之「春草无人随意绿」，可称佳句。至唐白傅之「草绿裙腰一道斜」，郑都官之「香轮莫碾青青草」，则纤巧而俗矣。孰谓诗不以时代降耶? 
　　
　　词臣掌诰册，固属佳选。然亦随时代为荣辱。唐贾至世撰传位册，词林以为美谈。独李昊世修降表，则世以为口实矣。是虽才不逮至，然亦可悲其遇也。 
　　
　　袁大令枚诗，有失之淫艳者。然如「春花不红不如草，少年不美不如老」，亦殊有齐粱间歌曲遗意。又《月中苗歌》云：「胡蝶思花不思草，郎思情妹不思家」，词虽俚而亦有古意，不可以苗歌忽之也。 
　　
　　「人之将死，其言也善。」盖死生之际，亦天良激发之时。宋陆务观，近时吴伟业，皆诗中大作家也，陆临终诗云：「死去应知万事空，但悲不见九州岛同。王师北定中原日，家祭无忘告乃翁。」人悲之，人复敬之。吴临终填《贺新凉》一阕，其下半阕云：「故人慷慨多奇节。为当年沈吟不断，草间偷活。艾灸眉头瓜喷鼻，此事终当决绝。早患苦重来千迭。脱屣妻孥非易事，便一钱不值何须说。人世事，几圆缺。」人悲之，人无惜之者。则名义之系人，岂不重乎！若谢康乐临命诗：「韩亡子房奋，秦帝鲁连耻。本是江海人，忠义动君子。」则非由衷之谈，世亦不能为所欺也。最下则范蔚宗之「虽无嵇生琴，差有夏侯色。」则未死之际，已为其甥所嘲，益不足言矣。 
　　
　　余有《论诗绝句》二十篇，中一首云：「早年坛坫各相期，江左三家识力齐。山下蘼芜时感泣，息夫人胜夏王姬。」又辛酉年至太仓，《过吴祭酒故居》一律云：「寂寞城南土一抔，野梅零落水云愁。生无木石填沧海，死有祠堂傍弇州。《同谷》七歌才愈老，《秣陵》一曲泪俱流。兴亡忍话前朝事，江总归来已白头。」亦悲之也。以江总仿之，才品适合。 
　　
　　西施古皆以为吴王美女，独司马彪《庄子注》以为夏姬。冯夷古皆以为河伯，独彪注述旧说以为吕公子之妻。狙公古皆以为老狙及狙之长者，独彪注以为典狙之官。彪，魏晋间博识大儒，必有所本，非苟为异说者。 
　　
　　吾乡云车，相传为隋司徒陈杲仁守城时所制，不知即古云梯遗制也。《墨子》「公输班为云梯」，《淮南兵略训》「攻不待冲隆云梯而城拔」，高诱注：「云梯，可依云而立，所以瞰敌之城中。」今吾乡云车，高亦与雉堞齐。惟古法以数十人推挽而前，今则以有力者一人肩之，为不同耳。 
　　
　　英雄好色，奸雄反可以不好色。英雄好色者，所谓不修小节，如关长生之欲娶秦宜禄妻，李西平之欲挈西川妓归，及郭汾阳、韩蕲王、常开平等皆是也。奸雄反可以不好色者，盖别有大志，转不以声色为意，如褚渊遣侍山阴公主，备见逼迫，卒不及乱。相传明赵文华为诸生时，馆一富家，其夫已殁，妻甚少，慕赵风格，夜半叩门，赵询知为主人妻，坚不启，明早托故辞馆出，不与人言也。后渊转以此为世主所重，赵亦以此为里党所推。安知二人不即以此为盗名地耶?若王莽之买婢，诈云赠后将军朱子元；隋炀之屏斥姬侍，独与萧后共处，则又强制之力，不久即败露也。 
　　
　　郭象《庄子注》「是犹对牛鼓簧耳」，今人云「对牛弹琴」，或本于此。 
　　
　　「亡息肯矜红粉艳，避秦祗觉白衣尊。」从舅氏蒋侍御和宁少日《咏白桃花》诗也。「春风似翦频频削，秋露如珠不敢零。」舅氏《咏方竹》诗也。均有巧思。 
　　
　　瓜州东北，七十年前又涨一新洲，长广四十里，土人名翠屏洲。洲上桃花极多，三月中，在焦公山望之，烂若锦绣，故又名桃花洲。王秀才豫，洲上诗人也，曾乞余作《桃花洲歌》。秀才与阮侍郎元、秦京兆瀛交最密，所著《种竹轩诗集》，京兆为之序。 
　　
　　今人以九江郡西琵琶洲，谓得名于白傅为江州司马时听商妇琵琶于此，因号琵琶洲。不知非也。《水经注江水》下：「江水东径琵琶山南，山下有琵琶湾。」考其道里，正在浔阳境内，则琵琶之名久矣。 
　　
　　北江诗话卷四 
　　
　　诗人不可无品，至大节所在，更不可亏。杜工部、韩吏部、白少傅、司空工部、韩兵部，上矣。李太白之于永王璘，已难为讳。又次则王摩诘，再次则柳子厚、刘梦得，又次则元微之，最下则郑广文。若宋之问、沈佺期，尚不在此数。至王、杨、卢、骆及崔国辅、温飞卿等，不过轻薄之尤，丧检则有之，失节则未也。 
　　
　　昨岁游庐山，憩于同年九江太守方君体官廨数日，廨后即庾公楼，太守以柱榜见属，余为篆一联云：「半壁江山真剧郡，一楼风月几传人。」太守首肯，然颇嫌「剧郡」二字非古，余举《三国志王观传》示之，（明帝即位，下诏书，使郡县条为剧、中、平，时观为涿郡守，遂上言以涿郡为外剧。）始折服也。唐杨倞《荀子注》云：「剧，嚣烦也。」是魏时之剧、中、平，即今之冲烦疲难所本。 
　　
　　今楷书之匀圆丰满者，谓之「馆阁体」，类皆千手雷同。乾隆中叶后，四库馆开，而其风益盛。然此体唐宋已有之，段成式《酉阳杂俎诡习》内有「有官楷，手书」。沈括《笔谈》云：「三馆楷书，不可谓不精不丽，求其佳处，到死无一笔」是矣。窃以谓此种楷法，在书手则可，士大夫亦从而效之，何耶?本朝若沈文恪、姜西溟诸人之在圣祖时，查詹事、汪中允、陈奕禧之在世宗时，张文敏、汪文端之在高宗时，庶几卓尔不羣矣。至若梁文定、彭文勤之楷法，则又昔人所云「堆墨」书也。 
　　
　　本朝册封使至安南、琉球等国，海船中例载漆棺，以备不虞。棺上必钉银牌十数枚，镌曰天使某人之柩。盖预防危险时，天使即朝衣冠卧棺内，至船将覆，则棺外已施钉，令其随流漂没，海船遇而见之，或钩取上船，至内地则告于有司，以还其家。必钉银牌者，所以犒水手，无此，则恐见亦不撩取也。然事亦有所本。宋天圣中，御史知杂事，章频使辽，死于虏中，虏中无棺榇轝，至范阳方敛。自是辽人常造数漆棺，以银饰之，每有使人入境，则载以随行，至今为例。事亦见《笔谈》。 
　　
　　昔人笑冯道「忘携兔园册子来」。然兔园册子，毕竟是唐及五代时习尚。若今日之习尚，吾见其龙头杂事而已矣。又考：兔园册子虽不传，大要是类书之浅近者，虽不及欧阳询、虞世南、徐坚之详审，要亦其次也。盖初唐人撰集，定无不举来历，尟自作璁明之弊，胜今日之《锦字笺》《广事类赋》远矣。（唐人及北宋人著书，皆有法度，故白《六帖》既远胜孔《六帖》，《广事类赋》去吴淑《事类赋》则又不可道里计矣。） 
　　
　　唐宋诗人，永年者殊少。杜甫年五十九，李白年六十余，王维年六十一，韩愈年五十七。《孟浩然传》云：「年四十始游京师，张九龄、王维雅称道之。」今考张九龄以开元二十一年十二月作相，王维始从济州参军擢右拾遗，是浩然游京师当在开元二十二年以后，至开元末，浩然已卒，是年亦不出五十。《高适传》言五十始为诗，其卒在永泰元年，年当在七十左右。白居易年七十五，宋欧阳修、王安石、苏轼皆六十六。至南宋则诗人老寿者多，陆务观年八十六，杨廷秀年八十三，范成大年七十，尤袤年七十。 
　　
　　袁大令枚，自作《生挽》诗，虽极旷达，然尚不如豸青山人李锴二语，盖其胸次之高，悟道之早，又非大令所能及。其句云：「定知无物还天地，何不将身占水云?」 
　　
　　余家藏古镜极多，海马蒲桃至十余面，相传皆汉时物也。六朝镜亦四、五，内有二面，形质极薄，而雕镂甚工，疑皆宫禁中所用殉葬。其一背铭云：「天上见长，心思君王。」一背铭云：「久不见，侍前稀，君行卒，我安归?」篆法工整，语亦凄艳。余在贵州，曾以「天上见长镜」作消寒会诗题，亦曾以课多士。 
　　
　　倪进士模，居望江之大雷岸。余游匡山回，阻风华阳镇，因徒步二十里访之。其读书草堂距家三里，正面建德诸山，屋旁即雷港也。余以二水山房颜之。草堂后，小阁七间，积书至五万卷，金石千余卷。平生嗜古钱，撰《泉谱》四卷，极为精审。时阻雨，留三宿乃去。谈次，出其《怀人诗》三十首，乞为点定。诗非所长，盖学人之余事耳。 
　　
　　赵州师道南，今望江令师范之子也。生有异才，年未三十卒。其遗诗名《天愚集》，颇有新意。五言如「海霞明雁路，松日淡僧衣」，「一庭如野阔，双鹤并人长」，均系未经人道者。时赵州有怪鼠，白日入人家，即伏地呕血死，人染其气，亦无不立殒者。道南赋《鼠死行》一篇，奇险怪伟，为集中之冠。不数日，道南亦即以怪鼠死。奇矣。 
　　
　　九江府署后距城，有楼三楹，人传为晋庾亮与殷浩等登眺之所。不知非也。亮镇荆州时，治所实在今湖北武昌县，土人名为小武昌，以别于今武昌府。在江之北，楼正面江，故名南楼。若九江府在江南，有楼面江，乃北楼耳，何得云亮与浩等所登乎?余同年方太守体，以为亮弟翼镇江州时所筑楼，近之。余有《庾楼诗》一篇云：「吴楚山川此上游，兹楼刚对武昌楼。南来杰阁推章郡，东下雄藩是石头。频岁舳舻趋海道，全家棣萼领江州。凭阑一望真无际，千点飞帆杂渚鸥。」盖订向来之误也。（《文选注》以此为湓口南楼。） 
　　
　　庐山甲于东南，然最胜者则文殊台之陗，佛手岩之奇，黄龙寺之古树，开元寺之飞瀑，可称四绝。 
　　
　　杨兵备炜，少余三岁，与其从兄大令伦，皆童年旧交也。以戊戌庶常起家，官至南昌太守。公事去官，复缘衡工例，需次道员，今已发广东，到日即署肇罗道矣。其《自嘲》一首，余极爱其颈联云：「旧叨甲第登瀛选，新署头衔纳粟官。」洵纪实也。 
　　
　　章炯，绩溪人，诗酷嗜昌谷，己所作亦有神似者，如「娉婷鬼女夜行役，漆灯照见双履迹。土花蚀面不分明，犹带生前小桃色。」年甫三十卒，信乎其为「鬼才」也。 
　　
　　江上舍藩，寓居江都，实旌德人也。为惠定宇征君再传弟子，学有师法。作小诗亦工，其《过毕弇山宫保墓道》诗曰：「公本爱才勤说项，我因自好未依刘。」亦隐然自具身分。余识上舍已二十年，惜其为饥寒所迫，学不能进也。 
　　
　　孟东野诗：「出门即有碍，谁谓天地宽。」非世路之窄，心地之窄也。即十字而局天蹐地之形，已毕露纸上矣。杜牧之诗：「蓬蒿三亩居，宽于一天下。」非天下之宽，胸次之宽也。即十字而幕天席地之槩，已毕露纸上矣。 一号为「诗囚」，一目为「诗豪」，有以哉。 
　　
　　「我未成名君未嫁」，同伤沦落也。「尔得老成余白首」，同悲老大也。用意不同，而寄慨则一。 
　　
　　马融《西第颂》，陆游《南园记》，事甚相类。文人称颂时宰功德，即杜工部、韩吏部亦不免，何况明吴与弼诸人乎。腕可断，文不可作，真高人一筹者矣。 
　　
　　「粉白黛绿」，古人皆言「粉白黛黑」，《楚辞大招》：「粉白黛黑，施芳泽只。」张揖、郭璞并云：「靓，粉白黛黑也。」靓与靘同。《玉篇》《广韵》并同：「{冥色}靘，青黑色。」 
　　
　　李善《文选注》，成于唐显庆三年，而《三都赋》皆标题云「刘渊林注」，恐系后人追改。《蜀都赋注》引《管子》曰「四民杂处」，即改「民」作「人」，岂其避太宗讳，而不避高祖讳者乎? 
　　
　　黔中田教谕钧，能诗，尝记其《题桃花源图》一律内颈联云：「青陇人耕无税地，红灯儿读未烧书。」颇有新意。乙卯八月初三日，十三府教官录科到者四人，都匀县训导殷象贤，南笼府训导吴永辅，安顺府训导邓成洛，平越府训导冉奇瑜，试以《论语》题文一首，《秋海棠》诗八韵，吴永辅、殷象贤诗并可擅场，吴诗云：「无枝凭鸟宿，有叶庇虫啾。」殷诗云：「浣露香弥洁，经风腻欲流。一枝酣午梦，数朵媚晴秋。」二人皆己酉拔贡生，诗笔清新，亦田教谕之亚也。 
　　
　　五丈原在郿县西南，与岐山县接界，原平如掌。余癸卯岁访庄大令炘于郡县，曾骑马徧历之。原尽处，有诸葛忠武祠三楹，以汉前将军关神武配。祠已荒圮，余有长句记游，末云「回风萧萧马蹄起，如掌原平三十里」是也。丙寅三月，余在宣城，忽有主簿郭兰芬投谒，自云岐山人，并言县人已重新五丈原诸葛忠武祠，乞作一诗，以刊祠壁。余为赋一律云：「五丈原高气杳冥，三分国势费调停。地形纵复输中夏，天象居然见大星。丙魏尚惭真宰相，孙曹同媿小朝廷。茫茫川阜仍如昔，渭水苍凉太乙青。」郭，本县学生，亦颇能诗，惜到任未半岁即卒。 
　　
　　僧果仲咏王昭君诗：「和戎原汉策，遣妾亦君情。」论断平允，可以正前人「汉恩自浅胡自深」诸句之失。 
　　
　　赠人诗，能确切不移，则虽应世之篇，亦即可以传世。乾隆中，宜兴汤侍御先甲，以建言为上所知，旋即擢鸿胪卿。王太守嵩高，时在扬州安定书院代山长，刘侍讲星炜赠诗云：「海内共传真御史，殿中新拜大鸿胪。」人以为称题。乾隆末叶，蒙古伍弥泰以西安将军入为协办大学上，旋即正揆席，孙兵备星衍乞万进士应馨代作一诗贺之，内云：「唐代中书多节度，汉家丞相即将军。」伍读之，亦击节。忆乙卯冬，余以黔中使竣入都，时毕尚书沅在辰阳筹饷，邀留数日，出其所定《灵岩山馆集》属题，官移一岳，即编一集，盖尚书自陕西、河南擢督湖广，旋降抚山东，不久仍复旧尚书，一生爱才如命，使节所历，五岳又皆在部中，故余诗中一联云：「诸生并致层霄上，五岳分标各卷中。」前客河南抚署，亦有赠尚书诗曰：「管下名山皆有岳，座中奇士尽谈经。」时邵学士晋涵、孙兵备星衍、钱州判坫及余皆在幕中耳。 
　　
　　余游大别山，日晚薄醉，历山涧中，忽得一诗云：「朱颜壮士惨西日，白发女史悲余春。鬼桃初花怪鸱集，神幄半烬祅狐蹲。此时此景不沈醉，岂待三尺蓬蒿坟。」读之觉有鬼气，须更以醇酒沃之。 
　　
　　李善注《思旧赋》，引《文士传》云：「嵇康临死，颜色不变，谓兄曰：『向以琴来不?』曰：『已来。』康取调之，为《太平引》，曲成，叹息曰：『《太平引》绝于今日耶？』」又引《嵇康别传》曰：「袁左尼尝从吾学《广陵散》，吾每固蕲之不与，《广陵散》于今绝矣。」据二书，则《太平引》《广陵散》当系二曲，康临刑所弹者《太平引》，而又忆及《广陵散》也。故余《咏史》诗曰：「交若不择人，巽秽籍猖獗。《太平》与《广陵》，二曲一时绝。」 
　　
　　李善注《文选》，虽止究音训，然亦间正文义，如江淹《恨赋》：「或有孤臣危涕，孽子坠心」，善注云：「心当云危，涕当云坠，江氏好奇，故互文以见义耳。」然实亦不然，《汉书扬雄传》：「猋泣雷厉」，既可云「猋泣」，即可云「危涕」，《字书》亦云：「猋，疾也。」又昔人云「心胆俱坠」，则「坠心」亦无不可。盖江氏虽好奇，而亦无碍义训也。 
　　
　　王昭君赐单于一事，《琴操》之言，最得其实。云王昭君者，齐国王襄女也，年十七，献元帝。会单于遣使请一女子，帝谓后宫欲至单于者起。昭君喟然而叹，越席而起。乃赐单于。是昭君之行，盖由自请。而《西京杂记》妄以为事由毛延寿，说最鄙陋。而世俗信之，何耶?余曾有一绝正之云：「奇童请尺组，奇女请和戎。莫信无稽说，媸妍出画工。」 
　　
　　庄刺史炘，余僚壻也，长余十岁，壬辰夏，始订交于宁国试院之青云楼。刺史博学能文，生平慕王深宁品学，辑其遗文，多至数卷，亦可见其勤矣。尤笃于友谊，余遣戍道出邠州，刺史正官其地，固留二日，濒行称贷赠赆。余到戍百日，曾两得刺史书，以文与可戒苏和仲诗相勖，所谓「北客若来休问讯，西湖虽好莫题诗」是也。余至今感之。今岁客宛陵，偶登佑圣阁，望青云楼，有怀刺史一律云：「五千里外谈游迹，三十年来叹离羣。」即指订交之始言之。 
　　
　　余在黔中，与彭廷栋、花连布两军门交最厚，后二君皆进剿铜仁苗匪，先后死国事。彭死正大营，而花之死尤烈，其谕祭碑文，余在翰林时所制，叙死节事颇详，亦藉以报知己也。平时饮量尤洪，至数斗不乱。在军营时，余曾作《平苗凯歌十章》寄福文襄相国，内一首云：「出险方看建鼓旗，居然绛灌列偏裨。前军早报花连市，已解长围八永绥。」其才勇可知。 
　　
　　唐韩翃诗：「日暮汉宫传蜡烛」，然烛之用蜡，究不知起于何时?《楚辞》云：「兰膏明烛，华容备些。」《文子》曰：「膏烛以明自销。」《史记》曰：「始皇冢中，以人鱼膏为烛。」是古烛炬之外，或亦以膏为之，亦称为脂烛是矣。桓谭《新论》：「灯中脂炷，燋秃将减。」徐广曰：「人鱼似鲇，四足。」《正义》引《异物志》云：「人鱼似人形，长尺余，始皇冢中以人鱼膏为烛，即此。」大抵古人之烛，或用麻，或用木蓼，或用胡麻，或用脂膏，并无所谓蜡烛。《潜夫论遏利篇》始有「脂蜡明灯」之语。三国以后，方屡见于书。《晋书》及《世说》：石崇及石季龙皆以蜡烛炊。又《晋书周顗传》：顗弟暠以蜡烛投顗。《后魏书》：世祖南伐，刘义恭献蜡烛至。齐梁间并有咏蜡烛诗。合此数事观之，蜡烛容起于东汉以后。诗人之诗，固不必责以考据也。《说文》亦无「蜡」字。《玉篇》《广韵》：「蜡，蜜滓也。]《西京杂记》虽有闽越王献高帝蜜烛事，然杂记所言，本非可据。又按南粤王赵佗传，祗言献桂蠹一器，应劭注云：「桂蠹中蝎虫也。」桂蠹系可食之物，故小颜云：「此虫食蓼，故味辛，而渍之以蜜食之。」《西京杂记》之蜜烛，盖因桂蠹而附会耳。然亦可知蜡烛之制，必起于粤中，以其地有蜜滓也。 
　　
　　锺会《遗荣赋》、潘岳《闲居赋》，似乎能不汲汲于仕宦矣。然实皆中躁而外恬，心竞而迹让，非仅不能欺人，亦并不能自欺也。 
　　
　　「采菊东篱下，悠然见南山。」忘世之侣，其天机活泼如此。即《陈风》诗人「衡门之下，可以栖迟」之遗意也。「南登霸陵岸，回首望长安。」悯时之俦，其情致缠绵若此。即《周南》诗人「陟彼高冈，我马玄黄」之遗意也。余故谓魏、晋人诗，去《三百篇》未远。 
　　
　　牛、女七月七夕相会，虽始见于《风俗通》。至曹植《九咏》注，始明言牵牛为夫，织女为妇。自此以后，遂皆以为口实矣。近时沈文悫德潜《七夕感事》一篇，极自然，亦极大方，其一联云：「只有生离无死别，果然天上胜人间。」盖沈时悼亡期近故也。近时七夕诗，遂无有过此者。即沈全集中诗，亦无过此二语者。 
　　
　　今人云：凡食龞者，不得复食苋。盖苋能生龞，二者同食，恐于腹中作蛊耳。古食禁方即有之，《淮南毕万术》亦云：「青泥杀龞，得苋复生」可证。又《毕万术》云：「烧鼋致龞」，许慎注云：「取鼋烧之，龞自至」，试之亦殊验。 
　　
　　余友黄文学肇书，平生事事谨饬，即作家书寄儿子，亦必闭门具草，竟日方竣。其生徒常笑之。然作家书本最难，魏文帝《典论》，亦引里语曰：「汝无自誉，观汝作家书。」余尝以此观亲戚朋友，其家书之简净明晰、词约而理足者，必善为文者也。 
　　
　　诗各有所长，即唐宋大家，亦不能诸体并美。每见今之工律诗者，必强为歌行古诗以掩其短，其工古体者亦然。是谓舍其所长，用其所短。心未尝不欲突过名家、大家，而卒至于不能成家者，此也。 
　　
　　高青邱诗，高华而未沈实，则年限之也。李空同诗，苍莽而未变化，则意气之虚憍害之也。大抵两家诗不可以观全集，唯脍炙人口者佳耳。 
　　
　　诗人所游览之地，与诗境相肖者，惟大、小谢。温、台诸山，雄奇深厚，大谢诗境似之。宣、歙诸山，清远绵渺，小谢诗境似之。 
　　
　　游山诗，能以一二句檃括一山者最寡。孟东野《南山》诗云：「南山塞天地，日月石上生。」可云善状终南山矣。近日毕尚书沅《登华山》云：「三峰三霄通，一岳一石作。」余丙午岁《游嵩高山》云：「四面各万里，兹山天当中。」或庶几可步武东野。 
　　
　　顾宁人诗有金石气，吴野人诗有姜桂气，同时名辈虽多，皆未能臻此境也。 
　　
　　王文简之学古人也，略得其神，而不能遗貌。沈文悫之学古人也，全师其貌，而先已遗神。 
　　
　　用前人名句入诗，仿于元遗山，而成于王文简。然必不得已，则用其全句可也。若王文简用杜诗「意象惨淡经营中」，而必改末一字为「成」字，非凑韵，则直欲掩其迹耳。点金成铁，其能为文简解乎！ 
　　
　　诗可以作可以不作，则不作可也。陆剑南六十年间万首诗，吾以为贻误后人不少。 
　　
　　吾乡「六逸」诗，惟杨起文宗发天分最高，故所为诗，亦度越流辈。录其《春日饮友人花下》云：「桃花已红颜，李花已白首。鲍家复值汤惠休，千载风流一杯酒。绿烟满堂吹不开，明月欲去花徘徊。人间到底不能别，除是襄阳醉里回。」无意学太白，而神致似之。 
　　
　　「言为心声」，固也。然必谓制危苦之词者，所遇必窘阨。作吉祥之语者，处境必丰腴。则亦不然。吾乡杨孝廉印曾及犹子上舍敦复，一生喜作金华殿中语，然孝廉一第后，即客死于外；上舍则垂老不遇，并不免饥寒。则又事之不可解者。 
　　
　　刘明经大猷，工制举业，穷老不遇而卒，人不知其能诗也。尝读其《临安怀古》二十截句，多未经人道语，如《岳忠武墓》云：「地下若逢于少保，南朝天子竟生还。」可云警策。 
　　
　　凡作一事，古人皆务实，今人皆务名。即如绘画家，唐以前无不绘故事，所以着劝惩而昭美恶，意至善也。自董、巨、荆、关出，而始以山水为工矣。降至倪、黄，而并以笔墨超脱，摆脱畦径为工矣。求其能绘故事者，十不得三四也。而人又皆鄙之，以为不能与工山水者并论。岂非久久而离其宗乎?即诗何独不然。魏晋以前，除友朋答赠、山水眺游外，亦皆喜咏事实，如《古诗为焦仲卿妻作》以迄诸葛亮《梁父吟》、曹植《三良诗》等是矣。至唐以后，而始有偶成漫兴之诗，连篇接牍，有至累十累百不止者，此与绘事家之工山水何异?纵极天下之工，能借之以垂劝戒否耶?是则观于诗画两门，而古今之升降可知矣。 
　　
　　钱阁学载《咏丁香》诗云：「晓风缨络索垂地，细雨玲珑玉倚天。」颇极体物之工。 
　　
　　咏物诗有实赋者，近人《咏胭脂》云：「南朝有井君王入，北地无山妇女愁」等是也。有虚摩者，全椒张明经龙光应试《咏艾人》云：「抱病七年尝忆尔，多情五日又逢君」等皆是。 
　　
　　或曰：今之称诗者众矣，当具何手眼观之?余曰：除二种诗不看，诗即少矣。假王、孟诗不看，假苏诗不看是也。何则?今之心地明了而边幅稍狭者，必学假王、孟；质性开敏而才气稍裕者，必学假苏诗。若言诗能不犯此二者，则必另具手眼，自写性情矣。是又余所急欲观者也。 
　　
　　诗有俚语而可传者，江宁燕秀才山南句云：「神仙怪底飞行速，天上程途不拐弯」。思之却有至理。 
　　
　　严侍读长明诗，致清远善，能借古人意境转进一层，记其在《秦中消寒四集同咏蜡梅》句云：「几时过小雪，一树恰斜阳。」可云工巧。然生平不能造意造句，是以尚难方驾古人。 
　　
　　吾友孙君星衍，工六书篆籀之学，其为诗似青莲、昌谷，亦足绝人。然性情甚僻，其客陕西巡抚毕公使署也，尝眷一伶郭芍药者，固留之宿，至夜半，伶忽啼泣求归，时戟辕已锁，孙不得已，接长梯百尺，自高垣度过之，为逻者所获，白于节使，节使询知其故，急命释之，若惟恐孙之知也。后酒间凌肆益甚，同幕者不胜其忿，为公檄逐之。檄中有「目无前辈，凌轹同人」诸语，节使见而手裂之，更延孙别馆，有加礼焉。时程编修晋芳，以贫病乞假诣西安，节使虚上室迎之，未数日即病，节使率姬侍为料理汤药，不归寝者旬日。及卒，凡附身附棺之具，节使及余辈皆躬亲之，不假手仆隶也。一日两举哀，官吏来吊者，竟忘程为客死矣。榇归日，复以三千金恤其遗孤。时言舍人朝标投节使一诗曰：「任昉全家欣有托，祢衡一个尽容狂。」洵实录也。孙后以乾隆丁未第二人及第，自编修改部，今官山东督粮道。 
　　
　　谢玄晖有《之宣城出新林浦向板桥诗》，宣城图经及方志、艺文载此诗，土人遂以今城东十里新林浦板桥当之，不知非也。景定《建康志》：「板桥在江宁县城南三十里，新林桥在城西南十五里。」《金陵故事》：「晋伐吴，丞相张悌死之。悌家在板桥西。」《扬州记》：「金陵南沿江有新林桥，即梁武帝败齐师之处。」新林、板桥皆沿江津渡之所，玄晖自都下赴宣城，故先经新林，后向板桥也。诗首二句即云「江路西南永，归舟东北骛」是矣。若今宣城东新林浦板桥，距江甚远，何得云「天际归舟、云中江树」乎?图经、方志误认「之宣城」三字，即以为二地皆在宣城。非也。李太白诗：「独酌板桥浦，古人谁可征?玄晖难再得，洒酒气填膺。」即指谢此诗而言。 
　　
　　扬州旧城有文选楼，土人相传，以为梁昭明撰《文选》之处。不知非也。昭明未尝至扬州，盖实隋曹宪注《文选》之楼。李善即宪弟子，亦州人也。余曾有诗正之曰：「隋唐开选学，曹李足名家。一代人材盛，兹楼岁月赊。户通金屈戍，城傍玉钩斜。借问今时彦，何人擅五车?」 
　　
　　
　　北江诗话卷五 
　　
　　李太白诗，不恃天才卓越，即引用故实，亦皆领异标新，如「蓬莱文章建安骨」。《后汉书窦章传》：「是时学者称东观为老氏藏室，道家蓬莱山邓康，遂荐章入东观为校书郎。」是白所言「蓬莱文章」，即东观文章也。《侠客行》「郸邯先震惊」，邯郸，古未有倒言「郸邯」者，然张宴《汉书注》：「邯山在邯郸县东城下。单，尽也。」是「郸邯先震惊」为尽邯山之地皆震惊耳。白诗不肯作常语如此。他若《行路难》《上云乐》等乐府，皆非读破万卷者，不能为也。 
　　
　　乾隆中叶以后，士大夫之诗，世共推袁、王、蒋、赵矣。然其诗虽各有所长，亦各有流弊。好之者或谓突过前哲，而不满之者又皆退有后言。平心论之，四家之传，及传之久与否，亦均未可定。若不屑于传与不传，而决其必可不朽者，其为钱、施、钱、任乎。宗伯（载）之诗精深，太仆（朝干）之诗古茂，通副（澧）之诗高超，侍御（大椿）之诗凄丽，其故当又求之于性情、学识、品格之间，非可以一篇一句之工拙定论也。今四家俱在，试合袁、蒋等四家并观之，吾知必有以鄙言为然者矣。太仆诗，以四言五言为最，次则歌行，即近体亦别出杼轴，迥不犹人。读其诗可以知其品也。五言《哭亡妇》云：「白水贫家味，红罗旧日衣。」七言《志感》云：「委蛇岁月羞言禄，寂寞功名称不才。」何婉而多风若此！侍御于三《礼》最深，所著《深衣考》等，礼家皆奉为矩度。故其诗亦长于考证，集中金石及题画诸长篇是也。然终不以学问掩其性情，故诗人、学人，可以并擅其美。犹记其《送友》一联云：「无言便是别时泪，小坐强于去后书。」情至之语，余时时喜诵之。 
　　
　　本朝文教覃敷，即异域人，亦皆工于声律。余尝见滇中土司李鸿龄诗，几欲俯首至地。鸿龄虽寄居蒙自，实缅甸国人。五言歌行，实有奇趣，近体则倜傥风流，几欲合方城、玉溪为一手，与粤东之黎洵可称劲敌，谁谓九州岛之外六经之表无奇杰儁伟之士乎? 
　　
　　余尝读《魏书崔浩传》，而叹其学识迥非代朔诸臣所能冀及。然至于殊死者，史家以为非毁佛法所致。岂其然哉?盖其人事事欲见己之长，遂事事欲形人之短耳。其论王猛、慕容恪、刘裕，可云当矣，余则以此论浩，曰：若崔浩之达识，魏太武之荀彧也。以浩观之，而高允为不可及矣。余尝有《咏史乐府》论浩、允云：「臣才区区劳奖识，清河司徒臣不及。」盖谓此也。 
　　
　　近时诗之能学卢玉川者，无过江宁周幔亭，有《咏仆梦魇》诗云：「被我一声噉，跌碎梦满地。」可谓奇而入理矣。次则上虞张上舍凤翔，其《咏西瓜灯》云：「蓝团卢杞脸，醉刎月支头。」 
　　
　　杜工部诗：「赤岸水与银河通」，前人即以在今江宁六合县者当之。郭璞《江赋》所云「鼓洪涛于赤岸」，李善《文选注》：「赤岸在广陵舆县」是也。余以为虽诗人放笔所及，固不可以道里绳之，然地势毕竟太迥远。《水经注河水》下引《孝经援神契》曰：「河者，上应天汉。」《西京杂记》亦有「河水上通天河」之说。则此赤岸当以在黄河者为是。今考《水经注》：「大河又东径赤岸北，即河夹岸。」下引《秦州记》：「枹罕有河夹岸，岸广四十丈」云云，是赤岸在枹罕县矣。上距河源甚近，当即工部诗所云「与银河通」者也。 
　　
　　诗奇而入理，乃谓之奇。若奇而不入理，非奇也。卢玉川、李昌谷之诗，可云奇而不入理者矣。诗之奇而入理者，其惟岑嘉州乎。如《游终南山》诗：「雷声傍太白，雨在八九峰。东望紫阁云，西入白阁松。」余尝以乙巳春夏之际，独游南山紫、白二阁，遇急雨，回憩草堂寺，时原空如沸，山势欲颓，急雨劈门，怒雷奔谷，而后知岑诗之奇矣。又尝以己未冬杪，谪戍出关，祁连雪山，日在马首，又昼夜行戈壁中，沙石吓人，没及髁膝，而后知岑诗「一川碎石大如斗，随风满地石乱走」之奇而实确也。大抵读古人之诗，又必身亲其地，身历其险，而后知心惊魄动者，实由于耳闻目见得之，非妄语也。 
　　
　　《北史卢思道传》：「年十六，中山刘松为人作碑铭，以示思道，思道读之，多所不解，乃感激读书，师事河间邢子才。后复为文示松，松不能甚解。乃喟然叹曰：『学之有益，岂徒然哉！』」余尝有诗曰：「刘松制碑铭，思道难了了。思道既读书，为文松不晓。信知学益人，饥者待之饱。明明愚与智，一日互颠倒。词章尚如此，何况穷理道，百事且勿营，扃门读书蚤。」观思道之言，而益知孙搴之妄矣。（《李谧传》：「少师事孔璠，数年后，璠还就谧请业。」与此同。） 
　　
　　体物之工，后人有未及前人者。即如汉、唐以来，咏兰诗亦至多矣，而《楚辞九歌》以二语括之，曰「绿叶兮素枝，芳菲菲兮袭予。」祗八字，而色、香、味并到。咏橘诗亦多矣，而《九章》之《橘颂》，以十四字括之，曰「曾枝剡叶，圆果抟兮；青黄杂糅，文章烂兮」，祗四语，而枝、叶、蒂、干、花、实、形状、采色并出。后人从何处着笔耶? 
　　
　　《唐书白居易传》：「尝与胡杲、吉晈、郑据、刘真、卢贞、张浑、狄兼謩、卢贲燕集，皆高年不仕者，人慕之，绘为《九老图》。」按居易集中，亦历述九人官爵、里居、姓字，以年齿为序，盖事实仿于后魏中书令高允之《征士颂》，历载中书侍郎固安侯范阳卢元子真等三十四人而各系以颂，其前后当亦以年为次。吾乡庄氏南华九老会，其附入者，又二十一人。石门君之孙征君宇逵，亦各为颂以系之，亦仿允之例也。余曾为作序，见集中。 
　　
　　杜工部之在严郑公幕府也，所作诗与郑公不同。杜牧之之在牛奇章幕府也，所作诗与奇章公不同。欧阳文忠公之在钱思公幕府也，思公学「西昆」，而文忠则学杜。陆渭南之在范石湖幕府也，石湖主清新，而渭南则主沈郁。故能各自名家，并拔戟自成一队。即明沈明臣、徐渭之在胡默林幕府，默林虽不作诗，然二君亦皆能各极所长。虽督府严重，尚各有脱略仪检、不可一世之槩。惟吾乡邵山人长蘅，初所作诗，既描摩盛唐，苦无独到，及一入宋商邱幕府，则又亦步亦趋，不能守其故我矣。人或以其名重，尚艳而称之。吾以为其品既不及前修，则其诗亦更容论定也。 
　　
　　唐杜光庭为道士撰集诸道经，多以己说参之，俗语称「杜撰」，或以为即始于此。非也。《颜氏家训杂艺》篇：「江南闾里间有《画书赋》，乃陶隐居弟子杜道士所为，其人未甚识字，轻为轨则，托名贵师，世俗传信，后生颇为所误。」考林罕《字源偏旁小说序》：「又作《隶书赋》云，假托许慎，颇乖经据。实则陶先生弟子杜道士所为，大误时俗。吾家子孙，不得收写」云云。余意「杜撰」二字，盖出于此。然两人皆姓杜，又同为道士，又皆工作伪，可怪也。余尝有《消夏十绝》，其一云：「有鹅欲换书，宁取羲之媚?不学两道流，后先工作伪。」 
　　
　　岳阳楼望洞庭湖诗，少陵一篇尚矣。次则刘长卿「迭浪浮元气，中流没太阳。」余以为在孟襄阳「气蒸云梦泽，波撼岳阳城」二语之上。通首亦较孟诗遒劲。 
　　
　　余昨过钱清镇，有闺合诗人孙秀芬，欲执贽门下，余婉辞却之。然阅其所作中有《泳夕阳》一律，其颈联云：「流水杳然去，乱山相向愁。」居然唐贤兴到之作。余叹赏久之，以为可以配「王晓月」也。 
　　
　　高丽使臣朴齐家，工诗及画。其入贡也，慕中国士大夫每有一面，輙作见怀诗一章，多至五十余首，可谓好事矣。按，朴本吴越着姓。《东国通鉴》云：新罗景明王七年，吴越国文士朴岩投高丽，为春部少卿。吴任臣《十国春秋·吴越武肃王世家》亦云：天宝十六年，我国文士朴岩之裔。自唐末至今已八九百年，尚为其国文学侍从之臣，世泽可云长矣。 
　　
　　文宋瑞有《己卯十月一日至燕》诗：「黄梁得失俱成幻，五十年前元未生。」盖是时信国正五十也。与阿文成《五十自寿》诗「四十九年前一日，世间原未有斯人」，二公之诗，不谋适合。均不愧英奇本色。 
　　
　　李昌谷「酒酣喝月使倒行」，语奇矣，而理解不足。若宋遗民郑所南「翻海洗青天」句，则语至奇而理亦至足，遂为古今奇语之冠。 
　　
　　陈明经增，海宁人，束发即有诗名。然屡试不第，人以「三十老明经」目之。余识之于江阴官廨，出近作就正，因决其必当远到。其诗尤工七言，如《杂兴》云：「未开桃李村无色，来话桑麻客有情。」《斋居》云：「骑月雨从春后积，出山云在树头浓。」《闺意》云：「红楼日晚愁多少，翠被春寒梦有无?」《牡丹》云：「一尺梳鬟争玉面，千金论价买春风。」其《诗箴》十六篇，学司空表圣体，亦有新意。 
　　
　　年家子管学洛，工制举业，四十不售，遂入赀为郎。然诗与词皆工，实为后来之秀。记其《雨中牡丹》四绝末一首云：「小窗灯影照无眠，檐漏声声欲曙天。更比落红还可惜，倚阑人不似当年。」可云丰神绝世。其《贺新凉》词中数语云：「恨不奋身千载上，趁古人未说吾先说。」亦有新意。 
　　
　　唐有两李龟年。一在僖宗时，见《五代史南诏蛮》下，云「僖宗幸蜀，募能使南诏者，得宗室子李龟年」云云。是李龟年又唐之宗室也。 
　　
　　诗之遇合，有得之于柱帖者。吾乡钱侍讲名世，未遇时，留滞京邸，岁除，几无以为生。时新城王文简官刑部尚书，素好士，钱不得已，以春帖子干之云：「尚书天北斗，司寇鲁东家。」文简大契之，周恤甚至，并为延誉。钱不久遂登上第。 
　　
　　乾隆间，丹徒鲍山人皋，旅客维扬，时博陵尹少宰会一以前巡抚视鹾邗上，方抵任，商人凂山人为听事柱联，山人书十六字云：「淮海维扬，贡金三品。文武吉甫，为宪万邦。」少宰一见，赏叹欲绝，知为山人所作，遂延入为上客。山人一生温饱，皆十六字之力也。 
　　
　　徐凝《庐山瀑布》诗：「终古长如匹练飞，一条界破青山色。」东坡以为恶诗，是矣。然东坡诗如「岭上晴云破絮帽，树头日挂铜钲」诸联，独非恶诗乎?且非独此也，铜钲又属凑韵。尝有友人子以诗见示，笔甚清脆，卷中忽以铜钲二字代晓日，予曾谕之曰：「东坡此种，最不可学，今用庚字韵，故曰铜钲。若元字韵，则必曰铜盆；寒字韵，则必曰铜盘；歌字韵，则必曰铜锅矣。」坐客皆失笑。韩退之「缟带银杯」，亦同此类。 
　　
　　里中杨氏，自前明至国朝，科第不绝。土人传为「旗竿里杨氏」是也。其子弟会文之所曰腾光馆，饶有泉石之胜。凡外人预斯会，得隽者又数十人。余童年亦预焉。然杨氏子弟工制艺者极多，若以诗名者，惟上舍元钖为最。所著有《揽辉阁集》，歌行尤擅场，五、七言律诗亦豪宕自喜，五言如「狂名千载后，心事一杯中」，「几人能小住，终岁为谁忙」，「万瓦露华白，一窗灯影红」；七言如「论才直欲儿文举，骂坐犹能弟灌夫」，「云泥可隔交终浅，蕉鹿相寻梦或真」；《屋漏墙圮》云「难使壁如司马立，竟无垣与段干踰」。皆戛戛独造，非寻行数墨者所能到也。 
　　
　　秋试揭晓，顺天、江南类皆在重九前后。扬州申副宪黻官京师日，重九日同人集墨窑厂登高赋诗云：「古来重九西风冷，明日长安落叶多。」盖是年以初十日揭晓也。人传诵以为工。今岁余偶在里中，重九前同人日日燕集，闻江宁当以初七日揭晓，亦赋一诗云：「回风已堕千林叶，冒雨谁登九日楼?」皆借落叶以喻报罢之人。惟此回揭晓在重九前，情事又不同耳。 
　　
　　余督学贵州日，曾两值乡试，甲寅、乙卯是也。先期即拔取十三府诸生之能文者，聚贵山书院中，院中生徒有额缺，余捐廉俸，为广额数十名。科岁两试，皆先期于五月前抵省。五月一日试诸生，头场准例《四书》文三首，诗八韵，以一日夜为限，二、三场亦然。余亦宿书院中，俟诸生交卷毕始归。六月一日，则试二场。七月一日，则试三场。时总宪冯公光熊，方抚黔中，与余尤相契，每书院扃试日，亦分派文武员弁巡逻，以防传递。余又苦黔中无书，先令人于江浙购买《十四经》、《二十二史》、《资治通鉴》、《通典》、《通考》以及《文选》、《文苑英华》、《玉海》等书，贮书院中，令诸生寻诵博览。试三场日，并明谕诸生曰：「所问策皆在此数部中。诸生能各寻原委，条析以对，即属佳士。不必束书不观也。」后张吉士本枝、胡吏部万青等会试皆以对策获隽，即其效矣。贵州中额祗四十名，甲寅科肆业书院者中至二十四名，乙卯科复中至二十七名，可云多矣。任满日，督抚例以学臣贤否具折入奏，时督臣为大学士福康安，抚臣即总宪，即以此具奏，为学臣课士之效。丙辰召见时，复蒙纯皇帝垂询及之，亦异数也。试后，余辄令院中生徒，录闱艺送署中，为决去取，颇复不爽。乙卯岁，铜仁苗匪滋事，督、抚并在军营代办，监临者为锺祥贺方伯长庚，是科余决院中生徒中式者当有八人，填榜日自第六名起，至四十名止，所拟者仅得五人。方伯好立异同，不待填榜，竟即笑向余曰：「使者此次决科，当有一二名遗漏矣。」余亦笑应之曰：「且待填毕再议。」及书五魁竟，则黄生鹤魁多士，张生本枝第二，胡生万青第四，八人者竟无一不售。方伯忽大惊曰：「何术之神若此?」余曰：「此易晓耳。顺天、江、浙大省，积卷至万余，可中可不中之卷又多，故难预定。若贵州则入试者仅三千人，其科岁试皆在三名以前者，平日能文可知。所惧者八韵诗，五道策，或抬头不谙禁例，及有平仄失粘等病耳。余皆束之于书院中，一月数课，课艺成，皆面指其得失。则以上诸病，渐可以除。闱艺又复过人，宁有不售之理耶?」诸公皆悦服而散。 
　　
　　古诗「青青河畔草」一篇，连用迭字，盖本于《离骚九章》之《悲回风》。 
　　
　　《离骚》以后，学《骚》者宋玉、贾谊、东方朔、严忌、王褒、刘向、王逸等若干人，而皆不及《骚》，以绝调难学也。陶渊明以后，学陶者韦应物、柳宗元以迄苏轼、陈无己等若干人，而皆不及陶，亦以绝调难学也。庾信《哀江南赋》，无意学《骚》，亦无一类《骚》，而转似《骚》。王维、裴迪《辋川》诸作，元结《舂陵》篇及《浯溪》等诗，无意学陶，亦无一类陶，而转似陶。则又当于神明中求之耳。 
　　
　　《说苑》：「鄂君乘青翰之舟，下鄂渚，浮洞庭，榜人拥楫而歌，鄂君举绣被而覆之」云云。此鄂君当亦以封于鄂得名。按《史记楚世家》：「熊渠伐庸扬粤至于鄂，乃立其中子红为鄂王。」《世家》盖据《世本》，是鄂之名已久。即《楚辞》「乘鄂渚而反顾」，亦当在鄂君之前。而地理书乃云鄂渚以鄂君得名，其误已不足辩矣。余戊辰年江行，曾有一绝正之曰：「《楚词》鄂渚由来旧，转说嘉名肇鄂君。一等荒唐不须述，朝为行雨暮行云。」 
　　
　　江夏县有邵陵王庙，祀梁邵陵王纶，香火尚盛。余亦以诗正之云：「一间茅屋荆昭庙，却有层台祀此王。不敢更将碑石读，伤心韦粲死青塘。」 
　　
　　自黄州至汉阳，江岸南北，名山极多。然山名大半起唐宋时，非《禹贡》山川及《汉书地理志》等之旧也。如大别、小别等山，误始于唐李吉甫；内方山、壶头山、乌陵峰等，误始于宋乐史；汉川之赤壁山，误亦始于吉甫；黄冈县之赤壁山，本名赤鼻山，误始于宋苏轼。他若武昌县亦有西塞山，通城县有鸡笼山，皆非旧地。盖辩之不胜辩矣。大别、小别等考，在文集中。江行抵黄州，亦有一绝云：「坡老尚难知赤壁，路人更莫指乌林。惟余鲍照书台在，风月千年是赏心。」盖谓此也。 
　　
　　刘长卿，开、宝进士，《全唐诗》编在李、杜以前，盖计其年代，实与王、孟同时。然诗体格既殊，用意亦迥别。前人以长卿冠「大历十子」，盖以诗境而论，实异于开、宝诸公耳。即如同一谪官也，摩诘则云：「执政方持法，明君无此心。」不特善则归君，亦可云婉而多风矣。若文房之《将赴岭外留题萧寺远公院》则直云：「此去播迁明主意，白云何事欲相留?」殊伤于婞直也。盂浩然之「不才明主弃」，亦同此病，宜其见斥于盛世哉。刘、孟之不及王，亦以此。 
　　
　　有心作衰飒之诗，白香山是也。如「行年三十九，岁暮日斜时。」夫年始三十九，何便至「岁暮日斜」？此有心作衰飒之诗也。若无心作衰飒之诗，则亦非佳兆，如顾况之「老夫年七十，不作多时别」，柳宗元之「从此忧来非一事，岂容华发待流年」等诗是矣。余友黄君仲则，方盛年，忽作一诗云：「茫茫来日愁如海，寄语羲和快着鞭。」余窃忧之。果及中岁而卒。余六十后，忽以不得已事，重赴汉江，将归，同人饯于黄鹤楼江岸，以为不更能作楚游矣。余故反其意，作《留别》一首云：「未觉山公兴便颓，残年短景苦相催。濒行不与仙人别，此世偏应一再来。」或亦自相慰藉之语耳。 
　　
　　武昌鱼虽多，而味稍薄。即以鲟黄鱼而论，产关以东者为最，次则东南沿海。若武昌所产，则味鲜而实薄矣。惟槎头缩头鳊及鳜花，则洞庭湖者为最，其次则武昌、黄州一带江水中。余自九江泝流至汉阳，日市此二鱼自给，饱饭后辄诵唐张志和「西塞山前白鹭飞，桃花流水鳜鱼肥」一词，为之神往。 
　　
　　唐崔涂诗：「曹瞒尚不能容物，黄祖何因解爱才?」前人每以此二语为祢正平一生定论矣。殊不知非也。知正平者，孔北海以外，惟祖一人，观其谓「惟处士能道祖意中」语，则非不知己可知。其子又能使赋鹦鹉，则赏音复在一家是已。后正平之不得其死，实自取之。若以《春秋》诛意之法断之，则杀正平者仍属曹瞒，非黄祖也。曹瞒不肯居杀士之名，故送之刘表，表名列顾厨，又汉末之好名者，故又转而至黄祖耳。即以三国鼎峙之主而论，诸毛绕涿，便以杀身，谓蜀先主能容之乎?张子布之积薪，虞仲翔之远谪，倘归之孙讨虏，谓讨虏能容之乎?是正平之杀身，本由素定，黄祖特不幸居杀正平之名耳。余前有诗云：「狂生不杀示有容，磨刀仍复及孔融。」非刻论矣。昨过鹦鹉洲有感，又赋一绝云：「一杯酹尔楚江干，雪涕临风感万端。不解爱才仍嫁祸，平心黄祖胜曹瞒。」愿与论世者更决之。其次则杜拾遗之于严武，亦正平之往事也。《云溪友议》以为武欲杀杜甫，冠钩于帘者三，其母徒跣救之，始免。李白之《蜀道难》，为房管、杜甫而作也，事虽不可尽据，然观其赠甫诗「莫倚善题《鹦鹉赋》」一语，则已兆杀机矣。甫之得免祸，亦幸已哉。平心论之，对其子孙斥名其祖父，事本难堪，即以此杀身，亦非尽严武之过也。 
　　
　　潘安仁之斥孙秀微时，苏子瞻之扬章惇阴事，亦皆取祸之道，不可为法。 
　　
　　康熙中叶，大僚中称诗者，王宋齐名。宋开府江南，遂有《渔洋绵津合刻》。相传赵秋谷宫赞罢官南游，过吴门，宋倒屣迎之，以《合刻》见贻，赵归寓后，书一柬复宋云：「谨登《渔洋诗钞》，《绵津诗》谨璧」。宋衔之刺骨。时王已为大司寇，宋便中以千金贻之，欲王赋一诗作王、宋齐名之证，王贻以一绝云：「尚书北阙霜侵鬓，开府江南雪满头。谁识朱颜两年少，王扬州与宋黄州。」此时不录集中，见卢运使见曾所辑《山左诗钞》。若平心论之，赵固伤轻薄，然宋岂止不及王，亦并不及秋谷也。至吾乡邵山人长蘅所作诗序，实系阿私所好，不足为据。余过黄州日，忆及此事，亦曾赋诗云：「百年谁续雪堂游?苦竹寒芦起暮愁。毕竟后来才士少，诗名数到宋黄州。」未知诸君子以其言为谛否? 
　　
　　
　　北江诗话卷六 
　　
　　开、宝诸贤，七律以王右丞、李东川为正宗。右丞之精深华妙，东川之清丽典则，皆非他人所及。然门径始开，尚未极其变也。至大历十才子，对偶始参以活句，尽变化错综之妙。如卢纶「家在梦中何日到，春来江上几人还。」刘长卿「汉文有道恩犹薄，湘水无情吊岂知。」刘禹锡「怀旧空吟闻笛赋，到乡翻似烂柯人。」白居易「曾犯龙鳞容不死，欲骑鹤背觅长生。」开后人多少法门。即以七律论，究当以此种为法，不必高谈崔颢之《黄鹤楼》、李白之《凤皇台》及杜甫之《秋兴》《咏怀古迹》诸什也。若许浑、赵嘏而后，则又惟讲琢句，不复有此风格矣。 
　　
　　七律至唐末造，惟罗昭谏最感慨苍凉，沈郁顿挫，实可以远绍浣花，近俪玉溪。盖由其人品之高，见地之卓，迥非他人所及。次则韩致光之沈丽，司空表圣之超脱，真有念念不忘君国之思。孰云吟咏不以性情为主哉！若吴子华之悲壮，韦端己之凄艳，则又其次也。 
　　
　　皮、陆诗，能写景物而无性情，又在唐彦谦、崔涂、李山甫诸人之下。 
　　
　　韦端己《秦中吟》诸乐府，学白乐天而未到。《闻再幸梁洋》、《过扬州谒蒋帝庙》诸篇，学李义山、温方城而未到。然亦唐末一巨手也。 
　　
　　王建、张籍，以乐府名，然七律亦有人所不能及处。建之《赠阎少保》云：「问事爱知天宝日，识人皆在武皇前，」《华清宫感旧》云：「辇前月照罗衣泪，马上风吹蜡炬灰。」籍之《赠梅处士》云：「讲易自传新注义，题诗不署旧官名。」《寒食内宴》云：「瑞烟深处开三殿，春雨微时引百官。」皆庄雅可诵。 
　　
　　《图经》：「冯夷，华阴潼关里人也。服食成水仙，为河伯。」今考王充《论衡》：「夏桀无道，费昌问冯夷」云云。是冯夷尚属夏末时人。然《山海经》已有「冯夷之都」，则与夏时冯夷又属两人。地书又云：「河伯冯夷者，本吕公子之妻。」是河伯又属女子。三人皆名冯夷，皆为水仙，又皆作河伯，可异也。（冯冰同音。） 
　　
　　同年秦观察维岳，壮岁悼亡，即不置姬侍。虽官盐荚，自奉一如诸生。诗不多作，然蹊径迥殊，语语超脱，五言如《泊舟江岸》云：「江渚鱼争钓，衡阳雁正回。」七言如《黄冈即事》云：「新茶雀舌关心久，旧牍蝇头信手钞。」他若《勘灾展赈》诸作，则又仁人之言，语语自肺腑流出者矣。 
　　
　　昌黎诗有奇而太过者，如《此日足可惜》一篇内「甲午憩时门，临泉窥斗龙」，岂此时时门复有龙鬬耶?若仅用旧事，则「窥」字易作「思」字或「忆」字为得。 
　　
　　皇甫持正不长于诗，故评诗亦未甚确。即如元次山诗文，皆别成片段，而持正乃云：「次山有文章，可惋只在碎。」余颇不为然。下云「长于指叙」，始得次山梗概。盖持正究长于评文，不长于论诗耳。 
　　
　　孟东野诗，篇篇皆似古乐府，不仅《游子吟》、《送韩愈从军》诸首已也。即如「良人昨日去，明月又不圆」，魏晋后即无此等言语。他若昌黎《南山》诗，可云奇警极矣，而东野以二语敌之曰：「南山塞天地，日月石上生。」宜昌黎之一生低首也。次则「上天下天水，出地入地舟。」造语亦非他人所能到。高常侍之于杜浣花，贺秘监之于李谪仙，张水部之于韩昌黎，始可谓之诗文知己。即如水部《祭韩公》诗云：「独得雄直气，发为古文章」。亦惟此二语，可该括韩公诗文。外若白太傅何尝不倾倒昌黎，然仅云「户大嫌甜酒，才高厌小诗」而已。盖韩、白诗派不同，故所言只如此而已。 
　　
　　李樊南之知杜舍人，亦非他人所及。所云「惟其有之，是以似之」也。 
　　
　　谪仙独到之处，工部不能道只字，谪仙之于工部亦然。退之独到之处，白傅不能道只字，退之之于白傅亦然。所谓可一不可两也。外若沈之与宋，高之与岑，王之与孟，韦之与柳，温之与李，张、王之乐府，皮、陆之联吟，措词命意不同，而体格并同，所谓笙磬同音也。唐初之四杰，大历之十子亦然。欲于李、杜、韩、白之外求独到，则次山之在天宝，昌谷之在元和，寥寥数子而已。诗文并可独到，则昌黎而外，惟杜牧之一人。 
　　
　　又有似同而实异者：燕、许并名，而燕之诗胜于许；韦、柳并名，而韦之文不如柳；温、李并名，而李之骈体文常胜于温。此又同中之异也。诗与骈体文俱工，则燕公而外，唯王、杨、卢、骆及义山五人。 
　　
　　杜工部、卢玉川诸人，工诗而不工文。皇甫持正、孙可之诸人，工文而不工诗。 
　　
　　元和、长庆以来诗人如白太傅、杜舍人，皆有节槩，非同时辈流所及。其寄情深色亦同。余昨有《题琵琶亭》二绝云：「儿女英雄事总空，当时一样泪珠红。琵琶亭上无声泣，便与唐衢哭不同。」其二云：「江州司马宦中唐，谁似分司御史狂?同是才人感沦落，樊川亦赋杜秋娘。」 
　　
　　武元衡、沈询皆死于非命，未死前一日，皆为五言断句，遂皆作诗谶。询诗云：「莫打南来雁，从他向北飞。打时双打取，莫遣两分离。」果夫妇并命。元衡诗云：「夜久喧暂息，池台惟月明。无因驻清景，日出事还生。」果日未出而先陨。又何其奇也。较潘岳《寄石崇》诗「投分寄石友，白首同所归」，其验尚在数年以后者，不为异矣。 
　　
　　汪文学璨，旌德人，随父贾于泰州，遂寄居焉。虽贾而工诗。其弟秀才瑸，受业于余，璨时以所作托瑸寄质，余心赏之。惜年未三十而卒，临终属其弟乞余为作诗序，余怜而许之。犹忆其《寄妇》诗云：「不知何处秋砧急，错认山妻捣药声。」《春闺》云：「陌上小桃红不了，可能开到壻归时。」盖工于言情者。余序中以唐李观为比，李翱所云：「观之文如此，官止于太子校书，年止于二十九。」今璨功名止于上舍，生年亦止二十九，均可云才人命薄矣。弟瑸亦能诗，其《寒食访余里第》有句云：「寒食连番雨，桃花到处村。」 
　　
　　高侍郎启，以宫词「小犬隔花空吠影，夜深宫禁有谁来」二语贾祸，至于杀身。不知迪诗实有所承，语意非创自启也。唐王涯《宫词》三十首之一云：「白雪猧儿拂地行，惯眠红毯不曾惊。深宫更有何人到?只晓金阶吠晚萤。」词意与迪诗略同，但较迪诗稍蕴藉耳。 
　　
　　隋文帝独孤皇后，以高颎呼之为「一妇人」，遂衔恨刺骨。然唐太宗后长孙氏，亦开国皇后也，其病中论太子，即自称「一妇人」。何度量之相越，一至此也?卒之隋一传而亡，唐延祚至四百年，亦未始不由于阃德矣。 
　　
　　古人小葬，必先作买地券，或镌于瓦石，或书作铁券。盖俗例如此。又必高估其值，多至千百万。又必以天地日月为证，殊为可笑。然此风自汉、晋时已有之。明嘉靖中，山阴县民于本县十七都地垦得晋太康五年瓦莂云：「大男杨绍，从土公买冢地一邱，东极阚泽，西极南幐，南极北背，北极于湖。直钱四百万，即日交毕。日月为质，四时为任。太康九年九月廿九日，对共破莂，民有私约如律令。」后阅元遗山《续夷坚志》，载曲阳县燕川青阳坝有人起墓，得铁券刻金字云：「勅葬忠臣王处存，赐钱九万九千九百九十九贯九百九十九文。」事在唐哀宗时。则唐五代时土风尚然。其钱数必如此者，盖不欲满十万，或当时俗例然耳。不知此例自何代始止?然今人于墓前列界石，书四至，尚本于此。余为山阴童钰题《杨绍买地莂歌》，在集中。 
　　
　　今人言一日十二时，若古人止有十时，《左传》昭五年：「卜楚邱，曰：日之数十，故有十时」是也。今人推禄命者言八字，若宋以前只有六字。盖第用年月日，不取时也。 
　　
　　《宁国府图经》：「泾县西五里，有淳于棼故居。」云棼「南齐明帝时为相国，尝舍宅为寺」云云。《名胜志》「棼又作髡」，益非。今考唐李公佐《南柯记》云：「东平淳于棼，吴楚游侠之士。嗜酒使气，不守细行。累巨产，养豪客。曾以武艺补淮南军裨将，因酒忤帅，斥逐......家居广陵郡东十里。」当即其人。下云「贞元七年九月，因沈醉致疾」云云。无论公佐此传皆属寓言，即实有其人，亦唐中叶人，非南齐也。又云官相国，岂幻梦中位居台辅，即信以为实耶?《图经》及方志盖又因公佐所言而附会之，地理家遂采为名胜古迹，误之误矣。 
　　
　　又泾县名宦，于三国吴时首列陈焦，云生有善政，死即留葬桃花潭侧，宣德中《县志》并载焦葬后七日，穿土化为小儿，坐于墓上，久乃不见云云。皆因《吴志孙林传》于永安四年载安吴民陈焦死埋之六日，更生，穿土中出。《太平广记再生部》引《五行志》亦同。二《志》并云安吴民，则非泾县宰可知。方志之诬妄如此。而人辄信之，并列于祀典，何也? 
　　
　　诗虽小道，然实足以觇国家气运之衰旺。即如五代晋时冯道奉使契丹，高祖宴之于禁中，及使回，道赋诗云：「殿上一杯天子泣，门前双节国人嗟。」盖是时燕云十六州已割属契丹，国势奄奄，如日之垂暮，故虽宰相作诗，而气象衰飒如此。至宋则不然，太祖太宗之世，宇内渐已削平，景物熙熙，已若日之初煦，故李昉《禁林春直》诗云：「一院有花春昼永，八方无事诏书稀。」又《昌陵挽诗》云：「奠玉五回朝上帝，御楼三度纳降王。」何等气象！盖同一宰相也，而吐属不同如此。孰谓诗不随气运转移乎? 
　　
　　谢灵运《山居赋》，李德裕《平泉草木记》，其川壑之美卉木之奇，可云极一时之盛矣。然转眼已不能有，尚不如申屠因树之屋、泉明种柳之方，转得长子孙永年代也。盖胜地园林，亦如名人书画，过眼云烟，未有百年不易主者。是知一赋一记，虽擅美古今，究与昭陵之以法书殉葬、元章之欲抱古帖自沈者，同一不达矣。 
　　
　　粤雅堂丛书北江诗话跋 
　　
　　右《北江诗话》四卷，国朝洪亮吉撰。按先生字稚存，阳湖人，「北江」其号也。志行气节，为儒林引重。于经史注疏、《说文》、地理，靡不参稽钩贯，着撰等身。为诗，涉笔有奇气，精思独造，远出恒情，仿康乐、仿杜陵、仿太白、仿杨诚斋，然实呕心镂肾，总不欲袭前人牙慧。迨荷戈万里，奇气喷薄而出，益如天马行空，不可羁靮。赐环后，枕葄坟典，管领湖山，当时词人，咸推祭酒。尝见其小印，作「旷代逸才」四字，亦唯先生不愧此言。吴谷人《骈体文续集墓表》，江郑堂《汉学师承记》，载其著述多至百十种，而均未及是书。道光戊申，始得诗舲中丞刻本，特重付梓人，俾后来谈艺者有所矜式焉。先是，赵瓯北撰《七家诗话》，欲以查初白配作八家。先生止之，赋诗云：「初白差难步后尘」；又云：「只我更饶怀古癖，溯源先欲到周秦。」自注云：「余亦作诗话一卷，自屈、宋起。」见《更生斋集》。则先生之宗旨可知。然是书无论及灵均辈语，殆亦不无遗佚欤?又先生尝赋《论诗绝句》，顾宁人、吴野人共一首，王阮亭、朱竹垞各一首。今读是书，所论几于迭矩重规，又如吴梅村、邵青门、沈归愚、袁简斋、蒋心余、厉樊榭、孙渊如诸子，均有宋玉微词，然俱精确不磨，固不同文人相轻积习，转贻笑柄者。至自述各诗，单词词组，亦如西子王嫱，嫣然一笑，即屏除绮语者，亦知其美。若「竹兜」五律，谓庶几前人《檐马》作，则未敢附和。然要其目光如炬，上下千古，龙子作事，固自不凡。又先生《论诗绝句》：「药亭独漉许相参，吟苦时同佛一龛。尚得昔贤雄直气，岭南犹似胜江南。」亦可谓不存乡曲之见。而是书仅及药亭之晚达，未论其诗；及屈陈诸子，至黎二樵明经，则推崇已极，与王兰泉《蒲褐山房诗话》同；顾谓「惜其年甫四十而卒」，而不知樵夫实久主粤中坛坫，年几七十余，生平足迹未尝度岭，与先生未及谋面，仅得之传闻故耳。 秋尽日，南海伍崇曜谨跋。 
　　
　　右《北江诗话》第五、第六两卷，先生哲嗣子龄明府宦粤，以续刻先生遗着数种见贻，此册与焉。亟重付剞劂，俾与前重刊张诗舲侍郎所刻四卷，得成完璧，亦厚幸也。 咸丰甲寅闰七夕，伍崇曜再跋。
　　


