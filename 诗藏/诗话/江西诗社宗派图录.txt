江西诗社宗派图录
张泰来　述
〈序〉 
　　余尝以〈江西诗派论〉课士于豫章，率昧于题旨，鲜当人意者。张吏部扶长以致政家居，耄年好学，爰遍览群籍，摭拾遗事，录其有关于吕居仁《宗派图》者，人各立一小传，且推原作图之意，编次成帙，名曰：《江西诗社宗派图录》，俾后学得以观览，甚盛举也。然诗有统有派。余友刘子山蔚曰：『统犹水行于地，汇于归墟，而总为天一之所生，非支流别港之所得偏据以为名。至于四渎百川之既分，分而溢，溢而溯其所由出，然后称派以别之；派者，盖一流之余也。』居仁之名山谷，殆以一流小之，非尊之也。而自附于一流，抑又自小之甚矣。学者诚即扶长此录，以洞然于『江西诗派』所自出，知其学之有本，非同于污渎；更引申于山蔚之论，而有得于风雅之大源，则几矣。扶长以为何如？康熙辛未季秋，商丘宋荦题。
《江西诗社宗派图录》 
吕居仁作《江西诗社宗派图》，自黄山谷而下，列陈后山等凡二十五人：陈师道、潘大临、谢逸、洪朋、洪刍、饶节、祖可、徐俯、林敏修、洪炎、汪革、李錞、韩驹、李彭、晁冲之、江端本、扬符、廷博案：扬原作杨，今据宋刻刘后村集校正。谢薖、夏倪、林敏功、潘大观、王直方、善权、高荷、吕本中。此浚仪王柏厚《小学绀珠》定本也。胡氏《苕溪渔隐》与《山堂肆考》有何顗而无高荷，且列洪朋于徐俯之后；《豫章志》有高荷、何颙而无何顗，吕本中复不在二十五人之中；恐传钞有误，今并记之。
说者谓：居仁作图，既推山谷为宗派之祖，二十五人皆嗣公法者。今图中所载：或师老杜，或师储、韦，或师二苏，师承非一家也。诗派独宗江西，惟江西得而有之；何以或产于扬，或产于兖，或产于豫，或产于荆梁？似风土又不得而限之矣。或谓《三百五篇》而后，作诗者原有江西一派，自渊明已然，至山谷而衣钵始传，似宗派尽于二十五人也。及考绍兴初，晁仲石尝与范顾言、曾裘父同学诗于居仁；后湖居士苏养直歌诗清腴，盖江西之派别；坡公谓秦少章『句法本黄子』，夏均父亦称张彦实诗出江西诸人；范元实曾从山谷学诗；山谷又有赠晁无咎诗：『执持荆山玉，要我雕琢之。』彼数子者，宗派既同，而不得与于后山之列，何也？吕公尝譔《紫薇诗话》，见诸篇什者，仅八九人而止，余悉无闻焉，抑又何也？闻公尚有《师友渊源》一书，惜未之见耳。大抵宗派一说，其来已久，实不昉自吕公也。严沧浪论诗体，始于《风》、《雅》，建安而后，体固不一，逮宋有『元佑体』、『江西体』，注云：『元佑体即江西派，乃黄山谷、苏东坡、陈后山、刘后村、戴石屏之诗。』是诸家已开风气之先矣。居仁因而结社，一时坛墠所及，遂有二十五人，爰作图以记之，讵必溯其人之师承，计其地之远近欤？观吕公自序，有云：『同作并和，虽体制或异，要皆所传者一。』其涯略殆可睹矣。坡老云：『吾于诗人无所甚好，独渊明诗质而实绮，臞而实腴，自曹、刘、鲍、谢、李、杜诸人，皆莫能及。』渊明既往，诸家皆南北宗尔，摩围老人，即欲避此一席，何可得哉？竹坡周少隐曰：『吕舍人作《宗派图》，自此云门、临济始分矣。东坡寄子由诗：「赠君一笼牢收取，盛取东靬长老来。」则是东坡、子由为师兄弟也。』今谓其说始于吕公，不几为论世尚友者所窃笑乎？矧江西宗派不止于诗，即古文亦有之；不独欧阳、曾、王也，时文亦有之；不独陈、罗、韦、艾也，推之道德节义，莫不皆然。余以老耄失学，藏书散轶，抱瓮之暇，无以自娱。适大中丞宋牧仲先生采风，以此命题，友人有过蓬户而下问者，聊书此意以答之。犹恐世远言湮，即举二十五人之姓氏，索其详而不可得；乃纪厥爵里，遍览群籍，摭拾遗事，录其有关于《宗派图者》，人各立一小传，编次成帙，名曰：《江西诗社宗派图录》，俾后之学诗者，得以览焉。
陈师道 
　　师道，字履常，一字无己。徐之彭城人。自号后山居士。元佑三年，苏轼、傅尧俞、孙觉荐为徐州教授，又梁焘荐为太学博士，历秘书省正字。学识敻绝，有经世才，一时问业者甚众。熙宁中，王氏经学盛行，后山心非其说，遂绝意进取，至是始以荐得官。家极贫，苦吟，每偕及门登临得句，即急归卧一榻，以被蒙首，恶闻人声，谓之『吟榻』。家人知之，即婴儿稚子，亦抱寄邻家。自咏绝句：『此生精力尽于诗。』殆无忝矣。山谷曰：『履常，天下士也，读书如禹之治水，知天下之络脉；作诗得老杜句法，今之诗人，不能当也；为文深知古人之关键，其论事救首救尾，如常山之蛇，时辈未见其比。』初寓京师，傅钦之欲识其面，以问少游。少游曰：『是人非持剌字伺候公卿之门者，不可致也。』章惇在枢府，将荐之于朝，以书招之，后山答云：『公卿不下士，尚矣，乃独见于今。夫相见所以成礼；师道于公有贵贱之嫌，无平生之旧，公虽可见，礼不可见也。』终不往。东坡出知杭州，道由南京，后山为教授，时欲往迎之，告徐守孙莘老，孙不之许，乃托疾私行，至南，与坡公同舟直下，抵宿而后返，为刘安世所弹。余观后山越境而见东坡，当轴而不见子厚，曾何得丧足系其胸次哉？臞翁《诗评》：『冲寂自妍，不求识赏。』真诗如其人矣。林择之问朱文公曰：『后山诗恁底深，他资质尽高，不知如何肯去学山谷？』公答云：『后山雅健胜似山谷，然气力不及山谷较大，此其所以推服弗置也。』坡公最重后山书，曾有一帖，已遗荆州李翘叟。继亡其本，借来誊出，适为役夫盗去，鬻于僧寺，追取得之，复归翘叟。翘叟犹恐此卷再为盗所得也，扃鐍藏之。坡公闻之，不禁拊掌。惜乎扈从南郊，不屑服赵挺之衣，竟以寒疾死，悲夫！二子丰、登。丰亦能诗。建炎中，以父故得官，过江为会稽判。郡长李邺降敌，丰亦并驱以北，一云登。后遂无在江左者。无己著述繁多，今世所传，率多伪杂。惟门人魏衍昌编《后山集》二十卷最善。《诗话》、《谈丛》，放翁疑为后人赝作。洪容斋亦云：『《谈丛》载国朝事，失于不考究，多爽其实，非公笔也。』长短句二卷，胡元任云：『后山自谓他文未能及人，独于词不减秦七、黄九，其自矜如此。』
潘大临  潘大观 
　　大临，字邠老。黄冈人。才性明敏，凡经史百家之书，无不融贯。善属文，而尤匠心于诗。元丰中，寓齐安，得句法于坡公。次弟大观，字仲达。俱以词翰名家。山谷诵其五言句，觉翰墨之气如虹，犹足贯日。邠老年虽少，而风度恬适，殊有尘外之韵。山谷屡嘱诸甥从之游，相与琢磨，去尽少年之色，须用熏悟之鉏，痛以治之。蚤负盛名，屡不得志于有司，山谷极口慰藉，更勉之曰：『子瞻论作文法，须熟读〈檀弓〉，大是妙论。书法甚工，然少波峭，政以观古人书少耳；可取古法帖，日陈左右，事业之余，辄临写数纸，颇胜弈棋废日。』后徐师川赠诗，谓：『字直千金师智永。』则进乎技矣，其工玅可知也。放翁题跋曰：『邠老诗妙绝世，恨不见其字，今见此帖，无复遗恨。』其诗如〈和中兴碑〉、〈送山谷贬宜州〉、〈东坡挽辞〉之类，竟与重阳一句诗并传。寄赠饶德操，有『文如二稚徒怀璧』之咏，后德操为僧，果名如璧，吕舍人以为诗谶，至今临汝人尚能言之。
谢逸  谢薖 
　　逸字无逸。临川人。布衣而名重搢绅。于书无所不读，于文无所不能，有韵之言，尤超轶绝尘。秉性峻洁，生平不喜对书生，山巅水湄，多从衲子游。朱世英守抚日，以德行荐于朝，意不欲行，不得已诣之，信宿而返。从弟薖，字幼盘。食贫嗜古，乐志不仕，自号竹友。以诗文媲美其兄，时称二谢。居仁云：『谢康乐诗规模宏大，为一世冠；玄晖诗清新独出，又自有过人者。无逸似康乐，幼盘似玄晖，真足追配古人。』山谷读其与老仲元诗，大惊曰：『使在馆阁，晁、张流也，恨未识之耳。』一日，惠洪过溪堂，见无逸所居一室，生涯如庞蕴。少君方炊，稚子宗野汲水，无逸诵书扫除，见师放帚大笑曰：『聊复尔耳。』相与饭菽作偈而还。朱世英闻而和之。东邻有宁生者，年二十余，以镂刻佛像为业。俄游京师，因其役得将仕郎归家。日华裾细马，闾里聚观。门弟子不怿者累月。岂非伤无逸负出世之才，年未五十，一命不沾而殒，曾宁工之不若乎？噫唏！不识天下之为宁工者比比也﹗崇、观闲欲求如二谢之高风劲节，当世有几人哉？《溪堂》、《竹友》二集，系门人所编，长短句尤天然工妙，今诗余所载，仅剑首一吷耳。
洪朋  洪刍  洪炎 
　　朋字龟父。豫章人，山谷之甥也。举郡试第一。家世业儒，至龟父而声闻益着，山谷极赞其诗句甚壮，不负相期之意。又云：『龟父笔力可扛鼎，不无文字垂世，力学有暇，更精读千卷书，乃可毕兹能事。』〈写韵亭诗〉泓峥萧瑟，不可言喻。居仁谓作诗至此，几乎倾倒无余。山谷尝问：『甥最爱老舅诗中何语？』龟父举『蜂房各自开户牖，蚁穴或梦封王侯』、『黄流不解浣明月，碧树为我生凉秋』，以为深类工部。山谷曰：『得之矣。』自存诗仅百篇，山谷叹其句句可传。次刍，字驹父。第进士。才气笔力，尤为超迈。山谷往往阅其诗而叹曰：『不意江南泽中，产此千里驹也。』驹父才而傲，颇以诗酒废吏事。每读时辈篇什，大叫云：『使人齿颊皆甘。』其人喜而问之，曰：『似何物？』答云：『不减树头霜柿。』人每赪面而去。靖康中，为谏议大夫。汴京失守，驹父唯痛饮沈醉，竟以诬陷坐贬沙门，识者冤之。〈渡海〉诗云：『关山不隔还家梦，风月犹随过海身。』竟卒岛中。所著有《豫章职方乘》、《前后老圃集》、《诗话》、《香谱》等作，俱极博雅。子櫱，字仲本。亦能诗。为徐师川婿。尝出知永州。次炎，字玉父。元佑末登第，官至著作秘书少监。重听，尝对上曰：『世人皆聋于心，臣独聋于耳。心则了了，唯上所使。』后因事免，复起少监，有诗：『再入兰台逢旧史，重游东观阅新书。家徒四壁今无屋，谁为君王赋〈子虚〉？』周少微辑杜陵逸诗二十八首，其一系玉父石刻，得之江中，相其风致，当不让伯仲氏也。次羽，字鸿父。元符末，入党籍，遂终其身。世号『才子四洪』。潘邠老作〈洪氏倦壳轩诗〉，比之封、胡、遏、末。姑溪李端叔曰：『鲁直成就诸甥之意，可谓尽矣，故率然自知，类不相远，盖一本于舅氏也。』
饶节 
　　节字德操。临川人。诗句萧散，若学副其才情，绝非常纬可到。尤善铭赞古文辞。尝作〈佛米赞〉，许彦周最服之，谓武将念佛，以米记数，得三升也。将军念佛，难于遣词，观德操所作，虽柳子厚曲折不过是矣。夙有大志，既不达，纵酒自晦，或数日不醒，醉时往往登屋，危坐浩歌，恸哭达旦乃下。又尝醉赴汴水。适遇客舟，救之获免。祝发后，句更高妙，殆不可及。有〈别外弟蔡伯世〉诗，极诋近日学禅者，不能得达摩嫡派，纷纷歧路，因自号倚松道人。朱考亭曰：『紫薇吕公名德之重，一言一动，皆有法戒。其论汪、谢诸贤，高志清节，皆可以传信后世。独饶节者，一旦毁削肤发，殄灭天伦，而诸公环视无一人能止而救之者，或乃更从嗟叹，以是为不可及，亦独何哉？』嗟乎！考亭之言，犹余志也！第稽德操生平，非仅因欿顣而弃家者。观其劝紫薇专心学道，有『好贷夜窗三十刻，胡床趺坐究幡风』之赠，真再来人也。但怜其才而益悲其遇耳。
祖可  善权 
　　祖可，字正平。丹阳人。蔡伯固坚之子，养直庠之兄也。住庐山，与善权同学诗，骨气高迈，为徐师川所推。罗源陈善曰：『予与僧惠空论今之诗僧，如病可、瘦权，嫌其太清。空云：「往在豫章，与李商老论诗及此，商老云：可诗句句是庐山景物。」意亦以太清为病。』余谓：清非诗之病也，可师有『乱山争夕阳』之句，善权叹其精绝。与养直唱和真隐诗，如『漱壑夜泉响，扫窗春雾空』等咏，往往得意外警妙，其刻苦洵有过人者。善权诗『渚宫禅伯唐齐己，淮甸诗豪宋惠崇』，其自负可知矣。大抵二师之于韦苏州，性而有之，非关学也。吴虎臣云：『正平工诗，至长短句甚佳，世仅称其诗耳。』有《东溪集》。
徐俯 
　　俯字师川。分宁人。山谷之甥也。由通直郎历右谏议大夫。绍兴初，赐进士出身。英才苕发，负磊落不群之气，每事不肯居人下。通判吉州时，取郡长陈虚中判案抹而改之，其它可知也。尝作上蓝庄诗，托龟父寄山谷。公读数过，叹其词气甚壮，不类少年书生，为之喜而不寐。后东坡、少游、后山皆殁，山谷忧斯文将坠，规模远大，不意于师川复见之，因目为颓波之砥柱。公在宜州，有手书日记。嗣传入禁中，高宗笃爱之，日置御案。乃召师川，擢端明殿学士签书枢密院事权参知政事。师川每语人曰：『东坡、山谷、莹中三先生，余极敬畏，然其瑕疵有可笑者：东坡欲学长生不死；山谷赴官姑熟，闻当罢，七日符至乃行；莹中时对日者谈命，皆颠倒可笑也。』师川持议若此，可谓不阿所好矣。所著有《东湖集》。长子璧，字待价。豪迈能文词，拟上书万言，欲投匦，极言时政，无所讳避。师川见其稿，大惊，夺而焚之。惜乎早世，使其长年，焉知非干蛊才耶？
林敏功  林敏修 
　　敏功，字子仁。蕲春人。年十六预乡荐，下第归，叹曰：『轩冕富贵，非吾愿也。』杜门不出者三十年。弟敏修，字子来。俱以诗赋相高。元符末，蔡元度荐之，累征不起。政和中，赐号高隐处士。子仁寄均父诗：『饶三落拓我迂疏。』饶三，指德操也，子仁殆借以自况焉耳。山谷寄立之云：『林处士诗甚佳，〈碧落碑〉无赝本也。』二林诗文凡千余篇，号《松坡集》。
汪革 
　　革字信民。临川人。试礼部第一，分教长沙，于文无不精到，曾代荥阳公作张子厚哀词，脍炙一时。为诗尤警拔绝伦。谢无逸号溪堂居士，寄诗赠之，有『溪堂春水想扶疏』之咏，德操见而叹曰：『公诗日进，而道日远矣。』吕舍人殆谓其用功在此而不在彼也。信民和吕公〈欲晴诗〉、〈春日绝句〉等篇，敲字戛句，匠心独妙。尝谓：『人能咬得菜根断，则百事可做。』胡康侯闻之，击节称赏。生平清操，至今尚可想见。有《清溪类稿》、《论语直解》并《诗话》一卷。
韩驹 
　　驹字子苍。蜀之淯井监人。父为峡州夷陵令，与内侍贾祥为莫逆交。政和中，裕陵问祥，迁谪时有何人材？祥即出子苍诗文以进。首篇有『太乙真人』之句，上览奇之，即批出赐进士第，除秘书省正字。不数年，遂掌外制。譔祀明堂、圜坛、方泽乐曲。早岁以诗擅天下，苏黄门一见，比之储光羲。王平甫称为官样文章。坡公题其诗卷云：『唐朝文士例能诗，李、杜高深到者悕。我读君诗笑无语，恍然再见储光羲。』二苏所见，何其不谋而合也？子苍每诗成，辄反复涂乙，又历疏语所从来；至既以予人，久或累月，远或千里，复追取更定，无毫发恨，乃止。为徐师川友，遂受知于山谷。周益公题山谷与子苍帖曰：『士大夫少负轶才，其诗章固已超绝，然须经前辈题品，乃自信不疑，如参禅虽有所得，犹藉宗师之印可耳。子苍尝言我自学古人，庶乎于山谷近之矣。』后侨居临汝，从者益众，酬唱之乐，不减元佑诸公。大歇庵诗，师川所作，子苍手录之。爱才赏音，即此足觇一斑。诸孙曰藉。能守家学。《陵阳诗草》乃手授放翁者，刻之抚郡。《语录》一卷，范季随周士所编。周士云：『子苍所作不止此，当更访之。』臞翁敖器之《诗评》，自魏武而下凡二十九人，子苍与后山、紫薇与焉，亦足征宗派一时之盛矣。
李彭 
　　彭字商老。南康军建昌人。尚书公择之族侄也。家贫绩学，枕藉经史，诗文能兼诸家之长。尤究心释典。灌园修水之上，乐志自放，而笔墨一出，人争传宝，以相矜夸。公择犹子李怤去信，年少能文，汪信民亟称之，以为有过其侄商老处。居仁言：『商老诗文，富赡宏博，非后生容易可到。』洪觉范至石门，果禅出商老诗偈巨轴，读之茫然，谓此道人，盖滑稽翰墨者也。陈子翁问范师：『江西之诗，谁家为最？』师答曰：『驹父戏效孟浩然，作语如王、谢家子弟，风神步趋，不能优劣；商老和之，如刘安见上帝，大言不逊，豪气未除；独师川有句在暮山烟雨西洲落照之外，未暇写也。』师之品评如是，真可称佛门诗史矣。商老尝负墓盖乞书于东坡，公作大小两轴，嘱其择而用之，且勉之曰：『德叟有子不亡矣。』坡公书，山谷跋其后云。
晁冲之 
　　冲之，字叔用，一字用道。巨野人。授承务郎。以诗擅名。吕居仁曰：『众人方学山谷，叔用独专学老杜，其昆仲之所讲究者素矣。』所作〈李廷珪墨诗〉，通首雅健，即杜老无以复过。高秀实论其脱去世俗畦畛，不让古人。与居仁唱酬最剧，曾戏语居仁：『我诗非不如子，我作得子诗，只是子差熟耳。』居仁戏答云：『即熟便是精妙处。』叔用大笑以为然。喜作长短句，如：〈临江仙〉、〈上林春慢〉等阕。发音吐响，出人意表。有《具茨集》。
夏倪 
　　倪字均父。蕲州人。自府曹左官祁阳监酒。文词富赡，侪辈罕及。尝以『天寒霜露繁，游子有所之』为韵作十诗，留别饶德操，曲尽芊绵之致。赴江守日，张彦实有赠行诗：『未觉朝廷疏汲黯，极知州郡要文翁。』均父朝夕讽诵之，其服官之勤可知也。诗文一集，吕紫薇为之序。论学诗当识活法，极其明快，可补人诗话。
王直方 
　　直方，字立之。南州人。舍人元才、棫之子也。补承奉郎。力学汲古，家藏图史书画甚富。山谷极爱其文，尝云：『立之如璚枝瑶树，常欲在人目前。』所寄楚词二章、〈寂斋赋〉一首，并为佳作，因名其书室曰定志斋，盖取『我徂维求定』之意也。山谷一日在市上见蜡梅开，立之投以诗，公喜曰：『数日天气骤暖，固宜木根有春意动者，遂为诗人所觉，极叹足下韵胜也。』偶病，忧其子不克负荷，尽以诗画寄交旧。居仁初未与公相识，亦寄数种。均父作诗慰之云：『书来整整复斜钭。』盖笑其病中作字如此，特举山谷〈雪诗〉以戏之耳。《立之诗话》载洪驹父诗一首：『胡生画山水，烟雨山更好。鸿雁书远空，马牛风塞草。』邠老爱第二句，余爱第三句，山谷爱第四句。师川爱第三句第四句。以是知诗特患不佳耳，既佳矣，欣赏者其妙正在不同也。
高荷 
　　荷字子勉。荆南人。元佑太学生，官兰州通判。学杜子美作五言，颇得句法。山谷自戎州归，荷以五十韵见公，有『蜀天何处尽？巴月几回弯』之句，公爱而和之，并跋其后曰：『子勉作诗，以老杜为标准，用一事如军中之令，置一字如关门之键，而充之以博学，行之以温恭，盖天下士也。』寄李端叔书：『比得荆南一诗人，极有笔力，使之凌厉中州，恐不减晁、张，恨公未识之耳。』其推服若此。奈晚为童贯客，不为舆论所与。自号还还先生。其诗亦不传。
李錞 
　　錞字希声。□□人。鹗案：李希声官至秘书丞。
江端本 
　　端本，字□□。临川人。宣和二年，通判温州。鹗案：江端本，字子我。陈留人。邻几之孙。靖康中，以荐为承务耶，赐进士出身，诸王官教授。上书辨宣仁诬谤，遭黜。南渡，寓家桐庐之鸬鹚原。后为太常少卿。有《七里先生自然庵集》。○廷博案：刘后村《江西诗派小序》：端本，字子之。子我则端友字也。厉盖误笺。又案：端友本不入社，而厉氏《宋诗纪事》于诗派中列端友，而转遗端本，则又误矣。因附正之。
扬符廷博案：元本作杨，今订正。 
　　符字□□。□□□人。详俟补入。鹗案：扬符，字信祖，未详爵里。有诗集一卷。有『吏道官官恶；田家事事贤』之句。
吕本中 
　　本中，字居仁。寿春人。还寓洛阳，复徒婺州。申公之孙，舜徒少监之子，成公之祖也。宣和中，为枢密院编修。绍兴初，特赐进士，累官侍讲。中书省号紫薇省，故称紫薇舍人。家学渊源，有中原文献之目。性清约，唯以著述为己任。生平因诗以穷，耽禅而病，清臞若不胜衣；一室萧然，凝尘满榻，裕如也。尝序《诗社宗派图》，谓诗有活法，若灵均自得，忽然有人，然后惟意所出，万变不穷。杨诚斋又从而序之，亦以学者属文，当优游厌饫，以悟活法。孙谷祥《野老遗闻》云：『作诗文若不得其道，则千诗一诗，千句一句，自少壮至老熟，犹旦暮也。』居仁之于诗，每一见一变，至于今骎骎乎其未已，此岂偶然哉？以是知诗有活法，不知研求，徒讲究夺胎换骨者，末矣。《九经堂诗》，盖公与昭德尊老诸公师友讲习渐渎所得，陆放翁称其雄笔大论，凛乎其可敬畏。周益公跋曰：『吕十一丈在政和初，春秋鼎盛，且方崇尚王氏学，以苏、黄为异端，而手书立身为学作文之法乃如此。其师友渊源，固有所自，而特立独行之操，谁能及之？近世谓以诗名家，是殆见其善者几耳。』曾元嗣赠公诗：『吕家三相盛天朝，流泽于今有凤毛。世业中微谁料理？却收才具入《风》、《骚》。』洵定论哉。靖康之役，太学生汪若海作《麟书》一卷，恢诡谲怪，不减长卿〈大人赋〉。居仁谓其意实有在，汉武帝盖未之知也，东叟之为《麟书》，盖得法于此，予固知之矣。老臣忧国之言，遂使东叟围城上书，忠义激发之气，千载如见。公所作《宋论》四十篇，审时度势，洞若观火。《官箴》三十二则，《纲鉴》云成公。皆身体力行之言，服官者宜各书一通于座右。他如《春秋解》、《童蒙训》、《轩渠录》等书，皆传布于世。干道元年，平江守沈公雅刻《紫薇集》二十卷。
 
     张子编次《宗派图录》既成，客复过而问曰：信如子言，作诗者断以江西为法乎？予曰：否！否！诗派，人之性情也。性情不殊，系乎风土；而支派或分十五国，而下概可知矣。譬之水然，水虽一，其源流固自不同，江、淮、河、汉，皆派也。若舍派而言水，是凿井得泉，而曰水尽在是，岂理也哉？江西之派，实祖渊明。山谷云：『渊明于诗，直寄焉耳。』绛云在霄，舒卷自如，宁复有派？夫无派即渊明之派也，锺记室谓其源出于应璩，又协左思风力，果何所见而云然耶？宗风既祧，居仁移其俎豆于山谷，山谷易似，而渊明不易似也。嗣是作者林立，海内翕然向风，往来投赠，目不给赏，篇什之富，梓于厌原山中者，《诗派》一百三十七卷，《续派》十三卷，可谓极豫章之大观矣。南渡以来，老成间或雕谢，又遇陵阳韩子苍侨寓临川，复执牛耳，一时倡和之乐，如曾裘父、钱逊叔辈，又不下十数人，四方传为盛事。沿流日久，耳食之徒，浸有起而訾议之者。李文山遂谓元和之后无诗。杨廷秀亦有『江西之诗，世俗之作，知味者自能别之』之语。矧璅璅余子哉？朱考亭云：『江西之诗，自山谷一变，至杨廷秀又再变。』以斯知一代之诗，未有不变者也。独江西宗派云乎？涧谷罗畸与葛山书：『年来屏弃江西，为人轻姗，但就陈、黄中取数篇入吾意者读之，便知古人为不可及。』元遗山《论诗三十首》有云：『只知诗到苏、黄尽，沧海横流却是谁？』又云：『论诗宁下涪翁拜，未作江西社里人。』由是观之：善学诗者，支派虽分，性情则一，即曹、刘、鲍、谢、李、杜集中，何尝无渊明一派？而诸家之所谓江、淮、河、汉者自在也。古来未有无派之诗，即未有无源之水，今必执江西一派，以求尽天下之诗，是凿井得泉者也，讵复知江、淮、河、汉之源流乎？且居仁作图，名虽为诗，意实不专主于诗；大约如制科以诗赋取士，不过惜以为靖献之资焉耳，岂真据诗以定人之生平哉？观图中首后山而终子勉，其寓意固已微矣。后人舍立身行己不论，仅举有韵之言，称为宗派诗人而已。嗟乎！几何不与吕公论世尚友之旨，大相径庭也哉？
     紫薇作图，其大意已见于自序。既谓之图，则姓字自有先后，安得执此以较诗之优劣也？如正平所云：『吾乃居行间乎？』子苍曰：『我自学古人。』均父亦以在下列为耻。是同社已失于喁之雅矣。余意此特诸公及门各尊其师之言也。范周士曰：『吕公一日过书室，取案间书读之，乃《江西诗派图》也。公言：「安得此书，切勿示人，乃少时戏作耳。」及举此语以问陵阳先生，公语云：「居仁却如此说。《宗派图》本作一卷，连书诸人姓字，后丰城邑间刻石，遂如禅门宗派高下，分为数等，初不尔也。」』细绎周士此言，不无水火，乌可信为必然哉？且不特此也。东坡题山谷诗云：『见鲁直诗未尝不绝倒。』又云：『如见鲁仲连、李太白，不敢复论鄙事。』山谷则谓：『东坡作诗，未知句法。』山谷爱陈后山诗，为之扬誉，无所不至；后山云：『人言我语胜黄语。』又何以解也？岂文人相轻，自古已然，虽贤者不能免耶？
　　南州张扶长吏部作《江西诗派图录》，荟粹诸书出处甚详，但二十五人内，李錞、江端本、扬符三人小传未备。江子我在南渡初最知名，其母夫人为刘原父之女，见晁以道〈寿昌县君墓志〉：兄端礼、弟端本云云。惟李錞仅以官传，扬符仅以字着耳。因为补缀于后，庶好事者有考焉。南湖花隐识。
　　此书从樊榭山民厉君借钞校过，并录其跋语，南湖花隐其新号也。雍正癸丑秋九月九日勿药记。



江西诗社宗派图录
张泰来　述
〈序〉 
　　余尝以〈江西诗派论〉课士于豫章，率昧于题旨，鲜当人意者。张吏部扶长以致政家居，耄年好学，爰遍览群籍，摭拾遗事，录其有关于吕居仁《宗派图》者，人各立一小传，且推原作图之意，编次成帙，名曰：《江西诗社宗派图录》，俾后学得以观览，甚盛举也。然诗有统有派。余友刘子山蔚曰：『统犹水行于地，汇于归墟，而总为天一之所生，非支流别港之所得偏据以为名。至于四渎百川之既分，分而溢，溢而溯其所由出，然后称派以别之；派者，盖一流之余也。』居仁之名山谷，殆以一流小之，非尊之也。而自附于一流，抑又自小之甚矣。学者诚即扶长此录，以洞然于『江西诗派』所自出，知其学之有本，非同于污渎；更引申于山蔚之论，而有得于风雅之大源，则几矣。扶长以为何如？康熙辛未季秋，商丘宋荦题。
《江西诗社宗派图录》 
吕居仁作《江西诗社宗派图》，自黄山谷而下，列陈后山等凡二十五人：陈师道、潘大临、谢逸、洪朋、洪刍、饶节、祖可、徐俯、林敏修、洪炎、汪革、李錞、韩驹、李彭、晁冲之、江端本、扬符、廷博案：扬原作杨，今据宋刻刘后村集校正。谢薖、夏倪、林敏功、潘大观、王直方、善权、高荷、吕本中。此浚仪王柏厚《小学绀珠》定本也。胡氏《苕溪渔隐》与《山堂肆考》有何顗而无高荷，且列洪朋于徐俯之后；《豫章志》有高荷、何颙而无何顗，吕本中复不在二十五人之中；恐传钞有误，今并记之。
说者谓：居仁作图，既推山谷为宗派之祖，二十五人皆嗣公法者。今图中所载：或师老杜，或师储、韦，或师二苏，师承非一家也。诗派独宗江西，惟江西得而有之；何以或产于扬，或产于兖，或产于豫，或产于荆梁？似风土又不得而限之矣。或谓《三百五篇》而后，作诗者原有江西一派，自渊明已然，至山谷而衣钵始传，似宗派尽于二十五人也。及考绍兴初，晁仲石尝与范顾言、曾裘父同学诗于居仁；后湖居士苏养直歌诗清腴，盖江西之派别；坡公谓秦少章『句法本黄子』，夏均父亦称张彦实诗出江西诸人；范元实曾从山谷学诗；山谷又有赠晁无咎诗：『执持荆山玉，要我雕琢之。』彼数子者，宗派既同，而不得与于后山之列，何也？吕公尝譔《紫薇诗话》，见诸篇什者，仅八九人而止，余悉无闻焉，抑又何也？闻公尚有《师友渊源》一书，惜未之见耳。大抵宗派一说，其来已久，实不昉自吕公也。严沧浪论诗体，始于《风》、《雅》，建安而后，体固不一，逮宋有『元佑体』、『江西体』，注云：『元佑体即江西派，乃黄山谷、苏东坡、陈后山、刘后村、戴石屏之诗。』是诸家已开风气之先矣。居仁因而结社，一时坛墠所及，遂有二十五人，爰作图以记之，讵必溯其人之师承，计其地之远近欤？观吕公自序，有云：『同作并和，虽体制或异，要皆所传者一。』其涯略殆可睹矣。坡老云：『吾于诗人无所甚好，独渊明诗质而实绮，臞而实腴，自曹、刘、鲍、谢、李、杜诸人，皆莫能及。』渊明既往，诸家皆南北宗尔，摩围老人，即欲避此一席，何可得哉？竹坡周少隐曰：『吕舍人作《宗派图》，自此云门、临济始分矣。东坡寄子由诗：「赠君一笼牢收取，盛取东靬长老来。」则是东坡、子由为师兄弟也。』今谓其说始于吕公，不几为论世尚友者所窃笑乎？矧江西宗派不止于诗，即古文亦有之；不独欧阳、曾、王也，时文亦有之；不独陈、罗、韦、艾也，推之道德节义，莫不皆然。余以老耄失学，藏书散轶，抱瓮之暇，无以自娱。适大中丞宋牧仲先生采风，以此命题，友人有过蓬户而下问者，聊书此意以答之。犹恐世远言湮，即举二十五人之姓氏，索其详而不可得；乃纪厥爵里，遍览群籍，摭拾遗事，录其有关于《宗派图者》，人各立一小传，编次成帙，名曰：《江西诗社宗派图录》，俾后之学诗者，得以览焉。
陈师道 
　　师道，字履常，一字无己。徐之彭城人。自号后山居士。元佑三年，苏轼、傅尧俞、孙觉荐为徐州教授，又梁焘荐为太学博士，历秘书省正字。学识敻绝，有经世才，一时问业者甚众。熙宁中，王氏经学盛行，后山心非其说，遂绝意进取，至是始以荐得官。家极贫，苦吟，每偕及门登临得句，即急归卧一榻，以被蒙首，恶闻人声，谓之『吟榻』。家人知之，即婴儿稚子，亦抱寄邻家。自咏绝句：『此生精力尽于诗。』殆无忝矣。山谷曰：『履常，天下士也，读书如禹之治水，知天下之络脉；作诗得老杜句法，今之诗人，不能当也；为文深知古人之关键，其论事救首救尾，如常山之蛇，时辈未见其比。』初寓京师，傅钦之欲识其面，以问少游。少游曰：『是人非持剌字伺候公卿之门者，不可致也。』章惇在枢府，将荐之于朝，以书招之，后山答云：『公卿不下士，尚矣，乃独见于今。夫相见所以成礼；师道于公有贵贱之嫌，无平生之旧，公虽可见，礼不可见也。』终不往。东坡出知杭州，道由南京，后山为教授，时欲往迎之，告徐守孙莘老，孙不之许，乃托疾私行，至南，与坡公同舟直下，抵宿而后返，为刘安世所弹。余观后山越境而见东坡，当轴而不见子厚，曾何得丧足系其胸次哉？臞翁《诗评》：『冲寂自妍，不求识赏。』真诗如其人矣。林择之问朱文公曰：『后山诗恁底深，他资质尽高，不知如何肯去学山谷？』公答云：『后山雅健胜似山谷，然气力不及山谷较大，此其所以推服弗置也。』坡公最重后山书，曾有一帖，已遗荆州李翘叟。继亡其本，借来誊出，适为役夫盗去，鬻于僧寺，追取得之，复归翘叟。翘叟犹恐此卷再为盗所得也，扃鐍藏之。坡公闻之，不禁拊掌。惜乎扈从南郊，不屑服赵挺之衣，竟以寒疾死，悲夫！二子丰、登。丰亦能诗。建炎中，以父故得官，过江为会稽判。郡长李邺降敌，丰亦并驱以北，一云登。后遂无在江左者。无己著述繁多，今世所传，率多伪杂。惟门人魏衍昌编《后山集》二十卷最善。《诗话》、《谈丛》，放翁疑为后人赝作。洪容斋亦云：『《谈丛》载国朝事，失于不考究，多爽其实，非公笔也。』长短句二卷，胡元任云：『后山自谓他文未能及人，独于词不减秦七、黄九，其自矜如此。』
潘大临  潘大观 
　　大临，字邠老。黄冈人。才性明敏，凡经史百家之书，无不融贯。善属文，而尤匠心于诗。元丰中，寓齐安，得句法于坡公。次弟大观，字仲达。俱以词翰名家。山谷诵其五言句，觉翰墨之气如虹，犹足贯日。邠老年虽少，而风度恬适，殊有尘外之韵。山谷屡嘱诸甥从之游，相与琢磨，去尽少年之色，须用熏悟之鉏，痛以治之。蚤负盛名，屡不得志于有司，山谷极口慰藉，更勉之曰：『子瞻论作文法，须熟读〈檀弓〉，大是妙论。书法甚工，然少波峭，政以观古人书少耳；可取古法帖，日陈左右，事业之余，辄临写数纸，颇胜弈棋废日。』后徐师川赠诗，谓：『字直千金师智永。』则进乎技矣，其工玅可知也。放翁题跋曰：『邠老诗妙绝世，恨不见其字，今见此帖，无复遗恨。』其诗如〈和中兴碑〉、〈送山谷贬宜州〉、〈东坡挽辞〉之类，竟与重阳一句诗并传。寄赠饶德操，有『文如二稚徒怀璧』之咏，后德操为僧，果名如璧，吕舍人以为诗谶，至今临汝人尚能言之。
谢逸  谢薖 
　　逸字无逸。临川人。布衣而名重搢绅。于书无所不读，于文无所不能，有韵之言，尤超轶绝尘。秉性峻洁，生平不喜对书生，山巅水湄，多从衲子游。朱世英守抚日，以德行荐于朝，意不欲行，不得已诣之，信宿而返。从弟薖，字幼盘。食贫嗜古，乐志不仕，自号竹友。以诗文媲美其兄，时称二谢。居仁云：『谢康乐诗规模宏大，为一世冠；玄晖诗清新独出，又自有过人者。无逸似康乐，幼盘似玄晖，真足追配古人。』山谷读其与老仲元诗，大惊曰：『使在馆阁，晁、张流也，恨未识之耳。』一日，惠洪过溪堂，见无逸所居一室，生涯如庞蕴。少君方炊，稚子宗野汲水，无逸诵书扫除，见师放帚大笑曰：『聊复尔耳。』相与饭菽作偈而还。朱世英闻而和之。东邻有宁生者，年二十余，以镂刻佛像为业。俄游京师，因其役得将仕郎归家。日华裾细马，闾里聚观。门弟子不怿者累月。岂非伤无逸负出世之才，年未五十，一命不沾而殒，曾宁工之不若乎？噫唏！不识天下之为宁工者比比也﹗崇、观闲欲求如二谢之高风劲节，当世有几人哉？《溪堂》、《竹友》二集，系门人所编，长短句尤天然工妙，今诗余所载，仅剑首一吷耳。
洪朋  洪刍  洪炎 
　　朋字龟父。豫章人，山谷之甥也。举郡试第一。家世业儒，至龟父而声闻益着，山谷极赞其诗句甚壮，不负相期之意。又云：『龟父笔力可扛鼎，不无文字垂世，力学有暇，更精读千卷书，乃可毕兹能事。』〈写韵亭诗〉泓峥萧瑟，不可言喻。居仁谓作诗至此，几乎倾倒无余。山谷尝问：『甥最爱老舅诗中何语？』龟父举『蜂房各自开户牖，蚁穴或梦封王侯』、『黄流不解浣明月，碧树为我生凉秋』，以为深类工部。山谷曰：『得之矣。』自存诗仅百篇，山谷叹其句句可传。次刍，字驹父。第进士。才气笔力，尤为超迈。山谷往往阅其诗而叹曰：『不意江南泽中，产此千里驹也。』驹父才而傲，颇以诗酒废吏事。每读时辈篇什，大叫云：『使人齿颊皆甘。』其人喜而问之，曰：『似何物？』答云：『不减树头霜柿。』人每赪面而去。靖康中，为谏议大夫。汴京失守，驹父唯痛饮沈醉，竟以诬陷坐贬沙门，识者冤之。〈渡海〉诗云：『关山不隔还家梦，风月犹随过海身。』竟卒岛中。所着有《豫章职方乘》、《前后老圃集》、《诗话》、《香谱》等作，俱极博雅。子櫱，字仲本。亦能诗。为徐师川婿。尝出知永州。次炎，字玉父。元佑末登第，官至著作秘书少监。重听，尝对上曰：『世人皆聋于心，臣独聋于耳。心则了了，唯上所使。』后因事免，复起少监，有诗：『再入兰台逢旧史，重游东观阅新书。家徒四壁今无屋，谁为君王赋〈子虚〉？』周少微辑杜陵逸诗二十八首，其一系玉父石刻，得之江中，相其风致，当不让伯仲氏也。次羽，字鸿父。元符末，入党籍，遂终其身。世号『才子四洪』。潘邠老作〈洪氏倦壳轩诗〉，比之封、胡、遏、末。姑溪李端叔曰：『鲁直成就诸甥之意，可谓尽矣，故率然自知，类不相远，盖一本于舅氏也。』
饶节 
　　节字德操。临川人。诗句萧散，若学副其才情，绝非常纬可到。尤善铭赞古文辞。尝作〈佛米赞〉，许彦周最服之，谓武将念佛，以米记数，得三升也。将军念佛，难于遣词，观德操所作，虽柳子厚曲折不过是矣。夙有大志，既不达，纵酒自晦，或数日不醒，醉时往往登屋，危坐浩歌，恸哭达旦乃下。又尝醉赴汴水。适遇客舟，救之获免。祝发后，句更高妙，殆不可及。有〈别外弟蔡伯世〉诗，极诋近日学禅者，不能得达摩嫡派，纷纷歧路，因自号倚松道人。朱考亭曰：『紫薇吕公名德之重，一言一动，皆有法戒。其论汪、谢诸贤，高志清节，皆可以传信后世。独饶节者，一旦毁削肤发，殄灭天伦，而诸公环视无一人能止而救之者，或乃更从嗟叹，以是为不可及，亦独何哉？』嗟乎！考亭之言，犹余志也！第稽德操生平，非仅因欿顣而弃家者。观其劝紫薇专心学道，有『好贷夜窗三十刻，胡床趺坐究幡风』之赠，真再来人也。但怜其才而益悲其遇耳。
祖可  善权 
　　祖可，字正平。丹阳人。蔡伯固坚之子，养直庠之兄也。住庐山，与善权同学诗，骨气高迈，为徐师川所推。罗源陈善曰：『予与僧惠空论今之诗僧，如病可、瘦权，嫌其太清。空云：「往在豫章，与李商老论诗及此，商老云：可诗句句是庐山景物。」意亦以太清为病。』余谓：清非诗之病也，可师有『乱山争夕阳』之句，善权叹其精绝。与养直唱和真隐诗，如『漱壑夜泉响，扫窗春雾空』等咏，往往得意外警妙，其刻苦洵有过人者。善权诗『渚宫禅伯唐齐己，淮甸诗豪宋惠崇』，其自负可知矣。大抵二师之于韦苏州，性而有之，非关学也。吴虎臣云：『正平工诗，至长短句甚佳，世仅称其诗耳。』有《东溪集》。
徐俯 
　　俯字师川。分宁人。山谷之甥也。由通直郎历右谏议大夫。绍兴初，赐进士出身。英才苕发，负磊落不群之气，每事不肯居人下。通判吉州时，取郡长陈虚中判案抹而改之，其它可知也。尝作上蓝庄诗，托龟父寄山谷。公读数过，叹其词气甚壮，不类少年书生，为之喜而不寐。后东坡、少游、后山皆殁，山谷忧斯文将坠，规模远大，不意于师川复见之，因目为颓波之砥柱。公在宜州，有手书日记。嗣传入禁中，高宗笃爱之，日置御案。乃召师川，擢端明殿学士签书枢密院事权参知政事。师川每语人曰：『东坡、山谷、莹中三先生，余极敬畏，然其瑕疵有可笑者：东坡欲学长生不死；山谷赴官姑熟，闻当罢，七日符至乃行；莹中时对日者谈命，皆颠倒可笑也。』师川持议若此，可谓不阿所好矣。所着有《东湖集》。长子璧，字待价。豪迈能文词，拟上书万言，欲投匦，极言时政，无所讳避。师川见其稿，大惊，夺而焚之。惜乎早世，使其长年，焉知非干蛊才耶？
林敏功  林敏修 
　　敏功，字子仁。蕲春人。年十六预乡荐，下第归，叹曰：『轩冕富贵，非吾愿也。』杜门不出者三十年。弟敏修，字子来。俱以诗赋相高。元符末，蔡元度荐之，累征不起。政和中，赐号高隐处士。子仁寄均父诗：『饶三落拓我迂疏。』饶三，指德操也，子仁殆借以自况焉耳。山谷寄立之云：『林处士诗甚佳，〈碧落碑〉无赝本也。』二林诗文凡千余篇，号《松坡集》。
汪革 
　　革字信民。临川人。试礼部第一，分教长沙，于文无不精到，曾代荥阳公作张子厚哀词，脍炙一时。为诗尤警拔绝伦。谢无逸号溪堂居士，寄诗赠之，有『溪堂春水想扶疏』之咏，德操见而叹曰：『公诗日进，而道日远矣。』吕舍人殆谓其用功在此而不在彼也。信民和吕公〈欲晴诗〉、〈春日绝句〉等篇，敲字戛句，匠心独妙。尝谓：『人能咬得菜根断，则百事可做。』胡康侯闻之，击节称赏。生平清操，至今尚可想见。有《清溪类稿》、《论语直解》并《诗话》一卷。
韩驹 
　　驹字子苍。蜀之淯井监人。父为峡州夷陵令，与内侍贾祥为莫逆交。政和中，裕陵问祥，迁谪时有何人材？祥即出子苍诗文以进。首篇有『太乙真人』之句，上览奇之，即批出赐进士第，除秘书省正字。不数年，遂掌外制。譔祀明堂、圜坛、方泽乐曲。早岁以诗擅天下，苏黄门一见，比之储光羲。王平甫称为官样文章。坡公题其诗卷云：『唐朝文士例能诗，李、杜高深到者悕。我读君诗笑无语，恍然再见储光羲。』二苏所见，何其不谋而合也？子苍每诗成，辄反复涂乙，又历疏语所从来；至既以予人，久或累月，远或千里，复追取更定，无毫发恨，乃止。为徐师川友，遂受知于山谷。周益公题山谷与子苍帖曰：『士大夫少负轶才，其诗章固已超绝，然须经前辈题品，乃自信不疑，如参禅虽有所得，犹藉宗师之印可耳。子苍尝言我自学古人，庶乎于山谷近之矣。』后侨居临汝，从者益众，酬唱之乐，不减元佑诸公。大歇庵诗，师川所作，子苍手录之。爱才赏音，即此足觇一斑。诸孙曰藉。能守家学。《陵阳诗草》乃手授放翁者，刻之抚郡。《语录》一卷，范季随周士所编。周士云：『子苍所作不止此，当更访之。』臞翁敖器之《诗评》，自魏武而下凡二十九人，子苍与后山、紫薇与焉，亦足征宗派一时之盛矣。
李彭 
　　彭字商老。南康军建昌人。尚书公择之族侄也。家贫绩学，枕藉经史，诗文能兼诸家之长。尤究心释典。灌园修水之上，乐志自放，而笔墨一出，人争传宝，以相矜夸。公择犹子李怤去信，年少能文，汪信民亟称之，以为有过其侄商老处。居仁言：『商老诗文，富赡宏博，非后生容易可到。』洪觉范至石门，果禅出商老诗偈巨轴，读之茫然，谓此道人，盖滑稽翰墨者也。陈子翁问范师：『江西之诗，谁家为最？』师答曰：『驹父戏效孟浩然，作语如王、谢家子弟，风神步趋，不能优劣；商老和之，如刘安见上帝，大言不逊，豪气未除；独师川有句在暮山烟雨西洲落照之外，未暇写也。』师之品评如是，真可称佛门诗史矣。商老尝负墓盖乞书于东坡，公作大小两轴，嘱其择而用之，且勉之曰：『德叟有子不亡矣。』坡公书，山谷跋其后云。
晁冲之 
　　冲之，字叔用，一字用道。鉅野人。授承务郎。以诗擅名。吕居仁曰：『众人方学山谷，叔用独专学老杜，其昆仲之所讲究者素矣。』所作〈李廷珪墨诗〉，通首雅健，即杜老无以复过。高秀实论其脱去世俗畦畛，不让古人。与居仁唱酬最剧，曾戏语居仁：『我诗非不如子，我作得子诗，只是子差熟耳。』居仁戏答云：『即熟便是精妙处。』叔用大笑以为然。喜作长短句，如：〈临江仙〉、〈上林春慢〉等阕。发音吐响，出人意表。有《具茨集》。
夏倪 
　　倪字均父。蕲州人。自府曹左官祁阳监酒。文词富赡，侪辈罕及。尝以『天寒霜露繁，游子有所之』为韵作十诗，留别饶德操，曲尽芊绵之致。赴江守日，张彦实有赠行诗：『未觉朝廷疏汲黯，极知州郡要文翁。』均父朝夕讽诵之，其服官之勤可知也。诗文一集，吕紫薇为之序。论学诗当识活法，极其明快，可补人诗话。
王直方 
　　直方，字立之。南州人。舍人元才、棫之子也。补承奉郎。力学汲古，家藏图史书画甚富。山谷极爱其文，尝云：『立之如璚枝瑶树，常欲在人目前。』所寄楚词二章、〈寂斋赋〉一首，并为佳作，因名其书室曰定志斋，盖取『我徂维求定』之意也。山谷一日在市上见蜡梅开，立之投以诗，公喜曰：『数日天气骤暖，固宜木根有春意动者，遂为诗人所觉，极叹足下韵胜也。』偶病，忧其子不克负荷，尽以诗画寄交旧。居仁初未与公相识，亦寄数种。均父作诗慰之云：『书来整整复斜钭。』盖笑其病中作字如此，特举山谷〈雪诗〉以戏之耳。《立之诗话》载洪驹父诗一首：『胡生画山水，烟雨山更好。鸿雁书远空，马牛风塞草。』邠老爱第二句，余爱第三句，山谷爱第四句。师川爱第三句第四句。以是知诗特患不佳耳，既佳矣，欣赏者其妙正在不同也。
高荷 
　　荷字子勉。荆南人。元佑太学生，官兰州通判。学杜子美作五言，颇得句法。山谷自戎州归，荷以五十韵见公，有『蜀天何处尽？巴月几回弯』之句，公爱而和之，并跋其后曰：『子勉作诗，以老杜为标准，用一事如军中之令，置一字如关门之键，而充之以博学，行之以温恭，盖天下士也。』寄李端叔书：『比得荆南一诗人，极有笔力，使之凌厉中州，恐不减晁、张，恨公未识之耳。』其推服若此。奈晚为童贯客，不为舆论所与。自号还还先生。其诗亦不传。
李錞 
　　錞字希声。□□人。鹗案：李希声官至秘书丞。
江端本 
　　端本，字□□。临川人。宣和二年，通判温州。鹗案：江端本，字子我。陈留人。邻几之孙。靖康中，以荐为承务耶，赐进士出身，诸王官教授。上书辨宣仁诬谤，遭黜。南渡，寓家桐庐之鸬鹚原。后为太常少卿。有《七里先生自然庵集》。○廷博案：刘后村《江西诗派小序》：端本，字子之。子我则端友字也。厉盖误笺。又案：端友本不入社，而厉氏《宋诗纪事》于诗派中列端友，而转遗端本，则又误矣。因附正之。
扬符廷博案：元本作杨，今订正。 
　　符字□□。□□□人。详俟补入。鹗案：扬符，字信祖，未详爵里。有诗集一卷。有『吏道官官恶；田家事事贤』之句。
吕本中 
　　本中，字居仁。寿春人。还寓洛阳，复徒婺州。申公之孙，舜徒少监之子，成公之祖也。宣和中，为枢密院编修。绍兴初，特赐进士，累官侍讲。中书省号紫薇省，故称紫薇舍人。家学渊源，有中原文献之目。性清约，唯以著述为己任。生平因诗以穷，耽禅而病，清臞若不胜衣；一室萧然，凝尘满榻，裕如也。尝序《诗社宗派图》，谓诗有活法，若灵均自得，忽然有人，然后惟意所出，万变不穷。杨诚斋又从而序之，亦以学者属文，当优游厌饫，以悟活法。孙谷祥《野老遗闻》云：『作诗文若不得其道，则千诗一诗，千句一句，自少壮至老熟，犹旦暮也。』居仁之于诗，每一见一变，至于今骎骎乎其未已，此岂偶然哉？以是知诗有活法，不知研求，徒讲究夺胎换骨者，末矣。《九经堂诗》，盖公与昭德尊老诸公师友讲习渐渎所得，陆放翁称其雄笔大论，凛乎其可敬畏。周益公跋曰：『吕十一丈在政和初，春秋鼎盛，且方崇尚王氏学，以苏、黄为异端，而手书立身为学作文之法乃如此。其师友渊源，固有所自，而特立独行之操，谁能及之？近世谓以诗名家，是殆见其善者几耳。』曾元嗣赠公诗：『吕家三相盛天朝，流泽于今有凤毛。世业中微谁料理？却收才具入《风》、《骚》。』洵定论哉。靖康之役，太学生汪若海作《麟书》一卷，恢诡谲怪，不减长卿〈大人赋〉。居仁谓其意实有在，汉武帝盖未之知也，东叟之为《麟书》，盖得法于此，予固知之矣。老臣忧国之言，遂使东叟围城上书，忠义激发之气，千载如见。公所作《宋论》四十篇，审时度势，洞若观火。《官箴》三十二则，《纲鉴》云成公。皆身体力行之言，服官者宜各书一通于座右。他如《春秋解》、《童蒙训》、《轩渠录》等书，皆传布于世。干道元年，平江守沉公雅刻《紫薇集》二十卷。
 
     张子编次《宗派图录》既成，客复过而问曰：信如子言，作诗者断以江西为法乎？予曰：否！否！诗派，人之性情也。性情不殊，系乎风土；而支派或分十五国，而下概可知矣。譬之水然，水虽一，其源流固自不同，江、淮、河、汉，皆派也。若舍派而言水，是凿井得泉，而曰水尽在是，岂理也哉？江西之派，实祖渊明。山谷云：『渊明于诗，直寄焉耳。』绛云在霄，舒卷自如，宁复有派？夫无派即渊明之派也，钟记室谓其源出于应璩，又协左思风力，果何所见而云然耶？宗风既祧，居仁移其俎豆于山谷，山谷易似，而渊明不易似也。嗣是作者林立，海内翕然向风，往来投赠，目不给赏，篇什之富，梓于厌原山中者，《诗派》一百三十七卷，《续派》十三卷，可谓极豫章之大观矣。南渡以来，老成间或雕谢，又遇陵阳韩子苍侨寓临川，复执牛耳，一时倡和之乐，如曾裘父、钱逊叔辈，又不下十数人，四方传为盛事。沿流日久，耳食之徒，浸有起而訾议之者。李文山遂谓元和之后无诗。杨廷秀亦有『江西之诗，世俗之作，知味者自能别之』之语。矧璅璅余子哉？朱考亭云：『江西之诗，自山谷一变，至杨廷秀又再变。』以斯知一代之诗，未有不变者也。独江西宗派云乎？涧谷罗畸与葛山书：『年来屏弃江西，为人轻姗，但就陈、黄中取数篇入吾意者读之，便知古人为不可及。』元遗山《论诗三十首》有云：『只知诗到苏、黄尽，沧海横流却是谁？』又云：『论诗宁下涪翁拜，未作江西社里人。』由是观之：善学诗者，支派虽分，性情则一，即曹、刘、鲍、谢、李、杜集中，何尝无渊明一派？而诸家之所谓江、淮、河、汉者自在也。古来未有无派之诗，即未有无源之水，今必执江西一派，以求尽天下之诗，是凿井得泉者也，讵复知江、淮、河、汉之源流乎？且居仁作图，名虽为诗，意实不专主于诗；大约如制科以诗赋取士，不过惜以为靖献之资焉耳，岂真据诗以定人之生平哉？观图中首后山而终子勉，其寓意固已微矣。后人舍立身行己不论，仅举有韵之言，称为宗派诗人而已。嗟乎！几何不与吕公论世尚友之旨，大相径庭也哉？
     紫薇作图，其大意已见于自序。既谓之图，则姓字自有先后，安得执此以较诗之优劣也？如正平所云：『吾乃居行间乎？』子苍曰：『我自学古人。』均父亦以在下列为耻。是同社已失于喁之雅矣。余意此特诸公及门各尊其师之言也。范周士曰：『吕公一日过书室，取案间书读之，乃《江西诗派图》也。公言：「安得此书，切勿示人，乃少时戏作耳。」及举此语以问陵阳先生，公语云：「居仁却如此说。《宗派图》本作一卷，连书诸人姓字，后丰城邑间刻石，遂如禅门宗派高下，分为数等，初不尔也。」』细绎周士此言，不无水火，乌可信为必然哉？且不特此也。东坡题山谷诗云：『见鲁直诗未尝不绝倒。』又云：『如见鲁仲连、李太白，不敢复论鄙事。』山谷则谓：『东坡作诗，未知句法。』山谷爱陈后山诗，为之扬誉，无所不至；后山云：『人言我语胜黄语。』又何以解也？岂文人相轻，自古已然，虽贤者不能免耶？
　　南州张扶长吏部作《江西诗派图录》，荟粹诸书出处甚详，但二十五人内，李錞、江端本、扬符三人小传未备。江子我在南渡初最知名，其母夫人为刘原父之女，见晁以道〈寿昌县君墓志〉：兄端礼、弟端本云云。惟李錞仅以官传，扬符仅以字着耳。因为补缀于后，庶好事者有考焉。南湖花隐识。
　　此书从樊榭山民厉君借钞校过，并录其跋语，南湖花隐其新号也。雍正癸丑秋九月九日勿药记。



