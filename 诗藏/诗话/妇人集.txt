　　《妇人集》清 迦陵

　　妇人集

　　陈维崧

　　如皋冒褒无誉注　　新城王士禄西樵评

　　○跋迦陵先生《妇人集》，续本事诗，曾采取一二。余购之二十八年，迄不可得。意谓天壤间无是书矣。辛亥九月，海宁吴文槎客归舟携示，因得睹其全豹，并如皋冒氏叔若侄纂注补遗，纲重宝于深渊，合双龙于剑水，快何如之。

　　十月既望震

　　长平公主，孙承泽《春明梦余录》曰：公主名徽足，明思宗女，周皇后产也。甲申之变，御剑亲裁，伤颊及腕。越五宵旦，复苏。顺治二年，上书今皇帝，甚有音旨。书曰：几死臣妾，高天。髡缁空王，庶申罔极。先是主议降大仆公子都尉周君名世显。至是诏求故剑，仍馆我周君焉。寻薨。张晨长平公主诔曰：当扶桑上仙之日距李下嫁之年，星燧初周，芳华未歇。又曰：公主葬彰义门之赐庄，礼也。

　　明思宗田贵妃，维扬人，性明惠沉默，寡言笑，最得帝宠。（吴伟业《永和宫词》曰：贵妃明惠独承恩。）甲申李贼入燕，妃先一年薨。

　　长安女尼妙音，旧先帝时宫人也。国破后出居民间，祝发于北城之文殊庵。与海昌相国居址相近，常出入相国家。谈宫中旧事，及甲申三月事，甚悉。言十九日夜漏欲尽，先帝遍召内人，命其出宫避贼。是时黄雾四塞，对面不相见。帝泣下沾襟，六宫皆大哭。又言宫中侍姬，都以青纱护发，外施钗钏。自遭丧乱，香奁宝钿，悉为人夺。惟存青纱数幅，犹昭阳旧物也。吴江吴兆骞《白头宫女行》云：长安女冠头似雪，曳地黄丝悬百结。手执金经泪暗流，云是前朝旧宫妾。又云：一托香台己十秋，每谈遗事自生愁。室中漫礼金仙席，梦里还随玉辇游。惆怅生年遘阳九，戒珠持遍甘衰朽。天家龙种尚飘零，贱妾蛾眉亦何有。晚树沉沉禁苑斜，山川满目思悲茄。伤心欲到扶风市，零落金箱忆汉家。

　　郑妗，故襄王宫人，遭乱，为沔阳渔人所得，常椎髻跣足，钓于黄金湖头。独著惨红袒服，云是襄妃物也。（见董以宁《楚游闻见录》，张献忠假杨嗣昌兵符破襄阳，事出仓卒，宫中无得免者。妗奉命往凌仪宾家，送生日银彩，因匿藻井上获免，又闻贼尽城中妇女纤趾囊之。酒间胜，妗之跣足，意或悼此。见原注。）

　　姑苏女子圆圆（字畹芬）戾家女子也，色艺擅一时。如皋冒先生尝言妇人以姿致为主，色次之。碌碌双鬟，难其选也。蕙心纨质，澹秀天然。生平所觏，则独有圆圆耳。崇祯末年，戚畹武安侯劫置别室中，侯武人也。圆圆若有不自得者，李自成之乱，为贼帅刘宗敏所掠，我兵入燕京，圆圆归某王宫中为次妃。（吴县叶襄《赠姜垓百韵诗》有云：酒垆寻卞赛，花底出圆圆。按卞赛亦金陵名妓，家伯兄有赠畹芬绝句：潇湘一幅小庭收，菡荽香余暮色幽。细细白云生枕簟，梦圆今夜不知秋。秋水波回春月姿，淡然远岫学双眉。清微妙气轻嘘吸，谷里幽兰许独知。）

　　临淮老妓某戚畹府中净持也，后为东平侯女教师。甲申京都失守，侯欲侦两宫音息，而贼骑充斥，麾下将无一人肯行。伎奋然曰：身给事戚畹邸中，久宜往。遂易持匕首，间关数千里，穿贼垒而还。（戚畹盖田贵妃长兄，东平侯刘泽清也。）

　　金屋恭顺侯（侯名吴维华），姬人。父笔工也幼颖悟，读书善强记，侯宠之专房。一日，偶有他事失侯意，锢别室中。姬乃以小赫踬作书叙其辛楚，中有长生殿卷中人语。侯见之，不解所出。典笺某曰：此用玉环崔徽二事实也。侯大喜，即日迎归邸第，宠爱如初。（兰陵邹推官有《金屋歌》，歌长不载。）

　　寇白门，南院教坊中女也。朱保国公娶姬时，令甲士五十，俱执绛纱灯，照耀如同白昼。国初籍没诸勋卫，朱尽室入燕都，次第卖歌姬自给，姬度亦在所遣中。一日谓朱曰：“公若卖妾，计所得不过数百金，徒令妾落沙吒利之手。且妾固未暇即死。尚能持我公阴事，不若使妾南归，一月之间，当得万金以报。”公度无可奈何，纵之归。越月果得万金。）按姬出后复流落乐藉中，吴祭酒作诗赠之，有江州白傅之叹。

　　顾夫人识局朗拔，尤擅画兰蕙，萧散落托，畦径都绝，固当是神情所寄。（顾字横波，合肥龚大中丞夫人。中丞名鼎孳，其《尊拙斋集》中“孤负香衾事早朝”及“不知何福得消君”诸绝，俱为夫人咏也。）

　　人目河东君风流放诞，是永丰坊底物，（河东君姓柳名是字如是。钱□□□□姬人。尚书筑“我闻”室以居之，常于鸳湖舟中作百韵诗以赠柳。中有云：河东论氏族，天上问星躔。汉殿三眠贵，吴宫万缕连。瑶光朝孕碧，玉气夜生元。又云：纤腰宜蹴鞠，弱骨称秋千。天为投壶笑，人从争博癫。又云：凝明嗔亦好，溶漾坐生怜。薄病如中酒，轻寒未拆棉。清愁长约略，微笑与迁延。君之风情与才艺，概可见矣。）

　　徐湘苹（名灿）才锋遒丽，生平著小词绝佳。盖南宋以来，闺房之秀，一人而已。其词娣视淑真，姒畜清照，至道是愁心春带来，春又归何处。又衰杨霜遍灞陵桥，何处是前朝等语。缠绵辛苦，兼撮屯田淮海诸胜，直可凭衿。（湘苹海宁陈相国之《遴贤配》，著拙《政园诗余初集》，再录其感旧二首。《西江月》：剪烛闲思往事，看花尚纪春游。侯门东去小红楼，曾共翠蛾杯酒。闻说倾城尚在，可如旧日风流。忽忽弹指十三秋，怎不教人白首。《水龙吟》：合欢花下流连，当时曾向君家道悲欢转眼。花还如梦那能长好，真个而今台空花尽。乱烟荒草，算一番风月一番花柳。各自斗春风巧，休叹花神去杳。有题花锦笺香藁，红英舒卷，缘阴浓淡，对人犹笑，把酒微吟。譬如旧侣梦中重到，请从今秉烛看花，切莫待花枝老。）

　　或于旧台城内见二绝句云：南朝天子一愁无，石子冈连元武湖。草绿离宫人不到，日长惟敕阮佃夫。临春阁外渺无涯，烽火连天动妾怀。十万长围今夜合，君王犹自在秦淮。中有字画为苔藓剥蚀，或以意补之。词意凄婉，类宏光时宫人语。（宏光时怀宁阮大铖方贵幸用事，诗中所云佃夫，意或指此。）

　　海昌彭幼玉（名炎），进士孙从姑也。遗集一卷最新警。王十一曾以小密花笺，书其《银河吹笙》一诗。诗云：银河吹彻玉笙迟，清漏迢迢睡觉时。巫峡云归俱是梦，鲛人泪滴尽成丝。霜衾抱月羞孤影，露叶惊风别故枝。王偶遗记末二句，幽思怨绪，政自使人不能终曲也。（王推官集中有舟中怀彭十骏孙时读其从姑《幼玉遗集》一诗。诗曰：凤胫灯寒共帝城，银河小院语平明。蜀川消渴人如昨，洛水微波赋竞成。寂寂武原春嶂远，迢迢江浦暮潮生。谢娘柳絮班姬扇，欲向仙源上玉清。）

　　秣陵纪映淮有《秋柳》句云：栖鸦流水点秋光。世多诵之。（映淮字阿男诗人纪映钟妹也。渔洋山人《秦淮杂诗》云：十里清淮水蔚蓝，板桥斜日柳毵毵。栖鸦流水空萧瑟，不见题诗纪阿男。）

　　计孝廉（名果），妇吴夫人善排调。孝廉故贫士，尝置一妾，夫人揶揄之。曰古闻糟糠之妻，不闻糟糠之妾。如何？（见汪琬钝《庵说铃》。）

　　吴江叶进士（名绍袁）三女，长昭齐、次蕙绸、三琼章，具有才调。而琼章尤英彻，如玉山之映人。诗辞绝有思致，载《午梦堂集》中。（琼章有侍儿名红于。）（天台泐大师序曰：汾河诸叶，叶叶交辉。中秀双株，尤为殊丽。）

　　桐城姚夫人（名维仪）无大师（方简讨以智法号无可）姑母也，酷精禅藻。其白描大士，尤工。所著《清芬阁集》，文章宏赡，亚于曹大家矣。

　　宗梅岑（名元鼎）母陈夫人，郡丞九室公（名辅尧）女，有妇德，兼工交咏。然唱随外，不以示人。每有所作，梅岑欲受而录之，辄不许，恐言之出于壶也。临终，取生平所作尽焚之。故不传一字。梅岑每言及，痛手泽之不存，犹叹慕者久之。王吏部为予言如此。

　　昭阳李夫人（字季娴）游心元虚，托情道味，赋诗不多。殊复令人咨赏，可谓德音。（夫人一字元衣女子，所撰诗集五卷、文集一卷。）

　　石城卞元文（名梦珏），女曰吴岩子（名山，）夙擅诗歌西曲，诸女郎能音旨者靡不宗卞。后适广陵刘孝廉（孝廉名师峻），吴梅《村西冷闺咏序》曰：岩子著同声之赋，元文赋娇女之篇。辞旨幽闲，才情明惠。又曰：赵明诚金石之录，卷轴无存。蔡中郎窠臼之辞，纸笔犹在。诗凡四首，今录其二。五铢衣怯凤凰雏，珠玉为心冰雪肤。绿ハ侍儿春祓禊，红牙小妹夜樗蒲。琼窗日暖樱桃赋，粉Ψ风轻蛱蝶图。频敛翠蛾人不识，自将书札问麻姑。石城杨柳碧城鸾，谢女诗篇张女弹。鹦鹉歌调银管细，琅字刻玉钗寒。双声宛转连珠格，八体秽倒薤看。闲整笔床摊卷素，棠梨花发倚阑干。）

　　黄比部（名永）与夫人浦氏（名映渌字湘青）伉俪最笃。一日邹大（名祗谟）戏比部曰：“君得母昔人所谓爱玩贤妻有终焉之志乎？”比部曰：“下官正复赏其名理。”夫人有题周络隐坐月浣花图满江红一阕词云：彼美人兮，宛相对，姗姗欲下，恰此夕月华如洗。花枝低亚，盼到圆时仍未满。看当开半还愁谢，与花神月姊细商量，归来罢。怜嫩蕊，银瓶泻。回清影，晶帘挂。奈晚妆犹怯，镜台初架，二十余年芳草恨，两三更后长吁夜，几时将络秀旧心情。呼儿话，附录艾庵《往事贺新郎》词一首：往事卿思否？十年来几嗔几喜，相偎相守，漫道悲欢如水去。提起心头都有，卿自置一觞一缶，笑拔金钗闲指点点桩桩。欲说还摇手，恐化作皤然叟。何妨愦愦居人后，更夸甚笔摇千字。胸盘二酉，对酒当歌，卿试舞长袖。离披红溜，为卿尽先生五斗。醉看诸儿尽绕膝，待长成五岳容吾走，卿好做寻山偶。（浦氏有诗名比部弟京妇巢氏淑只亦能诗）

　　玉蜂顾文康小女，（名讠是）乱后归兰陵董侍御。一日与弟侄辈燕集，小有唱和，顾因笑谓阿宁（名以宁侍御从侄也）曰：著红衫，弄虎邱浮图砖，为捉搦歌，新妇不如贤从。风日清佳作曲室中语：尔时濯濯，贤从应亦不如新妇也。侍御循环音理，大加抚掌。（董以宁曰：家婶以国破家亡，流离不偶。每吟旧事，不胜惋叹。尝有诗曰：旧婢仆来询老母，嫁衣裳尽典空箱。每吟二句，辄为泣下，未几云逝。家侍御刻其遗集百余篇颜曰《翰墨有遗迹》。

　　金沙王朗学博次回（名彦泓）女也。学博以香奁艳体盛传吴下，朗亦生而夙悟，诗歌书画，靡不精工，尤长小词，为古今绝调。生平著撰甚多，兵火以来，便成遗失。尝于扇头见其《浪淘沙》闺情三首云：几日病淹煎，昨夜迟眠，强移心绪镜台前。双鬓淡烟低髻滑，自也生怜。不贴翠花钿，懒易衣鲜，碧油衫子褪红边。为怯游人如蚁拥，故拣阴天。　①疏雨滴青签，花压重檐，绣帏人倦思恹恹。昨夜春寒眠不足，莫卷湘帘。罗袖护掺掺，怕拂妆奁，兽炉香倩侍儿添。为甚双蛾长翠锁，自也憎嫌。　②斜倚镜台前，长叹无言。菱花蚀彩个人蔫。分付侍儿收拾去，莫拭红绵。满砌小榆钱，难买春还。若为留住艳阳天，人去更兼春去也，烦恼无边。　③才致如许，真所谓却扇一顾。倾城无色矣，又王吏部为余言。夫人有春愁浣溪沙词前段云：抱月怀风绕夜堂，看花写影上纱窗。薄寒春懒被池香。□□爱咏之。抱月怀风四字，非温尉韦相不能为也。绿肥红瘦何足言警。又有词云：昨夜睡浓兼好梦，一身春懒起还迟。亦是好句。（按朗适梁溪秦氏，父彦泓任楚中学博，朗集唐以饯其行。中有“君向潇湘我向秦”之句，可谓雅当。又有“学绣青衣闲刺凤，自把金针代补翎”毛空一词，才思雕妍，殊为巧妙矣。）

　　余尝与诸贤品题闺秀，或谓铅黛之余，偏饶韵致。笔墨之外，别有寄托。当今那得如许宁馨。余沉思久之，忽曰：“噫自有人，众或嗤余为呆。”（吴语谓人不甚了了者为呆。夫铜鸣山应，理由冥契。阳回龠动，感岂人为。士为知己者死，女为悦己者容。皆是物，愚不可及。愿从宁武，情至之谈，岂诸贤所能寻味乎？）

　　向于董二书舍见矮笺数幅写会真词曲，字法秀逸，如花临风，后有题云：桃花便嫁东流水，不比杨花更化萍。全诗殊耐寻想，其印识为采药女郎云，得于童子手中，以炊饼易之者。

　　虞山吴永汝（字小法）母故某尚书姬也。七岁善琴筝，十岁工染翰，乐府诗歌，一见即能诠识，人有霍王小女之目。其母携之毗陵，十二而字余友邹大。后为雀角所阻，见其诀别词有云，质如蒲柳，敢偶姬姜，年岂桑榆，忍甘驵侩，念一生其已矣，将九死以何之。其《如梦令》一阕曰：帘外一枝花影，月到花梢阴冷。夜坐穗灯消，寂寂小窗寒寝。梦醒梦醒，重把离愁细整。又《蝶恋花》半阕云：伤心只怕天公远，好运何时。薄命应须转，西邻姊妹闲相劝，抽笺步入桐阴院，余俱楚楚可诵。邹大有《惜分飞》四十四阕，并制序以悼之。（《惜分飞序》中有云：霍王小女，母号净持。卫氏少儿，父名郑季。清风细雨，无不讶其针神。绮月流云，咸共钦其墨妙，直为抒写无遗。至云邯郸才人，终归厮养。左徒弟子，空赋娇姿。金犊东西，不见台边之柳。画船南北，徒闻渡口之桃。则千古伤心，不独我友为然矣。）会稽商夫人（祁抚军彪佳夫人）以名德重一时，论者拟于王氏这有茂宏，谢家之有安石。（慈溪魏耕曰：抚军居恒有谢太傅风，其夫人能行其教。故玉树金闺，无不能咏。当世题目贤媛，以夫人为冠。）

　　山阴王端淑（了玉映）意气落落，尤长史学。父季翁（名思任）常抚而怜爱之。曰身有八男，不易一女。（按山阴王家郎俱有凤毛，季翁情钟贤女，遂损誉儿之癖。）萧山毛奇龄诗云：江南女士一代稀，王家玉映声先知。著书不数汉时史，织锦岂怜机上诗。清晖阁中父书在，落笔争开写眉黛。吟成细雨滴口脂，行即青藤绕裙带。风流遗世姿独殊，猗嗟四壁贫无知。牵萝补屋愁不耐，天寒袖薄侵肌肤。只今兵革满涂路，欲走西陵过江去。崎岖宛转进退难，祗恐行来更多误。昨宵行李隘巷宿，绣帙香奁解书轴。今朝寂历风雨来，令我停弦抚心曲。梧宫木落无复愁，清溪桃叶今难留。君行渺欲向何所，长江浩浩还东流。

　　秦淮董姬（字小宛）才色擅一时，后归如皋冒推官，（名襄）明秀温惠，与推官雅相称。居艳月楼，集古今闺帏轶事，荟为一书，名曰：《奁艳》。王吏部撰《朱鸟逸史》，往往津逮之。（姬后夭，葬影梅庵旁。张明弼揭阳为传，吴绮兵曹为诔，详载《影梅庵忆语》中。）

　　黄（名运泰）毛（名奇龄）撰《越郡诗选》一书，其凡例曰：闺秀。则梅市一门，甲于海内。忠敏擅太傅之声，夫人孕京陵之德，闺中顾妇，博学高才。庭下谢家，寻章摘句，楚攘赵璧。援妇诫以著书，卞客湘君，乐诸兄之同砚。其他巨室名姝，香奁绣帙，董陶徐郑，咏览颇多。玉映静因，流传最久。编题姓氏，约十二家。闺阁风流，莫此为盛。识者以为实录云。（张楚攘名德蕙，适祁奕庆。朱赵璧名德蓉，适祁奕喜。祁卞客名德琼，祁湘君名德ぇ。尝见山阴徐缄诗云：箕子国中许小妹，锦官城内王夫人。风流旷代不相接，笔阵一门惊有神。今观诸祁才藻，以方王许，似犹过之。《楚攘斗牌诗》：难遣离怀白昼昏，红牙牌里强争论。不因娇嫩无情绪，输却金钗未敢言。《赵璧和湘君诗》：海棠枝上落轻红，花片随香散碧空。但得与卿同转侧，不愁此夜逐春风。《湘君夜坐诗》：夏雨初晴后，长空万里天。花间吹玉笛，月下数金钱。宿燕惊犹热，檐榴堕欲燃。齐纨裁自好，弃置是何年。《奕喜赠女弟湘君诗》：深闺小妹动盈盈，盘内题诗早得名。初见落梅能弄笛，还宜新月照弹筝。又云春光点点逐春江，春水悠悠渡夕阳。空留匣琴千种恨，空留锦字三载香。匣琴锦字无消息，故将天壤怨王郎。）

　　云间章玉筐（名有湘）龙眠孙进士（名中麟）妇也，工才调。作诗寄姊云：忆昔同在翠微阁，飞文联句夸奇作。那知江海各天涯，青鸟无情双寂寞。苏合房中愁索居，尺素遥传锦鲤鱼。为问江淹五色笔，拟成团扇近何如。此诗亦何减唐人韩君平也。玉筐著作，有《澄心堂集》、《望云集》、《姊瑞麟》、《妹玉璜》，并擅诗名，妹回澜妹掌珠，俱以文章显。（荆隐君序曰：“夫人之诗，其旖旎则月中杨柳，露下芙蓉。其沉郁则寒峰际霄，白云不动。琉璃锦匣，联翩刘氏之风流。翡翠笔床，掩映徐家之名胜。荆隐君夏瑗公先生女也。）

　　虞山许太守夫人吴片霞，有诗才，其《梨花双蝶》一诗，世尤诵之。诗曰：如玉双双透琐帏，镜中斜见粉依稀。西施舞罢春衫冷，道韫诗成柳絮飞。影过杏梁朝日澹，梦醒巫峡片云归。梨花深院无人到，不是开笼放雪衣。（太守名瑶字文玉夫人名绡）（武进徐太守）（名可先）夫人谢玉英（名瑛）诗名藉甚，性简远萧胜，不婴世务。太守之官后，夫人尽斥其橐中数千金，买青山庄居之。时于桥上凭栏小立，吟哦竟日，其风味如此，著有《博衣小草》，近留心禅理，并诗亦不多作云。

　　武林顾若璞，黄少参（名汝亨）子妇也。早年称未亡人，有绮才。所著《涌月》（王西樵曰似卧月）轩稿行世。中有舅姑墓志铭及外行状，文章详赡，学者韪之。孙女梭儿，法名智生。生而端丽，能诗歌小令，记其宫词一首曰：长信宫中侍宴来，玉颜偏映夜光杯。银筝弹罢霓裳曲，又报西宫侍女催。又咏雪一首云：霏霏玉屑点窗纱，碎碎琼柯响翠华。乍可庭前吟柳絮，不知何处认梅花。清警殊甚。顾性喜学佛，岁癸己病甚，父母痛之，女曰：“金枪马麦，定业难逃。大人独不闻之乎？且女特身痛耳，心无所苦。”年十九夭。（又夫人子灿妇丁玉如字连譬，慷慨好大略，常于酒间与灿论天下大事，以屯田法壤为恨。其言曰：边屯则患戎马，官屯则患空言鲜实事。妾与子戮力经营，倘得金钱十二万。便当北阙上书，请淮南北闲田垦万亩，好义者出而助之，则粟贱而饷足，兵宿饱矣。然后仍举盐策，召商田塞下，则天下可平也。其大言如此，西樵尝言夫人《卧月》一集，中多经济理学大文，率经生所不能为者，其子妇丁继母张氏，名姒音，才学与夫人相亚，尝作《讨逆闯李自成檄》，词义激烈，读者如听易水歌声，惜未之见也。

　　刘夫人江西吉州刘忠烈公（忠烈讳铎扬州知府天启时为魏奄所杀）女，王抚军子次谐妇也。名淑，幼颖甚，能小诗。甲申鼎湖之变，夫人叹曰：先忠烈与抚军两姓皆世禄，吾恨非男子不能东见沧海君，借椎报韩。然愿兴一旅，从诸侯击楚之弑义帝者。遂建义旗，适滇帅蛮兵精悍冠诸军，闻夫人名请谒，夫人开壁门见之。旦日报谒，滇师具牛酒于军中，高宴极欢。然帅武人也，阴持两端，又醉后争长，语不逊。夫人怒，即于筵前按剑欲斩其首。帅环柱走，一军皆擐甲。夫人掷剑笑曰：杀一女子何怯也，索币笔从容赋诗一首，辞旨壮激，帅悔且惧。夫人曰：“妾不幸为国难以至于此，然妾妇人也，愿将军好为之。”遂跨马驰去。（见《巢震林史。缺文补》）

　　长山刘节之（名孔和）青岳相国（名鸿训）之次子，读书怀大略，慕陆渭南之为人。所著有《日损堂诗》数百首。亦学放翁，明末弃诸生从戎，隶刘东平麾下。其妇邹平王氏女亦善骑射。南渡时，节之与妇，各将一军。妇号令之严，过于节之。每相见，有孙权妹刀环风，节之亦敬惮之。后节之为东平所戕，王间关北归为尼。王吏部为予笔述其事如此。

　　海盐陈若兰（名麟端）著《闺词一百首》，中有云：垂柳依依绿影生，芰荷亭上设棋枰。局中弹出纵横势，笑问檀郎若个赢。又云：春闺三月养吴蚕，南陌攀桑满竹篮。为避行人回步急，不知髻上堕牙簪。又云：女伴相邀织绮罗，纤纤素手弄金梭。晚来寻取红牙尺，较得工夫若个多。又云：闺中喜作道家妆，云锦裁成绿羽裳。学戴星冠簪日月，侍儿齐绾髻双双。又云：一自檀郎赴玉京，残灯挑尽泪盈盈。黄昏又值芭蕉雨，不管人愁滴到明。如此吟咏，去花蕊夫人何远。（《若兰诗集》有《绿窗闲咏》一帙。）

　　康邺（字湘云）直隶邢台人黄更生内子也。所著有《临风阁集》。其《菩萨蛮词》有云：徙倚听疏钟，临眠愁杀侬。又《玉楼春》词云：妾颜自愧石边花，君心莫化花边石。其警句多如此。载《燃脂集》中，西樵有《赠更生诗》云：殿前笔札凌云赋，楼上莺花织锦妻。盖纪康之能文也，康又有小重山起句云：春雨萧萧杜宇愁，绮窗惊晓梦，蹙眉头。亦致语也。

　　王吏部夫人张邹平总宪文定公孙，亦擅词赋。西樵官莱子时，尝作《寄内》诗。莱子淹留我共君，滞人春月复秋云。巡檐几夜频搔首，海国钟声已厌闻。夫人属和末二句曰：海边休恨还留滞，犹喜离鸿得共闻。后王官国博，官贫不能携家。每咏此，未尝不叹其有思也。

　　陶令则（名琬仪）云间陆进士（名鸣珂）夫人也。有九日登高忆芳儿一诗云：有意登高去，遥看江水环。长江连合浦，何日夜珠还。（见雄县马之霜《诗防初集》）

　　吴中闺秀，《赠海陵宫婉兰》一诗曰：云髻偏宜试晚妆，石床苔润恰新凉。采兰爱向花前立，赢得罗衣满袖香。婉兰宫进士（名伟Α）女，归余友冒无誉，（名褒）曲室唱酬，才情朗畅，伉俪之笃，亚于埙篪矣。婉兰尤工画墨梅，雪叶风枝，悠然有偃蹇瑶台之思。

　　仁和俞琼英（名桂）诗文才一十六篇，才思颇清绮，遇合抑塞。年二十而夭。其拟义山《无题》云：才唱骊歌日渐曛，牵裳官道泪纷纷。红英陌上花无主，锦翼云中雁断群。玉镜几时还照影，金炉从此罢烧薰。闻知天上无离别，愿得相携驻白云。《江南古意》云：江南三月花柳香，青春欲徂白日长。杏梁阴阴燕新乳，颉顽差池弄轻羽。美人午起自结束，曳鬓垂鬟手如玉。春草满园蝴蝶飞，金鞍少年他日归。《中秋》云：玉镜澄清汉，金波荡碧流。桂枝应欲谢，空倚最高楼。（钱塘毛先舒有《阅俞琼英集》诗云：宋玉真愁客，江淹本恨人。何当诵遗稿，霜鬓又添新。）

　　钱塘女子陆么凤，十四而善吟，嫁后夫游学于外。陆颇愁思，《秋闺晚思》三首云：晚来疏雨过人头，风静罗衣扬不休。漫拾乱红题小字，暗惊新句又悲秋。湖烟漠漠晚归鸦，自扫枫香坐煮茶。一带芙蓉寒映水，那知秋思属儿家。翠黛宜颦不耐颦，病逢秋气转伤神。空堂莫挂疏帘起，黄菊丹花恼杀人。（毛先舒辨坻）

　　嘉兴黄皆令（名媛介）诗名噪甚，恒以轻航载笔格诣吴越间。余尝见其僦居西冷段桥头，凭一小阁，卖诗画自活。稍给，便不肯作。（吴伟业题《鸳湖闺咏》四律，中有“夫婿长杨须执戟”之句，想黄所适定杨氏也。）

　　阚玉，钱塘人，甲申之岁，生十三年矣。容貌端丽，又有倍年之觉。父母从小绝珍怜之。己父亡，独与母暨兄嫂同居。宏光时征选采女，误为卖菜佣所绐，竟嫁其子。日令玉职爨炊煨豕，稍暇令锄泥莳灌，足去缣约，头如蓬葆，面目黄黑，衣服泥污。玉悲甚，仰天恸哭而作歌，闻者莫不悲焉。未几死。（歌曰：父生我兮，中道以逝。母茕茕兮，门衰瘁。兄嫂难与居兮，抉我如目中之尘沙。伊又遘此佻巧兮，胡罪我之实多。彼六礼之或己愆兮，曾贞女子口从。矧要予以桑中兮，夫岂其为予之匹。双我独有母兮，＜疒鼠＞思泣血。我父而有知兮，怒冲发。我兄摩挲兄之金兮，骨肉相蔑。嫂旁睨之兮，笑言。我忽愤气兮如云，指漆室女以为正兮，又告夫司命与湘君。曰予不爱一死兮，弗忍速阿母之下世。愿死而有依凭兮，为凶之厉。呜呼哀哉！我终死兮，魂独归去。明告母兮，幽诉我父。匪我夙夜兮，胡然遭此行露也。纵谓行多露兮，宁我之污也。乱曰：嘉名为玉，父之命兮，幽辱粪壤。终保贞兮，忧思悄悄。泪淫淫兮，蒙此忍诟。日当心兮。）（王西樵曰：相其语势，殆是女中之左徒，徐淑蔡琰，无其矫矫。）

　　辛卯冬，宜兴史孝廉（名鉴宗）北上道经淇水，夜宿宜沟客舍，见壁间有数行云：马足飞尘到鬓边，伤心羞整旧花钿。回头难忆宫中事，衰柳空垂起暮烟。后又云：妾广陵人也，从事西宫，曾不二载。马上琵琶，逐尘长去。怆怀赋此，和泪濡毫促装心乱，语不成章。时庚寅七夕后四日广陵叶子眉识。呼主者问之，知为宏光西宫也。

　　王考功《笔述》云：孙泪亭相公《南征纪略》，载女子赵雪华题李家庄壁三诗，并有感寄。不记其词，邹平西青羊店逆旅中，有女子题壁者，自署万里女郎。诗云：独抱寒衾忆梦眠，第二句不记。马蹄得得行何己，归雁提提又近年。盖和唐人韵也亦宛转可诵。又有题济南东王舍庄壁者，不记姓名。诗云：梦寄车尘马足中，依稀绮疏夜灯红。无端野鹳鸣寒柳，惊起愁心对晓风。后小字旁注随外北征作。阳邱道上卢氏店中，曾有女子于七夕题绝句壁上，前一小序，末署云：天孙渡河之夕梦儿书。梦儿盖其名也。诗后二句云：惆怅佳期不复还，有似银屏坠眢井。余不复记忆矣。数条，予并载入《朱鸟逸史》中，以俱题壁诗，故识于此。

　　江都倪氏有《鹂怨集》，其本序云：内子为闽中巨族，依其舅氏于白门。孟夏归余，一病不起。客有善李少君术者，为余招内子魂，叩生前事，历历如响，复作诗十数章。本序后附《忏词》云：生于闽海，长于西江。又云：衣不曳地，七襄锦织鸳鸯。案可齐眉，六礼书连鸿雁。乃以兵戈萍散，魂惊拍里悲笳。兼之骨肉花残，影落天涯画角。爰求媒妁，缔此姻缘。才咏关睢，忽嗟暗马。前端阳之一日，钿翠埋幽。曾合卺之几时，炉香化烬。又云：廿五年之粉黛，辛苦同休。十九日之床帷，沉疴不起。（《氏诗》有云：已作蘼芜离恨草，莫看菡荽并头莲。）

　　柴贞仪（字如光）杭州人也，能诗。其《咏罗巾》绝句云：拭去盈盈泪，携来冉冉香。殷勤缠素手，缕缕似愁肠。亦极有思致。

　　通州陈［B096］（字无垢）幼博学，诗文绝工。著有《绣佛斋集》，尝作闺怨五言诗。有“梦去不关愁，晓来心自恶”之句。从叔文起（名宏裔）见之屡形吟赏。（自注姊有《寄予内子》数绝句，一云：斑管吟成字字珠，才高皇甫重三都。寄言小妹惭非古，文采江南让大苏。又云：既擅分金又惜诗，千秋鲍叔即名师。枯肠索句惭非锦，聊当梅花寄远思。盖姊有《茹蕙集》，即余作序。）

　　松陵周羽步（名琼一字飞卿）诗才清俊，作人萧散，不以世务经怀。傀俄有名士态，生平尤长七言绝句。居如皋冒先生深翠山房八阅月，吟咏颇多，如《赠范洛仙》云：黯淡消魂得倚楼，登山临水又逢秋。檐前垂柳丝千尺，只系柔肠不系舟。《赠苏贞仙》云：一架蔷薇满袖香，同行谁不羡红妆。生平最爱清幽事，肯惜凌波绕曲廊。又《寄怀洛仙》云：萧骚越客独淹留，污漫西风柳岸秋。安得东风解我意，好吹此恨到扬州。此等语，俱极似唐人绝句也。（又羽步《赠吴湘逸》诗云：絮语花阴夜未央，细聆音韵转悠扬。君今幸作吹箫侣，侬愿期为双凤凰。意盖有为也。

　　茂苑吴蕊仙（名琪）才情新婉，当其得意，居然刘令娴矣。与飞卿著有《比玉新声集》。蕊仙尤好大略，精绘染。飞卿赠诗云：岭上白云朝入画，樽前红烛夜谈兵。盖实录也。（黄皆令《比玉新声集序》曰：不意唐山房中而后，复闻正始。惜未能借江醴陵五色笔，展薛淇度十样笺，倩卫茂漪手书之，藏之白间靓闼间耳。吴湘逸仪真人，亦冒推官侍儿也。一名扣扣，盖摘繁钦定情诗中语，资性颖异，好读书，文选杜诗，一二遍即能覆诵。年十九夭，闻者惜之。（按湖海楼本集有《吴扣扣小传》，即谓姬也。家伯氏有《同湘逸水绘庵》、《看桃花》二绝云：林垌深杳恣聊浪，小霁偎红露宠光。痴态若云谁得见，画堤飞起两鸳鸯。小阁湘中云水乡，有人如玉共文房。三吾昔日应无此，赢得幽情恼漫郎。）

　　王绣君（名璐卿）通州人马孝廉（名振飞）之妻也。闺房唱和时以小幅行世，风调绵整，人甚称之。尝见其一绝句云：青草湖头花正妍，绿莎汀畔水连天。轻舟载得春多少，无数飞红到浆边。（盖咏舟前落花者，笔情波媚，与题颇称云。）又尝见绣君一绝云：春寒日日雨如丝，草满离亭水满陂。寄语东君须着意，惜花人去未多时。亦自成调。自注绣君妹亦工诗，余内子尝以白纨乞二王簪花格，便觉琼枝璧月，争映行间也。）

　　《西轩集》（西轩淮南邱象随所居轩名）载娄江女子，灯夕寄答一绝，清怨迢迢，耐人寻味。诗曰：荒楼何处忍吹箫，寂寞灯前涕泪遥。忽看病中书信至，却伤今夜是元宵。闺阁中有如许思理，惜已轶其姓名。原唱系襄阳年少所作，有一行清泪了元宵之句，辛楚欲绝，亦不知谁家年少，殊可惜也。（王阮亭《感事》三章附录宵后：少小愁多不自持，碱床初绣合欢枝。春风筵上迥中后，夜雨灯前拥髻时。双黛痕消鸳翠减，单衾香细鹧鸪知。定情三五遥相忆，讵独繁钦解赋诗。曼录横波湿镜湖，红兰当户柳垂条。为歌白石逢郎艳，曾约黄金贮阿娇。酒病正浓过上已，春愁难妥近花朝。那知更逐香云去，楚水巫山万里遥。金鹊鸦鬟乌柏门，琴川春水记啼痕。机中锦字劳相忆，肘后香囊是旧恩。密约难忘松柏树，新居闻傍苎萝村。春江花月千余里，怅望流光欲断魂。又附录邱象随摘语为起句一首。夜雨灯前拥髻时，上红初引第三丝。玉钩稳压重帘静，海燕深栖暖梦迟。十七云鬟年最少，一双星鹊誓先知。风流意极销魂处，半近妆台有所窥。

　　吴门家太仆（名济生）示余以望远图，乃十四岁女子所作。雾鬓云鬟，薄施水墨，真遗世独立矣。（钱塘陆圻《望远曲》十四首，今录其三。）采罢蘼芜望故夫，藐姑仙子不曾殊。屏间历历窥青琐，道上明明种白榆。举体乍飘连理带，定情羞解合欢襦。可怜漂泊刀头约，坐看天街夜月孤。双啼玉筋湿罗巾，为结相于访故人。自是口中生石阙，何堪腹内转车轮。侬闻梧子心难变，郎比莲花貌绝伦。何事小姑偏独处，清溪箫鼓夜迎神。皓腕轻罗验守宫，纤纤手爪似春葱。常将小妇夸中妇，不拟贤雄是故雄。九酝满浮金凿落，两环真作玉玲珑。何妨深锁青苔湿，说与昭阳绝不同。

　　夔州李翰林（名长祥崇祯癸未进士官庶吉士）乱后侨居金陵，娶姚夫人，善丹青，得北宋人笔意，曾为云闲董大（名黄）母夫人画一粉Ψ。烟墨离离，深秀不可言，为香奁画手中逸品第一。（或曰夫人又工画仕女图）

　　江西康孝廉（名范生）夫人亦金陵女，也工画，竹最似管夫人手法，孝廉颇矜重之。尝以一扇贻余，绿筱明，便觉白日欲翳。（王考功曰：朱远山夫人《文江集》，有《和康夫人寄外词》，似又不仅擅绘事也。）

　　江阴女子周淑禧，处士周荣起女也。工画花鸟，在徐熙黄荃间，好事者争以饼金购之。）同时又有宜兴卢丹善画美人。每作一图，皆妇为之点睛云。）

　　海昌女子李因，字今是。号是庵，作水墨花鸟，幽淡欲绝。王吏部尝题其芙蓉鹭鹚画云：寒入金塘花叶孤，非烟非雨态模糊。姚家女子丹青绝，写作芙蓉匹鸟图。姚月华小传尝作芙蓉匹鸟也。了是葛光禄无奇夫人，著有《竹笑轩集》，又以节著。

　　秦淮宋蕙湘，教坊女也。被北兵掠去，题诗邮壁，凄然有去国离家之痛焉。（诗凡四首，犹记其一云：风动江声羯鼓催，降旗飘扬凤城开。君王下殿将军死，绝代红颜马上来。王西樵曰“绝代”一作“薄命”。

　　秣陵崔秀玉，父吴门老教授，家贫，居僦鸡鸣埭下。常口授《秀玉书史》，无不明晓。著有《耽佳阁》诗集一卷，如《咏杜鹃花》句云：恰喜花名似鸟名，慧绝可想。（丹阳贺宿述。）

　　赓明弟（名玉基）自北归，以邮亭女子一诗示予。予为怃然。诗曰：凌波卸却换宫靴，女作男妆实可嗟。扶上高楼愁不稳，泪痕多似马蹄沙。盖流人羁子过之系念矣。（诗更有自序云：乙酉六月一日，遇难宝林庄，徨无地，洒泪而书，以为异日话寻之具，广陵十七岁女子张氏泪笔书于方顺桥店中。）

　　耕坞老人为余言：予壬寅过郑州，见驿亭有姑苏女史《芳芸》诗，犹记其末句云：银烧尽心还热，画鼓金针月已西。最为清丽，其全首录藏敝箧，曾举示映然子，即采入《名媛诗纬》，王考功所载，亦余言之也。予闺人亦有和韵。

　　乙酉澄江之变，士子黄姓者。妻秦氏，被掳，不屈。过金山题诗壁上，末二句曰：蒲团夜坐三更月，忏悔今生未了缘。明日投崖殒，兵去复苏。适遇乳母夫过，携归复合。

　　刘阿李者，李氏，字小凤，长干里人也。其父母故贫，幼鬻于耿进士（章光）家，耿罹平陵之难，自妻姚朱以外，随死者凡四人。小凤法当入官，兰陵刘生捐金赎之，左右其事者，则马大将军之力为多。（将军名允昌，吴娄东人，蒙古故将之裔。明末为黔南大将军。天兵南下，因束身来归。天子嘉之，赐田宅金帛有差，视诸仪同秩。（闻者义焉，与小凤同时入官者，一曰双萼，后代小凤选入掖庭。一曰服益，则年最少，后不知所终云。邹祗谟有传。（新城王士祯诗曰：天涯芳草碧氤氲，拥髻灯前感少君。共道朱家轻一诺，非因萧寺识双文。定情欲赋明解，心字初浓斗帐薰。梦到葭萌关上去，还如萧总识香云。）（花枝似玉咏红颜，晓镜明窗几寸山。小阁春浓香蔽膝，后堂蝶拂玉交关。乍宜角枕袁生咏，自卖青溪卢女还。罨画楼台烟月夜，刘郎应不忆人间。）

　　李姬（名香）秣陵教坊女也。母曰贞丽，有侠气。尝一夜博输，千金立尽。姬亦侠而慧，略知书，能辨别士大夫贤否。张学士（溥）夏吏部（允彝）尤亟称之。十三岁从吴人周如松受歌，尽得其音节，然不轻发也。尝一日者，故开府田仰以金二百镒，邀姬一见。开府向儿事魏阉者，又姬尝以他事获罪阮怀宁。至是喟然叹曰：“田公宁异于阮公乎？”峻却之，卒不往。（姬与归德侯方域善，曾以身许方域。设誓最苦，誓辞今尚存湖海栖箧衍中。又方域与陈处士小札曰：昨域归来，有人倚阑私语。谓足下与域至契，既知此举，必在河亭凝望。冀月落星隐，少申夙诺，不意足下诱李君虞作薄幸十郎也。然则一夜徨，失却十年相知。罗袖拂衣，又谁信此盛遇乎？域即易受法太过之嫌，然有意外之逢，此即至诚之报也。足下表章，自是不藏善之美，其实天王明圣，不介而孚，遭际如此，臣愿毕矣。今日雅集，亟欲过谈，而香姬盛怒足下，谓昨日乘其作主，而私燕十郎，坚不可解，则域虽欲过从，恐与人臣无私交之义，未有当也。玩此书词，姬生平风调尔尔。）

　　松陵吴氏（名银姊）与邻邑王生，以才艺相昵，后事露，庭鞫，氏板所供状洒洒数千言，颇露致语，一时争传诵焉。（辞多不载，中有云昔淡眉卓女，服缟素而奔相如。汉皇弗禁，红拂张姬，著紫衣而归李靖。杨相不追，古有是事，今亦宜然。盖表放诞于闺房，寄清狂于螓黛矣。）

　　陆姬孟珠，或曰：城大家女也。曾为侯门宠妓，侯裁于法，姬邑邑不得志，流落江海间，凄然拥髻，有东京梦华想，制诗一卷，自名红衲道人。（□□□赠姬诗二首〓辞汉金人泪满腮，西园东阁已成灰。莫嫌鸟爪麻姑少，曾见沧桑几度来。剩水残山花信稀，琐窗鹦鹉旧笼非。侬家十二珠帘外，可有寻常燕子飞。）

　　颍水刘公＜甬戈＞比部（名体仁）寄王推官，家集数种，中有贤媛诗三卷。一名《云锦楼诗》，系进士刘妻李氏著。李氏中丞某女孙。一名《纫兰轩诗》，进士刘佐临女著。一名《实田堂诗》，秀才刘振女著。俱可。汝颍风流，卯金为最孝威诸妹，有天人之誉矣。（此条系西樵笔述，并注云《锦楼偶成》一绝曰：花前闲步数蜂须，霁色初晴小院隅。巧试金钗移日影，阑干划处损红朱。《纫阑轩。新月》一首曰：宿雨夕方歇，云闲天气清。星河仍欲净，凉月复来迎。帘卷花初好，萤飞火自明。虚檐移凳久，新茗听新声。又《樱桃》起句曰：竹实方成笋，朱樱已及时。《实田堂。雪夜》起句曰：雪飞忽满径，入夜合瑶天。）

　　临邑邢慈净子愿（名侗官太仆）先生之妹，善画观音大士，庄严妙丽，用笔如玉台腻发，春日游丝。（慈净适武定马方伯，马夫人雅工诗文，诗有《非非草》、《兰雪斋集》二种。钱宗伯选入《列朝诗集》者，非其佳制也。从马宦黔中，马卒于官。夫人扶柩还，涂中作《黔涂略》一书，文笔高古，有班惠姬之风。予在莱海时，于刘幼孙先生家见夫人答刘一书，词极雅健。又于张渤海家，见其砚铭二首，亦皆有致。又工书酷类太仆，刻有之室集帖。妇人笔墨，见于金石者，房妻高而外，殆不多有。然高文词不多见，则夫人兼长为尤难矣。）

　　余尝游宿迁北司吾山，有石刻女郎汤文玉游山诗云：山雨初晴洗佛螺，春风几处揭青莎。采香不倦溪边路，多少飞红趁袜罗。词极新倩，然与他游诗杂书一石，盖他人为刻之，非其自画也。

　　女子琅济南德州人也，曾有句云：自怜身似杨花，愿向天涯情死。字数不多，读之居然怅惘。（琅题德州旅壁，一序二诗。序云：妾家齐右，欢是吴侬。玉树其人，红叶赠我。既见君子，信绿绮之可媒。我思古人，愿红拂以为友。佳人久嗟薄命，好缘肯俟来生。苦海斯离，多露勿畏。宝马踏来刚半夜，老昆仑焉所用之。彩鸾飞去向天边，莽吒利从兹逝矣。聊题短句，用示情痴。诗一云：何须押衙妙手，五更暗度香鞍。谁续奇女子传，小名唤作琅。二云：昨宵红拂深闺，今日高唐去矣。后二句，则所载也。此女子不特笔艳，人亦复奇。

　　王菊枝工小诗，隽令殊甚。广东程内史，（名可则）为余说：“洵可谓珠娘之绝调矣。”（粤中生女号珠娘，菊枝有绝句一首，纪其末句云：与孤窗雨一般听，语其隽。今选家或改作孤窗夜雨一般听，庸甚矣。）

　　无锡顾文婉自号避秦人，诗词极多，恒与王仲英相倡和。词见《倚声右集》。（文婉《浣溪沙》云：风雨妨春苦不宽，开帘怕见嫩红残。锦屏深护早春寒，新嫩一身扶不起。愁痕万点镜慵看，空拈班管写长叹。又云：独坐无聊对简编，闲题恨字满花笺。夕阳西去转凄然，掩泪低徊妆阁畔。掀帘私语瘦梅前，此时试问阿谁怜。又云：晓日凝妆上翠楼，恼人春色遍枝头。湘帘风细荡银钩，燕子未归寒侧侧。梅花初落恨幽幽，重门深锁一天愁。）

　　长沙女子王素音为乱兵所得，题诗古驿有云：可怜魂魄无归处，应向枝头化杜鹃。见者莫不怜之。（王阮亭有减字《木兰花》云：离愁满眼，日落长沙秋色远。湘竹湘花，肠断南云是妾家。掩啼空驿，魂化杜鹃无气力。乡思难裁，楚女楼空楚雁来。盖为素音作也。）乙未岁，阿贻偕同邑传侍御（名）北上，至白沟河，顿此邸中，见璧间有和素音诗者。觅原题不得，以问居停，指墙边积木，堆五六尺许，云在此中堵壁上。时方隆冬，阿贻与侍御急欲读素音诗，刀同从奴共运木，及半而诗尽出。侍御执炬，阿贻呵冻，蘸笔，录诗竟，共读。书已，复各为和章，书之壁。书竟乃命酒剧饮，始觉手腕欲僵，各大笑。相顾谓痴绝也。此事亦极可传。余后此至邸，亦和韵。末有也学低头拜杜鹃之句。素音原诗共三绝，前有小序，是俪语。凡二百许字，其精丽可与琅女子相敌，载余《燃脂集》中。（自刘比部以后共七条，俱系西樵先生笔述并注。以下俱系湖海楼自撰并注。）

　　江西李侍郎（名元鼎）与夫人朱中楣（字远山）有《文江唱酬》一集，盛行于世。（常熟钱□□《文江集序》有云：珊瑚笔格，绿沉之管交辉。玳瑁书笺，云母之笺双擘。花深网户，每刻烛以分题。燕乳绮疏，或拥书而征事。又云：雕轩文驷，骖玉马以北朝。翟鞠衣，伴角巾而东下。水精帘幕，镇日焚香。云母莲花，午年辟橐。岂若敬通见抵，但对孺人。子美漂流，长随妻子。

　　汤畹生（名淑英）长洲人，适休宁吴翻，工诗善奕。年三十六夭。（其《暮春。南乡子》云：天气最无凭，乍雨还睛又做阴。时侯困人，三月也清明。暗买韶光柳醵金，杯酒恣闲吟。寂寞春庭斗草心，院落黄昏。帘幕静深深，独坐谯门又起更。王西樵为予言畹生词佳者最多，予录二十余篇入《燃脂集》中。）

　　范江珠休宁人，范眉生（名良）妹。诗才与兄相称，述母一诗曰：独眠不禁冷风呼，摧落梨花满地铺。可奈婿亡留女在，那堪儿死更孙无。枕前有梦谁人伴，灯下无言已泪枯。不是彼苍昏昧久，如何伯道暮年孤。诗语绝痛。又《旅夜》绝句云：残灯明灭乱虫啼，展转乡心月渐低。梦对家人才欲语，鸡声依旧到窗西。凄凄楚楚，可念也。诗名绣蚀草，红豆老人为之序。

　　周明英（名庚）莆田人，诸生陈承纩妻也。生平制撰所见不多。曾览其尺牍一卷，清遥秀映，允为玉台之名构矣。与仲嫂书，云感念化者欲为陈立传，以之才之美，无子无年，搦管垂毫。惟闻猿哭。是以更端而未就，当续成之，敢不诚于陈耶。又云《三国志》经嫂所点定，庚应穷其赞辞，但不解于古人何所厚薄，只觉此心为刘。与外一书曰：离骚之所以妙者，在乱辞无绪。绪益乱则忧益深，所寄益远。古人亦不能自明，读者当危坐诚正以求，然后知其粹然一出于正，即不得以奥郁高深奇之也。又云：林媛松石图，已见岁寒之志。钦其至性，以一绝风之画首矣。亦不敢展玩，恐风雨悲鸣也。仲嫂能定《三国志》，林媛能作松石图，新妇俱于此不凡，惜俱逸其姓氏。（见《尺牍新抄》王西樵曰：周诗名《羹绣集》凡百余首，是宗竟陵者，亦有一二可录。《小札》名十七帖，语语清隽，备录《燃脂集》中。）

　　甲申之难，贼人后宫，有宫人费氏者，为贼所获，将污之。氏绐贼曰：“身是长公主也，鼠辈讵敢尔。”贼舍之，居无何，俟贼沉湎后，挟匕首立断数贼首遂自杀。（南昌陈宏绪诗云：冲天剧盗乘金舆，含元殿化绿林区。赭袍日角不知处，鸱飞向陛前呼。团营去尽戚畹走，黯黯风沙掩阳鸟。玉貌婵娟散如雨，红鸦靴嘴泥中逋。费家娇女明光姝，巧手丹青不能图。芙蓉堕井井水涸，银床不覆绣罗襦。众惊窥视争救出，共惜花闲殊。姝生妙计赚蛾贼，称是崇祯公主躯。鼠辈何敢犯龙种，汝主遥闻磔汝徒。渠魁后验知非是，掷向帐旁于思胡。身藏匕首口佯许，铁衣醉倒紫氍毹。挟刃立刺咽喉断，血缕乱溅残香祛。我仇既报我安徂，七尺应须傍鼎湖。谈笑自蹈霜锋凛，发в不受黄埃污。盈廷岂少如戟须，几个男儿耀简书。寒灯哭拜披香影，三十六宫春草枯。）

　　钱塘女子吴析（字析舟）未嫁而夫卒。柏麻往哭，遂不归母家，苦节十余年，遘疾夭殁。所著有《柏舟集》数卷，诗极锻炼，词尤富。而长调更绝，工不减徐夫人湘苹也。古文尺牍，在明瑛之上，真奇女子矣。

　　洞庭女子遭乱，自投汉阳江。流至寿昌，土人悯而瘗之。获寸帛于袒衣，油楮密固，展视为绝句十首，闻者争传诵焉。诗有云：征帆又说过双姑，掩泪声声怯夜鸟。葬入江鱼沉底后，不留青冢在单于。结响悲楚，运格端好，讵在班婕妤下，令千古以下王嫱、蔡炎、花蕊夫人流辈读之，能无愧赧欲死。（载录其诗四首。生小伶仃画阁时，诗书曾托母兄师。涛声夜夜悲何急，犹记挑灯读楚辞。当年闺阁惜如珍，何事牵裙绕水滨。报与双亲休着恋，入江原是女儿身。生平犹未遇簪笄，死后狂澜叹不齐。河伯有情怜薄命，东流为绕洞庭西。照影江干不胜悲，永辞鸾镜敛双眉。朱门空许成秦晋，死后相逢总未知。耕坞老人云：女姓兰名玉真，或曰：湘潭人。或曰：即吾邑人。以入水无月余尚能逆流之理，然玩其句有双姑语文，似从下江而上者，俱存以备考为是。）

　　王十一为余述林四娘事，幽窈而屑瑟，盖搜神酉阳之亚也。四娘自言故衡邸宫人。（王太史有《林四娘歌》，歌首系一小序，序云：晋江陈君宝钥，分皋青州。入署之夜，堂上忽闻乐作，空中隐隐呵殿声，如贵人驺从至。至则耀燎辉煌，杯馔罗列，宾客杂沓于堂上，俳优厮养奔走于堂下。胥役大骇，走白陈君。陈君固己心异之矣。因率卫卒呵禁之。不止，挟弓矢操而射之不止。持轰天雷诸大炮击之复不止。越数日陈方烛坐小斋，而风雨声有自远至者，斋中如人行声。少须，双鬟褰帘入，唱曰：“林四娘侍儿青儿启事，娘子愿谒使君。”陈惝恍未答。而美人翩然来矣。妖质雪莹，绣纹花映，修蛾自敛，斜红半舒，揄袂以前，向陈而拜。拜毕就坐，徐徐启曰：“某金陵林四娘也，幼给事衡王。中道仙去，今暂还旧宫。窃见殿阁毁于有司，花竹沦于禾黍。某故有宫中俦侣，话旧情深，停车无所，敢假片席于使君之堂，某固无能有德于使君，然亦非有害于使君，今与使君为方外交可乎？某有小酒食，愿同醉饱，并及从者，微有薄犒，幸无深讶焉。”陈虽疑且畏，然度无可如何，遂偕饮。及下箸则珍肴也，引杯则良酝也。从者视其犒则朱提青蚨也。意始稍稍定。后则夜分必来，更阑即去。数入内与陈夫人姬媵缔交，若娣姒然。陈之客过临淄者，或请接见，无不欢好。即席酬和，落纸如飞，词中凭吊故苑，离鸿别鹤之音为多，噫嘻此何为者耶。又谓四娘貌本上流，妆从吴俗，秀в发，峨如远烟，覆以雾，缀以珠璧，身萦半臂，足蹑翠靴锦绦双环，环悬利剑，冷然如聂隐娘红线一流。婢东儿青儿皆殊丽，恒侍左右，人亦无敢调者。居三月，一夕，别陈君欲去，且以青儿为托，把酒赋诗，临歧怅别，耸身碧霄，踪影顿绝。青儿后一二来，久亦不至矣。异哉，曾记其一诗云：玉阶小立羞蛾蹙，黄昏月映苍姻绿。金床玉几不归来，空唱人间可哀曲。

　　阎素华字云衣，以长板桥头人事宛陵唐内史，（名允甲）或称其罗罗羸秀，孤情绝照，绰有林下风。（宣城俞绶为立传，传略曰：唐先生官中秘，亡几何，为壬人所屏逐。令人至，举牛衣时相慰藉，如畴昔。自是不复居国门，归而税驾雁翅故居耳。又时时有迹之者，游核织于道，厉染相属，无弗辟匿者。唐先生叱令人曰：“，盍去诸。”令人对曰：“曩者，妾不以公贫故。不谨事公，安则昵之，危则违之。失事人者礼，且笄帼者流，除闺闼安所措足，死即死耳，已事卒定。”为唐先生友者，罔不以令人能执义云。）

　　周字宝灯，江夏女子也。湘楚中人，传其丰神纤媚皎好如佚女，性敏给知书，归汉阳李生。生名以笃字云田，生固慕照，既得则益大喜过望也。然家先有大妇，在眉黛闲恒有楚色。李生爱客游，常携残笺数幅以示友。人人无不色飞者。生箧中有藏自写坐月浣花图，双鬟如雾，烘染欲绝。图尾有小篆二。一曰络隐，或曰。又字络隐云。（董以宁《周照传》云：江夏周某女也，某官山东按察使佥事。遇闯难，殉节死。哀之，作悼怀之赋，略曰：侑江流之浩浩兮，吊祢衡与屈平。彼填江而不溢兮，何以抒其愤盈。草参差而并生兮，孰辨其为杜蘅。鸟之嘤咿，亦各有所谓兮，而人孰知其情。赋长余不录。读之如听三闾大夫姊须吟也。《龚百药传》云：宝灯年十九，所至虽谨自蔽匿，人得窥见宝灯，盖天人也。宝灯有《次林文贞韵寄王玉映》诗云：夫子南归后，永夜述名媛。生小贮金屋，弱龄弄玉研。海桑失庐亩，竹素易钗钿。感尔瑶华赠，时时动纨扇。芰荷缀鸳翠，天真写素绚。咏絮谢女匹，织锦苏娘彦。侬是小家女，畏令仙人见。注目倚镜阁，因风寄方便。所恃一片心，的的托澄练。又有《闻外君耨香子将归》一律云：茶花梅蕊自纷飞，小圃身如坐翠微。不定阴晴天欲倦，何方燕雀晚知归。王孙岁岁怀芳草，侍女朝朝倚绣帷。见说画眉人且近，湘山如黛未应稀。

　　妇人集补　　如皋冒丹书青若

　　秣陵丁雄飞（字菡生）妇卜氏，（名昙字四香）婉妮柔惠。归丁以后，每每有忧生之嗟，常读霍小玉及小青传，泪簌簌如雨。性颖悟，雄飞在燕都得四香手书，书中念字俱少一画。始悟念字从人从二，心中去一画，殊见用意也。年三十夭。雄飞悼之，作家人绪语。（经云：不乱取手香，不淫色体香。不妾语口香，不淫害心香。命字四香以此。）

　　清河丁氏，潘尊贲妻也。幼有刘三娘之目，能诗歌。其《舟泊芜城》云：流离一孤舟，魂黯无城路。不见折琼花，惟闻悲玉树。二十字中，乃使人居然凄惘。（见《淮南诗城》。又山阳萧氏亦能诗，尝有绝句云：花溪红乱燕双飞，锦水香泥春独归。为忆金钗楼上夜，琵琶度月下帘帏。）

　　庞纫芳，（名蕙娘）吴江吴闻玮（名锵）妇，有《紫藤花下分赋》一诗。诗曰：年来愁病强支离，也向花前醉酒卮。绣阁开尊同北海，金钗雅集胜南皮。锦云夜月千层浪，紫玉春风万缕丝。何事今宵称绝胜，筵前道韫总能诗。（见《鼓吹新编》阳羡陈先生曰：纫芳曾于衍波笺上书春词一首，诗云：春深诗句满经函，小字红笺手自缄。睡起有情疑好梦，愁来无力换罗衫。繁花满树空教谢，芳草盈庭未忍芟。荡子天涯归未得，双栖嗔杀燕呢喃。诗绝佳，字画亦极明秀。）

　　女冠龙隐，俗姓夏氏，华亭人也。常因六姊孙俪箫没于丁亥家难，为赋一诗云：忆昔于归纨绮丛，郎家声誉擅江东。肃雍自叶房中乐，散朗仍归林下风。日暖画楼彤管丽，春深珠箔麝兰通。彩云散后空凭吊，野哭荒郊恨几重。又《闺思》一律云：碧天明月影迟迟，翠袖轻寒香露滋。海内风尘劳客梦，江东罗绮擅文辞。频惊桂棹回前渚，时整花钿立小墀。子夜明灯犹未寝，鱼笺珍玩感婚诗。诗句清绮，岂独君家大哀一赋独擅才子耶。（又有王氏道元者，亦女冠也，陈留人。其《禅坐书怀》一律最流丽。诗云：碧云静锁梵王宫，犹似明霞拱禁中。玉树旧枝归净业，内家新调擅宗风。三千里外肠堪折，十二年前泪暗红。欲悟无生何处是，禅灯移照镜台空。清句如此，可谓女中惠休矣。王考功曰：“孔植在京师纳一小姬，姓宋，貌绝婉丽。一日于几上写明月二字，孔植问书此云何，姬笑不答。孔植为予言之，余为赋一绝云：双蛾学画指初揩，偷搦红毫小字佳。应识参军新句好，愿随明月入君怀。孔植持示姬，姬复为一笑。末七字明远句也。”又东昌蒋夫人能为小词，其《如梦令》一阕，颇为人所传诵，全录入《燃脂集》中，不记其词矣。又云：东昌有尼名泉玉亦有词句，刘司李孔植名楷为余道之。）

　　张氏湖广黄冈乌林镇人，工诗词。先是己字某，父忽以他故悔，将改字富商。女闻之泣曰：“两髡何在，遂至此乎？”引刀自刭死。衣带中有计云：摇落林居风日清，黄花白露客心惊。颇闻洵美非吾士，却忆当年敢再生。隐几芳魂飞海屿，卷帘秋色满山城。年华转换俱陈迹，底事犹牵世上名。（启正野乘曰：张氏类得道者，纵不以节著，亦当以才显矣。虽然，与其为班姬蔡媛，曷若为共姜叔姬之尤愈乎。）

　　吴瑟瑟，（字数青）姑苏人。钱进士（名位坤）姬也。兄年十七，亦美丰姿，美音律，能为大小李将军画。倩妹设色，鲜妍远过其兄。兄尝师朱文甫，朱画冠当时，每称若妹殊胜阿大也。瑟瑟画最著者，李夫人箫史图，孙夫人放鸽图。（钱位坤《瑟瑟小传》曰：壬午八月既望，瑟瑟于归时，清露晨流，疏星夜落。若远若近，楚楚可念也。）

　　王宾娘湖广黄冈人，七岁能诵唐诗绝句千首，十岁能属文，十五博通经史。家人以女博士呼之。后因所天不偶，心恒傺，诗文诸藁，都不以示人也。宾娘王贞定（名追骏丁丑进士）女。

　　有道士曹素侯姑苏人，曾有一诗云：梧桐一叶早惊秋，鹤梦留人尘梦收。情逐绮云飘玉宇，心随碧露荡银钩。浪游清院难消日，偷上层楼未敢愁。空忆旧时衣带缓，不胜遥夜泪重流。据此才思，或亦鱼元机一流。

　　张一娘娄东张太史（名溥）长女。太史无子，遗书数万卷，尽归一娘，自十三经及廿一史，无不淹贯。文拟左国，诗法汉魏，尤喜临十三行。人以为献之复生，适同邑吴棉祖。（陈黄门子龙《挽太史诗》曰：若从此日论天道，应有传经郑小同。后太史遗腹又生一女，言之三叹。）

　　王兆淑（字仙琬）通州人，亦和《秋柳》诗曰：春来眉展试罗衣，过眼繁华今又非。

　　吴苑笙歌愁月尽，隋堤花草怨人稀。

　　风吹荒岸流萤堕，叶落村垆黄蝶飞。

　　片影凉光秋欲滴，赏心如梦肯相违。

　　夕阳疏影使人怜，残恨西风冷碧烟。

　　彭泽举杯初漉帽，秦川罢织欲缝绵。

　　营中画角思归日，马上章台忆昔年。

　　最是悲凉成九辩，鸡啁哳寂寥边。

　　二诗殊濯濯有致。

　　予谒来荆南道中，尝访求先民著述。客冬从松陵杨列欧进士，得陈定生先生《山阳录》。今年春，又从沈吕黄孝廉得其《年检》讨《妇人集》二书，并夙所心慕者也。间尝观之，《山阳录》感怀今昔，渺若山河。所谓人之云，亡邦国殄瘁者非耶。洎《妇人集》，则风流佚荡，有典午名士之习。然而故家遗俗流风，不与玉树后庭同其消灭者，亦仿佛于是乎见。予故合二编而抄之，俾览古之君子，知有明所以结三百年之局者，区区南部之烟花，不烈于东京之党锢也。辛亥齐丰宿山日吴骞题。

　　迦陵先生《妇人集》，向颇疑其名不雅驯，后阅焦氏《经籍志总集类》，载《妇人诗集》二卷，宋颜竣辑，乃知前辈用字之不苟如此也。杨复吉附记。
