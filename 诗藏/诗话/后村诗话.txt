
　
后村诗话

作者：刘克庄（宋）　



后村诗话
提要

前集
卷一
卷二

后集
卷一
卷二

续集
卷一
卷二
卷三
卷四

新集
卷一
卷二
卷三
卷四
卷五
卷六
　

　



　 










　

　
后村诗话
　
　

提要 

提要
　　《后村诗话》前集二卷，后集二卷，续集四卷，新集六卷，宋刘克庄撰。克庄有《后村集》，已著录所撰诗话，惟前集有本别行，其余皆编入文集中，共十四卷。末有自跋，称前后二集为六十至七十岁时所作，续集四卷为八十岁时所作，新集六卷则八十二岁时所作也。克庄晚节颓唐，诗亦渐趋潦倒，如《发脱》诗之“论为城旦宁非恕，度作沙弥亦自佳”，《老吏》诗之“只恐阎罗难抺过，铁鞭他日鬼臀红”，殆足资笑噱。然论诗则具有条理，真德秀作《文章正宗》，以诗歌一门属之克庄。克庄所取，如汉武帝《秋风词》及三谢之类，德秀多删之，克庄意不谓然。其说今载前集第一卷中。盖克庄于诗为专门，而德秀于诗则未能深解，宜其方枘而圆凿也。前集、后集、续集统论汉、魏以下，而唐宋人诗为多；新集六卷，则详论唐人之诗。皆采摘精华，品题优劣，往往连录全篇，较他家诗话兼涉考证者，为例稍殊。盖用《唐诗纪事》之例。所载宋代诸诗，其集不传于今者十之五六，亦皆赖是书以传，可称善本。其中如《韩诗外传》、《西京杂记》、《朝野佥载》诸书，往往连篇抄录至一二十条不止，以至沈既济驳武后本纪之类，泛及史事，皆与诗无涉，殊为例不纯。又如谓杜牧兄弟分党牛、李，以为高义，而不知为门户之私。谓吴融、韩偓国蹙主辱，绝无感时伤事之作。似但据《唐英歌诗》、《香奁集》，而于《韩内翰集》则殊未详阅，持论亦或偶疏。至于既诋《玉台新咏》为淫哇，而又详录其续集；既称欧阳修厌薄杨、刘，又称其推重杨、刘，尤自相矛盾。然要其大旨，则精核者多，固迥在南宋诸家诗话上也。 
　
 　


　
后村诗话
　
　

卷一 

卷一
　　故事：经筵彻章，宸翰赐讲读官诗，率取前人绝句。淳祐丙午，讲《礼记》毕，锡宴秘书省，御制七言唐律一首，云：“鳌极开先已降衷，上天下泽礼居中。三才义理维持力，万世纲常建立功。孔圣法言多纂辑，汉儒师学共修崇。经帷讲彻资群彦，克己工夫在广充。”诗既雄浑，而奎文绚烂，行草遒丽，各为一体。侍读少师郑公以下，拜赐者十有四人，克庄与焉。彻章赐御制诗，自今上始。

　　“施罛濊濊，鳣鲔发发。葭菼揭揭，庶姜孽孽，庶士有朅。”郑氏曰：“庶姜谓侄娣。”董氏曰：“庶士谓媵臣。”毛氏曰：“孽孽，盛饰。”余始悟屈原《九章》云“鱼鳞鳞兮媵予”之意本此。

　　诗四言尤难，以三百五篇在前故也。韦玄成云：“谁谓华高，企其齐而。谁谓德难，厉其庶而。”使经圣笔亦不能删也。曹公《短歌行》，末云：“山不厌高，海不厌深，周公吐哺，天下归心。”且孔融、杨修俱毙其手，操之高深安在？身为汉相，而时人目以汉贼，乃以周公自拟，谬矣！

　　魏文帝《善哉行》云：“人生如寄，多忧何为？今我不乐，岁月如驰。”当操无恙，植以才，仓舒以惠，几至夺嫡，谓之多忧可也。及受汉禅，可与天下同乐矣。帝既猜阻鲜欢，而诸侯王就封者，皆为典签侵迫，多见削夺，其末命乃托国于狼顾之仲达，是帝之忧，至死未已，何时而可乐乎！

　　曹植以盖代之才，它人犹爱之，况于父乎。使其少加智巧，夺嫡犹反手尔。植素无此念，深自敛退，虽丁仪等坐诛，辞不连植。黄初之世，数有贬削，方且作诗责躬，上表求自试。兄不见察，而不敢废恭顺之义，卒以此自全，可谓仁且智矣。文中子曰：“至哉思王，以天下让。”真笃论也。

　　《赠白马王彪》云：“丈夫志四海，万里犹比邻。恩爱苟不亏，在远分日亲。何必同巾帱，然后展殷勤。忧思成疾疢，无乃儿女仁。仓卒骨肉情，能不怀苦辛。”末云：“离别永无会，执手将何时。王其爱玉体，俱享黄发期。”于时诸王凛凛不自保，子建此诗忧伤慷慨，有不可胜言之悲。诗中所谓“苍蝇间白黑，谗巧令亲疏”，盖为灌均辈发，终无一毫怨兄之意。处人伦之变者，当以为法。

　　彰以骁勇毙，植以文义全，盖丕所忌，非文人也。使仓舒在，却未必可存。仓舒夭，操谓丕辈曰：“我之不幸，汝辈之幸也。”此语失父道矣，岂所以爱仓舒哉！陆机《吊魏武文》云：“曩以天下自负，今以爱子托人。”其言甚可悲也。

　　嵇康《幽愤诗》云：“性不忤物，频致怨憎。”按康傲钟会，不与语。《与山涛书》自言“薄周、孔而非汤、武”，其所忤也大矣。子元、子上见书自无可全之理，况加以士季乎？虽欲采薇散发，颐性养寿，岂可得也！

　　四言自曹氏父子、王仲宣、陆士衡后，惟陶公最高，《停云》、《荣木》等篇，殆突过建安矣。

　　五言见于《书》、《诗》，如“万事丛脞哉”、“胡为乎泥中”之类，非始于苏、李也。武别陵云：“欲展清商曲，念子不能归。”又云：“愿为双黄鹄，送子俱远飞。”陵虽万无还理，武尚欲拔之以归汉，忠厚之至也。

　　康乐称太傅为宗衮，子建称孟德为家王，皆自我作古。

　　嵇康以“非汤武”三字杀身，如“韩亡子房奋，秦帝鲁连耻”之句，谓之反形已具可也，康乐安得全乎？然康乐若以改物为耻，窃负而逃可也，为渊明亦可也。既仕宋，乃欲为子房、鲁连，于义未有所安，悲夫！

　　阮嗣宗云：“宁与燕雀翔，不随黄鹄飞。黄鹄游四海，中路将安归！”盖叹时人之安于卑近，而自伤其才大志广，无所税驾，非谓士之抗志，甘为燕雀而已。嵇、阮齐名，然《劝进表》叔夜决不肯作。

　　《文章正宗》初萌芽，西山先生以诗歌一门属予编类，且约以世教民彝为主，如仙释、闺情、宫怨之类，皆勿取。予取汉武帝《秋风辞》，西山曰：“文中子亦以此辞为悔心之萌，岂其然乎！”意不欲收，其严如此。然所谓“携佳人兮不能忘”之语，盖指公卿群臣之扈从者，似非为后宫设。凡予所取而西山去之者太半，又增入陶诗甚多，如三谢之类，多不入。

　　诗至三谢，如玉人之攻玉，锦工之织锦，极天下之工巧组丽，而去建安、黄初远矣。

　　陶公如天地间之有醴泉庆云，是惟无出，出则为祥瑞，且饶坡公一人和陶可也。

　　潘岳云：“春荣谁不慕，岁寒良独希。”若能却顾长虑者。然身游金谷，以贾谧、石崇为托岁寒之地，悲夫！

　　谢康乐有《拟邺中诗》八首，江文通有《拟杂体》三十首，名曰“拟古”，往往夺真。亦犹退之《琴操》，真可以弦庙瑟；子厚《天对》，真可以答《天问》。今人号为摹拟其作，求其近似者少矣！

　　《赠卢谌》诗，前历叙霸王之佐，下云：“中夜抚枕叹，思与数子游。”又云：“功业未及建，夕阳忽西流。时哉不我与，去乎若云浮。”昔蒯通读乐毅之书而泣，余于越石此诗亦然。

　　前作有甚拙者，刘越石云：“宣尼悲获麟，西狩涕孔丘。”两句一事也。阮嗣宗云：“多言焉所吿，繁辞将诉谁。”两句一意也，然不以瑕掩瑜。

　　宋少帝《前溪曲》云：“黄葛生烂漫，谁能断葛根。宁断娇儿乳，不断郎殷勤。”其才思乃在陈后主、隋炀帝之上。

　　魏文帝有《见挽船士新婚别妻》诗一首，庶几“熠熠宵行”、“蟏蛸在户”之遗意。吕东莱《马嵬》诗云：“锦袜千年恨，皇舆万里程。宁知挽船士，亦有别离情。”挽船事与马嵬不相涉，而善用之如此。

　　《焦仲卿妻》诗，六朝人所作也。《木兰诗》，唐人所作也。《乐府》惟此二篇作叙事体，有始有卒，虽辞多质俚，然有古意。

　　徐陵所序《玉台新咏》十卷，皆《文选》所弃余也。六朝人少全集，虽赖此书略见一二，然赏好不出月露，气骨不脱脂粉，雅人庄士见之废卷。昔坡公笑萧统之陋，以陵观之，愈陋于统。如沈休文《六忆》之类，其亵慢有甚于《香奁》、《花间》者，然则自《国风》、《楚辞》而后，故当继以《选》诗，不易之论也。

　　唐初王、杨、沈、宋擅名，然不脱齐梁之体。独陈拾遗首倡高雅冲澹之音，一扫六代之纤弱，趋于黄初、建安矣。太白、韦、柳继出，皆自子昂发之，如“世人拘目见，酣酒笑丹经。昆仑有瑶树，安得采其英”。如“林居病时久，水木澹孤清。闲卧观物化，悠悠念群生。青春始萌达，朱火已满盈。徂落方自此，感叹何时平”。如“务光让天下，商贾竞刀锥。已矣行采芝，万世同一时”。如“吾爱鬼谷子，青溪无垢氛。囊括经世道，遗身在白云。舒可弥宇宙，卷之不盈分。岂徒山木寿，空与麋鹿群”。如“临岐泣世道，天命良悠悠。昔日殷王子，玉马遂朝周。宝鼎沦伊榖，瑶台成古丘。西山伤遗老，东陵有故侯”。皆蝉蜕翰墨畦迳，读之使人有眼空四海、神游八极之兴。

　　杜审言《夜宴》云：“酒中堪累月，身外即浮云。”《登襄阳城》云：“楚山横地出，汉水接天回。”《妾薄命》云：“啼鸟惊残梦，飞花搅独愁。”杜氏句法有自来矣。

　　杜五言感时伤事，如“亲朋无一字，老病有孤舟”，如“敢料安危体，尤多老大臣”，如“不愁巴道路，恐湿汉旌旗”。其用事琢对，如“须为下殿走，不可好楼居”，如“竟无宣室召，徒有茂陵求”，如“鲁卫称尊重，徐陈略丧亡”。八句之中，著此一联，安得不独步千古！若全集千四百篇，无此等句为气骨，篇篇都做“圆荷浮小叶，细麦落轻花”道了，则似近人诗矣！

　　古人感知己之遇，季布奏事彭越头下，臧洪、卢谌皆不以主公成败而二其心。叔季所谓“宾客方翕翕”，热时则趋附恐后，及时异事改，则振臂而去，至有射羿者。世传严武欲杀子美，殆未必然。观“亲老如宿昔，部曲异平生”之句，极其凄怆，至位置武于《八哀诗》中，忠厚蔼然，异于“幕府少年今白发”之作矣。李义山过旧府，有寄诸掾诗，云：“莫凭无鬼论，终负托孤心。”尤有门生故吏之情，可以矫薄俗。

　　唐人善形容人情物态，杜公云“已经十日窜荆棘”，困厄极矣，然“腰下宝玦青珊瑚”终不解去，何也？义山云“不收金弹抛林外，却忆银床在井头”，亦曲尽贵公子之憨态。若贯休辈“自拳五色球，迸入它人宅。却促苍头奴，玉鞭打一百”之句，拙俚甚矣。

　　太白《古风》云：“大雅久不作，吾衰竟谁陈。王风委蔓草，战国多荆榛。龙虎相啖食，兵戈逮狂秦。正声何微茫，哀怨起骚人。扬马激颓波，开流荡无垠。废兴虽万变，宪章亦已沦。”此今古诗人断案也。“黄河走东溟，白日落西海。逝川与流光，飘忽不相待。春容舍我去，秋发已衰改。人生非寒松，年貌岂长在。吾当乘云螭，吸景驻光彩”。“西上莲花山，迢迢见明星。素手把芙蓉，虚步蹑太清。俯视洛阳川，茫茫走胡兵。流血涂野草，豺狼尽冠缨”。此六十八首，与陈拾遗《感遇》之作笔力相上下，唐诸人皆在下风。

　　古人服善，太白过黄鹤楼有“眼前有景道不得，崔颢题诗在上头”之句，至金陵，遂为《凤凰台》诗以拟之。今观二诗，真敌手棋也。若他人必次颢韵，或于诗版之傍别著语矣。

　　玉川子贫甚，僧送米，令割俸，其家必无盖藏；一婢赤脚，必无姝丽。所讼恶少骑屋下瞰，未必尽然。既为捕笞恶少，不以为德，反谓处置未是。它人处此必怒，退之乃巽辞谢之，为具招之。玉川赴其约，又先致双鲤，亦不之却。旧史称退之性崛强，以玉川事观之，乃一委曲人也。然其与宪宗争佛骨，与御史中丞李绅争台参，与王庭凑争牛元翼，与河南尹郑相争卖饼军人，则毅然不可夺。崛强于大节，而委曲于群碎，此其所以为退之欤！

　　李翱、张籍、皇甫湜皆韩门弟子，翱妻又会女也，故退之皆名呼之，如云“李翱观涛江”，又云“籍、湜辈”。然翱祭退之文乃称为兄，师弟子姑未论，兄妻之诸父可乎？籍祭诗云：“而后之学者，或号为韩张。”有抗衡之意。湜作墓碑云：“公疾，谕湜曰：‘死能令我躬不随世磨灭者，惟子以为属。’”退之乃赖湜而传耶？近世推黄配苏，亦类此。

　　退之性喜玩侮，如吕医山人之类，固可侮。扬之罘、侯喜，诸生也，乃况之罘以柏马，又借钓鱼嘲喜云：“举竿引线忽有得，一寸才分鳞与鬐。”卢仝、张籍之齿长矣，于卢则云：“先生抱材终大用，宰相未许终不仕。”形容其迂阔不少贷。于籍则云：“君乃昆仑渠，籍乃岭头龙。譬如蚁蛭微，讵可陵崆。”《赠崔立之》云：“朝为百赋犹郁怒，暮作千诗转遒紧。”若服其敏者，下句却云：“才豪气猛易言语，往往蛟螭杂蚁蚓。”则多而不精，可以概见。其于诗人中惟东野，文人中惟子厚，稍加敬焉。

　　唐僧见于韩集者七人，惟大颠、颖师免嘲侮。高闲草书颇见贬抑。如惠、如灵、如文畅、如澄观，直以为戏笑之具而已。灵尤跌荡，至于醉花月而罗婵娟，此岂佳僧乎？韩公方且欲冠其颠。始闻澄观能诗，欲加冠巾。及观来谒，见其已老，则又潸然惜其无及，所谓善谑而不为虐者耶！

　　柳子厚才高，它文惟韩可对垒，古律诗精妙，韩不及也。当举世为元和体，韩犹未免谐俗，而子厚独能为一家之言，岂非豪杰之士乎？昔何文缜常语李汉老云：“如柳子厚诗，人生岂可不学他做数百首！”汉老退而叹曰：“得一二首似之，足矣！”何文缜从北狩，病中诗云：“历历通前劫，依依返旧魂。人生会有死，遗恨满乾坤。”虽意极忠愤，而语不刻急，亦学柳之验。

　　吕温坐伾文党，黜守道、衡二州，卒于衡。柳子厚诔之曰：“迁理于道，民服休嘉。赋无吏迫，威不刑加。”又言“二州之人，哭者逾月”。坡公谓温小人，何以得此？然余观温集，《送江华毛令》绝句云：“布帛精粗任土宜，疲人识信每先期。今朝临别无他嘱，虽是蒲鞭也莫施。”太守送县令之言如此，则子厚所书，非溢美矣。今世士大夫笑温者比肩，及为二千石，属县能督赋者蒙殊奖，负殿者受严谴，有能为温此言，未见其人也。

　　吕温诗云：“天下起兵诛董卓，长沙义士最先来。”荆公云：“江东子弟多才俊，卷土重来未可知。”皆可以倡东南勇敢之气。

　　王建《新嫁娘》诗云：“三日入厨下，洗手作羹汤。未谙姑食性，先遣小姑尝。”张文潜《寄衣曲》云：“别来不见身长短，试比小郎衣更长。”二诗当以建为胜，文潜诗与晋人参军新妇之语俱有病。

　　刘长卿七言云：“欲扫柴门迎远客，青苔红叶满贫家。”魏野、林逋不能及也。

　　《洛神赋》，子建寓言也。好事者乃造甄后事以实之，使果有之，当见诛于黄初之朝矣。唐彦谦云：“惊鸿瞥过游龙去，虚恼陈王一事无。”似为子建分疏者。

　　唐人叙述奇遇，如后土夫人事，托之韦郎；无双事，托之仙客；莺莺事虽元稹自叙，犹借张生为名。惟沈下贤《秦梦记》，牛僧孺《周秦行记》，李群玉《黄陵庙》诗，皆揽归其身，名检扫地矣。

　　《古乐府》云：“新妇初来时，小姑始扶床。今日被驱遣，小姑如我长。回头语小姑，勿嫁似兄夫。”庶几哀而不怨矣。

　　雍陶《送春》诗云：“今日已从愁里去，明年更莫共愁来。”稼轩词云：“是他春带愁来，春归何处，却不解和愁将去。”虽用前语，而反胜之。

　　唐失河湟未久，司空图诗云：“汉儿尽作胡儿语，却向城头骂汉人。”燕山自石晋割弃，至本朝宣和，历年多矣，议者犹以燕人思汉藉口，卒召狄难。

　　刘言史《赠盛炼师》云：“大罗过却三千岁，更向人间魅阮郎。”此女道士岂鱼玄机之流欤？唐人多不矜细行，李群玉有《龙门寺佳人阿最歌》云：“何须同泰寺，然后始为奴。”其放泼如此。夫陶写情性，如《闲情赋》可也，过则为群玉矣。

　　唐人多传卢仝因留宿王涯第中，遂预甘露之祸。仝老无发，阉人于脑后加钉焉，以为添丁之谶，或言好事者为之。仝处士，与人无怨，何为有此谤？然平时切齿元和逆党，《月蚀》一诗脍炙人口，意者群阉因此害之。《太平广记》载孝廉许生遇四丈夫与白衣叟会饮于甘棠馆西喷玉泉，四人谓叟曰：“玉川来何迟？”叟举壁间所见诗。座中闻之，皆拥面欲恸。已而叟与四人者各赋一篇，盖王涯、贾餗、舒元舆、李训与仝之鬼也。按甘露之谋，涯、餗不预，元舆、训虽狂疏败事，其志与陈蕃、窦武、宋申锡何异？得罪于群阉则有之，于社稷无负也。身与其宗，既葅醢于寺人之手，终唐之世，名与叛逆同科。仅尝收葬，群阉又使人发之，投骨渭水。子孙或逃依刘从谏，苟活旦暮，甚可怜矣！及泽潞平，被害无噍类。诏书犹谓之逆贼之后，此何理也？李文饶实当国，政刑如此，岂畏阉人耶？抑有宿憾于涯辈耶？至昭宗危乱中，始有雪涯等之诏。《喷玉泉》诗云：“李固有冤藏蠹简，邓攸无子续清风。”又云：“虽有衣衾藏李固，终无表疏雪王章。”皆可传诵。白衣叟所举壁间诗云：“六合茫茫皆汉土，此身无处哭田横。”妙甚，此必是涯、元舆门生故吏所作。

　　杜牧之《闻庆州赵纵使君与党项战死》诗云：“将军独乘铁骢马，榆溪战中金仆姑。死绥却是古来有，骄将自惊今日无。青史文章争点笔，朱门歌舞笑捐躯。谁知我亦轻生者，不得君王丈二殳。”皇祐中，侬贼犯康州，阖郡溃去，惟守臣赵师旦死之。妻方产子，弃之草间，乱后访之，尚呱呱然。诸公哀诔惟元厚之云：“转战谯门日欲晡，空拳犹自把戈鈇。身垂虎口方安坐，命在鸿毛更疾呼。柱下杲卿存断节，裤中杵臼得遗孤。空余三尺英雄血，不愧山西士大夫。”欲与牧诗并驱。

　　《樊川集》中有《李给事》诗云：“元礼去归缑氏学，江充来见犬台宫。”又云：“可怜刘校尉，曾讼石中书。”李名中敏，常论郑注免归，又忤仇军容弃官。二联可谓善用事矣。

　　刘梦得五言如《蜀先主庙》云：“天下英雄气，千秋尚凛然。势分三足鼎，业复五铢钱。得相能开国，生儿不象贤。凄凉蜀故妓，歌舞魏宫前。”《八阵图》云：“轩皇传上略，蜀相运神机。水落龙蛇出，沙平鹅鹳飞。波涛无动势，鳞介避余威。会有知兵者，临流指是非。”《中秋》云：“星辰让光彩，风露发晶英。能变人间世，翛然是玉京。”七言如《洛中寺北楼》云：“高楼贺监昔曾登，壁上笔踪龙虎腾。中国书流让皇象，北朝文士重徐陵。偶因独见空惊目，恨不同时便服膺。惟恐尘埃转磨灭，再三珍重嘱山僧。”《西塞山怀古》云：“西晋楼船下益州，金陵王气漠然收。千寻铁锁沉江底，一片降幡出石头。人世几回伤往事，山形依旧枕寒流。今逢四海为家日，故垒萧萧芦荻秋。”《哭吕温》云：“遗草一函归太史，旅坟三尺近要离。”《金陵怀古》云：“山围故国周遭在，潮打空城寂寞回。”皆雄浑老苍，沈著痛快，小家数不能及也。绝句尤工。

　　梦得贞元间已为郎官御史，牛相方在场屋，投贽文卷，梦得飞笔涂窜。牛既贵，未能忘，有“曾把文章谒后尘”之句。梦得答云：“初见相如成赋日，后为丞相扫门人。”且饬诸子以己为戒。然《和令狐相》云：“鲜有一身兼将相，更能四面占文章。”则依然故态。此诗幸次楚韵，若施之于绹，岂止掇兔葵燕麦之怒耶！同时八司马皆高才，一斥不复。或咎时宰无乐育意，惟新史谓贪帝病昏，抑太子之明，深当其罪。后裴度为梦得免播州之行，宪宗怒尚未解，非但诸公忌才也。

　　梦得历德、顺、宪、穆、敬、文、武七朝，其诗尤多感慨，惟“在人虽晚达，于树比冬青”之句差闲婉。《答乐天》云：“莫道桑榆晚，为霞尚满天。”亦足见其精华老而不竭。

　　“莫猺自生长，名字无符籍。市易杂鲛人，婚姻通木客。星居占泉眼，火种开山脊。夜渡千仞溪，含沙不能射。”“蛮语钩辀音，蛮衣斑斓布。熏狸掘沙鼠，时节祠盘瓠。忽逢乘马客，怳若惊麕顾。腰斧上高山，意行无旧路。”此刘梦得《莫猺》、《蛮子》诗也。世传坡诗始学梦得，观此二诗，信然。

　　元稹《咏估客》云：“尔又生两子，钱刀何岁平。”薛郁《和蕃》诗云：“君王莫信和亲策，生得胡雏患更多。”往岁黑风峒贼首诈降，朝家以通直郎镇南佥幕招之，不出，使其弟来吉州谒帅，帅以角妓奉之。丰宅之戏云：“遗下贼种奈何。”

　　唐彦谦《寒食》五言云：“微微泼火雨，草草踏青人。”本朝王元之诗亦用“泼火雨”。

　　牧之誉阿宜，义山誉衮师，后二儿皆无闻。退之不誉子侄，直言“阿买不识字”。

　　李义山《答令狐补阙》云：“人生有通塞，公等系安危。”于升沈得丧之际，婉而成章。简斋南渡初被召东，同时召客云：“共谈太极非无意，能系苍生本不同。”则气象益开阔矣。

　　唐任藩诗，存者五言十首而已，然多佳句。“众鸟已归树，旅人犹过山。”《赠僧》云：“半顶发根白，一生心地清。”居然可爱。今人动为千百首，而无可传者。

　　薛能诗格不甚高，而自称誉太过。五言云：“空余气长在，天子用平人。”不但自誉其诗，又自誉其材。然位历节镇，不为不用矣，卒以骄恣陵忽，偾军杀身，其才安在？妄庸如此，乃敢妄议诸葛，可谓小人无忌惮者。

　　扬州在唐时最繁盛，故张祜云：“人生只合扬州死。”蜀都在本朝最繁盛，故放翁云：“不死扬州死剑南。”

　　杜牧、许浑同时，然各为体。牧于唐律中，常寓少抝峭以矫时弊。浑则不然，如“荆树有花兄弟乐，橘林无实子孙忙”之类，律切丽密或过牧，而抑扬顿挫不及也。二人诗不著姓名亦可辨。樊川有续别集三卷，十之八九皆浑诗。牧佳句自多，不必又取它人诗益之。若《丁卯集》割去许多杰作，则浑诗无一篇可传矣。牧仕宦不至南海，别集乃存南海府罢之作，甚可笑。

　　韦苏州《话旧》云：“昔事武皇帝，无赖恃恩私。身为里中横，家藏亡命儿。朝持摴蒱局，暮窃邻家姬。司隶不敢捕，立在白玉墀。”此盖韦公身在三卫目击其类如此，非自谓也。王建《羽林行》亦云：“长安恶少出名字，楼下劫商楼上醉。天明下直明光宫，散入五陵松柏中。百回杀人身合死，赦书尚有收城功。九衢一日消息定，乡吏籍中重改姓。出来仍旧属羽林，立在殿前射飞禽。”可与韦诗互看。韦诗律深妙，流出肝肺，非学力。世言其所至扫地焚香而坐，不应为人老少顿异，可见前诗寓言尔。

　　子美《送孔巢父》云：“若逢李白骑鲸鱼，道甫问讯今何如。”盖李、杜与巢父一辈人也。又云：“诗卷长留天地间，钓竿欲拂珊瑚树。”则巢父亦能诗者，偶失传尔。子美间关乱离，挺节无所污，巢父后没王事，惟太白坐永王璘事流夜郎。按璘尝辟巢父，而巢父不应，可见太白当日去就，欠商量也。新史谓白佐璘起兵，颇似文致，但不当就其辟尔。

　　李远《赠写御容李长史》云：“初分隆准山河秀，再点重瞳日月明。”极工。及坡公“仰观眩晃目生晕，但见晓色开扶桑。迎阳晚出步就座，绛纱玉斧光照廊。野人不识日月角，仿佛尚记重瞳光”之篇一出，光焰万丈，视远所作，真小儿语。

　　欧阳率更貌寝，长孙无忌嘲之云：“谁令麟阁上，画此一猕猴。”好事者遂造白猿之说，谤及其亲。郑畋名相，父亚亦名卿，或为《李娃传》，诬亚为元和，畋为元和之子，小说因谓畋与卢携并相不咸，携诟畋身出倡妓。按畋与携皆李翱甥，畋母，携姨母也，安得如《娃传》及小说所云乎？唐人挟私忿腾虚谤，良可发千载一笑。亚为李德裕客，白敏中素怨德裕，及亚父子。《娃传》必白氏子弟为之，托名行简，又嫁言天宝间事。且《传》作于德宗之贞元，追述前事可也。亚登第于宪宗之元和，畋相于僖宗之乾符，岂得预载未然之事乎？其谬妄如此！如《周秦行纪》，世以为德裕客韦绚所作，二党真可畏哉！

　　张籍《还珠吟》为世所称，然古乐府有《羽林郎》一篇，后汉辛延年所作，云：“昔有霍家奴，姓冯名子都。依倚将军势，调笑酒家胡。胡姬年十五，春日独当垆。长裾连理带，广袖合欢襦。头上蓝田玉，耳后大秦珠。两鬟何窈窕，一世良所无。不意金吾子，娉婷过我庐。银鞍何煜爚，翠盖踟蜘躇。贻我青铜镜，结我红罗裾。男儿爱后妇，女子重前夫。人生有新故，贵贱不相逾。多谢金吾子，私爱徒区区。”籍诗本此，然青于蓝。

　　送宫人入道，唐人多有此作，荆公止选项斯一首，云：“愿从仙女董双成，王母前头作伴行。初戴玉冠多误拜，欲辞金殿别称名。将敲碧落新斋磬，却进昭阳旧赐筝。旦暮焚香绕坛上，步虚犹作按歌声。”未脱唐体也。韦苏州诗家最高手，亦有此作，云：“舍宠求仙畏色衰，辞天素面立天墀。金丹拟驻千年貌，宝镜休匀八字眉。公主与收珠翠后，君王看戴角冠时。从来宫女多相妒，闻向瑶台总泪垂。”绝不类韦诗，与斯辈竟何以异？风俗移人如此。或是韦公戏效时人体尔！

　　牛奇章有“夜入真珠室，朝游玳瑁宫”之谤。张祜《上牛相》亦云：“四十便封侯，名居第一流。”下有“绿鬟红粉”之语，末云：“如君年少贵，不信有春愁。”盖前诗非谤矣。牛、李嗜好如冰炭，唯爱客则如一人。然赞皇生相门，无声色之好。奇章起寒士，备贵人之奉，不及赞皇远矣。

　　唐诗人与李、杜同时者，有岑参、高适、王维，后李、杜者，有韦、柳，中间有卢纶、李益、两皇甫、五窦，最后有姚、贾诸人。学者学此足矣。长庆体太易，不必学。王逢原《题乐天墓》末云：“若使篇章深李杜，竹符还不到君分。”岂亦病其诗之浅耶！

　　王铎尽忠唐室，奋讨巢贼，初节与郑畋略同。大功垂就，令孜间之于内，解其都统。铎诗云：“三尘上相逢明主，九合诸侯愧昔贤。”可谓慨然有志者。然居乱世，要须十分清苦，庶可自全。孔明躬耕，娶阿承丑女，相蜀不殖产，其虑深矣。铎当国家板荡之际，居将相衮钺之任，乃携妓妾辎重，慢藏冶容，行于虎狼之都，三百口遂并命于高鸡泊，哀哉！ 
　
 
　



　
后村诗话
　
　

卷二 

卷二
　　杨、刘诸人师李义山可也，又师唐彦谦。唐诗虽雕琢对偶，然求如一抔三尺之联，惜不多见。五言叙乱离云：“不见泥函谷，俄惊火建章。剪茅行殿湿，伐柏旧陵香。”语尤浑成，未甚破碎。若《西昆酬唱集》，对偶字面虽工，而佳句可录者殊少，宜为欧公之所厌也。

　　王元之被遇熙陵，知制诰，因救徐铉，贬商州，为内相，因议孝章皇后丧，贬滁州。真皇登极召还，将用矣，其诗乃云：“两制旧臣生白发，一番新贵上青天。”未几再谪黄州，迁蕲州而卒。岂新贵有所未平乎？

　　王元之《挽赵中令》云：“太常草仪注，全是葬周公。”足以称其勋业。

　　魏野五言云：“常怜李斯首，不及严光足。”真处士语也。潘阆云：“白日升天易，清朝取事难。”野聘召而不至，阆叫呼而求用。味其诗，与张元、姚嗣宗何异？

　　潘阆《客舍》诗：“土床安枕稳，纸被转身鸣。”定非“慵便枕玉凉，绣被春寒夜”者所能道也。

　　诗家评论古人，多是书生空言尔。晏元献《书平津侯传》云：“主父仲舒容不得，未知宾阁是何人。”公能客富、欧二公于门下，然后可以为此言。但主父非仲舒之伦，宜以汲黯代之。

　　夏英公《宫词》云：“绛唇不敢深深注，却怕香脂污玉箫。”不减《香奁》、《花间》之作。王岐公《夫人阁端午帖子》云：“后苑寻青趁午前，归来竞斗玉栏边。袖中独有香芸草，留与君王辟蠹编。”出新意于彩丝巧粽之外，可喜也。

　　“将飞更作回风舞，已落犹成半面妆。”宋景文《落花》诗也，为世所称。然李义山固云：“落时犹自舞，扫后更闻香。”李下句尤妙。

　　君谟以诗寄欧公，公答云：“先朝杨、刘，风采耸动天下，至今使人倾想。”世谓公尤恶杨、刘之作，而其言如此，岂公特恶其碑板奏疏磔裂古文为偶俪者，而其诗之精工律切者，自不可废欤！又云：“近时苏、梅，二穷士尔，主张风雅，人士归之。自二穷士死，文士满朝，而使斯道寂然中绝。每念此事窃叹。乃知文士满朝而诗道寂然，不但近岁，祖宗盛时因已然矣。”欧帖在郑子敬左司家。

　　欧公诗如昌黎，不当以诗论。本朝诗惟宛陵为开山祖师。宛陵出，然后桑濮之哇淫稍息，风雅之气脉复续，其功不在欧、尹下。世之学梅诗者，率以为淡，集中如“葑上春田阔，芦中走吏参”，“海货通闾市，渔歌入县楼”，“白水照茅屋，清风生稻花”，“霜落熊升树，林空鹿饮溪”，“河汉微分练，星辰淡布萤”，“每令夫结友，不为子求郎”，“山形无地接，寺界与波分”，“山风来虎啸，江雨过龙腥”之类，殊不草草。盖逐字逐句铢铢而较者，决不足为大家数，而前辈号大家数者，亦未尝不留意于句律也。

　　苏子美歌行雄放于圣俞，轩昂不羁如其为人，及蟠屈为吴体，则极平夷妥帖。绝句云：“别院深深夏簟清，石榴开遍透帘明。树阴满地日卓午，梦觉流莺时一声。”又云：“春阴垂野草青青，时有幽花一树明。晚泊孤舟古祠下，满川风雨看潮生。”极似韦苏州。《垂虹亭观中秋月》云：“佛氏解为银世界，仙家多住玉华宫。”极工。而世惟咏其上一联“金饼彩虹”之句，何也？“山蝉带响穿疏户，野蔓蟠青入破窗”，亦佳句。

　　子美《送李生》云：“李生以病废，东入徂徕峰。志气尚突兀，形骸已龙钟。男儿生世间，有如绝壑松。误为风雷伤，不与匠石逢。哀哉千尺干，摧朽似秋蓬。”此诗悲壮之甚。李生何如人，足以当之？窃意子美自谓也。

　　雁湖注半山“归肠一夜绕钟山”之句，引韩昌黎诗“肠胃绕万象”，非也。孙坚母怀妊坚，梦肠出绕吴阊门。半山本此，见《吴志》。《和王贤良龟诗》云：“世论妄以虫疑冰。”注虽引《庄子》，但出处无疑字，意公别有所本。后读卢鸿《嵩山十志》，有“疑冰”之语。又唐彦谦《中秋》诗云：“雾净不容玄豹隐，水寒却恐夏虫疑。”乃知唐人巳屡用之矣。

　　半山《挽裕陵》云：“玉暗蛟龙蛰，金寒雁鹜飞。”《挽吴春卿》云：“曲突非无验，方穿有不行。”炼字属对无遗巧。

　　刘原父《咏春草》云：“春草绵绵不可名，水边原上乱抽荣。似嫌车马繁华处，才入城门便不生。”贡父绝句云：“青苔满地初晴后，绿树无人昼梦余。惟有南风旧相识，迳开门户又翻书。”皆有元和意度，不似本朝人诗。

　　刘贡父《咏史》云：“自古边功缘底事，多因嬖幸欲封侯。不如直与黄金印，惜取沙场万髑髅。”往往指王韶、李宪辈。唐人曹松亦云：“凭君莫话封侯事，一将功成万骨枯。”

　　王逢原《暑旱苦热》云：“清风无力屠得热，落日著翅飞上山。人固已惧江海竭，天岂不惜河汉干。昆仑之高有积雪，蓬莱之远常遗寒。不能手提天下往，何忍身去游其间。”其骨气老苍，识度高远如此，岂得不为荆公所推！

　　富公由并州入相，外廷至于举笏相贺，王逢原独云：“要须待见成尧舜，未敢轻浮作颂声。”所见高于石徂徕一等矣。《答孙华老》云：“生无人愧宁非乐，死有天知岂特名。”其固穷自守，亦士之高致也。

　　王逢原《闻雁》云：“万里波涛九秋后，五更风雨一灯旁。”不待著雁字而题见矣。

　　滕白《题汶川村舍》云：“种茶岩接红霞坞，灌稻泉生白石根。皤腹老翁头似雪，海棠花底戏儿孙。”可入图画。

　　坡诗略如昌黎，有汗漫者，有典严者，有丽缛者，有简澹者。翕张开阖，千变万态。盖自以其气魄力量为之，然非本色也。它人无许大气魄力量，恐不可学。和陶之作，如海东青、西极马，一瞬千里，了不能为韵束缚。

　　陈洙《书御史台壁》云：“清朝无事谏章疏，窃禄经年卧直庐。惆怅平生不如梦，春来三度到溪居。”与荆公“三年衣染禁城尘，抚事茫然愧古人。明月沧波江万顷，扁舟长载梦中身”之作暗合。

　　唐子西诸文皆高，不独诗也。其出稍晚，使及坡门，当不在秦、晁之下。集中有《闻坡贬惠州》诗云：“元气脱形数，运动天地内。东坡未离人，岂比元气大。天地不能容，伸舒辄有碍。低头不能仰，闲口焉敢欬。东坡坦率老，局促应难耐。何当与道俱，逍遥天地外。”此诗甚佳，状得出。

　　“潮田无恶岁，酒国有长春。草木疑灵药，渔樵或异人。”“花开不旋踵，草薙复齐腰。团扇侵时令，方书遣昼长。”“问学兼儒释，交游半士农。国计中宵切，家书隔岁通。”“关河先垄远，天地小臣孤。山静似太古，日长如小年。”皆唐子西惠州诗也。曲尽南州景物，略无迁谪悲酸之态。七言如“身杂蜑中谁是我，食除蛇外总随乡”，“骥子能吟青玉案，木兰堪战黑山头”，亦甚工。

　　后人取前作，翻腾勘辨，有工于前作者。唐子西《过田横墓》云：“沧溟无际何妨死，却死东都未耿光。”乃反退之祭文之意。此诗必有谓，不独为横发。

　　元祐后，诗人迭起，一种则波澜富而句律疏，一种则煅炼精而性情远，要之不出苏、黄二体而已。及简斋出，始以老杜为师，《墨梅》之类，尚是少作。建炎以后，避地湖峤，行路万里，诗益奇壮。《元日》云：“后饮屠苏惊已老，长乘舴艋竟安归。”《除夕》云：“多事鬓毛随节换，尽情灯火向人明。”《记宣靖事》云：“东南鬼火成何事，终待神锋作争臣。”谓方腊不能为患，直待金人耳。《岳阳楼》云：“登临吴蜀横分地，徙倚湖山欲暮时。”又云：“乾坤万事集双鬓，臣子一谪今五年。”《闻德音》云：“自古安危关政事，随时忧喜到樵渔。”五言云：“泊舟华容县，湖水终夜明。凄然不能寐，左右菰蒲声。穷途事多违，胜处心亦惊。三更萤火闹，万里天河横。腐儒忧平世，况复值甲兵。终然无寸策，白发满头生。”造次不忘忧爱，以简严扫繁缛，以雄浑代尖巧，第其品格，故当在诸家之上。

　　徐师川《闻捷》云：“时时传破虏，日日问修门。”又云：“诸公宜努力，荆棘已千村。”陈简斋《感事》云：“风断黄龙府，云移白鹭洲。菊花纷四野，作意为谁秋。”颇逼老杜。

　　宣靖之祸，自灭辽取燕始，韩子苍《挽中山韩师》云：“金絮盟尤在，灰钉事已新。”语妙而意婉，上句指韩，下句指童、蔡，作诗法当如此。

　　崔德符诗，幽丽高远，了不蹈袭，盖用功最深者。《观鱼》云：“小鱼喜亲人，可钓亦可纲。大鱼自有神，隐见谁能量。老禅虽无心，施食不肯尝。时于千寻底，霍见如龙章。”《桃花》云：“如何一朽株，孕此千亿花。虽云行且阑，明岁亦再华。岂知世上人，一老不复佳。”《过湖》云：“谁见诗颠颠发时，鄱阳湖里月明知。无人为觅昭华管，自卷秋芦片叶吹。”皆精诣可吟讽。

　　江端友，字子我，邻几之孙，靖康间以布衣召用。同时诗人感慨北狩南渡之作多矣，子我云：“楚欲图周鼎，汤犹系夏台。”又云：“比年荧惑犯南斗，何日燕人祭北门。”事的切而语回互。

　　江子我《咏象》云：“仓舒止用儿童计，亦能自知尔重轻。”盖用王内翰元之讥玩张相齐贤之语，但含蓄而不刻露尔。

　　朱希直七言如“几许少年春欲夏，一番梦事绿催红”，“过时不语莺解事，怕客深藏鱼见几”，“人间万事老无味，天下四时秋最愁”，五言如“剪茅编鹤屋，筛米聚鸡粮”，“灯昏鼠窥研，雨急犬穿篱”，皆警策不蹈袭。

　　前辈记朱新仲舍人“天气未佳宜且住，风涛如此亦安归”之联，取其自然，不烦斵削。然新仲此等句尚多，如《招郭侯饮》云“此时老子兴不浅，旦日将军幸早临”，如“何以报之青玉案，我姑酌彼黄金罍”，凡引用前人语，皆蟠屈排奡，使之妥帖。它句如“满地落花春病酒，一帘明月夜登楼”，“相亲多谢风标子，可款岂无潇洒侯”，“何从可觅秋消息，忽有先锋到白蘋”，如“水篆行科斗，林妆转画眉”，若不经思而俱出人意表。《读杜诗》云：“纵之逼论剑，收之入《檀弓》。”尤前人所未发也。

　　刘屏山《题李忠愍集》云：“二帝蒙尘方幸朔，六臣奉玺更朝梁。”叙当时事，忠愤悲壮。尹少稷《闻伪齐入寇》云：“酬功不惜赏千布，送死惟堪缚一驴。”足与前句相上下。

　　先朝上元，驾御端门，示与民同乐之意而已。宣和间，灯尤盛，至于骑年连月，警跸夜出。尹少稷《靖康元夕》诗云：“景龙只是当时路，不见金钱打著人。”刘屏山亦云：“凄凉但有云头月，曾照当时步辇人。”皆记向来期门之事。

　　汴都角妓郜六、李师师，多见前辈杂记。郜即蔡奴也。元丰中，命待诏崔白图其貌入禁中。师师著名宣和，入至掖廷。顷见郑左司子敬云，汪端明家有《李师师传》，欲借抄不果。刘屏山诗云：“辇毂繁华事可伤，师师垂老过湖湘。缕衣檀板无颜色，一曲当年动帝王。”亦前人感慨杜秋娘梨园弟子之类。

　　茶山《种竹》云：“余子不足数，此君何可无。”上句虽非竹事，不觉牵强。《荔支》云：“绝知高韵倾珧柱，未觉丰肌病玉环。”上下句皆切，又妙于融化。《送别》云：“不堪相背处，何况独归时。”《行役》云：“一寸客亭烛，数声村舍鸡。”绝似唐人。

　　绍兴初，敌归我河南，识者知和约之不坚久。钱氏之后，自中原迁奉三世丧柩窆于越上，诸公皆为哀挽。茶山独云：“摸金千骑去，埋玉几人归。”可谓妙于用事。余为袁守，项容孙被召过袁，言自其先世坟域在沙市者皆已迁葬公安，国愈蹙矣，士大夫得无感慨乎！

　　王嘉叟侍郎“柳色知春浅，钟声觉寺深”，“避虎连村静，分鱼一市腥”之句甚佳。

　　初以僧牒盐钞充军储，夏均父诗云：“坐食今添几支遁，煮盐那得百弘羊。”反本之论也。

　　士大夫当离乱时，有幸有不幸者。简斋云：“浮世身难料，危途计易非。”东莱云：“后死反为累，偷生未有期。”诵之皆可悲慨。

　　赵忠简当国，以近臣荐，起处士刘致中，至则赵去秦代之矣。刘报罢归。尹少稷柬之云：“徒然五侍从，不办一书生。”史相力荐放翁，赐第。其去国自是台评然。王景文乃云：“真翁自了平生事，不了山阴陆务观。”放翁见诗亦笑云：“我字务观，乃去声，如何把作平声押了。”

　　陆放翁少时调官临安，得句云：“小楼一夜听春雨，深巷明朝卖杏花。”传入禁中，思陵称赏，由是知名。

　　古人好对偶，被放翁用尽：钳纸尾，摸床绫；烈士壮心，狂奴故态；生希李广名飞将，死慕刘伶赠醉侯；下泽乘车，上方请剑；酒宁剩欠寻常债，剑不虚施细碎仇；空虚腹，垒傀胸；爱山入骨髓，嗜酒在膏肓；手版，肩舆；鬼仔，天公；贵人自作宣明画，老子曾闻正始音；床头《周易》，架上《汉书》；温卷，热官；醉学究，病维摩；无事饮，不平鸣；乞米帖，借车诗；麴道士，楮先生；土偶，天公；长剑拄颐，短衣掩胫；已得丹换骨，肯求香返魂；子午谷，丁卯桥；洛阳二顷，光范三书；酒圣，钱愚；茶七碗，稷三升；一弹指，三折肱；天女散花，麻姑掷米；虎头，鸡肋；玉麈尾，金褭蹄；金鸦嘴，玉辘轳；客至难令三握发，佛来仅可小低头；百衲裙，双钩帖；藏经，阁帖；摩诘病说法，虞卿穷著书；读书十纸，上树千回；风汉，醉侯；见虎犹攘臂，逢狐肯叩头；天爱酒，地埋忧；一齿落，二毛侵；痴顽老，矍铄翁；曲肱，纵理；竹郎，木客；百钱挂杖，一锸随身；百瓮虀，两囤枣；炼炭，劳薪；铜臭，饭香；记书身大如椰子，忍事瘿生似瓠壶；笑尔辈，爱吾庐；僧坐夏，士防秋；麈尾清谈，蝇头细字；岩下电，雾中花；唐夹寨，楚成皋。《剑南集》八十五卷，凡八千五百首，别集七卷，不预焉，其似此者不可殚举，姑记一二于此。

　　近岁诗人，杂博者堆队仗，空疏者窘材料，出奇者费搜索，缚律者少变化。惟放翁记问足以贯通，力量足以驱使，才思足以发越，气魄足以陵暴。南渡而后，故当为一大宗。末年云：“客从谢事归时散，诗到无人爱处工。”又云：“外物不移方是学，俗人犹爱未为诗。”则皮毛落尽矣。

　　旧读杨诚斋绝句云：“饱喜饥嗔笑杀侬，凤凰未必胜狙公。幸逃暮四朝三外，犹在桐花竹实中。”不晓所谓，晚始悟其微意。此自江东漕奉祠归之作也。凤虽不听命于狙公，然犹待桐花竹实而饱，以花实况祠廪也，欲并祠廪扫空之尔。未几，遂请挂冠。

　　诚斋《挽张魏公》云：“出昼民犹望，回军敌尚疑。”只十个字，而道尽魏公一生。其得人心且为敌所畏，与夫罢相解都督时事，皆在里许，然读者都草草看了。

　　今人不能道语，被诚斋道尽。“宿草春风又，新迁去岁无。”“江水夜韶乐，海棠春贵妃。”“橘中招绮夏，瓜处屏伾文。”《东宫生日》。“晋殿吴宫犹碧草，王亭谢馆尽黄鹂。”“春归便肯平平过，须做桐花一信寒。”“东风染得千红紫，曾有西风半点香。”“年年不带看花福，不是愁中即病中。”“升平不在箫韶里，只在诸村打稻声。”“六朝未可轻嘲谤，王谢诸贤不偶然。”“山根玉泉仰面飞，飞出山顶却下驰。自从庐阜泻双练，至今银湾干两支。雷声惊裂龙伯眼，雪点溅湿姮娥衣。寄言苏二李十二，莫愁瀑布无新诗。”《题漱玉亭》。“羲和梦破欲启行，紫金毕逋啼一声。声从天上落人世，千村万落鸡争鸣。素娥西征未归去，簸弄银盘浣风露。一丸玉弹东飞来，打落桂林雪毛兔。谁将红锦幕半天，赤光天气贯山川。须臾却驾丹砂毂，推上寒空辗苍玉。诗翁已行十里强，羲和早起道无双。”《羲娥谣》。“子云到老不晓事，不信人间有许由。”《钓台》。

　　放翁，学力也，似杜甫；诚斋，天分也，似李白。

　　放翁云：“胆薄沽官酿，瞳昏读监书。”杜荀鹤云：“欺春止爱和醅酒，讳老犹看夹注书。”二联皆佳。

　　李伯记丞相《过海》绝句云：“假使黑风漂荡去，不妨乘兴访蓬莱。”与坡公“九死南荒吾不服，兹游奇绝冠平生”之句殆相伯仲，异乎李文饶、卢多逊穷愁无憀之作矣。

　　卿相陈魏公去位诗云：“病深老迫宜归去，莫作留侯范蠡看。”时公年五十四而其言如此。

　　艾轩《读江西诗》云：“神仙本自无言说，尸解由来最下方。”

　　山谷与坡公云：“只欠小蛮樊素在，我知造物爱公深。”屏山《问李汉老疾》云：“欲袖云门竹篾子，室中驱出散花人。”爱朋友之言也。白公云：“病与乐天相伴住，春同樊子一时归。”放翁云：“九十老农缘底健，一生强半是单栖。”自爱之言也。

　　陈邦光以金陵降敌，游士或题其先垄云：“牙郎一去杳无踪，惟有青青夹径松。若使人能全此操，松应合受大夫封。”其家执而讼于郡。某守饷士人酒遣去。牙郎用唐人卖国语。

　　范石湖《赏海棠》云：“忆向宣华夜倚栏，花光妍暖月光寒。如今蹋飒嫌风露，且只铜瓶满插看。”宣华，王蜀宫名也。

　　萧千岩机杼与诚斋同，但才悭于诚斋，而思加苦，亦一生屯蹇之验。同时独诚斋奖重，以配范石湖、尤遂初、陆放翁，而放翁绝无一字及之。今摘其律古精诣不甚费研寻者于此。“著语能奇怪，呼天与倡酬。”《中秋》。“疾走建德国，乃为渊明先。失脚堕榛莽，刘伶扶我还。”《和陶》。“乾坤生长我，贫病怨尤谁。”“湘妃危立冻蛟背，海月冷挂珊瑚枝。丑怪惊人能妩媚，断魂只有晓寒知。”“百千年藓著枯树，一两点春供老枝。绝壁笛声那得到，直愁斜日冻蜂知。”《古梅二绝》。“造化巧能相补得，破悭赊与一天秋。”《山中六月顿凉》。“一筇时到崔嵬上，有底勋劳得结扶。”“秋浩荡中遥指点，一螺许是定王城。”《渡湘》。“稚子推窗窥过雁，数峰乘隙入西轩。”“眼冷寒梢明数点，知他是雪是梅花。”“秋阳直为田家计，饶得渔村一抹红。”真诚斋敌手也。

　　故参与龚公行役过一山，有老木参天。再过其山，童矣。居人云：“巨室以此造室。”公纪以绝句云：“千章古木转头空，去与人间作栋隆。未必真能庇寒士，不如留此贮清风。”晦翁后见此诗，叹曰：“此龚公一生诗谶。”意谓公初为谏官，负重名，晚不必为执政也。

　　黄初季野，名士也。既登第，梦妇人素服，扇上题云：“恨君青袖短，误妾白罗妆。”季野遂不肯婚。余大父著作与之友善，责以嗣续大义。陈魏公素重其人，以聂夫人女弟归之。既娶，宛然梦中所见者。季野果夭，无子。大父葬之于吾家祖茔。

　　李雁湖《悼亡》云：“一杯漫道愁能遣，几度醒来错唤君。”然元稹已云：“怪来醒后傍人泣，醉里时时错问君。”此尤是暗合。若四灵“唐碑入宋稀”，与唐人“隋柳入唐疏”之句，则是明犯。

　　安晚丞相《昭君》诗云：“解携尤物柔强国，延寿当年合议功。”意新而理长。

　　杭相李文靖乞去，《题六和塔》云：“经从塔下几春秋，每恨无因到上头。今日始知高处险，不如归卧旧林丘。”

　　高续古《题四圣观》云：“射熊馆暗花扶屐，下鹄池深柳拂舟。”极藻绘追琢之功，二宋殆不能过。晚兼都官，《题直舍》云：“无诗如郑谷，有发似冯唐。”亦警策。

　　赵忠定当国，招蔡季通，不至，犹坐赵党，谪死道州。伪禁方严，朱文公题其墓云：“有宋西山先生蔡季通之墓。”章泉泣之云：“鹃叫春林辱赠诗，雁回湘浦忽传悲。兰枯蕙死迷三楚，雨暗灯昏碍九疑。蚤日力辞公府檄，暮年名入党人碑。乌乎季子延陵字，不待镵词行可知。”是时章泉句律如此，宜为一世所宗。晚年诗太坦率，几于凤德之衰矣。

　　赵南塘《挽余干相》云：“柩前留素仗，帘下进黄袍。”语简而事核。又云：“汉阁新图迥，秦筝旧曲长。”《挽巩仲至》云：“万卷非其祟，单方或以封。”有无穷之味。《和韩仲止怀蹈中弟》云：“《黄台瓜辞》可怜美，老根连蒂摘都稀。风流遂至尔身尽，衰病况堪吾道非。少日槊旗豪索酒，暮年丝竹泪沾衣。人生到此将何遣，一卷《南华》坐掩扉。”《立春》云：“苍规不与圆生智，白发惟添老在身。”绝句云：“我欲将君洞庭野，斜河澹月听云和。”要妙之音也。

　　端平初，除拜一新，赵南塘起散地，掌内制，元夕觞客，客散家集，有《观傀儡》诗云：“酒阑有感牵丝戏，也伴儿童看到明。”余谓康节“遂令高卧人，欹枕观儿戏”之句，盖局外旁观者之言尔，若同局而为此言，似乎未可。

　　南塘评蹈中诗体貌，节奏似韦、谢，信有之。至于“慕先儒而遐想，挽名流以自近”，则居然悬隔。南塘惜其未拨弃浮论，可谓名言。其豪心侠气极力揩磨不尽，不若南塘之近道也。《题会春苑》云：“草荒故苑几春风，尚想花开春树红。欲问当时马王事，寂寥残照野亭中。”《寒食》云：“人家插柳春将过，时节浇松老未归。”《挽赵从善尚书》云：“先朝怀族远，平世责人深。”皆于近体中有远意。

　　亡友临川曾景建，博学强记，无所不通。工诗，有《金陵百咏》。《同泰寺》云：“此身终属侯丞相，谁办金钱赎帝归。”《澄心堂纸》云：“一幅降笺何用许，价高缘写宋文章。”《荆公书堂》云：“愁杀天津桥上客，杜鹃声里两眉攒。”皆峭拔有风骨。其少作云：“九十日春晴意少，一千年事乱时多。”佳句也。

　　曾景建《送蔡季通赴贬》云：“四海朱夫子，徵君独典刑。青云《伯夷传》，白首《太玄经》。有客怜孤愤，无人问独醒。瑶琴空琐匣，弦绝不堪听。”其后景建亦坐诗祸，谪舂陵而卒。

　　建人朱复之，字几仲，多材艺，为诗有思致。《初夏》云：“忽听夏禽三五弄，新红突过石榴枝。”《秋日》云：“红蕖老去羞明镜，推让朱荣上蓼梢。”视赵紫芝“一树木犀供夜雨，清香移在菊花枝”之句，尤觉工致。

　　黄天谷，名春伯。白玉蟾，姓葛名长庚，皆自言得道，后死乃无它异。二人颇涉文墨，所至墙壁淋漓挥扫，能耸动人。谷有诗云：“半篙春水一蓑烟，抱月怀中枕斗眠。说与时人休问我，英雄回首即神仙。”常访蟾，值其出，题壁云：“怪访怪，怪不在。茅君山，来相待。”

　　侂胄既诛，或托巢鸟以讥当时朝士云：“众鸟不喜亦不悲，又复别寻高树枝。”

　　丁卯和议，敌索首谋，函首予之。或为乐府云：“宝莲山下韩家府，主人飞头去和虏。”高九万吴山绝句云：“拂晓官来簿录时，未曾吹彻玉参差。傍人不忍听鹦鹉，犹向金笼唤太师。”

　　范石湖座上客有谈刘婕妤事者，公与客约赋词，游次公先成，公不复作，众亦敛手。游词云：“暖霭烘晴籞，锁垂杨、笼池罩阁，万丝千缕。池上晓光分宿雾，日近群芳易吐。寻并蒂、栏边凝伫。不信钗头双凤去，奈宝刀、被妾先留住。天一笑，万花妒。　　阿娇好在金屋贮。甚秋风、易得萧疏，扇鸾尘污。一自昭阳宫闭后，墙角土花无数。况多病、情伤幽素。百花台上空白露。望红云、杳杳知何处。天尺五，去无路。”次公字子明，定夫诸孙，礼部侍郎操之子，诗词皆工。

　　“疏明瘦直，不受东皇识。留取伴春应肯，万红里、怎著得。　　夜色何处笛，晓寒无奈力。若在寿阳宫院，一点点、有人惜。”王澡身甫《落梅词》也。身甫尝为太常博士。

　　潘枋，字庭坚，落笔皆不凡。有《镡津怀旧》词云：“怕见倚栏干，阁下溪声阁外山。空有旧时山共水，前欢。暮雨朝云去不还。　　想是蹑飞鸾，月下时时认佩环。月又渐低霜又下，更阑，折得梅花独自看。”

　　余涉世龃龉，每诵欧公“平生名节为后生描画略尽”之言，辄为慨然。晚逐于朝，交游皆掉臂去，惟汤伯纪寄诗云：“唐朝空自贵宏词，科目何尝得退之。掌制徒闻夸子厚，残篇仅见命敦诗。堪嗟实录无完传，太息淮西有后碑。寄语莆田紫薇老，文章盖世例如斯。”余固不足以当此诗，然在西掖草制七十，不止一首，伯纪未之见耳。 
　
 
　



　
后村诗话
　
　

卷一 

卷一
　　东坡《中秋》诗云：“此生此夜不长好，明月明年何处看。”与高适“今年人日空相忆，明年人日知何处”之句暗合。罗隐《中秋不见月》诗云：“只恐异时开霁后，玉轮依旧养蟾蜍。”本于卢仝《月蚀》诗，然尤简明。林和靖绝句云：“山水未深猿鸟少，此生犹拟别移居。直过天竺溪流上，独树为桥少结庐。”然贾岛已云：“犹嫌佳处人知处，见拟移家更上山。”杨诚斋五言诗云：“犹道山中浅，仍移水上居。俗人又剥啄，棹入白芙蕖。”亦本此。

　　卢纶、李益善为五言绝句，意在言外。纶《伤秋》云：“岁去人头白，秋来树叶黄。搔头向黄叶，与尔共悲伤。”《宫词》云：“玉砌红花树，香风不敢吹。春风解天意，偏发殿南枝。”学士院春帖子可用。又云：“辞辇复当熊，倾心奉六宫。君王若看貌，甘在众妃中。”益《送人》云：“路傍一株柳，此路向延州。延州在何处，此路起悠悠。”《照镜》云：“衰鬓朝临镜，将看各自疑。惭君明似月，照我白如丝。”《阳城烽舍》云：“何地可潸然，阳城烽树边。今朝望乡客，不饮北流泉。”皆有无穷之味。刘幽求，功业人，不以诗名，其五言云：“心为明时尽，君门尚不容。田园芜没尽，归路路何从。”《裴晋公题太原厅壁》云：“危事经非一，浮荣的是空。白头官舍里，今日又春风。”皆微婉不刻露。顷选绝句，或未见前集，或偶漏落，可收入也。《石林避暑录》载楚州紫极宫壁间诗云：“宫门闲一入，独凭栏干立。终日不逢人，朱顶鹤声急。”亦可收。

　　贾岛《哭孟郊》云：“家近登山道，诗随过海船。”此为郊写真也。及《哭张籍》云：“即日是前古，何人耕此坟。”施之他人皆可，何必籍也？籍尽有可说，今八句无一字著题，良不可晓。

　　王简卿侍郎题园扉：“只教人种菜，莫误客看花。”陈抑斋枢密则云：“寄语园丁勤刬草，有时病叟出看花。”尤有味。辛幼安《晚题桃符》云：“身为僧禅老，家因赴诏贫。”杜子昕则云：“父子俱开国，朝廷不负人。”两联皆微而婉。

　　《宾戏》犯《客难》，《洛神赋》犯《高唐赋》，《送穷文》犯《逐贫赋》，《贞符》犯《封禅书》、《王命论》。洪氏《随笔》记《阿房赋》犯《华山赋》中语。余读陆傪《长城赋》，首云：“千城绝，长城列。秦民竭，秦君灭。”不觉失笑，曰：“此岂非‘蜀山兀，阿房出’之本祖欤！”傪名辈在樊川前。

　　唐人“交疏贫病后，身老是非间”之句可讽咏。

　　王简卿侍郎尝自诵其赠刘改之一联云：“骂坐有人皆辟易，处穷无鬼敢揶揄。”道得他著。

　　福州仁王寺，有僧喜唱《望江南》词，一日忽题壁曰：“不嫌夫婿丑，亦勿厌深村，但得一回嫁，全胜不出门。”或谓之曰：“此僧欲出世矣。”言于当路，延主一刹。未久，若有不乐者，又题云：“当初只欲转头衔，转得头衔转不堪。何似仁王高阁上，倚阑闲唱《望江南》。”李内翰元善每称此二绝，倦游辄曰：“吾欲唱《望江南》矣。”

　　李义山《虱赋》云：“尔职惟吃，而不善吃。回臭而多，跖香而绝。”虽甚简短，然有义味。

　　近人长短句多脱换前人诗句，如《七夕》词云：“今夜为情忙，人那得、工夫送巧。”然罗隐已云：“时人不用穿针待，没得心情送巧来。”《送别》词云：“不如饮待奴先醉，图得不知郎去时。”然刘驾已云：“我愿醉如泥，不见君去时。”《宫词》云：“一夜御前宣住，六宫多少人愁。”然王建已云：“闻有美人新进入，六宫未见一时愁。”

　　王岐公《宫词》云：“翠眉不及池边柳，取次飞花入建章。”虽本王昌龄“玉颜不及寒鸦色”之句，然殊不相犯。又云：“重教按舞桃花下，只踏残红作地裀。”又云：“吹回一觉昭阳梦，帐外春风太薄情。”其意致在王建之上。

　　退之自负去陈言，然“坐茂树，濯清泉”，即《楚词》“饮石泉，荫松柏”也。“飘轻裾，翳长袖”，即《洛神赋》“扬轻袿，翳修袖”也。岂非熟读，忘其相犯耶！

　　《前史》谓祢衡附孔融慢曹操，操以其才名不欲杀，送刘表。后复慢表，表不能容，以江夏太守黄祖性急，送衡与之，为祖所杀。按《鹦鹉赋》极笼槛栖托之悲，有母子伉俪众雏之感。又云：“宁顺从以远害，不违忤以丧生。”又云：“顾六翮之残毁，虽奋迅其焉如。苟竭心于所事，敢背惠而忘初。”噫！衡自知不免，哀鸣踯躅求容于祖者如此，亦可怜矣！时操、表皆欲篡汉，而融独欲存汉，衡与融善，自无可活之理。操能害融，而不忍毙一衡，表亦避此名。惟祖凶粗，敢于下手。原其意，不过一时粗豪风旨尔，岂性急之罪哉！顷见余子寿云：“谢希孟为某总饷所恶，假手留钥、张定叟劾去之。”希孟有诗云：“上有皇天下后土，此身不患无归所。凭谁说与清河公，何苦为人作黄祖。”余谓祖为曹、刘驱使已可笑，又有一种人为祖驱使，更可笑也。

　　退之有《答柳柳州食虾蟆》诗，是柳倡而韩和矣，今柳集乃无此作。唐家数诗，往往一集可采者止一二首，余皆不必传，而传子厚诗□□妙□□□□不入集者，可惜也。周六、周七辈能登科而不能收拾父诗，必是其时尚幼。

　　山谷以崇宁甲申谪宜州，道由洞庭、潭、衡、永、桂，皆有诗。是岁五六月间至宜。明年乙酉九月卒，年六十一，以集考之，在宜仅有七诗。《与黄龙清老》三首，《别元明》一首，《和范寥》二首，而绝笔于《乞钟乳》一首。岂年高地恶而然耶！其《别元明》犹云：“术者谓吾兄弟寿俱八十。”盖亦不自料大期止此。少游在藤州自作挽歌之属，比之尤悲哀。惟坡公海外笔力，益老健宏放，无忧患迁谪之态。黄、秦皆不能及，李文饶亦不能及。

　　秦会之常记曾南丰辟陈后山为史属，且涂改后山史稿，世谓元无此事，乃秦谬误，殆以人废言也。按魏衍为《后山集记》，明言元丰四年神宗命曾典史事，曾荐后山为属，朝廷以白衣难之。衍乃后山高弟，《集记》作于政和五年，秦说有据，非误。

　　后山生不肯著赵挺之丞相背心，其死也，友人邹道卿买棺以殓，二事尤伟。魏衍作《集记》不敢书前事，岂赵公方贵盛，有所避就乎？

　　余旧喜杜牧《忆李给事》诗，云：“元礼去归缑氏学，江充来见犬台宫。”妙于用事，缑、犬借对尤工。后读膺传，居纶氏，教授千人，非缑氏也。牧岂别有所本耶！

　　杜牧常为牛奇章公掌书记，后志牛公墓，书维州事，是牛而非李。又云：“李太尉专柄，多逐贤士。”牧弟顗常为李卫公巡官，后李贬袁州，牛公欲辟致，顗辞以李公方在困，不愿就。牧志顗墓，备载其事。牛、李相反如冰炭，门下士各分朋党。二杜于其时一为牛客，一为李客，各行其志，各主其所主，不以牛、李之存没用舍为向背，其兄弟俱豪杰之士矣！自唐至今，维州曲直之论未定，惟温公是奇章，与牧之论同。

　　徐夤先辈诗，如“丰年甲子春无雨，良夜庚申夏足眠”，如“身闲不厌常来客，年老偏怜最小儿”，皆律切。又五言云：“岁计悬僧债。”以此知闽人苦贫贷僧而取其息，自唐末已然矣。但近岁取诸僧者愈甚，十刹九废，有岁收数千百斛尽入豪右，而寺无片瓦者，则前世之所未有也。

　　前辈称王君玉诗刻琢深淳，且举“蚕寒冰茧瘦，蜂老露房欹”，“鱼寒不食清池钓，鹭静频惊小阁棋”二联。余以其集考之，五言如“露槿东西照，风荷向背愁”，七言如“凉吹易成团扇恨，夕阳偏结小窗愁”，如《咏明皇》云“谁将水调歌秋雁，不遣君王待曲终”，绝句如“香溪春老误寻芳，只有愁云映夕阳。今日重来已如此，何须更问海生桑”，如“正月初弦二月赊，小园春事已如麻。强夸力健因移石，不减公忙为种花”，皆精妙有思致。绝句可入《选》，而《诗话》所称二联乃不在集中。君玉，晏元献客也，尝与杨大年、欧公唱和。

　　刘驾《古意》云：“新人莫欢喜，故人曾如此。燕赵犹生女，郎岂有终始。”比之香山“更有新人胜于汝”之句稍含蓄。

　　汉以孝廉取士，其末也，孟德、仲谋皆曾举孝廉来。唐人尤重进士，其末也，如李振劝朱温，一日杀司空裴贽等百余人于白马驿，苏楷驳昭宗谥，李山甫教罗从训害王铎一家三百口，皆不得志于场屋者为之。乃至巢寇，亦进士也。科目之弊如此。当时惟罗隐有诗声，屡摈于名场，然逢世乱离，依钱氏以庇身，未尝失节。五言云：“四海霍光第，六龙张奉营。”此必是诸镇皆封王赐功臣号及岐汴劫质天子之时。又云：“陪臣无以报，西望不胜情。”又《闻幸蜀》七言云：“静怜贵族谋身易，危惜文皇创业难。”犹有惓惓本朝之意，可嘉也。

　　司空表圣有书《与李生论诗》，略云：“王右丞、韦苏州，澄澹精致，岂妨遒举。贾浪仙虽有警句，视其全篇意思殊馁，大抵附于寒涩方可致才，亦为体之不备也。”余谓四灵辈□□□□□□自摘其警联二十六，如“人家寒食月，花影午时天”，“雨微吟足思，花落梦无憀”。《乐府》云：“晚妆由拜月，春睡更生香。”七言云：“得剑乍如添健仆，亡书久似忆良朋。”皆甚佳。然世人惟诵其“棋声花院静，幡影石幢高”，“绿树连村暗，黄花入麦稀”之句。表圣有《绝句》云：“后生乞汝残风月，自作深林不语僧。”其高自标致如此。

　　退之以师道自任，自李翱、张籍、皇甫湜辈皆名之，惟推伏孟郊，待以畏友。世谓谬敬，非也。其自叹云：“愁与发相形，一愁白数茎。有发能几多，禁愁日日生。古若不置兵，天下无战争。古若不置名，道路无攲倾。太行耸巍峨，是天产不平。黄河奔浊浪，是天产不清。四蹄日月多，双轮日月成。二物不在天，安能免营营。”《吊国殇》云：“徒言人最灵，白骨乱纵横。如何当春死，不及群草生。尧舜宰乾坤，器农不器兵。秦汉盗山岳，铸杀不铸耕。天地莫生金，生金人竞争。”《灞上轻薄行》云：“自叹方抽身，忽逢轻薄伦。常恐失所避，化为车辙尘。”《游子吟》云：“慈母手中线，游子身上衣。临行密密缝，意恐迟迟归。谁言寸草心，报得三春晖。”《去妇》云：“君心匣中镜，一破不复全。妾心藕中丝，虽断犹牵连。安知御轮士，今日翻回辕。一女事一夫，安可再移天。君听去鹤言，哀哀七丝弦。”《教坊歌儿》云：“十岁小小儿，能歌得朝天。六十孤老人，能诗独临川。去年西京寺，众伶集讲筵。能嘶竹枝词，供养绳床禅。能诗不如歌，怅望三百篇。”《长安旅情》云：“尽说青云路，有足皆可至。我马亦四蹄，出门似无地。玉京十二楼，峨峨倚青翠。下有千朱门，何门荐孤士。”《秋怀》云：“詈言不见血，杀人何纷纷。声如穷家犬，吠窦何訚訚。古詈舌不死，至今书云云。秦火不爇舌，秦火空爇文。”《赠无本》云：“诗骨耸东野，诗涛涌退之。有诗踉蹡行，人惊鹤阿师。可惜李杜死，不见此狂痴。”又云：“十月鲸口边，何人免为吞。”《游侠行》云：“平生无恩仇，剑闲一百月。”《吊元鲁山》云：“黄犊不知孝，鲁山自驾车。非贤不可妻，鲁山竟无家。将谣鲁山德，颐海谁能涯。”当举世竞趋浮艳之时，虽豪杰不能自拔，孟生独为一种苦淡不经人道之语，固退之所深喜，何谬敬之有！

　　文字意脉，人生通塞系焉。东野诗云：“万物皆及时，独予不觉春。”又云：“妾恨比斑竹，下盘烦冤根。有笋未出土，中已衔泪痕。”又云：“无子抄文字，老吟多飘零。有妇吐向床，枕席不解听。”又云：“山壮马力短，路行石齿中。”又云：“后路起夜色，前山闻虎声。”其《峡哀》、《杏殇》、《哭刘言史》、《卢殷》诸篇，极其诡怪幽愤。所谓《峡哀》者，似为逐客而作，如云：“沙棱箭箭急，波齿龂龂开。呀彼无底吮，待此不测灾。谷号相喷激，石怒争旋回。古罪有复乡，今累多为能。”其辞可以痛哭，不知哀何人也。屈宋《大招》、《招魂》等作，虽穷极天地之外，龙蛇鬼魅，千变万态，然又称述宗国宫室钟鼓歌舞之乐以返之。孟生纯是苦语，略无一点温厚之意，安得不穷？此退之所以欲和其声欤！

　　孟诗亦有平淡闲雅者，但不多耳。如“腰斧斫旅松，手瓢汲家泉”，如“不是城头树，那栖来去鸦”，如“路喜到江尽，江上又通舟。愿为驭者手，与郎回马头”，如“处处得相随，人那不如月”，皆与唐人同一机杼。《咏蚊》云：“愿为天下幮，一使夜景清。”《烛蛾》云：“天若百尺高，应去掩明月。”又唐人所不能道。

　　王赞序方干诗云：“张祜升杜甫之堂，方干入钱起之室。”祜尤为杜牧所称，林逋亦有“张祜诗牌妙入神”之句。牧、逋非轻许可者。干《送喻凫》云：“送我樽前酒，与君身上衣。”又云：“寒芜随楚尽，落叶渡淮稀。”又“坐月何曾夜，听松不似晴。窗接停猿树，岩飞浴鹤泉”。考功以五言擅名，干亦云：“才吟五字句，又白几茎髭。”入室之评不为过矣。

　　荆公选唐百家诗，于高适、岑参各取七十余首，其次王建、皇甫冉各六十余首。冉诗佳句如“残雪入林路，深山归寺僧”，如“那堪闭永巷，闻道选良家”，如“借问承恩者，双蛾几许长”，皆不在选中。冉弟曾，诗亦工，如“寒磬虚空里，孤云起灭间”，如“孤村明夜火，稚子候归船”，如“三径荒芜羞对客，十年衰老愧称兄”，皆精妙，亦不入选。余尝谓，如两皇甫、五窦，皆唐诗高手，野处洪公所谓窦氏《联珠集》，恨未之见。

　　刘叉嘲退之谀墓，岂惟退之哉！蔡中郎自谓平生作碑惟于郭有道无愧词，则他碑有愧者多矣。李北海为谏官时，面折廷诤，是甚气魄！其词翰俱妙，碑板满天下，外国至持金帛购求。及为《叶有道碑》，称美其孙景龙观道士鸿胪卿越国公法善，为帝傲吏，作人宗师，以台阁名士而为一黄冠秉显扬之笔，读之可发千载一笑。史谓自古鬻文获财，未有如邕之盛，岂非法善辈润笔耶！使皆为郭泰作碑，昌黎安得数斤之金，北海安得珊瑚钩、骐驎罽与紫骝、剑、几之玩乎！

　　郎士元“车马虽嫌僻，莺花不弃贫”，秦系“流水闲过院，春风为闭门”，善状幽居者。唐求“沙上鸟犹在，渡头人未行”，“树色野橘暝，雨声孤馆秋”，善状行役者。周贺“空将未归意，说向欲行人”，张蠙“共看今夜月，独照异乡人”，善状离别者。贺又云“雨雪生中途，干戈阻后期”，蠙云“塞深行客少，家远识人稀”，善状边地者。蠙又有《宫词》云：“日透珠帘见冕旒，六宫争逐百花球。回头不觉君王去，已听笙歌在远楼。”甚工。

　　唐人为乐府者多，如刘驾《邻女篇》云：“君嫌邻女丑，取妇他乡县。料嫁与君人，亦为邻所贱。菖蒲花可贵，只为人难见。”《祝河水篇》云：“河水清弥弥，照见远树枝。征夫不饮马，再拜祝冯夷。从今亿万岁，不见河浊时。”语简味长，欲逼王建。

　　郑谷多佳句，而格苦不高，甚推尊薛能。能自负不浅，其实一谬妄人尔。其《黄河》、《太华》二篇，尤自夸诩，然以弱笔赋巨题，每篇押十四韵，殊无警策，曾不如司空表圣“地势遥尊岳，河流侧让关”十字道尽。尚不足以望表圣。如“吴楚东南坼，乾坤日夜浮”，“齐鲁青未了”等句法何常梦见仿佛，谷辈北面之，良不可晓。

　　魏野诗，除前辈拈出数联之外，如“棋退难饶客，琴生却问儿”，“松风轻赐扇，石井胜颁冰”，“鹤病生闲挠，僧来废静眠”，“雁急长天外，驴迷落照中”，又《咏菊》云：“五色中偏贵，千花后独尊。”皆逼姚、贾，而少有诵之者。

　　五言尤难工。林和靖一生苦吟，自摘出十三联，今惟五联见集中。如“隐非秦甲子，病有晋春秋”，“水天云黑白，霜野树青红”，“风回时带笛，烟远忽藏村”。如“郭索”“钩辀”之联，皆不在焉。七言十七联，集十逸其三，向非有摘句图傍证，则皆成逸诗矣。梅圣俞作集序，谓先生诗未尝自贵，就辄弃之，所存百无一二，盖实录云。

　　黄庶亚夫，山谷之父，世所称《怪石》绝句之外，如“书对圣贤为客主，竹兼风雨似《咸》《韶》”，如“史解戮人惟戮古，地能埋死只埋愚”，皆奇崛不蹈袭。如《大孤山》：“不知天星何时落，《春秋》不书不可寻。”如《宿赵屯》云：“芦花一股水，弭棹日已暮。山间闻鸡犬，无人见烟树。行逐羊豕迹，始识入市路。菱芡与鱼蟹，居人足来去。渔家无乡县，满船载稚乳。鞭笞公私急，醉眠听秋雨。”杂之谷集中不能辨。谷常手书此二诗，刻于星子湾，跋云：“先君平生刻意于诗。”与子美“吾祖诗冠古”之评何异。亚夫真黄氏之审言矣！

　　曾子固《明妃曲》云：“丹青有迹尚如此，何况无形论是非。”诸家之所未发。《哭尹师鲁》云：“悲公尚至千载后，况复悲者同其时。”意甚高。《挽丁元珍》云：“鵩来悲四月，鹤去遂千年。”尤精切。《北归》绝句云：“江海多年似转蓬，白头归拜未央宫。堵墙学士争相问，何处尘埃瘦老翁。”极似半山。谁谓子固不能诗耶！

　　前辈《咏蝶》云：“狂随柳絮有时见，舞入梨花无处寻。”乃脱换唐人《白鹭》诗“立当青草人先见，行近白莲鱼未知”之句耳。

　　古今赋咏闺情者，不过恩怨相尔汝。贺方回词云：“挥金陌上郎，化石山头妇。无物系君心，三岁扶床女。”陈子高《绝句》云：“壁间卫玠眉目是，膝下枚皋言语真。纵使无情似郎主，那能对此不沾巾。”乃就幼稚上发意尤新。前世惟蔡琰《胡笳》诸篇为然。子高别有句云：“莫向边鸿问消息，断肠书信不如无。”甚有思致。

　　唐有“双角犊子恣狂颠”之谣，故周子谅弹牛仙客，以为姓符谶书。李文饶亦谓：“牛奇章怀异志于图谶，恨不族之。”又欲以太牢少长俱置之法。朱新仲云：“信谶书而诬人以大逆，李窜海岛，周杖死朝堂，报也。”又云：“终唐之世，无牛姓为盗者，夫犊子双角，殆析朱字尔。”泚问鼎于前，温改物于后，谶亦有时而验耶！

　　王民瞻《题石人峰》云：“伟岸棱棱似立朝，巍峨冠剑想风标。可怜有貌无肝胆，何用昂然近紫霄。”其托讽与退之《石鼎》之作何异！

　　梁邵陵王《代旧姬》云：“怨黛舒还敛，啼妆拭更垂。”武陵王《夜梦》云：“昨夜梦君归，贱妾下鸣机。悬知君意薄，不著去时衣。”施荣泰《咏昭君》云：“唧唧抚心叹，蛾眉误杀人。”姚翻《梦故人》云：“觉罢方知恨，人心定不同。谁能对角枕，长夜一边空。”虽南朝人语，骎骎入晚唐矣！

　　春端帖子，前辈有绝工者，有不甚工者。坡公“欲使秦郎供帖子”，岂非以其才思尤宜用于此耶？少游不历此官，无以验工拙。周美成亦有才思者，集中有代内制作春帖子三十首，皆平平无警策。余尝忝儤直，幸不当笔尔，否则亦露拙矣。偶读诚斋诗云：“玉堂著句转春风，诸老从前亦寓忠。谁为君王供帖子，丁宁绮语不须工。”使此老为之，必有可观。

　　秦相当国，桂师胡舜陟谓古县乃秦父旧治，讽县立祠。令高登彦先也，为太学诸生时屡上书，与陈东齐名。既登第，考试潮州，以论题策问忤秦相者，至是以为不可祠。舜陟怒，捃它事劾上，兴狱逮捕。彦先母死舟中，而彦先航海投匦上书，乞纳官葬母。秦素蓄恨，下彦先静江狱。比至，舜陟为渭吕源发买马事先下吏死。秦人皆哀舜陟之非辜，而不知有天道焉。舜陟谄秦而死，彦先忤秦而生，亦可为士大夫谬用其心者之戒。高《端午》诗云：“无邪烦艾子，有愠赖桐孙。”用事琢对，深于五言者。

　　鹤相在海外，效唐李峤为单题诗，一句一事，凡一百二十篇，寄洛中子孙，名《青衿集》，徐坚《初学记》之类也。贬所无书籍，而默记旧读历历不忘，且篇篇用李韵。又自序云：“三岁欲齿诸兄行冠礼，祖母曰：‘女能讽五七言诗数十章，当从汝。’至翌日，能诵之，遂免总角。六七岁，侍祖母读《华严经》，即解句读、辨难字。十四五举业，为前辈推赏，擢高第，登贵仕，皆早学之力。”又云：“家仆至，得琪书，笔札精丽，字字可爱。又得诸孙简牍，各言日夕所学。知患难之间，不废素业，旷然忘远迁之意。”今之贵人，位望稍通显，便放下书册，子弟怙势崇侈，为不肖而已。鹤相处祸患迁谪，乃能以学自娱，又能以学励其子孙，有过人者，不可以人废言也。坡公《书》、《易》、《论语》注成于儋耳，胡明仲《读史管见》作于新州，又非鹤相口耳记诵之学所及。

　　“欲驱残腊变春风，只有寒梅作选锋。莫把疏英轻斗雪，好藏清艳月明中。”杨龟山为胡文定作也。“千亩寒林一树梅，自妍自笑已堪哀。今朝更被风吹却，拟遣春从底处回。”项平庵为朱文公作也。二诗一欲文定琐闼之留，一惜文公经筵之去。

　　李侍郎似之诗云：“老子因何一念差，肯将簮绂换袈裟。”折枢密仲古南迁，寄李相伯纪云：“待公辅佐中兴了，乞取袈裟送暮身。”二公一为侍从，一为执政，晚年乃有袈裟之羡，其谁信之！

　　杨文公《谈苑》云：“近世钱惟演、刘均首变诗格，得其格者蔚为佳咏。”又云：“二君丽句绝多。”且各举数十联。钱《咏汉武》云：“立候东溟邀鹤驾，穷兵西极待龙媒。”刘《咏明皇》云：“梨园法部兼胡部，玉辇长亭更短亭。”工则工矣，余按首变诗格者，文公也。自欧阳公诸老，皆谓昆体自杨、刘始，今文公乃逊与二人，若己无与者，前辈谦厚不争名如此。文公亦《咏汉武》云：“力通青海求龙种，死讳文成食马肝。待诏先生齿编贝，那教索米向长安。”《明皇》云：“河朔叛臣惊舞马，渭桥遗老识真龙。蓬山钿合空传信，回首风涛百万重。”比之钱、刘，尤老健。

　　公孙贺当拜相，涕泣不肯受印绶。蔡谟宁免为庶人，不肯当司徒之拜。然贺不能坚辞而覆族，谟能固拒而全身。如谟者，可谓智矣。南朝人云：“我为公计，不如饮酒乐。”刘叉诗云：“尽欲调太羹，今古无好手。所以山中人，兀兀但饮酒。”皆名言也。

　　王质景文《与王枢使公明》诗云：“试看公出手，毋谓我无人。”《与虞丞相》云：“寄身江汉归无所，开眼乾坤见有公。”甚隽快，但下联云：“修造凤楼须有手，住持乌寺可无人。”几于自鬻矣。

　　临川危逢吉诗有思致，《禽言》二首尤佳。《接客篇》云：“接客接客，高亦接，低亦接。大儿稳善会传茶，小儿踉蹡能作揖。家人不用剪髻云，我典《唐书》充馔设。《唐书》典了犹可赎，宾客不来门户俗。”《郭公篇》云：“郭公郭公，闻尔失国春秋时，何事到此犹悲啼。郭公前言亡国故，当时只缘臣子误。百年社稷不得归，而今家住柘冈西。满目春风都是恨，声声说与齐侯知。郭亡矣，君勉之。”词意音节欲迫张籍、王建矣。《题杨妃齿痛图》云：“痛入香龈欲不禁，三郎心痛亦何深。当时更有唇亡处，自是君王不动心。”《妇叹》云：“记得萧郎登第时，谓言即日凤凰池。而今老等闲官职，日欠人钱夜欠诗。”《落花》云：“马嵬路险失妃子，金谷楼高坠绿珠。”皆清婉可爱。然古今咏落花，无出二宋兄弟，两联追琢精妙，逢吉语稍率矣。 
　
 
　



　
后村诗话
　
　

卷二 

卷二
　　杜《八哀诗》，崔德符谓可以表里《雅》《颂》，中古作者莫及。韩子苍谓其笔力变化，当与太史公诸赞方驾。惟叶石林谓长篇最难，晋魏以前，无过十韵，常使人以意逆志，初不以叙事倾倒为工。此八篇本非集中高作，而世多尊称，不敢议其病，盖伤于多。如李邕、苏源明篇中多累句，刮取其半，方尽善。余谓崔、韩比此诗于太史公纪传，固不易之论，至于石林之评累句之病，为长篇者不可不知。

　　子美与房琯善，其去谏省也，坐救琯。后为哀挽，方之谢安。投赠哥舒翰诗，盛有称许。然《陈涛斜》、《潼关》二诗，直笔不少恕，或疑与素论相反。余谓翰未败，非子美所能逆知，琯虽败，犹为名相。至于陈涛斜、潼关之败，直笔不恕，所以为诗史也。何相反之有！

　　杜公为诗家祖宗，然于前辈，如陈拾遗、李北海，极其尊敬。于朋友，如郑虔、李白、高适、岑参，尤所推让。白固对垒者，于虔则云“德尊一代”，“名垂万古”。于适则云：“美名人不及，佳句法如何。”又云：“独步诗名在。”于参则云：“谢朓每篇堪讽咏。”未尝有竞名之意。晚见《舂陵行》，则云：“粲粲元道州，前贤畏后生。”至有“秋月”“华星”之褒。其接引后一辈又如此。名重而能谦，才高而服善，今古一人而已。世传严武欲害子美，杜集载武赠杜七言有“莫倚善题鹦鹉赋”之句，则武果有无状之意矣，不但以称衡待杜，亦以黄祖自处，粗暴如此，其母氏所以有官婢之忧也。

　　杜嘲太白句似阴铿，然杜云“船如天上坐”，不犯沈佺期乎？“薄云岩际宿”，不犯何逊乎？恐太白有辞矣。

　　前人谓杜诗冠古今，而无韵者不可读。又谓太白律诗殊少。此论施之小家数，可也。余观杜集，无韵者，唯夔府诗题数行，颇艰涩，容有误字脱简。如《大礼三赋》，沉著痛快，非钩章棘句者所及。太白七言近体如《凤凰台》，五言如《忆贺监》、《哭纪叟》之作，皆高妙。未尝细考而轻为议论，学者之通患。韩退之尝云：“气，水也。言，浮物也。水大则物之浮者小大毕浮。气之与言犹是也，气盛则言之短长与声之高下者皆宜。”此论最亲切。李、杜是甚气魄，岂但工于有韵者及古体乎！

　　韩公字东野，名籍、湜，而籍哭韩诗，乃有“后学号韩张”之句。陆象山白鹿讲义，呼晦翁为先生，后辨太极书，则兄之矣。辈行有先后，仕进有久近，岂可以存没显晦而改变？甫、白真一辈行，而杜公云：“李杜齐名真忝窃。”其忠厚如此。

　　卢藏用序《陈拾遗集》，称其“崛起江汉，虎视函夏，卓立千古，横制颓波。天下翕然，质文一变。”至于《感遇》之篇，则“感激顿挫，显微阐幽，庶几见变化之朕，以接乎天人之际”。韩、柳未出之前，能为此论，亦可谓之知言矣！其论历代文弊皆不错，惟谓“后进之士若上官仪者出”，“于是风雅之道扫地”，则大不然。按上官仪诗律虽未脱徐庾，然孤忠大节遂与褚河南相辉映于史册。藏用不终隐，尚可恕。晚附太平公主，时人指终南山捷径，目藏用为随驾处士，与萧至忠辈同传。其诋上官仪将以媚公主耳，岂笃论乎！

　　陈拾遗，李翰林一流人，陈之言曰：“汉魏风骨，晋宋浮艳。”“仆尝暇时观齐梁间诗，彩丽虽繁而兴寄都绝，每以永叹。”李之言曰：“梁陈以来，艳薄斯极。沈休文又尚以声律。将复古道，非我而谁！”陈《感遇》三十八首，李《古风》六十六首，真可以扫齐梁之弊而追还黄初、建安矣。昔南塘力勉余息近体而续陈、李之作，余汩世故，忽忽不经意，而老至矣。聊记其言，以谂同志。

　　李阳冰序《太白集》云：“古今文集遏而不行，惟公文章横被六合。”语极骏壮，不但工篆也。

　　陶、韦异世而同一机键，韦集有一篇云：“霜露悴百草，时菊独妍华。物理有如此，寒暑其奈何。掇英泛浊醪，日入会田家。尽醉茅檐下，一生岂在多。”题曰《效陶彭泽》。此真陶语，何必效也。若近时赵蹈中虽极力摹拟，难苦甚矣。

　　唐诗人出牧者，多夸说军府之雄，邑屋之丽，士女之盛，惟元道州《贼退示官吏》云：“追呼且不忍，况乃鞭扑之。”韦苏州《寄人》云：“身多疾病思田里，邑有流亡愧俸钱。”皆有忧民之意。

　　悼亡之作，前有潘骑省，后有韦苏州，又有李雁湖，不可以复加矣。

　　高适、岑参，开元、天宝以后大诗人，与杜公相颉颃，歌行皆流出肺肝，无斧凿痕。适《赋秋胡》云：“如何咫尺仍有情，况复迢迢千里外。”甚佳。其近体亦高简清拔。《送甥》云：“宅相予偏重，家丘人莫轻。”《东平道中》云：“蝉鸣木叶落，此夕更秋霖。”《绝句》云：“柳色惊心事，春风厌索居。方知一杯酒，犹胜百家书。”其散语如《祭双庙文》云：“时平位下，世乱节高。”极悲慨有味。参《送郭义》云：“初程莫早发，且宿灞头桥。”《送颜少府》云：“爱客多酒债，罢官无俸钱。”《汉山川行》云：“江村犬吠船。”《寻人不遇》云：“门前雪满无人迹，应是先生出未归。”郊、岛辈旬煅月炼而成者，参谈笑得之。辞语壮浪，意象开阔。荆公选唐诗，惟此二家最多。

　　唐人皆宗李、杜，虽退之崛强亦然。任华者，不知何人，有杂言二篇寄李杜，略云：“杜拾遗，名甫第二才甚奇。昨日有人诵得数篇黄绢辞，借问果是杜二之所为。”又云“我闻当今李白”云云。又云：“任生知有君，君也知有任生未？”华于二公，杜旧识，李素昧，皆名呼之，或呼其行第，又高自称道，云：“曾读却无限书，拙诗一句两句在人耳。”然二集皆无与华酬答之辞。华它作又不传，独此二篇见《又玄集》，往往以怪见取。昔杜默欲与曼卿、永叔并称三豪，米元章自谓《宝晋集》胜《眉山集》，华亦杜、米之流欤！

　　退之从董晋丧，去汴甫四日而难作，留后陆长源、判官孟叔度等皆死，人谓退之幸免尔。以史考之，长源欲以峻法绳骄兵，为晋所制，不免云。又云叔度等苛细，然则汴卒乐晋宽弛，惮长源绳束，怨叔度辈刻薄，祸有胎矣。退之从丧而出，盖见几而作者。余读《复志赋》云：“非夫子之洵美兮，吾何为乎浚之都。小人之怀惠兮，犹知献其至愚。固余异乎牛马兮，宁止乎饮水而求刍。仰盛德以安穷兮，又何忠之能输。昔余之约吾心兮，谁无施而有获。嫉贪佞之污浊兮，曰吾既劳而后食。惩此志之不修兮，爱此言之不可忘。苟不内得其如斯兮，孰与不食而高翔。”此赋有无穷之意，岂非尝忠告董、陆而不见用，遂欲舍之去乎？先见如此，其免于祸，非幸也。然长源忠义死难与田弘正同，故退之《汴州行》云：“庙堂不肯用干戈，呜呼奈汝母子何！”以不讨贼为恨，不以独免为善也。

　　《江陵道中寄三翰林》云：“同官多材隽，偏善柳与刘。或疑言语泄，传之落冤仇。”按退之阳山之贬，此诗及史皆云因论宫市，似非刘、柳漏言之故。当时乃有此说，市之风波可畏久矣。然退之于刘、柳豁然不疑，故有“二子不宜尔”之句，庶几不怨天不尤人矣。

　　昔与王去非侍郎同官金陵，去非言永贞小人钩致名士，退之罪谪阳山，未必不为牵率。余曰：“能为阳山之行，必不入伾、文之党。”去非以为然。

　　韩《南山》诗，设“或如”者四十有九，辞义各不相犯，如缫壅茧，丝出无穷。柳《寄张澧州》诗，就“瑕”字内押八十韵，未尝出韵，如弯硬弓，臂有余力。尽斯文变态，穷天下精博，然非诗之极致。

　　子厚《古东门行》、梦得《靖安佳人怨》，皆为武相元衡作也。柳云：“当街一叱百吏走，冯敬胸中函匕首。凶徒侧耳潜惬心，悍臣破胆皆杜口。”犹有嫉恶悯忠之意。梦得“昨夜画堂歌舞人”之句，似伤乎薄。世言柳、刘为御史，元衡为中丞，待二人灭裂，果然，则柳贤于刘矣。

　　子厚永、柳以后诗，高者逼陶、阮，然身老迁谪，中含凄怆。如《哭凌司马》云：“恬死百忧尽，苟生万虑滋。”乃犯孔北海临终之作，不祥甚矣。坡公云：“平生万事足，所欠惟一死。”惜不令子厚见之。

　　张洎序项斯诗云：“元和中，张水部为律格，字清意远，惟朱庆余一人亲受其旨。沿流而下，则有任蕃、陈标、张孝标、司空图等，咸及门焉。”然庆余诗只有《蔷薇》一首入选。项斯警句多于庆余，如“病尝山药遍，贫起草堂低”，如“鹤睡松枝定，萤归葛叶垂”，如“渔舟县前泊，山吏日高衙”。《送隐者》云：“弟子不知年。”《病僧》云：“不言身后事，犹坐病中禅。”可与任蕃、司空图并驱。

　　世称朱庆余“妆罢低声问夫婿，画眉深浅入时无”之句，却不入选，岂嫌其自鬻耶！放翁云：“谁言田家不入时，小姑画得城中眉。”比庆余尤工。

　　佛于双树下，右胁侧卧而化，至今僧亡者多云“右胁”。按释迦云：“我今背痛，将入涅盘。”然则右胁者，以背痛不能仰卧耳。若夫非背痛而右胁，与不丧姊而尚左者何异！

　　道家皆以老子为神仙之祖，虽太史公亦曰莫知其所终。又曰百有六十余岁，又曰二百余岁，然庄子固云：“老聃死，秦失吊之。”太史公岂未见《庄子》耶！

　　耿湋多佳句，《山行》云：“花落寻无径，鸡鸣觉有村。”《赠僧》云：“月上安禅久，苔生出院稀。”如“强饮沽来酒，羞看读了书”，如“艰难为客惯，贫贱受恩多”，皆可录。

　　杜牧罪元、白诗歌传播，使子父女母交口诲淫，且曰：“恨吾无位，不得以法绳之。”余谓此论合是元鲁山、阳道州辈人口中语，牧风情不浅，如《杜秋娘》、《张好好》诸篇，“青楼薄幸”之句，街吏平安之报，未知去元、白几何？以燕伐燕，元、白岂肯心服！

　　李山甫集有《代孔明哭先主》诗，命题特异，宜有新意，而两篇无一字警策。学薛能而不至者，亦不及刘叉。

　　孔融、李邕为奸雄所杀，无可逃之理，若祢衡、王昌龄为太守所杀，班固、陈子昂为县令所杀，尤可怜也。

　　“病中送客难为别，梦里还家未当归。”亦晚唐佳句。

　　张嵲巨山评：“圣俞以诗鸣本朝，欧阳公尤推尊之。余读之数过，不敢妄肆讥评。至反覆味之，然后始判然于胸中不疑。圣俞诗长于叙事，雄健不足而雅淡有余。然其淡而少味，令人无一唱三叹之意。至于五言律诗特精，其句法步骤真有大历诸公之风。”又评鲁直诗文云：“誉者或过其实，毁者或损其真，皆非真知鲁直者。或有所爱憎而然。大抵鲁直文不如诗，诗律不如古，古不如乐府。鲁直自以为出于《诗》与《楚辞》，过矣。盖规模汉魏以下者也，佳处往往与《古乐府》、《玉台新咏》中诸人所作合。其古律诗酷学少陵，雄健太过，遂流而入于险怪。要其病在太著意，欲道古今人所未道尔。其文则专学西汉，惜其才力褊局，不能汪洋，趦趄如其纪事，立言颇时有类处。”二评不易之论也。

　　《陈简斋墓志》，张巨山笔也。称“公诗体物寓兴，清邃超特，纡余闳肆，高举横厉，上下陶、谢、韦、柳之间。”又云：“公外王父存诚子善行草书，世俗莫知。公初规模其外家法，晚益变体出新意，片纸数字，得者藏去。”乃知简斋笔法本存诚子。巨山，简斋表侄也。其《夷陵》诗云：“吴蜀相持地，江山真险固。昔闻焚夷陵，今兹但遗堵。山远欲连天，江宽疑浸树。左顾渚宫涂，右眺襄阳路。野迥无居人，荒村但豺虎。依依念乡井，怆怆悲坟墓。月淡江风寒，云深楚山暮。伫立小踟蹰，苍苍归鸟去。”《初夏》云：“孟夏忽已至，雨余草木荒。俯涧有惊泉，仰林无遗芳。山中岁事晚，是日农始忙。布谷鸣远林，田家竞农桑。故园今何为，默默心独伤。”《防江》云：“虏去田事始，夜来春雨匀。向时耦耕者，十无三四人。弩力勿转徙，赦语如阳春。”又曰：“大漠与吴越，天南天北头。敌尤涉吾地，饮马长淮流。饮马尚犹可，莫使学操舟。”辞语高简，意味幽远，此类不可殚举，真南渡巨擘。《与简斋》五言云：“纷纷世上儿，啁啾乱鸣蜩。惟公妙句法，字字陵风骚。癯瘦藏具美，和平蓄余豪。顾我吟讽苦，知公心力劳。柳韦倘可作，论诗应定交。”他人莫不自夸大，惟巨山能践其言。

　　巨山五言绝句如“荦确南山路，丛筠冒水生。寒梅销落尽，尤有落花明”。如“青林拥萧寺，况乃在山阴。出见桃花发，方今春已深”。七言绝句如“十日浓阴飞细雨，清川初涨水平沙。幽人闭户春已半，开遍山南山北花”。如“故园坟树想青葱，寒食风光泪眼中。自痛不如伧父子，纸钱尤挂树头风”。如“一行疏树对柴门，又见荒烟上晚村。日日墙阴观日影，人生消得几朝昏”。“日炙樱桃已半红，更薰花气满襟风。路傍谒舍蹲遗兽，应有荒坟在麦中。”《读太平广记》云：“梦里空惊岁月长，觉时追忆始堪伤。十年烜赫南柯守，竟日欢娱审雨堂。”有人梦入蚁穴，榜曰“审雨堂”。皆精丽宛转有思致。又《读楚世家》云：“丧归荆楚痛遗民，修好行人继入秦。不待金仙来震旦，君王已解等冤亲。”其忠愤切于戊午谠议矣，但微而显婉而成章耳。

　　张文潜《咏淮阴侯》云：“平生萧相真知己，何事还同女子谋。”巨山《代萧相答》云：“当日追亡如不及，岂于今日故相图。身如累卵君知否，方买民田欲自污。”亦前人所未发。世好巨山诗者绝少，惟余与汤伯纪尔。

　　徐师川由前省郎以谏议大夫召，中书舍人程俱致道封还除目，言其与中贵人唱和，鱼须之句，为人所传，致道坐此去国。徐集不载鱼须之篇。鱼须出《玉藻》篇，笏也。须音班，与中贵人诗用此二字，莫晓其义。或言师川居上饶，郑谌者奉使径从，师川常与往还，归而密荐。然思陵本喜山谷，师川其甥，又在围城中著节，遂峻擢之，御札云：“可赠谏议大夫，如其人尚在，以此官召之。”岂一珰所能荐乎？或又言致道本蔡氏客，后知秀州，乌珠至，弃城而遁。何暇议师川！按致道集有《问候蔡少师启》，进由蔡氏，固有可议。其《复职启》尝自辨云：“居未尝备提举道录秘书之属，出未常从宣抚河北陕西之行。”又云：“决如绵薄之才，难抗猖狂之众。利兵坚甲，既无勇锐之师屯；高城深池，又异江湖之天险。”则致道之心有可谅者。缴师川之疏，盛称其父子舅甥，乃其出处，大致帖黄及鱼须事尔！

　　游然斋序张晋彦诗云：“近世以来学江西诗，不善其学，往往音节聱牙，意象迫切。且议论太多，失古诗吟咏性情之本意。”切中时人之病。

　　咏明妃者多矣，刘屏山云：“羞貎丹青斗丽颜，为君一笑静天山。西京自有麒麟阁，画向功臣卫霍间。”语意不与前人相犯。

　　《题李庭珪墨》云：“长春殿古生荆荟，犹有前朝遗物在。锦囊珍重出玄圭，双虬刻作蜿蜒态。枯皮剥裂弄几刓，断玦精坚磨不杀。吾闻李氏据江左，文采风流高一代。当时好玩不独此，器用往往穷奢汰。征工选技填御府，不惜千金为赏赉。治兵唐推英卫精，治民汉许龚黄最。惜哉取士不知术，妙手独得庭珪辈。真主驱驰八极中，荒王逸乐孤城内。汗青得失更谁论，尤物竞为人宝爱。嗟余视此真粪土，事有至微尤足戒。投文欲往吊江流，幽魂未冺应惭悔。”此诗极精诣，然李氏有潘佑、林仁肇而不能用，亦未尝无士。

　　屏山《挽李伯纪丞相》云：“引裾尧浸缩，断鞅敌氛消。”指论水灾守汴京二事，语简而尽。六言云：“鼎食鼎烹谋拙，山北山南兴长。片梦彭殇寿夭，一枰楚汉兴亡。”有不可胜言之妙。

　　水心，大儒，不可以诗人论。其赋《中塘梅林》云：“幽花表穷腊，病叟行村墟。所欣一蕊吐，安得百万株。上下三塘间，萦带十里余。荒茨各尊贵，野径争扶疏。愁云忽返斾，急霰仍回车。苍然岁将晚，陡觉天象舒。群帝胥命游，众仙俨相趋。龙鸾变化异，笙笛音制殊。物有据其会，感召惊堪舆。妙香彻真境，态色疑虚无。问谁始种此，岂自开辟初。至今阙胜赏，浩劫随荣枯。儿童候黄堕，捧拾纷筐盂。熏蒸杂烟煤，缚卖倾江湖。胭脂蘸罗縠，绛艳生裙襦。和羹事则已，甘老山中臞。以兹媚妇女，又可为嗟吁。夜阑烛烬短，月淡意踌躇。林逋与何逊，赋咏徒区区。”后篇云：“侧闻中塘好，曾赋劝游篇。凌江入枉浦，聊复信所传。化工何作强，耿耿不自眠。山山高相映，坞坞曲相穿。林光百道合，花气十村连。风迎乱駊騀，日送纷婵媛。天回徂阴后，地转升阳前。初如别逃秦，疏附耻独贤。又疑未兴周，掩拥欣俱全。惜哉见之晚，重寻畏凋年。一省三叹息，十步九折前。诗家诧梅事，槁干陋肥鲜。常于寒角晓，爱彼明冰悬。疏枝涩冷艳，小窗露孤妍。吟悲角留嗛，句喜珠离渊。忽兹遇众甫，欲彀羞断弦。无以寄美人，千室炊暮烟。明朝指行处，雾雨空迷田。”此二篇兼阮、陶之高雅，沈、谢之丽密，韦、柳之精深，一洗今古诗人寒俭之态矣。然四灵中如翁灵舒，乃不喜此作，人之所见有不可解如此者。

　　“毛竹山头云雨昏，靖安桥下小溪浑。高陂约水归田急，不管湍声入县门。”“堂上官人似野人，村氓相见可相亲。开门坐对临溪树，故是水边林下身。”“对县谁家数亩园，竹亭茅宇杂花繁。同官不可无兼局，通管溪南水竹村。”杨吏部方淳熙辛丑自武宁丞来摄靖安所作绝句也。后三十年，余为县主簿，老士人犹能诵之。赵南塘常跋云：“公暮年所为诗，比是益精，清实简远，与俗异畛，如宿叶尽脱，而煜然华著于根，使人熟睨不厌，较林艾轩似小过，拟后山殆亦其亚。”

　　《题丞厅》云：“暮年丛薄寄鹪鹩，搔首巡檐岁月销。留与后人还要否，一轩松竹冷萧萧。”《馆中简张约斋》云：“书生赋分合穷愁，官与休辰不肯休。清晓犯寒开省户，谁家见雪似瀛州。烂银宫阙云端见，素余园林月下游。说与南湖张秘阁，速来同直道山头。”亦杨吏部诗，惜其散落，存者无几。北山陈公与吏部善，故抑斋诗有自来。

　　辛稼轩帅湖南，有小官，山前宣劳，既上功级，未报而辛去，赏格不下。其人来访，辛有诗别之云：“青衫匹马万人呼，幕府当年急急符。愧我明珠成薏苡，负君赤手缚于菟。观书到老眼如镜，论事惊人胆满躯。万里云霄送君去，不妨风雨破吾庐。”此篇悲壮雄迈，惜为长短句所掩。上饶所刊辛集有词无诗，惜无好事者搜访补足之。

　　余曩扁建阳便斋曰“于蔿于”，北山陈公寄诗云：“闻昔子元子，爱歌于蔿于。遗风今有继，此意否为徒。犊价逾刀剑，原饴变堇荼。闻弦知岂弟，联袂此欢呼。近事先苞篚，何人问牧刍。聚星亭涧好，容我受廛无。”别篇云：“鸣鼓人皆可，弹琴今复谁。尽赊王媪酒，休赋大苏诗。”时余方有诗谤，末章所为发也。

　　昔宰建溪，赵章泉以诗祝游子蒙、刘叔通二家孤寡云：“贫贱可余置，生死无彼抛。遗书曾不博，斗粟与枝巢。”绝佳。又别寄五言云：“王家碧香酿，刘尹建安诗。”王家酒有名，故北山、章泉诗皆及之。

　　余初仕江西，有老选人缪瑜袖诗来访，其《调官》一联云：“有客去游丞相阁，无人来问孝廉船。”它作亦多可采，俯仰五十年，不能悉记矣。

　　朱希真旧有词云：“诗万首，醉千场，几曾著眼看侯王。玉京有路终须去，且插梅花住洛阳。”后召用，好事者改云：“如今纵把梅花插，未必侯王著眼看。”放翁自郎官去国，有五言：“从今君看取，死是出门时。”晚以史官召，数月而归。高九万有《过南园》诗云：“早知花木今无主，不把丰碑累放翁。”种放常秩亦然。凡人晚出皆误，右军至于誓墓，仅能自全。

　　或咏杜鹃云：“自占高枝惜羽毛，声声却劝别人归。”似有所讽。不若亡友赵仲白“君家自在剑山外，莫浪江南劝路人”之句，尤微婉也。

　　嘉定更化，收召故老，一名公拜参与，虽好士而力不能援，谓客曰：“执贽而来者，吾皆倒屣，未尝敢失一士。外议如何？”客素滑稽，答曰：“自公大用，外间盛唱《烛影摇红》之词。”参与问何故，客举卒章曰：“几回见了，见了还休，争如不见。”宾主相视一笑。

　　天台戴复古，字式之，能诗。常自诵其先人诗云：“惜树不磨修月斧，爱花须筑避风台。”精丽不减昆体。又云：“人行踯躅红边路，日落秭归啼处山。”亦佳句。

　　建阳卓田，字稼翁，未第时铭座右云：“吾家三世业儒而贫，小子勉之，以酒解酲。”后策名改秩而卒。

　　金陵制阃，总漕鼎峙，幕僚众多。岁朝桃符，人人各出新意，惟一酒务官独题云：“惟酒是务，焉知其余。”虽用前人语而有意义。

　　《延平集》中有能墨竹草圣潘庭坚，为赋《念奴娇》，美其书画，未云：“玉带悬鱼，黄金铸印，侯封万户。待从头缴纳君王，觅取爱卿归去。”余罢袁守归涂赴郡集，席间借观，醉墨淋漓。今不复有此隽人矣。

　　显仁回銮，客献桧相寿诗云：“传闻是日慈宁殿，亦把炉香祝帝师。”侂拜平章之岁，某朝士献生日口号云：“本是神仙服日华，而今癯悴为王家。槐龙影转朝方退，闲却南园一院花。”皆为人传诵。

　　“风雨送人来，风雨留人住。草草杯盘话别离，风雨催人去。　　泪眼不曾晴，眉黛愁还聚。明月相思莫上楼，楼上多风雨。”游次公作《卜算子》也。余旧传次公及刘致中遗稿，郑子敬借录不还。

　　亡友郑明府，旧和余诗云：“月似故人能赴约，鹭如小友可忘年。”高雅似其为人。郑名爚，字君瑞。

　　孙季蕃岁为一词自寿，其四十九岁词云：“寿花戴了，山童问，华庚多少。待瞒来，又怕旁人笑。况戒腊，淳熙可考。大衍之用恰恰好，学《易》后尚一年小。谢屐唐衣眉山帽，薰风送下蓬岛。　　生巧，吕翁昨夜，钟离明蚤。也曾参，两个先生道。又也曾，偷桃啖枣。百屋堆钱都不要，更不要，衮衣茸纛，但要酒星花星照，鹘突到老。”

　　僧家示寂，人人有偈，递相剽袭，无起人意者。寿山洪老云：“八十四年，全无把鼻。潮退海门，月生云际。”囊山秀老云：“末后一句，双手分付，更问如何絮。”此二偈颇胜它作。洪旧住白鹿，能入定者。秀自号孤峰。 
　
 
　



　
后村诗话
　
　

卷一 

卷一
　　朱氏《感兴》诗第七章，以唐经乱周史，咎欧阳子，卒章曰：“侃侃范太史，受说伊川翁。《春秋》二三策，万古开群蒙。”此一大议论，《通鉴纲目》所为作也。学者相承，皆谓其说本于程氏，而范氏、朱氏发之。其实未然。按《唐史·沈既济传》云：“既济，吴人，以宰相杨炎荐，为史馆修撰。初吴兢撰国史，为《则天本纪》，次高宗下。既济奏议，以为则天进以强有，退非德让，史臣追书，当称为太后，不宜曰上。中宗虽降居藩邸，本吾君也，宜称皇帝，不宜曰庐陵王。睿宗在景龙间假临大宝，于义无名，宜曰相王，未容曰帝。且则天改唐为周，立七庙。今以周厕唐，列为帝纪，考于《礼》经，是谓乱名。中宗嗣位在太后前，而序年制纪反居其下，方之跻僖公，是为不智。昔汉高后独有王诸吕为负汉约，无迁鼎革命事。时老臣已没，子非刘氏，不纪吕后，尚谁与哉！议者犹谓不可。鲁昭公之出，《春秋》岁书其居曰：‘公在乾侯。’君在，虽失位，不敢废也。请省《天后纪》合《中宗纪》，每岁首，必书中宗所在以统之，曰‘帝在房陵，太后行某事，改某制’。纪称中宗而事述太后，名不失正，礼不违常矣。”又云：“太后遗制，自去帝号，及中宗上册，后之名不易。今祔陵配庙，皆以后礼，宜入皇后传，题曰则天顺圣武皇后。”议不行而止。盖吴兢承迁、固《吕纪》之误，欧公承兢《武纪》之误，中间有一沈既济，健论卓识，照映千古。盖乞削去《武纪》者，既济也。引“公在乾侯”例，书“帝在房陵”者，亦既济也。其建此议在伊洛诸贤之先。诸老先生非掩人之善者，偶未之见耳！己未二月十九夜偶读《沈传》，时年七十二。

　　许由事不见于经，故扬雄以为疑。诚斋云：“子云到老不晓事，不信人间有许由。”虽沉著痛快，终未有以折衷。鄱阳前辈汤君锡独曰：“尧始让四岳，四岳举舜，乃让于舜。《左传》云：‘夫许，太岳之后。’杜注云：‘尧四岳。’然则太岳非由乎？后人遂有洗耳之说尔。”援引切而说不凿，可谓之善读书矣。君锡名师中，苦学强记，既登第，遽弃官，亦不求岳庙以终其身。与赵昌甫友善。南溪柴公序其文，人物高胜。升伯，仲能、季庸之兄，伯纪之父也。

　　“瞻彼中林，侯薪侯蒸。”古注云：“朝宜有君子，而但聚小人。”韩婴引晏子谓齐景公左右者为社鼠，用事者为恶狗，出则卖君效利，入则托君不罪乱法。君又并覆而有之，此社鼠之患也。人有市酒甚美者，至酸而不售，问里人，里人曰：“公之狗甚猛，人持器欲往，狗辄迎而吠之，所以不售也。”士欲白万乘之主，用事者迎而吠之，此国之恶狗也。此事与经文若不相涉，而深有发明，它多类此。

　　鲁监门之女婴，相从绩，中夜而涕泣，其偶曰：“何泣也？”婴曰：“吾闻卫世子不肖，所以泣也。”其偶曰：“卫世子不肖，诸侯之忧也，子曷为泣也？”婴曰：“昔宋桓司马得罪于宋君，出于鲁，其马佚，而吾园，而食吾园之葵，是岁园人亡利之半。勾践攻吴，诸侯畏其威，鲁往献女，吾姊与焉。兄往视之，道畏而死。越兵威者，吴也；兄死者，我也。今卫世子甚不肖，好兵，吾能无忧乎？”韩引此事，解“大夫跋涉，我心则忧”，极有义味。与《列女传》织室女事大同小异。

　　“南有乔木，不可休思。汉有游女，不可求思。”韩传此章云：“孔子南游适楚，至于阿谷之隧，有处子佩瑱而浣者，孔子抽觞以授子贡曰：‘善为之辞，以观其语。’子贡曰：‘逢天之暑，愿乞一饮，以表我心。’妇人对曰：‘欲饮则饮，何问妇人！’援觞挹之，置之沙上，曰：‘礼不亲授。’子贡以告。孔子抽琴去其轸，授子贡曰：‘善为之辞。’子贡曰：‘于此有琴而无轸，愿借子以调其音。’妇人对曰：‘吾野鄙之人也，五音不知，安能调琴！’子贡以告。孔子抽絺绤五两以授子贡曰：‘善为之辞。’子贡曰：‘于此有絺绤五两，吾不敢以当子身，敢置之水浦。’妇人对曰：‘客分资财弃之野鄙，吾年甚少，何敢受子，子不早去，有狂夫守之者矣！’”信如此言，是此女能以礼自防。而圣贤乃再三设词以挑试之，此前世陋儒之说，而韩氏取之，谬矣。

　　晋文公亡，里凫须从，盗文公资而亡。重耳馁不能行，子推割股肉以食，然后能行。及反国，国中多不附。里凫须造见曰：“臣能安晋国。”文公曰：“子尚何面目来见寡人也。”里凫须曰：“臣袭竭君之资而君以馁，罪至十族。然君试赦之罪，与骖乘游于国中，百姓见君不念旧怨，人自安矣！”文公从其计。百姓皆曰：“里凫须且不诛而骖乘，吾何惧也！”事在封雍齿之前。

　　楚熊渠子夜行，见寝石以为伏虎，弯弓射之，没金饮羽。事在李广之前。

　　卜商从卫君而见赵简子，简子被发杖矛而见卫君，商趋而进曰：“诸侯相见，不宜不朝服，不朝服，行人卜商将以颈血溅君之服矣！”简子反，朝服而见。事在蔺相如之前。

　　齐庄公出猎，有螳蜋举足将搏其轮，庄公回车避之而勇士归之。事在勾践揖怒蛙之前。

　　孔子燕居，子贡摄齐而前曰：“才竭而短，不能复进，请一休焉。”子曰：“若之何其休也？”子贡曰：“君子亦有休乎？”子曰：“阖棺乃止。”《语》曰：“死而后已。”

　　君子避三端，避文士之笔端，勇士之锋端，辩士之舌端。以上见《韩诗外传》。

　　“东海有勇妇，何惭苏子卿。学剑越处子，超腾若流星。捐躯报夫仇，万死不顾生。白刃曜素雪，苍天感精诚。斩首掉国门，蹴踏五藏行。豁此伉俪愤，粲然大义明。北海李使君，飞章奏天庭。舍罪警风俗，流芳播沧瀛。志在列女籍，竹帛何光荣。”按《唐列女传》，逸此女子事，亦无姓名，赖太白诗以传。李使君，必邕也。

　　世谓谪仙眼空四海，然《赠孟浩然》云：“吾爱孟夫子。”《上李邕》云：“宣父犹能畏后生，丈夫未可轻年少。”则尽尊宿之敬。《与侍郎叔游洞庭》云：“三杯容小阮，醉后发清狂。”《献当涂宰从叔阳冰》云：“吾家有季父，杰出圣代英。”则执子侄之恭。集中与群从兄弟、从甥侄多所称奖。与郡县小吏，如《何判官》云：“夫子今管乐。”未知判官何如人，而当此句。《崔司户昆季》云：“千金散义士，四座无凡宾。欲折月中桂，持为寒者薪。”必疏财好客者。如崔秋浦、郑溧阳皆比之陶令，谈少府、刘少府皆比之梅生，其于人情世法亦甚委曲，未尝以金闺之彦，青云之士自居。杜公气象亦如此。

　　《上哥舒大夫述德陈情》一篇，其词甚褒，是先与哥舒有还往矣！及流夜郎，《赠江夏韦守》叙乱离事，则云：“幽关壮帝居，国事悬哥舒。长戟三十万，开门纳凶渠。”直书其罪，曾不少恕，与杜老同。

　　《系浔阳狱上崔相三诗》末篇云：“纵为梦里相随去，不是襄王倾国人。”此言迫胁而行，非其腹心上客。而或者注云：“此一首恐非上崔相者。”误矣。《送王屋山人魏万》五言云：“十三弄文史。”魏亦有《酬李翰林》一篇，见李集云：“宣父敬项槖，林宗重黄生。”则魏之年甚少。亦可见谪仙忘年折节处。魏诗高自称道，与任华同，二人敢与李、杜倡酬，其胆不可及矣。

　　《东武吟》云：“白日在天高，回光烛微躬。清切紫霄迥，优游丹禁通。君王赐颜色，声价凌烟虹。一朝去金马，飘落成飞蓬。”《赠宋陟》云：“早怀经济策，特受龙颜顾。白玉栖青蝇，君臣忽行路。”二诗与杜公“集贤学士如堵墙，观我落笔中书堂。往来文采动人主，此日饥寒趋路傍”之作，悲壮略同。

　　古乐府“使君谢罗敷，宁可共载无。罗敷前置辞，使君一何愚。使君自有妇，罗敷自有夫。东方千余骑，夫婿居上头。三十侍中郎，四十专城居”，是罗敷之夫亦五马矣。共载之问，何使君之佻易也，岂亦寓言如金吾子之类耶！

　　谢惠连《捣衣篇》云：“腰带准畴昔，不知今是非。”张籍“殷勤为看初著时，征夫身上宜不宜”，张文潜“别来不见身长短，若比小郎衣更长”之句，皆本此。

　　《玉台新咏》如“是妾愁成瘦，非君重细腰”，如“弦断犹可续，心去最难留”，如“城中皆半额，非妾画眉长”，如“怨黛舒还敛，啼妆拭更垂”，有唐人精思所不能及者。

　　尹和靖诗仅二三首，其《自秦入蜀道中》云：“绿阴深处竹篱遮，也有红花映白花。却忆故乡卿相第，不及张三李四家。”盖和靖洛人，洛阳名园甲天下，一旦荡为劫灰，故其诗如此。又一绝云：“南枝北枝春事休，啼莺乳燕也含羞。朝来回首频惆怅，身过秦川尽最头。”亦甚佳。

　　自种放常秩后，惟尹和靖得位最速，然一生转徙患难，全家死敌祸，仅以身脱。南渡再召，已六十七岁，不两年至从槖，其峻擢，以力拒伪齐，亡命入蜀，不专为程氏高弟之故。

　　秦少游尝谪处州，后人摘“柳边沙外”词中语为莺花亭，题咏甚多。惟芮祭酒一绝云：“人言多技亦多穷，随意文章要底工。淮海秦郎天下士，一生怀抱百忧中。”

　　张天觉晚尤重释老，为华严阁醮箓会，缁黄皆归之。了翁以诗代书曰：“辟谷非真道，谈空失自然。何如勋业地，无愧即神仙。”天觉虽贵为宰相，平生有愧多矣。若果如释老之说，窃意其升天成佛，必在了翁之后。或言了翁诗末句不该佛，然佛亦谓之金仙。后山云：稽首西方仙。

　　鹤相海外书称其子“词翰陶商翁”，有《别丁珙》诗云：“风霜慈母衣中线，尘土先人壁后书。”珙乃鹤相之子，必好学者。

　　陶商翁五言如“枭鸣社旁树，盗发冢中金”，“炼成丹灶在，骑去鹤巢空”，“鹿饮沙浑水，猿饥巢落云”。七言如“将老未闻金作印，师寒犹用铁为衣”，“山险不能留霸业，水声惟解送年华”，“道近可怜驽马骏，时平不见布衣雄”之类，皆可传。

　　朱新仲《题元英旧隐》云：“五季浪拍天，不覆渔翁船。”语意甚新，不犯前人。

　　屏山《子鱼》诗云：“虐戏等刳孕，淫刑真戮孥。”茶山《食蜂儿》云：“夺食已非义，焚巢真不仁。杀身缘底罪，作俑定何人。”二诗可戒暴殄天物者。

　　郑左司子敬家有《玉台后集》，天宝间李康成所选，自陈后主、隋炀帝、江总、庾信、沈、宋、王、杨、卢、骆而下二百九人，诗六百七十首，汇为十卷，与前集等，皆徐陵所遗落者。往往其时诸人之集尚存。今不能悉，录姑摘其可存者于后。

　　《咏王昭君》云：“忽见天山雪，还疑上苑春。”张文琮。“汉月正南远，燕山直北寒。”董思恭。“厌践冰霜域，嗟为边塞人。思从漠南猎，一见汉家尘。”又云：“自嫁单于国，长衔汉掖悲。容颜日憔悴，有甚画图时。”郭元稹。三首，内一首已入诗选，香山云“愁苦辛勤憔悴尽，而今却似画图中”之句本此。“一双泪滴黄河水，应得东流入汉家。”王偃。

　　“舟行有返棹，水去无还流。”沈佺期《古离别》。“暮暮望归客，依依江上船。落潮犹有信，去楫未知旋。”张继《望归舟》。“送别到中流，秋船倚渡头。相看尚不远，未可即回舟。”祖咏《愁怨》。“长阶落花满，空院野莺啼。”炀帝《荡子不归》。“拂簟承花落，开帘待燕归。”陈子良《学小庾体》。“玉溆花红发，金塘水碧流。相逢畏相失，并著采莲舟。”崔国辅《采莲》。“常闻浣纱女，复有弄珠姬。”张祜《采花》。“映花谁辨色，隔树不分香。”晁祖道《咏屏风》。“五侯新拜罢，七贵早朝归。”江总《长安路》。“书因计吏船。”徐陵。“衔芦处处落，无有系书鸿。”张正见。“只言花是雪，不悟有春来。”苏子卿《落梅》，胜于“遥知不是雪”之句。“传语春光道，先归何处边。”炀帝《春日》。“成童片子时，变老须臾事。”刘聃。

　　《咏古》云：“君王无处所，台榭若平生。”王勃《铜雀妓》。“妾妒今应改，君恩昔不平。”张修之《长门怨》。

　　《闺情》云：“虽是从来月，东窗异昔时。今宵一长夜，应敛几人眉。”庾信《闺人望月》。“团扇辞新宠，回纹赠苦辛。”李峤。“金钩全出树，桑条半隐篱。欲教见纤手，攀取最高枝。”周弘正《采桑》。“那作商人妇，愁雨复愁风。”张晁《江风行》。“扇掩将雏曲，钗承坠马鬟。”张昌宗《太平公主山亭晏》。“古调琴先觉，愁容镜独知。”王适《古离别》，退之所谓奇男子者。“一夜千年犹不足。”徐陵。“自怜年正少，复倚婿为郎。”崔颢《王家小妇》。“鬟薄不胜花。”谢偃。“还恐裁缝罢，无信达交河。”虞世南。“小胆空房怯，长眉满镜愁。为传儿女意，不用远封侯。”常理《古离别》。“杀荷不断藕，怜心已复生。”梁陈《杂歌》。“在家娇小女，卷幔爱花丛。不畏罗衣湿，折花风雨中。”张子容。“欲作胜花妆，从郎索红粉。”“欲呈纤纤手，从郎索指环。”丁六娘《十索诗》。

　　天宝间大诗人，如李、杜、高适、岑参辈迭出，康成同时，乃不为世所称。若非子敬家偶存此编，则许多佳句失传矣。中间自载其诗八首，如“自君之出矣，弦吹绝无声。思君如百草，撩乱逐春生”，似六朝人语。如《河阳店家女》长篇一首，押五十二韵，若欲与《木兰》及《孔雀东南飞》之作方驾者。末云：“因缘苟合会，万里犹同乡。运命倘不谐，隔壁无津梁。”亦佳。但木兰始代父征戍，终洁身来归，仲卿妻死不事二夫，二篇庶几发乎情性，止乎礼义。店家女则异是，王妪儿虽蓬头历齿，母许婿之矣。女慕郑家郎裘马之盛，背母而奔之。康成卒章都无讥贬，反云：“传语王家子，何为不自量。”岂诗人之义哉！

　　《汲冢书》十卷七十篇，与《艺文志》、《周书》七十一篇合，但少一篇。晁子止谓其记录失实，李成父谓书多驳辞，宜孔子所不取。又谓刘向、司马迁、班固皆常见此书，其后稍隐，及盗发冢，乃幸复出。中间所载武王征四方，馘亿有十万七千七百七十有九，俘三亿万二百三十，暴于秦王、汉武矣。狩禽虎二十有三，麋五千二百三十五，犀十有二，牦七百二十有一，熊百五十有一，罴百一十有八，豕三百五十有二，貉十有八，麈十有六，麝五十，鹿三千五百有八。纣囿虽大，安得熊罴如是之众！又谓俘商宝玉亿有百万，皆荒唐夸诞不近人情，非止于驳而已。百篇圣人所定，孟子犹疑“漂杵”之语。前辈云：“吾欲忘言观道妙，六经俱是不全书。”况《汲冢书》之类乎！

　　商辛燔，二女缢，世谓太公蒙面以斩妲己，非也。柳子厚《非国语》笑其诬且耄。《汲冢书》云：“叔向使周，见太子晋，归告平公曰：‘太子晋行年十五，而臣弗能与言。请归周之二邑，若不反，及有天下，将以为诛。’平公将归之，师旷不可，曰：‘请使暝臣往与之言。’往见太子，问答往复，师旷不能难。称善曰：‘王子，汝将为天下宗乎？’王子曰：‘吾问汝人之年长短告也。’师旷对曰：‘汝声清汗，汝色赤白，火色不寿。’王子曰：‘吾后三年上宾于帝所。’师旷归，未及三年，告死者至。”子晋灵异，庸有此理。但旷瞽而聪，声清而听知之，火色瞽岂能辨？岂非诬而耄欤！

　　高文虎作《西湖放生池记》，以“鸟兽鱼鳖咸若”为商王事，太学诸生为谑词，哂其误。陈晦行史集贤制用“昆命元龟”字，闽帅倪侍郎驳论之，陈累疏援引唐人及本朝命相制皆用此语。史擢陈台端，劾倪，削秩罢去。或为一联云：“舍人旧错夏商鳖，御史新争舜禹龟。”闻者绝倒。

　　石敏若绝句云：“来时万缕弄轻黄，去日飞球满路傍。我比杨花更飘荡，杨花只是一春忙。”

　　袁绍檄孟德云：“赘阉遗丑。”徐敬业檄武氏云：“一抔之土未干，六尺之孤安在。”侯景檄湘东云：“项羽重瞳，尚有乌江之败；湘东一目，岂为赤县所归。”皆骂得毒矣。然操能全陈琳，武后不怒骆宾王，反谓“宰相安得失此人”，惟湘东竟杀王伟。伟教侯景覆台城、饿武帝、弑简文、辱妃主，万死宜也。湘东始悦其五百言佞诗而欲活之，及见一目之檄，伟遂不免。忘九庙之仇耻，快一身之喜怒，安得令终乎？

　　石曼卿诗，惟《筹笔驿》词翰俱妙，人所传诵。及“乐意相关禽对语，生香不断树交花”一联，为伊洛中人所称，他作苦不甚见。晚得其集，石徂徕作序，称其与穆参军以古文自任，而曼卿尤豪于诗。石自序：“性懒，有作不能录。早时解记数百篇，过壮记益衰。近几尽废。有收百篇来者，览之，或尚能识，或如非己言，久乃能辨，遂并近诗，存三百篇，藏之于家。”欧公尤重其人。范公有“凿幽索秘，破坚发奇，高凌虹霓，清出金石”之评。集中《华山》、《泰山》、《嵩山》五言长篇各一首，笔力在薛能之上。余警句尚多。五言云：“行人晚更急，归鸟夕无行。”《登楼》。“天寒河影淡，山冻瀑声微。”《山寺》。“水尽天不尽，人在天尽头。”《高楼》。“草白有时荣，发白不再好。人生不如春，发白不如草。”《赠别》。“弋下失溟鸿，网细遗巨鲲。”《送李庭之》。“风劲香逾远，天寒色更鲜。秋天买不断，无意学金钱。”《丛菊》。七言云：“洛渚微波长映步，汉宫香水不濡肌。”《荷花》。“独步世无吴苑艳，浑身天与汉宫香。”《牡丹》。“耻生汤武干戈域，宁死唐虞揖逊区。”《首阳山》。自注：山在蒲，邑都也。“汾河不断天南流，天色无情淡如水。”《寄尹师鲁》。“南朝文物尽清贤，不事风流即放言。三百年间却堪笑，绝无人可定中原。”《南朝》。“中散向人疏懒甚，步兵因酒过差多。”《自谕》。皆清拔有风骨。

　　曼卿《红梅》诗云：“认桃无绿叶，辨杏有青枝。”坡公以为村学堂中语。然卒章云：“未应娇意急，发赤怒春迟。”不害为佳作也。

　　《沈相落职制》云：“君人临照百官，盖欲其清白以承休德；宰辅仪刑四海，岂宜以宠利而居成功。繄予既老之臣，自丧不贪之宝，其还显秩，用厌师虞。具官某，顿以藩条，擢闻机政。惟人求旧，谓文武可以宪邦；秉国之均，何风采不如治郡！朕尤虚己，日伫告猷。精神强而折冲，未闻宏略；血气衰而戒得，以减廉声。既已乖鼎鼐之调，始欲挂衣冠而却，虽曲全于体貌，乃荐致于抨弹。其镌秘殿之华，俾即安车之佚。噫！君子慎始，防嫌疑于未然；贵臣抵辜，尚迁就而为讳。慨往愆之莫救，期晚节以自全。”《陈枢降官制》末云：“为祈父之爪牙，初期陈力；视秦人之肥瘠，良负虚怀。”时于湖年未三十，而笔力高简如此。沈坐簠簋，陈坐辞难，而责两制尾联皆妙。益公行叶枢责词亦精切，然稍费辞矣！

　　于湖诗若不逮总得，然《上丁斋宿》云：“北来被发车连野，东走乘桴浪接天。汲汲两宫常旰食，受膰归去泪如川。”《与胡邦衡》云“梦了琼崖身益壮，烟销金坞臭空传”之作极佳。

　　世宗欲相陶谷，范质不可而已，谷以为怨。及建隆罢质，谷当制云：“十年居调爕之司，一旦得变通之术。”以报前忿，范读之泣下。余谓谷徒知讥玩范公，而不知禅文出于袖中，乃变通之尤甚者。况陈桥之归，范公固常以大义责新朝，然熙陵尚惜其欠世宗一死。若谷预为揖逊之诏，与樊系作册文何异？艺祖鄙之而不大用，圣矣哉！

　　信州道傍，有泉一泓，甚清，溉田甚广。旧有诗牌云：“炎炎亭午暑如焚，恰恨都无一点云。六月骑驴来到此，几乎渴杀老参军。”潘逍遥诗也，而集乃不收。徐斯远家传载其《牡丹》一绝而逸此诗，徐家于信，岂未之见耶！

　　渊明有《述酒》诗，自注云：“仪狄造，杜康润色之。”而终篇无一字及酒。山谷谓《述酒》一篇盖阙，此篇多不可解。韩子苍因“山阳下国”一语，疑是义熙以后有感而作。至汤伯纪始反复详考，以为零陵哀诗。又谓渊明归田，本避易代之事，而未尝明言之。至此主弑国亡，其痛疾深矣，虽不敢言而亦不可不言，故若是夫辞之廋也。汤笺出，然后一篇之义明。其间如“峡中纳遗薰”、“朱公练九齿”之句，又《咏贫士》云：“阮公见钱入，即日弃其官。”又云：“昔在黄子廉。”二事未详出处。子廉之名仅见《三国志·黄盖传》，清贫事无所考。伯纪阙疑，以质于余，余亦不能解。

　　徐斯远绝句云：“纸衣竹几一蒲团，闭户然箕自屈盘。诵彻《离骚》二十五，不知月落夜深寒。”水心称斯远有冻饿自守之乐，非过也。

　　姜尧章有平声《满江红》，自叙云：“旧词用仄韵，多不叶律，如末句‘无心扑’，歌者将心字融入去声，方谐音律。余欲以平韵为之，久不能成，因泛巢湖，祝曰：‘得一席风，当以平韵《满江红》为神姥寿。’言讫，风与帆俱驶，顷刻而成。末句云‘闻环佩’，则协律矣。”其词云：“仙姥来时，正一望、千顷翠澜。旌旗与、乱云俱下，依约前山。命驾群龙金作軏，相从诸娣玉为冠。庙中列坐如夫人者十五人。向夜深、风定悄无人，闻佩环。　　神奇处，君试看。奠淮右，阻江南。遣六丁电雷，别守东关。应笑英雄无好手，一篙春水走曹瞒。又怎知、人在小红楼，帘影间。”此阕佳甚，惜无能歌之者。

　　罗鄂州文虽少而善，集中《鹦鹉洲赋》二篇，其首篇云：“登黄鹤之高楼兮，欣徙倚而四顾。何南望而独愁兮，有正平之遗处。指幽堂而示戒兮，何足以知君子之度。方党禁之既解兮，凛凛清议其尚存。无罪而戮一介兮，众必争起而躁欢。士犹恃此而不恐兮，时亦直情而径行。宁知嗾夫妄庸兮，使之鱼肉而甘心。稽建安之事势兮，魏甚菀而汉枯。每不忍其缀旒兮，思忠愤之稍摅。怅不择其所发兮，遂至于颠沛而阔疏。当其解衣而慢侮兮，坐皆惊悸而失箸。吾谓死于渔阳之参挝兮，何预乎鹦鹉之一赋。使英雄初无杀心兮，虽颇困苦而终赦。惟此客以授我兮，宜相与尸祝之不暇。兵在颈而追救兮，奈何以此欺天下。万一侥幸而脱身兮，终亦无以自全。北海仗正而孥戮兮，德祖以俊而衔冤。三人者盖一体兮，必且唇亡而齿寒。嗟繁城之佐命兮，非不巧于自营。挈四百之基祚兮，与一身孰为重轻。来者滔滔而如江水兮，方攘臂而议先生。诋文华为浮薄兮，至或以比乎盆成。苟吾言之获信兮，犹足以吐千古之不平。”二赋皆佳，此篇乃其兄所作，有《祭田横墓文》之意。

　　乡前辈柯梦得，字东海，一生苦吟，有《抱瓮集》。古诗学孟野，然稍僻晦，有《梦蝶》绝句云：“一觉千年一转机，觉来还是梦还非。当时梦里知蝴蝶，便好穿花傍水飞。”前人所未道也。 
　
 
　



　
后村诗话
　
　

卷二 

卷二
　　《过秦论》云：“陈涉锄耰棘矜，不铦于钩戟长铩；谪戍之众，非抗九国之师；深谋远虑，行军用兵之道，非及曩时之士。”其语本《吕览》，有曰：“驱市人而战之，可以胜人之厚禄教卒；老弱罢民，可以胜人之精士练材；离散系累，可以胜人之行阵整齐；鉏耰白挺，可以胜人之长铫利兵。”贾生可谓善融化者。《七发》云：“出舆入辇，命曰蹷痿之机；洞房清宫，命曰寒热之媒；皓齿蛾眉，命曰伐性之斧；甘脆肥醲，命曰腐肠之药。”其语亦本《吕览》，云：“出则以车，入则以辇，命之曰招蹷之机；肥肉厚酒，命之曰烂肠之食；靡曼皓齿，郑卫之音，命之曰伐性之斧。”但增损一两字尔。此韩公所以有“后皆视前公相袭，由汉至今用一律”欤！

　　樊川《阿房宫赋》中间数语，特脱换杨敬之《华山赋》尔，未至若枚乘之纯犯前作也。《反骚》云：“君子得时则行，不得时则龙蛇，何必湛身哉！”朱氏谓雄乃屈原之罪人，岂以美新仕莽为龙蛇乎！然此雄语亦本《吕览》，云：“一龙一蛇，与时俱化。”秦汉未远，语多相犯。

　　善学者，若齐王之食鸡也，必食其跖数千而后足。跖，鸡足踵。物莫不有长，莫不有短，善学者假人之长以补其短。宋景文自名其集曰《鸡跖》，本此。

　　勾践欲报吴，大夫逄同谏曰：“鸷鸟将击，必匿其形。”《吕览》云：“诸搏撄抵噬之兽，其用齿角爪牙也，必托于卑微隐蔽。”词费于逄同矣。

　　“如临深渊，如履薄冰”，《小雅》诗也。《小旻》、《小宛》二篇及《孝经》互见，《吕览》以为出于《周书》，误矣。高诱序云：“不韦以其书暴之咸阳市门，悬千金其上，有能增损一字者与千金。时人无能增损者。诱以为时人非不能增损，惮相国，畏其势耳。误记《小雅》为《周书》，而莫敢指摘，则悬金何为哉！”“普天之下，莫非王土；率土之滨，莫非王臣”，亦《小雅》诗《四月》篇也。吕氏以为舜自作，不知何所据，或是误引《孟子》。

　　晋将攻郑，令叔向聘焉，视其有人与无人。子产为之诗曰：“子惠思我，褰裳涉洧。子不我思，岂无它士。”叔向归曰：“郑有人焉，不可及也。”按《涉洧》之章乃男女恩怨相尔汝之辞，子产谓晋不抚我，岂无秦荆可事乎！古人举诗，辞不迫切，而意已独至，皆类此。

　　独孤常州，名及，字至之。《远游赋》略云：“冯东井以俯视，识故国之城阙。千门万户，遥如蚁穴。觅旧山与乔木，才依稀而明灭。见伊川大道，鞠为戎狄，历阳故人，半作鱼鳖。曩之奔走于市朝者，如纷纭飞驰，讘讘嗤嗤，蹩躄翩跹，肖翘陆离，若矶虱之聚坏絮，蜘蛛之乘游丝。吾乃今日识群动之变态兮，莞然倚长歌而笑之。亦既自得，周览未毕，惕然云开，万象如失。群有俨以皆作，百虑缤其来归。乃宿昔之人寰，始故时之喧卑，向之俯仰欣戚，无非妄心。然后知吾之生也，与妄俱生。邪气乘之，万缘合并，为忧而患，为亏而盈，彼碌碌者，自以为觉，尤饰妄以贾名。”甚佳。内“戎狄”、“鱼鳖”数语，与谪仙《古风》“俯视洛阳川，茫茫走胡兵。流血沾草野，豺狼尽冠缨”之语相类。常州有《送李白之曹南序》，可见同时厚善。其文在萧颖士、李华之间。

　　常州《观海篇》云：“北登渤澥岛，回首秦东门。谁尸造化工，凿此天地源。澒洞吞百谷，周流无四垠。廓然混茫际，望见天地根。白日自中吐，扶桑如可扪。超遥蓬莱峰，想像金台存。秦帝昔经此，登临冀飞翻。扬旌百神会，望日群山奔。徐福竟何成，羡门徒空言。惟见石桥足，千年潮水痕。”虽高雅未及陈拾遗，然气魄雄浑，与岑参、高适相上下。

　　李华，字遐叔。《山阳古城铭》略云：“有汉之衰，野斗群龙。天地厌德，人神助凶。奸桀之雄，为王为公。名国大都，□于兵冲。凤凰婴刃，麒麟挂锋。力胜者昌，九州承风。□□虞宾，不保其躬。宿昔卿士，如鸳如鸿。洸洸将校，如罴如熊。于汉则贰，于曹则忠。山阳古城，草没苔封。日之将昏，狐狸横纵。峨峨首阳，有洛之东。孤竹二子，德音无穷。武王翦商，不食而终。矧臣篡君，俯首求容。”义理深长，语亦壮浪，不在《吊古战场》之下。

　　汉唐皆有宦官之祸，而唐之为祸尤烈。幽明皇，杀张后，胁宪宗，劫僖昭，谮汾阳西平，族甘露宰相六族，祸死十六宅诸王，终于亡唐而后已。前辈谓汉宦者与政，而唐使之典兵之故。八司马附丽伾、文，固无足议，但谋夺宦者兵柄，使范希朝、韩泰总统诸城镇行营兵马，边上诸将各以状辞中尉，中人大怒曰：“从其谋，吾族必死其手。”嗟乎！此岂伾、文之智所及哉！八司马多隽才，必有为画策者，事虽不成，与晁错、窦武、陈蕃何异！而退之《永贞行》云：“北军百万虎与罴，天子自将非它师。一朝夺印封私党，凛凛朝士何能为。”呜呼！天子安能自将？不过付之中尉及观军容使尔。以成败论人，世俗不足责，退之豪杰，亦以天子自将北军为是，而夺印为非耶！

　　余有画山水四横卷，上各有五言一首，其一曰：“高峰挂层云，远水没平野。当年居山客，半是爱山者。桥欹欲流崖，路险不容马。慎勿夸世人，政要知者寡。”其二曰：“青山为谁高，影压三百里。竹深已迷桥，荷密半藏水。区区名利人，坐瞑真可鄙。慨想云屋中，恐是古君子。”其三曰：“急雨冷梢溪，寒烟晓横塞。茅堂来轩车，中有隐者在。市朝一何有，云水两无碍。笑向尘世人，不知是何代。”其四曰：“通江石泉滑，崩崖朝雪重。牧儿心苦饥，牛寒挽不动。谁人倚长松，胸有九云梦。西风吹屋倒，一笑无与共。”后题画李叔班作，不知为何人。诗则持约所书，持约岂非颜氏耶！

　　王黄州集第一篇《酬种隐君百韵》，自叙出处甚谦，云：“长恐先生闻，倚松成大噱。”其叙种隐节甚高，累数十韵。退之于李渤不能过一种明逸耳。未出山，以黄州之刚劲，而尊敬之如此。既出山，如王嗣宗之粗鄙，乃得以陵暴之，士其可不自重哉！

　　本朝大臣多怜才好士，如赵中令于王黄州，王文正于杨文公，晏元献于宋景文，皆为翘材上客。虽丁崖州追仇莱公之党，亦不忍害大年，吕文靖谪欧尹，随即收用。至章、蔡用事，坡公始过海矣。中令让官表多黄州之笔，可见亲密。其挽中令云：“商山副使偏垂泪，未报当时国士知。”与“幕府少年今白发”之句异矣。

　　诗以体物验工巧，骆宾王《咏挑灯杖》云：“禀质非贪热，焦心岂惮熬。终知不自润，何用处脂膏。”语简而味长，每欲效此作数题，未暇也。

　　杜子美笑王、杨、卢、骆文体轻薄，然卢《病梨赋》未易贬驳，骆檄武氏多警策，王《边夜有怀》云：“城荒犹筑怨，碣毁尚铭功。”杨挽诗云：“青乌新兆去，白马故人来。”亦佳句也。

　　卢仝、刘叉以怪名家，仝集中有《含曦上人》一首云：“长寿寺，石壁院，卢公一首诗，渴读即不渴，饥读即不饥。鲸饮海水尽，露出珊瑚枝。海神知贵不知价，留与人间光照夜。”叉集有《范宗韩喜得刘先生诗》云：“玉尺沉埋久，得之铭篆深。楷磨露正色，扣击吐哀音。”二诗殆与仝作对垒。

　　《三国志》帝魏而卑吴蜀，说者谓陈寿蜀人，仕屡见黜，父为诸葛所髠，于刘氏君臣不能无憾而然。翁甫仲山作《蜀汉书》以矫之，游丞相极称其书，仲山亦求序于余。余观其书，大意是，但书后主为安乐公，欲以著其不能负荷之罪。复翁书云：“后主不能负荷，史官自贬抑之可也，岂可因曹氏贬削之称。”会仲山仙去，其论未竟。后得庐陵贡士萧常所作《续后汉书》，大纲与仲山同，但萧氏直名其书曰《续后汉》，仲山犹加蜀字耳。萧书后主为少帝，按后主嗣位二十五年而后播迁，殁时已六十五，似非少帝。周丞相为萧序此书，谓欧公议正统，不黜魏。其客章望之著《明统论》以辨之。张南轩《经世纪年》直以先主继献帝，而附魏吴于下方，又引习凿齿《汉晋春秋》以蜀为正，魏为篡，考订详备，惜仲山、游公皆未之见。余亦近方见之。刘斯立《病中》诗云：“欲成蹇士赋，应作半人诗。”半人当是用习凿齿事。

　　放翁少时，二亲教督甚严。初婚某氏，伉俪相得，二亲恐其惰于学也，数谴妇。放翁不敢逆尊者意，与妇诀。某氏改事某官，与陆氏有中外。一日通家于沈园，坐间目成而已。翁得年最高，晚有二绝云：“肠断城头画角哀，沈园非复旧池台。伤心桥下春波绿，曾见惊鸿照影来。”“梦断香销四十年，沈园柳老不吹绵。此身行作稽山土，尤吊遗踪一泫然。”旧读此诗，不解其意，后见曾温伯，言其详。温伯名黯，茶山孙，受学于放翁。

　　韦苏州诗云：“身多疾病思田里，邑有流亡愧俸钱。”太守能为此言者鲜矣。若放翁云：“身为野老已无责，路有流民终动心。”退士能为此言，尤未之见也。

　　萧千岩《采莲曲》云：“清晓去采莲，莲花带露鲜。溪长须急桨，不是趁前船。”“相随不觉远，直到暮烟中。恐嗔归得晚，今日打头风。”绝似玉台体。

　　三良事见于《诗》、《左传》，皆云秦穆杀之以殉。坡诗独云：“乃知三子殉公意，亦如齐之二客从田横。今人不复见此等，乃以所见疑古人。”此说甚新。后读曹子建《三良》诗云：“秦穆先下世，三臣皆自残。生时共荣乐，既没同忧患。谁言捐躯易，杀身诚独难。”乃知子建已有此论。

　　谷千驽不如养一驴。

　　黄初中，疑忌诸王，黜削封爵，名曰就国，实同囚拘，禁断还往。《求通亲亲表》云：“臣远慕《鹿鸣》君臣之宴，中咏《棠棣》匪他之诫，下思《伐木》友生之义，终怀《蓼莪》罔极之哀。每四节之会，块然独处，左右惟仆隶，所对惟妻子，高谈无所与陈，发义无所与展，未尝不闻乐而拊心，临觞而叹息也。”甚哀切。《求自试表》云：“若陛下出不世之诏，效臣锥刀之用，使得西属大将军，当一校之队；东属大司马，统偏师之任，必乘危蹈险，骋舟奋骊，突刃触锋，为士卒先。虽未能禽权馘亮，庶效须臾之捷，以灭终身之愧。虽身分蜀境，首悬吴阙，犹生之年也。”甚悲壮。

　　《与杨德祖书》略云：“词赋小道，子云先朝执戟之臣尔，犹称壮夫不为。吾虽薄德，位为藩侯，庶几建永世之业，流金石之功，岂徒以翰墨为勋绩，词赋为君子哉！若吾志不果，吾道不行，将采庶官之实录，辨时俗之得失，定仁义之衷，成一家之言，虽未能藏之名山，将以传之同好。”味其文势骏壮，退之《答崔立之书》本此。

　　《曹仲雍哀词》略云：“昔后稷在寒冰，斗榖在楚泽，依鸟凭虎而无灾。今玄绨文茵无寒冰之惨，罗帏绮帐暖于翔鸟之翼，幽房闲宇密于云梦之野，慈母良保仁乎鸟虎之情。”文字丽密有如此者。自三良以下皆见《曹子建集》。

　　天台林宪，字景思，自号雪巢。尤遂初序其集略云：“富与贵，人之所可得，而才者，天之所甚靳。景思取天所甚靳者多，则不能兼人之所得，固宜。然则才者，实致穷之具，人何用有此，而天亦何用靳此？此未易以理晓也。”诚斋演遂初之说为雪巢之词云：“且吾与诗人同争夫天之所靳，是天之横民也。同犯夫天之所恶，是又天之横民也。治横民者，宜以横政，既与诗人同为其横民，欲不与诗人同受横政可乎！”余曰：子既无遗力以取所靳，无惧心以犯所恶，无怨言以安所致，然则延之为君惜，过也。余举延之语以唁君，亦过也。然君必欲专享诗人才之所致者，而不顾不悔以不辞造物之横政，亦过也。二公可谓善谑矣。

　　雪巢《读陶诗》云：“吾观渊明诗，了不在言赋。有如太和气，周行不停驻。时与春为风，融夷物华布。未常见用力，万物荣处处。时与秋为月，浩然无点注。江山滋清绝，宇宙靡纤污。乃知渊明诗，本不在诗故。邂逅吐所有，气象随所寓。乞食不为拙，华轩不为慕。归来不为高，折腰不为沮。羲皇平步超，无怀真雅素。简淡岂能尽，学者漫驰步。独有无弦琴，明明一班露。”虽甚清绝，然太轻快，集中长篇皆类此。要须更檃括以韦、柳乃善。

　　《芜城赋》云：“板筑雉堞之殷，井干烽橹之勤。崪若断岸，矗似长云。观基扃之固护，将万祀而一君。出入三代，五百余载，竟瓜割而豆分。歌堂舞阁之基，弋林钓渚之馆，吴蔡齐秦之声，鱼龙爵马之玩，皆薰歇烬灭，光沉响绝。”《园葵赋》云：“仕非鲁相，有不拔之利；宾惟二仲，无逸马之忧。若乃邻老谈稼，女妪归桑，拂此苇席，炊彼穄梁，甃壶援醢，曲瓢卷浆，乃羹乃瀹，堆鼎盈筐，甘旨蒨脆，滑柔芬芳，消淋逐水，润胃调肠。”鲍明远赋有思致，然太拘狭，开拓不去。略存二赋于此。诗工于赋，押韵用事，往往切题。岑参、贾至辈，句律多出于鲍，然去康乐地位尚远。《登大雷岸与妹书》六百余字，无一字及家事，皆述道途辛苦，古今陈迹，山夔水怪，羁愁旅思，辞极典雅，为集中佳作。

　　“燕公之文如楩木枝干，缔构大厦，上栋下宇，孕育气象，可以变阴阳而阅寒暑，坐天子而朝群侯。许公之文如应钟鼗鼓，笙簧錞磬，崇牙树羽，考以宫县，可以奉神明享宗庙。李北海之文如赤羽玄甲，延亘平野，如云如风，有貙有虎，阗然鼓之，吁可畏也。贾常侍之文如高冠华簮，曳裾鸣玉，立于廊庙，非法不言，可以望为羽仪，资以道义。李员外之文则如金轝玉辇，雕龙彩凤，外虽丹青可掬，内亦体骨不凡。独孤常州之文如危峰绝壁，穿倚云汉，长松怪石，倾倒溪壑，然而略无和畅，雅德者避之。杨崖州之文如长桥新构，铁骑夜渡，雄震威厉，动心骇目，然而鼓作多容，君子所慎。权文公之文如朱门大第而气势宏敞，廊府廪厩户牖悉周，然而不能有新规胜概，令人竦观。韩吏部之文如长江秋注，千里一道，冲飙激浪，汗流不滞，然而施于权激，或爽于用。李襄阳之文如燕山夜鸿，华亭晓鹤，嘹喨亦足惊听，然而才力偕鲜，瞥然高远。故友沈咨议之文则隼击鹰扬，灭没空碧，崇兰繁荣，曜芳扬蕤，虽迅举秀擢而能沛文绝景。其它握珠玑奋组绣者，不可一二而纪矣。”以上皇甫湜评唐十一家之文，可与《法帖》所载梁武帝评三十四家书对观。

　　《出世篇》云：“生当为大丈夫，断羁罗，出泥涂。四散号呶，俶扰无隅。埋之深渊，飘然上浮。骑龙披青云，泛览游八区。经太山，绝巨海，一长吁。西摩月镜，东弄日珠。上始天之门，直指帝所居。群仙来迎塞天衢，凤凰鸾鸟乘金舆。音声嘈嘈满太虚，旨饮珍食兮照庖厨。食之不饫饮不尽，使人不陋复不愚。旦旦狎玉皇，夜夜御天姝。当御者几人，百千为翻，宛宛舒舒，忽不自知。支消体化膏露明，湛湛无色茵席濡。俄而散漫，斐然虚无。翕然复抟，抟久而苏。精神如太阳，霍然照清都。四支为琅玕，五藏为璠玙。颜如芙蓉，顶如醍醐，与天地相终始。浩漫为娱，下顾人间，溷粪蝇蛆。”湜以轲、雄自拟，然此篇放旷超轶，轲、雄不道也。文字亦未及《大人赋》，隋唐人言语耳！

　　阖庐之死，金玉其墓；黔娄之死，首足不覆。皇甫湜。

　　吴融诗“阿对泉头一布衣”，自注云：“阿对是杨伯起家僮，常引泉灌蔬。”

　　韩致光、吴子华，皆唐末词臣，位望通显，虽国蹙主辱，而赋咏倡和不辍。存于集者不过流连光景之语，如感时伤事之作，绝未之见。当时公卿大臣往往皆如此。

　　《蝎赋》云：“夜风索索，缘隙凭壁。弗声弗鸣，潜此毒螫。厥虎不翅，厥牛不齿，尔今何功，既角而尾。”

　　《虎赋》云：“西白而金，其兽唯虎。何彼列辰，自龙而鼠。善人瘠，谗人肥，汝不食谗，畏汝之饥。”

　　《恶马赋》云：“彼骑而龁，孰为其主。彼刍而蹄，孰为其圉。五里之堠，十里之亭，癣燥饥渴，不择重轻。亭有嚵吏，曝之为腊，又毒其吏，立死于枥。”已上三赋见《玉溪集》。

　　玉溪《与陶进士书》：“夫所谓博学宏词者，岂容易哉！天地之灾变尽解矣，人事之兴废尽究矣，皇王之道尽识矣，圣贤之文尽知矣。下及虫豸草木鬼神精魅，一物以上，莫不开会，此其可以当博学宏词者耶？恐犹未也。设他日或朝廷、或持权衡大臣问一事，诘一物，小如毛甲，而时脱有不能尽知者，则是博学宏词者当其罪矣。私自恐惧，窘若囚械。后幸有中书长者曰：‘此人不堪，抹去之。’大快乐，曰：‘此日后不能知得东西左右，亦不畏矣。’”又云：“常自祝愿得时人曰，此物不识字，此物不知书，是我生获忠肃之谥也。”其论激矣。

　　前人纪蔡京权重，喜闽漕郑可简馈茶，就封皮批“进修撰除运副”。远相晚亦权重，病起见二鸡吐绶，爱玩久之，问谁所致，左右以宗少梁成大对。亦就札子批“除刑部侍郎”，人以为戏笔也，已而命下。西山先生云：“其权重于蔡氏耳！”

　　远相当国久，从官多由径而得。端平初，鹤山召对云：“侍从之臣有献纳而无论思。”亦雅谑也。

　　郑谷《送人下第》云：“吾子虽云命，乡人懒读书。”七言云：“愁破方知酒有权。”皆有新意。

　　薛能云：“诗深不敢论。”郑谷云：“暮年诗力在，新句更幽微。”诗至于深微极玄，绝妙矣，然二子皆不能践此言。唐人惟韦、柳，本朝惟崔德符、陈简斋近之。

　　温飞卿《苏武庙》云：“回日楼台非甲帐，去时冠剑是丁年。”“甲帐”是武帝事，“丁年”用李陵书“丁年奉使，皓首而归”之语，颇有思致。

　　南丰序《南齐书》云：“为二典者所记，岂独唐虞之迹耶！并与其精微之意而传之。方是之时，岂特任政者皆天下之士也！盖执简操笔而随者，亦皆圣人之徒也。”曲阜《行颍滨中书舍人制》云：“在昔典谟训告誓命之文，学者宗之，以为大训。盖当是时，岂独纲纪法度后世有不能及哉！至于言语侍从之臣，皆圣人之徒，亦非后世之士所能仿佛也。”词意全本南丰，其家庭素所讲贯也。

　　横渠绝句云：“渭南泾北已三迁，水旱纵横数亩田。四十二年居陕右，老年生计似初年。”又云：“两山南北雨冥冥，四牖东西万木青。面似枯髅头似雪，后生谁与属遗经。”其清苦如此，所以为一代儒宗。

　　曹操欲使十吏就蔡琰写邕遗书，琰曰：“男女不亲授，乞给纸笔，真草惟命。”妻胡之耻，岂不大于亲授！所谓不能三年之丧而缌小功之察欤！

　　义山《孔明庙》云：“玉垒经纶远，金刀历数终。”诚斋《徐孺子墓》云：“旧国已禾女，荒阡犹石翁。”比山谷“司马寒如灰，礼乐卯金刀”之句尤精确。

　　义山善用事，《哭刘蕡》云：“空闻迁贾谊，不待相孙弘。”自应制科至谪死，止以十字道尽。

　　温飞卿《过韦筹草堂》七言云：“醉后独知殷甲子，病来犹作晋春秋。”林和靖五言云：“隐非秦甲子，病著晋春秋。”和靖非蹈袭者，当是偶然相犯。

　　鲁共王坏孔子宅以广其居，升堂闻金石丝竹之音，乃不坏宅。此谓鲁生及孔子之后有弦诵于其间者尔。而疏云：“惧其神异，乃止不坏。”误矣。高祖诛项籍，引兵围鲁，鲁诸儒犹讲诵习礼，弦歌之音不绝。此岂亦有神异耶！解经如此，岂不语怪神之义哉！

　　半山拟寒山云：“我曾为牛马，见草豆欢喜。又曾为女人，欢喜见男子。我若真是我，只合长如此。若好恶不定，应知为物使。堂堂大丈夫，莫认物为己。”后有慈受和尚者拟作云：“奸汉瞒淳汉，淳汉总不知。奸汉做驴子，却被淳汉骑。”半山大手笔，拟二十篇殆过之。慈受一僧尔，所拟四十八篇，亦逼真可喜也。寒山诗粗言细语皆精诣透彻，所谓一死生齐彭殇者。亦有绝工致者，如“地中婵娟女，玉佩响珊珊。鹦鹉花间弄，琵琶月下弹。长歌三日绕，短舞万人看。未必长如此，芙蓉不耐寒。”殆不减齐梁人语。此篇亦见《山谷集》，岂谷喜而笔之，后人误以入集欤！

　　“元康八年，机始以台郎出补著作，游于秘阁，而见魏武帝《遗令》，忾然叹息，伤怀者久之。客曰：‘夫始终者，万物之大归；死生者，性命之区域。是以临丧殡而后悲，睹陈根而绝哭。今伤心百年之际，兴哀无情之地，意者无乃知哀之可有，而未识情之可无乎！’机答之曰：‘夫日蚀由乎交分，山崩起于朽坏，亦云数而已矣。然百姓怪焉者，岂不以资高明之质，而不免卑浊之累，居常安之势，而终婴倾离之患故乎！夫以回天倒日之力，而不能振形骸之内；济世夷难之智，而受困魏阙之下。已而格乎上下者，藏于区区之木；光于四表者，翳乎蕞尔之土。雄心摧于弱情，壮图终于衰志，长算屈于短日，远迹顿于促路。呜呼！岂特瞽史之异阙景，黔黎之怪颓岸乎！观其所以顾命冢嗣，贻谋四子，经国之略既远，隆家之训亦宏。’又云：‘吾在军中，持法是也。至于小忿怒，大过失，不当效也。’善乎！达人之谠言矣。持姬女而指季豹，以示四子曰：‘以累汝。’因泣下，伤哉！曩以天下自任，今以爱子托人。同乎尽者无余，而得乎亡者无存。然而婉娈房闼之内，绸缪家人之务，则几乎密与！又曰：‘吾婕妤妓人，皆著铜雀台，于台堂上施六尺床张繐帐，朝晡设脯糒之属，月朝十五日，辄向帐作伎。汝等时时登铜雀台，望吾西陵墓田。’又云：‘余香可分与诸夫人，诸舍中无所为，学作履组卖也。吾历官所得绶，皆著藏中。吾余衣裘可别为一藏，不能者，兄弟可共分之。’既而竟分焉。亡者可以勿求，存者可以勿违，求与违不其两伤乎！悲乎！爱有大而必失，恶有甚而必得，智慧不能去其恶，威力不能全其爱，故前识所不用心，而圣人罕言焉。若乃系情累于外物，留曲念于闺房，亦贤俊之所宜废乎！于是遂愤懑而献吊云尔。”士衡此作，词简而事甚备，语绝而意愈新，当为魏晋间文章第一，序胜于文。《吊魏武文》。 
　
 
　



　
后村诗话
　
　

卷三 

卷三
　　放翁诗云：“药来贼境灵何益，米出胡奴死不炊。”上句用柳公绰事。公绰节度山南东道，有道士献丹药，问所从来，曰自蓟门。时朱克融方叛，公绰曰：“药自贼境来，虽验何益？”弃药而逐道士。殆天为下句设此奇对。甲子七年读《唐书》记，时年七十八。

　　《扬雄集》六卷，四十三篇，《剧秦美新》之作在焉。《法言》末云：“自周公以来，未有安汉公之懿。”又曰：“其勤劳则过于阿衡。”此时莽犹未篡，此语不过如今人称颂权贵人功德尔。及莽既篡，雄纵不能如许由洗耳、鲁连蹈海，然与龚胜同时，莽使使者以印绶强起胜，胜称病笃，卧，以手推去印绶。胜两子及门人进说云云，胜曰：“吾受汉家厚恩，今年老，旦暮入地，岂以一身事二姓下见故君乎？”不食而死。雄亦仕汉者，莽篡不能去，视胜可愧死矣！美新之篇，方且盛称“皇帝陛下配五帝，冠三王，开辟以来未闻，宜命贤哲作帝典一篇，袭旧二为三，以示罔极。”又自言“有颠眴病，恐先犬马填沟壑，长恨黄泉”，故作此篇以献。余谓宁颠眴病死，此文岂可作哉！朱氏书“莽大夫扬雄卒”，当其罪矣。而昌黎公、荆公、涑水公皆推重，或以配孟子，何也？

　　《元后诔》略云：“天之所废，人不敢支。”又云：“皇天眷命黄虞之孙，历世运移，属在新圣。”又云：“汉庙黜废，移安定公。”凡累百韵。按元后虽莽之姑，然掷传国玺缺其角，闻翟义起兵，以为是；见汉宗庙毁坏，有怨言，人心之公不可磨灭如此！雄士人也，顾以贼莽为新圣，以汉庙黜废为天之所坏乎！

　　《刘子政集》二卷，有《九叹》，用骚体，末有《杖铭》云：“历危乘险，匪杖不行。年耆力竭，匪杖不强。有杖不任，颠跌谁怨。有士不用，害何足言。薯蔗虽甘，殆不可杖。佞人悦己，亦不可相。杖必取任，不必用味。士必任贤，何必取贵！”语简而有味。

　　文君眉色如望远山，脸际常若芙蓉，十八而寡，悦长卿之才而越礼焉。长卿死，文君为诔传于世。

　　扬雄梦吐凤凰而作《太玄经》。仲舒梦蛟龙入怀而作《春秋繁露》。

　　公孙弘食故人高贺以脱粟饭，覆以布衾，贺告人曰：“弘内服貂蝉，外衣麻枲，内厨五鼎，外膳一肴。”于是朝廷疑其矫焉。弘叹曰：“宁逢恶宾，勿逢故人。”

　　吴章为王莽所杀，弟子皆更易姓名以从他师，惟司徒掾平陵曹敞亦吴章弟子，收葬其尸。

　　目瞤得酒食，灯火花得钱财，干鹊噪而行人至，蜘蛛集而百事喜。故目瞤则咒之，火花则拜之，鹊噪则喂之，蜘蛛集则放之。

　　枚皋文章敏疾，长卿制作淹迟，而长卿首尾温丽，枚皋时有累句。扬子云曰：“军旅之际，戎马之间，飞书走檄用枚皋；廊庙之下，朝廷之中，高文大典用相如。”

　　安定嵩真、玄菟曹元理并明算术，成帝时人。真自算其寿七十三，绥和元年正月二十五日晡时死，书壁记之。至二十四日晡时死，其妻曰：“见其算时长下一算，虑脱，有旨不敢告，今果校一日。”真又曰：“北邙青陇上孤槚西四丈所，凿之入五尺，吾欲葬此地。”及死，往掘，得古时空椁，遂以葬焉。元理常从其友人陈广汉，广汉曰：“吾有二囷米，忘其石数，子为计之。”元理以食箸十余转，曰：“东囷七百四十九石八升七合。”又十余转，曰：“西囷六百九十七石八斗。”遂大书囷门。后出米，西囷六百九十七石七斗九升，有一鼠，大堪一升。东囷不差圭合。元理后复过广汉，告以米数，元理以手击床曰：“遂不知鼠之殊米，不如剥面皮矣。”广汉为取酒鹿脯数片，元理复算曰：“薯蔗二十五区，收一千五百三十六枚，蹲鸱三十七亩，收六百七十三石，千牛产二百犊，万鸡将五万雏。”羊豕鹅鸭皆道其数，果蓏肴簌悉知其所。曰：“资业之广，何供馈之褊？”广汉惭曰：“有仓卒客，无仓卒主人。”元理曰：“俎上蒸豚一头，厨中荔枝一柈，皆可为设。”广汉再拜谢罪，自入取之，尽日为欢。

　　公孙弘为国士所推，上为贤良。国人邹长倩以其贫，解衣裳衣之，择所著冠屦与之，又赠以生刍一束，素丝一襚，扑满一枚，书遗之曰：“扑满者，以土为器，以畜钱具，有入窍而无出窍，满则扑之。士有聚敛而不能散者，将有扑满之败，可不诫欤！”弘为高贺、邹长倩两故人所轻如此，岂非曲学阿世有以纳侮欤！

　　梁孝王游于忘忧之馆，集诸游士使各为赋，枚乘为《柳赋》，路乔如为《鹤赋》，公孙诡为《文鹿赋》，公孙乘为《月赋》，羊胜为《屏风赋》，韩安国作《几赋》不成，邹阳代作。邹阳、安国罚酒三升，赐枚乘、路乔如绢，各五匹。

　　自扬雄梦吐凤以下，皆见《西京杂记》，葛洪所集也。末云：“洪家有刘子骏《汉书》一百卷，无首尾题目，但以甲乙丙丁纪其卷数。歆欲撰《汉书》，编录汉事，未诠次而亡，故书无定本，杂记而已。后好事者以意次第之，始甲终癸，为十帙，帙十卷，合为百卷。试以此记较班固所作，殆是全取刘书，有小异同耳。固所不取不过二万余言。今抄出为二卷，名曰《西京杂记》，以裨《汉书》之阙。尔后洪家遭火，书籍多尽，此两卷在洪巾箱中，故得犹在。刘歆所记，世人希有，纵复有者，多不备足。恐年代稍久，歆所撰遂没，并洪家此书二卷不知出所，故序之云耳。”

　　尹少稷诗若淡泊而有义味，其《庸医行》云：“南街医工门如市，争传和扁生后世。膏肓可为死可起，瓦屑蓬根尽珍剂。岁月转久术转疏，十医九死一活无。北市医工色潜动，大字书牌要惊众。偏收弃药与遗方，羽客神丹亦无用。实者为虚热为寒，几因颠倒能全安。君不见形神枵然卧一室，医方争工药无必。左手检方右顾金，两手虽殊皆剑戟。”似讽当时主和战者。闻逆亮入寇律诗云：“本来饥饱非同鼎，安得沉浮自一舟。”又云：“异日是非忧史谬，终身寒饿羡钱愚。”词不迫切而意独至矣。少稷及接吕居仁、曾吉甫议论，在山中读书二十年，名论极重。晚为大坡因符离之败攻张魏公父子以附和议，遂为公议所贬，甚可惜也。顷故人陶木仁父宰上饶，余托仁父传其集四册，诗居其一。

　　汉益州刺史朱公叔卒，门人陈季珪议所谥，宜曰忠文子。陈留蔡邕议曰：“按古之以子配谥者，鲁之季文子、孟懿子，卫之孙文子、公叔文子，皆诸侯之臣也。至于王室之卿大夫，其尊与诸侯同，故以公配。《春秋》曰：‘刘卷卒，葬刘文公。’《公羊传》曰：‘刘卷者何？天子大夫也。’经文曰：‘王子虎卒。’《左传》曰：‘王叔文公卒。而如同盟，礼也。’此皆天子大夫得称公，其礼与同盟诸侯敌之文明也。又礼缘情，臣子咸欲尊其君父，故虽侯伯子男之臣，自称其君咸得曰公。及其卒，异国之人称之亦然。是以邾子许男称公以葬，春秋之正义也。以例言之，则府君王室亚卿也，有王叔刘氏之比；以臣子之辞言之，则有邾许称公之文，虽无土而安其位是也。今曰公犹可，若称子，则降等多矣。惧礼废日久，将诡时听。周有仲山甫、伯阳嘉父、吉父，贤老之称也。宋有正考父，鲁有尼父，配谥之称也。《春秋》曰‘孔父’，《礼》曰‘伯其父’，异亡之称也。父虽非爵，号与公同。《礼》，天子诸侯咸用优贤异亡，顺乎门人臣子所称之宜，可于公父之中，择一处焉，斯不称子而已。”邕此议佳甚，韩、柳、欧、曾不能加也。

　　邕集十卷，大半为人作碑版，如桥玄、杨秉、杨赐，皆名臣。如朱公叔、陈仲弓、郭林宗、范史云、姜肱，皆名士。至于刘表、胡广之碑，岂得无愧辞乎？又有袁满来、胡根二铭，满来太尉之孙，司徒之子，年十五死；根，陈留太守之子，七岁死。二铭甚美，几于谀墓矣！

　　周勰，字巨胜，汝南人。再举孝廉，皆委之去。梁冀专国，前后三辟不至。后太尉司徒各再辟，司空三辟，察贤良方正，州举茂才，又公车特征，托疾杜门，里巷无人迹，外庭生蓬蒿。至延熹二年，梁氏灭诛而勰卒。圂典，字叔则，探综历数，剖纤入冥。州郡礼命举至孝，莫之能起。李休，字子材，南阳宛人。综七经，精群纬，玩辞察变，独见前识。古今疑义错谬，前人所希论，后学所不览，休尽割判剥散，幽暗昭烂。郡署五官掾，司空胡广以礼优请，不至。以上三人史逸，其事见邕集。

　　光和元年七月十日，诏书尺一，召光禄大夫杨赐，谏议大夫马日磾，议郎张华、蔡邕，太史令单扬，诣金商门，引入崇德殿，门惟中设都座。中常侍育阳侯曹节、冠军侯王甫从东省出，就都座。刘宠、庞训北面，阳公南面，日磾、华、邕、扬西南面，受诏书各一道，尺一，木板草书。两常侍又谕旨：以朝廷焦心，闻灾恐惧，每访群公卿士而各括囊，莫肯尽忠规补阙，故特密问，勿依违生疑讳。皆再拜受诏，起就坐。五人各一处，给笔札。邕对：霓堕鸡化，皆妇人干政所致。乳母赵娆，资富侔于帑藏，丘墓逾于园陵，两子受封，兄弟典郡。永乐门史崔玉，依阻城社，大为奸祸，暗昧已成，非外臣所能审处。近者不治，无以正远。又言廷尉郭禧，国之老成，光禄大夫桥玄方直，前太尉刘宠忠实，宜为谋主，数见访问。邕立朝持论可谓有所补益。然诏问之时，两常侍在都座之侧，乃不敢指言，汉寺人亦大横矣。

　　为曹公祠桥玄云：使持节丞相冀州牧魏王操谨谴掾再拜，敬祠故太尉桥公。公以懿德，泛爱博容。国念明训，士思令谟。灵幽体翳，邈哉睎矣。幼以顽鄙之质，为大君子所顾，犹仲尼之称颜渊，李生之叹贾复。士死知己，怀此无忘。又承从容要誓，言徂逝之后，路有经由，不以斗酒只鸡过相沃酹，车过三步，腹痛勿怪。虽戏笑之言，非至亲笃好，夫何肯为此辞乎？怀旧雅顾，潸然凄怆。奉命东征，屯次乡里，北望贵土，乃心陵墓，则致薄祠，公其尚享。

　　董卓上书辞疾，乞就国土，群臣表卓上解国家播迁之厄，下救兆民涂炭之祸，黜废顽凶，援立圣哲，谨案《汉书》萧何，以相国金印绿绶，位在公卿之上。卓功绩诚钜，勋侔伊霍，宜以卓为相国，位在太傅上，带履上殿，入朝不趋。此表邕笔也，然其罪薄于子云。

　　徐渊子《贺周益公致仕启》云：“清朝无事，元老辞荣。谓七十致仕，当守礼经之常，故再三上疏，不为文具之语。天子重违其意，孤傅以华其归。喜见颜间，甚于掇患去之日；身居物外，忘其为三公之尊。邂逅遂得初心，毫发略无遗恨。恭惟某官，栖迟盛福，俯仰太平。开阁求贤，留作国家之用；衔杯乐圣，退全明哲之身。甫念礼在于悬舆，已闻冠挂于神武。虽是翁矍铄，皆意其复相；使此老婆娑，是负其平生。二者岂可得兼，万事知其皆足。是关学力，难与妇谋。昔蜀公年未至而居贞，潞公耄已及而当国，从其所好，匪道之常。又岂仕止合圣人之时，出处全君子之致。方寻同社，共乐余年。玩象戏于橘中，焉知老至；作龟巢于莲上，但见花开。某夙仰高风，惊闻盛举，观终始之一节，知寿考之百年。昔嗟林下之无人，今喜山中之有相。凉台燠馆，益知绿野之清闲；角扇长壶，雅愿洪崖之洒扫。”云云。此作佳甚，然为诗名所掩，故不甚流传。著有《竹隐集》十一卷，多其旧作，暮年诗无枣本。诸诗如见石湖、放翁、诚斋一辈，人又才气飘逸，记闻精博，警句巧对，天造地设，略不戟人喉舌，费人心思。品在姜尧章诸人之上。集中及晚作尤佳者，昔已入《绝句诗选》，今摘其警句于后。“晓梵鱼出听，夜禅石点头。”《赠于进夫》。“胸中著云梦，皮里有阳秋。”“自作先生传，谁为故吏碑。”《挽钱观》。“鬲上村坊酒，眉尖野店茶。”“肩成山耸因寻句，眼作花昏为勘碑。”《陈宣子求碑》。“天寒不知翠袖薄，日暖但觉玉烟生。”《水仙花》。“黄四娘花空朵朵，谢三郎鬓已苍苍。”《燕坐》。“索醉宁倾问字酒，忍饥不取作碑钱。”“驹入隙来元不碍，蝇钻纽出定何妨。”《纸阁》。“化成银地佛应喜，移下玉楼天不知。”《雪》。“北风万籁自宫徵，南日一轩真裤襦。”《南日》。“但欲有衣存妓妾，不愁无帐列生徒。”《明帘》。“刘显贵为天子友，退之穷作相君书。”王士颖以布衣自命。“我本田家子，驱来作长官。政虽无小异，民却自相安。静或焚香坐，闲因展画看。庸人扰之耳，只道太和难。”“巢余太古雪，人有正始风。头如雪絮白，面作春桃红。”《题雪巢》。“一鞭加尔肤，万刃划吾腹。就令猛于虎，何忍食子肉。世无冷镬汤，邑尽活地狱。”“《装太和米纲》。老觉此身无一堪，尚牵诗课捻衰髯。亦知庭院西风恶，直为秋香不下帘。”《秋日》。“一瓶储粟一囊钱，儿欲箕裘女纺抟。更买小丘吾事毕，勘书评画了残年。”“可怜玉雪不供愁，似倩诗翁作□□。□□此君虽强项，岁寒相对却风流。”《瓶中梅竹》。“以□鳌巨笑蝼蚁，冠山戴粒合逍遥。”《范石湖》。“不识庐山孤负目，不食螃蟹孤负腹。亦知二者古难兼，行到九江吾事足。”“巾垫雨”、“佩飞霞”、“解客嘲”、“攻墨守”、“通明殿”、“不夜城”。《雪》。“三雅”、“六经”。赵德庄送酒注：刘表有酒爵三，大伯雅，次仲雅，小季雅。《侯鲭录》：陶人为酒器，有酒经。晋安人饷人以酒，书云：酒一经，或二经至五经。它境人不逢，闻饯五经，束带迎门，方知是酒也。“大官连樯十万艘，小官仅得一叶如。渔舠其中何所有，白发翁媪并儿曹。赤脚婢三后执爨，苍头奴二前操篙。玄真笔床间茶灶，吏部酒杯兼蟹鳌。书缄一箱半鱼蠹，一束百轴成牛腰。平铺藁桔荐猫犬，剩买枣栗供猿猱。新花郁屈作萎木，清酒荡摇成浊醪。篷低日觉巾角折，灶近时闻釜羹轑。高骧正难望鹢首，缓进岂敢争龙标。全家窘拘叹踡跼，长物屏当随周遭。桑枢驷马各是累，猪肝薇蕨俱成饕。不须彼此更相笑，未必郁林之石贤胡椒。”《舟行》。

　　“断贪鞅，解见缚，坏想宅，绝迷道，摧慢幢，拔惑箭，撤睡盖，裂爱网。”上弥勒佛赞善财，告诸人者。“此长者子，为被四流漂泊者造大法船，为被见泥没溺者立大法桥，为被痴暗昏迷者然大智灯，为行生死旷野者开示圣道，为婴烦恼重病者调和法药，为遭生老死苦者饮以甘露，令其安稳。为入贪恚痴火者沃以定水，使得清凉。”又云“何为菩萨究竟施？佛子！此菩萨假使有无量众生，或有无眼，或有无耳，或无鼻舌手足，来至其所，告菩萨言：我身薄佑，诸根残缺，惟愿仁慈，以善方便舍己所有，令我具足。菩萨闻之，即便施与。假使由此经阿僧祗劫诸根不具，亦不心生一念悔惜。但自观身，从初入胎不净微形胞段诸根，生老病死。又观此身无有真实，无有惭愧，非贤圣物，臭秽不洁，骨节相持，血肉所涂，九死常流，人所恶贱，作是观已，不生一念爱著之心。复作是念：此身危脆，无有坚固，我今云何而生恋著！应以施彼，充满其愿，如我所作，以此开导一切众生。令于身心不生贪爱，悉得成就一切知身，是名究竟施。”施箴。“譬如乘船欲入大海，未至于海，多用功力；若至海矣，但随风去，不假人力，以至大海。一日所行，比于未至，其未至时，设经百岁，亦不能及。”“至微细罪，生大怖畏。”“以忿恨风吹心识，火炽然不息，凡所作业，皆颠倒相。”“解脱长者告善财，善男子应以善法扶助自心，应以法水润泽自心，应以境界净治自心，应以精进坚固自心，应以忍辱坦荡自心，应以智证洁白自心，应以智慧明利自心，应以佛自在开发自心，应以佛平等广大自心，应以物十力照察自心。”以上见《华严经》。

　　李格非，字文叔，济南人。诗文四十五卷，文高雅条畅有义味，在晁、秦之上，诗稍不逮。元祐末为博士，绍圣始为礼部郎。有《挽蔡相确》诗云：“邴吉勋劳犹未报，卫公精爽仅能归。”岂蔡常汲引之乎？《挽鲁直》五言八句，首云“鲁直今已矣”云云，以下所作六句亦无褒。文叔与苏门诸人尤厚，其殁也，文潜志其墓。独于山谷在日，以诗往还，而此词如此，良不可晓。其《过临淄》绝句云：“击鼓吹竽七百年，临淄城阙尚依然。如今只有耕耘者，曾得当时九府钱。”《试院》五言云：“斗暄成小疾，亦稍败吾勤。定是朱衣吏，乘时欲舞文。”亦佳作。文叔，李易安父也。文潜志云：“长女能诗，嫁赵明诚。”

　　文叔《祭淇水文》云：“惟先生自《诗》、《书》以来载籍，所记历代治乱及九流百氏，凡一过目，确不能忘。其发为文章，则泛而汪洋，密而精致，修然高爽，敛然沉毅，骤肆而稳，忽纷而治。绝驰者无遗影，适淡者有余味。如金玉之就雕章，湖海之失涯涘，云烟之变化，春物之秾丽，见之者不能定名，学之者不能仿佛。”笔势略与淇水相颉颃，□□□□诗深精可讽味。

　　《初至象郡》五言云：“裨海环□□，□□□□国。世人持两足，遽欲穷畛域。心知禹分土，未尽舜所陟。吾迁桂岭外，仰亦见斗极。升高临大路，邮传数南北。山川来时经，草树略已识。拔状归梦长，乡时行历历。”又云：“去日有近远，寒暑乃不同。手捉而喙饮，嗜欲南北通。是邦亦洙泗，人可牛与弓。良知尽虚市，妙质老耕农。彼时张曲江，此时余襄公。二子稍脱颖，一洗凡马空。斯文隔裔土，后生昩华风。闽中要常衮，剑外须文翁。”又云：“秦扁不南游，医方略岚瘴。茅黄秋雨淫，与疟盖同状。咒师乌能神，适市半扶杖。吾欲养黄婆，母壮子亦王。妙药只眼前，乞汝保无恙。”又云：“居近城南楼，步月时散策。小市早收灯，空山晚吹笛。儿呼翁可归，恐我意惨戚。从来坚道念，老去倦形役。苍天卒相予，体以南荒谪。宴坐及此时，聊观鼻端白。”绝句云：“步屧江村雾雨寒，竹间门巷击黄团。尤嫌肮脏惊鱼鸟，父老相呼拥道看。”“八尺方床织白藤，含风漪里睡瞢腾。若无万里还乡梦，便是三湘退院僧。”南迁后，四六比向来两制尤高简精妙。□□□□□曰：“狄仁杰何如？”曰：“粗览经史，薄闲文笔。箴规切谏，□□□风。晚有钱癖和峤之徒。”

　　魏元忠文武双阙，名实两空，外示贞刚，内怀趋附。

　　李峤有三戾：性好荣迁，憎人升进；性好肥鲜绮罗，断人食肉衣锦；性好行房，憎人畜声色。

　　唐俭事太宗甚蒙宠，遇每食非俭至不餐。数年后，特憎之，遣谓之曰：“更不须相见，见即欲杀。”隋文帝重高颎，初甚爱，后不愿见，见之则怒。

　　薛师有巧性，常入宫闱，补阙王求礼上表曰：“太宗时，罗黑能弹琵琶，遂阉为给使，以教宫人。今陛下要怀义入内，臣请阉之，庶宫闱不乱。”表寝不出。

　　少府监裴匪舒奏卖苑中官马粪，岁得钱二十万贯。刘仁轨曰：“恐后代称唐家卖马粪。”遂寝。

　　宗楚客谄薛师释迦重出，观音再生。

　　尚书左丞张庶廉子利涉为怀州参军，刺史邓恽曰：“名父出如此物。”

　　杨炯为文，好以古人姓名联用，号为“点鬼簿”。骆宾王文，好以数对，号为“算博士”。卢生之文，古今粲粲，文质彬彬，惜哉不幸，有冉耕之疾，为《幽忧子》以释愤焉。

　　李详初为剑南一尉，言刺史书考不平，又曰：“请考。”使即下笔曰：“怯断大事，好勾小稽，自既不清，疑人总浊，考中下。”

　　张易之、昌宗目不识字，手不解书，谢表及和御制皆附者为之。所进《三教珠英》，乃崔融、张悦辈之作，而易之窃名为首。

　　逆韦诗什并上官昭容所制。昭容，上官仪孙女，博涉经史，研精文笔，班婕妤、左嫔无以加兹。

　　贺兰敏之为《封东岳碑》，张昌龄所作也。《刘子》书，咸以为刘勰所撰，乃渤海刘昼所制。昼无荣位，博学有才，故取其名，人莫知也。

　　进士章弘知诗：“君为河畔草，逢春心剩生。妾如台上镜，得照始分明。”同房常定宗改“始”字为“转”字，遂争此诗，皆云我作。博士罗道琮判云：“昔五字定表，以理切称可。今一言竞诗，取词多为主。诗归弘知，转还定宗。”张狗儿爱偷文章，时为之语曰：“活剥王昌龄，生吞郭正一。”

　　骆宾王《帝京篇》：“倏忽抟风生羽翼，须臾失浪委泥沙。”

　　冉闵杀胡人，高鼻者横死；董卓诛阉人，无须者枉戮。

　　梁武帝使唤搕头师，帝方与人棋，欲下一段子，应声曰：“杀却。”使出斩之。棋罢，唤师入，使曰：“陛下令杀却，臣已杀却讫。”帝叹师临死何言，曰：“师云‘贫道前生为沙弥，以鍫刬地误断一曲蟮，今此报也’。”帝流涕无及。

　　吏部尚书唐俭与太宗棋，争道，上大怒，出为潭州。蓄怒未泄，谓尉迟敬德曰：“唐俭轻我，我欲杀之，卿为我证谂有怒言指斥。”敬德唯唯。明日对仗云云，敬德顿首：“臣实不闻。”频问，确定不移。上怒，碎玉珽于地，奋衣入。良久索食，引三品以上皆入宴，上曰：“敬德今日利益者各有三：唐俭免枉死，朕免枉杀，敬德免曲从，三利也；朕有恕过之美，俭有再生之幸，敬德有忠直之誉，三益也。”赏敬德一千段，群臣皆称万岁。

　　魏元忠忤二张，出为端州高要尉。二张诛，入为兵部尚书、中书令、左右仆射，不能复直言。古人有言：“妻子具则孝衰，爵禄厚则忠衰。”

　　三狗俱用，觉魏祚之陵夷；五侯并封，知汉图之圯缺。周公、孔子请伏杀人，伯夷、叔齐求承行劫。牵牛付虎，未有出期。缚鼠与猫，终无脱日。酷吏以上二十二则并见《朝野佥载》。

　　左思《白发赋》云：“星星白发，生于鬓垂。虽非青蝇，秽我光仪。策名观国，以此见疵。将拔将镊，好爵是縻。白发将拔，惄然自诉：‘禀命不幸，值君年莫。逼迫秋霜，生而皓素。始览明镜，惕然见恶。朝生昼拔，何罪之故！予观橘柚，一皜一昱。贵其素华，匪尚绿叶。愿戢子之手，摄子之镊。’‘咨尔白发，观世之途，靡不追荣，贵华贱枯。赫赫阊阖，蔼蔼紫庐。弱冠求仕，童髫献谟。甘罗乘轸，子奇剖符。英英终贾，高轮云衢。拔白就黑，此自在吾。’白发临拔，瞋目号呼：‘何我之冤，何子之娱。甘罗自以辩慧见称，不以发黑而名著；贾生自以良才见异，不以乌发而后举。闻之先民，国用老成。二老归周，周道肃清。四皓佐汉，汉德光明。何必去我，然后要荣？’‘咨尔白发，事故有以。尔之所言，非不有理。曩重耄老，今薄旧齿。皤皤荣期，皓首田里。虽有二毛，河清难俟。随时之变，见叹孔子。’发乃辞尽，誓以固穷。昔临玉颜，今从飞蓬。发肤至昵，尚不克终。聊用拟辞，比之《国风》。” 
　
 
　



　
后村诗话
　
　

卷四 

卷四
　　陶弼商翁与杨畋乐道同时，一生仕宦广西，晚守钦、顺二州。集中多佳句，前已采其一二。它五言如《塞上》云：“星落胡王死，河穷汉使归。雪山经夏冷，天马入秋肥。”《观教战》云：“晋兴由帅让，楚败以师喧。”《行役》云：“阴微辨樵火，霁早误僧钟。”《杂诗》云：“久闲忘将略，多病熟医书。”《顺州》云：“渴蜂衔研水，饥蝶嗅屏花。”七言《汴河》云：“柳与扬州今独在，水和隋帝不重来。”《柳州》云：“人心如地少平处，天气似春无冷时。”《送人》云：“冷酒十分无客送，轻车一两有民攀。”又云：“兵堪渡海将军老，史不占天处士闲。”《村行》云：“路小马蹄高复下，村深鸡唱有如无。”

　　李雁湖诗，程沧州守宜春刊于郡斋，余不及识公。初筮豫章，及公谪居临川，从曾极景建得余诗简，景建云：“刘君诗兼鲍、庾之清俊，前与其父同舍，不知其郎君诗笔如此。”晚得宜春本，摘其警语一二于此。《红梅》云：“晚觉郑公殊妩媚，生憎夷甫太鲜明。”《送杨子直知吉州》云：“忧时铁石孤忠在，阅世风花老眼空。”《酬景建》云：“新有千丝明晓镜，旧无一画赞宵衣。闲吟此外惟须饮，老觉人间万事非。”又云：“向来交态云翻手，静里无言石点头。”雁湖注半山诗，甚精确，其绝句有绝似半山者，已采入诗选矣。如“平生阅世朦胧眼，偏向白鸥飞处明”，如“鸦健触翻红簌簌，鸥闲占断碧粼粼”，皆可讽味。如金谷友，玉川奴；鹪鹩赋，蛱蝶图；双蓬鬓，寸草心；莺友，雁奴；鹇客，蟹奴，皆的对。

　　于湖《读中兴碑》云：“绣绷儿啼思塞酥，重床燎香驱群胡。阿环锦袜无寻处，一夜惊眠摇帐柱。朔方天子神为媒，三郎归来长庆楼。楼前拜舞作奇祟，中兴之功不赎罪。日光玉洁十丈碑，蛟龙盘拏与天齐。北望神皋双泪落，只今何人老文学。”《题蔡济忠所摹御府米帖》云：“生前官职但执戟，身后一字万金直。当时雷电下收拾，世间不复有遗逸。整整十卷字犹湿，光采激射海为立。平生我亦有书癖，对此惝怳心若失。口呿汗下屡叹息，十日把玩不得食。作笺天公拜稽首，乞我此老生时一双手，为君痛饮百斛酒。墨池如江笔如帚，一扫万字不停肘。”

　　石徂徕《读石安仁曼卿旧字安仁。学士诗》云：“齐梁无骏骨，李杜得秋毫。后世益纂组，变风堪郁陶。奔道少骥逸，秃穴如牛毛。试看安仁咏，秋风有怒涛。”徂徕力排杨、刘，而推重曼卿如此。但前云“骏骨”，后又云“骥逸”，何也？《寄张从道》云：“腊尽妻未褐，天寒子读书。”《寄明复先生》云：“残书几箧蠹，寒菊半篱荒。惟学《春秋》者，时时到草堂。”殊有魏野、林逋气格。

　　徐渊子诗用“纺塼”字，《斯干》诗“载弄之瓦”，注云：“纺塼也。”《说苑》亦云：“和氏之璧，千金之宝，用以间纺，不如瓦塼。”

　　癸未甲申，余自桂林入都改秩。一日自外归，逆旅主人云：“有二客访君不遇，留刺而去。”视之，盖高续古、钟春伯二馆职也，皆素昧。明日往谢，高云：“吾于陆伯敬处见子某诗。”钟云：“吾于南塘处见子四六，相约访君，共论此事，何相避之深也！”钟惠四六一卷，高遗《疏僚诗》二册。未几，钟贵显，高出馆，不复入。今皆物故。余老矣，四六姑置，惟诗结习未忘，所得《疏僚》二册，前已摘出一二联，后得其全集，数倍于旧，老笔如湘弦泗磬，多人间俚耳所未闻者，有石湖、放翁、诚斋之风。部帙既多，不能遍阅，姑录其警语于编，以备遗忘。五言《杨嗣勋惠茯苓》云：“道是青神谷，元通白帝厓。有松如壮士，其鼻化婴儿。云湿侵鸦嘴，天寒翦兔丝。尧初香摘髓，秦后雪凝脂。穴动龙蛇窘，山空鸟兽悲。惟将千岁力，自了一生奇。”《送潘德鄜师广》云：“风稳琛舟引，春明卉服衙。”《谒吴给事》云：“上皇今百岁，近侍不多人。”《寄僧》云：“鹿采花修供，猿分石坐禅。”《别僧》云：“梦无全觉久，诗只半联奇。”《听雪》云：“竹大时闻折，梅明不受霾。”《杂诗》云：“今古凭诗了，乾坤赖酒浇。忙犹轮使砚，懒尚事持茶。”《买研》云：“汾献升云鼎，秦遗蚀雪碑。”《曹蛾江》云：“沙冷雁一二，天长帆有无。”七言《送蜀客》云：“峨眉雪罢添巴水，玉垒云空见蜀星。白浪不侵鱼复阵，青苔犹护剑关铭。”《题放翁诚斋倡和》云：“题遍鲛绡干碧海，吹将鹤笛上青天。”《道山堂前梅花》云：“太乙神仙游册府，秦王学士凭栏干。”《怀墅》云：“已是飞来鶗鵊了，可能落到牡丹花。”《读漫卿诗》云：“东西都汉犹司马，三百年唐只次山。”《答人》云：“《晋书》好传偏安石，唐世诸人且乐天。”《送歙守》云：“龙尾石须分几寸，牡丹花不望头纲。”《池西》云：“旋作池来分剡曲，略教花处似苏堤。”《梅花》云：“相依岂恨移来晚，欲诉犹须说到明。”绝句尤多佳者。《都下》云：“柳生春思拂京华，不管闲人也忆家。添尽好香那睡得，月痕如水浸梨花。”《中秋夜登秀台二绝》云：“青冥风露无人管，醉力飞升入桂台。月过斗西亲挽住，伴人骑鹤去蓬莱。”“冰娥看尽人间世，好事如公不数来。却唤清垒相揖酌，汝听下界息成雷。”《梨花词》云：“殿头摧引上清华，独奏春词唱赐茶。带月归来仙骨冷，梦魂全不到梨花。”《晚泊江口》云：“白鹭青烟剡江口，梅六七分经雪后。月肯流连相伴酒，隔岸呼船有鱼否。”五言古体《答辛幼安》云：“青天不惜日，壮士偏知秋。自古有奇画，如今空白头。彼时当再来，吾老不可留。天推璧月上，星入银河流。躔度若此急，人生与之浮。终夜自起舞，无人共登楼。典谟有陈言，河洛非故州。黄鹤呼不来，谁能理残裘。”此篇甚高古。

　　杜旟伯高《题兰亭序》云：“君勿笑，新亭相对泣，却胜兰亭暮春集。”《白头吟》云：“长门作赋直千金，不知家有白头吟。”二诗皆有味。

　　王元泽诗不满百，《度关山》篇云：“万马度关山，关山三尺雪。马尽雪亦干，沙飞石更裂。归来三五骑，旌旗映云灭。不见去时人，空流碛中血。”古乐府无以加。《春怀》云：“朝日上屋角，百鸟鸣不休。岂复辨名字，但闻闹钩辀。乱我读书语，惊我梦寐游。弯弓弹使去，暂去还啾啾。弹十不得一，丸穷来愈稠。拔弓坐榻上，咄咄空自尤。时节使汝鸣，我何为汝仇。”绝句云：“一双燕子语帘前，病客无聊尽日眠。开遍杏花人不到，满庭轻雨绿如烟。”“霏微细雨不成泥，料峭轻寒透夹衣。处处园林皆有主，欲寻何地看春归。”殊有乃翁思致。

　　《猎较集》前已摘数联，晚温故读，再录昔遗忘者。七言《雪中》云：“但能闭户酌季雅，安用驭风寻伯昏。”《种芜菁作羹》云：“且喜芜菁种得成，薹心散出碧纵横。脆甜肭子无反恶，肥嫩羔儿不杀生。乐羊岂断儿孙念，刘季宁无父子情。争似野人茅屋下，日高淡煮一杯羹。”《历世》云：“面朋面友风雨散，山鸟山花淡薄交。一榻氍毺容独卧，满柈杞菊是兼肴。”五言云：“天寒犹著絮，雨湿欲蒸书。吴地人情薄，西人客计疏。无书堪著眼，有法可安心。”绝句云：“谁倚黄旗唤阿瞒，令君终作可怜人。萧然唯有鹿门老，不带孙刘一点尘。”“轻阴小雨晚难收，柳瘦梅穷却是秋。可恨水仙花不语，无人共我说春愁。”《春怨》云：“梨花雨送海棠风，不借胭脂作小红。几日无人吹玉笛，鸳鸯飞入馆娃宫。”此老笔力有谪仙风骨。集中有云：“老鹤悔抛青嶂里，客星倦倚紫微边。”又云：“而今心服陶元亮，作得人间第一流。”岂非深悔晚出之误欤！

　　《灊山集》多不经人道语，此公读书多，气老笔遒。《题颜鲁公像》云：“千五百年如烈日，二十四州惟一人。朝衣视坎趋前死，羽服行山即此身。”《与客晚集》云：“足下一来同晚步，先生小住待村舂。”《春晴》云：“四野绿回春补阙，乱山尘净雨修容。”《懒轩》云：“经年不濯子春足，半月才梳叔夜头。”《止酒》云：“搢绅处士议所以，将军贵人须毕之。”《月夜》云：“琉璃虚空甚圆满，紫磨山川更新铸。”《梅花》绝句云：“姑射山头冰雪仙，人间一见便丰年。却应羞死琴台女，不得乃翁分一钱。”《荷珠》云：“客来窃勿令观此，薏苡犹能困伏波。”如大槐，小草；木偶，刍灵；朝采，夜光；立豹，蹲鸱；口伐，手谈；木上座，麯先生；千金子，万玉妃；童欺我老，农报予春；下岩研，正焙茶，皆的对。

　　王逢原集《张巡》篇云：“禄儿射火烧九天，鬼手不扑神听旃。群庸仰口不肯唾，反出长喙嘘之燃。睢阳城穷缩死鳖，危系一发悬天渊。巡嗔睨远两眦坼，怒嚼齿碎须张肩。恨身不毛剑无翼，不能飞去残贼咽。翁躯腥刀儿磔俎，日嚼肉血犹经年。霁云东攘两臂去，西来才有九指还。胸中愤气吐不散，去随箭入浮屠砖。忠穷智索莫自效，更脔爱妾常饥涎。我疑没日贼不食，恐其肉酖死不痊。又疑身骨不化土，定作金铁埋重泉。何时山移陵谷变，发出鼓铸戈或鋋。吾如得之愿有用，不诛已然诛未然。”此作出卢仝上。《交难赠杜渐》云：“两鼠共谋渴，相饮期入水。一鼠下缒缶，一鼠上衔尾。前鼠以之跌，后鼠以之死。鼠死何足噫，夫人才可悲。平地把手笑，乘崖拨足挤。贼防易为力，壮健完墙篱。交防难为人，笑面恶肝脾。前日信其是，今日悟其非。安得先知明，有如灼火龟。然则奈之何，期子同吁嚱！”此必有为而作。《谁氏子》云：“弱弱谁氏子，鲜鲜一何姝。来奔富人家，妻与富人俱。严妆问夫子，我岂彼室如。夫子笑遣之，彼宁与汝都。升堂由阼阶，德色溢以舒。亲宾不敢笑，退语相唏吁。高堂聚群婢，唯诺相恣睢。家事忽不图，顾指取自如。朝令折桂薪，暮遣藩篱除。风雨半夜来，百衅生不虞。屋压盗随至，夫死别嫁夫。东邻有淑子，性不事铅朱。端居待人求，正色不愿谀。清镜见白发，行媒不顾闾。不知爱妻人，取舍何异欤！”词意似王建、张籍。《哭诗》云：“目虽泪所出，由来心乃源。白日晒我面，意欲干汍澜。而不照我心，我泪何由干。况重在云遮，使我何自安。”又云：“目存多所见，不若无目完。”《山中》云：“山中亦有出山路，山人自不与世通。拂衣起行饮流水，枕书就卧听松风。地宽江河竞摇荡，天阔日月争西东。乾坤自为四时后，万事不到幽人胸。”集中新意快句，不可胜纪，如“舟方乘兮，人不吾以。覆且溺兮，我同人死”，“束蒿为楹樗为柱，居者略不忧其颠”，“吾观世之陷此者，不啻火立足回燔。岂期之子既自悟，不思跳出乃欲蹲”，“井方崩兮治隧，屋且压兮雕椽”，“倾江竭河论麯水，都投大海为酒池。中间秫稻不盈掬，日益酝酿成浇漓。不知淳风竟何适，万手齐举招不回”。五言云：“清醒甘泽畔，富贵奈墦间。”“剑折终羞屈，兰遗不改香。”其论文云：“星纬织成铺地锦，欧冶铸出舂天矛。”“文章日组纬，玉机飞金梭。谁有真珠绳，结作张麟罗。”“老成终到孔，穷死亦为颜。”“不能绳我怠，何力禁人叛。”“不知里社歌，不可郊庙施。”《梅花》云：“那知后世无所用，儿嚼不美还弃之。”《赠王平甫》云：“古人谁云朽，死魄如可召。”其咏物《驯鹿》云：“只消指马相，可有逐鹿人。豺狼好爪牙，应笑角如麟。”《水车》云：“上润虽已然，下竭将奈何。”《雁》云：“关塞风高夜，江湖木落秋。”《纸鸢》云：“才乘一线凭风去，便有愚郎仰面看。”《春雪》云：“蛰户开重墐，冰鱼上复沉。”《东园》云：“夭桃未老已抽青，约略朱旗冠翠纛。虽然素李不争华，似洗朱丹夸莹皓。”余昔读《广陵集》，草草用朱笔点出妙处，子修弟手录余所点者于册。晚见子修所抄，老矣，又偏盲，不能写成册子，遂再选一番。本朝诸人惟逢原别是一种，笔墨如灵芝庆云，出为祥瑞。半山崛强，于欧、苏无所许可，非苟叹伏后生者。

　　逢原集中有吕吉甫所答五言云：“东海有沧溟，西极有昆仑。子已具舟车，吾亦为楫轮。”吉甫能为此言，岂非近朱者赤耶！

　　方丰之德享，及吕紫微交游，放翁序其诗《梅花》云：“天女终降大居士，登伽惟挠小乘禅。”又云：“老夫六贼销磨尽，时为幽香一败禅。”《渔父》云：“已携巨鲤换新秔，尚有鲦鯈得自烹。闻道烹鲜易烦碎，呼儿无用苦和羹。”《历崎道中》云：“漠漠春阴接海低，蒙蒙晚雨傍山飞。半欹古埭无人过，时有村童护鸭归。”《海口》云：“白是石渠青是麦，谁云斥卤不堪田。”五言云：“魂梦无金印，生涯有瓦盆。”

　　杨大年《西昆酬唱集》序略云：“予景德中，忝佐修书。”“时紫微钱君希圣、秘阁刘君子仪并负懿文，尤精雅道。”“予得以游其墙藩而咨其模楷”，“因以历览遗编，研味前作，更迭唱和，互相切劘”。“入兰游雾，虽获益以居多；观海学山，叹知量而中止”，“虽荣于托骥，亦愧乎续貂”。“得五七言律诗二百四十七章，其属而和者十五人，析为二卷，取玉山策府之名，命之曰《西昆酬唱集》。”今考十五人者，丁谓、刁衎、张咏、晁迥、李宗谔、薛映、陈越、李维、刘隲、舒雅、崔遵度、任随、钱惟济，有名秉，不著姓。王沂公只有一篇在卷末。

　　放翁长短句云：“元知造物心肠别，老却英雄似等闲。”“秘传一字神仙诀，说与君知只是顽。”“一句丁宁君记取，神仙须是闲人做。”“君记取，封侯事在，功名不信由天。”“元来只有闲难得，青史功名，天却无心惜。”《渔父词》云：“一竿风月，一蓑烟雨，家在钓台西住。卖鱼生怕近城门，况肯到、红尘深处。　　潮生理棹，潮平系缆，潮落浩歌归去。时人错把比严光，我自是、无名渔父。”《鹧鸪天》云：“杖屦寻春苦未迟，洛城樱笋正当时。三千界外归初到，五百年前事总知。　　吹玉笛，渡清伊，相逢休问姓名谁。小车处士深衣叟，曾是天津共赋诗。”《好事近》云：“混迹寄人间，夜夜画楼银烛。谁见五云丹灶，养黄芽初熟。　　春风归从紫皇游，东海宴旸谷。进罢碧桃花赋，赐玉尘千斛。”又云：“平旦出秦关，雪色驾车双鹿。借问此行安往，赏清伊修竹。　　汉家宫殿劫灰中，春草几回绿。君看变迁如许，况纷纷荣辱。”《朝中措》云：“怕歌愁舞懒逢迎，妆晚托春酲。总是向人深处，当时枉道无情。　　关心近日，啼红密诉，剪绿深盟。杏馆花阴恨浅，画堂银烛嫌明。”“情知言语难传恨，不似琵琶道得真。”其激昂感慨者，稼轩不能过；飘逸高妙者，与陈简斋、朱希真相颉颃；流丽绵密者，欲出晏叔原、贺方回之上，而世歌之者绝少。

　　项平庵《祭辛幼安文》云：“人之生也，能致天下之憎；则其死也，必享天下之名。岂天之所生，必死而后美；盖人之所憎，必死而后正。呜呼哀哉！死者人之所恶，公乃以此而为荣。予者公之所爱，必当与我而皆行。局旦暮而相从，固予心之所爱；尚眠食以偷生，恨公行之不待。”自昔哀词，未有悲于此者。

　　平庵五言绝句《武夷铁笛亭》云：“夜啸千崖裂，朝吟万象苏。山人大自在，无泪捋君须。”《诸葛祠堂》云：“羽扇白纶巾，堂堂六尺身。我观秦汉下，宇宙只斯人。”《永州》云：“日日长沙岸，看云只念家。如何永州梦，偏爱在长沙。”《欸乃曲》云：“霭乃出深溪，湘山日落时。若非尧女哭，即是楚臣啼。”杂五言如《隆中评刘牧》云：“阿琦去梯策，尚识抱膝公。谁云豚犬愚，颇复胜乃翁。”又“平生万事伪，惟有病是实”，时方攻伪，其言如此。六言《和王仲衡尚书》云：“圣贤生世不数，文章何代无人。一言蔽思无邪，三万辞曰若稽。”

　　七言八句《读三国志》云：“曹刘有志混华戎，无奈吴儿两炬红。赤壁焰烧云梦泽，夷陵光照永安宫。人间生此鼎三足，天上无因日再中。惟有葛公心未死，夜深寒月照孤忠。”《路傍有因梅竹以编篱者》云：“已生野外更篱根，仍与蚩氓补断垣。博士低头乘虏障，王姬掩面嫁乌孙。风枝雨叶无生意，粉面朱唇有泪痕。说与调羹吹律事，老农那信腐儒言。”杂七言如《送水心淮东总领》云：“蓝缕疾耕家四壁，铁衣高卧日千金。四朝饷士前无古，一旦和戎患至今。”如《送邕州高教授》云：“君行回雁前头路，我上杜鹃无处船。”《夔州永安宫》云：“吴王解掩夫差面，难系刘郎一寸心。”公瑾欲以子女玉帛留备于吴。

　　《送陈止斋纳官还乡》云：“正尔钓丝江上去，依然羽扇箧中情。”《藏秃笔》云：“莫欺贫士无檀施，时向文房度上僧。”《涧上》云：“全家寝食淙琤上，韶濩声中过百年。”《和人》云：“窗中见日知晨暮，瓶里看花记岁时。新读子书多乙者，旧吟诗稿尽丁之。”《咏抛球》云：“彩球丹柱倚春风，寒食清明罢绣工。汉北将军贪蹋踘，岂知兵法在吴宫。”

　　七言绝句《春日堤上》云：“高高下下十五里，白白红红千树花。总在疏篱断垣里，背堤临水小人家。”《见梅》云：“草枯叶脱四山童，万里长天一日空。数点寒稍著红蕊，人间惊喜见春风。”《次韵罗郢州送别》云：“江上相留不肯留，渡江沿岸却回头。汉江东去人西去，不见高城始是愁。”《滁州路口小雨》云：“三十年前过此时，一双青髻绾青丝。如今旧雨犹相记，只傍星星白处吹。”《落帽台》云：“千山摇落万林空，数点黄花酒盏中。半破接篱谁耐管，已将身世付西风。”“分明屈子独醒愁，故作南华醉梦游。岂是晋人真爱酒，渠侬心事更悲秋。”《上冢》云：“儿时飞鞚得金堤，掣电惊风过马蹄。今日笋舆摇醉帻，城东一日到城西。”

　　与潘德久倡和《糟蟹》诗，押险韵，至六首，皆新奇，而首篇尤工：“大戴笑汝无穴空双螯，小戴笑汝有筐如子皋，《太玄》笑汝长郭索，入穴惭蟺升惭猱。知心但有毕吏部，卧起与汝同酒糟。后来爱者苏长公，亦只许汝中山醪。固知合向一丘老，安得上与三辰翱。长公貎喜心未敬，虽羡微生犹恶饕。我疑吴侬修稻怨，和秫醢汝偿民膏。虽然因此得长醉，痛贬未必非深褒。又疑毕叟妒刘掾，曾以螟蛉轻二豪。故回左手就箕踞，持蟹藉糟成两高。”

　　石湖诗三十四卷，五言如《思陵挽词》云：“寇降千猰貐，胡拜两单于。”“首山铜鼎就，前殿玉卮空。”《病中》云：“目眚浮珠佩，声尘籁玉箫。注水瓶花醒，吹薪鼎药潮。”《丙午元日》云：“童心仍竹马，暮境勿蒲轮。”《春晚》云：“绣地红千点，平桥绿一篙。栋花来石首，谷雨熟樱桃。”《咏怀自嘲》云：“退闲惊客至，衰懒怕书来。”《挽赵密太保》云：“鬓凋犹陛戟，心在惜弢弓。”

　　六言《久病或劝游适》云：“羸如蓐妇多忌，倦似田翁作劳。玩具僧梳肘屦，欢悰丁尾龟毛。”《请息斋》云：“洞门昼挂铁锁，阁道秋生绿苔。蓍下略同龟伏，瓜中且免蝇来。”又云：“劳君敬枯木耳，恐汝见温灰焉。”

　　七言《发合江》云：“船尾竹林遮县市，故人犹自立沙头。”《将至吴中》云：“新事略从年少问，故人差觉坐中稀。”《玉麟堂会客》云：“不用忙催银烛上，酴醿如雪照黄昏。”《秋晚闲吟》云：“旁若无人鼠饮研，麾之不出蝇登盘。”《丙午新正》云：“病怜榔栗随身惯，老觉酴醿到手迟。”又云：“人情旧雨非今雨，老境增年是减年。口不两匙休足谷，生能几屐莫言钱。”《行营寿藏》云：“纵有千年铁门限，终须一个土馒头。”《偶书》云：“已甘搰搰勤为圃，休向滔滔苦问津。”《亲邻招集强往便归》云：“气衰况复三而竭，心赏尤于四者难。”《一龛》云：“与老有情冬后暖，去仙无几日高眠。”

　　七言绝句《昌化》云：“翠染南山拥县门，一洲横截两溪分。长官日永无公事，卧听滩声看白云。”《长沙王墓》云：“英雄转眼逐东流，百战工夫土一抔。荞麦茫茫花似雪，牧童吹笛上高丘。”《处州莺花亭》云：“山碧丛丛四打围，烦将旧恨访黄鹂。缬林霜后黄鹂少，须是愁红万点时。”《续长恨歌》云：“别后相思梦亦难，东虚云路海漫漫。仙凡顿隔银屏影，不似当年取次看。”《枫桥》云：“朱门白壁枕湾流，桃李无言满屋头。墙上浮图路旁堠，送人南北管离愁。”《次韵陆务观》云：“离合纷纷怕远游，远游仍怕赋登楼。何须一望三千里，望尽西州转更愁。”《田园杂兴》云：“骑吹东来里巷喧，行春车马闹如烟。系牛莫碍门前路，移系门西碌碡边。”“污莱一棱水周围，岁岁蜗庐没半扉。不著茭青难护岸，小舟撑取葑田归。”“槐叶初匀日气凉，葱葱鼠耳翠成双。三公只得三株看，闲客清阴满北窗。”“采菱辛苦废犁鉏，血指流丹鬼质枯。无力买田聊种水，近来湖面亦收租。”《古鼎作香炉》云：“云雷萦带古文章，子子孙孙永奉常。辛苦勒铭成底事，如今流落管烧香。”

　　石湖长短句《醉落魄》云：“马蹄尘扑，春风得意笙箫逐。款门不问谁家竹，只拣红妆多处烧银烛。　　碧鸡坊里花如屋，燕王宫下花成谷。不须悔唱阳关曲，直为海棠，也合来西蜀。”《南柯子》云：“怅望梅花驿，凝情杜若洲。香云低处有高楼，可惜高楼，不近木兰舟。　　缄素双鱼远，题红片叶秋。欲凭江水寄离愁，江已东流，那肯更西流。”又“春若有情春莫去，花如无恨花休落”。

　　茶山诗十五卷，九百一十篇者是也。续刊后集亦十五卷，然中间多泛应漫与者。前辈所作，犹自删其半，今人乃并存而不削，欲其行世，难矣！

　　稼轩五言绝句《元日》云：“老病忘时节，空斋晓尚眠。儿童唤翁起，今日是新年。”《偶题》云：“逢花眼倦开，见酒手频推。不恨吾年老，恨他将病来。”七言云：“错处真成九州铁，乐时能得几钩缁。酒肠未减长鲸吸，诗思如抽独茧丝。”皆佳句，然为词所掩。 
　
 
　



　
后村诗话
　
　

卷一 

卷一
　　陈拾遗

　　《感遇》诗云：“微月生西海，幽阳始化升。圆光正东满，阴魄已朝凝。太极生天地，三元更废兴。至精谅斯在，三五谁能征。”又云：“兰若生春夏，芊蔚何青青。幽独空林色，朱蕤冒紫茎。迟迟白日晚，袅袅秋风生。岁华尽摇落，芳意竟何成。”又云：“苍苍丁零塞，古今缅荒途。亭堠何摧兀，暴骨无全躯。黄沙暮南起，白日隐西隅。汉中三十万，曾以事匈奴。但见沙场死，谁怜塞上孤。”又云：“乐羊为魏将，食子殉军功。骨肉且相薄，他人安得忠。吾闻中山相，乃属放麑翁。兽犹不忍杀，况以奉君终。”又云：“市人矜巧智，于道若童蒙。倾夺相夸侈，不知身所终。曷见玄冥子，观世玉壶中。杳然遗大地，乘化入无穷。”又云：“吾观龙变化，乃知至阳精。石林何冥密，幽洞无留行。古之得仙道，信与元化并。玄感非象识，谁能测沦冥。世人拘目见，酣酒笑丹经。昆仑有瑶树，安得采其英。”又云：“白日每不归，青阳时暮矣。茫茫吾何思，林卧观无始。众芳委时晦，鶗鴂悲鸣耳。鸿荒古已颓，谁识巢居子。”又云：“吾观昆仑化，日月沦洞冥。精魄相交构，天壤以罗生。仲尼推太极，老聃贵窈冥。西方金仙子，崇议乃无明。空色皆寂灭，业缘定何成。名教信纷藉，死生俱未停。”又云：“圣人秘元命，惧世乱其真。如何嵩公辈，诙谲误时人。先天诚为美，阶乱祸谁因。长城备边寇，嬴祸发其亲。赤精既迷汉，子牟何救秦。去去桃李花，多言死如麻。”又云：“深居观元化，悱然争朵颐。群动相啖食，利害纷。便便夸毗子，荣耀更相持。务光让天下，商贾竞刀锥。已矣行采芝，万世同一时。”又云：“吾爱鬼谷子，青溪无垢氛。囊括经世道，遗身在白云。七雄方龙斗，天下久无君。浮荣不足贵，遵养晦时文。舒可弥宇宙，卷之不盈分。岂徒山木寿，空与麋鹿群。”又云：“呦呦南山鹿，离罟以媒和。招摇青桂树，幽蠹亦成科。世情甘近习，荣耀纷如何。怨憎未相复，亲爱生祸罗。瑶台倾巧笑，玉杯殒双娥。谁见孤城树，青青成斧柯。”又云：“林居病时久，水木澹孤清。闲卧观物化，悠悠念无生。青春始萌达，朱火已满盈。殂落方自此，感叹何时平。”又云：“临岐泣世道，天命良悠悠。昔日殷王子，玉马遂朝周。宝鼎沦伊谷，瑶台成古丘。西山伤遗老，东陵有故侯。”又云：“贵人难得意，赏爱在须臾。莫以心如玉，采他明月珠。昔称夭桃子，今为舂市徒。鸱鸮悲东国，麋鹿泣姑苏。谁见鸱夷子，扁舟去五湖。”又云：“圣人去已久，公道缅良难。蚩蚩夸毗子，尧禹以为谩。骄荣贵工巧，势利迭相干。燕王尊乐毅，分国愿同欢。鲁连让齐爵，遗组去邯郸。伊人信往矣，感激为谁叹。”又云：“幽居观大运，悠悠念群生。终古代兴没，豪圣莫能争。三季论周赧，七雄灭秦嬴。复闻赤精子，提剑入咸京。炎光既无象，晋虏复纵横。尧禹道已昧，昏虐势方行。岂无当世雄，天道与胡兵。咄咄安可言，时醉而未醒。仲尼溺东鲁，伯阳遁西溟。大运自古来，旅人胡叹哉。”又云：“逶迤世已久，骨鲠道斯穷。岂无感激者，时俗颓此风。灌园何其鄙，皎皎于陵子。世道不相容，嗟嗟张良公。”又云：“圣人不利己，忧济在元元。黄屋非尧意，瑶台安可论。吾闻西方化，清净道弥敦。奈何穷金玉，雕刻以为尊。云构山林尽，瑶图珠翠烦。鬼工尚未可，人力安能存。夸愚适增累，矜智道逾昏。”又云：“玄天幽且默，群议曷嗤嗤。圣人教犹在，世运久陵夷。一绳将何系，忧醉不能持。去去行采芝，勿为尘所欺。”又云：“蜻蛉游天地，与世本无患。飞飞未能止，黄雀来相干。穰侯富秦宠，金石比交欢。出入咸阳里，诸侯莫敢言。宁知山东客，激怒秦王肝。布衣取丞相，千载为辛酸。”又云：“微霜知岁宴，斧柯始青青。况乃金天夕，浩露沾群英。登山望宇宙，白日已西暝。云海方荡潏，孤鳞安得宁。”又云：“翡翠巢南海，雄雌珠树林。何如美人意，骄爱比黄金。杀身炎洲里，委羽玉堂阴。旖旎光首饰，葳蕤烂锦衾。岂不在遐远，虞罗忽见寻。多材信为累，叹息此珍禽。”又云：“挈瓶者谁子，妖服当青春。三五明月满，盈盈不自珍。高堂委金玉，微缕悬千钧。如何负公鼎，被夺笑时人。”又云：“玄蝉号白露，兹岁已蹉跎。群物从大化，孤英将奈何。瑶台有青鸟，远食玉山禾。昆仑见玄凤，岂复虞云罗。”又云：“荒哉穆天子，好与白云期。宫女多怨旷，层城闭蛾眉。日耽瑶台乐，岂伤桃李时。青苔空萎绝，白发生罗帷。”又云：“朝发宜都渚，浩然思故乡。故乡不可见，路隔巫山阳。巫山彩云没，高丘正微茫。伫立望已久，涕泪沾衣裳。岂兹越乡感，忆昔楚襄王。朝云无处所，荆国亦沦亡。”又云：“昔日章华宴，荆王乐荒淫。霓旌翠羽盖，射兕云梦林。朅来高唐观，怅望云阳岑。雄图今何在，黄雀空哀吟。”又云：“丁亥岁云暮，西山事甲兵。赢粮匝邛道，荷戟争羌城。严冬阴风劲，穷岫泄云生。昏曀无昼夜，羽檄复相惊。拳跼竞万仞，崩危走九冥。籍籍峰壑里，哀哀冰雪行。圣人御宇宙，闻道泰阶平。肉食谋何失，葵霍缅纵横。”又云：“可怜瑶台树，灼灼佳人姿。碧华映朱实，攀折青春时。岂不盛光宠，荣君白玉墀。但恨红芳歇，凋伤感所思。”又云：“朅来豪游子，势利祸之门。如何兰膏叹，感激自生冤。众趋明所避，时弃道犹存。云渊既已失，罗网与谁论。箕山有高节，湘水有清源。唯应白鸥鸟，可为洗心言。”又云：“索居犹几日，炎夏忽然衰。阳彩皆阴翳，亲友各暌违。登山望不见，涕泣久涟而。宿昔感颜色，若与白云期。世中骄豪子，驱逐正嗤嗤。蜀山与楚水，携手在何时。”又云：“金鼎合神丹，世人将见欺。飞飞骑羊子，胡乃在蛾眉。群化固幽类，芳菲能几时。疲疴苦沦世，忧悔日侵淄。眷然顾幽独，白云空涕洟。”又云：“朔风吹海树，萧条边已秋。亭上谁家子，哀哀明月楼。自言幽燕客，结发事远游。赤丸杀公吏，白刃报私仇。避仇至海上，被役此边州。故乡三千里，辽水复悠悠。每愤胡兵入，常为汉国羞。如何七十战，白首未封侯。”又云：“本为贵公子，平生实爱才。感时思报国，拔剑起蒿莱。西驰丁零塞，北上单于台。登山见千里，怀古心悠哉。谁言未忘祸，磨灭成尘埃。”又云：“浩然坐何暮，吾蜀有蛾眉。念与楚狂子，悠悠白云期。时哉悲不会，涕泣久涟洏。梦登绥山穴，南采巫江芝。探元观时化，遗世从云螭。婉娈群永矣，感悟不见之。”又云：“朝入云中郡，北望单于台。胡秦何密迩，沙朔气雄哉。藉藉天骄子，猖狂已复来。塞垣无名将，亭堠空崔嵬。咄嗟吾何叹，边人涂草莱。”又云：“仲尼探元化，幽鸿顺阳和。大运自盈缩，春秋递来过。盲飚忽号怒，万物相纷劘。溟海皆震荡，孤凤其如何。”

　　编诗自唐人，有“李杜泛浩浩，韩柳摩苍苍”之句。余既以此四君子冠篇首，然以辈行岁月较之，则陈拾遗在四君子之上。《感遇》之作，虽朱文公命世大儒，亦澟然起敬。昔摘数联，今全录于此。

　　李杜

　　子美墓志云：娶弘农杨氏司农少卿怡之女，四十九而终。子宗武至死不克葬，其子嗣其业，后四十余年乃克葬于首阳山前。长子宗文者，传记乃不言其所终，岂竟失学，遂无闻欤？如“树鸡栅”之类，必非精《文选》者。

　　太白后序云：“娶许，生一女二男，女曰明月奴，未嫁而卒。继刘，次金，次鲁，生子颇黎。终娶宗。凡四娶。”又云：“携骏马美妾，所适，二千石郊迎，饮数斗，世号李东山。”余记白子名伯禽，今新旧唐史皆不载。新史载其二孙女嫁为民妻，进止有风范，谓观察使范传正，言先祖志在青山，葬东麓非其志，传正为改葬青山。又欲使二女改妻士族，辞以命也，不愿更嫁。传正复其夫徭役。颇黎岂伯禽之小字欤！史逸其事，当考。白与宗十六诗云：晚娶宗。序讹为宋。

　　世传退之有《题子美坟》七言一首，末章有“三贤所归同一水”之句。此篇出入平仄数韵，累三十六句，其辞鄙浅，无一字是韩笔。韩集李汉所编，亦无此篇。

　　元微之作子美墓志及铭，皆高古，如云：子美“上薄风骚，下该沈宋，言夺苏李，气吞曹刘，掩颜谢之孤高。杂徐庾之流丽，尽古今之体制，兼文人之所独。”真说得出。其评李杜，谓太白“壮浪纵恣，摆去拘束，摸写物象及乐府歌诗，诚亦差肩子美矣。至若铺陈终始，排比声韵，大或千言，次犹数百，词气豪迈，属对律切，李尚不能历其藩翰，况堂奥乎！”则抑扬太甚。

　　国初盛称二何之文，苦不多见，其序杜诗云：“公诗支为六家，孟郊得其气焰，张籍得其简丽，姚合得其清雅，贾岛得其奇僻，杜牧、薛能得其豪健，陆龟蒙得其赡博。”此数语亦近似，但郊谓之得杜气骨可也，乌有所谓焰哉！能诗非牧比，不可并称。龟蒙非甚赡博，亦道不著。余谓善评杜诗，无出半山“吾观少陵诗，谓与元气侔”之篇，万世不易之论。王逢原云：“雕镌物象三千首，照耀乾坤四百春。”虽面前语，他人亦不能道。

　　杨大年、欧阳公皆不喜杜子美诗，王介甫不喜太白诗，殊不可晓。介甫之说云：“白诗十句九句说妇人酒耳。”独不思命高将军脱靴，识郭汾阳于贫贱时。比开元贵妃于飞燕，岂说妇人酒者所能为耶！晦翁亦云：“近时诗人未曾梦见太白脚后板。”

　　故人陈伯霆憺郎中读《北征》诗，戏语余云：“子美善谑，如云‘粉黛亦解苞，狼籍画眉阔’，虽妻女亦不恕。”余云：“公知其一尔。别诗云‘清辉玉臂寒’，则闺中之肤色玉耀可见。又云‘何时倚虚幌，双照泪痕干’，其笃于伉俪如此。”伯霆大笑。

　　李白《与裴长史诗》云：“蜀中友人吴指南，死于洞庭之上，白禫服恸哭，若丧天伦。炎月伏尸，泣尽继之以血。权殡湖侧，自金陵归数年，遗骸犹在。白饮泣持刃，躬申洗削，裹骨徒步，负之而趋，丐贷营葬于鄂城之东。”其自序如此，史亦不书。

　　史言明皇欲官太白，为妃所沮。余观“飞燕在昭阳”之语，不足深憾。《雪谗诗》自叙甚详，略云：“汉祖吕氏，食其在旁。秦皇太后，毐亦淫荒。”时妃以禄山为儿，史云宫中有丑声。而白肆言无忌如此。唐人于玉环事多微婉其辞，如云：“养在深宫人未识。”又云：“薛王沈醉寿王醒。”又云：“不从金舆惟寿王。”白独昌言之，可见刚棱嫉恶。故坡公疑其所以召怨，力士因借此以报脱靴之辱，岂飞燕之句能为祟哉！

　　李、郭皆唐名将，临淮驭军严，士不敢仰视。汾阳颇宽大，故子美《新安吏》点兵诗云：“送行勿泣血，仆射如父兄。”

　　《岳阳楼》云：“昔闻洞庭水，今上岳阳楼。吴楚东南坼，乾坤日夜浮。亲朋无一字，老病有孤舟。戎马关山北，凭轩涕泗流。”岳阳楼赋咏多矣，须还此篇独步，非孟浩然辈所及。

　　《千秋节》云：“宝镜群臣得，金吾万国回。衢樽不重饮，白首独余哀。”按子美在天宝间虽献三赋，未尝一用，不过扈驾入蜀，暂为谏官。而追怀开元于十九年之后，“宝镜群臣得，金吾万国回”之句，言群臣皆赐镜，而金吾仗卫万里，还京独尝艰阻。末云：“衢樽不重饮，白首独余哀。”公于唐朝诸公中最疏远，而一念不忘忠爱，比陈希烈、张垍、张均兄弟极富极贵，乃为唐贼，罪不容诛矣。

　　本朝诗僧道潜，自号参寥。然太白有《赠参寥子》一篇云：“白鹤飞天书，南荆访高士。五云在岘山，果得参寥子。肮脏辞故园，昂藏入君门。天子分玉帛，百官接话言。长揖不受官，拂衣归林峦。”此一僧一道士，皆号参寥，以先后言，则潜为顶冒，聊记之以发一笑。

　　《新安吏》、《潼关吏》、《石壕吏》、《新婚别》、《垂老别》、《无家别》诸篇，其述男女怨旷、室家离别、父子夫妇不相保之意，与《东山》、《采薇》、《出车》、《杕杜》数诗相为表里。唐自中叶，以徭役调发为常，至于亡国。肃、代而后，非复贞观、开元之唐矣。新旧唐史不载者，略见杜诗。

　　太白《百忧》、《万愤》二篇，《百忧》上崔相国圆者。云：“台星再朗，天网重恢。屈法伸恩，弃瑕取材。”卒赖圆力北归。《万愤》投魏郎中，不知魏何人，乃侪之崔相之列。此篇云：“树榛拔桂，囚鸾宠鸡。”语甚新。又言兄弟妻子离隔，有“一门骨肉散百草，遭难不复相提携”之句。魏必是一志义之士，能恤人患难者，当考。

　　《八哀诗》如张曲江云：“仙鹤下人间，独立霜毛整。”“上君白玉堂，倚君金华省。”如李北海云：“古人不可见，前辈复谁继。”又云：“碑版照四裔。”又云：“丰屋珊瑚钩，骐驎织成罽。紫骝随剑几，义取无虚岁。”又云：“独步四十年，风听九皋唳。”子美惟于此二公尤尊且敬。如李临淮云：“平生白羽扇，零落蛟龙匣。”极悲壮。又云：“青蝇纷营营，风雨秋一叶。内省未入朝，死泪终映睫。”其形容临淮忧谗畏讥，不敢入朝之意，说得出。余人如郑虔之类，非无可说，但每篇多芜辞累句，或为韵所拘，殊欠条畅，不如《饮中八仙》之警策。盖《八仙》篇，每人只三两句，《八哀诗》或累二三十韵，以此知繁不如简，大手笔亦然。

　　太白《求白鹇》诗云：“照影玉潭里，刷毛琪树间。夜凄寒月静，朝步落花闲。”唐人咏白鹇者极少，本朝欧、梅皆有此作，当更求鹇诗以补遗。

　　《醉答丁十八》云：“黄鹤高楼已捶碎，黄鹤仙人无所依。黄鹤上天诉玉帝，却放黄鹤江南归。神明太守再雕饰，新图粉壁还芳菲。一州笑我为狂客，少年往往来相讥。君平帘下谁家子，云是辽东丁令威。作诗调我惊逸兴，白云绕笔窗前飞。待取明朝酒醒罢，与君烂漫寻春晖。”丁十八不知为何人，敢与谪仙挑战，岂非任棠之流乎！

　　《赠岑征君》云：“岑公相门子，雅望归安石。奕世皆夔龙，中台有三坼。虽登洛阳殿，不屈巢由身。余亦谢明主，今称偃蹇臣。登高览万古，思与广成邻。西来一摇扇，共拂元规尘。”此篇清拔，不书征君名，岂非与子美同为遗补者乎！按京兆杜确序岑参诗，言参曾大父文本，大父长倩，伯父羲，皆至台辅，则征君只是此人，无可疑者。但序云：“参天宝三载进士高第，历官至右补阙起居郎，入为郎，出为京西判官、嘉州刺史。”不言其尝被征召，岂偶遗忘耶！

　　《别宗十六》云：“我非东床人，令姊忝齐眉。浪迹未出世，空名动京师。适遭云罗解，翻作夜郎悲。拙妻莫邪剑，及此二龙随。惭君湍波若，千里远从之。白帝晓猿断，黄牛过客迟。遥瞻明月峡，西去益相思。”妻与其兄从至夜郎，与集序“终娶于宗”之说合。注家或以宋为宗，或以宗为宋，但当以白诗为正。

　　《江陵送马卿》云：“天意高难问，人情老易悲。”《惠子》云：“皇天无老眼，空谷滞斯人。”唐人送山人处士五言多矣，此二联，刘随州、鲍溶辈精思不能逮。

　　《小寒食舟中》云：“春水船如天上坐，老年花似雾中看。”此联在目前，而古今人所未发。

　　《天育骠骑歌》云：“伊昔太仆张景顺，监牧攻驹阅清峻。遂令大奴守天育，天育，监名。所谓大奴，指王毛仲。别养骥子怜神俊。当时四十万匹马，张生叹其材尽下。故独写真传世人，见之座右久更新。年多物化空形影，呜呼健步无由骋。如今岂无騕褭与骅骝，时无王良伯乐死即休。”又《题韦偃马》云：“韦侯别我有所适，知我怜君画无敌。戏拈秃笔扫骅骝，歘见麒麟出东壁。一匹龁草一匹嘶，坐看千里当霜蹄。时危安得真致此，与人同生亦同死。”少陵马诗多矣，此二篇及《曹霸丹青引》尤老苍，一洗万古。

　　《杜鹃行》云：“寄巢生子不自啄，群鸟至今与哺雏。虽同君臣有旧礼，骨肉满眼身羁孤。”此篇似谓车驾幸蜀，六宫莫从，万官窜伏，奔问行在者绝少。又《义鹘行》云：“飘萧觉素发，凛欲冲儒冠。”又云：“永激壮士肝。”似谓当时有权位而不救人之急、脱人于难者。

　　《前出塞》云：“君已富土境，开边一何多。弃绝父母恩，吞声行负戈。”又云：“生死向前去，不劳吏怒嗔。路逢相识人，附书与六亲。哀哉已诀绝，不复同苦辛。”又云：“军中异苦乐，主将宁尽闻。”又云：“杀人亦有限，列国自有疆。苟能制侵陵，岂在多杀伤。”又云：“驱马天雨雪，军行入高山。迳危抱寒石，指落层冰间。已去汉月远，何时筑城还。”《后出塞》云：“千金买马鞍，百金装刀头。”又云：“渔阳豪侠地，击鼓吹笙竽。云帆转辽海，粳稻来东吴。越罗与楚练，照耀舆台躯。主将位益崇，气骄凌上都。边人不敢议，议者死通衢。”又云：“中夜间道归，故里俱空村。恶名幸脱免，穷老无儿孙。”谓逃禄山之难者。此十四篇，笔力与《文选》中《拟古》十九首并驱。

　　太白《拟古》十三首，《感兴》六首，文义或不相属，与集中五言古诗绝不类，岂贯休之徒效颦耶！

　　《望鹦鹉洲》云：“魏帝营八极，蚁观一祢衡。黄祖斗筲人，杀之受恶名。鸷鹗啄孤凤，千春伤我情。至今芳洲上，兰蕙不忍生。”此篇有无穷之悲。

　　《永王东巡歌》内一绝云：“三川北虏乱如麻，四海南奔似永嘉。但用东山谢安石，为君谈笑静胡沙。”按永王辟客如孔巢父亦在其间，白其一尔。此篇所谓谢安石不知属谁，可见自负不浅。然十篇只目王为帝子受命东巡，与王衍、阮籍劝进者不同。

　　《姑孰十咏》，前辈疑非白作，信然。

　　《越中览古》云：“越王勾践破吴归，义士还家尽锦衣。宫女如花满春殿，只今惟有鹧鸪飞。”《苏台览古》云：“旧苑荒台杨柳新，菱歌清唱不胜春。只今惟有西江月，曾照吴王宫里人。”二首可入七言绝句。

　　《上皇西巡歌》云：“柳色未饶秦地绿，花光不减上林红。”又云：“地转锦江成渭水，天回玉垒作长安。”末云：“少帝长安开紫极，双悬日月照乾坤。”时上皇播迁于蜀，非欲留蜀者。今盛称锦江玉垒，无异渭水长安。又谓“双悬日月照乾坤”，若为少帝讳不力请回銮者，此所以上皇有“乞我剑南一道”之叹欤！

　　《秋浦》十七首云：“秋浦长似秋，萧条使人愁。遥传一掬泪，为我达扬州。”又云：“秋浦锦驼鸟，人间天上稀。山鸡羞绿水，不敢照毛衣。”又云：“山川如剡县，风日似长沙。”又云：“两鬓入秋浦，一朝飒已衰。猿声催白发，长短尽成丝。”虽五言，然多佳句。

　　《玉壶吟》云：“西施宜笑复宜颦，丑女效之徒害身。君王虽爱蛾眉好，无奈宫中妒杀人。”则妃常沮白，信而有证。

　　《笑歌行》、《悲歌行》，太浅易，欠豪放，前辈疑非白作。

　　《韦偃双松图》云：“天下几人画古松，毕宏已老韦偃少。绝笔长风起纤末，满堂动色嗟神妙。两株惨裂苔藓皮，屈铁交错回高枝。白摧朽骨龙虎死，黑入太阴雷雨垂。松根胡僧起寂寞，庞眉皓首无住著。偏袒右肩露双脚，叶里松子僧前落。韦侯韦侯数相见，我有一匹好东绢，重之不减锦绣段。已令拂拭光凌乱，请公放笔为直干。”韦、毕之画，今皆不存，赖诗以传。内“白摧朽骨龙虎死，黑入太阴雷雨垂”，天造险语，尽古松奇怪之状。《李尊师松障歌》云：“更觉良工心独苦。”前辈多称此句。

　　《张舍人遗缛段》云：“开缄风涛涌，中有掉尾鲸。空堂魑魅走，高枕形神清。领客珍重意，顾我非公卿。服饰定尊卑，大哉万古程。今我一贱老，短褐更无营。煌煌珠宫物，寝处祸所婴。昔闻黄金多，坐见悔吝生。奈何田舍翁，舍此厚贶情。锦鲸卷还客，始觉心和平。”可见子美一介不取之意。

　　《病柏》云：“有柏生崇冈，童童状车盖。偃蹇龙虎姿，生当风云会。”“岂知千年根，中路颜色坏。出非不得地，蟠据亦高大。岁寒忽无凭，日夜柯叶改。丹凤领九雏，哀鸣翔其外。鸱鸮志意满，养子穿穴内。客从何乡来，伫立久吁怪。”唐自阉者力士、辅国、士良、朝恩弄权怙宠，元勋老将如汾阳、临淮、西平、北平，皆凛凛不自安，此篇辞不迫切而意独至。

　　《病橘》之作，伤微物失所，至于困瘁。内云：“常闻蓬莱殿，罗列潇湘姿。此物岁不稔，玉食失光辉。寇盗尚凭陵，当君减膳时。汝病是天意，吾谂罪有司。”言此果每进奉玉食，今以病见废，咎有司失包贡，反不若南海荔支岁驰至长安尔。

　　《枯棕》篇云：“蜀门多棕榈，高者十八九。其皮割剥甚，虽众亦易朽。”“交横集斧斤，凋丧先蒲柳。伤时苦军乏，一物官尽取。嗟尔江汉人，生成亦何有。有同枯棕木，使我沈叹久。死者即已休，生者何自守。”注云：“蜀人取棕皮以充用，如边吏诛求江汉民力以供军，必至于刮剥尽而后已。”

　　《枯楠》篇云：“楩楠枯峥嵘，乡党皆莫记。不知几百岁，惨惨无生意。上枝摩皇天，下根蟠厚地。巨围雷霆拆，万孔虫蚁萃。白鹄遂不来，天鸡为愁思。犹含栋梁具，无复霄汉志。良工古昔少，识者出涕泪。种榆水中央，成长何容易。截成金露盘，袅袅不自畏。”以榆本承露盘，是以轻承重，岂不袅袅可畏乎！注言：天材不用，而柔脆嵬琐之材反居重任。

　　《东山吟》云：“携妓东山去，怅然悲谢安。我妓今朝如花月，他妓古坟荒草寒。白鸡梦后三百岁，洒酒浇君同所欢。酣来自作青海舞，秋风吹落紫绮冠。彼亦一时，此亦一时，浩浩洪荒高咏何必奇。”晋至今且千岁，皆以谢公为风流之宗，虽半山崛强，金陵诸诗篇篇起敬，惟谪仙平视谢公，与之对垒无所推让，时人号为李东山，固以李配谢矣。

　　《草书歌》云：“墨池飞出北溟鱼，笔锋杀尽中山兔。八月九月天气凉，酒徒词客满高堂。”“须臾扫尽数千张。飘风骤雨惊飒飒，落花飞雪何茫茫。起来向壁不停手，一行数字大如斗。恍恍如闻鬼神惊，时时只见龙蛇走。左盘右蹙如惊电，状同楚汉相攻战。”“王逸少，张伯英，古来几许浪得名。张颠老死不足数，我师此技不师古。古来万事贵天生，何必要公孙大娘浑脱舞。”自有草书以来，未有能形容此妙者，“楚汉”数语，真可以破鬼胆。

　　《游太山》云：“清晓骑白鹿，直上天门山。山际逢羽人，方瞳好容颜。扪萝欲就语，却掩青云关。遗我鸟迹书，飘然落岩间。其字乃上古，读之了不闲。感此三叹息，从师方未还。”又云：“平明登日观，举手开云关。精神四飞扬，如出天地间。黄河从西来，窈窕入远山。凭崖览八极，目尽长空闲。偶然值青童，绿发双云鬟。笑我晚学仙，蹉跎凋朱颜。踌躇忽不见，浩荡难追攀。”又云：“举手弄清浅，误攀织女机。明晨坐相失，但见五云飞。”此六首皆仙人语，非学仙人语，亦非任棠辈所敢拟伦，丁十八辈所敢挑战者。

　　《嘲鲁儒》云：“鲁叟谈五经，白发死章句。问以经济策，茫如堕烟雾。足著远游履，首戴方山巾。缓步从直道，未行先起尘。秦家丞相府，不重褒衣人。君非叔孙通，与我本殊伦。时事且未达，归耕汶水滨。”此篇几于以儒为戏，然“秦家丞相府，不重褒衣人”，非谪仙不能道。

　　《过彭蠡》云：“谢公入彭蠡，因此游松门。余方窥古镜，兼得穷江源。”“而欲继风雅，岂惟清心魂。云海方助兴，波涛何足论。”“水碧或可采，金膏秘莫言。余将振衣去，羽化出嚣烦。”此篇有陶、谢意。

　　《与道者谈玄》云：“茫茫大梦中，惟我独先觉。腾转风火来，假合作容貌。灭除昏疑尽，领略入精要。”“朗悟前后际，始知金仙妙。”公诗多说仙，惟此篇兼说金仙。

　　《题薛少保画鹤》云：“薛公十一鹤，皆写青田真。低昂各有意，磊落如长人。佳此志气远，岂惟粉墨新。赤霄有真骨，岂饮洿池津。冥冥任所往，脱略谁能驯。”又《角鹰歌》云：“楚公画鹰鹰带角，杀气森森到幽朔。观者贪愁掣臂飞，画师不是无心学。此鹰写真在左绵，却嗟真骨遂虚传。梁间燕雀休惊怕，亦未抟空上九天。”此鹤此鹰赖诗而传，则诗寿于画矣。“赤霄有真骨，岂饮洿池津”之句，羽类无敢当者。时人不识角鹰本色，而以左绵画本为真，虽梁间燕雀亦惊怕，故卒章有“亦未抟空上九天”之句。

　　前《打鱼》篇，于众鱼中独云：“赤鲤腾出如有神。”又云：“鲂鱼肥美知第一。”而徐州秃尾、汉阴槎头皆不足数。又云：“既饱欢娱亦萧瑟。”末云：“君不见，朝来割素鬐，咫尺波涛永相失。”后《打鱼》云：“小鱼脱漏不可记，半死半生犹戢戢。大鱼伤损皆垂头，屈强沙泥有时立。东津观鱼已再来，主人罢鲙还倾杯。日暮蛟龙改窟穴，山根鳣鲔随云雷。干戈兵革斗未已，凤凰麒麟安在哉！吾徒胡为纵此乐，暴殄天物圣所哀。”两篇未句皆不忍暴殄之意，公诗深得风人之义。

　　《催宗文树鸡栅》篇，押十八韵，颇奇涩，欠浏亮。然宗文能领会，非若阿买之不识字。

　　《摘苍耳》篇云：“江山秋已分，林中瘴犹剧。畦丁告劳苦，无以供日夕。”“卷耳况疗风，童儿且时摘。侵星驱之去，烂漫任远适。放筐亭午际，洗剥相蒙幂。登床半生熟，下箸还小益。”“乱世诛求急，黎民糠籺窄。饱食复何心，荒哉膏粱客。富家厨肉臭，战地骸骨白。”公虽羁旅奔窜，一饮啄间不忍自求温饱，侵星驱出采摘者，不知是畦丁或苍头，诗但云童儿，往往是宗文兄弟尔。

　　《负薪行》言夔州俗，坐男而立女，有四十五十无夫家者。未云：“若道巫山女粗丑，何得此有昭君村。”《最能行》云：“峡中丈夫绝轻死，少在公门多在水。”“小儿学问止《论语》，大儿结束随商旅。”“此乡之人气量窄，误竞南风疏北客。若道土无英俊才，何得山有屈原宅。”始言夔、峡二邦之陋，末以昭君、屈原勉励其土俗，公诗篇篇忠厚如此。

　　《舞剑器行》，世所脍炙绝妙好辞也。内云：“先帝侍女八千人，公孙剑器初第一。五十年间似反掌，风尘澒洞昏王室。梨园弟子散如烟，女乐余姿映寒日。金粟堆南木已拱，瞿塘石城草萧瑟。玳筵急管曲复终，乐极哀来月东出。”余谓此篇与《琵琶行》，一如壮士轩昂赴敌场，一如儿女恩怨相尔汝。杜有建安黄初气骨，白未脱长庆体尔。

　　《代内》云：“宝刀截流水，无有断绝时。妾意逐君行，缠绵亦如之。”又云：“妾似井底桃，开花向谁笑。君如天上月，不肯一回照。”又云：“窥镜不自识，别多憔悴深。安得秦吉了，为人道寸心。”《在浔阳非所寄内》云：“多君同蔡琰，流泪请曹公。”又《赠内》云：“三百六十日，日日醉如泥。虽为李白妇，何异太常妻。”世称太白名姬骏马，若放荡者，然于伦纪尤厚。《别》篇云：“秦家三作相”为许氏，《浔阳寄内》则为宗氏作矣。终始笃于伉俪如此。宗氏垂泪讼冤之事更不书。

　　李、杜一生流落不偶，然交游皆贤相名卿。杜于房琯，李于张镐，见于赋咏，意气投合，情谊慷慨。二公皆为唐佐命，勋在帝室，然终不能攀致李、杜。一羁旅云安、潼谷，拾橡栗而食；一放逐夜郎、秋浦，闻猿声而哭。岂两贤文章光焰取数于天者已多折磨而然欤！

　　摄监察御史崔成甫《赠李十二》云：“我是潇湘放逐臣，君辞明主汉江滨。天外常求太白老，金陵捉得酒仙人。”白《酬崔侍御》云：“严陵不从万乘游，归卧空山钓碧流。自是客星辞帝座，元非太白醉扬州。”成甫亦必豪杰之士，更相称誉如此。《答友人赠乌纱帽》云：“领得乌纱帽，全胜白接篱。山人不照镜，稚子道相宜。”《山中答俗人》云：“问余何事栖碧山，笑而不答心自闲。桃花流水杳然去，别有天地非人间。”《答湖州迦叶司马问白是何人》云：“青莲居士谪仙人，酒肆藏名三十春。湖州司马何须问，金粟如来是后身。”此三篇可入五七言绝句。

　　《长门怨》云：“天回北斗挂西楼，金屋无人萤火流。月光欲到长门殿，别作深深一段愁。”此篇虽只二十八字，然婉而成章，哀而不怨，胜《长门赋》。

　　《扶风豪士歌》云：“原常春陵六国时，开心露胆君所知。堂中各有三千士，明日报恩知是谁。”四公子之客多鸡鸣狗吠之徒，岂能一一报恩哉！罗隐云：“思量郭隗平生事，不殉昭王是负心。”郭隗能致乐毅、剧辛以报燕昭，朱亥辈恐未能办。

　　《访范居士失道落苍耳中，见范置酒摘苍耳》云：“他筵不下箸，此席忘朝饥。”果茹之品多矣，苍耳微物，而李、杜皆形之赋咏，物之遭遇，亦有时耶！

　　《题元丹丘》五言三篇云：“松风清襟袖，石潭洗心耳。”又云：“忽遗苍生望，独与洪崖郡。”元丹丘不知何人，而白称之如此。以丹丘二字观之，恐是天台雁荡人，然山居在颍阳，不可晓，当考。

　　谪仙诗如《古风》六十三首，及乐府诸篇，又古律诗，举世诵习者不录。今所采录或一篇，或三数句，各有意义，览者详之。 
　
 
　



　
后村诗话
　
　

卷二 

卷二
　　此一卷专为杜陵补遗

　　《陈拾遗故宅》诗，至比之郭元振，唐人敬重拾遗如此。《文上人上方》云：“庭前猛虎卧，遂得文公庐。吾师雨花外，不下十年余。长者自布金，禅龛只晏如。”又云：“王侯与蝼蚁，同尽遂丘墟。愿闻第一义，回向心地初。”此僧不知何人，必深于内典者。

　　《莫相疑行》：“男儿生无所成头皓白，牙齿欲落真可惜。忆昨献赋蓬莱宫，自怪一日声辉赫。集贤学士如堵墙，观我落笔中书堂。往时文彩动人主，此日饥寒趋路傍。晚将末契托年少，当面输心背面笑。寄谢悠悠世上儿，不争好恶莫相疑。”他人于“当面输心背后笑”之下文必有余怨，公卒章优游闲暇，了无忿踬。

　　阆州绝句云：“殿前兵马虽骁雄，纵暴略与羌浑同。闻道杀人汉水上，妇女多在官军中。”当时殿前兵无纪律如此。别篇云：“二十一家同入蜀，惟残一人出骆谷。”必是子美自谓。

　　《楠木为风雨所拔》云：“倚江楠树草堂前，故老相传二百年。诛茅卜居总为此，五月仿佛闻寒蝉。东南飘风动地至，江翻石走流云气。”“沧波老树性所爱，浦上童童一青盖。”“虎倒龙颠委榛棘，泪痕血点垂胸臆。我有新诗何处吟，草堂自此无颜色。”

　　《茅屋为秋风所破歌》云：“八月秋高风怒号，卷我屋上三重茅。”“南村群童欺我老无力，忍能对面为盗贼。公然抱茅入竹去，唇焦口燥呼不得。”“秋天漠漠向昏黑，布衾多年冷似铁，娇儿恶卧踏里裂。床床屋漏无干处，雨脚如麻未断绝。”“安得广厦千万间，大庇天下寒士俱欢颜。风雨不动安如山。呜呼！何时眼前突兀见此屋，吾庐独破受冻死亦足。”溪楠、屋茅为风所拔，不以草堂茅屋飘飖为忧，方有惜古木、庇寒士之意，其迂阔如此！

　　《天边行》云：“九度将书向洛阳，十年骨肉无消息。”《大麦行》云：“大麦干枯小麦黄，妇女行泣夫走藏。”“问谁腰镰胡与羌。”《苦战行》云：“苦战身死马将军，云是伏波之子孙。”：注马璘也。《去秋行》云：“去秋涪江木落时，臂枪走马谁家儿。到今不知白骨处，部曲有去皆无归。”“战场冤魂每夜哭，空令野营猛士悲。”此数篇皆可补史之缺文。但遂州白骨不归者，失其姓名，当考。

　　《草堂》云：“弧矢暗江海，难为游五湖。不忍竟舍此，复来薙榛芜。”“天下尚未宁，健儿胜腐儒。”此篇叹还吴未可，重值浣花榛芜，四松万竹无恙，邻里大官宾客喜归，可见随寓而安之意。于时天下未宁，固有“健儿胜腐儒”之句。卒章云：“飘飖风尘地，何地置老夫。”“饮啄愧残生，食薇不敢余。”其语意雍容闲暇，有雅人之深致。

　　《牵牛织女》篇云：“牵牛出河西，织女处其东。万古永相望，七夕谁见同。神光竟难俟，此事终朦胧。飒然精灵合，何必秋遂通。”前人咏牛女所未及。

　　《壮游》诗押五十六韵，在五言古风中尤多悲壮语，如云：“往者十四五，出游翰墨场。斯文崔魏徒，以我似班扬。”又云：“脱略小时辈，结交皆老苍。”“东下姑苏台，已具浮海航。到今有遗恨，不得穷扶桑。”又云：“上感九庙焚，下悯万民疮。”“小臣议论绝，老病客殊方。”虽荆卿之歌，雍门之琴，高渐离之筑，音调节奏不如是之跌荡豪放也。

　　《二角鹰》篇云：“恶鸟飞飞啄金屋，安得尔辈空其群，驱出六合枭鸾分。”子美前有《左绵画角鹰》诗，此二鹰乃真本，非左绵画本也。

　　《写怀》篇云：“祸首燧人氏，厉阶董狐笔。君看灯烛张，转使飞蛾密。”注云：“燧人火化，而争欲之心生；董狐直笔，而是非之端起。”其说甚新。

　　《可叹》篇云：“天上浮云如白衣，斯须改变如苍狗。古往今来共一时，人生万事无不有。”“丈夫正色动引经，酆城客子王季友。”“贫穷老叟家卖屐，好事就之为携酒。豫章太守高帝孙，引为宾客敬颇久。闻道三年未曾语，小心恐惧闭其口。太守得之更不疑，人生反覆看亦丑。”“时危可仗真豪俊，二人得置君侧否。”诗言王季友诚贤士，但为太守客，当有狱市薤水之规，今三年恐惧不出口，何也？谓今且如此，使其在明君侧，岂能补衮职之阙哉？客以默求容，主以默求贤，恐非笃论。然子美终以羲、和、禹、旦事业望王季，殊不可晓。末云：“吾辈碌碌饱饭行，风后力牧长回首。”乃知子美以风后、力牧自期，其抱负尤不浅矣。

　　《醉为马坠》云：“骑马忽忆少年时，散蹄迸落瞿塘石。白帝城门水云外，低身直下八千尺。”“向来皓首惊万人，自倚红颜能骑射。”“不虞一蹶终损伤，人生快意多所辱。”“朋知来问腼我颜，杖藜强起依僮仆。语尽还成开口笑，提携别扫清溪曲。”“共指西日不相贷，喧呼且覆杯中渌。”此篇可见壮老健衰之异。末云：“何必走马来为问，君不见，嵇康养生遭杀戮。”《南华》云：“鲁有单豹者，岩居水饮，七十有童孺之色。不幸而遇饿虎杀而食之。有张毅者，高门县薄，无不走也，四十而有内热之病以死。”豹养其内而虎食其外，毅养其外而病攻其内，乃公卒章之意。

　　《遣怀》篇云梁孝王都邑之盛，及追怀与高适、李白同登吹台，末有“抚孤”之句。公飘飖一羁旅，而葛帔练裙之念如此。高、李岂无厚禄故人，闻之得无愧乎！

　　《大觉兰若》云：“一老犹鸣日暮钟，诸僧尚乞斋时饭。”可见寺小僧贫之状。

　　《折槛行》云：“呜呼房魏不复见，秦王学士时难羡。”“千载少似朱云人，至今折槛空嶙峋。娄公不语宋公语，尚忆先皇容直臣。”前思房魏，次援朱云，后忆娄宋，末云“尚忆先皇容直臣”，此必子美追怀谏省时论事不合，伤今思古而作。

　　《朱凤行》云：“君不见，潇湘之山衡山高，山巅朱凤声嗷嗷。侧身长顾求其群，翅垂口噤心甚劳。下愍百鸟在网罗，黄雀最小犹难逃。愿分竹实及蝼蚁，尽使鸱鸮相怒号。”衡岳有朱鸟峰，此篇言朱鸟孤立无助，栖托虽高，不忍自求饱，必欲百鸟如黄雀之类在网罗者皆分竹实以及之，不暇计鸱鸮辈怒号矣。

　　《遣遇》篇云：“石间采蕨女，鬻菜输官曹。丈夫死百役，暮返空村号。闻见事略同，刻剥及锥刀。贵人岂不仁，视尔如莠蒿。”夫死于役，仅存女妇采蕨鬻菜以输官，夫民之穷甚矣，而官吏刻剥尤甚于锥刀，此不独指里胥亭长辈，内自租庸使，外自观察使，不得不受其责，故有“贵人岂不仁，视汝如莠蒿”之句，录之以告居大位者。

　　《望岳》云：“南岳配朱鸟，礼秩自百王。歘吸领地灵，澒洞半炎方。邦家用祀典，在德非馨香。巡守何寂寥，有虞今则亡。”“祝融五峰尊，峰峰次低昂。紫盖独不朝，争长屹相望。恭闻魏夫人，群仙夹翱翔。”望岳之作多矣，余行役过焉，款灵霄，坐悦亭，宿胜业寺累日，岳令与山中人谓余，为向道者，将以昧爽登绝顶，夕忽大雪，余犹攀缘而上，望上封咫尺雪，泥没膝，不可行。然耳目之睹记，公诗真此山图经也。

　　《谒玄元庙》、《次昭陵》二诗，俱严丽骏壮，为千古五言律诗典则。其归美开基，责望守成，伤今思古，有无穷忠爱之义。

　　《与韦左丞》五言二篇，当以古风为胜。左丞名济。又《与韦左相》律诗二十韵，颇称其相业，此韦公名见素。《与张卿》二十韵，张卿名垍，说子，均弟。弟兄贵盛，遭渔阳之变，合门殉难，未足以报唐家，今相率北面而臣贼。垍，帝婿也，故明皇欲致之死。讫全要领，可谓失刑。

　　《寄高书记》云：“叹息高生老，新诗日又多。美名人不及，佳句法如何。主将收才子，崆峒足凯歌。闻君已朱绂，且得慰蹉跎。”《忆李白》云：“不见李生久，徉狂真可哀。世人皆欲杀，吾意独怜才。敏捷诗千首，飘零酒一杯。匡山读书处，头白早归来。”此二篇非高、李不敢当，非子美不能道。

　　《游何将军山林》前首后半如云：“鲜鲫银丝鲙，香芹碧涧羹。”又云：“万里戎王子，何年别月支。”“汉使徒空到，神农竟不知。”注云：“何将军常征西域，禽其王子归，传其地花草数种。”又云：“花妥莺捎蝶，溪喧獭趁鱼。”又云：“手自移蒲柳，家才足稻粱。”何将军，旧注莫详其人，公诗有“将军不好武，稚子总能文”之句，必勋贵中之好事者。

　　《遣兴》云：“骥子好男儿，前年学语时。问知人客姓，诵得老夫诗。世乱怜渠小，家贫仰母慈。鹿门携不遂，雁足系难期。天地军麾满，山河战角悲。傥归免相失，见日敢辞迟。”骥子，宗武小名，公称之如此。公以其知客姓、诵翁诗为喜。又别篇云：“骥子春犹隔。”又云：“骥子最怜渠。”钟情幼子如此，而无一字及熊儿，故余疑宗文失学。

　　《忆弟》云：“丧乱同吾弟，饥寒傍济州。人稀书不到，兵在见何由。”又云：“百战今谁在，三年望汝归。”又《元日寄妹》云：“近闻韦氏妹，近在汉钟离。”“春城回北斗，郢树发南枝。不见朝正使，啼痕满面垂。”公流落颠沛，而一念不忘弟妹。内云：“百战今谁在，三年望汝归。”又云：“不见朝正使，啼痕满面垂。”读之感慨。不但隆友爱而厚伦纪，其怨离乱而思承平，以不见朝正使为恨，言四方表章未达行在，恐未有见妹之期耳。

　　《闻官军临贼》篇，二十韵，多佳句。如云：“泰山当警跸，汉苑入旌旄。路湿羊肠险，云横雉尾高。”可见崎岖巴蜀，播迁梁益，乘舆危迫之状。“元帅归龙种，司空握豹韬。”注云：“广平王为元帅，郭汾阳副之。”“前军苏武节，左将吕虔刀。”其叙时事，甚悲壮老健。未云：“家家卖钗钏，只待献春醪。”宁卖钗钏以易香醪，可见时人厌乱之极。

　　《赠严阁老》云：“客礼容疏放，官曹可接联。新诗句句好，应任老夫传。”严武虽跌荡不羁，然能客杜陵，亦豪杰之士。其诗往往附见杜集，所谓“句句好”之评，亦非过情之誉。

　　《送郭中丞》云：“箭入昭阳殿，笳吟细柳营。内人红袖泣，王子白衣行。”详此二联，必是述代宗幸陕之事。

　　《春宿左省》云：“不寝听金钥，因风想玉珂。明朝有封事，数问夜如何。”岑参《寄左省杜拾遗》篇云：“联步趋丹陛，分曹限紫薇。晓随天仗入，暮惹御香归。白发悲花落，青云羡鸟飞。圣朝无阙事，自觉谏书稀。”岑、杜同在谏省时，两宫蒙尘，时事可言者多矣，杜云“明朝有封事，数问夜如何”，岑云“圣朝无阙事，自觉谏书稀”，岑有愧于杜多矣。

　　《秦州》五言二十首，内云：“州图领同谷，驿道出流沙。降虏兼千帐，居人有万家。马骄珠汗落，胡舞白蹄斜。”古注：“白蹄，胡名。”又云：“鼓角缘边郡，川原欲夜时。”“万方声一概，吾道竟何之。”又云：“传道东柯谷，深藏数十家。”“瘦地翻宜粟，阳坡可种瓜。”又诗云：“万古仇池穴，潜通小有天。”“何时一茅屋，送老白云边。”唐人游边之作，数十篇中间有三数篇，一篇中间有一二联可采。若此二十篇，山川城郭之异，土地风气所宜，开卷一览，尽在是矣。网山《送蕲帅》云：“杜陵诗卷是图经。”岂不信然！《鼓角》篇云：“万方声一概，吾道竟何之。”听角者多矣，孰知此言之悲哉！

　　《示侄佐》云：“嗣宗诸子侄，早觉仲容贤。”旧注：“佐草堂在东柯谷。”又三首，内云：“白露黄粱熟，分张素有期。”又云：“甚闻霜薤白，重惠意如何。”佐别业有黄粱，又有霜薤，分遗尊老，其生理必小康者。

　　《阮隐居致薤》云：“盈筐承露薤，不待致书求。束比青刍色，圆齐玉箸头。衰年关鬲冷，味暖腹无忧。”公转侧兵火间，饥寒褴缕。以诗考之，如薇、如蕨、如薤、如笋、如韮、如苍耳、如莴苣，皆入赋咏，真成一菜肚老人矣！然公于菜中尤重薤，有“味暖腹无忧”之句，非嗜生冷者。贵人日费万钱，或一生食万羊。子美晚途以耒阳令馈白酒牛肉暴卒，岂若常蔬茹乎！

　　《客至》云：“舍南舍北皆春水，但见群鸥日日来。花径不曾缘客扫，蓬门今始为君开。盘飱市远无兼味，樽酒家贫只旧醅。肯与邻翁相对饮，隔篱呼取尽余杯。”此篇若戏效元白体者。

　　严武《答杜二》云：“卧向巴山落月时，两乡千里梦相思。可但步兵偏爱酒，也知光禄最能诗。江头赤叶枫愁客，篱外黄花菊对谁。跂马望君非一度，冷猿秋雁不胜悲。”严公诗亦佳作，岂近朱者赤耶！杜有《别严公》五言云：“江村独归去，寂寞养残生。”可见子美洁于去就之际。

　　《怀旧》云：“地下苏司业，亲情独有君。那因丧乱后，便有死生分。老罢知明镜，悲来望白云。自从失词伯，不复更论文。”源明得卒章十字，可以不朽矣！

　　《题玄武禅师屋壁》云：“锡飞常近鹤，杯渡不惊鸥。”玄武师未详。

　　《赠李白》云：“岂有青精饭，使我颜色好。若乏大药资，山林迹如扫。李侯金闺彦，脱身事幽讨。亦有梁宋游，相期拾瑶草。”公与岑参、高适诗，皆人情世法，惟与谪仙唱和，皆世外一种说话。

　　《别房太尉墓》云：“对棋陪谢傅，把剑觅徐君。”用事极精切。

　　《自阆赴蜀》云：“栈悬斜避石，桥断却寻溪。”《山馆》云：“山鬼吹灯灭，时人语夜阑。”蜀道荒僻如此。

　　《呈严公》云：“胡为来幕下，只合在舟中。”又云：“老妻忧坐痹，幼女问头风。”又云：“宽容存性拙，翦拂念途穷。”又云：“晓入朱扉启，昏归画角终。”此篇曲尽幕府宾主情谊。

　　《春日江村》云：“赤管随王命，银章付老翁。岂知牙齿落，名在荐贤中。”注：《汉官仪》，丞郎月给赤管大笔一双。公时以虞部参谋服绯，故其辞如此。卒章未免有《周南》留滞之叹。然微而婉。

　　《江上值水》云：“为人性僻耽佳句，语不惊人死不休。”“焉得思如陶谢手，令渠述作与同游。”前两句自负不浅，卒章乃推尊陶、谢，可见前哲服善不争名之意。

　　《寄杜位》云：“逐客虽皆万里去，悲君已是十年流。”“玉垒题书心绪乱，何时更得曲江游。”此篇言位“近闻宽法离新州”。注云：位京中宅近西楼。按新州今属广东，去京师远。卒章思与位复游曲江，则非京师之新州矣，当详考。

　　《登高》云：“无边落木萧萧下，不尽长江滚滚来。万里悲秋常作客，百年多病独登台。”二联不用故事，自然高妙，在樊川《齐山九日》七言之上。

　　《十二月一日云安县》云：“一声何处送书雁，百丈谁家上濑船。”又云：“负盐出井此溪女，打鼓发船何郡郎。”此二联真县图也。

　　《哭郑司户苏少监》云：“豪杰谁人在，文章扫地无。”此篇二十韵，录一联于此。

　　《闻河北节度入朝口号》云：“喧喧道路多歌谣，河北将军尽入朝。始是乾坤王室正，却教江汉客魂销。”又云：“北道诸公无表来，茫然庶事遣人猜。”又云：“燕赵休矜出佳丽，宫闱不拟选才人。”读杜集至三十卷，多厌乱离愤嫉跋扈之作，此口号十二篇，以河北节将入朝为喜，以北道无表为猜，欲渔阳突骑邯郸儿之归阙，欲主上如周宣、汉武，欲诸公为孝子忠臣，真一饭不忘君者。天宝祸乱自燕赵始，今安史已无噍类，燕赵佳丽可开选色之场矣，子美方有“宫闱不拟选才人”之句，所谓举笔不忘规谏者耶。

　　《终明府水楼》云：“绝壁过云开锦绣，疏松隔水奏笙簧。”此联未经人道。

　　《别李八秘书》云：“反气凌云在，妖星下直庐。”又云：“不才同补衮，奉诏许牵裾。”又云：“御鞍金騕褭，宫砚玉蟾蜍。”此篇三十韵，叙旧颇详，秘书不书名，必是与公同扈从入蜀者。观“不才同补衮，奉诏许牵裾”之句，似与公同谏省。“金騕褭”、“玉蟾蜍”，近臣方有此赐，史失其名，当考。

　　《孤雁》云：“孤雁不饮啄，飞鸣声念群。谁怜一片影，相失万重云。望尽似犹见，哀多如更闻。野鸦无意绪，鸣噪自纷纷。”读此篇便见得鲍常辈止是小家数。

　　《吾宗》篇云：“吾宗老孙子，质朴古人风。耕凿安时论，衣冠与世同。”昔温公约康节服深衣，答云：“如今人，只服今衣。”温公不能强。

　　《溪上》云：“塞俗人无井，山田饭有沙。”瀼西土风。

　　《八月十六夜》云：“河汉近人流。”绝佳。

　　《秋兴》云：“闻道长安似奕棋，百年世事不胜悲。王侯第宅皆新主，文武衣冠异昔时。直北关山金鼓振，征西车马羽书迟。鱼龙寂寞秋江冷，故国平居有所思。”公诗叙乱离，多百韵，或五十韵，或三四十韵，惟此篇简而切。

　　《社日》云：“今日江南老，他时渭北童。”又云：“鹓鹭回金阙，谁怜病峡中。”羁旅怀故乡，老大忆髫年，人之至情也。公生长韦、杜，老逢社日，百官朝天，公独病卧峡中，情见乎辞如此。

　　《咏怀古迹》内先主孔明庙云：“古庙杉松巢水鹤，岁时伏腊走村翁。武侯祠屋长邻近，一体君臣祭祀同。”又云：“万古云霄一羽毛。”又云：“伯仲之间见伊吕。”卧龙公没已千载，而有志世道者，皆以三代之佐许之。如云“万古云霄一羽毛”，如侪之伊吕伯仲间，而以萧曹为不足道，此论皆自子美发之。考亭、南轩近世大儒，不能发也。昭君村云：“画图省识春风面，环佩空归月夜魂。”亦佳句。

　　《诸将》篇云：“独使至尊忧社稷，诸君何以答升平。”其责望诸将深矣。此篇谓张仁亶筑三城，本欲扫平吐蕃，岂知乃用以救朔方，言九节度之败。

　　《宗武生日》云：“诗是吾家事。”又云：“觅句新知律。”乃翁称之如此，而宗武诗无一字存者，不若苏叔党有集行世。

　　《有感》云：“诸侯春不贡，使者日相望。”又云：“不过行俭德，盗贼本王臣。”又云：“领郡辄无色，之官皆有词。愿闻哀痛诏，端拱问疮痍。”此三数联略见当日时事，使者相望而不贡自若，必是内租庸外观察诸使符牒督赋急于星火，领郡之官者皆惮行与。至于欲以俭德化盗贼为王臣，又欲下哀痛诏以问疮痍，唐人惟元结、阳城有此意，公于《舂陵行》至比之华星秋月，不刊之言也。

　　《东屯》云：“筑场怜蚁穴，拾穗许村童。”可见民胞物与之意。

　　《柳司马至》云：“有使归三峡，相过问两京。函关犹出将，渭水更屯兵。设备邯郸道，和亲逻些城。幽燕唯鸟去，商洛少人行。”公去国万里，逢人辄问两京，此数联是大历间事。

　　《元日示宗武》云：“汝啼吾手战，吾笑汝身长。”前有“明年共我长”之语，此又云“吾笑汝身长”，见爱子长成而喜，忽忆江东弟不见而悲，其慈爱如此。

　　《放船出峡四十韵》，按公天宝十五载入蜀，凡十三年，羁旅非一处，而在夔最久，至大历三年始出陕之江陵，又二年卒于耒阳。蜀中诸诗，惟夔最多，四十韵反复曲折，若不忍去云安者。

　　《赠起居田舍人澄》诗云：“舍人退食收封事，宫女开函近御筵。”唐以舍人给事中书匦事。又云宫女开函，以所投封事奏御史。又云：“晴窗点检白云篇。”注云：“谓武帝《秋风词》也。”

　　张垍虽为词臣，恩泽厚耳。今有“黄麻似六经”之句，莫之改闻。此篇押十六韵，叙垍富贵及交游之情，若甚亲密，然卒章若自拔于疏外，无附丽之意，与《别韦左丞》诗云：“常拟报一饭，况怀辞大臣。”若甚德韦公者。然末句云：“白鸥没浩荡，万里谁能驯。”公自植立，每如此。

　　《哀王孙》云：“长安城头头白鸟，夜飞延秋门上呼。又向人家啄大屋，屋底达官走避胡。金鞭断折九马死，骨肉不待同驰驱。腰下宝玦青珊瑚，可怜王孙泣路隅。问之不肯道姓名，但道困苦乞为奴。”“高帝子孙尽隆准，龙种自与常人殊。”乱世惟富贵尤难全。

　　“不意青草湖，扁舟落吾手。中原消息断，黄屋今安否。”去蜀之吴楚，身与妻子弟妹未知逃生之所，而以“中原消息断，黄屋今安否”为忧，此山谷所以有“长使诗人拜画图，煎胶续弦千古无”之叹。 
　
 
　



　
后村诗话
　
　

卷三 

卷三
　　孟襄阳诗，如“微云澹河汉，疏雨滴梧桐”之句，馆阁诸彦叹服，而集中不收，岂逸其全篇乎！《寄衣曲》云：“畏瘦宜伤窄，防寒更厚装。”又“鱼行潭树下，猿挂岛萝间”，警语不一。老杜少所推服，独称其句句堪传，集中每以孟先生目之。

　　韦苏州绝句云：“紫阁西边第几峰，茅斋夜雪虎行踪。遥看黛色知何处，欲出山门寻暮钟。”五言云：“马卿犹有壁，渔父自无家。想子今何处，扁舟隐荻花。”《温泉行》：“出身天宝今几年，顽钝如锤命如纸。作官不了却归来，还是杜陵一男子。北风惨惨投温泉，忽忆先皇游幸年。蒙恩每浴华池水，扈猎不蹂渭北田。一朝铸鼎降龙驭，小臣髯绝不得去。今来萧瑟万井空，惟见苍山起烟雾。可怜蹭蹬失风波，仰天大叫无奈何。敝裘羸马过故苑，赖遇主人杯酒多。”沈下贤《秦梦记》云：“泣葬一枝红，生同死不同。梨花寒食夜，深闭翠微宫。”唐诗多流丽妩媚，有粉绘气，咸以辨博名家。惟苏州继陈拾遗、李翰林崛起，为一种清绝高远之言以矫之，其五言精巧不减唐人。至于古体歌行，如《温泉行》之类，欲与李杜并驱。前世惟陶，同时惟柳可以把臂入社，余人皆在下风。

　　岑参《送人落第》五言云：“献赋头欲白，寒家衣已穿。羞过灞陵树，归种汶阳田。客舍少乡信，床头无酒钱。圣朝徒侧席，济上独遗贤。”又《送颜少府》云：“爱客多酒债，罢官无俸钱。”又《宿太白东溪李老舍寄弟侄》云：“渭上秋雨过，北风正骚骚。天晴诸山出，太白峰最高。主人东溪老，两耳生长毫。远近知百岁，子孙皆二毛。中庭井栏上，一架猕猴桃。石泉饭香粳，酒瓮开新糟。爱兹田中趣，始悟世上劳。我行有胜事，书此寄尔曹。”《春梦》七言云：“洞庭昨夜春风起，故人尚隔湘江水。枕上片时春梦中，行尽江南几千里。”《韦员外家花树歌》云：“今年花似去年好，去年人到今年老。始知人老不如花，可惜落花君莫扫。”《太白胡僧歌》云：“闻有胡僧在太白，兰若去天三百尺。手持楞伽入中峰，世人难见但闻钟。窗边杖锡解两虎，床下钵盂藏一龙。草衣不针复不线，两耳垂肩眉覆面。此僧年几那得知，手种青松今十围。心将流水同清净，身与浮云无是非。商山老人已曾识，愿一见之何由得。山中有僧人不识，城里看山空黛色。”

　　《登邺城》古体云：“下马空邺城，城空复何见。东风吹野火，暮入飞云殿。”又云：“城隅南对望陵台，漳水东流不复回。武帝宫中人去尽，年年春色为谁来。”

　　高适五言云：“散帙至栖鸟，明灯留故人。”又云：“秋韭何青青，药苗数百畦。耕耘有山田，纺绩有山妻。檐前举醇醪，灶下烹只鸡。人生苟如此，何必组与圭。”《春望》云：“出门何所见，春色满平芜。可叹无知己，高阳一酒徒。”《渔樵歌》云：“曲岸深潭一山叟，驻眼看钓不移手。世人欲得知姓名，良久问他不开口。笋皮笠子荷叶衣，心无所营守钓矶。料得孤舟无定止，日暮持竿何处归。”七言句云：“旅馆寒灯夜不眠，客心何事转凄然。故乡今夜应千里，愁鬓明朝更一年。”高、岑二公诗，气魄力量，音调节奏，生逢开元承平之际，与李、杜二公更唱迭吟，所谓治世之音也。天宝乱离之后，所作率多穷愁感叹意，录之以观世变。

　　卢纶《送万巨》六言云：“人愁荒村路细，马怯寒溪水深。望尽青山独立，更知何处相寻。”又《白发叹》五言云：“发白晓梳头，女惊妻泪流。不知丝色后，堪得几回秋。”《送成都丞》云：“栈长山雨响，溪乱火田稀。”《送王山人游江东》云：“燕归巢已尽，鹤语冢难寻。”《同柳侍郎题新昌里》云：“庭莎成野席，栏药是家蔬。”《夜中得循州赵司马书寄回使》云：“瘴海寄双鱼，中宵达我居。两行灯下泪，一纸岭南书。地说炎蒸极，人称老病余。殷勤报贾传，莫共酒杯疏。”《从军行》云：“云岭无人迹，冰河有雁声。李陵甘此没，惆怅汉公卿。”《山中别墅》云：“葺桥双鹤至，收果众猿随。”《酬麻道士见寄》云：“闻逐樵夫闲看棋，忽逢人世是秦时。开云种玉嫌山浅，渡海传书怪鹤迟。阴洞石幢微有字，古坛松树半无枝。烦君远视青囊箓，愿得相从一问师。”《谒液上人》云：“半夜峰中有磬声，偶逢樵者问山名。上方月暗闻僧语，下路林疏见鹿行。野鹤巢边松最老，毒龙潜处水偏清。愿得远公知姓字，焚香洗钵过浮生。”《春日登楼有怀》云：“年来笑伴皆归去，今日晴明独上楼。”《晚次鄂州》云：“估客昼眠知浪静，舟人夜语觉潮生。旧业已随征战尽，更堪江上鼓鼙声。”《姚美人拍筝歌》云：“昭阳伴里最聪明，出到人间才长成。遥知禁曲难翻处，犹自君王说小名。”

　　李益《古促促曲》云：“促促何促促，黄河九回曲。嫁与棹船郎，空床将影宿。不道君心不如石，那令妾貌长如玉。”《赠邢校书》云：“俱从四方士，共会九秋中。断篷与落叶，相值各因风。”《送流人》云：“谤远人多惑，官微不自明。畴昔长沙事，三年召贾生。”《喜见外弟》云：“十年乱离后，长大一相逢。问姓惊初见，称名忆旧容。别来沧海事，语罢暮天钟。明日巴陵道，秋山又几重。”《登夏州城》云：“无定河边数株柳，共送行人一杯酒。健儿起作和蕃歌，齐唱呜呜尽垂手。”又云：“回头忽作异方声，一声回尽征人首。”《度破讷沙》云：“眼见风来沙旋移，经年不省草生时。莫言塞北无春到，纵有春来何处知。”《听梁州曲》云：“鸿雁新从北地来，闻声一半却飞回。金河戍客肠应断，更在秋风百尺台。”《饮马泉》云：“从来冻合关山路，今日分流汉使前。莫使行人照容鬓，恐惊憔悴入新年。”《宿石泉驿南望黄堆峰》云：“边城已在敌尘中，烽火南飞入汉宫。汉庭议事先黄老，麟阁何人定战功。”《边思》云：“腰悬锦带佩吴钩，走马曾防玉塞秋。莫笑关西将家子，只将诗思入凉州。”卢李中表兄弟，诗律齐名，其五七言妙绝者已选入《绝句》。然两生皆从军出塞，他诗可脍炙传诵者，人多容易看过，余既耄耋，悉录于编以备遗忘。

　　元次山《雪中怀孟武昌》云：“冬来三度雪，农者欢岁稔。我麦想已濡，各得在仓廪。天寒未能起，孺子惊人寝。云有山客来，篮中见冬蕈。烧柴为温酒，煮蕨为作沈。客亦爱杯樽，思君共杯饮。所嗟山路闭，时节寒又甚。不能苦相邀，兴尽还就枕。”《贼过示官吏》云：“昔岁逢太平，山林二十年。泉源在庭户，洞壑当门前。井税有常期，日晏犹得眠。忽然遭世变，数岁亲戎旃。今来典新郡，山夷又纷然。城小贼不屠，人贫伤可怜。是以陷邻境，此州独见全。使臣将王命，岂不如贼焉。今被征敛者，追之如火煎。谁能绝人命，以作时世贤。思欲委符节，引竿自刺船。将家就鱼麦，归老江海边。”《舂陵行》云：“军国多所须，切责在有司。供给岂不忧，征敛又可悲。州小经乱亡，遗人实困疲。大乡无十家，大族命单羸。朝餐是草根，暮食乃木皮。出言气欲绝，意速行步迟。追呼尚不忍，况乃鞭朴之。邮亭传急符，来往迹相追。更无宽大恩，但有迫促期。欲令鬻儿女，言发恐乱随。悉使索其家，而又无生资。听彼道路言，怨伤谁复知。去冬山贼来，杀夺岁无遗。所愿见正官，抚养以惠慈。奈何重驱逐，不使存活为。安人天子命，符节我所持。州县忽乱亡，得罪复是谁。逋缓违诏令，蒙责固所宜。前贤重守分，恶以祸福移。亦云贵守官，不爱能适时。顾惟孱弱者，正直当不亏。何人采国风，吾欲献此辞。”次山《舂陵》五言，真稷契口中语，杜陵“粲粲元道州”之篇，即此二诗之跋尾也。然其时内租庸使，外观察使，未有敢奏劾次山以附益聚敛求悦者，使遇今日执牙筹析秋毫者，居主计之任，则次山齑粉矣！

　　王维五言云：“兴来啼鸟缓，坐久落花多。”又“烹茶邀上客，看竹到贫家。”又“古木无人径，深山何处钟。”又“柘浆菰米饭，药酱露葵羹。”又“行到水穷处，坐看云起时。偶然值林叟，谈笑无还期。”又“住处名愚谷，何烦问是非。”又“蔡邕今已老，书籍与何人。”《早春》云：“忆君长入梦，归晚更生疑。不及红檐燕，双栖绿草时。”《桃源行》云：“樵客初传汉姓名，居人未改秦衣服。”又“藤花欲暗藏猱子，柏叶初齐养麝香。”《洛阳女儿行》云：“自怜碧玉亲教舞，不惜珊瑚持与人。”《少年行》云：“纵死犹闻侠骨香。”《老将行》云：“少年十五二十时，步行夺取胡马骑。射杀山中白额虎，肯数邺下黄须儿。一身转战三千里，一剑曾当百万师。汉兵奋迅如霹雳，虏骑奔腾畏蒺藜。卫青不败由天幸，李广无功缘数奇。自从弃置便衰朽，世事蹉跎成白首。昔时飞箭无全目，今日垂杨生左肘。路傍时卖故侯瓜，门前学种先生柳。茫茫古木连穷巷，辽落寒山对虚牖。誓令疏勒出飞泉，不似颖川空使酒。贺兰山下阵如云，羽檄交驰日夕闻。节使三河募年少，诏书五道出将军。试拂铁衣如雪色，聊持宝剑动星文。愿得燕弓射天将，耻令越甲鸣吴军。莫嫌旧日云中守，犹堪一战立功勋。”杂五言云：“家住孟津河，门对孟津口。常有江南船，寄书家中否。”又“君自故乡来，应知故乡事。来日绮窗前，寒梅著花未。”右丞不污天宝之乱，大节凛然。其诗摆落世间腥腐，非食烟火人口中语。其五六七言已多选入《绝句》，今摘其古律体长篇警句于此。

　　刘随州《送秦系》云：“惆怅青山路，烟霞老此人。”《新年》云：“老至居人下，春归在客先。”《寻洪尊师》云：“鹤老难知岁，梅寒未作花。”《送人》云：“诗书满蜗舍，征税及渔竿。”《送穆喻德》云：“事直皇天在，归迟客路生。”《送李中丞》云：“流落征南将，曾驱十万师。罢归无旧业，老去恋明时。独立三边静，轻生一剑知。茫茫汉江上，日暮复何之。”《余干旅舍》云：“渡口月初上，邻家渔未归。乡心正欲绝，何处捣寒衣。”《北归次秋浦》云：“旧路青山在，余生白首归。渐知行近切，不见鹧鸪飞。”《松江独宿》云：“明月天涯夜，青山江上秋。一官成白首，万里寄沧州。”《狱中见壁画佛》云：“不谓衔冤处，而能窥大悲。独栖丛棘下，还见雨花时。地狭青莲小，城高白日迟。幸亲方便力，尤畏毒龙欺。”六言云：“危石才通鸟道，空山更有人家。桃源定在深处，涧水浮来落花。”《送严维》云：“明日行人已远，空余泪滴回潮。”《别严士元》七言云：“细雨湿衣看不见，闲花落地听无声。”《过郑山人居》云：“寂寂孤莺啼杏树，寥寥二犬吠桃源。落花芳草无寻处，万壑千峰独闭门。”《见新历》云：“愁占蓍草终难决，病对椒花倍自怜。”《献李节度》云：“家散万金酬士死，身留一剑答君恩。”《过贾谊宅》云：“汉文有道恩犹薄，湘水无情吊岂知。”《送人游天台》云：“落日独摇金策去，深山谁向石桥逢。”《非所》云：“斗间谁与看冤气，盆下无由见太阳。”《过裴舍人故居》云：“篱花犹及重阳发，邻笛那堪落日听。”《赠于越居》云：“自用黄金买地居，能嫌碧玉随人嫁。”《送郭主簿赴岭南》云：“料钱用尽却为谤，食客空多谁报恩。”此二句似为周晋仙发。《齐一和尚影堂》云：“身寄虚空和寓客，心将生灭是浮云。”又云：“旧地愁看双树在，空堂只是二灯悬。”《别李万》云：“故人早负干将器，谁言未展平生意。想君畴昔高步时，肯念如今折腰事。”《上裴尹》云：“西城黯黯斜晖落，众鸟纷纷皆有托。独立虽轻燕雀群，孤飞还惧鹰鹯搏。自怜天上青云路，吊影徘徊独愁暮。衔花纵有报恩时，择木谁容托身处。岁月蹉跎飞不进，羽毛憔悴何人问。绕树空随鸟鹊惊，巢林只有鹪鹩分。主人庭中荫乔木，爱此清阴欲栖宿。少年挟弹遥相猜，遂使惊飞往复回。不辞奋翼向君去，唯怕金丸随后来。”唐人号随州为五言长城，其五言六言七言妙绝者，已选入《绝句》。钱起辈非不极力欲跻攀随州，尺寸终不近傍，岂才分有所局耶！其七言长篇如《上裴尹》、《小鸟》之篇，反复宛转，词近而意远，似为五言所盖。

　　张籍五言云：“长因送人处，忆著别家时。”《赠僧》云：“翻经上蕉叶，挂衲落藤花。”《宿江店》云：“停灯待贾客，买酒与渔家。”五言云：“月冷边帐湿，沙昏夜探迟。征人皆白首，谁见靖边时。”又云：“夜鹿伴茅屋，秋猿守栗林。”又云：“蛙声篱落下，草色户庭间。”七言云：“一山海上无城郭，唯见松牌记象州。”又云：“山东二十余年别，今日相逢在上都。说尽向来无限事，相看摩捋白髭须。”又云：“洛阳城里见秋风，欲作归书意万重。复恐匆匆说不尽，行人临发又开封。”又云：“于君去后交游少，东野无来箧笥贫。赖有白头王建在，眼前犹见咏诗人。”又《昆仑儿》云：“自爱肌肤黑如漆，行时半脱木绵裘。”《白苎》云：“皎皎白苎白且鲜，将作春衣称少年。裁缝长短不能定，自持刀尺向姑前。复恐兰膏污纤指，常遣傍人收堕珥。衣裳著时寒食下，还把玉鞭鞭白马。”《寄衣曲》云：“官家亦自寄衣去，贵从妾手著君身。高堂姑老无侍子，不得自到边城里。殷勤为看初著时，征夫身上宜不宜。”又七言云：“愿为玉銮系华轼，终日有声在君侧。”又云：“洛阳北门北邙道，丧车辚辚入秋草。车前齐唱《薤露》歌，高坟新起白峨峨。朝朝暮暮人送葬，洛阳城中人更多。千金立碑高百尺，终作谁家柱下石。山头松柏半无主，地下白骨多于土。寒食家家送纸钱，鸱鸢作窠衔上树。人居朝市未解愁，请君暂向北邙游。”又《内宴归》云：“金吾不敢问行由。”又七言云：“谁言远别心不易，天星堕地能为石。几时断得城南陌，勿使居人有行役。”又云：“九月匈奴杀边将，汉军全没辽水上。万里无人收白骨，家家城下招魂葬。妇人依倚子与夫，同居贫贱心亦舒。夫死战场子在腹，妾身虽存如昼烛。”又云：“愿君到处自题名，他日知君从此去。”又《贾客》云：“停杯共说远行期，入蜀经蛮谁别离。金多众中为上客，夜夜算缗眠独迟。”《楚宫行》云：“章华宫中九月时，桂花半落红橘垂。江头骑火照辇道，君王夜从云梦归。下辇更衣入洞房，巴姬起舞向君王，回身垂手结明珰。愿君千年万年寿，朝出射麋夜饮酒。”《永嘉行》云：“黄头鲜卑入洛阳，胡儿持戟升明堂。晋家天子作降虏，公卿齐走如牛羊。紫陌旌旗暗相触，家家鸡犬惊上屋。妇人出门随乱兵，夫死眼前不敢哭。九州诸侯自顾土，无人领兵来护主。北人避胡多在南，南人至今能晋语。”《董逃行》云：“洛阳城头火曈曈，乱兵烧我天子宫。宫城南面有深山，尽将老幼藏其间。重岩为屋橡为食，丁男夜行候消息。闻道官军犹掠人，旧里如今归未得。董逃行，汉家几时重太平。”又七言云：“君爱龙城征战功，妾愿青楼欢乐同。人生各各有所欲，讵得将心入君腹。”又《还珠吟》云：“君知妾有夫，赠妾双明珠。感君缠绵意，系在红罗襦。妾家高楼连苑起，良人执戟明光里。知君用心如日月，事夫誓拟同生死。还君明珠双泪垂，何不相逢未嫁时。”又云：“上阳宫树黄复绿，野豺入苑食麋鹿。陌上老翁双泪垂，共说武皇巡幸时。”

　　王建五言云：“蛙鸣蒲叶下，鱼入稻花中。”又云：“闭门留野鹿，分食养山鸡。”又云：“妻愁耽酒甚，人怪考诗严。”又云：“野羹溪菜滑，山纸水苔香。”又云：“扫渠忧竹旱，浇地引兰生。”又云：“送经还野寺，移竹入幽林。”六言云：“鱼藻池边射鸭，芙蓉苑里看花。日色赭袍相似，不著红鸾扇遮。”《寒食行》云：“寒食家家出古城，老人看屋少年行。丘垄年年无旧道，车徒散行入衰草。牧僮驱牛下冢头，畏有家人来洒扫。远人无坟水头祭，还引妇姑望乡拜。三日无火烧纸钱，纸钱那得到黄泉。但看垄上无新土，此中白骨应无主。”《北邙行》云：“北邙山头多闲土，尽是洛阳人旧墓。旧墓人家归葬多，堆著黄金无买处。天涯悠悠葬日促，岗坂崎岖不停毂。高张旗帜绕铭旌，夜唱挽歌山下宿。洛阳城北复城东，魂车祖马长相逢。车辙广若长安路，蒿草多于松柏树。山头涧底石渐稀，尽向坟前作羊虎。谁家石碑文字灭，后人重取书年月。朝朝车马送葬回，还起大宅与高台。”《温泉宫》云：“十月一日天子来，青绳御路无尘埃。宫前内里汤各别，每个白玉芙蓉开。朝元阁向南山起，城绕青山龙暖水。夜开金殿看星河，宫女知更月明里。武皇得仙王母去，山鸡昼鸣宫中树。温泉汩汩出宫流，宫使年年修玉楼。禁兵去尽无射猎，日西麋鹿登城头。梨园弟子偷曲谱，头白人间教歌舞。”《田家行》云：“麦收上场绢在轴，的知输得官家足。不望入口复上身，且免向城卖黄犊。田家衣食无厚薄，不见县门身即乐。”《辽东行》云：“年年郡县送征人，将与辽东作丘坟。宁为草木乡中生，有生不向辽东行。”《射虎行》云：“自去射虎得虎归，官差射虎得虎迟。独行以死当虎命，两人相疑终不定。朝朝暮暮空手回，山下绿苗成道径。远立不敢污箭镞，闻死还来分虎肉。惜留猛虎著深山，射杀恐畏终身闲。”《赠王枢密》云：“三朝行坐镇相随，今上春宫见小时。脱下御衣先赠赐，进来龙马每教骑。长承密旨归家少，独奏边庭出殿迟。自是姓同亲向说，九重争遣外人知。”《赠驸马》云：“金埓减添栽药地，玉鞭平与卖书人。”又七言云：“生金有气寻还远，仙药成窠见即移。”又云：“荐书入后无消息，卖尽寒衣却出城。”又云：“草堂未办终须置，松树难成亦且栽。”乐府至张籍、王建，道尽人意中事，惟半山尤赏好，有“看若寻常最奇崛，成如容易极艰辛”，此十四字，唐乐府断案也。本朝唯张文潜得其遗意。

　　卢仝《寄男抱孙》五言云：“别来三得书，书道违离久。书处甚粗杀，且喜见汝手。殷十七又报，汝文颇新有。当是汝母贤，日夕加训诱。竹林吾最惜，新笋好看守。箨龙正称冤，莫教入汝口。丁宁嘱托汝，汝活箨龙否。两手莫破拳，一吻莫饮酒。莫恼添丁郎，泪子作面垢。莫引添丁郎，赫赤日里走。它日吾归来，家人苦弹纠。一百放一下，打汝九十九。”此篇用尽俗字，而不害其为奇崛。何常似近世诗人学炼字哉！《守岁》云：“老来经节腊，乐事甚悠悠。不及儿童日，都卢不解愁。”《新蝉》云：“泉溜潜幽咽，琴鸣乍往还。长风翦不断，还在树枝间。”《村醉》云：“村醉黄昏归，健倒三四五。摩挲青莓苔，嗔我惊尔不。”《井请客》云：“我愿投黄泉，轻举随君去。”《客谢井》云：“改邑不改井，此是井卦辞。井公莫惊怪，说我成憨痴。我纵有神力，争敢将公归。扬州恶百姓，疑我卷地皮。”《掩关铭》云：“蛇毒毒有形，药毒毒有名。人毒毒在心，对面如弟兄。美言不可听，深于千丈坑。不如掩关坐，幽鸟时一声。”《含曦酬玉川》云：“长寿寺石壁，卢公一首诗。鲸饮海水尽，露出珊瑚枝。海神知贵不知价，留向人间光照夜。”《叹昨日》云：“昨日之日不可追，今日之日须臾期。如此如此复如此，壮心死尽生鬓丝。秋风叶落客肠断，不办斗酒开愁眉。贤名圣行甚辛苦，周公孔公徒自欺。”卢马结交诗，退之必见之，无一语及者，岂未见耶！《新年》云：“太岁只游桃李径，春风肯管岁寒枝。”《与沈山人》云：“不须服药求神仙，神仙意智或偶然。自古圣贤放入土，淮南鸡犬驱上天。白日上升应不恶，药成且辍一丸药。暂时掩上山门路，钓竿插在枯桑树。当时只有鸟窥窬，更亦无人得知处。家僮若失钓鱼竿，定是猿猴把将去。”玉川诗有古朴而奇怪者，有质俚而高深者，有僻涩而条畅者。元和、大历间诗人多出韩门，韩于诸人多称其名，惟玉川常加先生二字。退之强项，非苟下人者。今人但诵其《月蚀》及《茶》诗，而他作往往容易看了。此公虽与世殊嗜好，然以诗求之，于养生概有所闻，其序闺情酒兴，缠绵悲壮，唐以来诗客酒徒不能道也。其间理到之言，他人所弃者，今存于篇。又《常州孟谏议座上闻韩员外贬国子博士有感五首》云：“忽见除书到，韩君又学官。死生从有命，人事始知难。烈火光烧玉，庭芜不养兰。山夫与刺史，相对两巑岏。”又云：“干禄无便佞，宜知黜此身。员郎犹小小，国学大频频。孤宦心肝直，天王苦死嗔。朝廷无谏议，谁是雪韩人。”又云：“谁怜野田子，海内一韩侯。左道官虽乐，刚肠得健不。武侯反。功名生地狱，礼教死天囚。莫言耕种好，须避蒺藜秋。”此三诗出于山人之口，岂非公议在草茅耶！

　　王昌龄五言云：“北登汉家陵，南望长安道。上有枯树根，下有硕鼠窠。高皇子孙尽，千载无人过。宝玉频发握，精灵其奈何。”又《长信愁》云：“边头何惨惨，已葬霍将军。部曲皆相吊，燕南代北闻。功勋多被黜，兵马亦新分。更遣黄头戍，唯当哭塞云。”《朝来曲》云：“月昃鸣鸟静，风疏竹影伸。草发故宫怨，花连绣户春。盘龙玉台镜，唯待画眉人。”《代扶风主人答》云：“去时三十万，独自还长安。不信沙场苦，君看刀箭瘢。”《杂兴》云：“握中铜匕首，粉剉楚山针。义士频报仇，杀人不曾缺。”《答武陵田太守》云：“仗剑行千里，微躯敢一言。曾为大梁客，不负信陵恩。”《越女》云：“欲摘芙蓉花，莫摘芙蓉叶。将归问夫婿，颜色何如妾。”《青楼》七言云：“白马金鞍从武皇，旌旗十万宿长杨。楼头少妇鸣笙坐，遥见飞尘入建章。”《出塞》云：“秦时明月汉时关，万里长征人未还。但使卢城飞将在，不教胡马度阴山。”《采莲曲》云：“吴姬越艳楚王妃，争弄莲花水湿衣。来时江口花迎入，采罢江头月送归。”《浣纱女》云：“钱塘江畔是谁家，江上女儿金胜花。吴王在时不得出，今日公然来浣纱。”昌龄，江宁人，举进士宏词，为汜水尉，以不矜细行贬。世乱还乡，为刺史闾丘晓所杀。晓不知为谁。与黄祖杀祢衡，段简杀陈子昂事相类。史称其诗绪密而思清。唐人琉璃堂图以昌龄为诗天子，其尊之如此。集成者三卷，绝句高妙者已入诗选。

　　许浑五言云：“鹭巢横卧柳，猿饮倒垂藤。”又云：“莺啼幼妇懒，蚕出小姑忙。”《题王居士》云：“雨中耕白水，云外斸青山。”《题峡山寺》云：“山风寒殿磬溪，雨夜船灯宿。”《石屏村》云：“僧归下岭见，人语隔溪闻。”《题韦隐居西斋》云：“寺远僧来少，桥危客过稀。”又五言云：“溪冰寒棹响，岩雪夜窗眀。”又云：“渔火夜移湾。”七言云：“自翦青莎织雨衣，南峰烟火是柴扉。山妻早报蒸梨熟，童子遥迎种豆归。”又云：“今夜月明何处宿，九疑云尽绿参差。”又云：“山斋留客归黄叶，野艇送僧披绿莎。”又云：“潮生水郭蒹葭响，雨过山城橘柚疏。”又云：“龙归晓洞云犹湿，麝过春山草自香。”又云：“猿来近岭猕猴散，鱼下深潭翡翠闲。”又云：“青山有雪谙松性，碧落无云称鹤心。”又云：“梧楸远近千官冢，禾黍高低六代宫。”又云：“嵇阮没来无酒客，应刘亡后少诗人。”《骊山》云：“闻说先皇醉碧桃，月华浮动郁金袍。风随玉辇笙歌迥，云卷珠帘剑佩高。凤驾北归山寂寂，龙旟西幸水滔滔。贵妃没后巡游少，九落宫墙见野蒿。”《登故洛阳城》云：“禾黍离离半野蒿，昔人城此岂知劳。水声东去市城变，山势北来宫殿高。鸦噪暮云归古堞，雁迷寒雨下空壕。可怜缑岭登仙子，犹自吹笙歌碧桃。”《凌歊台》云：“湘潭云尽暮山出，巴蜀云消春水来。行殿有基荒荠合，寝园无主野棠开。”《四皓庙》云：“避秦安汉出蓝关，松桂花阴满旧山。自是无人有归意，白云长在水潺潺。”浑字用晦，仕至郢州刺史，居京口丁卯桥。古律诗三卷，名《丁卯集》。其诗如天孙之织，巧匠之斵，尤善用古事以发新意。其警联快句杂之元微之、刘梦得集中不能辨。 
　
 
　



　
后村诗话
　
　

卷四 

卷四
　　张祜《金山寺》云：“僧归夜船月，龙出晓堂云。树影中流见，钟声两岸闻。”《孤山寺》云：“断桥荒藓合，空院落花深。”《孟浩然宅》云：“孟简虽持节，襄阳属浩然。”《送人岭南》云：“珠繁杨氏果，翠耀孔家禽。”《别甥》云：“偶作魏舒别，聊为殷浩吟。”《灵隐师上人》云：“贫知交道薄，老信释门空。”《题惠山寺》云：“潭黑龙应在，巢空鹤未还。”又云：“中擘亭前枣，教郎见赤心。”又云：“青云旧李白，憔悴为酒客。”《赠内人》云：“斜拔玉钗灯影畔，剔开红艳救飞蛾。”《退宫人》云：“开元皇帝掌中怜，流落人间二十年。长说承天门上宴，百官楼上拾金钱。”刘屏山“不见金钱打著人”之句本此。《劝饮酒》云：“烧得硫黄漫学仙，未如长付酒家钱。窦君不吃齐推药，却在人间八十年。”《邠王小管》云：“虢国潜行韩国随，宜春深院映花枝。金舆远幸无人见，偷把邠王小管吹。”又云：“虢国夫人承主恩，平明骑马入宫门。却嫌脂粉污颜色，淡扫蛾眉朝至尊。”张祜、崔涯同时齐名，同客淮南，时海内承平，扬州繁华为天下第一。两生以风流自命，所谓十二红楼名姝角妓，得其一盼，声价为重。祜诗有“天下三分明月夜，二分无赖是扬州”及“人生只合扬州死，禅智山岗好墓田”之句。其放浪如此。然五言如“断桥荒藓”、“空院落花”之语，林和靖有“妙入神”之褒。同时杜牧亦云：“谁人得似张公子，千首诗轻万户侯。”今祜诗存者仅四卷尔，然则散落多矣。涯诗未之见，当考。

　　钱起《海州》云：“山城仙岛出，海日印堂开。”又云：“春泉洗药暖，晴日度花迟。”又云：“入云投馆僻，采碧过帆迟。”又云：“汉帜远成霞，胡马来如蚁。”又云：“竹坛秋月冷，山殿夜钟清。”又云：“海潮连月上，舟火度烟来。”又云：“曲终人不见，江上数峰青。”不犯诗题一字，而意在言外。又云：“求仲应难见，残阳且掩关。”又云：“秋入并州路，黄榆落故关。孤城吹角罢，数骑射雕还。帐幕遥临水，牛羊自下山。征人正垂泪，烽火起云间。”又七言云：“溪云杂雨来茅屋，山雀将雏过药栏。”《春郊》云：“东风好作阳和使，逢草逢花报发生。”《题焦道士》云：“彩云不散烧丹灶，白鹿时藏种玉田。”《病鹤》云：“独鹤声哀已摧折，沙头一点留残雪。惊群各畏野人机，谁肯相将霞外飞。不及川凫长比翼，随波双泛复双归。碧海沧江深且广，目尽天倪安得往。云山隔路不隔心，宛颈和鸣长在想。何时白雾卷青天，接影追飞太液前。”

　　郎士元《送李骑曹》云：“河来当塞曲，山远与沙平。”《寄源公》云：“罢磬风枝动，悬灯雪屋明。”《谒传大士》云：“此方今示灭，何国更分身。”《赠韦司直》云：“客来吴地星霜久，家在平陵音信疏。”《题精舍寺》云：“月在上方诸品静，僧持半偈万缘空。”《江南尉问俗》云：“避地衣冠尽向南。”钱起与郎士元同时齐名，人谓之“钱郎”。二人诗骨体弱而力量轻，然警句脍炙人口者不可泯没。钱古诗如《病鹤篇》亦有意味。郎七言多新意，余选《绝句》，钱取五言十一首，郎取五七言各一首。余记唐人杂书载士元常对客，有“马令无茶分”之戏。北平王一日饭客，士元预焉，坐间北平醉饱，设茗供，连沃数碗，士元老不能禁，即席吐利交下，满坐大笑。今不忆出处，当考。

　　孟郊五言云：“试妾与君泪，两处滴池水。看取芙蓉花，今年为谁死。”《长安春草》云：“乃知田家春，不入五侯宅。”又云：“萱草女儿花，不解壮士忧。”又云：“野客云作心，高僧月为性。”又云：“风叶乱辞木，雪猿清叫山。”又云：“借车载家具，家具少于车。”又云：“卢仝归洛船，崔嵬但载书。”又云：“闲似独鹤心，大于高松年。”又云：“拾月鲸口边。”又云：“天津桥下冰初结，洛阳陌上行人绝。榆柳萧疏楼阁闲，月明直见嵩山雪。”

　　贾岛五言云：“养雏成大鹤，种子作高松。”又云：“白石通宵煮，寒泉尽日春。”又云：“竹笼拾山果，瓦瓶担石泉。”又云：“马曾金镞中，身有宝刀瘢。”又云：“山寻樵径上，人到雪房迟。”又云：“寒草烟藏虎，高松月照雕。”又云：“石磬疏寒韵，铜瓶结夜澌。”又云：“疏衣蕉缕细，爽味茗芽新。”又云：“鸟归山有迹，帆过浪无痕。”又云：“鸟宿池中树，僧敲月下门。”又云：“汲井尝泉味，听钟问寺名。”又云：“高顶白云尽，前山黄叶多。”又云：“白发无心镊，青山去意多。”又云：“秋风吹渭水，落叶满长安。”又云：“禹留疏凿迹，舜在寂寥祠。”又云：“秋月离喧见，寒泉出定闻。”又云：“木深犹积雪。”又云：“一日不作诗，心源如废井。”又云：“落日恐行人。”又云：“诗随过海船。”七言云：“古来隐者多能卜，欲就先生问丙丁。”又云：“霜覆鹤身松子落，月分萤影石房开。”唐诗人以岛配郊，又有“岛寒郊瘦”之评。余谓未然，郊集中忽作老苍苦硬语，禅家所谓一句撞倒墙者。退之崛强，亦推让之。岛尤敬畏，有“自从东野先生死，侧近云山得散行”之句。以贾配孟，是师与弟子并行也。贾五言有晚唐诗人不能道者。

　　姚合五言云：“水气诗书软，岚烟笔砚浓。”又云：“寻山屐费齿，书石笔无锋。”又云：“夜猿啼户外，瀑水落厨中。”又云：“映竹窥猿剧，寻云采鹤情。”又云：“爱异嫌山浅，寻幽喜径生。”又云：“憔悴王居士，颠狂不称时。弃嫌官似梦，珍重酒如师。”又云：“无竹栽芦看，思山叠石为。静窗留客话，古寺觅僧棋。唯应寻阮籍，心事远相知。”又云：“研露题诗洁，消冰煮茗香。”又云：“野客嫌知印，家人笑买琴。”又云：“写方多识药，失谱废弹琴。”又云：“酒熟听琴酌，诗成削树题。”又云：“古厅眠阳魇，老吏语多虚。”又云：“教仆认书签。”又云：“画壁半陈隋。”《送邵州使君》云：“驿路算程多是水，蛮州管地少于山。”《惜别》云：“似把剪刀裁别恨，两人分得一般愁。”《寄白傅》云：“诗中得意应千首，海内嫌官只一人。”亡友赵紫芝选姚合、贾岛诗为《二妙集》，其诗语往往有与姚、贾相犯者。按贾太雕镌，姚差律熟，去韦、柳尚争等级。

　　温飞卿五言云：“鸡声茅店月，人迹板桥霜。”又云：“果落见猿过，叶干闻鹿行。”又云：“牧羊烧外鸣，林果雨中拾。”又云：“拾萍萍无根，采莲莲有子。不作浮萍生，宁为藕花死。”《侠客行》云：“欲出鸿都门，阴云蔽城阙。宝剑黯如水，微红湿余血。白马夜频惊，三更灞陵雪。”七言云：“槿篱芳楥近樵家，垄麦青青一迳斜。寂寞游人寒食后，夜来风雨送梨花。”又云：“宜男漫作后庭草，不似樱桃千子红。”又云：“悠悠楚水流如马，恨紫愁红满平野。野土千年怨不平，至今烧作鸳鸯瓦。”又云：“捣麝成尘香不灭，抝莲作寸丝难绝。”《金陵》云：“花庭忽作青芜国。”《谢公墅歌》云：“朱雀航南绕香陌，谢郎东墅连春碧。鸠眠高柳日方融，绮榭飘飖紫庭客。文楸方罫花参差，心阵未成星满池。四座无喧梧竹静，金蝉玉柄俱持颐。对局含颦见千里，都城已得长蛇尾。江南王气系疏襟，未许苻坚过淮水。”《蔡中郎坟》云：“古坟零落野花春，闻说中郎有后身。今日爱才非昔日，莫抛心力作词人。”《过陈琳墓》云：“曾于青史见遗文，今日飘蓬过此坟。词客有灵应识我，霸才无主亦怜君。石麟埋没藏春草，铜雀荒凉对暮云。莫怪临风倍惆怅，欲将弓剑学从军。”《秘书省有贺监草题诗作》云：“越溪渔客贺知章，任达怜才爱酒狂。鸂鶒苇花随钓艇，蛤蜊菰菜梦横塘。出笼鸾鹤归辽海，落笔龙蛇满坏墙。李白死来无醉客，可怜神彩吊残阳。”

　　李义山《西掖玩月》五言云：“露索秦宫井，风弦汉殿筝。”《归墅》云：“渠独村舂急，旗高社酒香。”《蝉》云：“五更疏欲断，一树碧无情。烦君最相警，我亦举家清。”《哭著明寄飞卿》云：“何因携庾信，同去哭徐陵。”《陈后宫》云：“茂苑城如画，阊门瓦欲流。还依水光殿，更起月华楼。侵夜鸾开镜，迎冬雉献裘。从臣皆半醉，天子正无愁。”《楚宫》云：“歌成犹未唱，秦火入夷陵。”《公子》云：“归应冲鼓半，去不待笙调。”《子初金溪作》云：“战蒲知雁唼，皱月觉鱼来。”《越燕》云：“去应逢阿母，来莫害皇孙。”《无题》云：“锦长书郑重，眉细恨分明。”《咏月》云：“姮娥无粉黛，只是逞婵娟。”《寿安公主出降》云：“事等和强虏，恩殊睦本枝。四郊多垒在，此礼恐无时。”公主嫁田承嗣之子，承嗣握兵而骄，诗意叹唐朝之姑息，与嫁冒顿乌孙无异。末句言诸节镇皆有子，皆欲尚主，何以待之。《昭肃挽诗》云：“海迷求药使，雪隔献桃人。”《哭刘蕡》云：“空闻迁贾谊，不待相孙弘。”《裴明府居》云：“试墨书新竹，张琴和古松。”《陈后宫》云：“渚莲参法驾，沙鸟犯钩陈。”《郑大有隐居》云：“石梁高泻月，樵路细侵云。”《题李谟壁》：“旧著思玄赋，新编杂拟诗。”《撰彭阳公志》云：“敢伐不加点，尤当无愧辞。”《咏怀寄旧僚》云：“仆驭嫌夫懦，孩童笑叔痴。小男方嗜栗，幼女漫忧葵。”《圣女祠》七言云：“一春梦雨常飘瓦，尽日灵风不满旗。”《潭州》云：“陶公战舰空滩雨，贾傅承尘破庙风。”又曾题《平淮西碑》云：“点窜《尧典》《舜典》字，涂改《清庙》《生民》诗。公之斯文若元气，先时已入人肝脾。”《寄令狐学士》云：“赓歌太液翻黄鹄，从猎陈仓获碧鸡。”《杜工部蜀中离席》云：“雪岭未归天外使，松州犹驻殿前军。”《楚宫》云：“已闻佩响知腰细，更辨弦声觉指纤。”《无题》云：“扇裁月魄羞难掩，车走雷声语未通。”《井络》云：“堪教故君成杜宇，可能先主是真龙。”《北齐》云：“小莲玉体横陈夜，已报周师入晋阳。”《寄令狐郎中》云：“休问梁园旧宾客，茂陵秋雨病相如。”《过李家园》云：“惟有梦中相近分，卧来无睡欲何如。”《嫦娥》云：“嫦娥应悔偷灵药，碧海青天夜夜心。”《隋宫》云：“紫泉宫殿锁烟霞，欲取芜城作帝家。玉玺不缘归日角，锦帆应是到天涯。于今腐草无萤火，终古垂杨有暮鸦。地下若逢陈后主，岂宜重问后庭花。”《筹笔驿》云：“鱼鸟犹疑畏简书，风云长为护储胥。徒令上将挥神笔，终见降王走传车。管乐有才真不忝，关张无命欲何如。”《七夕》云：“由来碧落银河畔，可要金风玉露时。”《马嵬》云：“此日六军同驻马，当时七夕笑牵牛。如何四纪为天子，不及卢家有莫愁。”《九日》云：“曾共山公把酒时，霜天白菊绕阶墀。十年泉下无消息，九日樽前有所思。不学汉臣栽苜蓿，空教楚客咏江蓠。郎君官贵施行马，东阁无因得再窥。”《锦瑟》云：“庄生晓梦迷蝴蝶，望帝春心托杜鹃。沧海月明珠有泪，蓝田日暖玉生烟。”相传瑟有适怨清和四音，于此二联见之。或云乃令狐楚家青衣名也。《浑河中》云：“九庙无尘八马回，奉天城垒长春苔。咸阳原上英雄骨，半向君家养马来。”《无题》云：“春风自共何人笑，枉破阳城十万家。”绝句云：“临邛不见马相如，更欲南行问酒垆。行到巴西觅谯秀，巴西惟是有寒芜。”《宫妓》云：“珠箔轻明拂玉墀，披香新殿斗腰支。不须看尽鱼龙戏，终遣君王怒偃师。”《夕阳楼》云：“花明柳暗绕天愁，上尽重城更上楼。欲问孤鸿向何处，不知身世自悠悠。”《吴宫》云：“龙槛沉沉水殿清，禁门深掩断人声。吴王宴罢满宫醉，日暮水漂花出城。”《钧天》云：“上帝钧天会众灵，昔人因梦到青冥。伶伦吹裂孤生竹，却为知音不得听。”庭筠与商隐同时齐名，时号“温李”。二人诗记览精博，才思流丽，其浮艳者类徐、庾，其切近者类姚、贾。义山之作尤锻炼精粹，探索幽微，不可草草看过。世传飞卿傲妇翁，亦可见其不拘。

　　郑谷五言云：“春阴妨柳絮，月黑见梨花。”又云：“粥蔬贫洁净，中酒病风流。”又云：“染岸苍苔古，翘沙白鸟鸣。”又云：“潮来无别浦，木落见他山。”《夕阳》云：“长天急远鸿。”《浔阳县厅》云：“野泉当案落，汀鹭入衙飞。”又云：“县官清且俭，深谷有人家。一径入寒竹，小桥穿野花。碓喧春涧满，梯倚绿桑斜。自说年来稔，前村酒可赊。”七言云：“爱僧不爱紫衣僧。”又云：“酒醒藓砌花阴转，病起渔舟鹭迹多。”又云：“夜深雨绝松堂静，一点山萤照寂寥。”又《雪》云：“乱飘僧舍茶烟湿，密洒歌楼酒力微。江上晚来堪画处，渔人披得一蓑归。”《秋扇》云：“汗流浃背曾施手，气爽中宵便负心。”《七祖院小山》云：“峨嵋咫尺无人去，却向僧窗看假山。”《海棠》云：“秾丽最宜新著雨，娇娆全在欲开时。”《鹧鸪》云：“雨昏青草湖边过，花落黄陵庙里啼。游子乍闻征袖湿，佳人才唱翠眉低。”《读李白集》云：“何事文星与酒星，一时钟在李先生。高吟大醉三千首，留著人间伴月明。”《燕》云：“低飞绿岸和梅雨，乱入红楼拣杏梁。闲几砚中窥水浅，落花径里得泥香。千言万语无人会，又逐流莺过短墙。”谷集名《云台编》，有诗三百，五七言多警联，今录其尤者于编。谷诗自好，然集中所作，若步趋薛能者。《读能集》云：“李白欺前辈，陶潜仰后尘。”太白视谷斐然小子，渊明人物高胜，何至仰能辈后尘哉！然余所录以意义为主，不可以人废言。

　　薛能《春日寓怀》七言云：“青春背我堂堂去，白发欺人故故生。”《献仆射》云：“朝廷有道青春好，门馆无私白日闲。”《杨柳》云：“隋家力尽虚栽得，无限春风属圣朝。”《闲题》云：“旧将已成三仆射，老身犹是六尚书。”《汉南春望》云：“几处松筠烧后死，谁家桃李乱中开。自古浮云蔽白日，洗天风雨几时来。”《老僧》云：“清瘦形容八十余，瓠悬篱落似村居。劝师莫羡人间有，幸是元无免破除。”能诗十卷，仅数百首，绝句佳者已入选，其未入选者，姑摘出一联或一二句。又《答寄茶》七言云：“粗官乞与真抛却，赖有诗情今得常。”今此一联不在集中，殊不可晓。郑谷师若人，诗安得高出其上！

　　秦系五言云：“扫地青牛卧，栽松白鹤栖。”又云：“沤苎成鱼网，刳椰作酒卮。”又云：“上帘疑晚景，卧簟觉新秋。”又云：“谢安无个事，忽起为苍生。”《李尊师山居》云：“洗药每临新瀑水，步虚时上最高峰。”系诗仅百余首，而清趣翛然。自天宝至贞元，先隐剡川，后徙南安九日山，又客丹阳，寿八十余，不应赋咏寂寥简短如此，必有遗轶者。世传系晚与妻仳离，当是送妻归丹阳耳。韦苏州与系诗：“知掩山扉三十秋，鱼须翠碧弃墙头。莫道谢公方在郡，五言今日为君休。”韦公五言独步一世，而怜才下士如此。薛能辈才道得一联半句，便妄自尊大矣。

　　方干五言云：“落叶凭风扫，香粳倩水舂。”《赠喻凫》云：“才吟五字句，又白几茎髭。”又云：“吟成五字句，用破一生心。”又云：“坐月何曾夜，听松不似晴。”又云：“猎者闻疏磬，知师入定回。”又云：“树影搜凉卧，苔光破碧行。”又云：“疏磬白云寺，孤砧红叶村。”《寄清越上人》云：“窗接停猿树，岩飞浴鹤泉。”《乡叟》云：“青山前代业，老树此身移。”七言云：“鹤盘远势投孤屿，蝉曳残声过别枝。”《哭喻凫》云：“撰碑纵托登龙伴，营奠应支卖鹤钱。”《赠崔明府》云：“压酒晒书犹检点，修琴取药似交关。”《与鉴休上人》云：“山夜猎徒多狺犬，雨天村舍未催蚕。”《送王霖赴举》云：“北阙上书冲雪早，西陵中酒趁潮迟。”《寄陈端公》云：“云岛采茶常失路，雪龛中酒不关扉。”《送永嘉王令》云：“浮客若容开荻地，钓翁应免税苔田。”《废宅》云：“樵叟和巢伐桃李，牧童兼草踏兰荪。”《东阳道中》云：“醉醒已在他人界，犹忆东阳昨夜钟。”《过姚监故居》云：“不敢要君征亦起，致君全得似唐虞。谠言昨叹离天听，新冢今闻入县图。琴琐坏窗风自触，鹤归乔木夜难呼。学书弟子何人在，检点犹逢谏草无。”《哭陈陶》云：“巢父精灵归大夜，客儿才调振遗风。”方干，字雄飞，新定人，貌寝兔缺。始见姚合，合卑之。及览其诗，骇目变容，宾散馆之，登山临水必预焉。会稽太守王龟以其亢直，宜在谏署，荐之。会王薨，事寝。卒光启文德间，临终语其子曰：“吾诗人自知之，志吾墓者，纪其岁月而已。”其诗高处在晚唐诸公之上。

　　韩偓《火蛾》云：“阳光不照临，积阴生此类。非无惜死心，柰有贼明意。”《幽窗》云：“手香江橘嫩，齿软越梅酸。”又云：“和裙穿玉镫，隔袖抱金鞭。”又云：“强语戏同伴，图郎闻笑声。”《召对归本院》云：“坐久忽疑槎犯斗，归来兼恐海生桑。如今冷笑东方朔，唯用诙谐侍汉皇。”《锡宴》云：“不敢通宵离禁直，晚来残醉入银台。”《苑中》云：“外使调鹰初得按，中官过马不教嘶。笙歌锦绣云霄里，独许词臣醉似泥。”《湖南少含桃有感》云：“苦笋恐难同象匕，酪浆无复莹蠙蛛。”每岁初进先赐学士。《欲明》云：“岳僧互乞新诗去，酒保频征旧债来。”《赠隐逸》云：“蜂弹窗纸尘侵砚，鸟斗庭花露滴琴。”《寄隐者》云：“长松夜落钗千股，小巷春添水半腰。”《失鹤》云：“几时翔集来华表，每日沉吟看画屏。”《安贫》云：“谋身拙为安蛇足，报国危曾捋虎须。”《残春》云：“树头蜂抱花须落，池面鱼吹柳絮行。”《八月六日》云：“御衣空惜侍中血，国玺几危皇后身。”《倚醉》云：“分明窗下闻裁剪，敲遍栏干唤不应。”《醉著》云：“渔翁醉著无人唤，过午醒来雪满船。”《寄道侣》云：“夜来雪压前村竹，剩见溪南几尺山。”《暮春》云：“四时最好是三月，一去不回惟少年。”《乱后野塘》云：“世乱他乡见落梅，野塘晴暖独徘徊。船冲水鸟飞还住，袖拂杨花去却来。季重旧游多丧逝，子山新赋极悲哀。眼看朝市成陵谷，始信昆明是劫灰。”《翠碧鸟》云：“天长水远网罗稀，保得重重翠碧衣。挟弹少年多害物，劝君莫近五陵飞。”《哭花》云：“曾愁香结破颜迟，今见妖红委地时。若是有情争不哭，夜来风雨葬西施。”美成词云“葬楚宫倾国”本此。《松髻》云：“髻根松慢玉钗垂，指点花枝又过时。坐久暗生惆怅事，映人匀却泪胭脂。”韩偓与吴融同时为词臣，偓忠于唐，为朱三面斥，贬责不悔，如“捋虎须”之句，人未尝诵，似为《香奁》所掩。及朱三簒弑，偓羁旅于闽，时王氏割据，偓诗文只称唐朝官职，与渊明称晋甲子异世同符。余读其集而壮其志，录其警联于编内三数篇，自述其玉堂遭遇。唐季非复承平旧观，而待词臣之礼犹然存之，以补《金鸾记》之阙。

　　吴融《和李学士秋夕禁直偶雪》云：“砚冰忧诏急，灯烬惜更残。”《重阳日荆州》云：“旧国莫归戎马乱，故人何在塞鸿来。”《丹阳》云：“山带梁朝陵路断，水连刘尹宅基平。”《岐下闻子规》云：“但有花知啼血处，更无猿替断肠哀。”《还俗尼》云：“三峡却为行雨客，九天曾是散花人。”《兵后经汴》云：“金镞有苔人拾得，芦花无土鸟衔将。”《过九成宫》云：“魏公碑字封苍藓，文帝泉声落野田。”碑乃欧阳率更书，岂魏公有别碑乎？《宋玉宅》云：“已怀湘浦招魂事，更忆高唐说梦时。”《杏花》云：“独照影时临水畔，最含情处出墙头。”《裴公洛居》云：“门前立使修书懒，花下留宾压酒忙。”《过邓城县》云：“未知尧桀谁非是，可使彭殇有短长。”《杨花》云：“百花长恨风吹落，惟有杨花独爱风。”《潮》云：“暮去朝来无定期，桑田长被此声移。蓬莱若探人间事，一日还应两度知。”《山僧》云：“石臼山头有一僧，朝无香积夜无灯。近嫌俗客知踪迹，拟向中方断石层。”《废宅》云：“风飘碧瓦雨摧垣，却有邻人为锁门。几树好花空白昼，满庭荒草易黄昏。放鱼池涸蛙争聚，栖燕梁空雀自喧。不独凄凉眼前事，咸阳一火便成原。”《题湖城县西槐树》云：“零落欹斜北路中，盛时曾识太平风。晚迷天仗归春苑，暮送鸾旗指洛宫。一自烟尘生蓟北，更无消息幸关东。而今只有孤根在，鸟啄虫穿没乱蓬。”吴子华诗五言合作绝少，七言佳者不减致光。致光以忤朱三贬窜，子华诗有《南迁》七绝，未知所坐何罪，以诗意度之，岂其坐致光之党耶！

　　罗隐《题方干诗》云：“九霄无鹤板，双鬓老渔舟。”《怀孟夷庚》云：“中原正兵马，相见是何时。”《菊》云：“千岁白衣酒，一生青女霜。”《台城》云：“兵来吾有计，金井玉构栏。”《岁除夜》云：“厌寒思暖律，畏老惜残更。儿童不谙事，歌吹待天明。”《寄顾绍宗》云：“青山无路入，白发满头生。”《莺声》云：“金屋梦初觉，玉关人未归。”《牡丹》云：“若教解语应倾国，任是无情亦动人。”《黄河》云：“解通银汉应须曲，才出昆仑便不清。”又云：“三十年后知谁在，何必劳君见太平。”《游禅智寺》云：“思量只合腾腾醉，煮海平陈一梦中。”《江令宅》云：“还有往年金甃井，牧童樵叟等闲窥。”《筹笔驿》云：“时来天地皆同力，运去英雄不自由。”《建康》云：“庾舅已能窥帝室，王郎还是预人家。”又云：“欲起九原看一遍，秦淮声急日西斜。”《寄夏州胡常侍》云：“仍闻陇蜀犹多事，深喜将军未白头。”《魏令公附卷索句》云：“马上固惭销脾肉，幄中尤羡愈头风。”《送梅处士》云：“乱离且喜身俱在，存没那堪耳更闻。”《题张逸人所居》云：“芳树文君机上锦，远山孙寿镜中眉。”《咏史》云：“徐陵笔砚珊瑚架，赵胜宾朋玳瑁簮。”《中元夜泊淮口》云：“锦帆天子狂魂魄，应过扬州看月明。”《寄窦常侍》云：“喷香瑞献金三尺，舞雪佳人玉一围。”《早发》云：“酷怜一觉平明睡，长被鸡声恶破除。”《邺城》云：“英雄亦到分香处，能共常人校几多。”《西施》云：“西施若解倾吴国，越国亡来又是谁。”《故都》云：“至竟不如隋炀帝，破家犹得到扬州。”《严陵滩》云：“世祖升遐夫子死，原陵不及钓台高。”范公“云台不及钓台高”之句本此。《咏月》云：“蟾向静中矜爪距，兔隈明处弄精神。嫦娥老大应惆怅，倚泣苍苍桂一轮。”《关台春望》云：“越信功夫高似狗，裴王气力大于牛。未知至竟将何用，渭水泾川一向流。”《题润州妙善寺前石羊》云：孙权、刘备常会于此。“紫髯苍盖此沉吟，狠石犹存事可寻。汉鼎未分聊把手，楚醪虽美肯同心。”《始皇陵》云：“荒堆无草树无枝，懒向行人问昔时。六国英雄漫多事，到头徐福是男儿。”《鹦鹉》云：“莫恨雕笼翠羽残，江南地暖陇西寒。劝君不用分明语，语得分明出转难。”《曲江》云：“别愁如疟避还来。”隐字昭谏，新城人，唐季有诗名，脍炙人口，有《江东集》十卷。其诗自光启以后，广明以前，海内乱离，乘舆播迁，艰难险阻之事多见之赋咏。时魏府节度使王智兴学隐诗，自号诗卷为《偷江东集》。

　　刘叉《自问》云：“自问彭城子，何人接汝颠。酒肠宽似海，诗胆大如天。”《入蜀》云：“峡色侵天去，江声衮地来。”《逢卢仝》云：“上楼腰脚健，怀土眼睛穿。”《劝姚合酒》云：“何曾见天上，著得刘安宅。”《答孟东野》云：“酸寒孟夫子，苦爱老叉诗。生涩有百篇，谓是琼瑶辞。”《嘲荆卿》云：“白虹千里气，血颈一剑义。报恩不到头，徒作轻生士。”《姚秀才爱予小剑因赠》云：“一条古时水，向我手中流。临行应赠君，勿薄细碎仇。”叉少为侠行，因酒杀人亡命。会赦出，折节读书，能诗。闻韩愈接天下士，徒步归之，作《冰柱》、《雪车》二诗，出卢仝、孟郊右。后以争论，语不能下，对宾客持愈金数斤去，曰：“此谀墓中人得耳，不若与刘君为寿。”愈不能止。归齐鲁，不知所终。 
　
 
　



　
后村诗话
　
　

卷五 

卷五
　　韩愈《古赋》云：“一邑之水，可走而违，天下汤汤，曷其而归。”五言云：“晴云如擘絮，新月似磨镰。”《和席八十二韵》云：“多情怀酒伴，余事作诗人。”《秋怀》云：“犀首空好饮，廉颇尚能饭。”又云：“敛退就新懦，趋营悼前猛。”又云：“有如乘风船，一纵不可缆。”《哭杨兵曹凝陆歙州参》云：“人皆期七十，才半岂蹉跎。数出知己泪，自然白发多。晨兴为谁恸，还坐久滂沱。论文与晤论，已矣两如何。”《送石处士》云：“长把种树书，人云避世士。忽骑将军马，自号报恩子。风云入壮怀，泉石别幽耳。钜鹿师欲老，常山险犹恃。岂惟彼相忧，固是吾徒耻。去去事方急，酒行可以起。”《岐山下》云：“丹穴五色羽，其名为凤凰。昔周有盛德，此鸟鸣高岗。和声随祥风，窈窕相飘扬。闻者亦何事，但知时俗康。自从姬旦死，千载閟其光。吾君亦勤理，迟尔一来翔。”《路傍堠》云：“堆堆路傍堠，一双复一只。迎我出秦关，送我入楚泽。千以高山遮，万以远水隔。何当迎送归，缘路高历历。”《杂诗》云：“朝蝇不须驱，暮蚊不可拍。得时能几时，与汝恣啖咋。凉风九月到，扫地无踪迹。”《从仕》云：“居闲食未足，从仕力难任。两事皆害性，一生恒苦心。黄昏归私室，惆怅起叹音。弃置人间世，古来非独今。”《醉赠张秘书》云：“君书多态度，蔼蔼春空云。东野动惊俗，天葩吐奇芬。张籍学古淡，轩昂避鸡群。”又云：“长安众富儿，盘馔罗羶荤。不解文字饮，惟能醉红裙。”《送灵师》云：“佛法入中国，尔来六百年。齐民逃赋役，高士著幽禅。”韩公称士友，虽李翱、湜、籍不过三数篇，或发于记序书尺，惟与僧诗多四十余韵，或三四十韵，其间多谑浪笑傲之语，而缁流不悟，往往欲附名集中，以为荣宠，可发千载一笑。《荐士》云：“有穷者孟效，爱材实雄骜。冥观洞古今，象外逐幽好。横空盘硬语，妥帖力排奡。敷柔肆纡余，奋猛卷海潦。荣华肖天秀，捷疾愈响报。行身践规矩，甘辱耻媚灶。孟轲分邪正，眸子看瞭眊。杳然粹而精，可以镇浮躁。鲁侯国至小，庙鼎犹纳郜。幸当择珉玉，宁有弃圭瑁。”此篇四十韵，录十韵于此。《孟东野失子》云：“失子将何尤，吾将上尤天。汝实主下人，与夺一何偏。彼于汝何有，乃令蕃且延。此独何罪辜，生死旬日间。上呼无时闻，滴地泪到泉。地祗为之悲，瑟缩不得安。乃呼大灵龟，骑云款天门。问天生下人，薄厚胡不均。天曰天地人，由来不相关。吾悬日与月，吾系星与辰。日月相噬啮，星辰踣而颠。吾不汝之罪，知非汝由缘。且物各有分，孰能使之然。有子与无子，祸福未可原。鱼子满母腹，一一欲谁怜。细腰不自乳，举族长孤悬。鸱枭喙母脑，母死子始蕃。蝮蛇生子时，坼裂肠与肝。好子虽云好，未还恩与勤。恶子不可说，鸱枭蝮蛇然。有子且勿喜，无子固勿叹。上圣不待教，贤闻语而迁。下愚闻语惑，虽教无由悛。大灵顿头受，即日以命还。地祗谓大灵，汝往告其人。东野夜得梦，有夫玄衣巾。闯然入其户，三称天之言。再拜谢玄天，收悲以欢忻。”此篇甚奇古，非樊宗师、卢仝辈所能道。《寄崔立之》云：“傲兀坐试席，深丛见孤罴。四座各低面，不敢捩眼窥。升阶揖侍郎，归舍日未欹。佳句喧众口，考官敢瑕疵。老妇愿嫁女，不约论财资。老翁不量分，累月笞其儿。欢华不满眼，咎责塞两仪。”《寄崔立之》五十余韵，其述崔丞场屋才敏，举人之所喜诵，押宽韵易，押险韵难，宽韵虽累至百，有甚工致。《孟先生》云：“孟生江海士，古貌又古心。骑驴到京国，欲和薰风琴。岂识天子居，九重郁沉沉。一门百夫守，无籍不可寻。谁怜松桂性，竞爱桃李阴。顾我多慷慨，穷檐时见临。清宵静相对，发白聆苦吟。”《答孟郊》云：“朝餐动及午，夜讽恒至卯。”《齿落》云：“语讹默固好，嚼废软还美。”余晚丧明，欧阳公权秘书劝余闭目勿视，援此二句，颇有义味。《病中赠张十八》云：“夜阑纵捭阖，哆口疏眉庞。势侔高阳翁，坐约齐横降。”《答泷吏》篇，不以风土之恶弱，鳄鱼之暴横为忧，而一篇三致意，负罪引慝于身，而无一语归怨于上，惟韩、杜二公为然。《双鸟诗》旧注为佛老二氏作，内云：“天公怪两鸟，各捉一处囚。”若将火其书，庐其居，人其人矣。然末云：“还当三千秋，更起鸣相酬。”则二氏其陷溺人心深矣。《猛虎行》云：“猛虎虽云恶，亦各有匹侪。群行深谷间，百兽望风低。身食黄熊父，子食赤豹麛。择肉于熊豹，肯视兔与狸。正昼当谷眠，眼有百步威。自矜无当对，气性纵以乖。朝怒杀其子，暮还食其妃。匹侪四散走，猛虎还孤栖。狐鸣门两旁，乌鹊从噪之。出逐猴入居，虎不知所归。谁云猛虎恶，中路正悲啼。豹来衔其尾，熊来攫其颐。猛虎死不辞，但惭前所为。虎坐无助死，况如汝细微。故当结以信，亲当结以私。亲故且不保，人谁信汝为。”韩、杜二公五言有至百韵者，但韩喜押窄韵，杜喜押宽韵。以余观之，窄韵尤难，如《叉鱼》诗押三“萧”字，十八韵，语多警策。《精卫衔石填海》云：“何惭刺客传，不著报仇名。”《李员外寄纸笔》云：“兔尖针莫并，茧净雪难如。”《晚泊江口》云：“二女竹上泪，孤臣水底魂。”《顺宗皇后挽歌词》：“凤飞终不返，剑化会相从。”《送郑尚书赴南海》云：“盖海旗幢出，连天观阁开。衙时龙户集，上日马人来。风静鶢鶋去，官廉蚌蛤回。”退之五言云：“曾经圣人手，议论安敢到。”然《石鼔歌》云：“陋儒编诗不收入，二雅褊迫无委蛇。孔子西行不到秦，掎摭星宿遗羲娥。”秀才家无头脑如此。《赠候喜》云：“暂动还休未可期，虾行蛭渡似皆疑。举竿引线忽有得，一寸才分鳞与鬐。君欲钓鱼须远去，大鱼岂肯居沮洳。”《记梦》诗，注家以为公左迁右庶子作，时李逢吉当国，公有《和侯喜笋》诗二十六韵，用事托意，信如注家所言。《赠崔群》云：“何人有酒身无事，谁家多竹门可款。”《记梦》云：“夜梦神官与我言，罗缕道妙角与根。我听其言未云足，舍我先度横山腹。侧身上视溪谷盲，杖撞玉版声彭觥。神官见我开颜笑，前对一人壮非少。壮非少者哦七言，六字常语一字难。我以指撮白玉丹，行且咀嚼行诘盘。口前截断第二句，绰虐顾我颜不欢。乃知仙人未贤圣，护短凭愚邀我敬。我宁屈曲自世间，安能从汝巢神山。”公南迁，因论佛骨忤宪宗意，然丞相度及贵戚皆论救。此诗所谓“我宁屈曲自世间，安能从汝巢神山”，可见宗闵怙权植党，公崛强不屈意。《赤藤杖歌》云：“赤藤为杖世未窥，台郎始携自滇池。滇王扫宫邀使者，跪进再拜语嗢咿。绳桥拄过免倾堕，性命造次蒙扶持。途经百国皆莫识，君臣聚观逐旌麾。共传滇神出水献，赤龙拔须血淋漓。”又云：“羲和操火鞭，暝到面极陲所遗。几重包裹自题署，不以珍怪夸荒夷。归来捧赠同舍子，浮光照手欲把疑。空堂昼眠倚牖户，飞电著壁搜蛟螭。”玉川子《月蚀》诗，一千六百七十一字，韩公病其繁，省去千余字，然题为《效玉川子作》。退之岂效人体者？谦辞也。《醉留东野》云：“昔年因读李白杜甫诗，长恨二人不相从。吾与东野生并世，如何复蹑二子踪。东野不得官，白首夸龙钟。韩子稍奸黠，自惭青蒿倚长松。低头拜东野，愿得终始如駏蛩。东野不回头，有如寸筳撞钜钟。吾愿身为云，东野变为龙。四方上下逐东野，虽有离别无由逢。”《蓝关示湘》云：“一封朝奏九重天，夕贬潮阳路八千。欲为圣朝除弊事，岂将衰朽惜残年。云横秦岭家何在，雪拥蓝关马不前。知汝远来应有意，好收吾骨瘴江边。”余常谓选古今诗，先正惟欧、韩、曾、范大儒，惟周、程、张、邵及近世朱、张、吕、叶不可以诗论。然诸老先生之集具存，或未常深考而细味之，或畏其名盛而不敢轻下注脚。自唐以来，李、杜之后便到韩、柳，诗沉著痛快，可以配杜，但以气为之，直截者多，隽永者少。白诗云：“退之服硫黄，一病竟不痊。”按退之作《李干墓志》，力抵其服饵金丹之谬，其卒北归之役，常以病满百日求免官。张籍祭诗具言其病，有“孺人侍药汤”之句，初无服硫黄之说。世传公临终呼诸僧语之云：“汝详视吾手足，无出外诳人，云韩愈病癞死。”公达生如此，安肯服刚剂求活哉？微之炼秋石之说，亦未详所出。

　　柳宗元五言云：“岂知千仞坠，只为一毫差。”又云：“引泉开故窦，护药插新笆。”又云：“海俗衣犹卉，山夷髻不鬟。”又云：“危根一以振，齐斧来相寻。”又灵寿木不知为何物，以柳氏诗考之云：“柔条乍反植，劲节常对生。循玩足忘疲，稍觉步武轻。安能事翦伐，持用资徒行。”《咏荆轲》云：“千金奉短计，匕首荆卿趋。造端何其锐，临事竟趦趄。慈父断子首，狂走无容躯。夷城芟七族，台观皆焚污。始期忧患弭，卒动灾祸枢。秦皇本诈力，事与桓公殊。奈何效曹子，实谓勇且愚。世传故多谬，太史征无且。”咏荆轲者多矣，此篇“勇且愚”之评，与渊明“惜哉剑术疏”之语同一意脉。陶、柳诗率含蓄不尽。《韦使君黄溪祈雨见召》云：“骄阳愆岁事，良牧念灾畬。列骑低残月，鸣笳度碧虚。稍穷樵客路，遥驻野人居。谷口寒流净，丛祠古木疏。焚香秋雾湿，奠玉晓光初。肸蚃巫言报，精诚礼物余。惠风仍偃草，灵雨会随车。俟罪非真吏，翻惭奉简书。”《晨诣超师院读禅经》云：“道人庭宇静，苔色连深竹。日出雾露余，青松如膏沐。”《赠江华长老》云：“室空无侍者，巾屦唯挂壁。”又云：“风窗疏竹响，露井寒松滴。道傍孤松往，来斫以为明。”《好事者编竹成篱感而赋诗》云：“孤松停翠盖，托根临广路。不以险自防，遂为明所误。幸逢仁惠意，重此藩篱护。犹有半心存，时将承雨露。”又《田家》云：“篱落隔烟火，农谈四邻夕。庭际秋虫吟，疏麻方寂历。蚕丝尽输税，机杼空倚壁。里胥夜经过，鸡黍事筵席。各言官长峻，文字多督责。东乡后租期，车毂陷泥泽。公门少推恕，鞭扑恣狼籍。努力慎经营，肌肤真可惜。”又云：“古道饶蒺藜，萦回古城曲。蓼花被堤岸，陂水寒更绿。是时收获竟，落日多樵牧。风高榆柳疏，霜重梨栗熟。行人迷去住，野鸟竞栖宿。田翁笑相念，昏黑慎原陆。”《掩役夫张进骸》云：“生死悠悠尔，一气聚散之。偶来纷喜怒，奄忽已复辞。为役孰贱辱，为贵非神奇。一朝纩息定，枯朽无妍媸。生平勤皂枥，剉秣不告疲。既死给轊椟，葬之东山基。奈何值崩湍，荡析临路垂。髐然暴百体，散乱不复支。从者幸告余，眷之潸然悲。猫虎获迎祭，犬马有盖帷。伫立唁尔魂，岂复识此为。畚锸载埋瘗，沟渎护其危。我心得所安，不谓尔有知。掩骼著春令，兹焉适其时。及物非吾辈，聊且顾尔私。”又《南涧》云：“秋气集南涧，独游亭午时。回风一萧瑟，林影久参差。始至若有得，稍深遂忘疲。羁禽响幽谷，寒藻舞沦漪。去国魂已远，怀人泪空垂。孤生易为感，失路少所宜。索寞竟何事，徘徊只自知。谁为后来者，当与此心期。”又《简吴武陵》云：“理世固轻士，弃捐湘之湄。阳光竞四溟，敲石安所施。铩羽集枯干，低昂互鸣悲。朔云吐风寒，寂历穷秋时。君子尚容与，小人守兢危。惨凄日相视，离忧坐自滋。樽酒聊可酌，放歌谅徒为。惜无协律者，窈眇弦吾诗。”七言云：“盛时一去贵反贱，桃笙葵扇安可常。”又云：“渔翁夜傍西岩宿，晓汲清湘燃楚竹。烟销日出不见人，欸乃一声山水绿。”《岭南江行》云：“瘴江南去入云烟，望尽黄茅是海边。山腹雨晴添象迹，潭心日暖长蛟涎。射工巧伺游人影，飓母偏惊旅客船。从此忧来非一事，岂容华发待流年。”《柳州峒岷》云：“郡城南下接通津，异服殊音不可亲。青箬裹盐归洞客，绿荷包饭趁虚人。鹅毛御腊缝山罽，鸡骨占年拜水神。”《哭吕衡州》云：“衡岳新摧天柱峰，士林憔悴泣相逢。只令文字传青简，不使功名上景钟。三亩空留悬磬室，九原犹寄若堂封。遥想荆州人物论，几回中夜惜元龙。”《跂乌词》云：“城上日出群乌飞，鸦鸦争赴朝阳枝。刷毛伸翼和且乐，尔独落魄今何为。无乃慕高近白日，三足妒尔令尔疾。无乃饥啼走路傍，贪鲜攫肉人所伤。翘肖独足下丛薄，口衔低枝始能跃。还顾泥涂备蝼蚁，仰看栋梁防燕雀。左右六翮利如刀，踊身失势不得高。支离无趾犹自免，努力低飞逃后患。”韩、柳齐名，然柳乃本色诗人，自渊明没，雅道俱熄，当一世竞作唐诗之时，独为古体以矫之，未尝学陶和陶，集中五言凡十数篇，杂之陶集，有未易辨者。其幽微者可玩而味，其感慨者可悲而泣也。其七言五十六字尤工，五七言绝句已别选。退之作《罗池庙碑》云：“侯常语部曲欧阳翼等曰：‘明年吾死，死而为神。’后三年降于州之后堂，欧阳翼等见而拜之。”又云：“生能泽其民，死能惊动祸福之。”又云：“过客李仪，醉酒慢侮，扶出即死。”恐非不语神怪之义。王初僚诗云：“子厚文章百世师，寻常稽首望罗池。雷霆不碎韩诗板，醉侮何心怒李仪。”若为子厚分疏者。

　　刘禹锡《八阵图》云：“会有知兵者，临流指是非。”《寄严司空》云：“欢谣开竹栈，拜舞掷桑弓。”《早发》云：“寒树鸟初动，霜桥人未行。”《早秋集贤院》云：“蕙草香书殿，槐花点御沟。”又云：“问卜安冥数，看方理病源。”《送客》云：“神林社日鼓，茅屋午时鸡。”《和微之》云：“枥嘶无价马，庭发有名花。”又云：“昨宵凤池客，今日雀罗门。”又云：“兴情逢酒在，筋力上楼知。”又云：“游鱼将婢纵，野雉见媒惊。”又云：“残兵疑鹤唳，空垒辨乌声。”《咏史》云：“贾生明王道，卫绾工车戏。同遇汉文时，何人居贵位。”《初至长安》云：“每行经旧处，却想似前身。不改南山色，其余事事新。”《插田歌》云：“计吏语田夫，长安真大处。省门高轲峨，侬入无度数。昨来补卫士，唯用筒竹布。君看二三年，我作官人去。”《罗浮》云：“夜宿最高峰，瞻空浩无邻。海黑天宇旷，星辰来逼人。是时当朏魄，阴物恣腾振。日光吐鲸背，剑影开龙鳞。倏若万马驰，旌旗耸奫沦。又如广乐奏，金石含悲辛。疑其有巨灵，怪物尽来宾。阴阳迭用事，乃俾夜作晨。咿喔天鸡鸣，扶桑色昕昕。赤波千万里，踊出黄金轮。下视生物息，霏如隙中尘。醯鸡仰瓮口，亦谓云汉津。世人信耳目，方寸度大钧。安知视听外，怪愕不可陈。”《捣衣曲》云：“爽砧应秋律，繁杵含凄风。一一远相续，家家音不同。户庭凝露清，伴侣明月中。长裾委襞积，轻佩垂璁珑。汗余衫更馥，细移麝半空。报寒惊边雁，促思闻候虫。天狼正芒角，虎落定相攻。盈箧寄何处，征人如转蓬。”《古散调词》云：“读得玄女符，生当事边时。往来长秋间，能带双鞬驰。崩腾天宝末，尘暗燕南陲。爟火入咸阳，诏征神武师。是时占军募，插羽扬金羁。万夫列辕门，观射中戟支。中宵倚长剑，起视蚩尤旗。阴风猎白草，旗槊光参差。曾擒白马将，虏骑不敢追。贵臣上战功，名姓随意移。终岁肌骨苦，他人印累累。谒者既清宫，诸侯各罢戏。上将赐甲第，门戟不可窥。眦血下沾襟，天高问无期。却寻故乡路，孤影空相随。”《游桃源》云：“姹女飞丹砂，青童护金液。宝气浮鼎耳，神光生剑脊。”《春望》云：“田中牧竖烧刍狗，陌上行人看石麟。”《澧州》云：“梅蕊覆阶铃阁暖，雪峰当户戟枝寒。”《水亭避暑》云：“琥珀杯烘疑漏酒，水晶帘莹更通风。”《棋》云：“雁行布阵众未晓，虎穴得子人皆惊。”《送僧》云：“猿狖窥斋林叶动，蛟龙闻咒浪花低。”《寄令狐相公》云：“少有一身兼将相，更能四面占文章。”《与歌者米嘉荣》云：“近来时世轻先辈，好染髭须事后生。”《江陵道中》云：“行到南朝征战地，古来名将尽为神。”又云：“氊裘君长迎风惧，锦领酋豪蹋雪骄。”又云：“离别苦多相见少，一生心事在书题。”又云：“隔帘惟见中庭草，一树山榴依旧开。”又云：“阶蚁相逢如偶语，园蜂急去恐违程。”《荆门道怀古》云：“南国山川旧帝畿，宋台梁馆尚依稀。马嘶古树行人歇，麦秀空城泽雉飞。风吹落叶填宫井，火入荒林化宝衣。徒使词臣庾开府，咸阳终日苦思归。”《平齐行》云：“开元皇帝东封时，百神受职争奔驰。千钧猛簴顺流下，洪波涵淡浮熊罴。侍臣燕公秉文笔，玉捡告天无愧词。当今睿孙承圣祖，岳神望幸河宗舞。青门大道属车尘，共侍葳蕤翠华举。”《墙阴歌》云：“白日左右浮天潢，朝晡影入东西墙。昔为儿童在阴戏，当时意小觉日长。东邻侯家吹笙簧，随阴促促移象床。西邻田舍乏糟糠，就影汲汲舂黄梁。因思九州四海外，家家只占墙阴内。莫言墙阴数尺间，老却主人如等闲。”《西塞山怀古》云：“西晋楼船下益州，金陵王气漠然收。千寻铁锁沉江底，一片降幡出石头。”梦得德宗朝已为郎官御史，坐任文党，久斥于外，晚与乐天皆为午桥宾客，累官至侍从，然已八十余矣。既没，微之有五言云：“并失鸳鸯侣，空余麋鹿身。只应嵩少下，长作独游人。”

　　杜牧五言云：“韩彭不再生，英雄皆为鬼。”又云：“少陵鲸海动，翰苑鹤天寒。”又云：“大热去酷吏，清风来故人。”又云：“微雨池塘见，好风襟袖知。”又云：“圆疑窃龙颔，色已夺鸡冠。”又云：“青汉龙髯绝，苍山马鬛悲。”又云：“微雨秋栽竹，孤灯夜读书。”又云：“蓬蒿三亩居，宽于一天下。”又云：“自嫌如匹素，刀尺不由身。”又云：“谁知病太守，犹得作茶仙。”又云：“四百年炎汉，三十代宗周。二三里遗堵，八九所高丘。”又云：“偃蹇松公老，森严竹阵齐。小莲娃欲语，幽笋稚相携。”《杜秋娘》云：“京江水清滑，生女白如脂。其间杜秋娘，不劳朱粉施。老濞即山铸，后庭千蛾眉。秋持玉斝醉，与唱金缕衣。濞既白首叛，秋亦红泪滋。吴江落日渡，灞岸绿杨垂。联裾见天子，倩盼独依依。椒壁悬锦幕，镜奁蟠蛟螭。仾鬟认新宠，窈袅复融怡。月上白璧门，桂影凉参差。金阶露新重，闲捻紫箫吹。莓苔夹城路，南苑雁初飞。红粉羽林仗，独赐辟邪旗。归来煮豹胎，餍饫不能饴。咸池升日庆，铜雀分香悲。雷音后车远，事往落花时。燕禖得皇子，壮发绿緌緌。画堂授傅姆，夫人亲捧持。虎睛珠络褓，金盘犀镇帷。长杨射熊罴，武帐弄哑咿。渐抛竹马剧，稍出舞鸡奇。崭崭整冠佩，侍宴坐瑶池。眉宇俨图画，神秀射朝晖。一尺桐偶人，江充知自欺。王幽茅土削，秋放故乡归。觚棱拂斗极，回首尚迟迟。四朝三十载，似梦复疑非。潼关识故吏，吏发已如丝。却唤吴江渡，舟人那得知。归来四邻改，茂苑草菲菲。清血洒不尽，仰天知问谁。寒衣一匹素，夜借邻人机。我昨金陵过，闻之为歔欷。自古皆一贯，变化安能推。夏姬灭两国，逃作巫臣妻。西子下姑苏，一舸逐鸱夷。织室魏豹俘，作汉太平基。误置代籍中，两朝尊母仪。光武绍高祖，本系生唐儿。珊瑚破高齐，作婢舂黄糜。萧后去杨州，突厥为阏氏。女子固不定，士林亦难期。射钩后呼父，钓翁王者师。无国要孟子，有人毁仲尼。秦因逐客令，柄归丞相斯。安知魏齐首，见断箦中尸。给丧蹷张辈，廊庙冠峨危。珥貂七叶贵，何妨拒郅支。苏武却生返，邓通终死饥。主张既难测，翻覆亦其宜。地尽有何物，天外复何之。指何为而捉，足何为而驰。耳何为而听，目何为而窥。己身不自晓，此外何思维。因倾一樽酒，题作《杜秋诗》。愁来独长咏，聊可以自怡。”《杜秋娘》诗“萧后去杨州，突厥为阏氏”，按《唐书》，萧后国破没于窦建德，突厥处罗可汗遣使要之，建德不敢留，遂入于虏庭。正观四年，太宗灭突厥，以礼迎后至京师，既入虏庭，则为阏氏必矣。《寄小侄阿宜》云：“小侄名阿宜，未得三尺长。头圆筋骨紧，两脸明且光。去年学官人，竹马绕四廊。指挥群儿辈，意气何坚刚。”“去岁冬至日，拜我立我傍。祝尔愿尔贵，仍且寿命长。今年我江外，今日生一阳。忆尔不可见，祝尔倾一觞。阳德比君子，初生至微茫。排阴出九地，万物随开张。一似小儿学，日就复月将。勤勤不自己，二十能文章。”“我家公相家，剑佩尝玎珰。旧第开朱门，长安城中央。第中无一物，万卷书满堂。家集二百编，上下驰皇王。多是抚州写，今来五纪强。尚可与尔读，助尔为贤良。经书括根本，史书阅兴亡。高摘屈宋艳，浓薰班马香。李杜泛浩浩，韩柳摩苍苍。近者四君子，与古争强梁。愿尔一祝后，读书日日忙。一日读十纸，一月读一箱。朝廷用文治，大开官职场。愿尔出门去，取官如驱羊。”“大明帝宫阙，杜曲我池塘。我若是潦倒，看汝争翱翔。总语诸小道，此诗不可忘。”《少年行》云：“官为骏马监，职帅羽林儿。两绶藏不见，落花何处期。猎敲白玉镫，怒袖紫金槌。田窦长留醉，苏辛曲让岐。豪持出塞节，笑别远山眉。捷报云台贺，公卿拜寿卮。”七言云：“南朝四百八十寺，多少楼台烟雨中。”又云：“萧条市邑如蜂尾，早晚干戈识虎皮。”又云：“四海一家无一事，将军携镜泣霜毛。”又云：“九原可作吾谁与，师友琅琊邴曼容。”又云：“秋山春雨闲吟处，倚遍江南寺寺楼。”又云：“杜诗韩笔愁来读，似倩麻姑痒处爬。”又云：“商女不知亡国恨，隔江犹唱后庭花。”又云：“自说江湖不归事，阻风中酒过年年。”又云：“公道世间惟白发，贵人头上不曾饶。”《班竹簟》云：“分明知道湘妃泣，何忍将身卧泪痕。”又云：“无端有寄闲消息，背插金钗笑向人。”《宫人冢》云：“少年入内教歌舞，不识君王到死时。”《别家》云：“初岁娇儿不识爷，别爷不拜手吒叉。拊头一别三千里，何日迎门却到家。”《赠猎射》云：“已落双雕血尚新，鸣鞭走马又翻身。凭君莫射南来雁，恐有家书寄远人。”《河湟》云：“元载相公曾借箸，宪宗皇帝亦留神。旋见衣冠就东市，忽遗弓剑不西巡。牧羊驱马虽戎服，白发丹心尽汉臣。惟有凉州歌舞曲，流传天下乐闲人。”绝句云：“玉子纹楸一路饶，最宜檐雨竹萧萧。得年七十更万日，与子期于局上销。”《故洛城》云：“锢党岂能留汉鼎，清谈空解识胡儿。千烧万战坤灵死，惨惨终年鸟雀悲。”《九日齐山登高》云：“江涵秋影雁初飞，与客携壶上翠微。尘世难逢开口笑，菊花须插满头归。但将酩酊酬佳节，不用登临叹落晖。古往今来只如此，牛山何必更沾衣。”又《酬张处士》云：“七子论诗谁似公，曹刘须在指挥中。荐衡昔日知文举，乞火无人作蒯通。北极楼台长入梦，西江波浪远吞空。可怜故国三千里，虚唱歌辞满六宫。”《横江馆》云：“孙家兄弟晋龙骧，驰骋功名业帝王。至竟江山谁是主，苔矶空属钓鱼郎。”又云：“镜中丝发悲来惯，衣上尘痕拂渐难。惆怅江湖钓竿手，却遮西日向长安。”又云：“四皓有芝轻汉祖，张仪无地与怀王。”又云：“仙常月明孤影过，长门灯暗数声来。”按牧之门户贵盛，文章独步一时，其诗机锋凑泊，如秋月春山，挹之无尽。少时不羁，有书记平安之谤。及住廿四桥头，犹有“绿叶成阴子满枝”之恨，若未忘情于色界者。晚节自志其墓，台卿自志，与渊明自挽何异！非世之怖死惧化者所可及也。顷见考亭，称牧行草书能不愧于诗，有颉颃李杜之目，乃知文公亦爱其才。 
　
 
　



　
后村诗话
　
　

卷六 

卷六
　　白居易《原上草》云：“野火烧不尽，春风吹又生。”《清明》云：“留饧和冷粥，出火煮新茶。”《扇》云：“引秋生手里，藏月入怀中。”《太湖石》云：“峰骈仙掌出，罅坼剑门开。”又云：“常恐国史上，但记凤与麟。”又云：“昨日延英对，今日崖州去。”又云：“所恨薄命身，嫁迟别日迫。”又云：“为君一日恩，误妾百年身。”又云：“我无缩地术，君非驭风仙。”又云：“行年三十九，岁暮日斜时。”《读灵运诗》：“大必笼天海，细不遗草树。”又云：“未得无生心，白头亦为夭。”又云：“恋月夜同宿，爱山晴共看。”《江州》云：“野水多于地，人烟半在船。”又云：“老色日上面，欢悰时去心。今既不如昔，后当不如今。”又云：“欲识往来频，青芜成白路。”又云：“笑劝狂伶酒，闲吟短李诗。”又云：“犬吠村胥闹，蝉鸣织妇忙。”又云：“成人男作草，事鬼女为巫。”又云：“吏征鱼户税，人纳火田租。”又曰：“醉曾冲宰相，骄不揖金吾。”又云：“散吏闲如客，贫州冷似村。”又云：“忧方知酒圣，贫始觉钱神。”又云：“鸡鸣一觉睡，不博早朝人。”又云：“量大嫌甜酒，才高笑小诗。”又云：“性灵闲似鹤，颜状古于松。”又云：“若不为松乔，即须作皋夔。”又云：“微月初三夜，新蝉第一声。”又云：“病闻和药气，渴听碾茶声。”又云：“小巢织巧妇，新叶长慈姑。”又云：“玉柄鹤翎扇，银翁云母浆。”又云：“秋风满衫泪，泉下故人多。”又云：“佛容为弟子，天许作闲人。”又云：“斗闲僧尚闹，较瘦鹤为肥。”又云：“不能留姹女，争免作衰翁。”又云：“婢能寻本草，犬不吠医人。”又云：“同时六学士，五相一渔翁。”又云：“园葵烹佐饭，林叶扫添薪。”又云：“有一燕赵士，言貌甚奇瑰。日日酒家去，脱衣典数杯。问君何落拓，云仆生草莱。地寒命且薄，君门乏良媒。亦有同门生，先升青云梯。贵贱交道绝，朱门扣不开。及归种禾黍，三岁旱为灾。入山烧黄白，一旦化为灰。处处去不得，却归酒中来。”陶诗云：“夷齐各一身，穷饿未为难。先生有五男，与之同饥寒。”同此意。又云：“三年典郡归，所得非金帛。天竺石两片，华亭鹤一只。还就无尘坊，仍求有水宅。岂独为身谋，安吾鹤与石。”又云：“荣名与壮齿，相避如朝暮。时命始欲来，颜色已先去。”又云：“泥坛方合矩，铸鼎圆中规。炉槖一以动，瑞气红辉辉。二物正訢合，厥状何怪奇。绸缪夫妇体，狎猎鱼龙姿。”又云：“试问池台主，多为将相官。终身不曾到，惟展宅图看。”又云：“昔作少学士，图形入集贤。今为老居士，写貌寄香山。鹤毳变玄发，鸡肤换朱颜。前形与后貌，相去三十年。”七言云：“一丛暗淡将何比，浅碧笼裙衬紫巾。”又云：“药圃茶园为产业，野麋林鹤是交游。”又云：“失宠故姬归院夜，没番老将上楼时。照他几许人肠断，玉兔银蟾远不知。”又云：“曾犯龙鳞容不死，欲骑鹤背觅长生。”又云：“每被老元偷格律，苦教短李伏歌行。”又云：“犹嫌小户长先醒，不得多时住醉乡。”又云：“洛阳女儿面似花，河南大尹头如雪。”又云：“琴书何必求生产，与女犹胜与外人。”又云：“绮罗二八围宝榻，组练三千夹将坛。”又云：“争得大裘长万丈，与君都盖洛阳城。”又云：“大有高门锁空宅，主人到老不曾归。”又云：“贫添庄舄吟声苦，病欠韩康药债多。”又云：“柘枝紫袖教丸药，羯鼓苍头遣种蔬。”又云：“直应人世无风月，始是心中忘却时。”又云：“冷落若为留客住，冰池霜竹雪髯翁。”又云：“汉容黄绮为逋客，尧放巢由作外臣。”《哭刘梦得》云：“杯酒英雄君与操，文章微婉我知丘。贤豪虽殁精灵在，应共微之地下游。”又：“蟭螟杀敌蚊巢上，蛮触交争蜗角中。应似诸天观下界，一微尘内斗英雄。”又云：“秦磨利刀斩李斯，齐烧沸鼎烹郦其。可怜黄绮入商洛，闲卧白云歌紫芝。彼为葅醢几上尽，此作鸾凰天外飞。去者逍遥来者死，乃知祸福非天为。”又云：“祸福茫茫不可期，大都早退以先知。当君白首同归日，是我青山独往时。顾索素琴应不暇，忆牵黄犬定难追。麒麟作脯龙为醢，何似泥中曳尾龟。”《新丰折臂翁》云：“新丰老人八十八，头鬓眉须皆似雪。元孙扶向店前行，左臂凭肩右臂折。问翁臂折来几年，兼问致折何因缘。翁云贯属新丰县，生逢圣代无征战。惯听梨园歌管声，不识旗枪与弓箭。无何天宝大征兵，户有三丁点一丁。点得驱将何处去，五月万里云南行。闻道云南有泸水，椒花落时瘴烟起。大军徒涉水如汤，未过十人二三死。村南村北哭声哀，儿别爷娘夫别妻。皆云前后征蛮者，千万人行无一回。是时翁年二十四，兵部牒中有名字。夜深不敢使人知，偷将大石锤折臂。张弓簸旗俱不堪，从兹始免征云南。骨碎筋伤非不苦，且图拣退归乡土。此臂折来六十年，一肢虽废一身全。至今风雨阴寒夜，直到天明痛不眠。痛不眠时终不悔，且喜老身今独在。不然当时泸水头，身死魂飞骨不收。应作云南望乡鬼，万人冢上哭呦呦。老人言，君听取，君不闻开元宰相宋开府，不赏边功防黩武。又不闻天宝宰相杨国忠，欲求恩幸立边功。边功未立生人怨，请问新丰折臂翁。”《八骏图》云：“穆王八骏天马驹，后人爱之写为图。日行万里速如飞，穆王独乘何所之。四荒八极踏欲遍，三十二蹄无歇时。属车轴折追不及，黄屋草生弃若遗。瑶池西赴王母宴，七庙经年不亲荐。碧台南与盛姬游，明堂不复朝诸侯。白云黄竹歌声动，一人荒乐万人愁。至今此物世称珍，不知房星之精下为祲。”《卖炭翁》云：“卖炭翁，伐薪烧炭南山中。满面尘灰烟火色，两鬓苍苍十指黑。卖炭得钱何所营，身上衣裳口中食。可怜身上衣正单，心忧炭贱愿天寒。夜来城外一尺雪，晓驾炭车辗冰辙。牛困人饥日已高，市南门外泥中歇。翩翩两骑来是谁，黄衣使者白衫儿。手把文书口称敕，回车叱牛牵向北。一车炭，千余斤，宫使驱将惜不得。半匹红纱一丈绫，系向牛头充炭直。”《官牛》云：“官牛官牛驾君车，浐水崖边搬载沙。一石沙，几斤重，朝载暮载将何用。载向五门官道西，绿槐阴下铺沙堤。昨来新拜右丞相，恐怕泥涂污马蹄。右丞相，马蹄踏沙虽净洁，牛领牵车欲流血。右丞相，但能济人治国调阴阳，官牛领穿亦无妨。”《盐商妇》云：“盐商妇，多金帛，不事田农与蚕绩。南北东西不失家，风水为乡船作宅。本是扬州小家女，嫁得西江大商客。绿鬟富去金钗多，皓腕肥来银钏窄。前呼苍头后叱婢，问尔因何得如此。婿作盐商十五年，不属州县属天子。每年盐利入官时，少入官家多入私。官家利薄私家厚，盐铁尚书远不知。何况江头鱼米贱，红鲙黄橙香稻饭。饱食浓妆倚柂楼，两朵红肋花欲绽。盐商妇，有幸嫁盐商，终朝美饭食，终岁美衣裳。好衣美食有来处，亦须惭愧桑弘羊。桑弘羊，死已久，不独汉时今亦有。”

　　元稹《榴花》五言云：“委作金炉焰，飘成玉砌瑕。”《宪宗挽歌》云：“狼星如要射，犹有鼎湖弓。”又云：“俊鹘度海食，应龙升天行。”又云：“渐恐鲸鲲大，波涛及九州。”又云：“新笋踊犀株，落梅翻蝶翅。”又云：“筝弦玉指调，粉汗红绡拭。”又云：“彩缕碧筠粽，香秔白玉团。”又云：“佞存真妾妇，谏死是男儿。”又云：“叉鱼江火合，唤客谷神应。”又云：“花态繁于绮，闺情软似绵。”又云：“劲芟鳌足断，精贯虱心穿。”又云：“望夫身化石，为伯首如蓬。”又云：“不如元不识，俱作路人行。”又云：“乘我牂牁马，蒙茸大如羝。”又云：“亭亭巧于削，一一大如拱。槎枒矛戟合，屹仡龙蛇动。风朝竽籁过，雨夜鬼神恐。”《蜘蛛》云：“萦缠伤竹柏，吞噬及虫蛾。为送佳人喜，珠栊无奈何。”《小儿》云：“乱骑残爆竹，争唾小旋风。骂雨愁妨走，呵冰喜旋融。”《估客乐》云：“估客无住著，有利身即行。一解市头语，便无乡里情。子本频蕃息，货贩日兼并。求珠驾沧海，采玉上荆衡。北买党项马，西擒吐番鹰。越婢脂肉滑，奚僮眉眼明。经游天下遍，却到长安城。先问十常侍，次求百公卿。侯家与主第，点缀无不精。归来始安坐，富与王者勍。大儿贩材木，巧识梁栋形。小儿贩盐卤，不入州县征。一身偃市利，突若截海鲸。”七言云：“他时定葬烧缸地，卖与人家得酒盛。”又云：“初过寒时一百六，店舍无烟空树绿。”又云：“四五年前作拾遗，谏书不密丞相知。”《梦上天》云：“来时畏有他人上，截断龙胡斩鹏翼。”《越州》云：“州城回绕拂云堆，鉴水稽山满眼来。四面常时对屏障，一家终日在楼台。星河似向檐前落，鼓角惊从地底回。我是玉皇香案吏，谪居犹得住蓬莱。”《夫远征》云：“赵卒四十万，尽为坑中鬼。赵王未信赵母言，犹点新兵更填死。坑中之鬼妻在营，髽麻带绖鹅雁鸣。送夫之妇又行哭，哭声送死非送行。夫远行，远行不必戍长城，出门便不知死生。”元、白皆唐诗大家，余观古作者，必以艰深文浅近，必以尖新革尘腐。二公独不然，世传其有赋咏，元语多犯白，固有偷格律之嘲。白遇赋咏，必使老妪闻而晓解者。两《长庆集》部帙数倍韩、柳，其间大篇如《连昌宫辞》、《琵琶行》之类，不可胜书，姑录其尤警策者于编。元初与仇士良争驿，劾严厉苛敛，忤时相意，赖李绛、崔群论救，其诗有“佞存真妾妇，谏死是男儿”之句。初节甚高，及为学士，有上眷中人争与之交，遂党中人，以沮裴度，非复昔日微之矣。其卒甫五十三，故白哀诗云：“因知早贵兼才子，不得多时在世间。”白天资近道，多称人之善，然“当君白首同归日，是我青山独往时”之句，不哀彼之冤，而幸我之免。文饶不存辈行，不分雅俗，但欲以浙西观察临苏州刺史，道眼观之，只堪一笑。集中数绝，余常疑好事者为之，香山未必有此作也。

　　李贺《感讽》云：“合浦无明珠，龙洲无木奴。足知造化力，不给使君须。越妇未织作，吴蚕始蠕蠕。县官骑马来，狞色虬紫须。怀中一方板，板上数行书。不因使君怒，焉得诣尔庐。越妇拜县官，桑芽今尚小。会待春日宴，丝车方掷掉。越妇通言语，小姑具黄粱。县官踏餐去，簿吏复登堂。”又云：“都门贾生墓，青蝇久断绝。寒食摇扬天，坟景长肃杀。皇汉十二帝，惟帝称睿哲。一夕信竖儿，文明永沦歇。”《秦王饮酒》云：“酒酣喝月使倒行。”《沙路曲》云：“帝前动笏移南山。”《秋来》云：“秋坟鬼唱鲍家诗，恨血千年土中碧。”《梦登天》云：“黄尘清水三山下，更变千年如走马。遥望齐州九点烟，一泓海水杯中泻。”《秦宫诗》云：“飞窗复道传觞饮，十夜铜盘腻烛黄。”又云：“斫桂烧金待晓筵，白鹿清苏夜半煮。”《美人梳头歌》云：“双鸾开镜秋水光，解鬟临镜立象床。一编香丝云撒地，玉钗落处无声腻。纤手却盘老鸦色，翠滑宝钗簮不得。”又云：“背人不语向何处，下阶自折樱桃花。”《雁门太守行》云：“黑云压城城欲摧，甲光向日金鳞开。角声满天秋色里，塞上燕脂凝夜紫。半卷红旗临易水，霜重鼓寒声不起。报君黄金台上意，提携玉龙为君死。”《金铜仙人辞汉歌》云：“茂陵刘郎秋风客，夜闻马嘶晓无迹。画栏桂树悬秋香，三十六宫土花碧。魏宫牵车指千里，东关酸风射眸子。空将汉月出宫门，忆君清泪如铅水。衰兰送客咸阳道，天若有情天亦老。携盘独出月荒凉，渭城已远波声小。”《吕将军歌》云：“吕将军，骑赤兔，独携大胆出秦关，金粟堆边哭陵树。北方逆气污青天，剑龙夜叫将军闲。将军振袖挥剑锷，玉阙朱城有门阁。榼榼银龟摇白马，傅粉女郎火旗下。恒山铁骑请金枪，遥闻箙中花箭香。西郊寒篷叶如刺，皇天亲载养神骥。厩中高桁排蹇蹄，饱食青刍饮白水。圆苍低迷盖张地，九州人事皆如此。”《苦篁调啸引》云：“请说轩辕在时事，伶伦采竹二十四。伶伦采之自昆丘，轩辕诏遣中分作十二。伶伦以之正音律，轩辕以之调元气。当时黄帝上天时，二十三管咸相随。惟留一管人间吹，无德不能得此管，此管沉埋虞舜祠。”《箜篌引》云：“吴丝蜀桐张高秋，空白凝云颓不流。江娥啼竹素女愁，李凭中国弹箜篌。昆山玉碎凤凰叫，芙蓉泣露香兰笑。十二门前融冷光，二十三丝动紫皇。女娲炼石补天处，石破天惊逗秋雨。梦入神山教神妪，老鱼跳波瘦蛟舞。吴质不眠倚桂树，露脚斜飞湿寒兔。”长吉歌行，新意险语，自有苍生以来所无。樊川云“极骚人墨客之笔力，尽古人文章之变态”，非长吉不足以当之。《高轩过》乃其总角时所作，若宿构者。然其母曰：“是儿欲呕出心乃已。”知子莫若母，岂非苦吟而得者欤！《唐杂记》云：“贺性傲忽，其诗为母中表投之溷中，故传于世者绝少。”悲夫！使吾有中表如贺，当濯蔷薇水薰玉蕤香，方敢开卷，此中表岂鼻塞不知香臭者欤！

　　戴叔伦《赠李山人唐》云：“柳条将白发，相对共垂丝。”《汝南别董校书》云：“扰扰倦行役，相逢陈蔡间。何为百年内，不见一人闲。对酒惜余景，问程愁乱山。秋风万里至，又出穆陵关。”《赠康老人洽》云：“一篇飞入九重门，乐府喧喧闻至尊。宫中美人皆唱得，七贵因云尽相识。不脱敞裘轻锦绮，长吟佳句掩笙歌。贤王贵主于我厚，骏马苍头如已有。暗将心事隔风尘，尽掷年光逐杯酒。青门几度见春归，折柳寻花送落晖。”叔伦仕至容管观察使，半山选其诗凡四十七首，五七言绝句已入选，今摘出集中平淡可玩味者，浏亮切事情者。赵南塘《题天台戴式之诗稿》云：“台岭散仙人，诗家小叔伦。”式之由此名重，有《石屏集》，南塘为选取若干首。

　　杨巨源《献圣寿》云：“炉烟添柳重，宫漏出花迟。”《老将》云：“功成封宠将，力尽到贫乡。”《圣恩洗雪镇州寄献裴相公》云：“天借春光洗绿林，战尘收尽见花阴。好生本是君王德，忍死何妨壮士心。曾贺截云翻栅远，仍闻斸冻下营深。井陉昨日双旗入，萧相无言泪湿襟。”此谓田布知魏兵必叛，杀身以自明。杨公勇去之节，退之一序，万古不朽。内云：“国子司业杨公，方以能诗训后进。”按夔以九德教胄子，周以德行道艺造士，未闻以能诗训后进者。唐人或以一联擅终身之贵，然杨公可敬，初不在诗。丞相爱惜，不能留；童子钓游，不敢弃，可以为人师矣。世传杨公苦吟，常掉其头。至老虽未尝吟而掉头自若，所作尤圆熟，然其间忠愤悲慨，如《圣恩洗雪镇州献裴相》之篇，可补《唐史》之阙。

　　皇甫冉《张公洞》五言云：“何时种桃核，几度看桑田。”《寄僧》云：“一入春山里，千峰不可寻。”《长安路》云：“结束趋平乐，联翩抵狭斜。”《温汤》云：“丞相金钱赐，平阳玉辇过。鲁儒求一谒，无路独如何。”《伤美人》云：“专房独见宠，倾国众皆闻。”《宿严维宅送包七》云：“岁储无别墅，寒服羡邻机。”《出塞》云：“吹角出塞门，前瞻即胡地。三军尽回首，皆洒望乡泪。转念关山长，行看风景异。由来征戍客，各负轻生义。”《故齐王赠承天皇帝挽歌》云：“礼盛追崇日，人知友悌恩。旧居从代邸，新垄入文园。鸿宝仙书秘，龙旂帝服尊。苍苍松里月，万古此高原。”《送魏十六还苏州》云：“秋夜深深此送君，阴虫切切不堪闻。归舟明日毗陵道，回首姑苏是白云。”

　　皇甫曾《送人往荆州》云：“帆影连三峡，猿声近四邻。”《送李中丞》云：“关河三晋路，宾从五原人。”七言云：“湿薪暖酒烟迷眼，鲜竹刻诗露拂衣。”两皇甫诗，昔常略评之，补阙诗尤多，御史所作绝少，然亦多佳句。

　　陆龟蒙五言云：“汀州岁晚弋，篱落露寒舂。”“出户手先筇，见人头未帽。”七言云：“终须拣取幽栖处，老桧双成便作门。”

　　皮日休《旅舍除夜》云：“挑灯犹故岁，听角已新年。”《陪江西裴公游襄州延庆寺》云：“不著前驱惊野鸟，唯将后乘载诗人。”《襄州春游》云：“映柳认人多错误，透花窥鸟最分明。岑年单绞何曾著，莫道猖狂似祢衡。”《过云居院玄福上人旧居》云：“重到云居独悄然，隔帘窥影尚疑禅。不逢野老来听法，犹见邻僧为引泉。龛上已生新石耳，壁间空带旧茶烟。南宗弟子时时到，泣把山花奠几筵。”皮、陆皆唐季诗客，陆隐于江湖，皮咸通八年登第，二人素友善，倡和尤多。昔之和诗者，和意而已，惟皮、陆必和韵，有累至百韵者。皮有《七爱诗》，为房、杜、李西平、卢鸿、元鲁山、李太白、白居易七人而作，以嵩山处士、鲁山令次三大臣，李翰林、白少傅名位不轻，列于处士县令之下，其高致卓识如此。

　　杜荀鹤《春宫怨》云：“风暖鸟声碎，日高花影重。”《经贾岛墓》云：“山根三尺墓，人口数联诗。”《吊李翰林》云：“谁移耒阳冢，来此作吟邻。”《感遇》云：“海枯终见底，人死不知心。”《雪》云：“江湖不见飞禽影，岩谷唯闻折竹声。拥袍公子莫言冷，中有樵夫跣足行。”《哭贝韬》云：“交朋来哭我来歌，喜傍山家葬薜萝。四海十年人事变，似君埋少不埋多。”《溪兴》云：“山雨溪风卷钓丝，瓦瓯蓬底独斟时。醉来睡著无人唤，流下前溪也不知。”《题觉禅和》云：“少见修行得似师，茅堂佛像亦随时。禅衣衲后云藏线，腊火熏来雪印眉。耕地诫侵连冢土，伐薪教护带巢枝。有时问著经中事，却道山僧总不知。”荀鹤诗在罗隐、方干之下，半山选唐诗只取四首，其五言最多，然失之容易，七言差胜。

　　李涉《山中无奈何》云：“无奈落叶何，纷纷满衰草。疾来无气力，拥户不能扫。欲访云外人，都迷上山道。”又：“无奈涧水何，喧喧夜鸣石。疏林透斜月，散乱金光滴。欲访涧底人，路穷涧水碧。”又：“无奈牧童何，牧牛吃我竹。隔林呼不应，叫笑如生鹿。欲报田舍翁，更深不归屋。”《游鹤林寺》云：“野寺寻春花已迟，背岩惟有两三枝。平明携酒犹堪醉，为报春风且莫吹。”涉诗见于半山诗选者三十余首，其绝句已别选，古体三篇，《鹤林》一绝，皆有意味，存之以备一家。

　　顾非熊《送朴处士归新罗》云：“少年离本国，今去已成翁。客梦孤舟里，乡山积水东。鳌沉崩巨岸，龙斗出遥空。学得中朝语，将归谁与同。”非熊，况之爱子。况哭子诗云：“老人丧爱子，日暮泣成血。老人年七十，不作多时别。”非熊亦有诗名，今存者仅百余篇，必多散佚。

　　朱庆余《上江州李使君》云：“得在朝廷少，还因谏诤多。”《杭州送萧校书》云：“别君犹有泪，学道漫经年。”《上张水部》云：“洞房昨夜停红烛，待晓堂前拜舅姑。妆罢低声问夫婿，画眉深浅入时无。”庆余绝句，为籍所称，然他作皆不如此。

　　韩翃《寄武陵李少府》云：“楚歌催晚醉，蛮语入新诗。”翃《寒食》绝句，为德宗嘉奖，擢知制诰。有与翃同名者，时相审之，御批云：“‘日暮汉宫传蜡烛，轻烟散入五侯家’，以此韩翃。”唐人尤重德宗诗，有“闻说德宗曾到此，吟诗不见倚阑干”之句。又云“曾唱贞元供奉曲”，又嘲宋济为恶诗。唐诸帝中，当以帝诗为第一，意翃所作皆善。今集中警句可摘出者殊寂寥简短，恐有散佚者。

　　严维《酬刘员外》云：“柳塘春水慢，花坞夕阳迟。”维尝与皇甫冉、刘长卿唱和，然前辈惟称其“柳塘、花坞”一联。

　　曹松《送方干》云：“汲水疑山动，扬帆觉岸行。”《商山野叟》云：“木弓未得长离手，犹与官家射麝香。”《南海旅次》云：“南国正当无雁处，故园谁道有书来。”松诗半山选十四篇，摘三联于此。

　　刘希夷《代白头翁》云：“年年岁岁花相似，岁岁年年人不同。”又云：“此翁白头真可怜，伊昔红颜美少年。”希夷诗虽则天时人，然格律渐有天宝以后之风矣。

　　卢象《杂诗》云：“家居五原上，征战是平生。独负山西勇，谁当塞上名。死生辽海战，雨雪蓟门行。诸将封侯尽，论功独不成。”象诗入半山选者十首，姑摘出其一。

　　鲍溶五言云：“岂惟亲宾散，鸟鼠移巢窠。”又云：“楚老几代人，种田炀帝宫。零落池台势，高低禾黍中。”又云：“雪壮冰亦坚，冻涧如平地。幽人毛褐暖，笑就糟床醉。唤人空谷应，开火寒猿至。拾薪煮新栗，看鼎古书字。忽忆南涧僧，衣巾多云气。露脚寻逸人，咨量意中事。”又云：“北风送微寒，行旅动远程。忧人席不暖，残月马上明。飘飘歧路间，长见月初生。重嶂晓色浅，疏猿寒啼清。感此长叹息，百年何所营。”《驸马宅》云：“闲遣青琴飞小雪，自看碧玉破甘瓜。”又云：“襄阳太守沉碑意，身后身前几年事。湘江千岁未为陵，水底鱼龙应识字。”

　　鲍防《杂感》云：“汉家海内承平久，万国戎王皆稽首。天马常衔苜蓿花，胡人特献葡萄酒。五月荔枝初破颜，朝离象郡夕函关。雁飞不到桂阳岭，马走皆从林邑山。甘泉御果垂仙阁，日暮无人花自落。远物皆重近皆轻，鸡虽有德不如鹤。”馆阁诸书经南丰序引者，皆为不刊之言。鲍溶诗“清约谨严，违理者少”之评，惟深于诗者知之，世谓子固不能诗，谬矣！同时有鲍防者，亦有诗名，《唐文粹》载二鲍诗，防稍开拓，今录其《杂感》篇于此。

　　司空图《山中》云：“川明虹照雨，树密鸟冲人。”又云：“坡暖冬生笋，松凉夏健人。”又云：“夜短猿悲减，风和鹊喜虚。”又云：“孤萤出荒池，落叶穿破屋。”《杂言》云：“乌飞飞，兔蹶蹶，朝来暮去催时节。女娲只解补青天，不解煎胶黏日月。”唐自朱三跋扈以来，黠者阴赞问鼎之谋，悖者明献改物之说，奉玺六臣皆乔木世臣子孙。于时间关乱世，挺然自立，不践二姓之庭，惟司空表圣、韩致光二士而已。致光大节为《香奁》所累，不若表圣赋咏多雅人庄士之言。旧有其集，曾摘数联，余不能悉记。

　　项斯《送华阴隐者》云：“世人空识面，弟子莫知年。”《欲别》云：“归期无岁月，客路有风涛。”《隐者》云：“养龙于浅水，寄鹤在高枝。”《寄坐夏僧》云：“多因束带热，更忆剃头凉。”《赠道者》云：“自说身轻健，今年数梦飞。”《哭南流人》云：“官库空收剑，蛮僧共起坟。知名人尚少，谁为录遗文。”《日东病僧》云：“云水绝归路，来时风送船。不言身后事，犹坐病中禅。深壁藏灯影，疏窗出艾烟。已无香土信，起塔寺门前。”《旧宫人》七言云：“自出先皇玉殿中，衣裳不更染深红。宫钗折尽垂空鬓，内扇穿多减半风。桃熟亦曾君手赐，酒阑犹候妾歌终。如今还寄城边住，御水东流意不通。”斯诗在方干、秦系之间，少而工。

　　储光羲《野田黄雀》云：“啧啧野田雀，不知躯体微。穷老一颓舍，枣多桑树稀。无枣犹可食，无桑何以衣。萧条空苍暮，相引时来归。邪路岂不捷，渚田岂不肥。水长路且夐，恻恻与心违。”《戏马台》云：“泗水南流桐柏川，沂山北走瑯琊县。沧海沉沉晨雾开，彭城烈烈秋风来。”

　　崔国辅《对酒吟》云：“行行日将夕，荒村古冢无人迹。蒙笼荆棘一鸟飞，屡唱提壶沽酒吃。古人不逢酒不足，遗恨精灵传此曲。寄言世上诸少年，平生且尽杯中醁。”

　　杨衡《哭李象》云：“黄鸡白犬不将来，寂寞空余葬时路。草死花开年复年，后人知是何人墓。”

　　李端《赠康洽》云：“同时献赋人皆尽，共壁题诗君独在。”

　　于武陵《过侯王故第》云：“不知弹铗客，何处感新恩。”

　　刘商《醉后口号》云：“春草秋风老此身，一瓢长醉任家贫。醉来还爱浮萍草，漂寄官河不属人。”

　　羊士谔《酬萧使君出妓夜宴》云：“玉颜红烛忽惊春，微步凌波拂暗尘。自是当歌敛眉黛，不应惆怅为行人。”余选晚唐数家诗既尽，又杂取储光羲、崔国辅、杨衡、李端、于武陵、刘商、羊士谔七人一联半句，以附益之，此七人非晚唐体。

　　右前、后、续、新四集诗话共十四卷。前、后集各二卷，六十岁至七十岁间所作。续集四卷，乃公告老归后所作，时近八十。新集凡六卷，专采唐诗之新警者。

　　咸淳戊辰五月夏间也，时年已八十二矣！ 
　



