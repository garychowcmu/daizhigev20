名山诗话 民国 钱振锽


●卷一

乙卯春雪盛，数十年所未有。得一句云：“山中最好无人迹。”再作一句不得。

梦遇仁卿兄弟于江船之上，见一纸书二句云：“梦觉江天同击楫”，下句醒失之。惜哉！予握柳湖手问曰：“君复何事乘舟？不能御风而行耶？”柳湖良久答曰：“挈不住。”

之庐山方知太白“山从人面起，云傍马头生”，上句亦是写云。盖云行不见峰峦之奇，风过云清，突兀当面矣。下句是写云来，上句是写云去。

游山常为云所困。丙辰游庐山、黄岩，秋晴瀑布弱甚。得一句云“瀑布苦晴山苦雾”，未成首也。正可与旧作“梅花宜月柳宜风”作对。

亡友吕绪承极爱仲则诗，而诵“茫茫来日愁如海，寄语羲和快着鞭”二句，尤不去目，竟以三十二岁死，犹不及仲则三年。哀哉！绪承古风有纵横气，律句慷慨沧凉，声震简外。如“大药中山酒，乡心下泽车”、“衰世无才盗，知时有顺民”、“百岁光阴原旦暮，十年涕泪满江湖”、“虫沙浩劫惊来日，歌哭无聊送盛年”，《别弟》云：“尺书远道难将意，人事中年有泪痕。”和予韵有云：“罪言无路陈前席，抉眼终期挂国门。”送予出都云：“似我真甘老岩壑，知君心不在江湖。”诧僚余生，失此知已，何以为怀！又有句云：“挽戈尚拟三挥日，铸弩终当一射潮。”使人作击楫中流之想。哀哉绪承，世岂复有斯人哉！

空同《自序》述王叔武语，略云：“孔子曰：‘礼失而求之野’。今真诗乃在民间，而文人学子顾往往为韵言，谓之诗”云云。既又自云：“予之诗，非真也。王子所谓文人学子之韵言耳。出之情寡而工之词多者也。”空同之自许逊矣，亦可以平攻击者之心而息其喙矣。于鳞谓“微吾竟长夜”，自知之明，去空同远矣。空同驳大复书，不失朋友相规，至其答周祚附书中隐隐骂大复，则非道也。何李故人，周则不过投书一通，而李即引为知己，尽发其胸中不平，所谓“室不相和，出语邻家”。失亲疏之序矣。

甘露之变，寺宦屠戮大臣殆尽，是何等时！而乐天诗惟谓“当君白首同归日，是我青山独往时”，绝无一点痛愤不平之气，即非幸祸，亦无男子气矣。玉溪“实融表已来关右，陶侃军宜驻石头。岂有蛟龙愁失水，更无鹰隼击高秋”，差强人意也。

明皇谓太白穷相。“琼杯绮食青玉案，使我醉饱无归心”，非穷相乎？

坡词“吹到柳春又少，天涯何处无芳草”，用《楚辞》“何所独无芳草兮，尔何怀乎故宇？”

阮籍，司马氏门客耳，往观孙登，与语不应，登殆鄙其为人。或以其登广武“时无英雄，遂使竖子成名”语，“竖子”指司马氏，真大谬也。籍正赖大将军保全之，而敢以竖子目之乎？其诗有云：“甯与燕雀翔，不随黄鹄飞。黄鹄游四海，中路将安归。”刘后村云：“非谓甘为燕雀，自伤其才大志广，无所税驾。”视籍太高矣！

朱子论巩仲至诗曰：“大抵人若不透得上头一关，则万事皆低。”于东坡和陶则云：“渊明所以为高，正在其超然自得，不费安排处。东坡乃篇篇句句依韵而和之，失其自然之趣矣。正使因难见奇，亦岂所以为诗也哉？”论出处则曰：“关关雎鸠’，出在何处？”论子美极不许夔州以后诗，于放翁极许其老健，以为近代惟见此人。凡其品题之联，直无错误。至于论《三百篇》则曰：“读诗且只将做今人底诗看。”又曰：“说此花既白又香，是盛寒开，必是梅花诗也。”后人只知文公是道学人，不知诗。其实文公之知诗，且为从古诗人所不及。试问《三百篇》当与知诗者言之乎？与不知诗者言之乎？文公知诗，其于《三百篇》近矣。即有失，亦少矣。末学攻文公者，其人曾解诗乎？

朱子《题西林院壁》：“巾履修然一钵囊，何妨且住赞公房。却嫌宴坐观心处，不奈檐花抵死香。”此诗极好。朱子别有《观心说》，极言观心之非，谓心而可观则心外复有一心。予谓“观心”二字与克己相通，若云观心谓有二心，则克己亦有二己矣。不如存其诗而去其说。

古诗“巾叟前致辞，夜卧不覆首”，至为有理。凡花草方芽，置室中移时头即外指，盖植物皆喜得天气。人物一理，不得天气，其受损多矣。世以南面为尊，而道家忌向北而卧，以户多南向，不南面不得天气也。《内经》言九窍五藏十二节皆通乎天气。《老子》：“玄牝之门，是谓天地根。”河上公注：“天为玄，于人为鼻；地为牝，于人为口。鼻口之门，天地元气所从。”许氏《气书》：“人之受胎于母，其生也始于鼻，故鼻训始。”《说文》：“鼻，引气自畀也。”由此观之，人若覆首，则鼻气不与天通，生理绝矣。闻族媪言：生子凡夜卧伸首出被者多寿，向被内缩者多夭。又俗言：至丧家，昂首视其屋檐，即吉。

诗，乐也。古乐之亡久矣，惟诗犹近之。道学之儒，动言礼乐；及其为诗，道是禅偈不是，道是《汤头歌》不是。诗可以兴，岂宜如此？然则其所云礼乐，亦可知矣。朱紫阳、王阳明、陈白沙毕竟是大人物，诗亦有典型，其他成诵者少矣。

诗要好，先要少。古人作诗一世，不过一二首自然浓至，《三百篇》是也。诗愈多，则愈薄矣。白香山、陆放翁若只存其合者，必不在李杜之下，正恨其不肯少耳。古人著书不过数首、数十首，近世著述家必至数十种、数百卷，其不逮古人宜矣。

诗家以《十九首》接《三百篇》，亦未尽是。如“何不策高足，先据要路津”，是成底语？为此言者，其李斯之流乎？

弥衡赋鹦鹉有云：“嬉游高峻，栖踌幽深，飞不妄集，翔必择林。”又曰：“甯顺从以远害，不违忤以丧生。”皆与其行相反。张华《鹪鹩赋》云：“动翼而逸，委命顺理，与物无患，伊兹禽之无知，而处身之似智。不怀宝以贾害，不饰表以招累。”华之自待不过鹪鹩，而处非其地，竟致杀身。虽曰“委命顺理”，亦何益之有。

陆士衡《拟今日良宴会》一首：“人生无几何，为乐常苦晏。譬彼伺晨鸟，扬声当及旦。曷为恒忧苦，守此贫与贱。”此种辞气极似李斯，宜其末路相似。

放翁《即事》：“皋夔无近用，芝术少奇功。上寿当徐致，沉疴忌力攻。医传三世久，事愿百年中。畏与庸人说，终身托病聋。”《疾小愈纵笔》：“治疾如治盗，要使复其常。藉日用戈矛，全之甯欲伤。彼盗皆吾民，初非若胡羌。奈何一朝忿，直欲事殴攘。殴攘虽快心，少忍理则长。华陀古神医，煎浣到肺肠。取效虽卓荦，去死真毫芒。君审欲除盗，惟当法龚黄。抚摩倘有道，四境皆畊桑。我亦以治疾，不减玉函方。”《读华陀传》：“六籍虽残圣道酷，中更秦火不成尘。华陀老黠徒惊俗，吾岂无书可活人。”放翁特识如此，真乃命世豪杰。曲园废医论，庶几近之。

“先生结屋绿岩边，读《易》悬知屡绝编。不用采芝惊世俗，恐人谤道是神仙。”放翁《寄题朱子武夷精舍》诗也。朱子平生少许可，独赞放翁诗不去口。得放翁如此好诗为赠，固应尔尔。笑笑！

或为松雪题画曰：“两岸青山多少地，岂无十亩种瓜田。”案：召平劝萧何让封，则已曳裾侯门矣，非能老于田亩也。或语小误。又有云：“江心正好看明月，又抱琵琶过别船。”则松雪自不小心画《浔阳送别图》以招毒舌宜矣。予最爱云林题松雪画兰云：“遥看苕霅山如玉，雪后春风自茁芽。”语既清丽，而于松雪身世，亦在有意无意之间。

沈启南题子昂画马：“隅目晶荧耳竹批，江南流落乘黄姿。千金千里无人识，笑看胡儿买去骑。”明人喜茶毒松雪，国初人喜茶毒虞山。此正是古风，今也则亡。

放翁《夜读了翁遗文有感》次联云：“吾曹自欲期千载，世论何曾待百年。”翁律诗虽多，然吾必以此十四字为压卷矣。朱子所谓第一等议论、第一等好诗，此联是也。

章武三年先主殂于永安宫，是年为魏黄初四年。三月癸卯，月犯心大星。《史记》《天官书》：“心为明堂，大星天王。”先主当之矣。洪稚存《五丈原诸葛祠》诗云：“地形纵复输中夏，天象居然见大星。”此语作先主庙诗，亦得。

“觉时不及梦时乐，死去始知生可怜”，放翁诗也。下句极确，抵得一篇《恨赋》。

放翁诗：“百年鼎鼎成何事，寒暑相催即白头。纵得金丹真不死，摩挲铜狄更生愁。”又“流年冉冉去无情，日夜溪头布谷声。城郭虽存人换尽，令威应悔学长生。”读此二诗，亦足以去惑，胜于《庄子》“人尽死，我独生”多矣。范忠宣曰：“或勉以摄生之理，不知人非久在世之物，假如丁令威千岁化鹤归乡，见城郭人民皆非，则彼独存，何足乐者！”

郝经父讳思温，字和之，有句云：“日月倘随天地在，诗书终疗子孙贫。”壮哉！真第一等议论也。遣山《中州集》不载此诗。

退之硬语，前无古人，所谓“字向纸上皆轩昂”也。然诗之高处又不在此。诗高亦要性情不凡耳，若专求语硬，则亦纸上工夫。

李畋《闻见录》载林逋隐居，朝廷命守臣王济访之。逋即怀诗文求见，济乃以文学保荐，及诏下，赐帛而已。案：以诗文与人看，亦是常事，然出于隐逸者，便觉丧气。吾侪不可不以为戒。

予尝谓荆公有痰疾，其赠欧公诗云：“他日倘能窥孟子，终身何敢望韩公。”本意不屑学韩耳，而语气又似韩公高于孟子。《题秀祠堂》云：“一日凤鸟去，千秋梁木摧。”非有痰疾人语乎？或者以为为王逢原作，正恐荆公不肯耳。

杜诗“纵使卢王操翰墨，劣于汉魏近《风》《骚》”，与荆公赠欧诗颇似，吾所不解。或云“汉魏近《风》《骚》”五字连读，其如古来无此句法何！

《辍耕录》赵魏公云：“作诗用虚字殊不佳，中两联填满方好。才使唐已下事便不古。”然则明七子诗法直从松雪来耳。

宋一士人注东坡梅花“月地云阶”一首，不引《周秦行记》。钱伸仲每谈此事以戒后生。予以为使事而及小说，不足以为东坡重也。凡用故事，除古书而外，当用正史，若唐宋以来小说，不用可也。譬之《聊斋志》、《子不语》，可当故事使乎？王安石谓坡咏雪“玉楼银海”出道家，后人未见。然予以为徵典而及释、道二藏，亦是一障。总之文章家当自尊贵，牛溲马勃，到处留心，博则博矣，有何价值乎？明七子谓才使唐以后便不古，语不无太高，而亦未可废也。

荆公《北高峰塔》诗：“不畏浮云遮望眼，自缘身在最高层。”予登山常为云所苦，盖高则蔽生。荆公下笔便不合理。袁子才论吏治曰：“自以为不误，误常多；自以为误，误常少。”荆公自谓不误者也。

“百年离别在高楼，一代红颜为君尽”，绿珠贞烈，方许当一代红颜。梅村《圆圆曲》：“全家白骨成灰土，一代红妆照汗青。”圆圆失行之女，何足以当之。梅村之失，不止于此。三桂岂周郎之比，何重名之有。不忠不孝，又何可以多情许之乎！

“冲冠一怒为红颜”、“红颜流落非吾恋”，二句不贯，俞曲园言之。《明末纪事补遗》载圆圆事甚详，录梅村“恸哭六军”二句，而曰“余词汗漫，不甚警拔”，削之。此书自序署南沙三余氏，不知何人。

近人江阴黄莘丞《诗话》载丐诗七绝，下二句云：“市口西风残照里，晚餐尚在有无中。”读者为之忍俊不禁。吾郡西郭废仓为群丐所居，或见其壁上书一联云：“得过且过去，自然而然来。”

“浮世光阴自不多，题诗聊复答年华。今朝我在长松下，背立西风数乱鸦。”《山庵杂录》素首座诗也。“四十余年大梦中，翻身展转眼犹蒙。忽闻五夜传更漏，不信人间耳尽聋。”（下四句节）《恽逊庵集》查逸人诗也。

傅青主《口号》：“云间兄弟自高才，道真聋老不闻雷。长柄胡卢休怪间，何如不向洛中来。”高识如此，那得不千古！弟子孙生言卢志问陆机“逊抗于君远近”，盖亦以吴之世臣不当入洛而熳之也。而二陆不知自反，亦可哀矣。

附屈陶

“虽体解吾犹未变兮，岂余心之可惩。”使人起敬。陶诗：“深感父老言，禀气寡所谐。纡辔诚可学，违已诅非迷。且共欢此饮，吾驾不可回。”缓急不同，所以屈死陶不死。

“民生各有所乐兮，余独好修以为常。苟予心之端直兮，虽僻远其何伤。”“善不由外来兮，名不可以虚作。孰无施而有报兮，孰不实而有获。”数语何异圣经，屈子殆知道乎。

“兰芷变而不芳兮，荃蕙化而为茅。何昔日之芳草兮，今直为此萧艾也？岂其有他故兮，莫好修之害也。”既干进而务入兮，又何芳之能只。（只，敬守也。）固时俗之流从兮，又孰能无变化。览椒兰其若兹兮，又况揭车与江离。”观此则知人生自立之不易，且亦知亡国风会，千载如一也。《中庸》曰：“国无道，至死不变。”《孟子》曰：“周于德者，邪世不能乱。”岂易言哉！

唐铸万谓灵均被祟，语亦近理。《招魂》曰：“帝告巫阳曰：‘有人在下，我欲辅之。魂魄离散，汝筮子之。’”凡人失心，初亦自知是病，久则不自认为病矣。《庄子》曰：“其病病者，犹未病也。”意《招魂》是灵均始失意之初，自知魂魄离散而自招之舆？

《天问》：“鸱龟曳衔，鲧何听之？顺欲成功，帝何刑焉！”大约言鲧误听人言，顺人之欲以求成功，罪不在鲧也。“永遏在羽山，夫何三年不施？”则舜未杀鲧，但安置羽山而已。“伯禹腹鲧，夫何以变化？纂就前绪，遂成考功。”然则鲧固有功而禹成之耳。灵均为鲧讼冤，必有所据。祭法固云禹能修鲧之功。《史记》《夏本纪》。禹伤先人父鲧功不成”云云。《离骚》：“女篓詈原曰：‘鲧婶直以亡身兮，终然妖乎羽之野。’”《惜诵》：“晋申生之孝子兮，父信谗而不好。行婶直而不豫兮，鲧功用而不就。”原既以鲧自拟，又与申生并称，然则《左传》四凶，必无鲧矣。

禹疏九河，民聚瓦砾。而鲧则转有“顺欲成功”之说，天下事可以常理论哉？

《三国志》杜恕考课疏有云：“殛鲧而放四凶。”别鲧于四凶之外，可见是两事。元凯，恕子，何注左以杌为鲧乎？

《离骚》：“余既滋兰之九畹兮，又树蕙之百晦。畦留夷与揭车兮，杂杜衡与芳芷。冀枝叶之峻茂兮，愿埃时乎吾将刈。”灵均养育许多人材，以待他日之用，其志壮矣。后云：“兰芷变而不芳兮，荃蕙化而为茅。”“览椒兰其若兹兮，又况揭车与江篱。”说来使人败兴。呜呼！屈子之所以死，意此亦其一端乎？

宋玉、唐勒、景差，皆屈原之徒也。意其在滋兰树蕙之列而不变其芳者乎？差强人意矣。

“老冉冉其将至，恐修名之不立。”陶诗：“身没名亦尽，念之五情热。”又云：“不赖固穷节，百世当谁传。”

《悲回风》：“甯溘死而流亡兮，不忍此心之常愁。”哀哉此语也。汨罗之投，彼固以为便宜事矣。

《橘颂》终篇：“年岁虽少，可师长兮。行比伯夷，置以为像兮。”去题寝远矣。咏物而以自家身分插入，往往如此。

“哀吾生之无乐兮，幽独处乎山中。吾不能变心以从俗兮，固将愁苦而终穷。”《诗》不云乎：“考盘在涧，硕人之宽。”宽则乐矣。灵均处山中而不乐，舍死何之乎？

武进蒋骥注《楚辞》，以《招魂》为灵均自作。且云：“凡人七情所激，皆能卒然失其精魂。原于《远游》固曰‘神忽其不反，形枯槁而独留。’况当近死之时，烦冤转甚，其魂必有惝然不能自持者，故言魂魄离散而设为此辞。”

《哀郢》“当陵阳之焉（始也）至兮，淼南渡之焉如？”下又云：“忽若去不信兮，至今九年而不复。”陵阳在九华山东南麓，地以山名，去黄山二百里，白岳三百里。灵均既处陵阳九年，则非特九华为其行吟之地，即黄山、白岳必有踪迹焉。凡其谓吾生无乐、幽独山中及登石峦上高岩，其地安在？非九华诸山乎。今乃无灵均遗迹，岂非憾事。

“忽若去不信”有“处世若大梦”神理，自己亦不信也。《国殇》语多壮厉，知灭秦必楚也。

或曰：君子之德谦。屈平自赞不能自休，何谓也？曰：平之有死志久矣，此平之所以自赞也。孔子有谦德者也，至畏于匡，则曰：“文王既没，文不在兹乎？”厄于宋，则曰：“天生德于予，桓其如予何！”不疑于死，则不自赞也。世不我知，我今死矣，复何待乎？虽圣人不能不白其死也，何嫌于屈子乎？

屈子之短在不饮酒。“独醒”之说，以此心言也。此心不昧，沈湎何伤。渊明不死，屈子死，其故可知矣。

值夷穷饿，孔贤而孟圣之矣。屈辞郁塞不易通也，太史公谓争光日月矣。陶诗淡涩不易味也，后世以武乡侯许之矣。呜呼！后人不负古人也，贤者可以勉矣。

有屈原不可无庄周。天生一物有特异之性，必生一物与之相反而相成。

太史公《伯夷传》于“天道是耶非耶”之下，忽接“道不同不相为谋。如不可求，从吾所好”，分明是无欲而好仁之说。夫子谓伯夷求仁得仁，亦不外此。史公一生品谊见于此篇，读者不可忽也。识得太史公用意，则袁了凡辈只算俗人。陶诗：“积善云有报，夷叔在西山。”末云：“不赖固穷节，百世当谁传。”其意与史公正同。

渊明诗云：“身没名亦尽，念之五情热。立善有遣爱，胡为不自竭。”又曰：“不赖固穷节。百世当谁传。”非不欲立名者也。乃又云：“吁嗟身后名，于我若浮烟。”又曰：“去去百年外，身名同翳如。”又曰：“千载非所知，聊以永今朝。”岂其言之不由衷乎？非也。此正是渊明自信千古，故看得名为自家固有，而不甚足奇。譬之大富贵人，看得钱财甚轻，不甚爱惜也。少陵亦然。一则曰：“丈夫垂名动万年。”一则曰：“名垂万古知何用。”一则曰：“千秋万岁名，寂寞身后事。”若草亡水卒之流，并身名翳如，寂寞身后，不许他说。

“八表同昏，平路伊阻。”此何时也，尚有良朋可思，来则促席，不获则抱恨。非渊明之俦乎？不比灵均之世，只是独清独醒，宜其死也。

渊明《命子》一则云：“既见其生，实欲其可。”一则云：“夙兴夜寐，愿尔斯才。”恰是人情。或乃谓人子不过天下一苍生耳，其语转不近情矣。

《感士不遇赋》《序》有云：“立行之难，而一城莫赏。”诗曰：“不赖固穷节，百世谁能传？”得二句云：“百世能传固穷节，一城莫赏立行难。”

要知万古以上、万古以下情状，只看青天白云，以其终古不变也。“遥遥望白云，怀古一何深。”真有意味。千秋之后，有思我者，只一翘首，如见我矣。

渊明爱酒，而诗无酒气，是为酒德。

《画赞》：“至矣于陵，养气浩然。”养气语是孟子舆大本领，乃以许于陵，亦不为苟同者矣。

人之强弱，固有不同。陶诗多咏农务，如曰：“晨兴埋荒秽，带月荷锄归。”则一日殆无释耒时矣。又曰：“四体诚已疲，庶无异患干。”度渊明真能作力农夫矣。及观其传则曰：“躬耕自资，遂抱赢疾。”然则为农夫不易矣。林和靖不能担粪，分明是不肯种田。孟子曰：“君子劳心，小人劳力。”真是实话。若夫舜发献亩，禹、稷躬耕，孔明躬耕南阳，亦有尽信书之疑矣。

渊明责子，可谓勤矣，然其子竟无所见。从来心无二用，业不两进，渊明之子既役柴水之劳，而又欲其从事文术，斯亦难矣。得非以饥寒之故，并家学而亡之耶？言之短人气。

渊明诗虽多言贫，然有如“桑麻日已长，我土日已广”，有如“园蔬有余滋，旧谷犹储今”，抑亦乐矣。《丙辰八月下氵巽田舍获》一首有云：“司田眷有秋，奇声与我谐。”是渊明有佣耕者矣。又云：“扬械越平湖，隋清壑回。”是下氵巽田去家甚远，中隔平湖，方知司田寄声之故。由是观之，渊明家产殆不止一处，而经纪亦未为不善也。然且为贫所困，吾辈家无半亩，更复如何？笑笑！

有素心人能赏奇文、析疑义，大是乐事。得一已难矣，况于多乎。末世道德沦丧，文学亦扫地尽矣，南村邻曲，何处得来？因渊明之乐，益见名山之穷。

《祭从弟》文云：“曰仁者寿，窃独信之。如何斯言，徒能见欺。”余谓仁者寿，恐只是孔子中年语。若到颜渊、伯牛死则有所不忍言矣。如曰：“斯人也，而有斯疾也！”分明说仁人也而不寿。

《有会而作》一首有云：“常善粥者心，深恨蒙袂非。嗟来何足吝，徒没空白遣。”此首当与《乞食》并观。渊明忍饥忍耻，所以不为伯夷，不为屈原。

“善恶苟不应，何事空立言。不赖固穷节，百世当谁传。”善恶虽不应，百世之传未尝不应也。孔子曰：“君子疾没世而名不称焉。”没世之前，全不计较。

人情好非其有，独渊明谓“吾亦爱吾庐”，大奇大奇。容膝之庐，有何可爱，苟非心神超出流俗万万，安能如此？人苟不外慕，则吾之可爱者多矣。一花一草、一木一石，皆足爱也。况吾之不朽者有在其外者乎？

“苍苍谷中树”一首中云：“行行停出门，还坐更自思。不怨道里长，但畏人我欺。万一不合意，永为世笑唉。”读此弥使人自重。渊明爱惜清名，惟恐浼之。其所云“去去百年外，身名同翳如”，“千秋万岁后，谁知荣与辱”，皆非真语。

《祭程氏妹》云：“慈妣早世，时尚孺婴。我年二六，尔才九龄。”而颜延之诔云：“母老子幼，就养勤匮。远惟里生致亲之义，追慕毛子捧檄之怀”云云，则渊明有后母矣。

开卷《停云》便思亲友，和赠诗亦连篇累牍，及《咏贫土》则曰：“知音苟不存，已矣何所悲。”然则向所云云，尚非知音耶？意者渊明亦固不易知也。

渊明自以曾祖晋世宰辅，耻复屈身后代，自宋高祖王业渐隆，不复肯仕。昭明太子《陶靖节传》、《宋书》、《南史》皆同。又麾檀道济粱肉事，萧《传》、《南史》载之，《宋书》则略，独《晋书》则尽删以上语，而渊明志节不复见矣。史识庸下，殆于不齿。

《乞食》则云：“感子漂母惠，愧我非韩才。衔戢知何谢，冥报以相贻。”《有会而作》则云：“常善粥者心，深恨蒙袂非。嗟来何足吝，徒没空自遣。”忍耻自下，几令旁人短气。乃易世以后，论古者莫不以忠义清节归之，而且以诸葛亮拟之矣。然则人生亦乌用自亢为哉！山谷《宿旧彭泽怀陶令》有云：“岁晚以字行，更始号元亮。凄其望诸葛，肮脏犹汉相。时无益州牧，指挥用诸将。平生本朝心，岁月阅江浪。空余诗语工，落笔九天上。”

《南史》《传》云：“妻翟氏，志趣亦同，能安苦节。夫耕于前，妻锄于后。”昭明《传》云：“其妻翟氏，亦能安勤苦，与其同志。”然则渊明有贤妻矣。其《与子俨等疏》乃云：“靡二仲，室无莱妇。抱兹苦心，良独内愧。”何与？意其时翟氏已前殁与？内愧之说，尤可怪也。案：“内愧”，《宋书》、《南史》皆作“罔罔”，当从之。

《怨诗》有云：“弱冠逢世阻，始室丧其偏。”则翟氏继室也。《责子》诗已云“白发被两鬓”矣，而阿舒最长，不过二八，是五子皆非前室所出。《与子俨等疏》云：“汝等虽不同生，当思四海皆兄弟之义。”则渊明有妾，信矣。颜延之诔有“居无仆妾”语，意妾亦前殁矣。渊明有妻妾，有五子，而不污于浊世，所以为难。

陶诗平淡而少激烈之音，《述酒》一篇亦复涵隐不露。钟嵘推为“隐逸之宗”，无怪也。意渊明文字必不止此，易代之际，必多忌讳，其得存于今者，多微言乎？而后人乃于寥寥希声中寻出渊明志节，而以忠义归之。此古人所以有待于后人也。

《辍耕录》：塞玉质《栗里谱》：“太元九年甲申，君年二十，失妾。《楚调》诗云：‘弱冠逢世阻，始室丧其偏。’妾翟氏偕老，所谓‘夫耕于前，妻锄于后’”云云。案：此条两“妾”字皆谬。妾固不当云室，失妾亦未至为怨诗《楚调》也。翟氏史皆以为妻，质何据而妾之乎？谱云“当是翟汤家，汤、庄、矫、法赐，四世以隐行知名。”案：翟法赐，《南史》有传，潜德名门，又肯以女为人妾乎？

“始室丧其偏”，偏非妾也。《周官》媒氏掌万民之判，判，半也。半即偏之说也。

史传“公田悉令吏种秫稻，（昭明《传》无稻字）妻子固请种梗”，案渊明以义熙元年八月为彭泽令，十月去官，八月至十月，均非布种之时。渊明一家所争，皆为虚语。而史谓。使二顷五十亩种秫，五十亩种梗”，亦不足信也。洪容斋乃伤其所种，未得颗粒入口，亦误。《尔雅》《释草》“众秫”疏：“众，一名秫，谓黏粟也。”《说文》：“秫，稷之黏者。”崔豹《古今注》：“秫为黏稻。”吴澄曰：“黍全黏曰秫，而稻粱之黏者亦曰秫。”案渊明，江西人，其地亦涂泥之域，宜稻不宜黍稷。史既曰秫稻，则是稻非黍明矣。

（以上载《名山小言》）



●卷二

《采苓》其伯夷之所作与？伯夷既薇而食，则采苓、采葑、采苦，亦何不可？“人之为言，苟亦无信”，盖指颂扬新朝功德者与？“舍旃舍旃”，死志决矣。一则曰“首阳之颠”，再则曰“首阳之下”，三则曰“首阳之东”，吾见伯夷之行吟辗转于此山，非一日也。何以见于《唐风》？曰：《唐风》晋诗也。首阳在蒲州，正是晋地，盖周之初，相传有此诗矣。

“率时农夫，播厥百谷。骏发尔私。”上之使下，当使之先私而后公也。“雨我公田，遂及我私。”下之事上，不可不先公而后私也。如此则上下皆有礼矣。谚云：“好人要两人做。”正是如此。此意得之于张文潜。

陶九成谓荇从草从行，谓草生水中而东西行者也。《岩栖幽事》：“吾乡荇菜，烂煮之其味如蜜。名曰荇酥，士大夫不甚知也。遂为渔夫野人所食。”《云间通志》：“野人以荇粉作饪，美如饴蜜”。

思无邪而后斯马斯才，秉心塞渊而后来牝三壬，不诚无物也。

“彼君子女，绸直如发。我不见兮，我心不悦。彼君子女，拳发如趸。我不见兮，言从之迈。”疑古之妇女亦当剪发矣。凡今之恶俗，古时罔不有之矣。“绸直如发”，谓人与发相称也，不如注说。

《楚辞》：“采薛荔兮水中，搴芙蓉以木末。”谓求非其所也。右丞“木末芙蓉花，山中发红萼”，非《楚辞》芙蓉。

孔北海《临终诗》末句云：“生存多所虑，长寝万事毕。”《楚辞》：“甯溘死而流亡兮，不忍此心之常愁。”语意相似，然皆无鬼之论也。死而有知，无此便宜。

“杂申椒与菌桂兮，岂惟纫夫蕙茵？”“畦留夷与揭车兮，杂杜街与芳芷。”“杂”字有多多益善之意，有兼收并畜之意，有和而不同之意。

“汝何博謇而好修兮，纷独有此胯节。费菜麓以盈室兮，判独离而不服。”“世并举而好朋，夫何荣独而不予听。”独醒独清，屈以自负，而女Ч三以“独”诘平，可见“独”是三闾死法。《易》《爻》：“有应则吉，无应则凶。”无应，正是独也。孟子言独善，难矣！

《远游》：“道可受而不可传，其小无内兮，其大无垠。毋滑而魂兮，彼将自然。台气孔神兮，于中夜存。虚以待之兮，无为之先。”屈之精于修炼如此，愚以为学道求仙往往失心成病，意屈子不得于君，退而修道，或且致病。凡修道者多有妄见，所谓魔也。意屈子所述荒怪，不尽托辞，而实有所见乎？即自投汨罗，亦安知非修道之过乎？要之其忠诚之念，异乎寻常烧丹炼汞者矣。

《抽思》“昔君与我成言”下云：“侨吾以其美好兮，览余以其修挎。与余言而不信兮，盖为余而造怒。”后又云：“侨吾以其美好兮，敖朕辞而不听。”不谓怀王亦自有其美好可以侨人。尝谓明思宗不喜黄道周，直是与之争胜耳。怀王于屈子，正是如此。

汉文帝言久不见贾生，自以为过之，今乃不及。文帝贤矣，然犹有计较心，不如楚庄王以臣下不己若为忧也。彼以美好侨其臣者，不亡何待！

《楚辞》言美人，皆寓言也。太史公乃拟以“《国风》好色不淫”，是真以屈子为好色矣乎？

檀道济临刑曰：“乃坏汝万里长城。”于忠肃公授命诗有“功超吕尚，绩迈张良”之语。贤者自知之明，原可不自表白，然到死时不免说几句。孔子言：“文王既没，文不在兹乎？”孟子言：“当今之世，舍我其谁！”亦此意也。班固乃讥屈原露才扬己，亦知愿所处何境？所存者何心乎？

《苕之华》，“苕”，陵苕，即今之凌霄，蔓生高木之颠，花极美丽。诗人谓“知我如此，不如无生”，殆以攀附系援为耻乎？然《老学庵笔记》载西京富郑公园中凌霄，花挺然独立，高四丈，围二尺余，旁无所附。可见此花不必尽攀附人也。又可见古人以兰苕并称，兰原生山壁之上，故《楚辞》言崇兰，可与苕之蔓生乔木并称。少陵“或看翡翠兰苕上，未掣鲸鱼碧海中”，窃以兰苕高拔，正未可轻，世以盆景视之，误矣。《太平寰宇记》：苕溪两岸，多生芦苇，故名。可见《尔雅》陵苕正以别于水苕。景纯《游仙》：“翡翠戏兰苕，容色更相鲜。”诗内两言陵苕，可知兰苕之苕即陵苕，而兰亦决非泽兰矣。

杜《古拍行》注家谓盛都先主庙、武侯祠堂附焉。夔州先主庙、武侯庙各别。此诗指夔州武侯柏，又追忆成都庙中柏。案此诗文理，成都柏、夔州柏，是一是二，分别不清。是病！

《濡山集》句云：“扫除金屑不到眼，尽力石田难救荒。”阳明眼中金玉屑之喻，盖已古矣，当更考之。

君子之言，真实不妄。诗虽小道，亦言语之一种。多为不实之言，徒为人所轻耳。鸿门四十万号称百万，尚有方也。少陵说老柏四十围、二千尺。四十围犹可言也，二千尺不太高乎？太白“白发三千丈”，亦滑稽耳。好诗实不在此。沈存中据孔子身大十围，疑四十围太瘦，盖以两手大食指为围，非也。《庄子》“大木百围”、退之“时见松枥皆十围”，可以大食指言乎？

《老学庵笔记》：“世言东坡不能歌，故作乐府词多不协。晁以道云：‘绍圣初与东坡别于汴上。东坡酒酣自歌《古阳关》。’则公非不能歌，但豪放不喜剪裁以就声律耳。”予谓坡能歌，但观坡词多一字少一字连上接下处便知之。盖歌与诵读不同。诵读是一句；歌则曼声宛转，不须一句是一句，上句连下句，或一句中断皆无妨其谐畅。今人奉古人之字数四声而不敢变者，正是不能歌故也。坡自谓酒与弈与歌三不如人，不如人则有之，遂谓其不能歌，谬哉！乐工工尺些子错不得，优人步履尺寸腧不得。所以然者，只是便下等人传习耳。遇东坡而责之以乐工之工尺，犹之遇孔明、公瑾而责之以优人之步履也。然则谓东坡不能歌者，真不通人之说也。

东坡“惆怅东栏一株雪，人生看得几清明”，与牧之“砌下梨花一堆雪，明年谁此凭栏干”用意固是不同。放翁以为前人道过，误矣。

义山赠刘五经排律有云：“挟书秦二世，坏宅汉诸王。”“尽欲心无窍，皆如面正墙。”直道著清季学堂。表圣诗：“只因末俗轻文字，遂致中原动鼓鼙。”分明说今日事也。

表圣诗：“名应不朽轻仙骨，理到忘机近佛心。”又曰：“侬家自有麒麟阁，第一功名只赏诗。”又曰：“不朽才消一句诗。”（两见）然则一句诗既可以抵神仙，又可以抵将相，可谓天下弟一等便宜事矣。鼓掌鼓掌！退之《此日足可惜》末云：“高爵尚可求，无为守一乡。”《刘生诗》末云：“咄哉识路行勿休，往取将相酬恩譬。”异乎曲终奏雅者矣。

放翁赠辛弃疾七古末句云：“深仇积怨在逆胡，不用回思灞陵夜。”视韩退之“往取将相酬恩譬”句，不复成语。看来宋人本领，全非唐人所及。

退之《荐士诗》：“五言出汉时，苏李首更号。东都渐弥漫，派别百川导。建安能者七，卓荦变风操。逶迤抵晋宋，气象日凋耗。中间数鲍谢，比近最清奥。齐梁及陈隋，众作等蝉噪。”竟不道着渊明。得毋亦如少陵有枯槁之恨乎？

退之《元和圣德诗》述刘辟伏诛有云“婉婉弱子，赤立伛偻。牵头曳足，先断腰膂”，苏子由谓此李斯颂秦所不忍言，而张南轩谓退之欲使藩镇闻之畏惧。予谓诗是咏元和圣德，不是责让藩镇，其体不当如此。即以藩镇论，其祸与唐相终始，退之果能畏惧之使不反乎？南轩不当为之圆谎也。此诗句法尤多支离。

明道尝与学者论浩然之气，因举石曼卿诗曰：“乐意相关禽对语，生香不断树交花。”此等语近于《指月录》，先生盖戏之耳。

李长吉诗原无足取，惟“天若有情天亦老”七字，真是空前绝后。比《老子》“天地不仁”语，蕴藉许多。比《诗经》“吴天疾威”等语，精妙许多。七字外多添一句、属一联，皆为无谓。真是匪夷所思，真是得未曾有。

范希文近体纯用唐法，极有雅音。至其五言古，如“月有万古光，人有万古心”，如“君看日月光，无求照人胆”，非复诗人肠胃所有，伟哉！

右丞《文杏馆》诗：“文杏裁为梁，香茅结为宇。不知栋里云，去作人间雨。”永叔《琅雅山归云洞》诗：“洞门常自起烟霞，洞穴傍穿透溪谷。朝看石上片云归，夜半山前春雨足。”右丞常语耳，欧则神矣。

弁州《正德宫》《词》：“夜半球钲出建章，俄传な铎向平阳。六宫处处秋如水，不独长门玉漏长。”响遏行云，可与龙栗“奉帚平明”一首相比。又《西城宫词》：“两角鹏青双筋红，灵犀一点未曾通。自绿身作延年药，焦春风雨露中。”此盖取童女之精为药，所谓“红丸”也。

“偷生亦似符天意，未死常疑负国恩。”韩冬郎诗也。忠孝之言，出于肺腑，诗家何可多得。

退之《符读书城南》一首，以公相勉其子。又《示儿》一首有云：“开门问谁来，无非卿大夫。不知官高低，玉带悬金鱼。”大致言读书做官耳。杜牧《冬至日奇小侄阿宜诗》亦然。大率唐代豪杰之士，不过学仙做官两事。狂到李太白，功名到李邺侯，不过如此，不及宋人远矣。

近得许静山《复堂诗集》《哭伯姊》：“无多骨肉难为别，有限年华了此生。”《汾州道中》：“万里轮蹄消白日，几人肝胆为苍生？”静山无锡人，名珏，以孝廉官至出使意国大臣，不以新政为是。余于公有知己之感。其《马嵬诗》有云：“翠华不幸已蒙尘，忍为蛾眉更劫君。”从心地上立论，使陈元礼不可自立于人类，胜袁子才辈多矣。

魏徵《出关诗》：“纵横计不就，慷慨志犹存。”其品可见。“家无半亩忧天下，胸有千秋愧此生。”赵云崧句也。下句尤当熟玩，便觉克伐怨欲，一时俱尽。《诗》曰：“我思古人，俾无就兮。”

乐天“虫全性命因无毒，木尽天年为不才”，冯道“但知行好事，莫要问前程”，此处乱世法也。小子识之！阮尚贤字鼎南，越南世家子也。国亡后以复仇为己任，著《南枝集》，有云：“岂知秦桧和金计，难遂包胥复楚心。石马园陵秋草冷，铜驼宫阙夕阳沈。”秦桧指李鸿章也。又《辛亥秋旅晋感怀》有句云：“椎秦已破千金产，佐宋难凭半部书。”真奇材也！

《唐音遗响》载任翻《题台州寺壁》曰：“前峰月照一江水，僧在翠微开竹房。”既去，有观者取笔改“一”字为“半”字。翻行数十里乃得“半”字，亟回欲易之，则见所改字，因叹曰：“台州有人！。予谓此事与韩贾‘推敲’同是一妄。语当纪实，是推便推，是敲便敲，见得一江是一江，见得半江是半江，若不如此，何缘知敲字胜推字，半字胜一字。”

陈后山办香南丰，而《赠鲁直》亦云：“陈诗传笔意，愿立弟子行。”独靳于东坡，殊不可解。

乐天《赠樊著作》，述阳城、元稹、庾氏、孔戡四人贤行，下云：“凡此士与女，其道天下闻。常恐国史上，但记凤与麟。贤者不为名，名彰教乃敦。每惜若人辈，身死名亦沦。君为著作郎，职废志空存。虽有良史才，直笔无由申。何不自著书，实录彼善人。编为一家言，以备史阙文。”刘知几论史法，一曰好善，二曰恶不善。其识不世出。乐天诗亦得此义。古之史，亦是如此。

冬夜读彭躬庵诗《大雪书城南寓壁》云：“风雨萧萧苇壁呜，城南路僻柳条青。黄昏钟定双趺坐，便是峨嵋雪里僧。”躬庵诗狼戾，得此一首，足以压倒诗人千百辈矣。前一首为《寒食弹介之推》，殊杀风景。最后《山居感游》五言古一章“死者亦多门”句，注：凡师友知戚二百许人自磔死、丛箭死、以下死法三十有八，考终者惟三十七人。哀哉！

躬庵《冬心》诗有云：“九士同一堂，瑕瑜不相抢。所幸得无伤，亦复无卑谄。况以《庐山疏》，直受不为忝。”注：“疏”云：“山无主峰，横纵四出，寥寥尧尧，各为尊高，还相拱揖。”所谓《庐山疏》，不知何等文字？其语何其合道也。程、苏、朱、陆见不及此。

唐人极肯服善。如少陵以四杰为万古江河，退之《滕王阁记》以名列三王之次为荣，韩白极尊李杜，舒元舆以阳冰比李斯，此类是也；而极不肯作人弟子。退之谓“世无孔子，不当在弟子之列”，李翱、张籍与韩书，气陵韩上。皇甫浞少逊，然于韩亦无请业之证。虽退之自亢而无如何也。宋人则不然，极不服善，又极肯为人弟子。

退之《寄周随州》云：“陆孟邱杨久作尘，同时存者更谁人。金丹别后知传得，乞取刀圭救病身。”退之《李虚中墓志》极言金石之害，及其病，不免乞取金丹。平时议论如彼，临事不免生侥幸心，退之豪杰尚如此，何贵平人。退之服硫磺以治病也，此诗可以为证。若谓乐天所说退之是卫中立，则非矣。

“归山深浅去，须尽邱壑美。”几许有味！读此便悔向来山行草草。

朽布衣吴先生诗：“游客倦怀如晚醉，老人新句似秋花。”下句极佳，见《潜邱记》。

“难忘节物偏垂涕，有约乾坤不受恩。”洪稚存送黄仲则句也。下句不失为汉子语。袁子才晓晓其侧，直是小心。

袁子才好诗不多。《落花诗》：“春在东风原是梦，生非薄命不为花。”“花总一般千样落，人间何处问清风。”善读诗者但作落花诗读，若云散馆作，则索然矣。子才五古如《黄山》云：“一梯既升天，万岭如涌潮。”七古《古银杏》云：“人间用材不用长，八尺九尺皆栋梁。”皆奇语也。

谢自然必是被人奸拐，伪留冠屦以欺世，郡守以白日轻举上闻，固为谬妄。退之谓“木石生怪变，狐狸骋妖患。噫乎彼寒女，永托异物群”，竟以为被妖精摄去，未可为高见也。

洪北江云：“精神能永之十世五世，则传之十世五世。精神能历劫不磨，则传之应劫不磨。”皆非己之所能与也。

《卷耳》首章，思妇语也，二、三章，征人语也。《车牵》“虽无旨酒，式饮庶几”，主人宴客语也，“觐尔新婚，以慰我心”，客谓主人语也。此一诗之内务赋一章以唱和也。“今夕何夕，见此良人。子兮子兮，如此良人何”，此一章之内各吟两句，正是联句。

诗亦是言语之一种。有话好好说，何必作怪，有人于此满口胡柴，都无一句老实话可听。此人言语为善耶？为不善耶？有话好好说，惟有白乐玉，他人总带些客气。

“凝旒南面总虚名，庙祀何曾暂割牲。但学禅心能忍辱，莫羞侯景陷台城。”宋李觏咏梁武帝诗也。语意极妙，可为《庄子》“凡亡不足以丧吾存”作注脚。

国初娄县王字胜时，阵忠裕公弟子也。有《辋川诗钞》，其《虞山柳枝词》十四首，极谤柳如是。末二首云：“芙蓉庄上柳如绵，秋水盈盈隐画船。静夜秃骛啼露冷，文鸳常逐野鸥眠。”“阳台云散雨随波，白首红颜奈若何。燕子楼中新句少，蘼芜山下故人多。”注：“钱殁后，姬寻自经。”案宗伯死匝月后，柳氏投缥，备详《钱氏家变录》。若素有淫行，则宗伯死正可纵欲，何为而死！此不可信一也。柳氏生一女，胥名赵管，为翰林赵月潭第三子。柳氏若有淫行，世家必不肯胥其亲女。此其不可信二也。柳氏之死，凡苏人土为之发愤声冤，公约书揭，备详《家变录》，皆钦柳义烈故也。苏人士所不知，而松江人独知之乎？此不可信三也。正是族人逼产寻死之日，何暇与蘼芜故人叙旧。王注明言钱殁后姬寻自经，则与诗意已差矣。其不可信四也。其他首诗注有云：“姬尝与陇西君有旧约，以问郎玉篆赠别。甲申南部钱为大宗伯，一日谯客，陇西在坐，姬遣婢出问起居，以玉篆归之。”柳氏出身原无容讳，广坐之间以玉篆还人，正见光明，何足为类。又云：“我郡有轻薄子钱岱热名偕，从姬为狎客，姬或与客赋诗，思不继，辄从舟尾倩作。归虞山后，偕亦从焉。”柳氏诗原不足论，取柳氏者非以其诗，偕媵虞山何有证据？若云轻薄子自言之，既云轻薄，则其口何所不有，又足信乎？虞山晚节不终，宜为明末义士所恶。然牧斋自黩，柳氏自贞。牧斋自贰臣，柳氏自死烈。若恶牧斋而波及柳氏，则失好恶之正矣。近人宝山袁翼《柳枝词书后》多用王诗事，翼文俪语，不足校也。

《辋川诗钞》别有《虞山行》七古一章几千言，尚无谤柳语。

《柳枝词》有云：“梦到华胥异昔时，觉来犹幸夕阳迟。虎邱石上无名字，便是虞山有道碑。”虎邱石上诗，见王兰泉所辑《陈忠裕公集》。《诗补遗》云：“入洛纷纷兴太浓，尊鲈此日又相逢。黑头早已羞江总，青史何曾用蔡邕？昔去辛宽沈白马，今归应愧卖卢龙。最怜攀折章台柳，憔悴西风问阿侬。”此诗字字工稳，恐忠裕转不能知此。兰基以徐云将、钮玉樵俱云黄门作而收之。

得钞本吕晚村《天盖楼吟藁》，凡七集，曰《万感集》、曰《伥伥集》、《梦觉集》、《真腊凝寒集》、《零星集》、《东将集》、《气集》。其最佳律句云：“十年游侠千金尽，九世仇譬一剑知。”“井中史在终难灭，壁里书传岂易湮。”“此乡莫谓胜吾土，大患元知在有身。”（《和黄九烟》）“此曹更以儒为戏，吾道原无食可谋。”“几拟哭君江畔石，岂期对我榻前灯。”（《喜高虞事解》）“藏书散尽沿门乞，家具无多聚族轮。”（《同上》）“画得兰根无好土，拔来莲叶出淤泥。”（《遥耕瑶亭》）“苟全始信谈何易，饿死今知事最微。”（《耦耕诗》）“各有好山思便住，竟无长策老相催。”又“照影乍惊非故我，看花觉好又今年。”“此中得架三间屋，何处难安八口家。”（《登临平山》）“老去新交惟白发，客中怕见是黄花。”（《寄高旦中》）“山城一夜同听雨，竹榻三人各梦家。”（《雨夜同大辛方虎饮》）“日出烟消尘世事，斜风细雨故人情。”（《过湖州》）“九鼎兴亡谁挂齿，一瓢成败独关情”（《过紫山废址》）“举国皆狂辽左蜡，一家别作海南春。”（《许大辛吴汝典至》）“乾坤尽处春常在，日月生时夜已阑。”（《湖天海月楼赋呈商隐》）“三间许架眠牛地，廿亩同租养鹤田”（《出门留别商隐》）“王粲得观东观本，穆修自卖柳州书。”（《访周雪客》）“夜台沽酒谁知己？驿壁抄诗我爱才。”（《次雪客韵》）“买瓜门外逢热旧，看竹城南记隐沦。”又“华岳寻僧听雨瀑，西台约客拜秋潮。”“便拟出门成独往，不辞下榻试高眠。”（《过胡山眉》）“蚁借千章开郡国，蜂争一寸起楼台。”（《次夏古丹韵》）“泰山已换鸿毛重，鬼窟犹争漆火明。”（以下《祈死》）“诸贤先我成千古，绝学依谁守一师。”“便令百岁徒增憾，行及重泉稍自宽。一事无成空手去，先人垂问对应难。”句皆可诵，使其全首相称，则岂在放翁、遣山后哉？

晚村恪守程朱，而诗多豪侠气，惜其不守唐宋矩，有好尽之累。七古多长篇，《题宋末陈伸美画如此江山图》有云：“尝谓生逢洪武初，始瞽忽瞳跛可履。山川开霁故壁完，何处登临不狂喜。怙终无过杨维桢，戴良王逢都不仕。悲歌亦学宋遣民，卿蛆甘带鼠嗜矢。刘基从龙亦不恶，幸脱旃裘近簪珥。胡为犁眉覆瓿诗，亡国之痛不绝齿。此曹岂云不读书，直是未明大义耳！”晚村为此说亦自难怪。然读此诗者，不可不读《名山三集》《与汪憬吾谕元遗民书》也。

不佞读性理书如读诗，满纸陈腐，无一语切于人情，非善言性理者也。读诗如读性理书，满纸敷衍造作，无一语关身心性命事，非善为诗者也。

读李空同七律，录其最佳者：《冬至菊》云：“思将正色留天地，肯使阴阳管岁华。”《秋怀》云：“书生误国空谈里，禄食惊心旅病中。”世人讥七子摹仿，予只恨其摹仿未至，炼句草草，不能如唐人之文从字顺耳。若能摹做得工，好诗必不止此。

要做天地间原来有底诗，莫作天地间原来无底诗。好诗是原来有底，下劣诗是原来无底。

唐诗未易作，如旅人诗云：“岭犭爰同旦暮，江柳共风烟。”送人诗云：“风涛看解缆，云海去愁人。”后人为之必费手脚，非此数字可了。

“庭槐风静绿阴多，睡起茶余日影过。自笑老来无复梦，闲看行蚁上南柯。”王山史《山志》载：兰溪方尔载家藏赵文敏墨迹。“早年京洛识前辈，晚景江湖无故人。难与儿童谈旧事，夜攀庭树数星辰。”谢叠山文引朱希真诗。

东坡赠南丰句云：“安得万顷池，养此横海鸥。”其子叔党赠韩远夫句云：“从来万夫杰，不产三家村。”用意相近。

或问少陵咏老柏“黛色参天二千尺”不太夸乎？曰：相如《上林赋》“搀檀木兰，豫章女贞，长千仍，大连抱”，千仍，七百丈也。少陵老柏尚少五百丈，何夸之有。接巫峡，通雪山。雪山远矣，然《上林赋》之“左苍梧，右西极。”《甘泉赋》之“荫西海与幽都”，亦其类也。少陵熟精《选》理，语皆有本，然不免出格言之外，此世所以轻词章之士也。

方正学诗云：“前宋文章配两周，盛时诗律更无俦。今人未识昆仑派，却笑黄河是浊流。”金王若虚于退之文多所批驳，而云散文至宋人始是真文字，诗正得其反。又曰：文至东坡无复遗恨。二公论文同而论诗不同。

瞿宗吉《归田诗话》：“洪武间，予参临安教职，宰县王谦，北方老儒也。岁终行乡饮酒礼，选诸生少俊者十八，习歌《鹿鸣》等篇，吹笙抚琴，以调其音节。至日，就讲堂设宴，席地而歌之。”“如会友则歌《伐木》，劳农则歌《南山》，号新居则歌《斯干》，送从役则歌《无衣》，待使役则歌《皇华》之类。一不用世俗伎乐，识者是之。”案文中子援琴而鼓《荡》之什，门人皆沾襟焉。此语车若水斥为妄言，以《三百篇》歌法不传也。据瞿氏所记，则歌诗直寻常事，何疑于文中子乎？《麓堂诗话》云：“比尝听人歌《关雎》、《鹿鸣》诸诗，不过以四字平引为长声，无甚高下缓急之节，意古之人不徒尔也。”愚谓《三百篇》之于歌曲，犹篑桴土鼓之于音乐也，必不如今乐之悦耳。麓堂所疑，未必然也。

《庄子》《山木》：“孔子左据槁木，右击槁枝，歌焱氏之风，有其具而无其数，有其声而无宫角，木声与人声，犁然有当于人心。”据此则古时之歌正不必若后世有一定之腔板。盖古乐不如今乐之悦耳，则歌法亦不若后世之密。必谓文中子不能歌《荡》之什，盖失之矣。

《四库书目定乐府》：“汉魏至唐，自朝庙乐章以外，大抵采诗入乐者多，倚声制词者少。其诗人拟作亦缘题取意者多，案谱填腔者少。故《竹枝词》、《杨柳枝》、《罗喷曲》之属，其倚声制词、案谱填腔者也。王维《送元二使安西》诗，谱为《阳关曲》，此采诗入乐者也。《蜀道难》即赋蜀道，《巫山高》即赋巫山，此缘题取意者也。当其入乐，与诗绝不相关，且有割取诗末四句，如李峤《汾阴行》；割取诗前四句，如高适《哭单父梁二少府》诗者。当其作诗，与乐亦绝不相关，甚有以古题衍为七言律诗，如胡曾之《关山月》者；又甚至每句衍为一首，如赵嘏之《昔昔盐》者。其间连篇大曲，入破多用五言绝句，而谓五言绝句为入破则不可；遣队多用七言绝句，而谓七言绝句为遣队则不可。”

《西河诗话》：“康熙二十年曾用台臣疏，命词臣改太常所奏乐章，时同馆皆谓字句间必先协律吕，方能入乐，遂各辍笔。”予独谓制词是制词，合乐是合乐。制词者词臣之事，合乐者太常之事，勿越俎也。同馆曰：有说乎？予曰：有。曾记唐李贺作《申胡子篱篥歌》，贺但作诗，原不晓入何调，及朔客吹之，然后曰入《善平弄》。刘禹锡造《竹枝词》只作诗，及入乐，然后曰其调中黄钟之羽。当其作诗，何尝逆计曰若字入若律、若句入若调哉？”

戴东原《书刘监切韵指南后》有云：“《夏书》云：‘诗言志，歌永言，声依永，律和声。’古之所谓五声宫、商、角、徵、羽，非以定文字音读也。凡一字则函五声，诵歌者欲大不腧宫，细不过羽，使如后之人胶于一字，缪配宫商，将作诗者此字用宫，彼字用商，合宫商矣，有不失其性情、违其志意者乎？惟宫商非字之定音，而字字可宫可商，以为高下之节，抑扬之序，故作者写其性情，而诵之者宛转高下以成歌乐。”

许宗彦《监止水斋集》《书词律后》曰：“作词谱者一词或列十数体，思之殊为未安。”“字句有长短，亦犹曲中衬字，或用或不用，与本调无关。至如上六下四之句，或为上四下六，在歌时曼声引逗，自非音节顿挫之处，原不必定以某字绝句。”又曰：“一词惟有一体，以其入歌惟有一调也。词之歌法虽不可考，而曲即词之支流，曲中字句间有参差，及其合歌要归一致，则词可知已。”

顾景星《白茅堂文》《汤次曾乐府和序》：夫十五《国风》多羁人思妇即事赠答之言，《小雅》士大夫以及宫寺直写怨诽之作，岂一一按宫商而后为之耶？太白不工撅捻，而《清平》一调遂叶《霓裳三奏》；子美未听宫商，而《赠花卿》一绝即入《水调歌头》；长吉诸作，云韶乐工尽合弦管，据贺本传，贺之为诗，多不先立题目，岂得先谱声邪？以是知辞生于情，声生于辞，初非以辞合声，而后谓之乐府也。

朱子言古乐府句中多有泛声，今人恐失此泛声，逐一添字以实之。

楼俨《四清声论》：唐初歌词犹是五七言断句或律诗，或裁截古诗中数句，必诗歌时然后加之虚声。至唐季则虚声填为实字，而为长短句矣。宋则又有添字、添声、摊破、促拍，而虚声之外又加虚声云云。

（以上载《名山五集》）



●卷三

《离骚》：“怨灵修之浩荡兮，终不察夫民心。”“浩荡”犹言没分晓也。《诗》：“荡荡上帝，下民之辟。”《小序》言：“厉王无道，天下荡荡，无纲纪文章。”与《楚辞》“浩荡”意可通。张文潜独以尧之荡荡为说，以《小序》为非。且曰《板》《荡》不可以谓乱世。然本诗下句即“疾威上帝”，不可以尧为说矣。

《考盘》郑注：“弗谖者，弗忘君之恶。弗过者，弗过君之朝。弗告者，弗告君以善。”极为宋郑侠所非。康成添字太多，自非说经之体。然其意则与《菀柳》诗相近。《野有死麇》，贞女之诗也，其卒章则失言矣。以贞女遇强暴之徒，开口便辱，奈何好言之曰：无感我悦，无使庞吠乎？溧阳芮蒿子先生《题斋扉》云：“石隐与世疏，芙蓉襟带薜萝裾。无端投我徵君檄，总未酬他却聘书。”先生超矣。予每读叠山《上留忠斋书》，便为之短气。如云：“女真之待二帝亦惨矣。宋之臣子不敢置两宫于度外也。今年遣使祈请，明年遣使祈请”云云。案：祈请使汪黄为之也，又足道乎！又云：“王伦一市井严赖，狎邪小人耳。谓梓宫可还，太后可归。诸君子切齿怒骂，终则二事皆符。”案：此则叠山又有取于王偷矣。又述室燃听洪忠宣之说，密授秦桧以江南称藩国，纳岁币而息兵养民矣。案此则叠山且以称藩为幸矣。呜呼！天下无不亡之国，何至为积威所，失其本心，而假借王偷、秦桧乎？其《与参政魏容斋书》有谓“皇帝慈仁如天，不妄杀一忠臣义士。虽曰文天祥被奸民诬告丽枉死，后来冤状明白，奸民亦正典刑”。甚哉垒山之不知文山也！文山岂求生者哉？而以为枉死也！其识与王炎午异矣。因论蒿子诗至此，饶舌饶舌！

罗隐《帝幸蜀》诗“马嵬山色翠依依，又见銮舆幸蜀归。地下阿蛮应有语，这回休更怨杨妃。”明皇在禁中自称阿瞒，累见唐人小说，蛮、瞒同音。

“凿石养蜂休卖蜜，坐山秤药不争星。”贾岛诗也。大学问，大经济，不意于寒瘦诗人得之。

“中年早已伤哀乐，死日方能定是非”，亭林句也。亭林谓石斋为杖母者所愚，又有《赠陆贡士来复请序》，述其昔年代许舍人曦草疏攻郑曼事，诗云：“雒蜀交争党祸深，宵人何意附东林。然犀久荷先皇烛，射隼能忘侠士心。”噫！亭林尚考据，而于[B098]阳事不信蕺山、石斋，而信温体仁、许曦。体仁奸相，曦何等人乎？亦不善于考据矣。陆稼书《日记》述陆翼王语亭林杀仆事，几于不忍卒读。我以道听途说诬人，人亦以道听途说诬我，可不惧哉！雒蜀君子之争，东林与魏阉为敌，可谓拟人不于其伦。

朝鲜黄垓（云卿）殉国难于宣统二年，有《梅泉诗文集》。予选其诗一卷入吾书，文则未暇也。有《闻宋渊斋先生殉义》七律，其一云：“九阙沈沈昼晦冥，天衢忽曜少微星。冰霜久淬尚方剑，云木深笼止水亭。始见读书真种子，甯能求活小朝廷。朱门结局方希直，千古儒家有典刑。”朱门结局语极奇。吕晚村云：“雒闽渊源至靖难而中绝。”黄语似出晚村，晚村文集固有朝鲜本也。

明季义士溧阳芮长恤（《岩尹》），其《匏瓜录》、《通鉴纲目分注补遗》世多有之。去年得其诗名《卫衷剩稿》，见者希矣。其《吊史贞义女》云：“日夕依慈帏，所务在机杼。独出漂江滨，默默自延伫。饿死伍将军，何关史氏女。壶浆不值钱，可与可无与。回思悔且愧，甘心葬江渚。谨礼远嫌疑，舍生获古处。堪笑投金人，犹以利相许。”明季无锡诸生顾□子方《日出东南隅行》：“秦罗敷，胡为乎？桑中何不蔽尔明月珠，掩尔青丝笼。出门一率意，自与荡妇同。使君道路人，安知尔为柏与松。秦罗敷，尔莫颊！但当重尔足，裂尔缯。蚕子可弗育，桑中难独行。”二诗同义，真使石破天惊矣。子方，明末起义兵，为譬家所害。有《悟秋草堂集》。

“村边纵酒陶元亮，宅畔行吟屈大夫。不要温公入《通鉴》，自家留得几行书。”此我诗也。刘京叔《归潜志》谓魏徵辈文中子门人，《隋书》不为立传，自有深意。既拟师以圣人，列于传恐小之。欲援《孔子世家》例，则《隋书》无“世家”，恐被时议，故皆不纪。以为其师不待史而传乎？语未必是，然不待史而传，与予前诗意合。又案《文中子》后原附杜淹所撰《世家》，又附王福（通孙）撰《东皋子（名绩字无功）答陈尚书（叔达）书》其前，载陈公方撰《隋书》，季父（即无功）持《文中子世家》与陆公编之，陈公亦避太尉（长孙无忌）之权，藏而未出云云。（以通仲弟凝弹侯君集事，连无忌，故得罪。）据此则《隋书》不载《文中子世家》，自有实事。京叔乃作想当然语，不免小误。

程门弟子吕与叔有诗云：“独立孔门无一事，只输颜子作心斋。”颜子分明说夫子博我以文，何云“无一事”？既是讲学，如何袭用《庄子》字？吾不能为之说也。王艮又以“心斋”自号，可谓不争气！

何景明成进士，乡人以为必入翰林。刘健曰：“此子福薄，能诗何用。”按：若以福论，则健厄于刘瑾，亦非福人也。健有裴行俭评四杰语在胸中，不觉出之于口，不知裴说固非通人所取也。人言李梦阳能诗，健曰：“就使到李杜，不过一酒徒耳。”本朝袭健语讲学者，陆清献也。健粗人姑弗深论，清献大儒，奈何并《论语》“小子”章而忘之。明吕泾野谓唐诗可无作，又谓唐之鲍照云云。十室忠信，其语竟堪捧腹，人可以不学乎！

朱子《名臣言行录》：“莱公外奢内俭，无声色之娱，寝处一青帏二十余年，时时有破坏，益命修葺。或以公孙宏事靳之，笑答曰：‘彼诈我诚，虽敝何忧。’”（《遗事》）公之俭德如此，其知邓州日，厕溷间烛泪成堆，正恐是其门客所为。正《遗事》所谓外奢也。张尔歧《蒿庵闲话》乃云：“莱公豪侈，以功业甚盛，人不之非。魏野赠诗云：‘有官居鼎鼐，无地起楼台。’反语示讽耳。剑匕使赐宴问谁是‘无地起楼台’相公，盖误以此语为真也。”蒿庵此语甚误，苛论莱公，不考朱子《言行录》分明正言，以为反语，以此说诗，甯非诗厄。莱公宰相，即有地起楼台亦不为过，何必用反语讥之。蒿庵君子，乃有此失，下笔不可不慎。

朱柏庐赞陆放翁诗有云：“读《剑南诗选》毕，忠君爱国忧世恤民之念，每饭不忘，虽老愈笃。放翁真人豪，亦文豪也。读之殆不忍释卷。”又云：“‘读书破万卷，下笔如有神’，于放翁尤信。其诗云：‘我生学语即耽书，万卷纵横眼欲枯。莫道终身作鱼蠢，迩来书外有工夫。’看是何等力量，宜乎不独诗才擅绝。”又云：“一切尘涂趣味，分毫不入其灵府，是放翁人品文章之本。”又云：“文可通于诗，诗难通于文。读放翁诗大开阖而神变化，可以通于文矣。”案：朱子极倾倒放翁诗。能知放翁者，朱子以后，柏庐一人而已。柏庐以腐儒自命，然能知放翁诗，斯不腐矣。不比张扬园、陆平湖辈谓诗可无作也。

王禹僻《恭闻种山人表谢急徵不赴》诗云：“不拜明时鹄板书，可能终老傲唐虞。神仙见说须阴德，肯为苍生一出无？”范文正公《送丁司理赴明州》诗云：“仙家枝叶令威孙，南去司刑庇越民。金阙道书微旨在，狱多阴德是真人。”自注：“道书谓升真者皆须曾为狱官。”

张文潜《明道杂志》：“苏长公诗云：‘身行万里半天下，僧卧一房初白头。’黄九云是‘初日头’。问其义，但云：‘僧负暄耳。’余不然，黄甚不平，曰：‘岂有用白对天乎？’予异日问苏公，公曰：‘若是黄九要改作日头，也不奈他何。’”按山谷穿凿如此，而为江西祖师，自误误人不浅矣。此诗学之所由衰也。遗山云：“苏门若有忠臣在，不放坡诗百态新。”予则云：“若使苏门行椟楚，不教山谷乱谈诗。”

得无锡周怀西（镐）《犊山诗文集》。怀西循吏，诗文有至性。其《景甯催征诗》已摘入予所撰《别传》中，其他五古如“嫫母不修容，惟知乳孩婴。世无医穷药，不死勤俭人”，深得古意。七言如“春池放草看鱼戏，雪径敲松唤鹤还”，真雅人也。最奇者为“尊前万事带糟吞”七字，动心忍性之功，海阔天空之概，兼而有之。表圣云：“不朽惟凭一句诗。”此句足以当之。好官难得，好诗尤难得，如此七字，更不可以寻常好诗论也。原系七古，对句未工，拟别对一句，入七律而未易也。少时极喜读先生时艺，吾邑管报山时艺有盛名，予不甚措意，同辈憾之。今得此七字，不复争时艺短长矣。

得姚春木《通艺阁诗》，爱其一句云：“懒将春色问唐花”，惜上句不称。阎百诗《潜邱记》朽布衣诗：“老人新句似秋花。”亦苦上句不称，拟为别对一句，未易图也。春木《晚学斋文》有谓姚惜翁《古文辞类纂》欲商去桐城二家文，世人不尽知也。

雕是贪残之鸟，大臣正色立朝，何取乎此？其赋云：“彼何乡之性命，碎今日之指掌。”使人读之不欢累日。《天狗赋》更不足道。天狗，贼星也。天宝中置天狗院，列在诸兽院之上，使胡人驭之，此乃豢养禄山致乱之兆。少陵乃誉其德性无所不至，至云“此乃独步，受之于天”，此语岂合施于狗乎？

得剡源戴先生集。戴名表元，字帅初，四明人，宋进士。入兀偶一为教官，其文往往自署“前进士”，尝受业于深甯王氏，其门人最知名者袁桷，诗笔潇洒。《四明山中》十绝内《莽广溪》一首云：“怪石惊湍吼不休，时时岩客饮寒牛。谁知此水明州去，浸作琉璃万顷秋。”

“丈夫出处非无意，猿鹤从来不得知。”荆公句也。“猿惊鹤怨浑闲事，只恐先生袖手归。”朱子送胡籍诗也。

汤贞愍公雨生《饯李凤冈威太守罢官》诗：“一夕西风竟送行，蒲帆高出尉佗城。眼前原是来时路，心与秋江一样平。”此诗高绝千古，不但三百年来所未有也。雨生名贻汾，殉桂匪之难。有《琴隐园诗》三十六卷。其句如“官似秋蝉抛壳易，家如春燕定巢难”、“茅屋示嫌无主客，桃源也怕有沧桑”、“昂头白鹭溪三尺，没足黄牛雨一犁”、“曲院风来花似雨，隔帘人至语如莺”，极可喜也。公尤以画名，论画谓自古状风雨者莫如董叔达，米氏父子直灰阜炭林耳。论诗不喜退之，见集内《鹦鹉碑歌》。

辛亥之变，江阴沙洲福善镇秀才赵彝鼎不食三日，自经于镇之三贤庙西楼，吾邑李经畦先生（宝淦）有二律哭之，其二云：“身世横流黯自悲，青衿垂老更何为。疆臣首建南都策，名士亲题北伐碑。硕果岂同沟渎谅，孤芳惟有地天知。在三不昧村儒义，争认吴章是本师。”（吴章事见《汉书云敞传》）经畦，光绪□□孝廉，官至湖北提学使，有《汉堂诗文钞》，身后乃付印。生前鄙人所见者，哭赵一律而已。集内佳句云：“月圆喜遇初晴夜，花病重开过雨天。”“十年树木身应老，五岳寻仙愿总违。”“薄酒只禁孤客醉，新愁都逐夜寒生。”“往事难追皆堕甑，薄缘未了是残书。”“孤诚直待羝生乳，惯见休惊狗戴冠。”“空山木石无精卫，穷海风尘有少连。”（《次恽孟乐韵》）曩者鄙人知先生不尽，今世无此人亦无此诗矣。

曾文正谓古之成大功者，多在四十五十之后。杜诗有之曰：“男儿功名遂，亦在老大时。”惟宋陆持之说不然，曰“自古兴事造业，非有学以辅之，往往皆以血气为锐惰。故三国两晋诸贤多以盛年成功名”云云。持之，象山子也。

无锡许静山（珏）《马嵬》诗：“翠华不幸已蒙尘，忍为蛾眉更却君。却怪少陵诗史在，桓桓把钺说将军。”静山忠孝学道人也，其诗从心地立论，非他人诗可比。虽然更有说：新旧《唐书》《玄宗本纪》、《后妃传》、《杨国忠传》、《陈元礼传》皆言元礼实主谋杀国忠，予以为不足信也。天下非常之事必非常之人乃能为之，元礼何人，仕天宝之朝，久于宫禁之职，无毫毛之长以自见，及禄山之乱，又未尝有一蚊一蚤之劳，此其人亦食杨氏涕唾者耳。何敢谋诛国忠，何曾有如《新唐书》《后妃传》云“以天下计诛国忠”乎？予以为国忠实死于乱卒，元礼庸人，必不与谋。及国忠既死，杀国忠者恐贵妃在内，终必及祸，遂以杀贵妃要元礼，以要其君，此亦人情所应有，亦非元礼本谋也。乃《唐书》于贵妃之死，则又绝不关元礼事，而转出自高力士。《新书》《后妃》传：“国忠已死，军不解，帝遣力士问故，曰：‘祸本尚在。’帝不得已，与妃诀。”《旧书》《玄宗本纪》：“国忠诛，众方退，一族兵犹未解，上令高力士诘之，回奏曰：‘诸将既诛国忠，以贵妃在宫，人情恐惧。’上即命力士赐贵妃自尽。”然则杀贵妃功出力士。杜少陵所谓“微汝人尽非，于今国犹活”，正当移赠力士耳。又案：《旧书》《玄宗本纪》“元礼奏请诛国忠”，而《国忠传》则载“元礼以杀国忠倡于众”，既能激众，何须奏请，是两说不符。如一面激众，一面奏请，则险诈已极。窃以为元礼之恶不至此，皆不可信而已。元礼一极庸人，《唐书》附《王毛仲传》，又多与高力士联名，正得其所，而乃惊天动地，以再造之功归之，真可笑也。

邑先辈管才叔（乐）《题包小庄茂才授经图》：“城头乌啼霜被庐，一灯荧然儿读书，云谁之子包氏孤。一解孤生五岁即无父，母年二十五。儿嬉不知母心苦，母手一编泪如雨。（二解）尔父所贻愿儿卒读之，儿勤则喜惰则悲。儿聪明，畏儿羸。儿充硕，忧儿痴。（三解）儿学既成，母责乃释。儿何以报母德。（四解）为图写真，徵客以言。有客哽咽，言不能文。自云亦是孤儿身，读书无成孤母恩，凡诸孤儿监此人。”律句如：“不逢知己生何益，各有伤心别最难。”（《赠陆心源》）“中年湖海除豪气，异地笙歌感岁华。”“眼看丧乱非吾罪，骨耐饥寒始是才。”阳湖以诗鸣者，未有能过之者也。少时尝闻长老述先生狂言以为笑，然以先生之才，试乡闱一十六科而不遇，不狂又奚待？此而不狂则圣贤矣。圣贤何可遽责才叔哉！甲子科曾立正公尝谓典试者曰：“江南有老名士某公，能摸索得之，斯不负此行矣。”竟不可待。

“游鱼如锦水如罗，弱弱轻丝荡绿波。自拣柳阴多处立，满身清影当披蓑。”（《天湖垂钓》）“朝阳斜上丝云瑞，绕舍清阴晓色寒。凉露在花风在柳，碧波鱼影拂阑干。”此箕仙述吾姊前生诗也。妙万物而为言，非复人间烟火。箕语原难信，而此诗则有可异者。音由心生，鬼语仙语，自是不同。此诗绝无鬼气，一异也。凡有知识皆知好名，如此好诗不自署名，而托之吾姊前生，二异也。宋儒谓鬼神造化之迹，二气之良能，语殊寥旷。如此好诗，非徒造化之迹所能为，孰为为之？非天仙曷能如此？三异也。然则天下之理，未易穷矣。

世传吴得臣《过九江》一绝云：“春风送我过江城，万户无声犬不惊。可惜清明平旦气，都从梦里误平生。”胸次不凡。我朝不能得此人，而使曹氏得之，宰相之过也。今日又传其一联云：“马革余生悲日暮，牛衣相对泣天涯。”为之击节。本朝如此好诗不多几句，而竟得之长枪大戟中，号称诗人者能无愧死。沪上有石印得臣画竹，自题一律，末句云：“但凭蒂壮根深固，不怕东瀛起怒涛。”本朝自中兴以来，罕有言御外患者，但能铺张外人德礼刑政不可及而已。得臣能议及此，岂非人杰。

秦少游自会稽入京见东坡。坡曰：“不意别后却学柳七作词。”秦答云：“某虽无识，亦不至是。”“杨柳岸晓风残月”，千古以为绝唱，坡乃以为梢公登溷语。柳为苏秦所轻如此。真正论词，自当以欧苏为宗，缘二公以余事为词，出语自然不同。若一生沾沾于词，必在自《郐》以下矣。

麦铁杖曰：“大丈夫性命自有在，岂能艾炷灸，瓜蒂贲鼻，疗黄不差，而死儿女子手中乎？”方书有瓜蒂散引吐，《梅村词》“艾灸眉头瓜喷鼻”，去蒂则不成语。

（以上载《名山六集》）

退之铭贞曜末句云：“维卒不施，以昌其诗。”东坡尝问王定国曰：“当昌其身耶？昌其诗耶？”王来诗不契所问，坡作诗答之曰：“昌身如饱腹，饱尽还复饥。昌诗如膏面，为人作容姿。”诗岂为人作容姿者耶？下又有“不如昌其气，昌其志”之语，皆非也。《书》云：“诗言志。”志气不昌，诗安得昌！

东野“谁言寸草心，报得三春晖”，东坡“慈颜如春风，不见桃李实”，皆从《凯风》来。

少陵《雕赋》：“彼何方之性命，碎今日之指掌。”读之使人不怡累日。《画鹰》云：“何当击凡鸟，毛血洒平芜。”我谓世间惟狐鼠宜击耳，凡鸟何辜而击之。然杜诗有大异于此者，《打鱼歌》末言“暴殄天物圣所哀”，《早行》云：“前王作网罟，设法害生成。”补过劝善，赖有此耳。

《避》上九最吉。鄙人《咏陶贞白》云：“山中宰相住茅山，踪迹皇都咫尺间。若到罗浮天姥去，君王何处问神仙。”咫尺皇都，不足以当上九之地也。虽然许由、巢父只在箕、颍，与帝都隔衣带水耳。四皓只在商山，亦仕宦必经之地，与贞白何异。上九肥避，不亦远乎！肥或作蜚，更佳。

“昨夜扁舟雨一蓑，满江风浪夜如何。今朝试揭孤篷看，依旧青山绿树多。”先君子颇不喜此诗，曰：“雨后青山，何论新旧。”

先君子常诵“此身不向今生度，更向何生度此身？”真西山诗也。上二句云：“人生难得今已得，人道难闻今已闻。”

荆公“丈夫出处非无意，猿鹤从来不得知”，不失为壮语，至云“桔槔俯仰何妨事，抱瓮区区老此身”，则倒却架子矣。庄周鄙语无过于“俯仰而不得罪于人”一句，荆公拾马屎。

乐天《云居寺孤桐》诗结云：“四面无附枝，中心有通理。寄言立身者，孤直当如此。”周子《爱莲说》“中通外直”或出此。明道《洛园修禊诗》结云：“不须愁日暮，天际是轻阴。”龟山叹其温柔忠厚，然张旭诗云：“山光物态弄轻晖，莫为轻阴便拟归。纵使晴明无雨色，入云深处亦沾衣。”明道才用旭诗弟二句耳。旭语无心，明道似有意矣。旭诗下二句竟与“王臣蹇蹇”义合。

“善诗者譬如酿花之蜂，必渣滓尽化，芳润融液，而后贮于脾者皆成蜜。如食叶之蚕，必内养既熟，通身灵莹，而后吐于口者皆成丝。”此吴草庐语也，可谓至精至微矣。虽然，此但言下手工夫耳，非向上语也。夫丝、蜜既成，则实在有物，可以取之无尽矣。而诗则未尝有物也，必天时、人事、风水相遭，灵机偶触，忽然而成。非可探囊取之，刻舟求之也。譬之“李白乘舟”、“渭城朝雨”，岂可朝作一篇，暮吟一首，至于无量数乎。予谓好诗在天地间固应有数。虽渊明、太白不能多取，而况于吾侪乎。若正在酿花食叶之时，犹不当以此语告之也。

何乔远《邱传》谓：“论史谓范仲淹生事，岳飞未必能恢复，秦桧有功宋室，元不得与正统，许衡无能改于夷狄之俗。”他姑弗论，惟功桧抑岳，罪在不赦。文集内《茅山复古堂记》云：“茅山崇禧万寿宫古有别院曰威仪。唐道门威仪邓链师所创，宋秦丞相桧家邻于兹，重为修建。其夫人暨子熔所施绣像，至今犹存。后人号为桧堂。”奸臣遗迹，津津道之，隆之以“丞相夫人”之称，与何《传》内赞桧语合。然其诗词则大相反，《岳王坟》诗云：“我闻岳王之坟西湖上，至今树枝尚南向。草木犹知表盖臣，君王乃尔崇奸相。青衣行酒谁家亲，十年血战为谁人。忠臣翻见遭杀戮，胡儿未必能亡秦。呜呼！臣飞死，臣俊喜，臣俊无言世忠靡。桧书夜报四太子，臣构再拜从此始。”又《寄题岳王庙》《沁园春》词云：“为国除患，为敌报仇，可恨堪哀。顾当此乾坤，是谁境界；君亲何处，几许人才。万死间关，十年血战，端的孜孜为甚来。何须苦，把长城自坏，柱石潜摧。”

“虽然天道恢恢，奈人众将天扌幻转回。叹黄龙府里，未行贺酒；朱仙镇上，先奉追牌。共戴仇天，甘投死地，天理人心安在哉！英雄恨，向万年千载，永不沈埋。”此诗词作于何年？何《传》内费语出于何年？予未能考，不知其为先迷后得耶？为不善变耶？秦桧原是两截人，琼山又有此两截议论，人心惟危，岂不信乎？

见粤人康有为《石印墨迹》云：“鸱枭食母獍食父，刑天舞戚虎守关。逢蒙弯弓专射羿，坐看日落泪潸潸。”自注：“此次讨逆军发难于梁贼启超。”诗句拙甚，注尤不通。予前作《学堂记》，略载区梁事未及此，当补入。有为，《公羊》家也。老来于沪上设天游学堂，尚为弟子说非天子不议礼，天子即孔子。乃知大愚终身不灵，竟非虚语。

无锡侯戢盒秀才（学愈）有《环溪草堂集》，予已为之序，兹更录其佳句于此：“白发怕谈天宝事，青灯爱诵义熙诗。”“园林劫后浑无恙，鱼鸟春来渐有情。”“客来尚说山依旧，老去空惊日易斜。”“何幸姓名逃北寺，只应涕泣向西台。”只此数联，已足千古。先生辛亥后于时俗无丝毫之染，可谓食乎清、游乎清者矣。广坐中正论侃侃，鄙人尚不敢应，况他人乎？北寺、西台一联，竟非虚语。

金象晋字子开，号兢庵，忠洁公（铉）犹子，居武进郯村里。忠洁殉国，兢庵昼夜饮泣，校刻其遣稿，缁衣芒履，为方外游。暮年病隔知不起，有“酒扶将死病，花笑欲归人”之句，弟一等好诗，吾常不多几句，而世无传者。惜哉！卒于康熙辛未二月二日，年六十有三。天性至孝，卒时尚有老母。以上见邑章大士《圃轩文录》。圃轩，兢庵友也，大士字我任，邑厚余人，传高忠宪之学，见邑旧志《儒林光绪志》。《圃田文集》一卷，《诗集》八卷，《诗余》一卷，并存。今其书仅存于《章氏家乘》，合一册，所谓诗八卷未见。《西台怀古》云：“柴门偃仰苦衔杯，剩有遗民氵鬲水隈。不惜孤踪飘一叶，东风吹泪上西台。”露出刀瘢与翦疮，曾将一旅效勤王。死生只倚文丞相，夜夜清宵祝剑。”《抵京口即事》云：“飘蓬湖海已忘情，书剑相携有宿盟。带水孰云天设险，孤舟又泊润州城。”《春尽泊下关》云：“江上扁舟思不胜，飞花万点浪千层。可怜衰鬓飘蓬日，偏到春归望孝陵。”《挽恽南田》云：“家世东南仰钜儒，名驹千里望前途。悲来只有西台恸，手挈江山入画图。”玩诗内“刀瘢”、“箭疮”及“天险”语，似先生躬与明末义师者，然不可考矣。律句：“云中宫阙谈天宝，月下荆榛泣靖康。”“浊酒欲浇皋羽墓，清流只向子陵台。”明季忠义，工诗无过张苍水。先生可与伯仲，真奇才也。先生祀锡山七贤祠，当考之。

（以上载《名山六集补》）



●卷四

汉乐府难通者，《三百篇》未有也。意孔子快人，删诗必删其难通者矣。

《焦仲卿妻》诗：“说有兰家女，承藉有宦官。云有弟五郎，娇逸未有婚。遣丞为媒人，主簿通语言。直说太守家，有此令郎君。”先言其母，后言其父，盖以兰芝姑恶被出，其姑盖出小家，动不以礼。故此次媒人先言其姑是宦家女，必能以礼待其妇乎？“兰家”费解。《左传》“济泽之阿，行潦之苹藻，置诸宗室，季兰尸之”。兰为王者之香，意古以为芬芳、清贵之称，故以目大家之妇。《成公子安啸赋》李善注引甯戚《饭牛歌》有云：“出东门兮厉石斑，上有松清且兰。”此“兰”字盖训香。曹植《妾薄命》“朱颜发外形兰”。此“兰”字盖训美。皆与季兰、兰家可通。

渊明既咏荆轲，又有“饥食首阳薇，渴饮易水流”句，以伯夷与轲并称矣。东坡乃诋轲为狂生，不与渊明水火乎？如此则和陶可不作矣。《和读山海经》以读《抱朴子》也，而又讥稚川为隘人，真正多言惹事。郑板桥《赠袁子才》云：“君有奇才我不贫。”韩魏公曰：“某为相，永叔知制诰，天下文章孰大于是。”人之有技，若己有之。板桥未可轻也。

卢仝诗：“有钱无钱俱可怜，百年骤过如流川。”放翁诗：“死日方知生可怜。”

山谷《宿彭泽怀陶令》有云：“晚岁以字行，更始号元亮。凄其望诸葛，肮脏犹汉相。时无益州牧，指挥用诸将。”案：渊明，元亮，名、字皆取诸武侯，似非无意，及入宋改名潜，则晋事无望矣。（对檀道济曰：“潜也何敢望贤。”此时不名渊明矣。）山谷语正与陶公初志合，“晚岁”二句无据。

少陵“新松恨不高千尺，恶竹应须斩万竿”，下句令人不惧。鄙人见竹多矣，从未觉其有恶，不知少陵何故要下此毒手？读乐天《洗竹》，极合我意，全录于下：“布裘寒拥颈，毡履温承足。独立水池前，久看洗霜竹。先除老且病，次去纤而曲。翦弃犹可怜，琅矸十余束。青青复箩筐，颇异凡草木。依然若有情，回顾语僮仆。小者截鱼竿，大者编茅屋。勿作彗与箕，而令粪土辱”。蔼然仁者之言，此君虽死不恨矣。

柳州《鹘说》，略谓长安荐福寺浮图鹘，冬日之夕，必取鸟之盈握者以燠其掌，旦则纵之，延首以望，极其所往。苟东矣，则是日不东，南北亦然。乐天诗：“龟性愚且善，鸠心钝无恶。人贱拾支床，鹘欺擒暖脚。寄言立身者，不得全柔弱。”

元末桐江姚桐寿《乐郊私语》：“杨琏真伽寓其邑德藏寺，闻云间陆左丞爱女提举夫人，美而夭死，敛用水银，欲污其尸。五鼓肩舆出寺，下令发墓。寺有樵汲僧真谛，忽抽韦驮杵奋击，若隼撇虎腾，超跃寻丈，众皆披靡。一时灯炬皆灭，伤者百余人，至头破臂折。杨大惧，谓是韦驮显灵，遂逃去不复敢校。”为作一绝云：“杨秃披猖得未曾，德藏寺里遇神僧。可怜一柄韦驮杵，不为前朝护六陵。”

《广群芳谱》引《发蒙记》：“鸠以桑椹为酒，谓饮之即醉也。”据此则《诗》“吁嗟鸠兮，无食桑椹”，乃妇人以桑椹比男子矣，使人忍俊不禁。

刘忠肃（挚）《集》《杂诗》：“播州迁刘郎，夜郎放太白。秀木风所仇，人情有欣戚。严霆无终朝，斯文岂遂厄。我愿苏与黄，寿命等金石。”忠肃爱惜人材如此，真宰相也。刘健贬李梦阳，至云“就使诗到李杜，不过一酒徒耳”。其局量出忠肃下万万矣。得一绝云：“生憎刘健不通方，骂到唐家二草堂。难得东光名宰相，愿将金石寿苏黄。”

魏叔子谓“文中要有黄”，此千古名言。《易》言：“天地之心，心即黄也。”《礼》言：“言有物，物即黄也。”《通书》：“文以载道，道即黄也。以鸟卵论，有黄则生生不穷。以文章论，有黄则可以使此心此理愿千古而不朽。”伟哉黄之说乎。以诗论，陶渊明诗之有黄者也，唐人学陶者多矣，储、王、孟、韦、柳，其诗固非流俗之诗矣，然以黄论，则犹在若有若无之间，不得与陶并论。彼以陶诗为隐逸之宗者，固未尝以黄论也。

国初永新贺子翼（贻孙）《骚筏》有云：“君子所以成君子，不过好修；小人所以成小人，不过偷乐。”“不变则好修之事毕矣。不变是屈子一生霸柄。”“屈子不畏死而畏老，不伤无年，而伤无名。”“与波上下，为冯道诸人作赞。”

薛方山尝夜梦白衣山人诵《吊朱中丞纨诗》：（此据《枣林杂俎》，本集作《吊秋崖诗》。）“元墓山堂（本集作空）月色明，烽烟照见阖闾城。徙薪自古无恩泽，宿草于今有甲兵。生死已随朝露尽，是非犹逐夜乌鸣。（本集作“争”，优。）何年精卫能填海，常使人间恨不平”。此诗工稳，方山集中弟一，真仙笔也。

娄东《梅村野史》有诗云：“谨具江山百座城，崇祯帝后列双名。鲜红简子书申敬，献纳通家八股生。”吕晚屯阝《真进士歌赠黄九烟》诗内注云：崇祯末，有人书仪状云“谨具大明江山一座，崇祯夫妇二口，奉申蛰敬，晚生文八股顿首拜”，贴于朝堂，亦愤时嫉俗之言也。案《梅村野史》诗不足论，晚屯阝一生以八股为性命，亦为此语，则大谬矣。明代人才以科目起者极盛，经义岂负人哉？我朝入关，政由明旧，治平三百年。及废经义，其效可睹矣。

太白云：“黄河落天走东海，万里写入胸怀间。”少陵云：“丈夫垂名动万年，记忆细故非高贤。”日诵此句，庶几鄙吝不复生手！

欧公谓退之《听颖师弹琴》诗，不过琵琶耳。得此语，琴固益尊，而琵琶亦有价。东坡《和蔡景繁海州石室》有云：“我来取酒酹先生，（石曼卿）后车仍载胡琴女。一声冰铁散岩谷，海为澜翻松为舞。”世间乐器，最下胡琴。经坡诗如此一道，竟与师旷清角无异，然则乐之《雅》《郑》高卑，亦何常之有！

义山《嘲桃》云：“无赖夭桃面，平明露井东。春风为开了，却拟笑春风。”于廷益《春暖》云：“东风消尽山头雪，元气能回天地春。可笑堤边千树柳，才舒青眼便窥人。”用意相似。然忠肃此诗，突过义山远矣。

义山诗以不用意为上，用意多，失之尖薄。

（以上载《名山七集》）

“黄花烂漫满篱东，白日西沦道已穷。犹有寄奴能破虏，一生高卧北窗风。”此予《辛未秋题渊明集诗》也。案渊明《赠羊长史衔使秦川》云：“愚生三季后，慨然念黄虞。得知千载外，政赖古人书。贤圣留余迹，事事在中都。岂忘游心目，关河不可腧。九域甫已一，逝将理舟舆。闻君当先迈，负こ不获俱。”玩“九域甫”一句，是渊明未始不以刘裕得志，中原为幸也。与予诗意合矣。假使裕而为秦桧、贾似道，又如之何。

少陵《有感》：“慎莫吞青海，何劳问越裳。”“吞”字与“遣恨失吞吴”之“吞”同。

“此曲只应天上有，人间能得几回闻”。人谓花卿僭天子礼乐，此说非也。清庙、明堂之乐，原非悦耳，花卿必不用之。若唐天子所好之乐，只算世俗之乐，岂真天子礼乐乎？《玉树后庭花》、《霓裳羽衣曲》可为天子礼乐乎？本诗只言丝管纷纷，还他丝管而已，“天上有”只是赞语，深求杜老此类，失之。

太白“银台金阙如梦中，秦皇汉武空相待”，语意绝奇。大程子谓尧舜事业，如太空中一点浮云过去，意亦近之。

太白好寻仙，而有云“仙人殊恍惚，未若醉中真”；好言妇人，而有云“好色伤大雅，多为世所讥”。惟于酒不作悔语。

少陵《八哀》赠严武诗：“开口取将相，小心事友生。”玩下句，武必无欲杀少陵事。

得吴县曹胥（稼山）《仪郑堂残稿》。稼山，嘉道间秀才，为仇家所中，陷于缧拽，事白后无所归，僦舍枫江之上，破屋一厘，如牛栏马厩，湿突不炊，竟以穷饿死。诗语极清，殆不食人间烟火。律句如“湖风初起众星动，林雨未收新月生”、“天远星河云外迥，夜凉风露竹边多”、“画桨过桥分燕尾，水云出郭见鱼鳞”。《无题》七绝云：“五铢衣薄扬流霞，竟体芳兰萼绿华。臣有痴情不能说，请抛红豆作丹砂。”书以“仪郑”名，盖研康成之学者。而文字清灵如此，则郑学所必不办矣。

（以上载《名山乙亥存稿》）



●卷五

“小子何莫学夫《诗》”，诗是儒家事也。唐宋名家多以释老语入之，后世遂以为儒家语不宜入诗，而儒者遂有谓诗可不作者矣。三代圣王无不用乐，《诗》则儒之乐也。世人以儒家语入诗则难工，此儒未通于乐也。用儒之意，而以开元声韵唱之，何不可乎？唐人惟退之不羼杂释老语，何尝不是好诗。宋朱子诗不恶，惜少唐音。求其义正而词工，不得不数放翁。

乐天《访陶公旧宅》云：夷齐各一身，穷饿未为难。先生有五男，与之同饥寒。是谓夷齐无子也。然《广韵》谓夷、齐之后以竹为氏，后汉有下邳相竹曾。是夷齐固有子，不知首阳槁卧时曾在侧否？哀哉不可言也。

以乐天之平易，似乎无复嗔意矣，而尚有“不分气从歌里发，无明心向酒中生”之句。然则其学禅悦者，正其发愤无聊而出此耳。以袁子才之谐俗，而《咏剑》云：“耳热悲歌处，平生最忆君。横磨十万口，交付与朱云。”岂非奇男子哉！乐天《朱陈村诗》有“寿考见元孙”语。吾乡风俗言交盟亲不利，交盟者正如朱陈之交易为婚姻也。得乐天此语，俗说败矣。

“落花一片天上来，随人直渡西江水”此一片花比人；“一片花飞减却春，风飘万点更愁人”，此一片止是一办耳。嗟乎！乾坤缺陷，自古而然，而少陵并此一花办而靳之，此非尧舜之心乎！

月受日光处明，不受日光处缺，人知之矣。然何以上弦之月精神，而下弦之月缺处便有晦气，殊不可解。予有句云：“明月下弦时，不及初三夜。”

《说文》：“霸，月始生魄。”然也。马融注《古文尚书》：“魄，绌也。魄即霸字。”以月光言，不以月质言也。而古传异说以死霸为朔，生霸为望，遂有月二日以往明生魄死之说。明生何可以死言乎？不通之至。予闻修炼家吸日月光气，取东日，忌西日；取望前月，忌望后月。岂非望后之月魄既死而恶之乎？浅言之，死魄即死光，生魄即生光，望后月可称死魄，新月万不可以死魄言矣。东坡诗：“是时江月初生魄，二更月落天深黑。”分明是新月。唐诗“桂魄初生”，以诗理论，亦是新月。无谓唐宋人不知此义也。

竹谓杜律三、五、七句末字无复上、去、入者，予无以难也。然诗始六义，竹所云何义也？律诗不古，亦求其可诵耳。如竹言，果有益于诗否？果有益于少陵否？使竹之说信，则予之疑杜也滋甚。凡三、五、七遇佳句佳字而弟七字不合式，必破坏改易之。其诗不如其意可知矣，吾复何取！

陈后山《妾薄命》自注“为曾南丰作”，有云：“有声当彻天，有泪当彻泉。死者恐无知，妾身长自怜。”有云：“天地岂不宽，妾身自不容。死者如有知，杀身以相从。”此诗沈痛不失古法，宋代五言古之极也。然南丰考终未尝遭戮辱，后山措语太过矣！

观《白头吟》则知蚤寡夜奔，其说皆诬。“皑如山上雪，皎若云间月”，有自负贞洁之意。“凄凄复凄凄，嫁聚不须啼”，分明一嫁一娶，岂有夜奔之说？《相如传》或云相如自作，非也。太史公好奇，网罗当时小说为之耳。我意相如窃妻，亦如世传唐伯虎事，竟不足信。明人小说乃载文君前夫姓名，真大妄也。

苏李五言，是寻常游子诗耳，目为孤臣降将不得。“胡天八月即飞雪”，十二月之严霜，尚足说乎？不但“俯观江汉”之非其所矣。

半山未得志时，为《兼并》之诗曰：“三代子百姓，公私无异财。人主擅操柄，如天持斗魁。赋予皆自我，兼并乃奸回。奸回法有诛，势亦无自来。后世始倒持，黔首遂难裁。”此共产之说也。海瑞谓今之天下，惟有夺富民田与贫民。海与半山其清苦同，其不近人情同，其主张治法又同，则二人不可得而异矣。李后主时李平请复井田，豪民有贫户田者，勒令还之。《靖康要录》臣僚劾知杭州毛友有云：“理断词讼，自执偏见，富者与贫者讼，则贫者得理。”命官与百姓辨，则百姓得理。元不问是非曲直也。然则刚峰之治，古有行之者矣。

《石鼎联句》即作得极工，不过咏物诗耳。与兴、观、群、怨之旨无涉。故道士曰：“此皆不足与语，此甯为文耶？”此语无论出道士，出退之，要之不凡矣。韩集联句，皆此类耳。彼亦自知不可以为文也。

近得七字云：“千秋容易一时难。”偶阅陶诗云：“在己何怨天，离忧凄目前。吁嗟身后名，于我若浮烟。”予句可与陶诗作笺。

太白诗：“清水出芙蓉，天然去雕饰。”此“春草池塘”心法也，一生得力在此。少陵云：“平生性癖耽佳句，语不惊人死不休。”矜张太过，一生受病在此。

少陵《听杨氏歌》云：“勿云听者疲，愚智心尽死。古来杰出士，岂特一知己。吾闻昔秦青，倾侧天下耳。”少陵非也。场下人有何知识，何遽引为知己。即以少陵论附和者多矣，然而真知甘苦者复有几人？要亦下喝采之徒耳！

山谷诗：“惠崇烟雨芦雁，坐我潇湘洞庭。我欲扁舟归去，故人云是丹青。”予常笑山谷无此故人，定应钻入故纸。今日见《渔洋诗话》谓此诗为禅髓。禅有髓，吾不知，正恐是猴子溺耳！

宋南渡后，高宗最重苏黄文字，求其子孙官之。徐俯（师川）亦以山谷之甥，驯至通显。其诗江西派也。贵后或以书贺之，稍及山谷渊源，师川答曰：“涪翁之妙天下，君其问诸水滨。”案涪翁诗固宜有此诮，而师川则无良矣。

“瞻彼淇澳，べ竹猗猗”。“べ”即绿字，而考古者以为王刍，非也。诗用“瞻”字，皆远而望之之辞。如“瞻仰昊天”、“瞻言百里”之类，远视安能见小草乎？《离骚》“ペべ蔟以盈室”，三物皆恶草，以比谗佞。诗人以美武公，不当相反如此。且以草与竹并称，从来诗中所未有。固知考古者全未学诗。

考古者谓令、苓、零，皆当入“真”，不入“青”。案：“焰烂震电，不甯不令”，与崩、陵、惩韵，是“令”入“蒸”矣。“驾彼四牡，四牡项领”，与骋韵，是“领”入“敬”矣。“题彼脊令”，与鸣、征韵，是“令”入“庚”矣。逸诗“周道挺挺，我心扃扃，讲事不令，集人来定”，又入“敬”矣。脊令是弟一句，讲事是弟三句，犹可云本不入韵，若令、崩、领、骋为韵，考古者如之何！

郭功甫奇东坡诗：“君恩浩荡似阳春，海外移来住海滨。莫向沙头弄明月，夜深无数采珠人。”此诗为宋七绝第一。功甫一生学太白，此诗犹恐太白不办。功甫以奏神宗天下事当听王安石处分，转以此为安石所厄，此过可原。以当时贤人为安石所愚不止一人，未可便以功甫为逢时求进也。至其与李端叔为仇，见王明清《挥麈后录》，则不可赎矣。

东坡是贪多之李太白，放翁是爱好之杜少陵。

东坡《广陵赠刘莘老》诗后云：“士方在田里，自比渭与莘。出试乃大谬，刍狗难重陈。岁晚多霜露，归耕当及辰。”此只是叹吾曹学不逢时耳，或乃谓诮荆公，则嚼蜡矣。不知诗者难与言也。《乌台诗案》载此诗云：“轼意讥执政大臣”，只是罗织之耳。又周必大《二老堂诗话》谓“《乌台诗案》南渡时为张全真所得，后张德远为全真志墓，诸子以半遗德远为润笔，其半犹在全真家。予尝借观，皆坡亲笔”。据此，则予说误矣。然窃恐是李定辈勒坡书之，坡以为不足校故尔。

曾见报纸登《汤婆子》排律，极有意趣，录之：“廾载孤衾惯，惟君卧起同。人情期岁暮，老去愧冬烘。燕玉勋堪并，骊山脉暗通。遮来须锦被，倚处谢熏笼。夜气原长在，冰心险欲融。抱来圆似月，称我曲如弓。郑重无翻覆，温存彻始终。寒盟非素愿，亲炙有殊功。水德何尝冷，阳和恃内充。踞炉嫌不韵，伸脚自称雄。至要须缄口，相怜为热中。青奴司令别，避面马牛风。”

（以上载《名山八集》《羞语》）

吾常钮牧屯阝《赠随园》云：“一语惯伸寒士气，五云常护老人星。”孙渊如亦云：“惟有先生与开府，（谓毕秋帆）许教人吐气如虹。”随园待常州人不薄，而常州人颇不服之，得毋负人乎？大凡古来君子，独善者多，兼善者少，区区一罢官守令，而能吐寒士如虹之气，此非有兼善天下之量者乎？世安得有此人。

又高东井《赠随园》诗云：“怜才谁似先生切，替拭襟前积泪痕。”读此诗便觉浙人之以骂随园为业者，无复人心矣！蒋心余答随园书有云：“使公为宰相，则三百六十官皆得其能者而用之，天下甯有弃物。”夫吐钮孙之气，拭东井之泪，周公吐哺握发无不及也。以此待士，士必以死报，则其为相又何难，心余之说，信矣。心余答随园二书不载于文集，而见于方浚师《蕉轩杂录》。盖蒋氏子孙以随园身后不理人口，惟恐此文许随园过当，为世所轻。抑知论定古人，谈何容易，区区章实斋辈，能为定论乎？“山阴王梅卿，女子能诗，精音律，自伊父被议殁后，茕茕无依。予虑名门之女竟至流落，故认为继女，而教陈竹士秀才聘室合卺，后子固、叔姬双双归甯。梅卿献诗，情词悱恻，并云俟乾尔百年之后，持三年服。”（《诗话》）以此事观之，先生岂无礼无义人乎？不知章实斋生平此种仗义事曾做得否？

“汪缙乙酉秋闱遣才不录，遽登舟归。予闻之，急往见学使彭芸楣曰：‘诗人汪大绅，公不许其入场何也？’彭乃手书其名，补付提调，遣人追之。时己八月初七日矣，傍晚汪到见谢，诗云‘业已湛卢归越国，忽蒙追骑唤王孙’。”（节《诗话》）为一遗才，趋见学使，真使受者感激涕零，章实斋辈能之乎？

周栋园云：“世传李贺诗为其中表投溷中，故传世极少。予窃意不然，天地间尤物且不多得，况佳句乎。使贺集不遭厄，必不能如今传本之精善。疑贺手自诠择者耳。”梁园“尤物不多”之说，真意人也。昌黎乃犹恨李杜诗流落人间止泰山毫芒，近乎卖菜求益之见矣。

东坡是不爱好之李太白，放翁是爱好之杜少陵。

昔尝于丝氏妹处见相思鸟各笼异室，则相呼不己，并栖则无声矣。予劝妹毋徒悦其声而苦之。偶见严冬友咏是鸟云：“同眠复同食，何处号相思。”冬友似尚未知此鸟得名之故。

宋王庭（民瞻）《送胡邦衡之新州贬所》二律，第一首云：“囊封初上九重关，是日清都虎豹闲。百辟动容观奏牍，几人回首愧朝班。名高北斗星辰上，身坠南州瘴海间。不待他年公议出，汉廷行召贾生还。”尝谓宋人以诗得祸者皆恶诗也，即东坡犹然。独此首字字圆满，音节高亮，宋代不多几首如此好诗，即以贾祸，亦自值得。民瞻《卢溪集》予未见，仅于《宋诗钞》遇之，七言古不蔓不枝，首首可诵，尤难得也。民瞻《次韵任子严（并引）》：“余窜夜郎日，惠门僧祖麟徒步万里访生死。东归过其寺，见壁间题诗，乃故人任子严见怀，嘉麟之义而嘘拂之也。”（节，诗不录。）世知卓契顺徒步访东坡于惠州，不知简师访退之于渺吐，（见皇甫文）又不知祖麟访民瞻于夜郎。于乎唐之名僧多矣，吾必以简师为第一，而大颠不与焉。宋之名僧多矣，吾必以卓契顺、祖麟为双杰，而与茂叔、朱子游者不与焉。何也？是三僧皆有是非之心，能好人，能恶人，而后出此，非彼教所有也。三僧中简师尤奇，不以退之谤佛为嫌，尤得圣人之无我。

《邵氏闻见后录》疑《碧云》实出梅圣俞，而引圣俞闻范公赴诗为说。其诗首云“一出屡更郡，人皆望酒壶”。此是极言文正之潇洒，非讥范公也。末云“虽然门馆隔，泣与众人俱”。可为感恩之至矣，岂有以泣为骂者乎？诗态寒俭，是圣俞本色，不足怪也。

（以上载《名山八集丙子小言》）



●卷六

渊明多爱。爱君，故《咏三良》；爱亲友，故赋《停云》。又曰：“山泽久见招，胡事乃踌躇。直为亲旧故，未忍言索居。”虽语默殊势如殷晋安，而曰：“脱有经过便，念来存故人。”厚之至也。爱同气，以妹丧去职，祭文至云“崩号”、“泣血”。《悲从弟仲德》，泪应心零。《祭从弟敬远》，情深爱厚，友之至也。爱同姓，长沙族祖，昭穆既远，而四言赠别，临路凄然，仁之至也。爱稚子，如云：“弱子戏我侧，学语未成音。此事真复乐，聊用忘华簪。”慈之至也。爱奴仆，送一力给其子曰：“此亦人子也，可善遇之。”恕之至也。乃至于《闲情》十愿，“为席”、“为履”，傥亦用爱之过乎？

郁茧迂（元英）《题名山集》有云：“古人冤抑赖一伸，两间正气同再造。”下句我不敢当，上句我亦不敢辞。鄙文既无宗派，又复空疏，不足与百年学者比，窃取之义，惟有不平二字耳。茧迂谓我伸古人冤抑，使鄙文有自立之处，不敢不勉。符蠡佣谓鄙人“用心平如衡，明如镜，使为法官，必无冤案”云云，鄙人安能如此。然其语舆茧迂合。呜呼，鄙人有赴泰山治鬼耳！

陶诗：“天岂去此哉，任真无所先。”此二语大之可以见道，小之可以论文。上句即《中庸》第一句也。有天在焉，古人安能限我？世人终身学不见道，宜其所得终身在古人脚底下。所以然者，不任真也，任真则见天矣。渊明所以前无古人者，只是一真字。

渊明“羲农去我久”一首有云：“如何绝世下，六籍无一亲。”是渊明时无读书人也。义山《赠刘五经》有云：“挟书秦二世，坏宅汉诸王。尽欲心无窍，皆如面正墙。”是义山时无读书人也。表圣诗：“只因末俗轻文字，遂致中原动鼓鼙。”是表圣时无读书人也。我辈若欲自拔于流俗，还是读书。孟子曰：“君其如彼何哉？强为善而已矣。”吾亦曰：“君其如彼何哉，强读书而已矣。”

陈寿改汉为蜀，为黄震所痛骂。屈翁山讥少陵“蜀主窥吴下三峡”，当称汉帝征吴，又不当沿《三国志》称先主。翁山苛矣，而于黄震语极合。

汪憬吾以己卯八月十一日卒，回忆其见赠诗，为之凄然。诗云：“怪雨盲风大道沦，舟邂逅意偏亲。呕心文字千秋泪，发山阿一代人。暮齿相逢应恨晚，枯菱不信竟辜春。思君马迹听莺地，傥许团茅此结邻？”

唐诗言“黄云”多边塞语。予丁丑避难乡村，西望故居，云杂火色，正唐诗所谓“黄云”也，其下赭矣。至此方知居白云之下为福。

孟浩然《陪张丞相登嵩阳楼》诗末句云：“客中遇知己，无复越乡忧。”工维《寄荆州张丞相》有云：“举世无相识，终身思旧恩。”《上张令公》排律有云：“致君光帝典，荐士满公车。”又云：“学《易》思求我，言《诗》或起予。”宰相能使寒士引为知己，已难得矣，而诗人又有“求我”、“起予”之语，直视宰相若门弟子然。赠诗者与受诗者皆不可及。孰谓唐人胸襟气节出宋人下哉！

太白有《答曲江奇罗衣》及《五月五日见赠》诗，唐代大人宏奖风流，未有若曲江者也。宋刘挚愿苏黄寿同金石，庶几曲江风度。明刘健贬李献吉，诋李杜为酒徒。胸襟广狭，何啻东海之与井坎。

少陵诗：“受谏无今日，临危忆古人。”亦谓曲江公也。案曲江爱诗人如此，而刘梦得独以土大夫南窜归过于公，亦一奇也。刘说固有辨之者。

郭功甫为东坡读所作诗，坡笑曰：“三分来是诗，七分来是读。”似乎好诗不在读矣。此实不然。世人作诗不工，只是不能读耳。唐人好诗只是耐读，宋人诗不及唐人者，只是不耐读耳。意思深长则耐读，浅则不耐读，耐读则音长，不耐读则音短。能作七分来读，诗必好矣。

少陵五律字简意曲，七律何其直也。

友人无锡孙颂陀句：“鸿毛无意求风顺，鱼目微闻胜夜光。”下句极自负，又极谦，奇语也。友人上海郑质庵句：“园林也似人宜旧，鱼鸟宁知世已非。”上句极奇，二君不朽矣。

“人生缺陷君休憾，戏到团圆是散场。”李梦航太史句，质庵说未考其人。

同邑董景苏名洵，予癸巳乡榜同年，亡弟宝璜妻父也。戊戌入词林，以贫故，朝考故污卷，出为广西崇善知县，到任而卒。兹得其《感怀》十首，录其二：“城阙秋高警夜桴，承平尚未靖萑苻。妖星潜有黄巾党，纬候讹传赤伏符。虱正处禅犹可捕，草经滋蔓更难图。无形弭患先机失，郁遣遗蝻雪后苏。”“日南古郡本严疆，万里风烟接混茫。不祀俄传伤六蓼，同盟无计救江黄。安边筹策艰和战，谋国人材间士商。宵旰忧劳今愈切，蚤清寰海答恩光。”

“功名有分平吴易，贫贱无交访戴难。”刘改之《为稼轩赋雪》句也。昔闻妻继母杨氏之母胡节母述乩诗云：“得时奴仆千金易，失路英雄一饭难。”不知其仿改之句也。

康乐“扬帆采石华，挂席拾海月”，分明出景纯《江赋》“玉珧海月，土肉石华”，此二句分明在水物内，非海中月也。《随园诗话》误。

海上新戏演葛嫩，满坐泣下。赋一绝云：“嚼齿穿龈死便休，佳人舌血炳千秋。坐中若有唐衢在，哭倒申江百尺楼。”尝见明丁元荐《西山日记》云“一日宴客，演《鸣凤记》忠愍赴难，厮养及舆夫市井，无不流涕。次日予诘苍头曰：‘若何哭？’对曰：‘杨公典刑时，夫人问所欲言。杨公张目大谇曰：若见我平生有一私语乎？’苍头言至此，哽咽不能语。”嵇叔夜《琴赋》序有云：“声音以悲哀为上，感化以流涕为贵。”今世人心难言，幸有此泪差强人意。

金山高吹万与其亡女韵芬唱和于乩，吹万有云：“独学已无人共语，高吟尚有鬼为谋。”已见予前刻词内。兹见韵芬诗有云：“千士捐躯易，群生悔罪难。”句法既工，而参以佛意，遂觉高出千古。韵芬言鬼畏醉人，魂弱者被酒气冲散，往往不能复合，意至泯灭。予当戒儿辈勿饮，恐不犯人命，犯鬼命也。又知刘伶、阮籍辈作孽多矣。韵芬有诗白其父，室内先作响，然则鬼有声矣。

老友袁复堂（慰黎），先君子门下士。丁丑后见寄诗云：“无恙东风应候来，好花依旧故园开。踏青不向名山路，（予所居时号名山镇）怕见伤心劫后灰。”庚辰岁暮，美洲人多回国，讹言海上将有变，复见寄云：“局跨蜗庐念故人，三年海上等浮萍。桃源也有沧桑虑，何处青山更问津。”以予寓沪西桃渺寸也。复堂诗少而有磬彻铃圆之乐，往往为拙诗改一二字，予无不从之，卒于辛巳，年八十有□。阳湖诗人，无复能如复堂者矣。

老友殷晓浦（灏）《丁丑纪事》云：“两三头白老诗人，未向桃源去问津。好似天公偏厚我，几家并作一家贫。”纪情景逼真，为之绝倒！

亡表弟邀仁字仁卿，泳字柳湖，皆诗人也。仁卿尝有诗云：“平生一语钦钱起，天下原无饿死人。”予少时见人求食太急，则曰天下无饿死人，故仁卿有此句。然此是太平语，今日悔此言矣。柳湖题予集云：“奇才偏易招人谤，妙语先能得我心。”真我知己也。又曰：“甫白诗名应减价，韩欧文字渐无灵。”则我不敢当。其诗皆刻入《谢氏家集》，乱后不可复得，姑记一斑于此。

女弟子南汇顾默飞画山水超绝，能诗。《春去》云：“东风帘卷一溪烟，镇日杨枝自起眠。日影渐长春又短，难将消息算华年。”“园林春尽燕来频，花落阶前一怅神。奇语清风勤扫去，莫教辛苦送春人。”初夏云：“满眼蓬蒿翠似烟，故园柳老可飞绵。小庭乞取芭蕉种，才展清阴已半天。”皆有新意而出之雅音，盖今世所希也。

仁和陈女士小翠刻《翠楼诗文词稿》。文学齐梁而有新意，诗七言古能作豪语，五言古《游山》有云：“平生不识山，忽到栖霞洞。咽云齿俱寒，扪壁指为肿。艰难缘木鱼，危怖病时梦。”此北宋句法也，殆非时贤所及。

《翠楼》律句：“三代而还争逐利，周秦以上读何书。”（《读临川集》）“言关家国文章重，身在闺闱出处难。”（《赠丽岚女士》）“入关岂有三章约，曳甲同悲百步兵。”（指辽事）“大道本来无我相，人间未必有他生。”皆可诵。至云“一赞本来非得已，全家何敢怨流离”，真伟论也！此类句极似吕晚村，而于女子得之尤奇。天使名山不死，获此奇观，岂偶然哉！

《翠楼吟续集》《有谢》云：“欲谒龙门又却回，谢家小女本凡才。清谈何补苍生事？步障青纱况未裁。”以今日申江仕女言，可谓中流砥柱。

柳州《小石潭记》：“潭中鱼可百许头，皆若空游无所依。日光下澈，影布石上，怡然不动，仿尔远逝，往来翕忽，似与游者相乐。”忆亡姊得箕仙诗：“朝阳正出彩云端，绕舍清阴晓色寒。凉露在花风在柳，碧波鱼影拂阑干。”末句包括得柳文数十字，亦奇矣哉！

海上花贩剥菡萏而反之以为容悦，真恶俗也。予以此题徵诗，得余姚裘柱常一绝云：“生吞活剥芙蓉面，编作花篮值几金？献与华堂娱众客，谁将消息问莲心。”柱常，默飞外子也，可称佳偶。

严沧浪《诗体》以杨诚斋为殿，而不及放翁，以为不足道也。夫以放翁为不足道，其识可知矣。又乌可与言哉！

沧浪以禅喻诗，吾无说矣。然禅空诸所有，何必尽列各体，浸至于回文图乎？顾沅《乾坤正气诗集》有张孝起赠林姬天素诗：“亭亭秋水雪为神，绝艳惊才早出尘。已列清斋长供养，难忘笔墨累前因。挥弦密坐能移晷，散发当可浃旬。画得青山持自赠，不将团扇掩蛾颦。”孝起原名起，字将子，崇祯庚辰特赐进士。桂王时右佥都御史。巡抚高、廉、雷、琼四府。大兵至，被执不食，七日死。天素得忠臣赠诗，荣幸已至。且玩“清斋供养”句，不似寻常赠妓诗，盖尝贮之金屋矣。李渔《意中缘》不当归之眉公。

（以上载《名山九集》）

渊明《命子诗》“顿惭华鬓，负影只立。三千之罪，无后为急。我诚念哉，呱闻尔泣”云云，华鬓则中年以上矣。五子盖晚生。其《和刘柴桑》云：“弱女虽非男，慰情聊胜无。”真无子时语也。世乃谓弱女比春醪，误矣。渊明女惜不传其名。

《黄山志》国初曹钅分《重到山》两句云：“只缘重到逾难尽，翻忆初来未是奇。”殊有意义。明王立修《马迹山》句云：“一处便堪终日坐，几时才得此身闲。”好在只从自身说。若欲以诗句与山水争奇，未有不为名山齿冷者。天地之奇，岂楮墨所能写哉！

仁和陈女士（翠）《读名山集》云：“填海常嗟力不胜，平生心事望中兴。江干恸哭头如雪，谁识诗人杜少陵。”鄙人得此诗，可以死矣。

张籍以裴晋公荐，为国子博士，而东平帅李师道辟为从事。籍赋《节妇吟》以见志。末有“还君明珠双泪垂，恨不相逢未嫁时”句。文昌假托为诗，固无不可。若真以节妇论，则虽未改嫁，其心已难言矣。礼为人臣者无外交，正为此也。随园女弟子有《赠外》句云：“世若无君我不生”，必如此方合臣道、妻道。海上影戏有用文昌诗末句为目者，漫为书此。

汪憬吾《棱窗杂记》载其从父谷盒先生《随山馆诗》律句“对酒休谈天下事，读书曾受古人恩”、“便居卿相成何事，好为诗书重此身”、“不忘我相终为累，可与人言未是愁”、“抵掌平生轻策士，知心终古属贫交”。予尝以《独漉堂诗》为本朝弟一，谷盒诗不为近时弟一乎？惜未得其全集，当更求之。

或投我以沈四山人诗册，嘉庆、道光间，元和沈谨学字诗华作也。山人不应试，佣耕以卒。句如“一笠雨声圆，半天云影重”、“交情看鬓雪，风骨指庭梅”、“雁摇柔橹去，鸥立断冰来”、“蛙声秧水足，牛背柳阴凉”。皆可喜。有吴县杨白悼山人句云：“生有何人知冀缺？死无遗被蔽黔娄。”“漫伤耕耨无成业，毕竟饥寒有尽时。”哀哉！

“恶竹”句应改为“好竹应须种万竿”，上句亦改作“新松已与期千尺”。

吾党虞逸夫蜀中来诗，句云：“群生见弹思炙，百辟甘饴啮女唇。”以诗论，亦推倒一世矣！

范石湖诗题云：《余与陆务观自圣政所分袂，每别辄五年，离合又常以六月，似有数者。中岩送别，至挥泪失声。留此为赠》。诗有云：“月生后夜天应老，泪落中岩水不流。”上句奇绝。范、陆交情至此，虽李、杜、韩、孟未之有也，使人感激不已。

石湖《会同馆诗》题注：“燕山客馆也。授馆之明日，守吏微言有议留使人者。”诗云：“万里孤臣致命秋，此身何止一温浮。提搞汉节同生死，休问羝羊解乳不？”此诗与放翁“死去原知”一首相匹。南宋之不遽亡，诗人有功焉。

“七载天涯化鹤归，故乡风景已全非。逢人肯说南朝事，九月霜浓蟹正肥。”此甲申夏秋间所闻乩诗也。乩诗多俚俗，此诗不失雅音，且词意半吞半吐，近郭祥正“君恩浩荡”一首，此鬼非不学者也。

（以上载《名山九集补》）
