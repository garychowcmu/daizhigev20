临汉隐居诗话 

提要

　　《临汉隐居诗话》一卷，宋魏泰撰。泰有《东轩笔录》，已着录。泰为曾布妇弟，故尝托梅尧臣之名，撰《碧云騢》以诋文彦博、范仲淹诸人。及作此书，亦党熙宁而抑元佑。如论欧阳修则恨其诗少馀味，而于“行人仰头飞鸟惊”之句始终不取；论黄庭坚则讥其自以为工，所见实僻，而有“方其拾玑羽，往往失鹏鲸”之题；论石延年则以为无大好处；论苏舜钦则谓其以奔放豪健为主；论梅尧臣则谓其乏高致。惟于王安石则盛推其佳句。盖坚执门户之私，而甘与公议相左者。至“草草杯柈供笑语，昏昏灯火话平生”一联，本王安石诗，而以为其妹长安县君所作，尤传闻失实。然如论梅尧臣《赠邻居诗》不如徐铉，则亦未尝不确。他若引韩愈诗证《国史补》之不诬，引《汉书》证刘禹锡称卫绾之误，以至评韦应物、白居易、杨亿、刘筠诸诗，考王维诗中颠倒之字，亦颇有可采。略其所短，取其所长，未尝不足备考证也。

 

临汉隐居诗话

　　神宗皇帝以天纵圣智，旁工文章。其于诗，虽穆王《黄竹》、汉武《秋风》之词，皆莫可拟其彷佛也。秦国大长公主薨，帝赐挽诗三首曰：「海阔三山路，香轮定不归。帐深空翡翠，佩冷失珠玑。明月留歌扇，残霓散舞衣。「霓」一作「霞」。都门送车返，宿草自春菲。」「晓发西城道，「西城」一作「城西」。灵车望更遥。春风空鲁馆，明月断秦箫。尘入罗帏暗，「帏」一作「衣」。香随玉篆消。芳魂飞北渚，那复一为招。」一作「可为招」。「庆自天源发，恩从国爱申。歌钟虽在馆，桃李不成春。水折空环沁，「环」一作「还」。楼高已隔秦。区区会稽市，无复献珠人。」噫，岂特帝王，盖古今词人无此作也。按此条《冷斋夜话》述之。

　　李光弼代郭子仪，入其军，号令不更而旌旗改色。及其亡也，杜甫哀之曰：「三军晦光彩，烈士痛稠迭。」前人谓杜甫句为「诗史」，盖谓是也，非叙尘迹摭故实而已。

　　古乐府中，《木兰诗》、《焦仲卿诗》皆有高致。盖世传《木兰诗》为曹子建作，似矣。然其中云「可汗问所欲」，汉、魏时，夷狄未有「可汗」之名，不知果谁之词也。杜牧之《木兰庙》诗云：「弯弓征战作男儿，梦里曾惊学画眉。几度思归还把酒，拂云堆上祝明妃。」殊有美思也。

　　刘攽诗话载杜子美诗云：「萧条六合内，人少豺虎多。少人慎勿投，多虎信所过。饥有易子食，兽犹畏虞罗。」言乱世人恶甚于豺虎也。予观老杜《潭州诗》云「岸花飞送客，樯燕语留人」，与前篇同意。丧乱之际，人无乐善喜士之心，至于一将一迎，曾不若岸花樯燕也。诗主优柔感讽，不在逞豪放而致怒张也。「怒张」一作「诟怒」。老杜最善评诗，观其爱李白深矣，至称白则曰：「李侯有佳句，往往似阴铿。」又曰：「清新庾开府，俊逸鲍参军。」信斯言也。而观阴铿、鲍照之诗，则知予所谓主优柔而不在豪放者为不虚也。

　　竹有黑点，谓之班竹，非也。湘中班竹方生时，每点上有苔钱封之甚固。土人斫竹浸水中，用草穰洗去苔钱，则紫晕斓班可爱，此真班竹也。韩愈曰「剥苔吊班林，角黍饵沈冢」是也。按胡仔《渔隐丛话》云：「班竹惟清湘有之，鲜紫，倒晕如血色，天生如此，未尝每点上苔钱封之。若广右藤、梧之闲，别有一种班竹，极大，而班色紫黑，不甚佳，闲有苔藓封之，非尽有也。」

　　韩愈《南溪始泛诗》，将死病中作也。句有「足弱不能步，自宜收朝迹。」又云：「余年懔无几，休日怆已晚。」张籍《哭退之》诗略云：「去夏公请告，养病城南庄。籍时休官罢，两月同游翔。……移船入南溪，东西纵篙撑。……公作游溪诗，咏唱多慨慷。」又曰：「偶有贾秀才，来兹亦同并。」秀才，谓贾岛也。岛有《携文谒张籍韩愈》诗曰「袖有新成诗，欲见张韩老」也。

　　世言韩愈、白居易无往来之诗，非也。退之招乐天诗云：「曲江水满花千树，有底忙时不肯来。」又《送灵师》诗云：「开忠二州牧，诗赋时多传。失职不把笔，珠玑为谁篇。」按韩集作「为君编」。是时韦处厚守开州，白乐天守忠州也。按《韩文考异》：「方云：魏道辅谓二牧，韦处厚、白居易也。二公出守在元和末，此诗作于贞元二十年间，考其时，非也。」近席氏刻昌黎诗，以二语注题下，竟似韩自注，谬甚。赵瞰江云：「开牧，谓唐次；忠牧，李吉甫也。」又有「放朝曾不报，半夜踏泥归」之句。乐天和云：「仍闻放朝夜，误出到街头。」乐天有寄退子诗云：「近来韩阁老，疎我我先知。量大嫌甜酒，才高笑小诗。」

　　元稹作李、杜优劣论，按此是工部墓志，非论也。先杜而后李。韩退之不以为然，诗曰：「李杜文章在，光焰万丈长。不知羣儿愚，何用故谤伤。蚍蜉撼大木，可笑不自量。」为微之发也。

　　李肇《国史补》载：「韩愈游华山，穷极幽险，心悸目眩，不能下，发狂号哭，投书与家人别。华阴令百计取之，方能下。」沈颜作《聱书》，以为肇妄载，岂有贤者轻命如此。余观退之《答张彻》诗云：「洛邑得休告，华山穷绝陉。倚岩睨海浪，引袖拂天星。……磴藓澾拳局，梯飙飐伶俜。悔狂已咋指，垂戒仍镌铭。」则知肇记为信然，而沈颜为妄辨也。

　　韩退之《李花》诗云：「夜领张彻投卢仝，乘云共至玉皇家。长姬香御四罗列，缟裙练帨无等差。」及《赠卢仝》诗云：「买羊沽酒谢不敏，偶逢明月曜桃李。」即此时也。

　　李固谓处士纯盗虚声。韩愈虽与石洪、温造、李渤游，而多侮薄之，所谓「水北山人得名声，去年去作幕下士。水南山人今又往，按韩集作「又继往」。鞍马仆从照闾里。按集作「塞闾里」。少室山人索价高，两以谏官征不起。彼皆刺口论时事，按集作「论世事」。有力未免遭驱使。」夫为处士，乃刺口论时事，希声名，愿驱使，又要索高价，以至饰仆御以夸闾里，此何等人也？其侮薄之甚矣！又《送石洪》诗曰：「长把种树书，人言避世士。忽骑将军马，自号报恩子。……去去事方急，酒行可以起。」此尤可笑也。

　　班固云：「《春秋》五传，谓左丘明、公羊高、谷梁赤、邹氏、夹氏也。」又云：「邹氏无书，夹氏未有书。」而韩愈《赠卢仝》诗云：「《春秋》五传束高阁，独抱遗经究终始。」不知此二传果何等书也？按《韩文考异》本云：「《春秋》三传束高阁。」朱子云：「三」方作「五」，或作「左」，非。

　　元稹自谓知老杜矣，其论曰：「上该曹、刘，下薄沈、宋。」至韩愈则曰：「引手拔鲸牙，举瓢酌天浆。」夫高至于酌天浆，幽至于拔鲸牙，其思颐深远宜如何，而讵止于曹、刘、沈、宋之间耶？

　　孟郊诗蹇涩穷僻，琢削不假，真苦吟而成。观其句法、格力可见矣。其自谓「夜吟晓不休，苦吟神鬼愁。如何不自闲，心与身为雠。」而退之荐其诗云：「荣华肖天秀，捷疾愈响报。」何也？

　　韦绚集刘禹锡之言为《嘉话录》，载刘希夷诗云：「年年岁岁花相似，岁岁年年人不同。」希夷之舅宋之问爱此句，欲夺之，希夷不与。之问怒，以土囊压杀希夷。世谓之问末节眨死，乃刘生之报也。吾观之问集中，尽有好处，而希夷之句，殊无可采，不知何至压杀而夺之，真枉死也。

　　诗者述事以寄情，事贵详，情贵隐，及乎感会于心，则情见于词，此所以入人深也。如将盛气直述，更无余味，则感人也浅，乌能使其不知手舞足蹈，又况厚人伦，美教化，动天地，感鬼神乎？「桑之落矣，其黄而陨」，「瞻乌爰止，于谁之屋？」其言止于乌与桑尔，以缘事以审情，则不知涕之无从也。「采薜荔兮江中，搴芙蓉兮木末」，「沅有芷兮澧有兰，思公子兮未敢言」，「我所思兮在桂林，欲往从之湘水深」之类，皆得诗人之意。至于魏、晋、南北朝乐府，虽未极淳，而亦能隐约意思，有足吟味之者。唐人亦多为乐府，若张籍、王建、元稹、白居易以此得名。其述情叙怨，委曲周详，言尽意尽，更无余味。及其末也，或是诙谐，便使人发笑，此曾不足以宣讽。愬之情况，欲使闻者感动而自戒乎？甚者或谲怪，或俚俗，所谓恶诗也，亦何足道哉！

　　池州齐山石壁，有刺史杜牧、处士张祜题名，其旁又刊一联云：「天下起兵诛董卓，长沙子弟最先来。」与题名一手书也。此句乃吕温诗，全篇云：「恩驱义感即风雷，谁道南方乏武才」云云。

　　欧阳文忠公作《诗话》，称周朴之诗曰「风暖鸟声碎，日高花影重」，以为佳句。此乃杜荀鹤之句，非朴也。

　　梅尧臣赠朝集院邻居诗云：「壁隙透灯光，篱根分井口。」徐铉亦有《喜李少保卜邻》云：「井泉分地脉，砧杵共秋声。」此句尤闲远也。

　　熙宁庚戌冬，王荆公安石自参知政事拜相。是日，官僚造门奔贺者相属于路。公以未谢，皆不见之，独与余坐于西庑之小合。荆公语次，忽颦蹙久之，取笔书窗曰：「霜筠一作「松」。雪竹钟山寺，投老归欤寄此生。」放笔揖余而入。元丰己未，按《渔隐丛话》作「癸亥」。公已谢事，为会灵观使，居金陵白下门外。余谒公，公欣然邀余同游钟山，憩法云寺，偶坐于僧房。是时，虽无霜雪，而虚窗松竹皆如诗中之景。余因述昔日题窗，并诵此诗，公抚然曰：「有是乎？」颔首微笑而已。

　　沈括存中、吕惠卿吉父、王存正仲、李常公择，治平中，同在馆中谈诗。存中曰：「韩退之诗乃押韵之文尔，虽健美富赡，而格不近诗。」吉父曰：「诗正当如是，我谓诗人亦未有如退之者。」正仲是存中，公择是吉甫，四人交相诘难，久而不决。公择忽正色谓正仲曰：「君子羣而不党，公何党存中也？」正仲勃然曰：「我所见如是，顾岂党邪？以我偶同存中，遂谓之党，然则君非吉父之党乎？」一坐大笑。予每评时，多与存中合。按此条亦见《冷斋夜话》。

　　顷年尝与王荆公评诗，予谓：「凡为诗，当使挹之而源不穷，咀之而味愈长。至于永叔之诗，才力敏迈，句亦清健，「清健」一作「雄健」，一作「新美」。但恨其少余味尔。」荆公曰：「不然，如『行人仰头飞鸟惊』之句，亦可谓有味矣。」然余至今思之，不见此句之佳，亦竟莫原荆公之意。「原」一作「晓」。信乎，所见之殊，不可强同也。

　　鼎、澧道中有甘泉寺，过客多酌泉瀹茗。天禧末，寇莱公准南迁，题名寺壁。天圣初，丁晋公复南迁，又题名而行。其后范讽为湖南安抚，感二相连斥，遂作诗曰：「平仲酌泉方顿辔，谓之礼佛向南行。层峦下瞰炎荒路，转使高僧薄宠荣。」

　　王斻游金陵升元寺僧房，见壁闲绘一金紫丈夫，上题一绝云：「阵前金琕生无愧，「金琕」一作「仙琕」。鼓下蛮奴死合羞。三尺吴缣暗尘土，凛然苍鹘欲横秋。」斻不能辨，卷画归示其父。王安国平甫曰：「此刘仁瞻像，袁陟诗也。」陟，洪州人，一本云：「袁世弼诗也。世弼，汝州人。」庆历初登进士第，官至太常博士，寿不满四十，少有文学，古诗尤佳，惜乎早死，文章多流落。此诗在陟未为佳句，然亦俊拔可喜。「琕」实音「蠙」，陟误呼也。

　　唐人咏马嵬之事者多矣。世所称者，刘禹锡曰：「官军诛佞幸，天子舍妖姬。群臣伏门屏，贵人牵帝衣。低回转美目，风日为无辉。」白居易曰：「六军不发争奈何，宛转蛾眉马前死。」此乃歌咏禄山能使官军皆叛，逼迫明皇，明皇不得已而诛杨妃也。噫！岂特不晓文章体裁，而造语惷拙，抑已失臣下事君之礼矣。老杜则不然，其《北征》诗曰：「忆昨狼狈初，事与古先别。一本云：「惟昔艰难初，事与前世别。」……不闻夏商衰，中自诛褒妲。」乃见明皇鉴夏、商之败，畏天悔过，赐妃子死，官军何预焉？按《苕溪渔隐》曰：「予观《冷斋夜话》所论与此相同，但《隐居诗话》乃魏泰道辅所撰，道辅于觉范为前辈，必觉范述其说耳。然老杜谓夏、商诛褒、妲，褒姒，周幽王后也，疑『夏』字为误，当云『商周』可也。」《唐阙史》载郑畋《马嵬诗》，命意似矣，而词句凡下，比说无状，不足道也。按畋诗云；「终是圣明天子事，景阳宫井又何人？」

　　孟浩然入翰苑访王维，适明皇驾至，浩然仓黄伏匿，维不敢隐而奏知。明皇曰：「吾闻此人久矣。」召使进使业，浩然诵：「北阙休上书，南山归敝庐。不才明主弃，多病故人疏。」明皇曰：「我未尝弃卿，卿自不求仕，何诬之甚也？」因命放归襄阳。世传如此，而《摭言》诸书载之尤详。且浩然布衣，阑入宫禁，又犯行在所，而止于放归，明皇宽假之亦至矣，乌在以一「弃」字而议罪乎？

　　夏郑公竦评老杜《初月》诗「微升紫塞外，已隐暮云端」，以为意主肃宗。此郑公善评诗也。吾观退之「煌煌东方星，奈此众客醉」，其顺宗时作乎？「东方」，谓宪宗在储也。

　　杜牧用故事，仍于事中复使事，若「虞卿双璧截肪鲜」是也。亦有趁韵撰造非事实者，若「珊瑚破高齐，作婢舂黄穈」是也。李询得珊瑚，其母令衣青衣而舂，初无「黄穈」字。其《晚晴赋》云：「忽引舟于青湾，覩八九之红芰。按《樊川集》云：「复引舟于深湾，忽八九之红芰。」姹然如妇，嫣然如女。」芰，菱也，牧乃指为荷花。其为《阿房宫赋》云：「长桥卧波，未雩何龙？」牧谓龙见而雩，故用龙以比桥，殊不知龙者，龙星也。《春秋》书「龙斗于郑之时门」。退之诗云：「庚午憩时门，临泉观斗龙。」韩自河阳还汴，但道经时门，岂复覩当日之斗龙耶？按《春秋》书「斗龙」云云，似宜别为一则。

　　刘禹锡诗：「贾生王佐才，卫绾工车戏。同遇汉文时，何人居重位？」贾生当文帝时流落不偶而死，是也。卫绾以车戏事文帝为郎尔，及景帝立，稍见亲用，久之，为御史大夫，封建陵侯，景帝末年始拜丞相。在文帝时，实未尝居重位也。

　　人岂不自知耶？乃自爱其文章，乃更大缪，何也？刘禹锡诗固有好处，及其自称《平淮西诗》云「城中喔喔晨鸡鸣，城头鼓角声和平」，为尽李愬之美；又云「始知元和十四载，四海重见升平年」，为尽宪宗之美。吾不知此两联为何等语也？贾岛云：「独行潭底影，数息树边身。」其自注云；「二句三年得，一吟双泪流，知音如不赏，归卧故山秋。」不知此二句有何难道，至于三年始成，而一吟泪下也？杨衡自爱其句云「一一鹤声飞上天」，此尤可笑也。

　　韦应物古诗胜律诗，李德裕、武元衡律诗胜古诗，五字句又胜七字。张籍、王建诗格极相似，李益古律诗相称，然皆非应物之比也。

　　杜甫善评诗，其称薛稷云：「驱车越陕郊，北顾临大河」，美矣。又称李邕《六公篇》，恨不见之。皇甫湜《题浯溪颂》云：「次山有文章，可惋只在碎。」亦善评文者。若白居易殊不善评诗，其称徐凝《瀑布诗》云：「千古长如白练飞，一条界破青山色」；又称刘禹锡「雪里高山头白早，海中仙果子生迟」，「沉舟侧畔千帆过，病树前头万木春」，此皆常语也。禹锡自有可称之句甚多，顾不能知之尔。按「皇甫湜」云云，至「亦善评文者」二十三字，元本自为一条，今据《渔隐丛话》入此则。

　　黄庭坚喜作诗得名，好用南朝人语，专求古人未使之事，又一二奇字，《渔隐丛话》无「事」字、「又」字。缀葺而成诗，自以为工，其实所见之僻也。《渔隐丛话》「僻」作「狭」。故句虽新奇，而气乏浑厚。吾尝作诗题其编后，略云：「端求古人遗，琢抉手不停。方其拾玑羽，往往失鹏鲸。」《渔隐丛话》「抉」作「削」，「拾」作「得」。盖谓是也。

　　石延年长韵律诗善叙事，其它无大好处，《筹笔驿》、《铜雀台》、《留侯庙》诗为一集之冠。五言小诗，如「海云含雨重，江树带蝉疏」，「平芜远更绿，斜阳寒无辉」者，几矣。白居易亦善作长韵叙事诗，但格制不高，局于浅切，又不能更风操，虽百篇之意，只如一篇，故使人读而易厌也。

　　苏舜钦以诗得名，学书亦飘逸，然其诗以奔放豪健为主。梅尧臣亦善诗，虽乏高致，而平淡有工，世谓之苏、梅，其实与苏相反也。舜钦尝自叹曰：「平生作诗被人比梅尧臣，写字被人比周越，良可笑也。」周越为尚书郎，在天圣、景佑闲以书得名，轻俗不近古，无足取也。

　　元丰癸亥春，予谒王荆公于钟山。因从容问公：「比作诗否？」公曰：「久不作矣，盖赋咏之言亦近口业。然近日复不能忍，亦时有之。」予曰：「近诗自何始，可得闻乎？」公笑而口占一绝云：「南圃东冈二月时，物华撩我有新诗。含风鸭绿鳞鳞起，弄日鹅黄袅袅垂。」真佳句也。

　　苏丞相颂尝云：「馆中见王平甫题壁，有『宫殿影摇河汉外，江湖梦断鼓钟边』，使人吟想不已。」平甫尤工用事，而复对偶亲切。在京师有病中答予《秋日诗》曰：「忽吟佳客诗消暑，一作「驱暑」。远胜前人檄愈风。」又曰：「北海知天谕牛马，东方傲俗任龙蛇。」王绎学士葬以九月，平甫为挽词云：「九月清霜送陶令，千年白日见滕公。」时挽词甚多，无出此句。

　　章丞相惇自少喜修养服气，辟谷飘然，有仙风道骨。在东府栽桐竹，戏作诗云：「种竹期龙至，栽桐待凤来。他年跨辽海，经此一徘徊。」

　　寇莱公七月十四日生，魏野诗云：「何时生上相，明日是中元。」李文定公迪八月十五日生，杜默作《中秋月》诗以献，仅数百言，皆以月况文定。其中句有：「蟾辉吐光育万种，我公蟠屈为心胸。老桂根株撼不折，我公得此为清节。孤轮碾空周复圆，我公得此为机权。余光烛物无洪细，我公得此为经济。」《渔隐丛话》云：「余光烛物施洪恩，我公得此为经纶。」终篇大率皆如此。虽造语麤浅，然亦豪爽也。默少以歌行自负，石介赠《三豪诗》，谓之「歌豪」，以配石曼卿、欧阳永叔。晚节益纵酒落魄，文章尤狂鄙。熙宁末，以特奏名得同出身，一命得临江军新淦县尉，年近七十卒。

　　杨亿、刘筠作诗务积故实，而语意轻浅。一时慕之，号「西昆体」，识者病之。欧阳文忠公云：「大年诗有『峭帆横渡官桥柳，迭鼓惊飞海岸鸥』，此何害为佳句！」予见刘子仪诗句有「雨势宫城阔，秋声禁树多」，亦不可诬也。

　　诗恶蹈袭古人之意，亦有袭而愈工若出于己者。盖思之愈精，则造语愈深也。魏人章疏云：「福不盈身，祸将溢世。」韩愈则曰：「欢华不满眼，咎责塞两仪。」李华《吊古战场文》：「其存其没，家莫闻知。人或有言，将信将疑。《渔隐丛话》作「盖将信疑」。娟娟心目，梦寐见之。」陈陶则云：「可怜无定河边骨，犹是春闺梦里人。」盖愈工于前也。

　　王禹偁《橄榄》诗云：「南方多果实，橄榄称珍奇。北人将就酒，食之先颦眉。皮核苦且涩，历口复弃遗。良久有回味，始觉甘如饴。」盖六句说回味。欧阳文忠公曰：「甘苦不相入，初争久方知。」《渔隐丛话》「争」作「憎」。极快健也，胜前句多矣。末句据《渔隐丛话》补入。

　　诗岂独言志，往往谶终身之事。范仲淹小官时，《咏十四夜月》诗云：「天意将圆夜，人心待满时。已知千里共，犹讶一分亏。」希文久负人望，世期以为相，而止于参知政事。王荆公为殿中丞、羣牧判官时，作《郢州白雪楼》诗，略云：「《折杨》《黄华》笑者多，《阳春》《白雪》和者少。知音四海无几人，况复区区郢中小。千载相传始欲慕，一时独唱谁得晓？古心以此分冥冥，俚耳至今徒扰扰。」荆公，大儒也，孟子后一人而已。虽万世之下，闻其风宜企慕之。及作相更新天下之务，而一时沮毁之者蠭起，皆合「《白雪》」之句也。按《渔隐丛话》无「荆公，大儒也」至「企慕之」数语。

　　晏元献殊作枢密使，一日雪中退朝，客次有二客，乃永叔与学士陆经。元献喜曰：「雪中诗人见过，不可不饮酒也。」因置酒共赏，即席赋诗。是时西师未解，永叔句有：「主人与国同休戚，「同」一作「共」。不惟喜乐将丰登。须怜铁甲冷透骨，四十余万屯边兵。」元献怏然不悦。后尝语人曰：「裴度也曾宴宾客，韩愈也会做文章，但言『园林穷胜事，锺鼓乐清时』，却不曾恁地作闹。」按《潘子真诗话》云：「永叔颇闻晏因《赋雪》诗有语。其后欧守青社，晏亦出镇宛邱，欧乃作启，叙平生出处，以致谢悃。其畧曰：『伏念曩者，相公始掌贡事，修以进士而被选抡，及当钧衡，又以谏官而蒙奖擢。出门馆不为不旧，受恩知不为不深。』晏得书，即于书尾作数语，授掌记誊本答之，甚灭裂。坐客怪而问焉，晏徐曰：『作答知举时一门生书也。』意终不平。」云云。考之《侯鲭录》，因欧公此诗，明日蔡襄遂言其事，晏坐此罢相，固宜有「作闹」之语，并如子真所云也。

　　前辈诗多用故事，其引用比拟，对偶亲切，亦甚有可观者。杨察谪守信州，及其去也，送行至境上者十有二人。隐父于饯筵作诗以谢，皆用「十二」故事。其诗曰：「十二天辰数，今宵席客盈。位如星占野，人若月分卿。极醉巫峯倒，联吟嶰管清。他年为舜牧，协力济苍生。」用故事亦恰好。一无此六字。

　　庆历中，李淑罢翰林学士，知郑州。会奉祠柴陵，作诗三绝，其《恭帝》诗最涉嫌忌，曰：「弄楯牵车晚鼓催，不知门外倒戈回。荒坟断垄逾三尺，犹认房陵半仗来。」既为仇家陈述古抉其事以闻，褫一职。

　　至和中，阮逸为王宫记室。王能诗，一本云：「为王宫教授。有宗室能诗。」多与逸唱和。逸有句曰：「易立泰山石，难枯上林柳。」有言其事者，朝廷方治之。会逸坐他事，因废斥之。一本云：「会逸复以请求受贿事，因废斥之。」

　　温成皇后初薨，会立春进诗帖子。是时，永叔、禹玉同在翰林院，以其虚阁，故不进。俄而有旨，令进温成阁帖子。永叔未能成，禹玉口占一首云：「昔闻海上有仙山，烟锁楼台日月闲。花下玉容长不老，只应春色胜人闲。」永叔深叹其敏丽。按此条亦见《冷斋夜话》。又按《曲洧旧闻》云：「欧公与王禹玉、范忠文同在禁林，故事进春帖子，自皇后、贵妃以下诸合皆有。是时，温成薨未久，词臣阙而不进。仁宗语近侍曰：『词臣观望，温成独无有。』色甚不怿。诸公闻之惶骇，禹玉、忠文仓卒作，不成。欧公徐云：『某有一首，但写进本时偶忘之耳。』乃取小红笺自录其诗云：『忽闻海上有仙山，烟锁楼台日月闲。花下玉容长不老，只应春色胜人间。』既进，上大喜。禹玉拊欧公背曰：『君文章真是含香丸子。』」此说与道辅所记小异，因附录于此。

　　大臣有少时虽修谨，然亦性通侻，有数小词传于世，可见矣。庆历中，签书滑州节度判官行县，至韦城，饮于县令家，复以邑倡自随。逮晓，畏人知，以金钗赠倡，期缄口，亦终不能秘也。嘉佑中，大臣为馆职，奉使契丹，归语同舍吴奎曰：「世言雨逢甲子则连阴，信有之。昨夜，契丹至长垣，往来无不沾湿。」长文戏曰：「『长垣逢甲子』，可对『韦县赠庚申』也。」大臣终无悔恨。

　　下泽、浐水处多蚊蚋，泰州西溪尤甚。每黄昏如烟雾晦合，声如殷雷。无贫富，皆以纱绢、蒲疏、蕉葛为厨罩，老幼皆不能露坐，至以泥涂牛马，不尔亦伤害。范希文尝以大理寺丞监泰州西溪盐务，为蚊蚋所苦，有诗曰：「饱去樱桃重，饥来柳絮轻。但知离此去，不要问前程。」

　　张铸，健吏也，性亦滑稽。为河北转运使，以事谪知信州。是时，以屯田员外郎葛源新得提举银铜坑冶，信州在所提举。源欲为铸发举状，移牒令铸供历任脚色状。铸不平，作诗寄之曰：「银铜坑冶是新差，职任催纲胜一阶。更使下官供脚色，下官踪迹转沉埋。」源有惭色。

　　「昨夜阴山吼贼风，帐中惊起紫髯翁。平明不待全师出，连把金鞭打铁骢。」不知何人之诗，颇为边人传诵。有张师雄者，居洛中，好以甘言悦人，晚年尤甚，洛人目为「蜜翁翁」。会官于塞上，一夕，传胡骑犯边，师雄苍皇振恐，衣皮裘两重，伏于土穴中，神如痴矣。秦人呼「土窟」为「土空」，遽为无名子改前诗以嘲之曰：「昨夜阴山贼吼风，帐中惊起密翁翁。平明不待全师出，连着皮裘入土空。」张亢尝谓：「密翁翁无可对者。」一日，亢有侄不率教，亢方诘责，欲杖之。侄倚醉大言曰：「安能杖我，尔但堂伯伯。」亢笑曰：「『糖伯伯』可对『密翁翁』也。」释而不问。按张亢一段《渔隐丛话》不录。

　　永叔《诗话》载：「陶谷诗云：『尖檐帽子卑凡厮，短袎靴儿末厥兵。』不晓『末厥』之义，又尝问王洙，亦不晓。」予顷在真定观大阅，有一卒植五方旗，少不正，大校恚曰：「你可末豁如此！」予遽召问之，大校笑曰：「北人谓粗疏也。」岂「厥」之音「豁」乎？亦莫知孰是。

　　楚州有官妓王英英，善笔札，学颜鲁公体，蔡襄复教以笔法，晚年作大字甚佳。梅圣俞赠之诗云：「山阳女子大字书，不学常流事梳洗。亲传笔法中郎孙，妙作蚕头鲁公体。」「妙作」一本作「终画」。英英貌甚陋，固云「不事梳洗」。一云：「故有『不事梳洗』之句。」中郎孙，君谟也。

　　吕士隆知宣州，好以事笞官妓，妓皆欲逃去而未得也。会杭州有一妓到宣，其色艺可取，士隆喜之，留之使不去。一日，郡妓复犯小过，士隆又欲笞之，妓泣愬曰：「某不敢辞罪，但恐杭妓不能安也。」士隆愍而舍之。梅圣俞因作《莫打鸭》一篇曰：「莫打鸭，打鸭惊鸳鸯。鸳鸯新向池中落，不比孤洲老秃鸧。秃鸧尚欲远飞去，何况鸳鸯羽翼长。」盖谓此也。

　　苗振，熙宁初知明州，致仕归郓，自明州造一堂极华壮，载以归。或言：「郓州置田亦多机数而得。」是时，王逵亦居郓，作诗嘲之曰：「伯起雄豪世莫偕，官高禄重富于财。田从汶上天生出，堂自明州地架来。十只画船风破浪，两行红粉夜传杯。自怜憔悴东邻叟，草舍茅檐真可咍。」伯起，振字。东邻，逵自谓。是时，王荆公秉政，闻此诗，遽遣王子韶为浙路察访，于明州廉得其实，遂起大狱，振竟至削夺。

　　近世妇人多能诗，往往有臻古人者。王荆公家最众。张奎妻长安县君，荆公之妹也，佳句最为多。著者「草草杯盘供语笑，昏昏灯火话平生。」吴安持妻蓬莱县君，荆公之女也。有句曰：「西风不入小窗纱，秋意应怜我忆家。极目江山千万恨，依前和泪看黄花。」刘天保妻，平甫女也。句有：「不缘燕子穿帘幙，春去春来那得知。」一作「春去秋来」。荆公妻吴国夫人，亦能文，尝有小词约诸亲游西池句云：「待得明年重把酒，携手，那知无雨又无风。」皆脱丽可喜也。

　　老杜云：「美名人不及，佳句法如何。」盖诗欲气格完邃，终篇如一，然造句之法亦贵峻洁不凡也。

　　永叔《诗话》称谢伯景之句，如「园林换叶梅初熟」，不若「庭草无人随意绿」也；「池馆无人燕学飞」，不若「空梁落燕泥」也。盖伯景句意凡近，似所谓「西昆体」，而王胄、薛道衡峻洁可喜也。

　　白乐天《海图诗》《渔隐丛话》作《海图屏风诗》。略曰：「或者不量力，谓兹鳌可求。赑屃牵不动，纶绝沉其钩。一鳌既顿颔，诸鳌齐掉头。……喷风激飞廉，鼓波怒阳侯。……遂使百川心，一作「遂使江汉水」。朝宗意亦休。」吾读此诗，感刘隗、李训、薛文通等事，为之太息。

　　苏子美监进奏纸，因秋赛会同舍，各醵金以饮。时洪州人李定欲预此会，祷尧臣以干，舜钦不从。定大怒，遂暴其席上之事于言路，一时俊寀皆坐斥逐。圣俞有《客至诗》曰：「有客十人至，共食一鼎珍。一客不得食，覆鼎伤众宾。」谓定也。

　　国初，官舟数少，非达官不可得。太宗时，朱严第三人及第，税舟赴任至。王禹偁送诗曰「赁舟东下历阳湖，榜眼科名释褐初」是也。天禧末，李迪自宰相谪衡州副使，至仪真。是时，郑载为发运使，假张驼子客舟赴贬所，尤可怪也。

　　陆起，性滑稽，宰吉州庐陵，剧邑，诉讼尤多。起既才短，率五鼓视事，至夜分犹不能办。自作一绝题厅壁云：「驱鸡政府本来无，刚被人呼邑大夫。及至五更侵早起，算来却是被鸡驱。」

　　杭州，天下之佳郡，衣冠之所乐处。故退之云「东吴游宦乡」是也；入幕尤多佳士。庆历中，方楷守杭，会三幕客，皆年近七十，其闲又有经生，于郡政殊无所补，众所鄙笑，而方亦恶之。有无名子嘲之曰：「绿水红莲客，青衫白发精。过厅无一事，咳嗽两三声。」

　　葛稚川《神仙传》载：王方平、麻姑降蔡经家，方平谓姑曰：「不见姑已有五百年矣。」擘麟脯行酒。而蔡经窃视麻姑手如鸟爪，心念曰：「背痒时正可爬背。」方在念，而方平已知，责经曰：「麻姑，神人。汝何忽谓其手可爬背？」于是鞭经背。皇佑中，江西有一事正类此。李觏《题麻姑坛记》以嘲之曰：「五百年来别恨多，东征重得见青蛾。擘麟方拟穷欢乐，不奈闲人背痒何。」

　　永叔《诗话》载：本朝诗僧九人，时号「九僧诗」。其闲惠崇尤多佳句，有《百句图》刊石于长安，甚有可喜者。嘉佑、熙宁闲，吴僧文莹尤能诗，其词句飘逸，尤长古风，其可喜者不可概举。有《渚宫集》两卷，郑獬为之序，行于世，可见也。

　　《杨文公谈苑》载：本朝武人多能诗，若曹翰句有「曾经国难穿金甲，不为家贫卖宝刀。」刘吉父诗云：「一箭不中鹄，五湖归钓鱼。」大年称其豪。近世有张师正本进士及第，换武为遥郡防御使，亦能诗。有《升平词》云：「旧将封侯尽，降王赐姓归。」又有「蜗角功名时不与，涧松材干老罢休。」「分鹿是非皆委梦，落花贵贱不由人。」他句皆类此。

　　有武士方圭好作恶诗，极有可笑者，有《旁见集》行于世，多为士大夫之口实。庆历初，宋丞相庠守扬州，会圭经过赴会，至于席上谈诗，嘲哳可厌。宋公厌之，因顾望野外有牛系树下，牛拽树将折，宋公谓坐客胡恢曰：「青牛恃力狂挨树。」恢已晓公意，应声对曰：「怪鸟啼春不避人。」公大笑，圭亦惭怒。

　　马遵责守宣州，及其去也，郡僚军民争欲驻留，至以铁鏁绝江。遵于饯筵倚醉令官妓剥榧实而食，眷眷若留连状。又以所乘骢马寄梅圣俞家，郡人皆不疑其去也。遵夜使人绝鏁解舟，以水沃橹牙，使之不鸣。逮晓，舟去远矣。圣俞寄遵诗云：「三更醉下陵阳峯，扁舟江上去无踪。「扁」一作「仙」。叉牙铁鏁漫横绝，湿橹不惊潭底龙。断肠吴姬指如笋，欲剥玉榧将何从？短翎水鸭飞不远，那经细雨山重重。却顾旧埒病骢马，尘沙历尽空龙钟。」盖谓是也。

　　王摩诘「闭门著书多岁月，种松皆作老龙鳞。」一本作「皆老作龙鳞」，尤佳。陈应鸾原按：此条底本原无，此据《说郛》（宛委山堂本）、文渊阁《四库全书》本、《奇晋斋丛书》本、《学海类编》本补。 
