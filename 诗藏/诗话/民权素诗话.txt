民权素诗话 民国 蒋抱玄辑

●愿无尽庐诗话（钝剑）

余十七岁时，曾作咏史小诗一百首，稿久已失去矣。忽于败纸麓中觅得残片，喜不可支，然已大半污毁不可识。为抄录几章，存于诗话中，以见当时之思想一斑云。《孔子作春秋》：“外夷内诸夏，大道撑宇宙。所以文物邦，不化作禽兽。”《宋南渡》：“不免小朝廷，初误李邦彦。恨不生致之，而我吐其面。”《韩信》：“王孙少傲骨，只合寄人食。无意为真王，假王弄不得。”《文中子》：“开口说礼乐，旷乎王佐风。蚍蜉撼大树，还问朱晦翁。”《淝水之战》：“安亦殷浩流，临事稍静默。天不欲倾晋，儿曹竟破贼。”《荆轲刺秦王》：“秦政非齐桓，奈何生之。倘遇樊于期，地下将何辞。”更有咏史乐府百余首，已全归乌无有之乡矣。惜哉！

李叔同诗有时颇似龚定盦。如《昨夜》云：“昨夜星辰人倚楼，中原咫尺山河浮。沈沈万绿寂不语，梨叶一枝红小秋。”《丁未初梦》云：“鸡犬无声天地死，风景不殊山河非。妙莲花开大尺五，弥勒松鸾腰十围。恩仇仇恩若相忘，世界琉璃七宝妆。隔断红尘三万里，先生自号水仙王。”此等境界，非他人所能到也。叔同自署其字曰息霜，其厌世之流欤？

此间有一女郎，略饶风韵，雅比绿珠。出自小家，无殊碧玉。芳龄二九，已过破瓜之年；绣枕低吟，续《采葛》之句。倚楼则未免有情，对镜而无端生恼。羞为玉碎，恨欲珠沈。春水一池，干卿底事；芙蓉半盏，与世长辞。嗟乎！青年薄幸，大抵如斯；黄土无情，忍此终古。亦足劝乎？大可怜已。余为作《怨词》六解，又成《虞美人》词以吊之。《怨词》曰：“怨煞欢情薄，侬竟为情死。水流石不转，磊砢常如此。（一解）秋风空庭响，落叶辞柯枝。可怜欢与侬，永无再见时。（二解）虽则死别离，心事侬已了。恨煞侬痴情，情痴生烦恼。（三解）欢若闻侬死，欢意竟如何。应添哭侬泪，洒向金巨罗。（四解）愁雨打香魂，楚楚酸酸怨。生生复世世，不愿重相恋。（五解）胸中点点血，杜鹃无此红。世间痴女子，请记欢与侬。（六解）”词曰：“蛾眉遽肯痴如此，甘为萧郎死。此生赢得那人怜，断勿他生再住奈何天。

原来颜色难常好，玉碎珠沈了。兰啼蕙叹恨何多，深怕沧桑刦数尽如他。”

慷慨激昂，固诗之佳处。然不善为之，易入诪张叫呶之习。自古诗人患此甚多，李白、放翁犹不能免，况下焉者乎。此病七言尤为易犯，作诗者不可不慎也。

作诗不可不学古人，亦不可太学古人。宋明以来学杜者众矣，然多得其皮骨，能得杜之神髓者六人而已：退之、子瞻、半山、鲁直、义山、放翁是也。以其虽学杜而仍有己之本色，己之气概。若并此而无之，则即为伪诗人而已，又何贵哉！故余谓不可太学古人也。学杜之病如是，即学他人，亦何独不然。

《居易录》云：“张吏部序余《过江集》曰：‘笔墨之外，自具性情。登览之余，别深怀抱。’知己之言也。盖必如是而后为诗不妄作，否则味同嚼蜡，多此一番笔墨，甚无谓也。”渔洋诗殊不足当此，而四语却不刊之论矣。有意攻击古人，此固轻薄者之恶习；然毫无独见而专以他人短长为短长者，亦未见其得也。何论文也、诗也，在己苟有自得之地，好恶荆┥迥异他人。欧阳修之不好杜诗，苏东坡之不好《史记》，岂好恶与人殊哉，盖别有所见耳。

忧庐有吊晚唐诗人曹唐诗三章，其慷慨激切，现于眉宇。非具一肚皮不合时宜者，无以解此。传云：“黄冠抛却带儒冠，刻意吟诗思汗漫。快读《游仙》九十八，仿疑身在五云端。”“明珠火齐绕盘行，荒诞迷离数不清。具此仙才占仙籍，自然金榜上无名。”“英雄无地各悲秋，郁屈瑰奇万古愁。一代霸才穷幕府，衣冠那不到狝猴。”

东海褰溟氏诗无体不佳，而古诗尤峭折，奇伟可爱。《六盘山转饣襄谣》云：“马足，车轴折。人蹉跌，山岌崒。朔雁一声天雨雪。舆夫舆夫尔勿嗔，官仅用尔力，尔何不肯竭？尔胡不思车中累累物，东南万户之膏血！”此作笔大如椽，汉魏盛唐人中，亦所罕见。至若《西域引》、《蜕团》等作，则又似学长吉体矣。

黄山谷律诗才气无双，能将太白歌行运于五十六字中，真为奇事。然有时失之生涩，少自然天趣，不若杜牧之之豪宕流转，其气势更为浩然沛然也。余意既称为律，终究以音节和谐、风调圆美为上乘，若以奇险争胜，去律字之诣远矣。

作诗用书卷则深厚，不用则单薄。然不善用书卷者，反致意为词累。如王荆公诗，纯用白描，不使典故，弥觉遒劲清真。可知文字不专以富丽为工矣。

读诗当先读宋元明清诸大家，然后乃进观三唐，进观八代，更进而楚词，而《三百篇》，则思过半矣。

中国旧时所称诗人，乃狭义之诗人，而非广义之诗人。若西国则所布龙、苏克斯比、弥儿登诸人，称之为世界大诗人者，非专指五七言之韵语而言，凡一切有韵之文，传奇脚本之类，皆包括在内。余谓必如此所谓诗者乃足尽其量。夫言者，人心之声也。言之中于理者，则为文；而文之有音节者，则为诗。《三百篇》之诗，但有音节，而无一定章句。嗣后屈原、宋玉起，变《三百篇》而为《骚》。司马相如、班固兴，变骚而为赋。唐宋盛行五七言，而骚与赋遂衰矣。再传而后，词曲并作，演为传奇。诗之日新月盛，至于如此，不亦人心进化之徵耶？今人但知曹子建、杜少陵、李太白、陆放翁之为中国大诗人，抑知屈原、司马相如、汤若士、高东嘉、王实甫、孔云亭、辛稼轩、姜白石等之亦为大诗人乎？明乎此理，而诗之变化尽焉矣。

世界日新，文界、诗界当造出一新天地，此一定公例也。黄公度诗独辟异境，不愧中国诗界之哥仑布矣，近世洵无第二人。然新意境、新理想、新感情的的词，终不若守国粹的、用陈旧语句为愈有味也。林少泉往时以书寄我，所言可谓先得我心矣：“（前略）所示《历史记念歌》十八章，十九期《白话报》当为刊入，以贡于世。后有杰作，尚望勿过靳闷，使敝报常得藉以增重，至盼至盼。国事日亟，吾党中才足以作为文章、鼓吹政治活动者，已如凤毛麟角。而近犹复盛持文界革命、诗界革命之说。下走以为此亦季世一种妖孽，关于世道人心靡浅也。吾国文章，实足称雄世界。日本固无文字，虽国势甚至今日，而彼中学子谈文学者，犹当事事丐于漠土。今我顾自弃国粹，而规亻放文辞最简单之东籍，单词片语，奉若《邱索》，此真可异者矣。”

戴南山之诗，余未之见。其自云好诗而不工诗，盖实事也。但彼虽不能诗，而却善说诗，与能诗无异。彼岂真不能诗耶？不苟作耳。南山之言曰：“《书》曰：诗言志。志者，诗之本也。荀子之论《小雅》曰：疾今之政，以思往者。其言有文焉，其声有哀焉，此诗之情也。今之人举所谓本与情者而无之，相与为浮淫靡丽之作，而以为工。而作诗之旨，失之远矣。”又曰：“古之人虽田夫、野人、女子，皆能自言其情。情之至而诗自工。今之人以诗为取名声、争坛坫之具，自汨其情，而忘其己之诗，以务摹拟夫古人之诗，此诗之所以衰也。数千年来，诗数变，而其变愈下，彼此訾謷，互起迭扑，凌迟至于今。而世之说诗者，其术更黠，而其说更谲诈而不可穷诘。”噫！明代诗人之状态，唾骂尽矣。南山著有《齐讴集》，共一百余首，惜不得见。南山常以身在穷困，而曾无发泄愤懑之什，每自惜且恨。其胸中殆有不可明言者矣。

唐初始专七律，沈宋精巧相尚，至王岑高李，格调益高矣。及大历才子起，而词意气格更增完备，谓不逮盛唐者，此谬说也。宋明诗人，于此体佳句颇不乏，特少通体美善耳。余近得两诗，为录于此。《树颠鹊巢为顽童所毁为赋此章》：“看尔生离兼死别，一朝惨状泪应流。独遭丧乱休天怒，纵受漂摇不汝尤。只合因缘成劫数，岂关阴雨未绸缪。须知予室翘翘甚，同是清歌在漏舟。”“生憎日暮叹途穷，绕树悲鸣觅故雄。自古高明原瞷鬼，到今寥廓信多风。嗷嗷黄口嗟何及，记取舟心又苦逢。只是一场春梦了，倾巢覆卵太匆匆。”

明季金冬心先生，奇士也。其诗多独辟异境，渊渊有古心。所为七绝尤佳，录六章于此。《咏斜阳》云：“板桥瓦曲酒垆荒，一段清愁百折肠。蝶散冷香花落纷，最难留住是斜阳。”《咏雨》云：“夜雨客惟冷拨冰，骚骚屑屑复懵懵。此声如在黄茅驿，淘剩空杯听一灯。”《咏淮堤柳》云：“绿柳一株红板桥，东风用力媚春朝。可怜种向淮堤上，不是低头便折腰。”《咏秋荷》云：“氵署宫水殿客依稀，不信人间秋渐非。连日败荷伤夜雨，暗销青盖落红衣。”《旅岁》云：“暮取琴弹之，久不成曲，感赋二首云：‘轸上流尘扑又生，弹时十指少和平。枯泉僵木岩箝口，始信无声胜有声。’‘相较伶人绝路怜，不成三叹辍哀弦。刺船吾欲寻师去，且住青山一百年。’”词旨凄怨，虽千载下，如见其心事矣。仆本恨人，何堪卒读耶。

《小叙》曰：“发乎情，止乎礼义。”记曰：“温柔敦厚，诗教也。”盖诗之为道，不特自矜风雅而已。然所谓发乎情者，非如昔时之个人私情而已；所谓止乎礼义者，亦指其大者、远者而言。如有人作为歌诗，鼓吹人权，排斥专制，唤起人民独立思想，增进人民种族观念，其所谓止乎礼义而未尝过也。若此者，正合温柔敦厚之旨。或曰：如子之论，叫嚣极矣，岂有合于孔圣之诗旨耶？不知《巷伯》之诗，讥刺奸佞，恶之至甚，乃欲“投畀有北”。《墙有茨》、《相鼠》诸诗，其措词亦不尚含蓄。可知孔子所以不删者，正以为有合诗教耳。夫“温柔敦厚”四字，岂可专于其词而决之乎？决之于诗人之心而已。苟其人以温柔敦厚之心出之者，词虽激，又奚伤于大雅乎！不然，无其心而专以和平柔顺之言以取悦于世，又曷贵哉！孟子曰：固哉，高叟之为诗也。余之论诗，其亦庶乎免矣。（编者按：以上原载第六、七、八集）



●秋爽斋诗话（经生）

太白《登华山落雁峰》曰：“此山最高，呼吸之气，可通帝座。恨不携谢朓惊人句，来搔首问青天耳。”山峰高峻，所不必言，登者岂一太白哉？乃独想到呼吸通帝座，奇矣；又想到携谢朓惊人句问青天，更奇。其胸次空旷，偶一吐露，俱超超脱尘，故其为诗，大概如此。

陆士龙《谷风诗》云：“闲居物外，静言乐幽。绳枢增结，瓮牖绸缪。和神当春，清节为秋。天地则迩，户庭已悠。”锺伯敬评之曰：“眼中极静，胸中极廓。”予所爱，尤在末二句。天地本悠也，反言迩，不言悠；户庭本迩也，反言悠，不言迩。此等笔墨，此等胸次，亦岂是流辈可几！

程子云：邵尧夫襟怀放旷，如空中楼阁，四通八达。如“须信画前原有《易》，自从删后更无《诗》。”这个意思，元古未有人道。

上蔡谢氏曰：邵尧夫直是豪才，尝有诗云：“万物之中有一身，一身中有一乾坤。能知造物备于我，肯把天人别立根。天向一中分体用，人从心上起经纶。天人安有两般义，道不虚行只在人。”

朱子谓邵尧夫腹能包括宇宙，终始古今，做得大，放得下。因诵其诗云：“日月星辰高照耀，皇王帝霸大铺舒。”真可谓人豪矣。

《六念斋笔记》述张句曲《涧阿》诗一首，最豪迈。诗云：“驾壑截流安尺宅，客来如入市檐壶。（句奇创）百年身外云蒲局，四月山中樱笋厨。雉雊烟丛朝日上，鱼潜瓦影夕凉初。自余眠食都忘却，更拟求观后世书。”

陈拾遗子昂《登幽州台》诗云：“前不见古人，后不见来者。念天地之悠悠，独怆然而涕下。”诗仅二十四字，而能包括上天下地、前古后今，气势何等浩瀚。“怆然涕下”一语，自视正不小，直可作一篇大文章读。

晚唐李文山《赠魏某绝句》云：“名珪字玉净无瑕，美誉芳声有数车。莫放焰光高二丈，来年烧杀杏园花。”只二十八字耳，而形容出无限文彩，闪烁射人，见者称怪。

东坡与客游金山，适中秋，天宇四垂，一碧无际，加以江流倾涌，月色如昼。登妙高台，命歌者歌《水调歌头》曰：“明月几时有，把酒问青天。”歌罢，公自起舞，此一派兴会甚好。作诗临文，神游其际，自有绝妙好辞，奔投腕下。刘仲修作《槎翁诗序》，有云：“陶潜、李白、杜甫、孟浩然、韦应物，皆魁垒奇杰之士，不得于时，而其胸中超然，无穷达之累，故能发其豪迈隽伟之才，高古冲澹之趣，以成一家之言，名世而垂后。可知诗之有豪气者，未有不从旷爽得来也。”

陆放翁诗有云：“老去已忘天下事，梦中犹看洛阳花。”神情何等舒逸。又有句云：“万卷古今消永日，一窗昏晓送流年。”趣味何等酣适，每咏此，使人眉宇欲轩。

邵尧夫《夜吟》绝句云：“月到梧桐上，风来杨柳边。夜深人复静，此景共谁言？”盖谓天光晶莹，天气和凉，此时一种静趣，止堪自领，俗子何可与言。又诗云：“月到天心处，风来水面时。一般清气味，料得少人知。”月到天心，则万境空明；风来水面，则点尘无著。清味自是一般，而知之者绝少，吾自得其趣耳。

唐子西有诗云：“山静似太古，日长如小年。余花犹可醉，好鸟不妨眠。世味门常掩，时光枕已偏。梦中频得句，拈笔又忘筌。”辞旨隽永，可想其居心不染点尘。

昆陵郡士人李姓，有女年十六，能诗，多佳句，吴人多得之。有《咏破钱》云：“半轮残月掩尘埃，依稀犹有开元字。想得清光未破时，买尽人间不平事。”

《广异记》载郑洚家，一日，忽有美人降临。吟诗云：“忽然湖上片云雨，不觉舟中飞湿衣。折得荷花浑忘却，空将荷叶盖头归。”憨态可掬，人咸以为神女云。

吴江钮易庵著有《贞白楼诗稿》，中有《明乐府》，咏明叔季之事。《权门犬》云：“权门犬，吠权门。好官我自为，笑骂谁复论？皋以南，皋以北。权门有窦恣出入，卤簿都城天地黑，徒令志士空叹息！一朝权门冷落车马稀，群犬狺狺失所依。犬兮犬兮良可悲，摇尾权门空尔为。”《椒山胆》云：“椒山胆，何壮哉！一月官四迁，远自狄道万里来。君恩一何渥，臣心安敢灰。一腔热血不敢冷，九死百折终不回。宁与夏曾同日死，不顾权奸怒若雷。捐此七尺躯，上报明天子。忠臣之心聊复尔，刀锯鼎镬甘如旨。十罪五奸义不移，疏草一入人人危。椒山自有胆，何用委蛇为。”其写忠奸之不同处，可谓痛快淋漓，直抉无遗。

四川灌县有杨妃池。黄荼村先生为令时，有诗云：“翠黛千年余暮柳，胭脂一点漾朝霞。”注云：妃父曾为灌州司户，相传妃堕池中，天癸适至。至今日出时，池中有红一点云。”

闺秀有才无行，至李清照尤可惜。所著《漱玉集》词，有云：“帘卷西风，人比黄花瘦。”闵夫人尝题其上云：“错玉编珠万斛舟，从来才女更谁俦？自言人比黄花瘦，可似黄花耐晚秋？”

焦氏，宣城陆某妇。夫以赌倾家，将售妻以偿赌。焦侦知，赋诗八章，投环死。其一云：“百结鹑衣冷不支，郎归休在五更时。风酸月苦空闺里，犹有床头四岁儿。”字字酸辛，令人不忍卒读。

元李有《舞姬脱奚吟》，为应制作也。君臣相谑，其时之风尚可见。吟云：“吴蚕越茧鸳鸯绮，绣拥彩鸾金凤尾。昔时梦断晓妆慵，满眼春娇扶不起。侍儿解带罗袜松，玉纤微露生春红。翩翩白练半舒卷，笋箨初抽弓样软。三尺轻云入手轻，一弯新月凌波浅。象床舞罢娇无力，雁沙踏破参差迹。金莲窄小不堪行，自倚东风玉阶立。”

嘉兴徐简，字文绮，吴子庭副室也。有诗云：“沉香亭子玉勾阑，植遍名花取次看。第一莫栽红芍药，此花开日已春残。”

海门第一关，在小孤山。元天历中立铁柱于此，长三丈有奇，壁立江心，控扼吴楚。小孤去海千里而遥，其称海门第一关者，或云为皖之海口而设也。海口在皖治西十五里，亦名海澜。揭斯有“乾坤上下雄孤柱，吴蜀东南壮此关”之句。又云：“海潮至此而止，故名海门。”清彭玉麟破太平军于此，有“彭郎夺得小姑回”之句。

皖口即海口，在安庆府十五里，怀、潜、太、望四邑之水，都从此入江。独名皖口者，因旧郡在皖水之间，故独尊皖水也。唐李涉泊此遇盗，盗知为涉，曰：不用В夺，久闻诗名，愿赐一篇足矣。涉即投一绝云：“风雨潇潇江上村，绿林豪客夜知闻。相逢不用相回避，天下而今半是君。”盗得诗，拜谢而去。

荆山一云在皖之怀远县西南一里，周回十七里，上有启王庙。山顶西北有玉坑，卞和得玉处也。其中白石晶莹异常，他石色皆青黑。东有卞和洞，即抱璞岩，中可容数十人。石上凿有“青螺石帐”四大字，内有《泣玉论》，明御史李循义笔。上有瀑布，下有流水，激石如碎。琼山下有圆石，镌二十字云：“元帝仙桃石，往来人不识。略剖与君知，万古留踪迹。”句亦古奥，类五言绝。

武穆被收，幼女抱银瓶赴井死。按察梁大用作亭，覆其井，榜曰“孝娥。”刘铭之铭云：“天柱О，日为月。祸忠烈，奸桧孽。娥痛父冤冤莫雪，赴井抱瓶泉化血。血如霓，愤如铁，曹江之娥符尔节。噫嘻？井泉可竭，名不可灭。”

诗有如神龙孥空、鲸鱼横海之不可方物者，宋徐积《咏李白杂言》似之。其诗云：“噫嘻欷奇哉！自开辟以来，不知其几千万余年。至于开元间，忽生李诗仙。是时五星中，一星不在天。不知何物为形容，何物为心胸；何物为喉咙，开口动舌生云风。当时大醉骑游龙，开口向天吞玉虹。玉虹不死蟠胸中，然后吐出光焰万丈凌虚空。盖自有诗人以来，我未见深山大泽、雪霜冰霰、晨霞夕霏、万化千变；雷轰电掣，花葩玉洁，青天白云，秋江晓月，有如此之人，有如此之诗！屈子何悴，宋玉何悲，贾生何戚，相如何疲。人生胡用自缧纟曳，当须荦荦不可羁。乃知公是真英物，万叠秋山耸清骨。当时杜甫亦能诗，恰如老骥追霜鹘。戴乌纱，著宫锦，不是高歌即酣饮。饮时独对明月中，醉来还抱清风寝。嗟君逸气何飘飘，枉教谪下青云霄。大抵人生有用有不用，岂可戚戚反效儿女曹！采蟠桃于海上，寻紫芝于山腰，吞汉武之金茎沆瀣，吹弄玉之秦楼凤箫。”吾读此诗，吾无以名之，名之曰谪仙替人。

明姑孰范学士常赐，宅有花，朝红，午紫，暮碧，名之曰“文官”，夸艳一时。陶安诗云：“如何颜色都更换，别有工夫染得成”之句，人虽称以为奇，亦可悟其为物理之退化。

诗贵典雅，若俗题能雅，尤可贵。阮芸台抚浙时，课士毕，加试《鼠嫁女》七律，内一卷先成云：“迨吉宛同人有礼，于归谁谓汝无家。”同人为之搁笔。

昔有一士人姓黄，致书者误为王。士人作诗答之云：“江夏琅琊未结盟，廿头三画最分明。他家自属周吴郑，敝姓曾联顾孟平。须向九秋寻鞠有，莫从五月问瓜生。右军若把涪翁换，辜负笼鹅道士情。”可谓诙谐入妙。

宋闺秀郑允端《咏杨妃袜》云：“轻轻小袜软香罗，三寸量来不较多。斜缕细匀裁制好，亚头休诧马嵬坡。”有人《咏杨妃菊》云：“命委嵬坡万马泥，惊魂飞上傲霜枝。西风落日东篱下，薄幸三郎知未知？”

诗须不雕不断，古色古香，自性情流出，令读者油然生不匮之思，洵属品诣超乘，得《三百篇》之遗响。如鄞县李邺嗣之《咏绣州孝女》诗云：“远我父母，事人父母。谁无父母，谁有父母？（一解）少慕事亲，十年不字。长慕事亲，终身不字。（二解）谓我女子，谓我男子，宛然孝子，宛然处子。（三解）有父子伦，无夫妇伦。婴儿之后，惟此一人。（四解）暮雨梨花，年年寒食。麦饭一盂，父母之侧。（五解）”先生字杲堂，以著书为事，鄞人多师事之。按孝女李氏，志在事亲，遂终身不嫁。年四十七卒。（编者按：以上原载第十五、十七集）



●清芬室诗话（竺仙）

前清乾隆三十三年，杨重英随大将军明瑞征缅甸，师败被执，讹传已降，实则抗节不屈也。缅人囚之于僧寺，越二十一年，缅酋奉表投诚，始送还，卒于途。得旨褒奖，有驾苏武而上之语。并释其子长龄出狱，授三等侍卫。重英有女曰琼华，当父在缅时，素服持斋，时遣人周┰其弟，一时称为孝友。有七律二首，记重英还朝，及长龄出狱事。诗云：“念载楼迟寄缅僧，累臣心迹玉壶冰。九重明诏称苏武，万口讹言说李陵。地折金沙云尽瘴，天开铜壁铁为绳。白头辛苦蜻蜒驿，痛哭迎亲恨未能。”“乍听金鸡下赦竿，念年今始释南冠。泪凝狴犴伤公冶，血洒弓衣愧木兰。绝域风霜生马角，九重雷雨洗忠肝。遥知多病垂衰老，应为娇儿一进餐。”

无锡惠山寄畅园有樟树一株，其大抱抱，枝叶皆香，千年物也。前清圣祖每至园游览，辄抚玩不置。回都后，犹时忆及之，问无恙否。查慎行尝赋诗云：“合抱凌云势不孤，名材得并豫章无。平安上报天颜喜，此树江南只一株。”迨清圣祖没后，此树遂枯，亦异事也。

《明诗别裁》载有《征夫》、《征妇词》二首，落落四十字，而情文兼至，令人读之亦心酸亦气壮，较日本《祈战死》诸歌，其雅俗之别，不啻霄壤。吾愿为国民男女同胞一朗诵之。《征夫词》曰：“征夫语征妇，此行未可知。欲慰泉下魂，但视褓中儿。”《征妇词》曰：“征妇语征夫，有身当殉国。君为塞下土，妾化山头石。”读《毛诗驷[A164]》、“板屋”诸什，知秦之必强；读老杜《兵车行》，知唐之必弱。国之盛衰，视乎民气。诗人秉笔，特为之代表耳。铸造民气，自有司其责者，非诗人之过也。

靖康间，京畿女子为金俘虏，如堕叶飘花，零落道左。一女自称秦学士，题诗道中云：“眼前虽有还乡路，马上曾无放我情。”读者无不下泪。

采薪女莫多于钱塘，负薪来往，烟眉雾脸，辛苦可怜。一日，杭妓承应客燕会，皆绿衣细马。一女息担掩泣而歌云：“乱蓬为鬓布为巾，晓踏寒山自负薪。一种钱塘江上女，着红骑马是何人？”亦佳作也。

前清甲午一役，有一军统，自号今颇者，诗笔颇壮。统军南进时，马上口占一绝云：“轻寒恻恻入春衣，大纛南征莽鼓鼙。峻岭摩天盘健马，临风一笑万山低。”又《自团防暮饮归营》云：“薄饮村醪趁醉归，长河一带晚烟围。暮天风紧雪平野，匹马冲寒山欲飞。”读之能使人气旺，惜未识其人姓名。

郝俣，太原人，字子玉。有七言两句云：“功名角上无多地，风月壶中自一天。”别有风味，不能以言语形容，而自有不同者。

“缺月挂疏桐，漏断人初静。时见幽人独往来，缥缈孤鸿影。惊起却回头，有恨无人省。拣尽寒枝不肯栖，寂寞沙洲冷。”此东坡词也。《野客丛书》谓坡至惠州，居白鹤观，其邻有温都监者，有女年十六，闻坡至，欲嫁焉。坡吟咏，则其女徘徊窗外。坡亦知之，欲呼王说为媒，会坡有南海之行，遂止。其女旋卒。坡回闻之，乃作此词，以记当日情事也。又秦少游南迁至长沙，有妓平日酷爱秦学士词。至是知为少游，请于母，愿托以终身。少游赠词，所谓“郴江幸自绕郴山，为谁流下潇湘去”是也。会时事严切，不敢偕往贬所。及少游卒，丧还，将至长沙，妓前一夕得诸梦，即逆于途，祭毕，归而自缢。按二公之南，皆逐客，且暮年矣，而诸女甘为之死，可见二公才名，震烁一时。且当时风尚，女子皆知爱才也。

吴烈士讳阳谷，辛亥之役，烈士光复皖省首义之人。于本年九月二十八日，为汉奸黄焕章、顾英等所害。烈士临死，乃作绝命诗一章曰：“来来去去本无因，只觉区区不忍心。拚着头颅酬死友，敢将多难累生灵。”作未毕，黄嗾卫队以手枪逆击，身受七弹而死。呜呼惨矣！

革命健者黄君锺杰，有绝命诗二首云：“无论风雨荡残舟，皇汉衣冠作楚囚。我欲鞭雷重起陆，好教割破一天秋。”“久将身世付虫沙，生死原来只刹那。大好头颅向天掷，血中溅出自由花。”声情悲壮，真可泣鬼神而惊风雨矣。

李易安名清照，湖州赵明诚德夫之妻也。自少年即有诗名，才力华赡，逼近前辈。南渡后尝有句云：“南来犹怯吴江冷，北狩应知易水寒。”又云：“南渡衣冠少王导，北来消息欠刘琨。”忠愤激发，意悲词明，所非刺者众矣。又为诗诮应举进士曰：“露花倒影柳三变，桂子飘香张九成。”应举者服其工对，一时传诵。然大为士林忌嫉。相传德夫之没，易安再嫁，至有“桑榆晚景，驵狯下材”之言，贻世讥笑。此所谓好事者为之也。易安兼工四六，《宋文粹拾遗》载易安《贺孪生启》云：“无午未二时之分，有伯仲两楷之似。既系臂而系足，实难弟而难兄。玉刻双璋，锦挑对褓。”注言任文二子孪，德卿生于午，尊卿生于未。张伯楷仲楷兄弟相似，形状无二。白亻及兄弟，母不能辨，区以五色彩绳，一系于臂，一系于足。其用事明当如此。

大梁有孟子庙，曰游梁祠。沈春祥题楹联云：“千里而来，何必曰利？亦有仁义而已矣；百世之下，莫不兴起，况于亲炙之者乎？”相传沈亦古时之诗人也。

楚北黄鹤楼，楹联甚夥，论者以曾行东所题一联为最。联云：“楼未起时先有鹤，笔从搁后更无诗。”

郑所南先生工画墨兰。不妄与人，有与者必高人名士。非其所心折，千金夷如也。邑宰某，狡猾吏也。既受事，闻先生名，遣使者往求之。不得，心恚甚，然无以窘先生。嗣访得先生有田三十亩，因胁以赋役。先生怒曰：头可斫，而兰不可画。尝自写一幅，长丈余，高可五尺许，天真烂熳，超出物表。题云：“纯是君子，绝无小人。深山之中，以天为春。”一举笔之劳，何关轻重？而先生乃操守如此。古人高格，迥乎尚矣。天下有负万民之托，而不能尽天职，众可亦可，众否亦否，随俗浮沉。甚者惴惴于“莫须有”三字之狱，炸弹黑铁不虞之来，昨日曰非，今日曰是，读者应为汗颜矣。

吴下林蕊香，幼字同邑江氏子。值丧乱时，江氏移家北去。蕊香大母相继殁于难。有舅氏宦粤东，蕊香往依焉。舅旋卒于任。越二年，妗亦谢世。蕊香沦落天涯，举目无亲，殡殓毕，遂以身殉。其遗稿中有《遣怀》一律曰：“娲皇难补别离天，七载崎岖路八千。故国无家寻姊妹，他乡何处觅姻缘？题残红叶常书恨，愁束纤腰懒学禅。客况不堪回首望，苏台遥隔万重烟。”情文凄恻，声泪俱下矣。

安徽鲍作舟尝游幕杭州，赋有《西湖柳枝词》八首云：“壮游踏遍软红尘，愿作西湖画里人。怕见青青杨柳色，客中又是一年春。”“远远西泠接段桥，苏堤一抹绿千条。谁家婀娜春游女，故向风前斗舞腰。”“杨花飞絮近清明，载酒提壶晓出城。十里长堤千万缕，如何柳浪不闻莺？”“袅袅盈盈嫩柳枝，笼烟濯雨细如丝。相逢苏小坟边路，不以长亭恨别离。”“岳王庙外碧初荑，白傅祠前绿已齐。今日东风吹万树，前番细雨暗双堤。”“岁岁青黄几度经，游人只爱柳梢青。郎心乱拟风前絮，妾命轻如水上萍。”“冶叶柔条最恼公，长眉俏眼对春风。牵愁怪道多情甚，惯惹游人系玉聪。”“隋苑飘零况汉南，章台攀折复何堪。独怜新柳西湖畔，仿佛吴娃正十三。”细腻可诵，颇类小杜之笔。

维扬有地名对一联，诚为天造地设，有一无二者。联云：“缺口虾蟆地，湾头壁虎桥。”可谓工整，而又妙出自然。（编者按：以上原载第二集）



●夫须诗话（夫须）

闽县郑太夷京卿孝胥《海藏楼诗》，茹藻而不露，敛才而不放；精能之至，乃见平澹；萧寥高旷，一语百折。唐之姚武功、宋之陈去非，往往有此意境。同时通州范无错明经当世，亦主张宋人者，思想笔力，亦复空世所有。然以较海藏，则犹不逮。无他，一则极其才思而才思极，一则不极其才思而才思亦自无不极也。

海藏楼诗风骨高绝，一篇之中，往往无精语可见，而气韵自尔不凡，此最难到。其最足指目者，如《微月》云：“残霞红满天，微月澹不耀。岂知人定后，耿耿方相照。”《盟鸥榭雨夜独坐》二首云：“江声定奇绝，气涌如排山。忍寒吹灯坐，得意风涛间。”“风江已自豪，妙杂秋雨响。寥不可名，闭目试一往。”《霜夜》云：“酒薄才堪助断魂，灯清犹自伴微温。窗前天共边愁阔，莫傍星河望故园。”《望月怀沈子培》云：“天风海色飒成围，独倚三更万籁稀。不觉肺肝生白露，空怜河汉失流晖。东溟自窜谁还忆，北斗孤悬讵可依。今夕太虚便相见，屋梁留照梦中归。”《入山》云：“云白山青青，望可数百里。我从山背来，对境心数起。”《待月》二首云：“峰明月未上，流碧满庭除。空山独吟人，百虫来和余。”“夜色不可画，画之以残月。幽人偶一见，复随清景没。”

昔岁在都门，有友人视余一诗，纪严氏妇杀奴事，云录之近人某某集中。其名氏久已忘之，其诗则犹在箧衍中也。荡奇崛，远在黄两当之上。急录之以实我诗话：“琉璃厂边残月白，沙土园中血流赤。两凶手刃色不动，是何女子智且勇。妇严氏，吴县人。兵部司务清泰女，幼随父宦居都门。夫张钰，同乡土。客京师，业商贾。有张八者钰肆佣，钰家梁妪潜与通。妇觉议遣妪，以钰外出姑含容。妪心忐忑恐事泄，计塞妇口败妇节。辛丑闰月十九夜，钰往三河未回辙。妇独与儿眠左房，妪纳所欢绐妇出。妇见八，心惊猜。厉色叱问尔何为？八已被酒睨而ㄉ，奴来与主相欢谐。直前拥妇妇力拒，詈声哭声彻邻宇。妪摇手言奈何许。八捉厨刀指妇语：若不予从若安逃，若儿请先餐吾刀。撩衣作势阚如虎，妪前夺刀以身阻。谓八勿用强，谓妇勿声张。声张丑难濯，不若相从且谋乐。妇默久之应曰诺。八欲入妇房，妇曰儿在床。妪拦妇入右房坐，八眼眈眈出馋火。妪去外厢八身裸，促妇登床妇不可。汝但先寝无吾催，吾视儿去当即来。残灯欲儿未寤，紧束衣襦缚穷。脍刀佩刀身挟藏，愿以妾命酬寒。从容秉烛还右房，手酌秫酒劝八尝，八就妇手累尽觞。颓然昏睡鼾大作，妇出脍刀项边斫。梦中疾呼格刀落，鲫鱼翻身陂池跃。灯光一闪尸压衾，佩刀陡插狂奴心。妪叩闼，唤张八，何太嬉，而叫聒？妇徐怀刀开户延，妪入含笑床帏搴。赫然死人赤体眠，妪出不意魂飞天。乘妪魄褫刃之毙，艾娄猪死犹侣。钰闻遽归心胆寒，妇曰无忧妾诣官。诣官自首呈血刃，杀所当杀律勿问。杨君请作纪事诗，我诗徵实凭谳辞。呜呼！今夏海疆寇氛逼，弃城撤防走何亟。纤纤之手能杀贼，嗟尔须眉愧巾帼。”

寄禅和尚敬安，诗名满天下，住锡吾郡太白山。戊申之岁，创立僧教育会。文书旁午，仍复不废吟咏。所著《八指头陀诗集》，湘潭王湘绮先生为之叙。其五言古诗大抵出入于六朝、初唐间，风格最高。近体亦清圆流利。余最爱其咏梅二语云：“偶从溪上过，忽见竹边明。”真足与逋老“雪后园林”一联抗手也。

古今咏梅诗多矣，然超远得神之作，正复不能多觏。苑传诵者，若老之“疏影暗香”一联，虽体亻疑入微，然未离色相。要是下乘亻戋语，至若高季迪之“雪满山中”、“月明林下”二语，伧俚之气，直不可耐，吠声聒耳，夫何为哉！惟逋老“雪后园林”二语及东坡“竹外一枝”七字，庶足称传神妙品。余尤赏者，则老杜之“幸不折来伤岁暮，若为看去乱乡愁”二语，空灵窈澹，又出林、苏之右，信乎诗能吐属之不凡也。然后人亦有迥出者，明宋其武（之绳）云：“于人疏落似无意，写尔高空正自难。”近时林谷暾（旭）云：“芳波照影知谁见，斜日攀条却独来。”吾友应叔申（启墀）云：“失喜横波一枝见，萧然照眼数花明。”皆所谓神出古异，澹不可收者，亦安见古今人之果不相及邪？

归安杨见山先生岘《迟鸿轩诗存》，仅百余篇。凝谧讠失宕，篇篇警绝。以视累尺浮词，诚有虽多奚为之叹。集中有《长白山》一首，仿《焦仲卿妻》诗，可与凤洲《钤山高》乐府相抗行。予最爱其《闻雁寄内》绝句云：“芦花似雪雁来天，失侣孤鸿剧可怜。昨夜西风吹客梦，与渠向是不曾眠。”又有《舟泊大胜关》一绝云：“大胜关上乌哑哑，大胜关下客舟哗。夜深风雨不见月，对岸杀人如瓜。”

洪稚存取汪墨庄诗“斟酌桥西旧酒楼，楼中夜夜唱梁州。枣花帘外初圆月，一度销魂便白头”一绝，以为足与张梦晋“高楼明月清歌夜，此是人生第几回”相抗衡。顷读渔洋《感旧集》，有徐伯调《缄流萤篇》云：“井干新萤数点流，美人腰细不禁秋。水晶帘外梧桐月，几度黄昏便白头。”汪诗殆脱胎于此，然而青胜于蓝矣。

往见西湖画舫中有联云：“双桨来时，有人似桃根桃叶；画船归去，余情付湖水湖烟。”盖集姜夔、俞国宝词句，而少加裁翦者也，为谭复堂手笔。

寄禅上人敬安，今之皎然、贯休也。道韵渊冲，挹之无尽。余初识上人，在吾邑饭佛禅院。是日为重阳前二日，风雨飒沓中，相见一握手，即汨汨谈诗不倦，至夜分始别。上人诗初学陶谢，五古多冲夷安雅之音。近岁又喜孟东野，所诣益超。尝有句云：“袖底白生知海色，眉端青压是天痕。”又云：“天痕青作笠，云气白为衣。”王葵园祭酒极赏之，称为“天痕和尚”。上人口吃，又不工书，每字点画，辄随己意为增损。然余则酷爱之，以为古拙有汉人遗意，胜于近今书家万万也。上人自撰二语云：“字不欲工，略存写意；语不欲明，略存话意。”其风趣可想。

梁节庵廉访鼎芬，诗笔超旷。十年前曾于孙和叔广文树礼处，见其所书近作。中有《洗肝亭杂诗》二首，尤渊微有气韵，兹忆而录之：“说食与梦饱，厥后同一无。何以口腹事，可缚人间姝？吾神贵自然，潜乃达之徒。愿拂衣上尘，回念心地初。”“意质非神仙，勇退亦可敬。谁谓养生贤，世网不全命。历块易一蹶，万里我不庆。深深隐沦者，天下以为柄。”

诗僧寄禅，吐属风雅。余尝以近著示之，读毕忽掀髯而叹。余问何叹，则曰：“读君诗不能无和章，又须断几茎须。吾为吾须致惜，是以叹耳。”尝言昔年为育王寺知客时，有武弁数人联骑入山，坐寺中秋水闲房，絮絮论文，状颇自负。寄禅与之语，落落不甚酬答，若甚蔑视者。日暮将行，一衣狐裘者作湖南乡音曰：余等且漫漫汆乎？“汆”土恳切，“漫漫汆”犹言缓缓行也。遂吟云：“一步一步汆。”其一人云：“汆过育王岭。”相与大笑。寄禅在旁应声续云：“夕阳在寒山，马蹄踏人影。”武弁皆惊绝，即长揖曰：“顷者肉眼不识圣僧，知为师所哂多矣。师必由儒而逃于佛者，不然何出语之神耶？”因坚问生平。寄禅曰：“过去已过去，何必问。”又问在宁波住何寺。寄禅曰：“孤云野鹤，安有定所？”拂袖遂去。武弁皆瞠然，终莫测其所由来。余于十年前，曾闻人道此，而不知其即为寄公也。

寄禅诗善用“影”字。在长沙时，有以《寒江钓雪图》索题者。寄禅题云：“垂钓板桥东，雪压蓑衣冷。江寒水不流，鱼嚼梅花影。”又与人游《岳麓山》，分韵赋诗，寄禅得“领”、“影”二字，援笔吟云：“意行随所适，佳处辄心领。林深无人，清溪鉴孤影。”湘人以其前曾有“马蹄踏人影”句，呼为“三影和尚”。后与易实甫（顺鼎）有《僧道斗影卷子》绝句百余首，江建霞（标）、黄公度（遵宪）辈皆有题词。又与实甫同宿山寺，实甫赋诗云：“山鬼听谈诗，窥窗微有影。”寄禅笑谓实甫曰：“君写鬼影未工。吾意易为‘孤灯生绿影’，何如？”实甫诧曰：“摩诘诗中有画，寄禅则诗中有鬼矣。”寄禅又有《麓山看红叶诗》云：“日暮苍翠外，霜枫红转净。夕阳如画工，画出秋山影。”实甫亟赏之，欲以百金易为已有。寄禅谢之曰：“黄金易尽，佳句难得。穷和尚甘以穷饿死，举却阿堵物，勿溷乃公诗兴也。”实甫大笑。

济源李伯元（仁元）有《雨夜》一绝云：“烛烬寒房渐五更，暗风吹雨遍山城。十年前夜秋千院，阑外潇潇是此声。”伯元，道光丁未进士，官江西乐平县知县。权鄱阳，寇至力战死，一家尽死寇难。王湘绮与伯元夙交，曾为撰传，固烈士也。而此诗却缠绵婉笃若是，知从古无无情之英雄也。伯元又有《中岳庙》一诗云：“嵯峨纳群碧，莽莽见宫阙。二室接昏晓，万象共突兀。杳冥山气含，讠失荡地灵结。楼观敞肃穆，沈沈动日月。穹碑立无语，曾戴汉时雪。”（编者按：以上原载第五集）



●澹园诗话（太牟）

槟榔、茉莉，皆吾粤产，恰是天然巧对。正拟拈之入诗，及读东坡集，则已有“紫麝袭人簪茉莉，江潮登颊醉槟榔”之句。好景佳典，前人皆已用尽，翻新出奇，是在善学。

蔡梅庵先生诗，悱恻忠爱之诚，自然流露。即偶写性灵，亦自加人一等。如“豪侠气粗缘学少，神仙分浅为情多”二语，足见先生之生平耳。

冯己苍论律，极不服西江派。而于黄陈之作，尤诋驳不遗余力，谓“如农夫指掌，驴夫脚根，本奥硬可憎，而西江派中以为强健；如老僧衾枕，嫠女床席，本秽恶可恼，而西江派中以为孤高；如村妪训媳，塾师训徒，本迂腐可厌，而西江派中以为规矩。若山谷等再起，我必远避海外。否则别寻生活，永远不作韵语。”其痛恨如此。持论之偏，吾不敢附和也。

作诗之道有三：曰寄趣，曰体裁，曰脱化。夫碧海鲸鱼，自别于兰萏翡翠，此体裁也。唐人应制之作，皆合于西方象教，此寄趣也。少陵为诗人宗匠，从“精熟《文选》理”中来，此脱化也。

作诗须有师承，若无师承，必须妙悟。虽然，即有师承，亦须妙悟，二者不可偏废也。故由师承得者堂构宛然，由妙悟得者性灵独至。

诗乃清灵之府，众妙之门，非鄙秽人可学。洗去名利二字，天机活泼，无在不舒，然后学诗，庶乎可矣。

太白之诗以气韵胜，子美之诗以格律胜，摩诘之诗以理趣胜。太白千秋逸调，子美一代规模，摩诘则精大雄厚，篇章字句，皆合圣教。合三长而学之，斯无愧风雅矣。然犹未也：学诗而止学诗，则非诗；学诗而止学三家之诗，亦非诗。要必天地间之一物一名，古今人之一言一动，《国风》、汉魏以来之一字一句，大而至天地造化，阴阳生杀，西方象教，一切皆涵于胸中，充然沛然，而后因物赋形，遇题成韵，必如此始称诗人之能事。

歌行最重顿挫，下句及接上之处，尤要警策。用意必须精密，收纵得宜，调度合拍。譬如跳狮子，锣也好，鼓也好，球也好，而后三四五转跳出来，方见全副精神。学古人诗不可过离，亦不可过即。离则伤法，即则伤气。必须先从法入，后从法出，能以无法为有法，斯为得之。

吴紫玮《即事》云：“虫灯孤舀灭，蝶梦半床圆。”刘辰生《纵目》云：“地拥千林小，天围四野圆。”姚赋秋《赠友》云：“客愁灯影逼，诗梦酒杯圆。”陈慧娟《秋兴》云：“鱼游秋水阔，蝉唱夕阳圆。”邹翰飞《怀友》云：“风线吹夜细，月影抱秋圆。”金子久《行春桥》云：“云动青山活，风旋碧浪圆。”葛兰生女史和人韵云：“江上琴心杳，风前笛韵圆。”七押“圆”字，各有思致。

数十年前，浙中诗家，首推樊榭。然樊榭之诗虽长于用书，慎于眩ㄤ，终不若渔洋之风华典丽，而又波澜壮阔，使人读之，皆能称快。尝见钱塘汪韩门跋樊榭集云：“先生之诗，搜讨精博，蹊径幽微。取材新则有独得之奇，使事切则无寡情之采。自成情理之高，不关身世之感。至若典僻而意或晦，藻密而气为伤；一邱一壑之胜，登临少助于江山；一觞一咏之情，怀抱勿观于今古；以云追汉魏而近《风》、《骚》，岂其薄而不为，傥所谓幽人之贞，独行其愿者耶！然先生全集，要无一字一句不自读书创获，所以雄视一时。后人效之者，不效其读书，而惟割缀其诗词内新异之字，以供临时之攒凑。望之眩目，按之枵腹。昔人云：所作不可尽难，难便不如所出。是又不得以学者之不根而并咎作者之非法也。”韩门此跋，颇得樊榭真相。后人效之者云云，尤为痛下针砭，切近日学者之病。噫！是又岂特作诗者为然哉。（编者按：以上原载第十六集）



●摅怀斋诗话（南村）

诗话之作，滥觞小序。唐宋以降，其制大具。盖其纪人事，绘风物，集一代之菁华，阐百家之妙绪，诗道因以大光，诗义因之愈显，厥功固甚伟也。而况岩穴毕登，残编罔遗，补史乘之遗坠，表幽光于沉没，又乌能与寻常文字一例作娱玩观哉！

保邑僻处万山中，交通梗窒，民俗悍。然能文之士，代不乏人，亦山水之清奇有以胎胚之者也。予生晚，未获亲炙前贤。惟每于侍膳之余，闻家君子述一时名辈，辄默志其万一。然疲驽善忘，不崇朝而十忘二三，困世以来所忆更鲜矣。

田鹤亭世居田家岗，乡贡士也。性散诞，才学极朴厚，为前辈中最负声望者。家君子尝从之游。先生赠诗曰：“迁陵佳气育琼瑰，几度名流几辈陪。东道昔从三益友，（谓罗、李诸公）南庄今贵二诗才。（兼称谢古溪）幽兰十步闻香至，骏骨千金买价来。愧我衰年思力尽，也将老眼向君开。”先生佳句颇多，于当日诗坛中，独标一帜。而社友如罗李诸君子，亦不相下。一日群会于某园，刻烛赌诗，题为“南粤王”，限文字，以先成者胜。先生操笔直书，有句云：“帝号终须让汉文”，于是座中咸赞服，因阁笔焉。

过桃源之诗，古今不少作者，如“草木自生无税地，子孙常读未烧书”之类，皆新颖可诵也。鹤亭先生一律云：“红墙低亚水迢迢，何处溪烟锁野桥。山寺疏钟村艇酒，江楼明月玉人箫。喧天豺虎伤秦世，绝代衣冠想晋朝。隔岸渔家如可问，桑麻鸡犬定非遥。”风致娟娟，别饶感慨。

罗李齐名，而李稍逊于罗，然论诗才则两无多让也。李字南支，官至同知。所为诗亦无完本，予家旧有杂钞一册，载其遗章若干首。予尤爱其《古意》一篇云：“桃花三月开，桂花八月黄。妾年才十五，误嫁读书郎。读书轻别离，去观上国光。不思早归来，留妾守空房。西风当户起，吹我罗衣裳。冷冷伤妾心，泪下自成行。不如嫁农夫，恩爱两不忘。郎耕陇上田，妾采陇上桑。树作连理枝，花作并头香。”又《悼亡》云：“归宁曾约早还家，一日三秋望眼赊。那识西风黄叶里，扶来却是病人车。”“参凉服尽药无灵，虔许高皇一藏经。唯望慈悲施法雨，偏然相遇忍观音。”“夜雨孤灯一枕凉，携儿同上旧时床。娇生未惯同爷宿，梦里声声只唤娘。”情词凄凉，不堪卒诵。他如《山居》之“山多风雨门常掩，村有牛羊路不平”，俱有画意。

向笑吾，溆浦人，移居金陵，亦负诗名。生平风流放诞，诗多随意挥洒，然有不可澌灭者。予仅记其《小乔一咏》云：“千古美人半可怜，小乔独有福齐天。江东嫁得周公瑾，又是英雄又少年。”地下蛾眉，闻之亦当色喜。晚年境遇不佳，豪情日减，遂为《疑梦吟》百首，盖以香温玉软之词，作暮鼓晨钟之忏也。就中如“门外青山埋骨好，世间红粉误人多”诸句，皆过来人痛定语也。又其纳妾诗云：“爱听邻家诸妹说，新来人似牡丹花。”亦颇风骚可味。

谢古溪讳桂森，聪悟多辩，其生较晚于罗李。生平作诗不多，而又轻散失，故世几无人知之者。予仅识其《竹鸡塘》一章云：“竹鸡塘里竹鸡啼，塘在湖天树里迷。白鹭莺飞秋水阔，绿杨烟重晚风低。远山拖翠如横黛，软浪摇青要上堤。一片清光谁写得，蓼花红过断桥西。”一斑之窥，足见全豹。

余子刚与古溪同时，诗才极高。家君子尝诏予曰：使子刚不早死，其造诣正未可量也。顾乃久困场屋，抑抑不得志。客京师，坎坷以死。遗稿无存者，世唯传其《送胡春舫守杭》一绝云：“长沙一月作勾留，绿酒红灯夜夜游。寄语西湖小儿女，明年司马领杭州。”或谓此诗本一律，中两联既失，传者遂凑为绝耳。辛亥冬，予过潭城，晤哲臣，彼尝诵所得子刚先生之《秋感》八首，盖其旅都门时所作也。惜未获留稿，今惟记其七字云：“经霜庭树杂新红”，此外则皆予所及见者，如熊端阶、向敏吾、李翰仙、方予东，凡三四辈。熊向俱已即世，后嗣亦式微，其遗稿不可得。方又不得意于世，Т居乡曲，好谈堪舆相术，为诗极少。然每出一什，法义极整，唯沉闷无流亮之致，是其病也。予不好读，故亦不能忆一语矣。

李翰仙于予家有葭莩亲，相貌颀伟，善诙谐，诗才亦清妙。录其《有斐亭》一律云：“谁开避暑傍招提，只隔江尘不隔溪。松菊就荒陶令杳，（亭为邑宰陶公建）楼台留与浪仙栖。（亭前有佛阁曰观音）犬知客到迎门吠，鸟解禅参傍佛啼。鸥鹭忘机常过我，纸窗伴到日头西。”厥后忽好为冷词峭语，极意雕镌，如“两字芳名人定可，五更同梦夜何其”之类，浸入魔障矣。然予不读其近著几二十年，今已归赋遂初，霜雪盈鬓矣。想必庾信之文章老更成也。

与予同时之士，号称能诗，而其诗又予尝亲睹者，则有陈子哲臣。哲臣之能诗，予旧不闻。辛亥冬，偶于汉湘邂逅，煮酒言欢，茗话之余，承挑灯录其近稿以示，盖谬目予为知诗者也。明日更以七律一章索和，诗曰：“三年远隔湖南北，邂逅潭州两未期。萍水相逢偏絮语，容颜共道胜初时。樽前共劝客中酒，灯下同抄别后诗。儿戏世途归去好，共和酒国建诗旗。”予答之云：“离乱亲朋多阻隔，逢君客里喜难期。欣看神采犹当日，渐愧飘零胜旧时。莫问黄粱皆是梦，且浮白著共论诗。更阑醉颊留余渴，茗话重烹雨后旗。”

哲臣有姊曰梦棠，吾乡闺阁中之麟凤也。聪慧能诗，首倡天足，且著为诗文，刊以劝世。如“频操井臼身无主，久立花阴动亦难”；及“月下嫦娥应笑问，卿何步步椅栏干”，俱可哦咏也。又《送弟》五律一首云：“送我黄花瘦，送君白雪飞。老梅千树冷，孤艇一身归。骨肉情多梗，风云愿又违。临歧浑沧恻，清泪满棠衣。”是则其近日所作，工力较前厚到矣。其弟曰叔纬，学诗习画，俱有可观。诗如《别姊》之“从兹隔秋水，何日侍诗坛”等句，居然圆劲可诵也。

竹枝词本巴渝间俚歌，唐贞元中刘梦得守巴土，恶其里歌之亵陋，遂自著十二章，教市儿唱之。情词尽妙，于是艺苑中乃有此体。竹枝之作，其难殆不亚于诗，或且过之，盖其欲清新，欲隽永，而更欲雅俗共赏也。如世传之“收拾厨房挂着麻，红裙脱却步如车。邻东有事邻西去，记得姑姑要杏花”诸什，则是其正宗矣。予幼闻人诵《田家峒竹枝》二十首，词率鄙俚不足道。唯予家旧抄本有两章云：“垂髫弟弟慢前行，路在田边记不清。东岸桃花西岸柳，乱飞蝴蝶乱啼莺。”“屋边包谷十分收，火炕焦乾满竹楼。老土财东真享福，热伏常煮腊猪头。”予绝爱第一章。窃谓此诗前后颇有悬殊，疑非一手之作也。又某学使有《五溪竹枝词》一章，亦隽峭可喜，而蛮溪土俗，因之可以想见矣。词曰：“五溪山水清且雅，五溪女子会当家。五溪男儿不识字，火墨壁上画叉叉。”

酉水发源于黔，西南流入湘境，后折而北；东流至沅陆之浦，与沅水合。其流域自保邑而下，凡三百里，险滩怪石，几占里之半，其名乃不下数十。而滩之最以险恶称者，则惟茨凤。茨滩据凤滩之上游，相距约八九里，水流极陡急，然不若凤滩之悠长也。凤滩凡三叠，每间不逾百丈，立岸观之，若三凤之联翼而翔者，故名之曰凤滩。滩之左倚山枕河，有居人数十家，自成村镇。镇西首有伏波祠，祠中题联颇夥。齐文端公有二绝云：“伏波祠庙凤滩头，祠下滩声三叠流。剩有誓蛮铜柱在，勒铭不是汉家侯。”“茨滩滩水矫游龙，一线银涛万弩冲。最是山僧闲看客，夕阳红处寺楼钟。”镌以花楠，悬诸厅左，盖其视学溪州时所著也。“铜柱”二语，亦当时事。盖州属之会溪坪，有楚王马希范征蛮时所立之纪勋铜柱。公尝以此为赋题，场中人率误之为伏波旧事，故有“勒铭不是汉家侯”之语。

易复三诗才极清丽，风韵珊珊，读之神往。著有《迷心室悔存稿》一卷，刊诸都门。寄售处绝少，故颇难购得，予未之获览。尝闻哲臣诵一律云：“樱桃花下叩朱门，小别江南恨莫论。无可奈何空握手，不曾真个也销魂。春风杨柳人千里，秋水蘼芜梦一痕。惆怅画楼西畔月，更谁同倚到黄昏。”剩馥余膏，溉人不少。

文廷式，醴陵人也。工于倚声，所作多健迈不可当，豪气千斛，直流字里。有词钞一册行世。予雅爱其《浪淘沙》一阙云：“高唱《大江东》，惊起鱼龙。何人横槊太匆匆。未锁二乔铜雀上，那算英雄。杯酒酹长空，我亦飘蓬。被襟聊快大王风。长剑几时天外倚，直上崆峒。”

暇日寡欢，小步市衢，见出售之画幅两帧，上有诗云：“野水平沙落日遥，半山红树影萧萧。酒楼人倚孤樽坐，看我骑驴过板桥。”“寻春独自到山家，寂寂柴门鸟语哗。流水半湾人不至，辛夷初放两三花”。颇清逸可喜。画亦简古。惜不着姓氏，惟第一绝曾见之于《阅微草堂笔记》中。

孙甚堂，浙江人，流宦成都，遂家焉。性和易，以风流自喜，故所为诗，专学香奁。予尝见其一绝云：“别时红泪点青衫，盼我青云志不凡。若说扬州无好梦，至今犹忆语喃喃。”盖赠眷妓四章之一也。前秋相晤长沙，以萍水之逢，缔文章之友。赌酒战诗，极一时之乐。同寓曹振三，亦能事吟咏。犹忆和予《送别》二绝，有句云：“绝妙词章眼底留，敢因才短忌杨修。”恰好关合语，令人失笑。至今思之，亦一番佳话也。

辛亥光复之前，予在武昌。睹时局日急，遂约同志数人，结“摅怀诗社”，以文字联知交。一时社中，健者如鲫，而以老友石音为最。石音，盖予之畏友也。其所作诗，俱入本社诗词选中，兹不多赘，聊录一二章于下。《塞上曲》云：“日落平沙塞[A061]黄，轻骑那识铁衣凉。尽擒胡虏交河北，夜半归来满地霜。”《无题》云：“碧玉堂西碧[A061]齐，碧栏杆外月华低。夜怜私语鸳鸯病，鸟忆同心杜宇啼。春暖更教人缱绻，鬓松无奈梦痴迷。银蟾渐转纱窗晓，恼杀催欢碧树鸡。”《杂感》云：“酒醒月如弓，兵戈离乱中。古人悲异域，吾亦怅飘蓬。徒作广武叹，空怜焦尾恫。丰城三尺剑，不复气如虹。”

方子云诗云：“小亭四面叠云根，坐对浇愁酒一樽。西下斜阳东上月，一般花影有寒温。”眼前景写来入妙，殆白石所谓“想高妙”者耶？

予少宿舅家，于窗纸上见一诗云：“远山横黛水横腰，百尺红阑柳万条。中有骑驴人一个，灞陵桥上雨潇潇。”爱而识之。后读《蛰庐遗草》，乃知为集中隽作。集凡一卷，诗俱不恶，而五古如《剑阁》诸篇，尤精警可诵也。

袁吉六聪慧好学，以文名于世，诗则鲜见也。丙午冬，予侨寓长沙，适与之同舍。相聚月余，尝出诗稿示予。录其《口占》云：“扃舟不有脚，九次过洞庭。狂风吹水立，隔断君山青。”《西施咏》云：“才从女伴浣春纱，忽入姑苏拥翠华。养女竟成亡国恨，西家悔不若东家。”俱清健不落恒臼。五古学昌黎，亦极完整。

卜萼生宰吾邑，治尚严厉，不得于大吏，以酷虐被参。去任之日，作诗四章，留别士民。一时和者不下百余人，然无一能驾原作者。兹录其原唱云：“宦海浮沉二十年，今朝归去始翻然。生成傲骨难为吏，偷得闲身便是仙。陆绩舟轻装有石，郑虔坐冷客无毡。飘茵堕溷寻常事，搔首何妨更问天。”“一官簿领在岩阿，无计逢时可若何。巧宦耻居司马后，谤书翻类乐羊多。杯蛇弓影由来幻，市虎人言自古讹。三十三滩滩水恶，只凭忠信涉风波。”“琴堂日日理棼纷，梦醒槐根有所思。毁誉姑随舆论定，廉能曾受大贤知。劳心苦志嗟何补，鞅掌勾机枉自持。庭桂不知人意懒，今年花胜去年时。”“得失鸡虫未是真，者番来去悟前因。也知有泪挥耆老，自信无惭对鬼神。朝野政声思召杜，豫章风气慕徐陈。山川险隘苗民悍，抚缉还须望后人”。

社友石音语予，尝见其窗友扇头一绝云：“曾从海外访麻姑，闻道君山自古无。本是昆仑山上石，因风吹落洞庭湖。”颇奇警可喜，惜不知作者谁氏也。

检己酉家书，得家君手写《春柳诗》二章云：“春含绿意柳先知，弹指缫成满树丝。从此天涯多惜别，有人楼上正相思。谢娘才调传千古，张绪风流忆往时。回首杭州飘泊日，六桥烟雨最凄其。”“柔情缕缕意摇摇，舞遍山亭更野桥。攀折难禁羌笛怨，婆娑犹令老魂消。绝怜腰瘦惊风易，翻为春多作态劳。何处新栽最相忆，武昌无限短长条。”仲兄子言《消夏》七绝云：“炎炎夏日苦骄阳，喜得桐阴半亩凉。团扇缓摇闲散步，疏篱风过紫藤香。”“满院蝉声落照斜，绕篱行过比邻家。门庭清寂无他事，闲看园丁种菜瓜。”呜呼！墨渖犹新，而兄之亡有日矣。抚念旧迹，涕泪无已。书竟有残纸半幅，上系一绝云：“草草家书信手涂，墨痕浓淡影模糊。不须更问龙锺态，纸上分明见老夫。”亦家君手笔。风木崦景之惧，令人悚然。男儿至此，何以为情也。

“绿酿新开菊正黄，与君薄醉倚秋光。人生无病无愁日，得意花前能几场？”此华亭张女士对酌和外诗也，艳情旷思，读之妒且羡。秋窗风雨，寂寞无聊，时复低吟，亦足以一消鬼也。

易淑班《除夕》诗云：“欲望儿成欣改岁，却愁姑老怕添年。”此真人间无可奈何语，读之黯然。

郭筠仙抚粤，以不能筹饷，奉旨开缺。临行，赋留别诗有云：“积雨翻成噎噎阴，刺桐拂槛影萧森。粤台氵顷洞龙蛇窟，虞宛销沈草木林。无踪诡随民病亟，是何濡滞主恩深。谁言肺腑干戈起，惭愧生平取友心。”盖郭之去，左文襄实忮之，故云云。

洪秀全据金陵时，立女馆于秦淮间，令人自择配，设女官媒以司其事。惟月晦许同宿，余日不得犯。上元吴家桢诗有云：“六军女馆重闲防，廿五娇娃聚一房。轮ツ今宵逢月建，满城飞遍野鸳鸯。”即记其事也。

罗子源诗才极清丽，每读其残篇，辄有裁花忧玉之想。如《碧沙》云：“碧沙窗外午风凉，小院无人昼漏长。把卷不知春已去，落花红上读书床。”《桃源道中》云：“度尽山层与水层，桃源回首失がテ。天心似爱五溪好，不放青山到武陵。”《花枝》云：“花枝月上夜迢迢，门掩银屏香懒烧。一枕清寒眠不得，可人天气可怜宵。”语言灵妙，想见公子之翩翩。一才子之名，何尝诬负哉！

老友蓝田，摅怀社中旧吟侣也。从军万里，不见经年。比知南村有诗话之辑，抄寄数语，录之以永风流。和予《红粉青衫涕泪》“新”韵云：“黄绢千端蚕尾苦，青衫一领酒痕新。”《咏史》云：“一剑龙蛇分楚汉，杯羹父子况君臣。”《保阳感怀》云：“燕赵已无豪侠气，澧沅犹有芷兰香。”“三千世界花开遍，九万前程鸟倦飞。”“最是江关萧瑟后，陵夷雅颂待谁陈。”《咏春草》云：“花间不老英雄气，化作流萤尚有光。”皆可诵之句也。

“韩园秋老汉宫荒，歌伎游归恋夕阳。塘内莲花千万朵，不知谁是美人香”。此大涤子自题墨莲句，风致娟娟，画亦清癯称逸品，亦一双绝之作也。

纪阿男，诗人紫伯之妹，名映淮，著《秦淮柳枝词》。有“栖雅流水点秋光”之句，王阮亭极叹赏之。《秦淮杂诗》所云“十里秦淮水蔚蓝，板桥斜日柳毵毵。栖雅流水空萧瑟，不见题诗纪阿男”者是也。

明初于金陵聚宝、石城、西关诸处，建轻烟、淡粉、梅妍、柳翠等十四楼，以聚四方宾客，有“花月春风十四楼”之称。厉樊榭《卖花声》云：“花月秣陵秋，十四妆楼”，盖是也。而秦伯虞太史《题板桥杂记》有云：“茉莉香中送晚凉，渡头桃叶趁潮忙。十三楼上春如许，草草山河已夕阳。”樊云门《调爽翁卜妾秦淮高阳台》词亦云：“堕策闲坊，一株红桕遮门。十三楼下秦淮碧，侧乌丝亲访桃根。”俱有“十三楼”之语，尚不悉所本。

饶汉祥在湖北民政长任时，有献诗求用者。饶氏答以诗曰：“广厦无万间，大裘无万丈。惟有爱士志，方寸自来往。安得出肺肝，化作弥天网。雕鸠与鹏鸟，钜细皆收养。近将挂冠去，身与心俱爽。白云倘可悦，与子同游赏。”此公狡狯，正复使人哭不得亦笑不得。

吴佩湘女士著有《遗室吟稿》，诗清妙可诵。如《春日绝句》云：“流莺啼上绿杨枝，人倦纱窗刺绣迟。花压阑干寒食近，一帘微雨燕归时。”可见一斑也。

戊戌被难六君子，最以名闻者厥为谭壮飞，生平诗文尤脍炙人口。湖南有郭四者，郭嵩焘之子，以文自矜，目空千古。尝评定前此文章之士，独谭浏阳得六十分，其他如韩、柳、归、方诸贤，率在四十分以下也。所为诗有《莽苍苍斋集》行世。说者谓其谨严豪放，才兼杜苏，洵不诬也。

谭复生之次有唐才常，世称浏阳二杰。戊戌之变，才常痛极，欲航海复仇不果。庚子汉口之役，事败被难，论者痛之。素所为诗，传者甚少，仅就见闻所及，一一录之，片羽吉光，亦足以景行一世也。《赠友》云：“沉沉苦海二千载，叠叠疑峰一万重。旧衲何因困虮虱，中原无地走蛇龙。东山寥落人间世，南海慈悲夜半钟。用九冥心湘粤会，行看铁轨蹋长空。”

徐元叹诗清以凄，一唱三叹，钱虞山所谓“天宝贞元词客尽，江东留得一徐波”者也。有《寄楚僧寒碧》诗曰：“楚鬼微吟上峡谣，中元法食可相招。凭师为譬兴亡恨，雨打秋坟骨亦销。”

担当和尚，明遗民也。工诗画，著有《橛庵草》。《题画》云：“僧手披霜色有无，千层林麓尽皆枯。尚望人干坚如铁，画里何人识董狐。”“孤灯照影不胜情，近水茅堂冷气生。不待西风摇落尽，笔尖动处有秋声。”“过人穷壑总登临，应接还须策断藤。三昧在于无墨处，不须画里觅痴僧。”“地偏惟恐有人来，画个茅堂户不开。陵谷虽无前日影，老僧指点旧时苔。”逸语峭词，别饶感喟。

熊端阶先生为吾邑之硕士，诗文俱有精诣，而书法尤佳，名雄一世。惜坎轲终生，穷力糊口，著述之业，未遑留意也。身后益寥落，嗣绝家破，遗稿且不可求。尝于哲臣处闻其《拟诸将》五章，雄浑苍凉，允推巨制。事冗善忘，未获章表。今春又晤哲臣于沪上，乃请重诵之，转录如下：“龙兴战绩说松山，定难燕都入玉关。当日舆图呈益地，只今金缯出民间。烽闪烁倭刀紫，炮火轰飞海日殷。塞外燕支山竟夺，辽东妇女已无颜。”“属国苏卿旧节标，海氛累岁未能消。虎贲遗报难追忆，雁足帛书久寂寥。辽海奇珍传捕蚌，汉廷服制重金貂。效灵河岳百年事，莫负馨香荷累朝。”“津门沽口日飞烽，仓卒遗忧到九重。‘汉冶’邮传三辅远，秦关险恃一丸封。思归将士元公忆，留守军输萧相供。持重老臣赵充国，早将兵法寓三农。”“西羌曾筑受降城，出塞麾旄早建旌。宿卫中宫方拜命，登坛专阃未休兵。强藩尚待调停策，君侧何劳积秽清。万乘千骑巡幸地，莫将纷饰说承平。”“洞庭秋气逼人来，楚客蘅芜赋九哀。子弟湖湘曾报国，风尘Е洞此登台。好藏碧血收遗骨，为酹青一举杯。马革老臣原素志，回天畴是济时才”。

唱经堂主人云：“诗至五六，始发亮音。”尝味斯言，殊有至理。盖律诗五六，世称腰联，承上起下，为全诗之大关键处。譬之人身之有腰也，腰健则足健，而周身皆健。故诗贵结句佳，而尤贵腰联佳。木本水源，此势理之自然者也。且以全诗而论，首联破空而起，颈联承意而下，末联结束全篇作一收煞。其气皆促，其势皆专，求所谓慷慨低回、一唱三叹之致，固非寓之于五六不可。试读古诗，便会此意。故予以诗至五六，始发亮音，为见到之言，而益见诗之五六之可矜可贵也。学者于此，可不精潜以求之哉！

涪翁论诗，谓一句之中，须有鼻孔，方是好诗。推译此意，即古人所称句中有眼也。如“海日生残夜，江春入旧年”、“人烟寒橘柚，秋色老梧桐”、“江山有巴蜀，栋宇自齐梁”、“绿春须尽日，白发好禁春”、“泉声咽危石，日色冷青松”、“风月自清夜，江山非故园”等句之此数字，次序应为：“生”字，“入”字，“寒”字，“老”字，“有”字，“自”字，“须”字，“禁”字，“咽”字，“冷”字，“自”字，“非”字是也。又如“寂寂春将晚，欣欣物自私”，“无边落木萧萧下，不尽长江滚滚来”，“震雷翻幕燕，骤雨落河鱼”，“漠漠水田飞白鹭，阴阴夏木啭黄鹂”之“欣欣”、“寂寂”、“萧萧”、“滚滚”，“震”字，“骤”字，“漠漠”字，“阴阴”字，即所谓一句之中，句无闲字也。于此而言，诗之好恶，只争一字二字之间，律之精严，亦在一字二字之内。率尔操觚可乎哉？

绝句诗吃紧只在第三句，承上起下，表意写情，如全诗之大转关处，为律诗之有五六，即所谓转语者是也。须如画家画龙，有点睛飞去之妙。世或分此体为三，曰上绝、中绝、下绝。谓绝句云者，乃绝律诗之半解而成章也。故又名“截”，如刘禹锡之《阿娇怨》、《石头城》、《乌衣巷》等什，名之曰下绝。李商隐之“君问归期未有期”，李建勋之“五原春色旧来迟”等什，名之曰上绝。而所谓中绝者，则老杜之“两个黄鹏鸣翠柳”，其一例也。按此种体制，六朝人已有先例。如吴均之《山中杂诗》是矣。平平四句，最难见佳。倘不善用笔，便成木雕老鼠。后人鲜效法之者，其亦有故与。

周亮工墨竹一幅，曾于友人家见之。劲节疏，着叶不多，而尺幅间极萧疏零乱之致。系诗一绝，亦冲逸隽永。诗曰：“稚子求无闷，抽斗作难。莫言腾万尺，节节报平安。”又周镛山水中堂题诗曰：“生处牵归一钓船，不谈休咎不书年。将军阵上千重甲，不敌青蓑半领坚。”亦饶有幽旷之趣也。

古之言作文者，莫不曰贵养气。气犹水也，词理犹木也，水盛则木浮，气足则词充。若气不刃实而徒恃章句，譬之翦彩为花，虽工亦形下之道，索索无味矣。相传彭士如矜才好诗，尝以事过黄村，以旧作若干首谒左西堂。西堂翻阅数通，谨于众中择二章加以圈点。彭见之不服，将面折左。左窥其意，徐曰：“君诗自佳，不可谓辞之不工，意之不新，音韵之不谐也。所欠一幅真气耳。气不足，故意尽而言已尽，言尽而趣亦尽。如观死人作靓妆，美亦何取邪？”彭大惭沮，然心服先生之言，未敢辨也。揖而退，龋ㄉ作遍读之，苦吟达旦，编韦为折，不觉喟然曰：左先生岂欺我哉！文固贵养气，于诗又何莫不然。按此与顾樊桐事如出一辙。樊桐至京师，以诗谒某名公。某止选其绝句一首，全圈之，评曰一气，余不加点。顾颇以为未得当。继又录若干首呈之，自谓精之至者。某公又选其一首，全圈之，评曰一气。如是者三。顾乃悟曰：诗贵一气邪？因复取余作及平日所最自重者细讽之，皆驳而不纯，滞而不流，字句索索，词有余而气不足者也。乃大骇服。

咏物诗以不粘不脱、不即不离，刻画工而不落色相，寄意远而不失物情为贵。袁随园《镜钱》诸什，最得此中神髓。近见方龙眠《咏钱》六律，亦甚工妙，虽不敢比驾仓山，而感喟遥深，语意警链，尽多不可磨灭处也。诗云：“颁从九府说奇珍，宛转流行恰似轮。四面圆融终带俗，几人输纳竟通神。具将只眼能窥世，安得探怀解济贫。却笑有时成弃物，床头堆积听生尘。”“龟文鹅眼肖来工，邓氏曾传蜀地铜。任尔炎凉终眷恋，仗兄酬应便圆通。几朝文字留当代，一世奔忙在个中。未必咸阳能再雨，年年惆怅望东风。”“谁言丰啬自为谋，扑满犹贻在上忧。万眩ü同才子赋，一文偏断吏人头。铸来撒帐非夸富，佩到宜男亦解愁。堪叹牛郎真落寞，至今原骋未能酬。”“三生谁与缔交深，历数盈虚感不禁。曾樱┈模妃子爪，难填溪壑佞臣心。歌传牛谶形能复，质化蝶飞影易沉。轻重无关身外物，百年何事苦相寻。”“居然能令别离轻，与世纷纷着意争。公室有时成怨府，贫家无计下愁城。每从聚散人情见，大抵恩仇此处生。落第更增寒士叹，长安无复买春名。”“金榆桐竹变无端，投赠谁怜客路难。北里生涯商女树，唐家恩赉洗儿盘。贫穷眼界却嫌小，富厚形容总带团。莫怪当年何峤癖，此君能结世间欢。”

诗固贵用书卷，然贵活用而不宜死用，贵熟用而不宜生用，贵化用而不宜显用。子才子“水中下盐”之喻，虽世多诋笑之者，要为至理名言，不可偏废。杜少陵诗中圣人，而其言曰：“读书破万卷，下笔如有神。”“破”之一字，即运用书卷之妙诀也。圣叹氏有云：“要使古人听命于我，不可使我受制于古人。”亦即斯意，而尤为明快率爽矣。

诗僧寄禅，名满海内。一号八指头陀，语言清妙，了无凡音。比见其遗诗一首，为录于下。《引》云：“壬子夏五月，访白道人于乌龙潭上。坐谈良久，觉六朝无限兴亡事迹，都在石城杨柳莫烟中。尘海变迁，江山如故。白头老衲，重见故人。回忆曩昔，都如梦痕。欲哭欲笑，云何云何。”诗曰：“石城残照里，杨柳碧余春。独放青天鹤，来寻白道人。溪云凉入梦，潭水近为邻。坐觉沧洲晚，微风动葛巾。”

宝廷字竹坡，清宗室中之贤达士也。痛朝政不纲，愤而嫉俗，于浙督学任内，娶江山船妓女，复上疏自劾，部议落职。竹坡往来西山，以诗酒自娱，洒然遗世。尝有“微臣好色诚天性，只爱风流不爱官”之句，其佗傺可想，其狂放亦复可钦。其子伯福，亦绰有父风，以创“知耻学会”事，见迕于朝贵，饬其岳联元严加约束。伯福遂尝为元陈说时局大势，元韪之。拳乱起，联元力陈拳不可恃，遭戮。伯福痛其外舅为己而死也，则大恸。联军入京，遂与其弟寿富仰药偕殉。濒死有诗曰：“衮衮请王胆气粗，竟轻一掷丧鸿图。请看国破家亡后，到底书生是丈夫。”“薰莸相杂恨东林，党祸牵连竟陆沉。今日海枯见白石，两年重谤不伤心。”视死如归，踌躇满志，诚一时之哲士也。

袁爽秋，桐庐人。文学治行，一时无两。庚子之役，以抗疏劾端刚被戮，闻者惜之。张香涛为诗吊之，情文并茂。诗曰：“七国联兵竟叩关，知君却敌补青天。千秋人痛晁家令，曾为君王策万全。”“民言吴守治无双，士道文翁教此邦。黔首青衿各私祭，年年万泪咽中江。”“西江魔派不堪吟，北宋新奇是雅音。双井半山君一手，伤哉斜日《广陵》琴。”

七绝最难工。神机凑拍，合乎天籁，方擅胜场。唐人中工此者，如刘禹锡、王昌龄、杜牧辈，已不数观。自唐以后，遂无人能工者。《湘绮楼诗集》不存七绝，《介白堂诗》亦然，盖深知其难矣。

古人常有专工律、绝，不作古体者，殆以古体不易作故也。然古体诗亦不可不学。古诗源流甚杂，惟唐人则无体不备。近人所习，仅就选本顺口者摩仿之，散整兼行，着一二拗句，即自号为古格。然如庐仝之《月蚀》诗，任华之《寄李白》，沈期之《李供奉弹箜篌歌》、《霹雳》引，格调奇异，各不相类。李杜韩白诸家，其古诗体裁，亦极变化。须于平日讽诵时，玩其神理，审其音节，必有途辙可循。王渔洋论诗，于《丹青引》、《石鼓歌》诸类，绳以一定平仄，而李白之《梦游天姥》诗，不能得其节奏，遂目为英雄欺人，未免浅陋可笑。岂韩昌黎之《董生行》，元微之《古别离》，皆欺人语邪？此事至难，解人良不易。近人惟王湘绮、陈散原古体诗为不俗。若陈石遗、易实甫，亦以长篇自鸣于世，非哑钟则莲花落耳。

金冬心先生书法画笔，皆自成一派，视世之调铅杀粉貌拟形摹者，何殊天壤。往见其所作人物册子，极古健朴茂之致。题诗数章，亦饶野逸隽味，如“团扇生衣捐已无，掩书不读闭精庐。故人比似庭前树，一日秋风一日疏。”“白云忽自眉际出，黄叶乱飞衣上来。空亭久立非无故，拦路溪风不放回。”“野梅瘦得意欲无，多谢山僧分一株。此刻闭门忙不了，酸香咽罢数花须。”其他断章，咸多高旷之趣。明窗几，间一玩讽之，大可扑却俗尘三斗也。

圣叹批书，独具只眼，辨才妖笔，照彻古今，几于负贩之流，咸知名姓，亦可谓评论家之雄长矣。特所选之《唐才子诗》，则未免非大雅之道。而取材说义，犹有奇僻章强，附会穿凿之弊。是则文人好奇之过，非独圣叹氏然也。而以评小说之眼光评诗，实其致病之要点。但俊眼灵思，于诗道特有发明处亦不少。学者于此，当深思严辨之，究不可一概抹杀也。

语有云：文人少达而多穷。又曰：诗以穷愁而后工。是“穷”之一字，诚鼓铸诗文之良陶冶也。然昌黎草送穷之文，元亮有驱饥之叹，诗文虽佳，又何补于穷苦哉！味髯公“饥来据案坐，一字不堪煮”之言，能无感喟？其亦曰达人知命，聊以解嘲耳。偶得丹徒严吉人《送穷》四律，翻讽一过，觉滑稽之中，弥饶沉痛。录两章云：“记经离乱识君才，小别无多去复来。助我耽吟堪寡欲，饶卿磨砺出英才。贫非病也贤何讳，富可求乎圣亦ㄉ。落落天涯数知己，昌黎怊怅子云猜”。“举世争驰势利场，惟君古谊最悠扬。每逢佳士劳青眼，但值凶年更热肠。恋旧喜能甘我忄在，谋新都为苦人忙。临岐相执重相约，富贵他年莫便忘。”

律诗中两联最忌板滞，而不善着笔及气力孱弱者，皆易染此病。欲补救之，“纵对”法可式也。纵对亦云“流水对”，如“遥闻画阁秦筝逸，知是邻家赵女弹”、“忽逢青鸟使，邀入赤松家”之类是也。律中得此，增长神韵格力不少。

阮尚贤字鼎南，越南遗民也。所著《桑海泪谈》，一字一泪，不忍卒读，是我国人所亟宜人手一编者也。尝见其《感成》一律云：“使节当年衔玉音，关河双鬓雪华侵。岂知秦桧和金计，难遂包胥复楚心。石马园陵秋草冷，铜仙宫阙夕阳沈。剑南家祭知何日，汉腊低徊怆不禁。”

偶于莫愁湖得息园居士诗云：“霜冷荷枯叶，湖天一色秋。日高晨落涨，风正夜回舟。茗话参禅榻，棋声隐画楼。莫愁美才貌，福慧几生修。”又高占元有句云：“竹矮疑为山种谷，荷圆认是水生钱。”亦写景有致。

昼公曰：“人云诗不要苦思，苦思则丧自然之质。此亦不然。夫不入虎穴，焉得虎子，龋ǔ之时，须至难至险，始见奇句。成篇之后，观其气貌，有似等闲，不思而得，此高手也。”此语最好，学者所当服膺。又卢延逊云：“莫话诗中事，诗中难更无。吟安一个字，断数茎须。险觅天应闷，狂搜海亦枯。不同文赋易，为着者之乎。”裴说云：“苦吟僧入定。”又云：“难得始为诗。”皆能言诗中艰苦，为初学者之油腔滑调，痛下针砭也。而衤能衤戴子瞀焉不察，以“老妪能解”为可式。不知不经艰苦而遂为平淡，又安能免得“肥妻子”之讥乎。

近之名士，忄在诞不经，尤好以才自放，随意讴吟。盖以为有才如我者，何出不佳？奚事占哔如老学究。不知学问之道，浩如烟海，沟渠自画，得不诒笑大方哉。往闻臣诵某公诗云：“狗脚纷纷自称政，羊头衮衮尽封侯”。呜乎，是诚何语哉！为诗如杜拾遗，而尤有“语不惊人死不休”之言。余子嚣嚣，得非亻真乎？用知真名士，乃无假文章也。

诗谶之说，由来久矣。如骆宾王之“倏忽搏风生羽翼，须臾失浪委泥沙”；刘希夷之“今年花落颜色改，明年花开复谁在”；崔曙之“曙后一星孤”；赵嘏之“水边归去一闲人”等，记不胜书。虽事涉迷信，然言为心声，亦未尝绝无机兆也。特世人茫茫，不能预察耳。仲兄子言，在扬军时，因劳成疾，尝以一诗寄示云：“人生生死本寻常，海上难觅百岁方。一缕幽魂归黑塞，十年春梦醒黄粱。寒鸦阵阵啼落月，荒冢累累对夕阳。寄语吾家诸弟妹，莫将消息问同行。”语惨音凄，当时特以为一时哀音之极耳，而不卜次年夏竟尔辞世。其夭亡之兆，固已早见于半年以前矣。瞀未能知，呼负靡极！

诗以不用事为第一，用事次之，但亦必运使灵活，不拘不涩，方为可取。所谓“自然英旨，罕值其人”。词既失高，则宜加事义也。而今士往往好使诗书，拘挛补衲，有意装琢，行同书抄。而自矜淹雅，以为韩碑、杜律，无一字无来历也。不知颜任有拘庸之疵，刘杨多艰深之讥。诗写性情，亦何事此，徒召子云浅陋之诮，岂非《风》、《骚》之旁门哉！前有此条，兹更申之。

罗子源《江行》诗云：“十里长堤落照明，西风袅袅布飘轻。龙阳西去垂杨柳，一路吟蝉不断声。”

鄙见论诗，尝谓豪放甚易，秀迈为难。豪放或可摹拟为之，姿肆凌乱，无甚神理，久乃堕入恶派，全与诗道相背，不足取也。秀迈二字，原于胸襟不俗，下笔辄有超脱出尘之概，苍松拔石，长剑倚天，殆其似之。

七律固以气魄为主，然链字链句之功，亦不可少。一字不惬，一句不称，则足为全篇累。此体自以少陵为正宗，学者熟读深思之，自必别有进境。

凡作七言绝、七言律诗，造句平仄须协。近人往往有一三五不论之拗句，误也。凡七言诗句，第三字若用仄声，则第五字必用平声。盖拗句亦有定格，第一字固平仄不拘，而第三用仄，第五用平；或第五用仄，则第三应用平，此为正法。但此就七言律、绝言之也，其他七古拗句，则平平仄仄下，亦有作平仄平，或平平平者。但无平仄仄平仄仄平之句法。

曩与友人论诗，友云：“作诗造句贵曲，曲则意多耐人寻味。如‘有马在江边饮水’，直言之无足异也。须说‘水流入马之口’方有意致。”余颇然其说。后读苏东坡《咏韩干画马》七古诗，中有句云：“后有八匹饮且行，微流赴吻若有声。”乃知友说从此出。而苏诗造句之妙，不惟活画出饮水之马，而且饮且行之状，如临纸上。“微流赴吻若有声”七字，真令人叫绝。此亦后学所宜法式者也。

五律链字，有虚有实，最宜着重，所谓“诗眼”是也。唐人“气蒸云梦泽，波撼岳阳城”；如不用“蒸”、“撼”二字，而用浮、涌等字，则死句也。链字贵新警，若但求避俗，而于神理毫不相关，亦不足重。

凡善作诗，未有不善作文者，特其文不著耳。经、史、子、集未能贯通，必少可传之作。盖学识不博雅，则下笔虚枵无物矣。韩昌黎、苏东坡兼工诗文，人尽知也。杜诗无一字无来历，非博极群书，乌足语此。读《公孙大娘剑器行》，所为《叙》文致逸宕，为韩苏集中所无。下至陆放翁辈，诗格仅成宋人一派，而其所作古文，实清旷拔去。后人但言作诗，而于读书作文，不知用心，失之远矣。（村按：此条可为论诗专重性灵者借镜。）

义山《无题》，韩《香奁》，其用意深婉，盖别有所托，非咏闺事也。后人不明此旨，几欲将身化为妇女，淫词亵，至不堪寓目。王次回《疑雨集》，诗格既不高，而淫气满纸，直是描摩秘戏图耳。艳体诗非不可作，然必取法乎上，勿染近人恶习为妙。（村按：“无题”、“香奁”之分，其说详于《两般秋雨盦随笔》中。）体制不同，似选词亦自各异也。次回诗虽不能如杜老所谓“不废江河万古流”，然灵思绮笔，亦足自成一家。就中固有过甚之处，要未可以一恶而掩百臧也。不过后人学之，要有分寸耳。若一概抹煞，则袁简斋辨之于前，更毋庸南屯阝之冗于后矣。

近时名辈，讲求作诗者，多学宋人黄山谷、梅宛陵一派，力矫平弱浮浅之习，可谓知所务矣。惟学识不富，才力不敌，多有寒俭枯涩之病。惟义甯陈伯严所著《散原精舍诗》，傀丽奇特，足以自成一家，阅之可以知诸家造诣之深浅。

散原各体诗，其胜人处在有轮郁勃之气，行乎其间，非筋缓脉弱者所能学步。然其造句链字之法，亦异常新警，多为前人所未道过。散原而外，有富顺刘光第《介白堂诗》，亦为一时杰作。散原以古奥雄奇胜，介白堂则以清新俊逸胜也。

由来胜语，半属天成，意境双臻，妙手独绝。后世之士，未可貌夺。李学士搁笔黄鹤楼，自是千古俊杰。二三才士，不让当仁，思出偏师，以搴赤帜，藉有妙句，要无逮焉。荆公之“青山扪虱坐，黄鸟挟书眠。”山谷之“马啮枯箕喧午梦，卧惊风雨浪翻江”，徒贻疵累，无补精神。即子瞻之“唯应山头月，夜夜照来去”，亦难夺席，况夫嗣此而下者哉！

家君曰：谪仙《襄阳曲》，欧公亟赏其“清风明月不用一钱买，玉山自倒非人推”，谓非他人所能道；予谓“遥看溪水鸭头绿，恰似葡萄初泼醅”数联，又岂第二人笔下所能有？

岑嘉州《走马川》叠韵歌行，每三句一转，论者谓本秦人“峄山”等碑体。予观《毛诗桧风素冠》之什，凡三章，章各三句，俱叠韵，尚在秦碑之前。

顷见六一头陀录寄禅遗诗一章云：“一磐堕瞑翠，高楼倚月明。天空怜雁渡，山静觉寒生。云气迷锺阜，秋潮撼石城。时闻清梵发，还似读书声。”盖暮登扫叶楼所作，锤链至此，岂近今名士所能跻望者哉！

“禽言”亦诗中之一体，《寄园寄所寄》搜录极多，皆作讽刺语。尤西堂亦有此体。家君子尝以幼时所见黄佩兰《禽言》四章录示云。《交交桑扈》：“交交桑扈，桑满墙阴三月暮。去年蚕时处深闺，今年蚕时涉远路。道旁忽闻剪刀声，令我踌躇不忍去。交交桑扈。”《不如归去》：“不如归去，侬家旧在江南住。离家一程远一程，饮食不同言语异。风尘沦落年复年，回首江南家何处？不如归去。”《泥滑滑》：“泥滑滑。大姑三月采新笋，小姑三月采细茶。行过南山又北山，微雨沾衣尘渍袜。莲钩小，稳些踏，泥滑滑。”《酒醉痴》：“酒醉痴，清明节到鸟先知。王孙携得佳人未？拾翠踏青正此时。登旧陇，赋新诗，酒醉痴。”流丽清圆，词新句雅，洵佳构也。后二首体制稍异，或云姚瀛仙作。

《临汉隐居诗话》云：“李光弼代郭子仪，入其军，号令不更，而旌旗改色。及其亡也，杜甫哀之曰：“三军晦光彩，烈士痛稠叠。”前人记杜甫句为诗史，盖谓是也，非但叙尘迹、摭故实而已。或又谓“锦城歌管日纷纷。一绝为杜称诗史之张本。愚意史之意义，要不当专指讽刺褒贬，凡足以备一代故实，抉择严谨者，皆史也。《说文》曰：“史，记事者也。”若仅就一句二句、一首二首以为言，则《垂老》、《无家》、《石壕》、《潼关》、《兵车》、《哀江头》等作，将无皆徒摭尘实之词哉？大抵少陵生平，系心家国，遇世沧桑，所发多感时纪事之言，用有一代诗史之目，亦如和曼氏之称诗史耳。儒生穿凿，亦何足据。

欧阳永叔云：作文有三多，看多、做多、商量多也。余曰：岂独文，徵诗亦然。

家君尝云：眼前景，意中事，口头语，见得到，写得出，便是好诗。然而谈何容易。

诗用书史，最忌晦混。以词掩意，虽当何佳。僻典冷事，亦为魔道。狐穴之讥，可不慎乎！老杜自谓读破万卷，下笔有神，而其用事，实佳妙可式也。如“妇人在军中，兵气恐不扬”、“五更鼓角声悲壮，三峡星河影动摇”、“过时如发口，君侧有谗人”之类，数不胜数也。

后山云：“陶渊明之诗，切于事情，但不文耳。”余尝思其不文之故，迄不得解。想与子瞻不好《史记》，永叔不爱杜诗，同一疑案矣。然后者或人情，前者则奇论也。

女子装束，前代最重弓鞋，而以大作小，遂有种种丑态。吕曜如有七律一章，形容尽致。诗云：“凌波岂独说生莲，粉底弯弯剧可怜。且喜后尘多得地，只愁前路已升天。花阴立处痕长在，苔院行来印亦偏。一步一回频纳履，嘱卿切莫进瓜田。”又诵其同乡某先生席上咏醋一联曰：“秀才气味三分近，闺阁风情一半移。”亦可谓巧思俏语。每读一过，辄为失笑。

家君曰：“白发三千丈，缘愁若个长。”谪仙才语，妙在可解不可解之间。王荆公增为“澡成白发三千丈”，直是不可解矣。“眉痕只觉瘦来浓，指爪都从病后长。”孙渊如《赠内》诗，可谓哀艳。《疑梦集》亻效之云：“情飞眼角双眶绿，病染额心一点黄。”对句尚可，出句堪设想邪？惜其不读《李夫人传》耳。

宋庸字幸愚，保邑故家子。工书画，能诗，晓歧黄。沦落不偶，挈家售艺于常，不知所终。作诗规摹老杜。兹录其《书怀》五律一首：“戎马关山道，独从异国回。边城寒角动，海月夜潮来。空有怜民意，谁为济世才？临风抚短鬓，潦倒且衔杯。”

后山云：“鲁直《乞猫诗》云：‘秋来鼠辈欺猫死，窥瓮翻盘搅夜眠。闻道狸奴将数子，买鱼穿柳聘衔蝉。’虽滑而可喜。”千载而下，读者如新。因忆《菰荻对酒示友》诗曰：“只顾倾杯莫论钱，寒宵好借酒催眠。千金难买长生药，何必长生便是仙。”讵非同此理趣？

“与郎酣寝浑忘晓，鸡亦流连不肯啼。”欢娱之言，可谓工已。“最是五更留不得，向人枕畔着衣裳。”韩家自在窗中句也。同一儿女语，读之令人欲唤奈何。盖愁苦之音之感人易深耳。善乎太史公之言曰：《离骚》盖自怨生也。

“池塘生春草，园柳变鸣禽”，千古胜语。妙在意与物会，籁由天成。如春阳散和，不见斧凿。后人以艰深求之，转入魔道矣。陶彭泽“采菊东篱下，悠然见南山”，同一理味。坡老《示明上人颂》曰：“衡口出常言，法度法前轨。人言非妙处，妙处在于是。”知此论也，可以言诗。

世传浣花翁“子章髑髅血模糊，手提掷还崔大夫”之诗，可御疟鬼。予味其刚厉雄莽之气，诚哉匪诬。顾施肩吾之小鬼国家，亦足令山魈却步。又何言哉！

往闻吾友石音，诵人扇面之诗，一时讠剪索，不知出所，曾并志之。顷夜清寒，孤灯破梦，坐翻《鉴诫录》，乃识为程贺句。贺因此得名，时人呼为程君山。诗与所闻略异，或传写之失与？回更录之：“曾游方外访麻姑，说道君山此本无。云是昆仑山上石，海风吹落洞庭湖。”

酉民以舒河槎先生《笈云楼诗钞》一卷寄示，乃舒氏家藏本，欲付剞劂而未遑者也。首弁吴树梅一序，乃督学次辰时所撰，推崇特至，有“作者山川所历，例付歌吟，慨叹之怀，时烦墨素。其中长句，尤运神工。接武盛唐，流行三楚。当推大雅，自是公言”等语，价值殆可想见。予披诵一过，觉五字较胜，长句亦多瑰丽雄伟之作也。

家君曰：左氏文好谈鬼神。伯有楚灵，着墨无多，神情活现，读之使人懔忄栗欲怖。汉代乐府如唐山夫人某歌，写得精灵慌惚，雅有盲老公笔意。

屈子《天问》篇末，“彭斟雉帝何飨”以下凡十三句，便是汉魏以后七古歌行之先声。

家君曰：读古人诗，各有兴寄，即各有感触。人问王孝伯，《十九首》中以何等句最佳？王以“所遇无故物，焉得不速老”应之。予每读“前日风雪中，故人从此去”二语，为之怆恨。盖由关塞飘零，饱谙斯味也。

诗言志。车马轻裘，敝之无憾，仲氏志也。太白“五花马，千金裘，呼儿将出换美酒，与尔同消万古愁”，是追进一层法。又“回头语小姑，莫嫁似兄夫”，语意亦从《孔雀东南飞》中化出。退之訾其轻薄矣。

梅都官曰：“作诗无古今，欲造平淡难。”平淡云者，历彻甘苦，落尽芬华，冲然返于天人混洽之境也。老杜以超诣许陶谢二公，胸怀之高妙，要亦不可及耳。佘尝见近世之士，多摭拙易鄙俗之词，体同俳唱，平淡自许，性情妄矜。知者见之，不将冠队缨绝乎！

作诗造意遣辞是一事，押韵亦是一事。尝见多少好句，以用韵未工，都成瓦砾，良可忾也。然韵之工，非徒关于稳不稳也。凡哑响、巧拙、曲直、深浅、轻重、生熟，皆自有故，不可不知也。

家君曰：“扬子幼种豆诗，不过比兴语，喻仕宦之不达耳。张晏臣瓒旧注，必为南山君象，芜秽不治，言奸邪满朝也。语意ㄙ昧，叶氏驳之最允。元微之《连昌宫词》，“禄山宫中养作儿”等句，直是破口谩骂，不遭文致，亦云幸矣。才子之称岂不大异。

家君曰：屈平《九章》，前五后三，皆从身世着笔；第六章间以《橘颂》，文心狡狯，使人不测。老杜《同谷七歌》，弟妹之下，插入“四山多风”、“南有龙”二首，未复收到本身上，章法全祖灵均。

五溪多三王庙，神为兄弟三人。相传皆南宋名将，平苗有功，旌麾所莅，箐洞慑服。为权臣所忌，贻鸩而卒。英灵不没，往往为祟。后经敕封三天王，永享血食，患乃得寝。故俗亦呼之为“天王庙”，又以生职称之为“三侯庙”。罗子源有《三侯庙诗》云：“万缕蛮烟一战收，百年庙貌大江头。弟兄难得皆名将，士女都来拜故侯。滩水走雷龙欲起，山峰立剑树常秋。迁陵闻说英灵在，铁马金戈夜夜游。”又《出塞曲》云：“万里秦城外，平沙接大荒。天寒征旆白，日落阵云黄。号令风雷动，军声鼓角忙。前山烽火起，上马正擒王。”《入塞曲》云：“百战将军捷，长歌壮士归。明驼驰露布，番使拥降旗。沙阔千雕下，秋高万马肥。枪一扫荡，鼓吹脱戎衣。”清健雄浑，俱可传作。

尝于金陵扫叶楼见一绝云：“湿云如墨拥层峦，古寺秋阴佛殿寒。竞说六朝山色好，有谁来向雨中看？”喜其新妙，惜乎姓字忘却矣。

《道山清话》载石曼卿一日至李驸马家，见杨大年写“折戟沉沙铁未消”一绝，后书义山二字。曼卿笑云：“昆”里没这般文章。涂去义山字，书其旁曰牧之。盖两家集中皆载此诗也。诗甚佳，但颇费解说。吾尝思之，亦不悉其费解说之故。

张东墅《镇道中》一绝云：“腰刀首帕半身衣，蹑足登山似鸟飞。赤米白虾满宠负，夕阳人影趁墟归。”于边邑风俗，惟妙惟肖。（编者按：以上原载第一至十六集）




●绮霞轩诗话（秋梦）

咏物诗之有寄托者，如吾乡商麓原先生。《咏秋燕》云：“遨游京国计全非，王谢堂前故侣稀。絮语梁间犹刺刺，离情江上转依依。小楼欲雨寻春过，深巷无人带月飞。云水万重须道远，长安虽好不如归。”“乌衣门巷是家乡，衰草离离塞路荒。不尽春江思旧雨，那堪秋水傍斜阳。关心帘箔身如寄，瞥目莺花梦易凉。自顾红襟毛羽敝，问侬底事一身忙。”“曾记斜飞万绿新，无端枨触也伤春。归来村路迷黄叶，梦入江洲冷白苹。摇落情深缘作客，炎凉阅尽奈依人。海梁玳瑁双栖稳，不向繁华踏软尘。”客中况味，慨乎言之。先生名书浚，为“杉湖十子。之一。其诗可传者甚多，惜余不复记忆耳。

龙翰臣先生《咏春柳》三律云：“昨夜东风展翠条，江南江北路迢迢。曾怜瘦影披寒渚，又写浓痕上板桥。齐殿风流犹在眼，楚宫婀娜半垂腰。谁知镇日浓烟里，一例春愁锁未消。”“绿水红桥旧梦非，柔丝宛地忽依依。年光惜别歌《金缕》，眉黛娇春试舞衣。残月晓风人已去，碧波新草燕初飞。陌头不是莺花好，绾住长条未得归。”“清明村店酒旗斜，漠漠青堤间白沙。隔岸马声嘶远道，临风莺语唤谁家。戍楼望断芳菲节，江水生憎泛白花。惆怅渭城攀折处，离愁应比去时加。”数诗神味风韵，不减渔洋，特春兰秋菊，各殊其致耳。

诗词有用俗字而愈传神者，稼轩词中，往往见之。《倚晴楼诗余》中，亦有《蝶恋花》一阕云：“客衣单，人影悄。越是天涯，越是秋来早。雨雨风风增懊恼。越是黄昏，越是虫声闹。别情浓，归梦渺。越是思家，越是乡书少。一幅疏帘寒料峭。越是销魂，越是灯残了。”一阕之中“越是”二字凡八见，而愈用愈灵活，愈叠愈悲感。以视浪用俗字而不知拣择者，真所谓毫厘千里矣。

尝见《余墨偶谈》中，《咏诗魂》一律云：“一缕炉烟尚未消，酒痕灯影夜迢迢。轻盈每向花前断，缥渺还从月下招。或共离怀吟碧草，偶随清梦度红桥。梅花咏罢香侵骨，细管银笺淡淡描。”描写“魂”字，运思入微。余仿其意，作《花魂》一律云：“一缕飘零绕锦帏，漫寻柳色斗芳菲。黯然销处愁蜂采，偶尔离时化蝶飞。惊向风前容易断，招从雨后总难归。办香焫尽何曾返，玉砌雕阑又夕晖。”噫！千古名花，飘零黄土，香魂渺渺，恨也何如！难寻返魂之香，聊谱招魂之曲。花神有知，当亦黯然魂销矣。

作诗限韵，余雅不喜。因有时韵与题相凿枘，颇难牵合也。犹记《随园诗话》中，有咏蝶二句云：“有时飞到江边去，跟过卖花人上船。”真匪夷所思。一日余与内弟张筠士谈及，颇欲效颦。因拟二题共咏，咏鱼押“山”字，咏鸡押“波”字。余诗先成，《咏鱼》云：“濠梁流水碧潺潺，戏藻嘘萍意自闲。避世早知高处险，幽人何苦尚渔山。”《咏鸡》云：“栖埘莫问夜如何，壮士军中尚枕戈，茅店一声天未曙，浮云如水月如波。”录成覆视一周，而筠士之诗亦成矣。《咏鱼》云：“圉圉洋洋岂等闲，扬髻常在碧波间。几时乘浪来东海，也睹蓬瀛第一山。”《咏鸡》云：“毛羽虽丰飞不起，鸡冠钩距待如何。临流羡煞双双鸭，日日溪头浴晚波。”东施之诮，自知不免。然见猎心喜，文人结习，终难忏除耳。

《西青散记》中，亦有善用叠字填词者。录其《凤凰台上忆吹箫》一阕云：“寸寸微云，丝丝残照，有无明灭难消。正断魂魂断，闪闪摇摇。望望山山水水，人去去、隐隐迢迢。从今后，酸酸楚楚，只似今宵。问天不应，看小小双卿，袅袅无聊。更见谁谁见？谁痛花娇？谁望欢欢喜喜？偷素粉、写写描描。谁还管，生生世世，夜夜朝朝。”连用四十余叠字，脱口如生灵心慧舌，不让易安专美于前矣。

萍乡文芸阁阁主之妹晚芳女士，颇娴吟咏。于归数年而卒，其遗稿多散佚无存。曾记有《咏针》一律云：“白战争教寸铁持，红炉钅链想难施。夜工欲学灵芸法，天巧宜传织女丝。绣作文鸳留妙诀，压将金线度幽思。闺中日日常偕伴，不惜三余当读时。”又《登越王台》云：“朝汉高台尚宛然，凭栏遥望思绵绵。雄图海峤三千里，大长蛮夷四九年。才见重冈罢歌舞，俄闻横海下楼船。呼銮道上游人集，霸气苍茫吊木棉。”一则才思沉雄，一则刻划精细，各臻其妙。

丹徒李吟白先生长于七绝，兹于《江乡渔话》，中录其《题桃花扇院本》三首云：“艳绝清溪水一钩，媚香楼胜顾眉楼。诸君也自耽声色，争怪言家不解愁。”“玉树歌残璧月凉，碧山依旧送降王。南朝亡国都风雅，诗酒乾坤翰墨场。”“一夕金城铁锁开，过江青盖总堪哀。桃花扇子梅花冢，都自情天血性来。”又《与人话南朝旧事》云：“清谈名辈系兴亡，襟带逍遥似老庄。何物能支江左局？唾壶麈尾紫罗囊。”“山贼纵横启径行，蔚宗末路误彭城。才人作计都如此，不为披猖损盛名。”《咏昭君》云：“马上红颜塞上霜，阏氏位号抵昭阳。蛾眉也有虬髯志，笑抱琵琶别汉皇。”慷慨之中，杂以议论。可与论古，可与言诗。

以韵语发挥种族思想，除岳武穆《满江红》一阕外，陈白沙《厓山题壁》一诗，久已脍炙人口。近读张苍水集，见有《戊戌冬怀》八律，其于种族之辨，亦凛若秋霜。特当时民权之说未明，不免迷于君臣之义。兹录其一律云：“九边锁钥断胡烽，醪纩先朝费岁供。猾夏已无秦塞险，防秋岂复汉家封？黄河冻解应回马，碧海波扬欲起龙。寄语金微多旧戍，草枯蓬折为谁从？”又《和定西侯张侯服留题金山六首》之一云：“飞椎十载误逋臣，蹀血凭谁破玄真？霸就鸱夷原去越，兵连牛女正当闽。投鞭不觉江流隘，传檄兼闻铙吹新。正为君恩留一剑，莫教龙气渡延津。”爱国之情，溢于言表，数百年后，读之犹有生气。先生又有句云：“独笑中华皆妇孺，几回膜拜捧胡雏。”不知清德宗及宣统帝登极时，举朝大臣，亦有曾读此诗者否？

皖江吕惠如女士工诗。数年前于友人处，得阅其诗稿，近多遗忘。曾记其《秋日杂书》五古二首云：“斜阳下疏柳，秋蝉如一鸣。落叶黏成衣，似诉飘摇情。我生亦萧瑟，岁月忽相惊。感此摧中怀，怆焉将泪倾。”“炊烟不在树，化作秋云碧。西风引微凉，吹此凭楼客。遥山招欲来，为有疏林隔。相对寂无言，夕阳红脉脉。”又《咏霜》一律云：“乍疑疏雪落林间，细看空蒙薄玉颜。昨夜微黄上新橘，晓来一白接秋山。钟飘残月初沉水，雁逐征人正度关。指点板桥朝日出，马蹄犹可认连环。”稿中佳句极多，不能尽忆，然丰神秀韵，亦可窥见一斑矣。女士有妹，名碧城，亦工诗词，于女学界最知名。其诗虽尝寓目，然多不能记忆。犹记其《清平乐》二阕云：“晚烟新敛，红冷芙蓉院。银汉迢迢更漏浅，风动云华微卷。

水边处处珠帘，月明时按歌弦。不是一声孤雁，秋声那到人间？”“大千尘世，总是销魂地。粉怨香愁无限意，吹得满腔红泪。

临风犹弄娉婷，回看能不关情？愿诵《楞严》一卷，忏渠藩溷飘零。”前一阕未标题。后一阕则咏落花也。

能言人所欲言而不能言之意，其诗必佳。吴谷人先生诗云：“愁集灯前如有约，诗成枕上半无题。”二语确为人所欲言而不能言者。

闺阁诗之有须眉气者，殊不多觏。《梅神吟馆诗草》中，有《放言》四绝云：“天涯扰扰尽风尘，欲报君恩愧此身。若使朝廷用巾帼，高凉应有洗夫人。”“恨不沙场万里行，岂辞马上请长缨。笑他碌碌称男子，投笔何尝为圣明。”“对酒当歌感慨生，唾壶击缺气难平。卞和空抱瑶华泣，未遇良土岂得名。”“人呼灵运为山贼，众指曾参妄杀人。今古谤言同一例，汨罗不独有灵均。”音节悲壮，气概雄豪，使怯弱男儿读之，定当愧死。

昌黎作诗，好用僻韵。然则古诗为然，近体亦殊罕见。兹于《西青散记》中，得《登诸天阁》一律云：“到处贪奇不碍廉，半生慠骨向松谦。花蒸野粟香于米，雪煮山蔬味胜盐。疲马卸肩原未息，晚莺饶舌有谁箝？扫云愿闭诸天阁，清磐声中检藏签。”履险如夷，是能善用偏师者。

袁简斋论诗云：“诗人者，不失其赤子之心者也。”旨哉斯言，洵足为千古骚人之代表矣。试观《三百篇》中，呼彼苍、呼父母者，数见不鲜。屈原作《离骚》，史迁亦为之解曰：人当劳苦倦极，未尝不呼天；疾痛惨坦，未尝不呼父母。然则古今诗文，可以传世而行远者，何一非本赤子之心而发见者乎？至太白“小时不识月，呼为白玉盘。”及“举杯邀明月，对影成三人”诸诗，尤为天真烂漫，流露自然。可见古人诗以道性情之说，不我欺矣。吾乡汪任之先生亦有五古一首云：“儿时视青天，谓仅高于屋。竟欲借梯登，星辰盈一掬。长成始自笑，神志太超忽。忽忽念余年，且插尘中足。青天不可上，儿时不可复。翘首望穹窿，青苍还郁郁。”读此诗，觉万千悲感，萃于一身。转恨儿时光阴，去之太骤。

吾乡马君武先生旧有句云：“甘以清流蒙党祸，耻于亡国作文豪。”人因呼之为“亡国文豪”。呜呼！曾几何时，亡国文豪竟一变为兴国志士，诚非当时所及料。然今日权奸当国，民生涂炭，共和政治，渐就澌灭。文豪在今日，诚负有指导国民之责者。

庚子暮春，余与诸同志结海棠社于羊城，拈题分咏，得“玉人词”数十首。其可诵者，如《怡情诗》曰：“灯光如水浸帘青，花外琴声响又停。月正明时人半醉，倚屏闲共玉人听。”《醉血诗》曰：“东风吹雨细如埃，点点苔痕绿上阶。瞥见隔帘花影乱，鹦哥低报玉人回。”皆幽艳之作也。

汪精卫先生，民党中之优秀者也。以谋刺前清摄政王系狱，曾有《狱中感怀》四律云：“西风庭院夜阴沉，彻耳秋声感不禁。伏枥骅骝千里志，经霜乔木百年心。南冠未改支离态，画角中多激楚音。幸有青燐慰岑寂，残宵犹自伴孤吟。”“煤山云树总凄然，荆棘铜驼屡变迁。行去已无乾净土，忧来徒有奈何天。瞻乌不尽林宗恨，赋鵩应伤贾傅年。一死襟期殊未了，此头须向国门悬。”“落叶空庭万籁微，故人梦里两依依。风萧易水今犹昔，魂度枫林是也非。入地相逢应不愧，劈山无路欲何归。记从痛洒新亭泪，忍使啼痕又满衣。”“忧来疾病亦绵绵，一读黄书一泫然。瓜蔓已都无可摘，豆萁何可更相煎。笳中霜月凄无色，画里江城黯自怜。莫向金台回首望，荆榛落日带寒烟。”数诗以凄婉之词，写悲慨之意。怨而不怒，哀而不伤，深得诗人温柔敦厚之旨。

古今悼亡之作，当以元微之《遣悲怀》三首为最。以其真情流露，不假修饰也。曩读《汉南春柳词钞》，亦见有悼亡二十余阕，兹选录四阕于后。《浣溪纱》云：“八九年前忆画眉，玉堂花底面如脂。南来尘土锁燕支。但道眼前终有恨，若论身后总难追。天生薄命可怜伊。”“心怯空房不忍归，夜凉禁得旧罗衣。银缸无语麝兰微。

画里传神都仿佛，梦中握手也欷歔。镜台犹在玉容非。”《菩萨蛮》云：“绿窗月下莺声輭，罗帏斜掩春人倦。角枕绣鸳鸯，渠侬同一双。而今春梦醒，云去无留影。昨夜五更寒，觉来衾枕宽。”《忆萝月》云：“夜凉无寐，往事从头忆。梦里相逢难尽意，何况梦儿不至。清晨独上芳阶，无人料理妆台。惟有远山眉黛，隔窗犹自飞来。”词旨凄凉，令人不忍卒读。

余乡龙翰臣方伯，工诗古文词，著有《经德堂诗文集》若干卷、《汉南春柳词钞》一卷，皆入古人堂奥。其继室何莲因夫人，亦工诗词。方伯终于江西任所，夫人殉焉。一时士夫，莫不高其节烈。其遗著有《梅神吟馆诗草》一卷，闻有句云：“韩冯妇死夫同誓，化为连理不分开。”又云：“池有比目鱼，山有连理枝。微物有情尚如此，人不如物生何为！”读此诗，知夫人之节烈，殆非偶然。盖早与方伯誓同生死矣。

予家旧有《倚晴楼诗余》一卷，缠绵清丽，直与后主、易安相颉颃。予酷爱之。未几失去，懊恼殊甚。久而忘之，一日忽得之于故纸堆中，不禁喜极欲狂。乃不数月，忽又失去，至今杳如黄鹤。每一忆及，如丧良朋，犹记有《浪淘沙》一阕云：“秋意入芭蕉，不雨潇潇。闲庭如此好良宵。月自缠绵花自媚，人自无聊。别恨几时消，认取红绡，凤筝音苦雁书遥。醒着欲眠眠着醒，灯也心焦。”其他佳句，美不胜收。著者为海盐黄韵甫，殆黄九之后身欤？

词之善用叠字者，除李易安《声声慢》一阕外，殊不多觏。《倚晴楼诗余》中，有《卜算子》一阕云：“浅浅玉池波，点点苍苔雪。淡淡轻烟恻恻风，香在蒙蒙月。寂寂旧时春，渺渺谁家笛？曲曲栏干楚楚人，无奈依依别。”句句用叠字，而丰神栩栩，情态翩翩。易安而后，当以此为嗣者。

咏物诗贵有寄托，否则精心刻划，细腻熨贴，只须不着迹相，亦自可观。此体元人最为擅长。瞿宗吉《咏凤仙花》诗云：“金盆玉露捣仙葩，解使纤纤玉有瑕。一点愁凝鹦鹉喙，十分春在牡丹芽。娇弹粉泪抛红豆，戏搯花枝镂绛霞。女伴相逢频借问，几回错认守宫砂。”又《咏玉簪花》诗云：“白露初凝气候凉，花神献宝助新妆。移来银色三千界，压尽金钗十二行。秋水为神冰琢骨，龙涎作炷麝传香。不须石上忧磨折，长在佳人鬓发旁。”锦心绣口，鬼斧神工，非此生花妙笔，不能为花神写照。

德清俞绣孙女土，荫甫先生女也。工诗，早卒。尝见其《游天甯寺》七律一首云：“东风吹絮暮春时，客到禅扉有鹤知。松树两行青幛立，藤花一架紫云垂。无缘佛地生欢喜，但祝人间少别离。归去也应更回首，暮钟声里意迟迟。”又《咏梅》云：“横斜疏影旧题诗，独占东风第一枝。雪满空山孤鹤守，香浮纸帐美人思。殷勤不厌水容冷，珍重休教玉笛吹。淡月黄昏无限好，赏心偏爱未开时。”《咏水仙》云：“细细幽香鼻观通，珊珊瘦质玉玲珑。半窗清影黄昏后，一点芳心冷淡中。自有因缘联水石，不将荣落托东风。莫嫌相对浑无语，花意诗情处处同。”孤芳落落，不染尘氛。读其诗，可想见其人。

吴绶卿先生，革命军中之健将也。辛亥武汉起义后，清廷忌之，嗾贼刺之于石家庄。天下共愤，欲得奸人之首而甘心焉。先生置身军界，有儒将风，尤工吟咏。余酷爱其《步王梧生己酉守岁原韵》十律，恐久而遗忘，特录存之。诗云：“梭掷双丸任往还，白云终古自闲闲。一生梯米浮沧海，万里风云望故山。醉眼重邀燕市月，蹄痕曾遍汉时关。抚摩髀肉增惆怅，陈迹无端俯仰间。”“十年泛宅复浮家，万里边风拂鬓华。未必出山终小草，何辞倾国对名花。浮踪笑比风前絮，诗句谁笼壁上纱。结习年来忘未得，吟髭撚断手频叉。”“锦帙牙签列四围，读书日日侍慈闱。春晖爱护争驹隙，乡梦瞢腾逐雁归。五夜闻鸡犹起舞，一时屠狗亦雄飞。戎装笑把宫袍换，聊当娱亲莱子衣。”“壮年跃马赋西征，仗剑思吞海底鲸。葱岭万里轻举足，秦关百二惯宵行。霸图凭吊班都护，飞将长怀李北平。几辈雄兵谈纸上，扶桑日丽说东瀛。”“苦将事业望旗常，山上云偏出岫忙。高视敢夸千里目，忧时徒转九回肠。长安观奕成残局，列国争雄启战场。沧海无情天地窄，驰驱容易误年光。”“乘轺持节去悠悠，万里临边玉塞秋。肯使龙蛇据山泽，直教狐兔匿林丘。一丝知否牵全局，大错何堪铸六州。孤愤满腔郁谁语，意思披发大荒游。”“底事王郎斫地歌，敢将身世怨蹉跎。骨经钅链丰裁峻，眼阅兴亡涕泪多。好友乍来棋一著，旧书补读砚重磨。竭来五夜闲吟惯，数尽残更跃鼓{黾}。”“乍辞艰钜脱钩鱼，宦味萧闲意自如。官阁梅花春酒艳，天阶杨柳晓风疏。若非息壤难弥谤，岂是虞卿始著书。勘破云枯心止水，小园新辟浚清渠。”“风人雅旨托于《诗》，三复流连有所思。时事是非千古定，缠绵忠爱几人知。高情宁有饥寒惧，顾影谁怜水雪姿。太息穷愁孟东野，象谁燬齿豹留皮。”“从来江汉郁云雷，士气而今消歇才。三顾谁论天下计，九边未见战云开。汉皇前席难为用，骚客离魂招不来。金粟堆前松柏老，人间谁唱得龙媒？”才思俊逸，气象雄杰。读此诗，觉诸葛亮之羽扇纶巾，羊叔子轻裘缓带，犹未足拟其风雅也。

河南陆子明性豪爽，曾任南洋爪哇某校教职。余初不相识，南游后，晤于巴城，因订交焉。子明好吟咏，所为诗多不经意，然往往有精警可诵之句。曾记其七绝一首云：“西走咸阳北雁门，中原到处唤黄魂。铸成十万横磨剑，只为仇仇不为恩。”颇有雄豪之概。又《吊万丹王故宫》一律云：“一片残碑矗道旁，万丹雄主旧时场。故宫冷落埋荒迳，遗叠依稀卧夕阳。战死原甘为厉鬼，偷生未肯作降王。当年霸气今消歇，赢得千秋姓字香。”第三联英气奕奕，不亚吴道子写生之笔。噫！吴夫差不受甬东之封，饮剑而死，后人壮之。今万丹王一南蛮之酋长耳，不谓雄心壮志，亦足以震耀古也。

阮孚金貂换酒，千古播为美谈。余乡唐薇卿先生主讲蓉湖经舍时，曾出“典衣买菊”诗题课士，有张某七律二首云：“小园秋好且勾留，却少寒花点缀幽。扫径尚迟良友至，开箱先与细君谋。轻衫持去书新券，归路拚将插满头。一事古人差彷佛，青莲换酒脱貂裘。”“爱花清兴未阑珊，搜箧休云割爱难。质库偿他三倍利，疏篱供我一秋看。始知佳色来非易，从此吟肩耸更寒。堪笑豪门夸富贵，黄金偏买牡丹看。”风人韵事，足与金貂换酒并传千古矣。又周某有《晓起闻卖花声》二律，亦应先生校课之作，附录于后。诗曰：“晓起书窗报嫩晴，无端花市送春声。双鬟松绿妆慵理，一路呼红耳乍倾。似共莺歌齐宛转，陡惊鸳梦不分明。最怜雏婢搴帘听，疑隔房栊唤小名。”“清晨唤醒画楼春，最是儿家听倍真。有价先寻金粉地，此声偏动绮罗人。昨宵雨迹迷深巷，同伴花资赠隔邻。况复卖饣易天气暖，来宵红紫更翻新。”浓艳清新，雅与题称。

余乡张婉侬女士性耽书史，工吟咏，著有《绿梅花馆吟草》。未嫁而夭。所为诗词多涉哀感，言为心声，宜乎其不永年也。兹录其《待月寄调虞美人》五阕云：“耐寒独自窗前坐，没个红炉火。待看明月上雕栊，争奈嫦娥深避广寒宫。夜深犹自慵临镜，那管离人闷。三分怨与七分愁，并作十分幽恨在心头。”“几回怕见银蟾影，为恐添愁恨。早垂帘莫掩重关，独抱一腔幽意向邯郸。者番愁绪浑无着，拟对嫦娥说。偏他终夜只朦胧，恰是玉人深病绣帏中。”“莲花漏急铜壶泻，又是更残也。鸭炉香冷水沉烟，寒气侵肌陡觉缕衣宽。浓愁压损眉峰翠，已分成憔悴。倩谁传语问嫦娥，知否宵来赢得泪痕多。”“晨曦渐渐明窗纸，错认心惊喜。卷帘惟见晓星稀，始觉一宵空自太情痴。离魂销尽罗衣重，那有邯郸梦。回头蜡泪已成堆，剩有中心一寸不曾灰。”“残宵易尽愁无尽，酿得朝来病。病愁自解自相怜，镇日临窗伏枕思恹恹。妆迟岂是耽娇懒，只为柔肠断。就中多半未分明，应怪如何直恁不关情。”又《忆萝月》云：“浇愁无酒，独自沉吟久。心是梧桐身是柳，禁得怎般消瘦？生来不解眉颦，秋风断送痴魂。一样闲庭凉月，恼人最是黄昏。”《踏莎行咏晓妆美人》云：“暖日烘檐，凉ざ穿牖。开帘花气浓薰袖。云鬟绿腻玉钗斜，枕痕红晕胭脂透。一味悲秋，三分玻ㄆ。镜中影比年时瘦。长眉原不解愁颦，无端也学春山皱。”

善化何镜海先生以行伍出身，官至道员，工诗，著有《镜海诗稿》。稿中佳句，以无题为多。余幼时酷爱之，讽诵常不去目。今强半遗忘，所能约略记忆者，如“寒云吹断不成雨，丽日当空散作霞”、“洛浦寒波涵夜月，杉湖微雨断春莺”、“匝地落花春后恨，在天孤月夜来心”。诸语置之《玉溪生集》中，几不能辨。

德清俞荫甫先生，经学家也。五年前得阅其诗稿，读至终篇，殊少惬意处。惟记有《咏西瓜灯》四律，典雅贴切，且有寄托，洵为此题杰作，特追录之。诗曰：“一场瓜战夜初停，幻出团满月形。圣火养成千岁绿，仙丹链就十分青。擎来何减琉璃碗，望去偏疑翡翠屏。不是金刀能割膜，痴皮那得化空灵。”“剥尽层层皮与肤，此中原自费工夫。光明岂减燃脐董，空洞真成割腹胡。笑尔烛奴无位置，比他云母略莫糊。世间何物堪相拟，只有回回青亚姑。”“宵深移近读书堂，伴我青灯兴更长。要使腹中无磊块，自然顶上有圆光。莫嫌焰焰膏将灭，只觉荧荧火亦凉。不解朱门歌舞地，高烧红烛照红妆。”“漫说光华竟夕增，居然清似一轮水。也同天上青藜火，不比人间黑漆灯。我辈生涯原淡淡，个中消息自腾腾。玉堂不少青莲炬，让与西清旧友朋。”此题不难于刻划，而难于寄托。先生四诗，于刻划之中，仿寓深远之意，故称佳构。

七绝之工，难于七律。盖七绝以意胜，有词无意亦不足观也。前见某报载有七绝若干首，下署啸屯阝，不知其为何许人。余爱其丰神秀韵，特录存之，兹更择尤，钞录数首，实余诗话。《燕子矶》云：“燕子何从化作矶，苔深片石羽毛肥。年年高卧非关懒，许大江南没处飞。”《青溪即事》云：“粉墙红扫落花痕，一带楼台树影昏。雨细风斜帘未卷，纵无人在亦销魂。”《访友人村居》云：“柴门松径竹篱笆，一样沿村十几家。遥望即知君住处，春风墙角有梅花。”以意运词，回非空逞词华者比。又五律如《泊紫沙洲》云：“紫沙明水际，泊岸各争先。乡远人千里，江空月一船。冷吟对花笑，薄醉枕书眠。宵柝无烦警，安危久任天。”写景如绘，亦佳作也。

古今词客，往往喜为扶乩之戏，又或故为清词丽句，托于神仙鬼狐之名，以自欺欺人。文人结习，牢不可破。刘芙初所书《萧红仙子诗》，亦其例也。诗云：“翠袖佳人井臼操，洞天无力敢辞劳。片时万里攀龙角，一匹三年织凤毛。捣雪教成灵碧饭，烘霜亲制广寒糕。传宣奉敕裁宫锦，半夜踌躇下剪刀。”词旨瑰异，飘飘欲仙，虽非仙人手笔，读之亦可扑去俗尘三斗。

吕惠如女士诗工雅秀韵，前已钞录数首，实余诗话。兹更于故纸堆中，觅得昔年手钞数首，补录于后。《即景》云：“疏林下黄叶，飞鸟倏已返。寒烟淡欲没，夕阳红更远。新诗不可吟，秋心托层。”《长江舟中杂咏》云：“念载京江路，重来认爪鸿。云栖高士宅，草绿寄奴宫。北固青山在，南朝铁骑空。幼安词笔健，感慨古今同。”（编者按：以上原载第一、二、三集）



●集隽诗话（记者）

粤东荔支湾，有南汉废苑多处，销夏纳凉，人多游止其地。陈鹤侬有断句云：“寥落故宫三十六，夕阳明灭荔支红。”亦佳句也。

梧州城外准提阁，为一郡名胜，诗酒文宴，恒集于此。寺僧静云，雅好文字，四壁皆诗。有云：“会仙桥下雨潇潇，翠绕羊肠路转遥。几树芙蓉夹杨柳，一僧扶伞过虹桥。”为顺德诗人黎君荫棠所题，真诗中有画焉。

孙琴西（衣言），诗笔高迈，同时作者无与抗衡。尝与俞曲园论诗，各有意见，不相合焉。盖孙所师者黄山谷，而俞所师者白乐天也。然孙所著《逊学斋集》，只有曲园一序，此犹黄仲则与洪稚存论诗不合，而黄诗卒经洪手选定之也。

苏州太湖，前清官制，有同知驻东山，车山即所谓莫厘峰也。有朱守和字璞山者，曾居是官，乐其民情之朴，山水之佳，谓仕宦清福尽此矣。尝因京师旧友，问太湖政绩，以诗报之云：“万仞青山当西城，一湖烟雨放轮行。地真山水争奇处，人是羲皇向上情。大半渔樵为世业，无多雀鼠任乡评。武陵何用官经理，不必桃源问政声。”诗体俊逸，然官则赘疣而巳。

杜牧之《题桃花夫人庙》诗：“细腰宫里露桃新，脉脉无言几度春。毕竟息亡缘底事，可怜金谷坠楼人。”仆尝谓此诗为二十八字史论。

画米家山水者，有大米、小米之分。所难者层峦叠翠之中，须有层次，而分阴面阳面尤要，且点法亦极有考究，非可孟浪为之者。尝见东台朱雨秋仿画米山一幅，蓊苍翠之气，直入南宫室矣。自题一诗云：“米老从来不爱晴，画山最怕是分明。而今识得分明害，又觉莫糊学不成。”

罗隐诗云：“只知事遂眼前过，不觉老从头上来。”此殊有味。“书当快意读易尽，客有可人期不来。”此陈无己得意句也。

李洞王孙《终南山诗》二十韵，全篇皆绝唱。又《赠司空侍郎》云：“马饥餐落叶，鹤病晒残阳。”《送人归日本》云：“岛屿分诸国，星河共一天。”人但诮其僻涩，而不知其奇贵。惟吴子华深知之。子华才力浩大，八面受敌，以百篇示洞，洞曰：“大兄所云百篇中，有一联绝唱。《新亭》云：‘暖漾鱼遗子，晴游鹿引麋。”子华不怨所鄙，而喜其所许。（秋心）

李义山诗云：“留得残荷听雨声。”与余意极合。悼秋庭中，有白荷一缸，秋来风雨，零落尽矣。惟剩败叶数枚，斜欹缸际。有客谓余曰：何不剪去之？余即以义山句答之。客无言而退。噫，俗夫焉知余哉！

余二十初度，诗一绝云：“难遣愁魔与病魔，华年廿载太蹉跎。比来疲骨支离甚，嬴得填胸药汁多。”余友仲康谓余曰：此诗萧瑟极矣。吾子正少年英俊，何故作此等语耶？余曰：诗人之性情，不期然而然者。

作诗譬如画山水，不可显见蹊径，而蹊径自显，所谓贵曲不贵直也。

莺湖范天籁有《寻诗读画图》一幅，徵题诗词。云间高天梅题二十言云：“落叶下萧萧，湖上秋风晚。欲唤画中人，诗心天际远。”语极高妙。

徐菱字镜如，逵源第四女，吴县宋守训聘室也。性贞淑，能诗。所作不多，时有寄托。如《白秋海棠诗》云：“一掬西风泪，瑶阶独立时。可怜断肠处，只有月明知。”《对菊》云：“无人怜瘦影，有月映霜姿。”《侍家大人奕》云：“明知无活计，难断再生情。”贞孝之思，宛然可想。（垂钓客（编者按：以上原载第四集）



●燕子龛诗话（释曼殊）

废寺无僧，时听堕叶，参以寒蝉断续之声。乃忆十四岁时，随母羁异地，有女郎手书丹霞笺，以红线系蜻蜒背上，使飞入余窗，意似怜予蹭蹬也者。诗曰：“青阳启佳时，白日丽阳谷。新碧映郊ぁ，芳蕤缀林木。轻露养皇荣，和风送芬馥。密叶结重阴，毓华绕四屋。万汇皆专与，嗟我守茕独。故居久不归，庭草为谁绿？览物叹离群，何以慰心独。”读之饶有苍凉气，疑非闺阁手笔。

《寥天一阁集》中，《古意》两章最佳。诗曰：“磷磷日照鸳鸯瓦，姑射仙人住其下。素手闲调雁柱筝，花雨空向湘弦洒。”“六幅潇湘曳画缯，珠帘垂地暗香凝。春风不动秋千索，独上红楼第一层。”

刘三工诗善饮，余画《文姬图》寄之。病蝉为余题飞卿句云：“红泪文姬洛水春，白头苏武天山雪。”刘三以六言三章见答曰：“白头天山苏武，红泪洛水文姬。喜汝玉关深入，将安阗此胡儿。”“东瀛吹箫乞者，笠予压倒眉梢。记得临觞呜咽，忽忽三日魂销。”“支那音非秦转，先见婆罗多诗。和尚而定国号，国无人焉可知。”又贻余绝句云：“早岁耽禅见性真，江山故宅独怆神。担经忽作图南计，白马投荒第二人。”时予将有印度之行，刘三诗故及之。

兵所以卫民，于粤中反为民害，真不祥之物也。力田《今乐府》有《梳篦谣》曰：“东家抱儿窜，西家挈妇奔。贼来犹可活，兵来愁煞人。况闻府帖下，大调土司兵。此物贪且残，千里无居民。掠人持作羹，拆屋持作薪。莫言少为贵，国威尝见轻。无功害尚小，有功害更深。问谁作俑者，必有林中丞。萧条夔子国，城郭为荆榛。贼如梳，兵如篦。猡犭回来，更如剃。保甯贼未除，羁州贼又炽。买马须快剑须利，从今作贼无反计。”仁人之言，满腹悱恻，读之令人扼腕抚膺。

海园湘南曹氏，天赋诗才，不幸短命。十四岁工艳体，有仙气，非寿徵。十九岁牧牛村外，失足溺死。余仅忆其“滴翠满身弹竹露，落红双屐印苔泥”、“乐谱暗翻《金缕曲》，食单亲检水晶糖”数句。

自巴利八版出石叻，途次多悲感。晦闻见寄七律一章，温柔敦厚，可与山谷诗并读。诗云：“四载离感索居，似君南渡又年余。未遗踪迹人间世，稍慰平安海外书。向晚梅花才数点，当头明月满前除。绝胜风景怀人地，回首江南却不如。”后一年，余经广州，留广雅书院，一醉而去。抵日本，居士复追赠一律云：“五年别去惊初见，一醉殊辜万里来。春事阴晴到寒食，故人风雨满离杯。拈花众里吾多负，取钵人间子未回。自有深深无量意，岂堪清浅说蓬莱。”居士旧有蒹葭楼，结构颇不恶，余因作《风絮美人图》寄之。不知爱我闲人者，又呕出多少心血也。

山寺中北风甚烈，忄忄逼人。读放翁诗，泪痕满纸，令人心恻。予最爱其“衣上征尘杂酒痕，远游无处不销魂。此身合是诗人未？细雨骑驴过剑门”一绝。尝作《剑门图》悬壁间，翌日被香客窃去。

昔人卖子句云：“生犹如雏凤，年荒值几钱。此行须珍重，不比阿娘边。”又女致母诗云：“挑灯含泪叠云笺，万里缄封寄可怜。为问生身亲阿母，卖儿还剩几多钱？”两诗真一字一泪也。

金堡祝发后，居吾粤丹霞寺，著有《偏行堂集》。昔余行脚至红梅驿破词龛旁，见手钞淡归和尚诗词三卷，心窃爱之。想是行客暂为寄存，余不敢携去。犹记其《忆吴梅村》一律，大义凛然，想见其为人矣。诗曰：“十郡名贤请自思，座中若个是男儿。鼎湖难挽龙髯日，鸳水争持牛耳时。哭倒冬青徒有泪，歌残凝碧竟无诗。故陵麦饭谁浇取？赢得空尝酒满卮。”当日名贤可知也。

“山斋饭罢浑无事，满钵擎来尽落花”，此境不足为外人道矣。

余有寄刘三《白门》二绝云：“玉砌孤行夜有声，美人泪眼尚分明。莫愁此夕情何限？指点荒烟锁石城。”“生天成佛我何能，幽梦无凭恨不胜。多谢刘三问消息，尚留微命作诗僧。”

“艳女皆妒色，静女独检踪。任礼耻任妆，嫁德不嫁容。君子易求聘，小人难自从。此志谁与谅？琴弦幽韵重。”此孟郊《静女吟》也。今者吾国女子，崇尚高乳细腰，羡慕婚姻自由者，将书诸绅可耳。

秦淮青溪上，有张丽华小祠，不知何代初建，至今圮迹犹存。新城王士祯有诗云：“璧月依然琼树枯，玉容犹似忆黄奴。过江青盖无消息，寂寞青溪伴小姑。”二十八字可称吊古杰作。《后庭花》唱乐，天下事已非，当年风景，亦祸苍生之尤者耳。

张宪《崖山行》云：“三宫衔璧国步绝，烛天炎火随风灭。间关海道续萤光，力战崖山犹一决。”余恒诵之。曩画《崖山奇石壁图》，太炎居士为录陈元孝诗曰：“山木萧萧风更吹，两崖云雨至今悲。一声杜宇啼荒殿，十载愁人拜古祠。海水有门分上下，江山无地限华夷，傍舟我亦艰难日，愧向苍苔读旧碑。”风人之旨，无限爱国。此诗缠绵悱恻，读之令我黯然。

英人诗句，以师梨为奇诡而兼流利。尝译其《含羞草》一篇，峻洁无伦。其诗盖合中土义山、长吉而熔冶之者。太炎亦谓予曰：“师梨所作诗，于西方最为妍丽，犹中土之有义山也。”其目光殆与余同。（编者按：以上原载第十三集）



●洪武佳话（秋人）

刘基初见，太祖问能诗乎？基曰：“儒者本事，何谓不能？”时帝方食，指所用斑竹箸，使赋之。基应声曰：“一对湘江玉并看，二妃曾洒泪痕斑。”帝颦蹙曰：秀才气味。基曰：“未也。汉家四百年天下，尽在留侯一借间。”帝大悦，以为有宰辅器，恨相见之晚。明兵团集庆路，与元兵大战。元兵解去，乃坚守江左。见驿中有七岁儿居其中，太祖问之。对曰：“臣父当此役，已故。今臣代父耳。”太祖问能对乎？曰然。太祖曰：“七岁儿童当马驿。”即对曰：“万年天子坐龙庭。”太祖喜，因蠲其役。

太祖在军中，喜阅经史，操笔成文。征伪汉潇湘，赋诗云：“马渡溪头苜蓿香，片云片雨渡潇湘。东风吹醒英雄梦，不是咸阳是洛阳。”昂头天外，何慷慨乃尔。

又尝作《接树诗》云：“老干将柯伐去烧，从新接起旧枝条。虽然未历风霜苦，自是先沾雨露饶。四五锹泥牢护足，二三皮蔑紧缠腰。东君看顾归家后，分咐儿童莫去摇。”

临海赵太守，洪武间，卒业太学，为中贵题《蚕妇图》云：“蚕未成丝业已无，鬓云擦乱粉痕枯。宫中罗绮轻如布，争得王孙见此图。”太祖幸中贵宅，见之，诘问。中贵以赵对。即召除肇庆知府，在郡有廉声。及归，叹曰：昔赵清献持一砚，吾今倍之。遂持二砚以归，号“赵双砚”。太祖之爱才，赵之特彩，后世无不叹美。（编者按：以上原载第十集）



●唐宋诗别说（寄禅）

唐人诗，一家自有一家声调，高下疾徐，皆合律吕，吟而绎之，如闻箫韶。宋人诗，譬则村鼓岛笛，杂乱无伦。

或问余唐宋人诗之别。余答之曰：唐人诗纯，宋人诗驳；唐人诗活，宋人诗滞，唐诗自在，宋诗费力，唐诗浑成，宋诗；唐诗缜密，宋诗疏漏；唐诗温润，宋诗枯燥；唐诗铿锵，宋诗散缓；唐人诗如贵介公子，举止风流；宋人诗如三家村乍富人，盛服揖宾，辞容鄙俗。

唐人咏物诗，于景意事情外，别有一种思致，不可言传，必心领神会始得。此后人所以不及唐也。如陆鲁望《白莲》诗云：“素花多蒙别艳欺，此花真合在瑶池。还应有恨无人觉，月晓风清欲堕时。”妙处不在言句上，宋人都识不得。如东坡咏荔枝，梅圣俞咏河豚，此等诗非诗，类俗所谓偈子耳。

唐人绝句，有重复字而不┰者。如杜牧《华清宫》云：“晓风残月入华清。”又曰“朝元阁上西风急”。皇甫冉《酬张继》云：“落日临川问音信。”又曰：“寒潮惟带夕阳还。”此等别是一例。唐人诗亦有不拘韵者。如王建《凉州歌》云：“三秋陌上早霜飞，羽猎平田浅草齐。锦背苍鹰初出按，五花骢马喂来肥。”齐”字不在微韵。



●豁诗话（豁）

南京钟鼓楼东有大钟亭，清光绪年末造。有无名氏题壁云：“太息神州事，夷氛满域中。睡狮何日醒？惊世一声钟。”是亦有革命之思想者。

龚觉佳句颇多，骤难记忆，兹复忆其《旅怀》有句云：“群公衮衮爱虚誉，何处侯门好曳裾。”又“莫谓世间无漂母，只惭不是汉王孙。”待人自待，可想而知。第自吴门相见后，十载于兹。江湖载酒，落魄依然。“冠盖满京华，斯人独憔悴”。悠悠苍天，从何质问？

李堇庸诗、古文、词、书、画俱佳，联语亦擅长者。前客松江，闻龙轶凡诵其安庆大观亭联云：“秋色满东南，记赤壁以来，良夜泛舟无此乐；大江流日夜，问青莲而后，举杯邀月又何人。”

清彭刚直好游山水，到处留题。而长联以石钟山昭忠祠者为得意作，其联云：“烈士魂，忠臣魄，名贤手笔，菩萨心腹，合古今天地之精灵，同此一山结束；彭浦月，蠡水烟，马当斜阳，匡庐瀑布，集东西南北之胜景，全凭两眼收来。”又采石太白楼云：“到此莫题诗，谁个敢为学士敌？江心频捉月，我来甘拜酒仙狂。”双方身分，包括尽矣。

鄂中老名士杨某，晚年落拓，居恒郁郁，以诗自遣。闻客石言时有阴司十八景之咏，语多讽世，传诵一时。惜仅记其《尖刀山散步》嵌字格一绝云：“尖风透过一身轻，刀尺谁家响玉砧？山上杖藜扶一个，思量还比世间平。”

尝在芜湖某处，见近人《题画梅》云：“圈圈点点复牙杖，顷刻开成一树花。幸遇孤山林处士，不教零落在天涯。”惜竟忘其姓字，风尘中我负斯人矣。

湘中某游学先生，题也可园嵌字格一联云：“也不设藩篱，恐风月畏人拘束；可大开门户，就江山与我品题。”盖斯园本无藩篱也。然语句则脱尽寒酸气习矣。又尝至一巨族，主人故名士也，适开汤饼之筵。先生长揖入席，主人怪而诘知其故，遂以“恶、索、角”韵，限成七绝一章。先生即应声曰：“昨夜天宫降一恶，蛟龙冲断黄金索。六丁六甲何处寻？寻到君家见头角。”四座皆惊。主人起敬，因厚赠之，不谢而去。

太平金柱塔，最上一层有所谓南天门、北天门者。近年有无名氏留对句于壁云：“趋步来，南天门，北天门，一塔横江，中流砥柱。”逾年无偶，其人重来，复自对云：“放眼去，东梁山，西梁山，双峰排闼，半壁屏篱。”本地风光，天造地设，气象堂皇，工力悉敌。噫，何人斯曷胜想象！

金陵刘某，酒狂也。有《漫兴》云：“平生不解锁眉头，糊里糊涂到处游。问我功名领何职，酒泉太守醉乡侯。”其门联云：“名世大文《酒德颂》，传家天爵醉乡侯。”又“英雄无事且种菜，豪杰多情总爱花。”此其门下士黄惕冰亲为余言者。

湘阴名下左钦敏，今人中古人也。某士人为君“鲍叔”，遽夺中年。君为料理后事，绝无哀戚之容。有责备者，君置不答。及见其免联云：“一滴染天，壮士感恩甯有泪；九歌穷路，骚人幽愤竟成孤。”其人恍然，服君学养之深矣。

湖南诸生，有绰号“吴脬”者，撰《桃花洞田千秋诞日中秋节秋报戏台》联云：“庆万宝以告成，一曲霓裳，摇落天边桂子；对千秋而祝寿，三通羯鼓，催开洞里桃花。”点缀既工，构思亦巧，吐属又风雅，真名人手笔也。

清左宗棠经略西域，出嘉峪关时，沿途插柳。初不过为志归途也，而积久成荫，风景一变。有湘中游士某，谒公于塞上，献诗云：“大将征西久未还，湖湘子弟满天山。新栽杨柳三千里，惹得春风度玉关。”公大击节，优礼遇之。有才爱才，于斯愈信。

绝对多偶得，故属对綦难。江南燕子矶有废武庙，仅保存云长一勒马横刀偶像。士人某赴乡试，系缆矶头，入庙游览。猝成上联云：“孤山独庙一将军，单刀匹马。”竟无下联。苦思不得，以为才尽江淹，遂致踪追屈子。自此天阴常鬼泣，且念斯联，不胜凄楚。越三年，复有赴试者，闻而对曰：“夹河两岸二渔叟，对钓双钩。”亦是本地风光，其鬼从此遂绝。

彭刚直虽喜骂，倨傲属僚，然甚爱才。相传石钟山消夏时，见部下谢浚畲游击《六十本梅花寄舫》一联云：“三千里萍梗飘来，重向山头折屣；六十本梅花开遍，好凭国手调羹。”大加叹赏，移置座中。

黄惕冰云：蔡德民精于绘事。某年落拓白门，有题画句云：“偷眼霜禽知得否，冷花也有向阳时。”又友人某厚禄书断，荏苒多年，忽邮绢索写梅花。蔡君报之，题句有云：“寒酸本是和羹用，岂为奸雄止渴来。”一则讽而婉，一则谑而虐矣。

张晚溪名国威，解画工书。豪饮善谑，为清武员，颇有文名。尝记其《重到江阴诗》有云：“十载重来儿女换，似曾相识有君山。”意殊闲适，不类武夫。

彭舜臣名锡绳，长沙人也。大父某先生，清时出仕海州，以忤上官，傲同僚，宦海沉沦，赉志以没。先生工汉隶，善画竹，诗古文词，超超元箸。尝受知沈文肃，屡倩捉刀。先生守海州，即沈督两江时也。后先生任满，侨寓白门，自撰一联，大书云：“没世难忘知己感，平生甘被小人欺。”悬于厅事，见者为之夺气。噫，想见前辈风骨矣！

泰兴士人朱某，《吊高丽古战场》云：“白玉山前战骨香，纸钱吊鬼太凄凉。柳车马革无消息，多少生妻已下堂。”饶有唐音，不堪卒读。

某富家子弱冠时，请父命，以千金外出求学。旋病归，囊空裘敝。父误为流荡使然，薄待之。子晏如也。一日，父检其行箧，见《病归诗》，有“比来一病轻如雁，扶上雕鞍马不知。之句，父欣赏焉，愈加爱重。

闻苏人士云：“贵阳陈筱石抚吴时，公余之暇，伉俪间多酬唱。其夫人尝以“酒、美人、马、马鞭、海棠花”限成一联。陈不加思索，援笔书云：“醉罢玉人扶上马，扬鞭敲落海棠花。”

湘乡杜云秋，需次吴门，独行古道，于天涯沦落人尤相关切。某游士以无度岁赀，戏献诗云：“玉皇稳坐凌霄殿，不问臣家酒有无。”杜厚赠之，盖杜亦隐于醉乡者也。

萧山王槐青，余风尘中之挚友也。曾毕业于江南水师及皖路学校，后客死芜湖。余有免句云：“身在江淮湖海惯，学兼中外古今全。”盖纪其实也。君善吟咏，多风华语。惜遗稿已散失。余仅记其游扬州天宁寺云：“众佛有情开口笑，一僧无语抱头眠。”亦可想见其风趣矣。

李堇庸遗稿不可得，佳句不多传，余深引为憾也。昨罗正朋过访，又得其《游秦淮》诗云：“远望名花魂已销，楼船先泊复成桥。秦淮一色娇人水，人比秦淮水更娇。”君之墓现在白门清凉山下。呜呼！草木同腐，骸骨无归，龚觉之言，何沈痛也！

白门清凉山下，有诸葛祠，相传其地为驻马坡。住持僧竹屏，好饮能诗。有《遣兴》云：“抽刀磨白画，沽酒醉黄昏。”罗正朋面笑其非。未几，果还俗，复姓周云。

罗正朋名辛渭，衡山人，将门种子也。以继先人志，废读半途。工书法，亦偶作诗。余颇爱其《宿黄鹤楼》云：“偶携琴剑渡潇湘，黄鹤楼空汉水长。鸿雁一声天地阔，破人归梦到衡阳。”《赠迎江寺僧》云：“野鹤孤云为甚忙，高山归后一身藏。楼台烟雨迎江寺，闲看渔舟拜塔王。”又《枭矶》云：“矶上水流无限恨，空江潮打美人魂。”如雨后看山，别有境界也。

彭盲魂祖父迪先生，清光绪朝官裕溪参将时，以富有票党人起事，阴守中立，去官归宣城，就其哲嗣品三先生之养。《解组》诗云：“蓦地烽烟火四流，西风撩乱使人愁。心驰桑梓三千里，身寄江淮数十秋。作揖那堪经世用，耘田终不为人谋。老夫消受儿孙福，皖水南归一叶舟。”武人能诗不易，工诗尤难。此诗怨而不怒，颇有古名将风。

近人联语之可诵者，余前已略存之。兹复忆有数联，亦颇哙炙人口，因续记之。清荆州某将军宠一妾，徐州人。后将军死，妾殉焉。某游士撰合免句云：“大树忽倾，泪堕羊公碑上；小星同殒，魂归燕子楼中。”典雅哀艳，对仗尤工，时推特色，洵足当之。（编者按：以上原载第一、三集）



●萱园诗话（原名随笔　卷）

汉魏之诗酝酿深厚，一以雅驯为主。至六朝而体格一变，至唐之天宝而又一变，元和体老妪都解，则日趋卑弱矣。昌谷出而救之，以古茂出入《骚》、《雅》，自是健才。如“黑云压城城欲催”、“欲剪湘中一尺天”、“杨花扑帐春云热”等句，才思横逸，不可一世。极意经营，好作不经人道语，少陵所谓“语不惊人死不休”也。古人琢句之不轻易如此。

凡诗文以“陈言务去”为佳，然须读书多，积理富，出以蕴藉深厚之笔，则去纯茂不远矣。宋元诗非无佳者，但比亻疑三唐，则浅露自见。

少陵七古，奇拔沈雄，自是绝唱，然终不若近体之多。故后世谈近体者，以杜律为宗。王世贞曰：“太白笔力变化，极于歌行；少陵笔力变化，极于近体。”自是确论。

少陵五律云：“月生初学扇，云细不成衣”。似齐梁句法。“学”字从“生”字看出，“不成”字从“细”字看出，可谓才大心细。

少陵诗无美不备，亦瘦亦腴，亦浓亦淡，合诸家之长而兼之。五言云：“花娇迎杂树，龙喜出平池。”已开义山诗派。义山固善学杜者也。近世作者专以摹拟瘦硬为工，非杜之至者也。然如“沙上草阁柳新暗，城边野池莲欲红”，自是佳句。

初唐诗往往极写当日繁盛，而欷歔感喟之意，自在言外。少陵亦然。如五言诗云：“仙人张内乐，王母献宫桃。舞阶衔寿酒，走索背秋毫”等句，铺写当日穷奢极欲之状。惟结句云：“桂江流向北，满眼送波涛。”略示伤悼意。以含蓄之辞，寓悲慨之旨，是唐人诗境高处。

周衰乐坏，遭秦绝学，古乐沦亡。汉河间献王作《乐记》，刘向所校廿三篇《别录》，亦未全录其文。余十二篇，仅存其名而已。《尔雅》释乐纪乐器甚详，虽非古乐之完书，然亦可补乐亡之阙矣。

古时歌、谣并称，《说文》从言从肉，与《释名》人声之义合。《诗园有桃》章“我歌且谣”，《传》曰：“曲合乐曰歌，徒歌曰谣。”歌有章曲，谣无章曲；歌可以合诸乐章，谣则随意独歌之，故《正义》引孙炎消摇之义。汉时立乐府，而歌谣之名大著。唐以后，诗人恒以名篇，然能合乐者实鲜，则名存而实非矣。然《论语》“子与人歌而善，必使反之，而后和之”，则古亦有徒歌者。引伸而为童谣、怪谣之义，后世遂有“谣诼”之称，则去古益远矣。

作诗贵审题。古人得一绝好题目，不肯轻易放过。如工部之《北征》，退之之《南山》，乐天之《长恨歌》，梅村之《永和宫词圆圆曲》等篇。于当日时势，极有关系，不惜匠心独运以成之，故后世有“诗史”之称。当其下笔时，已知其必传矣。

古诗尤贵章法，开合提顿，排摇曳，缺一不可，叙事之作尤要。香山之《长恨歌》，脍炙人口，千古传诵，其实不及《琵琶行》之结构有法。最妙在“同是天涯沦落人，相逢何必曾相识”二句，束上起下，掷笔空中，是全诗之筋脉，通篇之关键。《长恨歌》平铺直叙，从选妃起至寄钗止，无提振关束之笔，似嫌平衍。惟其遣词秀丽，情韵双绝，为一时传诵。所谓入时之眉样，非诗律之极轨也。此诗阅者往往滑口读过，特表而出之，敢以质诸博雅君子之论定焉。

唐人诗以自然浑成为上，如“杨柳青青渡水人”，“晴川历历汉阳树”等句，所谓“不著一字，尽得风流”，“味在咸酸以外”也。然自然之旨，须从读书得来。若滑调浮声，藉口“羚羊挂角”之论调，以文其浅俗，则亻真矣。王西庄先生“水中盐味”之讥，不可深长思乎？

艳体不宜多作，以其亵也。然无题、香奁，强半寄托之词，不必刻舟求剑也。予谓诗不嫌艳，丽万不可俗。西昆雕丽，虽有浮艳之讥，然诗之声固尚存也。若流入俚俗，则不可以言诗矣。昔人谓孔子删诗《三百篇》，而存郑卫。有淫词无俚语，旨哉言乎！

辋川诗以淡远胜，如“落日鸟边下，秋原人外闲”。曰“鸟边”，曰“人外”，曰“闲”，写暮色入画。又如孟襄阳之“夕阳连雨足，空翠落庭阴”。妙在“连”“足”两字。雨后夕阳，情境绝佳。若有夕阳而无雨，亦不足奇矣。

“不才明主弃，多病故人疏”。昔人谓襄阳之不见用，正坐此二语。不诵《洞庭》诗而诵《南山》诗，命也。吾谓明皇之英明，何至因此介介，殆亦传记家之附会其说耳。冯唐之对汉文曰：陛下虽有廉颇、李牧，不能用也。意与此略同，而词更戆直。文帝拜唐为车骑都尉，岂玄宗不若汉文耶？抑亦有幸有不幸耶？

咏古之作近体与古体异。长古可著议论，律诗则以舍蓄为上。如义山之《南朝》、《陈后宫》二律，高情远识，可于言外得之。若少陵《九成宫》，于荒淫亡国之由，慨乎言之；《玉华官》则但作物在人非之感。盖九成作于隋时，玉华作于贞观。一则斥言胜国，一则为尊者讳。风人之旨，而寓《春秋》之义焉。（编者按：以上原载第二、四集）



●日日诗话（箸超　原名《今日诗话》，著者托名古香，今更正之）

（诗话之作夥矣。然记载矜其博，去取务于宽。求其博而不冗，宽而能精者，已属仅见。至于别具体裁，俾有作用，盖未之前闻。某也不才，略谙韵语。放懒辍笔，近二十载。比者国粹沦亡，异奇吠，思古之心，焉忧之。爰从时好，谬著是篇，以分类为主，以说诗为辅。俾后之学诗者，随时兴感，言皆有物，则救数典忘祖之弊，某实有宏愿焉。书以乙卯四月一日为始，依日辑次，凡令节双节无不详，惟闰则从略。并按日尾拙作二首或一首，表存古之区区也。）

四月一日为天祺节，又为正阳日。有谓南方于是日降七宿者，此道家欺人语也。杨万里是日游西湖，有句云：“娇云嫩日无风色，幸是湖船好放时。”又云：“到得孤山翻作恶，海棠闹日不曾来。”燕公是日赴荆州，句云：“比肩羊叔子，千载岂无人。”于慎行是日《曹常侍园看花》云：“不是东风催未得，天香绰约不胜寒。”皆风雅语也。董闻京是日京中得家君寄怀诗，敬和云：“燕赵星霜驹影催，半函庭诰下丰台。”写来尤温厚得体。至妓景翩翩是日《雨》云，“应知雨意和愁约，雨到床头愁亦多”，则为后世哀情家之监本矣。东坡《满庭芳》阕有句云：“鸡豚社饮，相劝老东坡。”亦为是日所作。乡村遇令日，趣味正复不恶。余近有《四月一日杂感》二首，借古刺时，盖亦有所不得已也。其一：“九朝庙宇靳樱桃，独御春衫傲尔曹。多少黔黎杌上肉，蛟蜃翻作广陵涛。”《岁时记》：唐四月一日，内苑进樱桃，荐寝庙讫，颁赐群臣。又《旧唐书》德宗兴元元年，将士未给春衣，上犹夹服。汉中早热，四月一日，左右请御暑服。上曰：独御春衫可乎？俄而贡物继至。先给诸军士，上始御之。又《耆旧传》：四月一日，众执韩秀升诣高仁厚，诘之曰：何故反？秀升曰：自大中皇帝晏驾，天下无复公道。纽解纲绝，今日反者，岂惟秀升？杌上之肉，惟所烹耳。仁厚为之愀然。又《虎谷闲抄》：衡山方广寺，每岁至四月一日，在东壁则照见维扬官府楼堞，居民舍宇，并广陵涛。其二：“第八镜中着丑魔，册封嵩岳侈恩波。眼前岁月甲庚午，不识何时嫁石婆。”《异闻集》：炀帝大业八年，四月一日日蚀。王度整衣引宝镜出，照无光。先是，汾阴侯生，天下奇士也，度师事之。侯终，以镜赠度，此即黄帝所铸第八镜也。邪魔入镜尽照，后失镜所在云。又《事物纪原》：武后通天元年，四月一日尊嵩岳为皇帝。又《六帖》：后唐时，有瞽者张蒙，自言事太白神，言吉凶多中。房素信之，为帝使蒙问于神。神传语曰：“三珠并一珠，骡马没人驱。岁月甲庚午，中兴戊己土。”不晓其义。及四月一日，闵帝即位，受册明宗柩前。册曰：惟应顺元年岁次甲午四月庚午朔。帝回顾曰：神言念矣。又《北史》；徐之才少解天文图谶之学。晋太甯二年春，武明太后病。内史皆呼太后为“石婆”。时童谣云：“周里求伽，豹祠嫁石婆。斩冢作媒人，惟得一量紫纟延靴。”之才谓：“豹祠嫁石婆”，断无好事。惟得紫纟延靴者，得至四月。盖紫之为字，此下系纟延者，熟当在四月之中；靴者革旁化，甯是久物？至四月一日后果崩。余之诗故云云，所以讥当道者至矣。

《汉书》载成帝阳朔四年四月初二日，大雨雪，燕雀尽死。后许皇后卒以废，为成帝帝德之累。意者天固所以示不祥欤？然目前中国之现状何如，胡视天亦梦梦也。是日最风韵事，为宋太祖雍熙二年，诏辅臣三司使翰林枢密直学士尚书省四品两省五品以上三馆学士，宴于后苑。赏花钓鱼，张乐赐饮，命群臣赋诗习射。其太平气象，可以想像得之。方今多事之秋，服官者固无暇及此，加以肉食者鄙，读“腹有诗书气自华”之句，则亦自惭形秽而已。杨维祯是日泛震泽大小雷，望洞庭湖，吹笛饮酒，乘月而归。赋七古一首，篇长不及备录，兹举其警句云：“大雷不动小雷伏，银海空青光夺目。百神奔走会龙蛇，平展轻绡三百幅。”又“烧笋既憩彭城湾，采莼复渡彭家浦”，又“老崖铁笛上青云，玉龙穿空卷秋水”，又“鸱尽入海人不识，渔媪渔王配寒食。乡里小儿舞竹枝，乞与神童舞铜狄”，皆奇拔可诵。范成大是日直宿玉堂怀旧，有“桂海冰天老岁华，直庐重上玉皇家”之句，亦得体之作也。余本日有二首，其一咏北京：“绮罗舆马诣行宫，一笑送春运已终。明德不闻雄雉集，麦头深怕打头风。”按《宣府志》：每年四月二日，宣府倾城士女，俱诣北郊北岳帝行宫焚香，舆马联翩，绮罗杂沓。至则奠献，拜祷既毕，各寻隙地，享所携酒食，醉笑而归。又《玉海》：太宗贞观元年，皇太子初立。四月二日有雄雉飞集东宫明德殿前。上问褚遂良何祥。对曰：昔秦穆时童子化为雉，雌者鸣陈仓，雄者鸣南阳。童子言曰：得雄者王，得雌者伯。陛下旧封秦，故雄雉见于秦地云。其二《反游仙》：“堪笑长沙悟寂机，太虚生日已无稽。抬头云露西山月，嬴得脑花阵阵飞。”《楚通志》：长沙景岑，初住鹿苑，其后居无定所，随宜说法，自称“长沙和尚”，以至道三年四月二日示寂。又清潭州云盖寺僧，有师传口诀曰：“云盖锁口诀，拟议皆脑裂。拍手趁虚空，云露西山月。”遂悟。以至道二年四月二日示寂。又道经谓四月二日为太虚元君生日，皆无稽之谈也。诗故云然。

张宇初《四月三日赴演法观视断碑赋诗》中有“雨逐西风遍野蹊，翠林深密石桥迷”之句，写景颇称雅切。《列仙传》中，载有茅氏昆仲俱贵，衷为西河太守，固为武威太守。乡里送者数百人，时其兄盈亦在座，恒山道家也。笑曰：吾虽不作二千石，来年四月三日，送仆登仙，当不减于今日也。至期升仙，门前数顷地，忽自平治，无寸草，皆施青缣幄，下铺白毡。少顷迎官毕至，朱衣玉带者数百人，旌旗甲仗，光彩目。盈乃登车乘云，冉冉而去。其诞妄抑何可嗤之甚。余于是日亦有咏古一章云：“葡萄浆酒玉杯斟，左史右经药石箴。五色云头傍日现，人间知否翠华临。”按《景龙文馆记》：上幸司农少卿王光辅庄，是日驾还。中书侍郎南阳岑义，设葡萄浆并茗，与学士等讨论经史。又《玉海》云：仁宗天圣八年，四月三日幸琼林苑，赐从官悉射于苑亭。射毕遂宴，日傍有五色云见云云。

据佛书言，四月四日为文殊生日。《华严经》中，则载四月四日善财童子出参事。而《高僧传》中，又载晋支遁于太和元年四月四日示寂。越俗有谓小儿是日生者，至老必归释，其说盖有所本也。至道家言，有四月四日天帝游东井，及玄天降各说，更怪诞不足信矣。宋孝宗三月二十六日幸玉津园，因雨霁，洪迈进诗。至四月四日，孝宗始和之，有“不似华清当日事，五侯车骑烂如花”之句。盖迈原诗末句，曾引羯鼓催花事，故以华清车骑答之。举朝为之称贺，亦足见孝宗诗才矣。杨万里四月四日午初出浙东入永丰界，有句云：“村酒淳春绿，林花倦午红。”描写风景亦韵亦雅。杨铁崖四月四日偕蜀郡袁景文诸公游钱氏别墅，饮菊亭赋律，有“乔木尚传钱氏宅，苍苔已上岳王碑”，亦佳句也。余有《四月四日杂感》二章云：“黄龙戊寅当头见，水沃来禽活命无。欲借围棋占祸福，竹帘风静情人扶。”《魏书》：四月四日戊寅黄龙见，此帝王受命之符。又《史纂》：马钰字玄实，号“丹阳子”，甯海人。居华阳亭，墙外有来禽一株，枯已久矣。是日汲水沃来禽，曰纯阳，来年四月四日生此树下。又《广义》：四月四日竹下围棋，胜者获福。诗故云云。其二：“衰朝政治出权门，省却忠奸仔细论。塞上柳枝挑战否，有谁中的射乌轮。”按《玉海》：宋真宗祥符八年四月四日，召辅臣于玉宸殿。王钦若、陈尧叟、冯拯、赵安仁预焉。始观太宗御书，移御别殿，观皇王帝伯四论，良正忠奸权五论，复幸水轩垂钓。侍臣依次赋诗。又仁宗至和二年四月四日，幸琼林苑宴射，上中的者十四。已而阅骑上射柳枝。射御不废，宋时犹然。今则玉食万方者，并无缚鸡之能矣。为之一叹。

《春秋》庄公七年，夏四月辛卯，恒星不见。按辛卯即四月五日也。《丹铅续录》中，曾载其事。宋榭枋得至燕京，以四月五日死于驿。当其行时，饯诗盈几，张子惠有句云：“此去好凭三寸舌，再来不直一文钱。”为千古传诵。程克勤四月五日微雨免朝，偕李太史步出皇城门赋诗，有“班分辇道花迎佩，仗出宫墙柳映人”之句，写景写地，两两无漏，可称工句，第不十分雅练而已。余有四月五日感赋一章云：“漫道今宵发七莲，开元韵事判仙贤。御前可有《起居注》？右史左图付讲筵。”按唐玄宗开元十三年四月五日，敕中书门下礼官学士等宴集仙殿，上曰：今日与卿等贤才同宴，宜改“集仙殿”为“集贤殿”，“丽正书院”为“集贤书院”。又《事物纪原》载北齐有《起居注》。宋张泌于太宗淳化五年四月五日，奏复左右史之职，记录以为《起居注》。太宗遂从之。又《古今类传》：四月五日丽句有云：“此夕七莲从地发，首在天明；今宵九扇自岩开，三更星雨。”余诗故援用之。

东坡于元丰七年四月六日别黄州，送行者皆至慈湖，独陈季常至九江相别。东坡留别，有《和太白浔阳宫韵》一首云：“病疮老马不任蔑，犹向君王得敝帷。桑下岂无三宿恋，樽前聊与一身归。长腰尚载撑肠米，阔领先裁盖瘿衣。投老江湖终不失，来时莫遣故人非。”古朴不华，读之饶有趣味。至顾应祥《四月六日方思桂招饮松雪》，有句云：“厨供茗碗芟椿叶，僧启经函理贝文。”又董友松《四月六日饯春赋酬皇甫罗浮留别》，有句云：“沂水东风忆昔游，酒香花靓柳丝柔。”不过秀丽而已。先大父《听雨楼诗集》中，有《四月六日海上送徐颂阁学士入都》一章云：“黄州今日别东坡，风送余春入海波。宠命早膺经史席，彩毫曾纪太平歌。生时骥马容城载，去后刀鱼莫县多。京里繁华知首善，故人远道意如何。”按《明道集》中，载元佑二年四月六日，程正叔讲读迩英阁，而是时颂阁殿撰，方为起居注学士。既切人，又切日，于此可见古人琢句不苟极矣。《玉海》云：宋绍兴十四年，处州言木柱内有“天下太平年”五字，以四月六日诏送史馆，作《瑞木成文曲》。又元人刘る，字梦骥，保定容城人。以四月六日生，生之时，父梦神人骥马载儿至，因以名。又《莫州图经》，有郝姑者，字女君。四月六日与邻女坐水边，忽有青衣童子至前云：“东海公娶女君为妇。”言讫，见茵褥于水上，女君即沿流而下。邻女奔告其家，已无及。闻女君遥语云：幸得水仙，愿勿忧怖。又言每至是日，送刀鱼为信。至今四月间，莫州多有刀鱼，而以六日为尤多云。余是日有《咏史》一绝云：“莫问纵横奏凯还，将军伟业震秦关。只怜不武坑降卒，两庑仪容一杖删。”按《宋史》：太祖建隆四年，四月六日幸太庙，阅土木之功，历视两廊下图画名将，指白起曰：此人杀已降，不武之甚，何得受享于此？因以杖画去之。余谓太祖真一代之英主也。

康德涵《四月七日雨中同文浮山坐作》，有句云：“来年生意佳，枝望如织。”又董志林《四月七日至南昌适大人游景德志怀》，有句云：“西州远色飞青雀，南浦清晴散绿烟。”皆可诵之句也。余是日有《村居即事》一章云：“烧得香烟幻绿云，村婆四月不茹荤。劝君莫道人间过，便可完颜见帝君。”予弟昂孙，訾为顽固。然因果设教，不可谓非。只惜多少村婆，口口念佛，口口骂人，其堕落苦恼，有自来也。且予诗亦有切贴四月七日处，并非不典之作。按《太平广记》载蓝田尉杨师操，以老远家，喜论人过。某年四月七日夜，忽见一青衣来，索魂去。数日乃苏，自言见阴曹善恶报应状，从此不复谈人过。是亦修善家之殷鉴，正不必媚神亻妄佛为也。

案头无历书，问诸家人，亦无知者。以气候推之，大约近三日内，当为小满。余因悬拟及之。小满非令节，赋诗者甚不多见。惟华应昌有句云：“舂胸翠鬣初成甲，刺眼黄须小有秋。”董农山有句云：“万红千翠都含孕，九穗双岐尽任身。”华句尚可，董句则呆板不成诵矣。

杨万里于四月八日尝新荔枝，有句云：“紫骨骼丁香瘦，白雪肌肤午暑凉。”细腻之至。党怀英四月八日贺左君锡生子，有句云：“燕寝香凝佳梦兆，与佛同生佛亲抱。”汤显祖《四月八日永安禅院作》，有句云：“解是雨花新浴佛，诸天谁供洗儿钱。”汪文桢四月八日有娄东之行，《口占》云：“含桃山客寄，豆荚野人投。”不过各有所切而已。汪伯熙十岁时，有《四月八日赋缘豆》一绝云：“一豆一声佛，佛门结果缘。要知根本地，莫使豆萁煎。”相传为七步之作，神乎技矣。樊山是日以次女金粟周ㄧ，作粥供佛，分贻朋好，伯熙以诗谢之。诗云：“岁时荆楚朔方通，佛粥香酣七宝融。济物门当辟甘露，詈人口欲药防风。且须近腊更相馈，便说和齑味亦同。记得儿时赋缘豆，颓然今日一衰翁。”诗后即自述赋缘豆事，良非夸语。樊山次韵答之：“儒门右佛门通，啜到琼麋喜气重。粥面略参茶社法，饼香刚送麦田风。前身龙女将毋是，小字虫娘未许同。好与ㄧ盘添故事，新诗乞得意园翁。”两诗相校，自以樊山为雄。余有《四月八日至弥陀寺观众僧打斋》四绝，中有句云：“生平也具十方愿，只怕浮图狗不如。”按《隋书》，文帝时魏州于四月八日立舍利塔。有一黑狗，耽耳白胸，于塔前舒左股，屈右脚，随人行道持斋，非时不食，至解斋吃粥。寺内猛狗见之，悉低头掉尾云云。是诗亦有笔有书，然余自嫌其深刻也。幼弟昂孙，有《四月八日游国恩寺临江仙》一阕，尝就正于余。不能忆其全作，中有句云：“这是谁家之旧宅，年来传玩青蛇。”按六朝时多有舍宅为市者。《宛署记》载燕京西潭柘寺二青蛇，每年四月八日来见。寺中僧人，函盛传玩，以为青龙施钱手摩免厄云云。是句亦有所本。又云：“舍利塔前无黑狗，布金值得什么？”意与余同，而深厚过之。又云：“倾城倾国者，一半赶秋波。”《风土记》载玉泉山附近有地名秋波，每年四月八日，倾国伎女，竞往逐焉，谓之“赶秋波”。词中引用，句非不佳，然已落于纤巧矣。顾贞观四月八日《临江仙》一阕，有句云：“髻香单插密犀钗。法云低英，一束缕金纟呙。”又云：“帘傍谁挂小参牌？碧霞幡底，添对合欢鞋。”亦典雅秀丽之作也。余是日赴友家赏芍药饮，有即席一章云：“芍药万千朵，满斟资福觞。有花堪浴佛，贡荔不称王。欲说因缘法，遍生富贵坊。萱凋悲隔宿，（先慈于己亥四月七日见背）杯酒郁余怆。”东坡集载四月八日大会于资福寺，有芍药七十余朵。又溪蛮聚笑，载蛮乡竞渡，预以四月八日饮讠燕。江岸舟子，各招他客，盛馔相夸，士女如云，一年盛事，名“富贵坊”。余诗故云云。

宋祥符九年四月九日，真宗幸琼林苑宴射，作七言诗赐从臣，亦千古之韵事也。惜其诗不传。杨万里戊申四月八日宿释迦寺，有句云：“出却金宫入梵宫，翠微绿雾染衣浓。”又云：“藏室篷山真昨戏，园翁溪友得今从。”上二句尚可入口，下二句则不成句法矣。僧守仁四月八日与斯公、衍公登虎邱赋诗，有句云：“岩僧扫月千峰净，山鬼吟风万壑哀。”亦锤链之句也。余是日过友人家，适其妻产一孩，云产母病热久矣。既归，赋一绝云：“一服清凉散太和，残春风雨亦无多。笑他九日怀中纳，可是言言合度哥。”幼弟昂孙，见而笑曰：不是哥儿。我们家中，倒有个姐儿。余为之大笑。按《唐书》太宗贞观二十一年四月九日，公卿上言，请修太和殿。厥地清凉，可以避暑。诏从之。又宋史度宗讳礻基，嘉熙四年四月九日生。先是母梦日光照东室，又梦神人彩衣，拥一龙纳怀中，已而有娠。及生，室有赤光，资识内慧。七岁，言言合度，理宗奇之。余诗故云云。而读者乃以轻薄讥之，其可笑孰甚。余故不愿与昂孙共诗也。

黄巢能诗乎否？闻者曰必不能。余乃以黄巢列入诗话中，则亦论古者之掌故也。黄巢于四月十日夜，为李克用骑将庞从败走，遂以不振。是故四月十日，亦吾祖吾宗之国庆纪念也。范成大是日出郊，赋句云：“涨江混混无声绿，熟麦骚骚有意黄。”下句更切：“胡翰儿子来凤翔，令归营居殳山下。”有句云：“泉深出丹砂，地冷多琥珀。”则别有趣味矣。陈觉民《过武夷山诗》云：“升真洞口接天门，灵草丹桃日日春。听说神仙来瑞世，三朝德业在斯民。”或谓真宗、神宗、哲宗，皆武夷仙真应世，故有“三朝德业”之句，然已荒诞不经矣。按神宗生于庆历八年四月十日，群鼠吐五色成云，至治平四年即位。宰臣等表，请以四月十日为同天节，岂其故有异欤？余有《四月十日杂感》六言一章云：“不见黄巢夜走，依然群盗如毛。可有廉能官吏，鹄奔夜会阴曹。”时城东某命案悬久未决，余诗故言及之。《还冤记》有云：“汉时何敞为交州刺史，巡行至苍梧郡高要县，暮宿鹄奔亭。夜犹未半，有女从楼下出，自云苏蛾，字珠娘，早失父母。兄弟有缯百二十疋，与婢致福，往县售之。乃以前年四月十日到此亭，日暮，致福暴得病，因往亭长舍乞浆取火。亭长龚寿利予缯，以刀刺予死，又杀致福楼下。敢告于明使君。敞曰：今欲发汝尸，以何为念？女曰：白衣青屦犹未朽。掘之果然。即遣使捕寿，问与珠娘语同，遂斩之。”此事直与包公案同。

东坡四月十一日食荔枝赋诗，有“海山仙人绛罗襦，红纱中罩白玉肤”。亦细腻，亦风流。此老毕竟不弱。有谓四月十一日为地破日，不可开山动土者，无稽孰甚。余新成一章云：“兔是月中物，名为盗里魁。西湖塔景好，永不见巍巍。”唐李孝逸为武承嗣所诬，有“兔月中物，当有天分”数语，卒以则天垂拱二年四月十一日伏诛。近王某之枪毙，亦大快人心之一事也。王有孽财，家产至巨万，在氵扈置一伟大洋房，心犹未餍，犹欲于西湖保ㄈ塔旁，再建一座。噫！辱没山水甚矣。王某距孝逸伏诛之日，仅一星期间。余以桑梓关系，不得不慨乎言之。

古人之著述阙佚而不传者，殆不可数计。《中州集》载田琢从军时，曲护室中双燕，一日飞止坐隅，巧语移时不去。琢思明日秋社，燕当归去，此必其留别语也。作诗细书为蜡丸，系其足上。有“君怜我处频迎语，我忆君时不掩扉”之句。后八年，田为潞州观察，四月十二日闲坐含翠堂。忽双燕至，谛观之，即前燕也，足上蜡丸尚在。诧为奇事。乃倩同年庞铸画为图，自作序，求赵阅作诗。而赵诗既不传，即诗史中并无田琢赵阅其人，此诚不可解者。东坡四月十二日，以卜筑白鹤峰上新居告成，诗以纪之。有句云：“长江在北户，雪浪舞吾砌。”又云：“青山满墙头，{髟妥}{髟}几云髻。”皆写地写景，清切不移之句也。定庵四月十二日过访顾清，诵东坡《过清虚堂》诗句。顾即用原韵谢之，有句云：“高轩何自忽戾止，豁若暝雾腾金亚。”又云：“列缺卷舀雷停挝。”其推崇可谓备至。余戚陈姓，置新第落成，于四月十二日设宴志庆。余即席赋一律贺之：“鸠木庇材费苦衷，镜湖右畔地三弓。鸟衣依旧窥香户，刃鼻于今戏彩宫。云髻老苏颜白鹤，玳梁少蔡写苍龙。祝君代代儿孙福，靡丽画图夺化工。”第三、第五两句诗解，已详于前。《景龙文馆记》载唐睿宗景云元年四月十二日，幸隆庆池，结彩为楼。宴侍臣，泛舟戏象，即第四句之诗解也。《集异记》有云：陈留蔡少霞，幼奉道。一日沿溪行，忽得美荫，就憩焉，不觉成寐。为鹿帻人召去，见一玉人当轩立，谓少霞曰：愍子虔心，今宜领此。少霞不解所谓，复为鹿帻人引去。至一石碑侧，以笔砚授之。少霞凝神搦管，顷刻而毕。题曰：《苍龙溪新宫铭》。而文中则有“雕玳盘梁，镂檀竦”之语。尾缀“清宁二百三十一年四月十二日建”数字。少霞欲更周视，则为鹿帻人所促，反而遂寤。又《宛署记》：四月十二日，燕都女士游戒坛，繁华靡丽，宛然图画云云。余末句即引其事也。近时之讲章句学者，只要掷笔成句，便可一世。而余乃咕哩噜苏，至于如此，不且可笑之甚？顾余于此，有一自负语：余以前之诗人，虽才思奇溢，皆杜讠巽之徒耳。余后则姑待定论。

同邑陈友郇孝廉，年六十七，无子。以百金购某家婢为妾，于四月十三日育一男，大喜过望。讵未半日即气绝，孝廉伤之甚。余以诗慰之云：“报道丧明为阿官，善人无后亦心酸。只怜今日乾龙节，便是帝王牛马看。”按《天中记》：宋钦宗于靖康元年四月十三日生，太宰徐处仁等请以是日为乾龙节。然而河山有半面之羞，囚虏吐金人之气，所谓乾龙者安在耶？余是诗不特慰丧子之痛，且有祖国之羞焉。燕公四月十三日赴宴宁王亭子，即赋有句云：“绿嫩鸣鹤洲，阴浓斗鸡道。”杨万里四月十三日渡鄱阳湖，湖心一山曰康郎，其状如蛭浮水上。赋诗有“天如琉璃钟，下覆水晶碗。波光金汁泻，日影银柱贯。康山杯中蛭，庐阜帆前幔”诸句。顾清四月十三日送友诗，有句云：“垂角故人霜两鬓，关心歧路草连空。”皆秀拔之句也。《红豆村人集》中，有《四月十三日立夏》一章云：“节届清和四月中，余春犹在蕙兰丛。云峰层叠偏遮雨，潮鼓喧阗只啸风。逢闰自应添昼景，（是年闰四月）得金宁果害农功。（军行月令，立夏得金，五谷不成。是日立夏却逢金。）何当觅处飞霜散，一洗烦嚣万虑空。”全诗不见费力之处，但备一格而已。杨了僧《送钝初安葬诗》，有“南郊一路奔龙盾”之句，事在阳历三月廿四；而引用之故事，则系四月十三日者。按《宋史》：太祖开宝十年四月上崩，十三日发引，群臣升梓宫于龙盾。又真宗景德三年四月十三日立夏，迎南郊。余以说诗，故附及之。

四月十四日，古人无作诗者。惟宋陈翠虚于宁宗嘉定六年四月十四日，在潭州与会主云：我来当尸解。会主不以为意。翠虚留四句曰：“顶上雷声霹雳，混沌落地无踪。今朝得路便行，骑个无角火龙。”亦六言之体也。惟语气超忽，我辈俗人，殊不解此。近人如钱塘袁树《四月十四日赋雨》一章云：“正思祈雨慰舆情，忽听芭蕉起点声。地险岂宜逢歉岁，天高终是爱苍生。已看沃野都回润，还祝浓阴莫放晴。好是今宵清梦稳，桃笙净拂晚凉轻。”又如金陵何士《四月十四夜天池道士招诸同人集雨花山房》三章，其一云：“闭门抱微疴，默坐结遐想。忽来紫府招，如鸟出罗网。入门尘事空，庭轩爱幽敞。疑闻步虚来，竹梧奏清响。一饮壶觞倾，举坐尽萧爽。不知留客迟，但见归禽往。虚白襟袖生，前峰月初上。”其二云：“月上众妙生，变幻弄烟霭。造物巧设施，水墨为图绘。山树尽福┱，点点梢在外。共喜置身高，纵观得不昧。微风吹草香，露气上衣带。何处鸣疏钟，余音散深翠。”其三云：“深翠望无极，中有流莺鸣。应为月所误，深夜认天明。下界堕睡乡，夜气失其清。输与独醒客，灵境谁相争。不须秉烛游，畅我行乐情。动静分顷刻，东方红日生。”袁诗清圆流利，而何诗则含秀拔俗，深得悟境，皆可诵之作也。余有《四月十四日晚郊》一章云：“占得龙潜气候真，东南风色号长春。乡农翘足团团坐，趁着晚凉说洞宾。”按《玉海》：唐高祖武德六年四月十四日幸龙潜宅。又《占候书》：晴主岁稔，得东南风尤吉。又《史纂》：丘处机号长春子。金世宗设二帐于御幄之东，令长春子于是日居之。又吕岩字洞宾，以贞元十四年四月十四日生。乡人多好谈仙怪，而于洞宾事尤详。余诗故云云。

《岁时纪》云：四月十五日，自堂厨至百司厨，通谓之樱笋厨。故诗有“春事无多樱笋来”之句。今则物侯渐移，所谓樱笋之节，已在立夏许矣。皮日休四月十五日和陆龟豢书事，有句云：“竹叶饮为甘露色，莲花作肉芝香。粉膏比雨凝云磴，丹粉经年染石床。”盖锤练之句也。《韦斋诗钞》中，（宋朱松著）载《四月十五日上元道中》一章，有“一苇横斜风叶度，千滩雪成堆。之句。张明弼《四月十五日怀家》，有句云：“乱中新句干戈气，梦里红香儿女香。”皆奇而能丽者。李燧《四月十五日车驾临雍恭纪》，有句云：“虎拜轿门千骑拥，龙飞壁沿五云迎。”则雄壮而得体矣。尤西堂《四月十五日圣驾祷雨雨立降喜赋一诗》，有“今朝灵雨零三五”之句，亦系颂扬口吻。钱塘陆湄君女士，有《四月十五日龚浦川移樽随园招同朱草衣史苕湄王梅坡分赋得识字》一章云：“雅会须良时，端居多暇日。谁欤载酒过，纷然众宾集。人生至乐事，莫如新相识。漫把棋子敲，频将钓竿拂。贴水出新荷，吹香媚佳客。朱阳隐层巅，素魄坠瑶席。春去已多时，月犹留春色。客归月未归，何以遣兹夕。”缠绵绮丽，诚闺阁中不可多得者。余有《四月十五日高祖杏江公祭日散胙》一章云：“曰若哉生霸，刚逢禁足辰。牲牢沿俗例，樱笋荐时新。麟趾千年应，螽斯百岁春。友于是亦政，堪以法宗人。”“哉生霸”见于《书经》、《荆楚岁时记》。僧尼四月十五就禅刹挂塔，谓之结夏。故《释苑宗规》云：祝融在候，炎帝司方，当法王禁足之辰，是释子护生之日。又《宋史》：元佑二年四月十五日，东坡代赐彰化军节度使宗晟诏，有书云：“孝乎？惟孝，友于兄弟，施于有政，是亦为政。卿以膝下之养，为宗人之法”数语。又同日赐宗晟第二韶，有“方庆瓜瓞之绵，欲观麟趾之应”数语云。

李令哲四月十六日夜宿东柯，听雨赋诗，有句云：“官私蛙两部，倡和鸟三更。”读之饶有趣味，疑为刺时之作。袁子才是日端州公宴晚香堂，有古体一章云：“七十老翁不知老，来看岭南山色好。两株荆树忽相逢，一朵铁花开未了。通家难得来杨修，招我披云楼上游。阅江宝月次第到，此间风景胸全收。归来晚香堂，弟问兄知否？即日五人同上寿。（杨兰坡、刘瓒华、彭蔼堂、袁龙文及子才）彭铿斟雉，刘安进酒。龙文扛鼎阿香走。有如不期而会八百国，都为先生一张口。千里甫，五侯鲭。三十六种骨董羹，一一罗列求评，不怕忙杀天上天厨星。果然天星闻酒香，张嗉颐朵雷公狂。手持北斗仙桨，化为大雨猛如注。摇动一堂蜡烛光，合席蹲蹲人起舞。都道今宵得千古，十日平原何足数。师生昆季兼文武，谁是宾朋谁是主？个个忘形到尔汝，请各酣嬉将力努。珍羞吞尽珠玑吐，莫管衙外冬冬起三鼓。”虽非绳墨之作，而余则绝爱之。此老天才，毕竟不弱。余是日有《农谣》一章云：“无谷与有谷，但看这十六。日月对黄昏，夏秋雨不成。我言如不信。请君量月影。夜立一丈竿，省得问青天。月影过竿影，大水且没胫。影如九尺长，夏秋雨水忙。八尺雨逢六，七尺田大熟。五尺暑何酷，四蝗三饿腹。吾谓不如月上早，低田亩亩收好稻。乡人且怕月上迟，高田一亩无人犁。其实稻与谷，只苦人民骨。铜龙铁凤好经营，昼夜张灯是北京。”按《玉海》：贞观六年四月十六日，太宗避暑九成宫，王勃进颂有“铜龙对ニ，铁凤连甍”之句。《宋史》：祥符六年四月十六日，则听京城张灯一昼夜云云。其量影事，则见于通书。

《逸史》载唐元和十二年，吴清之妻杨氏，号“监真君”，头痛静坐，忽然不见。至四月十七日夜，见杨氏裹坐屋上，称先日有同行伴煎茶汤相待，汴州姓吕名德真，同州姓张名仙真，益州姓马名辨真，宋州姓王名信真。及还，有一女冠赋诗相别云：“道启真心觉渐清，天教绝粒应精诚。云外歌声笙管合，花间风引步虚声。”诗虽不佳，要亦子才所谓理言也。董说四月十七夜焙茶，赋诗有句云：“玄味纵清香，亦略近烟火。”句中亦有悟境。余有《四月十七日感事》一律，近作也。诗云：“中外人情好恶同，水灾蝗祸迭相攻。利臣日进满仓鼠，德教风衰当道熊。定国不闻知礼义，附民空自说公忠。最难堪处藤花尽，不见明驼谢赤龙。”《明道集》：熙宁三年四月十七日，程明道再上疏谏新法，有“中外人情，交谓不可。设令由此侥幸，事小有成，而兴利之臣日进，尚德之风寝衰”云云。又苏轼元佑二年四月十七日，代赐故夏国主嗣主乾顺进奉谢恩马驼回诏，亦有“惟忠可以附民，惟礼可以定国”之句。又《逸史》：玄宗微时，常至洛阳令崔日知宅。崔设馔未熟，因寝庭前，藤花初开。日知见巨蛇食花，逡巡不见。上觉曰：饥甚，梦中食藤花，甚美。日知乃知他日启圣之念也。后景龙二年四月十七日，在厅事假寐，宋大辨等三十人，同见赤龙据案云云。

余友沈漱庵，四月十八日观土谷祠道场，有句云：“今朝又是道场节，不见宫差赐赍来。”说本于《都梁纪》。盱眙县之瑞岩庵，宗室女尼也，赏赍甚厚。后割于金，为南使驻节之所。每岁四月十八日，仍建道场。远近士女，持香供络绎弥月。漱庵之句，感既系之矣。孙仲益四月十八日李茂嘉惠茶，有“拟把金钗候汤眼，不将白玉伴脂床”之句，载《鸿庆集》中。范成大《四月十八日余杭道中》，有“桑眼迷离应欠雨，麦须骚煞已禁风”之句，皆肖物之句也。余有《四月十八日山居笺经》绝句一章云：“笺注经文心血俱，逍遥山上亦清娱。无灵乞得天仓米，只自埋头拔发须。”按《左传》：孔子于哀公十六年夏四月己丑卒，诸说皆从之。其实十六年乃壬戌之岁，四月之朔为戊申，有乙丑而无己丑。己丑乃五月十二。“己”与“乙”文相近，故误书也。所谓乙丑，则确为四月十八矣。又《蜀志》：成都府逍遥山壁上，有“汉安元年四月十八日会仙友”字。宋景德间，杨用悔隐居于此。又《月令》：四月十八日天仓开，拔白发须吉。余年才四十而发已苍苍，既穷且老，可既也！

四月十九日为中国四千年前之政治革命纪念。武王伐商，以是日告师周庙，后之人数典忘祖久矣。于立至元戊寅四月十九日，风雨大作，村民以为龙王嫁女，以诗纪之。有“西方龙君嫁龙女，雷车彭彭载风雨。鲛人献绡珠泪泣，鸾裾行烟翠痕湿。燕脂紫土吹海腥，阳侯击浪玻璃声”诸句，皆诡丽之句也。康德涵四月十九宴东侍御园亭，赋诗八章。数其警句，如“风流不减分司典，唤出红妆劝玉”、“玉面未从花里出，瑶筝先向月中开”、“层层楼阁弯弯水，小小亭台面面花”，亦秀丽可诵。余有《四月十九日舟行至安昌镇》云：“翠色十分酣，莲光倒影涵。怕闻龙嫁女，乐听燕宜男。锦绣新堆马，乡村才了蚕。前流箫鼓拥，像是百花潭。”按《蜀志》：冀国夫人姓任，汉上小家女。任媪尝祷于神祠，梦神授以大珠，觉而有娠，明年四月十九日生。有僧过其家，疥疮遍体，女独敬事之。一日僧持衣求浣，女欣然濯之溪边。每一漂衣，莲花应手出，里人惊异。求僧不知所在，遂识其处为百花潭。后为唐宁节度，微服行民间。见女而悦之，纳为妾。妻死，遂为继室，封冀国夫人。每生日，置酒江上，泛舟徘徊，访漂衣故处。故后人以四月十九日为百花潭之胜会，倾城皆出，锦绣夹道，即官员亦至潭上，置酒高会也。又柬绮老《入都绝句》云：“十哲祠堂香火缘，（讥文庙武庙）重华景世都升仙。（指爱伯荫甫前辈）遥知师道文高古，赢得求贤万世传。”《唐书》：肃宗上元元年四月十九日，以星文变异，立武成王庙，选历代良将为“十哲”：白起、韩信、诸葛亮、李靖、李列于左，张良、田禳苴、孙武、吴起、乐毅列于右。又《群仙录》：张重华、郑景世，皆于四月十九日升仙。又苏轼元佑二年四月十九日同傅尧俞、孙觉状奏：“徐州布衣陈师道，文词高古，度越流辈。过壮未仕，实为遗才。欲望尊慈，特赐录用。”诗故云云。余乡有《分龙谣》云：“四月小分龙，五月大分龙。龙来非好事，少吉而多凶。”按小分龙即四月二十日也。《占候书》有云：四月二十日为小分龙。分嫩龙主旱，分健龙主雨，分白龙主大水，分青龙主小水。故谣中如此云云。此虽农夫口头禅语，疑当初亦能文者作之也。和靖《四月二十日池阳山店即赋》，有句云：“惊鸟忽冲溪霭破，暗花闲堕堑风香。”写景琢句，俱见工致。惟集中则传为初夏之作，余于别本见之，乃四月二十日赋也。革新而后，余辈文人，无可粉饰。党祸既株连无已，而水患又相逼而来。触目惊心，弥胜感喟。因新成一章云：“冤人入地呼苍穹，天祸东南是白龙。无补当今之切务，满朝不见古人风。”“冤人”两字，亦有所本。《续玄怪录》云：张质授临涣尉。日暮，见数人持符来，约与去。质乘高随之，至柏林下马，行百余步，见大府门。入则美须衣绯者，据案责其曲。质言无此事，乃呼冤人证之。冤人言此非贞元十一年四月二十日推事者，乃临涣尉张质也。判以姓名偶同放归。而质伏于柏林下马旁，已七日矣。又《宋文鉴》：四月二十日诏言过失与朝廷政事之阙，司马光应诏，有“敢不为陛下别白当今之切务，少补万分之一”云云。苏轼元佑二年四月二十日，同李常、王存、邓温伯、孙觉、胡宗愈状奏，谓给事中顾临慷慨中立，无所阿挠，供职以来，封驳论议，凛然有古人风云云。今之为官者，闻此数言，亦负疚中心否乎？余料工于弹劾之肃政史，亦一时之叫豪而已。所谓古人之风者安在？

《玉海》载宋真宗景德二年四月二十一日幸龙图阁，阅太宗御书，宴于崇政殿。帝作五言诗示从臣，是诗亦不传。而诗史中且不言真宗能诗，亦一疑问也。徐时夏《四月二十一日山行》，有“樱桃初染朱砂果，蚕豆新开水墨花”之句，酷似剑南集中语。余去年四月二十一日赴戚家小饮，座客有痛斥时事者，举座为之不欢。归而感赋一绝云：“一座蓬莱锁帝王，妖星出没更无常。狂夫负醉弄空影，唯诺何如执政堂。”亦伤心之语也。按《玉海》：唐高宗龙朔二年造蓬莱宫成，于四月二十一日徙居之。又《唐书》：肃宗上元元年四月二十一日，妖星见西方，至五月始灭。又道书：谭景升著《化书》，有“稚子弄影，不知为影所弄；狂夫侮像，不知为像所侮。化家者，不知为家所化；化国者，不知为国所化。醉者负醉，疥者疗疥”，皆理语也。后授齐丘，号“碧虚子”，于嘉佑五年四月二十一日题其后序。又《朝野杂记》：宋神宗元丰七年四月二十一日，中书奉旨，给事中驳正事，赴执政堂禀议。余不知无声无臭之政事堂，将何以体国而经野也。为之一叹。

《礼志》载宋孝宗淳熙七年四月二十二日，御书“明堂门”三字。少傅史浩等三十四人进《明堂庆成诗》。是诗盖未之见，意者必颂德之体也。余辈耳目浅陋，至于如此，犹呶呶说诗，亦可笑甚矣。张耒《已未四月二十二日大雨雹》云：“木衰火滥气浮泄，激此阴诊成冰坚。”写“雹”字甚切。刘基《四月二十二日郊外游得水字》云：“繁林溺深绿，清池散圆紫。鸟啼树有风，帆过烟生水。”丽句也。余前二十年四月二十二日，题外舅枚臣先生手藏宋拓《河南圣教序》云：“不见怀仁集右军，同州赝本雁塔真。世南羸得唐皇惜，剩有河南第二人。”按《实录》：唐太宗贞观十四年四月二十二日自为真草，书屏风以示群臣。笔力遒劲，为一时之绝。谓魏徵曰：世南没后，无一人可与论书。徵曰：褚遂良。又按：《河南圣教序》有三：行书一，怀仁集右军者，今已无之；楷书二，一在雁塔，一在同州。雁塔乃原本，同州者，则河南殁后，好事者以雁塔本更刻一石，以志刺史之不忘也。

宋高宗绍兴二十五年四月二十三日，讲《易》终篇，赐宰相、侍读以下犀带牙简、金鞍勒马。余知当日群臣必有以谢诗进者。其时金患未宁，江山愈小，而君臣泄沓若此，可既也。黄鲁直以绍圣二年谪黔州，四月二十三日至摩围，有“东县闻铜臭，江陵换衤夹衣”之句，其刺时也深矣。余有《咏佚史》绝句云：“万历年间纪幻风，王家屋宇更西东。出人意外飞筵席，香满杯盘酒满盅。”此诗有议余为怪诞者。按《居东录》：万历庚子四月二十三日，缁川县大风。有王氏屋宇三间，自西院移置东院，门窗户牖，衣服笔记，宛然如初。国氏巷屋脊上，有桌一张。风平亟视之，香簌布列，杯中酒满不溢，乃近地人家筵上物也。此事以年月日纪载，必非齐东之谈。

东坡于四月二十四日游国通禅院，宿焉。院为老泉旧游处，其明日为老泉之忌日，乃手写宝积献盖颂佛一偈，以赠长老仙公。仙公附掌笑曰：昨夜梦宝盖飞下，着处辄生火。岂此祥乎？东坡于是诗以纪之曰：“石耳峰头路接天，梵音堂下月临泉。此生初饮庐山水，上日徒参雪窦禅。袖里宝书犹未出，梦中飞盖已先传。何人更识稽中散，野鹤昂头未是仙。”事载《长公外纪》，而东坡集且不存其诗。玩其诗句，殊少警策，平铺直叙，类乎初学者所为。虽云纪事之作，亦殊嫌直率。东坡盖精于自删也。戴石屏《四月二十四日喜晴》，有句云：“苔榻有泥妨座客，稻田贮水慰农心。”造句虽率，写事颇能真切，惟“稻”字略有语病而已。余有《四月二十四日有友人自燕京归，述某公子雄心，叹而赋此》：“北望帝王居，妖言缀简书。雨天开玉玺，暮夜金鱼。檄已驱胡马，火将烧巧狙。无论应识者，十倍曹皇储。”按《南史》：齐高帝四月二十四日，荣阳郡人尹千，于嵩山东南见天雨石。开之有玉玺在其中，文曰：“戊丁之人与道俱，肃然入草应天符。扫平河洛清魏都。”或云宋禅位于齐，此其符念也。又《实录》：唐睿宗景云二年四月二十四日，敕鱼袋着紫者金装，着绯者银装，故有银青金紫之称。又宋元丰末，亲王赐玉鱼以副金带，金鱼以副玉带，谓为唐礼。故唐时又有金鱼银鱼之别，如韩文公诗：“不知官高卑，玉带悬金鱼”是也。又《三国志》：汉章武三年四月二十四日，先主知不起，乃泣语孔明曰：君才十倍曹丕，必安国而成大事云云。余又有《四月二十四日柬何黻庭大令》一章云：“恺悌慈祥君子乡，如公方不愧贤良。手书佛偈应天谶，（城中大善寺碑为公手书）躬御耕田督稼塌。（公专重农。）冰雪一年夸节操，风霜两字入文章。高卑官职寻常事，不见金鱼百世芳。”按《宋史》：高宗绍兴二十六年四月二十四日，置六科举士。一曰文章典雅，可备制诰；二曰节操方正，可备台谏；三曰才识该通，可备刑谳；四曰节用爱民，可备理财；五曰慈祥恺悌，可备监司郡守；六曰智勇绝伦，可备将帅。令侍从岁举之。第三句即东坡事也。又《玉海》：宋高宗绍兴二年四月二十四日，谓侍臣曰：朕闻祖宗时，禁中有打麦殿。今于后圃，令人引水灌畦，种之，亦欲知稼穑之艰难云云。

朱逢年于四月二十五日夜梦至一处，流水被道，色清绝，若有栏槛而无屋宇，有笔砚皆浸水中。朱惊问何地？旁有应者曰：此玉栏堂也。梦中欲取水中笔砚作诗，诗未成而觉，鸡已不再鸣矣。因赋一诗，曾载《玉润集》。有“千寻濯足衣裳冷，六字哦诗笔砚香”之句，余极爱其髦秀。或谓逢年集以“玉润”命名，即取此梦之意，亦可凭之言也。董炳文四月二十五日郊行，赋诗有句云：“催耕不惮一而再，打麦何辞倦复劳。”如此琢句，所谓吃力不讨好，何苦何苦。余有《四月二十五日掷笔》绝句云：“论功已愧丹青手，应对未详西朔方。幸有乐章遣漫兴，晓来回忆玉栏堂。”按《玉海》：宋绍兴九年四月二十五日，李德光上《五帝功臣绘象图》。又唐天宝二年四月二十五日，问诸番国远近，鸿胪卿王忠嗣对曰：谨按《西域图》，自陀拔恩单国至史国，凡十有二。又《宋史》：景佑二年四月二十五日御制雅乐曲及乐章。玉栏堂则已详于前矣。






是日为芒种节，余因连类及之。范成大《芒种即赋》，有“己酉甲申雷雨惊，乘除却贺芒种晴”之句。其后则董农山《芒种即事赋》有句云：“一犁浸足鹦歌粒，万顷吹成翡翠钅咸。”又云：“绿苹数点迎梅雨，白雪千家络茧风。”范句不切，董则过事雕琢，流于板滞。惟“白雪”句尚可耳。余有《芒种日郊行》一章云：“乡村四月闲童少，溪上老人罢垂钓。催耕打麦不惮劳，翡翠池塘梅雨绕。”亦不过即景而已，未能言之有章。大约诗人之成习，多勉其易而忽于难也。

四月二十六日，古人鲜有赋者。惟余廷璜丙寅四月二十六日同董中江张园小饮，即席赋，有“麦须迎旧ア，酒尾饯新莺”之句，亦点景之切者也。会稽金也香为邑名诸生，戊戌岁试，竟不录，心怏怏甚。以四月二十六日过访余，余留之饮，并赋一绝以慰之云：“男儿事业在丹青，忠烈庙前香火灵。赢得一千七百贯，但与方正惜惺惺。”按《明杂记》：永乐年，进封蒋忠烈武顺昭灵嘉佑王。四月二十六日为王之生辰，加一祭。又《七修类稿》：王佐与朱文公同科。四月二十六日，自状元王佐以下，各赐钱一千七百贯。又《玉海》：宋元佑二年四月二十六日，复置贤良方正直言极谏科，逾年即罢云云。盖是时新说竞进，屡有请罢科举者，余料必不久，故云云。

丁酉四月二十七日，内子以父病宁家。余苦于岑寂，乃取《汉》、《史》读之。至昌邑王时，感赋一绝云：“怎见狗头幻赤云，星台太史占天文。东行为顺西行逆，社稷已归博陆坟。”此纪其本事也。《汉书》昌邑王以四月二十七日废。先是祥云如狗，赤色长尾三枚，夹汉西行。占曰：天文以东行为顺，西行为逆，主人臣运柄。祥云为乱，此大臣欲行权以安社稷也。逾日遂有是事。而后之读史者，几将汉室威名，尽付于霍光之手。为大臣者以行权而得重名，此外殆未之见。余诗故既乎言之。梅尧臣《四月二十七日与王正仲饮赋》，有“醉忆曩同吾永叔，倒冠落佩来西都。高吟特去拥鼻学，雅曲付唱纤腰姝。山东腐儒漫侧目，洛下才子争归趋。”诸句自负殊甚。朱曰藩《四月二十七日行田杂歌》，摘其警句如“更怜村妇多新饷，潮落平沙蛤蚌鲜”、“雨过青坪不见人，剪葺新鹿白如银”、“田田荷叶太湖西，千队鸳鸯掠水低”，皆可诵之句也。余又于丁未四月二十七日宿湖州府城，旅舍旁民户有被官中催租，鸡犬不宁者，书此志感：“歌舞声中不见春，眼前税政虎于秦。州官愈老愈生事，（时宰某县者颓唐殆甚）信口开河牧小民。”按东坡元佑七年《乞罢税务岁终赏格状》：窃见今年四月二十七日，敕废罢诸路人户买扑上产税场，令下之日，天下歌舞云云。又《长公外纪》：元丰二年四月二十七日，东坡到湖州谢表：陛下知其愚不适时，难以追陪新进，察其老不生事，或能牧养小民云云。噫！若某县令者，将何以见东坡于地下。

四月二十八，道家以为天休节，佛说以为药王生，皆不可得而凭矣。张咏至道元年四月二十八日《悼蜀》云：“游女白玉，骄马黄金络。”又云：“花市春惭怍。”琢句之丽，殆无与匹。程敏政《四月二十八日起屡赐鲜笋鲥鱼杨梅雪梨感赋》，有“缄发紫泥留，香生青{弱}带冰盐”，亦工而得体者。余有《四月二十八日渡湖》云：“十万湖光拜大苏，山声云语叠相呼。水心胜似道心静，照得红尘一念无。”按东坡开西湖，于四月二十八日兴工。申状中有“添得十万丈水面”之语。又《史纂》：老君于四月二十八日上升，弟子尹喜悲恋请留。老君告以“除垢止念、静心守一”之旨。言讫，即耸身坐云华上云。

周洪道自号“平园老叟”，曾于四月二十九日会同年设宴，晨起感赋，有“清晨自扫落花厅，小瓮亲萏竹叶青”之句，闲雅甚矣。张文潜《四月二十九即事》，有句云：“蝶衣晒粉花枝午，蛛网添丝屋角晴。”又云：“黄帘翠幕断飞蝇，午影当轩睡未兴。”又“枕隐海鱼镌紫石，扇凉山雪画青缯”。又“廊阴日转雕栏树，坐冷风生玉碗冰”。写景韵而切，且厚，似剑南集中作。余有《四月二十九日游湖自刚直祠归得一律》云：“胜地数登临，湖山眉目森。龙图心似铁，鱼袋饰为金。伟绩付青史，祠坛傍紫岑。雕栏闲坐久，怕有落花侵。”按坡公元佑五年四月二十九日《杭州行牒开西湖状》云：“杭州之有西湖，犹人之有眉目”云云。又《事文纪原》：唐高宗永徽二年四月二十九日，给五品以上随身鱼袋，以防召命之诈。三品以上饰金，五品以上饰银。又《玉海》：孝宗淳熙八年四月二十九日，召丞相赵雄等赴经筵，听讲正说。终篇，浩等请付史馆。又玄宗天宝九年四月二十九日，谓侍臣曰：宜于皇城西南改置黄帝坛，朕当亲祀云云。尾联解见前。

孔临江《四月三十日送子敦都运待制赴河北》，有句云：“君能安辑之，千苍与万。”语近奖饰，赠行者常套也。董说四月三十日作，有“花事阑珊看百药，感怀将次到三闾。吴郎衣摺莼条阔，诸葛皮肤骨干疏。”读之饶有趣味。说自注：吴道子画释像，衣摺如莼条；诸葛孔明手肤，疏如松柏纹云云，不知出于何书。吾人寡读俭腹，良自恧也。余有《四月二十九日书感》云：“四交五月不自如，花事年年九折余。形槁还如诸葛手，心慈欲上百僚疏。无多兄弟惊离散，焉有灾荒属子虚。到此出家已不得，牢怀叠叠到三闾。”按《中州风士记》：洛阳花事，至四月杪，只剩一折。诸葛手见董诗注。又《白孔六帖》：汉成帝河平元年四月三十日日食，诏公卿百僚，疏陈过失，无有所讳。刘向对曰：四月交于五月，月同孝惠，日同孝昭，其占恐害继嗣云云。又《汉纪》：和帝永元十五年四月三十日日食，时帝遵肃宗孝章帝故事，有司以阴盛对，宜遣就国。上诏非之。又《贻谋录》：宋时民间诉水旱，旧无限制，往往欺网无以实。至淳化二年，诏诉水旱，夏以四月三十日为定制。又《楚通志》：道悟，荆州天皇寺僧。神仪挺异，幼而生知。年十四，求出家，父母不听。遂损减饮膳，形体羸瘁，父母不得已而许之。以宪宗元和二年四月三十日告寂。三闾见董诗。端阳节近，一般忧国志士，又将起若何之感触。荩心苦节，悉付东流，良可悯也。

