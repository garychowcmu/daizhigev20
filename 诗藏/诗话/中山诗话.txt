中山诗话 [宋] 刘攽着　



　　太宗好文，每进士及第，赐闻喜宴，常作诗赐之，累朝以为故事。仁宗在位四十二年，赐诗尤多，然不必尽上所自作。景佑初，赐诗落句云：「寒儒逢景运，报德合如何？」论者谓质厚宏壮，真诏旨也。 

　　刘子仪赠人诗云：「惠和官尚小，师达禄须干。」取柳下惠圣之和，师也达，而子张学干禄之事。或有除去官字示人曰：「此必番僧也，其名达禄须干。」闻者大笑。诗有诗病俗忌，当避之。此偶自谐和，无若轻薄子何，非笔力过也。 

　　景佑中，宋宜献上〈杨太妃挽诗〉云：「神归梁小庙，礼祔汉余陵。」文士称其用事精当。梅昌言诗曰：「先帝遗弓剑，排云上紫清。同时受顾托，今日见升平。」虽不用事，意思宏深，足为警语。 

　　景佑末，元昊叛，夏郑公出镇长安，梅送诗曰：「亚夫金鼓从天落，韩信旌旗背水陈。」时独刻公诗于石。 

　　僧惠崇诗云：「河分冈势断，春入烧痕青。」然唐人旧句。而崇之弟子吟赠其师诗曰：「河分冈势司空曙，春入烧痕刘长卿。不是师偷古人句，古人诗句似师兄。」杜工部有「峡束苍江起，岩排石树圆」，顷苏子美遂用「峡束苍江，岩排石树」做七言句。子美岂窃师者，大抵讽古人诗多，则往往为己得也。 

　　王元之〈谪黄州诗〉曰：「又为太守黄州去，依旧郎官白发生。」在朝与执政不相能，作〈江豚诗〉以讥之曰：「江云漠漠江雨来，天意为霖不干汝。」俗云，豚出则有风雨。又曰：「餐啖虾鱼颇肥腯。」讥其肥大。 

　　人多取佳句为句图，特小巧美丽可喜，皆指咏风景，影似百物者尔，不得见雄材远思之人也。梅圣俞爱严维诗曰：「柳塘春水漫，花坞夕阳迟。」固善矣，细较之，夕阳迟则系花，春水漫何须柳也。工部诗云：「深山催短景，乔木易高风。」此可无瑕颣。又曰：「萧条九州内，人少豺虎多。少人慎莫投，多虎信所过。饥有易子食，兽犹畏虞罗。」若此等句，其含蓄深远，殆不可模效。 

　　诗以意为主，文词次之，或意深义高，虽文词平易，自是奇作。世效古人平易句，而不得其意义，翻成鄙野可笑。卢仝云「不即溜钝汉」，非其意义，自可掩口，宁可效之邪？韩吏部古诗高卓，至律诗虽称善，要有不工者，而好韩之人，句句称述，未可谓然也。韩云：「老公真个似童儿，汲水埋盆作小池。」直谐戏语耳。欧阳永叔、江邻几论韩〈雪诗〉，以「随车翻缟带，逐马散银杯」为不工，谓「坳中初盖底，凸处遂成堆」为胜，未知真得韩意否也？永叔云：「知圣俞诗者莫如某，然圣俞平生所自负者，皆某所不好；圣俞所卑下者，皆某所称赏。」知心赏音之难如是，其评古人之诗，得毋似之乎！ 

　　潘阆字逍遥，诗有唐人风格。有云：「久客见华发，孤棹桐庐归。新月无朗照，落日有余晖。鱼浦风水急，龙山烟火微。时闻沙上雁，一一皆南飞。」〈岁暮自桐庐归钱塘〉仆以为不减刘长卿。 

　　太宗晚年，烧炼丹药，潘阆尝献方书。及帝升遐，惧诛，匿舒州潜山寺为行者，题诗于钟楼云：「绕寺千千万万峰，忘第二句。顽童趁暖贪春睡，忘却登楼打晓钟。」孙仅为郡官，见诗曰：「此潘逍遥也。」告寺僧呼行者，潘已亡去。 

　　王益柔胜之为馆职，年少亦颉颃。张掞叔文亦新贴职，年长而官已高，每群聚辄居上座。王密于屏风题云：「四十余年老健儿。」此唐徐州节度王智兴〈自咏诗〉句。翼日会食，张正坐诗下，众无不哂。 

　　李绚公素有诗赠同姓人曰：「吾宗天下者。」王胜之辄取注之曰：「居甘泉者以讴着，京施名倡李氏居甘泉坊善讴。卖药者以木牛着，京施李家卖药，以木牛自表，人呼为李木牛。围棋者以憨者，李乃国手，而神思昏浊，人呼为李憨子。裁幞头者以拗着，李家幞头，天下称善，而必与人乖刺，岁久自以拗李呼。作诗者以豁达着。」豁达老人喜为诗，所至辄自题写，诗句鄙下而自称豁达李老。尝书人新素墙壁，主人憾怒，诉官杖之，拘执使市石灰更杇漫讫，告官乃得纵舍，闻者哂之。此数人因胜之有云，遂自托不朽。 

　　梅昌言出镇太原，黄觉送诗曰：「五马雍容出镇时，都人争看好风仪。文章一代喧高价，忠直三朝受圣知。帐下军容森剑戟，门前行色拥旌旗。云龙古戍黄榆暗，雪满长郊白草衰。出去暂开貔虎幕，归来须占凤凰池。鬓间未有一茎白，陶铸苍生固不迟。」梅雅自修饰，容状伟如，大喜之。 

　　黄觉仕官不遂，尝送客都门外，不及寓邸舍，会一道士取所携酒炙呼饮之，既而道士举杯摭水写「吕」字，觉始悟其为洞宾也。又曰：「明年江南见君。」觉果得江南官。及期见之，出怀中大钱七，其次十，又小钱三，曰：「数不可益也。」予药数寸许，告觉曰：「一以酒磨服之，可保一岁无疾。」觉如其言，至七十余，药亦垂尽，作诗曰：「床头历日无多子，屈指明年七十三。」果是岁卒。 

　　李商隐有〈锦瑟诗〉，人莫晓其意，或谓是令狐楚家青衣名也。 

　　祥符、天禧中，杨大年、钱文僖、晏元献、刘子仪以文章立朝，为诗皆宗尚李义山，号「西昆体」，后进多窃义山语句。赐宴，优人有为义山者，衣服败敝，告人曰：「我为诸馆职挦撦至此。」闻者欢笑。大年〈汉武诗〉曰：「力通青海求龙种，死讳文成食马肝。待诏先生齿编贝，忍令索米向长安。」义山不能过也。元献〈王文通诗〉曰：「甘泉柳苑秋风急，却为流萤下诏书。」子仪画义山像，写其诗句列左右，贵重之如此。 

　　杨大年不喜杜工部诗，谓为村夫子。乡人有强大年者，续杜句曰「江、汉思归客」，杨亦属对，乡人徐举「乾坤一腐儒」，杨默然若少屈。欧公亦不甚喜杜诗，谓韩吏部绝伦。吏部于唐世文章，未尝屈下，独称道李、杜不已。欧贵韩而不悦子美，所不可晓﹔然于李白而甚赏爱，将由李白超趠飞扬为感动也 

　　孟东野诗，李习之所称：「食荠肠亦苦，强歌声不欢。出门如有碍，谁谓天地宽。」可谓知音。今世传《郊集》五卷，诗百篇。又有集号《咸池》者，仅三百篇，其间语句尤多寒涩，疑向五卷是名士所删取者。东野与退之联句诗，宏壮博辩，若不出一手。王深父云：「退之容有润色也。」 

　　张籍乐府词，清丽深婉，五言律诗亦平澹可爱，至七言诗，则质多文少。材各有宜，不可强饰。文昌有〈谢裴司空马诗〉曰：「乍离华厩移蹄涩，初到贫家举眼惊。」此马却是一迟钝多惊者，诗词微而显，亦少其比。 

　　白乐天诗曰：「请钱不早朝。」「请」作平声，唐人语也。今人不用厮字，唐人作斯音，五代已作入声，陶谷云「尖檐帽子卑凡厮」是也。白曰：「金屑琵琶槽，雪摆胡腾衫。」琵琶与今人同。杜曰「皂鵰寒始急」，白曰「千呼万唤始出来」，人皆谓语病。事之终始，音上声，有所宿留，今甫然者音去声。二公诗自非语病。 

　　唐诗赓和，有次韵，先后无易。有依韵，同在一韵。有用韵，用彼韵不必次。吏部和皇甫〈陆浑山火〉是也，今人多不晓。刘长卿〈余干旅舍〉云：「摇落暮天迥，丹枫霜叶稀。孤城向水闭，独鸟背人飞。渡口月初上，邻家渔未归。乡心正欲绝，何处捣征衣。」张籍〈宿江上馆〉云：「楚驿南渡口，夜深来客稀。月明见潮上，江静觉鸥飞。旅宿今已远，此行殊未归。离家久无信，又听捣砧衣。」两诗偶似次韵，皆奇作也。 

　　 管子曰：「是无终始，无务多业。」此言学者贵能成就也。唐人为诗，量力致功，精思数十年，然后名家。杜工部云：「更觉良工用心苦。」然岂独画手心苦耶！ 

　　真宗问进臣：「唐酒价几何？」莫能对。丁晋公独曰：「斗直三百。」上问何以知之，曰：「臣观杜甫诗：『速须相就饮一斗，恰有三百青铜钱。』」亦一时之善对。 

　　海陵人王纶女，辄为神所冯，自称仙人。字善数品，形制不相犯。〈吟雪诗〉云：「何事月娥欺不在，乱飘瑞叶落人间。」说云：天上有瑞木，开花六出。他诗句词意飘逸，类非世俗可较。〈题金山〉云：「涛头风卷云，山脚石蟠虬。」常谓纶为清非孺子，不晓其义。亦有诗赠曰：「君为秋桐，我为春风。春风会使秋桐变，秋桐不识春风面。」居数岁，神舍女去，懵然无知。嫁为广陵吕氏妻。 

　　鞠，皮为之，实以毛，蹙蹋而戏。见〈霍去病传〉注：「穿城蹋鞠。」晚唐已不同矣。归氏子弟嘲皮日休云：「八片尖皮砌作球，火中燂了水中揉。一包闲气如常在，惹踢招拳卒未休。」今柳三复能之，述曰：「背装花屈膝，屈，口勿反。白打大廉斯。进前行两步，跷后立多时。」柳欲见晋公无由，会公蹴球后园，偶迸出，柳挟取之，因怀所业，戴球以见公。出书再拜者三，每拜，球起复于背膂幞头间，公乃笑而奇之，遂延于门下。然弟子拜师，常礼也，独球多贱人能之，每见劳于富贵子弟，莫不拜谢而去，此师拜弟子也。术不可不慎，此亦可喻大云。 

　　洪州西山与滕王阁相对，一僧尽览诗板，告郡守曰：「尽不佳。」因朗吟曰：「洪州太白方，积翠倚穹苍。万古遮新月，半江无夕阳。」守异之，遣出。闽僧有朋多诗，如「虹收千嶂雨，潮展半江天。」又曰：「诗因试客分题僻，棋为饶人下着低。」亦巧思也。 

　　王丞相嗜谐谑。一日，论沙门道，因曰：「投老欲依僧。」客遽对曰：「急则抱佛脚。」王曰：「『头老欲依僧』，是古诗一句。」客亦曰：「『急则抱佛脚』，是俗谚全语。上去投，下去脚，岂不的对也。」王大笑。 

　　孟蜀时，花蕊夫人号能诗，而世不传。王平父因治馆中废书，得一轴八九十首，而存者纔三十余篇，大约似王建句。若「厨船进食簇时新，列坐无非侍从臣。日午殿头宣所鲙，隔花催唤打鱼人。」「月头支给买花钱，满殿宫娥近数千。遇着唱名都不语，含羞急过御状前。」 

　　山东二经生同官，因举郑谷诗曰：「任是深山更深处，也应无计避王徭。」一生难之曰：「野鹰安得王徭？」一生解之曰：「古人宁有失也？是年必当索翎毛耳。」 

　　刁景纯有见无类，必往复，归每至三鼓。宋祁判馆，集僚属，而刁或连日不赴，因邀而谯让之。王原叔戏改杜〈赠邓广文〉云：「景纯过官舍，走马不曾下。蓦地趁朝归，便遭官长骂。」李献臣曰︰「我为足之云︰『多罗四十年，偶未识摩毡。时西戎唃氏子名摩毡。近有王宣政，时时与纸钱。』」刁尝为王宣政作墓铭。以古文篆隶加褾轴，密挂刁听事。会一日大雨，不出，周步厅庑间，始见此图。问之从者。曰：「挂此已数日矣，先造者往往能通念也。」 

　　苏子美魁伟，与宋中道并立，下视之，笑曰﹕「交不着。」京师市井语也。号为「锥宋」，为其颖利而幺么云。赠诗曰﹕「譬如利锥末，所到物已破。」后倅洺州。洺本赵地，有毛遂冢，圣俞遂举处囊事为送行诗戏之。 

　　司马温公论九旗之名，旗与旗相近。《诗》曰：「言观其旗。」《左传》：「龙尾伏辰，取虢之旗。」然则此旗当为芹音。周人语转，亦如关中以中为蒸，蛊为尘，丹青之青为萋也。五方语异，闽以高为歌，荆、楚以南为难，荆为斤。昔闽士作〈清明象天赋〉，破题云：「天道如何，仰之弥高。」会考官同里，遂中选。荆、楚士题雪用先字，后曰「十二峰峦旋旋添」。反读添为天字也。向敏中镇长安，土人不敢卖蒸饼，恐触中字讳也。 

　　杨安国判监，集学官饮，必颂《诗谱》以侑酒。举杯属客，曰：「诗之兴也，谅不于上皇之世，且饮酒。」裴如晦亦举杯曰：「古之伏羲氏之王天下也，不能饮矣。」一座皆笑，而杨不悟。 

泗州塔，人传下藏真身，后阁上碑道兴国中塑僧伽像事甚详。退之诗曰：「火烧水转扫地空。」则真身焚矣。塔本喻都料造，极工巧。俗谓塔顶为天门，苏国老诗曰：「上到天门最高处，不能容物只容身。」以讥在位者。 

　　古诗曰：「袖中有短书，欲寄双飞燕。」以燕时物，故寓言尔。蜀人自京以鸽寄书，不浃旬而达船，船浮海，亦以鸽通信，非虚言也。史以陆机「黄耳」为犬，能寄书，恐不然。自洛至吴，更历江、淮，殆数千里，安能谕人而从舟楫乎？或者为奴名，不然，当为神犬也。 

　　史着赫连勃勃之暴，蒸土筑城，意谓釜甑熟之。然不知北方土工，用春首聚土，阳气蒸发，用筑则坚牢特甚故尔。近有献策筑吴江为瓮堤，土人欲以巨瓮实土，稍稍下之。不思土实则瓮重不可致，虚致水中则泛，泛曷可止。虽执政亦惑之。然治河皆有瓮堤，形似瓮耳，不用陶器也。 

　　汪白为〈平粜诗〉刺时病云：「穴垣补墙隙，墙成垣已隳。断屦补穿履，履成屦亦亏。」 

晏元献尤喜江南冯延巳歌词。其所自作，亦不减延巳。乐府〈木兰花〉皆七言诗，有云：「重头歌咏响璁琤，入破舞腰红乱旋。」重头、入破，皆弦管家语也。 

　　欧阳文忠公见张安陆，迎谓曰：「好，云破月来花弄影。」 

《韩吏部集》有李习之两句云：「前之讵灼灼，此去信悠悠。」若无可取，郑州掘一石，刻刺史李翱诗曰：「县君爱砖渠，绕水恣行游。鄙性乐山野，掘地便池沟。两岸植芳草，中间漾清流。所向既不同，砖凿名自修。从他后人见，景趣谁为幽。」王深父编次入习之集。此别一李翱尔，而习之不能诗也。吏部读皇甫湜 

　　诗，亦讥其掎摭粪壤。梅圣俞谓尹师鲁以古文名而不能诗。 

　　陈亚以药名咏白发云：「若是道人头不白，老人当日合乌头。」 

　　员外郎上官佖尝劝石少傅中立慎缄，石勃然曰：「上官佖如下官口何！」 

　　韩吏部〈赠玉川诗〉曰：「水北山人得声名，去年去作幕下士。水南山人又继往，鞍马仆从塞闾里。少室山人索价高，两以谏官征不起。」又曰：「先生抱材须大用，宰相未许终不仕。」王向子直谓韩与处士作牙人商度物价也。古称驵侩，今谓牙，非也。刘道原云：「本称互郎，主互市。唐人书互为□，因讹为牙。」理或信然。今言万为方，千为撇，非讹也，若隐语尔。 

　　陈文惠尧佐以使相致仕，年八十，有诗云：「青云歧路游将遍，白发光阴得最多。」构亭号佚老，后归政者往往多效之。公喜堆墨书，游长安佛寺题名，从者误侧砚污鞋，公性急，遂窒笔于其鼻，客笑失声，若皇甫湜怒其子，不暇取杖，遂龁臂血流。 

　　今人呼秃尾狗为厥尾，衣之短后者亦曰厥，故欧公记陶尚书诗语末厥兵，则此兵正谓末贼尔。世语虚伪为何楼，盖国初京师有何家楼，其下卖物皆行滥者，非沽滥称也。世语优人为何市乐，说者谓南都石驸马家乐甚盛，诋诮南市中乐人，非也。盖唐元和时《燕吴行役记》，其中已有河市字，大抵不隶名军籍而在河市者，散乐名也。世谓事之陈久为瓒，盖五代时有马瓒，为府幕，其人鲁憨，有所闻见，他人已厌熟，而乃甫为新奇道之，故今多称瓒为厌熟，京师人货香印者，皆击铁盘以示众人，父老云，以国初香印字逼近太祖讳，故托物默喻。 

　　梁周翰，真宗即位，始知诰，〈赠柳开诗〉曰：「九重城阙新天子，万卷诗书老舍人。」时杨大年、朱昂同在禁掖，杨未及满三十，而二公皆老，数见靳侮。梁谓之曰：「公毋侮我老，此老亦将留与公尔。」朱昂闻之，背面摇手掖下，，谓梁曰：「莫与，莫与！」大年死不及五十。 

　　余靖两使契丹，虏情益亲，能胡语，作胡语诗。虏主曰：「卿能道，吾为卿饮。」靖举曰：「夜宴设逻厚盛也。臣拜洗，受赐。两朝阙荷通好。情感勤。厚重。微臣雅鲁拜舞。祝若统，福佑。圣寿铁摆嵩高。俱可忒。无极。」主大笑，遂为釂觞。汉史有〈盘木白狼诗〉，译出夷语，殆不若靖真胡语也。刘沆亦使虏，使凌压之，契丹馆客曰：「有酒如渑，系行人而不住。」沆应声曰：「在北曰狄，吹〈出塞〉以何妨。」仁宗待虏有礼，不使纤微迕之，二公俱谪官。 

　　古人多歌舞饮酒，唐太宗每舞，属群臣。长沙王亦小举袖，曰：「国小不足以回旋。」张燕公诗云：「醉后欢更好，全胜未醉时。动容皆是舞，出语总成诗。」李白云：「要须回舞袖，拂尽五松山。醉后凉风起，吹人舞袖环。」今时舞者必欲曲尽奇妙，又耻效乐工艺，益不复如古人常舞矣。古人重歌诗，自隋以前，南北旧曲颇似古，如〈公莫舞〉、〈丁督护〉，亦自简澹。唐来是等曲又不复入听矣。近世乐府为繁声加重叠，谓之缠声，促数尤甚，固不容一倡三叹也。胡先生许太学诸生鼓琴吹箫，及以方响代编磬，所奏惟〈采苹〉、〈鹿鸣〉数章而已，故稍曼延，傍迩郑、卫声，或问之，曰：「无他，直缠声〈鹿鸣〉、〈采苹〉尔。」 

　　梅圣俞幼〈戏谢师直诗〉曰：「古锦裁诗句，斑衣戏坐隅。木奴今正熟，肯效陆郎无？」师直小名锦衣奴，至十岁读此，方悟之。 

　　石曼卿独行京师，一豪士揖之而语曰：「公幸过我家。」石许之，同入委巷，抵大第，藻饰宏丽，锦绣珠翠，殆非人间所拟。歌舞欢醉，丐书，为挥〈筹笔〉、〈驿诗〉数篇。以金帛数百千赠之，复使驺从送还，恍然不知其谁。翼日，殆无复省所居矣。他日，遇诸涂，以遗以白金数两，谓曰：「诗中『意中流水远，愁外旧山青』，最为佳句。」 

　　赵少师初在涟水守馆，不数年后，以学士知涟水，继来者名其堂为豹隐。曼卿有诗曰：「熊非清渭逢何暮？龙卧南阳去不还。年少官游今郡守，蔚然疑在立谈间。」后莫偕者。 

　　曹参尝为功曹，而杜诗云「功曹无复叹萧何」，误矣。按光武尝谓邓禹，「何以不掾功曹？」陈子昂云：「吾闻中山相，乃属放麑翁。」放麑，本秦西巴，孟孙氏之臣，谓之中山，亦误矣。唐韩皋鼓〈广陵散〉，其说谓毌丘俭、诸葛诞刺扬州，举兵讨晋，不成而散于广陵尔。刘道原谓汉、魏时扬州刺史治寿春，俭、诞皆死寿春，是时广陵属徐州，至隋、唐始为扬州，不可不察也。 

　　景佑中，羌人叛，诏遗士献方略，率皆得官。有〈题关西驿舍〉曰：「弧生荧荧照寒野，汉马萧萧五陵下。庙堂不肯用奇谋，天子徒劳聘贤者。万里危机入燕、蓟，八方杀气冲灵、夏。逢时还似不逢时，已矣吾生真苟且。」 

　　宋次道〈次西都诗〉，以狐落对五凤楼，言野狐落，唐人名宫人所聚也。 

　　太宗时，同年数辈取名似姓者为句云：「郭郑、郑东、东野绛，马张、张夏、夏侯璘。」熙宁初，有崔度、崔公度，王韶、王子韶，又有章君陈、陈君章，如以西门豹对东方虬也。王丞相云：「马子山骑山子马。」马给事字子山。穆王八骏有山子马之名。久之，人对曰：「钱衡水盗水衡钱。」钱某为衡水令。人谢之曰：「正欲作对尔，实非有盗也。」 

　　永州何仙姑，不饮食，无漏泄，世传其神异。岳州天庆观柱以震折，有倒书「谢仙火」字。仙姑云：「雷部夫妇二人，长阔各三尺，银色。」莫不骇信。有熟于江湖间事者，曰：「南方贾人各以火自名，一火犹一部也。此贾名仙，刻木记己物耳。」是亦不可知也。尝有道人，自言隋、唐间人，谈黄巢事甚悉，因曰：「黄六晚节至此。」张安道尚书云：「巢六兄弟，而巢最小，当第六。」由是推之，则道人之言信然乎？ 

　　江州琵琶亭，前临江，左枕湓浦，地尤胜绝。夏、梅诗最佳。英公、公仪。夏云：「年光过眼如车毂，职事羁人似马衔。若遇琵琶应大笑，何须涕泣满青衫！」梅云：「陶令归来为逸赋，乐天谪宦起悲歌。有弦应被无弦笑，何况临弦泣更多！」又有叶氏女名桂女，字月流。诗曰：「乐天当日最多情，泪滴青衫酒重倾。明月满船无处问，不闻商女琵琶声。」 

　　词人以也字作夜音，杜云：「青袍也自公。」白公云：「也向慈恩寺游。」不可如字读也。 

张湍为河南司录府，当祭社，买猪以呈尹，而猪辄突入湍家，湍即捉杀之。湍对尹云：「律云，猪无故夜入人家，主人登时杀之勿论。」尹笑之，为别市猪。 

　　张介以命术游公卿间，寓居钱塘西湖上。尝自京师南归，士大夫率为诗赠之。吕许公王沂公时方执政，亦皆有诗。夏郑公留守南京，为诗寄二公曰：「上公诗笔千金重，逋客归装一舸轻。莫到青山更招隐，且留贤哲为苍生。」郑公在朝，数为御史纠劾，疑时宰讽旨，作〈青雀诗〉:「青雀孤飞毛羽单，卑栖岂敢碍鹓鸾。明珠自有千金价，莫为他人作弹丸。」 

　　自唐以来，试进士诗，号省题。近年能诗者，亦时有佳句。蜀人杨谔〈宣室受厘〉落句云：「愿前明主席，一问洛阳人。」滕甫〈西旅来王〉云：「寒日边声断，春风塞草长。传闻汉都护，归奉万年觞。」谔有诗名，〈题骊山诗〉云：「行人问宫殿，耕者得珠玑。」最为警策。 

　　唐人饮酒，以令为罚，韩吏部诗云：「令征前事为。」白傅诗云：「醉翻襕衫拋小令。」今人以丝管歌讴为令者，即白傅所谓。大都欲以酒劝，故始言送，而继承者辞之，摇首挼舞之属，皆却之也，至八遍而穷，斯可受矣。其举故事物色，则韩诗所谓耳。近岁有以进士为举首者，其党人意侮之，会其人出令，以字偏傍为率，曰：「金银钗钏铺。」次一人曰：「丝绵紬绢网。」至其党人，曰：「鬼魅魍魉魁。」俗有谜语曰：「急打急圆，慢打慢圆，分为四段，送在窑前。」初以陶瓦乃为令耳。 

　　陈文惠善为四句诗，在江湖有诗云：「平波渺渺烟苍苍，菰蒲纔熟杨柳黄。扁舟系岸不忍去，秋风斜日鲈鱼乡。」文惠年六十余，纔为知制诰，其后遂至真宰使相致仕。文惠喜堆墨书，深自矜负，号前无古人，后无来者。与石少傅同在政府，石欲戏之，政事堂有黑漆大饭床，长五六尺许，石取白垩，横画其中，可尺余，而谓陈曰：「我颇学公堆墨字。」陈闻之欢甚。石顾小吏二人，舁饭床出，曰：「我已能写口字。」陈为怅然。 

　　江邻几善为诗，清淡有古风。苏子美坐进奏院事谪官，后死吴中。江作诗云:「郡邸狱冤谁与辩？皋桥客死世同悲。」用事甚精当。尝有古诗云：「五十践衰境，加我在明年。」论者谓莫不用事，能令事如己出，天然浑厚，乃可言诗，江得之矣。江天质淳雅，喜饮酒、鼓琴、围棋。人以酒召之，未尝不往，饮未尝不醉，已醉眠，人强起饮之，亦不辞也。或不能归，即留宿人家，商度风韵，陶靖节之比。江尝通判庐州，有酒官善琴，以坐局不得出，江日就之，郡中沙门、羽士及里氓能棋者数人，呼与同往。郡人见之习熟，因画为图：前列驺导，有一人骑马青盖，其后沙门、羽士、褐衣数人，葛巾芒屩累累相寻，意思萧散。惜时无名手，此画不足传后，何必减嵇、阮也。 

　　道人张无梦，在真宗朝，以处士见除校书郎。无梦善摄生。梅昌言知苏州，无梦求见之，先与诗云：「壸中一粒长生药，待与苏州太守分。」好为大言，处之不疑，自比李少君。然无梦年九十死。无梦语人，少时绝欲，屏居山中十余岁，自以为不动。及出见妇人美色，乃复歉然。又入山十余年，乃始寂定。劝人饮食毋用盐醋，煮饼淡食，更自有天然味。无梦老病耳聋，其死亦无他异。 

　　蜀人李士宁，好言鬼神诡异事。为予言，尝泛海值风，广利王使存问己。又尝一夜，有人传相公命己，及往，燕设甚盛，饮食醉饱。既寤，乃在梁门外。疑所谓相公者，二相神也。人皆言士宁能佗心通。士宁过余，余故默作念，侮戏之竟日，士宁不知，乌在其通也！士大夫多遗其金帛钱物，士宁以是财用常饶足。人又以为有术能归钱，与李少君类矣。 

