诚斋诗话[宋] 杨万里



   

　　句有偶似古人者，亦有述之者。杜子美《武侯庙》诗云：“映阶碧草自春色，隔叶黄鹂空好音。”此何逊《行孙氏陵》云“山莺空树响，垅月自秋晖”也。杜云：“薄云岩际宿，孤月浪中翻。”此庾信“白云岩际出，清月波中上”也，“出”“上”二字胜矣。阴铿云：“莺随入户树，花逐下山风。”杜云：“月明垂叶露，云逐渡溪风。”又云：“水流行地日，江入度山云。”此一联胜。庾信云：“永韬三尺剑，长卷一戎衣。”杜云：“风尘三尺剑，社稷一戎衣。”亦胜庾矣。南明苏子卿《梅》诗云：“祇言花是雪，不悟有香来。”介甫云：“遥知不是雪，为有暗香来。”述者不及作者。陆龟蒙云：“殷勤与解丁香结，从放繁枝散诞香。”介甫云：“殷勤为解丁香结，放出枝头自在春。”作者不及述者。

　　山谷集中有绝句云：“草色青青柳色黄，桃花零乱杏花香。春风不解吹愁去，春日偏能惹恨长。”此唐人贾至诗也，特改五字耳。贾云：“桃花历乱李花香”，又“不为吹愁惹梦长”。

　　东坡云：“春宵一刻直千金，花有清香月有阴。歌管楼台人寂寂，秋迁院落夜沉沉。”介甫云：“金炉香烬漏声残，剪剪轻风阵阵寒。春色恼人眠不得，月移花影上栏干。”二诗流丽相似，然亦有甲乙。

　　“问余何意栖碧山，笑而不答心自闲。桃花流水杳然去，别有天地非人间。”又：“相随遥遥访赤城，三十六曲水回萦。一溪初入千花明，万壑度尽松风声。”此李太白诗体也。“麒麟图画鸿雁行，紫极出入黄金印。”又：“折摧朽骨龙虎死，黑入太阴雷雨垂。”又：“指挥能事回天地，训练强兵动鬼神。”又：“路经滟滪双蓬鬓，天入沧浪一钓舟。”此杜子美诗体也。“明月易低人易散，归来呼酒更重看。”又：“当其下笔风雨快，笔所未到气已吞。”又：“醉中不觉度千山，夜闻梅香失醉眠。”又《李白画像》：“西望太白横峨岷，眼高四海空无人。大兒汾阳中令君，小兒天台坐忘身。平生不识高将军，手涴吾足乃敢嗔。”此东坡诗体也。“风光错综天经纬，草木文章帝杼机。”又“涧松无心古须鬣，天球不琢中粹温。”又：“兒呼不苏失脚，犹恐醒来有新作。”此山谷诗体也。

　　《金针法》云：“八句律诗，落句要如高山转石，一去无回。”予以为不然。诗已尽而味方永，乃善之善也。子《重阳》诗云：“明年此会知谁健，醉把茱萸仔细看。”《夏日李尚书期不赴》云：“不是尚书期不顾，山阴野雪兴难乘。”唐人诗：“葛溪浸淬干将剑，却是猿声断客肠。”又《钓台》：“如今亦有垂纶者，自是江鱼卖得钱。”唐人《长门怨》：“错把黄金买词赋，相如自是薄情人。”崔道融云：“如今却羡相如富，犹有人间四壁居。”

　　诗有一句七言而三意者。杜云：“对食暂餐还不能。”退之云：“欲去未到先思回。”有一句五言而两意者。陈後山云：“更病可无醉，犹寒已自知。”诗有句中无其辞，而句外有其意者。《巷伯》之诗，苏公刺暴公之谮己，而曰：“二人同行，谁为此祸。”杜云：“遣人向市赊香粳，唤妇出房亲自馔。“上言其力穷，故曰赊；下言其无使令，故曰亲。又：“东归贫路自觉难，欲别上马身无力。”上有相干之意而不言，下有恋别之意而不忍。又：“朋酒日欢会，老夫今始知。”嘲其独遗己而不招也。又夏日不赴而云：“野雪兴难乘。”此不言热而反言之也。

　　诗有惊人句。杜《山水障》：“堂上不合生枫树，怪底江山起烟雾。”又：“斫却月中桂，清光应更多。”白乐天云：“遥怜天上桂华孤，为问姮娥更寡无？月中幸有闲田地，何不中央种两株。”韩子苍《衡岳图》：“故人来自天柱峰，手提石廪与祝融。两山陂陀几百里，安得置之行李中。”此亦是用东坡云：“我持此石归，袖中有东海。”杜牧之云：“我欲东召龙伯公，上天揭取北半柄。”“蓬莱顶上斡海水，水尽见底看海空。”李贺云：“女娲炼石补天处，石破天惊逗秋雨。”

　　褒颂功德五言长韵律诗，最要典雅重大。如杜云：“风历轩辕纪，龙飞四十春。八荒开寿域，一气转洪钧。”又云：“碧瓦初寒外，金茎一气旁。山河扶绣户，日月近雕梁。”李义山云：“帝作黄金阙，天开白玉京。有人扶太极，是夕降玄精。”七言褒颂功德，如少陵贾至诸人倡和《早朝大明宫》，乃为典雅重大。和此诗者，岑参云：“花迎剑佩星初落，柳拂旌旗露未乾。”最佳。

　　七言长韵古诗，如杜少陵《丹青引》、《曹将军画马》、《奉先县刘少府山水障歌》等篇，皆雄伟宏放，不可捕捉。学诗者於李杜苏黄诗中，求此等类，诵读沈酣，深得其意味，则落笔自绝矣。

　　太史公曰：“《国风》好色而不淫，《小雅》怨诽而不乱。”《左氏传》曰：“《春秋》之称，微而显，志而晦，婉而成章，尽而不汙。”此《诗》与《春秋》纪事之妙也。近世词人，闲情之靡，如伯有所赋，赵武所不得闻者，有过之无不及焉，是得为好色而不淫乎？惟晏叔原云“落花人独立，微雨燕双飞”，可谓好色而不淫矣。唐人《长门怨》云：“珊瑚枕上千行泪，不是思君是恨君。”是得为怨诽而不乱乎？惟刘长卿云“月来深殿早，春到後宫迟”，可谓怨诽而不乱矣。近世陈克咏李伯时画《宁王进史图》云：“汗简不知天上事，至尊新纳寿王妃”，是得谓为微、为晦、为婉、为不汙秽乎？惟李义山云：“侍宴归来宫漏永，薛王沈醉寿王醒”，可谓微婉显晦、尽而不汙矣。

　　士大夫间有口传一两联可喜，而莫知其所本者。如：“人情似纸番番薄，世事如棋局局新。”又：“饱谙世事慵开眼，会尽人情只点头。”又：“薄有田园归去好，苦无官况莫来休。”又贺人休官：“重碧杯中天更大，软红尘里梦初收。”竟不知何人诗也。又有嘲巧宦而事反拙者：“当初只谓将勤补，到底翻为弄巧成。”此尤可笑。

　　唐律七言八句，一篇之中，句句皆奇，一句之中，字字皆奇，古今作者皆难之。予尝与林谦之论此事。谦之慨然曰：“但吾辈诗集中，不可不作数篇耳。如老杜《九日》诗云：‘老去悲秋强自宽，兴来今日尽君欢。’不徒入句便字字对属。又顷刻变化，才说悲秋，忽又自宽，以‘自’对‘君’甚切，君者君也，自者我也。‘羞将短发还吹帽，笑倩旁人为正冠。’将一事翻腾作一联，又孟嘉以落帽为风流，少陵以不落为风流，翻尽古人公案，最为妙法。‘蓝水远从千涧落，玉山高并两峰寒。’诗人至此，笔力多衰，今方且雄杰挺拔，唤起一篇精神，自非笔力拔山，不至於此。‘明年此会知谁健，醉把茱萸仔细看。’则意味深长，悠然无穷矣。”

　　东坡《煎茶》诗云：“活水还将活火烹，自临钓石汲深清。”第二句七字而具五意：水清，一也；深处清，二也；石下之水，非有泥土，三也；石乃钓石，非寻常之石，四也；东坡自汲，非遗卒奴，五也。“大瓢贮月归春甕，小杓分江入夜瓶。”其状水之清美极矣。分江二字，此尤难下。“雪乳已翻煎处脚，松风仍作泻时声。”此倒语也，尤为诗家妙法，即少陵“红稻吸馀鹦鹉粒，碧梧栖老凤凰枝”也。“枯肠未易禁三椀，卧听山城长短更。”又翻却卢仝公案。仝吃到七椀，坡不禁三椀。山城更漏无定，长短二字，有无穷之味。

　　初学诗者，须学古人好语，或两字，或三字。如山谷《猩猩毛笔》：“平生几两屐，身後五车书。”“平生”二字《论语》，“身後”二字，晋张翰云：“使我有身後名。”“几两屐”阮孚语，“五车书”庄子言惠施。此两句乃四处合来。又：“春风春雨花经眼，江北江南水拍天。”春风春雨，江北江南，诗家常用。杜云：“且看欲尽花经眼。”退之云：“海气昏昏水拍天。”此以四字合三字，入品便成诗句，不至生硬。要诵诗之多，择字之精，始乎摘用，久而自出肺腑，纵横出没，用亦可，不用亦可。

　　诗家用古人语，而不用其意，最为妙法。如山谷《猩猩毛笔》是也。猩猩喜著屐，故用阮孚事。其毛作笔，用之钞书，故用惠施事。二事皆借人事以咏物，初非猩猩毛笔事也。《左传》云：“深山大泽，实生龙蛇。”而山谷《中秋月》诗云：“寒藤老木被光景，深山大泽皆龙蛇。”《周礼》、《考工记》云：“车人盖圜以象天，轸方以象地。”而山谷云：“丈夫要宏毅，天地为盖轸。”《孟子》云：“《武成》取二三策。”而山谷称东坡云：“平生五车书，未吐二三策。”孔子老子相见倾盖，邹阳云：“倾盖如故。”孙侔与东坡不相识，乃以诗寄坡，坡和云：“与君盖亦不须倾。”刘宽责吏，以蒲为鞭，宽厚至矣。东坡诗云：“有鞭不使安用蒲。”老杜有诗云：“忽忆往时秋井塌，古人白骨生青苔，如何不饮令心哀。”东坡则云：“何须更待秋井塌，见人白骨方衔杯。”此皆翻案法也。予友人安福刘浚字景明，《重阳诗》云：“不用茱萸仔细看，管取明年各强健。”得此法矣。

　　五七字绝句最少，而最难工，虽作者亦难得四句全好者，晚唐人与介甫最工於此。如李义山忧唐之衰云：“夕阳无限好，其奈近黄昏。”如：“青女素娥俱耐冷，月中霜里斗婵娟。”如：“芭蕉不解丁香结，同向春风各自愁。”如：“莺花啼又笑，毕竟是谁春。”唐人《铜雀台》云：“人生富贵须回首，此地岂无歌舞来。”《寄边衣》云：“寄到玉关应万里，戍人犹在玉关西。”《折杨柳》云：“羌笛何须怨杨柳，春光不度玉门关。”皆佳句也。如介甫云：“更无一片桃花在，为问春归有底忙。”“祇是虫声已无梦，三更桐叶强知秋。”“百啭黄鹂看不见，海棠无数出墙头。”“暗香一阵风吹起，知有蔷薇涧底花。”不减唐人，然鲜有四句全好者。杜牧之云：“清江漾漾白鸥飞，绿净春深好染衣。南去北来人自老，夕阳长送钓船归。”唐人云：“树头对尾声觅残红，一片西飞一片东。自是桃花贪结子，错教人恨五更风。”韩偓云：“昨夜三更雨，临明一阵寒。蔷薇花在否，侧卧卷帘看。”介甫云：“水际柴扉一半开，小桥分路入青苔。背人照影无穷柳，隔屋吹香并是梅。”东坡云：“暮云收尽溢清寒，银汉无声转玉船。此生此夜不长好，明月明年何处看。”四句皆好矣。

　　五言长韵古诗，如白乐天《游悟真寺一百韵》，真绝唱也。五言古诗，句雅淡而味深长者，陶渊明柳子厚也。如少陵《羌村》、後山《送内》，皆是一唱三叹之声。

　　自隆兴以来，以诗名者，林谦之范致能陆务观尤延之萧东夫，近时後进有张鎡功父、赵蕃昌父、刘翰武子、黄景说岩老、徐似道渊子、项安世平甫、恐丰仲至、姜夔尧章、徐贺恭仲、汪经仲权，前五人皆有诗集传世。谦之常称重其友方翥次云诗云：“秋明河汉外，月近半牛旁。”延之有云：“去年江南荒，趁逐过江北。江北不可住，江南归未得。”又《寄友人》云：“胸中臂积千般事，到得相逢一语无。”又《台州秩满归》云：“送客渐稀城渐远，归途应减两三程。”东夫《饮酒》云：“信脚到太古，又登岳阳楼。不作苍茫去，真成浪荡游。三年夜郎客，一柂洞庭秋。得句鹭飞处，看山天尽头。犹嫌未奇绝，更上岳阳楼。”又：“荒村三月不肉味，并与瓜茄倚阁休。造物於人相补报，问天赊得一山秋。”致能有云：“月从雪後皆奇夜，天到梅边有别春。”功父云：“断桥斜取路，古寺未关门。”绝似晚唐人。《咏金林禽花》云：“梨花风骨杏花妆。”《咏黄蔷薇》云：“已从槐借叶，更染菊为裳。”写物之工如此。予归自金陵，功父送之，末章云：“何时重来桂隐轩，为我醉倒春风前。看人唤作诗中仙，看人唤作饮中仙。”此诗超然矣。昌父云：“红叶连村雨，黄花独径秋。诗穷真得瘦，酒薄不禁愁。”武子云：“自锄明月种梅花。”又云：“吹入征鸿数字秋。”渊子云：“暖分煨芋火，明借绩麻灯。”又：“客路二千年五十，向人犹自说归耕。”平甫《题钓台》：“醉中偶尔闲伸脚，便被刘郎卖作名。”恭仲云：“碎斫生柴烂煮诗。”又有姚宋佐辅之一绝句云：“梅花得月太清生，月到梅花越样明。梅月萧疏两奇绝，有人踏月绕花行。”僧显万亦能诗：“万松岭上一间屋，老僧半间云半间。须臾云去作行雨，回头却羡老僧闲。”又《梅》诗：“探支春色墙头朵，阑入风光竹外梢。”又：“河横星半三更後，月过梧桐一丈高。”又有庞右甫者，《使金过汴京》云：“苍龙观阙东风外，黄道星辰北斗边。月照九衢平似水，胡兒吹笛内门前。”

　　吾族前辈讳存字正叟，讳朴字元素，讳杞字元卿，讳辅世字昌英，皆能诗。元卿年十八，第进士，其叔正叟贺之云：“月中丹桂轮先手，镜里硃颜正後生。”吾乡民俗，稻未熟，摘而蒸之，舂以为米，其饭绝香。元素有诗云：“和露摘残云浅碧，带香炊出玉轻黄。”余先太中贫，尝作小茅屋三间，而未有门扉，干元卿求一扉，元卿以绝句送至云：“三间茅屋独家村，风雨萧萧可断魂。旧日相如犹有壁，如今无壁更无门。”昌英有绝句云：“碧玉寒塘莹不流，红蕖影里立沙鸥。便当不作南溪看，当得西湖十里秋。”

　　吾州诗人泸溪先生安福王民瞻名庭珪，弱冠贡入京师太学，已有诗名。有绝句云：“江水磨铜镜面寒，钓鱼人在蓼花湾。回头贪看新月上，不觉竹竿流下滩。”绍兴间，宰相秦桧力主和戎之议，乡先生胡邦衡名铨，时为编修官，上书乞斩桧，谪新洲。民瞻送行诗：“一封朝上九重关，是日清都虎豹闲。百辟动容观奏议，几人回首愧朝班。名高北半星辰上，身落南州瘴海间。不待百年公义定，汉庭行召贾生还。”“大厦元非一木支，要将独力拄倾危。痴兒不了公家事，男子要为天下奇。当日奸谀皆胆落，平生忠义祇心知。端能饱吃新州饭，在处江山足护持。”有欧阳安永上飞语告之，除名窜辰州。孝宗登极，召为国子监簿，以老请奉祠。除直敷文阁宫观。

　　尤延之尝诵吴则礼诗：“华馆相望接使星，长淮南北已休兵。便须买酒催行乐，更觅何时是太平。”“满船卖了洞庭柑，雪色新裁白纻衫。唤得吴姬同一醉，春风相送过江南。”又：“枫叶芦花满钓船，水风清处枕琴眠。觉来失却潇湘月，却问青山觅酒钱。”

　　神宗徽猷阁成，告庙祝文，东坡当笔。时黄鲁直张文潜晁无咎陈无己毕集观坡落笔云：“惟我神考，如日在天。”忽外有折事者，坡放笔而出。诸人拟续下句，皆莫测其意所向。顷之坡入，再落笔云：“虽光辉无所不充，而躔次必有所舍。”诸人大服。

　　涧州火，爇尽室庐，惟存李卫公塔米元章庵。元章喜题塔云：“神护卫公塔，天留米老庵。”有轻薄子於“塔庵”二字上，添注“爷娘”二字。元章见之大骂，轻薄子再於“塔庵”二字下添注“飒糟”二字。盖元章母尝乳哺宫中，故云。糟字本出《汉书》、《霍去病传》，云：“鏖皋兰山下。”注云：“今谓糜烂为鏖糟。”轻薄子用糟字黏庵字，盖今人读鏖为庵，读糟为子甘切。添注遂成七言两句云：“神护卫公爷塔飒，天留米老娘庵糟。”

　　乡先生刘尚书才劭字美中云：”刘龠伟明献《南郊大礼赋》，首句云：“粤惟古初，豺獭有祭。”南郊大礼，祭天地祖宗，而比之豺獭之祭，此譬如千乘万骑，书猎长杨，而於其间说斗虾麻。

　　刘侍郎岑字季高，居建康，中书舍人张孝祥字安国，时为帅，还往甚密。一日，安国忽具衣冠造季高，季高惊异未出，先令人问盛服而来何故。安国曰：“欲北面书法。”季高不辞让，著道服而出。安国则令人扶季高，纳拜者再。季高亦不辞让让，安国请曰云云，季高答曰云云，大意令安国学李邕书。

　　徽宗尝问米某：“苏轼书如何？”对曰：“画。”“黄庭坚书如何？”曰：“描。”“卿书如何？”曰：“刷。”

　　高宗初作黄字，天下翕然学黄字。後作米字，天下翕然学米字。最後作孙过庭字，故孝宗太上皆作孙字。

　　韩退之《答李锡书》云：“思元宾而不见，见元宾之所与，则如元宾焉。”此用石勒语。王浚赠勒尘尾声，悬之壁间，每瞻仰之云：“王公不得见，见王公之玩好，如见王公焉。”退之作《河南少尹李素墓铭》云：“高其上而坎其中，以为公之宫。奈何乎公！”此用东方朔谏武帝近董偃云：“奈何乎陛下。”退之《上宰相书》云：“恤恤乎，饥不得食，寒不得衣。”此用《左传》语：“南蒯将叛，邑人歌之曰：恤恤乎，湫乎悠乎。”又《杜兼墓铭》云：“事在人子，日远日忘。”此用《晋书》张骏语，谓“中原之於晋，日远日忘”。又《平淮西碑》，自皇帝“曰光颜。汝为陈许帅”，“曰重胤”云云，“曰弘”云云，“曰文通”云云，“曰道古”云云，“曰愬”云云，“曰度惟汝予同，汝遂相予”，此用《舜典》命九官文法也。

　　柳子厚《答韦中立书》云：“抑之欲其奥，扬之欲其明，疏之欲其通，廉之欲其节，激而发之欲其清，固而存之欲其重。”此用《周礼》、《考功记》、《函人》句法，云：“眡其钻空，欲其怨也，眡其里，欲其易也；眡其股，欲其直也；橐之，欲其约也；举而眡之，欲其丰也；衣之，欲其无断也。”

　　韩退之《行箴》云：“宜悔而休，汝恶曷瘳？宜休而悔，汝善安在？”柳子厚《忧箴》云：“宜言不言，不宜而烦；宜退而勇，不宜而恐。”二箴相似，未知孰先为之者。曾子固《送王无咎字序》云：“以颜子之所以为学者期乎己，予之所望於补之也。假借乎己而已矣，岂予之所望於补之哉？”此用《孟子》句法：“千里而见王，是予所欲也。不遇故去，岂予所欲哉？”而介甫送《陈升之序》云：“堪大臣之事，可信而望者，陈升之而已矣。煦煦然仁而已矣，孑孑然义而已矣，非予所望於升之也。”子固《送王希序》、介甫《九曜阁记》，言洪抚两州山川之胜，游２之乐，亦大略相似，未知孰先为之者。

　　李弥逊知吉州，於州学立杨忠襄公祠堂，请刘尚书美中作祭文，首句云：“阴虹吐气，暂翳圜景。半於星中，孤光耿耿。洪河溃溢，滔天横骛。屹然中流，观此底柱。”又云：“公人中之龙，那肯屈节於犬羊。”又云：“欲赎忠襄，人百其身。”弥逊叹服不已，不知其用太学生姚孝宁《祭李清卿文》，首句云：“皇穹将倾，天柱必折。大帝欲仆，泰岳必蹶。”又云：“公人中龙，肯臣犬冢？”又云：“贼据床上，天子在下。公抱帝躬，嚼齿大骂。公於是时，訾裂发立。乾坤昼昏，鬼神夜泣。”又云：“欲赎清卿，人百其身。百人何多，一世犹轻。”又云：“吾将提长剑而登泰华，抉浮云而问苍天。虽泣尽而继之以血，安得吾清卿之复然。”盖清卿之父，避乱至庐陵，尝馆於美中之家，故美中得此文。予少时尝於刘彦纯家见其全篇，今亡矣，可惜。庐陵村落地名何山，有金地寺，壁间有庐陵丞某人留题云：“今朝憩息来金地，何日翱翔到木天。”观者叹其的对。後美中再入馆职，唱和云：“见说木天犹突兀，暂时金地亦清闲。”是时南渡之後，驻跸临安，百司官寺未立，暂寓一僧舍为秘书省，而汴京本省犹未毁。美中此联，朝士叹其亲切。

　　诗句固难用经语，然善用者，不胜其韵。李师中云：“夜如何其斗欲落，岁云暮矣天无情。”又：“山如仁者寿，风似圣之清。”又：“诗成白也知无敌，花落虞兮可奈何。”

　　诗有实字而善用之者，以实为虚。杜云：“弟子贫原宪，诸生老伏虔。”“老”字盖用“赵充国请行，上老之”。有用文语为诗句者，尤工。杜云：“侍姬双宋玉，战策两穰苴。”盖用如“六五帝，四三王”。有用法家吏文语为诗句者，所谓以俗为雅。坡云：“避谤诗寻医，畏病酒入务。”如前卷僧显万探支阑入，亦此类也。

　　庾信《月》诗云：“渡河光不湿。”杜云：“入河蟾不没。”唐人云：“因过竹院逢僧话，又得浮生半日闲。”坡云：“殷勤昨夜三更雨，又得浮生尽日凉。”杜《梦李白》云：“落月满屋梁，犹疑照颜色。”山谷《簟诗》云：“落日映江波，依稀比颜色。”退之云：“如何连晓语，只是说家乡。”吕居仁云：“如何今夜雨，只是滴芭蕉。”此皆用古人句律，而不用其句意，以故为新，夺胎换骨。

　　杜《蜀山水图》云：“沱水流中座，岷山赴北堂。白波吹粉壁，青嶂插雕梁。”此以画为真也。曾吉父云：“断崖韦偃树，小雨郭熙山。”此以真为画也。

　　白乐天《女道士诗》云：“姑山半峰雪，瑶水一枝莲。”此以花比美妇人也。东坡《海棠》云：“硃脣得酒晕生脸，翠袖卷纱红映肉。”此以美妇人比花也。山谷《酴醿》云：“露湿何郎试汤饼，日烘荀令炷炉香。”此以美砯夫比花也。山谷此诗出奇，古人所未有，然亦是用“荷花似六郎”之意。

　　欧阳公作省试知举，得东坡之文惊喜，欲取为第一人，又疑其是门人曾子固之文，恐招物议，抑为第二。坡来谢，欧阳问坡所作《刑赏忠厚之至论》，有“皋陶曰杀之三，尧曰宥之三”，此见何书，坡曰：“事在《三国志》、《孔融传注》。”欧退而阅之，无有。他日再问坡，坡云：“曹操灭袁绍，以袁熙妻赐其子丕。孔融曰：‘昔武王伐纣，以妲己赐周公。’操惊问何经见，融曰：‘以今日之事观之，意其如此。’尧皋陶之事，某亦意其如此。”欧退而大惊曰：“此人可谓善读书，善用书，他日文章，必独步天下。”然予尝思之，《礼记》云：“狱成，有司告於王。王曰宥之，有司曰在辞。王又曰宥之，有司又曰在辟。三宥不对，走出，致刑於甸人。”坡虽用孔融意，然亦用《礼记》故事，其称王谓王三皆然，安知此典故不出於尧。

　　客有自秦少游许来见东坡。坡问少游近有何诗句，客举秦《水龙吟》词云：“小楼连苑横空，下临绣毂雕鞍骤。”坡笑曰：“又连苑，又横空；又绣毂，又雕鞍，又骤，也劳攘。”坡亦有此词云：“燕子楼中，佳人何在，空锁楼中燕。”

　　东坡谈笑善谑。过润州，太守高会以飨之。饮散，诸妓歌鲁直《茶》词云：“惟有一杯春草，解留连佳客。”坡正色曰：“却留我吃草。”诸妓立东坡後，冯东坡胡床者，大笑绝倒，胡床遂折，东坡堕地。宾客一笑而散。见蜀人李珪说。

　　东坡知徐州，李定之子某过焉。坡以过客故事宴之，其人大喜，以为坡敬爱之也。因起而请求荐墨。坡佯应曰“诺。”久之闲谈，坡忽问李：“相法谓面上人中长一雨者寿百年，有是说否？”李曰：“未闻也。”坡曰：“果若人言，彭祖好一个呆长脸。”李大惭而遁。见王侨卿说。

　　东坡尝宴客，俳优者作伎万方，坡终不笑。一优突出，用棒痛打作伎者曰：“内翰不笑，汝犹称良优乎？”对曰：“非不笑也，不笑所以深笑之也。”坡遂大笑。盖优人用东坡《王者不治夷狄论》云：“非不治也，不治乃所以深治之也。”见子由五世孙奉新县尉懋说。

　　予过金山，见妙高台上挂东坡像，有东坡亲笔自赞云：“目若新生之犊，身如不系之舟。试问平生功业，黄州惠州崖州。”今集中无之。予昔为零陵丞，尝肩舆过一野寺，壁间山谷亲笔一诗，予小立肩舆，诵之三过。既归书之，止记一联云：“春将国艳薰花骨，日借黄金缕水纹。”今集中亦无之。

　　蔡攸幼慧。其叔父卞，荆公婿也。卞携攸见公，一日，公与客论及字说，攸立其膝下，回首问曰：“不知相公所解之字，为复是解苍颉字，为复是解李斯字。”公不能答，拊其顶曰：“你无良，你无良。”见刘尚书美中说。

　　东坡《赤壁赋》云“扣舷而歌之，歌曰”云云，“客有吹洞箫者，倚歌而和之，其声鸣鸣然，如怨如慕”。山谷为坡写此赋为图障云“扣舷而歌曰”，又曰“其声呜呜，如怨如慕”。去“之”、“歌”、“然”三字，觉神观精锐。孙仲益作《上梁文》云：“老蟾驾月，上千岩紫翠之间；一乌呼风，啸万木丹青之表。”周茂振曰：“既呼又啸，易啸为响。”

　　退之《盘谷序》云：“妒宠而负恃。”张文潜云：“石宠一字，负恃两字，非句律。与下句云：‘争妍而取怜’不类。又既曰‘负’又曰‘恃’为复。‘恃’当作‘持’。”

　　本朝制诰表启用四六，自熙丰至今，此文愈甚。有一联用两处古人全语，而雅驯妥贴，如己出者。介甫《贺删后妃表》云：“《关雎》之求淑女，无险陂私谒之心；《鸡鸣》之思贤妃，有警戒相成之道。”绍兴间，刘美中除工部侍郎、兼直学士院，吉水丞龚尹字正子以启贺之云：“技巧工匠精其能，自元成之间鲜能及；号令文章焕可述，虽书史所称何以加。”尹又上汤丞相启云：“生民以来，未有盛於孔子；天下之士，岂复贤於周公。”後二语用韩退之《上宰相书》。中书舍人张安国知抚州，自抚移苏，《谢上表》云：“虽自西徂东，周爰执事；然以小易大，是诚何心。”增“虽”“然”二字，而两州东西小大，乃甚的切。王履道《贺唐秘校及第启》云：“得知千载，上赖古书；作吏一行，便废此事。”前二语用渊明诗；“得知千载事，上赖古人书。”剪去两字。後二句用嵇康书：“一行作吏，此事便废。”而皆倒易二字。东坡《答士人启》云：“愧无琴瑟旨酒，以乐我嘉宾；所喜直谅多闻，其古之益友。”此虽增损五六字，而特圆美。至翟公逊行麻制云：“古我先王，惟图任旧人共政；咸有一德，克左右厥辟宅师。”则前二语孰，而後二语突兀矣。四六有一联而用四处古人语者。张钦夫《答一教官启》云：“识其大者，岂诵说云乎哉；何以告之，曰仁义而已矣。”四人语乃如一人语。王履道行余深少宰制云：“仰惟前代，守文为难；相我受民，非贤不乂。”其意亦贯。绍兴间，金人归我河南地，洪景伯贺表云：“宣王复文武之土，可谓中兴；齐人归郓讙之田，不失旧物。”属联工夫，然去一境字，便觉难读。

　　四六用古人语，有用其一字之声，而不用其字之形者。《书》曰：“人惟求旧。”而介甫《谢上表》云：“仁惟求旧，义不遐遗。”乃易“人”为“仁”。《庄子》曰：“副墨之子，问之洛诵之孙。”副墨谓文墨之有副本，洛诵谓洛人之善诵读者。而介甫《贺生王子表》，前一联言成王文王子众多，而继之以“恭惟皇帝陛下，令德光乎洛诵，康功茂乎岐昌”，则以洛诵为成王矣，盖成王名诵而卜洛故也。此文人之舞文弄法者也。

　　四六有截断古人语，而补以一字，如天成者。有用古人语，不易其字之形，而易其意者。《汉书》云：“在汉庭无出其右。”《论语》云：“与文子同升诸公。”而翟公巽《贺蔡修除少师启》云：“朝廷无出其右，父子同升诸公。”既截断其语，而补以一字，读者不觉其补。而又易文子为父子，子之字虽同，而文子乃人名，父子非人名也。此巧之至也。子牟身居江湖之上，公冶长虽在缧绁之中，而东坡《谢罪表》云：“命寄江湖之上，梦游缧泄之中。”《孟子》云：“此之谓失其本心。”《左传》云：“吾必使汝罢於奔命。”翟公巽一年之中，移作数郡太守，谢表云：“忧患失其本心，筋力罢於奔命。”亦此类也。

　　四六有作流丽语者，亦须典而不浮。东坡《谢知杭州谢启》云：“湖山如旧，鱼鸟亦怪其衰残；争讼稍稀，吏民习知其迟钝。”《谢知登州文》：“宾出日於丽谯，山川炳焕；传夕烽於海峤，鼓角清闲。”《谢赐对衣金带马状》云：“草木何知，被庆云之渥采；鱼虾至贱，借沧海之荣光。虽若可观，终非其有。”汪彦章《贺神降万岁山表》云：“恍若银山，金成宫阙；浩如玉海，虹贯山川。”此皆典切而不浮。孙仲益亦多此等语，至橘林则浮靡而不典矣。

　　四六有作华润语而重大者，最不可多得。韩退之表云：“地弥天区，界轶海外。北岳医闾，神鬼受职；析木天街，星宿清润。”曾子固云：“钩陈太微，星纬咸若；昆仑渤澥；波澜不惊。”王履道行种师道麻制云：“封疆开昆仑积石之西，威誉震大漠龙荒之北。”四六有用古人全语，而全不用其意者。《行苇》之诗云：“仁及草木牛羊勿践履。”此盛世之事也。又《鸱鸮》之诗云：“予未有室家，风雨所漂摇。”谓鸱鸮之巢也。王履道，北人也，靖康避乱，谪在八桂，思乡里坟墓，作《青词》云：“万里丘坟，草木牛羊之践履；百年乡社，室家风雨之飘摇。”

　　有客在张钦夫坐上，举介甫《贺册后妃》“《关雎》”“《鸡鸣》”之联，以为四六之妙者。钦夫因举东坡《贺册后表》云：“上符天造，日月为之光明；下逮海隅，夫妇无有愁叹。”笑曰：“此全不用古人一字，而气象塞乎天地矣。”

　　中书舍人洪景卢知婺州，召至都下，而从臣未有虚位，孝宗除为在京宫观兼侍读太府少卿。张抑字子仪，以启贺之云：“珍台闲馆，冠皋伊之伦魁；广厦细旃，论唐虞之圣道。”前两句用扬雄赋全语，後两句用王吉疏全语，皆西汉文章也。子仪举示予，予惊叹击节，以为不减前辈。未几，景卢入翰林为学士，适梁叔子丞相以病辞位，孝宗爱重之，不欲听其去。累辞，不得已，拜大观文醴泉观使兼侍读，景卢当笔，麻制中全用此一联。是日，朝士听麻，皆称赏之，不知其为子仪语也。

　　四六有初语平平，而去其一字，精神百倍，妙语超绝者。介甫《贺韩魏公致仕启》云：“言天下之所未尝，任大臣之所不敢。”其初句尾声有“言”“任”二字而去之也。

　　循王张俊妾封夫人，中书舍人程子山行词，以“异姓王”对“如夫人”，朝士称之。

　　靖康遣聂山割三镇与金人请和，三镇之民，不肯左衽，群起殴山至死，而朝廷或传其生。词臣行加恩词云：“风寒易水，知士去之不还；日远长安，怪人来而未至。”汪伯彦黄潜善为相时，太学之士陈东以上书诛，既而高宗深悔之，赠东谏议大夫，而罢汪黄二相。後赵鼎为相，汪黄有启谢庙堂。鄱阳熊彦时叔雅为赵客，代赵答之云：“一男子之上书，彼将焉罪；诸大夫曰可杀，公亦何心！”

　　靖康二圣北狩，皇属毕迁，中原无主。惟高宗皇帝在外独免。隆祐太后以书劝进，有云：“献公之子九人，惟重耳之独在；汉家之厄十世，宜光武之中兴。”此汪彦章词也。建炎苗刘之祸，未几复辟，赦书云：“断鰲而立四极，既成开辟之熏；取日而授五龙，复正神明之御。”此李汉老词也。张邦昌既僭窃窜谪，《谢高宗表》云：“孔子从佛肸之召，盖欲兴周；纪信乘汉王之车，固将诳楚。”其党颜博文之词也。邦昌初立时，博文首上贺表云：“非汤武之干戈，同尧舜之禅让。”其反覆如此。

　　李纲罢相被谪，汪彦章行词云：“朋党风上，有虞必去于驩兜；欺世盗名，孔子首诛乎正卯。”又云：“专杀尚威，伤列圣好生之德；信谗喜佞，为一时君小之宗。”客有问彦章者曰：“内翰顷有启贺伯纪拜相云：‘孤忠贯日，正二仪倾侧之中；凛气横秋，挥万骑笑谈之顷。’又云：‘士倾公冤，亟举幡而集阙下；帝从民望，令免骨以见国人。’与今谪词抑何反也？”彦章曰：“某此启自直一翰林学士，渠不用我，故以後词报之。”客又曰：”词有云：‘乃倾家积，阴与贼通。’若行此言，则李公族矣，怨岂至是，此言何从？”答曰：“某何从知得，但见渠兒子自虏中归。”

　　汪彦章初除北门，有小官贺以启云：“当年翰苑，曾闻学士之葫芦；今日玉堂，又见司空之萝卜。”自以为奇。有问之者，葫芦事得非用太祖皇帝嘲内翰陶穀，所谓“年年依样画葫芦”者乎？曰：“然。”又问萝卜何出，曰：“昔司空图估翰苑尝作《萝卜》诗。”闻者绝倒。又吾州安福有欧阳寺丞叔向者，尝为妻病作青词云：“大小二便，半月未通乎水火；晨昏两膳，一粒不过于咽喉。”又近有代京丞相作遗表者，首句云：“身独立于上台，未逾三月；疮忽生于下体，几及半年。”

　　莆田陈丞相作小朝士时，显仁太后之丧，尝代宰相《乞皇帝御殿表》云：“虽天道何言，四时自然成岁；然太阳不照，万物何以仰瞻。”识者已知其有宰相器。公後为左相辞位，其客郑侨惠叔代作表云：“责任匪轻，此岂久居之地；从容求去，幸当未厌之时。”岂久居，牛僧孺语也，幸未厌，萧嵩语也。皆宰相求去事，未有如此亲切者。

　　梁叔子丞相生日，孝宗赐酒物。是时梁母太夫人在，尤延之代作谢表云：“小人有母，虽喜君羹之尝；大烹养贤，每虞公餗之覆。”

　　黄仲秉摄西掖，行东坡赠太师谥文忠词云：“朕考百年治乱之原，识诸老忠邪之辨；惟小人无所忌惮使君子至于困穷。”又云：“某目无全牛，意空凡马。道不行而言立，身愈退而名高。”又云：“言之尚至于叹嗟，闻者亦为之兴起。”户部侍郎史正志自请为诸路发运使，遍行州县，凡合起上供，及江上饷师钱穀，尽以为羡馀而献之。寿皇大喜。既而岁暮上供，无一州至者。版曹大窘，奏其事，上大怒，即日罢黜。仲秉行词有云：“多取赢于郡国，无遗算于鸡豚。校数岁之中以为常，本无心计；无三年之畜曰不足，徒有口才。”及仲秉为刑部侍郎，触一权贵，匄外得丹阳，《谢庙启》曰：“一麾江海，颇欲避西风之尘；两鬓雪霜，但堪饮北厨之酒。”

　　王季海丞相为太常少卿，时葛丞相楚辅为浙东参议官，以启贺季海，用“鸡檄”对“鹅经”，季海滨其的对。鸡檄乃用王勃为诸王作《斗鸡檄》。

　　山谷戏笔，尝书范文正公为举子时作《齑赋》，有云：“陶家甕内，淹成碧绿青黄；措大口中，嚼山宫商徵羽。”吾州刘沆丞相微时读书山寺，寺僧请公戏作《偷狗赋》，有云：“抟饭引来，犹掉续貂之尾声；索綯牵去，尚回顾兔之头。”常州人讳打爷，盖常有子为任伯，而其父坐罪当笞者，其子恐他人杖其父之重，而身请行刑，故有此讥。士人有戏作此赋者云：“当年祖逖，见而知闻而知；後日孙权，出乎尔反乎尔。”

　　投人诗文，有语忌者，不可不知。人有上文潞公诗，用寿考字。公曰：“五曰考终命，和我死也说了。”程子山自中书舍人谪为赣州安远令，士子上生日诗，用岳降事。子山曰：“降做县令了，更去甚处。”周茂振贺刘季高由谪籍放自便启云：“十年去国，惊我马之虺隤；一日还家，喜是翁之矍铄。”季高曰：“是翁却将对我马。”此类多矣。至如绍兴间，张叔夜之子常先，为江西常平使者，有小官上启，其自序处云：“叔夜粗疏，次山漫浪。”常先大怒曰：“我爷何曾粗疏。”虽常先不学可笑，然小官亦当问上官家讳。吉州推官李椿尝于一上官举状，而上官家讳有复名而一字椿者，初许荐而後不与诸。余族弟炎正字济翁，作一启以解之云：“讳名不讳姓，虽存羊枣之遗文；言在不言徵，亦有杏坛之故事。”上官遂举之。济翁年五十二乃登第，初任宁远簿，甚为京丞相所知，有启上丞相云：“秋惊一叶，感蒲柳之先知；春到千花，叹桑麻之後长。”丞相遂下待除掌故之令。

　　尤延之尝举前辈四六有云：“秉圭执璧，礼天地之神祇；洁粢丰盛，报祖宗之功德。”谓其不造语而体面大。又尝爱子由行词有云：“养德丘园，本无求于当世；书名史策，恍若疑其古人。”

　　《诗》曰：“燕及皇天。”又曰：“诞弥厥月。”而介甫《贺进筑熙河表》云：“旌旃所指，燕及氐羌；楼橹相望，诞弥河陇。”

　　渊明子美无己三人作《九日》诗，大概相似。子美云：“竹叶於人既无分，菊花从此不须开。”渊明所谓“尘爵耻虚罍，寒花徒自容”也。无己云：“人事自生今日意，寒花祇作去年香。”此渊明所谓“日月依辰至，举俗爱其名”也。

　　介甫当国，喜言农田水利。有献议梁山泺可涸之以为田，介甫欲行之，又念水无所归，以问刘貣父，曰：“此事杨蟠无齿。”貣父退，介甫思其说而不得。呼其子雱，问以此语何意，且出何书。雱曰：“不知，当召而问之。”贡父既至，雱以父之问问焉。贡父笑曰：“此易晓耳。杨蟠杭人，善作诗，自号浩然居士，相公熟识之。今欲涸湖为田，此事浩然无涯也。”一时闻者绝倒。

　　东坡诗云：“卧占宽闲五百弓。”汪彦章启云：“嗟甫里百弓之别墅。”七尺二寸为一弓，事见《释梵》。一尺八寸为一肘，四肘为一弓。今《通鉴》二百四十八卷会昌五年：“祠部奏天下寺四千六百，兰若四万。”注下亦详。史炤释文引《萨波多论》云：“西天度地，以四肘为一弓。去寺店五百弓，不远不近，以闲静处为兰若。”今以唐尺计之，盖二里许也。

　　或问：“何谓双声叠韵？”曰：“行穿诘曲崎岖路，又听钩辀格磔声。”上句叠韵，下句双声也。“何谓蜂腰鹤膝？”曰：“词源倒流三峡水，笔阵独扫千人军。”“无边落木萧萧下，不尽长江滚滚来。”前一联蜂腰，後一联鹤膝也。

　　近世蜀人多妙於四六，如程子山赵庄叔刘韶美黄仲秉其选也。然未免作意为之者。张钦夫深於经学，初不作意于文字间，而每下笔必造极。绍兴辛巳年，其父魏公久谪居永州，得旨自便，钦夫代作谢表，自叙有云：“家国异谋，固难调于众口；天日下照，夫何歉于一心。兹盖皇帝陛下，体尧之仁，行禹之智。微彰以道，必因天地之时；动化若神，孰测风雷之用。”其辞平，其味永，其韵孤，岂作意为之者。时年二十九。

　　李方叔之孙大方，字允蹈，少时尝作《思故山赋》，诸公间称之，以为似邢居实。晚得一鹖冠，今为杂买场，寄予诗一编，多有警句。如：“三百年来今几秋，天地自老江自流。”如：“笛声吹起白玉槃，正照御前杨柳碧。”如：“可怜一代经纶业，不抵锺山几首诗。”如：“後院落花人不到，黄鹂飞下石榴阴。”大拟唐人。

　　乾隆四十年，岁次乙未，三月二日，借鹤年先生藏本，校于桐花馆。是日北风扬沙，尘埃满室，扃鐍窗户，无少隙漏，如闭车箱中作新妇也。

　　鲍氵录饮手跋。 

    

　

