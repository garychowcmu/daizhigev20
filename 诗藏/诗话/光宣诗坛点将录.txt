光宣诗坛点将录 民国 汪国垣

（曩与义宁曹东敷同客南昌，又同寓简庵、思斋昆仲家，昕夕论文，极友朋之乐。东敷诗学黄陈，颇为当代名流所推许，与愚一见即定交。盖愚早年言诗，夙服膺元佑诸贤，与所论不谋而合也。东敷言：“并世诗人，突过乾嘉。昔瓶水斋主人曾有《乾嘉诗坛点将录》之作。子于并世诸贤，多所亲炙，盍不续为之，亦艺林一掌故也。”愚即具草，至媲拟洽合，万不可移易处，东敷、简庵、思斋皆抚掌不置。竭一昼夜之力，而当世诸诗人，泰半纲罗斯册矣。乙丑在都门，章行严取而布诸《甲寅》周刊。后十年，上海《青鹤》杂志又据而转载。日人及山西原某，并有为笺注者，皆漏略不具。愚亦不复忆及之。及避寇居渝州，行严、旭初偶谈及此，乃取箧藏原稿覆按之，觉有原稿合而刊本不合者，亦有刊本漏略而今本宜补入者。寇锋日挫，受降匪遥，心境恬适。一夕，被酒初醒，乃援笔逐一厘定，并各系赞语，或论人，或论诗，遇感辄书，难以例范。要之，别有事在，非无谓而作也。百年之间，国运之盛衰，人才之消长，以及诗派之变迁，略系于此。昔叶自阝园氏早年于败纸中得瓶水旧录，诧为秘籍，一再刊布。又感时异事迁，旧录诸贤，非唯篇章散佚，取证末由，即姓氏里籍，亦难尽审。乃走厂甸，蒐集乾嘉两朝诗别集读之，乃知比拟之工，措语之巧，真令人轩渠绝倒也。晚年发箧，葺《乾嘉诗坛点将录诗徵》若干卷。自熹甚至，以为可备一代艺林掌故。然则前人视为游戏兴到之作者，傥亦觇世运、徵文苑者所不能废欤？乙酉　六月）

诗坛旧头领一员

托塔天王晁盖　王闿运　（附严咸、邓辅纶、高心夔、陈兆奎、夏寿田、杨庄）

我欲避君天不肯，不然捶碎湘绮楼。（湘绮论近人诗句，谓严咸也。）当仁不让乃如此。似我者拙，学我者死。（湘绮自云：“今人诗莫工于余。余诗尤不可观，以不观古人诗，但观余诗，徒得其杂凑模仿，中愈无主矣。”）吁嗟乎！遏八音，曾头市。（袁思亮云：“湘绮为湖湘派领袖，然及身而后，阒乎不闻，而散原私淑遍天下。以湘绮配晁天王，百世莫易矣。”

按：本《录》诸贤或论人，或论事，或论诗，随所感及之，不可一一例均也。）

陶堂老去弥之死，晚主诗盟一世雄。得有斯人力复古，公然高咏启宗风。

湘绮老人，近代诗坛老宿，举世所推为湖湘派领袖也。享名六十余年，入民国，尚蒲轮入京，出长国史。项城权势倾一时，而湘绮玩之股掌，且称为袁世兄矣。其诗致力于汉魏八代至深，初唐以后，若不甚措意者。学赡才高，一时无偶。门生遍湘蜀，而传其诗者甚寡。迄同光体兴，风斯微矣。

（王闿运，字壬秋，号湘绮，湘潭人。咸丰乙卯举人，晚钦赐翰林院检讨。入民国，任国史馆馆长。民国五年卒，年八十五。有《湘绮楼全集》、《杜若集》、《夜雪集》、《八代诗选》、《唐诗选》、《湘绮楼日记》。

严咸，字受庵，溆浦人。咸丰□□举人。年二十五，自经死。

邓辅纶，字弥之，武冈人。咸丰辛亥附贡生，官浙江候补道。光绪十九年卒，年六十六。

高心夔，字伯足，号碧湄，一号东蠡，又号陶堂，湖口人。咸丰己末进士，官江苏吴县知县。光绪九年卒，年四十九。有《陶堂志微录》。）

（附）论近代诗家绝句　章士钊

湘绮宁为蜀秀楼，故山箘桂及身休。平生却善帝王学，亲见门人作故侯。（故侯，谓杨度也。）

频将红线当华簪，省识周妈买弄心。六十余年谈笑惯，祁门洹上等闲寻。

名家人属杜陵孙，黼黻三唐别有源。搜得东川作元后，陈词应愧两当轩。（唐诗推挹东川，裁抑杜陵，乃湘绮得意之笔。唯黄仲则《诗评》云：“杜固诗之祖，而李东川实可谓祖所自出。后人法门亦遂无所不备。篇幅虽少，而浑然元气，已成大观矣。”见《两当轩集》。不知湘绮曾见之否？

千帆谨按：三首属王湘绮。）

善焫王翁一办香，五言高浑跨潇湘。餐诗须得疗饥骨，俊语飞扬服海藏。（君赠海藏诗云：“世人无此骨，餐之不疗饥。”）

早炫声华万象侵，晚穷经论入沈深。倦游一到乌尤寺，暗把词心换直心。（资州变后，君游乌尤寺，有词，自号直心翁。）

（千帆谨按：二首属夏午诒。）

诗坛都头领二员

天魁星及时雨宋江　陈三立

见一善，尝挂口。退而视之无所有。江湖上，归恐后。阅世高谈辟户牖。

撑肠万卷饥犹餍，脱手千诗老更醇。双井风流谁得似，西江一脉此传薪。

（陈三立，字伯严，号散原，修水人。右铭中丞子。光绪丙戌进士，官吏部主事。戊戌革职，任南浔铁路总办。民国二十七年卒，年八十六。有《散原精舍诗集》、《续集》、《别集》、《文集》。

（附）论近代诗家绝句　章士钊

诗癖堂堂徵在今，新诗改罢复长吟。骨头输与海藏叟，大戟长矛相向森。（海藏为诗，一成不改，自言：“骨头有生所具，任其支离突兀。”）

山公知赏语肫肫，迈迨文章各有种。三世亲承君子泽，并看躬拜振奇人。（光绪丁酉，湖南时务学堂招考，中丞公监临收卷。吾交卷时，公诏语移晷。“振奇人”，先生挽外舅北山先生所用语。来吊时，跪拜涕泣，口呼彦复，观者均极感动。）

羔雁何能尽玮奇，枝辞苦语偶难知。至情不碍开云手，第一青庐谒墓时。

（千帆谨按：一本“玮”作“瑰”。）

天罡星玉麒麟卢俊义　郑孝胥

慷慨北京卢俊义，金装玉匣来深地。太平车子不空回，收取此山奇货去。（卢俊义旗上语。）吁嗟乎！日暮途远终为虏，惜哉此子巧言语。

肯向都官拜路尘，花间着语老犹能。只缘英气平生误，未信寒蛟竟可罾。

苏戡急功名而昧于去就，陈弢庵、张[E152]之尝论及之。（陈弢庵见后。张[E152]之，名孝谦，商城人。光绪丙戌进士，官翰林院庶吉士。）盖以自托殷顽，而不知受庇倭人，于清室为不忠，于民族为不孝。吾友程穆庵闻郑死，有句云：“片语救亡臣有策，终身为虏我何尤。”严于斧钺矣。（千帆谨按：先君《哀郑重九》云：“高名一代海藏楼，晚节千秋质九幽。片语救亡臣有策，终身为虏我何尤。宁将国命酬孤注，未必行藏不赘疣。谁识南台起长夜，陆沈久已志神州。”注云：海藏早岁读书福州，有诗云：“山如旗鼓开，舟自南台下。海日生未生，有人起长夜。”“夜起”之号，盖以此也。）若就诗论诗，自是光宣朝作手。《海藏》一集，难可泯灭。孔子不以人废言，兹仍旧录。而并为著论于此。

（附）论近代诗家绝句　章士钊

诗人边帅不嫌狂，汉箭朝飞事岂常？王道纵知非乐土，后清未必胜宏光。（先生每以建立后清自诩，然非满洲国也。）

八里庄前傅相祠，蒲荷重气净秋期。松萝百尺无安处，愿作青青涧底丝。（指天津李园登高事，吾学诗始于是时。）

也曾高咏气横秋，劣企苏黄与共游。开口便云数千岁，苏黄应是客西周。（吾以《示侄》五古一首呈先生，极承推许，谓与苏甚近。二十年中未见此作。赠诗有“不妨即以文为诗，勿与时贤较升斗”，乃指此。唯散原叹赏范伯子《中秋玩月》诗云：“吾生恨晚数千岁，不与苏黄数子游。得有斯人力复古，公然高咏气横秋。”苏黄去今不过千岁，乃云数千，未解何故。

千帆谨按：一本“劣”作“敢”，“开口便云”作“但若早生”，“是客西周”作“使拜前修”。

又按：《散原精舍诗》卷上《肯堂为我录其甲午客天津中秋玩月之作，诵之叹绝。苏黄而下，无此奇矣。用前韵奉报》起句云：“吾生恨晚生千岁”，非“数千岁”也。章先生偶误记耳。

掌管诗坛机密军师二员

天机星智多星吴用　陈宝琛（附黄楙谦）

胸藏万怪貌姁姁，是大宗师，是德充符。

闽海词坛郑与严，老陈风骨更翩翩。诗人到底能忠爱，晚岁哀辞哭九天。（陈可毅）

弢庵太傅，高风亮节，士林楷模。当溥仪被挟至津门，弢庵伏地陈七不可，且言：“上必去，臣亦不能相从矣。”痛哭而返。有诗数首，词至哀恸。盖深知托命倭人，匪唯速亡，且无以对宗邦、上父母丘陇也。弢庵诗，初学黄陈，后喜临川。晚以久更世变，深醇简远，不务奇险而绝非庸音，不事生造而决无浅语。至于抚时感事，比物达情，神理自超，趣味弥永。余尝以和平中正质之，弢庵为首肯者再，以为伯严、节庵所未道也。（弢庵太傅有手录《沧趣楼诗》七巨册，余乙丑侍太傅，曾命余细阅一过，分别存芟。余谢不敏，因原稿有散原、节庵批注也。此稿，余携至张家口，留一月，乃还之。

陈宝琛，字伯潜，号弢庵，又号橘隐、听水老人，闽县人。同治戊辰进士，官至太保。民国二十四年卒，年八十八。有《沧趣楼诗》。

黄楙谦，字嘿园，永福人。宣统己酉拔贡，民国官总统府秘书。）

（附）论近代诗家绝句　章士钊

清议同光一簇新，螺江应是主盟人。篑斋眨死圭庵殁，老眼频低看《甲寅》。（辟疆语余：《甲寅》杂志，弢庵通阅一过，并称周刊之文视杂志有进。唯作官与办报为二事，不当同时兼营。）

槛虎笼猿剧可怜，只观校猎不张弦。多应解协沧州趣，收取诗名六十年。

太邱门户绝宽饶，亭馆平原亦见招。文似不须凭客荐，傥缘无论美新朝。（弢庵而外，赵次帅亦见赏《甲寅》，曾向余云：“《甲寅》除谈墨学，殆无一字不读。”）

八十缘何不杖朝？有人持议诮文饶。小朝廷内分牛李，诗派相同却解嘲。（“八十杖朝真好汉”，苏戡美王雪澄诗也，同时即以不赞同满洲国咎弢庵。张国陈郑两派，显同牛李。弢庵逝后，郑作《陈文忠公挽诗》，仍有微辞。）

天闲星入云龙公孙胜　清道人李瑞清

玉梅庵，紫虚观。有时绝唱入云汉。

来往金陵又几时，久闻人说李梅痴。过江名士知多少，争诵临川古体诗。（陈可毅）

海云写影一黄冠，来往金陵岁月宽。四海声名归把笔，劝君古调莫轻弹。

梅庵于清逊国后，服道士服，往来宁沪间，鬻书画自给，署清道人。儿童走卒，皆知有李道士矣。诗五古最高，七言绝句有东川、龙标格意。惜为书名所掩，人亦不能尽知也。

（李瑞清，字梅庵，临川人。光绪甲午进士，官江宁布政使。民国九年卒，年五十四。有《清道人遗集》。）

一同参赞诗坛军务头领一员

地魁星神机军师朱武　陈衍

取威定霸，桐江之亚。《近代诗钞》，《石遗诗话》。

一灯说法悬孤月，五夜招魂向四围。记取年时香宋句，老无他路欲何归？

石遗老人初治经，旁及许洨长，多可听。中年以诗名，顾非甚工。至说诗，则居然广大教主矣。朱武在山寨中，虽无十分本事，却精通阵法，广有谋略。

（陈衍，字叔伊，又字石遗，号匹园，侯官人。光绪壬午举人，官学部主事。民国任福建通志局总裁。民国二十六年卒，年八十二。有《石遗室诗文集》、《石遗室诗话》、《近代诗钞》、《元诗纪事》、《辽诗纪事》、《宋诗精华录》等。）

（附）论近代诗家绝句　章士钊

众生宜有说法主，名士亦须拉揽人。石遗老子吾不识，自喜不与厨师邻。（石遗编《近代诗钞》，大半与己唱和之作，以厨师张宗杨之诗殿焉。）

（石遗诗非极工，而论诗却有可听，自负甚至。余早年遇于回子营郑叔进座上，谈及编《元诗纪事》甚悉。及甲戌来金陵，一日余与石遗登豁蒙楼煮茗，因从容询曰：“君于有清一代学人位置可方谁氏？”石遗曰：“其金风亭长乎？”时黄曾樾亦在座，因问余：“君撰《光宣点将录》，以陈先生配何头领？”石遗不待余置答，遽曰：“当为天罡耳。”余笑。石遗岂不知列彼为地煞星首座耶？殆恐佘一口道破耳。时座中仅三人，想荫亭尚能忆及之。此一事与《点将录》有关，因记之以谂来者。──方湖注。）

掌管钱粮头领二员

天贵星小旋风柴进　宝廷　（附子寿富）

金枝玉叶，美无度兮。琨瑶竹箭，丰其获兮。梦觉高唐（借用），自朝暮兮。吁嗟小旋风，无赫赫之功，甘送老于一筇。

亲贵中能诗者，前有红兰主人，（蕴瑞，字兼山，号红兰主人。安和亲王子。有《玉池生稿》。）近则推偶斋侍郎也。偶斋门人，多当代豪俊，郑苏庵、陈石遗、林畏庐、吴彦复、康步崖尤有名。柴进在山寨中亦平平。其能为人所推许者，亦以广收亡命，济人缓急也。

（宝廷，字竹坡，号偶斋，满州镶蓝旗郑献亲王济尔哈朗八世孙。同治戊辰进士，选庶吉士，授编修。光绪七年，授内阁学士，官至礼部右侍郎。出典福建乡试，还途纳妄，自劾罢。光绪十六年卒，年五十一。有《偶斋诗草》。）

（寿富，字伯茀，宝廷长子。光绪戊戌进士，官翰林院编修。光绪二十六年殉难，卒年三十六。有《读经札记》、《菊客文集》。）

天富星扑天雕李应　李慈铭

锦障百步，落雕侍御。能令公喜，能令公怒。

余事为诗竟不群，别才非学总难论。清词合配金风长，月转觚棱梦未温。

越缦诗，在小长芦、春融堂之间，雅洁舂容。且书卷外溢，尤熟史事。孙同康谓与两当并雄，推为正宗，誉过其实矣。

（李慈铭，字К伯，号莼客，会稽人。光绪庚辰进士，官山西道监察御史。光绪二十年卒，年六十六。有《越缦堂集》、《白华绛跗阁诗》及日记等。）

（附）论近代诗家绝句　章士钊

谁把文章谒后尘，掉残书袋向人人。东南名士幽燕客，成就狂名笔有神。

大言终不出喧卑，政事文章故异宜。越缦漫将湘绮比，高文疑并小儒为。（千帆谨按：“高文一何绮，小儒安足为。”江文通《杂体诗》句。壬老《湘绮楼记》引之以释以绮名楼之义云：“余好为文，而不喜儒生。绮虽未能，是吾志也。”越缦、湘绮夙相轻，故云。）

（越缦自是江左派魁杰，其以金石考证入诗，则沿复初斋也。此亦英雄欺人，或将以傲潘龟巢欤？──方湖注。）

马军五虎将五员

天勇星大刀关胜　袁昶

地上虮虱臣，未若髯之绝伦而逸群。

太常忠义世所许，诗歌乃摩黄陈垒。渺绵声响独所探，光莹奥缓相依倚。

渐西村人诗，硬语盘空，遣词命意，不作犹人语。或有议其僻涩者，要非定论。句如“大千人为物之盗，十二辰虫如是观。”知为训母猴，则不嫌生造也。

（袁昶，字爽秋，又署重黎，桐庐人。光绪庚辰进士，官户部主事，徽宁池太广道，江宁布政使，至太常寺卿。庚子以言拳民不可恃，外衅不可启，忤载漪、刚毅，被诛，年五十五。谥忠节。有《渐西村人集》。）

天雄星豹子头林冲　林旭

断头旭，血化碧。其心苦，其词迫。百夫之特。

东市朝衣更莫论，弃繻才气误高轩。当前苦语谁能会，咳唾人天万刦存。

晚翠轩诗，精妍博赡，虽从后山、涪皤入手，渐亦浸淫蝉蜕于昌黎、临川之间。偶为晚唐，不让韩致光。精思健笔，世罕其俦。

（林旭，字暾谷，号晚翠，侯官人。光绪癸巳解元，官内阁中书。戊戌参与新政，加四品卿衔，充军机章京。政变诛，年二十四。有《晚翠轩诗》。）

（附）论近代诗家绝句　章士钊

厚重吾乡杜翰林，喜擎初桂炫知音。苍茫闽海东升日，射似长沙万里阴。（光绪癸卯，吾读书长沙乡塾社翰林宅。翰林名本崇，与吾家有连。是岁主闽闱，得十六岁生作解头，以程墨寄归，炫耀乡里。题为“吾犹及史之阙文也”一节。时吾年已十三，为亡兄钜年刻责，文思颇进。）

死名夸士本堪珍，晚翠题轩亦胜因。吾信端人李元礼，同舟定是垫巾人。（太炎著论，谓林旭素佻达，先逮捕一夕，知有变，哭于教士李佳白之堂。此说近刻，疑未必然。元礼，指李拔可。）

（往过京沽访傅彩云，余询曾见暾谷否？傅曰：“从海外归来，在上海见过。”拔可云：“君王自失河南地，颜色能骄西海花’，即林为傅作也。但暾谷却无佻达事。”不知其人视其友，当可信。──方湖注。）

天猛星霹雳火秦明  范当世（附妻姚蕴素，子罕，王宾基、李刚己、王守恂）

当其下手风雨快，谁其敌手花知寨。

霹雳列缺，吐火施鞭。（扬雄《羽猎赋》。又赞。）

盘空硬语真能健，结论能窥万物根。《玩月》诗篇成绝唱，苏黄至竟有渊源。（散原见无错《中秋玩月》诗，叹为苏黄以来，六百年无此奇矣。）

（范当世，原名铸，字肯堂，又字无错，南通州人。岁贡生。光绪间客直督李鸿章幕。光绪三十年卒，年五十一。有《范伯子诗集》、《文集》。）

（姚蕴素，桐城人。姚永概姊，当世妻。有《蕴素轩诗集》。）

（范罕，字彦殊。当世长子。有《蜗牛舍诗》。）

（王宾基，字叔鹰，号堇庐，海盐人。光绪癸卯荐举经济特科，官江西石城县知县。有《堇庐遗稿》。弟{宀隽}基亦能诗。）

（李刚己，字刚己，南宫人。光绪甲午进士，官山西大同县知县。肯堂弟子。民国三年卒，年四十三。有《刚己遗集》。）

（王守恂，字仁安，天津人。官河南巡警道。肯堂弟子。有《王仁安集》。）

（附）论近代诗家绝句　章士钊

陈琳书记有平生，霸气千秋共一鸣。五十年间余事了，劣容诗客出桐城。

秋老梧寒动客悲，诗为境缚亦何辞。两当轩内寻知己，奇数君优偶逊之。

（千帆谨按：二首属范肯堂。）

天威星双鞭呼延灼　张之洞

指麾若定，清真雅正。

抱冰堂上坐人豪，时复商量一字高。尽扫淫哇归雅正，不妨苏海得韩涛。（广雅每劝人由坡公直溯韩杜，又句云：“政无大小皆有雅，凡物不雅皆是妖。”）

广雅尚书诗，才力雄厚，士马精妍。至使事精切，坡公、亭林外，无与抗手。或有以纱帽气少之者，亦兴到之论，非定评也。

（张之洞，字孝达，又字香岩，号壶公，又署广雅，无竞居士，晚号抱冰老人，南皮人。同治癸亥探花，官至体仁阁大学士，军机大臣。宣统元年卒，年七十三，谥文襄。有《广雅堂诗集》。）

（附）论近代诗家绝句　章士钊

使尽平生纱帽气，耗尽眉间精悍色。搜罗少作付磨光，一笔稿成才易篑。（文襄涂改少作，俾成一色。病亟促刊，仍然不及。从者只得陈诸灵几而已。）

达官名士一身兼，一味矜名却又嫌。见说冠下客，不教陈衍炫依严。（集中无与石遗诗，闻己诗亦不令陈和。）

天立星双枪将董平　樊增祥

细写朝云，篇篇绮密，多应秀师呵叱。

英雄双枪将，风流万户侯。樊美人，殆若人之俦欤？（董平箭壶上小旗，有“英雄双枪将，风流万户侯”十字。樊山诗尚侧艳，自少至老，不变其体。京沪间多称为“樊美人。”又赞。）

天琴老人诗，整密工丽，能取远韵，诗篇极富，合长庆、娄东为一手。晚年尤恣肆，亦犹风流双枪将有名于山东河朔间也。

（樊增祥，字嘉父，号云门，又号樊山，又号天琴，恩施人。光绪丁丑进士，官至江宁布政使。民国二十年卒，年八十六。有《樊山集》、《续集》。）

（附）论近代诗家绝句　章士钊

郁律蛟蛇四万篇，子孙无力任雕镌。《彩云曲》外寻余味，差抿卢仝《月蚀》贤。

白发摩登却未闻，老余双鬓绿如云。只嫌生择文姬婿，董祀粗材不解文。（白发摩登，《彩云曲》中语。君八十余，发无白者。婿指桐城张某。）

马军大骠骑兼先锋使八员

天英星小李广花荣　陈曾寿

用如健鹘风火生，学语小儿知姓名。杜陵老子歌花卿。

谏果回甘味逼真，呕心字字出艰辛。百篇脱口吾能诵，万卷撑肠笔有神。每见泪痕悲象魏，晚完臣节许逃秦。怀贤一代推曦发，抗手诗雄只二陈。（谓沧趣、散原两丈。──程康《题苍虬阁诗》。）

漫说渊源出二陈，临川深婉李精纯。□中风雅垂垂尽，天启斯文作替人。

苍虬为太初裔孙。诗屡易其体。中年以后，取韵于玉溪、玉樵，取格于昌黎、东坡、半山。晚年身世又与王官谷、野史台为近。忠悃之怀，写以深语，深醇悱恻，辄移人情。沧趣、散原外，唯君鼎足焉。

（陈曾寿，字仁先，自署苍虬，薪水人。光绪癸卯进士，官监察御史。一九四九年卒。年七十二。有《苍虬阁诗》。）

（附）论近代诗家绝句　章士钊

本是龙虎掷身，翻成寂寂度残春。空王礼罢无人觉，风送钟声报了因。

好诗不在钝根中，绝世聪明却爱聋。灰已寒时拨宁益，欢从堕处拾何从。（此读君《旧月词》，有感而作。）

天佑星金枪手徐宁　曾习经

钩镰枪，敦敢当？连环马，仆且僵。何以致之时与汤。

解道情兼雅怨工，交亲义重涕何从。偶然唾诸天上，未信风人不可踪。

由玉溪入手而能上穷明远、宣城，下揖黄陈者，唯蛰庵一人。世人不能知，则以为异乎吾所闻。蛰庵诗工力最深，由后山而上溯少陵、玉溪、鲍、谢（宣城）。近体绵丽清刚，自然意远，非貌袭玉溪生者可拟也。有手写诗一卷，叶玉虎曾影印之。

（曾习经，字刚父，号蛰庵，揭阳人。光绪己丑举人，庚寅进士，官户部主事、度支部左丞。民国十五年卒，年六十。）

（附）论近代诗家绝句　章士钊

二樵不出名天下，蛰庵宦游人罕知。南海潮音动虚牖，十年静写馆坛碑。（梁任公告余：刚父酷嗜馆坛，闻余有佳拓，恨未得见。）

月下高吭彻清昊，风前远籁荡愁阴。平生刚者何曾见，刻画秋痕尔许深。

天暗星青面兽杨志　沈曾植

十八般武艺高强，有时误走黄泥岗。

寐叟诗，初学涪皤。陈石遗在武昌，劝其诵法宛陵，诗境益拓。劬书嗜古，淹博绝伦，晚年出入杜、韩、梅、王、苏、黄间，不名一家，沈博深厚，斯其独到也。唯喜用僻典，间取佛书，使人知其宝而莫名其器。散原尝语余：“子培诗多不解，只恨无人作郑笺耳。”予谓并世能胜此任者，只有李证刚，散原为首肯者再。今《海日楼诗集》全稿尚庋证刚处。

（沈曾植，字子培，号乙庵，其署尚有寐叟、东轩、巽斋、乙僧、癯禅、睡翁、持卿、余斋、皤，抱遗、孺庵，嘉兴人。光绪庚辰进士，官至安徽布政使。民国十一年卒，年七十三。有《海日楼诗》。

（附）论近代诗家绝句　章士钊

歌哭无端赖自持，湔愁诉梦有谁知。姓名从不向人道，却肯亲书郭泰碑。丈《高阳台》词起句云：“借月湔愁，笺天诉梦。”入民国后，丈自称寐叟，不用己名，唯先外舅墓碑直署嘉兴沈曾植书。）

鹤头书好闭门居，欹枕探经落蠹鱼。太息衢尊不重饮，周墙宇我趑趄。（在沪，吾与丈同寓新闸路）

天空星急先锋索超　周树模（附左绍佐）

十荡十决，万人之杰。

六辔不惊挥翰手，也能恣肆也能闲。泊园诗骨知谁似，上溯遗山与半山。

达官能诗者，广雅而外，当推泊园老人。其诗于奔放恣肆之中，有冲澹闲远之韵。长篇险韵，尽成伟观。王梅溪评昌黎诗所谓“韵到窘束尤瑰奇”者也。竹勿与泊园唱和极多，诗在昌黎、东坡之间。

（周树模，字少朴，号沈观，天门人。光绪己丑进士，官至黑龙江巡抚。民国官内阁总理。氏囤十四年卒，年六十六。）

（左绍佐，字笏卿，又署竹勿，应山人。先绪庚辰进士。官广东南韶连道、雷琼道。）

（附）论近代诗家绝句　章士钊

北城松竹杂蓬蒿，随分诗情挂郁陶。七世将家三楚少，（用樊山句。）茶陵而后泊园高。（己卯中丞出京诗云：“桑下转头增恋惜，北城松竹是吾园。”樊山诗云：“七世将家三楚少，独吾投老恋青毡。”）

（千帆谨按：右一首属周少朴。）

天捷星没羽箭张清　赵熙

飞石打人，绝于等伦。（原作“投石拔距，绝于等伦。”用《甘延寿傅》语。应劭曰：“投石，以石投人也。”张晏曰：“拔距，超距也。”）其才捷，其技神。

天留一老镇西川，谏草焚余任世传。人数贞元朝士后，梦回光绪太平年。

香宋诗苍秀密栗。其遣词用意，或以为苦吟而得，实皆脱口而出者也。石遗、昀谷咸极推服。张清一日连打十五将，日不移影。香宋有此神速。

（赵熙，字尧生，号香宋，荣县人。光绪庚寅进士，官御史。）

（附）论近代诗家绝句　章士钊

陈杨都到西川去，善颂西川第一人。入境在官均应尔，流传嗤点却非真。（陈谓石遗，杨谓昀谷。）

八字宗风有服膺，赵岐笃老说师承。后先枉噪同光体，初解袁枚最上乘。（四年前君到渝，对称诗者以高格、正宗、古韵、雅言相标榜。曾履川请示有清诗家谁为第一，君曰：袁枚。）

事异王维过郢州，却从理路厄诗流。浩然归去题襟黯，会看高亭出一头。（君谓佘云：“高二适理路不清，定辜负君之奖借。”高亭在独石桥。）

天满星美髯公朱仝　梁鼎芬

其髯戟张，其言妩媚。梁格庄，小衙内。眼中事，心中泪。

今疑纸上未曾乾，诗爱冬郎带泪看。别有缠绵孤往抱，只怜高处不胜寒。

梁髯诗极幽秀，读之令人忘世虑。书札亦如之。

（粱鼎芬，字星海，号节庵，番禺人。光绪庚辰进士，官湖北按察使。民国八年卒，年六十一。有《梁节庵先生诗》。）

（附）论近代诗家绝句　章士钊

个个王恭柳影翻，诸生挟策向梁园。菱湖桃李风飘尽，只剩阿刘忆扫门。（刘成禺《题节庵师菱湖种树图》云：“髯师桃李种多门，今见菱堂节后孙。世变已无湖上树，江树君子几人存。”）

晚岁矜名渐自然，崇陵臣跪夕阳边。饣长饣皇嘉荐登盘了，意比芜蒌豆粥贤。（赵芷生《节庵饷崇陵供饼感赋》云：“石马森森汗未乾，饣长饣皇嘉荐又登盘。天涯万里君臣泪，只作芜蒌豆粥看。”）

天微星九纹龙史进　沈瑜庆

进于史矣，是为诗史。涛园之言如是尔。（涛园《题崦楼遗稿》云：“人之有诗，犹国之有史。国虽板荡。不可无史。人虽流离，不可无诗。”崦楼名鹊应，字孟雅，瑜庆女，林暾谷妻。）

异代相知野史亭，燎原终感是星星。平生自有征南癖，秘记金銮绝可听。

爱苍名父之子，熟于《左》史。其诗结束精严，尤多名作，其小序可备掌故。

（沈瑜庆，字爱苍，号涛园，葆祯子。光绪乙酉举人，官至贵州巡抚。民国七年卒，年六十一。有《涛园集》。）

（附）论近代诗家绝句　章士钊

心非庙议弃河湟（指台澎），烟柳斜阳总断肠。四十一年心事了，未须亲见复余皇。（君集中《余皇篇》，伤割台也。）

烂熟征南著癖书，一生大义力匡扶。传家少许儒酸气，可奈诸孙媚贾胡。（儒酸二宇本郑苏戡怀沈文肃诗。）

天究星没遮拦穆弘　杨增荦

移船相近邀相见，添酒回灯重开宴。

看花回，羯鼓催。江东菰芦中，生此奇才。

诗学江西又一奇（遗山）句，泉明襟抱辋川辞。都官正字无偏嗜，始信多师是汝师。

昀谷诗，冲澹处似泉明，高秀处似右丞。其风骨峻峭之作，又时与文与可、饶倚松为近。在京师时，诗名甚盛，晚耽禅悦，尤多名理。

昀谷老人乙丑八月曾过余宣南寓庐，写示其《重阳》一首，云：“僻巷┢巢人迹稀，中秋已过重阳来。佳节不应废登眺，老夫况未到衰颓。乍风乍雨坚闭户，非病非愁慵举杯。一事闲中差快意，诗成盆菊一齐开。”兴象极好，不知遗集（排印本）何以未收。今原迹尚存箧衍，遂录存于此。

（杨增荦，字昀谷，新建人。光绪戊戌进士，官四川候补知府。民国二十二年卒，年七十四。有《杨昀谷先生遗诗》。）

马军小彪将兼远探出哨头领一十六员

地煞星镇三山黄信　黄节

一重一掩吾肺腑。定君诗，拈杜语。

平生志业具于是，斯语晦闻哀有余。（晦闻乞张孟劬序其《蒹葭楼诗》，曰：“平生之志与业，略具于是。子其为我序之。”）浊不同流清若此，生无可议死何如？七言突遇彭城笔，五斗终归栗里居。毕竟君诗工在律，散原翁论正非虚。（散原丈评君诗，谓：“卷中七律疑尤胜，效古而莫寻辙迹。必欲比类，于后山为近，然有过之，无不及也。”──程康《题蒹葭楼诗》）

别去蒹葭几见霜，萧斋茗碗费平章。宣南旧梦依稀在，每诵君诗一断肠。

晦闻刻意学后山，语多凄婉。尝刻小印，文曰：后山而后。

（黄节，字晦闻，顺德人。民国二十四年卒，年六十二。有《蒹葭楼诗》。）

地勇星病尉迟孙立　俞明震　一作王存

面而黄，鞭则钢。硬弓快马祝家庄。

陇头黄雾不成春，如见周涕泪人。七字吟成心万转，一廛冀作太平民。

恪士诗在柳州、简斋之间，纪行诗尤多可诵。尝言：“诗人非有宏抱远识，必无佳构。”颇为至论。诗见道语极多，王冬饮乃颇訾之，立论固不必强同也。

（俞明震，字恪士，号觚庵，山阴人。官至甘肃提学使，民国任肃政使。民国七年卒，年五十九。有《觚庵诗》）

（附）论近代诗家绝句　章士钊

学剑学书都误了，穷边归后我来前。诗情却在无声表，妙写长河落日圆。（师为余说诗，以手作势如此。）

诗人相见此堂堂，故国山河泪几行。半晌无言下楼去，舅甥师弟各苍凉。（癸卯春，师访外舅于吾沪寓楼上，情状如此。时外舅病笃，唯呼恪士二字，余不能言，流涕而已。）

地杰星丑郡马宣赞　张佩纶　一作吴观礼

舞刀迎，战花荣。

几年关塞忆累臣，热泪如潮意苦辛。堪笑平生王霸学，却从诗笔见轮。

相府怜才式好逑，王家作弼定伊周。谁知今日张张口，换取当年柳柳州。

（千帆谨按：二首属张篑斋。）

西征幕府滞高才，邻女王孙意自哀。万里衡云梗胸臆，婿乡南望首频回。

太息圭庵不假年，故人投老见诗篇。宣南秋夜虫声急，一老灯前说往贤。

（千帆谨按：二首属吴圭庵。）

篑斋诗才力富健，使事稳切。获谴以后，凄婉之语，使人不欢，所谓愁苦之音易好也。篑斋为合肥相国所赏拔，曾以其子妻之。仁和吴子亻隽，久佐左文襄戎幕，七载之间，徂征五省。与篑斋并同治辛未进士，同官翰林，倡和甚多。子亻隽诗宗唐贤，近体用杜法。陈弢庵极服之，曾手写其《圭庵诗录》，镂版行世。盖三人皆文字骨肉交也。

（吴观礼，字子亻隽，号圭庵，仁和人。同治辛未进士，官翰林院编修。有《圭庵诗录》。）

（附）论近代诗家绝句　章士钊

嘻嘻高高语寻常，才士从戎万里长。楚越一家夫子亻隽，化龙池畔黯神伤。（圭庵为何贞老女夫。寒家与何有连，得见圭庵缄札绝夥。化龙池，长沙南城何府。）

联翩三士壮同光，一蹶鸡笼羽翼伤。漫道玉关春不度，柳围亲折却堂堂。（三士者，张篑斋、陈弢庵与圭庵也。鸡笼之役，篑斋一蹶不振。圭庵佐左文襄平定新疆，功隐不彰，士论均惜之。“漫道玉关春不度”，用圭庵《送吴柳堂归皋兰》句。杨石泉赠文襄诗云：“亲栽杨柳八千里，引得春风出玉关。”）

地雄星井木犴郝思文  柯劭一作柳诒徵

当我者死，避我者生。井木犴，君前身。

看君史笔寓于诗，驱遣方言又一奇。（蓼园诗如“古来图画难俱述，谁似符头孤列物。镜中鉴物能留物，十有三家皆阁笔。”符头孤列物，盖英语ｐｈｏｔｏｇｒａｐｈｙ之译音也。目极海洲归载笔，大篇况有杜韩遗。

莫吟辛苦贼中来，且进丝桐近酒杯。乞与南徐好风月，鹤林同看杜鹃开。

凤荪师不朽之业，当在元史，实则《谷梁春秋》、天文、历算，亦高踞上座，世人不尽知也。诗为余事，然以学赡才高，不肯作犹人语，故风骨高骞，意境老澹。《蓼园》一集，五百年中，难可泯没。劬堂精研乙部，久典守藏，以一身系东南文献之重。余力为诗，渊雅可味。晚年流转西南，诗益奇肆。长篇短韵，皆诗史也。

（柯劭，字凤荪，号蓼园，诸城人。所著自《新元史》二百五十七卷外，有《春秋谷梁传注》十五卷，《清史天文志稿》、《时宪志稿》各若干卷，《蓼园诗钞》一卷，《续钞》四卷，皆刊行。其《蓼园文集》、《尔雅注》、《文选补注》、《文献通考注》、《新元史考证》、《十三经附札记》皆稿，藏于家。民国二十二年八月三十一日卒。年八十四。）

地威星百胜将韩滔　黄绍箕（附弟绍第）  一作争葆恂

云炮落，心胆破。将军仰笑军吏贺。

三游洞接下牢关，怊怅年时独往还。过客题名劳护惜，空余高咏满江山。（千帆谨按：湘绮老人自撰挽联云：“《春秋》表未成，幸有佳儿续《诗》、《礼》；纵横计不就，空余高咏满江山。”此用其语。）

仲弢少承家学，工骈体文，精于目录、金石、书画之学。出其绪余为诗，遣词雅，使事切。《三游洞题名》诸诗，典雅可诵。知严仪卿别才非学之说，不足信也。仲弢为广雅入室弟子，其诗云：“广雅堂深夜漏催，往承玉屑洒蓬莱。”师友渊源，不难推测。弟绍第，字叔颂，号缦庵。诗亦清丽，并附及之。文石艺术文章，别有可传处，诗其余事也。见解极高，所作亦时亲古艳。

地英星天目将彭圮　王懿荣　一作王树冉、李刚己

孰为前军孰后军？屡代将门，不谓见屈于妇人。

南皮与福山王氏论婚，在光绪初元督学蜀中时。廉生尊人，方为龙安守也。廉生笃嗜目录、金石，精于考订，自谓文笔非所长。然所作皆翔实典雅，坚重密栗，诗亦如之。盖知诗虽余事，不能含学它求也。此外河北诗人，新城王晋卿、南宫李刚己最有名。晋卿能文，诗以纪游诸作为胜，所造得杜韩为多。刚己得诗法于范通州，清刚剑ㄙ，则又从涪翁直溯杜韩者也。尚有天津王仁安（守恂）者，与刚己略从同，唯气势驱迈，近范为多，遂并书之。

（千帆谨按：师于甲本批云：“王宾基、李刚己、王守恂三人拟附入范当世下，似合。”丙本三人即附范下，今两存之。）

地奇星圣水将军单廷　诸宗元

水可载舟，亦可覆舟。百炼钢化为绕指柔。

一言可蔽本纵横，小范胸中有甲兵。掬取豪情归感逝，黄州鼓角不胜情。

忆写庐山一角图，送君归去此清娱。宫亭十载江南梦，如愿凭君乞得无。（记贞壮全陵酒楼戏语。）

贞壮与夏庵，有“二俊”之目。少客豫章，晚居吴会，交游遍天下，皆一时鸾凤也。唯穷老气尽，悒悒而死。造物忌才，理或然欤？平生所为诗，奚翅数千首，不务刻，而自然意远。融景于情，离奇于偶，使读者有惘惘不甘之情，则以才逸气迈，吐语自不凡也。惜其全稿在朱钵文许，爰居阁所刻，固未及百一也。

贞壮后居杭州，有宅在惠兴里，毁于火。所置王庵，在湖墅，为王仲瞿故宅。其得王庵，颇为乡人所嫉视，亦犹杨昀谷之买朱霞也。贞壮有《玉庵为我有》诗，云：“拓地何期<廿廿>亩宽，避人岂冀一身安？移载丛柳村前见，留取方塘屋后看。随分老当资佛力，不耕久已愧儒冠。半山空有争墩累，始信求田问舍难。”

（附）论近代诗家绝句　章士钊

葛亮孤忠也姓诸，柳江柳树此分株。他年别建罗池庙，本字堪充敕额无？

诗苦人高四海知，西塍闭户未应迟。交游谁是山王辈，却有人间延祖儿。（君家杭州西马塍，曾绿示余一律，末云：“抽身未是安心法，早悔西塍闭户庭。”君身后萧索，李拔可辈谋为醵资。吾未得尽力而北去，至今愧恧。）

地猛星神火将军魏定国　夏敬观　一作姚永概

宁死不辱，事宽必完。知我者，单与关。

庵诗出梅都官，遣词植骨，几于具体。又喜称东野。（其自言喜孟东野梅圣俞之诗，见《泗州杨侍郎诗序》。）自负其诗甚至。或有以近梅诗誉之，心辄不怡。实则老树着花，于梅为肖。叔节文甚高而诗亦工，得力所在，亦出宛陵，故意境老淡，枯而能腴。尝见其《题梅宛陵集》诗，句云：“缄之箧笥中，我欢独在此。”向往可知矣。

（附）论近代诗家绝句　章士钊

柳瘿敲残欲去春，风灯照澈未归身。半塘寂寞沤翁殁，看此西江社里人。

能事多于扪虱子，名心近逼钓点鱼。芝芩老子留遣爱，奈把甘棠字散樗。

（君先尊君云，字芝岑，别有满人葆亨亦字芝岑，同官湖南，微有先后。吾书斋中旧悬芝岑款横幅，郭筠老所书，以时考之，决为葆而非夏。君见之狂喜，坚请以己画易去，吾未便说破。）

（千帆谨按：二首属夏剑丞。）

朴学难令诗事优，桐城二妙擅清幽。天生浦洎成兄弟，未定谁修五凤楼。

弟为兄谋事可知，宛陵风调恰当时。剧怜一代通州杰，只识声名未识诗。（仲实《蜕私轩诗文集》叔节为序行之。朱曼君见仲实诗，诧曰：“吴越士夫有此，早取声名一世。”）

（千帆谨按：二首属姚仲实。）

地辟星摩云金翅欧鹏　陈懋鼎一作程康

不犯正位，切忌死语。是曹洞禅，是江西祖。

徵宇为弢庵太傅犹子，弢庵尝誉之。诗专力后山，偶作，无不从诗榻中苦吟而得。用意造语，最能窥见后山深处。作虽不多，然篇篇皆可诵也。宁乡程穆庵（康），为塞向翁弟子，笃于师说，而为诗则学后山，与顾异趣，措意深而遣词雅。陈苍虬谓：顾庐致力后山甚深，几有初读无有，缔视乃有者。

（千帆谨按：先君卒于一九六五年，年七十七。所著《顾庐诗钞》毁于十年浩劫中。此卷所录咏海藏楼、苍虬阁、蒹葭楼、诗庐、自怡斋诸篇，皆昔尝寄示先师得其樱┥者，不肖背诵得之，因以附焉。）

地阖星火眼狻猊邓飞　李宣龚

山重水匝，真乃隐秀。潜夫不潜，后山而后。

苦语清词一世惊，早年杜李本齐名。遗篇墨木经三变，死友谁如范巨卿？

拔可诗深婉处似荆公，孤往处似后山，高秀处似嘉州。少与暾谷齐名，所谓文字骨肉交也。暾谷遇难，拔可一再为刻遗集。在京沪时，余屡与共文宴，偶及暾谷，哽咽不成声。

拔可《兆丰公园晚坐》云：“辛夷已吐玉千盘，细草如茵渐耐看。无限伤心当日暮，最难携手是春寒。送归南浦才将尽，对泣新亭泪未乾。只有眼前真实意，不随物我作悲欢。”（千帆谨按：此诗师书于乙本李条下，辄依附存杨昀谷《重阳》之例，移录于此。）

（附）论近代诗家绝句　章士钊

闽峤诗家郑与陈，君来应是第三人。平生功力吾能说，夜起分坚沧趣真。

大谷深深气不温，有人吹律待朝暾。律中无限荒寒意，知是邹阳未返魂。（君与林暾谷交契。）

地强星锦毛虎燕顺　郭曾斤　一作张元奇、叶在琦

意气相许刀俎间，歌舞淹留玳瑁筵。君不见，清风山。

春榆侍郎与弢庵、珍午多倡和，诗刻意杜韩，气势深稳。其大篇多不苟作，朝士辈鲜能及之。珍午以疆吏而能诗，《辽东》一集，已具骨。入都返闽后，风骨益高。至自刻《知稼轩诗》，居然作手矣。肖韩诗从山谷、后山入，亦简炼有意境。张叶二家，倡和尤富，造诣亦略同，遂合而传之。

地明星铁笛仙马麟　林纾　一作江瀚（附子庸）

铁笛裂，中情热。（民国元年，徐树铮办《平报》，林氏日撰杂记刊登，名曰《铁笛亭琐记》，旋出单行本。及稿售商务印书馆，乃改为《畏庐琐记》。）

畏庐血性男子，任侠负义。戊戌二月，割胶州。畏庐联公车，与总理衙门堂官争甚力，革去举人。诗初学娄东，非其至者。（弢庵语余，林氏诗文，晚年为胜。初本俗学，所谓中年出家者也。）辛壬以后，渐近苍秀。晚学坡公、简斋，七言律视前更进矣。石遗尝称其题画绝句。畏庐固工画，然以余所见者，唯《江亭饯别图》简远秀逸，它不称是。叔海宗《选》体，而近体清健，晚作尤胜。

（附）论近代诗家绝句　章士钊

狂驱子弟入奇邪，庸妄何曾属一家。堪叹黎入室，也甘口食媚茶花。（君以庸妄钜子斥太炎，又谓闽人主江西派者岛妄庸。苏曼殊好食糖，对人言此茶花女所食物，故乐效之。）

（陈弢庵曾语余云：“畏庐本俗学，所谓中年出家者也。”严几道师句云：“可怜一卷《茶花女》，荡尽支那浪子魂。”皆有微词。又尝自负其文，云为吴挚甫所许，吴卒于光绪癸卯，其时林尚未以古文见称于时，人死无对证，亦姑妄听之耳！余以林争胶州及每话及德宗辄流涕不可仰，以为血性男儿而已，其诗文可无论。──方湖注。）

（千帆谨按：右一首属林琴南。）

地周星跳涧虎陈达　陈书　一作叶大庄、何振岱

后取华阴县，先打史家庄。其勇可取也，其事不可常也。

谁人妄署白苏斋，禅语机锋六义乖。若为诗家开白打，江山毕竟属吾侪。

木庵论诗，不以空言神韵、专事声调者为然，与其乡张亨甫所为绝异，不可谓非豪杰之士也。其诗办香白苏，亦与三袁不同。盖木庵于白苏之外，归依浣花，又出入后山、诚斋，自寝馈山谷，（木庵曾手批《山谷集》。）诗境益拓，旨永词，宜弢庵深服之也。弢庵曾语余：“居螺江时，与木庵过从最密，倡和尤多。余所居有听水第一斋、第二斋。木庵来，必夜深始去。余诗随所止寓兴，不可更易。石遗辑师友诗及《近代诗钞》，余诗皆从木庵处┢录。见诗题不具者，以意为之，颇乖余旨。”此亦诗坛掌故，因备书之。叶损轩（大庄）《写经斋诗》，（有初集、续集。）冷隽有远韵，最负盛名。何梅生（振岱）学放翁，语能自造，而出以自然，是皆能以白描见长者。论近代闽诗家，遂连类及之。

（陈书，字伯初，号椒玉，又号木庵，福建侯官人。光绪乙亥举人，官直隶博野县知县。光绪三十一年卒，年六十八。有《木庵先生集》。）

地隐星白花蛇杨春  杨锺羲  一作志锐、唐晏、三多

王官谷，野史亭，谁与嗣者杨芷晴。（子勤曾自署芷晴。）

圣遗于清末官江宁府。卒壬改物，乃息影旧京，键户著书，撰《雪桥诗话》三十二卷。非唯论诗，盖备有清一代掌故也。诗以韵胜，故不为奇倔，亦不貌袭唐贤。称心而言，自然意远。盖以胸罗坟籍，光气外溢故也。唐元素（晏）、志伯愚（锐）皆满州人。三六桥（多），蒙古人。诗亦典雅可颂，伯愚、六桥，并熟于满蒙地理方言，喜以韵语出之，自然驯雅。元素晚居春申，又多与东南耆旧往还。身世之感，黍离之痛，则若金有元裕之，元有丁鹤年焉。

（三多，字六桥，蒙古人。官杭州驻防官，奉天都统。有《可园诗钞》。）

（附）论近代诗家绝句  章士钊

辽鹤声中有废兴，将军看剑说尧崩。秋风皂帽黄沙路，十五年前旧北陵。

诗才不减大林牙，旧憾频提小妇ヮ。犹胜姜夔箫韵咽，小红非在别人家。（“九一八”前与君会于沈阳，时有亡姬之痛。《辽百官志》：大林牙，翰林学士。）

（千帆谨按：二首属三六桥。）

地暗星锦豹子杨林  秦树声  一作李详

笔管枪，七宝装。遭人而问，善刀而藏。

右衡年未三十，誓不读齐梁以下书，由是尘根所触，香味溢襟袖，更参之杨马以振其采，寻之《庄骚》以婉其情，根之于经子以丰其骨，自负其文甚至。诗乃余事，然书味外溢，真气内充。中州诗人，右衡为冠。（稍前有何吟秋天根，能为陆剑南；同时商城张[E152]之孝谦，能为元遗山；次则张晋之良暹。）李审言能为汪容甫文，早年不以诗名。晚侨申江，馆刘葱石家，始与郑夜起、沈寐叟、陈散原过从，诗乃益工。然审言本精《选》学及杜韩，益以博览，及为同光体，言皆有物，迥异乎妙手空空者矣。（按近人学宋，多藉一二空灵字面可彼可此者，填委成篇，为世诟病。杨圣遗、秦右衡、李审言诸家，皆一生手不释卷，博闻殚见。诗虽稍异，特出之以示准则。）

（附）论近代诗家绝句  章士钊

河南讼狱不关诗，振采扬葩却自奇。屈宋衙官秦固始，那知同里几吴其。（固始吴氏最为大家，其字一派有声于世。）

到处真成气类饶，冲天羽意老难消。虽看龙比无君国，却喜荆高有市朝。（赵芷生送君出守曲靖诗云：“分明龙比心肝在，回首青蒲始自怜。”又云：“涉想政成还觐日，天衢贳酒话荆高。

余壬子春遇右衡商城，座上有张[E152]之孝谦。右衡言：“大江以南，无一个能提笔为文者，湘绮可算半个。”又自负其骈体文、书法甚至，曰：“吾文只可从齐梁前求之，书则虞褚伏吾腕底。”其哆口大言类如此。及乙丑六月再遇于宣南，则垂垂老矣，鬻字为活。一日，忽写《题三体石经》五古一首示余，且曰：“今人不能有也。”狂态犹昔。──方湖注。

千帆谨按：二首属秦右衡。）

不信人间有别材，好诗应自杂家来。西江鬼怪桐城鸩，荼毒斯文荆┥哀。（君诗云：“心折长芦吾已久，别材非学最难凭。”又与陈衍书云：“有子部杂家之学，偶尔为诗，必有可传。”

千帆谨按：《甲寅》本审言赞云：“别材非学，不信仪卿。短书小册，拉杂并陈。”与行严丈此之所论合。）

何人开府冶城隅，墨客相摩鬼一车。轻薄子玄终出蜀，却须论盛一封书。（君题《陶斋藏石记》云：“轻薄子玄犹并世，可怜不返蜀川魂。”子玄似指刘申叔。申叔在陶斋幕颇露才，间有排挤审言及朱孔彰事。施随端入蜀，端死而刘亦不得出。太炎论救，谓杀刘师培则中国读书种子绝。申叔始免。）

（“轻薄”句乃指况蕙风，非谓申叔也。李审言以蒯礼卿之荐，陶齐委以江楚编译书局帮纂，使撰《陶斋藏书记》。时总纂为缪艺风。缪以代端别撰《消夏记》专论书画，不及兼顾，乃荐蕙风领其事。蕙风乃以拓本首尾不具、且字迹漫漶者，使李为释文，又时时刺探所释何若。况李构衅自此始。会督署议裁员，蕙风名列其中。况亦以兀傲不为人容，有见之者，曰：“活该饿死。”端曰：“我在，不容夔笙饿死。”且戏题一诗，有“纵裁裁不到词人”之句。况固感泣，而蒯李怨况益深矣。及陶斋辛亥被杀资州，审言适见《藏石记》印本，乃题三诗于上，盖感修书时事也。与况仍未能忘，故末句及之。──方湖注。

千帆谨按：二首属李审言。）

地空星小霸王周通　周达　一作许承尧

通而达也，空而霸也。谑浪行自谢也。宥之幸莫骂也。

月淡乍铺一街水，叶乾犹战半林霜。海藏具眼偏能识，我意诗才恰比量。

梅泉久居申江，与夜起倡和。其诗各体皆工，不堆砌书卷，不拘泥对仗，而气息隽永，韵味旁流，使读之者有阅世高谈、自开户牖之感。迹其造诣，临川之深婉，后山之孤往，简斋之高秀，兼而有之。陈石遗称其服膺箨石斋，或又有言其寝馈伏堂者，然钱诗倔强，江诗清苦，梅泉皆无之。人言固未可荆ㄝ也。疑庵诗风骨高秀，意境老澹，皖中高手。

（附）论近代诗家绝句　章士钊

我从夜起识梅泉，百尺楼头说此贤。缀玉千枝看凤挂，跳珠万斛卜龙眠。

诗清无语不平生，家╉栖迟老自成。望古商山多局促，灵芝宁倩世间名。

（千帆谨按：二首属周梅泉。）

步军头领一十员

天孤星花和尚鲁智深　金和

赤条条来去无牵挂，是真英雄，是大自在。

臣刃摩天亦自高，抛残心力恐徒劳。诗家果有开山手，错被人呼一代豪。

亚匏诗初不为人重，近二十年中，或有推为中土之密尔顿、莎士比亚者，乃稍稍露头角。平心而论，胆大心粗，力量不弱，自是英雄本色。所惜气尽于辞，韵竭于外，即之心喜，味之索然。亦犹花和尚六十二斤铁禅杖，徒使铁店待诏咋舌也。

（金和，字弓叔，号亚匏，上元人。邑增生。光绪十一年卒，年六十八。有《秋蟪吟馆诗钞》。）

（附）论近代诗家绝句　章士钊

莎米何能合一炉，不知狸亦不知狐。亚匏自是英雄手，自敛堪师人境庐。

梁王只解《免园册》，那识先秦未火书。见著痴人不须说，昨宵有梦到华胥。（梁任公称亚匏为清代第一诗家，与英伦之莎士比亚、密尔敦同。）

天伤星行者武松　黄遵宪

杀人者，打虎武松也。

《五噫歌》，《四愁诗》，去国心情泪暗垂。莫说古贤雄直气，东门抉目此何时？（洪亮吉诗云：“尚得古贤雄直气，岭南今不逊江南。”）

李详《题黄公度人境庐诗草》云：“廿载无人继硬黄，（贵筑黄琴鸠有硬黄之称。袁忠节昶复举以赠黄漱兰先师。如公度，亦可谓硬黄矣。）如君合署比堂堂。凤鸾接翼罹虞网，蝼蚁先驱待景皇。诗草墨含醇酎味，英灵名破海天荒。试看生气如廉蔺，孰与吴儿论《辨亡》？”

黄公度号称识时之彦，晚清末造，早决危亡。所撰《日本国志》、《日本杂事诗》，弦外之音，弥深警惕。所为诗歌，尤负盛名。梁卓如至推为诗界革命，与蒋智由、夏曾佑鼎足焉。虽未能副其所期，然一时钜手也。

（附）论近代诗家绝句　章士钊

硬黄烟脸茜纱衫，（戊戌吾在长沙所见如此。）孤注湖湘霸气酣。一折却为迁客去，擎将诗卷压江南。

（此诗起七字直画出公度小像，读之发笑。余藏有手及诗稿各一通，字肥而润，颇近坡公。今皆弃之柴桑故里，存亡不可知矣。──方湖注）

天异星赤发鬼刘唐　刘光第

夜走郓城县，有时醉卧灵宫殿。

不照穷檐照化城，迟来世界住光明。舍身已见游山愿，空有高歌一往情。

裴村比部诗多奇气，缒幽凿险，开径独行，各体皆高。戊戌六君子中，晚翠而外，当以比部及漪春京卿诗为最工。读《介白堂集》，恍若游名山大川矣。

天退星插翅虎雷横　丘逢甲

孝于亲，忠于友，以此为诗诗不朽。

台澎东望泪沾巾，未死终留报国身。天意茫茫难自料，缚将奇士作诗人。

逊清光绪乙未，割台湾畀日本。君抗争不获，帅义军自保，又建议立台湾民主国。唐景崧为总统，君副之，屡挫倭寇。援绝饷穷，君乃内渡，奉亲居镇平故乡，不问世事，而以诗人老矣。（民国初元，君曾一至全陵，余犹及见之，躯干修伟，虎虎有生气。）仙根诗本负盛名，唯鲜与中原通声气，至有不能举其名者。工力最深，出入太白、子美、东坡、遗山之间，又能自出机轴，不拘拘于绳尺间，固一时健者也。仙根号仲阏，本名仓海，广东镇平（今改蕉岭）人，生于台湾苗栗县铜锣湾。

天杀星黑旋风李逵　易顺鼎

快人快语，大刀阔斧。万人敌，无双谱。

天宝诗人有任华，一生低首只三家。（李白、杜甫及怀素。）读君《癸丑诗存》后，始信前贤未足夸。

实甫早年有天才之目，（实甫十三岁应试，交卷第一。学使廖寿恒惊疑不已，问：“能再作否？”曰：“可。”随以“得天下英才而教育之三乐也”命题，易文不加点，顷刻而成。后二比有云：“安从得广厦万间，洗破屋秋风之陋也。”封云：“是所赖中流一柱，挽狂澜大海而东之。”惊才绝艳，得之垂髫。十八岁中乡举，后累试不第。）平生所为诗，屡变其体。至《四魂集》，则余子敛手；至《癸丑诗存》，则推倒一时豪杰矣。造语无平直，而对仗极工，使事极合，不避熟典，不避新辞，一经锻炼，自然生新。至斗险韵，铸伟辞，一时几无与抗手。

（附）论近代诗家绝句　章士钊

诗成濡印锦溪砂，得意笼铜鼓报衙。杀贼却充名士饼，谋姬应愧美人麻。（君出守广西右江道，有句云：“已办腰刀思杀贼，未留须戟为谋姬。”又有云：“新诗欲和贺梅子，他日应呼易柳州。”西林曾语余云：“易某自矜名士。名士如画饼，于国何用？”参摺内即如此说，乃张坚伯手笔。首二句本柳诗。）

卢仝马异一流人，只益冬郎绮语新。国运教随诗运去，江南逢处我伤神。

诗人盛道《比红词》，谁见红儿唱《紫芝》。鹤立坐隅呼要命，也应知命尽何时。（君颂京女伶鲜灵芝有句云：“中有几声呼要命。”指喝采言。）

天巧星浪子燕青　曾广钧

一身好花绣，何如叶底弯弓殷血透。

奥缓光莹称此词，涪翁原本玉溪诗。君家自有连城璧，后起应怜圣小儿。（千帆谨按：湘绮以重伯为圣童。）

环天室诗多沈博绝丽之作，比拟之工，使事之博，虞山而后，此其嗣音。太傅、惠敏，并致力玉溪，至重伯则所造尤邃，可谓克绍家风矣。近诗人多祖宋祧唐，唯湖湘守八代初唐不变。湘绮而外，若重伯、实甫、陈梅根、饶石头、李亦元、寄禅诸家，多尚唐音。

（附）论近代诗家绝句　章士钊

一室环天不自舒，羡人十载到公孤。突梯愿就诸孙列，太傅亲交张总愚。（“十载到公孤”，乃重伯挽惠敏联。潘伯寅见之大怒，终身抑重伯，使不得出。重伯在湘呼张敬尧为老伯，问之，则曰：“文正与张总愚交谊使然。”）

天牢星病关索杨雄　杨深秀一作杨度

笑矣乎！悲来乎＃┱诸所有实所无。

山右诗人杨漪春，论诗绝句重桑。（君有论山右诗人诗五十首。）韩侯岭上汤阴夜，慷慨题诗不忍闻。

山右近代诗人，漪春为最。力厚思沈，出以蕴藉，所谓诗人之诗也。石遗谓戊戌六君子遗诗，漪春最胜。余则以晚翠为第一，漪春、裴村，相与并驰于中原，正未知鹿死谁手。生才至难，而龙麟脯醢，谓之何哉？子诗功亦深，唯气体稍嫌平滞。

天慧星拚命三郎石秀　蒋智由　一作夏曾佑、马浮

十年磨一剑，霜刃未曾试。今日把似君，谁有不平事？

路见不平，拔刀相助。其人磊而英多，其事处心而积虑。君不见，翠屏山，盘陀路。（又赞）

往年示我《居东集》，支遁青莲一手持。累我连宵五更读，是君拚命著书时。（“拚命著书”四字，曾涤生赠俞荫甫太史语也。）

观云居沪时，为杂报文字，喜入哲家言，与别士有二俊之目。其文闳深隽永，皆非新会所及也。东游后，肆力为诗，不为湖湘人语，亦不入新学末派。直造古人，而与李翰林为近。别士诗富有理致，皆近代诗家别开生面者也。

天暴星两头蛇解珍　程颂藩

天哭星双尾蝎解宝　程颂万

舍之则悲，操之则忄栗。吁嗟乎！毛太公，包节级。（合赞）

伯翰为子大长兄，为学博通，尤务实践，以拔贡官京曹，尝吟咏遣日。初效《选》体，后乃浸淫杜韩。气体凝重，才思内蕴，亦湖湘作手也。号叶庵。

早传绚烂晚坚苍，笔底何曾有宋唐。我诵《鹿川田父集》，真成合眼梦潇湘。

子大惊才绝艳，诗凡数变。《楚望阁诗》得诸乐府为多，故才藻艳发。《石巢集》则沈著矣。《鹿川田父集》则坚苍矣。长篇短韵，出唐入宋，己非湖湘派所能囿也。吾友曹东敷，己未客汉皋，与子大论诗尤合。东敷宗二陈，刻意苦吟，论诗不苟同于人。书来，极称子大，知其趋向已变矣。

（附）论近代诗家绝句　章士钊

海内喧称郑解元，孰知香草泣当门。却移江上芙蓉去，开向诗人程颂藩。（光绪壬午科，湘闱无佳文。君文佳而被摈，同人遵朱卷式为君刊送落卷。吾知君诗文自此始。君由此一激，乃成诗人。是岁闽闱第一为苏戡先生，最有声，高蟾下第诗云：“芙蓉生在秋江上，独向西风怨未开。”）

十发堪持一国强，未知门下雪荒荒。却容一笑沧桑后，指似黄兴说武昌。（光绪壬寅，子大先生长湖北自强学堂。吾弟陶年由湘来投考，不得入。）

大邦盈数合氤氲，门下门生尽有文。新得芙蓉开别派，同声风雨已堪闻。（沈祖为程氏妇，其门人已刊《风雨同声集》词稿。）

步军将校一十七员

地默星混世魔王樊瑞　章炳麟

呼风唤雨，蓬莱折股。景阳潘陆坐廊庑。

高论多为世所惊，四言只许仲宣醇。即论七字俳优体，莫薄嘉隆一辈人。

恐与苏黄作后尘，辄思陶谢与为邻。偶拈氵字消长夏，定有门前问字人。（在季刚坐上所见如此。）

太炎经学大师，诗非措意，唯论诗则尚四言而抑近体，主三唐而薄两宋，又推明七子不可及，皆非今诗人所知也。黄季刚游庐山诗，太炎亟称《赠旭初》四言，及见其七言古体，唶曰：“奈何学宋人。”

（附）论近代诗家绝句　章士钊

精妙流闻七字中，却排魔派绝时风。论才海内谁知己，肠断云间陆士龙。（太炎绝少为七言诗，唯丁卯元日赠诗云：“十年誓墓不登朝，为爱湖湘气类饶。改岁渐知陈纪老，量才终觉陆云超。长沙松菌无消息，樊口鳊鱼乍寂寥。料是瀛洲春色早，羁人楼上更怊怊。”）

尧崩何止一千年，老鹤于今记不全。太息祖龙熸霸日，孙吴兵法渐如烟。（杨云史居洛阳幕，登嵩山观雪，太炎为题图口号二绝云：“山中何处觅胡僧，僧去何时记未能。笑杀冲天双老鹤，千年犹自说尧崩。”“狐裘岂识岁时寒，校猎全忘行路难。为语洛阳冠盖子，有人僵卧似袁安。”）

早挈邹容为小弟，晚承黄侃作传人。先生沾丐何须说，逝者如斯只怆神。

愤时思作鲁横江，忧过中年意已降。差幸吾宗饶笔力，虎儿亲见笔能扛。（太炎曾致书云：“主兵者不听吾言，即欲为鲁横江刘诚意，亦相去太远。”太炎次子名奇，堪承家学，作大字尤雄浑。）

地暴星丧门神鲍旭　谭嗣同　一作宋恕

汝不闻杀人不眨眼将军乎？汝安知有不惧生死和尚邪？震动大千相，盖取诸《大壮》。

壮飞三十以前诗，多法杜韩。三十以后，乃有自开宗派之志。唯奇思古艳，终近定庵，且喜摭西事入诗。当时风尚如此，至壮飞乃放胆为之，颇有诗界彗星之目。

（附）论近代诗家绝句　章士钊

初擎文字向河山，生杀茫茫一瞬间。马后桃花马前雪，回首应是鬼门关。（壮飞诗有“马后桃花马前雪，教人怎得不回头”之句。此二语忆曾于他处见之，似由剿袭。山谷赠人诗喜用“鬼门关”三字。）

（千帆谨案：张维屏《艺谈录》载常熟徐兰芬若句云：“马后桃花马前雪，出关争得不回头。”盖即壮飞所本。此事承杨扬先生见告，附此致谢。）

耕莘十载茫茫里，一相成汤敢仰看。学问功名存一鼎，误烹郦蒯亦无难。（段合肥向不能诗，执政时有意浼郑苏翁出任交通总长，忽发兴和诗一律，“耕莘”二句即其结联。甲午湘闱题为“汤有天下”四句。壮飞后比有曰：“以生人者杀人，不谓之功名，而谓之学问。”自诩鸿笔，不作第二人想，乃竟被摈。君一愤而纳粟入官，不四年殉国。）

（千帆谨按：二首属谭壮飞。）

祖述王充祧宋，耻于文学罄平生。闻声恨在章和后，不见悬舆续《论衡》。（君最服膺王仲任，自著有《续论衡》，颇矜重。太炎云：“燕生学行，于古可方宋。”）

章吴风义照当时，放眼支那说项斯。举世谁为柳州学，我从儒雅益多师。（太炎与北山先生均有诗张之。“支那有一士，弢迹居海东。”为外舅诗起句。君于古文辞独推柳州。）

（千帆谨按：二首属宋平子。）

地飞星八臂哪吒项充　刘师培

百步取人无不中。可惜飞刀，不用为用。

仪徵刘氏，三世为贾服之学。至申叔，则博学环词，一时无两。间出其余绪为诗，由亭林上窥浣花，气韵深稳。又五言出入鲍谢，自然高古。入蜀以后，诗境益拓，气体益高，盖学人而兼诗人也。

（附）论近代诗家绝句　章士钊

梅福里中门半开，科头短褐乍归来。小年卓荦书虫篆，知是人间绝异才。

（癸卯春，吾与陈独秀、张溥泉、谢无量辈，在沪寓梅福里闲话。有客仓黄启门，状甚狼狈，衣履不完。据云，有蹑者在后。吾等极力慰藉，为备食宿。此即申叔由扬州初到上海情状也。）

刘氏传经歆向先，左庵文笔本天然。申公两事嫌难拟，第一专门次大年。

铿铿入蜀继王翁，沧海横流似未同。无命玄晖沾丐远，未闻李白出山东。（申叔卒年三十六，与谢朓同。）

地走星飞天大圣李衮　黄侃

飞天大圣，运蒙则正。小南强，大北胜。

季刚诗初效《选》体，律诗有玉溪意格。来金陆后，五言未变其体，唯喜堆书卷，反不如旧作清丽可诵。至近体则出入于杜公、玉溪、临川、遗山、蒙叟之间，不名一家。盖以好之不专，又务求胜于人故也。至其记诵之博，使事之雅，一时诗家，难与抗手。

忆季刚癸酉七月有《秋光简辟疆》云：“白袷禁寒候又更，晨窗兀坐意难平。极知江国山川好，无奈乡心日夜生。废醴独愁钳楚市，说瓜同恐堕秦坑。喜君秘苑多于我，可有灵符解避兵？”于时东祸虽迫，江表宴安。季刚念乱之怀，见于吟咏。迨芦沟变起，季刚已先二年卒。而余播迁巴蜀，坟籍荡然。诵“江国”“乡心”之句，真有何心天地之感矣。

（附）论近代诗家绝句　章士钊

寻春偶到天涯去，高阁前题见泪痕。杨瘦不留莺燕住，奈何杨瘦却难言。（意本君谱《西子妆》词。）

（千帆谨按：季刚师《西子妆二月二十三日社集北湖祠楼感会而作》云：“汀草绿齐，井桃红嫩，共说寻春非晚。偶来高阁认前题，叹昔游，岁华空换。沧波泪溅，算留得，闲愁未断。凭曲阑，讶瘦杨如我，难招莺燕。追欢宴，却恨东风，搅起花一片。酒痕唯解渍青衫，比当时，醉情终浅。残阳看倦，倩谁慰，天涯心眼？待重来，又怕平芜泪满。”）

蛾眉总觉让人非，榛薮无心也罥衣。却与汉阴无{带心}蓟，丈人元自久忘机。（乙丑君致余书释言，余为怃然。）

地伏星金眼彪施恩　吴保初　一作丁惠康、李世由

流观先德传，结客少年场。

国事分明属灌均（李商隐句），封章无路动枫宸。潜夫只有伤时泪，老尔江潭憔悴人。

北山品节极高，抗疏归政，直声震天下。在清末，周旋于保皇、革命两党之间，而皆为人所翕服，则清风亮节之故也。生遘世变，哀乐特过于人，激楚之音，出以清怨，高澹近韦柳，劲婉似荆公。其回肠荡气之作，亦不亚海藏楼也。丁叔雅（惠康），为雨生中丞之子，与北山齐名，又与散原、浏阳并称清末四公子。襟怀高亮，诗亦如之。李晓暾（世由），学术淹雅，诗境苍秀，皆贵介公子，有声于时，典衣留客，亦略相似，遂合而传之。

（附）论近代诗家绝句　章士钊

沙湖山上旧书楼，题榜曾劳老道州。万卷岂容轻乞与，稍经王粲到陈留。（沙湖山吴武壮庐江庐墓处北山楼，曾文正捐资成之。何贞老为题榜。王粲指陈鹤柴，为外舅诗弟子。）

忧天一疏压鸣珂，拂袖还山验菊莎。赢得千诗清见骨，白鸥春水愧涪皤。（意取山谷呈外舅孙萃老诗。）

（千帆谨按：二首属吴北山。）

旷代诗心付软尘，两家公子一家春。十年绳匠胡同客，半夜北山楼里人。

骨清赢得客衣单，朋旧凋零一饭难。官薄不如房太尉，相依却只董庭兰。（董谓潘月樵。叔雅身后，皆潘料理。）

（千帆谨按：二首属丁叔雅。）

地幽星病大虫薛永　冒广生　一作周家禄、段朝瑞

洊雷震，君莫问，揭阳镇。

鹤亭为周昀叔甥，诗境俊爽，情韵并茂。所谓何无忌酷似其舅也。晚年与闽赣诸家通声气，诗益苍秀。曾见其《后山诗注补笺》，向往所在，略可识矣。彦升诗寄托遥深，情韵不匮。

地镇星小遮拦穆春　桂念祖　一作李翊灼

家临九江水，来去九江侧。是菩堤路，是善知识。

伯华与丰城黎端甫、宜黄欧阳竟无、临川李证刚并为杨仁山弟子。而伯华、证刚精研内学外，皆有诗名。伯华久居日本，诗出入于坡公、遗山之间；取韵味于中晚，取奇辟于定庵。又喜摭佛语理语入诗，善于熔化，故不入理障。此其过人处也。惜散佚过多，今亦无从搜集矣。证刚号苏庵，诗不主一家，上溯下沿，自然入古。至取材之博，使事之精，说理之当，方诸近代，唯海日楼可以骖靳。

（附）论近代诗家绝句　章士钊

江户经年德有邻，期期好我意难申。莲花梵字无人识，惭愧才非苑舍人。（君在东京欲从余学英文，籍以迳治经论。唐苑咸谙梵字，见右丞诗。）

西江意薄西江派，静极《闲情》却不删。入世尽如登蜀道，著书长欲出秦关。

云英消息隔蓝桥，判与枯禅味寂寥。揩尽袖间今古泪，退残心上往来潮。（语本君词《临江仙》。千帆谨按：伯华《临江仙》云：“落尽红英千点，愁攀绿树千条。云英消息隔蓝桥，袖间今古泪，心上往来潮。懊恼寻芳期误，更番怀速诗敲。灵风梦雨自朝朝。酒醒春色暮，歌罢客魂消。”叶遐庵尝评为“语含哲理，诗杂仙心”者也。）

（千帆谨按：二首属桂伯华。）

地僻星打虎将李忠　李希圣　一作曹元忠

好一个开手师父。（李曹二家，诗学玉溪。却是初学不二法门。）

开到酴醵更可怜，云门风物尚依然。岂知一掬铜仙泪，枉费诗人作郑笺。

亦元诗学玉溪，得其神髓，非唯词采似之，即比词属事，亦几于具体。世人不能尽晓其本事，或据一时兴到之戏语，如云门寺郑氏三女者，皆瞽说也。亦元早岁有用世之志，浮沉郎署，卒不得逞。著《庚子传信录》，自谓追踪《湘军志》。曹君直诗亦学玉溪生，工整锦丽，有《北游小草》。

地异星白面郎君郑天寿　吴用威　一作汪荣宝

美矣君哉！太原公子，裼裘而来。

屐斋诗，风神摇曳，不减张绪当年。新城而后，此其嗣音。至其风骨高骞，情韵兼美，并世诸贤，亦当俯首。衮甫《思玄室诗》，由玉溪入。晚岁所作，苍秀在骨。江左旧格，为之一变。

（附）论近代诗家绝句　章士钊

老鹤难藏万里心，名湖潋滟话秋阴。人诗俱带北强味，压倒江南靡靡音。（壬戌秋，余遇衮父于日内瓦，以手写《思玄堂诗》属为题评。时余诗功极浅，愧无以应。）

交心早岁辱神交，一代清才忝见褒。未尽平生知己泪，敢忘天地属吾曹。（丁未吾著《文典》，衮父一见称叹。名动京曹，为蒯礼卿丈所闻。吾以此得渡欧治学。颜骏人组阁时，欲浼衮父为国务院秘书长。衮父曰：“章某一代清才，君何不借重？”）

{艹到}汉文章有定宜，不才书法了无师。几年频放池流黑，都为教书《有道碑》。

（衮父先尊君荃台先生墓碑，太炎所撰。君谓碑出二章，堪称双美，坚以书丹相属。余逊谢不得。君疾革，亦遗嘱吾兄弟为分任碑事。此诺不践，愧负何极！年来不懈临池，正复为此。）

（千帆谨按：三首属汪衮甫。）

地魔星云里金刚宋万　宋伯鲁（附陈涛）　一作李岳瑞

粥粥若无也，无不尔或承。

秦中近代以诗名者，有宋芝栋、李孟符二人。芝栋官侍御，仪度冲和。诗则沈著绵丽，修然意远。亦以风骨高骞，丽而不失于缛故也。余曩在旧京，写福甚多，今皆失之。孟符水部，熟于晚清掌故，尝草《春冰室野乘》，言皆有据。其人襟怀散朗，诗亦蕴藉如其人。唯俊伟之概，不能以博洽掩也。尚有三原陈伯澜孝廉者，亦能诗。俊朗豪迈，如见其人。言秦中诗人者，不可漏也。芝栋，醴泉人。孟符，咸阳人。皆与东南人士通声气。伯澜，大儒刘古愚弟子。

（附）论近代诗家绝句　章士钊

楼上釭花影已残，春冰犹带几分寒。依稀记得传柑梦，写似闲沤仔细看。（辛亥之变，君成《惜红衣》、《烛影摇红》、《六丑》诸词寄沤尹，哀感堪入词史。《六丑》结云：“向夜阑更续传柑梦，釭华恨结。”）

建安才调义熙身，野乘无妨记《甲寅》。谁料郢云还未散，越吟有客署遗民。（吾编《甲寅》杂志，倩君撰记事一种，逐期刊载，即《春冰室野乘》是。君诗余号《郢客词》。自署民国遗民，乃太炎事。）

（千帆谨按：二首属李孟符。）

杜曲诗人陈伯澜，五言蕴藉见神寒。何如短李毫端快，只作《春冰野乘》看。（吾癸卯初到沪，见伯澜，即大叹服。李谓孟符。《春冰室野乘》，孟符为《甲寅》杂志作，时由上海寄稿到东京也。）

（于髯云：“有蒲城张拜云铣者，诗最为宋芝栋、陈伯澜、李孟符所推，每见辄诵其‘夜色微茫见大星’之句。有诗集已刻云。”──方湖注。）

（千帆谨按：一首属陈伯澜。）

地妖星摸著天杜迁　王以慜　一作欧阳述（附何震彝）

其容清明，天高日晶。

梦湘筮仕江右，与陈散原、欧阳笠侪相习，倡和亦多。所为诗，刊为《檗坞诗存》初续稿，凡若干卷。其诗书卷甚富，不矜才使气，自然雅音。迹其造诣，得力于唐贤为多。深稳似杜，婉转近白香山，而精警之作，则又与独漉堂相视而笑也。散原屡与余言及之，谓梦湘太守诗功甚深。唯檗坞与散原龋ǘ绝殊，而所言如是，门庭广大可知矣。笠侪号伯纂，所交皆一时豪俊。诗宗唐音，而与小长芦、独漉堂为近，风华典赡，情韵兼美。曾手选清十五家诗。有《浩山诗钞》。

地短星出林龙邹渊　陈锐　一作魏繇

唯其性气高强，不拘拘于汉魏，亦不拘拘于三唐。

伯弢本湘绮弟子。少壮为诗，神理内含，光采外焕。迹其得力处，《选》学为深。中岁以后，名满天下，而诗境亦拓。思深旨远，风骨泠泠然有秋气矣。诗词并工，有《抱碧斋集》。

（附）论近代诗家绝句　章士钊

长沙才子武陵人，家近桃源懒避秦。诗染江南亡国恨，不辞变雅损天真。

成就词名抱碧居，闲沤老鹤喜相于。却云流落人间稿，怕有生前未削书。（闲沤，指朱强村；老鹤，郑叔问。君在吴与两君最密。君词有云：“怕他年人间流落，有相如稿。”）

（千帆谨按：二首属陈伯弢。）

地角星独角龙邹闰　陈诗

五鹿岳岳，朱云折其角。孰谓形体若槁木，遗物离人而立于独。

论诗苦忆尊瓠室，老干疏花一两枝。不是希文穷塞主，华阴道上送春时。

子言师事吴北山，而诗与北山龋ǘ不同。盖敝精力于中晚，取其骨干，遗其形貌。孤往不屑之气，天寒翠袖之韵，出以精思，自成馨逸。孰谓中晚不可为邪？尝见其《尊瓠室诗话》一卷，批却导窾，语多造微。至其不轻许人，亦异乎世之专事标榜者。

地捷星花项虎龚旺　宋育仁　一作邓镕、传增湘

曾指铜驼戒夜寒，神方驻景料应难。可怜去国无穷恨，洒向诗篇泪未乾。

芸子向以词赋见称于时，实则今之杜君卿、郑夹漈也。论学论文，皆能抉其本源，洞其利害。及所志不就，亲见危亡，乃以诗宣其伊郁，所谓古之伤心人也。《问琴阁诗录》多有为之言，其自注多有关光宣掌故，余极重之。邓守瑕久官都下，凄婉之音，出以绵丽，使人读之回肠荡气。盖与问琴所遭同也。傅沅叔研精《录略》，卓然雅音。

地速星中箭虎丁得孙　林思进　一作向楚、庞俊

飞叉将军，翰墨策动。陵阳韩，《丹渊》文。

山腴与尧生倡和，清新俊逸，兼而有之。早年居旧京，与漱唐、畏庐、石遗尤密。文酒之会，罔不与焉。反蜀以后，徜徉园林，而诗日益工。香宋而外，无与抗手。仙乔、石帚，与山腴投分甚深，诗并清远，皆足与香宋、清寂为χ鼓之应者也。

（附）论近代诗家绝句　章士钊

矫矫儒生汉惠庄，蟠胸经术自摧藏。茂陵风雨玄亭酒，似愧双柑阁上霜。（山腴曩致余书云：“汉有儒生惠庄者，自谓吾口不能剧谈，此中多有。不肖颇类似之。”）

下媲诗人林霁山，小词闲爱魏承班。冲怀不问人间世，养就逍遥游里闲。

（千帆谨按：二首属林山腴。）

地恶星没面目焦挺　朱铭盘　一作张謇、梁、吴涑

出手能教铁牛服。奇男子，真面目。

快意高歌《宝剑篇》，少年结客出幽燕。不知谁是丘心坦，收取声名四十年。

曼君少负逸才，斥弛不羁。其诗俊逸绝伦，泽古甚深，盖才人而兼学人也。啬翁早掇危┢，晚膺佐命，湖海声名，超超玄箸，亦以才胜也。公约有俊爽之致，温叟擅深湛之思。不谓江东菰芦中乃生此麟凤。

（附）论近代诗家绝句　章士钊

东藩凭轼下来休，风雨胡床共一楼。他日诗酋应有影，斜阳征马立金州。（甲申吴武壮援韩之师归，顿置全州。曼君在幕，时有吟咏。后三十年日本大将乃木希典句云：“征马不前人不语，金州城外立斜阳。”曼君诗中岂乏此境？）

牝朝奸佞隐相君，长揖横刀似不群。一机辨奸同斩马，西京故自重朱云。（曼君曾为武壮以书痛斥袁世凯，原札影本附《桂之华轩骈文集中》。）

（贞壮曾语余，有海州邱心坦者，为徐海间大侠，以材武从曾湘乡大军，积功至副将，弃之，乃以候选县丞终于丁沽。曼君与之交甚挚，集中所称邱生、邱大履平即其人也。邱亦工诗，有《归来轩诗》一卷。记其为题画芍药云：“曾记花时共倚阑，春残我亦别淮干。可怜旧梦无寻处，忍把将离作画看。”又有五十自寿联云：“一生事业《归来草》，百战功名未入流。”其风趣可想。余未见《归来轩集》，贞壮云。──方湖注。）

（千帆谨按：二首属朱曼君。）

平生豪气压江东，一洗诗人放废风。早共名公趋赵壹，晚随群贾学汪中。

（君赠吴提督诗：“难得名公趋赵壹，况容揖客重将军。”时论最推重容甫，但容甫晚年善治生产，君所学别有所任。）

白圭远志逐萍浮，台阁心高第一流。何止通州有男子，狼山深处亦菟裘。（初元时，同人在聂云台所会集，君讲演勉人勿妄入官，坚以自誓。逾年熊秉三立第一流内阁。君题余沈寿墓曰：“通州男子张謇立。”）

（千帆谨按：二首属张季直。）

地丑星石将军石勇　陈延к　一作闵尔昌

乃生俊人，淮海维扬。急就章，石敢当。

何人示我一微尘，淮海维扬几俊人。见说情田春草长，竹西歌吹已无伦。（何鬯威《一微尘集》录含光、葆之诗若干首，余极叹服。）

石坚丹赤敢私怜，采蕨西山又几年。终见麻鞋迎道左，冰消江暖盼归船。（含光近诗所言如此。）

余幼时间诸欧阳笠侪丈，乃知陈含光、闵保之诗律精严。后穆示以《一微尘集》，始叹赏焉。葆之以简澹扫繁缛，含光以雄浑代纤巧，可谓二妙。近年含光弟子张百成录示其在陷区所作，草生凝碧，藕泣春红。梦故国之觚棱，摩千年之铜狄。斜日空园，但伤花落；残春孤馆，只想归航。殆韩冬郎、司空表圣之怀抱欤？

（附）论近代诗家绝句　章士钊

伯先京口夸醇酒，岂识扬州闵葆之？万变总输吾道广，此心唯有岁寒知。（伯先，赵声字。首句本陈独秀《存殁口号》。吾尝作《赵伯先传》，葆之编入《碑传集补》。民国人物唯录存此文，在北京亲为余言。）

胡马窥江几度来，广陵于此炼诗才。卅年牢落京华路，除却逢原没草莱。（逢原指王无生。吾识葆之，由无生之介。）

（千帆谨按：二首属闵葆之。）

四寨水军头领八员

按四寨水军头领皆梁山泊中坚人物，今以光宣两朝词家属之。

天寿星混江龙李俊　王鹏运

铁骑突出刀枪鸣，唯见江心秋月白。

人世间龌龊曾不芥蒂于怀，此之谓独往独来。（又赞）

半塘父子，俱工倚声。半塘尤精音律，与古微倡和最多。精谊之作，不减强村。

天平星船火儿张横　朱祖谋

早为折槛之朱云，晚作竹石俱碎之发。庄生云：“凡外重者内拙。”

古微襟期冲澹，尤工倚声，所刊《强村词》，半塘老人谓为六百年来，真得梦窗神髓者也。晚际艰屯，忧时念乱，一托于词，实能兼二窗、碧山、白石诸家之胜，非一家所可限矣。所刊两宋词集，多人间未见之本。

（千帆谨按：《甲寅》本以朱比李俊，王比张横，故评语亦因先后有详略。乙本反其次序而评语俄空。今不得已，姑移《甲寅》本旧评实之，其轻重遂若不相应者。此下评语，亦皆自《甲寅》本┢录，未必悉符先师晚年论旨。读者审之。）

天损星浪里白条张顺　郑文焯

换沧波身世，云愁海思。算萍梗，知人苦。

叔问雅善倚声，知名当世，有《比竹余音》词集，弥近清真、白石。诗亦神韵绵邈，张祜之遗也。

天剑星立地太岁阮小二　冯煦

梦华中丞，词极清丽，诗亦渊水可味。尝见其手书七言绝句，风神秀逸，绝类新城。

天罪星短命二郎阮小五　况周颐

独木桥边乍解船，恰有三百青铜钱。还《倾杯》，《阮郎归》。

蕙风记丑学博，尤精倚声。流布词集笔记，传诵一时，亦可谓拼命著书者矣。

天败星活阎罗阮小七　文廷式（附子永誉、王德楷）

胡无人，汉道昌。但歌《大风》云飞扬。纯纯常常，乃比于狂。

（千帆谨按：文自号纯常子。）

道希《云起轩词》，横厉盘郁，苏辛之遗。诗亦风格遒上，音节抗坠，所谓变徵之音也。

道希云：“国朝诗学凡数变，然发声清越，寄兴深微，且未逮元明，不论唐宋也。固由考据家变为学究秀才，亦由沈归愚以正宗二字行其陋说，袁子才又以性灵二字便其曲谀。风雅道衰，百有余年。其间黄仲则、黎二樵尚近于诗，亦滔滔清浅。下此者，乃繁词以贡媚，隶事以逞才。品概既卑，则文章日下。采风者，不能不三叹也。”（见《闻尘偶记》。）

（文公达永誉，同光间高廉道树臣观察星瑞之孙，光绪庚寅榜眼芸阁学士廷式之子也。夙承家学，舞象游庠，敏慧逸群，博闻强记。余识之于沪。君方弱冠，藻思绮发，挥翰若流。时出隽言，亦骈亦散。以贫故，邀游粤、皖、吉林、奉天、燕京。返棹浔阳，复羁沪汉，几三十年。疗愁无术，赴召玉楼。以民国二十二年癸酉二月晦日中风，遽卒，年五十有二。遗二女，无子。友人陈诗掇葺其诗词笔记曰《天倪室集》。）

（附）论近代诗家绝句　章士钊

出入承明不计年，壮怀长欲勒燕然。饶他轻薄元才子，弹断湘弦亦可怜。（张文襄绝句云：“可怜轻薄元才子，操纵英雄绿野堂。”或谓元才子指道希，其然欤？君旧有寓庐，在长沙南门外。）

云起轩中寸寸愁，山河破碎不堪休。未知那处伤心地，夜半惊风起髑髅。（君词中有“一寸山河，一寸伤心地”之语，后经涂改。汪精卫曾就原语别谱《蝶恋花》一阕，有云“荒冢老狐魂未死，髑髅夜半惊风起。”汪词曰《小休集》。）

（千帆谨按：据文集，二语改为“寸寸关河，寸寸销魂地”，盖用晦也。）

（芸阁于甲午战役后，与先公遇于沪上，叹曰：“时事不可为，还是词章为我辈安身立命之地。”又太息曰：“生人之祸患，实词章之幸福。”又曾举此以题欧阳笠侪丈《浩山集》。此真伤心人语也。──方湖注。）

（千帆谨按：二首属文芸阁。）

地进星出洞蛟童威　邵瑞彭　一作陈方恪

送君者自崖而返，而君亦自此远矣。

（附）论近代诗家绝句　章士钊

享尽温柔受尽怜，闲情犹在旧蛮笺。依然一曲梁溪水，忍照琵琶过别船。

（彦通有艳诗云：“不知一曲梁溪水，多少桃花照影来。”）

诗人涕泪满江湖，乞食何关九局图。未信南朝阮司马，敢将菊部诳陈吴。（吴谓东卿。时传东卿曾拒伪聘。）

（辛未冬，余侍先君旅沪，寄寓霞飞路葆仁里彦通丈所。而“一二八”事变忽起，留滞月余，因得亲承音旨。忆丈作诗《题成都顾先生诗集》，结云：“寒江秋月白纷纷。”诏余曰：“据山谷原作，当云秋月印纷纷，然顾先生讳印愚，故改之。”其诗律之严如此。丈时窘甚，幸叶遐庵小有周济，故先君赠诗云：“忍欲忍贫陈正字，闭门不复向时人，厨烟渐灭还高卧，剩见交情赵德麟。”德麟，谓遐庵也。虽或饔餐不继，犹畜狮子狗数头，每食，则群犬环桌坐椅上待饲，如佳客然，亦一奇也。此五十年前事，聊复记之。──千帆注。）

（千帆谨按：右二首属陈彦通。）

地退星翻江蜃童猛　乔曾劬　一作陈世宜

是身非身，得味外味。射雕将军，协律都尉。

四店打听声息邀接来宾头领八员

按四店头领，颇多汲引之勋。以言真实本领，固未易企马步军诸将也。今以光宣两朝历掌文衡诸贤属之。

地数星东山酒店小尉迟孙新　翁同

评碑论画，书林清话。

松禅艺事，别有可传，门下多宿学能诗者。即其自作，亦雅饬可诵。愚尝见其《松常文献画像》题咏，皆风骨遒上。余事作诗人，非学裕识广，辟易千人者，固未及语于此也。

（翁同，字叔平，号松禅，常熟人。咸丰丙辰状元，官至户部尚书，协办大学士，致仕。光绪三十年薨，年七十五，谥文恭。有《瓶庐诗稿》八卷，《诗钞》四卷。）

地阴星母大虫顾大嫂　黄体芳

芳兰竟体，大类女子。熟知为烧车之御史。

漱兰先生有烧车御史之风，节概炳然。晚主大梁书院，喜以诗歌自娱。风骨颇高，兼尚情韵。世固未知也。

（黄体芳，字漱兰，瑞安人。同治进士，官至兵部右侍郎，降通政使。峭直刚正，同光朝为京朝清议之魁。视学江苏，建南菁书院，以经训造士，得士最盛。光绪二十五年卒，年六十八。）

地刑星西山酒店菜园子张青　张英麟　一作李稷勋

珊瑚铁网，风流延奖，以吾一日长。

地壮星母夜叉孙二娘　江标

姑苏男子多美人，姑苏女子如琼英。君不见，汤卿谋、卞玉京。

建霞美风仪，号称识时之彦，世皆知为清末革新运动之人。然诗工殊深，风致娟然。有《灵鹣阁稿》，颇自秘惜，己亥毁于火。

地囚星南山酒店旱地忽律朱贵　张百熙　一作吴庆坻

朱竹君，程鱼门，具体而微，张吾三军。

冶秋尚书门下多俊彦，汲引之功，当不在旱地忽律下也。《通思轩集》多尚唐音，要自雅饬。惜风骨未高，未免文绣ひ耳。子修学使精地理之学，诗笔亦剑ㄙ，卓然大家。

冶秋管学时，六十生日，京师大学堂赠联云：“长沙一星主寿；司徒五教在宽。”及其薨也，又联云：“有成德者，有达材者，有私淑艾者。先后属公门，咸欲铸金酬范蠡；可为痛哭，可为流涕，可为长太息，艰难值世事，不堪赋鹏吊长沙。”

地全星鬼脸儿杜兴　吴士鉴　一作严修

其貌寝，其器深。唯其知古，亦贵知今，乃不陷于陆沉。

纟同斋、仲弢，皆学使能诗者也。（千帆谨按：黄仲弢见前。）纟同斋风骨高骞，喜用近代掌故及西史事实，能雅能隽。范孙通方之彦，尤负时望，诗亦渊懿。在美时游山诸作，骏快似东坡，可诵也。

地奴星北山酒店催命判官李立　瞿鸿礻几

安置妥帖平不颇。多乎多，曳落河。

地劣星活闪婆王定六　俞樾

清言霏雪，随园之匹。（千帆谨按：师以曲园随园相提并论，详见《光宣以来诗坛旁记》。）

（俞樾，字荫甫，号曲园，德清人。道光庚戌进士，官翰林院编修，河南学政。光绪三十二年卒，年八十六。有《春在堂诗集》。）

总探声息头领一员

天速星神行太保戴宗　康有为（附潘博）

维新百日，出亡十年，周游二十一国。定君诗，视此镌。

高言李杜伤摹拟，却小苏黄语近温。能以神行更奇绝，此诗应与世长存。

（千帆谨按：此首属康长素。）

危城玉貌挹深谭，晚得朱陈许共参。谁识读书堂下客，流传佳句遍江南。

（千帆谨按：此首属潘若海。朱谓强村，陈谓述叔。若海故工词。）

今诗人尚意境者宗黄陈，主神韵者师大历。钅追幽凿险，则韩孟启其宗风；范水模山，则谢柳标其高格。其纯脱然入乎古人、出乎古人者，则南海康有为也。南海平生学术不以诗鸣，徒以境遇之艰屯，足迹之广历，直有抉天心、探地肺之奇，不仅巨刃摩天也。“返虚入浑，积健为雄”，唯南海足以当之。──无阝庐识。

（附）论近代诗家绝句　章士钊

黄河千里势无回，雨挟泥沙万斟来。筚路熊疆开国手，倩谁七宝造楼台？

万木森森忆草堂，迷藏捉得是《公羊》。《公羊》傥属当时学，定踵刘歆让太常。

（千帆谨按：二首属康长素）

军中走报机密步军头领四员

地乐星铁叫子乐和　惮□□

衣冠而优孟者也。（湘绮楼甲寅日记：“三月十六日，梁卓如为父祝寿，与杨生同至虎坊桥湖广会馆，坐待侗厚斋出台，又见恽薇荪串戏。子初散。”）

地贼星鼓上蚤时迁　林□□

一半儿乞相一半儿偷。

地狗星金毛犬段景住　沈□□

好一把贱骨头。（沈早年游北里，语人曰：“吾宁仰而企之难，不愿俯而就之易。”菊坡作京腔调之曰：“这叫做贱骨头。”宣统己酉，沈在津观王克琴演戏，赋诗云：“座中痴绝谁如我，一掷秋波便是恩。不信烦卿亲检点，裙边袖底有离魂。”回京示丁ウ公。丁作诗云：“杜牧三生载酒游，条条雪上爪痕留。江湖十载霜盈鬓，未换当年贱骨头。”）

地耗星白日鼠白胜　潘□□

粉墨登场一曲新，塞阴俯拾杜陵人。琴书一棹江南艇，艳说英伦迹已陈。

此四家，埋名而不隐姓。偶占四句，各系一人。熟于光宣诗坛掌故者，自能知之，不必人人尽喻也。

（千帆谨按：恽、沈二赞下附注，师原批于乙本眉端，写定时未必入录，今姑存之。）

守护中军马军骁将二员

地佐星小温侯吕方　袁思亮

地佑星赛仁贵郭盛　陈祖壬

对影山，曾头市。揽朱缨，牵豹尾。少年将军乃如此。（合赞）

（千帆谨按：师以伯揆世丈、君任表伯并列者，以其早岁皆出散原翁门下，又兼工诗古文辞故。）

（袁思亮，字伯揆，湘潭人。光绪癸卯举人，民国官印铸局长。）

守护中军步军骁将二员

地猖星毛头星孔明　罗（附何翔藻）

地狂星烛火星孔亮　罗

辰君平白午君奇，深明阁，玉霜。

二罗皆一时健者。瘿公苍秀，敷庵精严。瘿公气体骏快，得东坡之具体；敷庵意境老澹，有后山之遗响。迹其成就，其在散原，犹苏门之有晁张也。

（附）论近代诗家绝句　章士钊

形骸原不算支离，九尺毛苍却向谁？放倒优娄经论学，逢人争说玉霜。（优娄，梵语，汉翻木瓜癃，以胸前有癃如木瓜故。右丞诗：“优娄比邱经论学。”）

穷栖瘴海两瘿公，花下闻歌处处同。饶是颈腮不须辨，一瘿如醉一瘿聋。（外舅北山先生亦号瘿公，作《两瘿行》互答。苏诗：“瘿俗无由辨颈腮。”）

（千帆谨按：二首属瘿公。）

专管行刑刽子手二员

地平星铁臂膊蔡福　方尔谦

地损星一枝花蔡庆　方尔咸

知作而不知藏，猖狂妄行，乃蹈乎大方。

淮海维扬几俊人，小方哀怨大方清。空余禅智山光好，投老津沽剩此身。

地山、泽山，诗名满淮海。所作皆清刚迳上，独秀时流。维扬多俊人，闵葆之、梁公约、陈多孙及方氏昆仲，皆一时鸾凤也。

地山，世所称为大方者也。己丑解元。居津沽将三十年。尝制二印，曰：“寡人好色”、“男女多于饮食”，不讳也。地山博览，尤长于史。又工偶语，咄嗟立成。挥金如土，皆由某钜公按济之，到手立空。尝诣张超观先生。张不俟其启齿，曰：“闻公买笑资尽，已储金相待矣。”地山辄持去。尝吟曰：“欲举绨袍怜范叔，何当丝绣报平原。”以女妻袁克文长子。寒云本地山弟子，复为姻家。地山性滑稽，克文结客挥金，产渐倾，而仆侍众多。克文则常挈姬税屋而居，不以为苦。在沪在平皆然，于津则止故宅。地山尝告之曰：“陶公句云：‘众鸟欣有托’，‘孤云独无依’，可为君诵之。”克文颔首。或有询之者，曰：“鸟是众生，当以有托为欣。唯云之高，乃无可依耳。”闻者绝倒。

专管三军内探事马军头领二员

地微星矮脚虎王英　廉泉　一作张祥麟

乃知好士如好色，遇合未必皆倾城。（陆游句）。吁嗟乎！廉东卿。

地慧星一丈青扈三娘吴芝瑛　一作曾彦

江湖侠骨唯见君，秋雨秋风愁杀人。

南湖诗差有风韵，树骨未高。王英在山寨亦平平，取拟南湖，或从其类。小万柳堂主人，在女界文学中，自是俊物。散文家法具存，诗尚唐音。平生风义，最笃故人。秋坟倦倦，亦晚近侠举也。

掌管监造诸事头领一十六员

行文走檄调兵遣将一员

地文星圣手书生萧让　顾印愚　一作沈尹默、赵世骏

飞书草檄，万人之敌。

义山婉丽又眉山，双玉堪前酒意安。遥想蜀山清碧处，只留残梦落江潭。

（千帆谨按：此首属顾所持。首句乃梁节庵赠顾诗结句。）

定功赏罚军政司一员

地正星铁面孔目裴宣　胡思敬　一作赵炳麟

退庐骨鲠之士，晚清末造，早决危亡。平生大节，自有可传。诗则不甚措意。唯吐辞属事，自是退庐之诗，他人不能有也。

考算钱粮支出纳入一员

地会星神算子蒋敬　胡朝梁

前诗龛，后诗庐，会张风雅勤追逋。

呜呼诗庐庐于诗，人海藏身忆昔时。已拚忧患生之始，刻意冥搜死乃奇。醉翁宁放出头地，散原非好为人师。唯君文行风士类，名在天留后世知。──（程康《题胡诗庐遗诗》）

诗庐精谊之作，不在众异、秋岳之下。（千帆谨按：《甲寅》本以梁、黄比吕方、郭盛，改定本易为袁伯揆、陈君任。此乃原评。）唯出笔太易，微伤直率。生平以诗为性命。并世名流，多所亲炙。寓庐四壁张时人诗卷，几无隙地。

（附）论近代诗家绝句　章士钊

城东走俗非安居，却劳诗人来索书。旧债卅年偿不得，终令老丑愧诗庐。（丁巳，戊午间，吾居北京东城。诗庐索书楹联甚切。吾时实不善书，苦无以应。）

诗庐诗似孟东野，世绝云龙难尽谙。嗟余学晚老仍废，愧负知己宁二三。

（千帆谨按：诗庐喜拗格，故先君及行严丈题诗亦效其体。）

监造大小战船一员

地满星玉旖竿孟康　严复　一作饶智元

锦□珠，美无度。

几道劬学甚笃，诗工最深，惜为文所掩。树骨浣花，龋ǘ介甫，偶一命笔，思深味永，不仅西学高居上座也。石顽熟《南北史》，所作风韵独绝。乎生尊唐黜宋，持之甚严。著有《十国杂事诗》，为时传诵。

专造一应兵符印信一员

地巧星玉臂匠金大坚　吴俊卿　（附沈汝瑾）　一作陈衡恪

风流儒雅亦吾师，金石刻画臣能为。

老缶诗笔剑ㄙ，题画之作尤工。（复堂光绪十三年丁亥日记：“安吉吴昌硕，诗篇峻削，剥落凡语，有傅青主、吴野人之遗风。”）善篆刻，负有盛名。

专造一应旌旗袍袄一员

地遂星通臂猿侯健　史久榕

制芰荷以为衣兮，集芙蓉以为裳。史竹坪，黄痦堂。

竹坪曾集玉溪生诗七律八十首、七古一首、五律五十首，共刻之，题曰《麝尘集》。翁叔平、徐花农皆推为天衣无缝、工纟致绝伦者也。近人工集句者，无此巨帙。痦堂而后，当推竹坪。

专治一应马匹兽医一名

地兽星紫髯伯皇甫端　顾云　一作段朝端

用思精密，而韵不能高。粘皮语，嚼空螯。

子朋，金陵七子之一，豪于饮，与海藏相契。其卒也，陈伯弢挽以联云：“醉倒便埋，随身早办刘伶锸；名垂何用，相觅难忘郑老期。”

专治内外科诸病医士一员

地灵星神医安道全　王乃徵　一作周景涛

不为良相，则为良医。白日当天心照之。

病山诗工甚深，曾见其《嵩山游草》，风骨韵味，具臻胜境。改物以后，寓居沪上，以医自隐，易名王潜，又号潜道人。医固绝技也。

监督打造一应军器铁件一员

地孤星金钱豹子汤隆　张登寿　（附梁焕奎）

不为嵇生锻，乃作东野囚。谁其知者王壬秋。

专造一应大小号包一员

地辅星轰天雷凌振　梁启超　（附麦孟华、狄平子）

日对天地悲飞沈，倾四海水作潮音。（邱菽园《八友》歌。）

新会向不能诗，唯尝与谭浏阳、黄公度鼓吹诗界革命，著为论说，颇足易一时观听。返国以来，从赵尧生、陈石遗问诗法，乃窥唐宋门径。《游台》一集，颇多可采。唯才气横厉，不屑拘拘绳尺间耳。

（附）论近代诗家绝句　章士钊

丁年冠剑梦中行，太傅祠前道姓名。去住似关天下计，剩夸蔡锷是门生。（丁酉湖南时务学堂招考，见录者在贾太傅祠照相，察验体格。吾适被疾，不中程。蔡锷与吾并肩而立，虽细瘦而坚实，乃得高第。吾当戏语人云：吾之不入粱门，亦适然之事成之耳。）

文章不足新民体，忠爱争传去国歌。收取声名四十载，怪他低首拜金和。（钱子泉编文学史，号君文曰“新民体。”先以长编示之，颇不悦。君致赵尧生书，以金亚匏为清代第一诗人。）

（千帆谨案：二首属梁卓如。）

起造修缉房舍一员

地察星青眼虎李云　盛昱

存国雅，振天声。《熙朝雅颂》、《八旗文经》。（嘉庆中，铁保、法式善辑八旗诗集进呈，赐名《熙朝雅颂集》。盛昱与杨锺羲复编《八旗文经》五十六卷、《作者考》三卷，张之洞为之序。）

屠宰牛马猪羊牲口一员

地羁星操刀鬼曹正　曹震　一作胡俊

觥觥时彦少所取，批却导窾经肯綮。提刀四顾心茫然，绝技心折子曹子。

蓄泪滴成诗，耽酒甘甚蔗。酒泪诗一炉，万象非一罅。肺腑真能语，佳处寒灯借。即此一卷中，不在万人下。当年牛首山，未死鬼应诧。世无巢与由，斯人岂其亚？胡为辟疆谑，但恐翔冬骂。美女杀亲夫，忍浚诗价。──（程康《读胡翔冬自怡斋诗》）

（余年弱冠，负笈白下。时彭泽汪先生说诗中央大学，和州胡先生说诗金陵大学。余既受业于胡先生，又以世谊从汪先生问，因亦师事焉。余之专力于诗始此。二师诗派虽异，交谊顾笃。六一翁所谓资谈笑、助谐谑者，往往于觞咏间遇之。胡先生尝入牛首，一事吟咏，月夜大醉，坠入崖腹。幸为树枝所格，得不死，然犹伤其胁。汪先生调之曰：“此所谓‘徘徊庭树下，自挂东南枝’也。”又尝云：“翔冬诗又漂亮又狠，可方美女杀亲夫。”故先君诗中并及之。──千帆注）

排设筵宴一员

地俊星铁扇子宋清　陈夔龙　（附余肇康）

东道烟霞主，西江诗酒筵。

庸庵诗平澹乏意境，虽喜为之，实不甚工。晚寓湖滨，较前略胜，尚不逮善化相国也。

瞿止庵与余尧衢为姻亲。余提刑江右，以教案降调，时论惜之。后起用为外务部参议。时忌瞿，联劾及余，复同落职。某君戏仿赵芷孙挽张百熙联云：“参议见公之大，提刑或偶见公之政，二帝三王归想象；降调为世所钦，革职当亦为世所谅，亲家儿女各欷。”相与绝倒。“立法必本诸二帝三王，岂能尽谋野获”，余氏谢恩摺中语也。

（余肇康，字尧衢，晚号倦知，长沙人。光绪丙戌进士，官江西按察使、法部左参议。民国十九年卒，年七十有七。有《敏斋诗存》，气体视陈小石为胜。）

监造供应一切酒醋一员

地藏星笑面虎朱富　张宗扬

此脯掾也。小人张，主人衍。

（千帆谨案：宗扬，石道之仆，诗见《石遗室诗话》卷五。）

监筑梁山泊一应城垣一员

地理星九尾龟陶宗旺　水竹村人

田间释耒东海徐，寄情水竹恣娱嬉。扬榷风雅愿在兹，诗城早筑晚晴。

（千帆谨案：水竹村人，徐世昌别号。师此《录》初稿成于民国八年己未，徐时任大总统。意有所避，故不称其名，后亦不复改。）

专一把捧帅字旗一员

地健星险道神郁保四　孙雄

莫莫莫，错错错，诗史阁。

（附）论近代诗家绝句　章士钊

故是随园一派孙，解从朴学讨文源。渊如一例经生笔，又识诗中有我存。（君为随园弟子孙原湘之玄孙。君诗云：“诗中隐有我，诗外更有事。回甘道味浓，叩寂余音嗣。”）

藉甚东西两北山，佯狂不到义熙年。故人却有孙思邈，情似陶潜愿爱闲。（师郑怀余津门七古云：“虞岭庐江两北山，三十年前吾挚友。直言正气说权奸，晚岁佯狂托醇酒。”沈鹏亦号北山。渊明《闲情赋》，字不作“闲”。）

（师郑能为洪稚存骈体文。其学诗，则以姬人某督课之，始为古今体。光宣间，葺近人诗为《道咸同光诗史》。周玉山捐资刻之，最无别择。又为《诗史阁图》徵诗。余最爱夜起一诗云：“近代诗才让达官，曾闻实甫论词坛。潜夫只有伤时泪，也当君家史料看。”盖以所采多贵官讥之，而师郑不知也。──方湖注）

额外头领附录

教头王进　郑珍

黄面佛黄文煜　释敬安

寄禅诗在湘贤中为别派，清微澹远，颇近右丞。唯喜运用佛典，微堕理障。

八指头陀未刊稿《梦洞庭》云：“昨夜梦洞庭，君山青入瓶。倒之煮团月，还以浴繁星。一鹤从受戒，群龙来听经。何人忽吹笛，使我松间醒。”此诗，鹤柴极称之。

（寄禅俗姓黄氏，湘潭人。天童住持，民国元年冬，为中国佛教会事入都，不得请，愤恚圆寂。年六十三。有《八指头陀集》。）

铁棒栾廷玉　小孤山下人氏

何所见而来，何所闻而去。城旦司空，云山《韶护》。

（千帆谨案：此师自赞。）

（附）论近代诗家绝句　章士钊

谁定云台荡冠勋，凌烟颜色黯难分。多君别具英雄眼，韵事恢张舒铁云。

跌宕文章爱静便，砑光小样写宫笺。轻轻一卷蝇头字，却费工夫四十年。



○光宣诗坛点将录定本跋

旧撰《光宣诗坛点将录》一卷，为己未年在南昌时所草创。又五年乙丑六月间过南京，柳翼谋（诒徵）、杨杏佛（铨）见之，亟推为允当，且有万不可移易者。当时杏佛拟刊诸《学衡》杂志，余辞以当须改定，愿以异日。是月至北京，适长沙章士钊办《甲寅》周刊。一日，章氏遇余宣武门江西会馆，见而携去，谓不可不亟为流传，乃为刊于《甲寅》。唯余雅不欲于此时流布，又以《录》中所评诸人，寓贬于褒，且有肆为讥弹之词，而其中人又多健在，有不可不留为后日见面地者，故于校稿时，稍为更易，实乖余本旨。不谓此书甫刊，旧京及津沪老辈名流，大为激赏，且有资为谈助者。而陈散原、康南海、陈苍虬、王病山、李拔可、周梅泉、袁伯揆诸公，辄举此以为笑乐。唯陈石遗以天罡自命，而余位以地煞星首座，大为不乐。康南海但以“伤摹拟”三字致憾。夏剑丞自负其诗，而不得与于天罡之列，意亦未嫌。其他生存诸诗家，亦无若何拟议。至徐凌霄、一士昆仲，则谓此《录》实较乾嘉间舒铁云氏旧讠巽，缜密切附，更为胜之，则阿好之词也。有赣县王某者，在沪主南海家，任西席。余于丙寅春间，遇之南昌。谓余此书初刊于《甲寅》，因分期连载，沪上诸名流过南海，多预猜某为天罡，某为地煞，某当某头领，日走四马路书坊，询《甲寅》出版日期。比寄沪，争相购致，一时纸贵。及急为翻阅，中者半，不中者半，偶见其比拟确切处，辄推允洽。袁伯揆曾往来沪杭间，（时陈散原居杭州，伯揆每过省视。）见此书，尤大叹服。每言：“汪先生今之许子将也。不然，平品何乃洽合如是？惜某未见其人也。”因询诸散原，散原但云：“余年家子耳。”及癸酉秋间，散原由庐山来金陵，寓俞大维家。伯揆自沪来视散原。一日，余适在座，散原忽若有忆，徐曰：“子今来甚佳，有慕君近十年而不见者，今可见矣！”亟呼侍者请楼上客来，则袁伯揆也。握手道渴慕，且曰：“吾向不知《点将录》作者为谁。今见之，欢慰平生。”余谢之，曰：“原稿多不妥，它日当别有定本也。”余又言：“君追随散原先生，诗必高座。”伯揆曰：“散老但教余作文，不教余作诗，此事当散老负责。”但此乃伯揆谦辞，实则袁不仅文高，诗亦舂容大雅，有大历钱郎之遗，但不近散原体格耳。又，康南海于丙寅夏间，应江西督军蔡成勋之招，教育会同人宴之百花洲第一中学。席间，忽询曰：“坐中谁为汪辟疆先生者？”南海操粤音，人初不晓，又再三言之。余謇、王易应曰：“汪先生已返庐山，南海有何事，某可代达。”南海曰：“汪撰《光宣诗坛点将录》，甚佳，必传无疑。但某平生学术，皆哥伦波觅新世界本领，中外无异辞，不知汪先生何谓之摹拟也？”余、王皆言，汪君恐只见南海早年诗，未见晚年诗也。南海唯唯。已而席散，乃呼艇赴三道桥心远大学。讲演毕，李中襄、余謇等导南海参观心远图书馆。南海又问曰：“有《甲寅》周刊否？”馆员乃取而呈南海，南海再翻此录。又曰：“奖饰之语不敢当，摹拟之评不肯受。且某亦未尝小苏黄也。”已而又曰：“某生平经史学问可谓前无古人，但下笔做诗却总是忘不了杜甫。汪但就诗论诗，或有以窥其隐欤？”此为余謇亲告余者，亦此书一段故实也。按此《录》自《甲寅》周刊首次刊布后，又十年，上海陈氵赣一《青鹤》第三卷，又再刊之。山西原某且为此《录》作笺注。原氏并拟携稿至金陵，谒余商榷体例，及未审行履著作者，拟细加笺释，精校问世。适丁丑芦沟桥战起，余在庐山，与原氏相左。今未审其书曾否付杀青也。犹忆癸酉九月，散原老人从余索副本。余仓卒未能觅得，乃将陈生行素手抄一册呈之。散原复阅一过，极感兴趣。乃从首至终，逐人审定，并云：“吾所识同时诗人，应有尽有，评语亦有分际，视瓶水斋主人为审谛。虽为兴到戏笔，实足以备一时诗坛掌故。如得好事者如刘翰怡、杨子勤辈刊入丛书，或详徵诸家逸闻逸篇附以笺记，如钱东涧《列朝诗集小传》、朱竹《静志居》、王德甫《蒲褐山房诗话》之例，尤为徵文考献之资，不必待叶焕彬求乾嘉人遗集于百余年后也。”余因请老人重加校正。老人又细勘一过，曰：“王梦湘不可漏。”程穆庵（康）赠余诗，所谓“宁偿一士丧千金，漫谓遗珠负王叟”者，即指此也。今定本已补入。又以光宣两朝，诗人独盛，百八人之数，未足以尽之，故遗珠仍不免。更用瓶水斋旧《录》“一作某”例，俾多备家数。然必其人其学其诗果足匹敌者，方用此例。否则负有时名而其诗不能自具面目者，则就其子弟门人故吏关系，用附见例著之。如陈兆奎、杨庄附王闿运，寿富附宝廷，黄懋谦附陈宝琛之类是也。又《瓶水斋》旧例，间附赞语，或论人，或论诗，或论其比附之旨，随笔所至，不主故常，极见风趣。今定本仿而补之。又此《录》刊本，其重要家数，或系以论诗绝句，然为数不多，今定本多补之。章土钊在渝时，从余索缮本去，又就其师友及所知者，各为绝句若干首。唯旨在论人，不在论诗。其原诗附以小注，尤多诗人故实，正与余诗相发，遂亦附入。此三例皆视刊本为备，知人论世，或有取焉。至今本张之洞、杨增荦在天罡，俞明震在地煞，左绍佐附见周树模，张佩纶为丑郡马，柯劭为井木犴，林纾为铁笛仙，周达为周通，曹震为曹正，曾广钧为浪子燕青，蒋智由为拚命三郎石秀，张登寿为汤隆，张宗扬为朱富，其他诸家位置亦多有移易或芟增者，皆新定，故与《甲寅》本不同。惟近三十年来，时贤及日人新著，辄多引用传之，方来必有以地位评品互异而起是非争执者。要之，言近代诗派者，必不可废也。凉州马生程，颇有感于散原老人言，拟就定本诸家，各系小传。其中主要家数，如湘绮、石遗、苍虬诸公，则摭录其生平说诗粹语，以见宗旨。凡本《录》诗论引而未申者，并为长笺以详之，并及其遗闻、逸事、名章、浚ㄤ，俾得觇其概略。再请余严选诸家诗若干篇，为《点将录诗选》六卷殿焉。近时私家别集易刻亦易亡，而《录》中名氏或至有不审其人者。至平品是非尤难判断，篇什存佚，亦难访求。然则马生此举，在今日似不可缓也。张彦远云：“不为无益之事，安能悦有涯之生？”殆谓是乎！

    甲申十一月记于重庆西里覃家小湾方湖

