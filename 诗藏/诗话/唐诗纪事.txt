唐诗纪事 宋 计有功

提要
目录
序
卷一
卷二
卷三
卷四
卷五
卷六
卷七
卷八
卷九
卷十
卷十一
卷十二
卷十三
卷十四
卷十五
卷十六
卷十七
卷十八
卷十九
卷二十
卷二十一
卷二十二
卷二十三
卷二十四
卷二十五
卷二十六
卷二十七
卷二十八
卷二十九
卷三十
卷三十一
卷三十二
卷三十三
卷三十四
卷三十五
卷三十六
卷三十七
卷三十八
卷三十九
卷四十
卷四十一
卷四十二
卷四十三
卷四十四
卷四十五
卷四十六
卷四十七
卷四十八
卷四十九
卷五十
卷五十一
卷五十二
卷五十三
卷五十四
卷五十五
卷五十六
卷五十七
卷五十八
卷五十九
卷六十
卷六十一
卷六十二
卷六十三
卷六十四
卷六十五
卷六十六
卷六十七
卷六十八
卷六十九
卷七十
卷七十一
卷七十二
卷七十三
卷七十四
卷七十五
卷七十六
卷七十七
卷七十八
卷七十九
卷八十
卷八十一
 　 
 
提要

　　《唐诗纪事》八十一卷，宋计有功撰。有功字敏夫，其始末未详。李心传《建炎以来系年要录》载：“绍兴五年秋七月戊子，右承议郎新知简州计有功提举两浙西路常平茶盐公事。有功，安仁人，张浚从舅也。”又考郭印《云溪集》，有《和计敏夫留题云溪诗》曰：“知君绝学谢芸编，语默行藏不碍禅。亲到云溪重说偈，天开地辟见纯全。”则敏夫为南渡时人。详印诗意，盖耽味禅悦之士。而是集乃留心风雅，采摭繁富，于唐一代诗人或录名篇，或纪本事，兼详其世系爵里，凡一千一百五十家。唐人诗集不传于世者，多赖是书以存。其某篇为某集所取者，如《极玄集》、《主客图》之类，亦一一详注。今姚合之书犹存。张为之书独藉此篇以见梗概，犹可考其孰为主，孰为客，孰为及门，孰为升堂，孰为入室。则其辑录之功，亦不可没也。惟其中多委巷之谈，如李白微时曾为县吏，并载其牵牛之谑、溺女之篇，俳谐猥琐，依托显然，则是榛楛之勿剪耳。  
　 
目录

　　第一卷　太宗　高宗　中宗 

　　第二卷　眀皇　德宗　文宗　宣宗　昭宗 

　　第三卷　武后　徐贤妃　上官昭容　越王贞　韩王元嘉　孔绍安　郑世翼　董思恭　何仲諠　沈叔安　陆敬　袁朗　牛凤及　朱子奢　庾抱　张文恭　陈叔达　薛收 

　　第四卷　王珪　褚亮　虞世南　蔡允恭　许敬宗　刘孝孙　魏征　杨师道　岑文本　李百药　来济　长孙无忌　杜正伦　马周　李义府　陈子良　杜之松　崔善为　王绩 

　　第五卷　萧德言　颜师古　杜淹　裴守真　胡元范　元万顷　李敬玄　张文琮　薛慎惑　张大安　薛元超　郑蜀宾　王德真　杨思玄　郑义真　徐珩　萧翼　张执恭　郑轨　王勣　窦威 

　　第六卷　上官仪　郭正一　乔知之　乔侃　员半千　任希古　苏味道　杜审言　郭利贞　吴少微　富嘉谟　李福业　王适　李崇嗣 

　　第七卷　高正臣　崔知贤　韩仲宣　周彦昭　高球　弓嗣初　高瑾　王茂时　徐皓　长孙贞隐　高绍　郎余令　陈嘉言　周彦晖　高峤　周思钧　刘友贤　于季子　东方虬　骆宾王　卢照邻　王勃　杨炯　田游岩 

　　第八卷　陈子昂　邵大震　李日知　李景伯　刘袆之　王无竞　袁恕己　郭元震　崔融　张昌龄 

　　第九卷　李适　张锡　徐彦伯　宗楚客　韦承庆　萧至忠　李迥秀　刘宪　崔湜　岑羲 

　　第十卷　赵彦昭　崔日用　李乂　卢藏用　马怀素　薛稷　刘允济　李元纮　李峤　苏瑰　苏颋 

　　第十一卷　韦嗣立　赵彦伯　阎朝隐　郑愔　沈佺期　宋之问　徐坚　卢怀慎　武平一　李行言　韦元旦　 

　　第十二卷　毕乾泰　辛替否　王景　韦安石　窦希玠　李咸　陆景初　郑南金　于经野　解琬　麴瞻　樊忱　孙佺　李从远　周利用　杨廉　张景源　李恒 

　　第十三卷　崔液　张元一　刘希夷　郑遂初　王熊　房融　张敬忠　崔珪　沈祖仙　卢崇道　徐安期　张纮　薛曜　袁晖　李休烈　邵士彦　吴大江　刘幽求　贾曾　杨齐哲　魏元忠　李夔　司马承祯 

　　第十四卷　张说　宋璟　王邱　崔翘　王光庭　席豫　梁升卿　源乾曜　张嘉正　卢从愿　韩休　徐知仁　崔禹锡　裴漼　韦杭　程行谌　李暠　萧嵩　刘升　裴光庭　宇文融　崔沔　崔尚　陆坚　崔泰之　崔日知　魏奉古 

　　第十五卷　王湾　魏知古　许景先　姚崇　姜皎　姜晞　王岳灵　杨颜　郑繇　张谔　赵仁奖　张晕　金昌绪　苏晋　张九龄　崔国辅 

　　第十六卷　王维　王缙　裴迪　崔兴宗 

　　第十七卷　贺知章　贺兰进明　李邕　阴行先　李伯鱼　赵冬曦　尹懋　崔成甫　李昂　殷遥　徐延寿　苑咸　丘为 

　　第十八卷　杜甫　李白 

　　第十九卷　崔宗之　敬括　房琯　苏源明 

　　第二十卷　郑虔　严武　史俊　李适之　祖咏　李颀　綦毋潜　赵谦光　李元操　薛令之　张諲　陶翰　颜舒　王琚　王熊　薛维翰　崔亘　朱琳　王泠然　万楚　胡皓　袁瓘　柳识　高力士　高霁　息夫牧　崔曙 

　　第二十一卷　萧颖士　李华　崔颢　李嘉祐　王翰 

　　第二十二卷　任华　邹象先　贾至　韦述　裴辉卿　解彦融　储光羲　孙翃　梁知微　沈千运　魏万　元结　张均　李嶷　万齐融　宋鼎　崔颂 

　　第二十三卷　司马退之　吴筠　苏广文　尉迟匡　王諲　陈希烈　高适　张彪　张子容　李之芳　崔彧　孟浩然　岑参 

　　第二十四卷　元杰　韦迢　孟彦深　郭受　陶岘　张偁　王昌龄　周万　包融　颜真卿　丁仙芝　李清　韩滉　齐澣　顾朝阳　韦建 

　　第二十五卷　徐安贞　崔惠童　崔敏童　刘晏　刘湾　薛据　刘慎虚　张巡　张继　张谓　梁肃　柳浑　孟云卿 

　　第二十六卷　卢象　阎防　王季友　杨贲　张陵　王之涣　李阳冰　苏涣　刘长卿　章八元　李穆　韦应物　朱放　孙逖　李纾　毕耀 

　　第二十七卷　于逖　姚系　赵征明　李泌　褚朝阳　萧昕　张潮　畅当　畅诸　独孤及　皇甫冉　皇甫曾　李幼卿　赵骅　贾邕　刘舟　长孙铸　房白　元晟　刘太冲　姚发　郑愕　殷少野　邬载 

　　第二十八卷　张濯　孙叔向　朱长文　胡令能　郑丹　李希仲　杜诵　郑锡　古之奇　秦系　令狐峘　杨凌　刘太真　顾况　薛业　刘希戬　朱绛　元凛　杨志坚　刘方平　李揆　戎昱　 

　　第二十九卷　常衮　张众甫　田澄　柳郴　李彦远　薛冔　元载　张元宗　杨郇伯　高拯　梁锽　刘长川　姚伦　孙处玄　刘复　朱彬　戴叔伦　于鹄　王季文 

　　第三十卷　李益　杜羔　诸葛觉　韦执中　耿湋　卢纶　韩翃　钱起　司空曙　苗发　崔峒　李端　冷朝阳 

　　第三十一卷　窦叔向　窦常　窦牟　窦群　窦庠　窦巩　常建　李约　柳中庸　郭郧　韦处厚　权德舆　张荐　杨于陵　许孟容　崔邠　冯伉　潘孟阳　武少仪　郑常　郑辕　韩浚　王濯　张莒　张叔良 

　　第三十二卷　崔琮　李竦　裴逵　于尹躬　颜粲　叶季良　陈通方　严公弼　严公贶　王表　陆贽　杨炎　元季川　蒋涣　包何　刘商　陆海 

　　第三十三卷　李吉甫　武元衡　郑絪　独孤良弼　独孤绶　李季何　李应　卢拱　李观　裴度　韦同则　陈蜕 

　　第三十四卷　韩愈　张籍　史延　丁泽　樊宗师　李道昌 

　　第三十五卷　陆畅　崔元翰　张建封　皇甫湜　李翱　麴信陵　孟郊　卢仝　刘叉　杨巨源　陈羽　王履正　彭伉　辛弘智　欧阳詹　焦郁　袁高 

　　第三十六卷　黎逢　阎济美　裴交泰　刘皂 

　　第三十七卷　元稹 

　　第三十八卷　白居易 

　　第三十九卷　白居易　韦式　崔元亮　牛僧孺　李绅　沈传师　卢群　刘禹锡　封孟绅　陈润 

　　第四十卷　范传正　薛存诚　贾岛　马异　张登　包佶　长孙佐辅　李正封　崔护　张又新　陆复礼　柳公权　陆鸿渐　王季则　王公亮　徐牧　陈存 

　　第四十一卷　白行简　章孝标　施肩吾　鲍溶　孟简　李程　张萧远　许康佐　许尧佐　张南史　徐凝　朱昼　侯喜　蒋防 

　　第四十二卷　王涯　令狐楚　张仲素 

　　第四十三卷　窦参　郎士元　于良史　舒元舆　李谅　李贺　吕温　吕恭　段洪古　何元上　羊士谔　冯宿　柳宗元　吴武陵　邵真　崔膺　卫象　李宣远　熊孺登　崔立之　郭遵　韦纾 

　　第四十四卷　王建 

　　第四十五卷　朱湾　王良会　柳公绰　张正壹　徐放　崔备　苏郁　胡幽贞　张俨　杜頠　韦丹　郑俞　杜元颖　吴丹　郑余庆　赵宗儒　周弘亮　王播　周匡物　许玫　张碧 

　　第四十六卷　刘言史　刘猛　李余　李涉　刘昭禹　孙昌胤　严休复　朱庆余　刘轲　独孤铉　张灿　杨虞卿　杨汝士　张志和 

　　第四十七卷　谢良辅　鲍防　杜奕　丘丹　严维　郑概　陈元初　吕渭　范灯　樊珣　刘蕃　贾弇　沈仲昌　李祐　李播　萧静　崔子向　李逢吉　杨乘 

　　第四十八卷　李秘　韦皋　李德裕　郑还古　裴航　裴休　吕群　徐商王传　韦渠牟　陆长源　卢宗回　刘辟　薛宜僚　陆希声　崔季卿　皇甫彻 

　　第四十九卷　胡杲　吉皎　刘真　郑据　卢贞　张浑　白居易九老　项斯　庞蕴　蔡京　滕迈　郭周藩　殷潜之　裴思谦　何扶　郑澣　廖有方　薛书记　贾耽　卢贞　姚合 

　　第五十卷　封敖　郑薰　王轩　宋雍　李挚　韦澳　段文昌　姚向　温会　李敬伯　姚康　张正元　杨嗣复　炙毂子　杨厚　刘郇伯　王观　陈上美　侯冽　崔枢　陈彦博　郭良骥　崔嘏　李景逊　康球 

　　第五十一卷　白敏中　魏扶　马植　崔铉　殷尧藩　沈亚之　裴夷直　杨敬之　房千里　厉元　喻凫　杨衡　符载　王彦威　繁知一　杨洵美 

　　第五十二卷　雍裕之　裴潾　皇甫曙　李肱　皇甫松　徐凝　张祜　崔涯　卢储　赵璜　柴夔　王继勋　夏鸿　曹汾　杨鸿　易重 

　　第五十三卷　乔琳　王鋋　于兴宗　李朋　杨牢　李汶儒　薛蒙　李邺　于瑰　王严　刘骙　李渥　刘璐　卢栯　李续　卢求　田章　高璩　牛征　萧祐　魏谟　陆肱　李商隐　刘得仁 

　　第五十四卷　韦表微　罗弘信　高崇文　王智兴　刘绮庄　马戴　孟迟　南卓　郑颢　李群玉　温庭筠　周繇 

　　第五十五卷　周墀　王起　卢肇　丁棱　姚鹄　高退之　孟球　刘耕　裴翻　樊骧　崔轩　蒯希逸　林滋　李宣古　黄颇　张道符　丘上卿　石贯　李潜　孟守　唐思言　左牢　金厚载　王甚夷 

　　第五十六卷　郑畋　李汇征　刘威　崔郊　谭铢　郭夔　来鹏　来鹄　郑洪业　杜牧　许浑　童翰卿　雍陶　周元范　李远　朱可名　赵嘏　祝元膺　韦承贻　郑史　韦楚老 

　　第五十七卷　段成式 

　　第五十八卷　温庭皓　韦蟾　李敬方　李溟　李郢　韩琮　刘沧　柳棠　贺兰朋吉　崔珏　李洞　长孙翱　崔橹　曹唐　于武陵　霍总　刘鲁风　卢尚卿 

　　第五十九卷　薛莹　褚载　汪遵　萧遘　卢渥　李讷　崔元范　杨知至　封彦卿　卢邺　高湘　卢溵　滕倪　林杰　李明远　李章武　郭圆　薛逢　张宏靖　附韩察　崔恭　崔公信　陆瀍　胡证　高铢　张贾 

　　第六十卷　李节　费冠卿　刘虚白　萧建　袁不约　孙纬　周祚　崔澹　卢频　李廓　李频　贾驰　薛能　曹邺　裴虔余　陈陶 

　　第六十一卷　聂夷中　刘象　纪唐夫　罗绍威　郑仁表　张林　李搏　裴廷裕　高蟾　宋邕　崔涂　孙郃　郑准　章碣　于溃 

　　第六十二卷　郑嵎 

　　第六十三卷　方干　刘驾　王驾　卫准　詹雄　顾非熊　司空图　秦韬玉　潘诚　胡骈　高骈　潘纬　武瓘　于邺　路德延　翁承赞　韩垂 

　　第六十四卷　颜萱　李縠　司马都　郑璧　崔璞　魏朴　张贲　陆龟蒙　皮日休　崔璐　任蕃　卢休　刘畋 

　　第六十五卷　袁郊　卢延让　裴说　张为　韩偓　曹松　杜荀鹤　孙棨　王铎　郑綮　胡玢　杨收　平曾　缪岛云 

　　第六十六卷　冯涓　卢嗣立　李质　姚岩杰　王璘　严郭　陈标　崔安潜　卢发　钱珝　卢骈　严恽　王涣　张曙　翁绶　戴司颜　孙定　赵牧　卢注　郑愚　王镣　陈琡 

　　第六十七卷　李嵘　袁皓　欧阳澥　徐振　李涛　王贞白　王祝　刘谷　李昌邺　王涤　王硕　陆贞洞　李缟　高衢　张绮　韦冰　薛昭纬　郑合敬　许昼　程贺　裴铏　张孜　顾云　李昭象 

　　第六十八卷　汤文圭　唐彦谦　裴澈　卢携　韦庄　吴融　公乘亿　罗邺　罗衮 

　　第六十九卷　罗虬　罗隐　陆扆 

　　第七十卷　许棠　张乔　剧燕　任焘　张蠙　郑谷　温宪　李昌符　王毂　李山甫　伊璠　钟离权 

　　第七十一卷　张道古　许鼎　李京　胡曾　伍唐珪　韩定辞　蒋贻恭　狄归昌　李拯　高越　许郴　孙蜀　牛峤　崔庸　同谷子　陈咏　李旭　沈彬　周朴　孙鲂　王易简　范摅之子　郑云叟　谢太虚　李屿　江为 

　　第七十二卷　僧法宣　僧中寤　僧子兰　僧灵澈　僧灵一　僧清江　僧广宣 

　　第七十三卷　僧法振　僧常雅　僧隐邱　僧法照　僧泠然　金地藏　僧皎然　僧护国　僧含曦 

　　第七十四卷　僧文秀　僧尚能　僧栖白　僧无可　僧神颖　僧怀浚　僧应物　僧可朋　僧云表 

　　第七十五卷　僧虚中　僧贯休　僧齐己　殷七七　许碏　许宣平　裴翛然 

　　第七十六卷　僧太易　僧惟审　僧沧浩　僧良义　僧志定　僧栖蟾　僧昙翼　僧清塞　僧无闷　僧文益　僧修睦　僧景云 

　　第七十七卷　僧栖一　僧可止　僧卿云　僧处默　僧澹交　僧若虚　僧僧峦　僧昙域　僧怀楚　僧怀浦　僧慕幽　僧尚颜　僧善生 

　　第七十八卷　开元宫人　杨氏女　薛彦辅母　林氏　崔氏　刘氏　慎氏　薛媛　李季兰　侯氏　如意中女子　裴柔之　鱼玄机　僖宗宫人　张建封妓　宫女　女道士元淳 

　　第七十九卷　张夫人　崔仲容　女郎张琰　女郎崔公达　女郎宋若昭　女郎宋若荀　女郎田娥　女郎刘云　薛涛　女郎葛鸦儿　女郎张文姬　鲍君徽　女郎张窈窕　倡妓常浩　女郎蒋蕴　女郎刘媛　廉氏　彭伉妻　程长文　尼海印　孙氏　莺莺　非烟　徐月英 

　　第八十卷　河北士人　不知名　仆　新罗主　杨奇鲲　不知名　权龙褒 

　　第八十一卷　毛仙翁赠行诗  
序

　　唐人以诗名家，姓氏著于后世，殆不满百，其余仅有闻焉，一时名辈，灭没失传，盖不可胜数。敏夫闲居，寻访三百年间文集、杂说、传记、遗史、碑志、石刻，下至一联一句，传诵口耳，悉搜采缮录；间捧宦牒，周游四方，名山胜地，残篇遗墨，未尝弃去。老矣无所用心，取自唐初首尾，编次姓氏可纪，近一千一百五十家；篇什之外，其人可考，即略纪大节，庶读其诗，知其人。所恨家贫缺简籍，地僻罕闻见，聊据所得，先成八十一卷，目曰《唐诗纪事》云。灌园居士临邛计敏夫有功叙。 

　　庆元辛酉，禧从大谏傅公游于凌云，邂逅灌园季子次阳总干，盖禧戊午类试坐主也。因得是书，立命数十吏传录，其间不能无鲁鱼亥豕之误，翻阅累年，手自雠校，十是正其七八，余则传疑，不敢妄加损也。夫文章与时高下，而诗发于情，帝王盛时采之，以观民风，在治忽。春秋之时，赵孟请赋诗以观郑七子之志，季札请观乐以知列国之风。世之君子，欲观唐三百年文章人物风俗之污隆邪正，则是书不为无助。乃锓之怀安郡斋，与世共之。嘉定甲申怀安假守王禧庆长书。  
　 
卷一

　　太宗　高宗　中宗

　　太宗

　　《帝京篇》序云：“余以万机之暇，游息艺文，观列代之皇王，考当时之行事。轩、昊、舜、禹之上，信无间然矣；至于秦皇、周穆、汉武、魏明，峻宇雕墙，穷侈极丽，征税殚于宇宙，辙迹遍于天下，九域无以称其求，江海不能赡其欲，覆亡颠沛，不亦宜乎。余追踪百王之末，驰心千载之下，慷慨怀古，想彼哲人，庶以尧、舜之风，荡秦、汉之弊，用咸英之曲，变烂漫之音，求之人情，不为难矣。故观文教于六经，阅武功于七德，台榭取其避燥湿，金石尚其谐人神，皆节之于中和，不系之于淫放。故沟洫可悦，何必江海之滨乎；麟阁可玩，何必山陵之间乎；忠良可接，何必海上神仙乎；丰镐可游，何必瑶池之上乎！释实求华，以人从欲，乱于大道，君子耻之。故述《帝京篇》，以明雅志云尔。”诗云：“秦川惟帝宅，函谷壮皇居。绮殿千寻起，离宫百雉余。连甍遥接汉，飞观迥凌虚。云日隐层阙，风烟出绮疏。”其一。“岩廊罢机务，崇文聊驻辇。玉匣启龙图，金绳披凤篆。韦编断仍续，缥帙舒还卷。对此乃淹留，欹案观坟典。”其二。“移步出词林，停舆欣载宴。雕弓写明月，骏马疑流电。惊雁落虚弦，啼猿悲急箭。阅赏诚多矣，于兹乃忘倦。”其三。“鸣笳临乐馆，眺听欢芳节。急管韵朱弦，长歌凝白雪。威凤肃来下，玄鹤分成列。去兹郑卫声，雅音方可悦。”其四。“芳辰追逸趣，禁苑信多奇。桥形通汉上，峰势接云危。烟霞交隐映，花鸟自参差。何如肆辙迹，万里赏瑶池。”其五。“飞盖去芳园，兰桡游翠渚。萍间日彩乱，荷处香风举。桂楫满中川，弦歌振长屿。岂独汾河曲，方为欢宴所。”其六。“日落双阙昏，回舆九重暮。长烟散初碧，皎月澄轻素。褰幌玩琴书，开轩引云雾。银汉耿层阁，清风摇玉树。”其七。“欢乐难再遇，芳晨良可惜。玉酒溢云罍，兰肴陈绮席。千钟合尧禹，百兽谐金石。得志重寸阴，忘怀轻尺璧。”其八。“建章欢赏夕，二八尽妖妍。罗绮昭阳殿，芬芳玳瑁筵。佩移星正动，扇掩月初圆。无劳上玄圃，即此对神仙。”其九。“以兹游观极，悠然独长想。披卷览前踪，抚躬寻既往。望古茅茨约，瞻今兰殿广。入道虑高危，虚心诫盈荡。奉天竭诚敬，临民思惠养。纳善察忠谏，明科慎刑赏。六五诚难继，四三非易仰。庶待淳化敷，方嗣云亭响。”其十。帝制《帝京篇》，命李百药并作。既上，诏曰：“卿何身老而才之壮，齿宿而意之新乎？”

　　《正月临朝》云：“条风开献节，灰律动初阳。百蛮奉遐书，万国朝未央。虽无舜禹迹，幸欣天地康。车轨同八表，书文混四方。赫奕俨冠盖，纷纶盛服章。羽旌飞驰道，钟鼓震修廊。组练晖霞色，霜戟照朝光。晨宵怀至理，终愧抚遐荒。”

　　《秋日垂清光赐房元龄诗》曰：“秋露凝高堂，朝光上翠微。参差丽双阙，照耀满重闱。仙驭随轮转，灵乌带影飞。临波无定彩，入隙有圆晖。还当葵藿志，倾叶自相依。”

　　《赋得白日傍西山诗》曰：“红轮不暂驻，乌飞岂复停。岑霞渐渐落，溪阴寸寸生。藿叶随光转，葵心逐照倾。晚烟含树色，栖鸟杂流声。”

　　《赋得花庭雾诗》云：“兰气已薰宫，新蕊半妆丛。色含轻重雾，香引去来风。拂树浓舒碧，萦花薄蔽红。还当杂行雨，仿佛隐遥空。”

　　《咏小山诗》云：“近谷交萦蕊，遥峰对出莲。径细无全磴，松小未含烟。”

　　《弱柳鸣秋蝉诗》云：“散影玉阶柳，含翠隐鸣蝉。微形藏叶里，乱响出风前。”

　　《早雁出云鸣诗》云：“初秋玉露清，早雁出云鸣。隔云时乱影，因风乍含声。”

　　《秋日翠微宫诗》曰：“秋光凝翠岭，凉吹肃离宫。荷疏一盖缺，树冷半帷空。侧阵移鸿影，圆花钉菊丛。摅怀俗尘外，高眺白云中。”

　　《春日望海诗》云：“披襟眺沧海，凭轼玩春芳。积流横地轴，疏派引天潢。仙气凝三岭，和风散八荒。拂晓云布色，穿浪日舒光。照岸花分彩，迷云雁断行。怀卑运深广，持满守灵长。有形非易测，无源讵可量？洪涛经变野，翠岛屡成桑。之罘思汉帝，碣石想秦皇。霓裳非本意，端拱且图王。”

　　《召侍臣赐宴守岁》云：“四时运灰琯，一夕变冬春。送寒余雪尽，迎岁早梅新。”

　　《洛水》云：“春搜驰骏骨，总辔俯长河。霞处流萦锦，风前漾卷罗。水花翻照树，堤兰倒插波。岂必汾阴曲，秋云发棹歌。”

　　《冬日临昆明池诗》云：“石鲸分玉溜，劫烬隐平沙。柳影冰无叶，梅心冻有花。寒野凝朝露，霜天散夕霞。欢情犹未极，落景遽西斜。”

　　《赋得浮桥诗》云：“岸曲非千里，桥斜异九星。暂低逢辇度，还高值浪惊。水摇文鹢动，缆转锦花萦。远近随轮影，轻重应人行。”

　　《入潼关诗》云：“崤函称地险，襟带壮两京。霜峰直临道，冰河曲绕城。古木参差影，寒猿断续声。冠盖往来合，风尘朝夕惊。高谈先马渡，伪晓预鸡鸣。弃繻怀远志，封泥负壮情。别有真人气，安知名不名。”

　　《春日玄武门宴群臣诗》云：“韶光开令序，淑气动芳年。驻辇华林侧，高宴柏梁前。紫庭文佩满，丹墀衮绂连。九夷簉瑶席，五狄列琼筵。娱宾歌湛露，广乐奏钧天。盈樽浮绿醑，雅曲韵朱弦。粤余君万国，还惭抚八埏。庶几保正固，虚己厉求贤。”

　　又《置酒坐飞阁诗》云：“高轩临碧渚，飞檐迥驾空。余花攒漏槛，残柳散雕栊。岸菊初含蕊，园梨始带红。却虑昆山暗，不共尽杯中。”

　　《冬宵各为四韵诗》云：“雕宫静龙漏，绮阁宴公侯。珠帘烛焰动，绣柱月光浮。尘起将歌发，风停与管遒。琼池任多士，端扆竟何忧。”

　　《尚书诗》云：“崇文时驻步，东观还停辇。辍膳玩三坟，辉灯披五典。寒心睹肉林，飞目看沉湎。纵情昏主多，克己明君鲜。灭身资累恶，成名犹积善。既承百王末，战兢随岁转。”

　　《咏司马彪续汉志诗》云：“二仪初创象，三才乃分位。非惟树司牧，固亦垂文字。绵代更膺期，芳图无辍记。炎汉承君道，英谟纂神器。潜龙既可跃，逵兔奚难致。前史殚妙词，后昆沉雅思。书言扬盛迹，补阙兴洪志。川谷犹旧涂，郡国开新意。梅山未觉圬，榖水谁云异。车服随名表，文物因时置。凤戟翼康衢，銮舆总柔辔。清浊必能澄，洪纤幸无弃。观仪不失序，遵礼方由事。政宣竹律和，时平玉条备。文囿雕奇彩，艺门蕴深致。云飞星共流，风扬月兼至。类禋遵令典，坛壝资良地。五胜竟无违，百司诚有庇。我皇承暇景，谈丛引众秘。讨论穷义府，看核披经笥。大辩良难仰，小学终先匮。闻道谅知荣，含毫孰忘愧。”

　　《出猎诗》云：“楚王云梦泽，汉帝长杨宫。若时因农暇，阅武出轘嵩。三驱陈锐卒，七萃列材雄。寒野霜氛白，平原烧火红。雕戈夏服箭，羽骑绿沉弓。怖兽潜幽壑，惊禽散翠空。长烟晦落景，灌木偃严风。所为除民瘼，非是悦林丛。”

　　《冬狩诗》云：“烈烈寒风起，惨惨飞云浮。霜浓凝广隰，冰厚结清流。金鞍移上苑，玉勒骋平畴。旌旗四望合，罝罗一面求。楚踣争兕殪，秦亡解鹿愁。兽忙投密树，鸿惊起砾洲。骑敛原尘静，戈回岭日收。心非洛汭逸，意在渭滨游。禽荒非所乐，抚辔更招忧。”

　　《李诗》云：“玉衡流桂圃，成蹊正可寻。鹦啼绿叶外，蝶戏晚花心。丽景光朝彩，轻烟散夕阴。暂顾晖章侧，还眺灵山林。”

　　《赋得樱桃诗春为韵》云：“华林满芳景，洛阳遍阳春。朱颜含远日，翠色影长津。乔柯转娇鸟，低枝映美人。昔作园中实，今来席上珍。”

　　《春池柳诗》：“年柳变池台，隋堤曲直回。逐浪丝阴去，迎风带影来。疏枝一鸟哢，半翠几眉开。莹雪临春岸，参差间早梅。”

　　《临池柳诗》云：“岸曲丝阴聚，波移带影疏。还将眉里翠，来就镜中舒。”

　　《竹诗》云：“贞条彰曲砌，翠叶负寒霜。拂牖分寒影，临池待凤翔。”

　　《咏饭马诗》云：“骏骨饮长泾，奔流洒络缨。细纹连喷聚，乱荇绕蹄萦。水光鞍上侧，马影溜中横。翻似天池里，腾波龙种生。”

　　帝尝作宫体诗，使虞世南赓和。世南曰：“圣作诚工，然体非雅正。上有所好，下必有甚。臣恐此诗一传，天下风靡，不敢奉诏。”帝曰：“朕试卿尔！”后帝为诗一篇，述古兴亡，既而叹曰：“钟子期死，伯牙不复鼓琴，朕此诗何所示耶！”敕褚遂良即世南灵坐焚之。

　　贞观六年九月，帝幸庆善宫，帝生时故宅也。因与贵臣宴，赋诗。起居郎请平宫商，被之管弦，命曰《功成庆善乐》，使童子八佾为九功之舞，大宴会，与《破阵舞》偕奏于庭。

　　贞观二十年秋，帝幸灵州，破薛延陁。时回纥诸部遣使入贡，乞置官司。上为诗序其事曰：“雪耻酬百王，除凶报千古。”公卿请勒石于灵州，从之。

　　高宗

　　《九月九日》云：“端居临玉扆，初律启金商。凤阙澄秋色，龙闱引夕凉。野静山气敛，林疏风露长。砌兰亏半影，岩桂发全香。满盖荷雕翠，圆花菊散黄。挥鞭争电烈，飞羽乱星光。柳空穿石碎，弓虚侧月张。怯猿啼落岫，惊雁断分行。斜轮低夕影，归斾拥通庄。”

　　《七夕宴玄圃》云：“羽盖飞天汉，凤驾越层峦。俱叹三秋阻，共叙一宵欢。璜亏夜月落，靥碎晓星残。谁能重操杼，纤手濯清澜。　又云：霓裳转云路，凤驾俨天潢。亏星凋夜靥，残月落朝璜。促叹今夕促，长离别后长。轻梭聊驻织，掩泪独悲伤。”

　　《过温汤诗》：“温渚停仙跸，丰郊驻晓旌。路曲回轮影，岩虚传漏声。暖溜惊湍驶，寒空碧雾轻。林黄疏叶下，野白曙霜明。眺听良无已，烟霞断续生。”

　　《太子纳妃太平公主出降诗》云：“龙楼光曙景，鲁馆启朝扉。艳日浓妆影，低星降婺辉。玉庭浮瑞色，银榜藻祥徽。云转花萦盖，霞飘叶缀旗。雕轩回翠陌，宝驾归丹殿。鸣珠佩晓衣，镂璧轮初扇。华冠列绮筵，兰醑申芳宴。环阶凤乐陈，玳席珍羞荐。蝶舞袖香新，歌分落素尘。欢凝欢懿戚，庆叶庆初姻。暑阑炎气息，凉早吹疏蘋。方期六合泰，共赏万年春。”

　　太平公主，武后所生，后爱之倾诸女。帝择薛绍尚之，假万年县为婚馆，门隘不能容翟车，有司毁垣以入，自兴安门设燎相属，道樾为枯。当时群臣刘袆之诗云：“梦梓光青陛，秾桃蔼紫宫。”元万顷云：“离元应春夕，帝子降秋期。”任奉古云：“帝子升青陛，王姬降紫宸。”郭正一云：“桂宫初服冕，兰掖早升笄。”皆纳妃出降之意也。

　　中宗

　　《立春日游苑迎春》云：“神皋福地三秦邑，玉台金阙九仙家。寒冰犹恋甘泉树，淑景催临建始花。彩蝶黄莺未歌舞，梅香柳色已矜夸。迎春正启流霞席，暂嘱曦轮勿遽斜。”

　　《九月九日幸临渭亭登高作》云：“九日正乘秋，三杯兴已周。泛桂迎樽满，吹花向酒浮。长房萸早熟，彭泽菊初收。何藉龙沙上，方得恣淹留。”得秋字。时景龙三年也。御制序云：“陶潜盈把，既浮九酝之观；毕卓持螯，须尽一生之兴。人题四韵，同赋五言，其最后成，罚之引满。”韦安石得“枝”字云：“金风飘菊蕊，玉露泫萸枝。”苏瑰得“晖”字云：“恩深答效浅，留醉奉宸晖。”李峤得“欢”字云：“令节三秋晚，重阳九日欢。”萧至忠得“余”字云：“宠极萸房遍，恩深菊酎余。”窦希玠得“明”字云：“九晨陪圣膳，万岁奉承明。”韦嗣立得“深”字云：“愿陪欢乐事，长与岁时深。”李迥秀得“风”字云：“霁云开晚日，仙藻丽秋风。”赵彦伯得“花”字云：“簮挂丹萸蕊，杯涵紫菊花。”杨廉得“亭”字云：“远日瞰秦埛，重阳坐灞亭。”岑羲得“涘”字云：“爰豫瞩秦埛，升高临灞涘。”卢藏用得“开”字云：“萸依佩里发，菊向酒边开。”李咸得“直”字云：“菊黄迎酒泛，松翠凌霜直。”阎朝隐得“筵”字云：“簮绂趋皇极，笙歌接御筵。”沈佺期得“长”字云：“臣欢重九庆，日月奉天长。”薛稷得“历”字云：“愿陪九九晨，长奉千千历。”苏颋得“时”字云：“年数登高日，延龄命赏时。”李乂得“浓”字云：“捧箧萸香遍，称觞菊气浓。”马怀素得“酒”字云：“兰将叶布席，菊用香浮酒。”陆景初得“臣”字云：“登高识汉苑，问道侍轩臣。”韦元旦得“月”字云：“云物开千里，天行乘九月。”李适得“高”字云：“禁苑秋光入，宸游霁色高。”郑南金得“日”字云：“风起韵虞弦，云开吐尧日。”于经野得“樽”字云：“桂筵罗玉俎，菊醴溢芳樽。”卢怀慎得“还”字云：“鹤似闻琴至，人疑宴镐还。”是宴也，韦安石、苏瑰诗先成，于经野、卢怀慎最后成，罚酒。

　　《幸秦始皇陵赋诗》云：“眷言君失德，骊邑想秦余。政烦方改篆，愚俗乃焚书。阿房久已灭，阁道遂成墟。欲厌东南气，翻伤掩鲍车。”

　　十月帝诞辰，内殿宴群臣，联句云：“润色鸿业寄贤才。帝云。叨居右弼贵盐梅。李峤。运筹帷幄荷时来。宗楚客。职掌图籍滥蓬莱。刘宪。两司谬沗谢钟裴。崔湜。礼乐铨管效尘埃。郑愔。陈师振旅清九垓。赵彦昭。忻承顾问侍天杯。李适。衔恩献寿柏梁台。苏颋。黄缣青简奉康哉。卢藏用。鲰生侍从忝王枚。李乂。右掖司言实不才。马怀素。宗伯秩礼天地开。薛稷。帝歌难续仰昭回。宋之问。微臣捧日变寒灰。陆景初。远惭班左愧游陪。婕妤上官。”帝谓侍臣曰：“今天下无事，朝野多欢，欲与卿等词人，时赋诗宴乐，可识朕意，不须惜醉。”大学士李峤、宗楚客等跪奏曰：“臣等多幸，同遇昌期。谬以不才，策名文馆。思励驽朽，庶裨河岳。既陪天欢，不敢不醉。此后每游别殿，幸离宫，驻跸芳苑，鸣笳仙禁，或戚里宸筵，王门卺席，无不毕从。”

　　长宁公主，韦庶人所生，下嫁杨慎交。制曰：“驸马都尉杨慎交，分荣戚里，藉宠公门。恭肃著于立身，恪勤效于从政。凤凰楼上，宛符琴瑟之欢；乌鹊桥前，载协松萝之契。宜分覃茅土，式广山河。”造第东都，府财几竭。又取西京高士廉第、左金吾卫废营，合为宅，作三重楼，筑山浚池。帝及后数临幸，置酒赋诗，群臣属和。故李峤《长宁公主东庄侍宴诗》，其未云：“承恩咸已醉，恋赏未还镳。”崔湜云：“席临天女贵，杯接近臣欢。”李适云：“愿奉瑶池驾，千春侍德音。”李乂云：“地出东郊回日驭，城临南斗度云车。”徐元伯云：“凤扆怜箫曲，鸾闺念掌珍。”

　　公主之生也，帝诞日而公主满月。李峤诗云：“神龙见象日，仙凤养雏年。大宝来天正，明珠对月圆。祚延金箧里，歌奏玉箱前。今日宜孙庆，还参祝圣篇。”

　　《登骊山高顶诗》云：“四郊秦汉国，八水帝王都。阊阖雄里闬，城阙壮规模。贯渭称天邑，含岐实奥区。金门披玉馆，因此识黄图。”帝自题序，末云：“人题四韵，后罚三杯。”日暮，成者五六人，余皆罚酒。刘宪诗云：“骊阜镇皇都，銮游眺八区。原隰旌门里，风云扆坐隅。直城如斗柄，官树似星榆。从臣词赋末，滥得上天衢。”苏颋云：“仙跸御层氛，高高积翠分。岩声中谷应，天语半空闻。丰树连黄道，秦关入紫云。圣图恢宇县，歌赋小横汾。”武平一云：“銮舆上碧天，翠帟拖晴烟。绝崿纡仙迳，层岩敞御筵。云披丹凤阙，日下黑龙川。更睹南薰奏，流声入管弦。”

　　景龙四年正月五日，移仗蓬莱宫，御大明殿，会吐蕃骑马之戏，因重为柏梁体连句。帝曰：“大明御宇临万方。”文江皇后曰：“顾惭内政翊陶唐。”长宁公主曰：“鸾鸣凤舞向平阳。”安乐公主曰：“秦楼鲁馆沐恩光。”太平公主曰：“无心为子辄求郎。”温王重茂曰：“雄才七步谢陈王。”昭容上官曰：“当熊让辇愧前芳。”吏部侍郎崔湜曰：“再司铨管恩可忘？”著作郎郑愔曰：“文江学海恩济航。”考功员外郎武平一曰：“万邦考绩臣所详。”著作郎阎朝隐曰：“著作不休出中肠。”时上疑御史大夫窦从一、将作大匠宗晋卿素不属文，未即令续。二人固请，许之。从一曰：“权豪屏迹肃严霜。”晋卿曰：“铸鼎开岳造明堂。”此外遗忘。时吐蕃舍人明悉猎请，令授笔与之，曰：“玉醴由来献寿觞。”上大悦，赐与衣服。  
　 

卷二

　　明皇　德宗　文宗　宣宗　昭宗

　　明皇

　　《轩游宫十五夜》云：“行迈离秦国，巡方赴洛师。路逢三五夜，春色暗中期。关外长河转，宫中淑气迟。歌钟对明月，不减旧游时。”

　　《初入秦川路逢寒食诗》云：“洛川芳树映天津，灞岸垂杨窣地新。宜为经过行处乐，不知虚度两京春。去年有闰今春早，曙色和风著花草。可怜寒食与清明，光辉并在长安道。自从关路入秦川，争到何人不戏鞭。公子途中方蹴踘，佳人马上戏秋千。渭水长桥今欲渡，葱葱渐见新丰树。远看骊岫入云霄，预想阳池起烟雾。烟雾氛氲水殿开，暂拂香轮归去来。今岁清明行已晚，明年寒食更相陪。”

　　《早渡蒲关》云：“钟鼓严更曙，山河野望通。鸣鸾下蒲坂，飞斾入秦中。地险关逾壮，天平镇尚雄。春深津树合，月落戍楼空。马色分朝景，鸡声逐晓风。所希常道泰，非复俟繻同。”

　　帝幸蜀，西至剑门，题诗曰：“剑阁横云峻，銮舆出狩回。翠屏千仞合，丹嶂五丁开。灌木荣旗转，仙云拂马来。乘时方在德，嗟尔勒铭材。”至德二年，普安郡守贾深勒石。

　　开元间，河南参军郑铣、朱阳丞郭仙舟投匦献诗，敕曰：“观其文理，乃崇道法，至于今时，不切事情，宜各从所好。”并罢官，度为道士。

　　裴宽除太原尹，帝赋诗饯之曰：“德比岱云布，心如晋水清。”

　　《早登太行山中言志》云：“清跸渡河阳，凝笳上太行。火龙明鸟道，铁骑绕羊肠。白露霾阴壑，丹霞助晓光。涧泉含宿冻，山草带余霜。野老茅为室，樵人薜作裳。宣风问耆艾，敦俗劝耕桑。凉德惭先哲，徽猷慕昔皇。不因今展义，何必冒垂裳。”

　　帝巡省，涂次上党旧宫，赋诗，序曰：“朕昔在初九，佐贰此州，未遇扶摇之力，空俟海沂之咏。洎大横入兆，出处斯易，一挥宝剑，遽履瑶图，承历数而顺讴谣，著天衣而御区夏。嗟乎！向时沈默，驾四马而朝京师；今日逍遥，乘六龙而问风俗。爰因巡省，途次旧居，山川宛然，人事无间，忽其鼎革，周游馆宇，触目依然。虽迹异汉皇，而地如丰邑，击筑慷慨，酌杯留连，空想《大风》，题兹短什。”诗云：“三千初击浪，九万欲抟空。天地犹惊否，阴阳始遇蒙。存贞斯历试，佐贰伫昭融。多谢时康理，良惭宝剑功。长怀问鼎气，夙负拔山雄。不学刘琨舞，先歌汉祖风。英髦既包括，豪杰自牢笼。人事一朝异，讴谣四海同。如何昔朱邸，今此作离宫。雁沼澄澜翠，猿岩落照红。小山秋桂馥，长坂旧兰丛。即是淹留处，乘欢乐未穷。”

　　《答张说出雀鼠谷》云：“雷出膺乾象，风行顺国人。川途犹在晋，车马渐归秦。背陕关山险，横汾鼓吹频。草依阳谷变，花待北岩春。闻有鹓鸾客，清词雅调新。求音思欲报，心迹竟难陈。”

　　《送张说巡边》云：“端拱复垂裳，长怀御远方。股肱申教义，戈剑静要荒。命将绥边服，雄图出庙堂。三台入武帐，八座起文昌。宝胄匡韩主，华宗辅汉王。茂先惭博物，平子谢文章。尽节恢时佐，输诚御寇场。三军临翔野，驷马即戎行。鼓吹威夷狄，旌轩溢洛阳。云台先著美，今日更贻芳。”

　　《送张说集贤上学士》云：“广学开书殿，崇儒引席珍。集贤招衮职，论道命台臣。礼乐沿今古，文章革旧新。献酬樽俎列，宾主位班陈。节变云初夏，时移气尚春。所希光史策，千载仰兹晨。”

　　《左丞相说右丞相璟太子少傅乾曜同上官命宴东堂赐诗》云：“赤帝收三杰，黄轩举二臣。由来丞相重，分掌国之钧。我有握中璧，双飞席上珍。子房推要道，仲子讶风神。复辍台衡老，将为调护人。鹓鸾同拜日，车骑拥行尘。乐聚南宫宴，觞连北斗醇。俾予成百揆，垂拱问彝伦。”

　　《同二相已下群臣宴乐游园赐诗》云：“撰日岩廊暖，需云宴乐初。万方朝玉帛，千品会簮裾。地入南山远，城分北斗余。林塘垂柳密，原隰野花疏。帟幕看逾暗，歌钟听自虚。兴阑归骑转，还奏弼违书。”二相，谓张、宋也。

　　《千秋节赐群臣镜诗》云：“台上冰花澈，窗中月影临。更衔长寿带，留意感人深。”是日，赐宴诗云：“月衔花绶镜，露缀彩丝囊。”张说应制云：“珠囊含瑞露，金镜抱仙轮。”

　　开元十六年，帝自择廷臣为诸州刺史，许景先治虢州，源光裕郑州，寇泚宋州，郑温琦邠州，袁仁恭杭州，崔志廉襄州，李升期邢州，郑放定州，蒋挺湖州，裴观沧州，崔诚遂州，凡十一人。行，诏宰相、诸王、御史以上祖道洛滨，盛具，奏太常乐，帛舫水嬉。命高力士赐诗，令题座右。帝亲书，且给笔纸，令自赋，赉绢三千遣之。帝诗云：“眷言思共理，鉴寝想惟良。猗欤此推择，声绩著周行。贤能既俟进，黎献实伫康。视人当如子，爱人亦如伤。讲学试诵论，阡陌劝耕桑。虚誉不可饰，清知不可忘。求名迹易见，安贞德自彰。狱讼必以情，教民贵有常。恤惸且存老，抚弱复绥强。勉哉各祗命，知予眷万方。”

　　帝为赵法师别造精院，过院赋诗，并序云：“秋九月，听政观风，存乎游息。退朝之后，历西上阳，入清虚院，则法师所居之地也。法师得玄元之法，养浩然之气，故法此仙家，特建真宇。紫房对耸，绿竹罗生，既亲重其人，每经过其地，以怡神洗雪，进德修业，何必斋心累月，远在顺风。因而赋诗，用适真意云尔。”诗云：“宗师心物外，为道运虚舟。不恋岩泉赏，来从宫禁游。探玄知几岁，习静更宜秋。烟树辨朝色，风湍闻夜流。坐朝繁听览，寻胜在清幽。欲广无为化，因兹庶可求。”

　　又《送赵法师还蜀因名山奠简诗》云：“道家奠灵简，自昔仰神仙。真子今将命，苍生福可传。江山寻故国，城郭信依然。二室遥相望，云回洞里天。”法师观宇在今蜀州新津县也。

　　天宝十六年，又《送忠州太守康昭远等诗》云：“端拱临中枢，缅怀共予理。不惟台阁英，孰振循良美。分符侯甸内，拜首明庭里。誓节期饮冰，调人方导水。嘉声驰九牧，惠化光千祀。时雨侔昔贤，芳猷贯前史。伫尔颂中和，吾将令卿士。”

　　德宗

　　《元日退朝观军仗归营》云：“献岁视元朔，万方咸在庭。端旒揖群后，回辇阅师贞。彩仗宿华殿，退朝归禁营。分行左右出，转斾风云生。历历趋复道，容容映层城。勇余矜捷技，令肃无喧声。眷此戎旅节，载嘉良工诚。顺时倾宴赏，亦以助文经。”

　　《中和节日宴百僚赐诗》云：“韶华启仲序，初吉谐良辰。肇兹中和节，式庆天地春。欢酣朝野同，生德区宇均。云开洒膏露，草疏芳河津。岁华方载阳，东作方肆勤。惭非薰风唱，曷用慰吾人。”

　　《中和节赐百官宴集因示所怀》云：“至化常在宥，保和兹息人。推诚抚诸夏，与物长为春。仲月风景暖，禁城花柳新。芳时协金奏，锡燕周群臣。丝竹岂云乐，忠贤唯所亲。庶洽朝野意，旷然天下均。”

　　帝移晦日为中和节，故吕渭诗云：“皇心不向晦，改节号中和。淑气同风景，佳名自咏歌。湔裙移旧俗，赐尺下新科。历象千年正，酺醵四海多。”贞元八年试宏词诗，以中和节应诏。

　　《重阳日即事》云：“令节晓澄霁，四郊烟霭空。天青白露洁，菊散黄金丛。寡德荷天贶，顺时休百工。岂怀歌钟乐，思为君臣同。至化在亭育，相成资始终。未知康衢咏，所仰惟年丰。”

　　《丰年多庆九日示怀》云：“爽气肃时令，早衣闻朔鸿。重阳有佳节，具物欣年丰。皎洁暮潭色，芬敷新菊丛。芳樽满衢室，繁吹凝烟空。惠合信吾道，保和惟尔同。推诚至玄化，天下期为公。”

　　《九日绝句》云：“禁苑秋来爽气多，昆明风动起沧波。中流箫鼓诚堪赏，讵假横汾发棹歌。”

　　《重阳中外同欢》，余字韵，群臣亦以其韵奉和，故权德舆云：“宸衷在化成，藻思焕琼琚。微臣侍窃忭，岂足歌唐虞。”又《重阳即事》、《丰年多庆》二诗，以同字韵，亦依以奉和，故德舆前章云：“天道光下济，睿词敷大中。”后章云：“泽均行苇厚，年庆华黍丰。”武元衡前章云：“重阳德泽振，万国欢娱同。”后章云：“赓歌禹功盛，击壤尧年丰。九奏碧霄里，千官皇泽中。”

　　《重阳日中外同欢以诗言志因示群官》云：“爽节在重九，物华新雨余。清秋黄叶下，菊散金潭初。万宝行就稔，百工欣所如。欢心畅遐迩，殊俗同车书。至化自敦睦，佳辰宜宴胥。锵锵间丝竹，济济罗簮裾。此乐匪足耽，此诚期永孚。”

　　《七月十五日题章敬寺》云：“招提迩皇邑，复道连重城。法筵会早秋，驾言访禅扃。尝闻大仙教，清净宗无生。七物匪吾宝，万行先求成。名相既双寂，繁华奚所荣？金风扇微凉，远烟凝翠晶。松院静苔色，竹房深磬声。境幽真虑恬，道胜外物轻。意适本非说，含毫空复情。”贞元七年。

　　贞元五年，初置中和节，帝制诗，写本赐戴叔伦于容州。诗云：“东风变梅柳，万汇生春光。中和纪月令，方与天地长。耽乐岂予尚，懿兹时景良。庶遂亭育恩，同致寰海康。君臣永终始，交泰符阴阳。曲沼水新碧，华林桃稍芳。胜赏信多欢，戒之在无荒。”

　　《送徐州张建封还镇》云：“牧守寄所重，才贤生为时。宣风自淮甸，授钺膺藩维。入觐展遐恋，临轩慰来思。忠诚在方寸，感激陈情词。报国尔所尚，恤人予是资。欢宴不尽怀，车马当还期。谷雨将应候，行春犹未迟。勿以千里遥，而云无已知。”贞元后藩帅入朝，独建封获赐诗。

　　帝善为文，尤长于篇什，每与学士言诗于浴堂殿，夜分不寐。贞元中，昭义节度李抱贞荐贝州宋庭芬之女若昭，召入禁中试文，帝咨美。帝每与侍臣赓和，若昭姊若莘等五人皆预，呼学士。

　　贞元四年九月，赐宴曲江亭，帝为诗，序曰：“朕在位仅将十载，实赖忠贤左右，克致小康，是以择三令节，锡兹宴赏，俾大夫卿士，得同欢洽也。夫共其戚者同其休，有其初者贵其终。咨尔群僚，顺朕不暇，乐而能节，职思其忧，咸若时则，庶乎理矣。因重阳之会，聊示所怀。”诗云：“早衣对庭燎，躬化勤意诚。时此万机暇，适与佳节并。曲池洁寒流，芳菊舒金英。乾坤爽气澄，台殿秋光清。朝野庆年丰，高会多欢声。永怀无荒诫，良事同期情。”因诏曰：“卿等重阳会宴，朕想欢洽，欣慰良多，情发于中，因制诗序，令赐卿等一本，可中书门下简定文词士三五十人应制，同用清字，明日内于延英门进来。”宰臣李泌等虽奉诏简择，难于取舍，由是百僚皆和。上自考其诗，以刘太真及李纾等四人为上等，鲍防、于邵等四人为次等，张蒙、殷亮等二十三人为下等，而李晟、马燧、李泌三宰相之诗，不加考第。

　　帝《章敬寺》诗：“松院净苔色，竹房深磬声。”时人传诵。帝晚年工诗句，臣下莫及，每御制奉和，退而笑曰“排工”。俗有投石之戏，两头置标，号曰“排工”，以中不中为胜负也。杜太保在淮南，进崔叔靖诗一百篇，帝曰：“此恶诗，何用进！”时云奉敕恶诗。

　　韦绶以内相感心疾，罢归第。帝九日作《黄菊歌》，顾左右曰：“安可不示韦绶？”遣使持往。绶遽奉和，附使进。帝曰：“为文不已，岂颐养耶！”敕曰：“自今勿复尔。”

　　文宗

　　《上元日诗》云：“上元高会集群仙，心斋何事欲祈年。丹诚傥彻玉帝座，且共吾人庆大田。”

　　又云：“蓂生三五叶初齐，上元羽客出桃蹊。不爱仙家登真诀，愿蒙四海福黔黎。”

　　裴度拜中书令，以疾未任朝谢。上巳曲江赐宴，群臣赋诗，帝遣中使赐度，诗曰：“注想待元老，识君恨不早。我家柱石衰，忧来学丘祷。”仍赐御札曰：“朕诗集中欲得见卿唱和诗，故令示此。卿疾未差，可异日进来。”御札及门而度薨。

　　常谓左右曰：“若不甲夜视事，乙夜观书，则何以为人君耶！”每试进士，多自出题目；及所司进所试，披览吟咏，终日忘倦。常延学士于内庭，讨论经义，较量古今，令宫女以下侍茶汤饮馔。李训讲《周易》，时方盛夏，遂命取水玉腰带、辟暑犀如意以赐训，曰：“如意足以与卿为谈柄也。”读高郢《无声乐赋》、白居易《求玄珠赋》，谓之玄祖。

　　帝听政暇，博览群书。一日，延英顾问宰臣：“《诗》云：‘呦呦鹿鸣，食野之苹。’苹是何草？”时宰相李珏、杨嗣复、陈夷行相顾未对。珏曰：“臣按《尔雅》，苹是藾萧。”上曰：“朕看《毛诗疏》，叶圆而花白，丛生野中，似非藾萧。”又一日，问宰臣：“古诗云：‘轻衫衬跳脱。’跳脱是何物？”宰臣未对，上曰：“即今之腕钏也。《真诰》言‘安妃有斫粟金跳脱’，是臂饰。”

　　帝好五言，自制品格多同肃、代，而古调清峻。尝欲置诗博士，贞穆李公曰：“陛下远慕尧、舜而置诗博士，况诗人多轻昧于识理，今翰林学士皆能文词，而古今篇什，足可怡悦圣情。”帝乃止。李公，珏也。

　　甘露事后，帝不乐，往往瞠目独语云：“须杀此辈，令我君臣间绝。”后赋诗曰：“辇路生春草，上林花满枝。凭高无限意，无复侍臣知。”翌日观牡丹，诵赋吟罢，始忆舒元舆之词，叹息泣下。因命作乐，聊自适。宫人沈翘翘者，歌《河满子》，有“浮云蔽白日”之句，其声宛转。上因欷歔，问曰：“汝知之耶？此《文选》古诗第一首，盖忠臣为奸邪所蔽也。”乃赐金臂环。问其从来，则吴元济女也。自陷掖廷，易姓沈氏，配乐籍。又奏曰：“妾本艺方响，乃白玉也，捶则响犀为之，愿赐臣妾。”帝命赐之。既至，命奏《凉州》之曲，音韵清越，听者无不凄然。尝诏开元《霓裳羽衣舞》，参以云韶，肄于廷。太常少卿冯定，部诸工立簴间，端凝若植。问李珏，珏以定对。帝喜曰：“岂非能古章句者邪？”亲诵定《送客西江》诗。召升殿，赐禁中瑞锦，诏悉所著以上。尝与宰相论诗之工拙，郑覃曰：“诗之工者，无若《三百篇》，皆国人作之以刺美时政，王者采之以观风俗耳，不闻王者为诗也。后代辞人之诗，华而不实，无补于事。陈后主、隋炀帝皆工于诗，不免亡国，陛下何取焉！”覃笃于经术，上甚重之。

　　常吟杜甫《曲江篇》云：“江头宫殿锁千门，细柳新蒲为谁绿？”乃知天宝以前楼台之盛。郑注乃命神策军淘曲江、昆明二池，许公卿立亭馆，两军造紫云楼、彩霞亭，内出楼额赐之。

　　宣宗

　　宣宗十二年，前进士陈玩等三人应博学宏辞选。所司考定名第，及诗赋论进讫，上于延英殿诏中书舍人李藩等对。上曰：“凡考试之中，重用字如何？”中书对曰：“赋即偏枯驳杂，论即褒贬是非，诗即缘题落韵。只如“白云起封中”，诗云“封中白云起”是也。其间重用文字，乃是庶几，亦非常有例也。”又曰：“孰诗重用字？”对曰：“钱起《湘灵鼓瑟诗》，有二‘不’字。诗曰：‘善抚云和瑟，常闻帝子灵。冯夷空自舞，楚客不堪听。逸韵谐金石，清音发杳冥。苍梧来怨慕，白芷动芳馨。流水传湘浦，悲风过洞庭。曲终人不见，江上数峰青。’”上览钱公此年宏词诗，曰：“且一重用文字，此诗似不及起。起则今之协律文字也，合于匏革宫商，即变郑卫之奏。虽谢朓云‘洞庭张乐夜，潇湘帝子游。云去苍梧野，水还江汉流’，未若此《鼓瑟》一篇，摛藻妍华无以加。其前进士宏词诗重字者，登科更待明年考校，起诗便付吏选。”

　　帝好进士及第，每对朝臣问及第，苟有科名对者，必大喜，便问所试诗赋题目并主司姓名；或佳人物偶不中第，必叹惜移时，尝于内自题“乡贡进士李道龙”。白居易之死，帝以诗吊之曰：“缀玉联珠六十年，谁教冥路作诗仙。浮云不系名居易，造化无为字乐天。童子解吟长恨曲，边人能唱琵琶篇。文章已满行人耳，一度思卿一怆然。”帝制《秦边陲曲》，其词云“海岳咸通”，及帝垂拱，而年号“咸通”焉。庶子裴恽进诗贺圣政，有“太康”字，帝怒曰：“太康失邦，乃以比我！”户部韦澳奏云：“晋平吴寇，改号太康，虽有失邦之言，乃见归美之文。”上曰：“天子大须博览，不然几错罪恽。”

　　旧制，盛春内殿赐宴三日。帝妙音律，每先裁制新曲，俾禁中女伶迭相教授，至是出宫女数百，分行连袂而歌。其曲有曰《播皇猷》者，率高冠方屦，褒衣博带，趋走俯仰，皆合规矩，于于然有唐尧之风焉。有曰葱女踏歌队者，率言葱岭之士，乐河湟故地，归国复为唐民也。若《霓裳曲》者，皆执节幡，被羽服，态度凝澹，飘飘然有翔云舞鹤见左右。如是数十曲，流传民间。出令狐澄《正陵遗事》。

　　昭宗

　　陕府唐昭宗有诗云：“安得有英雄，迎归大内中。”或曰逍遥楼有太宗诗云“昔乘匹马去，今驱万乘来”，志意不侔矣！乾宁三年，李茂贞犯阙，帝次华州，韩建迎归郡中。帝郁郁不乐，每登城西齐云楼远望。明年秋，制《菩萨蛮》二首云：“登楼遥忆秦宫殿，茫茫只见双飞燕。渭水一条流，千山与万邱。远烟笼碧树，陌上行人去。何处是英雄，迎侬归故宫。”又一曰：“飘飘且在三峰下，秋风往往堪沾洒。肠断忆仙宫，朦胧烟雾中。思梦时时睡，不语长如醉。早晚是归期，苍穹知不知。”

　　帝戊午年还京，庚申岁，刘季述为变，册德王。帝明年正月一日返正，改元天复。十一月，朱全忠领兵入河中。四日冬节，帝又为凤翔兵士拥幸岐城。帝在城中，忽一旦大雷雨，牛马震死，街西古槐、殿东鸱吻立碎。帝为诗曰：“只解劈牛兼劈树，不能诛恶复诛凶。”朱全忠迎驾围逼，首涉三载，癸亥正月，驾幸全忠军，乃还京。甲子岁，全忠遣寇彦卿逼幸洛。四月，改元天祐。帝在洛尝曰：“纥干山头冻死雀，何不飞去生处乐？” 
卷三

　　武后　徐贤妃　上官昭容　越王贞　韩王元嘉　孔绍安　郑世翼　董思恭　何仲諠　沈叔安　陆敬　袁朗　牛凤及　朱子奢　庾抱　张文恭　陈叔达　薛收

　　武后

　　天授二年腊，卿相欲诈称花发，请幸上苑，有所谋也。许之。寻疑有异图，乃遣使宣诏曰：“明朝游上苑，火急报春知。花须连夜发，莫待晓风吹。”于是凌晨名花布苑，群臣咸服其异。后托术以移唐祚，此皆妖妄，不足信也。大凡后之诗文，皆元万顷、崔融辈为之。

　　同太平公主游九龙潭，则天御制云：“山窗游玉女，涧户对琼峰。岩顶翔双凤，潭心倒九龙。酒中浮竹叶，杯上写芙蓉。故验山家赏，唯有入松风。”

　　万岁通天元年，铸九鼎成，置于东都明堂之庭，后自制《曳鼎歌》，令曳者唱和焉。开元二年，太子宾客薛谦光献《东都九鼎铭》，其《蔡州鼎铭》，武后所制。文曰：“牺农首出，轩昊膺期。唐虞继踵，汤禹乘时。天下光宅，域内雍熙。上玄降鉴，方建隆基。”紫微令姚元崇奏曰：“圣人启运，休兆必彰，请宣付史馆。”明皇御名，已兆于此。

　　徐贤妃

　　《秋风函谷应诏》云：“秋风起函谷，劲气动河山。偃松千岭上，离雨二陵间。低云愁广隰，落日惨潼关。此时飘紫气，应验真人还。”

　　长安崇圣寺有贤妃妆殿，太宗曾召妃，久不至，怒之，因进诗曰：“朝来临镜台，妆罢暂徘徊。千金始一笑，一召讵能来。”

　　贞观二十三年，上疏谏太宗息兵罢役，其略曰：“大业者易骄，愿陛下难之；善始者难终，愿陛下易之。”又曰：“漆器非延叛之方，桀造之而人叛；玉杯岂招亡之术，纣用之而国亡。侈丽之源，不可不遏。作法于俭，犹恐其奢；作法于奢，何以制后。”

　　贤妃名惠，湖州人。生五月能言，四岁通《论语》，八岁晓属文。父孝德，尝试使拟《离骚》为《小山篇》曰：“仰幽岩而流盼，抚桂枝以凝想。将千龄兮此遇，荃何为兮独往。”孝德大惊，知不可掩，于是所论著遂传。太宗知之，召为才人，迁充容。永徽元年卒，赠贤妃。弟齐聃，子坚，皆以学名。

　　上官昭容

　　《彩书怨》云：“叶下洞庭初，思君万里余。露浓香被冷，月落锦屏虚。欲奏江南曲，贪封蓟北书。书中无别意，唯怅久离居。”

　　九月九日，上幸慈恩寺，登浮图，群臣上菊花寿酒，赋诗，婕妤献诗云：“帝里重阳节，香园万乘来。却邪萸入佩，献寿菊传杯。塔类承天涌，门疑待佛开。睿词悬日月，长得御昭回。”

　　十月，驾幸三会寺，婕妤献诗云：“释子谈经处，轩臣刻字留。故台遗老识，残简圣皇求。驻跸怀千古，开襟望九州。四山缘塞合，二水夹城流。宸翰陪瞻仰，天杯接献酬。太平词藻盛，长愿托鸿休。”

　　中宗立春日游苑迎春，昭容应制云：“密叶因裁吐，新花逐剪舒。攀条虽不谬，摘蕊讵知虚。春至由来发，秋还未肯疏。借问桃将李，相乱欲何如？”

　　《长宁公主流杯池》六首：“玉环腾远创，金埒荷殊荣。弗玩珠玑饰，仍留仁智情。凿山便作室，凭树即为楹。公输与班尔，从此遂韬声。”其一。“登山一长望，正遇九春初。结驷填街术，闾阎满邑居。斗雪梅先吐，惊风柳未舒。直愁斜日落，不畏酒樽虚。”其二，“霁晓气清和，披襟赏薜萝。玳瑁凝春色，琉璃漾水波。跂石聊长啸，攀松乍短歌。除非物外者，谁就此经过。”其三。“暂尔游山第，淹留惜未归。霞窗明月满，涧户白云飞。书引藤为架，人将薜作衣。此真攀玩所，临睨赏光晖。”其四。“放旷出烟云，萧条自不群。潄流清意府，隐几避嚣氛。石画装苔色，风梭织木文。山室何为贵，唯余兰桂薰。”其五。“策杖临霞岫，危步下霜蹊。志逐深山静，途随曲涧迷。渐觉心神逸，俄看云雾低。莫怪人题树，只为赏幽栖。”其六。七言三首：“沁水田园先自多，齐城楼观更无过。倩语张骞莫辛苦，人今从此识天河。”其一。“参差碧岫耸莲花，潺湲绿水莹金沙。何须远访三山路，人今已到九仙家。”其二。“凭高瞰迥足怡心，菌阁桃源不暇寻。余雪依林成玉树，残霙点岫即瑶岑。”其三。五言九首：“攀藤招逸客，偃桂叶幽情。水中看树影，风里听松声。”其一。“携琴待叔夜，负局访安期。不应题石壁，为记赏山时。”其二。“泉石多仙趣，岩壑写奇形。欲知堪悦耳，唯听水泠泠。”其三。“岩壑恣登临，莹目复怡心。风篁类长笛，流水当鸣琴。”其四。“懒步天台路，惟登地肺山。幽岩仙桂满，今日恣情攀。”其五。“暂游仁智所，萧然松桂情。寄言栖遁客，勿复访蓬瀛。”其六。“瀑溜晴疑雨，丛篁昼似昏。山中真可玩，暂请报王孙。”其七。“傍池聊试笔，倚石旋题诗。预弹山水调，终拟从钟期。”其八。“横铺豹皮褥，侧戴鹿胎巾。借问何为者，山中有逸人。”其九。四言五首：“檀栾竹影，飙松声。不烦歌吹，自足娱情。”其一。“仰循茅宇，俯眄乔枝。烟霞问讯，风月相知。”其二。“枝条郁郁，文质彬彬。山林作伴，松桂为邻。”其三。“清波汹涌，碧树冥蒙。莫怪留步，因攀桂丛。”其四。“莫论圆峤，休说方壶。何如鲁馆，即是仙都。”其五。三言二首：“逐仙赏，展幽情。逾昆阆，迈蓬瀛。”其一。“游鲁馆，陟秦台。污山壁，愧琼瑰。”其二。

　　张说作《昭容文集序》云：“古者有女史记功书过，有女尚书决事宫阁。昭容两朝专美，一日万机。顾问不遗，应接如响。虽汉称班媛，晋誉左嫔。文章之道不殊，辅佐之功则异。迹秘九天之上，身没重泉之下。嘉猷令范，代罕得闻。庶几后学，呜呼何仰！然则大君据四海之图，悬百灵之命。喜则九围挟纩，怒则千里流血；静则黔黎乂安，动则苍甿罢弊。入耳之语，谅其难乎！贵而势大者疑，贱而礼绝者隔；近而言轻者忽，远而意忠者忤。惟窈窕柔曼，诱掖善心。忘味九德之衢，倾情六艺之圃。故登昆巡海之意寝，剪胡刈越之威息；璿台珍服之态消，从禽嗜乐之端废。独使温柔之教，渐于生人；风雅之声，流于来叶。非夫玄黄毓粹，正明助思，众妙扶识，群灵挟志，诞异人之宝，授兴王之瑞，其孰能臻斯懿乎？镇国太平公主，道高帝妹，才重天人。昔尝共游东辟，同宴北渚，倏来忽往，物在人亡。悯雕琯之残言，悲素扇之空曲。上闻天子，求椒房之故事；有命史臣，叙兰亭之新集。”

　　中宗正月晦日幸昆明池，赋诗，群臣应制百余篇。帐殿前结彩楼，命昭容选一首为新翻御制曲。从臣悉集其下，须臾纸落如飞，各认其名而怀之。既进，唯沈、宋二诗不下。又移时，一纸飞坠，竞取而观，乃沈诗也。及闻其评曰：“二诗工力悉敌。沈诗落句云‘微臣雕朽质，羞睹豫章材’，盖词气已竭。宋诗云‘不愁明月尽，自有夜珠来’，犹陟健举。”沈乃伏，不敢复争。宋之问诗曰：“春豫灵池近，沧波帐殿开。舟凌石鲸动，查拂斗牛回。节晦蓂全落，春迟柳暗催。象溟看浴景，烧劫辨沉灰。镐饮周文乐，汾歌汉武才。不愁明月尽，自有夜珠来。”

　　昭容名婉儿，西台侍郎仪之孙。父廷芝，与仪死武后时。母郑方妊，梦巨人畀大秤曰：“持此称量天下。”昭容生逾月，母戏曰：“称量者岂尔耶？”辄哑然应。后内秉机政，符其梦云。自通天以来，内掌诏命。中宗立，进拜昭容。帝引名儒，赐宴赋诗，婉儿常代帝及后、长宁、安乐二公主，众篇并作，而采丽益新。又差第群臣所赋，赐金爵，故朝廷靡然成风。当时属辞大抵浮靡，然皆有可观，昭容力也。韦后之败，斩阙下。

　　中宗幸温汤，献三绝句云：“三冬季月景龙年，万乘观风出灞川。遥看电跃龙为马，迥瞩霜原玉作田。”“鸾旗掣曳拂云回，羽骑骖驔蹑景来。隐隐骊山云外耸，迢迢御帐日边开。”“翠幕朱帷敞月营，金罍玉斝泛兰英。岁岁年年常扈跸，长长久久乐承平。”

　　贞元十四年，崔仁亮于东都买得《研神记》一卷，有昭容列名书缝处。吕温感叹，因赋《上官昭容书楼歌》云：“汉家婕妤唐昭容，工诗能赋千载同。自言才艺是天真，不服丈夫胜妇人。歌阑舞罢闲无事，纵恣优游弄文字。玉楼宝架中天居，缄奇秘异万卷余。水精编帙绿钿轴，云母捣纸黄金书。风飘花露清旭时，绮窗高挂红绡帷。香囊盛烟绣结络，翠羽拂案青琉璃。吟披啸卷纷无已，皎皎渊机破研理。词萦彩翰紫鸾回，思耿寥天碧云起。碧云起，心悠哉，境深转苦坐自催。金梯珠履声一断，瑶阶日夜生青苔。青苔秘仙关，曾比群玉山。神仙杳何许，遗逸满人间。君不见洛阳南市卖书肆，有人买得《研神记》。纸上香多蠹不成，昭容题处犹分明，令人惆怅难为情。”

　　高宗后苑双头牡丹，昭容诗云：“势如连璧友，心似臭兰人。”

　　越王贞

　　《和过温汤诗》：“凤辇腾宸驾，骊籞次乾游。坎德疏温液，山隈派暖流。寒氛空外拥，蒸气沼中浮。林凋帷影散，云敛盖阴收。霜郊畅玄览，参差落景遒。”

　　贞善骑射，涉文史，有吏干，为宗室材王。中宗废居房陵，贞为豫州刺史。垂拱四年八月，起兵图反正事，兵败及祸。

　　韩王元嘉

　　《奉和同太子监守违恋诗》云：“乾象开层屋，离明启少阳。卜征从献吉，守器属元良。逖矣凌周诵，遥哉掩汉庄。好士倾南洛，多才盛北场。地分丹鷟岭，途闲白云乡。储诚爰晓夕，宸爱积炎凉。珠璧连霄汉，万物仰重光。”高宗为太子也。

　　元嘉，高祖子，垂拱中刺绛州。与越王子冲图举兵，冲败，元嘉至京师，谋泄，后逼令自杀。孟利正尝称其文曰：“刘邻之、周思茂不过也。”

　　孔绍安

　　《石榴诗》：“可惜庭中树，移根逐汉臣。只为时来晚，开花不及春。”

　　《咏夭桃》云：“结叶还临影，飞香欲遍空。不意余花落，翻沉露井中。”

　　绍安，大业末为监察御史，高祖为隋讨贼河东，绍安监其军，深见接遇。高祖受禅，绍安自洛阳间行来奔，高祖大悦，拜内史舍人。时夏侯端亦尝为御史，先来归，绍安授秘书监。因侍宴，咏石榴，有“只为时来晚，开花不及春”之句。武德中，令狐德棻欲补正历代史记，各差官主修一代。绍安以中书舍人与崔善为、萧德言主梁，多历年不能就，皆罢之。绍安在隋时，与孙万寿以文辞称，时谓“孙孔”。

　　绍安《赠蔡君诗》云：“畴昔同幽谷，伊尔迁乔木。赫奕盛青紫，讨论穷简牍。”

　　《赋结客少年场》云：“结客佩吴钩，横行度陇头。雁在弓前落，云从阵后浮。吴师惊燧象，燕将警奔牛。转蓬飞不息，冰河结未流。若使三边定，当封万户侯。”

　　郑世翼

　　《过严君平古井诗》云：“严平本高尚，远蹈古人风。卖卜成都市，流名大汉中。旧井改人世，寒泉久不通。年多既罢汲，无禽乃遂空。如何属秋气，唯有双井桐。”

　　《看新婚诗》云：“初笄梦桃李，新妆应摽梅。疑逐朝云去，翻随暮雨来。杂佩含风响，丛花隔扇开。姮娥对此夕，何用久徘徊。”

　　《登北邙还至京洛诗》云：“步登北邙阪，踟蹰聊写望。宛洛盛皇居，规模穷大壮。三河分设险，两崤资巨防。飞观紫烟中，层台碧云上。青槐夹驰道，迢迢修且旷。左右多第宅，参差居将相。清晨谒帝返，车马相追访。胥徒各异流，文物纷殊状。嚣尘暗天起，箫管从风扬。伊余忠且直，生平独沦丧。山幽有桂丛，何为坐惆怅？”

　　世翼，荥阳人。武德时为扬州录事参军，数以言忤物。有崔信明者，尝矜其文，谓过李百药。世翼遇之江中，谓曰：“闻公有‘枫落吴江冷’，愿见其余。”信明欣然，多出众篇。世翼览未终曰：“所见不逮所闻。”投诸水，引舟去。贞观时，坐怨谤流死巂州。

　　世翼《巫山高》云：“巫山凌太清，岧峣类削成。霏霏暮雨合，霭霭朝云生。危峰入鸟道，深谷写猿声。别有幽栖客，淹留攀桂情。”

　　董思恭

　　《星诗》云：“历历东井舍，昭昭右掖垣。云际龙文出，池中鸟色翻。流晖下月路，堕影入河源。方知颍川集，别有太邱门。”

　　《雪诗》云：“天山飞雪度，言是落花朝。惜哉不我与，萧索健风飘。鲜洁凌纨素，纷糅下枝条。良书竟何在，坐见容华销。”

　　《虹诗》云：“春暮萍生早，日落雨飞余。横彩分长汉，倒色媚清渠。梁前朝影出，桥上晚光舒。愿逐旌旗转，飘飘侍直庐。”

　　《雾诗》云：“苍山寂已暮，翠观黯将沉。终南晨豹隐，巫峡夜猿吟。天寒气不歇，景晦色方深。待访公超市，将予赴华阴。”

　　《咏日》云：“沧海十枝晖，玄圃重轮庆。蕣华发晨槛，凌彩翻朝镜。忽遇惊风飘，自有浮云映。更也人皆仰，无待挥戈正。”

　　《昭君怨》云：“琵琶马上弹，行路曲中难。汉月正南远，燕山直北寒。髻环风拂破，眉黛雪沾残。斟酌红颜改，徒劳握镜看。”

　　《咏月》云：“北堂未安寝，西园聊骋望。玉户照罗帏，珠轩明绮幛。别客长安道，思妇高楼上。所愿君莫遗，清风时可访。”

　　《望送魏征葬》云：“阊阖总金鞍，上林移玉辇。野郊怆新别，河桥非旧饯。惨日映峰沉，愁云随盖转。哀笳时断续，悲旌乍舒卷。望望情何极，浪浪泪空泫。无复昔时人，芳春共谁遣。”

　　《咏琵琶》云：“半月无双影，金花有四时。摧藏千里态，掩抑几重悲。促节萦红袖，清音满翠帷。驶弹风响急，缓曲钏声迟。空余关陇恨，因此代相思。”

　　《咏弓诗》云：“上弦明月半，激箭流星远。落雁带书惊，啼猿映枝转。”

　　《咏桃诗》云：“禁苑春光丽，花蹊几树装。缀条深浅色，点露参差光。向日分千笑，迎风共一香。如何仙岭侧，独秀隐遥芳。”

　　《咏李诗》云：“盘根植瀛渚，交干横倚天。舒华光四海，卷叶荫三川。”

　　《守岁诗》云：“暮景斜芳殿，年华丽绮宫。寒辞去冬雪，暖带入春风。阶馥舒梅素，盘花卷烛红。共欢新故岁，迎送一宵中。”又云：“岁阴穷暮纪，献节启新芳。冬尽今宵促，年开明日长。冰销出镜水，梅散入风香。对此欢终宴，倾壶待曙光。”

　　思恭，高宗时中书舍人，同撰《瑶山玉彩》。

　　何仲諠

　　《七夕赋咏成篇》云：“日日思归勤理鬓，朝朝伫望懒调梭。凌风宝扇遥临月，映水仙车远渡河。历历珠星疑拖佩，冉冉云衣似曳罗。通宵道意终无尽，向晓离愁已复多。”

　　仲諠，武德、贞观间人也。

　　沈叔安

　　《七夕赋咏成篇》云：“皎皎霄月丽秋光，耿耿天津横复长。停梭且复留残纬，拂镜及早更新妆。彩凤齐驾初成辇，雕鹊填河已作梁。虽喜得同今夜枕，还愁重空明日床。”

　　《南部新书》云：“武德七年，遣刑部尚书沈叔安携天尊像赐高丽。后为潭州都督，图形凌烟阁。”

　　凌敬

　　《七夕诗》云：“夙驾鸣銮启阊阖，霓裳遥裔俨天津。五明霜纨开羽扇，百和香车动画轮。婉娈夜分能几许，靓妆冶服为谁新。片时欢娱自有极，已复长望隔年人。”

　　敬有集十四卷，高祖时人也。初为窦建德国子祭酒。秦王军武牢，建德军迫于武牢，不得进。敬说令取怀州，逾太行，入上党，趋壶口，骇蒲津，乘唐国之虚，以取山北。建德不从，以及于败，其伪官属皆降唐。

　　袁朗

　　《秋日应诏诗》云：“玉树凉风举，金塘细草萎。叶落商飙观，鸿归明月池。迎寒桂酒熟，含雾菊花垂。一奉章台宴，千秋长愿斯。”

　　朗父枢，仕陈为德教殿学士，陈亡入隋。唐初，朗为秦王府文学。太宗时为给事中，卒，帝曰：“朗任浅而性谨厚，使人悼惜。”

　　《赋饮马长城窟》云：“朔风动秋草，清跸长安道。长安运不穷，所以隔华戎。规模唯圣作，荷负晓成功。鸟庭已向内，龙荒更凿空。玉关尘卷静，金微路已通。汤征随北怨，舜咏起南风。尽野功初立，绥边事云集。朝服践狼居，凯歌旋马邑。山响传凤吹，霜华藻琼钑。属国拥节归，单于款关入。日落寒风起，惊河被原隰。零落叶已寒，河流清且急。四时徭役静，千载干戈戢。太平今若斯，汗马意无施。唯当事笔砚，归去草封禅。”

　　牛凤及

　　《奉和受图温洛诗》云：“八神文玉辇，六羽警瑶溪。戒道伊川北，通旌涧水西。御图开洛匮，刻石与天齐。瑞日波中上，仙禽雾里低。微臣矫弱翮，忭舞接鸾鹥。”

　　刘轲《与马植论史官书》云：“文皇帝受命，有若魏郑公、杨仁卿、牛凤及。”

　　朱子奢

　　《文德皇后挽歌》云：“神京背紫陌，騩驷结行辀。北失横桥道，西分清渭流。寒光向垄没，霜气入松楸。今日泉台路，非是濯龙游。”

　　子奢，苏州人，贞观时为谏议大夫。善文辞，为人乐《易》，能剧谈，以经谊缘饰，每侍宴，帝令论难群臣。

　　庾抱

　　《赋得胥台露诗》云：“胥台既落室，荆棘稍侵扉。栋折连云影，梁摧照日晖。翔鹤遂不返，巢燕反无归。唯有团阶露，承晓共沾衣。”

　　抱，仕隋为元德太子学士。高祖起兵，太子封陇西公，以抱为记室，文檄皆出其手。俄为东宫学士。贞观初，徙赵王友，卒。

　　张文恭

　　《七夕诗》云：“凤律惊秋气，龙梭静夜机。星桥百枝动，云路七香飞。映月回雕扇，凌云曳绮衣。含情向华幄，流态入重闱。欢余夕漏尽，怨结晓骖归。谁念分河汉，还忆两心违。”

　　文恭，贞观时人，与房元龄、辛邱驭、李怀俨、赵洪智、刘袆之、杨仁卿、上官仪、李淳风等同修《晋书》，名为御楼。

　　陈叔达

　　字子聪，陈宣帝子。武德初判纳言，太宗时拜礼部尚书。明辨，善为容。

　　《初年诗》云：“和风起天雾，严气销冰井。索索枝未柔，厌厌漏犹永。”

　　《春首诗》云：“雪花联玉树，冰彩散瑶池。翔禽遥出没，积翠远参差。”

　　又《早春桂林殿应诏诗》云：“金铺照春色，玉律动年华。朱楼云似盖，丹桂雪如花。水岸衔阶转，风条出柳斜。轻舆临太液，仙露酌流霞。”

　　《听邻人琵琶诗》云：“本自龙门桐，因妍入汉中。香由罗袖里，声逐朱弦中。离有相思韵，翻将入塞同。关山临却月，花蕊散回风。为将金谷引，添令曲未终。”

　　薛收

　　《琵琶赋》云：“惟兹器之为宗，总群乐而居妙。应清角之高节，发号钟之雅调。处躁静之中权，执疏密之机要。遏浮云而散彩，扬白日以垂耀。尔其状也，龙腹凤头，熊据龙旋。戴曲履直，破觚成圆。虚心内受，劲质外宣。磅礴象地，穹崇法天。候八风而运轴，感四气而鸣弦。金华徘徊而月照，玉桂的历以星悬。”

　　收，字伯褒，蒲州人。善属文，为秦王府主簿，陕东大行台金部郎中。武德七年卒。太宗即位，语元龄曰：“收若在，朕当以中书令处之。”收与弟德音、元钦齐名，号“河东三凤”。收为长雏，德音为鸑鷟，元敬年最少，为鹓雏。  
卷四

　　王珪　禇亮　虞世南　蔡允恭　许敬宗　刘孝孙　魏征　杨师道　岑文本　李百药　来济　长孙无忌　杜正伦　马周　李义府　陈子良　杜之松　崔善为　王绩

　　王珪

　　《咏汉高祖》云：“汉祖起丰沛，乘运以跃鳞。手奋三尺剑，西灭无道秦。十月五星聚，七年四海宾。高抗威宇宙，贵有天下人。忆昔与项王，契阔时未伸。鸿门既薄蚀，荥阳亦蒙尘。虮虱生介胄，将卒多苦辛。爪牙驱信越，腹心谋张陈。赫赫西楚国，化为丘与榛。”

　　《咏淮阴侯韩信》云：“秦王日凶慝，豪杰争共亡。信亦胡为者，剑歌从项梁。项羽不能用，脱身归汉王。道契君臣合，时来名位彰。北讨燕承命，东驱楚绝粮。斩龙堰潍水，擒豹熸夏阳。功成享天禄，建旗还南昌。金千答漂母，钱百酬下乡。吉凶成纠纆，倚伏难预详。弓藏狡兔尽，慷慨令心伤。”

　　珪，字叔玠，相太宗。母李，最贤。老杜诗有“我之曾老姑，尔之高祖母”，谓李也。

　　禇亮

　　字希明，钱塘人。警敏，工为诗。贞观中，为散骑常侍。武德四年，太宗为天策上将军。宫城西开文馆下教，以杜如晦、房元龄、于志宁、苏世长、薛收、禇亮、姚思廉、陆德明、孔颖达、李玄道、李守素、虞世南、蔡允恭、颜相时、许敬宗、薛元敬、盖文达、苏勖并以本官为学士。收卒，以刘孝孙补之，使亮为赞。

　　《奉和咏日午诗》云：“曦车日亭午，浮箭未移晖。日光无落照，树影正中围。草萎看稍靡，叶燥望疑稀。昼寝惭经笥，暂解入朝衣。”

　　《烛花诗》云：“兰径香风满，梅梁暖日斜。言是东方骑，来寻南陌车。靥星临夜烛，眉月隐轻纱。莫言春稍晚，自有镇开花。”

　　《赋蜀都诗》云：“列宿光舆井，分土跨梁岷。沉犀对江浦，驷马入城闉。英图多霸迹，历选有名臣。连骑簮缨满，含章词赋新。得上仙槎路，无待访严遵。”

　　《秋雁》云：“日暮霜风急，羽翮转难任。为有传书意，翩翩入上林。”

　　《秋享送文舞用舒和歌》云：“御扆合宫承宝历，帝图重馆奉明灵。偃武修文九围泰，沉烽静柝八荒宁。”

　　《祀五方用舒和歌》云：“笙歌籥舞属年韶，鹭鼓凫钟展时豫。调露初迎绮春节，承云遽践苍霄驭。”

　　《乐府词》云：“高台暂俯临，飞翼耸轻音。浮光随日度，漾影逐波深。迥瞰周平野，开怀畅远襟。独此三休上，还伤千里心。”

　　《奉和禁苑饯别应令诗》云：“大藩初锡瑞，出牧迩皇京。暂以绿车重，言承朱邸荣。舒桃临远骑，垂柳映军营。惠化宣千里，威风动百城。禁籞芳嘉节，神襟饯送情。金笳催别景，玉管切离声。野花开且落，山鸟哢还惊。微臣夙多幸，薄宦奉储明。钓台惭作赋，伊水滥闻笙。怀德良知久，酬恩识命轻。”

　　《和望月应魏王教诗》云：“层轩澄皎月，流照满中天。色共梁珠远，光随赵璧圆。落影临秋扇，虚轮入夜筵。所欣东馆里，预奉西园篇。”

　　虞世南

　　《和銮舆顿戏下诗》云：“重轮依紫极，前耀奉丹霄。天经恋宸扆，帝命扈仙镳。乘星开鹤禁，带日下虹桥。银书含晓色，金路转晨飙。雾澈轩营近，尘暗苑城遥。莲花分秀萼，竹箭下惊潮。抚己惭龙干，承恩集凤条。瑶山盛风乐，抽简荐徒谣。”

　　《侍宴应诏诗》云：“芬芳禁林晚，容与桂舟前。横空一鸟度，照水百花燃。绿野明斜日，青山澹晚烟。滥得陪终宴，握管类窥天。”

　　《奉和咏日午诗》曰：“高天净秋色，长汉转曦车。玉树阴初正，桐圭影未斜。翠盖飞圆影，明镜发轻花。再中良表瑞，共仰璧晖赊。”

　　《奉和月夜观星应令诗》曰：“早秋炎景暮，初弦月彩新。清风涤暑气，零露净嚣尘。薄雾销轻縠，鲜云卷夕鳞。休光灼前曜，瑞彩接重轮。缘情摛圣藻，并作命徐陈。宿草诚逾滥，吹嘘偶缙绅。天文岂易述，徒知仰北辰。”

　　又《春夜诗》云：“春苑月徘徊，竹堂侵夜开。惊鸟排林度，风花隔水来。”

　　《凌晨早朝》云：“万瓦宵光曙，重檐夕雾收。玉花停夜烛，金壶送晓筹。日晖青锁殿，霞生结绮楼。重门应启路，通籍引王侯。”

　　《咏舞诗》云：“繁弦奏渌水，长袖转回鸾。一双俱应节，还似镜中看。”

　　《赋得吴都诗》云：“画野通淮泗，星躔应斗牛。玉牒宏图表，黄旗美气浮。三分开霸业，万里宅神州。高台临茂苑，飞阁跨澄流。江涛如素盖，海气似朱楼。吴越自有乐，还似镜中游。”

　　《赋饮马长城窟》云：“驰马渡河干，流深马渡难。前逢锦车使，都护在楼兰。轻骑犹衔勒，疑兵尚解鞍。温池下绝涧，栈道接危峦。拓地勋未赏，亡城律讵宽。有月关犹暗，经春陇尚寒。云昏无复影，冰合不闻湍。怀君不可遇，聊持报一飡。”

　　《赋鹤》云：“飞来双白鹤，奋翼远凌烟。俱栖集紫盖，一举背青田。扬影过伊洛，流声入管弦。鸣俦倒景外，刷羽阆风前。顾步已相失，徘徊各自怜。危心犹警露，哀响讵闻天。无因振六翮，轻举复随仙。”

　　《赋结客少年场》云：“韩魏多奇节，倜傥遗名利。共矜然诺心，各负纵横意。结交一言重，相思千里至。绿沈明月弦，金络浮云辔。吹箫入吴市，击筑游燕肆。寻源博望侯，结客远相求。少年垂一顾，长驱背陇头。焰焰戈霜动，耿耿剑虹浮。天山冬夏雪，交河南北流。云起龙沙暗，木落雁行秋。轻生徇知己，非是为身谋。”

　　《怨歌行》云：“紫殿秋风冷，雕甍落日沉。裁纨凄断曲，织素别离心。掖庭若改画，长门不惜金。宠移恩稍薄，情疏恨转深。香销翠羽帐，弦断凤凰琴。镜前红粉歇，阶上绿苔侵。谁言掩歌扇，翻作白头吟。”

　　《门有车马客》云：“陈遵重交结，田蚡擅豪华。曲台临上路，高门抵狭斜。赭汗千里马，绣毂五香车。白鹤随飞盖，朱鹭入鸣笳。夏莲开剑水，春桃发绶花。轻裙染回雪，浮蚁泛流霞。逢恩借羽翼，失路委泥沙。”

　　《拟古》云：“涂山烽堠惊，弭节度龙城。冀马楼兰将，燕犀上谷兵。剑寒花不落，弓晓月逾明。凛凛严霜节，冰壮黄河绝。蔽日卷征蓬，浮天散飞雪。全兵值月满，精骑乘胶折。结发早驱驰，辛苦事旌麾。马冻重关冷，轮摧九折危。独有西山将，年年属数奇。”“爟火发金微，连营出武威。孤城寒云起，绝阵虏尘飞。侠客吸龙剑，恶少缦胡衣。朝摩骨都垒，夜解谷蠡围。萧关远无极，蒲海广难依。沙磴离旌断，晴川候马归。交河梁已毕，燕山斾欲挥。方知万里相，侯服有光辉。”

　　颜师古《隋朝遗事》载：“洛阳献合蒂迎辇花，炀帝令袁宝儿持之，号司花女。时诏世南草《征辽指挥德音敕》于帝侧，宝儿注视久之。帝曰：‘昔传飞燕可掌上舞，今得宝儿，方昭前事。然多憨态，今注目于卿，卿才人，可便嘲之。’世南为绝句曰：‘学画鸦黄半未成，垂肩亸袖大憨生。缘憨却得君王惜，长把花枝傍辇行。’”

　　世南，越州人。仕太宗，帝每称其有五绝：德行、忠直、博学、文词、书翰也。既卒，帝曰：“世南于我犹一体，拾遗补阙，无日忘之，盖当代名臣，人伦准的。今其云亡，石渠、东观中无复人矣！”

　　蔡允恭

　　允恭在隋时，《奉和出颍至淮诗》云：“久倦川涂曲，忽此望淮圻。波长泛淼淼，眺迥情依依。稍觉金乌转，渐见锦帆稀。欲知仁化洽，讴歌满路归。”

　　允恭，荆州江陵人，工为诗。在隋时，炀帝有所赋，必令讽诵，遣教宫人，允恭耻之。授内史舍人，固辞，繇是疏斥。隋亡，归唐。贞观初，除太子洗马，卒。

　　许敬宗

　　《奉和正日临朝》云：“天正开初节，日观上重轮。百灵滋景祚，万土庆维新。待旦敷玄造，韬旒御紫宸。武帐临光宅，文卫象钩陈。广庭扬九奏，大帛丽三辰。发生同化育，播物体陶钧。霜空澄晓气，霭景莹芳春。德辉覃率土，相贺奉还淳。”

　　《奉和七夕应制》云：“牛闺临浅汉，鸾驷涉秋河。两怀萦别绪，一宿庆停梭。星模铅里靥，月写黛中娥。奈许今宵度，长婴离恨多。”又应制：“婺闺期今夕，娥轮泛浅潢。迎秋伴暮雨，待暝合神光。荐寝低云鬓，呈态解霓裳。喜中愁漏促，别后怨天长。”

　　《七夕赋咏》云：“一年抱怨嗟长别，七夕含态始言归。飘飘罗袜光天步，灼灼新妆鉴月辉。情催巧笑开星靥，不惜呈露解云衣。所叹却随更漏尽，掩泣还弄昨宵机。”

　　敬宗，字延族，杭州人。太宗时检校黄门侍郎，高宗时中书令。在《唐史·奸臣传》。

　　刘孝孙

　　《咏笛诗》云：“凉秋夜笛鸣，流风咏九成。调高时慷慨，曲变或凄清。征客怀离绪，邻人思旧情。幸以知音顾，千载有高声。”

　　《早发成皋望河诗》云：“清晨发岩邑，车马走轘辕。回瞰黄河上，惝恍屡飞魂。鸿流导积石，惊浪下龙门。仙槎不辨处，沉璧想犹存。远近洲渚出，飒沓凫雁喧。怀古空延伫，叹逝将何言。”

　　孝孙，荆州人。贞观六年，迁太子洗马，未拜，卒。

　　魏征

　　《正日临朝应诏诗》曰：“百灵侍轩后，万国会涂山。岂如今睿哲，迈古独光前。声教溢四海，朝宗引百川。锵洋鸣玉佩，灼烁耀金蝉。淑景辉雕辇，高旌扬翠烟。庭实超王会，广乐盛钧天。既欣东日户，复咏南风篇。愿奉光华庆，从斯亿万年。”

　　《出关作》云：“中原初逐鹿，投笔事戎轩。纵横计不就，慷慨志犹存。杖策谒天子，驱马出关门。请缨系南越，凭轼下东藩。郁纡陟高岫，出没望平原。古木吟寒鸟，空山啼夜猿。既伤千里目，还惊久逝魂。岂不惮艰险，深怀国士恩。季布无二诺，侯嬴重一言。人生感意气，功名谁复论。”

　　征，字元成，魏州人。相太宗，致太平。天下既治，惧帝喜武功，尝赋诗曰：“终藉叔孙礼，方知皇帝尊。”帝曰：“征言未尝不约我以礼。”征亡，帝赋诗曰：“望望情何极，浪浪泪空泫。无复昔时人，芳春共谁遣。”

　　太宗在洛阳宫，幸积翠池，宴酣，各赋一事。帝赋尚书曰：“日昃玩百篇，临灯披五典。夏康既逸豫，商辛亦流湎。恣情昏主多，克己明君鲜。灭身资累恶，成名由积善。”征赋西汉曰：“受降临轵道，争长趣鸿门。驱传渭桥上，观兵细柳屯。夜宴经柏谷，朝游出杜原。终藉叔孙礼，方知皇帝尊。”帝曰：“征言未尝不约我以礼。”

　　杨师道

　　字景猷，清警有才思。贞观十年，拜侍中，参预朝政。后为太常卿。每与文士宴，歌咏自适。帝见其诗，为吟讽嗟赏。后赐宴，帝曰：“闻公每酣赏，捉笔赋诗如宿成，试为朕为之。”师道再拜。少选辄成，无所窜定，一坐嗟伏。

　　《春朝闲步诗》云：“偃沐乘闲豫，清晨步出林。池塘藉芳草，兰芷袭幽衿。雾中分晓日，花里弄春禽。野径香常满，山阶笋屡侵。何须命轻盖，桃李自成阴。”

　　又《初秋夜坐应诏诗》云：“玉琯凉初应，金壶夜渐阑。沧池流稍洁，仙掌露方溥。雁声风处断，树影月中寒。爽气长空净，高吟觉思宽。”

　　《赋终南山用风字韵应诏诗》云：“眷言怀隐逸，辍驾践幽丛。白云飞夏雨，碧岭冠春虹。草绿长杨路，花疏五柞宫。登临日将晚，兰桂起香风。”

　　《咏砚》云：“圆池类璧水，轻翰染烟华。将军欲定远，见弃不应赊。”

　　《咏饮马应诏诗》云：“宝马权奇出未央，雕鞍照耀紫金装。春草初生驰上苑，秋风欲动醉长杨。鸣珂屡度章台侧，细蹀径向濯龙傍。徒令汉将连年去，宛城今已献名王。”

　　《咏弓诗》云：“霜重麟胶劲，风高月影圆。乌飞随帝辇，雁落逐鸣弦。”

　　《还山宅诗》云：“暮春还旧岭，徙倚玩年华。芳草无行径，空山正落花。垂藤扫幽石，卧柳碍浮槎。鸟散茅檐静，云披涧户斜。依然此泉路，犹是昔烟霞。”

　　《弹鸣琴诗》云：“北林鹊夜飞，南轩月驭进。调弦发清征，荡心祛褊吝。变作离鸿声，还入思归引。长叹未终极，秋风飘素鬓。”

　　又《咏琴诗》云：“久擅龙门质，孤竦峄阳名。齐娥初发弄，赵女正调声。嘉客勿遽反，繁弦曲未成。”

　　《咏笙诗》云：“短长插凤翼，洪细摹鸾音。能令楚妃叹，复使荆王吟。切切孤竹管，来应云和琴。”

　　《咏舞》云：“二八如回雪，三春类早花。分行向烛转，一种逐风斜。”

　　又《咏饮马应诏》曰：“清晨控龙马，弄影出花林。躞蹀依春涧，联翩度碧浔。苔流染丝络，水洁写调音。一御瑶池驾，讵忆长城阴。”

　　《赋陇头水》云：“陇头秋月明，陇水带关城。笳添离别曲，风送断肠声。映雪峰犹暗，乘冰马屡惊。雾中寒雁至，沙上转蓬轻。天山传羽檄，汉地急征兵。阵开都护道，剑聚伏波营。于兹觉无渡，方共濯朝缨。”

　　《正日临朝应诏》云：“皇猷被寰宇，端扆属元辰。九重丽天邑，千门临上春。”

　　岑文本

　　字景仁，邓州人。中书侍郎颜师古以谴罢，太宗曰：“朕自举一人。”乃授文本侍郎，专典机要。

　　《奉和元日临朝》云：“时雍表昌运，日正叶灵符。德兼三代礼，功包四海图。逾沙纷在列，执玉俨相趋。清跸喧辇道，张乐骇天衢。拂霓九旗映，仪凤八音殊。佳气浮仙掌，薰风绕帝梧。天文光七政，皇恩被九区。方陪瘗玉礼，珥笔岱山隅。”

　　《奉述飞白书势诗》云：“六文开玉篆，八体曜银书。飞毫列锦绣，拂素起龙鱼。凤举崩云绝，鸾惊游雾疏。别有临池草，恩沾垂露余。”

　　李百药

　　字重规，定州人，隋内史令德林子也。翰藻沈郁，诗尤其所长，樵厮皆能讽之。

　　《正月临朝应诏诗》云：“化历昭唐典，承天顺夏正。百乐警轩禁，三辰扬斾旌。充庭富礼乐，高宴齿簪缨。献寿符万岁，移风韵九成。”

　　《少年词》云：“少年飞翠盖，上路动金鏣。始酌文君酒，新吹弄玉箫。少年不欢乐，何以尽芳朝。千金笑里面，一搦掌中腰。挂冠岂惮宿，迎拜不胜娇。寄语少年子，无辞归路遥。”

　　《郢城怀古》云：“客心悲暮序，登墉瞰平陆。林泽窅芊绵，山川郁重复。王公资设险，名都拒江隩。方城疑北门，溟海穷南服。长策挫吴豕，雄图竞周鹿。大搜云梦掩，壮观章华筑。人世更盛衰，吉凶良倚伏。遽见邻交断，仍睹贤臣逐。南风忽不竞，西师日侵蹙。运圯属驱驰，时屯恣敲扑。莫救夷陵火，无复秦庭哭。鄢郢遂邱墟，风尘俄惨黩。狐兔时游践，霜露日沾沐。钓渚故池平，神台层宇覆。阵云埋夏首，穷阴惨荒谷。怅矣舟壑迁，悲哉年祀倏。虽异三春望，终伤千里目。”

　　百药七岁能属文，齐中书舍人陆乂，尝过其父德林，有说徐陵文者，云刈琅琊之稻，坐客并不识其事。百药进曰：“《传》称鄅人藉稻。注云：鄅国在琅琊开阳县。”人皆惊喜，云此儿即神童。百药幼多疾，父母以百药为名。名臣之子，才行相继，四海名流，莫不宗仰。藻思沉郁，尤长五言，虽樵童牧子，亦皆吟讽。及悬车告老，怡然自得，穿池筑山，文酒谭宾，以尽平生之志。年八十五。先是和太宗《帝京篇》，手诏曰：“卿何身之老而才之壮，齿之宿而意之新乎？”子安期，永徽末迁中书舍人。自德林至安期，三代掌制诰。安期孙羲仲，又为中书舍人。出《谭宾录》。

　　来济

　　扬州人，父护儿。贞观十八年，初置太子司议郎，高其选，以济为之。永徽中为相，世谓“护儿儿作相，世南男作匠”是也。

　　济《出玉关绝句》云：“敛辔遵龙汉，衔凄渡玉关。今日流沙外，垂涕念生还。”

　　太宗《饯中书侍郎来济诗》云：“暧暧去尘昏灞岸，飞飞轻盖指河梁。云峰衣结千重叶，雪岫花开几树妆。深悲黄鹤孤舟远，独叹青山别路长。聊将分袂沾襟泪，还用持添离席觞。”

　　长孙无忌

　　无忌嘲欧阳询形状猥陋云：“耸膊成山字，埋肩畏出头。谁家麟阁上，画此一猕猴。”询应声曰：“索头连背暖，漫裆畏肚寒。只缘心浑浑，所以面团团。”太宗笑曰：“询殊不畏皇后耶？”

　　太宗尝谓唐俭酒杯流行，发言可喜。是时天下初定，君臣俱欲无为，酒杯善谑，理亦有之。高宗虽不君，然亦深察事机，当时诸王斗鸡，王勃在沛王府，戏为文檄英王鸡，帝见之，大怒曰：“此殆交构之渐。”即日窜勃。以太宗之贤，杯酒一时之乐，何足为后世戒。及其弊也，中宗诏群臣曰：“天下无事，欲与群臣共乐。于是回波艳辞，妖冶之舞，作于文字之臣，而纲纪荡然矣。创业之难也，一觞一咏，足以肇乱，况其甚焉者哉！”

　　杜正伦

　　相州人，工属文。尝与中书舍人董思恭夜直论文，思恭归，谓人曰：“与杜公评文，今日觉吾顿进。”显庆初为相。

　　《侍宴北门诗》云：“大君端扆暇，睿赏狎林泉。开轩临禁籞，藉野列芳筵。参差歌管扬，溶泄羽旗悬。玉池流若酿，云阁聚非烟。湛露晞尧日，薰风入舜弦。大德侔玄造，微物荷陶甄。谬陪瑶水宴，仍厕柏梁篇。阚名徒十月，邹辩讵谈天。既喜光华旦，还伤迟暮年。犹冀升中日，簮裾奉肃然。”“阚名徒十月”，疑以传疑。

　　马周

　　《凌朝浮江旅思诗》云：“太清上初日，春水送孤舟。山远疑无树，潮平似不流。岸花开且落，江鸟没还浮。羁望伤千里，长歌遣四愁。”

　　周，字宾王，博州人。嗜学，善《诗》、《春秋》，天资旷迈。武德中，补州助教，不治事，刺史达奚怒，数咎责，周乃去，客密州。赵仁本高其才，厚以资使入关。留客汴，为浚仪令崔贤所辱，遂感激而西。至长安，客常何家。贞观五年，太宗召之。后为中书令。

　　李义府

　　《遥叙封禅诗》云：“天齐标巨镇，日观启崇祠。岧峣临渤澥，隐嶙控河沂。建岳诚为长，升功亮在兹。帝猷符广运，玄范畅文思。飞声总地络，载化抚乾维。瑞策开珍凤，祯图荐宝龟。创封超昔夏，修禅掩前姬。东后方肆觐，西都道六师。肃驾移星苑，扬罕驭风司。沸鼓喧平陆，凝跸静通逵。汶阳驰月羽，蒙阴惊电辎。岩花飘曙辇，峰叶荡春旗。石闾环藻卫，金坛映黼帷。仙阶溢秘秬，灵检耀祥芝。三始贻遐贶，万岁受重釐。菲质陶恩奖，趋迹奉轩墀。触网沦幽裔，乘徼限明时。周南昔已叹，邛西今复悲。”

　　《咏鹦鹉诗》云：“牵弋辞重海，触网去层峦。戢翼雕笼际，延思彩霞端。慕侣朝声切，离群夜影寒。能言殊可赏，相助忆长安。”

　　高宗朝，义府常赋诗曰：“镂月为歌扇，裁云作舞衣。自怜回雪影，好取洛川归。”有枣强尉张怀庆，好偷窃名士文章，乃为诗曰：“生情镂月为歌扇，出性裁云作舞衣。照鉴自怜回雪影，来时好取洛川归。”时人为之语曰：“活剥张昌龄，生吞郭正一。”

　　义府初遇，以李大亮、刘洎之荐。太宗召令咏乌，义府曰：“日里扬朝彩，琴中闻夜啼。上林如许树，不借一枝栖。”帝曰：“与卿全树，何止一枝！”

　　义府擅杀寺丞毕正义，王义方弹义府疏云：“臣闻履霜坚冰，积小成大。请乞重勘当毕正义致死之由，雪冤气于幽泉，诛奸臣于白日。”对仗叱义府，不退。义方三叱，上既无言，义府趋出。义方乃读弹文：“义府善柔成性，佞媚为心。昔事马周，分桃见宠；后交刘洎，割袖承恩。生其羽翼，长其光价，因缘际会，遂阶通达。不能尽忠端节，对扬王休，策蹇励驽，只奉皇眷。而反凭附城社，蔽亏日月，请托公行，交游群小。贪冶容之好，原有罪之淳于；恐漏泄其谋，殒无辜之正义。虽挟山超海之力，望此犹轻；回天转日之威，方斯更劣。此如可恕，孰不可容！金风戒节，玉露启途。霜简与秋典共清，忠臣将鹰鹯并击。请除君侧，少益鸿私。碎首玉阶，庶明臣节。伏请付法推断，以申典宪。”

　　义府，其先瀛州人。与来济俱以文翰显，时称“来李”。永徽六年为相，王义方庭劾之，帝阴德义府，故贷不问，为抑义方，逐之。俄进中书令。后以罪流辰州，朝野相贺。

　　陈子良

　　《咏雪》云：“光映妆楼月，花承歌扇风。欲妒梅将柳，故落早春中。”

　　《七夕看新妇隔巷停车诗》云：“隔巷遥停幰，非复为来迟。只言更尚浅，未是渡河时。”

　　《得妓诗》云：“微雨散芳菲，中园照落晖。红树摇歌扇，绿珠飘舞衣。繁弦调对酒，杂引动思归。愁人当此夕，羞见落花飞。”

　　《新宫词》云：“春色照兰宫，秦女坐窗中。柳叶来眉上，桃花落脸红。拂尘开扇匣，卷帐却熏笼。衫薄偏憎日，裙轻更畏风。”

　　子良，吴人，与萧德言、庾抱同为太子学士。贞观六年卒。

　　杜之松

　　《和卫尉寺柳诗》云：“汉将本屯营，辽河有戍城。大夫曾取姓，先生亦得名。高枝拂远雁，疏影度遥星。不辞攀折苦，为入管弦声。”

　　之松，贞观中为河中刺史。答王绩书云：“辱书，知不降顾，叹恨何已。仆幸恃故情，庶回高躅。岂意康成道重，不许太守称官；老莱家居，羞与诸侯为友。延伫不获，如何如何；奇迹独全，幸甚幸甚。敬想结庐人境，植杖山阿，林壑地之所丰，烟霞性之所适，荫丹桂，藉白茅，浊酒一杯，清琴数弄，诚足乐也。此真高士，何谓狂生？仆凭藉国恩，滥尸贵部，官守有限，就学无因，延颈下风，我劳何极。前因行县，实欲祗寻。诚恐炖煌孝廉，守琴书而不出；酒泉太守，列钟鼓而空还。所以迟回，遂揽辔也。仆虽不敏，颇识前言，道既知尊，荣何足恃。岂不能正平公之坐，敬养亥唐；屈文侯之膝，恭师子夏。虽齐桓德薄，五行无疑；范雎夸人，一来何损。蒙借家礼，今见披寻，微而精，简而备，诚经传之典略，闺庭之要训也。”“雎夸”，人疑以传疑。

　　崔善为

　　吕才《序王无功文集》云：“君河中有渚田十数顷，又有隐士仲长子光，服食养性，君遂结庐河渚。贞观中，京兆杜之松、清河崔善为继为州刺史，皆召之，君曰：奈何坐召君平耶！”

　　《答无功冬夜载酒乡馆诗》云：“颁条忝贵郡，悬榻久相望。处士同杨郑，邦君谢李强。讵知方拥彗，逢子敬惟桑。明朝蓬户侧，会自谒任棠。”

　　《答无功九日诗》：“秋来菊花气，深山客重寻。露叶疑涵玉，风花似散金。摘来还泛酒，独坐即徐斟。王弘贪自醉，无复觅杨林。”

　　善为，贝州人。武德中历尚书左丞，诸曹吏恶其听察，嘲其短偃曰：“崔子曲如钩，随例得封侯。髆上全无项，胸前别有头。”高祖劳之曰：“齐末奸吏歌斛律明月，高纬昏不察，至灭其家。朕虽不德，幸免是。”下令求谤者，谤遂止。卒于秦州刺史。

　　王绩

　　《晚年叙志示翟处士正师》云：“弱龄慕奇调，无事不兼修。望气登重阁，占星上小楼。明经思待诏，学剑觅封侯。弃繻频北上，怀刺几西游。中年逢丧乱，非复昔追求。失路青门隐，藏名白社游。风云私所爱，屠博暗为俦。解纷曾霸越，释难颇存周。晚岁聊长想，生涯太若浮。归来南亩上，更坐北溪头。古岸多盘石，春泉足细流。东隅诚已谢，西景惧难收。无谓退耕近，伏念已经秋。庚桑逢处跪，陶潜见人羞。三晨宁举火，五月镇披裘。自有居常乐，谁知身世忧。”

　　《建德破后入长安咏秋蓬示辛学士》云：“遇坎聊知止，逢风忽未归。孤根何处断，轻叶强能飞。”辛答云：“托根虽异所，飘叶早相依。因风若有便，更共入云飞。”不知辛氏之名，今录于此。

　　《古意》云：“幽人在何所，紫岩有仙躅。月夜横宝琴，此外将安欲。材抽峄山干，徽点昆邱玉。漆抱蛟龙唇，丝缠凤凰足。前弹广陵罢，后以明光续。百金买一声，千金传一曲。世无钟子期，谁知心所属。”“竹生大夏溪，苍苍富奇质。绿叶吟风劲，翠茎犯霄密。霜霰封其柯，鹓鸾食其实。宁知轩辕后，更有伶伦出。刀斧俄见寻，根株坐相失。裁为十二管，吹作雄雌律。有用虽自伤，无心复招疾。不如山上草，离离保终吉。”“宝龟尺二寸，由来宅深水。浮游五湖内，宛转三江里。何不深复深，轻然至溱洧。溱洧源流狭，春秋不濡轨。渔人递往还，网罟相萦藟。一朝失运会，刳肠血流死。丰骨输庙堂，鲜腴籍笾簋。弃置谁怨尤，自我招此否。余灵寄明卜，复来钦所履。”“松生北岩下，由来人径绝。布叶捎云烟，插根拥岩穴。自言生得地，独负凌云洁。何时畏斤斧，几度经霜雪。风惊西北枝，雹陨东南节。不知岁月久，稍觉枝干折。藤萝上下碎，枝干纵横裂。行当糜烂尽，坐共灰尘灭。宁关匠石顾，岂为王孙折。盛衰自有时，圣贤未尝屑。寄言悠悠者，无为嗟大耋。”“桂树何苍苍，秋来花更芳。自言岁寒性，不知露与霜。幽人重其德，徙植临前堂。连拳八九树，偃蹇二三行。枝枝自相纠，叶叶还相当。去来双鸿鹄，栖息两鸳鸯。荣荫诚不厚，斤斧亦勿伤。赤心许君时，此意那可忘。彩凤欲将归，提罗出郊访。罗张大泽已，凤入重云扬。朝栖昆阆木，夕饮蓬壶涨。问凤那远飞，贤君坐相望。凤言荷深德，微禽安足尚。但使雏卵全，无令矰缴放。皇臣力牧举，帝乐箫韶畅。自有来巢时，明年阿阁上。”

　　《春日诗》云：“前旦出园游，林华都未有。今朝下堂来，池冰开已久。雪被南轩梅，风催北庭柳。遥呼灶前妾，却报机中妇。年光恰恰来，满瓮营春酒。”

　　绩，字无功，绛州人。兄通，大儒也。绩诞纵，与李播、吕才善。大业末，仕为六合丞，嗜酒不任事，因解去。居河渚间，与仲长子光友。以《周易》、《老子》置床头，他书罕读也。著《五斗先生传》、《醉乡记》、《无心子传》。豫知终日，自志其墓。自号东皋子。  
卷五

　　萧德言　颜师古　杜淹　裴守真　胡元范　元万顷　李敬玄　张文琮　薛慎惑　张大安　薛元超　郑蜀宾　王德真　杨思玄　郑义真　徐珩　萧翼　张执恭　郑轨　王勣　窦威

　　萧德言

　　《咏舞诗》云：“低身锵玉佩，举袖拂罗衣。对檐疑燕语，映雪似花飞。”

　　德言，字文行。贞观中，为弘文馆学士，兼侍读，以年老致仕。太宗不许，诏曰：“天下无事，方欲建礼作乐，偃武修文。卿年齿已衰，教将何恃？所冀才德犹茂，卧振高风，使济南伏生，犹在兹日。”拜秘书少监。

　　颜师古

　　《奉和正日临朝》云：“七政璿衡始，三元宝律新。负扆延百辟，垂旒御九宾。肃肃皆鸳鹭，济济盛簪绅。天涯致重译，日域献奇珍。”

　　师古，字籀。自之推以来，居关中。性简峭，自负其才，意望甚高，终于秘书监。谏议大夫相时，其弟也。师古叔父游秦，武德初刺廉州，州人歌曰：“廉州颜有道，性行同庄老。爱人如赤子，不煞非时草。”高祖玺书劳勉之。

　　杜淹

　　杜淹始见袁天纲于洛，天纲谓曰：“兰台成就，学堂宽广。”又语曰：“二十年外，终恐责黜，暂去即还。”武德六年，以善隐太子，俱配流隽州。淹至益州，见天纲曰：“洛邑之言，何其神也！”天纲曰：“不久即回。”至九年六月，召入。天纲曰：“杜公至京，即得三品要职。”淹至京，拜御史大夫、检校吏部尚书。赠天纲诗曰：“伊吕深可慕，松乔定是虚。系风终不得，脱屣欲安如。且珍纨素美，当与薜萝疏。既逢杨得意，非复久闲居。”

　　淹，字执礼。隋时隐太白山，文帝恶之，谪戍江表。秦王引入为天策府曹参军，赋诗尤工，赐银钟。杨文干反，辞连太子，归罪淹，流巂州。太宗践阼，召为御史大夫。后检校吏部尚书，参预朝政，卒。

　　裴守真

　　《和太子纳妃诗》曰：“瑜佩升青殿，秾华降紫微。还如桃李发，更似凤凰飞。金屋真离象，瑶台起婺徽。彩缨纷碧坐，缋羽泛褕衣。”“云路移彤辇，天津转明镜。仙珠照乘归，宝月重轮映。望园喜宴洽，主第欢娱盛。丝竹扬帝熏，簪裾奉宸庆。”“丛云蔼晓光，湛露晞朝阳。天文天景丽，睿藻睿词芳。玉庭散秋色，银宫生夕凉。太平超邃古，万寿乐无疆。”

　　守真，绛州人。高宗时太常博士。天授中为司宪府丞，核诏狱多裁恕，不合武后旨，出刺成州，徙宁州，卒。

　　胡元范

　　《奉和太子纳妃诗》云：“帝子威仪绝，宫妃礼度优。叠鼓陪仙观，凝笳翼画辀。郁郁神香滃，弈弈彩云浮。排空列锦罽，腾欢溢皇州。”“金闺未息火，玉树钟天爱。月路饰还装，星津动归佩。紫极流宸眷，清规伫慈诲。恩波洽九流，光辉轶千载。”“侧席诏亲贤，式宴坐神仙。圣文飞圣笔，天乐奏钧天。曲池涵雅景，文字孕祥烟。小臣同百兽，率舞悦尧年。”

　　高宗子洪为太子，纳妃，有司奏贽用白雁，适苑中获之。帝喜曰：“汉获朱雁为乐府歌，今得白雁为婚贽，婚乃人伦首，我则无惭。”太子后谥孝钦皇帝。

　　裴炎请武后归政，后以炎有异图，捕送诏狱。元范为凤阁侍郎，曰：“炎有功于国，臣明其不反。”后曰：“炎有反端，顾卿未知耳。”元范曰：“若炎反，臣辈亦反矣。”后曰：“朕知炎反，卿辈不反。”遂斩炎。

　　元范，申州义阳人，介廉有才，以炎故流死巂州。

　　元万顷

　　《春日池台诗》云：“日影飞花殿，风纹积翠池。凤楼通夜敞，虬辇望春移。”

　　《春日诗》云：“花轻叶乱仙人杏，叶密莺喧帝女桑。飞云阁上春应至，明月楼中夜未央。”又曰：“凤辇迎风乘紫阁，鸾车避日转彤闱。中堂促管淹春望，后殿清歌开夜扉。”

　　《奉和太子纳妃公主出降诗》云：“象辂初乘雁，璇宫早结褵。离元应春夕，帝子降秋期。鸣瑜合清响，冠玉丽浓辉。和声跻凤掖，清影步鸾墀。”

　　从李勣征高丽，为辽东道管记。勣令别将赴平壤，粮不及期，万顷作离合诗密报勣。勣曰：“军机切遽，何以诗为！”欲斩之，言状乃免。勣令作文檄高丽，其语有“不知守鸭渌之险”。莫离支报云：“谨闻命矣。”遂移兵鸭渌，军不得入。万顷坐是流岭外，遇赦还，为北门学士，累迁凤阁侍郎，坐事诛。

　　李敬玄

　　《奉和别鲁王诗》云：“绿车旋楚服，丹跸伫秦川。珠皋转归骑，金岸引行旃。一朝限原隰，千里间风烟。莺喧上林右，凫响御沟前。断云移鲁盖，离歌动舜弦。别念凝神扆，崇恩洽玳筵。顾惟惭叩寂，徒自仰钧天。”

　　又《奉和别越王诗》云：“飞盖回兰坂，宸襟伫柏梁。别馆分泾渭，归路指衡漳。关山通晓色，林籞遍春光。帝念纡千里，词波照五潢。”

　　敬玄，亳州人。该览群籍，尤善于礼。高宗在东宫，马周荐其材，召入崇贤馆侍读。后相高宗。仪凤中，刘仁轨奏河西镇守非敬玄不可，帝强遣之，由是大败于湟川。鲁王灵夔，高祖子也，历五州刺史。越王贞，太宗子，武后时为豫州刺史。

　　张文琮

　　《水诗》云：“标名资上善，流派表灵长。地图罗四渎，天文载五潢。方流涵玉润，圆折动珠光。独有蒙园吏，栖偃玩濠梁。”

　　《赋桥诗》云：“造舟浮渭日，鞭石表秦初。星文遥泻汉，虹势尚凌虚。已授文成履，空题武骑书。别有临濠上，栖偃独观鱼。”

　　《和阳舍人咏中书省花树诗》云：“初蕊映春丛，参差间早红。因风时落砌，杂雨乍浮空。影照凤池水，香飘鸡树风。岂不爱攀折，希君怀袖中。”

　　文琮《同潘屯田冬日早朝》云：“假寐怀古人，夙兴瞻晓月。通辰禁门启，冠盖趋朝谒。霜霭清九衢，霞光照双阙。纷纶文物纪，焕烂声明发。腰剑动陆离，鸣玉和清越。”

　　文琮，高宗宰相文瓘弟也，贝州人。好自写书，贞观中为治书侍御史，永徽中拜户部侍郎，出为建州刺史，卒。

　　文琮《赋蜀道难》云：“梁山镇地险，积石阻云端。深谷下寥廓，层岩上郁盘。飞梁架绝岭，栈道接危峦。揽辔犹长息，方知斯路难。”

　　薛慎惑

　　《进船于洛水诗》云：“禁园纡睿览，仙棹叶宸游。洛北风花树，江南彩画舟。荣生兰蕙草，春入凤凰楼。兴尽离宫暮，烟光起夕流。”

　　世传慎惑善投壶，背后执矢投之，龙跃隼飞，百发百中。

　　张大安

　　《奉别越王诗》云：“盛藩资右戚，连萼重皇情。离襟怆睢苑，分途指邺城。丽日开芳甸，佳气积神京。何时骖驾入，还见谒承明。”

　　越王，太宗子，武后时为豫州刺史。

　　大安，公谨之子，上元中，同中书门下三品。章怀太子令与刘讷言等共注范蔚宗《汉书》。太子废，故贬普州刺史，终横州司马。

　　薛元超

　　《和同太子监守违恋诗》云：“储禁铜扉启，宸行玉辂遥。空怀寿街吏，尚隔寝门朝。北首瞻龙戟，尘外想鸾镳。飞文映仙诰，济惠叶神飙。帝念纡苍陛，乾文焕紫霄。归塘横笔海，平圃振词条。欲应重轮曲，锵洋韵九韶。”

　　元超，收之子也，高宗时为给事中，转中书舍人，荐士若任希古、郭正一、崔融等，皆以才自名。上元初，同中书门下三品，政出武后，因阳喑乞骸骨，卒。

　　高宗为太子也，元超为舍人。太宗亲征时，元超、韩王元嘉同太子监守，赋《违恋》诗。

　　郑蜀宾

　　蜀宾，荥阳人，善五言，年老为江左一尉，亲朋饯于上东门，蜀宾赋诗曰：“畏途方万里，生涯近百年。不知将白首，何处入黄泉。”酒酣咏歌，声调哀戚，竟卒于官。时长寿中也。

　　王德真

　　《和过温汤诗》云：“握图开万宇，属圣启千年。骊阜疏缇骑，惊鸿映彩旃。玉霜鸣凤野，金阵藻龙川。祥烟聚危岫，庆水溢飞泉。停舆兴睿览，还举大风篇。”

　　德真，武后时为纳言，房先敏以罪贬，诉于相府。内史骞味道曰：“太后旨。”刘袆之曰：“乃上从有司所奏云。”后闻，贬味道，而以袆之为忠臣。德真推顺曰：“戴至德无异才，惟能归善于君，为时所服。”后曰：“善。”

　　杨思玄

　　《汤泉诗》云：“丰城观汉迹，温谷幸秦余。地接幽王垒，涂分郑国渠。风威肃文卫，日彩镜雕舆。远岫凝氛重，寒丛树影疏。回瞻建章阙，佳气满宸居。”

　　《奉和别鲁王诗》云：“元王诗传博，文后宠灵优。鹤盖动宸眷，龙章送远游。潼关疏别道，灞岸引行舟。北林分苑树，东流溢御沟。鸟声含吹咽，骑影曳花浮。圣泽九垓遍，天文七曜周。方图献雅乐，簮带奉鸣球。”

　　高宗时人。

　　郑义真

　　《温汤诗》云：“洛川方驻跸，丰野暂停銮。汤泉常独涌，温谷岂知寒。漏鼓依岩畔，相风出树端。岭烟遥聚草，山月迥临鞍。日用诚多幸，天文遂仰观。”

　　高宗时人。

　　徐珩

　　《日暮望泾水诗》云：“导源经陇阪，属汭贯瀛都。下濑波常急，回圻溜亦纡。毒流秦卒毙，泥粪汉田腴。独有迷津客，怀归轸暮途。”

　　高宗时人。

　　萧翼

　　太宗以翼为监察御史，充使取羲之《兰亭序》真迹于越僧辩才。翼初作北人南游，一见款密，留宿，设缸面酒。江东缸面，犹河北曰“瓮头”，盖初熟酒也。酣乐之后，探韵赋诗。才探来字，诗云：“初酝一缸开，新知万里来。披云同落莫，步月共徘徊。夜久孤琴思，风长旅雁哀。非君有秘术，谁照不燃灰。”翼探招字，诗云：“邂逅款良宵，殷勤荷胜招。弥天俄若旧，初地岂成遥。酒蚁倾还泛，心猿躁似调。谁怜失群翼，长苦业风飘。”既而以术取其书以归。本名世翼。

　　《南部新书》曰：“《兰亭序》武德四年，欧阳询就越诈求之，始入秦王府。麻道嵩奉教拓两本，一送辩才，一王自收。道嵩私拓一本。贞观二十三年，禇遂良请入昭陵。”

　　张执恭

　　《和平凉公观赵郡王妓诗》云：“小堂罗荐陈，妙妓命燕秦。翠眉凝假黛，红脸自含春。合舞俱回雪，分歌共落尘。齐竽不可厕，空愿上龙津。”

　　《赋刘生》云：“英名振关右，雄气逸江东。游侠五都内，来去三秦中。剑照七星影，马控千金骢。纵横方未息，因兹定武功。”刘生不知何代人，齐梁以来，歌为三秦游。

　　郑轨

　　《观兄弟同夜成婚诗》云：“棠棣开双萼，夭桃照两花。分庭含佩响，隔扇偶妆华。迎风俱似雪，映绮共如霞。今宵二神女，并在一仙家。”

　　王勣

　　《咏妓诗》云：“妖姬饰净妆，窈窕出兰房。日照当轩影，风吹满路香。早时歌扇薄，今日舞衫长。不应令曲误，持此试周郎。”

　　勣，武德、贞观间人，有集五卷。

　　窦威

　　《出塞曲》云：“匈奴屡不平，汉将欲纵横。看云方结阵，却月始连营。潜军渡马邑，扬斾掩龙城。会勒燕然石，方传车骑名。”

　　威，字文蔚，沈邃有器局，贯览群言，诸兄诋为书痴。武德初，为内史令。  
卷六

　　上官仪　郭正一　乔知之　乔侃　员半千　任希古　苏味道　杜审言　郭利贞　吴少微　富嘉谟　李福业　王适　李崇嗣

　　上官仪

　　字游韶，陕州人。工诗，其词绮错婉媚，及贵人效之，曰“上官体”。

　　《咏雪诗》云：“禁园凝朔气，瑞雪掩晨曦。花明栖凤阁，珠散影娥池。飘素迎歌上，翻花向舞移。幸因千里映，还绕万年枝。”

　　又《奉和山夜临秋诗》云：“殿帐清炎气，辇道含秋阴。凄风移汉筑，流水入虞琴。云飞送断雁，月上净疏林。滴沥露枝响，空蒙烟壑深。”

　　又《和颍川公秋夜诗》云：“泬寥空色远，芸黄凄序变。涸浦落遵鸿，长飙送巢燕。千林流夕景，万籁含宵转。峻雉聆金柝，层台切银箭。”

　　《王昭君》云：“玉关春色晚，金河路几千。琴悲桂条上，笛怨柳花前。雾掩临妆月，风惊入鬓蝉。裁书待回使，泪尽白云天。”

　　高宗承贞观之后，天下无事，仪独持国政。尝凌晨入朝，巡洛水堤，步月徐辔，咏诗曰：“脉脉广川流，驱马历长洲。鹊飞山月曙，蝉噪野风秋。”音韵清亮，群公望之，犹神仙焉。右《古今诗话》。

　　高宗即位，仪为相。麟德元年，坐梁王忠事下狱死，武后恶之也。仪应诏诗中用影娥池，学士时无解其事。祭酒令狐德棻召张柬之等十余人示此诗，柬之对云：“《洞冥记》：汉武帝于望鹤台西起俯月台，台下穿影娥池，每登台眺月，影入池中，使宫人乘舟笑弄月影，因名影娥池，亦曰眺蟾台。”令狐德棻叹其博识。

　　郭正一

　　定州人，永隆中平章事。武后专国，出刺陕州，与张楚金、元万顷皆为周兴诬杀之。

　　《和太子纳妃公主出降诗》云：“桂宫初服冕，兰掖早升笄。礼盛亲迎晋，声芳出降齐。金龟开瑞纽，宝翟上仙褂。转扇承宵月，扬旌照夕霓。”

　　乔知之

　　知之，冯翊人。武后时为补阙。

　　有《绿珠篇》云：“石家金谷重新声，明珠十斛买娉婷。昔日可怜君自许，此时可喜得人情。君家闺阁不曾关，好将歌舞借人看。富贵英雄非分理，骄奢势力横相干。别君此去终不忍，徒劳掩泪伤红粉。百年离别在高楼，一旦红颜为君尽。”盖知之有宠婢曰碧玉，知之为之不婚，为武承嗣所夺，知之以此歌寄之。而末句云：“百年离别在高楼，一旦红颜为君尽。”宠者结于衣带，投井而死。承嗣见诗，大恨，知之坐此陷亡。

　　沈佺期赠知之《古意》云：“卢家少妇郁金堂，海燕双栖玳瑁梁。九月寒砧催木叶，十年征戍忆辽阳。白狼河北音书断，丹凤城南秋夜长。谁为含愁独不见，更教明月照流黄。”《通鉴考异》云：“《唐历》及《本纪》，杀知之在天授元年。”据《陈子昂别传》云：“武攸宜讨契丹，子昂、知之为参谋。”尚在万岁通天元年。子昂有《西还至散关答知之诗》云：“昔君事胡马，余得奉戎旃。携手同沙塞，关河缅幽燕。叹此南归日，犹闻北戍边。”是时未罢也。疑知之死在神功年后或天授初，承嗣衔之，至是乃杀之耳。

　　乔侃

　　《人日登高》云：“仆本多悲者，年来不悟春。登高一游目，始觉柳条新。杜陵犹识汉，桃源不辨秦。暂若升云雾，还似出嚣尘。赖得烟霞气，淹留攀桂人。”

　　沈佺期《送乔随州侃》云：“结交三十载，同游一万里。情为契阔生，心由离别死。拜恩前后人，从官差池起。今尔归汉东，明珠报知己。”

　　侃，武后时学士，预修《三教珠英》，知之之弟也。开元初为兖州都督，长安中卒于襄阳。以文词知名。

　　员半千

　　《陇右途中遭非语》云：“赵有两毛遂，鲁闻二曾参。慈母犹且惑，况在行路心。冠冕无丑士，贿赂成知己。名利我所无，清浊谁见理？敝服空逢春，缓带不着身。出游非怀璧，何忧乎忌人？正须自保爱，振衣出世尘。”

　　半千，字荣期，晋州人。尝事王义方，义方曰：“五百岁一贤者生，子宜当之。”因改今名。始名余庆。举八科皆中，累为弘文馆学士。睿宗立，召为太子右谕德。表丐骸骨。事五君，有清白节。与王剧、路敬淳、石抱中武后时同为弘文馆学士。

　　任希古

　　字敬臣，棣州人。五岁丧母，七岁问父何以报母？父曰：“扬名显亲可也。”乃刻志从学。年十六，刺史崔枢欲举秀才，自以学未广，遁去。后举孝廉。虞世南器其人。为弘文学士，终太子舍人。

　　《奉和太子纳妃公主出降诗》云：“帝子升青陛，王姬降紫宸。星光移杂佩，月彩荐重轮。龙旌翻地杪，凤管扬天滨。槐阴浮浅濑，葆吹翼轻尘。”

　　《和长孙秘监伏日苦热》云：“玉署三时晓，金羁五日归。北林开逸径，东阁敞闲扉。池镜分天色，云峰减日辉。游鳞映荷聚，惊翰绕林飞。披襟杨子宅，舒啸仰重闱。”

　　《和东观群贤七夕临泛昆明》云：“秋风始摇落，秋水正澄鲜。飞眺牵牛渚，激赏镂鲸川。岸珠沦晓魄，池灰敛曙烟。泛查分写汉，仪星别架天。云光波处动，月影浪中悬。惊鸿絓蒲弋，游鲤入庄筌。萍叶疑江上，菱花似镜前。长林代轻幄，细草即芳筵。文峰开翠潋，笔海控清涟。不挹兰樽圣，空仰桂舟仙。”

　　薛元超永徽初为中书舍人，荐希古、郭正一、王义方、孟和贞、崔融十余人，时论美之。

　　苏味道

　　赵州人，与里人李峤号“苏李”。武后时为相，世号“模棱手”。

　　《上元》云：“火树银花合，星桥铁锁开。暗尘随马去，明月逐人来。游妓皆秾李，行歌尽落梅。金吾不禁夜，玉漏莫相催。”

　　《咏雾诗》曰：“氤氲起洞壑，遥裔匝平畴。乍似含龙剑，还疑映蜃楼。拂林随雨密，度迳带烟浮。方谢公超步，终从彦辅游。”

　　又《咏虹》诗曰：“纡余带星渚，窈窕架天浔。空因壮士见，还共美人沈。逸照含良玉，神光藻瑞金。独留长剑彩，终负昔贤心。”

　　《赠封御史入台诗》云：“故事推三独，兹辰对两闱。夕鸦共鸣舞，屈草接芳菲。盛府题清槖，殊章动绣衣。风连台阁起，霜就简书飞。凛凛当朝色，行行满路威。惟当击隼去，复睹落雕归。”

　　又《始背洛城秋郊瞩目奉怀台中诸侍御诗》云：“薄游忝霜署，直指戒冰心。荔浦方南纪，蘅皋暂北临。山晴关塞断，川暮广城阴。场圃通圭甸，沟塍碍石林。野童来捃拾，田叟去讴吟。蟋蟀秋风起，蒹葭晚露深。帝城犹郁郁，征传几骎骎。回忆披书地，劳歌谢所钦。”

　　杜审言

　　《和李大夫嗣真奉使存抚河东》云：“六位乾坤动，三微历数迁。讴歌移火德，图谶在金天。子月开阶统，房星受命年。祯符龙马出，宝箓凤凰传。地即交风雨，都仍卜涧瀍。明堂惟御极，清庙乃尊先。不宰神功运，无私大象悬。八荒平物土，四海接人烟。已属群生泰，犹言至道偏。玺书傍问俗，旌节近推贤。秩比司空位，官临御史员。雄词执刀笔，直谏罢楼船。国有大臣器，朝加小会筵。将行备礼乐，送别仰神仙。城阙周京转，关河陕服连。稍观汾水曲，俄指绛台前。姑射聊长望，平阳遂宛然。舜耕余草木，禹凿旧山川。昔出诸侯静，无何霸业全。中军扫战敌，外府绝兵权。隐隐帝乡远，瞻瞻肃命虔。西河偃风俗，东壁挂星躔。井邑枌榆社，陵园松柏田。荣光朝掩代，佳气晓侵燕。雨霈鸿私涤，风行睿旨宣。惸嫠访疾苦，屠钓采贞坚。人乐逢刑措，时康洽赏筵。赐逾秦氏级，恩倍汉家钱。拥传咸翘首，称觞竞比肩。拜迎弥道路，舞咏溢郊鄽。杀气西衡白，穷阴北土玄。飞霜遥度海，残月迥临边。缅邈朝廷问，周流朔塞旋。兴来探马策，俊发抱龙泉。学总八千卷，文倾三百篇。澄清得使者，作颂有人焉。未以崇班阂，而云胜托捐。伟材何磊落，陋质几翩翾。江海宁为让，巴渝转自牵。一闻歌圣道，助曲荷陶甄。”

　　《和韦承庆过义阳公主山庄池五首》：“野兴城中发，朝英物外求。情悬朱绂望，契动赤城游。海燕巢书阁，山鸡舞画楼。雨余清晚夏，共坐北岩幽。”“迳转危峰逼，桥斜缺岸妨。玉泉移酒味，石髓换花香。绾雾青条弱，牵风紫蔓长。犹言行乐少，别向后池塘。”“携琴绕碧沙，摇笔弄青霞。杜若幽庭草，芙蓉曲沼花。宴游成野客，形胜得仙家。往往留仙步，登攀日易斜。”“攒石当轩倚，悬泉度牖飞。鹿麛冲妓席，鹤子曳童衣。园果尝难遍，池莲摘未稀。卷帘先待月，应在醉中归。”“赏玩期他日，高深爱此时。池为八水背，峰作九山疑。池静鱼偏逸，人闲鸟欲欺。青溪留别兴，别与白云期。”

　　《赠崔融诗》云：“十年俱薄宦，万里各他方。云天断书札，风土异炎凉。太息幽兰紫，劳歌奇树黄。日疑怀叔度，夜似忆真长。北使从江表，东归在洛阳。相逢慰畴昔，相对叙存亡。草深穷巷毁，竹尽故园荒。雅节君弥固，衰颜余自伤。人事盈虚改，交游宠辱妨。雀罗争去翟，鹤氅更寻王。思极欢娱至，朋情讵可忘。速骑追佳赏，城中及路傍。琴樽横宴席，岩沼卧词场。三川宿雨霁，四月晚花芳。复此开悬榻，宁唯入后堂。兴酣鸲鹆舞，言念凤凰翔。高选俄迁职，严程巳饬装。抚躬御道义，携手恋辉光。玉振先推美，金铭旧所防。勿嗟离别易，行役共时康。”

　　《赠苏味道诗》云：“北地寒应苦，南庭戍不归。边声乱羌笛，朔气卷戎衣。雨雪关山暗，风霜草木稀。敌兵战欲尽，汉卒尚重围。云净妖星落，秋深塞马肥。据鞍雄剑动，摇笔羽书飞。舆驾还京邑，朋游满帝畿。方期来献凯，歌舞共春辉。”

　　《蓬莱三殿侍宴奉敕咏终南山应制诗》云：“北斗挂城边，南山倚殿前。云标金阙迥，树杪玉堂悬。半岭通佳气，中峰绕瑞烟。小臣持献寿，长此戴尧天。”

　　子美《赠闾邱师诗》云：“吾祖诗冠古，同年蒙主恩。”谓审言以诗，闾邱均以字，同侍武后也。审言，字必简，襄州人。初贬吉州司户，与同僚不叶，司马周季重、司户郭若讷诬以罪，系狱。审言子并，年十三，因季重酢宴，怀刃刺之。季重临死曰：“吾不知审言有孝子，若讷误我，亦焉避害。”审言因此免官，还东郭。则天召，将用之，问曰：“卿喜否？”审言舞陷谢恩，因作《欢喜诗》，授著作郎。神龙初，坐交通张易之，流峰州。入为修文馆学士，卒。将死，谓宋之问、武平一曰：“吾在，久压公等。今且死，固大慰，但恨不见替人云。”与李乔、崔融、苏味道为文章四友。审言卒，李峤已下请加命，时武平一为表云：“审言誉郁中朝，文高前列，是以升荣粉署，擢秀兰台。往以微瑕，久从远谪。陛下膺图玉扆，下制金门，收贾谊于长沙，返蔡邕于左校。审言获登文馆，预奉属车，未献长卿之辞，遽启元瑜之兆。臣等积薪增愧，焚芝盈感，伏乞恩加朱绂，宠及幽泉，假饰终之仪，举哀荣之典，庶弊帷莫弃，坠履无遗。”乃赠著作郎，制曰：“汉覃恩佑，方庆于同时；漳浦沉疴，忽归于厚夜。蒿里修文之地，永閟音徽；蓬山著作之曹，宜加宠数。”开、阶、统、汉、覃，字俱未详。

　　郭利贞

　　《上元》云：“九陌连灯影，千门庆月华。倾城出宝骑，匝路转香车。烂熳唯愁晓，周游不问家。更逢清管发，处处落梅花。”

　　吴少微

　　《和崔日用游开化寺诗》云：“左宪多材雄，故人尤鸷鹗。护赠单于使，休轺太原郭。馆次厌烦歊，清怀寻寂寞。西缘十里余，北上开化阁。初入云树间，冥蒙未昭廓。渐出栏榥外，万里秋景焯。岁晏风落山，天寒水归壑。览物颂幽景，三乘动玄钥。但敷利解言，永用忘昏著。”

　　少微，新安人，与富嘉谟齐名友善。进士擢第，累授晋阳尉，与富嘉谟并拜监察御史。时卧疾，闻嘉谟亡，号哭赋诗。序曰：“维三月癸丑，河南富嘉谟卒。子时寝疾于洛阳北里，闻之，投枕而起，泪沾乎袵席，匍匐于寝门之外。病不能哭，仰天而呼曰：‘天乎天乎！’俾予曷所朋，曷可得而见乎？”赋诗曰：“吾友适不死，于戏社稷臣。直禄非造利，长怀大庇人。乃通承明籍，遇此敦牂春。药厉其可畏，皇穹故匪仁。畴昔与夫子，孰云异天伦。同病一相失，茫茫不重陈。子之文章在，其殆尼父新。鼓兴斡河岳，贞词毒鬼神。可悲不可朽，车輤没荒榛。圣主贤为宝，吁兹大国贫。”词人莫不叹美。既而病亟，叹曰：“生死人之大分，何恨焉！然官职十分，未作其一，乃至是耶！”慷慨而终。

　　少微为并州长史，张仁亶进《九鼎铭表》，其略曰：“鼎者，夏后氏作，群牧贡金，远方图物，备诸山泽，以御魑魅。厥后嗣德昏乱，鼎迁于商。夏之宝也，杞不足征。殷既有之，又患失之。周德休明，神宝不坠，百代可继。伏惟陛下光大而当之。若乃崇贵之器，金玉之鼎，镕首山，发睢上，列太庙，序明堂，克明灵命，以奉上帝，非愚臣所敢议也。”

　　富嘉谟

　　《明冰篇》云：“北陆苍茫河海凝，南山阑干昼夜冰，素彩峨峨明月升。深山穷谷不自见，安知采斫备嘉荐，阴房涸冱掩寒扇。阳春二月朝始暾，春光潭沲度千门，明冰时出御至尊。彤庭赫赫九仪备，腰玉煌煌千官事，明冰毕岁周在位。忆昔沙朔寒风涨，昆仑长河冰始壮，漫汗崚嶒积亭障。嗈嗈鸣雁江上来，禁苑池台冰复开，摇青涵绿映楼台。豳歌七月王风始，凿冰藏用昭物轨，四时不忒千万祀。”

　　嘉谟，武功人。长安中为晋阳尉，吴少微者亦尉晋阳，有魏倚谷者为太原主簿，时称“北京三杰”。时天下文章尚徐、庾，浮俚不竞。嘉谟、少微本经术，雅厚雄迈，人争慕之，号“吴富体”。嘉谟终于右台监察御史。张说论其文曰：“如孤峰绝岸，壁立万仞，浓云郁兴，震雷俱发，诚可畏也。若施于廊庙，骇矣！”

　　李福业

　　《岭外守岁诗》云：“冬去更筹尽，春随斗柄回。寒暄一夜隔，客鬓两年催。”

　　福业，调露二年登第，后为御史。五王诛二张，亦与谋及，诛。

　　王适

　　幽州人，终雍州司功参军。

　　《咏江滨梅》云：“忽见寒梅树，开花汉水滨。不知春色早，疑是弄珠人。”

　　《陈子昂别传》云：“幽人王适见《感遇诗》曰：‘是必为海内文宗矣！’”

　　《蜀中言怀》云：“独坐年将暮，常怀志不通。有时须问影，无事则书空。弃置如天外，平生似梦中。蓬心犹是客，华发欲成翁。迹滞魂逾窘，情乖路转穷。别离同夜月，愁思隔秋风。老少悲颜叟，盈虚悟翟公。时来不可问，何用求童蒙。”

　　李崇嗣

　　《寒食绝句》云：“普天皆灭焰，匝地尽藏烟。不知何处火，来向客心然。”

　　《览镜》云：“岁去红颜尽，愁来白发新。今朝开镜匣，疑是逢故人。”

　　《独愁》云：“闻道成都酒，无钱亦可求。不知将几许，销得此来愁。”

　　陈子昂《题李三书斋》云：“灼灼青春仲，悠悠白日升。声容何足恃，荣吝坐相矜。愿与金庭会，将待玉书征。还丹应有术，烟驾共君乘。”

　　又《别李参军诗》云：“弦望如朝夕，宁嗟蜀道行。”

　　又《酬李参军旅馆见赠》云：“昨夜银河畔，星文犯遥汉。今朝紫气新，物色果逢真。君从天上落，乃是地仙人。白璧疑冤楚，乌裘似入秦。摧藏多古意，历览备艰辛。乐广云虽睹，夷吾风未春。凤歌空有问，龙性讵能驯。宝剑终应出，骊珠会见珍。未及冯公老，何惊孺子贫。青云傥可致，北海忆孙宾。”皆与福业酬唱也。

　　沈佺期《黄口赞序》云：“圣历中，有敕东观修书，黄口飞落铅椠间，奉宸主簿李崇嗣命采花哺之，河东薛曜邀余为赞。”  
卷七

　　高正臣　崔知贤　韩仲宣　周彦昭　高球　弓嗣初　高瑾　王茂时　徐皓　长孙贞隐　高绍　郎余令　陈嘉言　周彦辉　高峤　周思钧　刘友贤　于季子　东方虬　骆宾王　卢照邻　王勃勉剧　杨炯　田游岩

　　高正臣

　　《晦日置酒林亭诗》云：“正月符嘉节，三春玩物华。忘怀寄樽酒，陶性狎山家。柳翠含烟叶，梅芳带雪花。光阴不相借，迟迟落景斜。”

　　《晦日重宴》云：“芳辰重游衍，乘景共追随。班荆陪旧识，倾盖得新知。水叶分莲沼，风花落柳枝。自符河朔趣，宁羡高阳池。”

　　正臣，广平人，官至卫尉卿。习右军书法，睿宗最爱其笔。

　　《晦日宴高氏林亭》，凡二十一人，皆以华字为韵。子昂为之序曰：“有渤海之宗英，是平阳之贵戚。发挥凤台而啸侣，幽赞鸡川而留宴。”又曰：“冠缨济济，多延戚里之宾；鸾凤锵锵，自有文雅之客。”《晦日重宴》，八人，皆以池字为韵，周彦晖为之序。《上元夜效小庾体诗》，六人，以春字为韵，长孙贞隐为之序。

　　崔知贤

　　《晦日林亭》云：“上月河阳地，芳辰景望华。绵蛮变时鸟，照曜起春霞。柳摇风处色，梅散日前花。淹留洛城晚，歌吹石崇家。”

　　《上元夜效小庾诗》云：“今夜启城闉，结伴戏芳春。鼓声撩乱动，风光触处新。月下多游骑，灯前饶看人。欢乐无穷已，歌舞达明晨。”

　　韩仲宣

　　《晦日林亭》云：“欲知行有乐，芳樽对物华。地接安仁县，园是季伦家。柳处云疑叶，梅间雪似花。日落归途远，留与伴烟霞。”

　　《晦日重宴诗》云：“凤苑先吹晚，龙楼夕照披。陈遵已投辖，山公正坐池。落日催金奏，飞霞送玉卮。此时陪绮席，不醉欲何为。”

　　《上元夜效小庾体》云：“他乡月夜人，相伴看灯轮。光随九华出，影共百枝新。歌钟盛北里，车马沸南邻。今宵何处好，惟有洛城春。”

　　周彦昭

　　《晦日林亭》云：“胜地临鸡浦，高会偶龙沙。御柳惊春色，仙筇掩月华。门邀千里驭，杯泛九光霞。日落山亭晚，雷送七香车。”

　　高球

　　《晦日林亭》云：“温洛年光早，皇州景望华。连镳寻上路，乘兴入山家。轻苔网危石，春水架平沙。赏极林塘暮，处处起烟霞。”

　　弓嗣初

　　《晦日林亭》云：“上序春辉丽，中园物候华。高才盛文雅，逸兴满烟霞。参差金谷榭，皎镜碧塘沙。萧散林亭晚，倒载欲还家。”

　　《晦日重宴》云：“年华蔼芳隰，春溜满新池。促赏依三友，延欢寄一卮。鸟声随管变，花影逐风移。行乐方无极，淹留惜晚曦。”

　　嗣初，咸亨二年第一人登第。

　　高瑾

　　《晦日林亭》云：“试入山亭望，言是石崇家。二月风光起，三春桃李华。莺吟上乔木，雁往息平沙。相看会取醉，宁知还路赊。”

　　《晦日重宴》云：“忽闻莺响谷，于此命相知。正开彭泽酒，来向高阳池。柳叶风前弱，梅花影处危。赏洽林亭晚，落照下参差。”

　　《上元夜效小庾体》云：“初年三五夜，相知一两人。连镳出巷口，飞毂下池漘。灯光恰似月，人面并如春。遨游终未已，相欢待日轮。”

　　瑾，士廉之孙，登咸亨元年进士第。

　　王茂时

　　《晦日林亭》云：“胜践寻良会，乘春玩物华。还随张放友，来向石崇家。止水分岩镜，开庭枕浦沙。未极清泉赏，参差落照斜。”

　　徐皓

　　《晦日林亭》云：“绮筵乘暇景，琼醑对年华。门多金埒骑，路引璧人车。蘋早犹藏叶，梅残正落花。蔼蔼林亭晚，余兴促流霞。”

　　长孙贞隐

　　《晦日林亭》云：“梅晚属烟霞，遨游重岁华。歌钟虽戚里，林薮是山家。细雨犹开日，深池不涨沙。淹留迷处所，岩岫几重花。”

　　《上元夜效小庾体诗》云：“薄晚啸游人，车马乱驱尘。月光三五夜，灯焰一重春。烟云迷北阙，箫管识南邻。洛城终不闭，更出小平津。”

　　贞隐《序上元之游》云：“九谷帝畿，三川奥域。交风均露，上分朱鸟之躔；溯洛背河，下镇苍龙之阙。多近臣之第宅，即瞰铜街；有贵戚之楼台，自连金穴。美人竞出，锦幛如霞；公子交驰，雕鞍似月。同游洛浦，疑寻税马之津；争渡河桥，似向牵牛之渚。实昌年之乐事，令节之佳游者焉。”

　　高绍

　　《晦日林亭》云：“啸侣入山家，临春玩物华。葛丝调绿水，桂醑酌丹霞。岸柳开新叶，庭梅落早花。兴洽林亭晚，方还倒载车。”

　　绍，为考功郎中。

　　郎余令

　　《晦日林亭》云：“三春休晦节，九谷泛年华。半晴余细雨，全晚澹残霞。樽开疏竹叶，管应落梅花。兴阑相顾起，流水送香车。”

　　余令，定州人。博学擢第，授霍王元轨府参军事。从父知年，亦为王友。元轨每曰：“郎家二贤皆入府，不意培塿而松柏为林也。”改著作郎卒。

　　余令善画，唐秘书省内落星石，薛稷画鹤，贺知章草书，余令凤，相传为四绝。元和中，韩公武为校书郎，挟弹中鹤一眼，乃谓之五绝。

　　陈嘉言

　　《晦日林亭》云：“公子申敬爱，携朋玩物华。人是平阳客，地即石崇家。水文生旧浦，风色满新花。日暮连归骑，长川照晚霞。”

　　《晦日重宴》云：“高门引冠盖，下客抱支离。绮席珍羞满，文场藻翰摛。蓂华雕上月，柳色蔼春池。日斜归戚里，连骑勒金羁。”

　　《上元夜效小庾体》云：“今夜可怜春，河桥多丽人。宝马金为络，香车玉作轮。连手窥潘掾，分头看洛神。重城自不掩，出向小平津。”

　　武后时酷吏也。中宗神龙中诏：“酷吏陈嘉言等，其身已死，自垂拱已来，枉滥杀人，有官者并令削夺。”开元中，御史程行谌奏：“酷吏来子珣等二十三人，情状尤重，子孙不许与官。陈嘉言、鱼承晔、皇甫文备、傅游艺四人，情状稍轻，子孙不许近任。”

　　周彦辉

　　《晦日林亭》云：“砌蓂收晦魄，津柳竞年华。既狎忘筌友，方淹投辖车。绮筵回舞雪，琼醑泛流霞。云低上天晚，丝雨带风斜。”

　　《晦日重宴》云：“春华归柳岸，晦景落蓂枝。置驿铜街右，开筵玉浦陲。林烟含障密，竹雨带珠危。兴阑巾倒戴，山公下习池。”

　　彦辉，登咸亨五年进士。

　　高峤

　　《晦日林亭》云：“飞观写春望，开宴坐汀沙。积溜含苔色，晴空荡日华。歌入平阳第，舞对石崇家。莫虑能骑马，投辖自停车。”

　　《晦日重宴》云：“驾言寻凤侣，乘欢俯雁池。班荆逢旧识，斟桂喜深知。紫兰方出迳，黄莺未啭枝。别有陶春日，青天云雾披。”

　　峤，为司门郎中。

　　周思钧

　　北门学士思茂之弟也，武后时为太子文学。刘祎之赐死，在狱上疏自陈，临诛洗沐，神色自若，自捉笔为表，词恳哀到。思钧怅叹其文，后恶之，贬扬州司仓参军。

　　《和高氏林亭晦日文宴》云：“早春惊柳穟，初晦掩蓂华。骑出平阳里，筵开卫尉家。竹影含云密，池纹带雨斜。重惜林亭晚，上路满烟霞。”

　　《重宴》又云：“绮筵乘晦景，高宴下阳池。濯雨梅香散，含风柳色移。轻尘依扇落，流水入弦危。勿顾林亭晚，方欢云雾披。”

　　思钧以中书舍人卒。子瑛，为单父令。瑛以女适武就，生靖安丞相元衡。

　　刘友贤

　　《晦日林亭》云：“春来日渐赊，琴酒逐年华。欲向文通径，先游武子家。池碧新流满，岩红落照斜。兴阑情未极，步步惜风花。”

　　已上并高氏林亭之客。外陈子昂、张锡、王勉、解琬，各载其门。

　　于季子

　　《咏汉高祖》云：“百战方夷项，三章且代秦。功归萧相国，气尽戚夫人。”

　　《咏云诗》云：“瑞云千里映，祥辉四望新。随风乱鸟足，泛水结鱼鳞。布叶疑临夏，开花讵待春。愿得承嘉景，无令掩桂轮。”

　　季子，登咸亨进士第。

　　东方虬

　　《咏春雪》云：“春雪满空来，触处似花开。不知园里树，若个是真梅。”

　　陈子昂《寄东方左史修竹篇序》云：“文章道弊，五百年矣！汉魏风骨，晋宋莫传，然而文献有可证者。常观齐梁诗，彩丽竞繁，而兴寄都绝，每以永叹。昨见明公《孤桐篇》，骨气端翔，音韵顿挫，光英明韵，有金石声。遂用洗心收视，发挥幽郁。不图正始之音，复睹于兹。”

　　虬，武后时为左史。尝曰：“百年后可与西门豹作对。”

　　骆宾王

　　《帝京篇》云：“山河千里国，城阙九重门。不睹皇居壮，安知天子尊。皇居帝里崤函谷，鹑野龙山侯甸服。五纬连影集星躔，八水分流横地轴。秦塞重关一百二，汉家离宫三十六。桂殿阴岑对玉楼，椒房窈窕连金屋。三条九陌丽城隈，万户千门平旦开。复道斜通鳷鹊观，交衢直指凤凰台。剑履南宫入，簪缨北阙来。声明冠寰宇，文物象昭回。钩陈肃兰戺，璧沼浮槐市。铜羽应风回，金茎承露起。校文天禄阁，习战昆明水。朱邸枕平台，黄扉通戚里。平台戚里带崇墉，炊金馔玉待鸣钟。小堂绮帐三千户，大道青楼十二重。宝盖雕鞍金络马，兰窗绣柱玉盘龙。绮柱璇题粉壁映，锵金鸣玉王侯盛。王侯贵人多近臣，朝游北里暮南邻。陆贾分金将宴喜，陈遵投辖尚留宾。赵李经过密，萧朱交结亲。丹凤朱城白日暮，青巾绣幰红尘度。侠客珠弹垂杨道，倡妇银钩采桑路。倡家桃李自芳菲，京华游侠盛轻肥。延年女弟双飞入，罗敷使君千骑归。同心结缕带，连理织成衣。春朝桂樽樽百味，秋夜兰灯灯九微。翠幌珠帘不独映，清歌宝瑟自相依。且论三万八千是，宁知四十九年非。古来荣利若浮云，人生倚伏信难分。始见田窦相移夺，俄闻卫霍有功勋。未厌金陵气，先开石椁文。朱门无复张公子，灞亭谁畏李将军。相顾百龄皆有待，居然万化咸应改。桂枝芳气已销亡，柏梁高宴今何在。莫矜一旦擅豪华，自言千载长骄奢。倏忽搏风生羽翼，须臾失浪委泥沙。黄雀徒巢桂，青门遂种瓜。黄金销铄素丝变，一贵一贱交情见。红颜宿昔白头新，脱粟布衣轻故人。故人有湮沦，新知无意气。灰死韩安国，罗伤翟廷尉。已矣哉，归去来！马卿辞蜀多文藻，扬雄仕汉乏良媒。三冬自矜诚足用，十年不调几邅回。汲黯薪逾积，孙弘阁未开。谁惜长沙傅，独负洛阳才。”

　　世称王、杨、卢、骆。杨盈川之为文，好以古人姓名连用，如“张平子之略谈，陆士衡之所记”，“潘安仁宜其陋矣，仲长统何足知之”，号为“点鬼簿”。宾王文好以数对，如“秦地重关一百二，汉家离宫三十六人”，号为“算博士”。

　　《帝京篇》曰：“倏忽搏风生羽翼，须臾失浪委泥沙。”宾王后与徐敬业兴兵扬州，大败逃死，此其谶也。宋之问贬黜，放还至江南，游灵隐寺。夜月极明，长廊行吟曰：“鹫岭郁岹峣，龙宫锁寂寥。”句未属，有老僧点长明灯，问曰：“少年夜久不寐，何耶？”之问曰：“适偶欲题此寺，而兴思不属。”僧请吟上联，即曰：“何不云‘楼观沧海日，门对浙江潮’。”之问愕然，讶其遒丽。又续终篇曰：“桂子月中落，天香云外飘。扪罗登塔远，刳木取泉遥。霜薄花更发，冰轻叶互凋。待入天台路。看余渡石桥。”迟明更访之，则不复见矣。寺僧有知者曰：“此宾王也。”

　　《咏月》云：“忌满光先缺，乘昏影暂流。既能明似镜，何用曲如钩。”

　　宾王，义乌人，七岁能赋诗。武后时，数上疏言事，除临海丞，鞅鞅不得志，弃官去。徐敬业乱，以为府属，敬业为檄武后罪，后读但嘻笑，至“一抔之土未干，六尺之孤安在”，矍然曰：“谁为之？”或以宾王对，后曰：“宰相安得失此人！”敬业败，亡命，不知所之。中宗时诏求其文，得数百篇。

　　宾王七岁《咏鹅》云：“鹅鹅，曲项向天歌。白毛浮渌水，红掌拨清波。”

　　卢照邻

　　《结交少年场》云：“长安重游侠，洛阳富才雄。玉剑浮云骑，金鞭明月弓。斗鸡通渭北，走马向关东。孙宾遥见待，郭解暗相通。不受千金爵，谁论万里功。将军下天上，虏骑入云中。烽火夜似月，兵气晓成虹。横行徇知己，负羽远征戎。龙旌昏朔雾，鸟阵卷寒风。追奔瀚海咽，战罢阴山空。归来谢天子，何如马上翁。”

　　《咏史》云：“昔有平陵男，姓朱名阿游。直发上冲冠，壮气横三秋。愿请斩马剑，先断佞臣头。天子玉槛折，将军丹血流。捐生不肯拜，视死其若休。归来教乡里，童蒙远相求。弟子数百人，散在十二州。三公不敢吏，五鹿何能酬。名与日月悬，义与天壤俦。何必疲执戟，区区在封侯。伟哉旷达士，知命固不忧。”“季生昔未达，身辱功不成。髠钳为台隶，灌园变姓名。幸逢滕将军，兼遇曹邱生。汉祖广招纳，一朝拜公卿。百金孰为重，一诺良匪轻。廷议斩樊哙，群公寂无声。处身孤且直，遭时坦而平。丈夫当如此，唯唯何足荣！”“大汉昔云季，小人道遂振。玉帛委阍尹，斧锧婴搢绅。邈哉郭先生，卷舒得其真。雍容谢朝廷，谭笑奖人伦。在晦不绝俗，处乱不为亲。诸侯不得友，天子不得臣。冲情甄负甑，重价折角巾。悠悠天下士，相送洛桥津。谁知仙舟上，寂寂无四邻。”“公业负奇志，交结尽才雄。良田四百顷，所食常不充。一为侍御史，慷慨说何公。何公何为败，吾谋适不同。仲颖恣残忍，废兴良在躬。死人如乱麻，天子如转蓬。干戈及黄屋，荆棘生紫宫。郑生运其谋，将以清国戎。时来命不遂，脱身归山东。凛凛千载下，穆如怀清风。”

　　《元日述怀》云：“筮仕无中秩，归耕有外臣。人歌小岁酒，花舞大唐春。草色薰三径，风光动四邻。愿得长如此，年年物候新。”

　　《七夕泛舟》云：“汀葭肃徂暑，江树起初凉。水疑通织室，舟似泛仙潢。连桡渡急响，鸣棹下浮光。日晚菱歌唱，风烟满夕阳。”“凤杼秋期至，凫舟野望开。微吟翠塘侧，延想白云隈。石似支机罢，查疑犯宿来。天潢殊漫漫，日暮独悠哉。”

　　照邻，字升之，范阳人，调新都尉，病去官。足挛，一手又废，乃居具茨山下。自以为高宗尚吏，己独儒；武后尚法，己独黄老；后封嵩山，屡聘贤士，己独废，著《五悲文》以自明。病既久，与亲属诀，自沉颍水。

　　王勃勉剧

　　裴行俭在吏部，见苏味道、王剧曰：“二君后皆掌铨衡。”李敬玄盛称王勃、杨炯、卢照邻、骆宾王，行俭曰：“勃等虽有才，然浮躁炫露，岂享爵禄者；炯颇沉默，可至令长，余皆不得其死。”

　　勉《晦日宴高氏林亭诗》云：“上序披林馆，中京视物华。竹窗低露叶，梅迳起风花。景落春台雾，池侵旧渚沙。绮筵歌吹晚，暮雨泛香车。”

　　勃为文，先磨墨数升，引被覆面而卧，忽起书之，初不加点，时谓“腹稿”。《滕王阁记》“落霞”、“孤鹜”之语，至今称之。其诗甚多，如“画栋朝飞南浦云，珠帘暮卷西山雨”，《上巳》云“绿齐山叶满，红曳片芝销”，《九日》云“兰气添新酌，花香染别衣”，又《咏风》云“肃肃凉景生，加我林壑清。驱烟入洞户，卷雾出山楹。去来固无迹，动息如有情。日落山水静，为君起松声”，最有余味，真天才也。

　　剧，开元中任中书舍人。先是五王出阁，同日受册，有司忘载册文，百官在列，方知阙礼。剧召五吏执管授，一时俱毕。

　　勃为沛王府修撰，时诸王斗鸡，勃戏为文檄英王鸡。高宗曰：“是且交构。”斥出府。勃既废，客剑南，尝登葛愦山旷望，慨然思诸葛之功，赋诗见情。为虢州参军，坐罪除名。父福畤，以左迁交阯令，勃往省，度海溺水，痵而死，年二十九。剧、勉以事坐诛。

　　杨炯

　　《夜送赵纵》云：“赵氏连城璧，由来天下传。送君还旧府，明月满秦川。”

　　张燕公《赠别盈川箴》云：“杳杳深谷，森森乔木。天与之才，或鲜其禄。君服六艺，道德为尊；君居百里，风化之源。才勿骄吝，政勿苛烦。明神是福，而小人不冤。畏其不畏，存其不存，作诰兹酒，成败之根。勒铭其口，祸福之门。虽有韶夏，勿弃击辕。岂无车马，敢赠一言。”

　　炯，华阴人，永隆二年，皇太子已释奠，求豪俊，充崇文馆学士。后为盈川令，说以箴赠行，戒其苛。至官，果以严酷称，不为人所多。卒官。中宗时，赠著作郎。

　　田游岩

　　游岩云：“宏农清岩曲有磐石可坐，宋十一每拂拭待余，寄诗赠之云：‘信彼称灵石，居然狎遁栖。徘徊承翠巘，斌驳带深溪。夕阴起层岫，清景半虹霓。风来应啸阮，波渡可琴嵇。仆也颍阳客，望彼空思齐。傥见山人至，簮蒿且杖藜。’宋之问答云：‘家临清溪水，溪水绕磐石。绿萝四面垂，袅袅百余尺。风泉度丝管，苔藓铺茵席。传闻颍阳人，霞外潄灵液。忽枉岩中翰，吟卧复朝夕。何当遂远游，物外候逋客。’”

　　游岩，京兆人，隐箕山。高宗幸嵩山，遣薛元超就问其母。帝亲至其门，帝曰：“先生比佳否？”答曰：“臣所谓‘泉石膏肓，烟霞痼疾’者。”敕赴都，拜崇文馆学士，进太子洗马。裴炎死，坐素厚善，放还山。  
卷八

　　陈子昂　邵大震　李日知　李景伯　刘祎之　王无竞　袁恕己　郭元振　崔融　张昌龄

　　陈子昂

　　字伯玉，梓州人。资褊躁，然好施予，笃朋友，与陆余庆、王无竞、房融、崔泰之、卢藏用、赵元最厚。唐兴，文章承徐、庾余风，子昂始变雅正，为《感遇诗》三十八篇。王适曰：“是必为海内文宗。”子昂、赵贞固、卢藏用、杜审言、宋之问、毕隆泽、郭袭微、司马承祯、释怀一、陆余庆，号“方外十友”。

　　卢黄门藏用曰：“道丧五百岁而得陈君。”颜真卿曰：“若激昂颓俗，虽无害于过正，权其中论，不亦伤于厚诬。与沈隐侯论谢康乐，灵均以来，此秘未睹同也。”开宝中，梓州刺史郭廷谓以诗哭之，略曰：“魄逐东流水，坟依独坐山。”

　　退之《荐士诗》曰：“国朝盛文章，子昂始高蹈。”黄门侍郎卢藏用祭文曰：“天之生也，珠圆流兮玉方洁；子之殁也，太山颓兮良玉折。士林閴寂兮人物疏，门馆萧条兮宾侣绝。叹佳城之不返，辞玉阶而长别。呜呼！置酒祭子子不顾，亢声哭子子不回。唯天道而无托，但无心而已摧！”

　　《独异记》载：“子昂初入京，不为人知。有卖胡琴者，价百万，豪贵传视无辩者。子昂突出，谓左右曰：‘辇千缗市之。’众惊问，答曰：‘余善此乐。’皆曰：‘可得闻乎？’曰：‘明日可集宣扬里。’如期偕往，则酒肴毕具，置胡琴于前。食毕，捧琴语曰：‘蜀人陈子昂，有文百轴，驰走京毂，碌碌尘土，不为人知。此乐贱工之役，岂宜留心。’举而碎之，以其文轴遍赠会者。一日之内，声华溢郡。时武攸宜为建安王，辟为书记。”

　　《感遇诗》云：“微月生西海，幽阳始代升。圆光正东满，阴魄已朝凝。太极生天地，三元更废兴。至精谅斯在，三五谁能征。”其一。“兰若生春夏，芊蔚何青青。幽独空林色，朱蕤冒紫茎。迟迟白日晚，袅袅秋风生。岁华尽摇落，芳意竟何成。”其二。“苍苍丁零塞，今古缅荒途。亭堠何摧兀，暴骨无全躯。黄沙幕南起，白日隐西隅。汉甲三十万，曾以事匈奴。但见沙场死，谁怜塞上孤。”其三。“乐羊为魏将，食子殉军功。骨肉且相薄，他人安得忠。吾闻山中相，乃属放麑翁。孤兽犹不忍，况以奉君终。”其四。“市人矜巧智，于道若童蒙。倾夺相夸侈，不知身所终。曷见玄真子，观世玉壶中。杳然遗天地，乘化入无穷。”其五。“吾观龙变化，乃知至阳精。石林何冥密，幽洞无留行。古之得仙道，信与元化并。玄感非象识，谁能测沦冥。世人拘目见，酣酒笑丹经。昆仑有瑶树，安得采其英？”其六。“白日每不归，青阳时暮矣。茫茫吾何思，林卧观无始。众芳委时晦，鶗鴂悲鸣耳。鸿荒古已颓，谁识巢居子？”其七。“吾观昆仑化，日月沦洞冥。精魄相交会，天壤以罗生。仲尼推太极，老聃贵窈冥。西方金仙子，崇议乃无明。空色皆寂灭，业缘定何成。名教信纷藉，死生俱未停。”其八。“圣人秘元命，惧世乱其真。如何嵩公辈，诙谲误时人。先天诚为美，阶乱祸谁因。长城备敌国，嬴祸发其亲。赤精既迷汉，子年何救秦。去去桃李花，多言死如麻。”其九。“深居观群动，悱然争朵颐。群动相啖食，利害纷。便便夸毗子，荣耀更相持。务光让天下，商贾竞刀锥。已矣行采芝，万世同一时。”其十。“吾爱鬼谷子，青溪无垢氛。囊括经世道，遗身在白云。七雄方龙斗，天下乱无君。浮荣不足贵，遵养晦时文。舒可弥宇宙，卷之不盈分。岂徒山木寿，空与麋鹿群。”其十一。“呦呦南山鹿，离罟以媒囮。招摇青桂树，幽蠹亦成科。世情甘近习，荣耀纷如何。怨憎未相复，亲爱生祸罗。瑶台倾巧笑，玉杯殒双娥。谁见枯城蘖，青青成斧柯。”十二。“林居病时久，水木澹孤清。闲卧观物化，悠悠念无生。青春始萌达，朱火已满盈。殂落方自此，感叹何时平。”十三。“临岐泣世道，天命良悠悠。昔日殷王子，玉马遂朝周。宝鼎沦伊谷，瑶台成古邱。西山伤遗老，东陵有故侯。”十四。“贵人难得意，赏爱在须臾。莫以心如玉，探他明月珠。昔称夭桃子，今为舂市徒。鸱鸮悲东国，麋鹿泣姑苏。谁见鸱夷子，扁舟去五湖。”其十五。“圣人去已久，公道缅良难。蚩蚩夸毗子，尧禹以为谩。骄荣贵工巧，势利迭相干。燕王尊乐毅，分国愿同欢。鲁连让齐爵，遗组去邯郸。伊人信往矣，感激为谁叹？”十六。“幽居观天运，悠悠念群生。终古代兴没，豪圣莫能争。三季沦周赧，七雄灭秦嬴。复闻赤精子，提剑入咸京。炎光既无象，晋魏纷纵横。尧禹道已昧，昏虐势方行。岂无当世雄，天道与边兵。咄咄安可言，时醉而未醒。仲尼溺东夏，伯阳遁西溟。大运自古来，旅人胡叹哉！”十七。“逶迤世已久，骨鲠道斯穷。岂无感激者，时俗颓此风。灌园何其鄙，皎皎于陵子。世道不相容，嗟嗟张长公。”十八。“圣人不利己，忧济在元元。黄屋非尧意，瑶台安可论。吾闻西方化，清净道弥敦。奈何穷金玉，雕刻以为尊。云架山林尽，瑶图珠翠烦。鬼功尚未可，人力安能存。夸愚适增累，矜智道逾昏。”十九。“玄天幽且默，群议曷嗤嗤。圣人教犹在，世运久陵迟。一绳将何系，忧醉不能持。去去行采芝，勿为尘所欺。”二十。“蜻蛉游天下，与世本无患。飞飞未能止，黄雀来相干。穰侯富秦宠，金石比交欢。出入咸阳里，诸侯莫敢言。宁知山东客，激怒秦王肝。布衣取丞相，千载为辛酸。”二十一。“微霜知岁晏，斧柯始青青。况乃金天久，浩露沾群英。登山望宇宙，白日已西暝。云海方荡潏，孤鳞安得宁。”二十二。“翡翠巢南海，雄雌珠树林。何知美人意，骄爱比黄金。杀身炎洲里，委羽玉堂阴。旖旎光首饰，葳蕤烂锦衾。岂不在遐远，虞罗忽见寻。多材信为累，叹息比珍禽。”二十三。“挈瓶者谁子，姣服当青春。三五明月满，盈华不自珍。高坐委金玉，微缕悬千钧。如何负公鼎，被敚笑时人。”二十四。“寒蝉号白露，兹岁已蹉跎。群物从大化，孤英将奈何。瑶台有青鸟，远食玉山禾。昆仑见玄凤，岂复虞云罗。”二十五。“荒哉穆天子，始与白云期。宫女多怨旷，层城闭峨眉。日晚瑶台乐，岂伤桃李时。青苔空萎绝，白发生罗帷。”二十六。“朝发宜都渚，浩然思故乡。故乡不可见，但见巫山阳。巫山彩云没，高邱正微茫。伫立望已久，涕泪沾衣裳。岂兹越乡感，忆昔楚襄王。朝云无处所，荆国亦沦亡。”二十七。“昔日章华宴，荆王乐荒淫。霓旌翠羽盖，射兕云梦林。朅来高唐观，怅望阳云岑。雄图今何在，黄雀空哀吟。”二十八。“丁亥岁云暮，西山事甲兵。赢粮市邛道，荷戟争羌城。严冬阴风劲，穷岫油云生。昏黩无昼夜，羽檄复相惊。拳跼竞万仞，崩危走九冥。籍籍峰壑里，哀哀冰雪行。圣人御宇宙，闻道太阶平。肉食谋何失，藜藿缅纵横。”二十九。“可惜瑶台树，灼灼佳人姿。碧华映朱实，攀折青春时。岂不盛光宠，荣君白玉墀。但恨红芳歇，凋伤感所思。”三十。“朅来豪游子，势利祸之门。如何兰膏叹，感激自生冤。众趋明所避，时弃道犹存。云渊既已失，罗网与谁论？箕山有高节，湘水有清源。唯应白鸥鸟，可为洗心言。”三十一。“索居犹几日，炎夏忽然衰。阳彩皆阴翳，亲友尽暌违。登山望不见，涕泣久涟洏。宿昔感颜色，若与白云期。世中骄豪子，驱逐正嗤嗤。蜀山与楚水，携手在何时？”三十二。“金鼎合神丹，世人将见欺。飞飞骑羊子，胡乃在峨眉。变化固幽类，芳菲能几时。疲疴苦沦世，忧痗日侵淄。眷然顾幽褐，白雪空涕洟。”其三十三。“朔风吹海树，萧条边已秋。亭上谁家子，哀哀明月楼。自言幽燕客，结发事远游。赤丸杀公吏，白刃报私仇。避仇至海上，被役此边州。故乡三千里，辽水复悠悠。每愤边兵入，常为汉国羞。何知七十载，白首未封侯！”三十四。“本为贵公子，平生实爱才。感时思报国，拔剑起蒿莱。西驰丁零塞，北上单于台。登山见千里，怀古心悠哉。谁言未忘祸，磨没成尘埃。”其三十五。“浩然坐何慕，吾蜀有峨眉。念与楚狂子，悠悠白云期。时哉悲不会，涕泣久涟洏。梦登西山冗，南采巫江芝。探元观造化，遗世从云螭。婉娈时永矣，感悟不见之。”其三十六。“朝入云中郡，北望单于台。二国何密迩，沙朔气雄哉。藉藉天骄子，猖狂已复来。塞垣无名将，亭堠空崔嵬。咄嗟吾何叹，边人涂草莱。”其三十七。“仲尼探元化，幽鸿顺阳和。大运自盈缩，春秋递来过。盲飙忽号怒，万物相纷劘。溟海皆震荡，孤凤其如何。”其三十八。

　　邵大震

　　《九日登玄武山旅眺》云：“九月九日望遥空，秋水秋天生夕风。寒雁一向南飞远，游人几度菊花丛。”卢照邻和云：“九月九日眺山川，归心归望积风烟。他乡共酌金花酒，万里同悲鸿雁天。”玄武山在今东蜀。高宗时，王勃以檄鸡文斥出沛王府，既废，客剑南，有游玄武山赋诗。照邻为新都尉，大震其同时人也。勃诗云：“九月九日望乡台，他席他乡送客杯。人今巳厌南中苦，鸿雁那从北地来。”

　　李日知

　　郑州人，景龙初为相。初，安乐公主馆第成，中宗临幸，燕从官，赋诗。日知卒章曰：“所愿但知居者乐，无使时称作者劳。”独以规诫。睿宗他日谓曰：“向时虽朕亦不敢谏，非卿亮直，何能尔！”即拜侍郎。亮直，《唐书》本传作挺直。

　　李景伯

　　中宗宰相怀远之子，景龙初为谏议大夫。中宗宴侍臣，酒酣，各命为《回波辞》，景伯独为箴规语。帝不悦，萧至忠曰：“真谏官也。”《回波辞》曰：“回波尔时酒卮，微臣职在箴规。侍宴既过三爵，喧哗窃恐非宜。”

　　刘祎之

　　字希美，常州人，与孟利贞、高智周、郭正一俱有名，号“刘孟高郭”。上元中，与元万顷等偕召入禁中，论次新书；高宗又密与参决时政，以分宰相权，时谓“北门学士”。武后时，以罪赐死。

　　《九成宫秋初应制诗》云：“帝圃疏金阙，仙台驻玉銮。野分仙鸑岫，路接宝鸡坛。林树千霜积，山宫四序寒。蝉急知秋早，莺疏觉夏阑。怡神紫气外，凝睇白云端。舜海词波发，空惊游圣难。”

　　《和太子纳妃公主出降诗》曰：“梦梓光青陛，秾桃蔼紫宫。德优宸念远，礼备国姻崇。万户声明发，三条骑吹通。香轮送重景，彩斾引仙虹。”

　　《奉和别越王诗》云：“周屏辞金殿，梁骖整玉珂。管声依折柳，琴韵动流波。鹤盖分阴促，龙轩别念多。延襟小山路，还起大风歌。”

　　王无竞

　　字仲列，宋太尉弘之裔。气豪纵，下笔成章，为殿中侍御史。张易之等诛，坐尝交，贬广州，仇家矫制榜杀之。

　　《巫山诗》云：“神女向高唐，巫山下夕阳。徘徊作行雨，婉娈逐荆王。电影江前落，雷声峡外长。霁云无处所，台馆晓苍苍。”

　　宋之问《下山歌》云：“下嵩邱兮多所思，携佳人兮步迟迟。松间明月长如此，君再游兮复何时。”无竞和云：“日云暮兮下嵩山，路连绵兮树石间。出谷口兮见明月，心徘徊兮不能还。”

　　袁恕己

　　《咏屏风》云：“绮阁云霞满，芳林草树新。鸟惊疑欲曙，花笑不关春。山对弹琴客，溪流垂钓人。请看车马客，行处有风尘。”

　　恕己，沧州人。与诛二张，相中宗；及贬，周利正逼杀之。

　　郭元振

　　《古剑歌》云：“君不见昆吾铁冶飞炎烟，红光紫气俱赫然。良工锻炼凡几年，铸得宝剑名龙泉。龙泉颜色如霜雪，良工嗟咨叹奇绝。琉璃玉匣吐莲花，错镂金环生明月。正逢天下无风尘，幸得周防君子身。精光黯黯青蛇色，文章片片绿龟鳞。非直结交游侠子，亦曾亲近英雄人。何言中路遭弃捐，零落飘沦古狱边。虽复沉埋无所用，犹能夜夜气冲天。”子美《过代公故宅诗》云：“壮公临事断，顾步涕横落。高咏《宝剑篇》，神交付溟漠。”

　　元振尉通泉，任侠使气，拨去小节。武后知所为，召欲诘；既与语，奇之，索所为文章，上《宝剑篇》，后览嘉叹，诏示学士李峤等。

　　“久戍人将老，长征马不肥”，元振警句也。元振尝山居，夜有人面如盘出灯下，元振以此诗题其颊，遂灭。明日出行，巨木上有白耳，此句在焉。

　　元振，魏州人。年十六，与薛稷、赵彦昭同为太学生，姿雄迈。景云中位宰相。

　　崔融

　　融，字成安，齐州人。擢八科高第，与李峤、苏味道、王绍宗附易之兄弟。杜审言为融所奖引，为服缌麻。子禹锡、翘知名，孙巨，曾孙从。

　　《和宋之问寒食题黄梅临江驿》云：“春分自淮北，寒食渡江南。忽见浔阳水，疑是宋家潭。明主阍难叫，孤臣逐未堪。遥思故园陌，桃李正酣酣。”宋之问诗云：“马上逄寒食，愁中属暮春。可怜江浦望，不见洛桥人。北极怀明主，南溟作逐臣。故园肠断处，日夜柳条新。”

　　《户部尚书崔公挽歌》云：“八座图书委，三台章奏盈。举杯常有劝，曳履忽无声。市若荆州罢，池如薛县平。空余济南剑，天子署高名。”

　　《咏剑诗》云：“宝剑出昆吾，龟龙夹采珠。五精初献术，千户竞论都。匣气冲牛斗，山形转辘轳。欲知天下贵，持此问风胡。”

　　《则天皇后挽歌》云：“前殿临朝罢，长陵合葬归。山川不可望，文物尽成非。阴月霾中道，轩星落太微。空余天子孝，松上景云飞。”

　　《韦长史挽词》云：“日落桑榆下，寒生松柏中。冥冥多苦雾，切切有悲风。京兆新阡辟，扶阳甲第空。郭门从此送，荆棘渐蒙笼。”

　　崔融《瓦松赋序》曰：“崇文馆瓦松者，产于屋霤之下。谓之木也，访山客而未详；谓之草也，验神农而罕记。”赋云：“煌煌特秀，状金芝之产霤；历历虚悬，若星榆之种天。葩条郁毓，根柢连卷。间紫苔而裛露，凌碧瓦而含烟。”又曰：“惭魏宫之乌悲，恶汉殿之红莲。”崔公博学，莫不该悉，岂不知瓦松已有旧说乎？《博雅》云：“在屋曰昔邪，在墙曰垣衣。”《广志》谓之兰香，生于久屋之瓦。魏明帝好之，命长安西载其瓦于洛阳以覆屋。前代词人诗中多用昔邪，梁简文《咏蔷微》曰：“缘阶覆碧倚，依檐映昔邪。”或言屋上木多松栽，土木气泄则瓦松生。出《酉阳杂俎》，乌悲字未详。

　　久视元年，改控鹤府为奉宸府，张易之为奉宸令，引词人为供奉。佞者奏云：“昌宗，王子晋后身。”令被羽衣，吹箫乘木鹤，奏乐于庭。融赋诗为绝唱，有“昔遇浮邱伯，今同丁令威。中郎才貎是，藏史姓名非”之句。后与宰相苏味道相诮，云：“某诗所以不及相公，无‘银花合’也。”苏有诗云：“火树银花合。”味道云：“子诗虽无‘银花合’，还有‘金铜丁’。”取令威之句也。

　　融为文华婉，当时未有辈者，朝廷大笔，多手敕委之。撰《武后哀册》最高丽，绝笔而死，时谓“思苦神竭”云。

　　张昌龄

　　冀州人，与兄昌宗皆能文。昌龄举进士，与王公治齐名，皆为考功王师旦所绌。太宗问之，答曰：“昌龄等华而少实，其文浮靡，非令器也。取之则后生劝慕，乱陛下风雅。”帝然之。后献《翠微宫颂》，敕于通事舍人里供奉。贺兰敏之奏豫北门修撰，卒。《南部新书》云：“昌龄与文皇作《息兵诏》，叹曰：‘祢衡、潘岳之俦也。’”  
卷九

　　李适　张锡　徐彦伯　宗楚客　韦承庆　萧至忠　李迥秀　刘宪　崔湜　岑羲

　　李适

　　适，字子至，京兆人。武后修《三教珠英》，以李峤、张昌宗为使，取文学士缀集，适与王无竞、尹元凯等在选。睿宗时，以工部侍郎卒。

　　《九日登慈恩应制》云：“凤辇乘朝霁，鹦林对晚秋。天文贝叶写，圣泽菊花浮。塔似神功造，龛疑佛影留。幸陪清汉跸，欣奉净居游。”

　　《答宋十一崖口五渡见赠》云：“闻君访远山，跻险造幽绝。眇然青云境，观奇弥年月。登岭亦溯溪，孤舟事沿越。崿嶂传彩翠，崖磴互欹缺。石林上攒丛，金涧下明灭。扪壁窥丹井，梯苔瞰乳穴。忽枉岩中赠，对玩未尝辍。殷勤独往事，委曲炼药说。邀余名山期，从尔泛海澨。岁晏秉宿心，斯言匪徒说。”

　　初，中宗景龙二年，始于修文馆置大学士四员，学士八员，直学士十二员，象四时、八节、十二月。于是李峤、宗楚客、赵彦昭、韦嗣立为大学士，适、刘宪、崔湜、郑愔、卢藏用、李乂、岑羲、刘子玄为学士，薛稷、马怀素、宋之问、武平一、杜审言、沈佺期、阎朝隐为直学士，又召徐坚、韦元旦、徐彦伯、刘允济等满员，其后被选者不一。凡天子飨会游豫，唯宰相、直学士得从，春幸梨园并渭水祓除，则赐柳圈辟疠；夏宴蒲萄园，赐朱樱；秋登慈恩浮图，献菊花酒称寿；冬幸新丰，历白鹿观，上骊山，赐浴汤池，给香粉兰泽。从行给翔麟马、品官黄衣各一。帝有所感，即赋诗，学士皆属和，当时人所钦慕。然皆狎猥佻佞，忘君臣礼法，惟以文华取幸。若韦元旦、刘允济、沈佺期、宋之问、阎朝隐等，无它称。景龙二年七夕，御两仪殿赋诗，李峤献诗云：“唯言七襄咏，流入五弦歌。”是日李行言唱《步虚歌》。九月，幸慈恩寺塔，上官氏献诗，群臣并赋。闰九月，幸总持寺，登浮图，李峤等献诗。十月三日，幸三会寺。十一月十五日，中宗诞辰，内殿连句为柏梁体。二十一日，安乐公主出降武延秀。是月以婕妤上官为昭容。十二月六日，上幸荐福寺，郑愔诗先成，“旧邸三乘辟”是也。宋之问后进。“驾象法王归”是也。立春侍宴赋诗。二十一日，幸临渭亭，李峤等应制。三十日，幸长安故城。十二月晦，诸学士入阁守岁，以皇后乳母戏适御史大夫窦从一。往来其家，遂有“国爹”之号。三年七日，清晖阁登高遇雪，宗楚客诗云“蓬莱雪作山”是也，因赐金彩人胜。李峤等七言诗。“千钟圣酒御筵披”是也。是日甚欢，上令学士递起屡舞，至沈佺期赋《回波》，有“齿录牙绯”之语。晦日，幸昆明池，宋之问诗“自有夜珠来”之句，至今传之。二月八日，送沙门元奘等归荆州，李峤等赋诗。十一日，幸太平公主南庄。七月，幸望春宫，送朔方节度使张亶赴军。八月三日，幸安乐公主西庄。九月九日，幸临渭亭，分韵赋诗。韦安石先成。十一月一日，安乐公主入新宅，赋诗。十五日，中宗诞辰、长宁公主满月，李峤诗“神龙见像日，仙凤养雏年”是也。二十三日，南郊，徐彦伯上《南郊赋》。十二月十二日，幸温泉宫，敕蒲州刺史徐彦伯入仗，同学士例，因与武平一等五人献诗，上官昭容献七言绝句三首。十四日，幸韦嗣立庄，拜嗣立逍遥公，名其居曰“清虚原”、“幽栖谷”。十五日，幸白鹿观。十八日，幸秦始皇陵。四年正月朔，赐群臣柏树。五日蓬莱宫宴吐蕃使，因为柏梁体。吐蕃舍人亦赋。七日，重宴大明殿，赐彩镂人胜，又观打球。八日立春，赐彩花。二十九日晦，幸浐水。二月一日，送金城公主。三日，幸司农少卿王光辅庄。是夕，岑羲设茗饮讨论经史，武平一论《春秋》，崔日用请北面，日用赠平一歌曰“彼名流兮左氏癖，意玄远兮冠今昔”。二十一日，张亶至自朔方，宴于桃花园，赋七言诗。明日，宴承庆殿，李峤桃花园词，因号《桃花行》。三月一日清明，幸梨园，命侍臣为拔河之戏。三日上巳，祓禊于渭滨，赋七言诗，赐细柳圈。八日，令学士寻胜，同宴于礼部尚书窦希琳亭，赋诗，张说为之序。十一日，宴于昭容之别院。二十七日，李峤入都祔庙，徐彦伯等饯之，赋诗。四月一日，幸长宁公主庄。六日，幸兴庆池观竞渡之戏。其日，过希玠宅，学士赋诗。二十九日，御宴，祝钦明为八风舞，诸学士曰：“祝公斯举，五经扫地尽矣！”睿宗时，道士司马承祯还天台，适赠诗，词甚美，朝士属和三百余人，徐彦伯编为《白云记》

　　《中宗幸兴庆戏竞渡应制》云：“拂雾金舆丹斾转，凌晨黼帐碧池开。南山倒影从云落，北涧摇光写浪回。急舸争标排荇度，轻帆截浦触荷来。横汾宴镐欢无极，歌舞年年圣寿杯。”

　　《陪幸临渭亭诗》云：“长乐喜春归，披香爱雪霏。花从银阁度，絮绕玉窗飞。写曜御天藻，呈祥拂御衣。山林纷可望，无处不光辉。”

　　《安乐公主山庄》云：“平阳金榜凤凰楼，沁水银河鹦鹉洲。彩仗遥寻丹壑里，仙舆暂幸绿亭幽。前池锦幔莲花艳，后岭香炉桂蕊秋。贵主称觞万年寿，还轻汉武济汾游。”

　　《人日大明宫应制》云：“朱城待凤韶华至，碧殿乘龙淑气来。宝帐金屏人已帖，图花学鸟胜初裁。林香近接宜春苑，山翠遥添献寿杯。向夕凭高风日丽，天文垂曜象昭回。”

　　《望春宫迎春应制》云：“玉辇金舆天上来，花园四望锦屏开。轻丝半拂朱城柳，细缬全披画阁梅。舞蝶分行飘御席，歌莺度曲绕仙杯。圣词春日光辉满，汉主秋风莫道才。”

　　《送金城公主》云：“绛河从远聘，青海赴和亲。月作临边晓，花为度陇春。主歌悲顾鹤，帝策重安人。独有琼箫去，悠悠思锦轮。”

　　《宴安乐公主新宅》云：“银河半倚凤凰台，玉酒相传鹦鹉杯。若见君平须借问，仙槎一去几时来？”

　　《饯唐永昌赴任东都》云：“闻道飞凫向洛阳，翩翩矫翮度文昌。自尚书郎为令。因声寄意三花树，少室岩前几过香。”适云：“有田在少室，不见十年矣。”

　　徐元伯《题适碑阴序》曰：“焦焦李公，生自号东山子，死葬东山，岂其讖哉！”神交者歌《薤露》以送子归东山焉，歌曰：“陇障萦紫气，金光赫氛氲。美人含遥霭，桃李方自薰。图高黄鹤羽，宝夺骊龙群。忽惊薤上曲，掩曀东山云。”“回也实天枉，贾生亦晚促。今复哀若人，危迅风前烛。夜台沦清镜，穷尘埋结绿。何以赠下泉，生刍唯一束。”

　　张锡

　　《慈恩寺九月九日登浮图应制》云：“九州霜景净，千门晓望通。仙游光御路，瑞塔迥凌空。菊彩扬尧日，萸香绕舜风。天文丽辰象，窃抃仰层穹。”

　　《晦日宴高文学林亭》云：“雪尽铜驼路，花照石崇家。年光开柳色，池影泛云华。赏洽情方远，春归景未赊。欲知多暇日，樽酒渍澄霞。”

　　锡，文琮之子也。久视初，代其甥李峤为宰相，请还庐陵王，不为张易之所右。俄知选坐赃，论流循州。韦后临朝，为相，旬日出刺绛州，卒。

　　徐彦伯

　　兖州人，为蒲州司兵参军。时司户韦暠善判，司士李亘工书，彦伯属辞，号“河东三绝”。武后撰《三教珠英》，取文辞士皆天下选，彦伯、峤居首。

　　《和宋之问崖口五渡》云：“闻有独往客，拂衣捐世心。结忻薄枉渚，撰念荣旧林。经亘去崖合，冥绵归壑深。琪树环碧彩，金潭生翠阴。洄沿弄沙榜，危仄眺明岑。夕闻桂里猿，晓玩松上禽。杂佩蕴孤袖，琼敷缀双衿。我怀沧洲想，懿尔白雪吟。秉愿理方叶，存期迹易寻。兹言庶不负，为报岩中琴。”

　　《赠刘舍人古意》云：“深林閟灵鸟，文章世所希。巢君碧梧树，舞君青琐闱。或言凤池乐，抚翼更西飞。凤池环禁林，仙阁雾沉沉。璇题激流日，珠缀绵清阴。郁穆丝言重，荧煌台座深。风张丹戺翮，月弄紫庭音。还彩结不散，孤英跂莫寻。浩歌向兰渚，婉娈故俦心。”

　　《和韦元旦早朝》云：“夕转清壶漏，晨惊长乐钟。逶迤纶禁客，假寐守铜龙。予亦趋三殿，肩随谒九重。繁珂接曙响，华剑比春容。相问韶光歇，弥怜芳意浓。愿言乘日旰，携手即云峰。”

　　《祓禊渭滨侍宴应制》云：“晴风丽日满芳洲，御幕春筵祓锦流。皆言曲侍璜溪宴，暂似轻飞天汉游。”

　　《侍宴韦嗣立庄》云：“鼎臣休澣隙，方外结遥心。别业青霞境，孤潭碧树林。每驰东野策，遥弄北溪琴。帝眷纡时豫，台园赏岁阴。移銮明月沼，张组白云岑。御酒瑶觞落，仙坛竹径深。三光悬圣藻，五等冠朝簮。自昔皇恩感，咸言独自今。”

　　《送金城公主》云：“凤扆怜箫曲，鸾闺念掌珍。羌庭遥筑馆，庙策重和亲。星转银河夕，花移玉树春。圣心凄远送，留跸望征尘。”

　　《驾幸温泉》云：“姬典歌时迈，虞编记省方。何如黑帝月，玄览白云乡。翠仗萦船库，明旂应萯音负，玉草也。阳。风摇花眊彩，雪艳宝戈芒。御陌开油次，离宫夹树行。桂枝笼騕褭，松叶荫堂皇。仙女舍珠液，温池孕璧房。涌疑神瀵溢，泛若帝台浆。独沸流常热，潜蒸气转香。青坛环玉甃，红淀铄金光。藻曜凝芳洁，葳蕤献淑祥。五龙归宝算，九鳸叶时康。同预华封老，中衢祝圣皇。”

　　《安乐公主新宅》云：“凤楼开阖引明光，花酎连添醉益香。欲知帝女薰天贵，金柯玉柱夜成行。”或云“金珂玉柱”，或云“金柯玉柱”。

　　《饯唐永昌》云：“金溪碧水玉潭砂，凫鸟翩翩弄日华。斗鸡香陌行春倦，为摘东园桃李花。”

　　《饯唐州高使君》云：“香萼媚红滋，垂条萦绿丝。情人拂瑶袂，共惜此芳时。骕騻巳踯躅，鸟隼方葳蕤。跂闻望太守，流润及京师。”

　　《中宗幸兴庆池戏竞渡献诗》曰：“夹道传呼翊翠虬，天回日转御芳洲。青潭晓霭笼仙跸，红屿晴花隔彩旒。香溢金杯盈广坐，声摇妓舸匝中流。群臣相庆嘉鱼乐，共哂横汾歌吹秋。”

　　中宗与修文馆学士宴乐赋诗，每命彦伯为之序，文彩华缛。《夜宴安乐公主新第序》云：“言容有典，缉姒幄之柔规；汤沐增荣，结风庭之藻涣。”又曰：“鸣璜节佩，登绣轴之雕轩；花绶香缨，带泽壶之青锁。”此言驸马。《送郑惟忠序》云：“卷芦叶而横吹，声愁陇月；抚剑镡而直视，目断芳洲。”

　　彦伯为文，多变易求新，以“凤阁”为“鷃阁”，“龙门”为“虬户”，“金谷”为“铣溪”，“玉山”为“琼岳”，“竹马”为“筱骖”，“月兔”为“魄兔”，进士效之，谓之“徐涩体”。

　　宗楚客

　　《正月晦中宗幸浐水诗》云：“御辇出明光，乘流泛羽觞。珠胎随月减，玉漏与年长。寒尽梅犹白，风迟柳未黄。日斜旌骑转，休气满林塘。”

　　《人日清晖阁应制》云：“窈窕神仙阁，参差云汉间。九重中禁启，七日早春还。太液天为水，蓬莱雪作山。今朝上林树，无处不堪攀。”

　　《幸安乐公主西园应制诗》：“玉楼银榜枕严城，翠盖虹旗列禁庭。日映层岩图画色，风摇杂树管弦声。水边重阁含飞动，云里孤峰似削成。幸陪七圣游昆阆，无劳万里访蓬瀛。”

　　又《安乐公主入新宅诗》云：“星桥他日创，仙榜此时开。马向铺钱埒，箫闻弄玉台。人疑卫叔美，客似长卿才。借问游天汉，谁能取石回。”

　　楚客，字叔敖，河东人。节愍太子之败也，楚客请诛其首祭三思。俄为相，与纪处讷缔交，世号“宗纪”。御史崔琬劾之，帝诏琬与宗、纪兄弟两解之，世谓帝为“和事天子”。韦氏败，被诛。

　　韦承庆

　　字延休，性谨畏。长安中为相，附张易之，时与异母弟嗣立并为宰相。韦氏孝友，词学则承庆、嗣立，邃音乐有万石，达礼仪则叔夏，史才博识有述。时赵冬曦兄弟亦各有名，张说曰：“韦、赵兄弟，人之杞梓。”

　　《寒食应制诗》云：“凤城春色晚，龙禁早辉通。旧火收槐燧，余寒入桂宫。莺啼正隐叶，鸡斗始开笼。蔼蔼瑶山满，仙歌始乐风。”

　　《直中书省诗》：“清切凤凰池，扶疏鸡树枝。惟应集鸾鹭，何为宿羁雌。大造乾坤辟，深恩雨露垂。昆蚑既含养，驽骀亦驱驰。木偶翻为用，芝泥忽滥窥。九思空自勉，五字本无施。徒喜逄千载，何阶答二仪。萤光向日尽，蚊力负山疲。禁宇庭除阔，闲宵钟箭移。暗花临户发，残月下帘欹。白发随身改，丹心为主披。命将时并泰，言与行俱危。寄谢巢由客，尧年正在斯。”

　　《南中咏雁》云：“万里人南去，三秋雁北飞。不知何岁月，得与尔同归。”

　　《凌朝浮江旅思》云：“天晴上初日，春水送孤舟。山远疑无树，潮平似不流。岸花荣且落，江鸟没还浮。羁望伤千里，长歌遣客愁。”

　　萧至忠

　　《安乐公主山庄》云：“西郊窈窕凤凰台，北渚平明法驾来。匝地金声初度曲，周堂玉溜始传杯。湾路分游画舟转，岩门相向碧亭开。微臣此时承宴乐，仿佛疑从星汉回。”

　　《九日侍宴应制》云：“望幸三秋暮，登高九日初。朱旗巡汉苑，翠帟俯秦墟。宠极萸香遍，恩深菊酎余。承欢何以答，万亿俯宸居。”得余字。

　　《慈恩寺九日登塔应制》云：“天跸三乘启，星舆六辔行。登高临宝塔，极目遍王城。神卫虚中绕，仙歌云外清。重阳千万寿，率舞颂升平。”

　　至忠，德言孙，相中宗。后从太平公主逆谋，诛。明皇曰：“至忠诚国器，但晚谬耳！”

　　李迥秀

　　《慈恩寺九日应制》云：“沙界人王塔，金绳梵帝游。言从祗树赏，行玩菊丛秋。御酒调甘露，天花乱彩旒。尧年持佛日，同此庆时休。”

　　《和主弟锡宴》云：“金榜岧峣云里开，玉箫参差天际回。莫惊侧弁还归路，只为平阳歌舞催。”

　　《安乐公主山庄》云：“诘旦重门闻警跸，传言太主奏山林。是日回舆罗万骑，此时欢甚赐千金。鹭羽凤箫参乐曲，荻园竹径接帷阴。手舞足蹈方无已，万年千岁奉薰琴。”

　　迥秀、崔湜、郑愔在武后、中宗时，以奸淫污名位，然皆有文。迥秀尝以鸳鸯一双与张易之共饮，取其常相逐也。

　　迥秀为兵部尚书，有疾，谓问者曰：“仆自知当作侍中，有命，固不忧也。”问者出门而终，诏赠侍中。

　　刘宪

　　《送张亶赴朔方应制》云：“命将择耆年，图功胜必全。光辉万乘饯，威武二庭宣。中衢横鼓角，旷野蔽旌旃。推食天厨至，投醪御酒传。凉风过雁苑，杀气下鸡田。分阃恩何极，临岐动睿篇。”

　　《陪幸长宁公主林亭庄》云：“公主林亭地，清晨降玉舆。画桥飞渡水，仙阁涌临虚。晴新看蛱蝶，夏早摘芙蕖。文酒娱游盛，忻叨侍从余。”

　　《陪幸五王宅》云：“北斗枢机任，西京肺腑亲。畴昔王门下，今兹制幸晨。恩光山水被，圣作管弦新。绕座薰红药，当轩暗绿筠。摘荷才早夏，听鸟尚余春。行漏今徒晚，风烟起观津。”

　　《三会寺应制》云：“岧峣苍史台，敞朗绀园开。戒旦壶人警，翻霜羽骑来。下辇登三袭，褰旒望九垓。林披馆陶榜，水浸昆明灰。网户飞花缀，幡竿度鸟回。豫游仙唱动，潇洒出尘埃。”

　　《荐福寺应制》云：“地灵传景福，天驾俨钩陈。佳哉藩邸旧，赫矣梵宫新。香塔鱼山下，禅堂雁水滨。珠幡映白日，镜殿写青春。甚欢延故吏，大觉拯生人。幸承歌颂末，长奉属车尘。”

　　《陪游上苑遇雪》云：“龙骖晓入望春宫，正逄春雪舞春风。花光并在天文上，寒气行销御酒中。”

　　《赐剪彩花应制》云：“上林宫馆好，春心独早知。剪花疑始发，刻燕似新窥。色浓轻雪点，香浅嫩风吹。此日叨陪侍，恩荣得数枝。”

　　《人日清晖阁应制》云：“舆辇乘人日，登临上凤京。风寻歌曲扬，雪向舞行萦。千官随兴合，百福与时并。承恩长若此，微贱幸升平。”

　　《安乐公主山庄》云：“主家别墅帝城隈，无劳海上觅蓬莱。沓嶂悬流平地起，危楼曲阁半天开。庭莎作荐舞行出，浦树相将歌棹回。此日风光与形胜，只言并伴圣词来。”

　　《侍宴韦嗣立庄》云：“东山有谢安，枉道鸣和銮。缇骑纷初日，霓旌度晓寒。云跸岩间下，虹桥涧底盘。幽栖俄似届，圣瞻宛余观。崖悬飞溜直，岸转绿潭宽。桂华尧酒泛，松响舜弦弹。明主恩斯极，贤臣节更殚。不才叨侍从，咏德以濡翰。”

　　《白鹿观应制》云：“玄游乘落晖，仙宇暧霏微。石梁萦涧转，珠斾扫坛飞。芝童荐膏液，松鹤舞骖騑。还似瑶池上，歌成周驭归。”

　　《人日玩雪应制》云：“胜日登临云叶起，芳风摇荡雪花飞。星晖幸得承金镜，扬影还将奉玉衣。”

　　《送金城公主》云：“外馆逾河右，行营指路岐。和亲悲远嫁，忍爱泣将离。旌斾羌风引，轩车汉月随。那堪马上曲，时向管中吹。”

　　《兴庆池应制》云：“苍龙阙下天泉池，轩驾来游箫管吹。缘堤夏筱萦不散，冒水新荷卷复披。帐殿疑从画里出，楼船直在镜中移。自然东海神仙处，何用西昆辙迹疲。”

　　《宴安乐公主新宅》云：“层轩洞户旦新披，度曲飞觞夜不疲。绮缀玲珑河色晓，珠帘隐映月华窥。”

　　《饯唐永昌》云：“始见郎官拜洛阳，旋闻近侍发雕章。绪言已勖期年政，绮字当生满路光。”

　　《七夕应制》云：“秋吹过双阙，星仙动二灵。更深移月镜，河浅度云軿。殿上呼方朔，人间失武丁。天文兹夜里，光映紫微庭。”

　　《慈恩寺九日应制》云：“香塔曾霄半，仙镳净镜游。登临凭季月，寥廓见中州。御酒新寒退，天文宝气浮。却邪将献寿，兹日奉千秋。”

　　《人日侍宴大明宫应制》云：“禁苑韶华此日归，东郊道上转青旂。柳色梅芳何处所，风前雪里觅芳菲。开冰池内鱼新跃，剪彩花间燕始飞。欲识王游达阳气，为观天藻竞春辉。”

　　《奉和三日祓禊渭滨》云：“桃花欲落柳条长，沙头水上足风光。此时御跸来游处，愿奉年年祓禊觞。”

　　《奉和春幸望春宫应制》云：“暮春春色最便妍，苑里花开列御筵。商山积翠临城起，浐水浮光共幕连。莺藏嫩叶歌相唤，蝶碍芳丛舞不前。欢娱节物今如此，愿奉宸游亿万年。”

　　宪，字元度，宋州人。为中书舍人，坐善张易之，出刺渝州。召为太仆少卿，兼修文馆学士，卒。天授中，治来俊臣狱，疾其酷，欲痛绳之，反为所陷。明皇在东宫，宪启曰：“禇无量经明行修，耆年宿望，宜数召问，以察其言。”太子顺纳。

　　崔湜

　　《白鹿观应制》云：“御旗探紫箓，仙仗辟丹邱。捧药芝童下，焚香桂女留。鸾歌无岁月，鹤语记春秋。臣朔其何幸，常陪汉武游。”

　　《送金城公主》云：“怀戎前册备，降女旧姻修。箫鼓辞家怨，旌旃出塞愁。尚孩中念切，方远御慈留。顾乏谋臣用，仍劳圣主忧。”

　　《饯唐州高使君》云：“芳春桃李时，京都物华好。为岳岂不贵，所悲陟远道。远道不可思，宿昔梦见之。赠君双佩刀，日夕视来期。”

　　《慈恩寺九日应制》云：“帝里重阳节，香园万乘来。却邪萸结佩，献寿菊传杯。塔类承天涌，门疑待佛开。睿词悬日月，长得仰昭回。”

　　《立春内出彩花应制》云：“澹荡春光满晓空，逍遥御辇入离宫。山河眺望云天外，台榭参差烟雾中。庭际花飞锦绣合，枝间鸟啭管弦同。即此欢娱齐镐宴，唯应率舞乐薰风。”

　　《婕妤怨》云：“不分君恩断，新妆视镜中。容华向春日，娇爱似秋风。枕席临灯晓，屏帏向月空。年年后庭树，荣落在深宫。”

　　《秦州薛都督挽词》云：“十里绛山幽，千年汾水流。碑传门客建，剑是故人留。垄树烟含夕，山门月照秋。古来钟鼎盛，共尽一蒿邱。”

　　湜，仁师之子，弟澄、液，从兄涖，并有文翰，列居清要，每私宴，自比王、谢之家。谓人曰：“吾门户及出身、历官，未尝不为第一。丈夫当先据要路以制人，岂能默默受制于人。”故进取不已，而不以令终。湜执政时年三十六，尝暮出端门，下天津，马上赋诗曰：“春还上林苑，花满洛阳城。”张说见之，叹曰：“文与位固可致，其年不可及也。”

　　湜，字澄澜，以文词称。附韦后作相，又附太平公主，门下客献《海鸥赋》以讽，湜称善而不自悛。帝诛萧至忠，湜流岭外。后知湜本谋，赐死荆州。

　　岑羲

　　《安乐公主山庄》云：“银榜重楼出雾开，金舆步辇向天来。泉声回入吹箫曲，山势遥临献寿杯。帝女含笑流飞电，乾文动色象昭回。诚愿北极拱尧日，微臣抃舞咏康哉。”

　　《宴安乐公主新宅》云：“金榜重楼开夜扉，琼筵爱客未言归。御欢不觉银河曙，尽醉那知玉露晞。”

　　《饯唐州高使君》云：“苍茫南塞地，明媚上春时。目极伤千里，怀君不自持。征车别岐路，斜日下崦嵫。一叹轺轩阻，悠悠即所思。”

　　《慈恩寺九日应制》云：“宝台耸天外，玉辇步云端。日丽重阳景，风摇季月寒。梵堂遥集雁，帝乐近翔鸾。愿献延龄酒，长承湛露欢。”

　　《立春内出彩花应制》云：“和风助律应韶年，清跸乘高入望仙。花笑莺歌迎帝辇，云披日霁俯皇川。南山近献仙杯上，北斗平临御座前。一奉恩荣欢在镐，空知率舞听薰弦。”

　　羲，字伯华，初为金坛令，弟仲翔长洲令，仲休溧水令。宗楚客语本道巡察御史曰：“毋遗江东三岑。”后相中宗、睿宗，坐预太平公主谋，诛。始岑氏在清要者数十人，羲曰：“物极则反，亦可以惧矣。”然不能抑退，以及祸。  
　 
卷十

　　赵彦昭　崔日用　李乂　卢藏用　马怀素　薛稷　刘允济　李元纮　李峤　苏瑰　苏颋 

　　赵彦昭 

　　上幸荐福寺，令赋诗云：“初地龙飞后，金身佛现时。千花开国界，万善累重基。北阙承行幸，西园属住持。天衣拂旧石，王舍起前祠。刹凤迎雕辇，幡虹驻彩旗。同沾小雨润，仰咏大风诗。” 

　　《九日临渭亭》云：“秋豫凝仙览，宸游转翠华。呼鹰下鸟路，戏马出龙沙。紫菊宜新寿，丹萸辟旧邪。须陪长久宴，岁岁奉吹花。” 

　　《安乐公主入新宅诗》云：“云物中京晓，天人外馆开。飞桥像河汉，悬榜学蓬莱。北阙临仙槛，南山送寿杯。一窥轮奂毕，惭恧栋梁材。” 

　　《人日清晖阁应制》云：“出震乘东陆，凭高御北辰。祥云应早岁，瑞雪候初旬。庭树千花发，阶蓂七叶新。幸承今日宴，长奉万年春。” 

　　《侍宴韦嗣立庄》云：“贤族唯题里，儒门但署乡。何如表岩洞，宸翰发辉光。地在兹山曲，家怜郃水阳。六龙驻旌罕，四牡耀旂常。北斗临台座，东山入庙堂。天高羽翼近，主圣股肱良。野竹池亭气，村花涧谷香。纵然怀豹隐，空愧蹑鹓行。” 

　　《白鹿观应制》云：“云骖驱半景，星跸坐中天。国诞玄宗圣，家寻碧落仙。玉杯鸾荐寿，宝算鹤知年。一睹光华旦，忻承道德篇。” 

　　《登骊山寓目应制》云：“皇情遍九垓，御辇驻昭回。路若随天转，人疑近日来。河看大禹凿，山见巨灵开。愿扈登封驾，常持荐寿杯。” 

　　《人日玩雪应制》云：“始见青云干律吕，俄逢瑞雪应阳春。今日回看上林树，梅花柳絮一时新。” 

　　《七夕应制》云：“青女三秋节，黄姑七日期。星桥度玉佩，云阁掩罗帷。河气通仙掖，天文下睿词。今宵望云汉，应得见蛾眉。” 

　　《慈恩寺九日应制》云：“出豫乘秋节，登高出梵宫。皇心满尘界，佛迹现虚空。日月宜长寿，人天得大通。喜闻题宝唱，受记莫由同。” 

　　《立春日侍宴别殿内出彩花应制》云：“剪彩迎初候，攀条写故真。花随红意发，叶就绿情新。嫩色惊衔燕，轻香误采人。应为薰风拂，能令芳树春。” 

　　《人日侍宴大明宫应制》云：“宝契无为属圣人，雕舆出幸玩芳辰。平楼半入南山雾，飞阁旁临东野春。夹路秾花千树发，垂轩弱柳万条新。处处风光今日好，年年愿奉属车尘。” 

　　《悼右仆射杨再思诗》云：“两揆光天秩，三朝奉帝熙。何言集大鸟，忽此丧元龟。坐叹公槐落，行闻宰树悲。壑舟今已去，宁有济川期。” 

　　彦昭，字奂然，甘州人。少豪迈，风骨秀爽。景龙中为相，以权幸进。后御史郭震非元震也。劾暴旧恶，姚崇恶之，贬江州别驾，卒。 

　　崔日用 

　　《正月七日宴大明殿诗》云：“新年宴乐坐东朝，钟鼓铿锽大乐调。金屋瑶筐开宝胜，花笺彩笔颂春椒。曲江苔色冰前液，上苑梅香雪里娇。宸极此时飞圣藻，微臣窃抃预闻韶。” 

　　《望春宫迎春应制》云：“东郊草物正薰馨，素浐凫鹥戏绿汀。凤阙斜通长乐观，龙旂直逼望春亭。光风遥艳兰英紫，淑景依迟柳色青。渭浦明晨修禊事，群公倾贺水心铭。” 

　　《送金城公主》云：“圣后经纶远，谋臣计画多。受降追汉策，筑馆许戎和。俗化乌孙垒，春生积石河。六龙今出饯，双鹤愿为歌。” 

　　《宴长乐公主新宅》云：“银烛金屏坐碧堂，只言河汉动神光。主家盛明欢不极，才子能歌夜未央。” 

　　《饯唐永昌》云：“洛阳桴鼓今不鸣，朝野咸推重太平。冬至冰霜俱怨别，春来花鸟若为情。” 

　　《慈恩寺九日应制》云：“紫宸欢每洽，绀殿法初隆。菊泛延龄酒，兰吹解愠风。咸英调正乐，香梵遍秋空。临幸符天瑞，重阳日再中。” 

　　日用为御史中丞，赐紫，是时佩鱼须有特恩，亦因宴命群臣撰词。日用曰：“台中鼠子直须谙，信足跳梁上壁龛。倚翻灯脂污张五，还来啮带报韩三。莫浪语，直王相，大家必若赐金龟，卖却猫儿相报赏。”中宗亦以金鱼赐之。 

　　《立春游苑应制》云：“乘时迎气正璿衡，灞浐烟氛向晓清。剪绮裁红妙春色，宫梅殿柳识天情。瑶筐彩燕先呈瑞，金缕晨鸡未学鸣。圣泽阳和宜宴乐，年年捧日向东城。” 

　　上宴日，日用起舞，自歌云：“东馆总是鹓鸾，南台自多杞梓。日用读书万卷，何忍不蒙学士？墨制帘下出来，微臣眼看喜死。”其日，以日用兼修文馆学士，制曰：“日用书穷万卷，学富三冬。”日用舞蹈拜谢。 

　　日用，滑州人。中宗时，武三思、宗楚客权宠交煽，日用多所结纳。才辩绝人，能乘机反祸取富贵。韦氏平，遂为相。尝谓人曰：“吾平生所事，皆适时制变，不专始谋。然每一反思，若芒刺在背云。”明皇时，日用犹被宠眷，帝赋诗宴游，多预酬唱。《送张说巡边应制》云：“吉日四黄马，宣王六月兵。拟清鸡鹿塞，先指朔方城。”日用有才辩，惟是奸佞耳。中宗时，《七日应制》云：“曲江苔色冰前液，上苑梅香雪里娇。”亦佳语也。 

　　李乂 

　　《陪幸临渭亭诗》云：“青阳御紫微，白雪下彤闱。浃壤流天霈，绵区洒帝辉。水如银度烛，云似玉披衣。为得因风起，还来就日飞。” 

　　《送沙门元奘等还荆州》云：“初日承归旨，秋风起赠言。汉珠留道味，江璧返真源。地出南关远，天回北斗尊。宁知一柱观，却启四禅门。” 

　　《芙蓉园应制》云：“水殿临丹籞，山楼绕翠微。昔游人托乘，今幸帝垂衣。涧筱缘峰合，岩花逗浦飞。朝回曲池地，无处不光辉。” 

　　《陪幸韦嗣立庄》云：“枢掖调梅暇，林园种槿初。入朝荣剑履，退食偶琴书。地隐东岩室，天回北斗车。旌门临窈窱，辇道属扶疏。云罕明丹谷，霜笳彻紫虚。水疑投石处，溪似钓璜余。帝泽颁卮酒，人欢颂里闾。一承黄竹咏，长奉白茅居。” 

　　《景龙四年正旦赋柏树诗》云：“劲节凌冬劲，芳心待岁芳。能令人益寿，非止麝含香。” 

　　《陪幸长宁公主庄》云：“紫禁乘宵动，青门访水嬉。贵游鳣序集，仙女凤楼期。合宴簮绅满，承恩雨露滋。北辰还捧日，东馆幸逄时。” 

　　《陪奉五王宅》云：“家住千门侧，亭临二水傍。贵游开北第，宸眷幸西乡。曳履迎中谷，鸣丝出后堂。浦疑观万象，峰似驻三光。草向琼筵乐，花承绣扆香。圣情思旧重，留饮赋雕章。” 

　　《三会寺应制》云：“睿德总无边，神皋择胜缘。二仪齐法驾，三会礼香筵。汉阙中黄近，秦山太白连。台疑书鸟日，池似刻鲸年。满月临真镜，秋风入御弦。小臣叨下列，持管谬窥天。” 

　　《荐福寺应制》云：“象设隆新宇，龙潜想旧居。碧楼披玉额，丹仗导金舆。代日兴光近，周星掩曜初。空歌清沛筑，梵乐奏胡书。帝造环三界，天文贲六虚。康哉孝理日，崇德在真如。” 

　　《人日清晖阁应制》云：“上日登台赏，中天御辇飞。后庭联舞唱，前席仰恩辉。睿作风云起，农祥雨雪霏。幸陪人胜节，长愿奉垂衣。” 

　　《安乐公主山庄》云：“金舆玉辇背三条，水阁山楼望九霄。野外初迷七圣道，河边忽睹二灵桥。悬泉滴滴依虹箭，清吹泠泠杂凤箫。向晚平阳歌舞合，前溪更转木兰桡。” 

　　《白鹿观应制》云：“制跸乘骊阜，回舆指凤京。南山四皓谒，西岳两童迎。云幄临悬圃，霞杯荐赤城。神明近福地，何必往蓬瀛。” 

　　《登骊山寓目应制》云：“崖巘万寻悬，居高敞御筵。行戈疑驻日，步辇若升天。城阙雾中近，关河云外连。谬陪登岱驾，忻奉济汾篇。” 

　　《望春宫迎春应制》云：“东城结宇敞千寻，北阙回舆具四临。丽日祥烟承罕毕，轻荑弱草藉衣簮。秦商重沓云岩近，河渭萦纡雾壑深。谬接鹓鸿陪赏乐，还欣鱼鸟遂飞沉。” 

　　《春日游苑喜雨》云：“仙跸九成台，香筵万寿杯。一旬初降雨，二月早闻雷。叶向朝跻密，花含宿润开。幸天承泽遍，无使日光催。” 

　　《兴庆池应制》云：“神池泛滥水盈科，仙跸纡徐步辇过。纵棹洄沿萍溜合，开轩眺赏麦风和。潭鱼在藻供游咏，谷鸟含樱入赋歌。寄语乘查溟海客，回头来此问天河。” 

　　《宴安乐公主新宅》云：“牵牛南度象昭回，学凤楼成帝女来。平旦鹓鸾歌席上，方宵鹦鹉献酬杯。” 

　　《饯唐永昌》云：“田郎才貎出咸京，潘子文华向洛城。愿以深心留善政，当令强项谢高名。” 

　　《饯唐州高使君》云：“淮源之水清，可以濯君缨。彼美称才杰，亲人伫政声。岁寒畴曩意，春晚别离情。终叹临岐远，行看拥传荣。” 

　　《饯许州宋司马》云：“展骥旌时杰，谈鸡美代贤。暂离仙掖务，追送近郊筵。地惨金商节，人康璧假田。从来昆友事，咸以佩刀传。” 

　　《慈恩寺九日应制》云：“涌塔临玄地，高层瞰紫微。鸣銮陪帝出，攀橑翊天飞。庆洽重阳寿，文含列象辉。小臣叨载笔，欣此颂巍巍。” 

　　《和晦日驾幸昆明池》云：“玉辂寻春赏，金堤重晦游。川通黑水浸，地派紫泉流。晃朗扶桑出，绵联杞树周。乌疑埋海处，人似隔河秋。劫尽灰犹识，年移石故留。汀洲归棹晚，箫鼓杂汾讴。” 

　　《人日侍宴大明宫应制》云：“诘旦行春上苑中，凭高却下大明宫。千年执象寰瀛泰，七日为人庆赏隆。铁凤曾骞摇瑞雪，铜乌细转入祥风。此时朝野欢无算，此岁云天乐未穷。” 

　　《奉和三日祓禊渭滨》云：“上林花鸟暮春时，上巳陪游乐在兹。此日欣逢临渭赏，昔年空道济汾词。” 

　　乂为紫微侍郎，与苏颋对掌纶诰，明皇曰：“前有味道、峤，朕今有颋、乂，皆号‘苏李’。”时宰辅子将授太庙，颋草词久不就，曰：“以遵仲尼之问，而未能续。”乂曰：“何不云‘宜采方山之能’？”颋伏其敏。 

　　乂，字尚贞，赵州人。年十二，工属文，薛元超曰：“是子且有海内名。”沈正方雅，识治体，时称有宰相器。初为黄门侍郎，开元初，姚崇为紫微令，乃荐为侍郎，外托引重，实去其纠驳权，畏乂明切也。未几卒于刑部尚书。兄尚一、尚正俱有名，同为一集，号《李氏花萼集》。尚一终清源尉，尚正博州刺史。 

　　卢藏用 

　　《幸安乐公主西庄应制》云：“皇女琼台天汉浔，星桥月宇创山林。飞萝半拂银题影，瀑布环流玉砌阴。菊酒香随鹦鹉泛，箫楼韵逐凤凰吟。瑶池跸驻思方久，璧月无文兴转深。” 

　　《饯唐州高使君》云：“饯酒临丰树，褰帷出鲁阳。蕙兰春已晓，桐柏路犹长。祖逖方城镇，安期外氏乡。从来二千石，天子命惟良。” 

　　《饯许州宋司马》云：“国为休征选，舆因仲举题。山川襄野隔，朋酒灞亭暌。零雨征轩鹜，秋风别骥嘶。骊歌一曲罢，愁望正凄凄。” 

　　《慈恩寺九日应制》云：“化塔龙山起，中天凤辇迂。彩旒牵画刹，杂佩冒香萸。宝叶擎千座，金英渍百盂。秋云飘圣藻，霄极捧连珠。” 

　　《主第夜宴》云：“侯家主第一时新，上席华年不惜春。珠缸缀月那知夜，玉斝流霞畏底晨。” 

　　《宋主簿鸣皋梦赵六未及报而陈子云亡追为此诗答宋兼贻平昔游旧》云：“暮川罕停波，朝云无留色。故人琴与诗，可存不可识。识心尚可亲，琴诗非故人。鸣皋初梦赵，蜀国已悲陈。感化伤沦灭，魂交惜未申。冥期失幽报，兹理复今晨。前嗟成后泣，已矣将何及。旧感与新悲，虚怀畴昔时。赵侯鸿宝气，独负青云姿。群有含妙识，众象悬清机。雄谈尽物变，精义解人颐。在阴既独善，幽跃自为疑。踠彼千里足，伤哉一尉欺。陈生富清理，卓荦兼文史。思缛巫山云，调逸岷江水。铿锵哀忠义，感激怀知己。负剑登蓟门，孤游入燕市。浩歌去京国，归守西山趾。幽居探元化，立言见千祀。埋没经济情，良图竟云已。坐忆平生游，十载怀嵩邱。题书满古壁，采药遍岩幽。子微化金鼎，仙笙不可求。荣哉宋与陆，名宦美中州。存亡一暌阻，岐路方悠悠。自余事山海，及兹人世改。传闻当世荣，皆入古人名。无复平原赋，空余邻笛声。泣对西州使，悲访北邙茔。新坟蔓宿草，旧阙毁残铭。为君成此曲，因言寄友生。默语无穷事，凋伤共此情。” 

　　藏用，字子潜，幽州人。初隐终南、少室二山中时，有意当世，人目为“随驾隐士”。晚乃狥权利。司马承祯将还山，藏用指终南曰：“此中大有佳处。”承祯徐曰：“以仆视之，仕宦之捷径耳。”藏用终黄门侍郎。 

　　马怀素 

　　《慈恩寺九日应制》云：“季月启重阳，金舆陟宝坊。御旗横日道，仙塔俨云庄。帝跸千官从，乾词七耀光。顾惭文墨职，无以颂时康。” 

　　《中宗立春游苑应制》云：“玄龠飞灰出洞房，青郊迎气肇初阳。仙舆暂下宜春苑，御醴行开荐寿觞。映水轻苔犹隐绿，缘堤弱柳未舒黄。唯有裁花饰簮鬓，相随圣藻狎年光。” 

　　《兴庆池侍宴应制》云：“积水逶迤绕直城，含虚皎镜有余清。图云曲树连缇幕，映日中塘间彩旌。赏洽犹闻箫管沸，欢留更睹木兰轻。无劳海上寻仙客，即此蓬莱在帝京。” 

　　《正月七日宴大明殿》云：“日宇千门平旦开，天容万象列昭回。三阳候节金为胜，百福延祥玉作杯。就暖风光偏着柳，辞寒雪影半藏梅。何幸得参词赋职，自怜终乏马卿才。” 

　　《安乐公主山庄》云：“主家台沼胜平阳，帝幸欢娱乐未央。掩映雕窗交极浦，参差绣户绕回塘。泉声百处歌传曲，树影千重舞对行。圣酒一沾何以报，唯忻颂德奉时康。” 

　　《望春宫迎春应制》云：“彩仗雕舆俯碧浔，行春御气发皇心。摇风细柳萦驰道，映日轻花出禁林。遍野园亭开帟幕，连堤草树狎衣簮。谬参西掖沾尧酒，愿沐南薰解舜琴。” 

　　《送金城公主》云：“帝子今何在，重姻适异方。离情怆宸掖，引路绕关梁。望绝园中柳，悲缠陌上桑。空余愿黄鹤，东顾忆回翔。” 

　　《宴安乐公主新宅》云：“凤楼窈窱凌三袭，翠幌玲珑瞰九衢。复道中宵留宴衎，弥令上客想踟蹰。” 

　　《饯唐永昌》云：“闻君出宰洛阳隅，宾友称觞饯路衢。别后相思在何处，只应阙下望仙凫。” 

　　《饯唐州高使君》云：“外牧资贤守，斯人奉帝俞。淮南膺建隼，渭北暂分符。坐叹烟波隔，行嗟物候殊。何年升美政，回看北城隅。” 

　　《饯许州宋司马》云：“颍川开郡邑，角宿分躔野。君非仲举才，谁应题舆者。悯悯琴上鹤，萧萧路傍马。严程若可留，别袂希再把。” 

　　怀素，字惟白，润州人。师李善。武后时为监察御史，李迥秀敛赇诿法，怀素劾罢之。转礼部外郎。开元初为昭文馆学士。 

　　薛稷 

　　《送金城公主》云：“天道宁殊俗，慈仁乃戢兵。怀荒寄赤子，忍爱鞠苍生。月下琼娥去，星分宝婺行。关山马上曲，相送不胜情。” 

　　《安乐公主山庄》云：“主家园囿极新规，帝郊游豫奉天仪。欢宴瑶台镐京集，赏赐铜山蜀道移。曲阁交映金精板，飞花乱下珊瑚枝。借问今朝八龙驾，何如昔日望仙池。” 

　　《望春宫迎春应制》云：“九春风景足林泉，四野云霞敞御筵。花镂黄山绣作苑，草图玄灞锦为川。飞觞趁醉心回日，走马争先眼着鞭。喜奉仙游归路远，直言行乐不言旋。” 

　　《宴安乐公主新宅》云：“秦楼宴喜月徘徊，妓筵银烛满庭开。坐中香气排花出，扇后歌声逐酒来。” 

　　《饯唐永昌》云：“河洛风烟壮市朝，送君飞凫去渐遥。更思明年桃李月，花红柳绿宴浮桥。” 

　　《饯许州宋司马》云：“令弟与名兄，高才振两京。别序闻鸿雁，离章动鹡鸰。远朋追翰墨，胜地写丹青。风月相思夜，劳望颖川星。” 

　　《慈恩寺九日应制》云：“宝宫星宿劫，香塔鬼神功。王游盛尘外，睿览出区中。日宇开初景，天词掩大风。微臣谢时菊，薄彩入芳丛。” 

　　《秋日还京陕西十里作》云：“驱车越陕郊，北顾临大河。隔河见乡邑，秋风水增波。西登咸阳途，日暮忧思多。傅岩既纡郁，首山亦嵯峨。操筑无昔老，采薇有遗歌。客游既回换，人生能几何。”杜子美云：“少保有古风，得之陕郊篇。”谓此作也。 

　　稷善书画，画宗阎立本，书师禇河南，时称“买禇得薛不落节”。 

　　稷，字嗣通，母魏郑公女也。为中书舍人，与从祖兄曜更践两省，俱以辞章自名。睿宗立，自少常数日拜中书侍郎，参知机务，历太子少保，以翊赞功，恩绝群臣。窦怀贞诛，稷以知本谋，赐死万年狱。 

　　刘允济 

　　《咏琴诗》云：“昔在龙门侧，谁想鸣凤时。雕琢今为器，宫商不自持。巴人缓疏节，楚客弄繁丝。欲作高张引，翻成下调悲。” 

　　允济，字允济，河南人。少与王勃齐名。垂拱四年，明堂成，奏赋述功德，除著作郎，迁凤阁舍人。坐二张昵狎，除青州长史，以内忧去官。服除，召为修文馆学士。既久斥，喜甚，与家人乐饮数日，卒。 

　　《经庐岳回望江州想洛川有作》云：“龟山帝始营，龙门禹初凿。出入经变化，俯仰凭寥郭。未若兹山功，连延并巫霍。东北疏艮象，西南距坤络。宏阜自郁盘，高标复回薄。势入柴桑渚，阴开彭蠡壑。九江杳无际，七泽纷相错。云雨散吴会，风波腾鄢鄂。迹随造化久，利与乾坤博。肸蚃精气通，纷纶潜怪错。石渠忽见践，金房安可托。地入天子都，岩有仙人药。二门几迢递，三宫何儵爚。咫尺穷杳冥，跬步皆恬漠。仙才惊羽翰，幽居静龙蠖。明牧振雄词，棣华殊灼灼。盛业匡西夏，深谋赞禹亳。黄云覆鼎飞，绛气横川跃。佐历符贤运，人其茂天爵。礼乐富垂髫，诗书成舞勺。清辉靖岩电，利器腾霜锷。游圣挹衢樽，邻畿恭木铎。墙仞包武侯，波澜控文若。旋闻刈薪楚，遽都升葵藿。稷卨郛郭图，良平公辅略。重臣资出守，英藩谅求瘼。豫章观伟材，江州访灵崿。阳岫晓氛氲，阴崖暮萧索。潜伏屡鲸奔，雄飞更鸷搏。惊透烟霞，腾猿乱枝格。故园有归梦，他山飞赏乐。帝乡徒可游，湟溪终旅泊。景物观淮海，云霄望河洛。城阙紫微星，图书玄扈阁。神功多粉缋，元气犹斟酌。丞相下南宫，将军趋北落。横簮并辉蝉，列鼎俱调鹤。四郊时迷路，五月先投龠。池榭喧琼管，风花乱珠箔。旧游劳梦寐，新知无悦乐。天寒欲赠言，岁暮期交约。夜琴清玉柱，秋灰变缇幕。风云动翰林，宫征调文龠。言泉激为浪，思绪飞成缴。千里辉珠玑，五采含丹艧。钟鼓旋惊鷃，瑾瑜俄抵鹊。窃价惭庸怠，叨声逾寂寞。长望限南溟，居然翳东郭。”此诗为当时推最。 

　　李元纮 

　　《绿墀怨》云：“征马噪金珂，嫖姚向北河。绿苔行迹少，红粉泪痕多。宝屋粘花絮，银筝覆网罗。别君如昨日，青海雁频过。” 

　　《相思怨》云：“望月思氛氲，朱衾懒更薰。春生翡翠帐，花点石榴裙。燕语时惊妾，莺啼转忆君。交河一万里，仍隔数重云。” 

　　元纮，字大纲，京兆人。开元中为相，务峻崖，检抑奔竞，夸进者惮之。宋璟曰：“李公引宋遥之美，黜刘晃之贪，为国相，家无留储，虽季文之德，何以加之！” 

　　《送张说上集贤学士》，元纮应制得私字云：“硕儒延凤诏，金马被鸿私。馔玉还丹禁，笺花降紫墀。御恩倾旨酒，鼓舞咏康时。暂纂群书缉，逾昭盛业丕。接筵欣有命，搦管愧无词。自惊一何幸，太阳还及葵。” 

　　李峤 

　　《三会寺应制》云：“故台苍颉里，新邑紫泉居。岁在开金寺，时来降玉舆。龙形虽起刹，鸟迹尚留书。竹是蒸青外，地仍点墨余。天文光圣草，宝思合真如。谬奉千龄旦，忻陪十地初。” 

　　又《陪幸临渭亭诗》曰：“同云接野烟，飞雪暗长天。拂树添梅色，过楼助粉妍。光含班女扇，韵入楚王弦。六出迎仙藻，千箱答瑞年。” 

　　《送沙门元奘等还荆州诗》云：“三乘归净域，万骑饯通庄。就日离亭近，弥天别路长。荆南旋杖钵，渭北限津梁。何日纡真乘，还来入帝乡。” 

　　《幸太平公主南庄诗》云：“主家山第接云开，天子春游动地来。羽骑参差花外转，霓旌遥扬日边回。还将石溜调琴曲，更取峰霞入酒杯。鸾辂巳辞乌鹊渚，箫声犹绕凤凰台。” 

　　《送张亶赴朔方应制》云：“玉塞征骄子，金符命老臣。三军张戍斾，万乘饰行轮。猛气凌玄朔，崇恩降紫宸。投醪还得士，辞第本忘身。露下鹰初击，风高雁欲宾。方销塞北祲，遂静漠南尘。” 

　　《荐福寺应制》云：“雁沼开香域，鹦林降彩旃。还窥图凤宇，更坐跃龙川。桂轝朝群辟，兰宫列四禅。半空银阁断，分砌宝绳连。甘雨苏燋泽，慈云动沛篇。独惭贤作砺，空喜福成田。” 

　　《陪游苑遇雪》云：“散漫祥云逐圣回，飘飘瑞雪绕天来。不能落后争飞絮，故欲迎前赛早梅。” 

　　《剪彩花应制》云：“幸闻年欲至，剪彩学芳辰。缀绿奇能似，裁红巧逼真。花从箧里发，叶向手中春。不与时光竞，何名天上人。” 

　　《人日清晖阁应制》云：“三阳偏胜节，七日最灵辰。行庆传芳蚁，升高缀彩人。阶前蓂候月，楼上雪惊春。今日御天造，还疑上汉津。” 

　　《安乐公主山庄》云：“黄金瑞榜绛河隈，白玉仙舆紫禁来。碧树青岑云外耸，朱楼画阁水前开。龙舟下瞰鲛人室，羽节高临凤女台。遽惜欢娱歌吹晚，挥戈却使耀灵回。” 

　　《人日大明宫应制》云：“凤城景色已含韶，人日风光倍觉饶。桂吐半轮迎此夜，蓂开七叶应今朝。鱼猜冰冻行犹涩，莺喜春惊弄欲娇。愧奉登高摇彩翰，欣逢御气上丹霄。” 

　　《春日游苑喜雨诗》：“园林春正归，入苑弄芳菲。密雨迎仙步，低云拂御衣。危花沾易落，度鸟湿难飞。膏泽登千庾，欢情遍九围。” 

　　《送金城公主》云：“汉帝抚戎臣，丝言命锦轮。还将弄机女，远嫁织皮人。曲怨江山月，妆消道路尘。所嗟秾李树，空对小榆春。” 

　　《九日应制》云：“令节三秋晚，重阳九日欢。仙杯还泛菊，宝馔且调兰。御气云霄近，乘高宇宙宽。今朝万寿引，宜向曲中弹。”得欢字。 

　　正月中宗上清晖阁遇雪，峤赋诗云：“千钟圣酒御筵披，六出祥英乱绕枝。即此神仙对琼圃，何须辙迹向瑶池。” 

　　《七夕应制》云：“灵匹三秋会，仙期七夕过。查来人泛海，桥渡鹊填河。帝缕升银阙，天机罢玉梭。谁言七襄咏，重入五弦歌。” 

　　峤，字巨山，为儿时，梦人遗双笔，自是有文词。十五通五经，二十擢进士第，与骆宾王、刘光业齐名，相中宗。其仕也，初与王勃、杨盈川接，中与崔融、苏味道齐名，晚诸人没，独为文章宿老，一时学者取法焉。 

　　峤《汾阴行》云：“君不见昔日西京全盛时，汾阴后土帝亲词，斋宫宿寝设厨供，撞钟鸣鼓树羽旗。汉家四叶才且雄，宾延万灵朝九戎。柏梁赋诗高宴罢，诏书法驾幸河东。河东太守亲扫除，奉迎至尊导銮舆。五营将校列容卫，三河纵观空里闾。回旌驻跸降灵场，焚香奠醑邀百祥。金鼎发食正焜煌，灵祗炜烨摅景光。埋玉陈牲礼神毕，举麾上马乘舆出。彼汾之曲嘉可游，木兰为楫桂为舟。棹歌微吟彩鹢浮，箫鼓哀鸣白云秋。欢娱宴洽赐群后，家家复除户牛酒。声明动天乐无有，千秋万岁南山寿。自从天子向秦关，玉辇金车不复还。珠帘羽盖长寂寞，鼎湖龙髯安可攀。千龄人事一朝空，四海为家此路穷。雄豪意气今何在，坛场宫馆尽蒿蓬。路逄古老长叹息，世事回环不可测。昔时青楼对歌舞，今日黄埃聚荆棘。山川满目泪沾衣，富贵荣华能几时。不见只今汾水上，惟有年年秋雁飞。”天宝末，明皇乘春登勤政楼，命梨园弟子歌数阕，有唱歌至“富贵荣华能几时”以下四句，帝春秋衰迈，问谁诗，或对李峤，因凄然涕下，遽起曰：“峤真才子也。”及其年幸蜀，登白卫岭，览眺良久，又歌是词，复曰：“峤诚才子也。”高力士以下挥涕久之。利州昭化县之南境，与剑门相接，有岭曰“白卫岭”，今其名见于此。 

　　峤有三戾：性好荣迁，憎人升进；性好文章，憎人才华；性贪浊，憎人受赂。 

　　张亶自朔方入朝，中宗于西苑迎之，从臣宴于桃花园。峤歌曰：“岁去无言忽憔悴，时来含笑吐氛氲。不能拥路迷仙客，故欲开蹊侍圣君。”赵彦伯曰：“红萼竞然春苑晓，芊茸新吐御筵开。长年愿奉西王宴，近侍惭无东朔才。”又一从臣歌曰：“源水丛花无数开，丹跗红萼间青梅。从今结子三千岁，预喜仙游复摘来。”明日宴承庆殿，上令宫女善讴者唱之，词既婉丽，歌仍妙绝，乐府号《桃花行》。 

　　皮日休《松窗录》云：“中宗常召宰相苏瑰、李峤之子进见。时皆童年，帝谓曰：‘汝等各以所通书，取宜奏吾者言之。’颋应曰：‘木从绳则正，后从谏则圣。’峤二子亡其名，亦奏曰：‘斮朝涉之胫，剖贤人之心。’帝曰：‘苏瑰有子，李峤无儿。’” 

　　苏瑰 

　　《九日应制》云：“重阳早露晞，睿赏瞰秋矶。菊气先薰酒，萸香更袭衣。清切丝桐会，纵横文雅飞。恩深答效浅，留醉未宸晖。”得晖字。 

　　《兴庆池侍宴应制》云：“金阙平明宿雾收，瑶池式宴俯清流。瑞凤飞来随帝辇，祥鱼出戏跃王舟。帷齐绿树当筵密，盖转缃河接岸浮。如临窃比微臣惧，若济叨陪圣主游。” 

　　瑰，字昌容，武功人。以正立朝，相中宗、睿宗，陈当世利病甚多。 

　　苏颋 

　　《送金城公主》云：“帝女出天津，和戎转罽轮。川经断肠望，地与析支邻。奏曲风嘶马，衔悲月伴人。旋知偃兵革，长是汉家亲。” 

　　《兴庆池应制》云：“降鹤池前回步辇，栖鸾树杪出行宫。山光积翠遥相逼，水态含青近若空。直视天河垂象外，俯窥京室画图中。皇欢未使恩波极，日暮楼舡更起风。” 

　　《宴安乐公主新宅》云：“车如流水马如龙，仙史高楼十二重。天上初移衡汉匹，楼中歌舞夜相逢。” 

　　《饯唐州高使君》云：“春日奏对时，东风摇荡夕。浩然思乐事，翻复饯征客。淮水春池清，楚山暮云白。勿言行路远，所贵专城伯。” 

　　《九日应制》云：“并数登高日，延龄命赏时。宸游天上转，秋物雨来滋。降鹤承仙驭，吹花入睿词。微臣复何幸，长得奉恩私。”得时字。 

　　颋，字廷硕，幼敏悟，一览至千言。初除左司御率府曹参军，吏侍马载曰：“古称一日千里，苏生是矣。”长安中为中书舍人，时瑰同三品，父子同在禁苑，时人荣之。开元中为相。 

　　《寒食宴于中书舍兄弟宅》云：“子推山上歌龙罢，定国门前结驷来。始睹元昆锵玉至，旋闻季子佩刀回。晴花处处因风起，御柳条条向日开。自有长筵欢不极，还持彩胜咏南陔。”绰、威、瑰、颋，四世为名宰相。 

　　《和晦日驾幸昆明池》云：“炎历事边陲，昆明如凿池。豫游光后圣，征战罢前规。霁色清珍宇，年芳入锦披。御杯兰荐叶，仙仗柳交枝。二石分河写，双珠代月移。微臣此翔泳，恩广自无涯。” 

　　瑰初未知颋，一日有客诣瑰，候于客次，颋拥彗庭庑间，遗落一文字，客取视之，乃《咏昆仑奴诗》云：“指如十挺墨，耳似两张匙。”异之。良久瑰出，与客淹留言咏，以其诗问瑰何人，岂非足下宗庶之孽也？瑰备言其事，客惊讶之，请瑰加礼收举，必苏氏之令子也。瑰稍稍亲之。有人献兔，悬于廊庑，瑰召令咏之，曰：“兔子死兰弹，将来挂竹竿。试将明镜照，无异月中看。”瑰览诗异之，由是学问日新，文章盖代。及帝平内难，日夕制诏骆驿，无非颋之所作，时称“小许公”。 

　　《人日侍宴大明宫应制》云：“疏龙磴道切昭回，建凤旗门绕帝台。七叶仙蓂承月吐，千株御柳拂烟开。初年竞帖宜春胜，长命先浮献寿杯。是日最灵知窃幸，群心就捧大明来。” 

　　颋幼年，有京兆尹过瑰，命咏尹字，曰：“丑虽有足，甲不全身；见君无口，知伊少人。” 

　　韦嗣立拜中书令，瑰署官告，颋为之词，薛稷书，时谓“三绝”。 

　　东明观道士周彦云，欲为其师立碑，谓瑰曰：“成某志不过烦相君诸子：五郎文，颋也。六郎书，诜善八分。七郎致石。”瑰大笑，口不言而心服其公。 

　　长安盛春游，颋制诗云：“飞埃结红雾，游盖飘青云。”明皇嘉赏，以御花亲插其巾上，时荣之。 

　　《望春宫应制》云：“东望望春春可怜，更逄晴日柳含烟。宫中下见南山尽，城上平临北斗悬。细草偏承新辇处，轻花微落奉觞前。宸游对此欢无极，鸟哢声声入管弦。” 

　　《扈从明皇出雀鼠谷应制》云：“雨施巡方罢，云从训俗回。密途汾水卫，清跸晋郊陪。寒着山边静，春当日下来。御祠元鸟应，仙仗绿杨开。作颂音传雅，观文色动台。更知西向乐，宸藻协盐梅。”颋诗尽是中宗时作，惟此一篇明皇时作。  
　 
卷十一

　　韦嗣立　赵彦伯　阎朝隐　郑愔　沈佺期　宋之问　徐坚　卢怀慎　武平一　李行言　韦元旦 

　　韦嗣立 

　　《九日应制》云：“层观远沉沉，鸾旗九日临。帷宫压水岸，步辇入烟岑。枝上萸新采，樽中菊始斟。愿陪欢乐事，长与岁时深。”得深字。 

　　嗣立在省阁，与岳州张使君说、潭州王都督熊同官联事。后承朝谴，各东西，相别诗云：“茂先王佐才，作牧楚江隈。登楼正欲赋，复遇仲宣来。黄鹄飞将远，雕龙文为开。宁知昔联事，听曲有余哀。”“昔时陪二贤，缨冕会神仙。一去驰江海，相逢共播迁。无因千里驾，忽睹四愁篇。览讽欢何已，欢终徒怆然。” 

　　嗣立中宗时为大学士，制云：“词林伫秀，学海资英，苟非鸿儒，孰副推择。守大府卿韦嗣立，金籯袭庆，玉鼎生才；浴德澡身，居中履孝。保淳懿之道，综虚明之识。前言往行，独运襟灵；健笔通文，孤标望实。果升台阁，常典枢机；诚亮险夷，政敷匡益。自出入中外，周旋宦游，夕郎归其峻宠，冬卿美其成务。官曹内殿，朝野旁求，宜参右署之荣，俾接金闺之彦。可修文馆大学士。”兄承庆，长寿中，与嗣立相代为凤阁舍人；长安三年，承庆代嗣立为凤阁侍郎，顷之，又代为黄门侍郎，四职相代，时谓“大郎罢相，二郎拜相”。中宗授嗣立黄门侍郎，制曰：“芝兰并秀，见谢石之阶庭；骐骥并驱，有刘山之昆季。”又曰：“近者命于鸾渚，已擢雁行；才出芝扃，奄归蒿里。永言荆树，坐折连枝；眷彼常山，空余一鸟。俾迁荣于皂盖，宜袭宠于黄枢。” 

　　嗣立庄在骊山鹦鹉谷，中宗幸之。嗣立献食百轝，及木器藤盘等物。上封为逍遥公，谷为逍遥谷，原为逍遥原。中宗留诗，从臣属和，嗣立并镌于石，请张说为之序，薛稷书之。李乂诗略云：“枢掖调梅暇，林园种槿初。入朝荣剑履，退食乐琴书。地隐东岩石，天回北斗车。旌门临窈窱，辇路属扶疏。”沈佺期诗略云：“水堂开禹膳，山阁献尧钟。皇鉴清居远，天文睿奖浓。”武平一云：“三光回斗极，万骑肃钩陈。地若游汾水，畋疑猎渭滨。”赵彦昭云：“廊庙心存岩壑中，銮舆瞩在灞城东。逍遥自有蒙庄子，汉主徒言河上公。”张说序亦云：“岚气入野，榛烟出谷。鱼潭竹岸，松斋药畹。虹泉电射，云木虚吟。恍惚疑梦，间关忘术。兹所谓邱壑道政，衣冠巢许也。”开元中，嗣立自汤井还都，经其龙门北溪别业，忽怀骊山之胜，尝有诗云：“幽谷杜陵边，风烟别几年。偶来伊水曲，溪嶂觉依然。傍浦怜芳木，寻崖爱渌泉。岭云随马足，山鸟向人前。地合心俱静，言因理自玄。短才叨重寄，尸禄愧妨贤。每揖挂冠侣，思从初服旋。稻粱仍欲报，岁月坐空捐。助岳无纤芥，输溟谢末涓。还晤北辕失，方兹南涧田。”时张说、崔泰之、崔日知在东都，皆和焉。先一日，太平公主、上官昭容题诗数篇，故张说诗云：“舞凤迎公主，雕龙赋婕妤。” 

　　赵彦伯 

　　《九日应制》云：“九日报仙家，三秋转翠华。呼鹰下鸟路，戏马出龙沙。簪挂丹萸蕊，杯涵紫菊花。所愿同微物，年年共辟邪。”得花字。 

　　张亶来自朔方军，中宗迓之，宴于桃花园，应制曰：“红萼竞燃春苑曙，芊茸新色御筵开。长年愿奉西王宴，近侍惭无东朔才。” 

　　彦伯，为洪文馆学士。 

　　阎朝隐 

　　《送金城公主》：“甥舅重亲地，君臣厚义乡。还将贵公主，嫁与耨檀王。卤簿山川阔，胡琴道路长。回瞻父母国，日出在东方。” 

　　《人日大明宫应制》云：“句芒人面乘两龙，道是春神卫九重。彩胜年年逢七日，酴醿岁岁满千钟。宫梅间雪祥光遍，城柳含烟瑞气浓。醉倒君前情未尽，愿因歌舞自为容。” 

　　《宴安乐公主新宅》云：“凤凰鸣舞乐昌年，蜡烛开花夜管弦。半醉徐击珊瑚树，已闻钟漏晓声传。” 

　　《鹦鹉猫儿》云：“鹦鹉，惠鸟也；猫，不仁兽也。飞翔其背焉，啮啄其颐焉，攀之缘之，蹈之履之，弄之藉之，跄跄然此为自得，彼亦以为自得。畏者无所起其畏，忍者无所行其忍，抑血属旧故之不若。臣叨践太子舍人，朝暮侍从，预见其事。圣上方以礼乐文章为功业，朝野欢娱，强梁充斥之辈，愿为臣妾，稽颡阙下者日万计。寻而天下一统，实以为惠可以伏不惠，仁可以伏不仁，亦太平非常之明证。事恐久远，风雅所缺，再拜稽首，为之篇：霹雳引，丰隆鸣，猛兽噫气蛇吼声。鹦鹉鸟，同资造化兮殊粹精。鹔鹴毛，翡翠翼，鹓雏延颈，鹍鸡弄色。鹦鹉鸟，同禀阴阳兮异埏埴。彼何为兮，隐隐振振；此何为兮，绿衣翠襟。彼何为兮，窘窘蠢蠢；此何为兮，好貌好音。彷彷兮佯佯，似妖姬躧步兮动罗裳；趋趋兮跄跄，若处子回眸兮登玉堂。爰有兽也，安其忍，嘴其胁，距其胸，与之放旷浪浪兮，从从容容。钩爪踞牙也，宵行昼伏无以当，遇之兮忘味。搏击腾掷也，朝飞暮噪无以拒，逢之兮屏气。由是言之，贪残薄则智慧作，贪残临之兮不复跃；由是言之，智慧周则贪残囚，智慧犯之兮不复忧。菲形陋质虽贱微，皇王顾遇长光辉。离宫别馆临朝市，妙舞繁弦杂宫征。嘉喜堂前景福内，和欢殿上明光里。云母屏风文彩合，流苏斗帐香烟起。承恩宴盼接宴喜，高视七头金骆驼，平怀五尺铜师子。国有君兮国有臣，君为主兮臣为宾，朝有贤兮朝有德，贤为君兮德为饰，千年万岁兮心转忆。” 

　　《九日应制》云：“九九侍神仙，高高坐半天。文章二曜动，气色五星连。簮绂趋皇极，笙歌接御筵。愿因茱菊酒，相守百千年。”得筵字。 

　　《中宗立春游苑应制》云：“管龠周移寰极里，乘舆望幸斗城闉。草根未结青丝缕，萝茑犹垂绿帔巾。鹊入巢中言改岁，燕衔书上道宜新。愿得长绳系取日，光临天子万年春。” 

　　《送唐永昌赴东都诗》曰：“洛阳难理若棼丝，椎破连环定不疑。鹦鹉鸟道长安乐，回首一顾一相思。” 

　　授著作郎直学士，制云：“朝隐夜光成宝，朝阳擢秀，文高一变，艺总三端。承顾问于鸾掖，赏图书于麟府。顷属播迁，获返班序。方来石室分曹，已参于著述；金门直事，俾崇于伸奖。可修文馆直学士。” 

　　朝隐，字友倩，赵州栾城人。性滑稽，属辞奇诡，为武后所赏。景龙时为著作郎，先天中为秘书少监，坐事贬通州别驾，卒。 

　　郑愔 

　　上幸荐福寺，令赋诗，云：“旧邸三乘辟，佳辰万骑留。兰图奉叶偈，芝盖拂花楼。国会人王法，宫还天帝游。紫云成宝界，白水作禅流。雁塔昌基远，鹦杯睿藻抽。忻承大风曲，窃预小童讴。” 

　　《三会寺应制诗》云：“鸟籕遗新阁，龙旗访古台。造书臣颉往，观迹帝羲来。睿览山川匝，宸心宇宙该。梵音随驻辇，天步接乘杯。旧苑经寒露，残池问劫灰。散花将捧日，俱喜圣词开。” 

　　《陪幸昭容院献诗四首》：“地轴楼居远，天台阙路赊。何如游帝宅，即此对仙家。座拂金壶电，池摇玉酒霞。无云秦汉隔，别访武陵花。”“尧茨姑射近，汉苑建章连。十五蓂知月，三千桃纪年。莺歌随凤吹，鹤舞向鹍弦。更觅琼妃伴，来过玉女泉。”“宫掖贤才重，山林高士难。不言辞辇地，更有结庐欢。池栋清温燠，岩窗起冱寒。幽亭有仙桂，圣主万春看。”“槎流天上转，茅宇禁中开。河鹊填桥至，山熊避槛来。庭花采菉蓐，岩石步莓苔。愿奉萝图泰，长闻锦翰裁。” 

　　《陪幸长宁公主庄》云：“公门袭汉环，主第称秦玉。池架祥鳣宇，山吹鸣凤曲。拂席薜萝垂，回舟芰荷触。平阳妙舞处，日暮清歌续。” 

　　《望春宫迎春应制》云：“晨跸凌高转翠旌，春楼望远背朱城。忽排花上游天苑，却坐云边看帝京。百草香心初罥蝶，千林嫩叶始藏莺。幸同微藿倾诚早，愿比盘根应候荣。” 

　　《送金城公主》云：“下嫁戎庭远，和亲汉礼优。笳声出虏塞，箫曲比秦楼。贵主悲黄鹤，征人怨紫骝。皇情眷亿兆，割念俯怀柔。” 

　　《早朝》云：“瑞阙龙居峻，宸庭凤掖深。才良寄天綍，趋拜侣朝簪。飞鸟看来影，喧车识驻音。重轩轻雾入，洞户落花侵。闻有题新翰，依然想旧林。同声惭卞玉，谬比托韦金。” 

　　《塞外三篇》：“塞外萧条望，征人北路赊。边声乱朔马，秋色引胡笳。遥嶂侵归日，长城带晚霞。断蓬飞古戍，连雁聚寒沙。海暗云无叶，山春雪作花。丈夫期报主，万里独辞家。”“荒垒三秋夕，穷郊万里平。海阴凝独树，日气下连营。戎斾霜疑重，边裘夜更轻。将军犹转战，都尉不成名。折柳悲春曲，吹笳断夜声。明年汉使返，须筑受降城。”“阳鸟南飞夜，阴山北地寒。汉家征戍客，年岁在楼兰。玉关朔风起，金河秋月团。边声入鼓吹，霜气下旌竿。海外归书断，天涯旅鬓残。子卿犹奉使，常向节旄看。” 

　　愔，字文靖，年十七，进士擢第。神龙中为中书舍人，与崔日用、赵履温、李等托武三思，权熏炙中外，天下语曰：“崔冉郑，冉，祖雍也。乱时政。”或曰：“初附来俊臣，俊臣诛，附易之，易之诛，托韦庶人，后附谯王，卒被戮。” 

　　《人日侍宴大明宫》云：“琼殿含光映早轮，玉銮初跸望初晨。池开冻水仙宫丽，树发寒花禁苑新。佳气徘徊笼细网，残霙淅沥染轻尘。良时荷泽皆迎胜，穷谷晞阳犹未春。” 

　　《哭郎著作》云：“诗礼康成学，文章贾谊才。巳年人得梦，庚日鸟为灾。书草藏天阁，琴声入夜台。荒阶罗驳藓，云座满尘埃。白马宾从散，青乌陇隧开。悲凉门馆下，怀旧几迟回。” 

　　《秋闺诗》云：“征客向轮台，幽闺寂不开。音书秋雁断，机杼夜蛩催。虚幌风吹叶，闲阶露染苔。自怜愁思影，常共月徘徊。” 

　　唐永徽以来唱《桑条歌》云：“桑条韦也女。”韦也，神龙时逆韦应之。愔作《桑条乐词》十首以进，擢吏侍。 

　　愔《乐府采莲曲》云：“锦楫沙棠舰，罗带石榴裙。绿潭采荷芰，清香日稍曛。鱼鸟争唼喋，花叶相芬氲。不觉湘州暮，菱歌处处闻。” 

　　《胡笳曲》云：“汉将留边朔，遥遥岁序深。谁堪牧马思，正是胡笳吟。曲断江山月，声悲雨雪阴。传书向苏武，陵也独何心！” 

　　《折杨柳》云：“青柳映红颜，黄云蔽紫关。忽闻边使出，枝叶为君攀。舞腰愁欲断，春心望不还。风花滚成雪，罗绮乱班班。” 

　　《夜游曲》云：“汉室欢娱盛，魏国文雅遒。许史多暮宿，应陈从夜游。西园燕公子，北里召王侯。讵似将军猎，空嗟亭尉留。” 

　　《年少行》云：“颍川豪横客，咸阳轻薄儿。田窦方贵幸，赵李新相知。轩盖终朝集，笙竽此夜吹。黄金盈箧笥，白日忽西驰。” 

　　沈佺期 

　　《幸太平公主南庄诗》云：“主第山门起灞川，宸游风景入初年。凤凰楼下交天仗，乌鹊桥头敞御筵。往往花间逢彩石，时时竹里见红泉。今朝扈跸平阳馆，不羡乘槎云汉边。” 

　　《九日临渭亭》云：“御气幸金方，凭高荐羽觞。魏文班菊蕊，汉武赐萸房。秋美铜池色，晴添银树光。年年重九庆，日月奉天长。” 

　　《陪幸韦嗣立庄》云：“台阶好赤松，别业对青峰。茅室承三顾，花源接九重。虹旗萦秀木，凤辇拂疏筇。迳直千官拥，溪长万骑容。水堂开禹膳，山阁献尧钟。皇鉴清居远，天文睿奖浓。岩泉他夕梦，渔钓往年逢。共荣丞相府，偏降逸人封。” 

　　《白鹿观应制》云：“紫凤真人府，斑龙太上家。天流芝盖下，山转桂旌斜。圣藻垂寒露，仙杯落晚霞。唯应问王母，桃作几时花？” 

　　《上巳陪驾渭滨》云：“宝马香车清渭滨，红桃碧柳禊堂春。皇情尚忆垂竿佐，天瑞先呈捧剑人。” 

　　《陪幸五王宅》云：“北阙垂旒暇，南宫听履回。天临翔凤转，恩向跃龙开。兰气承仙帐，榴花引御杯。日从金穴吐，云是玉衣来。池影摇歌席，林香散舞台。不知行漏晚，清跸尚徘徊。” 

　　《安乐公主庄》云：“皇家贵主学神仙，别业初开云汉边。山出尽如鸣凤岭，池成不让饮龙川。妆楼翠幌教春住，舞阁金铺借日悬。敬从乘舆来此地，称觞献寿乐钧天。” 

　　《人日大明宫应制》云：“拂旦鸡鸣仙卫陈，凭高龙首帝庭春。千官黼帐杯前寿，百福香奁胜里人。山鸟初来犹怯啭，林花未发已偷新。天文正应韶光转，设报悬知用此辰。” 

　　《望春宫迎春应制》云：“芳郊绿野散春晴，复道离宫烟雾生。杨柳千条花欲绽，蒲桃百丈蔓初萦。林香酒气元相入，鸟啭歌声各自成。定是风光牵宿醉，来晨复得幸昆明。” 

　　《晦日浐水应制》云：“素浐接宸居，青门盛祓除。摘兰喧凤野，浮藻溢龙渠。苑蝶飞殊懒，宫莺啭不疏。星移天上入，歌舞向储胥。” 

　　《送金城公主》云：“金榜扶丹掖，银河属紫阍。那堪将凤女，还以嫁乌孙。玉就歌中怨，珠辞掌上恩。西戎非我匹，明主至公存。” 

　　《饯唐永昌》云：“洛阳旧有神明宰，辇毂由来天地中。余邑政成何足贵，因君取则四方同。” 

　　《早朝》云：“阊阖连云起，岩廊拂雾开。玉珂龙影度，珠履雁行来。长乐宵钟尽，明光晓奏催。一经推旧德，五字擢英才。俨若神仙去，纷从霄汉回。千春奉休历，分禁喜趋陪。” 

　　《曝衣篇》云：“君不见昔日宜春太液边，披香画阁与天连。灯华灼烁九微映，香气氛氲百和燃。此夜星繁河正白，人传织女牵牛客。宫中扰扰曝衣楼，天上娥娥红粉席。曝衣何许曛半黄，宫中彩女提玉箱。珠履奔腾上兰砌，金闺宛转出梅梁。绛河里，碧烟上，双花伏兔画屏风，四子盘龙擎斗帐。舒罗散縠云雾开，缀玉垂珠星汉回。朝霞散彩羞衣架，晓月分光劣镜台。上有仙人长命锦，中有玉女迎欢绣。玳瑁筵中别作春，珊瑚窗里翻成昼。椒房金屋宠新流，意气娇奢不自由。汉文宜惜露台产，晋武须烧前殿裘。” 

　　《和晦日驾幸昆明池》云：“法驾乘春转，神池象汉回。双星移旧石，孤月隐残灰。战鹢逢时去，恩鱼望幸来。岸花缇骑绕，堤柳幔城开。思逸横汾唱，欢流宴镐杯。微臣凋朽质，羞睹豫章材。” 

　　《白鹿观应制》云：“四郊秦汉国，八水帝王都。闾阎雄里闬，宫阙壮规模。贯渭称天邑，含岐实奥区。金门披玉馆，因此识皇图。” 

　　《主第夜宴》云：“濯龙门外主家亲，鸣凤楼中天上人。自有金杯迎甲夜，还将绮席发阳春。” 

　　张燕公说尝谓佺期曰：“沈三兄诗须还他第一。”佺期，字云卿，相州人。除给事中、考功郎，受赃，劾，未究；会张易之败，遂长流驩州。稍迁台州录事参军，入计召见，拜起居郎，兼修文直学士。侍宴，为弄辞悦帝，赐牙绯。寻为太子詹事。开元初卒。佺期《回波乐词》云：“回波尔时佺期，流向岭外生归。身名已蒙齿录，袍笏未复牙绯。” 

　　魏建安后讫江左，诗律屡变，至沈约、庾信，以音韵相婉附，属对精密。及宋之问、沈佺期，又加靡丽，回忌声病，约句准篇，如锦绣成文，学者宗之，号为“沈宋”。语曰：“苏李居前，沈宋比肩。”谓苏武、李陵也。 

　　《酬苏味道夏晚省中》云：“并命登仙阁，分宵直礼闱。大官供宿膳，侍史护朝衣。卷幔天河入，开窗月露微。小池残暑退，高树早凉归。冠剑无时释，轩车待漏飞。明朝题汉柱，三署有光辉。” 

　　《和杨再思春夜宿直》云：“西禁青春满，南端皓月微。千庐宵驾合，五夜晓钟稀。星斗横纶阁，天河度琐闱。烟花章奏里，纷向夕郎飞。” 

　　《和崔正谏登秋日早朝》云：“鸡鸣朝谒满，露白禁门秋。爽气临旌戟，朝光映冕旒。河宗来献宝，天子命焚裘。独负津阳议，言从建礼游。” 

　　《巫山高》云：“巫山高不极，合沓状奇新。暗谷疑风雨，阴崖若鬼神。月明三峡曙，潮满九江春。为问阳台客，应知入梦人。”此诗范摅以为佺期之作，而顾陶以为张循。今记于此。 

　　宋之问 

　　《芙蓉园应制》云：“芙蓉秦地沼，卢橘汉家园。谷转斜盘径，江回曲抱源。风来花自舞，春入鸟能言。侍宴瑶池夕，归途笳吹繁。” 

　　《三会寺应制》云：“六飞回玉辇，双树谒金仙。瑞鸟呈书字，神龙吐浴泉。净心遥证果，睿想独超禅。塔涌香花地，山围日月天。梵音迎雨彻，空乐倚云悬。今日登仁寿，长看法镜圆。” 

　　《荐福寺应制》云：“梵筵光圣邸，游豫览宏规。不改灵光殿，因开功德池。莲生新步叶，桂长昔攀枝。涌塔庭中见，飞楼海上移。闻韶三月幸，观象七星危。欲识龙归处，朝来云气随。” 

　　《陪游苑遇雪》云：“紫禁仙舆诘旦来，青旗遥倚望春台。不知庭霰今朝落，疑是林花昨夜开。” 

　　《饯许州宋司马》云：“颍郡水东流，荀陈兄弟游。偏伤兹日远，独向聚星州。河润在明德，人康非外求。当闻力为政，遥慰我心愁。” 

　　《谒禹庙》云：“夏王乘四载，兹地发金符。骏命终不易，报功畴敢渝。先驱总昌会，后至伏灵诛。玉帛空天下，衣冠照海隅。旋闻厌黄屋，更道出苍梧。林表祠转茂，山阿井讵枯。舟迁龙负壑，田变鸟芸芜。旧物森如在，天威肃未殊。玄夷届瑶席，玉女侍青都。奕弈扃闱邃，轩轩仗卫趋。气青连曙海，云白洗春湖。猿啸有时合，禽言长自呼。灵歆异蒸糈，至乐匪笙竽。茅殿今文袭，梅梁古制无。运遥日崇丽，业盛答昭苏。伊昔力云尽，而今功尚敷。揆才非美箭，精享愧生刍。郡职昧为理，邦空宁自诬。下车霰已积，摄事露行濡。人隐冀多佑，曷惟沾薄躯。” 

　　《咏海》云：“肃事祠春溟，宵斋洗蒙虑。鸡鸣见日出，鹭下观涛骛。地阔八荒近，天回百川澍。筵端接空曲，目外惟雰雾。暖气物象来，周游晦明互。致腥匪玄享，禋涤期灵煦。的的波际禽，沄沄岛间树。安期今何在，方文蔑寻路。仙事与世隔，冥搜徒已屡。四明背群山，遗老莫辨处。内抚良自慨，弱龄忝恩遇。三入文史林，两拜神仙署。虽叹出关远，始知临海趣。赏来空自多，理胜孰能喻。留楫竟何待，徙倚岁云暮。” 

　　《浣纱篇赠陆上人》云：“越女颜如花，越王闻浣纱。国微不自宠，献作吴宫娃。山薮半潜匿，苎萝更蒙遮。一行霸勾践，再笑倾夫差。艳色夺人目，效颦亦相夸。一朝还旧都，靓妆寻若耶。林鸟惊入松，网鱼畏沈花。始觉冶容妄，方悟君心邪。钦子秉幽意，世人共称嗟。愿言托君怀，傥类蓬生麻。家住雷门曲，阁高陵飞霞。淋漓翠羽帐，旖旎绿云车。春风艳楚舞，秋月绵胡笳。自昔专娇爱，玩袭惟矜奢。达本知空寂，弃彼犹泥沙。永割偏执性，自长薰修牙。携妾不障道，愿止妾西家。” 

　　《中宗幸荐福寺献诗》云：“香刹中天起，宸游满路辉。乘龙太子去，驾象法王归。殿饰金人影，窗摇玉女扉。稍迷新草木，遍识旧庭闱。水入禅心定，云从宝思飞。欲知星劫远，初拂六铢衣。” 

　　《立春日侍宴内殿出剪彩花诗》云：“金阁装新杏，琼筵弄绮梅。人间都未识，天上忽先开。蝶绕香丝住，蜂怜艳粉回。今年春色早，应为剪刀催。” 

　　《陪幸公主南庄诗》云：“青门路接凤凰台，素浐宸游龙骑来。涧草自迎香辇合，岩花应对御筵开。文移北斗成天象，酒近南山作寿杯。此日侍臣将石去，共欢明主赐金回。”之问《荐福寺》、《昆明池》及此作都为冠首。 

　　《明河篇》云：“八月凉风天气晶，万里无云河汉明。昏见南楼清且浅，晓落西山纵复横。洛阳城阙天中起，长河夜夜千门里。复道连甍共蔽亏，画堂琼户特相宜。云母帐前初氾滥，水精帘外转逶迤。倬彼昭回如练白，复出东城接南陌。南陌征人去不归，谁家今夜捣寒衣。鸳鸯机上疏萤度，乌鹊桥边一雁飞。雁飞萤度愁难歇，坐见明河渐微没。已能舒卷任浮云，不惜光辉让流月。明河可望不可亲，愿得乘槎一问津。更将织女支机石，还访成都卖卜人。”盖之问求为北门学士，天后不许，故此篇有“乘槎”、“访卜”之语。后见其诗，谓崔融曰：“吾非不知其才，但以其有口过尔。”口过，齿疾。之问终身耻之。 

　　武后游龙门，命群官赋诗，先成者赐以锦袍。左史东方虬诗成，拜赐。坐未安，之问诗后成，文理兼美，左右莫不称善，乃就夺锦袍衣之。其词曰：“宿雨霁氛埃，流云度城阙。河堤柳新翠，苑树花初发。洛阳花柳此时浓，山水楼台映几重。群公拂雾朝翔凤，天子乘春幸凿龙。凿龙近出王城外，羽从琳琅拥轩盖。云跸才临御水桥，天衣已入香山会。山壁崭岩断复连，清流澄澈俯伊川。塔影遥遥绿波上，星龛奕奕翠微边。层峦旧长千寻木，春壑初飞百丈泉。彩仗霓旌绕香阁，下辇登高望河洛。东城宫阙拟昭回，南陌沟塍殊绮错。林下天香七宝台，山中春酒万年杯。微风一起祥花落，仙乐初鸣瑞鸟来。鸟来花落纷无已，称觞献寿烟霞里。歌舞淹留景欲斜，石间犹驻五云车。鸟旗翼翼留芳草，龙骑骎骎映晚花。千乘万骑銮舆出，水静山空严警跸。郊外喧喧引看人，倾城南望属车尘。嚣声引扬闻黄道，王气周回入紫宸。先王定鼎三河固，宝命乘周万物新。吾皇不事瑶池乐，时雨来观农扈春。” 

　　《咏省壁画鹤诗》云：“粉壁图仙鹤，昂藏真气多。骞飞竟不去，当是恋恩波。” 

　　韦善心为郎中，善剖决，之问善诗，时谓“户部二妙”。之问，字延清，汾州人。与佺期、允济媚附易之，及败，贬泷州参军事。逃归，复附三思。景龙中，谄事太平公主；安乐公主权盛，复往谐结，太平深嫉之。中宗将用为中书舍人，太平发其赃，下迁越州长史，赋诗流传京师。睿宗立，以狯险盈恶，诏流钦州，赐死。 

　　徐坚 

　　《送金城公主》云：“星汉下天孙，车服降殊藩。匣中词易切，马上曲虚繁。关塞移朱帐，风尘照锦轩。箫声去日远，万里望河源。” 

　　《饯许州宋司马》云：“旧许星车转，神京祖帐开。断烟伤别望，零雨送离杯。辞燕依空绕，宾鸿入听哀。分携与秋气，日夕共徘徊。” 

　　《饯唐永昌赴任东都》云：“郎官出宰赴伊瀍，征传骎骎灞水前。此时怅望新丰道，携手相看共黯然。”已上中宗时作。 

　　《饯考功武员外学士使嵩山置舍利塔歌》云：“伊川别骑，灞岸分筵。对三春之花月，览千里之风烟。望青山兮分地，见白云兮在天。寄愁心于樽酒，怆离绪于清弦。共握手而相顾，各衔凄而黯然。” 

　　坚，字元固，西台舍人齐聃之子。属文典厚，杨再思每目为凤阁舍人样。中宗时，为给事中。明皇改丽正书院为集贤院，以坚充学士。不为章句之学，而穷览洽闻，绵历四朝，以谨厚称。 

　　《送张说巡边应制》云：“至德抚遐荒，神兵赴朔方。帝思元帅重，爰择股肱良。累相承安世，深筹协子房。寄崇专斧钺，礼备设坛场。鼙鼓喧雷电，戈剑凛风霜。四骐将戒道，十乘启先行。圣锡加常锡，天光曜宠光。出郊开帐饮，寅饯盛离章。雨濯梅林润，风清麦野凉。燕山应勒颂，麟阁伫名扬。” 

　　坚卒，张说《挽歌》云：“才美临淄北，名高淮海东。羽仪三省遍，渔猎五车通。玉殿孤新榜，珠英落旧丛。徒存一宝剑，何处访徐公。” 

　　卢怀慎 

　　《九日应制》云：“时和素秋节，宸豫紫机关。鹤似闻琴至，人疑宴镐还。旷望对平野，潺湲俯暝湾。无因酬大德，空此愧崇班。”得还字。 

　　怀慎，灵昌人。开元初与姚崇同相，时讥为“伴食”。然能清俭，以直道始终。 

　　武平一 

　　《驾幸温泉诗》云：“秦王登碣石，周后袭昆仑。何必在遐远，方称万宇尊。我皇顺时豫，星驾动轩辕。雄骑交驰道，清笳度国门。回舆长乐观，校猎上林园。行漏移三象，连营总八屯。旌摇鹦鹉谷，骑转凤凰原。绝壁苍苔古，灵泉碧溜温。参差开水殿，窈窱敞岩垣。丰邑踪犹在，骊宫迹尚存。烟松衔翠幄，雪迳绕花源。侍从推玄草，文章召虎贲。深仁浃夷夏，洪造溢乾坤。谬忝王枚列，多惭雨露恩。” 

　　《景龙四年正旦赋柏树诗》云：“绿叶迎春绿，寒枝历岁寒。愿将百叶寿，长奉万年欢。” 

　　《兴庆池》云：“銮舆羽驾直城隈，帐殿旌门此地开。皎洁灵潭图日月，参差画舸结楼台。波摇岸影随桡转，风送荷香逐酒来。愿奉皇欢常不极，长游云汉几昭回。” 

　　《白鹿观应制》云：“玉府凌二曜，金坛驻六龙。彩旒悬倒景，羽盖偃乔松。元圃灵芝秀，华池瑞液浓。谬因沾舜渥，长愿奉尧封。” 

　　《送金城公主》云：“广化三边静，通姻四海安。还将膝下爱，特副域中欢。圣念飞玄藻，仙仪下白兰。日斜征盖没，归骑动鸣鸾。” 

　　《宴安乐公主新宅》云：“王孙帝女下仙台，金榜珠帘日夜开。遽惜琼筵欢正洽，唯愁银箭晓相催。” 

　　《饯唐永昌》云：“闻君墨绶出丹墀，双舄飞来伫有期。寄谢铜街攀柳日，无忘粉署握兰时。” 

　　《正月八日立春内出彩花赐近臣应制》云：“銮辂青旂下帝台，东郊上苑望春来。黄莺未解林间啭，红蕊先从殿里开。画阁条风初变柳，银塘曲水半含苔。欣逢睿藻光韶律，更促霞觞畏景催。”是日，中宗手敕批云：“平一年虽最少，文甚警新，悦红蕊之先开，讶黄莺之未啭，循环吟咀，赏叹兼怀。今更赐花一枝，以彰其美。”所赐学士花，并令插在头上，后所赐者，平一左右交插，因舞蹈拜谢。时崔日用乘酣饮，欲夺平一所赐花，上于帘下见之，谓平一曰：“日用何为夺卿花？”平一跪奏曰：“读书万卷，从日用满口虚张；赐花一枝，学平一终身不获。”上及侍臣大笑，因更赐酒一杯，当时叹美。 

　　《中宗宴安乐公主新宅应制》云：“紫汉秦楼敞，黄山鲁馆开。簪裾分上席，歌舞列平台。马既如龙至，人疑学凤来。幸忻联棣萼，何以接邹枚。” 

　　《人日西台观打球应制》云：“令节重遨游，分镳戏彩球。骖驔回上苑，躞蹀绕通沟。影就红尘没，光随赭汗流。赏阑清景暮，歌舞乐时休。” 

　　平一，名甄，以字行。武后时，畏祸隐嵩山。中宗虽宴豫，尝因诗规诫，然不能卓然自引去。明皇时，终亦被谪，虽谪而名不衰。 

　　李行言 

　　《秋晚度废关》云：“秦郊平旧险，周德眷遗黎。始闻清夜柝，俄见落封泥。物色来无限，津途去不迷。空亭谁问马，闲戍但鸣鸡。山月寒弥净，河风晓更凄。赠言杨伯起，非复是关西。” 

　　景龙中，中宗引近臣宴集，令各献伎为乐。张锡为《谈容娘舞》，宗晋卿舞《浑脱》，张洽舞《黄麞》，杜元琰诵《婆罗门咒》，行言唱《驾车西河》，卢藏用效道士上章，国子司业郭山煇请诵古诗两篇，诵《鹿鸣》、《蟋蟀》未毕，李峤以诗有“好乐无荒”之语，止之。 

　　行言，陇西人。兼文学干事，《函谷关诗》为时所许。中宗时，为给事中。能唱《步虚歌》，帝七月七日御两仪殿会宴，帝命为之。行言于御前长跪，作三洞道士音词歌数曲，貌伟声畅，上频叹美。 

　　韦元旦 

　　《正月七日宴大明殿诗》云：“鸾凤旌旂拂晓陈，鱼龙角抵大明辰。青韶既肇人为日，绮胜初成日作人。圣藻凌云裁柏赋，仙歌从宴摘梅春。垂旒一庆宜年酒，朝野俱欢荐寿新。” 

　　《安乐公主山庄》云：“银河南渚帝城隅，帝辇平明出九衢。刻凤蟠螭凌桂邸，穿池叠石写蓬壶。琼箫暂下钧天乐，绮缀长悬明月珠。仙榜承恩争既醉，方知朝野更欢娱。” 

　　《望春宫迎春应制》云：“九重楼阁半山霞，四望韶阳春未赊。侍跸妍歌游灞涘，留觞罢舞出京华。危萍竞捧中街日，戏马争衔上苑花。景色欢娱长若此，承恩不醉不还家。” 

　　《送金城公主》云：“柔远安夷俗，和亲重汉年。军容旌节送，国命锦车传。琴曲悲千里，箫声恋九天。唯应西海月，来就掌珠圆。”

　　《饯唐州高使君》云：“桐柏膺新命，芝兰惜旧游。鸣皋夜鹤在，迁木早莺求。传拥淮源路，樽空灞水流。落花分送远，春色别离忧。” 

　　《早朝》云：“震维芳月季，宸极众星尊。佩玉朝三陛，鸣珂过九门。挈壶分早漏，伏槛耀初暾。北倚苍龙阙，西临紫凤垣。词庭草虽视，温室树无言。鳞翰空为忝，长怀圣主恩。” 

　　《中宗立春游苑应制》云：“灞涘长安常近日，殷正腊月早迎新。池鱼戏叶仍含冻，宫女裁花已作春。向苑云疑承翠幄，入林风若起青蘋。年年斗柄东无限，愿把琼觞寿北辰。” 

　　《中宗时兴庆池侍宴应制》云：“沧池漭沆帝城边，殊胜昆明凿汉年。夹岸旌旗疏远道，中流箫鼓振楼船。云峰四起迎宸幄，宝树千重入御筵。宴乐已深鱼鸟咏，承恩更欲奏甘泉。” 

　　《主第夜宴》云：“主第新成银作榜，宾筵广宴玉为楼。壶觞既卜仙人夜，歌舞疑停织女秋。” 

　　元旦，京兆万年人。与张易之姻属，易之罢，贬感义尉。舅陆颂妻，韦后弟也，元旦凭以复进，终中书舍人。  
　 
卷十二

　　毕乾泰　辛替否　王景　韦安石　窦希玠　李咸　陆景初　郑南金　于经野　解琬　麴瞻　樊忱　孙佺　李从远　周利用　杨廉　张景源　李恒已上景龙应制群臣

　　毕乾泰

　　《慈恩寺九日应制》云：“鹦林花塔启，凤辇顺时游。重九昭皇庆，大千扬帝休。耆阇妙法阐，王舍睿文流。至德覃无极，小臣歌讵酬。”

　　辛替否

　　《慈恩寺九日应制》云：“洪慈均动植，至德俯深玄。出豫从初地，登高适梵天。白云飞御藻，慧日暖皇编。别有秋原藿，长倾雨露缘。”

　　替否，字协时，京兆人。景龙中为左拾遗，以直谏迁右台殿中侍御史。为宪司，弹击不避强御，累迁颖王府长史，卒。

　　王景

　　《慈恩寺九日应制》云：“玉辇移中禁，珠梯览四禅。重阶清汉接，飞窦紫霄悬。缀叶披天藻，吹花散御筵。无因銮跸暇，俱舞鹤林前。”

　　景，太原人。为司门员外郎、莱州刺史。子之咸，为长安尉，昆弟之贲、之涣，皆善属文。之咸之子纬，有传。

　　韦安石

　　《九日侍宴应制》云：“重九开秋节，得一动宸仪。金风飘菊蕊，玉露泫萸枝。睿览八纮外，天文七曜披。临深应在即，居高岂忘危。”得枝字。

　　安石，京兆人。久视中为相，二张、三思横宠，安石数折辱之。复相中宗，不附太平公主。睿宗时，为姜晦所劾贬黜，发愤卒。

　　窦希玠

　　《九日应制》云：“銮舆巡上苑，凤驾瞰层城。御座丹乌丽，宸居白鹤惊。玉旗萦桂叶，金杯泛菊英。九晨陪圣膳，万岁奉承明。”得明字。

　　八月，中宗令学士寻胜，同宴于礼部尚书窦希玠林亭。张说制序云：“召丝竹于伶官，借池亭于贵族。雕俎在席，金羁驻门。远山片云，隔层城而即兴；繁莺芳树，绕高台而共乐。”

　　夏日，帝幸五王第，乃过希玠宅。刘宪诗云：“北斗枢机任，西京肺腑亲。”李乂诗云：“贵游开北第，宸眷幸西乡。”

　　按希玠，武德时内史令威之后，中宗时为礼部尚书，以恩泽赐实封，开元为太子少傅，世为外戚，唐世贵盛，莫与为比。

　　李咸

　　《九日应制》云：“重阳乘令序，四野开晴色。日月数初并，乾坤圣登极。菊黄迎酒泛，松翠凌霜直。游海难为深，负山徒倦力。”得直字。

　　陆景初

　　《九日应制》云：“九秋光顺豫，重节霁良辰。登高识汉苑，问道侍轩臣。菊花浮秬鬯，萸房插缙绅。圣化边陲谧，长洲鸿雁宾。”得臣字。

　　景初，元方之子。恬静寡欲，议论高简。景云中，与崔湜同知政事。睿宗曰：“子能绍先业，是谓象贤。”乃赐名象先。

　　郑南金

　　《九日应制》云：“重阳玉律应，万乘金舆出。风起韵虞弦，云开吐尧日。菊花浮圣酒，茱香挂衰质。欲知恩煦多，顺动观秋实。”得日字。

　　于经野

　　《九日应制》云：“御气三秋节，登高九曲门。桂筵罗玉俎，菊醴溢芳樽。遵渚归鸿度，承云舞鹤骞。微臣滥陪赏，空荷圣明恩。”得樽字。

　　经野，中宗时为户部尚书。

　　中宗九日登高，应制二十四人，韦安石、苏瑰诗先成，于经野及卢怀慎诗后成，时景龙三年也。

　　解琬

　　《慈恩寺九日登塔应制》云：“瑞塔临初地，金舆幸上方。空边有清净，觉处无馨香。雨霁微尘敛，风秋定水凉。兹辰采仙菊，荐寿庆重阳。”

　　《晦日宴高氏林亭》云：“主第簪裾出，王畿春照华。山亭一以眺，城阙带烟霞。横堤列锦帐，傍浦驻香车。欢娱属晦节，酩酊未还家。”

　　琬，魏州元城人。与郭元振善。习边事，守边积二十年。开元中，终同州刺史。

　　麴瞻

　　《慈恩寺九日应制》云：“扈跸游玄地，陪仙瞰紫微。似迈铢衣劫，将同羽化飞。雕戈秋日丽，宝剑晓霜霏。献觞乘菊序，长愿奉天晖。”

　　樊忱

　　《慈恩寺九日应制》云：“净境重阳节，仙游万乘来。插萸登鹫岭，把菊坐蜂台。十地祥烟合，三天瑞景开。秋风词更远，窃抃乐康哉。”

　　孙佺

　　《慈恩寺九日应制》云：“应节萸香满，初寒菊浦新。龙旗焕辰极，凤驾俨香闉。莲井偏疑夏，梅梁更若春。一忻陪雁塔，还似得天身。”

　　佺，麟德宰相处约之子。延和初为幽州都督，为奚所败，同周以弟见获，送默啜所，杀之。佺不知兵，始裴怀古为都督，驭士有方，朝廷以佺代之，遂及败。

　　李从远

　　《慈恩寺九日应制》云：“九月从时豫，三乘为法开。中霄日天子，半座宝如来。摘果珠盘献，攀萸玉辇回。愿将尘露点，遥奉光明台。”

　　周利用

　　《慈恩寺九日应制》云：“出豫乘金节，飞文焕日宫。萸房开圣酒，杏苑被玄功。塔向三天迥，禅收八解空。叨恩奉兰籍，终愧洽薰风。”

　　金城公主和蕃，中宗送至马嵬，群臣赋诗。帝令御史大夫郑惟忠及利用护送入蕃，学士赋诗以饯，徐彦伯为之序云。

　　杨廉

　　《九日侍宴应制》云：“远目瞰秦坰，重阳坐灞亭。既开黄菊酒，还降紫微星。箫鼓谙仙曲，山河入画屏。幸兹陪宴喜，无以效丹青。”得亭字。

　　《慈恩寺九日应制》云：“万乘临真境，重阳眺远空。慈云浮雁塔，定水映龙宫。宝铎含飙响，仙轮带日红。天文将瑞色，辉焕满寰中。”

　　沈佺期《酬杨给事中廉见赠台中诗》云：“子云推辩博，公理擅词雄。始自尚书省，旋闻给事中。言从温室秘，籍向锁闱通。顾我叨郎署，惭无草奏功。分曹八舍断，解袂五时空。宿昔陪余论，平生赖击蒙。神仙应东掖，云雾限南宫。忽枉琼瑶赠，长歌兰渚风。”

　　张景源

　　《慈恩寺九日应制》云：“飞塔凌霄起，宸游一届焉。金壶新泛菊，宝座即披莲。就日摇香辇，凭云出梵天。祥氛与佳色，相伴杂炉烟。”

　　李恒

　　《慈恩寺九日应制》云：“宝地邻丹掖，香台瞰碧云。关山江水出，城阙树中分。睿藻兰英秀，仙杯菊蕊薰。愿将今日乐，长奉圣明君。”  
卷十三

　　崔液　张元一　刘希夷　郑遂初　王熊　房融　张敬忠　崔珪　沈祖仙　卢崇道　徐安期　张纮　薛曜　袁晖　李休烈　邵士彦　吴大江　刘幽求　贾曾　杨齐哲　魏元忠　李夔　司马承祯

　　崔液

　　《上元诗六首》云：“玉漏铜壶且莫催，铁关金锁彻明开。谁家见月能闲坐，何处闻灯不看来。”“今年春色胜常年，此夜风光最可怜。鳷鹊楼前新月满，凤凰台上宝灯燃。”“神灯佛火百轮张，刻象图容七宝装。影里如闻金口说，空中似放玉豪光。”“金勒银鞍控紫骝，玉轮珠幰驾青牛。骖驔始散东城曲，倏忽还来南陌头。”“公子王孙意气骄，不论相识也相邀。最怜长袖风前弱，更赏新弦暗里调。”“星移汉转月将微，露洒烟飘灯渐稀。犹惜道傍歌舞处，踟蹰相顾不能归。”

　　液，字润甫，仁师之子，湜之弟也。工五言，举进士第一人。湜尝曰：“海子，我家龟龙也。”官至殿中侍御史。坐湜故，亡命郢州，作《幽征赋》以见意。遇赦还，卒。

　　张元一

　　武后朝，左司郎中张元一善滑稽，时西戎犯边，武懿宗统兵御之，至邠畏懦而遁。懿宗短陋，元一嘲曰：“长弓短度箭，蜀马临高蹁。去贼七百里，隈墙独自战。忽然逢著贼，骑猪向南窜。”则天未晓，曰：“懿宗无马耶？”元一曰：“骑猪，夹豕也。”则天大笑。后尝问元一：“外有何事？”曰：“有三庆：旱而雨，洛桥成，郭洪霸死。”洪霸，酷吏也。

　　刘希夷

　　《将军行》云：“将军辟辕门，耿介当风立。诸将欲言事，逡巡不敢入。剑气射云天，鼓声破原隰。黄尘塞路起，走马追兵急。弯弓从此去，飞箭如雨集。截围一百里，斩首五千级。代马流血死，边人抱鞍泣。古来养甲兵，有事常讨袭。乘我庙堂运，坐使干戈戢。献凯归帝京，军容何翕习。”

　　《代悲白头翁》云：“洛阳城东桃李花，飞来飞去落谁家。洛阳儿女惜颜色，行逢落花长叹息。今年花落颜色改，明年花开谁复在。已见松柏摧为薪，更闻桑田变为海。古人无复洛城东，今人还对落花风。年年岁岁花相似，岁岁年年人不同。寄言全盛红颜子，须怜半谢白头翁。此翁白头真可怜，伊昔红颜美少年。公子王孙芳树下，清歌妙舞落花前。光禄池台开锦绣，将军楼阁画神仙。一朝卧病无人识，三春行乐在谁边。宛转娥眉能几时，须臾鹤发乱如丝。但看旧来歌舞地，唯有黄昏鸟雀悲。”

　　《唐新语》云：“希夷，一名庭芝，汝州人。少有文华，好为宫体诗，词旨悲苦，不为时人所重。善弹琵琶，尝为《白头翁咏》云：‘今年花落颜色改，明年花开复谁在？’既而自悔曰：‘我此诗似谶，与石崇“白首同所归”何异？’乃更作一联云：‘年年岁岁花相似，岁岁年年人不同。’既而叹曰：‘此句复似向谶矣。然死生有命，岂复由此！’乃两存之。诗成未周岁，为奸人所杀。或云宋之问害之。后孙翌撰《正声集》，以希夷诗为集中之最，由是大为人所称。”或云之问害希夷，而以洛阳之篇为己作，至今载此篇在之问集中。

　　《晚憩南阳旅馆》云：“旅馆何年废？征夫此日过。途穷人自哭，春至鸟还歌。行路新知少，荒田古路多。池篁覆丹谷，坟树绕清波。日照蓬阴转，风微野气和。伤心不可去，回首怨如何。”

　　《秋日题汝阳潭壁》云：“独坐秋阴至，悲来从所适。行见汝阳潭，飞萝蒙水石。悬瓢木叶上，风吹何历历。幽人不耐烦，振衣步闲寂。回流清见底，金沙覆银砾。洛水非一丈，空胧几千尺。鱼鳞可怜紫，鸭毛自然碧。秋水弄清光，渺焉忘损益。游山随形影，清浊混心迹。岁暮归去来，东山余宿昔。”

　　《故园置酒》云：“酒熟人须饮，春还鬓已秋。愿逢千日醉，得缓百年忧。旧里多青草，新知尽白头。风前灯易灭，川上月难留。卒卒周姬旦，栖栖鲁孔丘。平生能几日，不及且遨游。”

　　《夜集张諲所居》云：“江南成久客，门馆日萧条。唯有图书在，多伤鬓发凋。诸生陪讲诵，稚子给渔樵。隐室寒灯净，空阶落叶飘。沧洲自有趣，谁道隐须招。”

　　《巫山怀古》云：“巫山幽阴地，神女艳阳年。襄王伺容色，落日望悠然。归来高唐夜，金釭焰青烟。颓想卧瑶席，梦魂何翩翩。摇落殊未已，荣华倏徂迁。愁思潇湘浦，悲凉云梦田。猿啼秋风夜，雁飞明月天。巴歌不可听，听此益潺湲。”

　　《孤松篇》云：“蚕月桑叶青，莺时柳花白。澹艳烟雨滋，敷芬阳春陌。如何秋风起，零落从此始。独有南涧松，不叹东流水。玄阴天地冥，皓雪朝夜零。岂不罹寒暑，为君留青青。青青好颜色，落落任孤直。群树遥相望，众草不敢逼。灵龟卜真隐，仙鸟宜栖息。耻受秦帝封，愿言唐侯食。寒山夜月明，山冷气清清。凄兮归风集，吹之作琴声。松子卧仙岑，寂听凝野心。清泠有真曲，樵采无知音。美人何时来，幽迳委绿苔。吁嗟深涧底，弃捐广厦材。”

　　郑遂初

　　《别离怨》云：“荡子戍辽东，连年信不通。尘生锦步障，花送玉屏风。只怨红颜改，宁辞玉簟空。系书春雁足，早晚到云中。”

　　万岁通天元年，李迥秀下登第。

　　王熊

　　熊自潭州至岳阳，张燕公宴别，赠诗二章云：“丝管清且哀，一曲倾一杯。气将然诺重，心向友朋开。古木无生意，寒云若死灰。赠君芳杜草，为植建章台。”“缙绅连省阁，沟水遽西东。然诺心犹在，容华岁不同。孤城临楚塞，远树入秦宫。谁念三千里，江潭一老翁。”熊答云：“长沙辞旧国，洞庭逢故人。薰兰敦久要，披雾转相亲。岁月方嗟老，江山不惜春。忽闻黄鹤曲，更作白头新。”“平生共风月，倏忽间山川。不期交淡水，暂得款忘年。兴逸方罢钓，帆开欲解船。离心若危斾，朝夕为君悬。”

　　韦嗣立尝和前作，并序云：“余昔忝省闼，与岳州张使君、潭州王都督同官联事，后承朝谴，各自东西。张公与王都督别诗二首，情颇感切，余览以耿叹，因追和焉。”诗见嗣立门。

　　房融

　　《游始兴广果寺山房》云：“零落嗟残命，萧条托胜因。方烧三界火，遽洗六情尘。隔岭天花发，凌空月殿新。谁令乡国思，从此学分身。”

　　融，河南人。武后时为宰相，神龙元年贬死高州。

　　张敬忠

　　先天中，王主敬为侍御史，自以才望华妙，当入省望前行，忽除膳部员外，微有怅惋。吏部郎中张敬忠戏咏曰：“有意嫌兵部，专心望考功。谁知脚蹭蹬，几落省墙东。”盖膳部在省最东北隅也。

　　张仁愿在朔方，奏用御史张敬忠、何长鸾等分总军事，太子文学柳彦昭为管记，义乌尉晁良正为随机，皆著称。敬忠自监察御史累迁吏部郎中，开元七年拜平卢节度使。

　　崔珪

　　《孤寝怨》云：“征戍动经年，含情拂玳筵。花飞织锦处，月落捣衣边。灯暗愁孤坐，床空怨独眠。自君辽海去，玉匣闭春弦。”

　　珪，开元中为太子詹事，与兄中书舍人琳、弟光禄卿瑶俱列棨戟，世号“三戟崔家”。

　　沈祖仙

　　《秋闺诗》云：“白马三军客，青娥十载思。玉庭霜落夜，罗幌月明时。炉冷蜘蛛喜，灯寒熠耀期。愁多不可曙，流涕坐空帏。”

　　卢崇道

　　《新都南亭别郭大元振诗》云：“竹径女萝蹊，莲洲文石堤。静深人俗断，寻玩往还迷。碧潭秀初月，素林惊夕栖。褰幌纳鸟侣，罢琴听猿啼。佳辰改宿昔，胜寄坐暌携。长怀赏心爱，如玉复如圭。”

　　崇道为太常卿，坐其婿崔湜反，俱流岭南。还归至都，为其子娶崔氏女，有内给使取充贵人，崇道赂之，令别娶一崔氏女入内。事败，并男三人皆敕杖至殒，盖睿宗时也。

　　徐安期

　　《催妆》云：“传闻灯下调红粉，明镜台前作好春。不须面上浑妆却，留着双眉待画人。”

　　张纮

　　《闺怨诗》云：“去年离别雁初归，今夜裁缝萤已飞。征客近来音信断，不知何处寄寒衣。”

　　纮，登久视六年进士第。

　　薛曜

　　《正夜侍宴应制》云：“重关钟漏通，夕敞凤凰宫。双日祥烟里，千门明月中。酒杯浮湛露，歌曲唱流风。侍臣咸醉止，常惭恩遇崇。”

　　曜尚城阳公主，子绍尚太平公主，绍兄顗惧太盛，以问从兄克。克曰：“帝甥尚主，由来故事，但以恭慎行之，何惧也！”曜堂侄儆，子锈，自曜至锈，一门四公主。

　　曜，元起之子也。圣历中，附张易之，官正谏大夫。

　　袁晖

　　《正月闺情》云：“正月金闺里，微风绣户间。晓魂怜别梦，春思逼啼颜。绕砌梅堪折，当轩树未攀。岁华庭北上，何日度阳关。”

　　《七月闺情》云：“七月坐凉宵，金波满丽谯。容华芳意改，枕席怨情饶。锦字沾愁泪，罗裙缓细腰。不如银汉女，岁岁鹊成桥。”

　　《二月闺怨》云：“二月韶光好，春风香气多。园中花巧笑，林里鸟能歌。有恨离琴瑟，无情着绮罗。更听春燕语，妾亦不如他。”

　　《三月闺怨》云：“三春时将尽，空房独妾居。蛾眉愁自结，鬓发没情梳。”

　　魏知古荐为左补阙。开元中，马怀素欲校正群籍，晖自邢州司户参军预焉。

　　明皇东巡，回出雀鼠谷，晖应制云：“魏国山河险，周王警跸回。九旗云际出，万骑谷中来。石岸行将尽，烟郊望忽开。赏矜垂柳拂，春畏落花催。兴逸横汾体，恩褒作颂才。小臣瞻日月，延首咏康哉。”

　　李休烈

　　长寿三年，则天征天下铜五十余万斤、铁一百三十余万斤，于定鼎门内铸八棱铜柱，高九十尺，径一丈二尺，题曰“大周万国述德天枢”，纪革命之功，贬唐家之德。天枢下置铁山，铜龙负载，狮子、麒麟围绕。上有云盖，上施盘龙以托珠，高一丈，围三丈，金彩荧煌，光侔日月。武三思为其文，朝士献诗者不可纪，惟李峤诗冠绝当时，曰：“辙迹光西崦，勋庸纪北燕。何如万国会，讽德九门前。灼灼临黄道，迢迢入紫烟。仙盘正下露，高柱欲承天。山类丛云起，珠疑大火悬。声流尘作劫，业固海成田。圣泽倾尧酒，薰风入舜弦。忻逢下生日，还偶上皇年。”后宪司发峤附会韦庶人，左授滁州别驾而终。开元中，诏毁天枢，发卒镕铄，弥月不尽。洛阳尉李休烈赋诗以咏之曰：“天门街里倒天枢，火急先须卸火珠。计合一条丝线挽，何劳两县索人夫。”先有讹言云：“一条线挽天枢。”言其不经久也，故休烈诗及之，士庶莫不讽咏。天枢之北，韦庶人继造一台，先此毁拆。出《大唐新语》。

　　邵士彦

　　《秋闺诗》云：“斜日空庭暮，幽闺积恨盈。细风吹帐冷，微月度窗明。怨坐啼相续，愁眠梦不成。调琴欲有弄，畏作断肠声。”

　　吴大江

　　《捣衣诗》云：“沙塞秋应晚，金闺恨已空。那堪裂纨素，时许出房栊。杵影弄寒月，砧声调夜风。裁缝双泪尽，万里寄云中。”

　　刘幽求

　　幽求《书怀》云：“心为明时尽，君门尚不容。田园迷径路，归去欲何从。”

　　幽求，冀州人。临淄王入诛韦庶人，预参大策。先天中为相，在同列下，意望未满。已而窦怀贞、崔湜附太平公主，有逆谋，幽求说明皇图之，谋泄，睿宗流之于封州。明年公主诛，召复旧官。开元初，进左丞相，以太子少保罢。姚崇忌之，奏幽求郁郁散职，有怨言，诏有司鞫治。卢怀慎等奏：“幽求轻肆不恭，失大臣体。”贬睦州刺史，迁杭、郴二州，恚愤卒于道。

　　贾曾

　　洛阳人，以孝闻。开元初为中书舍人，与苏晋同掌制诰，时号“苏贾”。

　　曾《孝和皇帝挽词》云：“新命千龄启，鸿图累圣余。天行应潜跃，帝出受图书。礼若传尧旧，功疑复夏初。梦游长不返，何国是华胥。”

　　曾《和宋之问下山歌》云：“良游晼晚兮月呈光，锦路逶迤兮山路长。王孙不留兮岁将宴，嵩岩仙草兮为谁芳。”之问诗见王无竞门。

　　《奉和春日出苑游瞩》云：“彤闱晓辟问安回，金辂春游博望开。渭北晴光摇草树，终南佳气入楼台。招贤巳得商山老，托乘还须邺下才。臣在东周独留滞，欣承睿藻日边来。”时为太子舍人，使在东都。

　　杨齐哲

　　《过函谷关》云：“地险崤函北，途经分陕东。逶迤众山尽，荒凉古塞空。河光流晓日，树影散朝风。圣德今无外，何处是关中。”

　　魏元忠

　　《侍宴银潢宫应制》云：“别殿秋云上，离宫夏景移。寒风生玉树，凉气下瑶池。堑花仍吐叶，岩菌尚抽枝。愿奉南山寿，千秋长若斯。”元忠，《唐史》有传。

　　李夔

　　夔为汴州司户，《使至汴州喜逢宋之问诗》云：“阮籍蓬池上，孤韵竹林才。巨源从吏道，正拥使车来。相逢且交臂，相命且衔杯。醉后长歌毕，余声绕吹台。”之问答曰：“远方来下客，輶轩揖使臣。弄琴宜在夜，倾酒贵逢春。驷马留孤馆，双鱼赠故人。明朝云雨散，遥仰德为邻。”

　　司马承祯

　　宋之问《吟冬宵引赠承祯》云：“河有冰兮山有雪，北户墐兮行人绝。独山中兮对明月，怀美人兮屡盈缺。明月的的寒潭中，青松幽幽吟劲风。此情不向俗人说，爱而不见恨无穷。”承祯答云：“时既暮兮节欲春，山林寂兮怀幽人。登奇峰兮望白云，怅缅邈兮象郁纷。白云悠悠去不返，寒风飕飕吹日晚。不见其人谁与言，归坐弹琴思逾远。”

　　承祯，字子征，事潘师正，传辟谷导引术，无不通。睿宗、明皇累召至京师，问其术。卒，赠正一先生。沈佺期赠诗云：“紫微降天仙，丹地授云藻。上言华顶事，中问长生道。华顶居最高，大壑朝阳早。长生术何妙，童颜后天老。清晨朝凤京，静夜思鸿宝。”叙其被召之事也。李白云：“余昔于金陵，见司马子征，谓余有仙风道骨，可以神游八极之表，因著《大鹏赋》以见志焉。”  
　 
卷十四

　　张说　宋璟　王邱　崔翘　王光庭　席豫　梁升卿　源乾曜　张嘉正　卢从愿　韩休　徐知仁　崔禹锡　裴漼　韦杭　程行谌　李暠　萧嵩　刘升　裴光庭　宇文融　崔沔　崔尚　陆坚　崔泰之　崔日知　魏奉古

　　张说

　　《人日迎春赐彩花诗》云：“别馆芳菲上苑东，飞花澹荡御筵红。城临渭水天河近，阙对南山云雾通。绕殿流莺凡几树，当蹊乱蝶许多丛。春园既醉心和乐，共识皇恩造化同。”

　　《送金城公主》云：“青海和亲日，星潢出降时。戎王子婿宠，汉国旧家慈。春野开离宴，云天起别词。空弹马上曲，讵减凤楼悲。”

　　《晦日浐水应制》云：“千行发御柳，一叶下仙筇。青浦宸游至，朱城佳气浓。云霞交暮色，草树喜春容。蔼蔼天旂转，清笳入九重。”

　　《饯唐州管使君》云：“常时好闲燕，朋旧少相过。及尔宣风去，方嗟离别多。淮流春晼晚，江海路蹉跎。百年屡分散，言欢复几何。”已上四首中宗时作。

　　说，字道济，洛阳人。相明皇，为文属思精壮，长于碑志。谪岳州后，诗益凄婉，人谓“得江山助”云。

　　《夜坐诗》云：“怀哉四壁时，未有五都价。百金谁见许，斗酒难为贳。落花生芳春，孤月皎清夜。复逢利交客，题户遥相谢。”

　　《岳阳早霁南楼》云：“山水佳新霁，南楼玩初旭。夜来枝半红，雨后洲全绿。四运相终始，万形纷代续。适临青草湖，再变黄莺曲。地穴穿东武，江流下西蜀。歌闻枉渚邅，舞见长沙促。心远居无陋，神和生自足。白发悲上春，知常谢无欲。”

　　《岳阳石门墨山二山相连有禅堂道观天下绝境诗》云：“囷轮江上山，近在华容县。常陟巴邱首，天晴遥可见。佳邀屡前诺，芳月愆幽眷。及此符守移，欢言临道便。既携赏心客，复见送行掾。竹径入阴窅，松崖上空蒨。草共林一色，云与峰万变。探窥石门断，缘越沙涧转。两山势争雄，峰巘相顾盼。药妙灵仙宝，境华岩壑选。清都西渊绝，金地东敞宴。池果接园畦，风烟迩台殿。高寻去石顶，旷览天宇遍。千山纷满目，百川豁对面。骑来云气迎，人去鸟声恋。长揖桃源士，举世同企羡。”

　　《岳州山城》云：“岳城丰日暇，闭户见天心。东旷迎朝色，西楼引夕阴。观书千载近，学静二毛深。忽有南风至，吹君堂上琴。”

　　《岳州行郡竹篱》云：“山郡不沟郭，荒城无翳壅。爱人忠主利，义守闭为勇。苟非小勤瘁，安得期逸宠。板筑恐土疏，蘘城嫌役重。藩栅聊可固，筠篁近易奉。差池截浦沙，缭绕缘隈陇。矗似长云亘，森如高戟耸。预绝豺狼忧，知免牛羊恐。闾里宽矫步，榛丛恣踏踵。始果游处心，终日成闲拱。”

　　《出湖寄赵冬曦》云：“西泛平湖尽，参差入乱山。东瞻岳阳郡，汗漫太虚间。窘步同行乐，遒文亦屡看。山戍上云桂，江亭临水关。川途倏忽间，风景依如昨。湘浦未赐环，荆门犹主诺。何时得余美，载酒游宛洛。”

　　说谪岳州，常郁郁不乐。时宰以说机辨才略，互相排摈。苏颋方大用，说与瑰善，说因为《五君咏》，致书封其诗以贻颋，诫其使曰：“当候忌日近暮送之。”使者既至，因忌日赍书至颋门下。近暮，吊客至，多说先公僚旧，颋览诗，呜咽流涕。翌日上对，大陈说忠正謇谔，人望所属，不宜沦滞遐方。上因降玺书劳问，俄迁荆州长史。由是陆象先、韦嗣立、张庭珪、贾曾，皆以谴逐岁久，因加甄叙。颋以父之执友，事之甚谨。

　　王泠然上燕公书云：“《诗》曰：‘投我以木瓜，报之以琼琚。’此言虽小，可以喻大。相公《五君咏》曰：‘凄凉丞相府，余庆在元成。’苏公一闻此诗，移公于荆府，积渐至相，由苏得也。今苏屈居益部，公坐庙堂，投木报琼，义将安在！亦可举苏以自代，然后为朔方之行。”泠然书又曰：“相公《岳阳送别诗》云：‘谁念三千里，江潭一老翁。’今日忘往日之栖迟，贪暮年之富贵乎！”

　　明皇封太山回，过金桥，御路萦转，一望旌纛绵数十里。上曰：“张说言我勒兵三十万，旌旗径五百里，陕右上党，至于太原，见《后土碑》。真才子也。”召吴道子、韦无忝、陈阉同制《金桥图》。

　　《扈从南山雀鼠谷》云：“豫动三灵赞，时巡四海威。硖关凌曙出，平路半春归。霍镇迎云罕，汾河送羽旂。山南柳半密，北谷草全稀。迟日宜华盖，和风入袷衣。上林千里近，应见百花飞。”

　　《将赴朔方军应制》云：“礼乐逢明主，韬钤用老臣。恭凭神武策，远御鬼方人。供帐荣恩饯，山川喜诏巡。天文日月丽，朝赋管弦新。幼志传三略，衰材谢六钧。胆犹忠作伴，心故道为邻。汉保河南地，胡清塞北尘。连年大军后，不日小康辰。剑舞轻离别，歌酣忘苦辛。从来思博望，许国不谋身。”

　　说《赴集贤院学士上赐宴应制得辉字韵》云：“侍帝金华讲，千龄道固稀。任将贤士设，书共学徒归。首命深燕隗，通经浅汉韦。列筵荣赐食，送客愧儒衣。贺燕窥檐下，迁莺入殿飞。欲知朝野庆，文教日光辉。”

　　《三相同日拜官奉和御制》云：“大块镕群品，经生偶圣时。猥承三仕命，虚忝百僚师。右揆谋华硕，前星傅重资。连骞求旧礼，滥点乐贤诗。赐釜同荣拜，摐金宴宰司。菊花吹御酒，兰叶捧天词。宝历休明盛，颓年晷漏衰。少留青史笔，未敢赤松期。”

　　《恩赐燕乐游园》云：“汉苑佳游地，轩庭近侍臣。共持荣幸日，来赏艳阳春。馔玉颁王篚，摐金下帝钧。池台草色遍，宫观柳条新。花绶光连榻，朱颜畅饮醇。圣朝多乐事，天意每随人。”

　　《醉中作》云：“醉后方知乐，弥胜未醉时。动容皆是舞，出语总成诗。”

　　《杂诗》云：“抱薰心常焦，举斾心常摇。天长地自久，欢乐能几朝。君看西陵树，歌舞为谁娇。”

　　《五君咏》：达志、美类、刺异、感义、哀事，颜氏之心也。拟焉。“齐公生人表，向天闻鹤唳。清论早揣摩，玄心晚超诣。入相廊庙静，出军沙漠霁。见深吕禄忧，举后陈平计。甘心除君恶，足以报先帝。齐公魏元忠。许公信国桢，克美具瞻情。百事资朝问，三章广世程。处高心不有，临节自为名。朱户传新戟，青松拱旧茔。凄凉丞相府，余庆在玄成。许公苏瑰。李公实神敏，才华乃天授。睦亲何用心，处贵不忘旧。故事尊台阁，新诗冠宇宙。在人忠所奉，恶我诚将宥。南浦去莫归，嗟嗟蔑孙秀。赵公李峤。代公举鹏翼，翻飞摩海雾。志康天地屯，适与云雷遇。兴丧一言决，安危万心注。大勋书王府，窄命沦江路。势倾北夏门，哀靡东平树。代公郭元振。耿公山岳灵，才杰心亦妙。鸷鸟峻标立，良玉扣清调。协赞休明启，思华日月照。何意瑶台云，风吹落江徼。湘流下浔阳，洒泪一投吊。”耿公赵彦昭。

　　宋璟

　　《奉和明皇答张说南出雀鼠谷诗》云：“秦地雄西夏，并州近北胡。禹行山启路，舜在邑为都。忽视寒暄隔，深思险易殊。四时宗伯叙，六义宰臣铺。征作宫常应，星环日每纡。盛哉逢合道，良以致亨衢。”

　　《奉和圣制送张尚书巡边》云：“帝道薄存兵，王师尚有征。是开司马法，爰命总戎行。画阃崇威信，分麾盛宠荣。聚观方结辙，出祖遂倾城。圣酒山河润，天词象纬明。德风边草偃，胜气朔云平。宰国推良器，为军挹壮声。至和常得体，不战即亡精。以智泉宁竭，其徐海自清。迟迟庙堂坐，赠别故人情。”

　　《奉和御制三相同日上官诗》云：“丞相邦之重，非贤谅不居。老臣庸且惫，何德以当诸。厚秩先为忝，崇班复此除。太常陈礼乐，中掖降簪裾。圣酒山河润，仙文象纬舒。冒恩怀宠禄，陈力省空虚。郭隗惭无骏，冯谖愧有鱼。不知周勃者，荣幸定何如。”

　　《恩赐乐游园宴诗》云：“侍饮终酺会，承恩续胜游。戴天惟庆幸，选地即殊尤。北向祗双阙，南临赏一邱。曲江新溜暖，上苑杂花稠。亹亹韶弦屡，戋戋贲帛周。醉归填畛陌，荣曜接轩裘。”

　　右开元天子登封泰山，南出雀鼠谷，张说献诗，明皇御答，群臣应制，故明皇诗有“川途犹在晋，车马渐归秦”之句。饯张尚书朔方者，燕公说也，明皇诗有“三台入武帐，八座起文昌”之句。左丞相张说、右丞相宋璟、太子少傅源乾曜同日上官，锡宴东堂，明皇赐诗，有“赤帝收三杰”之句，故苏晋序云：“天子作三杰之诗，以命宴乐。”盖为此也。

　　刘禹锡《献权舍人书》曰：“昔宋广平之沉下僚也，苏公味道时为绣衣直指使者，广平投以《梅花赋》，苏盛称之，自是方列于闻人之目，名遂振。呜呼，以广平之才，未为是赋，则苏公果暇知其人耶？将广平困于穷，阨于踬，然后为是文耶？是知英贤卓荦，可外文字，然犹用片言借说于先达之口，席其势而后骧首当时，矧碌碌者，畴能自异？”

　　皮日休《桃花赋序》曰：“余常慕宋广平之为相，正姿劲质，刚态毅状，疑其铁肠石心，不能吐婉媚辞。然睹其文而有《梅花赋》，清便富艳，得南朝徐、庾之体。”

　　王邱

　　《奉和明皇答张说南出雀鼠谷诗》云：“襟带三秦接，旂常万乘过。阳原淑气早，阴谷冱寒多。花缛前茅仗，霜严后乘戈。戍云开晋岭，江雁入汾河。北土分尧俗，南风动舜歌。一闻天乐唱，恭遂万人和。”

　　邱，字仲山，擢童子科，能属文。为吏部侍郎典选，其奖用如孙逖、张晋明、王泠然，皆一时茂秀。萧嵩引与当国，邱盛推韩休。休秉政，荐为御史大夫。

　　《摭言》：“萧颖士恃才傲物，尝携壶逐胜，憩于逆旅。风雨暴至，有紫衣翁领二僮避雨于此，颖士颇侮之。雨止，老人上马呵殿而去，颖士始知为邱也。明日，造门谢罪。邱引至庑下，坐而责之。复曰：‘子负名傲忽，其止于一第乎？’果终于扬州功曹。”

　　崔翘

　　《奉和明皇答张说南出雀鼠谷诗》云：“硖路绕河汾，晴光扫曙氛。笳吟中岭树，仗入半峰云。顿觉山原尽，平看邑里方。早行芳草迥，晚憩好风薰。嘉颂推英宰，春游扈圣君。共欣承睿渥，日月照天文。”

　　翘，官至礼部尚书，清河公。

　　王光庭

　　《奉和明皇答张说南出雀鼠谷诗》云：“省俗恩时遍，巡方路稍回。寒随汾谷尽，春逐晋郊来。云骑传行漏，烟旄引从台。惠风初应律，和气正调梅。雅颂通宸咏，天文接曙台。灞城桃李色，应待日华开。”

　　《奉和御制送张尚书巡边诗》云：“贤相德符充，朝推文武雄。海波先若镜，关草预从风。钺助将军勇，威成天子功。琼章九霄发，锡宴五衢通。玉辗龙盘带，金装凤颈骢。虎貔分儗儗，河洛震熊熊。戈刃千霜白，旌旗万火红。示刑夷夏变，流惠鬼神同。寇息军容偃，尘销朔野空。用师敷礼乐，非是为獯戎。”

　　张说《送光庭诗》云：“同居洛阳陌，经日懒相求。及尔江湖去，言别怅悠悠。楚云眇羁翼，海月倦行舟。爱而不可见，徒嗟芳岁流。”光庭与燕公最善，故云。

　　席豫

　　《奉和明皇答张说南出雀鼠谷诗》云：“鸣銮初幸代，旋盖欲横汾。山尽千旗直，郊平五校分。前林已暄景，后壑尚寒氛。风送箫韶曲，花铺黼黻文。盐梅推上宰，礼乐统中军。献赋纡天札，飘飘飞白云。”

　　《奉和圣制送张尚书巡边诗》云：“圣帝重兵权，分麾属大贤。中军仍执政，丞相复巡边。翕习戎装动，张皇庙略宣。朝荣承睿札，野饯转行旃。亭障东缘海，沙场北际天。春冬见严雪，朝夕候烽烟。已勒燕山颂，犹闻遣戍篇。五营将月合，八阵与云连。经略图方远，怀柔道更全。归来画麟阁，蔼蔼武功传。”

　　豫，字建侯。年十六，举手笔俊拔科，中之。后为中书舍人，与韩休、许景先、徐安正、孙逖名相甲乙，当时号为“席公”。帝尝登朝元阁赋诗，群臣属和，帝以豫诗最工，诏曰：“诗人之冠冕也。”

　　梁升卿

　　《奉和明皇答张说南出雀鼠谷诗》云：“何意重关道，千年遇圣皇。幽林承惠泽，闲客见清光。日御仙途远，山灵寿域长。寒云入晋薄，春树隔汾香。国佐同时雨，天文属岁阳。从来汉家盛，未若此巡方。”

　　升卿与张九龄善，涉学工书，于八分尤工。历广州都督，书《东封朝觐碑》，为时绝笔。

　　源乾曜

　　《奉和御制送张尚书巡边》云：“匈奴迩河朔，汉地复戎旅。天子择英材，朝端出监抚。流星下阊阖，宝钺专公辅。礼物生光辉，宸意备思诩。有征示矛戟，制胜惟樽俎。彼美何壮哉，桓桓擅斯举。声华振台阁，功德标文武。奉国知命轻，忘家以身许。安人在勤恤，保大殚襟腑。此外无异言，同情报明主。”

　　《送张说上集贤学士赐宴赋诗得迎字》云：“盛业光书府，征人尽国英。丝纶贤得相，群俊学为名。宠命垂天赐，崇恩发睿情。薰风清禁籞，文殿述皇明。日霁庭阴出，池新水气生。欢娱此无限，诗酒自相迎。”

　　《奉和御制赐三相同日上官》云：“睿作超千古，湛恩育万人。递迁俱荷泽，同拜忽为邻。道合音徽畅，芳驰景命新。鼓钟崇享礼，鹓鹭集朝伦。窃位思官谤，雕容谢木春。惭多无以叙，拙备实难陈。进级怀三少，承光尽百身。自当归第日，何幸列宫臣。”

　　乾曜，开元初姜皎荐于帝，召见，神气爽彻，占对有序，帝悦之。性谨重，与张嘉正、张说、李元纮同秉政，居中，书未尝廷议可否。皎为嘉正所排，得罪，讫不申救，君子讥焉。

　　张嘉正

　　《奉和御制送张尚书巡边》云：“天锡我宗盟，元戎付夏卿。多才思命将，必勇独横行。经纬称人杰，文章作代英。山川看是阵，草木想为兵。不待河冰合，犹防汉月明。有谋当系丑，无战是绥氓。阃外专三略，云中冀一平。感恩共心尽，怅别屡魂惊。直视前旌掣，遥闻后骑鸣。还期方定日，复此出郊迎。”

　　嘉正性简疏，与人不疑。所荐中书舍人苖延嗣、吕太一，考功员嘉靖，侍御史崔训，时语曰：“令君四俊，苖吕崔员。”始为中书舍人，崔湜轻之，后与议事，正出其上。湜惊曰：“此终其坐。”后十年而为中书令。

　　卢从愿

　　《奉和御制送张说巡边》云：“上将发文昌，中军靖朔方。占星引旌节，择日拜坛场。礼乐临轩送，威声出塞扬。安边俟帷幄，制胜在岩廊。作鼓将军气，投醪壮士觞。戒途遵六月，离赠动三光。槐路清梅暑，蘅皋赴麦凉。时文仰雄伯，耀武震遐荒。袵席知无战，兵戈示不忘。伫闻歌杕杜，凯入系名王。”

　　从愿，字子袭，举制科高第，为兵部尚书，数充校考使，御史中丞宇文融将以括田户功为上下考，从愿不许，乃密白从愿盛植产，占良田数百顷。帝自此薄之，目为“多田翁”。后欲用为相屡矣，卒以是止。

　　韩休奉

　　《和御制送张尚书巡边》云：“一德光台象，三军掌夏卿。来威申庙略，出总协师贞。受钺辞金殿，凭轩去鼎城。晓光摇组甲，疏吹绕云旌。左律方先凯，中鼙即训兵。定功彰武事，陈颂纪天声。祖宴初留赏，宸章更宠行。车徒零雨送，林野夕阴生。路极河流远，川长朔气平。南辕迟反斾，归奏谒承明。”

　　休知制诰，萧嵩荐与同秉政，帝重之。

　　徐知仁

　　《奉和御制送张尚书巡边》云：“圣德膺三统，皇威被八埏。大明均照物，小丑未宁边。国相台衡重，元戎庙略宣。紫泥方受命，黄石乃推贤。问罪阴山下，安人属国前。度关行照月，乘障坐消烟。北阙纡宸藻，南桥列祖筵。耀威当夏日，杀气指秋天。鼙鼓鼋鼍振，旌旗鸟兽悬。由来词翰手，今见勒燕然。”

　　崔禹锡

　　《奉和御制送张尚书巡边》云：“供帐何煌煌，公其抚朔方。群僚咸饯酌，明主降离章。关塞重门下，郊岐禁苑傍。练兵宜雨洗，卧鼓候风凉。炎景宁云惮，神谋肃所将。旌摇天月迥，骑入塞云长。赫赫皇威振，油油圣泽滂。非惟按车甲，兼以正封疆。叱咤阴山道，澄清瀚海阳。虏垣行决胜，台座伫为光。”

　　禹锡，字洪范，登显庆三年进士第，为中书舍人。

　　裴漼

　　《送张说上集贤学士赐宴赋得升字》云：“问道图书盛，尊儒礼教兴。石渠因学广，金殿为贤升。日月恩光照，风云宠命膺。谋谟言可范，舟楫事斯凭。宴喜明时洽，光辉湛露凝。大哉尧作主，天下颂歌称。”

　　漼与张说善，说为相，数荐之。漼长于敷奏，天子亦甚重焉。

　　韦杭

　　《送集贤学士张说上官赐宴赋得西字》云：“广庭临璧沼，多士侍金闺。英宰文儒协，明君日月齐。集贤光首拜，改殿发新题。早夏初移律，余花尚拂溪。壶觞接云上，经术引关西。圣德鸿名远，将陪玉检泥。”

　　杭终于刑部尚书，所荐如梁升卿、王倕、王寿，后皆为显人，唐史称之。

　　程行谌

　　《送张说上集贤学士赐宴赋得回字》云：“圣主崇文化，锵锵得盛才。相因归梦立，殿以集贤开。象系微言阐，诗书至道该。尧樽承帝泽，禹膳自天来。礼洽欢逾长，风恬暑更回。国朝将舜颂，同是一康哉。”

　　裴子余补鄠尉，行谌与之同舍，行谌以文法称，而子余以儒显，长史陈崇业曰：“兰菊异芬，无可废者。”二子卒，子余谥孝，行谌谥正，张说叹曰：“二谥可无愧矣。”

　　李暠

　　《送张说上集贤学士赐宴得催字》云：“偃武尧风接，崇文汉道恢。集贤更内殿，清选自中台。佐命留侯业，词华博物才。天厨千品降，夏旨百壶催。鹓鹭方成列，神仙喜暂陪。复欣同拜首，叨此颂良哉。”

　　萧嵩

　　《送张说上集贤学士赐宴得登字》云：“帝曰简才能，旌贤在股肱。文章体一变，礼乐道逾宏。芸阁英华入，宾门鹓鹭登。恩筵过所望，圣泽实超恒。夏叶开红药，余花发紫藤。微臣亦何幸，叨此预文明。”

　　《奉和御制三相同日上官诗》云：“审官思共理，多士属惟唐。历选台庭旧，来熙帝业昌。入朝师百辟，论道协三光。垂拱资元老，亲贤辅少阳。登荣崇礼送，宠德耀宸章。御酒飞觞洽，仙闱雅乐张。荷恩思有报，陈力愧无良。愿罄公忠节，同心奉我皇。”

　　嵩，开元初权中书舍人，崔琳、王邱、齐澣以嵩少学术，不以辈行许也，独姚崇称其远到。帝欲相苏颋，尝夜密召嵩草诏，其词曰：“国之瑰宝。”帝曰：“朕不斥其父名，卿当为刊削。”沈思久之，乃曰：“国之珍宝。”嵩出，帝曰：“虚有其表。”嵩颐大多髭，故帝有是言。

　　刘升

　　《送张说上集贤学士赐宴得宾字》云：“图书应明主，策府宴嘉宾。台耀临东壁，乾光自北辰。网罗穷象系，述作究天人。圣酒千钟洽，仙厨百味陈。成山徒可仰，涉海讵知津。幸逢文教盛，还睹颂声新。”

　　升能文，善草隶，德威之后也。开元中，累迁中书舍人。

　　裴光庭

　　《奉和御制三相同日上官诗》云：“乐贤闻往诰，褒德偶兹辰。端揆升元老，师谋择累仁。紫庭崇让毕，粉署礼容陈。既荷恩荣旧，俱承宠命新。天文悬瑞色，圣酒泛华茵。杂遝陈箫鼓，欢娱洽缙绅。掖垣招近侍，虚薄厕清尘。共保坚贞节，当期雨露均。”

　　光庭，字连城，时为兵部侍郎。后为相，撰《瑶山往则维城前轨》二篇献之，手制褒美，诏皇太子诸王于光顺门见光庭，谢所以规讽意。

　　宇文融

　　《奉和御制三相同日上官诗》云：“申甫生周日，宣慈举舜年。何如偶昌运，比德迈前贤。宠获元良密，荣瞻端揆迁。职优三事老，位极百僚先。北极回宸渥，南宫饰宴筵。飞文瑶札降，赐酒玉杯传。谬列台衡重，俱承雨露偏。誓将同竭力，相与效尘涓。”

　　融为张说所恶，欲先事中伤说。张九龄谓说曰：“融辩洽多诈，公不可忽。”说曰：“狗鼠何能！”其后乃与崔隐甫廷劾说受赇事，帝诏说致仕而出融。诗有“誓将同竭力，相与效尘涓”之语，欣附说之辞也。融安辑户口，明皇赐诗，张说奉和云：“圣德临天下，劳情遍九围。念兹人去本，蓬转将何依。外避征戍数，内伤亲党稀。嗟不逢明盛，胡能照隐微。柏台简行李，兰殿锡朝衣。别曲动秋风，恩令生春辉。使出四海安，诏下万心归。怍无夔龙佐，徒歌鸿雁飞。”

　　崔沔

　　《恩赐乐游园宴》云：“五日酺初毕，千年乐未央。复承天所赐，终宴园之阳。地胜春逾好，恩深乐更张。落花飞广座，垂柳拂行觞。庶尹陪三吏，诸侯具万方。酒酣同抃跃，歌舞咏时康。”

　　沔，字善冲，有才章，举贤良方正第一，最受知于张说。俭约自持，尝作《陋室铭》以见志云。

　　崔尚

　　《恩赐乐游园宴》云：“春日照长安，皇恩宠庶官。合簪承罢饮，宴帛赐追欢。供帐凭高列，城池入迥宽。花催相国饮，鸟和乐人弹。北阙云中见，南山树杪看。乐游宜缔赏，舞咏惜将阑。”

　　尚登久视六年进士第，官至祠部郎中。

　　陆坚

　　《送张说上集贤学士应制得今字》云：“圣主崇文教，层霄降德音。尊贤泽既厚，式宴宠逾深。复有夔龙相，良哉帝简心。得人惟迈昔，多士谅推今。书殿荣光满，儒门喜气临。顾惟成滥吹，徒此接衣簮。”

　　坚为中书舍人，以集贤学士或非其人，而供儗太厚，议白罢之。张说曰：“丽正乃天子礼乐之司，所费细而所益者大，陆生之言，盖未达耶！”帝知，遂薄坚。

　　崔泰之

　　《酬韦嗣立龙门北溪作》云：“阙塞临伊水，骊山枕灞川。俱临隐路侧，同在帝城边。谢公兼出处，携妓玩林泉。鸣驺喷梅雪，飞盖曳松烟。闻琴幽谷里，看奕古岩前。落月低帏帐，归云绕管弦。叨荣惭北阙，微尚爱东田。寂寞灰心尽，萧条尘事捐。朝思登崭绝，夜梦弄潺湲。宿怀南涧意，况睹北岩边。”

　　《同光禄弟冬日述怀序》云：“韦祭酒、张左丞二公，并廊庙伟才，朝廷旧相。咸光首和，殊为佳作，辄继阳春，深增愧悚。”诗云：“吾族白眉良，才华动洛阳。观光初入仕，应宿始为郎。飞萤玩书籍，白凤吐文章。海卿逾往雅，河尹冠前张。择才绥鄢郢，殊化被江湘。高楼临广陌，甲第敞通庄。别馆邙山下，疏亭洛水傍。昌年赏丰陌，暇日悦林塘。衣冠皆秀茂，罗绮尽名倡。隔岸闻歌度，临池见舞行。门庭寒变色，棨戟自生光。穷阴方叆叇，杀气正苍茫。感时兴盛作，晚岁共多伤。积德韦丞相，通神张子房。吟草遍簮绂，逸韵合宫商。功名守留省，滥迹在文昌。家园遥可见，台寺近相望。无庸乘侍谒，有暇共翱翔。棣华依雁序，竹叶拂鸾觞。水坐怜秋月，山行弄晚芳。恩荣惭服冕，友爱笃垂堂。无由报天德，相顾咏时康。”韦祭酒，嗣立；张左丞，说；光禄，日知也。

　　泰之时以礼部居洛，故与嗣立、说、日知数有酬唱。泰之，知温之子，初以职方郎中预平二张，终于工部尚书。

　　崔日知

　　《和韦嗣立龙门北溪作》云：“夙龄秉微尚，中年忽有邻。以兹山水僻，遂得学通人。迨我南京道，闻君北业新。岩前窥石镜，河畔踏芳茵。既怜伊浦绿，复忆灞池春。连词谢家子，同欢寄野宾。趣闲鱼共乐，情洽鸟来驯。谁念昔游者，祗命独留秦。萧条颍阳恋，冲漠汉阴真。无由陪胜躅，空此玩书筠。”

　　《冬日述怀奉呈韦祭酒张左丞兰台名贤》云：“弱龄好经籍，披卷即怡然。覃精四十载，驰骋数千言。孔壁采遗篆，周韦考绝编。袁公论剑术，孙子叙兵篇。鲁史君臣道，姬书日月悬。从师改炎燠，负笈遍山川。上异西河夏，中非北海玄。光荣拾青紫，名价接通贤。既重万钟乐，宁思二顷田。长戟同分虎，高冠亚附蝉。晚怀重虚旷，养志息雕镌。登高惭思拙，匠物谢情妍。不慕张平子，宁希王仲宣。谁为登龙日，翻成刻鹄年。循循劳善诱，轧轧思微牵。琢磨才既竭，钻仰德弥坚。朽木诚为谕，扪心徒自怜。终期吞鸟梦，振翼上云烟。赋成先掷地，词高直掞天。更执抠衣礼，仍开函丈筵。露披槐市蔼，水静璧池圆。愿逐从风叶，飞舞翰林前。”

　　日知，字子骏，日用从父兄。与张说同为魏元忠朔方判官，再迁洛州司马。谯王重福之变，以功加银青光禄大夫，迁殿中少监。日知在洛日，与韦嗣立、张说酬唱，故说《和冬日述怀诗序》云：“太极殿众君子，分司洛城，自春涉秋，日有游访。崔光禄述志论文，首贻雅唱，诸公嘉德序事，咸有报章。若夫盛时、荣位、华景、胜会，此四者古难一遇，而我辈实兼之。”嗣立亦序云：“仆忝台阁，早经联事，崔公以雅道自居，未尝至偃之室。仆羸疾收退，门堪罗雀，公存访不避风雨，方知向时迹也，今晨情也。兰菊春秋自芳，竹柏岁寒无变。故嗣立诗有‘昌年虽共偶，欢会此难并。为怜漳浦曲，沈痼有刘桢’之句。”说诗云：“夫君迈前侣，观国骋奇姿。山似鸣威凤，泉如出宝龟。”又曰：“紫绶拂三寺，朱门临九逵。”其贵盛如此。后为太常卿，自以处朝廷久，每入谒必与尚书齿，时谓“尚书里行”。后为潞州长史，卒。初赴潞州，明皇赐诗云：“潞国开新府，壶关宠旧临。妙旌循吏德，持悦庶民心。”盖潞为明皇旧镇故也。张说和云：“圣情垂曩镇，佳气翊兴王。增戟雄都府，高车转太常。川横八涧阔，山带五龙长。连帅初恩命，天人旧纪纲。饯涂飞御藻，阖境自辉光。明主招循吏，何年下凤凰。”

　　魏奉古

　　《和韦嗣立龙门北溪作》云：“有美朝为贵，幽寻地自偏。践临伊水汭，想望灞池边。是遇皆新赏，兹游若旧年。藤萝隐路接，杨柳御沟联。道惬神情王，机忘俗理捐。遂初诚已重，兼济实为贤。迹是东山恋，心惟北阙前。顾惭经拾紫，多谢赋思玄。未躧中林步，空承丽藻传。阳春和已寡，扣寂竟徒然。”龙门北溪，韦嗣立山居在焉，诸公赋诗，奉古诗预酬唱之末。张说序崔、韦赠答诗云：“二公述志论文，首贻雅唱。其余寻声响答，望形影赴，故亦峻碧池之涟漪，增瑶林之沃若。”盖奉古之徒是也。  
　 
卷十五

　　王湾　魏知古　许景先　姚崇　姜皎　姜晞　王岳灵　杨颜　郑繇　张谔　赵仁奖　张晕　金昌绪　苏晋　张九龄　崔国辅

　　王湾

　　《奉使登终南山诗》云：“常爱南山游，因而尽原隰。数朝至林岭，百仞登嵬岋。石壮马径穷，苔色步缘入。物奇春状改，气远天香集。虚洞策杖鸣，低云拂衣湿。倚岩见庐舍，入户欣拜揖。问性矜勤劳，示心教澄习。玉英时共饮，芝草为余拾。境绝人不行，潭深鸟空立。一乘从此受，九转兼是给。辞处若轻飞，憩来唯吐吸。闲襟超已胜，回路倏而及。烟色松上深，水流山下急。渐平逢车骑，向晚睨城邑。峰在野趣繁，尘飘宦情缉。辛苦久为吏，劳生何妄执。日慕怀此山，悠然赋斯什。”

　　《闰月七日织女》云：“耿耿曙河微，神仙此会稀。今年七月闰，应得两回归。”

　　湾，登先天进士第，开元初为荥阳主簿。马怀素欲校正群籍，湾在选中，各部撰次。后为洛阳尉。

　　商璠云：“湾词翰早著，为天下所称最者，不过一二。游吴中，《江南意》云：‘海日生残夜，江春入旧年。’诗人以来，无闻此句。张公居相府，手题于政事堂，每示能文，令为楷式。又《捣衣篇》云：‘月华照杵空悲妾，风响传砧不见君。’所有众制，类咸若斯。非张、蔡之辈未见，觉颜、谢之弥远乎！”

　　《江南意》云：“南国多新意，东行伺早天。潮平两岸失，风正数帆悬。海日生残夜，江春入旧年。从来观气象，唯向此中偏。”

　　《丽正殿赐同宴用天前烟年四韵应制》云：“金殿忝陪贤，琼羞忽降天。鼎罗仙掖里，觞拜锁闱前。院逼青霄路，厨知紫禁烟。酒酣空抃舞，何以答昌年。”

　　《秋夜寓直即事怀赠萧令公裴侍郎兼通简南省诸友人》云：“圣主万年兴，贤臣数载升。古灵传岳秀，宏量禀川澄。畿甸举长策，风霜秉直绳。岀车遥俗震，登阁满朝称。赋简流亡辑，农安政理凭。还家新长幼，巡陇旧沟塍。忠梗大勋立，寰瀛堕业惩。焚香兼御史，悬镜委中丞。旟隼当朝立，台骢发郡乘。司徒汉家重，国典颍川征。云路俄平入，台阶忽上凌。秉钧调造化，宣綍慰黎蒸。金省方秋作，瑶轩直夜凭。中书赠陈准，右相简王陵。三杰贤更穆，百僚欢且兢。遥怀及宾友，计曲辨淄渑。阊阖暝阴散，钩陈爽气凝。月深宫树转，河近禁楼冰。卑吏夙驱策，微涓效斗升。望麾宵继火，书板曙怀蒸。彼此虽流眄，规模转服膺。惠将霄汉隔，劳或岁时矜。位重恩宁滥，才轻慑不胜。林峦甘独往，疵贱苦相仍。敢忘衔花雀，思同附骥蝇。平生逐鸟雀，何日似苍鹰。”

　　《晚春诣苏州赠武员外》云：“苏台忆季常，飞棹历江乡。持此功曹掾，初离华省郎。贵门生礼乐，明代秉文章。嘉璧位先进，洪儒名重扬。援从姻戚贬，岂失忠信防。万里行骥足，十年暌凤翔。回迁翊元圣，入拜伫为良。别业对南浦，群书满北堂。意深投辖盛，才重接筵光。陋学叨铅简，弱龄许翰场。神驰劳旧国，颜展别殊方。际晚杂纷散，残春众物芳。烟和疏树满，雨续小溪长。旅拙感成慰，通贤顾不忘。从来琴曲罢，开匣为君王。”

　　《晚夏马升卿池亭即事寄京中二三知己》云：“忝职畿甸淹，滥陪时英后。才轻策疲劣，势薄常驱走。牵役劳风尘，秉心在岩薮。宗贤开别业，形胜代稀偶。竹浇清渭湄，泉流白渠口。逡巡期赏会，挥忽变星斗。逮此乘务余，因而访幽叟。入来殊景物，行复洗纷垢。林净秋色多，潭深月光厚。盛香莲近折，新味瓜初剖。滞拙怀隐沦，书之寄良友。”

　　《奉同贺监林月清酌》云：“华月当秋满，朝英假兴同。净林新霁入，窥院早凉通。碎影行筵里，摇花落酒中。清宵凝爽意，并此助文雄。”

　　《观搊筝》云：“虚室有秦筝，筝新月复清。弦多弄委曲，柱促语分明。晓怨凝繁手，春娇入慢声。近来唯此乐，传得美人情。”

　　魏知古

　　知古，深州人。相睿宗，荐洹水令吕太一、蒲州司功参军齐澣、内率骑曹参军柳泽、密尉宋遥、左补阙袁晖、右补阙封希颜、伊阙尉陈希烈，后皆为闻人。

　　《玄元观寻李先生不遇诗》云：“羽客今何在，空寻伊洛间。忽闻归苦县，应想入函关。未作十年别，犹应七日还。神仙不可见，寂寞返蓬山。”

　　《奉和春日途中喜雨应诏诗》曰：“豫游欣胜地，皇泽乃先天。油云阴御道，膏雨润公田。陇麦沾逾翠，山花湿更燃。稼穑良所重，方复悦丰年。”

　　《春夜寓直凤阁怀群公诗》云：“拜门传漏晚，寓省索居时。昔重安仁赋，今称伯玉诗。鸳池满不溢，鸡树久逾滋。夙夜怀山甫，清风咏所思。”

　　先天初为侍中，从猎渭川，献诗曰：“尝闻夏太康，五弟训禽荒。我后来冬狩，三驱盛礼张。顺时鹰隼击，讲事武功扬。奔走未来去，翾飞岂暇翔。非熊从渭水，瑞翟想陈仓。此欲诚难纵，兹游不可常。子云陈羽猎，僖伯谏渔棠。得失鉴齐楚，仁恩念禹汤。邕熙谅在宥，亭毒匪多伤。辛甲今为史，虞箴遂孔彰。”手诏褒之。

　　知古卒，宋璟叹曰：“叔向古遗直，子产古遗爱，兼之者其魏公乎！”

　　许景先

　　常州人，先献赋，李迥秀见之，叹曰：“是宜付太史。”后与齐澣、王丘、韩休更知制诰，张说曰：“许舍人之文，虽乏峻峰激流，然词旨丰美，得中和之气。”天宝间以吏侍卒。

　　《阳春怨》云：“红树晓莺啼，春风暖翠闺。雕笼薰绣被，珠履踏金堤。芍药花如吐，菖蒲叶正齐。藁砧当此日，行役向辽西。”

　　《送张说巡朔方应制》云：“文武承邦式，风云感国桢。王师亲赋政，庙略久论兵。汉主知三杰，周官统六卿。四方分阃受，千里坐谋成。介胄辞前殿，壶觞宿左营。赏延颁赐重，宸赠出车荣。龙武三军气，鱼钤五校名。郊云驻旌羽，边吹引金钲。振旅方称德，安人更克贞。伫观铭石罢，同听凯歌声。”

　　姚崇

　　《享龙池乐章》云：“恭闻帝里生灵祉，应报明君鼎业新。既叶翠泉光宝命，还符白水出真人。当时舜海潜龙跃，此日尧河带马巡。独有前池一小雁，叨承旧惠入天津。”又云：“帝宅王家大道边，神马潜龙涌圣泉。昔日昔时经此地，看来看去渐成川。歌台舞榭宜正月，柳岸梅洲胜往年。莫疑沙上春云少，只为龙飞直上天。”

　　龙池，兴庆宫池也，明皇潜龙之地。张九龄撰《龙池颂》，刊石兴庆宫，玄宗以为不称，更命嗣泽王璆为颂，建花萼楼北。初，睿宗五子，赐第隆庆坊，号“五王宅”。明皇为太子，制大衾长枕，将与诸王共之，睿宗喜甚。明皇先天后，尽以隆庆旧邸为兴庆宫，而赐宪、薛第于胜业，申、岐第于安兴，环列宫侧。天子于宫西南置楼，西曰“花萼相辉”，南曰“勤政务本”。

　　张曲江有《和姚令公哭李尚书诗》，姚亦时有述作，然少见于世。

　　《口箴》云：“君子欲讷，吉人寡辞。利口作戒，长舌为诗。斯言不善，千里违之。勿谓可复，驷马难追。惟静惟默，澄神之极。去甚去泰，居物之外。多言多失，多事多害。声繁则淫，音希则大。室本无暗，垣亦有耳。何言者天，成蹊者李。似不能言，为世所尊。言不出口，冠时之首。无掉尔舌，以速尔咎。无易尔言，亦孔之丑。钦之慎之，可大可久。钦之伊何，三命而走。慎之伊何，三缄其口。勉哉夫子，行矣勉旃。书之屋壁，以代韦弦。”

　　李德裕《舌箴序》云：“余宿于洞庭西，梦与中书令姚公偶坐，如旧相识。问余曰：‘君见仆所作《口箴》乎？’余对曰：‘去岁居守东周，于公曾孙谏议郃处睹金石之刻。’遂莞尔而笑曰：‘孙子犹能藏之。’”又曰：“余感姚公之梦，乃为《舌箴》云。”

　　姜皎

　　《享龙池乐章》云：“龙池初此出龙山，常经此地谒龙颜。日日芙蓉生夏水，年年杨柳变春湾。尧坛宝匣余烟雾，舜海鱼舟尚往还。愿似飘飘五云影，从来从去九天间。”又云：“龙兴白水汉兴符，圣主时乘运斗枢。岸上芊茸五花树，波中的皪千金珠。惨环昔闻迎夏启，发匣先来瑞有虞。风色云光随隐见，赤云神化象江湖。”

　　皎，长安中为尚衣奉御，明皇在藩邸，识其有非常度，委心焉。及即位，授殿中少监，出入卧内。开元十年，为秘书监，坐泄禁中语，流钦州，道死。

　　姜晞

　　《龙池乐章》云：“灵池萦回邸第前，浴日涵春写曙天。始见龙台升凤阙，应如霄汉起神泉。石匮渚傍还启圣，桃李初生更有仙。欲化帝图从此受，正同河变一千年。”又云：“乾坤启圣吐龙泉，泉水年年胜一年。始看鱼跃方成海，即睹龙飞利在天。洲渚遥将银汉接，楼台直与紫微连。休气荣光常不散，悬知此地是神仙。”

　　晞，登永隆二年进士第。

　　王岳灵

　　《闻漏诗》云：“建礼含香处，重城待漏臣。徐闻传凤诏，晓唱辨鸡人。银箭残将尽，铜壶漏更新。催筹当午夜，移刻及三辰。杳杳从天远，泠泠出禁频。直宜残漏曙，肃肃对钩陈。”

　　岳灵，登开元进士第。天宝十年，为监察御史，撰《张恶子庙碑》。

　　杨颜

　　《田家》云：“小园足生事，寻胜日倾壶。莳蔬利于鬻，才青阒已无。四邻因野竹，日夕采其枯。田家心适时，春色遍桑榆。”

　　颜，登开元进士第。

　　郑繇

　　《失白鹰诗》云：“白锦文章乱，丹霄羽翮齐。云中呼暂下，雪里放还迷。梁苑惊池鹜，陈仓拂野鸡。不知寥廓外，何处独飞栖。”

　　《开元初经慈涧题诗》云：“岸与恩同广，波将慈共深。涓涓劳日夜，长似下流心。”

　　繇，郑州人，登嗣圣元年进士第。开元时，歧王范爱儒士，繇与刘廷琦、阎朝隐、张谔皆游其门，饮酒赋诗相娱乐。子审，有诗名，终于袁州刺史，与杜子美善。

　　张谔

　　《九日诗》云：“秋天林下不知春，一种佳游事也均。绛草从朝飞着夜，黄花开日未成旬。将衡陌树频惊马，半醉归途数问人。城远登高并九日，茱萸凡作几年新。”

　　谔，登景龙进士第。岐王范好儒士，与阎朝隐、刘廷琦、郑繇等饮酒赋诗。驸马都尉裴虚己善谶纬，坐私与范游，徙岭南，廷琦贬雅州司户，谔山茌丞，然明皇于范无间也。

　　赵仁奖

　　“令乘骢马去，丞脱绣衣来。”仁奖《送上蔡令潘好礼拜御史诗》也。或讶其假手。盖仁奖住王戎墓侧，善歌《黄麞》。景龙中负薪诣阙，云：“助国调鼎。”即除台官。中书令姚崇曰：“此是黄麞汉耶？”授以当州一尉。惟以《黄麞》自炫，宋务光嘲之曰：“赵仁奖出王戎墓下，入朱博台中。舍彼负薪，登兹列柏。行人不避骢马，坐客惟听《黄麞》。”忽一夫负两束薪，曰：“此合拜殿中。”人问其由，曰：“赵以一束拜监察，此两束合授殿中。”

　　张晕

　　《游栖霞寺》云：“跻险入幽深，翠微含竹殿。泉声无休歇，山色时隐见。潮来杂风雨，梅落成霜霰。一从方外游，顿觉尘心变。”

　　润州延陵有包融、储光羲，曲阿有丁仙芝、缑氏主簿蔡隐丘、监察御史蔡希周、渭南尉蔡希寂、处士张彦雄、张朝、校书郎张晕、吏部常选周瑀、长洲尉谈戭，句容有殷遥、硖石主簿樊光、横阳主簿沈如筠，江宁有右拾遗孙处士、徐延寿，丹徒有江都主簿马侹、武进尉申堂构，十八人皆有诗名，殷璠次为《丹阳集》。

　　晕，开元进士，萧颖士同年生也。萧颖士有《张晕下第归江东诗》云：“俱飞仍失路，彩服迩清波。地积东南美，朝遗甲乙科。客愁千里别，春色五湖多。明日旧山去，其如相望何。”

　　金昌绪

　　《春怨诗》云：“打却黄莺儿，莫教枝上啼。几回惊妾梦，不得到辽西。”顾陶取此诗为《唐诗类选》。

　　昌绪，余杭人。

　　苏晋

　　晋，中宗户部尚书珦之子，数岁知为文，吏侍房颖叔、秘书少监王绍宗曰：“后来之王粲也。”先天中，为中书舍人。杜暹当国，表宋璟为吏书，晋、齐澣为侍郎，世谓“台选”。

　　《过贾六诗》云：“主人病且闲，客来情弥适。一酌复一笑，不知日将夕。昨来属欢游，于今尽成昔。努力持所趣，空名定何益。”

　　丞相少傅拜职，天子作三杰之诗以宴，命晋序云：“惟圣宝贤，以齐皇极。有若左丞相燕国公、右丞相广平公、太子少傅安阳侯，皆生人硕德，皇国元老，道著廊庙，绩宣华戎。由是懋其成功，锡以元圭。咨日于朔，择时于秋，俾对命王庭，受职公府，见群属，揖庶僚。礼官辨章，掌舍陈次；瞽工备乐，侑饔献蒸。六卿拜下以成仪，三事自天而来贺。秩秩宾序，晖晖旅酬。玉纬垂文，南风和雅颂之变；金浆降酬，云天光饫酌之宜。宰德贵和，尽庄敬具瞻之范；群情尚洽，预周旋宴语之欢。方将一心天工，戮力帝载，寝黑山之柝，包青海之戈。云雨贤才，水火菽粟。日咏《鱼藻》，岁陈《由庚》。颐殷赵之年，留鲁阳之景。爰命在宴，乃赓载歌。时左相张说、右相宋璟、太子少傅源乾曜同日上官，命宴于东堂，明皇赐诗曰：‘赤帝收三杰，黄轩举二臣。’故序及之。”

　　《送张说巡边应制》云：“方汉比周年，兴王合在宣。亟闻降虏拜，复睹出师篇。圻父万邦贰，英猷三略传。算车申夏政，茇舍启戎田。严问盟胡苑，军容济洛川。皇情怅关斾，诏饯列郊筵。路接禁园草，池分御井莲。离声轸去角，居念断归蝉。三捷岂云尔，七擒良信然。具僚诚寄望，奏凯秋风前。”

　　张九龄

　　《在郡秋怀二首》：“秋风入前林，萧瑟鸣寒枝。寂寞游子思，寤叹何人知。官成名不立，志在岁已驰。五十而无闻，古人深所疵。平生去外饰，直道如不羁。未得操割效，忽复寒暑移。物情有固然，身退毁亦随。悠悠沧海渚，望望白云涯。露下霜且降，泽中草披离。兰艾若不分，安用馨香为。”“庭芜生白露，岁候感遐心。策蹇惭远涂，巢枝思故林。小人恐致寇，终日如临深。鱼鸟好自逸，池龙安所钦。挂冠东都门，采蕨南山岑。议道诚愧昔，览分还惬今。怃然忧成老，空尔白头吟。”

　　《感遇》云：“兰叶春葳蕤，桂华秋皎洁。欣欣此生意，自尔为佳节。谁知林栖者，闻风坐相悦。草木有本心，何求美人折。”段成式云：桂花三月生，黄而不白。曲江云“桂华秋皎洁”，妄矣。“幽林归独卧，滞虑洗孤清。持此谢高鸟，因之传远情。日夕怀空意，人谁感至精。飞沉理自隔，何所慰吾诚。”“鱼游乐深池，鸟栖欲高枝。嗟尔蜉蝣羽，薨薨亦何为。有生岂不化，所感奚若斯。神理日微灭，吾心安得知。浩叹杨朱子，徒然泣路岐。”“孤鸿海上来，池潢不敢顾。侧见双飞鸟，巢在三珠树。矫矫珍木巅，得无金丸惧。美服患人指，高明逼神恶。今我游冥冥，弋者何所慕。”“吴越数千里，梦寝今夕见。形骸非我亲，衾枕即乡县。化蝶犹不识，川鱼安可羡。海上有仙山，归期览神变。”“抱影吟中夜，谁闻此叹息。美人适异方，庭树衔幽色。白云愁不见，沧海飞无翼。凤凰一朝来，竹花此可食。”“汉上有游女，求思安可得。袖中一书札，欲寄双飞翼。冥冥独不见，耿耿徒缄忆。紫兰秀空蹊，皓露夺幽色。馨香岁欲晚，感叹情何极。白云在南山，日暮长太息。”

　　九龄在相位，有蹇谔匪躬之诚。明皇既在位久，稍怠庶政，每见帝，极言得失。林甫时方同列，阴欲中之。将加朔方节度使牛仙客实封，九龄称其不可，甚不叶帝旨。他日，林甫请见，屡陈九龄颇怀诽谤。于时方秋，帝命高力士持白羽扇以赐，将寄意焉。九龄惶恐，因作赋以献，又为《燕诗》以贻林甫曰：“海燕何微眇，乘春亦暂来。岂知泥泞贱，只见玉堂开。绣户时双入，华轩日几回。无心与物竞，鹰隼莫相猜。”林甫览之，知其必退，恚怒稍解。九龄洎裴耀卿罢免之日，自中书至月华门，将就班列，二人鞠躬卑逊，林甫处其中，扬扬自得，观者窃谓一雕挟两兔。俄而诏张、裴为左右仆射，罢知政事。林甫视其诏，大怒曰：“犹为左右丞耶！”二人趋就本班，林甫目送之，公卿不觉股栗。

　　子美《八哀诗》曰：“相国生南纪，金璞无留矿。仙鹤下人间，独立霜毛整。矫然江海思，复与云露永。寂寞想土阶，未遑等箕颍。上君白玉堂，倚君金华省。九龄登进士第，应拔萃，登乙科，拜校书郎。明皇在东宫，举天下文章之士，亲加策问，九龄对策高第。碣石岁峥嵘，天地日蛙黾。退食吟大庭，何心托榛梗。骨惊畏曩哲，鬒变负人境。虽蒙换蝉冠，右地恧多幸。侍中冠加貂蝉，九龄为相，以文雅为上知，右相李林甫恶之，引牛仙客以倾之，遂罢。敢忘二疏归，痛迫苏耽井。紫绶映暮年，荆州谢所领。初，九龄为相，荐长安尉周安周子谅为监察御史，至是子谅以妄陈休咎，上亲加诘问，令于朝堂决杀之。九龄坐引非其人，左迁荆州大都督府长史者久之。庾公兴不浅，黄霸镇每静。宾官引调同，讽咏在务屏。诗罢地有余，篇终语清省。一阳发阴管，淑气含公鼎。乃知君子心，用才文章境。九龄善属文，有集二十卷。散帙起翠螭，倚薄巫庐并。绮丽玄晖拥，笺诔任昉骋。自我一家则，未缺只字警。千秋沧海南，名系朱鸟影。归老守故林，恋阙悄延颈。波涛良史笔，芜绝大庾岭。向时礼数隔，制作难上请。再读徐孺碑，犹思理烟艇。”

　　九龄，字子寿，曲江人。辅明皇为贤宰相，既卒，明皇每用人，必曰：“风度能若九龄乎？”张说论其文曰：“如轻缣素练，实济时用，而窘边幅。”

　　柳子厚《叙杨评事文集》云：“文有二道，辞令褒贬，本乎著作者流。盖述于《书》之谟训，《春秋》之笔削，其要在于高壮广厚，词正而理备，谓宜藏于简册也。比兴者流，盖出乎虞夏之咏歌，周之雅颂，其要在乎丽则清越，言畅意美，谓宜流于淫诵也。唐兴以来，称是选而不怍者，梓潼陈拾遗。其后燕公文以著述之余，攻比兴而莫能极；张曲江以比兴之隙，穷著作而不克备。其余各探一隅，相与皆驰于道者，其去弥远。文之难兼，斯亦甚矣。”

　　中书舍人姚子颜状其行曰：“公所得俸禄，悉归乡园，先得赐物，上表进纳，其清约如此。常赋诗曰：‘清节往来苦，壮容离别衰。’有以见公之情也。公以风雅之道，兴寄为主，一句一咏，莫非兴寄，时皆讽诵焉。明皇送张说巡朔方，赐诗云：‘命将绥边服，雄图出庙堂。’说应制诗，有‘从来思博望，许国不谋身’之句。张嘉正云：‘山川看是阵，草木想为兵。’卢从愿云：‘伫闻歌杕杜，凯入系名王。’徐知仁云：‘由来词翰手，今见勒燕然。’皆取制胜之义。独九龄诗云：‘宗臣事有征，庙算在休兵。天与三台座，人当万里城。朔南方偃革，河右誓扬旌。’又曰：‘威风六郡勇，计日五戎平。山甫归应疾，留侯功复成。’大抵取旋师偃武之义。宋璟诗云：‘以智泉宁竭，其徐海自清。’亦有深意也。”

　　释皎然《读曲江集诗》云：“相公乃天启，人文佐生成。立程正颓靡，绎思何纵横。春杼弄缃绮，阳林敷玉英。飘然飞动姿，邈矣高简情。后辈惊失步，前修敢争衡。始欣耳目远，再使几虑清。体正力已全，理精识何妙。昔年歌阳春，徒推郢中调。今朝听鸾凤，岂独苏门啸。帝命镇雄州，诗流据上游。才兼荆衡秀，气助潇湘秋。逸荡子山匹，怪奇文畅俦。沈吟未终卷，变态纷难数。耀耳代明珰，袭衣比芳杜。愔愔闻玉声，寤寐在灵府。”

　　崔国辅

　　《少年行》云：“遗却珊瑚鞭，白马骄不行。章台折杨柳，春草路傍情。”

　　《魏宫词》云：“朝日点红妆，拟上铜雀台。画眉犹未竟，魏帝使人催。”

　　《长信宫》云：“长信宫中草，年年愁处生。时侵珠履迹，不使玉阶行。”

　　《怨词》云：“妾有罗衣裳，秦王在时作。为舞春风多，秋来不堪着。”

　　《古意》云：“归来日尚早，却欲向芳洲。渡口水流急，回舟不自由。”

　　子美献三赋，国辅、于休烈每称述焉。子美有《留赠集贤院崔于二学士诗》云：“欲整还乡斾，长怀禁掖垣。谬称三赋在，难述二公恩。”太白有《送崔度自幽燕还吴诗》云：“故人，礼部员外国辅之子也。”

　　国辅，明皇时应县令举，授许昌令，集贤直学士、礼部员外郎。坐王鉷近亲，贬晋陵郡司马。

　　商璠云：“国辅诗婉娈清楚，深宜讽味，乐府数章，虽绝句，然古人不能过也。”

　　《杂诗》云：“逢着平乐儿，论交鞍马前。与酤一斗酒，恰用十千钱。后余在关内，作事多迍邅。何处肯相救，徒闻宝剑篇。”

　　《古意》云：“净扫黄金阶，飞霜厚如雪。下帘弹箜篌，不忍见秋月。”

　　《湖南》云：“湖南送君去，湖北送君归。湖里鸳鸯鸟，双双他自飞。”

　　《香风词》云：“洛阳梨花白如霰，河阳桃叶生复齐。坐惜玉楼春欲尽，红绵粉絮裛妆啼。”

　　《对酒吟》云：“行行日将夕，荒村古塳无人迹。蒙笼荆棘一鸟吟，屡唱提壶沽酒吃。古人不达酒不足，遗恨精灵传此曲。寄言世上诸少年，平生且尽杯中绿。”  
卷十六

　　王维　王缙　裴迪　崔兴宗

　　王维

　　《集异记》载：“维未冠，文章得名，妙能琵琶。春试之日，岐王引至公主第，使为伶人，进主前，维进新曲，号《郁轮袍》，并出所为文。主大奇之，令宫婢传教，遂召试官至第，谕之作解头登第。”

　　禄山之乱，李龟年奔于江潭，曾于湘中采访使筵上唱云：“红豆生南国，秋来发几枝。赠君多采撷，此物最相思。”又：“清风明月苦相思，荡子从戎十载余。征人去日殷勤嘱，归雁来时数附书。”此皆维所制，而梨园唱焉。

　　维年十七时，《九日忆山东弟兄》云：“独在异乡为异客，每逢佳节倍思亲。遥知兄弟登高处，遍插茱萸少一人。”

　　禄山大会凝碧池，梨园弟子欷歔泣下。乐工雷海清掷乐器西向大恸，贼支解于试马殿。维时拘于菩提寺，有诗曰：“万户伤心生野烟，百僚何日更朝天。秋槐落叶深宫里，凝碧池头奏管弦。”后有罪，以此诗获免。

　　宁王宪贵盛，宠妓数十人。有卖饼之妻，纤白明媚，王一见属意，因厚遗其夫求之，宠爱逾等。岁余因问曰：“汝复忆饼师否？”使见之，其妻注视，双泪垂颊，若不胜情。时王座客十余人，皆当时文士，无不凄异。王命赋诗，维先成云：“莫以今时宠，难忘异日恩。看花满眼泪，不共楚王言。”座客无敢继者。王乃归饼师，以终其志。出《本事诗》。

　　或说维《咏终南山诗》，讥时也。诗曰：“太一近天都，连山接海隅。言势焰盘据朝野也。白云回望合，青霭入看无。言徒有其表也。分野中峰变，晴阴众壑殊。言恩泽偏也。欲投人处宿，隔水问樵夫。畏祸深也。”

　　维善画破墨山水，尝自制曰：“当代谬词客，前身应画师。不能舍余习，偶被时人知。”

　　维，字摩诘。为给事中，遇禄山反，贼平，下迁太子中允，三迁尚书右丞。丧妻不娶，孤居三十年。母亡，表辋川第为寺。终葬其西。宝应中，代宗语王缙曰：“朕尝于诸王座，闻维乐章，今传几何？”遣中人往取。缙裒集数百篇上之，表曰：“臣兄文辞立身，行之余力，当官坚正，秉操孤直，纵居要剧，不忘清净，实见时辈，许以高流。至于晚年，弥加进道，端坐虚室，念兹无生，乘兴为文，未尝废业。”诏答云：“卿之伯氏，天下文宗，位历先朝，名高希代。抗行《周雅》，长揖《楚词》。调六气于终篇，正五音于逸韵。泉飞藻思，云散襟情。诗家者流，时论归美。诵于人口，久郁文房；歌以国风，宜登乐府。视朝之后，乙夜将观；石室所藏，殁而不朽。柏梁之会，今也则亡；乃眷棣华，克成编录。声猷益茂，叹息良深。”

　　商璠云：“维诗辞秀调雅，意新理惬，在泉为珠，著壁成绘，一字一句，皆出常境。至如‘落日山水好，漾舟信归风’，又‘涧芳袭人衣，山月映石壁’，又‘天寒远山静，日暮长河急’，又‘贱日岂殊众，贵来方悟稀’，又‘日暮沙漠陲，战声烟尘里’，讵肯惭于古人也。”

　　《送晁监归日本国》云：“积水不可极，安知沧海东。九州何处所，万里若乘空。向国唯看日，归帆但信风。鳌身映天黑，鱼眼射波红。乡树扶桑外，主人孤岛中。别离方异域，音信若为通。”

　　《送丘为》云：“怜君不得意，况复柳条春。为客黄金尽，还家白发新。五湖三亩宅，万里一归人。知尔不能荐，羞称献纳臣。”

　　《猎骑》云：“风劲角弓鸣，将军猎渭城。草枯鹰眼疾，雪尽马蹄轻。忽过新丰市，还归细柳营。回看射雕处，千里暮云平。”自《送晁监》以后三诗，姚合《极元集》云：“此诗家射雕之手也，更择其极元者。”

　　《蓝田精舍》云：“落日山水好，漾舟信归风。玩奇不觉远，因以寻源穷。遥爱云木翠，初疑路不同。安知清流转，偶与前山通。舍舟理轻策，果然惬所适。老僧四五人，逍遥映松柏。朝梵林方曙，夜禅山更寂。道心友牧童，世事问樵客。暝宿长林下，焚香卧瑶席。涧芳袭人衣，山月映石壁。再寻畏迷误，明发更登历。笑谢桃源人，花红复来觌。”

　　《西施篇》云：“艳色天下重，西施宁久微。朝仍越溪女，暮作吴宫妃。贱日岂殊众，贵来方悟稀。要人传脂粉，不自着罗衣。君宠益娇态，君怜无是非。当时浣沙伴，莫得同车归。寄言邻家子，效颦安可希。”

　　《淇上别赵仙舟》云：“相逢方一笑，相送还成泣。祖席忽伤离，荒城复愁入。天寒远山静，日暮长河急。解缆君已遥，望君犹伫立。”

　　《李陵咏》时年十九云：“汉家李将军，三代将门子。结发有奇策，少年成壮士。长驱塞上儿，深入单于垒。旌旗列相向，箫鼓悲何已。日暮沙漠陲，战声烟尘里。将令骄虏灭，岂独名王侍。既失大军援，遂婴穹庐耻。少小蒙汉恩，何堪坐思此。深哀欲有报，投躯未能死。引领望子卿，非君谁相理。”

　　“渭城朝雨浥轻尘，客舍青青柳色新。劝君更尽一杯酒，西出阳关无故人。”维《送客诗》也。

　　王缙

　　缙，字夏卿，河中人。与兄维俱以名闻。举草泽文辞清丽科上第，相肃宗。

　　缙《九月九日作》云：“莫将边地比京都，八月严霜草已枯。今日登高樽酒里，不知能有菊花无。”

　　《别辋川》云：“山月晓仍在，林风凉不绝。殷勤如有情，惆怅令人别。”

　　《赠昙壁上人》云：“林中空寂舍，阶下终南山。高卧一床地，回看六合间。浮云几处灭，飞鸟何时还。问义天人接，无心世界闲。谁知大隐客，兄弟自追攀。”

　　《游悟真寺》云：“闻道黄金地，仍成白玉田。掷山移巨石，咒岭出飞泉。猛虎同三迳，愁猿学四禅。买香燃绿桂，乞火踏青莲。草色摇霞上，松声泛月边。山河穷百二，世界满三千。梵宇聊凭览，王城遂眇然。灞陵才出树，渭水欲连天。远县分朱郭，孤村起白烟。望云思圣主，披雾忆群贤。薄宦惭尸禄，终身拟尚玄。谁言草庵客，曾和柏梁篇。”

　　《送孙秀才》云：“帝城风日好，况复建平家。玉枕双纹簟，金盘五色瓜。山中无鲁酒，松下饭胡麻。莫厌田家苦，归期远复赊。”

　　裴迪

　　《过昙兴上人山院》云：“不远灞陵边，安居向十年。入门穿竹径，留客听山泉。鸟啭深林里，心闲落照前。浮名竟何忆，从此愿栖禅。”

　　迪初与王维、兴宗俱居终南，天宝后为蜀州刺史，与杜甫友善。兴宗姓崔。

　　迪与王维访逸人不遇，赋诗云：“恨不逢君出荷蓑，青松白屋更无他。陶令五男曾不有，蒋生三迳任相过。芙蓉曲沼春流满，薜荔成帷晚霭多。闻说桃源好迷客，不如高卧盼庭柯。”维诗云：“桃源一向绝风尘，柳市南头访隐沦。到门不敢题凡鸟，看竹何须问主人。城外青山如屋里，东家流水入西邻。闭户著书多岁月，种松皆作老龙鳞。”

　　王维《辋川集》云：“余别业在辋川山谷，其游止有孟城坳、华子冈、文杏馆、斤竹岭、鹿柴、去声。木兰柴、茱萸沜、潘上去，音匹半切。水流也。宫槐陌、临湖亭、南垞、音荼。欹湖、柳浪、栾家濑、金屑泉、白石滩、北垞、竹里馆、辛夷坞、漆园等，与裴迪闲暇各赋绝句云。”

　　维《孟城坳》云：“新家孟城口，古木余衰柳。来者复为谁，空悲昔人有。”迪和云：“结庐古城下，时登古城上。古城非畴昔，今人自来往。”

　　维《华子冈》云：“飞鸟去不穷，连山复秋色。上下华子冈，惆怅情何极。”迪和云：“落日松风起，还家草露晞。云光侵履迹，山翠拂人衣。”

　　维《文杏馆》云：“文杏裁为梁，香茅结为宇。不知栋里云，去作人间雨。”迪和云：“迢迢文杏馆，跻攀日已屡。南岭与北湖，前看复回顾。”

　　维《斤竹岭》云：“檀栾映空曲，青翠漾涟漪。暗入商山路，樵人不可知。”“明流纡且直，绿筱密复深。一迳通山路，行歌望旧岑。”迪和。

　　《鹿柴》云：“空山不见人，但闻人语响。返景入深林，复照青苔上。”维。“日夕见寒山，便为独往客。不知深林事，但有麏麚迹。”迪和。

　　《木兰柴》云：“秋山敛余照，飞鸟逐前侣。彩峰时分明，夕岚无处所。”维。“苍苍落日时，鸟声乱溪水。缘溪路转深，幽兴何时已。”迪和。

　　《茱萸沜》云：“结实红且绿，复如花更开。山中傥留客，置此芙蓉杯。”维。“飘香乱椒桂，布叶间檀栾。云日虽回照，森沉犹自寒。”迪和。

　　《宫槐陌》云：“返迳荫宫槐，幽阴多绿苔。应门但迎扫，畏有山僧来。”维。“门前宫槐陌，是向欹湖道。秋来山雨多，落叶无人扫。”迪和。

　　《临湖亭》云：“轻舸迎上客，悠悠湖上来。当轩对樽酒，四面芙蓉开。”维。“当轩弥滉漾，孤月正徘徊。谷口猿声发，风传入户来。”迪和。

　　《南垞》云：“轻舟南垞去，北垞淼难即。隔浦望人家，遥遥不相识。”维。“孤舟信一泊，南垞湖水岸。落日下崦嵫，清波殊淼漫。”迪和。

　　《欹湖》云：“吹萧凌极浦，日暮送夫君。湖上一回首，青山卷白云。”维。“空阔湖水广，青荧天色同。舣舟一长啸，四面来清风。”迪和。

　　《柳浪》云：“分行接绮树，倒影入清漪。不学御沟上，春风伤别离。”维。“映池同一色，逐吹散如丝。结阴既得地，何谢陶家诗。”迪和。

　　《栾家濑》云：“飒飒秋雨中，浅浅石溜泻。跳波自相溅，白鹭惊复下。”维。“濑声喧极浦，沿涉向南津。泛泛鸥凫渡，时时欲近人。”迪和。

　　《金屑泉》云：“日饮金屑泉，少当千余岁。翠凤翊文螭，羽节朝玉帝。”维。“萦渟澹不流，金碧如可拾。迎晨含素华，独往事朝汲。”迪和。

　　《白石滩》云：“清浅白石滩，绿蒲尚堪把。家住水东西，浣沙明月下。”维。“跂石复临水，弄波情未极。日下川上寒，浮云澹无色。”迪和。

　　《北垞》云：“北垞湖水北，杂树映朱栏。逶迤南川水，明灭青林端。”维。“南山北垞下，结宇临欹湖。每欲采樵去，扁舟出菰蒲。”迪和。

　　《竹里馆》云：“独坐幽篁里，弹琴复长啸。深林入不知，明月来相照。”维。“来过竹里馆，日与道相亲。出入唯山鸟，幽深无世人。”迪和。

　　《辛夷坞》云：“木末芙蓉花，山中发红萼。涧户寂无人，纷纷开且落。”维。“绿堤春草合，王孙自留玩。况有辛夷花，色与芙蓉乱。”迪和。

　　《漆园》云：“古人非傲吏，自阙经世务。偶寄一微官，婆娑数株树。”维。“好闲早成性，果此谐宿诺。今日漆园游，还同庄叟乐。”迪和。

　　《椒园》云：“桂樽迎帝子，杜若赠佳人。椒浆奠瑶席，欲下云中君。”维。“丹刺刺人衣，芳香留过客。幸堪调鼎用，愿君垂采摘。”迪和。

　　李颀《圣善阁送迪入京》云：“雪华敛高阁，苔色上钩栏。药草空阶静，梧桐返照寒。清吟可愈疾，携手暂同欢。坠叶和金磬，饥乌鸣露盘。伊川惜东别，灞水向西看。旧托含香署，云霄何足难。”

　　崔兴宗

　　兴宗为右补阙时，和王维《敕赐樱桃诗》云：“未央朝谒正逶迤，天上樱桃锡此时。朱实初传九华殿，繁花旧杂万年枝。全胜晏子江南橘，莫比潘家大谷梨。闻道令人颜色好，神农本草自应知。”

　　《喜群公访林亭》云：“穷巷深林常闭关，悠然独卧对前山。今朝忽枉嵇生驾，倒屣开门遥解颜。”王维诗云：“绿树重阴盖四邻，青苔日厚自无尘。科头箕踞长松下，白眼看他世上人。”卢象云：“映竹时闻转辘轳，当窗只是网蜘蛛。主人非病常高卧，环堵蒙笼一老儒。”王缙云：“声名不问十年余，老大谁能更读书。林中独酌邻家酒，门外时闻长者车。”裴迪云：“乔柯门里自成阴，散发窗中曾不簮。逍遥且喜从吾事，荣宠从来非我心。”时号兴宗为处士。

　　又王维有《崔九往南山马上口号与别》云：“城隅一分首，几日还相见。山中有桂花，莫待花如霰。”裴迪云：“归山深浅去，须尽丘壑美。莫学武陵人，暂游桃源里。”兴宗《留别》云：“驻马欲分襟，清寒御沟上。前山气景佳，独往还惆怅。”

　　王维《与兴宗写真咏》云：“画君年少时，如今君已老。今时新识人，知君旧时好。”

　　王维《送兴宗游蜀》云：“送君从此去，转觉故人稀。徒御犹回首，田园方掩扉。出门当旅食，中路授寒衣。江汉风流地，游人何岁归。”  
　 
卷十七

　　贺知章　贺兰进明　李邕　阴行先　李伯鱼　赵冬曦　尹懋　崔成甫　李昂　殷遥　徐延寿　苑咸　丘为

　　贺知章

　　《咏柳》云：“碧玉妆成一树高，万条垂下绿丝绦。不知细叶谁裁出，二月春风似剪刀。”

　　《晓发诗》云：“故乡杳无际，江皋闻曙钟。始见沙上鸟，犹埋云外峰。”

　　知章年八十六，卧病，冥然无知。疾损，上表乞为道士还乡，明皇许之。舍宅为观，赐名“千秋”，命其男曾予会稽郡司马，赐鉴湖剡川一曲。元乞官湖数顷为放生池，因赐剡川一曲。诏令供帐东门，百僚祖饯。御制送诗，并序云：“天宝三年，太子宾客贺知章，鉴止足之分，抗归老之疏，解组辞荣，志期入道。朕以其年在迟暮，用循挂冠之事，俾遂赤松之游。正月五日，将归会稽，遂饯东路，乃命六卿庶尹大夫，供帐青门，宠行迈也。岂惟崇德尚齿，抑亦励俗劝人，无令二疏独光汉册，乃赋诗赠行。”诗云：“遗荣期入道，辞老竞抽簮。岂不惜贤达，其如高尚心。寰中得秘要，方外散幽襟。独有青门饯，群英怅别深。”又云：“筵开百壶饯，诏许二疏归。仙记题金箓，朝章宠赐衣。悄然承睿藻，行路满光辉。”李林甫诗云：“挂冠知止足，岂独汉疏贤。入道求真侣，辞荣访列仙。睿文含日月，宸翰动云烟。鹤驾吴乡远，遥遥南斗边。”

　　知章《采莲诗》云：“稽山云雾郁嵯峨，镜水无风也自波。莫言春度芳菲尽，别有中流采芰荷。”

　　朝士以知章吴越人，戏云：“南金复生中土。”知章赋诗云：“钑镂银盘盛蛤蜊，镜湖莼菜乱如丝。乡曲近来佳此味，遮渠不道是吴儿。”

　　神龙中，知章与越州贺朝、万齐融，扬州张若虚、邢巨，湖州包融，俱以吴越文词俊秀，名闻上京。朝止山阴尉，齐融昆山令，若虚兖州兵曹，巨监察御史，融遇张九龄，引为怀州司户、集贤直学士，知章最贵。神龙中，又有尉氏李澄之，善五言诗，终宋州参军。

　　知章《送张说巡朔方应制》云：“荒境尽怀忠，梯航已自通。九攻虽不战，五月尚持戎。遣戍征周牒，临边重汉攻。选车命元宰，授律取文雄。胄出天弧上，谋成帝幄中。诏旂分夏物，专讨锡唐弓。帐宿伊川右，钲吹晋苑东。饔人藉蕡实，乐正理丝桐。岐陌涵余雨，离川照晓虹。恭闻咏方叔，千载舞皇风。”

　　又《送张说集贤上学士应制》云：“西学垂元览，东堂发圣谟。天光烛武殿，时宰集鸿都。枯朽沾皇泽，翾飞舞帝梧。迹同游汗澷，荣是拔泥涂。三叹承汤鼎，千欢接舜壶。微躯不可答，空欲咏依蒲。”

　　贺兰进明

　　《古意》云：“秦庭初指鹿，群盗满山东。忤意皆诛死，所言谁肯忠。武关犹未启，兵入望夷宫。为祟非泾水，人君道自穷。”又云：“崇兰生涧底，香气满幽林。采采欲为赠，何人是同心。日暮徒盈把，徘徊忧思深。慨然纫杂佩，重奏丘中琴。”

　　禄山乱，进明守临淮，以御史大夫为节度使。张巡睢阳之围，遣南霁云乞师，不应。霁云去，抽矢回射佛寺浮图，曰：“吾破贼，必灭贺兰，此矢所以志也。”

　　《行路难》云：“君不见岩下井，百尺不及泉；君不见山上苖，数寸凌云烟。人生相命亦如此，何苦太息自忧煎。但愿亲友长含笑，相逢莫乏杖头钱。寒夜邀欢须秉烛，岂得容思花柳年。”“君不见门前柳，荣耀暂时萧索久；君不见陌上花，狂风吹去落谁家。邻家思妇见之叹，蓬首不梳心历乱。盛年夫婿长离别，岁暮相逢色凋换。”“君不见芳树枝，春花落尽蜂不窥；君不见梁上泥，秋风始高燕不栖。荡子从军事征战，蛾眉婵娟守空闺。独宿自然堪下泪，况复更闻乌夜啼。”“君不见云间月，暂盈还复缺；君不见林下风，声远意难穷。亲故平生或聚散，欢娱未尽樽中空。叹息青青陵上柏，岁寒能有几人同。”“君不见东流水，水去无穷已；君不见西郊云，日夕空氛氲。群雁徘徊不能去，一雁惊鸣复失群。人生结交在终始，莫以升沉中路分。”右《行路难》，商璠取于《河岳英灵集》。

　　进明，登开元十六年进士第。肃宗时，进明为北海太守，诣行在。上命房琯以进明为南海太守兼御史大夫、岭南节度使，琯以为摄御史大夫。进明入谢，遂谮之，上由是疏琯。

　　李邕

　　李之芳自尚书郎出为齐州司马，制新亭。邕有《登历下古城员外孙新亭诗》云：“吾宗固神秀，体物写谋长。形制开古迹，曾冰延乐方。太山雄地理，巨壑眇云庄。高兴泊烦促，永怀清典常。含宏知四大，出入见三光。负郭喜粳稻，安时歌吉祥。”之芳，太宗子蒋王挥之后，善五言诗。初为禄山范阳司马，禄山叛，自拔归。子美《八哀诗》，有《秘书监江夏李邕诗》云：“长啸宇宙间，高才日陵替。古人不可见，前辈复谁继。忆昔李公存，词林有根柢。《唐文苑传》：“李邕，广陵江都人。父善。尝注《文选》六十卷，行于时。邕少知名，长安初，李峤、张廷珪并荐邕词高行直，堪为谏诤。”声华当健笔，洒落富清制。风流散金石，追琢山岳锐。邕早擅才名，尤长碑颂，中朝衣冠，天下寺观，多出其手。情穷造化理，学贯天人际。干谒走其门，碑版照四裔。各满深望还，森然起凡例。萧萧白杨路，洞彻宝珠惠。龙宫塔庙涌，浩劫浮云卫。宗儒俎豆事，故吏去思计。眄睐已皆虚，跋涉曾不泥。向来映当时，岂独劝后世。礼屋珊瑚钩，骐驎织成罽。紫骝随剑几，义取无虚岁。分宅脱骖间，感激怀未济。众归赒给美，摆落多藏秽。邕素负美名，频被贬斥，皆以邕能文养士，而贾生、信陵之流，执事忌胜，剥落在外。独步四十年，风听九皋唳。邕知名长安中，死天宝初，十四年间，可谓独步矣。累献词赋，甚称明皇旨。后因上计，中使临索其新文，以文章彻天听，故有“九皋唳”之句。呜呼江夏姿，竟掩宣尼袂。往者武后朝，引用多宠嬖。否臧太常议，邕有《驳韦巨源谥议》，文士推重之。面折二张势。初，邕为左拾遗，俄而御史中丞宋璟奏侍臣张昌宗兄弟有不顺之言，请付法断。则天初不应。邕在陛下进曰：“璟言事关社稷，望陛下可其奏。”则天色解，始允。宋璟既出，或谓邕曰：“子名位尚卑，若不称旨，祸福将不测，何为造次如是？”邕曰：“不颠不狂，其名不彰。”衰俗凛生风，排荡秋旻霁。忠正负冤恨，宫阙深旈缀。放逐早联翩，低垂困炎厉。邕始以与张柬之善，贬雷州。明皇初，又贬。比后召还，为姚崇所嫉，贬台州。征为陈州，明皇东封回，邕谒见于汴，献词赋，称旨，颇自矜炫。为张说所恶，发陈州赃事，抵死。许州人孔璋上疏救之，会赦免，贬钦州。后于岭南从中官杨思勖讨贼有功，转括、溜、滑三州刺史。上计京师。邕少有名，累被贬逐，后进不识，京洛阡陌聚观，以为古人。或传眉目有异，衣冠望风，寻访门巷。又中使临问，索其新文。复为人阴中，竟不得进用也。日斜鵩鸟入，魂断苍梧帝。荣枯走不暇，星驾无安税。几分汉庭竹，汉制：以竹使符分给郡守。邕累为刺史，故曰几分。夙拥文侯彗。终悲洛阳狱，事近小臣敝。祸阶初负谤，易力何深哜。邕与柳勣马一匹，及绩下狱，吉温令勣引邕议及休咎事，遂诛。伊昔临淄亭，酒酣托末契。甫有《陪李北海宴历下亭诗》是也。重叙东都别，朝阴改轩砌。论文到崔苏，崔信明、苏源明二人，以文章擅也。指尽流水逝。近伏盈川雄，《唐文苑传》：“杨炯为盈川令，卒。”张说曰：“杨盈川文思如悬河，注酌之不竭，既优于卢照邻，亦不减王勃也。”未甘特进丽。张说曰：“李峤之文，如良金美玉，无疵不可。”特进，李峤为特进故也。是非张相国，相扼一危脆。明皇东封回，邕于汴州谒见，累献词赋，甚称上旨。由是颇自矜炫，自云当居相位。又素轻张说，与相恶。说为中书令，甚恶之。争名岂古然，键捷歘不闭。例及吾家诗，旷怀扫氛翳。慷慨嗣真作，咨嗟玉山桂。钟律俨高悬，鲲鲸喷迢递。坡陁青州血，芜没汶阳瘗。邕葬所也。哀赠竟萧条，恩波延揭厉。代宗时，国恩例赠秘书监。子孙存如线，旧客舟凝滞。君臣尚论兵，将帅接燕蓟。朗咏六公篇，邕有《张桓等五王洎狄相六公诗》。忧来豁蒙蔽。”卢藏用尝谓：“邕如干将莫耶，难与争锋，但虞伤缺耳。”后卒如其言。

　　邕，字太和，扬州人。既冠，见李峤，愿一见秘书，乃假直秘阁。累以罪谴，开元末，历淄、滑二州刺史，上计京师，阡陌聚观。出为北郡太守，李林甫忌之，天宝末，以柳勣事，遣御史就郡杖杀之。先是邕、王弼、王琚皆耆艾，补外久，书疏尺题有“谴谪留落”之句，林甫故阴议除之。

　　阴行先

　　张燕公说至湘，有《九日登高诗》云：“西楚茱萸节，南淮戏马台。宁知洹水上，复有菊花杯。亭帐凭高出，亲游自远来。短歌将急景，同使性情催。”行先和云：“重阳初启节，无射正飞灰。寂寞风蝉至，连翩双雁来。山棠红叶下，岸菊紫花开。今日桓公坐，多愧孟嘉才。”

　　行先，开元间为湘州从事。

　　李伯鱼

　　伯鱼《桐竹诗》云：“北住青桐北，南家绿竹南。竹林君早爱，桐树我初贪。凤栖桐不愧，凤食竹何惭。栖食更如此，余非凤所堪。”张燕公说和云：“结庐桐竹下，室迩人相深。接垣分竹迳，隔户共桐阴。落花朝满岸，明月夜披林。竹有龙鸣管，桐留凤舞阴。”

　　伯鱼，临淄人。登开元六年进士第，善为文，擢校书郎，出为青州司功而卒。其妻范阳张氏女，燕公之妹也。燕公铭张氏墓云：“送我伯妹，万安之坟。精灵何处，为雨为云。彼临淄兮千里，望倏忽兮夫君。”

　　赵冬曦

　　《和张燕公说早霁南楼诗》云：“方曙跻南楼，凭轩肆遐瞩。物华喧淑气，春景媚晴旭。川霁湘山孤，林芳楚郊缛。列岩重叠翠，远岸逶迤绿。风帆摩天垠，渔艇散湾曲。鸿归鹤舞远，猿叫莺断续。群动皆熙熙，噫予独羁束。常钦才子义，忌鵩伤踡跼。雅尚骚人文，怀沙何迫促。未知二贤意，去矣从所欲。”

　　《和张说耗磨日饮》云：“春来半月度，俗忌一朝闲。不酌他乡酒，无堪对楚山。”

　　冬曦，定州人。开元初为监察御史，坐事流岳州，召还复官。

　　《酬燕公归田赋之作》云：“穷鸟婴笼缀，孤飞任播迁。鹪鹩王佐用，复此挫冲天。楚云何掩郁，湘水亦回邅。怀哉愧木雁，忽尔枉兰荃。愈疾同枚叔，销忧比仲宣。归途书可畏，弱藻石犹坚。覆载虽云广，涔阳直块然。”

　　《灉湖作》云：“三湖返入两山间，畜作灉湖弯复弯。暑雨奔流湘正满，微霜及潦水初还。水还波卷溪潭涸，绿草芊芊岸崭岝。适方飞棹共回旋，已复扬鞭恣行乐。道傍耆老步跹跹，楚言兹事不知年。试就湖边披草径，莫疑东海变桑田。君讶今时尽陵陆，我看明岁更沦涟。来今自昔无终始，人事回环常若是。应思阙下声华日，谁谓江潭旅游子。初贞正喜固当然，往蹇来誉宜可俟。盈虚用舍轮舆旋，勿学灵均远问天。”序云：“巴江南灉湖者，盖沅湘汩之余波，沦汇洞庭，澹澹千里，夏潦成湖，冬涸为野。《尔雅》云‘水返入为灉’，斯名之作，有由焉尔。”

　　《和燕公岳州山城》云：“为吏恩犹旧，投沙惠此蒙。江边悠尔处，泗上宛然同。访道精言合，论经大义通。鸣琴有真气，况已沐清风。”

　　《陪燕公行郡竹篱》云：“良臣乃国宝，麾守去承明。外户人无闭，浮江兽已行。随来晋盗逸，民化蜀风清。郛郭从彝典，州闾荷德声。小人被天涯，流落巴邱城。所赖中和作，优游凿与耕。”

　　《酬燕公出湖见寄》云：“纶绂有成命，旌麾不可攀。湘川朝日断，荆阙夕波还。果枉东瞻唱，兴言夕放闲。携琴仙洞中，置酒灉湖上。芳景恣行乐，谪居忽如忘。聚散本相因，离情自悲怅。鸾翮非常戢，鹏天会昭旷。永怀宛洛游，曾是弹冠望。”

　　《和燕公游灉湖上寺》云：“江外多山水，招要步马来。琴将天籁合，酒共鸟声催。岩坐攀红药，溪行爱绿苔。所怀非此地，游望亦徘徊。”

　　《和燕公别灉湖》云：“南湖美泉石，君子玩幽奇。湾澳陪临泛，岩峿共践窥。秋风頳桂竦，春景绿杨垂。郢路委分竹，湘滨拥去麾。枉帆怀胜赏，留景惜差池。水木且不弃，情由良可知。”

　　尹懋

　　《陪燕公登南楼诗》云：“君子每垂眷，江山共流盼。水远林外明，岩近雾中见。终日西北望，何处是京县。屡登高春台，徒使泪如霰。”燕公和云：“危楼写洞湖，积水照城隅。命驾邀渔父，通家引凤雏。山晴红蕊匝，洲晓绿苖铺。举目思乡县，春光定不殊。”赵冬曦云：“宽慰何以欢，阴气亦登望。孤岛轻雾里，行舟白波上。目劳西北云，心醉东南障。昔日青溪子，胡然此无状。”

　　《秋夜游灉湖诗》云：“熊轼巴陵地，鹢舟湘水浔。江山与势远，泉石自幽深。杳霭入天壑，冥茫见道心。超然无俗事，清宴有深林。”又云：“江上饶奇山，巑罗云水间。风秋树色杂，苔古石文斑。巴浴将千溠，灉湖凡几湾。嬉游竟不尽，乘月泛舟还。”懋序云：“燕公以董司马初到，赵侍御客焉，聿理方舟，嬉游灉壑。览山川之异，采泉石之奇。盼望崇朝，留樽待月，一时之乐，岂不盛与！”燕公和云：“灉湖佳可游，既近复能幽。林里栖精舍，山间转去舟。雁飞江月冷，猿啸野风秋。不是迷乡路，寻奇处处留。”又云：“坐啸人事闲，佳游野情发。山门送落照，湖口望升月。林寻猿狖居，水戏鼋鼍穴。朔风吹飞雁，芳草亦云歇。”赵冬曦云：“政理常多暇，方舟此溯洄。吹笙虚洞答，举楫便风催。山暗云犹辩，潭幽月稍来。清溪无数曲，未尽莫先回。”又云：“烟霭夕微蒙，幽湾赏未穷。舣舟待初月，寒幌招远风。鹤声聒前浦，人火明暗丛。东山云壑意，不谓尔来同。”张均云：“远水沉西日，寒沙聚夜鸥。平湖乘月满，飞棹接星流。黄叶鸣凄吹，苍葭扫暗洲。愿移沧浦赏，归侍颍川游。”又云：“湾潭幽意深，杳霭涌寒岑。石痕秋水落，岚聚夕阳沉。澄澈天为底，渊玄月作心。青溪非大隐，归弃白云浔。”

　　《泛洞庭》云：“风光淅淅草中飘，日采荧荧水上摇。幸奏潇湘云壑意，山傍欲与动仙桡。”燕公和云：“平湖一望水连天，秋景千浔下洞泉。忽惊水上光华满，疑是乘舟到日边。”

　　懋，开元时张燕公岳州从事也。官补阙

　　崔成甫李白诗崔侍御是也

　　《赠李白》云：“我是潇湘放逐臣，君辞明主汉江滨。天外常求李白老，金陵捉得酒仙人。”白和云：“严陵不从万乘游，归卧空山钓北流。自是客星辞帝座，元非太白醉扬州。”

　　李白《泽畔吟序》云：“《泽畔吟》者，逐臣崔公所作也。代业文宗，早茂才秀，起家校书蓬山，再尉关辅，中佐于宪车，因贬湘阴。流离沅湘，摧悴草莽，忠愤义烈，形于清辞，其怨者之流乎！”

　　开元末，长安令韦坚兼水陆转运使，凿潭望春楼下。先时，民间唱俚歌曰：“得体纥那邪。”其后得宝符于桃林，时成甫为陕县尉，更《得体歌》为“得宝洪农野”，坚命舟人歌之。成甫又广之为歌辞十阕，自衣缺后绿衣，锦半臂，红抹额，立第一船，为号头以唱；集两县妇女百人，鲜服靓妆，鸣鼓吹笛以和之。先是，人间歔唱歌词云：“得丁纥反。体都董反。纥那耶，纥囊得体耶。潭里船车闹，杨州铜器多。三郎当殿坐，看唱得体歌。”至开元二十九年，田同秀上言，见玄元皇帝云：“有宝符在陕州桃林县古关令尹喜宅。”发中使求而得之，以为殊祥，改桃林为灵宝县，以韦坚为陕郡太守，凿新潭。潭成，又致杨林铜器，翻出此词，广集两县官，使妇人唱之。言：“得宝弘农耶，弘农得宝耶。潭里船车闹，扬州铜器多。三郎当殿坐，看唱得宝歌。”成甫又作歌词十首。

　　李昂

　　隽秀等科，初皆考功主之。开元二十四年，李昂员外性刚急，不容物，以举人皆饬名求称，摇荡主司，谈毁失实，窃病之而将革焉。集贡士与之约曰：“文之美恶，悉知之矣，考校取舍，存乎至公，如有请托于时，求声于人者，当首落之。”既而昂外舅尝与进士李权邻居相善乃，举权于昂。昂怒，集贡人召权，庭数之。权谢曰：“人或相知，窃闻于左右，非敢求也。”昂因曰：“观众君子之文，信美矣。然古人云瑜不掩瑕，忠也。其有词或不典，将与众评之，若何？”皆曰：“唯公之命。”既出，权谓众曰：“向之言，其意属吾也。吾诚不第决矣，又何籍焉。”乃阴求昂瑕以待之。异日会论，果斥权章句之疵以辱之。权拱而前曰：“夫礼尚往来，来而不往非礼也。鄙文不臧，既得而闻矣，而执事昔有雅什，尝闻于道路，愚将切磋可乎？”昂怒而嬉笑曰：“有何不可。”权曰：“‘耳临清渭洗，心向白云闲’，岂执事之词乎？”昂曰：“然。”权曰：“昔唐尧衰耄，厌倦天下，将禅于许由，由恶闻，故洗耳。今于天子春秋鼎盛，不揖让于足下而洗耳，何哉？”是时国家宁谧，百僚畏法令，兢然莫敢跌。昂闻，惶骇蹶起，不知所酬。乃诉于执政，谓权风狂不逊，遂下权吏。初，昂强复不受嘱请，及有吏议，求者莫不允从。由是庭议以省郎位轻，不足以临多士，乃以礼部侍郎专之。

　　昂赋《戚夫人楚舞歌》云：“定陶城中是妾家，妾年二八颜如花。闺中歌舞未终曲，天下死人如乱麻。汉王此地因征战，未出帘栊人已荐。风花菡萏落辕门，云雨徘徊入行殿。日夕悠悠非旧乡，飘飘处处逐君王。闺门向里通归梦，银烛迎来在战场。相从顾恩不顾己，何异浮萍寄深水。逐战曾迷只轮下，随君几陷重围里。此时平楚复平齐，咸阳宫阙到关西。珠帘夕殿闻钟鼓，白日秋天忆鼓鼙。君王纵恣翻成误，吕后由来有深妒。不奈君王容鬓衰，相存相顾能几时。黄泉白骨不可报，雀钗翠羽从此辞。君楚歌兮妾楚舞，脉脉相看两心苦。曲未终兮袂更扬，君流涕兮妾断肠。已见储君归惠帝，徒留爱子付周昌。”

　　殷遥

　　《题友人亭》云：“故人虽薄宦，往往涉清溪。凿牖对山月，搴裳拂涧霓。游鱼逆水上，宿鸟向风栖。一见桃花发，能令秦汉迷。”

　　《山行》云：“寂历青山晓，山行趣不稀。野花成子落，江燕引雏飞。暗草薰苔径，晴杨扫石矶。俗人犹语此，余亦转忘归。”

　　王维哭之云：“人生能几何，毕竟归无形。念君等为死，万事伤人情。慈母未及葬，一女才十龄。漭漭寒郊外，萧条闻哭声。浮云为苍忙，飞鸟不能鸣。行人同寂寞，白日自凄清。忆昔君在时，问我学无生。劝君苦不早，令君无所成。故人各有赠，又不及半生。负尔非一途，恸哭返柴荆。”又曰：“送君反葬石楼山，松柏苍苍宾驭还。埋骨白云长已矣，空余流水向人间。”

　　遥，丹阳人，天宝间终于忠王府曹参军。

　　徐延寿

　　《人日剪彩诗》云：“闺妇持刀坐，自怜裁剪新。叶催情缀色，花寄手成春。帖燕留妆户，黏鸡欲向人。惊来问夫婿，何处不如真。”

　　延寿，开元间江宁人，处士也。

　　苑咸

　　王维《赠咸诗序》曰：“苑舍人能书梵字，兼达梵音，曲尽其妙，戏为之赠。”诗曰：“名儒待制满公车，才子为郎典石渠。莲花法藏心悬悟，贝叶经文手自书。楚词共许胜扬马，梵字何人辩鲁鱼。故旧相望在三事，愿君莫厌承明庐。”咸答诗曰：“莲花梵字本从天，华省仙郎早悟禅。三点成伊犹有想，一观如幻自忘筌。为文已变当时体，入用还推间气贤。应同罗汉无名欲，故作冯唐老岁年。”王为库部员外郎，久不迁，故咸末句及之。王答云：“仙郎真意怜同舍，丞相无私断扫门。”

　　咸，成都人。开元末上书，拜司经校书、中书舍人。颜真卿《序逊逖文集》曰：“公之除庶子也，苑咸草诏曰：‘西掖掌纶，朝推无对。’议者以为知言。”唐人推咸为文诰之最。后贬汉东郡司户参军，复起为舍人，终永阳太守。始，咸举进士在京，仲夏忽染疾而卒，三日复苏。云见人追至阴司，见刘敬则为冥官，乃同举进士也。问其故，乃曰：“追瑊，乃误召公。”速遣押还。咸曰：“数上京不捷，家远且贫，试阅籍，若有科第官职，即愿生还。”刘谓曰：“君来春登第，历台省，至中书舍人。”

　　丘为

　　为，苏州嘉兴人。事继母孝，尝有灵芝生堂下。累官太子右庶子，时年八十余，而母无恙，给俸禄之半。及居忧，观察使韩滉以致仕官给禄，所以惠养老臣，不可在丧为异，唯罢春秋羊酒。初还乡，县令谒之，为候门磬折，令坐，乃拜，里胥立庭下，既出，乃敢坐。经县宇，降马而趋。卒年九十六。与刘长卿善，长卿《送为赴上都诗》云：“帝乡何处是，岐路空垂泣。楚思愁暮多，川程带潮急。潮归人不归，独向回塘立。”王摩诘《送为往唐州诗》云：“四愁连汉水，百口寄随人。”

　　为《寻西山隐者不遇诗》云：“绝顶一茅茨，直上三十里。扣关无僮仆，窥室唯案几。若非巾柴车，应是钓秋水。差池不相见，黾勉空仰止。草色新雨中，松声晚秋里。及兹继幽绝，自足荡心耳。虽无宾主意，颇得清净理。兴尽方下山，何必待之子。”

　　王维《送为落第东归诗》云：“怜君不得意，况复柳条春。为客黄金尽，还家白发新。五湖三亩宅，万里一归人。知尔不能荐，羞为献纳臣。”

　　摩诘《赋左掖梨花诗》云：“闲洒阶边草，轻随箔外风。黄莺弄不足，衔入未央宫。”为和云：“冷艳全欺雪，余香乍入衣。春风且莫定，吹向玉阶飞。”皇甫冉诗云：“巧解迎人笑，偏能乱蝶飞。春风时入户，几片落朝衣。”  
　 
卷十八

　　杜甫　李白

　　杜甫

　　元稹作《子美墓铭》，叙曰：“余读诗至杜子美，而知古人之才有所总萃焉。始尧、舜之君臣以赓歌相和，是后诗人继作，历夏、殷、周千余年，仲尼缉拾选练，取其干预教化之尤者三百篇，其后无闻焉。骚人作而怨愤之态繁，然犹去《风》、《雅》日近，尚相比拟。秦、汉已还，采诗之官既废，天下俗谣、民讴、歌颂、讽赋、曲度、嬉戏之词，亦随时间作。至武帝赋《柏梁诗》，而七言之体具。苏子卿、李少卿之徒，尤工为五言。虽句读文律各异，雅郑之音亦杂，而词意阔远，指事言情，自非有为而为，则文不妄作。建安之后，天下之士遭罹兵战，曹氏父子鞍马间为文，往往横槊赋诗，故其遒文壮节，抑扬怨哀悲离之作，尤极于古。晋世风概稍存，宋、齐之间，教失根本，士以简慢矫饬相尚，文章以风容色泽放旷清净为高，盖吟写性灵流连光景之文也，意义格力无取焉。陵迟至梁、陈，淫艳刻饰、佻巧小碎之词，又宋、齐之所不取。唐兴，学官大振，历世之文，能者互书。而又沈、宋之流，研练精切，稳顺声势，谓之为律诗。由是而后，文变之体极焉。而又好古者遗近，务华者去实。效齐、梁则不逮于晋、魏，工乐府则力屈于五言，律切则骨格不存，闲暇则纤秾莫备。至于子美，所谓上薄《风》、《雅》，下该沈、宋，言夺苏、李，气吞曹、刘，掩颜、谢之孤高，杂徐、庾之流丽，尽得古今之体势，而兼昔人之所独专矣。如使仲尼考锻其旨要，尚不知贵其多乎哉！苟以为能所不能，无可无不可，则诗人以来未有如子美者。是时山东人李白，亦以奇文取称，时人谓之‘李杜’。余观其壮浪纵恣，摆去拘束，模写物象，及乐府歌诗，诚亦差肩于子美。至若铺陈终始，排比声韵，大或千言，次犹数百，词气豪迈而风调清深，属对律切而脱弃凡近，则李尚不能历其藩翰，况堂奥乎？余尝欲条析其文，体别相附，与来者为之准，病懒未就尔。适子美之孙嗣业，启子美之柩，襄祔事于偃师，途次于荆楚，雅知余爱言其大父之为文，祈余为志。辞不可绝，余因系其官阀而铭其卒葬云。”系曰：“晋当阳侯杜氏，下十世而生依艺，生审言，善诗，官至膳部员外郎。审言生闲，闲生甫，为奉天令。甫，字子美，天宝中献《三大礼赋》，明皇奇之，命宰相试文，文善，授率州曹。属京师乱，步谒行在，授左拾遗。以直言失官，出为华州司功，寻迁京兆功曹。剑南节度使严武状为工部员外参谋军事。旋又弃其官，扁舟下荆楚间，竟以寓卒。旅殡岳阳，享年五十九。夫人弘农杨氏女，父曰司农少卿怡，四十九年终。嗣子曰宗武。病不克葬，没，命其子嗣业，以家贫无以给丧，收拾乞丐，燋劳昼夜，去子美没后四十年，然后卒先人之志，亦足为难矣。”铭曰：“惟元和之癸巳，粤某月某日之佳辰，合窆我杜子美于首阳之山前。呜呼！千岁而下曰：此文先生之古坟。”

　　乐天曰：“杜诗最多，至于贯穿古今，覼缕格律，尽工尽善，又过于李。然撮其《新安》、《石濠》、《潼关吏》、《芦子关》、《花门》之章，‘朱门酒肉臭，路有冻死骨’之句，亦不过三四十。杜尚如此，况不逮者乎！”

　　睿宗先天元年癸丑，是岁甫生。明皇开元三年丙辰，于郾城观公孙大娘舞剑器。是年才四岁，必有误。天宝元年癸未，有《南曹小司寇为山》之作，时年三十一。天宝十一年癸巳，上韦相诗，有“龙飞四十春”，帝即位四十年。时有《兵车行》、《丽人行》。十三年乙未，上《三大礼赋》，甫年四十三。召试文章，授河西尉，不行，改右卫率府胄曹。十四年丙申，是年十一月，初自京赴奉先，有《咏怀》诗。是月禄山乱。以家避乱鄜州，独陷城中。天宝十五载丁酉六月，帝西狩，有《哀王孙》诗。七月，肃宗即位，改元至德。是年避寇冯翊，有《白水高斋三川观涨》诗。至德二年，自贼中窜归凤翔，拜左拾遗。八月，墨制放往鄜州迎家，有《北征》诗。明年乾元元年，收京，扈从还长安，上疏论救房琯，帝怒，黜甫华州司功，有《新安吏》、《石壕吏》、《新婚别》、《垂老别》、《留花门》、《洗兵马》诗。明年，关辅饥乱，弃官之秦州，乃适同谷，乃入蜀，有《遣兴》三百首。上元元年辛丑，在蜀。二年，严武镇蜀，甫自阆往依焉。明年宝应元年癸巳，有元年建巳月诗。代宗广德元年甲辰，有《祭房相国文》。武再镇蜀，表甫参谋检校工部员外，作《伤春》五首。永泰元年丙午，武卒，崔旰杀郭英乂，杨子琳、柏正节举兵攻旰，蜀乱，甫游东川。除京兆功曹，不赴。大历元年丁未，移居夔州。三年，出峡之荆渚，至湘潭，寓居耒阳。五年辛亥，有《追高适人日作》。夏，甫还襄汉。卒于岳阳。

　　段成式《酉阳杂俎》云：“《李白集》有《尧祠赠杜补阙者》，老杜也。诗曰：‘我觉秋兴逸，谁言秋兴悲。山将落日去，水与晴相宜。烟归北海少，雁度青天迟。相失各万里，茫然空尔思。’不独‘饭颗山头’之句也。”

　　国朝盛文肃，尝梦朝上帝，见殿上题扇云：“夜阑更秉烛，相对如梦寐。”初谓天上之作，已而知子美诗也。

　　祢衡挝《渔阳掺》，其声悲壮。汉武时，星辰影动摇，东方朔谓民劳之应。子美诗云：“五更鼓角声悲壮，三峡星河影动摇。”乃用故事也。先儒云：“不行一万里，不读万卷书，不知老杜诗。”信然。

　　诗话云：“有病疟者，子美曰：‘吾诗可以疗之。’病者曰：‘云何？’曰：‘夜阑更秉烛，相对如梦寐。’其人诵之，疟犹是也。杜曰：‘更诵吾诗云“子章髑髅血糢糊，手提掷还崔大夫”。’其人诵之，果愈。”子美傲诞，不冠见严武，故诗云：“莫倚善题鹦鹉赋，何须不着鵕仪冠。”子美奉酬云：“谢安不倦登临赏，阮籍焉知礼法疏。”《传》叙子美傲放，武积不平，欲杀之，冠钩于帘者三，遂止。

　　《寄韦有夏都中诗》云：“省郎忧病士，书信有柴胡。饮子频通汗，怀君想报珠。”“饮子”对“怀君”，或云沈佺期“齿录”对“牙绯”、孟浩然“鸡黍”对“杨梅”之类也。

　　子美《题李尊师松障诗》云：“已知仙客意相亲，更觉良工心独苦。”用意之妙，有举世莫知者。此唐人所以名家也。

　　李白

　　《乌栖曲》云：“姑苏台上乌栖时，吴王宫里醉西施。吴歌楚舞欢未毕，青山犹衔半边日。银箭金壶一作金丁。漏水多，起看秋月坠江波，东方渐高奈乐何。”一作尔何。天宝初，贺知章见之曰：“此诗可以泣鬼神矣！”

　　《蜀道难》云：“噫嚱吁，危乎高哉！蜀道之难难于上青天。蚕丛及鱼凫，开国何茫然！尔来四万八千岁，乃与秦塞通人烟。西当太白有鸟道，可以横绝峨眉巅。地崩山摧壮士死，然后天梯石栈方一作相钩连。上有六龙回日之高标，一作横河断海之浮云。下有冲波逆折之回川。黄鹤之飞尚不得过，猿猱欲度愁攀缘。一作牵。青泥何盘盘，百步九折萦岩峦。扪参历井仰胁息，以手抚膺坐长叹。问君西游何时还，畏途巉岩不可攀。但见悲乌号古木，雄飞雌从绕林间。又闻子规啼夜月，愁空山。蜀道之难难于上青天，使人听此凋朱颜。连峰去天不盈尺，一作入烟几千尺。枯松倒挂倚绝壁。飞湍瀑流争喧豗，冰崖转石万壑雷。其崄也若此，嗟尔远道之人胡为乎来哉！剑阁峥嵘而崔嵬，一夫当关万人一作夫。莫开。所守或匪亲，一作人。化为狼与豺。朝避猛虎，夕避长蛇，磨牙吮血，杀人如麻。锦城虽云乐，不如早还家。蜀道之难难于上青天，侧身西望长咨嗟！”一作令人嗟。

　　《蜀道难》，或曰讥章仇兼琼，或曰讥严武之暴，为房相、杜甫危之也。

　　《宫中行乐词》云：“小小生金屋，盈盈在紫微。山花插宝髻，石竹绣罗衣。每出深宫里，常随步辇归。只愁歌舞散，化作彩云飞。”“柳色黄金嫰，梨花白雪香。玉楼巢一作开。翡翠，珠一作金。殿锁鸳鸯。选妓随雕一作朝。辇，征歌出洞房。宫中谁第一，飞燕在昭阳。”“卢橘为秦树，蒲桃出一作是。汉宫。烟花宜落日，丝管醉春风。笛奏龙鸣一作吟。水，箫吟一作鸣。凤下空。君王多乐事，何必向一作在。回中。”一作还与万方同。“玉树一作殿。春归日，一作好。金宫乐事多。后庭朝未入，轻辇夜相过。笑步花间语，娇来烛下歌。莫教明月去，留著醉姮娥。”“绣户香风暖，纱窗曙色新。宫花争笑日，池草暗生春。绿树闻歌鸟，青楼见舞人。昭阳桃李月，罗绮自一作坐。相亲。”“今日明光里，还须结伴游。春风开紫殿，天乐下珠楼。艳舞全知巧，娇歌半欲羞。更怜花月夜，宫女笑藏钩。”“寒雪梅中尽，春风柳上归。宫莺娇欲醉，檐燕语还飞。迟日明歌席，新花艳舞衣。晚来移彩仗，行乐好光辉。”“水绿南薰殿，花红北阙楼。莺歌闻太液，凤吹绕瀛州。素女鸣珠佩，天人弄彩球。今朝风日好，宜入未央游。”

　　明皇坐沉香亭，意有所感，欲得白为乐章，召入。而白已醉，左右以水颒面，稍解，授笔成文，婉转精切无留思。

　　《清平调词》云：“云想衣裳花想容，春风拂槛露华浓。若非群玉山头见，会向瑶台月下逢。”“一枝红艳露凝香，云雨巫山枉断肠。借问汉宫谁得似，可怜飞燕倚新妆。”“名花倾国两相欢，长得君王带笑看。解释春风无限恨，沉香亭北倚栏干。”

　　禁中木芍药开，上赏之，妃子从帝曰：“赏名花，对妃子，焉用旧乐词为！”命李龟年持金花笺赐白，为《清平乐词》三章。梨园子弟抚丝竹，李龟年歌之。上亲调玉笛以倚曲，每曲遍将换，则迟其声以媚之。太真以玻璃七宝杯，酌西凉蒲萄酒笑饮。

　　《翰林读书言怀呈集贤院内诸学士》云：“晨趋紫禁中，夕待金门诏。观书散遗帙，探古穷至妙。片言苟会心，掩卷忽而笑。青蝇易相点，白雪难同调。本是疏散人，屡贻褊促诮。云天属清朗，林壑忆游眺。或时清风来，闲倚栏一作檐。下啸。严光桐庐溪，谢客临海峤。功成谢人君，一作间。从此一投钓。”

　　高力士以脱靴之耻，谮白于贵妃曰：“以飞燕指妃子，是贱之甚也。”不为亲近所容，乃益放骜，为酒中八仙人，恳求还山。

　　《浔阳紫极宫感秋作》云：“何处闻秋声，翛翛北窗竹。回薄万古心，揽之不盈掬。静坐观众妙，浩然媚幽独。白云南山来，就我檐下宿。懒从唐生决，羞访季主卜。四十九年非，一往不可复。野情转萧散，世道有翻覆。陶令归去来，田家酒应熟。”

　　是时自有归山之意矣。

　　《胡无人》云：“严风吹霜海草凋，筋干精坚胡马骄。汉家战士三十万，将军兼领一作谁者。霍嫖姚。流星白羽腰间插，剑花秋莲光出匣。天兵照雪下玉关，虏箭如沙射金甲。云龙风虎尽一作昼。交回，太白入月敌可摧。敌可摧，旄头灭，履胡之肠涉胡血。悬胡青天上，埋胡紫塞旁。胡无人，汉道昌。陛下之寿三千霜，但歌大风云飞扬，安用猛土兮守四方。”

　　此诗禄山反时作。禄山死，太白蚀月云。

　　《东武吟》云：“好古笑流俗，素闻贤达风。方希佐明主，长揖辞成功。白日在高天，回光烛微躬。恭承凤凰诏，歘起云萝中。清切紫霄回，优游丹禁通。君王赐颜色，声价凌烟虹。乘舆拥翠盖，扈从金城东。宝马丽绝景，锦衣入新丰。倚岩望松雪，对酒鸣丝桐。因学扬子云，献赋甘泉宫。天书美片善，清芬播无穷。归来入咸阳，谈笑皆王公。一朝去金马，飘落成飞蓬。宾友日疏散，玉樽日成空。才力犹可倚，一作恃。不惭世上雄。闲作东武吟，曲尽情未终。书此谢知己，吾寻黄绮翁。”一作扁舟寻钓翁。

　　或曰：白以是诗留别翰苑，遂放游江湖矣。

　　《对酒忆贺监序》云：“太子宾客贺公，于长安紫极宫一见余，呼余为谪仙人，因解金龟换酒为乐。没后，对酒怅然有怀，而作是诗。”曰：“四明有狂客，风流一作霞杯。贺季真。长安一相见，呼我谪仙人。昔好杯中物，翻一作今。为松下尘。金龟换酒处，却忆泪沾巾。”又：“狂客归四明，山阴道士迎。敕赐镜湖水，为君台沼荣。人亡余湖宅，空有荷花生。念此杳如梦，凄然伤我情。”又曰：“欲向江东去，定将谁举杯。稽山无贺老，却棹酒船回。”

　　“饭颗山头逢杜甫，顶戴笠子日卓午。借问因何太瘦生，总为从前作诗苦。”此诗载于《唐旧史》。

　　近世传白诗云：“断崖如削瓜，岚光破崖绿。天河从中来，白云涨川谷。玉案敕文字，世眼不可读。摄身凌青霄，松风拂我足。”又云：“举袖露条脱，招我饭胡麻。”

　　白本末传记所载不同，《唐史》称白兴圣皇帝九世孙，隋末以罪徙西域，神龙初遁还，客巴西。既长，隐岷山。苏颋为益州长史，见白异之。更客任城，与孔巢父、韩准、裴政、张叔明、陶沔居徂徕山，日沈饮，号“竹溪六逸”。天宝初，南入会稽，与吴筠善。筠被召，故白亦至长安。往见贺知章，贺知章见其文，叹曰：“子谪仙人也！”

　　《严武传》：“武为剑南节度，房琯以故相为部内刺史，武慢倨不为礼。最厚杜甫，然欲杀甫数矣。李白为《蜀道难》者，乃为房、杜危之也。”

　　《韦皋传》：“天宝时，李白为《蜀道难》斥严武。陆畅更为《蜀道易》，以美韦皋。”《摭言》云：“太白自蜀至京，以新业贽谒贺知章。知章览《蜀道难》一篇，扬眉谓之曰：‘公非人世人，岂非太白星精耶？’”然则《蜀道难》之作久矣，非为房、杜也。

　　又《南部新书》云：“李白，山东人，父为任城尉，因家焉。少与鲁人隐徂徕山，号‘竹溪六逸’。天宝初，游会稽，与吴筠隐剡中。俗称蜀人，非也。今任城令厅有白之词尚存。”唐范传正志其墓曰：“白，凉武昭王九世孙。昭王，陇西人，隋末，子孙以罪徙碎叶。神龙时，白父客，自西域逃居绵之巴西，而白生焉。”唐魏颗、李阳冰序其文，刘全白撰其墓碣，皆曰广汉人。故论白者，或曰陇西，或曰山东，或曰蜀。阳冰云：“出翰林，浪迹纵酒，以自昏秽，咏歌之际，屡称山东李白。”魏颢亦云以张垍谗逐，游海岱间。子美所谓“汝与山东李白好”，盖白自号也。《蜀道难》，或曰作于天宝初，或曰作于天宝末，二说皆出于后世，以意逆之，曰此为房、杜危之也。陆畅去白未远，作《蜀道易》以美韦皋，传之当时。而《蜀道难》之词曰：“锦城虽云乐，不如早还家。”其意必有所属。房、杜之说，盖近之矣。白之父客于巴西，故以客呼之。

　　东蜀杨天惠《彰明逸事》云：“元符二年春正月，天惠补令于此，窃从学士大夫求问逸事。闻唐李太白本邑人，微时募县小吏，入令卧内，尝驱牛径堂下，令妻怒，将加诘责。太白亟以诗谢云：‘素面倚棩钩，娇声出外头。若非是织女，何得问牵牛。’令惊异，不问。稍亲，招引侍研席。令一日赋山火诗，思轧不属，太白从傍缀其下句。令诗云：‘野火烧山去，人归火不归。’太白继云：‘焰随红日去，烟逐暮云飞。’令惭止。顷之，从令观涨，有女子溺死江上，令复苦吟，太白辄应声继之。令诗云：‘二八谁家女，漂来倚岸芦。鸟窥眉上翠，鱼弄口傍珠。’太白继云：‘绿鬂随波散，红颜逐浪无。因何逢五伯，应是想秋胡。’令滋不悦。太白恐，弃去，隐居戴天大匡山，往来旁郡，依潼江赵征君蕤。蕤亦节士，任侠有气，善为纵横学，著书号《长短经》。太白从学岁余，去游成都，赋《春感诗》云：‘茫茫南与北，道直事难谐。榆荚钱生树，杨花玉糁街。尘萦游子面，蝶弄美人钗。却忆青山上，云门掩竹斋。’益州刺史苏颋见而奇之。时太白齿方少，英气溢发，诸为诗文甚多，微类《宫中行乐词》体。今邑人所藏百篇，大抵皆格律也。虽颇体弱，然短羽褵褷，已有雏凤态。淳化中，县令杨遂为之引，谓为少作是也。遂，江南人，自名能诗，累谪为令云。始太白与杜甫相遇梁宋间，结交欢甚，久乃去，客居鲁徂徕山。甫从严武成都，太白益流落不能归，故甫诗又云：‘匡山读书处，头白好归来。’然学者多疑太白为山东人，又以匡山为匡庐，皆非也。今大匡山犹有读书台，而清廉乡故居，遗地尚在，废为寺，名陇西院，有唐梓州刺史碑，失其名。及绵州刺史高柷记。太白有子曰伯禽，女平阳，皆生太白去蜀后。有妹月圆，前嫁邑子，留不去，以故葬邑下，墓今在陇西院旁百步外。或传院乃其所舍云。”

　　又白诗云：“昔作芙蓉花，今为断肠草。以色事他人，能得几时好。”陶洪景仙方云：“断肠草不可食，其名美好，名芙蓉。”乃知诗人无一字闲语。  
　 
卷十九

　　崔宗之　敬括　房琯　苏源明

　　崔宗之

　　宗之，袭父日用齐国公封，好学，宽博有风举，与李、杜以文相知。《赠李白》云：“凉秋八九月，白露空园庭。耿耿意不畅，捎捎一作悄悄。风叶声。思见雄俊士，共话今古情。李侯忽来仪，把袂苦不早。清论既抵掌，玄谈多绝倒。分明楚汉事，历历王霸道。担囊无俗物，访古千里余。袖有匕首剑，怀中茂陵书。双眸光照人，词赋凌子虚。酌酒并素琴，霜风气凝洁。平生心中事，今日为君说。我家有别业，寄在嵩之阳。明月出高岑，清溪澄素光。云散窗户静，风吹松桂香。子若同斯游，千载不相忘。”白和云：“朔风横高天，万里起秋色。壮士心飞扬，落日空叹息。长啸出原野，凛然寒风生。幸遭圣明时，功业犹未成。柰何怀良图，郁悒独愁坐。一作空独坐。杖策寻英豪，立谈乃知我。崔公生人秀，缅邈青云姿。制作参造化，托讽含神祗。海岳尚可倾，吐诺终不移。是时霜飙寒，逸兴临华池。起舞拂长剑，四座皆扬眉。因得穷欢情，赠我以新诗。又结汗漫期，九垓远相待。举身憩蓬壶，濯足弄沧海。从此凌倒景，一去无时还。朝游明光宫，日暮阊阖关。但得长把袂，何必嵩丘山。”

　　宗之为侍御史，谪官金陵，与白诗酒唱和，月夜乘舟，自采石达金陵。

　　敬括孙晦、昕、眸

　　括，字叔弓，河中人。为殿中侍御史，不谐附杨国忠，出知果州。入为兵侍，志简淡，不求名。后刺同州，隐然持重。大历中卒。

　　括试《七月流火》云：“前逢一叶下，言念忽悲秋。变节金初至，分寒火正流。气含良夜早，光拂夏云收。助月微明散，沿河丽景浮。秋标时令美，诗兴国风幽。自此观邪正，深知玉叶休。”

　　房琯

　　琯宰卢氏，王维赠诗云：“达人无不可，忘己爱苍生。不复小千室，弦歌在两楹。”又云：“视事兼偃卧，对书不簮缨。萧条人吏疏，乌雀下空庭。”是时琯之清名，已重于搢绅矣。

　　琯《题汉州西湖》云：“高流缠峻隅，城下缅丘墟。决渠信浩荡，潭岛成江湖。结宇依回渚，水中信可居。三伏气不蒸，四达暑自徂。同人千里驾，邻国五马车。月出共登舟，风生随所如。举麾指极浦，欲极更盘纡。缭绕各殊致，夜尽情有余。遭乱意不开，即理还暂祛。安得长晤语，使我忧更除。”

　　琯，字次律，融之子也。相肃宗，有远器，好谈老子、浮屠法，高谈有余，而不切事。

　　苏源明

　　天宝十二载，源明守东平，宴濮阳守崔季重、鲁郡李兰、济南田琦、济阳李陵于回源亭，为小洞庭五太守宴。集载其歌曰：“小洞庭兮牵方舟，风袅袅兮离平流。牵方舟兮小洞庭，云微微兮连绝陉。层澜壮兮缅以没，重岩转兮超以忽。冯夷逝兮护轻桡，蛟龙行兮落增潮。泊中潮兮澹而闲，并曲溆兮怅而还。适予手兮非予期，将解袂兮丛予思。尚君子兮寿厥身，承明主兮忧斯人。”其后以国子司业召，须尉袁广饯于小洞庭，复歌曰：“浮涨湖兮莽迢遥，川后礼兮扈予桡。横增沃兮蓬仙延，川后福兮易予舷。月澄凝兮明空波，星磊落兮耿秋河。夜既良兮酒且多，乐方作兮奈别何。”

　　子美《八哀诗》曰：“武功少也孤，徒步客徐兖。读书东岳中，千载考坟典。时下莱芜郭，忍饥浮云巘。负米晚为身，每食脸必泫。夜字照爇薪，垢衣生碧藓。庶以勤苦志，报兹劬劳愿。学蔚醇儒姿，文包旧史善。洒落辞幽人，归来潜京辇。射策君东堂，宗匠集精选。制可题未乾，乙科已大阐。文章日自负，吏禄亦累践。晨趋阊阖内，足踏宿昔趼。一麾出守还，源明累迁太子谕德，为东平太守，故召为国子司业也。黄屋朔风卷。不暇陪八骏，虏庭悲所遣。平生满樽酒，断此朋知展。忧愤病二秋，有恨石可转。安禄山陷京师，源明以病不受伪官。黄屋，车盖也。肃宗复社稷，得无逆顺辨。肃宗复两京，权考功郎中、知制诰。范晔顾其儿，李斯忆黄犬。秘书茂松意，再扈祠坛墠。前后百卷文，枕藉皆禁脔。篆刻杨雄流，溟涨本末浅。青荧芙蓉剑，犀兕岂独剸。反为后辈亵，予实苦怀缅。煌煌斋房芝，事绝万手搴。垂之俟来者，正始真劝勉。不要悬黄金，胡为投乱贙。结交三十载，吾与谁游衍。荥阳复冥莫，罪罟已横罥。呜呼子逝日，始泰则终蹇。长安米万钱，凋丧尽余喘。战伐何当解，归帆阻清沔。尚缠漳水疾，永负蒿里饯。”诗中荥阳，谓郑虔也。  
　 
卷二十

　　郑虔　严武　史俊　李适之　祖咏　李颀　綦母潜　赵谦光　李元操　薛令之　张諲　陶翰　颜舒　王琚　王熊　薛维翰　崔亘　朱琳　王泠然　万楚　胡皓　袁瓘　柳识　高力士　高霁　息夫牧　崔曙 

　　郑虔 

　　虔《闺情》云：“银钥开香阁，金台点夜灯。长征君自惯，独卧妾何曾。” 

　　子美《八哀诗》，有《故著作郎贬台州司户荥阳郑公虔》诗云：“鶢鶋至鲁门，不识钟鼓飨。孔翠望青霄，愁思雕笼养。荥阳冠众儒，早闻名公赏。地崇士大夫，况乃清气爽。天然生知姿，学立游夏上。神农或阙漏，黄石愧师长。药纂西极名，兵流指诸掌。贯穿无遗恨，荟萃何技痒。圭臬星经奥，虫篆丹青广。按《新史》：虔集撰当世，著书八十余篇，有窥其稿者，上书告虔私撰国史，虔仓皇焚之，坐谪十年。命其书为《荟萃》。孔子作《春秋》，游夏不能赞皇猷。虔私撰国史，出其上也。《神农》、《黄石》、《药纂》、《兵流》者，古书也。言虔无不贯穿，复通游艺、星经、丹青之类。子云窥未遍，方朔谐太枉。神翰顾不一，体变钟兼两。虔好书及画，恨无纸，慈恩寺贮柿叶数屋，虔取笔书，岁久皆遍矣。文传天下口，大字犹在榜。昔献书画图，新诗亦俱往。沧洲动玉陛，宣鹤误一响。三绝自御题，四方尤所仰。虔自写其诗并画以献，帝大署其尾曰“郑虔三绝”。宣一作寡。嗜酒益疏放，虔嗜酒疏放，故杜南赠诗云：“赖得苏司业，时时与酒钱。”苏司业，源明也。弹琴视天壤。形骸实土木，亲近唯几杖。未曾寄官曹，突兀倚书幌。虔初坐谪还京师，上爱其材，欲置左右，以不事事，更为置广文馆，以虔为博士。虔闻命，不知广文曹司何在，诉宰相，曰：“上增国学，置广文馆以居贤者，令后世言广文博士自君始，不亦美乎。”晚就芸香阁，胡尘昏坱莽。反覆归圣朝，点染无涤荡。老蒙台州掾，泛泛浙江桨。安禄山反，遣张通儒劫百官置东都，伪受水部郎中，因称风缓求摄市令，潜以密草达灵武。贼平免死，贬台州司户参军。履穿四明雪，饥拾楢溪橡。空闻紫芝歌，不见杏坛丈。天长眺东南，秋色余魍魉。别离惨至今，班白徒怀曩。春深泰山秀，叶坠清渭朗。剧谈王侯门，野税林下鞅。操纸终夕酣，时物集遐想。词场竟疏阔，平昔滥吹奖。百年见存没，牢落吾安放。萧条阮咸在，出处同世网。他日傍江楼，含凄述飘荡。”宣鹤一作寡鹤。 

　　虔，荥阳人。天宝初为协律郎，或告其私撰国史，坐谪，十年还京，为广文博士。自写其诗画以献，帝书曰“郑虔三绝”。禄山反，劫为水部郎中，乃托风缓求水市令，而以密草达灵武。贼平，坐王维下迁，而虔贬台州司户参军。后数年卒。 

　　虔著《荟萃》等诸书之外，又撰《外国本草》七卷，诗中及之。子美云：“虔与今秘书监郑审编翰齐价。”谪江陵，故有“阮咸江楼”之句。 

　　严武 

　　“卧向巴山落月时，两乡千里梦相思。可但步兵偏爱酒，也知光禄最能诗。阮籍、谢庄。江头赤叶枫愁客，篱外黄花菊对谁。跂马望君非一度，冷猿秋雁不胜悲。”《巴岭答子美见忆》，子美诗云：“遥知簇鞍马，回首白云间。” 

　　“漫向江头把钓竿，懒眠沙草爱风湍。莫倚善题鹦鹉赋，何须不着鵕鸃冠。侍中。腹中书籍幽时晒，肘后医方静处看。兴发会能驰骏马，终须重到使君滩。”《寄题杜二锦江野亭》。 

　　子美《八哀诗》，有《赠左仆射郑国公严公武诗》云：“郑公瑚琏器。华岳金天晶。昔在童子日，已闻老成名。嶷然大贤后，复见秀骨清。《严武传》：武，中书侍郎挺之子。神气隽爽，敏于闻见，幼有成人风。读书不究精义，涉猎而已。大贤谓严子陵欤。开口取将相，小心事友生。甫与武世契也。尝醉登武床，呼斥其父名，而武不忤。阅书百纸尽，落笔四座惊。历职匪父任，嫉邪常力争。武弱冠，以门荫策名，哥舒翰奏充判官。至德初，肃宗初靖难，大收才杰，武挺节赴行在，宰相房琯素重之，及是首荐才略可称，累迁给事中。汉仪尚整肃，时武为侍御史。敌骑忽纵横。禄山之乱也。飞传自河垄，逢人问公卿。不知万乘出，雪涕风悲鸣。受词剑阁道，谒帝萧关城。河垄、剑阁、萧关城事，《新》、《旧》二史皆不载。寂寞云台仗，飘飖沙塞旌。江山少使者，笳鼓凝皇情。壮士血相视，忠臣气不平。密论贞观体，挥发岐阳征。时肃宗兵凤翔。感激动四极，联翩收二京。二京，长安、东都也。二史皆不载武收复功。西郊牛酒再，原庙丹青明。匡汲俄宠辱，卫霍竟哀荣。四登荟府地，既收长安，以武为京兆少尹，兼御史中丞。时年三十二。后又还京兆尹，兼御史大夫。三掌华阳兵。华阳，成都也。武以史思明阻兵，不之官，优游京师，颇自矜大。出为绵州刺史，迁剑南东川节度使。登发，上皇诰，以剑南两川合为一道，拜武成都尹，充剑南节度使。入复求为方面，拜成都尹。在蜀累年，肆志逞慾，恣行猛政，威震一方。京兆空柳色，尚书无履声。群乌日朝夕，白马休横行。诸葛蜀人爱，文翁儒化成。公来雪山重，公去雪山轻。记室得何逊，韬钤延子荆。四郊失壁垒，失壁垒，言无出戌也。此美武能镇静也。虚馆开逢迎。堂上指画图，军中吹玉笙。岂无成都酒，忧国只细倾。时观锦水钓，问俗终相并。意待犬戎灭，人藏红粟盈。以兹报主愿，庶或禆世程。炯炯一心在，沉沉二竖婴。颜回竟短折，贾谊徒忠贞。飞旐出江汉，孤舟转荆衡。虚无马融笛，怅望龙骧茔。空余老宾客，身上愧簮缨。” 

　　武年二十二，为给事黄门郎。明年，拥旄西蜀。杜甫乘醉言：“不谓严挺之乃有此子也！”武恚目久之，曰：“杜审言孙子，拟捋虎须。”合坐皆笑，以弥缝之。房太尉琯微有所误，忧怖成疾。李太白作《蜀道难》，为房、杜危之也。 

　　武，字季鹰。永泰初卒，母哭且曰：“而今而后，吾知免为官婢矣。” 

　　子美送武入朝，有“鼎湖瞻望远，象阙宪章新”之作，武酬别云：“独逢尧典日，再睹汉官时。未效风霜劲，空惭雨露私。夜钟清万户，晓漏拂千旗。并向斜亭谒，俱承别馆追。斗城怜旧路，涡水惜归期。峰树还相伴，江云更对谁。试回沧海棹，更和敬亭诗。只是书应寄，无忘酒共持。但令心事在，未肯鬓毛衰。最怅巴山里，清猿恼梦思。” 

　　武《题巴州光福寺楠木》云：“楚江长流对楚寺，楠木幽生赤崖背。临溪插石盘老根，苔色青苍山雨痕。高枝闹叶鸟不度，半掩白云朝与暮。香殿萧条转密阴，花龛滴沥垂清露。闻道偏多越水头，烟生雾敛使人愁。月明忽忆湘川夜，猿叫还思鄂渚秋。看君幽霭几千丈，寂寞穷山今遇赏。亦知钟梵报黄昏，犹卧禅床恋奇响。” 

　　史俊 

　　《题巴州光福寺楠木》云：“近郭城南山寺深，亭亭奇树出禅林。结根幽壑不知岁，耸干摩天凡几寻。翠色晚将岚气合，月光时有夜猿吟。经行绿叶望成盖，宴坐黄花长满襟。此木尝闻生豫章，今朝独秀在巴乡。凌霜不肯让松柏，作宇犹来称栋梁。会待良工时一盼，应归法水作慈航。”严武作《巴山赋楠木歌》，俊后以监察御史来临是邦，亦赋焉。 

　　李适之 

　　常山愍王孙，天宝初，代牛仙客为左相。适之未罢相也，朝退，每邀宾戚谈谐赋诗，曾赋云：“朱门长不闭，亲友恣相过。年今将半百，不乐复如何。”后为林甫所谮罢，乃为诗曰：“避贤初罢相，乐圣且衔杯。为问门前客，今朝几个来。” 

　　适之入仕，不历丞簿，便为别驾；不历两畿官，便为京兆尹；不历御史及中丞，便为大夫；不历两省给舍，便为宰相；不历刺史，便为节度使，然不得其死。 

　　祖咏 

　　《古意》二首：“楚王竟何去，独自留巫山。偏使世人见，迢遥江水间。驻舟春潭里，誓愿拜灵颜。梦寐睹神女，金沙鸣佩环。闲艳绝世姿，令人气力微。含笑默不语，化作云朝飞。”“夫差日淫放，举国求妃嫔。自谓得王宠，代间无美人。碧罗蒙天阁，坐辇乘芳春。宫女数千骑，常游江水滨。年深玉颜老，时薄花妆新。拭泪下金殿，娇多不顾身。生前妒歌舞，死后同灰尘。塳墓令人哀，哀于铜雀台。” 

　　有司试《终南山望余雪诗》，咏赋云：“终南阴岭秀，积雪浮云端。林表明霁色，城中增暮寒。”四句即纳于有司。或诘之，咏曰：“意尽。” 

　　《陆浑水亭》云：“昼眺伊川水，岩间霁色明。浅沙平有路，流水漫无声。浴鸟沿波聚，潜鳞触钓惊。更寻春岸上，幽意满山楹。” 

　　王维有《喜祖三至留宿诗》，咏云：“四年不相见，相见复何为。握手言未毕，却令伤别离。升堂还驻马，酌醴便呼儿。语默自相对，安用旁人知。” 

　　咏，登开元进士第。咏与维最善。 

　　商璠云：“咏诗剪刻省净，用思尤苦。气虽不高，调颇凌俗。至如‘霁日园林好，清明烟火新’，亦可称为才子也。” 

　　张说在并州，厚遇王翰，既相，引为驾部员外郎。说罢相，出翰仙州别驾。至郡日，聚英豪，从禽击鼓，恣为欢赏，咏与杜华尝在座。翰坐是贬道州司马。 

　　开元中，进士唱第尚书省，落第者至省门散去。咏吟曰：“落去他两两三三戴帽子，日暮祖候吟一声，长安竹柏皆枯死。” 

　　《留别卢象》云：“朝来已握手，宿别更伤心。灞水行人渡，商山驿路深。故情君且足，谪宦我难任。直道皆如此，谁能泪满襟。” 

　　《兰峰赠张九皋》云：“君王既巡狩，辇路入秦京。远树低苍垒，孤山出草城。寒疏清禁漏，夜警羽林兵。谁念迷方客，长怀魏国情。” 

　　《苏氏别业》云：“别业居幽处，到来生隐心。南山当户牗，澧水在园林。屋覆经冬雪，庭昏未夕阴。寥寥人境外，闲坐听春禽。” 

　　《夕次圃田店》云：“前路入郑郊，向经百余里。马烦时欲歇，客归程未已。落日桑柘阴，遥村烟火起。西还不遑宿，中夜渡泾水。” 

　　《题韩少府山亭》云：“梅福幽栖处，佳期不忘还。鸟啼当户竹，花绕傍池山。水气侵阶冷，藤阴覆坐闲。宁知武陵趣，宛在市朝间。”自《留别卢象》以下五篇，姚合以为《极元集》。

　　 

　　《清明宴刘司勋别业》云：“田家复近臣，行乐不遗亲。霁日园林好，清明烟火新。以文常会友，唯德自成邻。池照窗阴晚，杯香药味春。檐前花覆地，竹外鸟窥人。何似桃源里，深居作隐沦。” 

　　李颀 

　　《缓歌行》云：“小来托身攀贵游，倾财破产无所忧。暮夜经过石渠署，朝将出入铜龙楼。结交杜陵轻薄子，谁言可生复可死。一沉一浮会有时，弃我翻然如脱屣。男儿立身须自强，十年闭户颍水阳。业就功成见明主，击钟鼎食坐华堂。二八蛾眉梳堕马，美酒清歌曲房下。文昌宫中赐锦衣，长安陌上退朝归。五陵宾从莫敢视，三省官僚揖者稀。早知今日读书是，悔作从来狂侠儿。” 

　　《听董大弹胡笳声兼寄语弄房给事》云：“蔡女昔造胡笳声，一弹一十有八拍。胡人落泪向边草，汉使断肠对归客。古戍苍苍烽火寒，大荒阴沉飞雪白。先拂商弦后角羽，四郊秋叶惊摵摵。董夫子，通神明，深山窃听来妖精。言迟更速皆应手，将往复旋如有情。空山百鸟散还合，万里浮云阴且明。斯酸雏鹰失群夜，断绝胡儿恋母声。川为静其波，鸟亦罢其鸣。乌孙部落家乡远，罗逤沙尘哀怨生。幽音变调忽飘洒，长风吹林雨堕瓦。迸泉飒飒飞木末，野鹿呦呦走堂下。长安城连东掖垣，凤凰池对青琐门。高才脱略名与利，日夕望君抱琴至。” 

　　《渔父歌》云：“白头何老人，蓑笠蔽其身。避世常不仕，钓鱼清江滨。浦沙明濯足，山月静垂纶。寓宿湍与濑，行歌秋复春。持竿湘岸竹，爇火芦洲薪。绿水饭香稻，青荷苞紫鳞。于中还自乐，所欲全吾真。而笑独醒者，临流多苦辛。” 

　　《送暨道士还玉清诗》云：“仙官有名籍，度世吴江滨。大道本无我，青春长与君。中州俄已到，至理得而闻。明主降黄屋，时人看白云。空山何窈窕，三秀日氛氲。遂此留书客，超遥烟驾分。” 

　　乐天《放言诗序》云：“元九在江陵，有《放言》长句诗五韵，韵高而体律，意古而词新，虽前辈深于诗者，未有此作。唯李颀有云：‘济水至清河自浊，周公大圣接舆狂。’斯句近之矣。” 

　　《圣善阁送裴迪入京》云：“雪华敛高阁，苔色上钩栏。药草空阶静，梧桐返照寒。清吟可愈疾，携手暂同欢。坠叶如金磬，饥乌鸣露盘。伊川惜东别，灞水向西看。旧托含香署，云霄可足难。” 

　　《题浚公山池》云：“远公遁迹庐山岑，开山幽居祗树林。片石孤峰窥色相，清池白月照禅心。指挥如意天花落，坐卧闲房春草深。此外俗尘都不染，唯余元度得相寻。” 

　　王摩诘赠颀诗云：“闻君饵丹砂，甚有好颜色。不知从今去，几时生羽翼。王母翳华芝，望尔昆仑侧。文螭从赤豹，万里方走息。悲哉世上人，甘此羶腥食。” 

　　颀，开元进士也。 

　　商璠云：“颀诗发调既清，修词亦丽。《渔父歌》咸善，玄理最长，故其论道家，往往高于众作。” 

　　颀《东郊寄万楚》云：“濩落久无用，隐身甘采薇。仍闻薄宦者，还事田家衣。颍水日夜流，故人相见稀。春山不可望，黄鸟东南飞。濯足岂长往，一樽聊可依。了然潭上月，适我胸中机。在昔同门友，如今出处非。优游白虎殿，出入青琐闱。且有荐君表，当看携手归。寄书不代面，兰茝空芳非。”此诗取于《河岳英灵集》。 

　　《王母歌》云：“武皇斋戒承华殿，端拱须臾王母见。霓旌照曜麒麟车，羽盖淋漓孔雀扇。手指交梨遣帝食，可以长生临宇县。头上复带九星冠，总领玉皇坐南面。欲闻要言今告汝，帝乃焚香请此语。若能炼魂去三尸，后当见我天皇所。顾谓侍女董双成，酒阑可奏云和笙。红霞白日俨不动，七龙五凤纷相迎。惜哉志骄神不悦，叹息马蹄与车辙。复道歌钟杳将暮，深宫桃李花成雪。为看青玉五枝灯，蟠螭吐火光已绝。” 

　　綦母潜 

　　字孝通。开元中，繇宜寿尉入集贤院待制，迁右拾遗，终著作郎。 

　　《早发上东门》云：“十五能行西入秦，三十无家作路人。时命不将明主合，布衣空染洛阳尘。”顾陶取为《唐诗类选》。 

　　《春泛若耶诗》云：“幽意无断绝，此去随所偶。晚风吹行舟，花路入溪口。际夜转西壑，隔山望南斗。潭烟飞溶溶，林月低向后。生事且弥漫，愿为持竿叟。” 

　　王摩诘《别潜诗》云：“端笏明光宫，历稔朝云陛。诏刊延阁书，高义平津邸。适意偶轻人，虚心削繁礼。盛得江左风，弥工建安体。高张多绝弦，截河有清济。严冬爽群木，伊洛方清泚。渭水冰下流，潼关雪中启。荷蓧几时还，尘缨待君洗。” 

　　韦苏州《寄淮上綦母三诗》云：“满城怜傲吏，终日赋新诗。请报淮阴客，春帆浪作期。” 

　　商璠云：“拾遗诗举体清秀，萧萧跨俗，桑门之说，于己独能。至如‘松覆山殿冷’，不可多得。又‘钟声和白云’，历代少有。借使若人加气质，减雕饰，则高视三百年外也。” 

　　《题灵隐寺山顶禅院》云：“招提此山顶，下界不相闻。塔影挂清汉，钟声和白云。观空净室掩，行道众香焚。且驻西来驾，人天日未曛。” 

　　《若耶溪逢孔九》云：“相逢此溪曲，胜托在烟霞。潭影竹间动，岩阴檐外斜。人生上皇代，犬吠武陵家。借问淹留日，春深归若耶。” 

　　《冬夜寓居赠储太祝》云：“自为洛阳客，夫子吾知音。尽义能下士，时人无此心。奈何离居夜，巢鸟悲空林。愁坐至月上，复闻南邻砧。” 

　　《过禅居》云：“山头禅室挂僧衣，窗外无人溪鸟啼。黄昏半在下山路，却听松声连翠微。” 

　　《题鹤林寺》云：“道门隐形胜，向背临法桥。松覆山殿冷，花藏溪路遥。珊珊宝幡挂，焰焰明灯烧。迟日半空谷，春风连上朝。少凭水木兴，暂忝身心调。愿谢携手客，兹山禅侣饶。” 

　　李颀《送綦母三谒房给事》云：“夫子大名下，家无钟石储。惜哉湖海上，曾校蓬莱书。外物非本意，此生空澹如。所思但乘兴，远适唯单车。高道时坎轲，旧交愿吹嘘。徒言青琐闼，不爱承明庐。百里人户满，片言诤讼疏。手持莲花经，目送飞鸟余。晚景南路别，炎云中伏初。此行傥不遂，归食芦洲鱼。” 

　　赵谦光 

　　唐诸郎中，不自员外郎拜者，谓之“土山头果毅”。言便拜崇品，有似长征兵士，便授边远果毅。谦光自彭州司马入为大理正，迁户部郎中。户部员外贺遂涉咏曰：“员外由来美，郎中望亦优。宁知粉署里，翻作土山头。”谦光答诗贺遂涉曰：“锦帐随情设，金炉任意薰。唯愁员外置，不应列星文。” 

　　谦光，登咸亨进士第。 

　　李元操 

　　《和从叔禄愔元日早朝》云：“铜浑变秋节，玉律动年灰。暧暧城霞旦，隐隐禁门开。众灵凑仙府，百神朝帝台。叶令双凫至，梁王驷马来。戈鋋映林阙，歌管拂尘埃。保章望瑞气，尚书免火灾。冠冕多秀士，簮裾饶上才。谁怜张仲蔚，日暮反蒿莱。” 

　　元操，开元初诗人也。 

　　薛令之 

　　令之，闽之长溪人。及第，迁右庶子。开元中，东宫官僚清淡，令之题诗自悼曰：“朝日上团团，照见先生盘。盘中何所有，苜蓿长阑干。饭涩时难绾，羹稀箸易宽。无以谋朝夕，何由保岁寒。”上幸东宫，览之，索笔题其傍曰：“啄木口嘴长，凤凰羽毛短。若嫌松桂寒，任逐桑榆暖。”令之遂谢病归。肃宗为太子，贺知章自右庶子迁宾客，授秘书监。令之以右补阙兼侍读，积岁不迁，故令之弃官，徒步归乡里。而知章自号秘书外监，晚节尤诞放。肃宗乾元初，以雅旧赠知章礼部尚书，亦以旧恩召令之，而令之已前卒。 

　　张諲 

　　諲官至刑部员外郎。善草隶，工丹青，与王维、李颀等为诗酒丹青之友，尤善画山水。王维答诗曰：“屏风误点惑孙郎，团扇草书轻内史。”李颀诗曰：“小王破体闲支策，落日梨花照空璧。诗堪记室妒风流，画与将军作勍敌。” 

　　陶翰 

　　《塞下曲》云：“进军飞狐北，穷寇势将变。日落沙尘昏，背河更一战。骏马黄金勒，雕弓白羽箭。射杀左贤王，归奏未央殿。欲言塞下事，天子不召见。东出咸阳门，哀哀泪如霰。” 

　　翰，润州人。开元中，为礼部员外郎，以《冰壶赋》得名。 

　　商璠云：“历代辞人，诗笔双美者鲜矣。今陶生实谓两全兼之，既多兴义，复备别有风骨，三百年以前，方可论其体裁。” 

　　《燕歌行》云：“请君留楚调，听我吟燕歌。家在辽水头，边风意气多。出身为汉将，正值戎未和。雪中凌天山，冰上渡交河。大小百余战，封侯竟蹉跎。归来霸陵下，故旧无相过。雄剑委尘匣，空门唯雀罗。玉簮还赵姝，瑶瑟付齐娥。昔日不为乐，时哉今奈何。” 

　　《出萧关怀古》云：“驱马击长剑，行役至萧关。悠然五原上，永眺关河前。北敌三十万，此中常控弦。秦城亘宇宙，汉帝埋旌旃。刁斗鸣不歇，羽书日夜传。五军计莫就，三策议空全。大漠横万里，萧条绝人烟。孤山当瀚海，落日照祁连。苍梧苦寒客，怀哉式微篇。更悲秦楼月，夜夜出天边。” 

　　《赠郑员外》云：“骢马拂绣裳，按兵辽水阳。西分雁门骑，北逐楼烦王。闻道五军集，相邀百战场。风沙暗天起，敌骑森已行。儒服揖诸将，雄谋吞大荒。金门求见谒，朱绂生辉光。数载侍御史，稍迁尚书郎。人生志气立，所贵功业昌。何必守章句，终年事铅黄。同时献赋客，尚在东陵傍。” 

　　《赠房侍御》云：房在新安。“志人固不羁，与道同周旋。进则天下仰，已之能晏然。褐衣东府召，执简南台先。雄义乃特立，犯颜岂图全。谪居东南远，逸气吟芳荃。适会寥廓趣，清波更夤缘。扁舟入五湖，发缆洞庭前。浩荡临海曲，超遥济江壖。征奇忽忘反，遇兴将弥年。乃悟范生智，足明渔父贤。郡临新安渚，佳赏此城偏。日夕对层岫，云霞映晴川。闲居变秋色，偃卧含贞坚。倚伏自相化，行藏互推迁。君期振羽翮，岁晏欲冲天。” 

　　《望太华赠卢司仓》云：“作吏至西华，乃观三峰壮。削成元气中，杰出天河上。如有飞动色，不知青冥状。巨灵安在哉，厥迹犹可望。方此叹行旅，未由访仙装。葱胧记星坛，明灭数云嶂。良友垂真契，宿心所微尚。敢投归山吟，霞径一相访。” 

　　《晚出伊兰寄河南裴中丞》云：“退无燕息资，近无当代策。冉冉时岁暮，坐为周南客。前登关塞门，永眺伊城陌。长川暗已空，千里寒气白。家住渭水西，异日同所适。秉志师禽尚，微言祖庄易。一辞林壑间，共系风尘役。交朋忽先进，天道何纷剧。岂念嘉遁时，依依遇沮溺。” 

　　《乘潮至渔浦作》云：“舣舟乘早潮，潮来如风雨。嶂高忽已界，峰暗莫及睹。崩腾心为失，浩荡月无主。风停浪始开，漾漾入渔浦。云景共澄霁，江山相吞吐。倬哉造化工，此事已终古。流沫诚足诫，高歌调易苦。颇因忠信全，客念犹栩栩。” 

　　《宿天竺寺》云：“松柏乱岩口，西山微径通。天开一峰见，宫阙生虚空。正殿倚霞壁，千楼标石丛。夜来猿鸟静，钟梵寒云中。峰翠映明月，泉声乱溪风。心超诸境外，了与悬解同。明发唯改视，朝日长崖东。湖色浓荡漾，海光渐曈昽。葛仙心尚在，许氏道犹崇。独往古来事，幽怀期二公。” 

　　《早过临淮》云：“夜泊三风渚，晨过临淮岛。潮中海气白，城上楚云早。鳞鳞渔浦帆，漭漭芦洲草。川路日浩荡，惄焉心如捣。且言任倚伏，何暇念枯槁。范子名屡移，蘧公志常保。古人去已久，此理难足道。” 

　　颜舒 

　　《凤楼怨》云：“佳人名莫愁，珠箔上花钩。清镜鸳鸯匣，新妆翡翠楼。捣衣明月夜，吹管白云秋。唯恨金吾子，年年向陇头。”顾陶取为《唐诗类选》。 

　　王琚 

　　琚自荆湖入朝，至岳阳，张说有《送王十一及赵公入朝之作》云：“昔滥貂蝉长，同承雨露霏。今参鱼鳖守，望美洞庭归。浦树悬秋影，江云绕落晖。离魂似征帆，常往帝乡飞。”琚以诗奉别云：“五载朝天子，三湘逢旧僚。扁舟方辍棹，清论遂终朝。远树烟间没，长江地际遥。帝城驰梦想，归帆满风飙。”赵公，冬曦也。 

　　琚《游灉湖上寺诗》云：“春山临远壑，水木自幽清。夙息怀微尚，兹焉一放情。云间听弄鸟，烟上摘初英。地僻方无闷，逾知道思生。” 

　　《奉答燕公》云：“郡远途且艰，宜悲良自得。胡为心独尔，惠好在南国。亦既清颜披，冏然良愿克。与君兰时会，群物如藻饰。烟景惜欢赏，云山起翰墨。接艺奇思微，偶谈玄言直。永日不知倦，逾旬犹谓亟。如何酌离樽，移棹巴城侧。浦口劳长望，舟中独太息。疾风吹飞帆，倏忽南与北。目尽不复见，怀哉无终极。唯当衡峰上，遥辨湖水色。” 

　　琚以预诛太平公主之功，眷委特异，进户部尚书，预大政事，时号“内宰相”。群臣不能无望，遂谗于帝，帝疏之。历九刺史，故诗多感激之词。时燕公亦以罪谪守岳阳，故送琚赋诗，亦有“湘东股肱守，心与帝乡期。舟楫中路蹇，风波复来思”之语。 

　　王熊 

　　张燕公在岳州，有《宴别潭州王熊诗》云：“丝管清且哀，一曲倾一杯。气将然诺重，心向友朋开。古木无生意，寒云若死灰。赠君芳杜草，为植建章台。”又云：“缙云连省阁，沟水遽西东。然诺心犹在，容华岁不同。孤城临楚塞，远树入秦宫。谁念三千里，江潭一老翁。”熊答云：“长沙辞旧国，洞庭逢故人。故人敦久要，披霞转相亲。岁月空嗟老，江山不惜春。忽闻黄鹤曲，更作白头新。”又云：“平生共风月，倏忽间山川。不期交淡水，暂得款忘年。兴逸方罢钓，帆开欲解船。离心若危斾，朝夕为君悬。” 

　　薛维翰 

　　《闺怨》云：“美人怨何深，含情倚金阁。不笑复不语，珠泪纷纷落。” 

　　《春夜裁缝》云：“珠箔因风起，飞蛾入最能。不教人夜作，方便杀明灯。” 

　　《春女怨》云：“白玉堂前一树梅，今朝忽见数花开。儿家门户寻常闭，春色因何入得来。” 

　　维翰，登开元进士第。 

　　崔亘 

　　《春怨》云：“夜尽梦初惊，纱窗早雾明。晓妆脂粉薄，春服绮罗轻。妾有今朝恨，君无旧日情。愁来理弦管，皆是断肠声。” 

　　亘，开元二十四年登进士第。 

　　朱琳 

　　《开缄怨》云：“夫婿边庭久，幽闺恨几重。玉琴知别日，金镜识愁容。懒寄云中服，慵开海外封。年年得衣惯，且试莫裁缝。” 

　　王泠然 

　　《王丘传》云：“开元初，为吏部典选，奖用孙逖、张镜微、张晋明、进士王泠然，皆一时茂秀。” 

　　冷然《上相国燕公书》曰：“相公必欲选良宰，莫若举前仓部员外郎吴太元为洛阳令；必欲举御史中丞，莫若举襄州刺史靳能。清辇毂之路，非太元不可；生台阁之风，非靳能不可。仆非吴、靳亲友，但以知其贤明；相公有而不知，知而不用，亦过深矣。抑又闻之，昔闵子骞为政曰：‘仍旧贯，如之何？’何必改作？凡校书正字，一例不得入畿。相公曾为此职，见贞观已来故事。今吏部侍郎杨滔，眼不识字，心不好贤，芜秽我清司，改张我旧贯。去年冬奏请，自今已后，官无内外，一例不得入畿。即知正字校书不如十乡县尉，经明进士不如三卫出身。相公复此改张，甄别安在？古人有坐钓登相，立筹封侯。今仆无尚父之谋，薛公之策，徒以仕于书苑，生于学门，小道逢时，大言祈相。仆也幸甚幸甚。去冬有诗赠公爱子协律云：‘官微思倚玉，文浅怯投珠。’《吕氏春秋》云：‘尝一脔之肉，知一鼎之味。’请公看此十字，则知仆曾吟五言，亦更有旧文，愿呈作者。如公之用人，盖已多矣；仆之思用，其来久矣。拾遗补阙，宁有种乎！仆虽不佞，亦相公一株桃李也。” 

　　泠然《吟汴堤柳》云：“隋家天子忆杨州，厌坐深宫傍海游。穿地凿山开御路，鸣笳叠鼓泛清流。流从巩北分河口，直到淮南种官柳。功成力尽人旋亡，代谢年移树空有。当时彩女侍君王，绣帐旌门对柳行。青叶交垂连幔色，白花飞度染衣香。今日摧残何用道，数里曾无一枝好。驿骑征帆损更多，山精野魅藏应老。凉风八月露为霜，日夜孤帆入帝乡。河畔时时闻木落，客中无不泪沾裳。” 

　　万楚 

　　《五月五日观妓》云：“西施漫道浣春纱，碧玉今时斗丽华。眉黛夺将萱草色，红裙妒杀石榴花。新歌一曲令人艳，醉舞双眸敛鬓斜。谁道五丝能续命，却令今日死君家。” 

　　李颀《东郊寄楚》云：“濩落久无用，隐身甘采薇。仍闻薄宦者，还事田家衣。颍水日夜流，故人相见稀。春山不可望，黄鸟东南飞。濯足岂长往，一樽聊可依。了然潭上月，适我胸中机。在昔同门友，如今出处非。优游白虎殿，出入青琐闱。且有荐君表，当看携手归。寄书不代面，兰茝空芳菲。” 

　　楚，登开元进士第。 

　　胡皓 

　　《和宋之问寒食题临江驿》云：“闻道山阴会，仍为火忌辰。途中甘弃日，江上苦伤春。流水翻催泪，寒灰更伴人。丹心终不改，白发为谁新。” 

　　开元中，张孝嵩出塞，张九龄、韩休、崔沔、王翰、皓、贺知章所撰送行诗，号《朝英集》。 

　　明皇锡宴乐游园，皓应制诗云：“五酺终宴集，三锡又欢娱。仙阜崇高异，神州眺览殊。南山临皓雪，北阙对明珠。广座鹓鸿满，昌庭赐马趋。绮罗含草木，丝竹吐郊衢。衔杯不能罢，歌舞乐唐虞。” 

　　袁瓘 

　　《惠文太子挽词》云：“寒仗丹旄引，阴堂白日违。暗灯明象物，画水湿灵衣。羽化淮王去，仙迎太子归。空余燕衔土，朝夕向陵飞。”惠文太子，睿宗之子，岐王范也。 

　　瓘，明皇时人。 

　　柳识 

　　《许由先生颍阳祠庭献酹文序》云：“识壬辰岁夏四月，自洛东游，至先生遗庙，而颍水古风，旧山岿然，追怀古踪，慕美至道，以时酒敬酹于灵。既酌拜，献言曰：‘天清既能久，地静能不朽。先生清静，天地全性。出于胚浑，入于鸿蒙。云游鸟还，蓊郁和风。当时帝道已半，滋章欲深，大朴散于人，末散于山林，乃有巢父，杳冥同心。尧赍公器，退然见推，遇圣相感，不得不知，耳虽濯于清流，道终播于无为。所谓春膏时蒸，朽叶自滋。先生含德，唐尧发之，颍阳之仁德日大，天下之禄利日卑。且圣王所重者名器，至人所重者感通，推以大名，义同让终，廉能感俗，道自为功，任应会之偶然，生垂后之清风。人登云岭，多忆箕颍。猗欤先生，山水齐名，兹焉遗庙，万古芬馨。’” 

　　识《吊夷齐文》曰：“洪河之东兮首阳穹崇，侧闻孤竹二子，昔也馁在其中。偕隐胡为，得仁而死。青苔草木兮云秋水，魂兮来可依兮去何止。掇涧磎之毛，荐精诚而已。初先生鸿逸中州，鸾伏西山，顾薇蕨之离离，歌唐虞之不还。谓易暴兮文武，谓墨缞兮胡颜。时一吒兮忘饥，若有诮兮千岩之关。岂不以冠敝在于上，履新处于下。且曰一人之正位，孰知三圣之纯嘏。让周之意，不其然乎？是以知先生所恤者偏矣。当昔夷羊在牧，殷纲解结，乾道息，坤维绝，鲸呑噬兮鬼妖孽。王奋厥武，天意若曰：‘覆昏暴，资浚哲。’于是二老归而八百会，一戎衣而九有截。况乎旗锡黄鸟，圭命赤乌，俾荷钜桥之施，俾申羑里之辜。故能山立雨集，电扫风驱。及下车也，五刃不砺于武库，九骏伏辕于文途。虽二士不食，而兆人其苏。既而溥天周土，率土周人。吁嗟先生，逃将奚臻！万姓归饰兮独郁乎方寸，六合莽荡兮终跼乎一身。虽忤时而过周，终臣心而恻殷。所以不食其食，求仁得仁。然非一端，事各其志。若旁通以阜厥躬，应物以济其利，则焉有贞节之规，君亲之事。灵乎灵乎，虽非与道而保生，乃勖为臣之不二。” 

　　识，字方明，工文章，最为李华知许。其文与萧颖士、元德秀、刘迅相上下，而识练理创端，往往诣极，虽趣向非博，然当时作者，伏其简拔。 

　　高力士 

　　力士谪巫州，山多荠，不食，因感之作诗寄意曰：“两京作斤卖，五溪无人采。夷夏虽有殊，气味都不改。”其后会赦，因至武陵，遇开元中羽林军士坐事谪岭南，停车话旧，方知明皇厌世。北望号恸，呕血而卒。 

　　段柯古《叙力士事证》云：“呼二兄，柯古。呼阿翁，张继善。呼将军，郑梦复。呼父老，柯。五轮硙，继。初施棨戟，梦。常卧簏林，柯。长六尺五寸，继。陪葬泰陵，梦。咏荠，柯。齿成印，继。上国下国，梦。梦鞭，柯。吕氏生髭。”继。 

　　高霁 

　　池阳九子山，太白易以九华之目，因与二三子联句，传之将来。“妙有分二气，灵山开九华。韦瓘舆。层标遏迟日，半壁明朝霞。太白。积雪曜阴壑，飞流歕阳崖。高霁。青荧玉树色，缥缈羽人家。”韦瓘舆。 

　　息夫牧 

　　《冬夜宴萧十丈因饯殷郭二子西上诗序》云：“冬有十二月，家君宰邑许下，夫子问津颍上，二贤将驰会府，皆适兹土。夜处狭室，列座有位，尊卑俨如，或捧觞上寿，或抠衣请益。始崇诗以阅礼，终讲信而修睦。然后文饱于德，义润其身。顷夫子升堂之后，若卢、贾、刘、尹之徒，半纪间接武鸣跃，实夫子训之导之斯至也。今殷、郭二子，天资才干，而加之镞羽，观光王庭，俯拾地芥，其谁曰不然。飞霜霭林，寒气总至，月落匝户，夜将向晨，座隅谦谦，毕醉温克。则知孔门宴饯，异于他日，二三子终身识之。夫子以家君政事，百里无事，命门弟子赋诗鸣琴，亦以释仳离之怨焉。小子不敏，忝居门人之末，敢不敬书其事。”诗曰：“有琴斯鸣，于宰之庭。君子莅止，其心孔平。政既告成，德以永贞。鸣琴有术，于颍之畔。彼之才髦，其年未冠。闻诗闻礼，斐兮灿灿。鸣琴其怡，于颍之湄。二子翰飞，言戾京师。有郁者桂，载攀其枝。琴既鸣矣，宵既清矣。烘煁有炜，酒醴惟旨。喟我寤叹，吁其别矣。” 

　　崔曙 

　　曙《颖阳东溪怀古》云：“灵溪氛雾歇，皎镜清心颜。空色不映水，秋声多在山。世人久疏旷，万物皆自闲。白鹭寒更浴，孤云晴未还。昔时让王者，此地闭玄关。无以蹑高步，凄凉林壑间。” 

　　《试明堂火珠诗》云：“正位开重屋，中天出火珠。夜来双月合，曙后一星孤。天净光难灭，云生望欲无。还知圣明代，国宝在京都。”曙以是诗得名，明年卒，惟一女名星星，始悟其谶也。 

　　曙，开元二十六年登进士第。 

　　商璠云：“曙诗言辞款要，情兴悲凉，送别登楼，但堪下泪。” 

　　《途中晚发》云：“晚霁长风里，劳歌赴远期。云轻归海疾，月满下山迟。旅望因高尽，乡心遇物悲。故林遥不见，况在落花时。” 

　　《送薛据》云：“无媒嗟失路，有道亦乘流。客处不堪别，异乡应共愁。我生早孤贱，沦落居此州。风土至今忆，山河皆共游。一从文章事，两京春复秋。君去问相识，几人成白头。” 

　　《早发交崖山还太室》云：“东林气微白，寒鸟忽高翔。吾亦自兹去，北山归草堂。仲冬正三五，日月遥相望。萧萧过颍上，昽昽辨少阳。川冰生积雪，野火出枯桑。独往路难尽，穷阴人易伤。伤此无依客，如何蒙雪霜。”  
　 
卷二十一

　　萧颖士　李华　崔颢　李嘉祐　王翰 

　　萧颖士 

　　颖士《重阳陪鲁山登北城赠别时元有挂冠之意诗》云：“山县绕古堞，悠悠快登望。雨余秋天高，目尽无隐状。绵连滍川迥，杳渺鸦路深。彭泽兴不浅，临风动归心。赖兹琴堂暇，傲倪倾菊酒。人和岁已登，从政复何有。远山十里并，一道衔长云。青霞半落日，混合疑晴曛。渐闻栖林羽，坐叹清夜月。中欢怆有违，行子念明发。仅能泯宠辱，未免伤别离。江湖不可忘，风雨劳相思。明时当盛才，短伎安所设。何日谢百里，从君汉之澨。” 

　　《答韦司业垂访》云：“呦呦食蘋鹿，常饮清泠川。但悦丰草美，宁知牢馔鲜。主人有幽意，将以充林泉。罗网幸免伤，蒙君复羁牵。高堂列众宾，广坐鸣清弦。俯仰转伤惕，徘徊独忧煎。缅怀云岩路，欲往无由缘。物各有所好，违之伤自然。”“神龟在南国，缅邈湘川阴。游止莲叶上，岁时嘉树林。毒虫且不近，斤斧何由寻。错落负奇文，荧煌耀丹金。江山万里余，淮海阻且深。独保贞素质，不为寒暑侵。一逢圣明代，应见通灵心。”“晋代有儒臣，当年富辞藻。立言寄青史，将以赞王道。辽落缅岁时，辛勤历江岛。且言风波倦，探涉岂为宝。不遇庾征西，云谁展怀抱。士贫乏知己，安得成所好。”“彭阳昔游说，愿谒南郢都。王果尚未达，况从夷节谟。岂知晋叔向，无罪婴囚拘。临难俟解纷，独知祁大夫。举仇且不弃，何必论亲疏。夫子觉者也，其能遗我乎。”“关西一公子，年貎独青春。披褐来上京，翳然声未振。中郎何为者，倒屣惊座宾。词赋岂不佳，盛名亦相因。为君奏此曲，此曲多苦辛。千载不可诬，孰言今无人。” 

　　李华序其文曰：“开元、天宝间，以文学著于时者，曰兰陵萧颖士，字茂挺。年十九，进士擢第。淮南连帅表君为扬州功曹，没于汝南旅次。君谓《六经》之后，有屈原、宋玉，文甚雄壮，而不能经。厥后有贾谊，文词详正，近于理体。枚乘、司马相如，亦瑰丽才士，然而不近风雅。杨雄用意颇深，班彪识理，张衡宏旷，曹植丰赡，王粲超逸，嵇康标举，此外皆金相玉质，所尚或殊，不能备举。左思诗赋，有雅颂遗风，干宝著论，近乎王化根源，此外皆夐绝无闻。近日陈拾遗文体最正。以此而言，见君述作。君以文章制度为己任，时人咸以此许之。” 

　　颖士卒，门人赠文元先生。惟一子存，字伯诚，为金部员外郎，有功曹文风。恶裴延龄，弃官归庐山。存子东，从事邕南，以女妻柳淡，字中庸。韩文公少时，受存之知，自袁州入为祭酒，经庐山，过其山居，知诸子凋谢，唯二女在，乃为诗曰：“中郎有女能传业，伯道无男可保家。今日匡山过旧隐，空将衰泪对烟霞。” 

　　颖士以推奖后进为任，如李阳、李幼卿、皇甫冉、陆渭等数十人，由奖目皆为名士，天下推知人，称“萧功曹”。尝兄事元德秀，而友殷寅、颜真卿、柳芳、陆据、李华、邵轸、赵骅，时人语曰：“殷颜柳陆，李萧邵赵。”以能全其交也。李华与齐名。世号“萧李”。 

　　李华 

　　华，字遐叔。举开元二十三年进士，天宝二年博学宏词皆为科首。天宝十一年，拜监察御史，除右补阙。禄山乱，辇母而逃，为盗所得。二京复，坐谪杭州司功参军。召加司封员外郎，将以司言处之。华曰：“焉有隳节夺志者，可以荷君之宠乎？”移病请吿。李岘领选江南，表为从事，以风痹废居楚。 

　　《咏史诗》云：“日照昆仑山，羽人披羽衣。乘龙驾云雾，欲往心无违。此山在西北，乃是神仙国。灵气皆自然，求之不可得。何为汉武帝，精意遍群山。糜费巨万计，宫车终不还。苍苍茂陵树，足以戒人间。”“天生忠与义，本以佐雍熙。何意李司隶，而当昏乱时。古坟襄城野，斜径横秋陂。况不禁樵采，茅莎无孑遗。高标尚可仰，精爽今何之。一忤中常侍，衔冤谁见知！常观党锢传，抚卷不胜悲。”“文侯耽郑卫，一听一忘飱。白雪燕姬舞，朱弦赵女弹。淫声流不返，慆荡日无端。献岁受朝时，鸣钟宴百官。两床陈管磬，九奏殊未阑。对此唯恐卧，更能整衣冠。”“汉皇修雅乐，乘舆临太学。三老与五更，天王亲割牲。一人调风俗，万国和且平。单于骤款塞，武库欲销兵。文物此朝盛，君臣何穆清。至今壝坛下，如有箫韶声。”“蜀主相诸葛，功高名亦尊。驱驰千万众，怒目瞰中原。曹伯任公孙，国亡身不存。社宫久芜没，白雁犹飞翻。勿言君臣合，可以济黎元。为蜀谅不易，如曹难复论。”“秦灭汉帝兴，南山有遗老。危冠揖万乘，幸得厌征讨。当君逐鹿时，臣等已枯槁。宁知市朝变，但觉泉石好。高卧五十年，相看成四皓。帝言翁甚善，见顾何不早。咸称太子仁，重义亦尊道。侧闻骊姬事，申生不自保。暂出商山云，朅来趋洒扫。东宫成羽翼，楚舞伤怀抱。后代无其人，戾园满秋草。”“六国韩最弱，末年尤畏秦。郑生为韩计，且欲疲秦人。利物可分社，原情堪灭身。咸阳古城下，万顷稻苗新。”“昂藏獬豸兽，出自太平年。乱代乃潜伏，纵人为祸愆。常闻断马剑，每壮朱云贤。身死名不灭，寒风吹墓田。精灵如有在，幽愤满松烟。”“沂水春可涉，泮宫映杨叶。丽色异人间，珊珊摇佩环。展禽常独处，深巷生禾黍。城上飞海云，城中暗春雨。适来鸣佩者，复是谁家女。泥沾珠缀履，雨湿翠毛簮。电影开莲脸，雷声飞蕙心。自言沂水曲，采蘋兼采菉。归迳虽可寻，天阴光景促。怜君贞且独，愿许君家宿。徒劳惜衾枕，子不顾双蛾。艳质诚可重，淫风如礼何。周王惑褒姒，城阙成波沲。”“巢许在嵩颍，陶唐不得臣。九州尚洗耳，一命安能亲。绵邈数千祀，丘中谁隐沦。朝游公卿府，夕是山林人。蒲帛扬仄陋，薜萝为缙绅。九重念入梦，三事思降神。且设庭中燎，宁窥泉下鳞。”“汉时征百越，杨仆将楼船。幕府功未立，江湖已骚然。岛夷非敢乱，政暴地仍偏。得罪因怀璧，防身辄控弦。三军求裂土，万里讵闻天。魏阙心犹在，旗门首已悬。如何得良吏，一为制方圆。”《咏史》十一篇。 

　　《寄题赵七侍御自余干溪行，经弋阳至上饶，山川幽丽，思与云卿同游，邈不可得，因叙畴年之素，寄怀于篇》云：“摇桨曙江流，江清山复重。心惬赏未足，川回失前峰。凌滩出极浦，旷若天池通。君阳青嵯峨，开拆混元中。九潭鱼龙窟，仙成羽人宫。阴奥潜鬼物，精光动烟空。玄猿啼深茏，千宗反。楚越谓竹树深者为茏。白鸟戏葱蒙。飞湍鸣金石，激溜鼓雷风。雨濯万木鲜，霞照千山浓。草闲长余绿，花净落幽红。渚烟见晨钓，山月闻夜舂。覆溪窈窕波，滔石汹溶溶。丹丘忽聚散，素璧相奔冲。白日破昏霭，灵山出其东。势排昊苍上，气压吴越雄。回颈望云卿，此恨发吾衷。昔日萧郊游，四人才成童。华与赵七侍御骅、故萧十功曹颖士，皆苦贫帮弊。同年三人登科，故邵十六轸，未冠进太学，相次与校，邵后三人及第也。属词慕孔门，入仕希上公。纬卿陷非罪，折我昆吾锋。邵字纬卿，以冤横贬，卒南中。茂挺独先觉，拔身渡京虹。斯人谢明代，百代坠鹓鸿。萧天宝末知乱，弃官往江东殡葬先人，逝于江南。世故坠横流，与君哀路穷。禄山陷两京，华与赵受辱见中。相顾无死节，蒙恩逐殊封。华贬杭州司功，赵贬泉州晋江尉。天波洗其瑕，朱衣备朝容。华承恩累迁尚书郎，赵拜补阙御史。一别凡十年，岂期复相从。余生得携手，遗此两孱翁。群迁失莺羽，后凋惜长松。衰旅难重别，凄凄满心胸。遇胜悲独游，贪奇怅孤逢。禽尚彼何人，胡为束樊笼。吾师度门教，投弁蹑遐踪。” 

　　崔颢 

　　擢进士第，有文无行，终司勋员外郎。初，李邕闻其名，虚舍待之。颢至献诗，首章云：“十五嫁王昌。”邕叱曰：“小儿无礼。”不与接而去。 

　　《孟门行》云：“黄雀衔黄花，翩翩傍檐隙。本拟报君恩，如何反弹射。金罍美酒满座春，平原爱财多众宾。满堂尽是忠义士，何意得有谗谀人。谀人翻覆那可道，能令君心不自保。北园新栽桃李枝，根株未固何转移。成阴结子君自取，若问傍人那得知。” 

　　《霍将军》云：“长安甲第高入云，谁家居住霍将军。日晚朝回拥宾从，路旁揖拜何纷纷。莫言炙手手可热，须臾火尽灰亦灭。莫言贫贱即可欺，人生富贵自有时。一朝天子赐颜色，世上悠悠应始知。” 

　　《黄鹤楼诗》：“昔人已乘白云去，此地空余黄鹤楼。黄鹤一去不复返，白云千载空悠悠。晴川历历汉阳树，芳草凄凄鹦鹉洲。日暮乡关何处是，烟波江上使人愁。”世传太白云：“眼前有景道不得，崔颢题诗在上头。”遂作《凤凰台诗》以较胜负，恐不然。 

　　《王家少妇诗》云：“十五嫁王昌，盈盈入画堂。自矜年最小，复倚婿为郎。舞爱前溪绿，歌怜子夜长。闲来斗百草，度日不成妆。” 

　　商璠云：“颢少年为诗，属意浮艳，多陷轻薄。晚岁忽变常体，风骨凛然。如‘杀人辽水上，走马渔阳归。错落金锁甲，蒙茸貂鼠衣’，又‘秋风吹浅草，猎骑何翩翩。插羽两相顾，鸣弓新上弦’，鲍昭、江淹，须有惭色。” 

　　《古游侠呈军中诸将》云：“少年负胆气，好勇复知机。仗剑出门去，孤城逢合围。杀人辽水上，走马渔阳归。错落金锁甲，蒙茸貂鼠衣。还家行且猎，弓矢速如飞。地迥鹰狗疾，草深狐兔肥。腰间带两绶，转盼生光辉。顾谓今日战，何如随建威。” 

　　《赠王威古》云：“三十羽林将，出身常事边。秋风吹浅草，猎骑何翩翩。插羽两相顾，鸣弓新上弦。射麇入深谷，饮马向寒泉。马上共倾酒，野中聊割鲜。相看未及醉，战骑入幽燕。烽火知不息，边尘高际天。长驱救东北，战解城亦全。报国行赴难，古来皆共然。” 

　　《送单于裴都护》云：“征马出翩翩，秋城月正圆。单于莫近塞，都护欲临边。汉驿通烟火，胡沙乏井泉。功成须献捷，未必去经年。” 

　　《题隐侯八咏楼》云：“梁日东阳守，为楼望越中。绿窗明月在，青史古人空。江静闻山狖，川长数塞鸿。登临白云晚，流恨此遗风。” 

　　《辽西》云：“燕郊芳岁晚，残雪冻边城。四月青草合，辽阳春水生。边人正牧马，汉将日征兵。露重宝刀湿，沙虚金鼓鸣。寒衣着已尽，春服谁与成。寄言洛阳使，为传边戍情。” 

　　《渭城少年行》云：“洛阳三月梨花飞，秦地行人春忆归。扬鞭走马城南陌，朝逢驿使秦川客。驿使前日发章台，传道长安春早来。棠梨宫中燕初至，蒲萄馆里花正开。念此使人归更早，三月便达长安道。长安道上春可怜，摇风荡日曲江边。万户楼台临渭水，五陵花柳满秦川。秦川寒食盛繁华，游子春来不见家。斗鸡下社春初合，走马章台日半斜。章台帝城称贵里，青楼日晚歌钟起。贵里豪家白马骄，五陵年少不相饶。双双挟弹来金市，两两鸣鞭上渭桥。渭城桥头酒新熟，金鞍白马谁家宿。可怜锦瑟筝琵琶，玉壶清酒就君家。小妇春来不解羞，娇歌一曲杨柳花。” 

　　李嘉祐 

　　字从一。上元中尝为台州刺史，大历间刺袁州。李肇记“漠漠水田飞白鹭，阴阴夏木啭黄鹂”之句，本嘉祐诗，而集中不见。与严维、刘长卿、冷朝阳友善。尝有诗：“四年谪官滞江城，未厌门前鄱水清。谁言宰邑化黎庶，欲别云山如弟兄。双鸥为底无心狎，白发从他绕鬓生。惆怅闲眠临极浦，夕阳秋草不胜情。”嘉祐盖尝谪官，但不知其故。然见《元日无衣冠入朝》云：“白髭空换岁，丹陛不朝天。”其坎坷之状，可少见矣。嘉祐有《送从叔阳冰寄从弟纡及侄端诗》，盖三子之族也。 

　　《游鹤林寺》云：“野寺江城近，双旌五马过。禅心超忍辱，梵语问多罗。松竹闲僧老，云霞晚日和。寒塘归路转，清磬隔微波。” 

　　《送王收往吉州谒王使君》云：“细草绿汀洲，王孙耐薄游。年华初冠带，文体旧弓裘。野渡花争发，春塘水乱流。使君矜小阮，应念倚门愁。” 

　　《仲夏江阴官舍寄裴明府》云：“万室边江次，孤城对海安。朝霞晴作雨，湿气晓生寒。苔色侵衣桁，潮痕上井栏。题书招茂宰，畏尔欲辞官。” 

　　《润州送蒋侍御收兵归扬》云：“冷气清金虎，兵威壮铁冠。扬旌川色暝，吹角水风寒。人对辎軿醉，花看睥睨残。羡归丞相府，空望旧门栏。” 

　　高仲武云：“嘉祐，袁州人。振藻天朝，大收芳誉，中兴高流也。与钱郎别为一体，往往涉于齐梁，绮美婉丽，盖吴筠、何逊之敌也。至于‘野渡花争发，春塘水乱流’，‘朝霞晴作雨，湿气晓生寒’，文华之冠冕也。又‘禅心超忍辱，梵语问多罗’，设使许珣更生，孙绰复在，穷思极笔，未到此境。” 

　　《和苗员外发秋夜宿直》云：“久雨南宫夜，仙郎寓直时。漏长丹凤阙，秋冷白云司。萤影侵阶乱，鸿声出苑迟。萧条人吏散，小谢有新诗。”姚合取为《极元集》。 

　　戴叔伦《夜发袁州寄李颍川诗》，即嘉祐也。诗云：“半夜回舟入楚乡，月明山水共苍苍。孤猿更发秋风里，不是愁人亦断肠。”时李贬于此。 

　　王翰 

　　《古长城吟》云：“长安少年无远图，一生唯羡执金吾。骐驎前殿拜天子，走马西击长城胡。胡沙猎猎吹人面，汉虏相逢不相见。遥闻钟鼓动地来，传道单于夜犹战。此时顾恩宁顾身，为君一行摧万人。壮士挥戈回白日，单于溅血染朱轮。归来饮马长城窟，长城道傍多白骨。问之耆老何代人，云是秦王筑城卒。黄昏塞北无人烟，鬼哭啾啾声沸天。无罪见诛功不赏，孤魂流落此城边。当昔秦王按剑起，诸侯膝行不敢视。富国强兵二十年，筑怨兴徭九千里。秦王筑城何太愚，天实亡秦非北胡。一朝祸起萧墙内，渭水咸阳不复都。” 

　　翰，字子羽，晋阳人。少豪健恃才。张嘉正、张说为并州长史，厚礼之。为驾部员外郎，坐事贬道州司马，卒。 

　　明皇送张说巡边，应制云：“紫盭尚书印，朱軿丞相车。登朝身许国，出阃将辞家。不惮炎蒸苦，亲尝走马赊。选徒军有令，誓卒尔无哗。帝乐风初起，王城日半斜。宠行流圣作，寅饯照台华。骑历河南树，旌摇天北沙。荣怀应尽服，严杀已先加。业峻灵祗保，功成道路嗟。宁知凿空使，远致石榴花。” 

　　《送张说赴集贤院上赐宴赋得筵字》云：“东堂起集贤，贵得从神仙。首命台阶老，将崇御府员。送人将玉佩，中使拂琼筵。和乐薰风解，湛恩时雨连。长材成磊落，短翮强翩翾。徒仰蓬莱地，何阶不让缘。” 

　　《恩赐乐游园宴应制》云：“未极人心畅，何如帝道明。仍嫌酺宴促，复宠乐游行。陆海披珍藏，天河直斗城。四关清霭合，数处白云生。饪餗调元气，歌钟溢雅声。空惭尧舜力，至德杳难名。”  
　 
卷二十二

　　任华　邹象先　贾至　韦述　裴耀卿　解彦融　储光羲　孙翃　梁知微　沈千运　魏万　元结　张均　李嶷　万齐融　宋鼎　崔颂

　　任华

　　《杂言寄李白》：“古来文章有能奔逸气，耸高格，清人心神，惊人魂魄。我闻当今有李白，大猎赋，鸿猷文，嗤长卿，笑子云。班张所作琐细不入耳，未知卿云得在嗤笑限。登庐山，观瀑布，海风吹不断，江月照还明，余爱此两句；登天台，望渤海，云垂大鹏飞，山压巨鳌背，斯言亦好在。至于他作多不拘常律，振摆超腾，既俊且逸。或醉中操纸，或兴来走笔。手下忽然片云飞，眼前划见孤峰出。而我有时白日忽欲睡，睡觉歘然起攘臂。任生知有君，君也知有任生未？中间闻道在长安，及余戾止，君已江东访元丹。邂逅不得见君面，每常把酒背东望良久。见说往年在翰林，胸中矛戟何森森，新诗传在宫人口，佳句不离明主心。身骑天马多意气，目送飞鸿对豪贵。承恩召入凡几回，待诏归来仍半醉。权臣妒盛名，群犬多吠声。有敕放君归隐沦，高歌大笑出关去。且向东山为外臣，诸侯交迓驰朱轮。白璧一双买交者，黄金百镒相知人。平生傲岸其志不可测，数十年为客未尝一日低颜色。八咏楼中坦腹眠，五侯门下无心忆。繁花越台上，细柳吴宫侧。绿水青山知有君，白云明月偏相识。养高兼养闲，可见不可攀。庄周万物外，范蠡五湖间。又闻访道沧海上，丁令王乔时还往。蓬莱经是曾到来，方丈岂唯方一丈。伊余每欲乘兴远相寻，江湖拥隔劳寸心。今朝忽遇东飞翼，寄此一章表胸臆。傥能报我一片言，但访任华有人识。”

　　《杂言寄杜拾遗》云：“杜拾遗，名甫第二才甚奇。任生与君别来已多时，何尝一日不相思。杜拾遗，知不知，昨日有人诵得数篇黄绢词，吾怪异奇特借问，果然称是杜二之所为。势攫虎豹，气腾蛟螭，沧海无风似鼓荡，华岳平地欲奔驰。曹刘俯仰惭大敌，沈谢逡巡称小儿。昔在帝城中，盛名君一个，诸人见所作，无不心胆破。郎官丛里作狂歌，丞相阁中常醉卧。前年皇帝归长安，承恩阔步青云端。积翠扈游花匼匝，披香寓直月团栾。英才特达承天眷，公卿无不相钦羡。只缘汲黯好直言，遂使安仁却为掾。如今避地锦城隅，幕下英僚每日相就提玉壶，半醉起舞捋髭须，乍低乍昂傍若无。古人制礼但为防俗士，岂得为君设之乎！而我不飞不鸣亦何以，只待朝廷有知己。已曾读却无限书，拙诗一句两句在人耳。如今看之总无益，又不能崎岖倚朝市。且当事耕稼，岂得便徒尔。南阳葛亮为朋友，东山谢安作邻里。闲常把琴弄，闷即携樽起。莺啼二月三月时，花发千山万山里。此中幽旷无人知，火急将书凭驿吏，为报杜拾遗。”

　　高适《赠任华》云：“丈夫结交须结贫，贫者结交交始亲。世人不解结交者，唯重黄金不重人。黄金虽多有尽时，结交一成无竭期。君不见管仲与鲍叔，至今留名名不移。”

　　《摭言》载：“华告辞京尹贾大夫书，责其恃才傲物。又与京兆杜中丞书，责其始以文章见知，而终不相顾。上御史严大夫笺，以为失在于倨，阙在于恕，欲其遇士诫于倨，抚下洪于恕，可以长守富贵。与庾中丞书云：‘公幸以文章见许，以补衮相期。公顷谓李太仆曰：“任子文词，可谓卓绝，负冤以久，何不奏与太仆丞？”然公之相待，何前紧而后慢耶！华本野人，常思渔钓，寻常杖策，归乎旧山，非有机心，致斯扣系。但以今之后进，皆属望于公，公其留意焉。’”

　　邹象先

　　象先尉临淄，萧颖士自京邑无成东归，以象先同年生也，作诗赠之。来年，萧补正字，象先寄诗重述前事云：“六月度关云，三峰玩山翠。尔时黄绶屈，别后青云致。”萧答云：“桂枝常共擢，茅茨冀同荐。一命何阻修，载驰各州县。壮图悲岁月，明代耻贫贱。回首无津梁，只令二毛变。”

　　贾至

　　《岳阳楼宴王员外贬长沙》云：“极浦三春草，高楼万里心。楚山晴霭碧，湘水暮流深。忽与朝中旧，同为泽畔吟。停杯试北望，还欲泪沾襟。”

　　《侍宴曲》云：“云陛褰衣裳，丹墀覆绿杨。隔帘妆掩映，向席舞低昂。鸣佩长廊静，如冰广殿凉。余欢剑履散，同辇入昭阳。”

　　《冯昭仪当熊》云：“白羽插雕弓，霓旌动朔风。平明出金屋，扈辇上林中。逐兽长廊静，呼鹰御苑空。王孙莫谏猎，贱妾解当熊。”

　　《早朝大明宫》云：“银烛薰天紫陌长，禁城春色晓苍苍。千条弱柳垂青琐，百啭流莺绕建章。剑佩声随玉墀步，衣冠气接御炉香。共沭恩波凤池里，朝朝染翰侍君王。”王维、杜甫、岑参同和。

　　《自蜀奉册命往朔方途中作》云：“安史乱中夏，銮舆或南巡。衣冠陷泥滓，狼狈随风尘。豳公秉大节，临难不顾身。激昂白刃前，溅血下沾巾。尚书抱忠义，历险披苍榛。扈从出剑门，登翼岷江滨。时望揖侍郎，公才标缙绅。亭亭昆山玉，皎皎无缁磷。顾惟乏经济，捍牧陪从臣。永愿雪会稽，一剑清咸秦。太皇时内禅，神器付嗣孙。新命集旧邦，至德被远人。捧册自南服，奉诏趋北军。觐谒心载驰，违离难重陈。策马出蜀山，畏途上绿云。饮啄丛箐间，栖息虎豹群。岖崎凌栈危，惴惴栗心神。峭壁上嵚岑，大江下沄沄。皇风扇八极，异类怀深仁。元凶诱黠虏，肘腋生妖氛。明主信英武，威声吓四邻。誓师自朔方，旗帜何缤纷。铁骑照白日，旄头拂秋旻。将来荡沧溟，宁止蹴昆仑。古来有迍难，否泰长相因。夏康缵禹绩，代祖复汉勋。于后各勤王，驱驰拱紫宸。岂惟太公望，往昔逢周文。语谓三杰才，公业独殊伦。感此慰行迈，无为歌苦辛。”帝传位，至撰册进稿，帝曰：“先天诰命，乃父为之辞，今兹命又尔为之，两朝盛典，出卿父子之手，可谓继美矣。”

　　至，字幼邻，曾之子也。肃宗时为中书舍人，坐小法贬岳州司马。在巴陵有诗寄朝中友人云：“江南春草初幂幂，愁杀江南独愁客。秦中杨柳也应新，转忆秦中相忆人。万里莺花不相见，登高一望泪沾巾。”

　　宝应初，召复故官。大历中，位右散骑常侍，卒。

　　李白寄至诗云：“贾生西望忆京华，湘浦南迁莫怨嗟。圣主恩深汉文帝，怜君不遣到长沙。”

　　韦述

　　《晚度伊水诗》云：“悠悠涉伊水，伊水清见石。是时春向深，两岸草如积。迢递望洲屿，逶迤亘津陌。新树落疏红，遥原上新碧。回首瞻洛阳，遽有长山隔。烟雾犹辨家，风尘已为客。登陟多异趋，往来见行役。云起早已昏，鸟飞日将夕。光阴逝不借，超然慕畴昔。远近亦何为，归来存竹帛。”

　　《送张说上集贤学士应制》云：“修文中禁启，改字令名加。台坐征人杰，书坊应国华。赋诗开广宴，赐酒酌流霞。云散明金阙，池开照玉沙。掖垣留宿鸟，温树落余花。谬此天光及，衔恩醉日斜。”

　　述，纯厚长者，澹荣利，任史官二十年，典掌图书余四十年。天宝间，为国子司业，充集贤学士。禄山乱，抱国史藏南山。臣贼。贼平，流渝州，为刺史薛舒所困，不食死。

　　裴耀卿

　　耀卿为宣州刺史日，张九龄经当涂界，以诗寄之。又有《江上使风诗寄耀卿》云：“江路与天连，风帆何淼然。遥林浪出没，孤舫鸟联翩。常自千钧重，深思万事捐。报恩非狥禄，还逐贾人船。”耀卿《和当涂诗》云：“茂先实王佐，仲举信时英。气睹冲天发，人将下榻迎。圭符肃有命，江国远徂征。九派期方越，千钧或可轻。高帆出风迥，孤屿入云平。遄迈嗟于役，离忧空自情。饬簮倍早岁，接壤厕专城。旷别心弥轸，宏规义转倾。徒然限饥渴，况乃讽瑶琼。”《再酬使风见示》云：“兹地五湖邻，艰哉万里人。惊飙翻是托，危浪亦相因。宣室才华子，金闺讽议臣。承明有三入，去去速归轮。”

　　解彦融

　　《雁塔诗》云：“峥嵘彻倒景，刻峭俯无地。勇进攀有缘，即崄恐迷坠。窅然丧五蕴，蠢尔怀万类。实际罔他寻，波罗必可致。南山绕上苑，耆树连岩翠。北斗临帝城，扶宫切太清。飡和禆日用，味道懿天明。绿野冷风浃，紫薇佳气晶。驯禽演法要，忍草藉经行。本愿从兹适，方知物世轻。”此诗开元八年清河傅岩题于雁塔。

　　储光羲

　　《古意》云：“秋风肃天地，太行高崔嵬。猿狖清夜吟，其声一何哀。寂寥掩圭荜，梦寐游蓬莱。琪树远亭亭，玉堂云中开。洪崖吹箫管，素女飘飖来。雨师既先后，道路无纤埃。鄙哉楚襄王，独好云阳台。胚浑本无象，末路多是非。达士志寥廓，所在能忘机。耕凿时未至，还山聊采薇。虎豹对我蹲，鸑鷟傍我飞。仙人空中来，谒我勿复归。格择为君驾，云霓为君衣。西近昆仑墟，可与世人违。”

　　王维《待光羲不至诗》云：“重门朝已启，起坐听车声。要欲闻清风，方将出户迎。晚钟鸣上苑，疏雨过春城。了自不相顾，临堂空复情。”

　　光羲，兖州人。登开元进士第，又诏中书试文章，历监察御史。禄山乱，陷焉，贼平贬死。

　　商璠云：“储公诗格高调逸，削尽常言，趣远情深，挟风雅之道，得浩然之气。《述华清宫诗》云：‘山开鸿蒙色，天转招摇星。’又《游茅山诗》云：‘山门入松柏，天路涵空虚。’此例数百句，略见《荆阳集》，不复广播。常睹储公《政论》十五卷，《九经分义疏》二十卷，言博理当，实可谓经国之才。”

　　《新丰道中作》云：“西下长乐坂，东入新丰道。雨多车马稀，道上生秋草。太阴蔽皋陆，莫知晚与早。云雷杳冥冥，川谷漫浩浩。诏书植佳木，二十八年有诏植果。无言桃李好。自顾无此容，归从汉阴老。”

　　《泊舟诒潘少府》云：“行子苦风潮，维舟未能发。宵分卷前幔，卧视清秋月。四泽葭苇深，中洲烟火绝。苍苍水雾起，落落疏星没。所遇尽渔商，与言多楚越。其如念极浦，又以思明哲。时潘在后浦。常若千里余，况之异乡别。”

　　《田家即事》云：“蒲叶日已长，杏花日已滋。老农要看此，贵不违天时。迎晨起饭牛，双驾耕东灾。蚯螾土中出，田乌随我飞。群合乱啄噪，嗷嗷如道饥。我心多恻隐，顾此两复非。拨食与田乌，日暮空筐归。亲戚更相诮，我心终不移。”

　　《田家杂兴》三首云：“春至鸧鹒鸣，薄言向田墅。不能自力作，黾勉娶邻女。既念生子孙，方思广园圃。闲时相顾笑，喜悦好禾黍。夜夜登啸台，南望洞庭渚。白草被霜露，秋山响砧杵。却羡故年时，中情无所取。”“梧桐荫我门，薜荔网我屋。超超两夫妇，朝出暮还宿。稼穑既自种，牛羊还自牧。日旰懒耕锄，登高望川陆。空山足禽兽，墟落多乔木。白马谁家儿，联翩相驰逐。”“楚山有高士，梁国有遗老。筑室既相邻，向田复同道。粮糒常共饭，儿孙日更抱。忘此耕耨劳，愧彼风雨好。蟪蛄鸣空泽，鶗鴂伤秋草。日夕寒风起，衣裳苦不早。”

　　《同王十三维偶然作》四首云：“野老本贫贱，冒暑锄瓜田。一畦未及终，树下高枕眠。荷蓧者谁子，皤皤来息肩。不复间乡墟，相见但依然。腹中无一物，高话羲皇年。落日临层隅，逍遥望晴川。使妇提蚕筐，呼儿榜渔船。悠悠泛绿水，去摘浦中莲。莲花艳且美，使我不能还。”“仲夏日中时，草木看欲燋。田家惜功力，把锄来东皋。顾望浮云阴，往往误伤苖。归来悲困极，兄嫂相共饶。无钱可沽酒，何以解劬劳。夜深星汉明，庭宇虚寥寥。高柳三五株，可以独逍遥。”“浮云在虚空，随风复卷舒。我心方处顺，动作何忧虞。但言婴世网，不复得闲居。迢递别东国，超遥来西都。见人乃恭敬，曾不问贤愚。虽若不能言，中心亦难诬。故乡满亲戚，道远情日疏。偶欲陈此意，复无南飞凫。”“北山种松柏，南山种蒺藜。出入虽同趣，所向各有宜。孔丘贵仁义，老氏好无为。我心若虚空，此道将安施。暂过伊阙间，晼晚三伏时。高阁入云中，芙蓉满清池。要自非我室，还望南山陲。”

　　孙翃

　　张曲江在洪州，有《郡南江上别孙侍御诗》云：“云障天涯尽，川途海县穷。何言此地僻，忽与故人同。身负邦君弩，情纡御史骢。王程我安驻，离思逐秋风。”翃时以监察御史奉使洪州，酬云：“受命议封疆，逢君牧豫章。于焉审虞芮，复尔共舟航。怅别秋阴尽，怀归客思长。江皋枉离赠，持此慰他乡。”

　　梁知微

　　知微自潭州入朝，张说宴别于岳阳，以诗送之云：“远涖长沙渚，欣逢贾谊才。江山疲应接，风日复晴开。”又云：“月余偏地赏，心尽故人杯。”其末云：“梦见长安陌，朝宗实盛哉。”知微《奉别燕公诗》云：“华容佳山水，之子厌承明。符竹纡小郡，江湖被德声。三年计吏入，路指巴丘城。凫舟才结缆，驺驾已相迎。别离他乡酒，委曲故人情。孤屿早烟泊，长波晚气清。辛勤方远鹜，胜赏屡难并。回瞻洞庭浦，日暮愁云生。”燕公有《送知微渡东海诗》云：“今日此相送，明年此相待。天上客星回，知君渡东海。”暨送入朝，至洞庭山，又作云：“巴陵一望洞庭秋，日见孤峰水上浮。闻道神仙不可接，心随湖水去悠悠。”盖心存魏阙之意也。

　　知微，嗣圣初登进士第。

　　沈千运

　　《山中作诗》云：“栖隐别无事，所愿早离尘。不辞城邑游，礼乐拘束人。迩来归山林，庶事皆吾身。何者为形骸，谁是智与仁。寂寞了闲事，然后知天真。咳唾惊荣华，迂俯相屈伸。如何巢与由，天子不得臣。”

　　《赠史修文》云：“故人阻千里，会面非别期。握手于此地，当欢反成悲。念离宛犹昨，俄已经数期。畴昔皆少年，别来发如丝。不道旧姓名，相逢知是谁。曩游尽骞翥，与君仍布衣。岂曰无其才，命理应有时。别路渐欲少，不觉生涕洟。”

　　《感怀弟妹诗》云：“今日喜气暖，东风杏花拆。筋力又不如，惭叹涧中石。神仙杳难准，中寿才满百。近世多天伤，喜见髭鬓白。藜杖竹树间，宛宛旧行迹。岂知园中主，却是园中客。兄弟所存半，空为亡者惜。冥冥无再期，哀哀望松柏。骨肉能几人，年老渐疏隔。性情谁免此，而我何不易。唯愿得尔辈，相看慰朝夕。平生只已矣，此外尽非适。”

　　《濮上言怀》云：“圣泽优贤良，草泽无遗匿。人生各有志，在予胡不淑。一生但区区，五十无寸禄。衰退当弃捐，贫贱遭时讟。栖栖去人世，迍质日穷逼。不如守田园，岁晏望丰熟。壮年失宜尽，老大无筋力。始怆前计非，方贻后生福。儿童新学稼，小女未能织。顾此烦知己，终日求衣食。”

　　元结《箧中集序》云：“风雅不作，几及千年，近世作者，更相沿袭，拘限声病，喜尚形似，且以流易为辞，不知丧于雅正。吴兴沈千运，独挺于流俗之中，强攘于已溺之后，穷老不惑，五十余年，凡所为文，皆与时异。故朋友后世，稍见师效，能似类者有五六人。于戏！自沈公及二三子，皆以正直而无禄位，皆以忠信而久贫贱，皆以仁谦而至丧亡。兵兴于今六岁，已长逝者遗文散失，方阻绝者不见近作，故编于《箧中》者，凡二十二首云。”

　　王季友《代人赠千运》云：“相逢问姓名复存，别来无子今有孙。山上双峰长不改，百姓唯有三家村。村南东西车马道，一宿通舟水浩浩。河中磊磊十里石，河上游游泥种稻。平坡古塳背我拆，满田主人旧是客。举声酸辛问同年，十人七人归下泉。分手如何更此地，回头不去泪澘然。”

　　张籍《过千运旧居诗》云：“汝比君子宅，我来见颓墉。乱离子孙尽，地属邻里翁。古木被丘墟，蹊路不相通。旧井蔓草合，牛羊坠其中。君辞天子书，放意任礼躬。一生不自力，家与逆旅同。高词切星辰，余响激瘖聋。方将旌旧闾，百岁不可封。嗟其未积来，已为荒林丛。时当无知者，莫能敦此风。浩荡意无睹，我将安所从。”

　　魏万

　　“君抱碧海珠，我怀蓝田玉。各称希代宝，万里遥相烛。长卿慕蔺久，子猷意已深。平生风雅人，暗合江海心。去秋忽乘兴，命驾来东土。谪仙游梁园，爱子在邹鲁。二处一不见，拂衣向江东。五两挂淮月，扁舟随海风。南游吴越遍，高揖二千石。云上天台山，春逢翰林伯。宣父敬项槖，林宗重黄生。一长复一少，相看如弟兄。惕然意不尽，更逐西南去。同舟入秦淮，建业龙盘处。楚歌醉吴酒，借问承恩初。宫买长门赋，天迎驷马车。才高世难容，道废可推命。安石重携妓，子房空谢病。金陵百万户，六代帝王都。虎丘踞西江，钟山临北湖。湖山信为美，王屋人相待。应为岐路多，不知岁寒在。君游早晚还，勿久风尘间。此别未远别，秋期到仙山。”右魏万《赠太白诗》也。

　　太白《送万还王屋序》云：“王屋山人魏万，自嵩宋沿吴相访，数千里不遇。乘兴游台越，经永嘉，观谢公石门。后于广陵相见，美其爱文好古，浪迹方外，因述其行而赠以诗云。”

　　万后名颢，上元初登第。始见白于广陵，白曰：“尔后必著大名于天下，无忘老夫与明月奴。”因尽出其文，命颢集之。

　　元结

　　《舂陵行序》云：“癸卯岁，漫叟授道州刺史。道州旧四万余户，经贼已来，不满四千，大半不胜赋税。到官未五十日，承诸使征求符牒二百余封，皆曰‘失其限者，罪至贬削’。于戏！若悉应其命，则州县破乱，刺史欲焉逃罪？不应命，又即获罪戾，必不免也。吾将守官，静以安人，待罪而已。此州是舂陵故地，故作《舂陵行》以达下情。”诗曰：“军国多所须，切责在有司。有司临郡县，刑法竞欲施。供给岂不忧，征敛又可悲。州小经乱亡，遗人实困疲。大乡无十家，大族命单羸。朝食是草根，暮食乃木皮。出言气欲绝，意速行步迟。追呼尚不忍，况乃鞭扑之。邮亭传急符，来往迹相追。更无宽大恩，但有迫促期。欲令鬻儿女，言发恐乱随。悉使索其家，而又无生资。听彼道路言，怨伤谁复知。去冬山贼来，杀夺几无遗。所愿见王官，抚养以惠慈。奈何重驱逐，不使存活为。安人天子命，符节我所持。州县忽乱亡，得罪复是谁。逋缓违诏令，蒙责固所宜。前贤重守分，恶以祸福移。亦云贵守官，不爱能适时。顾惟孱弱者，正直当不亏。何人采国风，吾欲献此辞。”

　　《贼退示官吏诗序》云：“癸卯岁，西原贼入道州，杀掠几尽而去。明年，贼又攻永州，破邵，不犯此州边鄙而退。岂力能制敌欤？盖蒙其伤怜而已。诸使何为忍苦征敛？作诗一篇以示官吏。”诗云：“昔年逢太平，山林二十年。泉源在庭户，洞壑当门前。井税有常期，日晏犹得眠。忽然遭世变，数岁亲戎旃。今来典斯郡，山夷又纷然。城小贼不屠，人贫伤可怜。是以陷邻境，此州独见全。使臣将王命，岂不如贼焉。今彼征敛者，迫之如火煎。谁能绝人命，以作时世贤。思欲委符节，引竿自刺船。将家就鱼麦，归老江海边。”

　　杜子美《和元使君舂陵行序》云：“览道州元使君《春陵行》兼《贼退后示官吏作》二首，志之曰：‘当天子分忧之地，效汉官良吏之目。今盗贼未息，知民疾苦。得结辈十数公，落落参错天下为邦伯，万物吐气，天下少安可待矣。不意复见比兴体制，微婉顿挫之词，感而有诗，增诸卷轴，简知我者，不必寄元也。’”诗曰：“遭乱发尽白，转衰病相婴。沉绵盗贼际，狼狈江汉行。叹时药力薄，为客羸瘵成。吾人诗家秀，博采世上名。粲粲元道州，前圣畏后生。观乎舂陵作，歘见俊哲情。复览贼退篇，结也实国桢。贾谊昔流恸，匡衡常引经。道州忧黎庶，词气浩纵横。两章对秋月，一字皆华星。致君唐虞际，纯朴忆大庭。何时降玺书，用尔为丹青。狱讼久衰息，岂唯偃甲兵。凄恻念诛求，薄敛近休明。乃知正人意，不苟飞长缨。凉飙振南岳，之子宠若惊。色阻金印大，兴含沧溟清。我多长卿病，日久思朝廷。肺枯渴太甚，漂泊公孙城。呼儿具纸笔，隐几临轩楹。作诗呻吟内，墨淡字欹倾。感彼危苦词，庶几知者听。”

　　苏源明荐结于肃宗，时思明攻河阳，帝将幸河东，召结诣京师，结上《时议》三篇，乃摄监察御史。发宛叶军屯泌阳，全十五城。帝善之。代宗时，侍亲归樊上。后拜道州刺史，民乐其教。还京师卒。始号“猗玕子”，后称“浪士”，又曰“漫郎”，更曰“聱叟”。

　　张均

　　《九日巴丘登高》云：“客心惊暮序，宾雁下襄州。共赏重阳节，言寻戏马游。湖风愁代柳，江雨暗山楼。且酌东篱菊，聊袪南国忧。”

　　《岳州西城》云：“水国何辽旷，风波遂极天。西江三汜合，南浦二湖连。危堞临清境，烦忧暂豁然。九围观掌内，万像阅眸前。日去长沙浦，山横云梦田。汀葭变秋色，津树入寒烟。潜穴探灵诡，浮山揖圣仙。至人今不见，迹灭事空传。”

　　《巴丘春作》云：“日出洞庭水，春山挂断霞。江涔相映发，卉木共纷华。湘戍南浮阔，荆关北望赊。湖阴窥魍魉，丘势辨巴蛇。岛户巢为馆，渔人艇作家。自怜心问景，三岁客长沙。”

　　《岳州观竞渡》云：“画作飞凫艇，双双竞拂流。俄装山色变，急棹水华浮。土尚三闾俗，江传二女游。齐歌迎孟姥，独舞送阳侯。鼓发南湖汊，标争西驿楼。并驱常诧速，非畏日光遒。”俄装字传疑。

　　《岳州晚景》云：“晚景寒鸦集，秋声海雁归。水光浮日去，霞彩映江飞。洲白芦花吐，园红柿叶稀。长沙卑湿地，九月未成衣。”

　　《送梁六自洞庭山作》云：“巴陵一望洞庭秋，目见孤峰水上浮。闻道神仙不可接，心随湖水共悠悠。”

　　《奉和燕公山城》云：“郡馆临清赏，开扃坐白云。讼虚棠户晓，观静竹檐曛。悬榻迎宾下，趋庭学礼闻。风传琴上意，遥向日华纷。”

　　燕公《岳州别均》云：“离筵非宴喜，别酒正消魂。念汝犹童孺，嗟予隔远藩。津亭拔心草，江路断肠猿。他日将何见，愁来独倚门。”

　　均，丞相说之子也，说最钟爱，其情见于《岳州别均》之作。说为左相，知官考，均时任中书舍人，特注之曰：“父教子忠，古之善训。祁奚举子，义不务私。至于润色王言，彰施帝载，道参坟典，例绝功常，恭闻前烈，尤难其任。岂以嫌疑，敢挠纲纪，考上下。”均能文，为大理卿。禄山盗国，为伪中书令，免死，流合浦。

　　《流合浦岭外作》云：“瘴江西去火为山，炎徼南穷鬼作关。从此更投人境外，生涯应在有无间。”

　　杜子美《赠太常张卿》云：“方丈三韩外，昆仑万国西。建标天地阔，诣绝古今迷。气得神仙迥，恩承雨露低。相门清议众，儒术大名齐。轩冕罗天阙，琳琅识介圭。伶官诗必诵，夔乐典犹稽。健笔凌鹦鹉，铦锋莹鸊鹈。友于皆挺拔，公望各端倪。通籍逾青琐，亨衢照紫泥。灵虬传夕箭，归马散霜蹄。能事闻重译，嘉谟及远黎。弼谐方一展，班序更何跻。适越何颠踬，游梁竟惨凄。谬知终画虎，微分是醯鸡。萍泛无休日，桃阴想旧蹊。吹嘘人所羡，腾跃事仍暌。碧海真难涉，青云不可梯。顾深惭锻炼，方小辱提携。槛束哀猿叫，林惊夜鹊栖。几时陪羽猎，应指钓璜溪。”或疑此诗乃赠张垍。

　　李嶷

　　《淮南秋夜诗》云：“天净河汉高，夜闲砧杵发。清秋急如此，离恨应难歇。风乱池上萤，露光竹间月。君与共游处，勿作他乡别。”

　　商璠云：“嶷诗鲜净有规矩。其《少年行》三章，辞虽不多，翩翩然侠气在目也。”

　　《少年行》云：“十八羽林郎，戎衣从汉王。臂鹰金殿侧，挟弹玉舆傍。驰道春风起，陪游出建章。”“侍猎长杨下，承恩更射飞。尘生马影灭，箭落雁行稀。薄暮随天仗，联翩入琐闱。”“玉剑膝边横，金杯马上倾。朝游茂陵道，暮宿凤凰城。豪吏多猜忌，无劳问姓名。”

　　万齐融

　　《上巳绿潭篇》云：“春潭滉漾接隋宫，宫阙连延潭水东。蘋苔嫩色涵波绿，桃李新花照底红。垂菱布藻如妆镜，丽日晴天相皎映。素影颢颢对蝶飞，金沙砾砾窥鱼泳。佳人祓褉赏韶年，倾国倾城并可怜。拾翠总来芳树下，踏青争绕绿潭边。公子王孙恣游玩，沙场水曲情无厌。禽浮似挹羽觞杯，鳞跃疑投水心剑。金鞭玉勒骋轻肥，落絮红尘拥路飞。绿水残霞催席散，画楼初月待人归。”

　　梁肃作《越州开元寺僧昙一碑铭》云：“师与贺宾客知章、李北海邕、禇谏议庭诲、泾阳令万齐融为儒释之游，莫逆之友。”李华为《润州鹤林寺径山大师碑铭》云：“菩萨戒弟子故吏部侍郎齐澣、故刑部尚书张均、故润州刺史徐峤、故泾阳令万齐融，道流人望，莫盛于此。”以二铭观之，齐融盖开元以来江南乐道之士也。《于休烈传》云：“与会稽贺朝、万齐融，延陵包融齐名。”齐融止于昆山令，越州人也。

　　宋鼎

　　鼎，明皇时刺襄州，云：“张丞相九龄。与余有孝廉校理之旧，又代余为荆州。余改汉阳，仍兼按使，巡至荆州，故赠之诗曰：‘汉上登飞幰，荆南历旧居。已尝临砌橘，更睹跃池鱼。盛德继微眇，深衷能卷舒。义申蓬阁际，情切庙堂初。郡挹文章美，人怀爕理余。皇恩傥照亮，岂厌承明庐。’”九龄有《酬宋使君诗》云：“时来不息意，宿昔谬枢衡。翊圣负明主，妨贤愧友生。罢归犹右职，待罪尚南荆。政有留棠旧，风因继祖成。高轩问疾苦，蒸庶荷仁明。衰废时所薄，祗言僚故情。”

　　崔颂

　　张曲江在荆州，有《晨出郡舍林下诗》云：“晨兴步北林，萧散一开襟。复见林上月，娟娟犹未沉。片云自孤远，丛筱亦清深。无事由来贵，方知物外心。”时颂为郡司马，和云：“优闲表政清，林薄赏秋成。江上悬晓月，往来亏复盈。天云抗真意，郡阁晦高名。坐啸应无欲，宁辜济物情。”  
　 
卷二十三

　　司马退之　吴筠　苏广文　尉迟匡　王諲　陈希烈　高适　张彪　张子容　李之芳　崔彧　孟浩然　岑参

　　司马退之

　　《洗心诗》云：“不践名利道，始觉尘土腥。不味稻粱食，始觉神骨清。罗浮奔走外，日月无短明。山瘦松亦劲，鹤老飞更轻。逍遥此中客，翠发皆长生。草木多古色，鸡犬无新声。君有出俗志，不贪英雄名。傲然脱冠带，改换人间情。去矣丹霄步，向晓云冥冥。”

　　退之，道士。

　　吴筠

　　筠，字正节，华阳人。举进士不第。天宝初，请隶道士籍，明皇命待诏翰林。高力士善浮屠，乃短筠于帝，筠恳还嵩山。大历中死会稽剡中，弟子私谥“宗玄先生”。筠见恶于力士而斥，故文章深诋释氏。所善孔巢父、李白，歌诗略相甲乙。事潘师正学炼养术。天宝初，游会稽，与李白隐剡中。赴阙荐白，俱待诏翰林。

　　《览古十四首》云：“圣人重开济，明道欲救时。孔席不暇暖，墨突何尝缁。兴言振颓纲，将以有所维。君臣恣淫惑，风俗日凋衰。三代业遽陨，七雄遂交驰。庶物坠涂炭，区中若棼丝。秦皇燎儒术，方册靡孑遗。大汉历五叶，斯文复崇推。乃验经籍道，与世同屯夷。弛张固天意，设教安能持。”“栋宇代巢穴，其来自三皇。迹生固为累，经始增百王。瑶台既灭夏，琼室复殒商。覆车世不悟，秦氏兴阿房。继踵迷反正，汉家崇建章。力役弊万人，瑰奇殚八方。狥志仍未极，促龄已云亡。侈靡竟何在，荆榛生庙堂。”“吾观采苓什，复感青蝇诗。谗佞乱忠孝，古今同所悲。奸邪起谮害，骨肉相残夷。汉储殒江充，晋嗣灭骊姬。天性犹可间，君臣固其宜。子胥烹吴鼎，文种断越铍。屈原沈湘流，厥戚咸自贻。何不若范蠡，扁舟无还期。”“鲁侯祈正术，尼父从弃捐。汉主思英雄，贾生被排迁。始皇重韩子，及睹乃不然。汉武喜相如，既征复忘贤。遗远世咸尔，贱今理共然。方知古来主，难以效当年。”“食其昔未偶，落魄为狂生。一朝君臣契，雄辨何纵横。运筹康汉业，凭轼下齐城。既以智所达，还为智所烹。岂若终贱贫，酣歌本无营。”“晁错抱远策，为君纳良规。削彼诸侯权，永用得所宜。奸臣负旧隙，乘衅谋相危。世主竟不辨，身戮宗且夷。汉景称钦明，滥罚犹如斯。比干与龙逢，残害何足悲。”“绛侯成大绩，赏厚位乃尊。一朝对狱吏，荣辱安可论。苏生佩六印，奕奕为殃源。主父食五鼎，昭昭成祸根。李斯佐二辟，巨衅钟其门。霍孟翼三后，伊戚及后昆。天人忌盈满，兹理固永存。方知得意者，何必乘朱轮。灭景栖远壑，弦歌对清樽。二疏返海滨，蒋诩归林园。萧洒去物累，此谋诚足敦。”“圣人垂大训，奥义不苟设。天道殃顽凶，神明佑懿哲。斯言犹影响，安得复回穴。鮌瞍诞英睿，唐虞育昏孽。盗跖何延期，颜生乃短折。鲁隐全克让，祸机遂潜结。楚穆肆巨逆，福柄奚赫烈。田常弑其主，祚国久罔缺。管仲存霸功，世祀成诡说。汉氏方版荡，群阉恣邪谲。謇謇陈蕃徒，孜孜抗忠节。誓期区宇静，爰使凶丑绝。谋协事靡从，俄而返诛灭。古来若兹类，纷扰难尽列。道遐理微茫，谁为我昭晰。吾将询上帝，寥廓讵跻彻。已矣勿用言，忘怀庶自悦。”古意。

　　苏广文

　　《自商山宿陶令隐居》云：“闻道花源堪避秦，幽寻数日不逢人。烟霞洞里无鸡犬，风雨林中有鬼神。黄公庭下三芝秀，陶令门前五柳春。醉卧白云闲入梦，不知何物是吾身。”

　　《夜归华川因寄幕府》云：“山村寥落野人稀，竹里衡门掩翠微。溪路夜随明月入，亭皋春伴白云归。嵇康懒慢仍耽酒，范蠡逋逃又拂衣。汀畔数鸥闲不起，只应知我已忘机。”

　　《春日过田明府遇焦山人》云：“陶公归隐白云溪，买得春泉溉药畦。夜静竹间风虎啸，月明枝上露禽栖。陈仓邑吏惊烽火，太白山人讶鼓鼙。相见只言秦汉事，武陵溪里草萋萋。”

　　尉迟匡

　　李林甫当开元末，权等人主，幽并人尉迟匡，耿概士也，以频年不第，投书林甫，皆击刺之说。匡有《暮行潼关之作》云：“明月飞出海，黄河流上天。”又《观内人楼上踏歌》曰：“芙蓉初出水，桃李忽无言。”又《塞上曲》云：“夜夜月为青冢镜，年年雪作黑山花。”林甫曰：“萧颖士尝忤吏部王尚书，几至鞭扑，子诗未方颖士，吾名复异于王，重欲相干，三思可矣。”匡知见怒，惶怖趋出，恓屑无依，退归林墅。

　　王諲

　　《除夜》云：“今岁今宵尽，明年明日催。寒随一夜去，春逐五更来。气色空中改，容颜暗里回。风光人不觉，已着后园梅。”

　　《元夕观灯》云：“暂得金吾夜，通看火树春。停车傍明月，走马入红尘。妓杂歌偏胜，场移舞更新。应须尽记取，说向北来人。”

　　諲，登开元进士第。

　　陈希烈

　　《奉和圣制三日诗》云：“上巳迂龙驾，中流泛羽觞。酒因朝太子，诗为乐宾王。锦缆方舟渡，琼筵大乐张。风摇垂柳色，花发异林香。野老无公事，朝臣饮岁芳。皇情被群物，中外洽恩光。”

　　《云生栋梁间》云：“一片苍梧意，氛氲生栋梁。下帘山足暗，开户日添光。偏使衣裘润，能令枕簟凉。无心伴行雨，何必梦荆王。”

　　希烈，宋州人。工文章。开元中，禇无量、元行冲卒，希烈与康子元进讲禁中。天宝中为相，国忠忌之，即荐韦见素代相，罢为太子太师，失职无赖。禄山盗京师，遂相之。肃宗时，赐死于家。

　　高适

　　《同颜六少府旅居秋中之作》云：“人传君昨怅然悲，独坐深斋落木时。逸气旧来凌燕雀，高才何得混妍媸。迹劳黄绫人多叹，心在青云世莫知。不见鬼神无正直，从来州县有瑕疵。”

　　《封邱作》云：“我本渔樵孟诸野，一生自是悠悠者。乍可狂歌草泽中，宁堪作吏风尘下。只言小邑无所为，公门百事皆有期。拜迎官长心欲破，鞭挞黎庶令人悲。悲来向家问妻子，举家尽笑今如此。生事应须南亩田，世情付与东流水。梦想旧山安在哉，为衔君命日迟回。乃知梅福徒为尔，转忆陶潜归去来。”

　　开元二十六年，有从元戎出塞而还者，作《燕歌行》示予，适感征戍之事，作《燕歌行》云：“汉家烟尘在东北，汉将辞家破残贼。男儿本自重横行，天子非常赐颜色。枞金伐鼓下榆关，旌斾逶迤碣石间。校尉羽书飞瀚海，单于猎火照狼山。山川萧条极边土，胡骑凭陵杂风雨。战士军前半死生，美人帐下犹歌舞。大漠穷秋草木腓，孤城落日斗兵稀。身当恩遇常轻敌，力尽关山未解围。铁衣远戌辛勤久，玉箸应啼别离后。少妇城南欲断肠，征人塞北空回首。边庭飘飖那可度，绝域苍茫何所有。杀气三时作阵云，寒声一夜传刁斗。相看白刃血纷纷，死节从来岂顾勋。君不见沙场征战苦，至今犹忆李将军。”

　　适，字达夫，沧州人，客梁宋间。举有道科，哥舒翰表为西河从事，佐翰守潼关。天子西幸，适间道及帝河池，迁侍御史。后代崔光远为西川节度使。广德中召还，为右散骑常侍。永泰初卒。适以功名自许，而言浮其实。年五十始为诗，即工，以气质自高，每一篇出，好事者辄传布。

　　商璠云：“适性落拓，不拘小节，耻预常科，隐迹博徒，才名自远。然适诗多胸臆，兼有气骨，故朝野通赏其文。至如《燕歌行》等篇，甚多佳句。且余所爱者，‘未知肝胆向谁是，令人却忆平原君’，吟讽不厌矣。”

　　《古大梁行》云：“古城苍茫多荆榛，驱马荒城愁杀人。魏王宫馆尽禾黍，信陵宾客随灰尘。忆昔雄都旧朝市，轩车照耀歌钟起。军容带甲三十万，国步连营一千里。全盛须臾那可论，高台曲池无复存。遗墟但有狐狸窟，古地空余草木根。暮天摇落伤怀抱，倚剑悲歌对秋草。侠客犹传朱亥名，行人尚识夷门道。白璧黄金万户侯，宝刀骏马填山邱。年代凄凉不可问，往来唯有水东流。”

　　《行路难》云：“君不见富家翁，旧时贫贱谁比数。一朝金多结豪富，万事胜人健如虎。子孙成长满眼前，妻能管弦妾歌舞。自矜一身忽如此，却笑旁人独愁苦。东邻少年安所如，席门穷巷出无车。有才不肯学干谒，何用年年空读书。”

　　《邯郸少年行》云：“邯郸城南游侠子，自矜生长邯郸里。千场纵博家仍富，几处报仇身不死。宅中歌笑日纷纷，门外车马长如云。未知肝胆向谁是，令人却忆平原君。君不见即今交态薄，黄金用尽还疏索。以兹感叹辞旧游，更于时事无所求。且与少年饮美酒，往来射猎西山头。”

　　张彪

　　《北游远酬孟云卿》云：“忽忽望前事，志愿能相乖。衣马久羸弊，谁信文与才。善道居贫贱，洁服蒙尘埃。行行无定心，壈坎难归来。慈母忧疾疹，家室念栖栖。与君宿姻亲，深见中外怀。俟余惜时节，怅望临高台。”

　　《古别离》云：“别离无远近，事欢情亦悲。不闻车轮声，后会将何时。去日忘寄书，来日乖前期。纵知明当返，一息千万思。”

　　杜子美《寄张十二山人彪诗》云：“独卧嵩阳客，三违颍水春。艰难随老母，惨淡向时人。谢氏登山屐，陶公漉酒巾。群凶弥宇宙，此物在风尘。历下辞姜被，关西得孟邻。旦通交契密，晚接道流新。静者心多妙，先生艺绝伦。草书何太古，诗兴不无神。曹植休前辈，张芝更后身。数篇吟可老，一字买堪贫。”读子美诗，则彪盖颍洛间静者，天宝末将母避乱，故子美以诗寄云。

　　彪《杂诗》云：“富贵多胜事，贫贱无良图。上德兼济心，中才不如愚。商者多巧智，农者多膏腴。儒生未遇时，衣食不自如。久与故交别，他荣我穷居。到门懒入门，何况千里余。君子有褊性，矧乃寻常徒。行行任天地，无为强亲疏。”

　　《神仙》云：“神仙可学无，百岁名大约。天地何苍茫，人间半哀乐。浮生亮多感，善事翻为恶。争先等驱逐，中路苦瘦弱。长老思养寿，后生笑寂寞。五谷非长年，四气乃灵药。列子何必待，吾心满寥廓。”

　　张子容

　　《长安早春诗》云：“开国维东井，城池起北辰。咸歌太平日，共乐建寅春。云静青山树，冰开黑水滨。草迎金埒马，花伴玉楼人。鸿渐看无数，莺声听欲频。何当桂枝擢，归及柳条新。”

　　《九日陪润州邵使君登北固山》云：“五马向山椒，重阳出丽谯。徐州带绿水，楚国在青霄。张幕连江树，开筵接海潮。凌云词客语，回雪舞人娇。梅福惭仙吏，羊公赏下僚。新礼酒旧美，况是菊花朝。”

　　《送孟浩然归襄阳诗》云：“东越相逢地，西亭送别津。风涛开解缆，雪海去愁人。乡在桃林岸，山连枫树春。因怀故园意，归与孟家邻。”

　　孟浩然《送张子容赴进士举诗》云：“夕曛山照灭，送客出柴门。惆怅野中别，殷勤岐路言。茂林余偃息，乔木尔飞翻。无使谷风诮，须令友道存。”

　　《除夜乐城简孟浩然》云：“远客襄阳郡，来过海畔家。樽前柏叶酒，灯发九枝花。妙曲逢卢女，高才得孟家。东山行乐意，非是竞繁华。”

　　浩然《岁除夜乐城张少府宅》云：“云海访瓯闽，风涛泊岛滨。何知岁除夕，得见故乡亲。予是乘桴客，君为失路人。平生复能几，一别十余春。”

　　《巫山诗》云：“巫岭岧峣天际重，佳期宿昔愿相从。朝云暮雨连天暗，神女知来第几峰。”

　　子容乃先天二年进士第，曾为乐城尉，与孟浩然友善。

　　《贬乐城尉日作》云：“窜谪边穷海，川原近恶溪。有时闻虎啸，无夜不猿啼。地暖花常发，岩高日易低。故乡可忆处，遥指斗牛西。”

　　李之芳

　　大历中，子美有《夏夜李尚书筵送宇文石首赴县联句》云：“爱客尚书贵，之官宅相贤。子美。酒香倾坐侧，帆影驻江边。之芳。翟表郎官瑞，凫看令宰仙。彧。雨稀云叶断，夜久烛花偏。子美。数语欹纱帽，高文掷彩笺。之芳。兴饶行处乐，离惜醉中眠。彧。单父长多暇，河阳实少年。子美。客居逢自出，为别几凄然。”之芳。宇文晁，尚书之甥。崔彧，司业之孙也。

　　之芳，太宗子蒋王恽之曾孙，有令誉。安禄山奏为范阳司马，禄山反，自拔归京师。广德初，使吐蕃，被留二岁乃得归，拜礼部尚书，改太子宾客，薨。子美《哭之芳诗》云：“江雨铭旌湿，湖风井迳秋。”又曰：“复魄昭邱远，归魂素浐偏。”盖死于江湖也。

　　孟浩然

　　孟浩然，襄阳人也。骨貎淑清，风神散朗，救患释纷以立义，灌园圃以全高。交游之中，通脱倾盖，机警无匿。学不攻儒，务掇菁华；文不按古，匠心独妙。五言诗天下称其尽善。闲淤秘省，秋月新霁，诸英联诗，次当浩然，句曰：“微云淡河汉，疏雨滴梧桐。”举座嗟其清绝，咸以之阁笔，不复为缀。丞相范阳张九龄、侍御史京兆王维、尚书侍郎河东裴朏、范阳卢潠、大理评事河东裴总、华阳太守荥阳郑倩之、太守河东独孤策，率与浩然为忘形交。山南采访使太守昌黎朝宗，谓浩然闲深诗律，置诸周行，必咏穆如之颂。因入奏与偕行，先扬于朝，约日引谒，后期，浩然叱曰：“业已饮矣，身行乐耳，遑恤其他！”遂毕饮不赴，由是闲罢，浩然不之悔也。其好学忘名如此。王士源他时尝笔赞之曰：“导漾炳灵，实生楚英。浩然清发，亦自其名。”开元二十八年，王昌龄游襄阳，时浩然疾发背且愈，相得欢饮，浩然宴谑，食鲜疾动，终于南园。年五十有二。子仪甫。浩然每为诗，伫兴而故，作或迟成。行不为饰，动求真适，故似诞；游不为利，期以放情，故常贫。名劣系于选部，聚不盈甔室，虽屡空不给，自若也。王士源序。

　　《传》曰：“张九龄为荆州，辟置于府，罢。开元末，病疽背卒。后樊泽为节度使，时浩然墓碑坏，符载以笺叩泽曰：‘故处士孟浩然，文质杰美，殒落岁久，门裔陵迟，邱陇颓没，永怀若人，行路慨然。前公欲更筑大墓，阖州搢绅，闻风竦动，而今外廹军旅，内劳宾客，牵耗岁时，或有未遑。诚令好事者乘而有之，负公夙志矣。’泽乃更为刻碑凤林山南，封宠其墓。初，王维过郢州，画浩然像于刺史亭，因曰浩然亭，咸通中，刺史郑諴谓贤者不可斥其名，更曰孟亭。”

　　王维《忆孟云诗》曰：“故人今不见，日夕汉江流。借问襄阳老，江山空蔡州。”

　　皮日休《孟亭记》云：“明皇世，章句之风，大得建安体，论者推李翰林、杜工部为尤。介其间能不愧者，惟吾乡之孟先生也。先生之作，遇景入咏，不拘奇抉异，令龌龊束人口者，涵涵然有干霄之兴，若公输氏当巧而不巧者也。北齐美萧悫‘芙蓉露下落，杨柳月中疏’，先生则有‘微云澹河汉，疏雨滴梧桐’；乐府美王融‘日霁沙屿明，风动甘泉烛’，先生则有‘气蒸云梦泽，波动岳阳城’；谢眺之诗句精者，有‘露湿寒塘草，月映清淮流’，先生则有‘荷风送香气，竹露滴清声’，此与古人争胜于毫厘也。”

　　明皇以张说之荐召浩然，令诵所作，乃诵“北阙休上书，南山归弊庐。不才明主弃，多病故人疏。白发催年老，青阳逼岁除。永怀愁不寐，松月夜窗虚。”帝曰：“卿不求朕，岂朕弃卿？何不云‘气蒸云梦泽，波动岳阳城’！”因是故弃。

　　商璠云：“余尝谓祢衡不遇，赵壹无禄，其过在人。及观襄阳孟浩然，磬折谦退，才名日高，天下藉甚。竟沦落明代，终于布衣，悲夫！予方知命矣！且浩然诗文华采丰茸，经缕绵密，半好雅调，全削凡体。至如‘众山遥对酒，孤屿共题诗’，无论兴象，复兼故实。又‘波动岳阳城’，亦为高唱也。”

　　《建德江宿》云：“移舟泊烟渚，日暮客愁新。野旷天低树，江清月近人。”

　　《裴司士见寻》云：“府僚能枉顾，佳酝复新开。落日池上酌，清风松下来。厨人具鸡黍，稚子摘杨梅。谁道山公醉，犹能骑马回。”

　　《早寒江上有怀》云：“木落雁初度，北风江上寒。我家江水上，遥隔楚云端。乡泪客中尽，孤帆天际看。迷津欲有问，平海夕漫漫。”

　　《永嘉上浦馆逢张子容》云：“逆旅相逢处，江村日暮时。众山遥对酒，孤屿共题诗。廨宇邻蛟室，人烟接岛夷。乡关万余里，失路一相悲。”

　　《湖上作》云：“八月湖水平，含虚混太清。气蒸云梦泽，波动岳阳城。欲济无舟楫，端居耻圣明。坐观垂钓者，空有羡鱼情。”

　　《岘山作》云：“石潭傍隈隩，沙榜晓夤缘。试垂竹竿钓，果得查头鳊。”又《冬至过友人》云：“鸟泊随阳雁，鱼藏缩项鳊。”故杜子美《忆襄阳》云：“吾友襄阳孟浩然，新诗句句尽堪传。至今耆旧无他语，谩钓查头缩颈鳊。”

　　《题鹿门山》云：“清晓因兴来，乘流越江岘。沙禽近相识，浦树遥莫辨。渐到鹿门山，山明翠微浅。岩潭多屈曲，舟楫屡回转。昔闻庞德公，采药遂不返。金涧饵芝术，石床卧苔藓。纷吾感耆旧，结缆事攀践。隐迹今尚存，高风邈已远。白云何时去，丹桂何偃蹇。探讨意未穷，回艇夕阳晚。”

　　张祜《题浩然宅》云：“高才何必贵，下位不妨贤。孟简虽持节，襄阳属浩然。”

　　岑参

　　《送王大昌龄赴江宁诗》云：“对酒寂不语，怅然悲一作愁。送君。明时未得用，未字一作不。白首徒攻文。泽国从一官，沧波几千里。群公满阙下，独去过淮水。旧家富春渚，尝忆卧江楼。自闻君欲行，频望南徐州。穷巷独闭门，寒灯静深屋。北风吹微雪，抱被肯同宿。君行到京口，正是桃花时。舟中饶孤兴，湖上多新诗。潜虬且深蟠，黄鹤一作鹄。飞未晚。惜君青云器，努力加飧饭。”

　　《奉送李太保兼御史大夫充渭北节度使即太尉光弼之弟也诗》云：“诏出未央宫，登坛近总戎。上公周太保，副相汉司空。弓抱关西月，旗飞渭北风。弟兄皆许国，天地荷成功。”

　　《宿华阴东郭客舍忆阎防诗》云：“次舍山郭近，觪鞍鸣钟时。主人炊新粒，行子充夜饥。闰月生首阳，照见华阴祠。苍茫秋山晦，萧瑟寒松悲。久从园庐别，遂与朋知辞。一作相知。旧壑兰杜晚，归轩今已迟。”

　　《春梦诗》云：“洞庭一作洞房。昨夜春风起，故人尚隔一作遥忆美人。湘江水。枕上片时春梦中，行尽江南数千里。”

　　参，南阳人，文本之后。登天宝进士第，累为安西、关西节度判官。入为祠功二外郎，虞库二正郎。出为嘉州刺史，副元帅杜鸿渐表公兼侍御史，列于幕府。使罢，寓于蜀，中原多故，卒死于蜀。

　　商璠云：“参诗语奇体峻，意亦新远。至如‘长风吹白茅，野火烧枯桑’，可谓逸矣。又‘山风吹空林，飒飒如有人’，颇称幽致也。”

　　《暮秋山行》云：“疲马卧长坂，夕阳下通津。山风吹长林，飒飒如有人。苍梧霁凉雨，石路无飞尘。千念集暮节，万籁悲萧辰。鶗鴂昨夜鸣，蕙草色已陈。况在远行客，自然多苦辛。”

　　《至大梁却寄康城主人》云：“一从弃鱼钩，十载干明王。无由谒天阶，却欲归沧浪。仲秋至东郡，遂见天雨霜。昨夜梦故山，芳蕙色已黄。平明辞铁邱，薄暮游大梁。仲秋萧条景，拔刺飞鹅鸧。四郊阴气闭，万里无晶光。长风吹白茅，野火烧枯桑。故人南燕吏，籍籍名皆香。聊似玉壶赠，置之君子堂。”

　　《卫尚书赤骠马歌》云：“君家赤骠画不得，一团旋风桃花色。红缨紫鞚珊瑚鞭，玉鞍锦韀黄金勒。请君鞁出看君骑，尾长窣地如红丝。自矜诸马皆不及，却忆百金新买时。香街紫陌凤城内，行人见者谁不爱。扬鞭骤急白汗流，弄影行骄碧蹄碎。紫髯胡雏金剪刀，平明剪出三鬃高。枥上看时独意气，众中牵出偏雄豪。骑将猎向南山口，城南狐兔不复有。草头一点疾如飞，却使苍鹰翻向后。忆昨看君朝未央，鸣珂拥盖满路香。始知边将真富贵，可怜人马相辉光。男儿意气得如此，鬃马长鸣北风起。待君东去扫胡尘，为君一日行千里。”

　　《北庭北楼呈幕中诸公》云：“尝读西域传，汉家得轮台。古塞千年空，阴山独崔嵬。二庭近西海，六月秋风来。日暮上北楼，杀气凝不开。大荒无鸟飞，但见白龙塠。旧国渺天末，归心日悠哉。上将新战胜，西郊绝烟埃。边城寂无事，抚剑空徘徊。幸得趋幕中，托身厕群才。早知安边计，未尽平生怀。”

　　《玉门关盖将军歌》云：“盖将军，真丈夫，行年三十执金吾，身长七尺颇有须。玉门关城迥且孤，黄沙万里百草枯。南邻犬戎北接胡，将军到来备不虞。五千甲士胆力粗，军中无事但欢娱。暖屋绣帘红地炉，织成壁衣花氍毺。灯前侍婢泻玉壶，金铛乱点野驼酥。紫绂金章左右趋，问著即是苍头奴。美人一双闲且都，朱唇翠眉映月眸。清歌一曲世所无，今日喜闻凤将雏。可怜绝胜秦罗敷，使君五马谩踟蹰。野草绣窠紫罗襦，红牙镂马对樗蒱。玉盘纤手摋作卢，众中夸道不曾输。枥上昂昂皆骏驹，桃花叱拨价最殊。骑将猎向城南隅，腊日射杀千年狐。我来塞外按边储，为君取醉酒剩酤。醉争酒盏相喧呼，却忆咸阳旧酒徒。”

　　《武威送刘单判官赴西行营使呈高开府》云：“热海亘铁门，火山赫金方。白草磨天涯，湖沙莽茫茫。夫子佐戎幕，其锋利如霜。中岁学兵符，不能守文章。功业须及时，立身有行藏。男儿感忠义，万里忘越乡。孟夏边候迟，边城草未长。马疾过飞鸟，天穷超夕阳。都护新出师，五月发军装。甲兵二百万，错落金光扬。揭旗拂昆仑，伐鼓震蒲昌。太白引官军，天威临大荒。西望云似蛇，边人知丧亡。浑驱大宛马，系取楼兰王。曾到交河城，风土断人肠。塞驿远如点，边烽互相望。赤亭多飘风，鼓怒不可当。有时无人行，沙石乱飘扬。夜静天萧条，鬼哭夹道傍。地上多髑髅，皆是古战场。置酒高馆夕，边城月苍苍。军中宰肥牛，堂上罗羽觞。红泪金烛盘，娇歌艳新妆。望若仰青冥，短翮难可翔。苍然西郊道，握手何慨慷。”

　　《天山雪送萧沼归京》云：“天山有雪常不开，千峰万岭雪崔嵬。北风夜卷赤亭口，一夜天山雪更厚。能兼汉月照银山，复逐边风过铁关。交河城边飞鸟绝，轮台路上马蹄滑。晻澹寒氛万里凝，阑干阴崖千丈冰。将军狐裘卧不暖，都护宝刀冻欲断。正是天山雪下时，送君走马归京师。客中何以赠君别，唯有青青松树枝。”

　　《走马川行奉送出师西行》云：“君不见走马沧海边，平沙莽莽黄入天。轮台九月风夜吼，一川碎石大如斗，随风满地石乱走。匈奴草黄马正肥，金山西见烟尘飞，汉家大将西出师。将军金甲夜不脱，半夜军行戈相拨，风头如刀面如割。马毛带雪汗气蒸，五花连钱旋作冰，幕中草檄砚水凝。敌骑闻之应胆慑，料知短兵不敢接，车师西门伫献捷。”

　　《轮台歌奉送封大夫出师西征》云：“轮台城头夜吹角，轮台城北旄头落。羽书昨夜过梁黎，单于已在金山西。戍楼西望烟尘黑，汉兵屯在轮台北。上将拥旄西出征，小胡吹笛大军行。四边戍鼓雪海涌，三军大呼阴山动。虏塞兵气连云屯，战场白骨缠草根。剑河风急雪片阔，沙口石冻马蹄脱。亚相勤王甚苦辛，誓将报主静边尘。古来青史谁不见，今见功名胜古人。”

　　《白雪歌送武判官》云：“北风卷地白草折，边城八月即飞雪。忽然一夜春风来，千树万树梨花开。散入珠帘湿罗幕，狐裘不暖锦衾薄。将军雕弓不得控，都护铁衣冷难著。瀚海阑干千尺冰，愁云黪澹万里凝。中军置酒饮归客，更奏琵琶与羌笛。纷纷暮雪下辕门，风掣红旗冻不翻。轮台东门送君去，去时雪满天山路。山回路转不见君，雪上空留马行处。”

　　《田使君美人如莲花舞北旋歌》云：“如莲花，舞北旋，世人有眼应未见。高台满地铺氍毺，试舞一曲天下无。此曲边人传入汉，诸客见之惊且叹。慢脸娇娥纤复浓，轻罗金镂花葱笼。回裙转袖若飞雪，左旋古旋生放风。琵琶横笛和未匝，花门一作开。山头黄云合。忽作出塞入塞声，白草胡沙寒飒飒。翻身入破如有神，前见后见回回新。始知诸曲不可能，采莲落梅徒聒人。世人学舞只是舞，姿态岂能得如此。”

　　参，至德中任宣议郎，试大理评事，摄监察御史。左拾遗裴荐、杜甫等，尝荐参识度清远，议论雅正，佳名早立，时辈所仰，可备献替之官云。  
　 
卷二十四

　　元杰　韦迢　孟彦深　郭受　陶岘　张偁　王昌龄　周万　包融　颜真卿　丁仙芝　李清　韩滉　齐澣　顾朝阳　韦建

　　元杰

　　元杰有《浈阳果业寺开东岭洞谷铭并序》云：“阴阳精气，结为山岳者，则为胜为异，为奥为閟。故万岭交峙而嵩华辨其方，群岳敩灵而瀛壶拔其类。是知仙居灵宅，其必有党乎。鸣弦之北趾，果业之东阜，高不百仞，广才千亩。层岩石室，幽谷灵洞，殊景异观，秀绝奇伟。虽瀑流之下炉峰，悬磴之跻丹峤，路远莫觌，余不知其伦拟焉。按《寺记》云：‘昔有方士，于是山炼金变形，羽服登仙，故石座丹灶，至今存焉。’观其东岭削成，石莹如玉，冈峦峭竦，岩壁重复。扪藟而升，如造云根。缥眇婵娟，似霞衣可攀。真气胜而尘累捐，五盖破而清机闲。荡然放怀，如羽翼之已生，赤城之可接。噫！境变志迁，若符契之协从也。下临长川，澄波吐澜，烟霞夕收，飞鸟不喧，青渺逶迤，流注无间。西直巨壑，连嶂如屏，林霭朝翠，岩光昼清。筱簜藏辉，杉松下冥，虚豁寂寥，涵风有声。绿岭未极，划开洞门，黛容峥嵘，诡状轮回，疑伏龙怪，镇含烟云。又有古木，倒傍绝壁，盘根网结，挂络空碧。崩崖傍倾，援迳下仄，羽人幽会，此焉瑶席。抟翠壁而直上，轧崎岖于紫氛，双岩屹以中断，奔屏蹙而成室，涵孕精爽，澄凝气源，信列仙之幽居，岂尘俗之所止哉。呜呼！鹤驾一去，凤箫响绝，荆榛蔽路，危磴败灭。迹留人境，而举世莫知；地联精刹，而群游莫至。吁，可怪乎！其晦藏也。元和丙申岁秋八月，余以胶鬲之困，寓居精舍，再从兄昭肃，时假兹邑，政便于人。务简多暇，与当寺僧知捷，日探道源。捷亦好古饕奇之士也。因语故实，缅思羽客之玄风，以为灵迹神踪，精诚必复，乃操刃持畚，履险道幽，梯绝栈而历巉岩，排蒙茏而登杳蔼。时更一稔，而神居秘躅，粲然皆睹。嗟乎！芝田元圃，岂远乎哉！天之与人，气通则合。客有顾咨而谂予者，或应之曰：‘天之运否泰相济，故善利称德，下民昏垫。人之道行藏有数，故棘津蓬蔂，时惟鹰扬。灵物必通，道在斯著。不然，何荒阻千祀，勃焉而兴欤？’乃为铭曰：‘凿石通道兮援木枝，仰攀洞口兮践奇危。奔龙伏虎兮势状奇，林攒峰倚兮蟠云螭。下临阴谷兮神以栗，嵌岩岩兮洞无极。老松萧瑟兮生远风，兴云霈霈兮烟雾黑。悬岩排空兮色喷黛，坚根网络兮层霄外。披霓解带兮羽翼生，下眺遥江兮入青霭。世道纷纶兮何足谓，朝为荣华兮夕憔悴。不如幽谷兮阅仙经，冀接浮邱兮整烟辔。我窥丹灶兮坐山腹，众峰参差兮隐云族。凿仙岭兮望瑶台，朝霞照海兮锦绮开。信赤松之所升降，王乔之所往来。道或用晦兮灵物斯潜，殷道未昌兮说筑傅岩。纷予感此兮勒铭云根，山既不朽兮与名长存。’”

　　韦迢

　　杜子美在长沙，《送韦员外迢牧韶州诗》云：“炎海韶州牧，风流汉署郎。分符先令望，同舍有辉光。白首多年疾，秋天昨夜凉。洞庭无过雁，书疏莫相忘。”迢《留别杜员外院长诗》云：“江畔长沙驿，相逢缆客船。大名诗独步，小郡海西偏。地湿愁飞鵩，天炎畏跕鸢。去留俱失意，把臂共潸然。”

　　迢《早发湘潭寄子美》云：“北风吹夜雨，江上早来凉。楚岫千峰翠，湘潭一叶黄。故人湖外客，白首尚为郎。相忆无南雁，何时有报章。”子美酬云：“养拙江湖外，朝廷记忆疏。深惭长者辙，重得故人书。白发丝难理，新诗锦不如。虽无南过雁，看取北来鱼。”

　　子美后《送魏司直掌选岭南兼寄迢》云：“故人湖外少，春日岭南长。凭报韶州牧，新诗昨寄将。”

　　孟彦深

　　字士源，天宝末为武昌令。元次山居武昌之樊山，新春大雪，彦深以诗问之曰：“江山十日雪，雪深江雾浓。起来望樊山，但见群玉峰。林莺却不语，野兽翻有踪。山中应大寒，短褐何以安。皓气凝书帐，清着钓鱼竿。怀君欲进谒，溪滑渡舟难。”次山酬云：“积雪闭山路，有人到庭前。云是孟武昌，令献苦雪篇。长吟未及终，不觉为凄然。古之贤达者，与世竟何异。不能救时患，讽谕以全意。知公惜春物，岂非爱时和。知公苦阴雪，伤彼灾患多。奸凶正驱驰，不合问君子。林莺与野兽，无乃怨如此。兵兴向九岁，稼穑谁能忧。何时不发卒，何日不杀牛？耕者日以少，耕牛日以稀。皇天复何忍，更又恐毙之。自经危乱来，触物堪伤叹。见君问何意，只益胸中乱。山禽饥不飞，山木冻皆折。悬泉化为冰，寒炉近不热。出门望天地，天地皆昏昏。时见双峰下，雪中生白云。”

　　次山又有《雪中怀孟武昌》云：“冬来三度雪，农者欢岁稔。我麦根已濡，各得在仓廪。天寒未能起，孺子惊人寝。云有山客来，篮中见冬蕈。生木上。烧柴为温酒，煮鳜为作沈。尺甚反，羹汁。客亦爱杯樽，思君共杯饮。所嗟山路开，时节寒又甚。不能苦相邀，兴尽还就枕。”

　　次山作《退谷铭》曰：“干进之客，不得游之。”作《杯湖铭》曰：“为人厌者，勿泛焉。乃曰孟士源尝黜官，无情干进，在武昌，不为人厌，可游退谷，可泛杯湖。”故有《招孟武昌诗》云：“武昌不仕进，武昌人不厌。退谷可正游，杯湖任来泛。湖上有水鸟，见人不飞鸣。谷中有山兽，往往随人行。莫将车马来，令我鸟兽惊。”

　　彦深，登天宝二年第。

　　郭受

　　受《寄子美诗》云：“新诗海内流传久，旧德朝中属望劳。郡邑地卑饶雾雨，江湖天阔足风涛。杜醪酒熟傍看醉，莲叶舟轻自学操。春兴不知凡几首，衡阳纸价顿能高。”衡阳出五家纸，又云出五里纸。

　　子美《酬郭十五判官》云：“才微岁老尚虚名，卧病江湖春复生。药里关心诗总废，花枝照眼句还成。只同燕石能星陨，自得随珠觉夜明。乔口橘洲风浪促，系帆何惜片时程。”

　　受，大历间衡阳判官也。

　　陶岘

　　岘，彭泽之孙也。开元末，家昆山，泛游江湖，自制三舟，与孟彦深、孟云卿、焦遂共载。吴越之士，号为水仙。省亲南海，获昆仑奴名摩诃，善游水。至西塞山下，泊舟吉祥佛舍，见江水深黑，谓必有怪物，投剑命摩诃下取。久之，支体磔裂，浮于水上。岘流涕回棹，赋诗自叙，不复游江湖矣。诗云：“匡庐旧业是谁主，吴越新居安自生。白发数茎归未得，青山一望计还成。鸦翻枫叶夕阳动，鹭立芦花秋水明。从此舍舟何所诣，酒旗歌扇正相迎。”

　　张偁

　　《辞房相公》云：“秋风飒飒雨霏霏，愁绝恓惶一布衣。辞君且作随阳雁，海内无家何处归。”

　　偁，天宝、至德间人。

　　王昌龄

　　昌龄，字少伯，江宁人。中第，补校书郎。又中博学宏辞科，迁汜水尉。不护细行，世乱还乡里，为刺史闾邱晓所杀。工诗，绪密而思清，时谓“王江宁”。

　　《独游诗》云：“林卧情每闲，独游景常晏。时从灞陵下，垂钓往南涧。手携双白鱼，目送千里雁。悟彼飞有适，知此罹忧患。放之清泠泉，因得省疏慢。永惟青岑客，回首白云间。神超物无违，岂系名与宦。”

　　《斋心诗》云：“女萝覆石壁，溪水幽蒙泷。紫葛蔓黄花，娟娟寒露中。朝饮花上露，夜卧松下风。云英化为水，光彩与我同。日月荡精魄，寥寥天府空。”

　　《箜篌引》云：“泸溪郡南夜泊舟，夜闻南岸羌戎讴，其时月黑猿啾啾。微雨沾衣令人愁，有一迁客登高楼，不言不寐弹箜篌。弹作蓟门桑叶秋，风沙飒飒青冢头，将军铁骢汗血流。深入匈奴战未休，黄旗一点兵马收，乱杀敌人积如邱。疮病驱来配边州，仍披漠北羊羔裘，颜色饥枯掩面羞。眼眶滴泪深两眸，还思本乡食牦牛，欲语不得指咽喉。或有强壮能吚嚘，意说被他边将仇，五世属蕃汉主留。碧毛毡帐河曲游，槖驼五万部落稠，敕赐飞凤金兜鍪。为君百战如过筹，静扫阴山无鸟投，家藏铁劵特承优。黄金千斤不称求，九族分离作楚囚，深溪寂寞弦苦幽。草木悲感声飕飕，仆本山东为国忧，光明殿前论九畴。簏读兵书尽冥搜，为君掌上施权谋，洞晓山川无与俦。紫宸发诏怀远柔，摇笔飞箱如夺钩，鬼神不得知其由。怜爱苍生比蚍蜉，缘河屯兵须渐抽，尽遣降来拜御沟。便令海内休戈矛，何用班超定远侯，史臣书之得已不？”

　　《长信秋》云：“金井梧桐秋叶黄，珠帘不卷夜来霜。熏笼玉枕无颜色，卧听南宫清漏长。”“奉帚平明秋殿开，且将团扇共徘徊。玉颜不及寒鸦色，犹带昭阳日影来。”

　　《西宫秋怨》云：“芙蓉不及美人妆，水殿风来珠翠香。谁分含啼掩秋扇，空悬明月待君王。”啼一作情。

　　《西宫春怨》云：“西宫夜静百花香，欲卷珠帘春恨长。斜抱云和深见月，朦胧树色隐朝阳。”

　　《青楼怨》云：“香帏风动花入楼，高调鸣筝缓夜愁。肠断关山不解说，依依残月下帘钩。”

　　《送李濯游江东诗》云：“清洛日夜涨，微风引孤舟。离觞便千里，远梦生江楼。楚国橙橘暗，吴门烟雨愁。东南且今古，归望山云秋。”

　　商璠云：“元嘉已还，四百年内，曹刘陆谢，风骨顿尽，今昌龄克嗣厥迹。至如‘明堂坐天子，月朔朝诸侯。清乐动千门，皇风被九州。庆云从东出，泱漭抱日流’，又‘独饮灞上亭，寒山青门外，长云骤落日，东来寂已晦’，又‘苍荻寒沧江，石头岸边饮’，又‘长亭酒未酣，千里风动地’，又‘京门望西岳，百里见郊树。飞雨祠下来，霭然关中暮’，又‘奸雄乃得志，遂使群心摇。赤风荡中原，烈火无遗巢。一人计不用，万里空萧条’，又‘百泉势相荡，巨石皆却立。昏为蛟龙怒，清见云雨入’，又‘去时三十万，独自还长安。不信沙场苦，君看刀箭瘢’，又‘云起太华山，云山互明灭。东风始含景，了了见松雪’，又‘槠楠无冬春，柯叶连峰稠。险壁下苍黑，烟含清江楼。叠沙积为冈，崩剥雨露幽。石脉尽横亘，潜潭何时流’，斯并惊耳骇目，略举十句，则中兴高作可知矣。予尝睹昌龄《斋心诗》、《吊轵道赋》，谓其人孤洁恬澹，与物无伤。晚节谤议沸腾，言行相背，及沦落窜谪，竟未减才名，固知善毁者不能掩西施之美也。”

　　《放歌行》云：“南渡洛阳津，西望十二楼。明堂坐天子，月朔朝诸侯。清乐动千门，皇风被九州。庆云从东来，泱漭抱日流。升平贵论道，文墨将何求。有诏征草泽，微诚将献谋。冠冕如星罗，拜揖曹与周。望尘非吾事，入赋且迟留。幸蒙国士识，因脱负薪裘。今者放歌行，以慰梁甫愁。位荣数计禄，奉养每丰羞。愿得金膏遂，飞云亦可筹。”

　　《代扶风主人答》云：“杀气凝不流，风悲日彩寒。浮尘起四远，游子弥不欢。依然宿扶风，沽酒聊自宽。寸心亦未理，长铗谁能弹。主人就我饮，对我还慨叹。便泣数行泪，因歌行路难。十五役边城，三回讨楼兰。连年不解甲，积日无所飧。将军降匈奴，国使没桑乾。去时三十万，独自还长安。不信沙场苦，君看刀箭瘢。乡亲悉零落，冢墓亦摧残。仰攀青松枝，恸哭伤心肝。禽兽悲不去，路旁谁忍看。幸逢休明代，寰宇静波澜。老马思伏枥，长鸣力已殚。少年与君会，何事发悲端。天子初封禅，贤良刷羽翰。三边悉如此，否泰亦须观。”

　　《郑县宿陶大公馆中赠冯六元二》云：“儒有轻王侯，脱略当世务。本家蓝田下，非为渔弋故。无何困躬耕，且欲驰永路。幽居与君近，出谷同所骛。昨日辞石门，五年变秋露。云龙未相感，干谒亦以屡。子为黄绶羁，予忝蓬山顾。京门望西岳，百里见郊树。飞雨祠上来，霭然关中暮。驰车郑城宿，秉烛论永素。山月出华阴，开此河渚雾。清光比故人，豁达展心晤。冯公尚戢翼，元子仍跼步。拂衣易为高，沦迹难有趣。张范善始终，吾等岂不慕。罢酒当凉风，屈伸备冥数。”

　　《小敷谷龙潭祠作诗》云：“崖谷歕疾流，地中有雷集。百泉势相荡，巨石皆却立。跳波沸峥嵘，深处不可挹。昏为蛟龙怒，清见云雨入。灵怪崇偏祠，废兴自兹邑。沉淫顷多昧，檐宇遂不葺。吾闻被明典，盛德惟世及。生人载山川，血食报原隰。岂伊骇微险，将以循氓揖。舟飞振吕梁，忠信亦我习。波流侵已广，悔吝在所汲。溪水有清源，褰裳靡沾湿。”

　　《过华阴诗》云：“云起太华山，山色互明灭。东峰始含景，了了见松雪。羁人感幽栖，窅映转奇绝。欣然忘所疲，永望吟不辍。信宿百里余，山开玩新月。何意昨来心，遇物遂迁别。人生屡如此，何以肆愉悦。”山色一作云仙。

　　《出郴山口至叠石湾野人室中寄张十一诗》云：“槠楠无冬春，柯弃连峰稠。阴壁下苍黑，烟含清江楼。景开独沿曳，响答随兴酬。旦夕望吾友，如何迅孤舟。叠沙积为冈，崩剥雨露幽。石脉尽横亘，潜潭何时流。既见万古色，颇尽一物由。水与世人远，气还草木收。盈缩理无余，今往何必忧。郴土群山高，耆老如中州。孰云议外降，岂是娱官游。阴火昔所服，丹砂将尔谋。昨临苏耽井，复向衡阳求。同疚来相依，脱身当有筹。数月乃离居，风湍成阻修。野人善竹器，童子能溪讴。寒月波荡漾，羁鸿去悠悠。”同疚一作问疚。

　　《九江口作诗》云：“漭漭江势阔，雨开浔阳秋。驿门是高岸，望尽黄芦洲。水与五溪合，心期万里游。明时无弃才，谪去随孤舟。鸷鸟立寒木，丈夫佩吴钩。何当报君恩，却系风霜头。”

　　《从军行》二首云：“向夕临大荒，朔风轸归虑。平沙万里余，飞鸟宿何处。敌骑猎长原，翩翩傍河去。边声摇白草，海气生黄雾。百战起风尘，十年履霜露。虽投定远笔，未坐将军树。早知行路难，悔不理章句。”“秋风马蹄轻，角弓持弦急。去为龙城战，正值边兵袭。军气横大荒，战酣日将入。长风金鼓动，白露铁衣湿。四起愁边声，南庭时伫立。断蓬孤自转，寒雁飞相及。万里云沙涨，平原冰霰涩。惟闻汉州遥，独向刀环泣。”

　　周万

　　《送沈芳谒李观察求仕进诗》云：“往日长安路，观游不惜年。为贪卢女曲，用尽沈郎钱。身老方投刺，途穷始着鞭。犹闻有知己，此去不徒然。”此君曾浪迹长安，因以诗让之。

　　万，开元末登第。

　　包融

　　《送国子张主簿诗》云：“湖岸缆初解，莺啼别离处。遥见舟中人，时时一回顾。坐悲芳岁晚，花落晴轩树。春梦随我心，摇扬逐君去。”

　　融，润州延陵人。历大理司直。二子何、佶齐名，世称“二包”。

　　孟浩然《宴包二融宅诗》曰：“闲居枕清洛，左右接大野。门庭无杂宾，车辙多长者。是时方盛夏，风物自潇洒。五月休沐归，相携竹林下。开襟成欢趣，对酌不能罢。烟暝栖鸟迷，余将归白社。”

　　颜真卿

　　吴门有清远道士同沈恭子游虎邱诗，其辞自商周历近代，抑二千年来矣。鬼神耶？隐士耶？莫能测也。而辞藻健俊，鲁公爱之，刻于岩际，并有继作，卫公又次而和之。清远道士诗云：“我本长殷周，遭罹历秦汉。四渎与五岳，名山尽幽窜。及此寰区中，始有近峰玩。近峰何郁郁，平湖渺弥漫。吟挽川之阴，步上山之岸。山川共澄澈，光彩交凌乱。白云滃欲归，青松忽消半。客去川岛静，人来山鸟散。谷深中见日，崖幽晓非旦。闻子盛游遨，风流足词翰。嘉兹好松石，一言常累叹。勿谓余鬼神，忻君共幽赞。”鲁公诗云：“不到东西寺，于今五十春。朅来从旧赏，林壑宛相亲。吴子多藏日，秦皇厌胜辰。剑池穿万仞，盘石坐千人。金气腾为虎，琴台化若神。登坛仰生一，舍宅叹珣珉。中岭分双树，回峦绝四邻。窥临江海接，崇饰四时新。客有神仙者，于兹雅丽陈。名高清远峡，文聚斗牛津。迹异心宁间，声同质岂均。悠然千载后，知我揖光尘。”卫公诗云：“茂苑有灵峰，嗟余未游观。藏山在平陆，坏谷有高岸。冈绕数仞墙，岩潜千丈干。乃知造化意，回斡资奇玩。镠腾昔虎踞，剑没尝龙焕。潭黛入海底，崟岑耸霄半。层峦未升日，哀狖宁知旦。绿筱夏凝阴，碧林秋不换。冥搜既窈窕，迥望何萧散。川晓岚气收，江春杂英乱。逸人缀清藻，前哲留篇翰。共扣哀玉音，皆舒文绣段。难追彦回赏，褚彦回见凡人所称，常过其实，又见虎邱，则逾其所闻。徒起兴公叹。一力如再升，含毫星斗烂。”

　　真卿与耿湋《水亭咏风联句》，有“度琴方解愠，临水已迎秋”之句。

　　丁仙芝

　　《长宁公主旧山池诗》云：“平阳旧池馆，寂寞使人愁。座卷留黄簟，帘垂白玉钩。庭闲花自落，门闭水空流。追想吹箫处，应随仙骑游。”

　　《越裳贡白雉》云：“圣哲承休运，伊皋列上台。寻思丹徼远，入贡素翚来。北阙欣初见，南枝顾未回。敛容残雪静，矫翼片云开。驯扰将无惧，翻飞幸不猜。甘从上林里，饮啄自徘徊。”

　　仙芝，润州曲阿人。登开元进士第，为余杭尉。

　　李清

　　《咏石季伦》云：“金谷繁华石季伦，只能谋富不谋身。当时纵与绿珠去，犹自无穷歌舞人。”

　　清，登天宝十二年进士第。

　　韩滉

　　《晦日呈诸判官》云：“晦日新晴春日娇，万家攀折渡长桥。年年老向江城寺，不觉春风换柳条。”

　　《闻乐怅然自述》云：“万事伤心对管弦，一身含泪向春烟。黄金用尽教歌舞，留与他人乐少年。”

　　滉，字太冲。贞元初，加同平章事、江淮转运使。二年，封晋国公。初有美名，所与游皆天下豪俊。其诗与孟浩然酬唱云。

　　齐澣

　　《长门怨》云：“营营孤思通，寂寂长门夜。妾妒亦知非，君恩那不借。携琴就玉阶，调悲心未谐。将心寄明月，流影入君怀。”

　　澣，字洗心，定州人。开元间，与苏晋、苏颋、贾曾、韩休、许景先、孙逖典诏诰，为代言最。杜暹当国，表宋璟为吏部尚书，澣及苏晋为侍郎，世谓“台选”。常称陈希烈、苖晋卿之才，后皆大显。

　　顾朝阳

　　《昭君怨》云：“莫将铅粉匣，不用镜花光。一去边城路，何情更画妆。影销胡地月，衣尽汉宫香。妾死非关命，都缘怨断肠。”

　　朝阳，开元间诗人。

　　韦建

　　《泊舟旴眙》云：“维舟淮水次，霜降夕流清。夜出潮侵岸，天寒月近城。平沙依雁宿，候馆听鸡鸣。乡国云霄外，谁堪羁旅情。”

　　建与萧颖士最善。  
　 
卷二十五

　　徐安贞　崔惠童　崔敏童　刘晏　刘湾　薛据　刘慎虚　张巡　张继　张谓　梁肃　柳浑　孟云卿

　　徐安贞

　　《画襄阳图》云：“画得襄阳郡，依然见昔游。岘山思驻马，汉水忆回舟。丹壑常含霁，青林不换秋。图书空咫尺，千里意悠悠。”

　　安贞，始名楚璧。应制举，三登甲科。开元中，为中书舍人、集贤学士。帝属文，多令视草。终中书侍郎。在中书省久，李林甫用事，或言计议多所参助云。或云安贞天宝后以林甫之故，避罪衡山岳寺。李北海游岳，识之，因戏曰：“‘岘山思驻马，汉水忆回舟。暮雨衣犹湿，春风帆正开’，抑能记否？”因同载北归。至长沙，谓守者曰：“潇湘逢故人，若幽谷之睹太阳。不然，委顿岩穴矣。”

　　崔惠童

　　《宴城东庄》云：“一月人生笑几回，相逢相识且衔杯。眼看春色如流水，今日飞花昨日开。”

　　尚明皇晋国公主。

　　崔敏童

　　《宴城东庄》云：“一年始有一年春，百岁曾无百岁人。能向花中几回醉，十千沽酒莫辞贫。”

　　敏童，惠童昆弟也。

　　刘晏

　　明皇御勤政楼，大张乐，罗列百技。时教坊有王大娘者，戴百尺竿，竿上施木山，状瀛州方丈，令小儿持绛节出入于其间，歌舞不辍。时刘晏以神童为秘书正字，方十岁。帝召之，贵妃置之膝上，为施粉黛，与之巾栉。帝问晏：“汝为正字，正得几字？”晏曰：“天下字皆正，唯朋字未正得。”贵妃复令咏王大娘戴竿，晏应声曰：“楼前百戏竞争新，唯有长竿妙入神。谁谓绮罗翻有力，犹自嫌轻更着人。”因命牙笏及黄绫袍赐之。

　　晏八岁，献颂泰山行在，帝命张说试之，说曰：“国瑞也。”即授太子正字。公卿邀请旁午，号神童。晏字士安。

　　刘湾

　　字灵源，彭城人。天宝进士。天宝之乱，以侍御史居衡阳。元结《送王契佐卿入蜀序》曰：“与佐卿去者有清河崔异，与次山住者有彭城刘湾，相醉相留，几日江畔。”

　　《出塞曲》云：“将军在重围，音信绝不通。羽书如流星，飞入甘泉宫。倚是并州儿，少年心胆雄。一朝随召募，百战争王公。去年桑乾北，今年桑乾东。死是征人死，功是将军功。汗马牧秋月，疲卒卧霜风。仍闻左贤王，更欲围云中。”

　　《即席赋露中菊》云：“众芳春竞发，寒菊露偏滋。受气何曾异，开花独自迟。晚成犹有分，欲采未过时。勿弃东篱下，看随秋草衰。”

　　元次山作《刘侍御月夜宴会序》云：“兵兴以来，十一年矣，获与同人欢醉达旦，咏歌取适，无一二焉。乙巳岁，彭城刘灵源在衡阳，逢故人或有在者，日夕相会，第宽远游。始与诸公待月而笑语，竞与诸公爱月而欢咏。夜久，赋诗言怀。于戏！文章道丧，盖亦久矣。时之作者，烦杂过多，歌儿舞女，且相喜爱，系之风雅，谁道是耶！诸公尝欲变时俗之淫靡，为后生之规范，今夕岂不能道达情性，成一时之美乎？”次山诗曰：“我从苍梧来，将耕旧山田。踟蹰为故人，且复停归船。日夕得相从，转觉和乐全。愚爱凉风来，明月正满天。河汉望不见，几星犹灿然。中夜兴欲酣，改坐临清川。未醉恐天旦，更歌促繁弦。欢娱不可逢，请君莫言旋。”

　　薛据

　　《出青门往南山下别业》云：“旧居在南山，夙驾自城阙。榛莽相蔽亏，去尔渐超忽。散漫余雪晴，苍茫季冬月。寒风吹长林，白日原上没。怀抱旷莫伸，相知阻胡越。弱年好栖隐，炼药在岩窟。及此离垢氛，兴来亦因物。末路期赤松，斯言庶不伐。”

　　《西陵口观海》云：“浙江漫汤汤，近海势弥广。在昔胚浑凝，融为百川长。地形失端倪，天色潜滉漾。东南际万里，极目远无象。山影乍浮沉，潮波忽来往。孤帆或不见，棹歌犹想像。日暮长风起，客心空振荡。浦口霞未收，潭心月初上。林屿几邅回，亭皋时偃仰。岁晏访蓬瀛，真游非外奖。”

　　据与王摩诘、杜子美最善，子美有《喜薛三据授司议郎诗》云：“文章开窔奥，迁擢润朝廷。”又有《寄薛三郎中诗》云：“与子俱白头，役役常苦辛。虽为尚书郎，不及村野人。天未厌戎马，我辈本常贫。子尚客荆州，我亦滞江滨。闻子心甚壮，所过信席珍。赋诗宾客间，挥洒动八垠。乃知盖代手，才力老益神。”其略如此。

　　据自永乐主簿陟县丞，复选宰陟县，刘长卿赠诗云：“栖鸾往已屈，驯翟今可嗣。此道如不移，云霄坐应致。县前漳水绿，郭外晋山翠。日得谢客游，时堪陶令醉。”

　　高适《淇上寄据》云：“故交负灵奇，逸气包謇谔。隐轸经济具，纵横建安作。”

　　据开元中自恃才名，于吏部参选，请授万年录事。诸流外官共见宰执诉之曰：“赤录事某等清要官，今被进士夺去，某等色人无措手足矣。”遂罢。

　　商璠云：“据为人骨鲠，兼有气魄，其文亦不自伤，不卑不达，故著《古兴诗》云：‘投珠恐见疑，抱玉但垂泣。道在君不举，功成叹何及！’怨愤颇深。至如‘寒风吹长林，白日原上没’，又‘穷冬时短晷，日尽西南天’，可谓旷代之佳句也。”

　　据，河中宝鼎人，中书舍人文思曾孙。父元晖，什邡令。开元、天宝间，据与弟播、总相继登科。终礼部侍郎。

　　“省署开文苑，沧浪学钓翁”，据之诗也。子美《怀据诗》乃云：“独当省署开文苑，兼泛沧浪学钓翁。”

　　据《古兴》云：“日中望双阙，轩盖扬飞尘。鸣佩初罢朝，自言皆近臣。光华满道路，意气安可亲。归来宴高堂，广筵罗八珍。仆妾尽锦绮，歌舞夜达晨。四时自相代，谁能分要津。已看覆前车，未见改后轮。丈夫须兼济，岂得乐一身。君今皆得志，肯顾憔悴人。”

　　《初去郡书情》云：“肃徒辞汝颍，怀古独凄然。尚想文王化，犹思巢父贤。时移多谗巧，大道竟谁传。况是疾风起，悠悠旌斾悬。征鸟无返翼，归流不停川。已经霜露下，乃验松柏坚。回首望城邑，迢迢间云烟。志士不伤物，小人皆自妍。感时唯责己，在道非怨天。从此适乐土，东归知几年。”

　　刘慎虚

　　《赠乔林》云：“去年上策不见收，今年寄食仍淹留。羡君有酒能共醉，羡君无钱能不忧。如今五侯不待客，羡君不问五侯宅。如今七贵方自尊，羡君不过七贵门。大夫会应有知己，世上悠悠何足论。”

　　《赠阎防》云：“青冥南山色，君与缁锡邻。深路入古寺，乱花随暮春。纷纷对寂寞，往往落衣巾。松色空照水，经声时有人。晚心复南望，山远情独亲。应以修往业，亦唯立此身。深林度空夜，烟月资清真。莫叹文明日，弥年徒隐沦。”

　　《九日送人》云：“海上正摇落，客中还别离。同舟去未已，远送新相知。流水意何极，满樽徒尔为。从来菊花节，早已醉东篱。”

　　《江南曲》云：“美人何荡漾，湖上风日长。玉手欲有赠，徘徊双鸣珰。唱歌随绿水，怨色起春阳。日暮还家望，烟云横洞房。”

　　《登庐山峰顶寺》云：“孤峰留万象，秋气何高清。天际南郡出，林端西江明。山门二缁叟，振锡闻幽声。心照有无界，业悬前后生。徒知真机静，尚与爱网并。方首金门路，未遑参道情。”

　　《暮秋杨子江寄孟浩然》云：“木叶纷纷下，东南日烟霜。山林相晓暮，天海深青苍。暝色空复久，秋声亦何长。孤舟兼微月，独夜仍越乡。寒笛对京口，故人在襄阳。咏思劳今夕，江汉遥相望。”

　　《海上》云：“日出归且远，送君东悠悠。沧溟千万里，日夜一孤舟。旷望绝国所，微茫天际愁。有时近仙境，不定若梦游。或见青色石，孤山百丈秋。前心方杳眇，此路劳夷游。离别惜吾道，风波敬皇休。春浮花气远，思逐海水流。日莫离歌后，永怀空沧州。”

　　郑处诲《明皇杂录》云：“天宝末，刘希夷、王泠然、王昌龄、祖咏、张若虚、张子容、孟浩然、常建、李白、刘慎虚、崔署、杜甫，虽有文章盛名，皆流落不偶。”

　　商璠云：“慎虚诗情幽兴远，思苦词奇，忽有所得，便惊众听。顷东南高唱者十数人，然声律婉态，无出其右。虽气骨不逮诸公，自永明以来，可杰立江表。至如‘松色空照水，经声时有人’，又‘沧溟千万里，日夜一孤舟。’‘归梦渡江水，悠悠绕故乡。驻马渡江处，望乡待归舟’，‘道自白云静，春与青溪长。时有落花至，远随流水香。开门向溪路，深柳读书堂。幽映每落日，清辉照衣裳’，并方外之言也。惜其不永天年，陨碎国宝。”

　　王昌龄《宿京江口期慎虚不至诗》云：“霜天起长望，残月生海门。风静夜潮满，城高寒气昏。故人何寂寞，久已乖清言。明发不能寐，徒盈江上樽。”又《送慎虚归取宏词解》云：“天清闻海鹤，游子引乡盼。声随羽仪远，势与归云便。青桂春再荣，白云暮来变。迁飞在礼义，岂复泪如霰。”

　　孟浩然《九日于龙沙寄刘大慎虚》云：“龙沙豫章北，九日挂帆过。风俗因时见，湖山发兴多。客中谁送酒，棹里自成歌。歌竟乘流去，滔滔任夕波。”

　　张巡

　　守睢阳日，当赋诗曰：“接战春来苦，孤城日渐危。合围侔月晕，分守效鱼丽。屡厌黄尘起，时将白羽挥。裹疮犹出阵，饮血更登陴。忠信应难敌，坚贞自不移。无人报天子，心计欲何施。”

　　又《夜闻笛》云：“岧峣试一临，虏骑俯城阴。不辨风尘色，安知天地心。营开星月近，战苦阵云深。旦夕更楼上，遥闻横笛吟。”

　　巡《谢金吾将军表》云：“想峨嵋之碧峰，豫游西蜀；追绿耳于悬圃，保寿南山。逆贼禄山，杀戮黎献，羶腥阙庭。臣被围四十七日，凡一千八百余战。主辱臣死，当臣效命之时；恶稔罪盈，是贼灭亡之日。”巡《祭纛文》曰：“太一先锋，蚩尤后殿，苍龙持弓，白虎捧箭。”《祭城隍》云：“眢井鸠翔，危堞龙攫。”皆文武雄健，志气不衰，真忠烈士也。

　　巡，字巡，邓州人。博通群书，为文章不立稿。以忠义死睢阳。

　　张继

　　《阊门即事》云：“耕夫召募逐楼船，春草青青万顷田。试上吴门看郡郭，清明几处有新烟。”

　　《清明日自西午桥至瓜岩村有怀》云：“晚霁龙门雨，春生汝穴风。鸟啼官路静，花发毁垣空。鸣玉惭时辈，垂丝学老翁。旧游人不见，惆怅洛城东。”

　　《洛阳作》云：“洛阳天子县，金谷石崇乡。草色侵官道，花枝出苑墙。书成休逐客，赋罢遂为郎。贫贱非吾事，西游思自强。”

　　《春夜皇甫冉宅对酒》云：“流落时相见，悲欢共此情。兴因樽酒洽，愁为故人轻。暗滴花垂露，斜辉月过城。那知横吹曲，江外作边声。”

　　《安公房问法》云：“流年一日复一日，世事何时是了时。试向东林问禅伯，遣将心地学琉璃。”

　　高仲武云：“张继员外，累代词伯，积袭弓箕。其于为文，不雕不饰。及尔登第，秀发当时。诗体清迥，有道者风。如‘女停襄邑杼，农废汶阳耕。使者乘轺去，诸侯拥节迎’，可谓事理双切。又‘火燎原犹热，波摇海未平’，比兴深矣。”

　　继，字懿孙，襄州人。登天宝进士第。大历末，检校祠部员外郎，分掌财赋于洪州。

　　《送郄绍充河南租庸判官》云：“齐鲁伤心地，频年此用兵。女停襄邑杼，农废汶阳耕。使者乘轺去，诸侯拥节迎。深仁佐君子，薄赋恤黎氓。火燎原犹热，波摇海未平。应将否泰理，一问鲁诸生。”

　　《感怀》云：“调与时人背，心将静者论。经年帝城里，不识五侯门。”

　　伉俪殁于洪州，刘长卿《哭张员外》云：“白简曾连拜，沧州每共思。抚存怜稚齿，叹逝顾身衰。自此辞张劭，何由见戴逵。独闻山吏部，流涕访孤儿。”

　　《枫桥夜泊》云：“月落乌啼霜满天，江枫渔火对愁眠。姑苏城外寒山寺，夜半钟声到客船。”此地有夜半钟，谓之“无常钟”，继志其异耳。欧阳以为语病，非也。

　　张谓

　　“负薪老翁往北州，北望乡关生客愁。自言老翁有三子，两人已向黄沙死。如今少男新长成，明年闻道更征兵。定知此别必零落，不及相随同死生。尽将田宅借邻伍，且复伶俜去乡土。在生本求多子孙，及有谁知更苦辛。近传天子尊武臣，强兵直欲静边尘。安边自合有长策，何必流离中国人。”《代北州老翁答》。

　　《送卢举使河源诗》云：“故人行役向边州，匹马今朝不少留。长路关山何日尽，满堂丝管为君愁。”

　　《同诸公游云公禅院》云：“共许寻鸡足，谁能惜马蹄。长空净云雨，斜日半虹霓。檐下千峰转，窗前万木低。看花寻迳远，听乌入林迷。地与喧卑隔，人将物我齐。不知樵客意，何事武陵溪。”

　　《送青龙一公》云：“事佛轻金印，勤王度玉关。不知从树下，还许到人间。楚水清莲净，吴门白日闲。圣朝须助治，切莫爱东山。”

　　《哭护国上人》云：“昔喜三身静，今悲万劫长。不应归北斗，多是向西方。舍利众生得，袈裟弟子将。鼠行残药碗，虫网旧绳床。别起千花塔，空留一草堂。支公何处在，神理竟茫茫。”

　　《麓山精舍送莫侍御归宁》云：“何处堪留客，香林隐翠微。薜萝通驿骑，松竹挂朝衣。霜引台乌集，风惊塔雁飞。饮茶胜饮酒，聊以送将归。”

　　乾元中，谓以尚书郎出使夏口，沔州牧杜公觞于江城之南湖。谓命李白标之嘉名，白目为郎官湖云。

　　谓《同王征君湘中有怀》云：“八月洞庭秋，潇湘水北流。还家万里梦，为客五更愁。不用开书帙，偏宜上酒楼。故人京洛客，何日复同游。”

　　《玉清公主挽歌》云：“学凤年犹少，乘龙日尚赊。初封千户邑，忽驾五云车。地接金人岸，山通玉女家。秋风何太早，吹落禁园花。”代宗之女。

　　谓，登天宝二年进士第。奉使长沙，尝作《长沙风土记》云：“巨唐八叶，元圣六载，正言待罪湘东。”

　　商璠云：“谓《代北州老翁答》及《湖中对酒行》，并在物情之外，众人未曾说耳。亦何必历遐远，探古迹，然后始为冥搜。”

　　谓《湖中对酒行》云：“夜坐不厌湖上月，昼游不厌湖上山。眼前一樽又长满，心中万事如等闲。主人有黍百余石，浊醪数斗应不惜。即今相对不尽欢，别后相思复何益。茱茰湾头归路赊，愿君且宿黄翁家。风光若此人不醉，参差辜负东园花。”

　　谓，大历间为礼部侍郎，典七年、八年、九年贡举。

　　梁肃

　　肃，字钦之，世居陆浑。萧复、杜佑交荐辟，终右补阙。崔恭序其文，以肃文虽多，而无适时之用，故以皇甫士安比之。

　　肃《赞四皓》云：“秦失其鹿，豪杰并逐。鸾凤何依，白云深谷。英英南山，采采紫芝。汉以剑起，吾谁与归。栖心化元，澹泊无为。礼物虽至，先生默而。惟彼贞名，确不可转。储皇不安，我德用显。大君是惊，惠位是宁。四公屈身，天下和平。弋者何思，鸿飞冥冥。”

　　柳浑

　　贞元中，牡丹已贵，浑诗云：“近来无奈牡丹何，数十千钱买一窠。今朝始得分明见，也共戎葵不较多。”见《酉阳杂俎》。

　　浑，字夷旷。不乐拘检，为贞元宰相。

　　孟云卿

　　《宋郊诗》云：“徘徊宋郊上，不见平生亲。独立正伤心，悲风来孟津。大方载群物，生死有常伦。虎豹不相食，哀哉人食人。岂知逢世运，天道亮云云。”又云：“太虚流素月，三五何皎明。光耀侵白日，贤愚迷至精。四时更变化，天道有亏盈。常恐今已没，须臾复更生。”

　　云卿，河南人。元次山《送孟校书往南海》云：“云卿与次山同州里，以辞学相友，少次山六七岁，声名满天下，知己在朝廷。及次山之年，何事不可至？勿爱罗浮，往而不归也。”

　　云卿《邺城怀古》云：“朝发淇水南，将寻北燕路。魏家旧城阙，寥落无人住。伊昔天地屯，曹公独中据。群臣将北面，白日忽西暮。三台竟寂寥，万世难长固。雄豪安在哉，衰草沾霜露。崔嵬长河北，尚见应刘墓。古树藏龙蛇，荒茅伏狐兔。永怀故池馆，数子章连句。逸兴驱山河，雄辞变云雾。我行睹遗迹，精爽如相遇。斗酒将酹君，悲风白杨树。”

　　《古挽歌》云：“草草闾巷喧，涂车俨成位。冥寂何所须，尽我生人意。北去路非远，此别终天地。临穴频抚棺，至哀反无泪。尔形未衰老，尔息犹童稚。骨肉安可离，皇天若容易。房帐即虚张，庭宇为哀吹。薤露歌若斯，人生尽如寄。”

　　《别离曲》云：“结发生别离，相思复相保。何知日已久，五变庭中草。渺渺大海途，悠悠吴江岛。但惧不出门，出门无远道。远道行既难，家贫衣服单。严风吹积雪，晨起鼻何酸。人生各有恋，岂不怀尔安。分明天上日，生死誓同欢。”

　　《伤怀酬故友诗》云：“悄悄晨鸡翔，淅淅草上霜。人生早艰苦，寿命恐不长。二十学已成，三十名不彰。岂无同门友，贵贱易中肠。驱马行万里，悠悠过帝乡。幸因弦歌末，得上君子堂。众乐互喧奏，独余被笙簧。坐中无知音，安得神洋洋。愿因高风起，上感白日光。”

　　《古别离》云：“朝日上高台，离人怨秋草。但见万里天，不见万里道。君行本遥远，苦乐诚难保。宿昔梦同衾，心忧梦颠倒。含酸欲谁诉，辗转伤怀抱。白发年已深，征行去何早。寒暄有时谢，憔悴难再好。人皆算年寿，死者何曾老。少壮无会期，水深风浩浩。”

　　高仲武云：“孟君诗祖述沈千运，《贼中十首》又渔猎陈拾遗，词气伤苦，怨者之流。如‘虎豹不相食，哀哉人食人’，方于《七哀》；‘路有饥妇人，抱子弃草间’，则云卿之句深矣。孟虽效之于陈、沈，才能升堂，犹未入室，然当今古调，无出其右者，一时之英也。余感孟君平生好古，著《格律门论》及谱二篇，以摄其体统。”

　　云卿与杜子美、元次山最善。

　　“群物归大化，六龙颓西荒。”《感怀》句。“安知浮云外，日月不运行。”《苦雨》句。“孤儿去慈亲，远客丧主人。莫吟辛苦曲，此曲谁忍闻。可闻不可说，去去无期别。行人念前程，不待参辰没。朝亦常苦饥，暮亦常苦饥。飘飘万里余，贫贱多是非。少年莫远行，远行多不归。”《悲哉行》。右张为取作《主客图》，以云卿为“高古奥逸主”。  
　 

卷二十六

　　卢象　阎防　王季友　杨贲　张陵　王之涣　李阳冰　苏涣　刘长卿　章八元　李穆　韦应物　朱放　孙逖　李纾　毕耀

　　卢象

　　象《题叔征君东溪草堂》云：“关山十余里，青壁森相倚。欲识尧时天，东溪白云是。雷声转幽壑，云气杳流水。涧影生虫蛇，岩端翳梓杞。大道终不易，君恩曷能已。鹤羡无老时，龟言摄生理。浮年笑六甲，元化潜一指。未暇扫云梯，空惭阮家子。”又云：“今朝共游者，得性闲未归。已到仙人家，莫惊鸥鸟飞。水深严公钓，松挂巢父衣。云气转幽寂，溪流无是非。名理未足羡，腥臊讵所稀。自惟负真意，何岁当食薇。”

　　象《自江东止田园移庄庆会未几归汶上小弟幼妹尤悲其别赋诗》云：“谢病始告归，依然入桑梓。家人皆伫立，相候衡门里。畴类皆长年，成人旧童子。上堂家庆毕，愿与亲姻迩。论旧或余悲，思存且相喜。田园转芜没，但有寒泉水。衰柳日萧条，秋光清邑里。入门乍如客，休骑非便止。中饮顾王程，离忧从此始。”“两妹日长成，双鬟将及人。已能持宝瑟，自解掩罗巾。念昔别时小，未知疏与亲。今来识离恨，掩泪方殷勤。”“小弟更孩幼，归来不相识。同居虽渐惯，见人犹默默。宛作越人言，殊乡甘水食。别此最为难，泪尽有余忆。”

　　刘梦得《董侹诗集序》云：“尝所游皆青云之士，闻名如卢、杜，员外象，工部甫。高韵如包、李，祭酒吉，侍郎纾。迭以章句扬于当时。”

　　商璠云：“象诗雅而不素，有大体，得国士之风。曩在校书，名光秘阁。其如‘灵越山多秀，新安江甚清’，盖东南之数郡也。”

　　《竹里馆》云：“江南冰不开，山泽气潜通。腊月闻山鸟，寒崖见蛰熊。柳林青半合，荻笋乱无丛。回首金陵岸，依依向北风。”

　　《送祖咏》云：“田家宜伏腊，岁晏子言归。石路雪初下，荒村鸡共飞。东原多烟火，北涧隐寒晖。满酌野人酒，倦闻邻女机。胡为困樵采，几日被朝衣。”

　　《赠张筠员外》云：“公门世业昌，才子冠裴王。出自平津邸，还为吏部郎。神仙余气色，列宿动辉光。夜直南宫静，朝趋北禁长。时人窥冰鉴，明主赐衣裳。翰苑飞鹦鹉，天池待凤凰。承欢畴日顾，未记后时伤。去去图南远，微才幸不忘。”

　　《赵都护晏别》云：“结发候旌麾，元戎复在斯。门开都护府，兵动羽林儿。黠虏多翻覆，谋臣有别离。智同天所授，恩共日相随。汉使开宾幕，胡笳送酒卮。风霜迎马首，雨雪事鱼丽。上策应无战，深情属载驰。不应行万里，明主寄安危。”

　　象，字纬卿。刘梦得纪其文云：“公始以章句振起于开元中，与王维、崔颢比肩骧首，鼓行于时。妍词一发，乐府传贵。由前进士补秘书郎，转右卫仓曹掾。丞相曲江公，方执文衡，揣摩后进，得公深器之，擢为左补阙、河南府司录司勋员外郎。名盛气高，少所卑下，为飞语所中，左迁齐、汾、郑三郡司马。入为膳部员外郎。大盗起幽陵，入洛师，执公，胁之从伍中。谪果州长史，又贬永州司户，移吉州长史。诏拜主客员外郎，道病留武昌，遂不起。故相崔太傅时为右史，方作鄂，以文志其墓。其词曰：‘噫！公妙年有声，振耀当代。翱翔云路，不虞矰缴。盛名先物，易生疵疠。三至郎省，坐成遗耋。蹭蹬江皋，栖栖没齿。’见知者恨之。”

　　阎防

　　《百丈溪新理茅茨读书》云：“浪迹弃人世，还山自幽独。始傍巢由踪，吾其获心曲。荒庭何所有，老树半空腹。秋蜩鸣北林，暮鸟穿我屋。栖迟乐遵渚，恬旷寡所欲。开卦推盈虚，散帙攻节目。养闲废人事，达命知止足。不学东国儒，俟时劳伐辐。”

　　防与薛据在终南山丰得寺读书。韦苏州有《城中卧疾和阎薛二子屡从邑令饮诗》云：“车一作良。马日萧萧，胡不住一作在。我庐。方来从令饮，卧病独何如。秋风起汉一作江。皋，开户望平芜。即此吝一作稀。音素，一作表。焉知中密疏。渴者不思火，寒者不求水。人生羁寓一作旅。时，去就当如此。犹希心异迹，一作从利心迹异。眷眷存终始。”

　　防在开元、天宝间有文称，岑参、孟浩然、韦苏州有赠章，然不知得罪谪长沙之故也。

　　商璠云：“防为人好古博雅，其诗警策，语多真素。至如‘荒庭何所有，老树半空腹’，又若‘熊跪庭中树，龙蒸栋里云’，皎然可信也。”

　　《秋晚石门礼佛》云：“轻策凌绝壁，招提谒金仙。舟车无由径，崖峤乃属天。踯躅淹昃景，夷犹望新弦。石门变暝色，谷口生人烟。阳雁叫平楚，秋风急寒川。驰晖苦代谢，浮脆暂贞坚。永欲卧邱壑，息心依梵筵。誓将历劫愿，无以外物牵。”

　　《宿岸道人精舍》云：“早岁参道风，放情已寥廓。重息知心侣，遂果岩中诺。敛迹辞人间，杜门守寂寞。秋风剪兰蕙，霜气冷淙壑。山牖见燃灯，竹房闻捣药。愿言舍尘事，所趣非龙蠖。”

　　《夕次鹿门山》云：“庞公嘉遁所，浪迹难追攀。浮舟暝始至，抱杖聊自闲。双岩开鹿门，百谷集珠湾。喷薄湍上水，舂容漂里山。焦原足险峻，梁壑未成艰。我行自春仲，夏鸟语绵蛮。蕙草色已晚，客心殊未还。远游非避地，访道爱童颜。安能狥机巧，争夺锥刀间。”

　　《与永乐诸官夜泛黄河》云：“烟深载酒入，但觉暮川虚。映水见山火，鸣桹闻夜渔。爱兹川上趣，忽与世人疏。无假燃官烛，中流有望舒。”

　　孟浩然《湘中旅泊寄防》云：“桂水通百粤，扁舟期晓发。荆云闭三邑，夕望不见家。襄王梦行雨，才子谪长沙。长沙饶瘴疠，胡为久留滞。久别思欢颜，承欢怀接袂。接袂杳无由，徒增旅泊愁。清猿不可听，沿月上湘流。”

　　王季友

　　《古塞曲》云：“进军飞狐北，穷寇势将变。日落沙尘昏，背河更一战。骍马黄金勒，雕弓白羽箭。射杀左贤王，归奏未央殿。欲言塞下事，天子不召见。东出咸阳门，哀哀泪如霰。”

　　《观于舍人壁画山水》云：“野人宿在人家少，朝见此山谓山晓。半壁仍栖岭上云，开帘放出湖中鸟。独坐长松是阿谁，再三招手起来迟。于公大笑向予说，小弟丹青能尔为。”

　　《还山留别长安知己》云：“出山不见家，还山见家在。山前是门前，此去长樵采。青溪谁招隐，白发自相待。唯伴涧底松，依依色不改。”

　　《宿东溪李十五山亭》云：“上山下山入溪谷，溪中落日留我宿。柏树依依当主人，主人不在情亦足。花石出地两重阶，绝顶平天一小斋。本意犹来是山水，何用相逢忆旧怀。”

　　《寄韦子春》云：“出山秋云曙，山木已再春。食我山中药，不忆山中人。山中谁余密，白发惟相亲。雀鼠昼夜无，知我厨廪贫。依依北舍松，不厌吾南邻。有情皆弃捐，土石为同身。”

　　子美为季友作《可叹行》云：“近者抉眼去，其夫，河东女儿身姓柳。丈夫正色动引经，酆城客子王季友。豫章太守高帝孙，引为宾客敬颇久。时危可仗真豪杰，二人可置君侧否。”

　　商璠云：“季友诗放荡，爱奇务险，远出常情之外。然而白首短褐，良可悲乎！至如《观于舍人西亭壁画山水》云‘野人宿在人家少，朝见此山谓山晓。半壁仍栖岭上云，开帘放出湖中鸟’，甚有新意也。”

　　季友，肃、代间诗人也。钱考功起有《赠季友赴洪州幕下诗》云：“列郡皆用武，南征所从谁。诸侯重才略，见子如琼枝。”乃知季友曾游江西之幕。

　　郎士元《酬季友半日村别业兼呈李明府》云：“村映寒原日已斜，烟生密竹早归鸦。长溪南路当群岫，半景东邻照数家。门通小径连芳草，马饮冻泉踏浅沙。欲待主人林上月，还思潘令县中花。”

　　岑参《潼关使院怀王七季友》云：“王生今才人，时辈咸所仰。何当见颜色，终日劳梦想。驱车到关下，欲往阻河广。满目徒春华，思君罢心赏。开门见太华，朝日映高掌。忽觉莲华峰，别来更如长。无心顾微禄，有意在独往。不负林中期，终当出尘网。”

　　杨贲

　　贲《时兴诗》云：“贵人昔未贵，咸愿顾寒微。及自登枢要，何曾问布衣。平明登紫阁，日晏下彤闱。扰扰路旁子，无劳歌是非。”

　　贲，登天宝三年第。

　　张陵

　　“今日汉家探使回，蚁叠边兵来未歇。春风渭水不敢流，总作六军心上血。”

　　陵，天宝间诗人也。

　　王之涣

　　《九日送别》云：“蓟庭萧索故人稀，何处登高且送归。今日暂同芳菊酒，明朝应作断蓬飞。”

　　《出塞诗》云：“黄河直上白云间，一片孤城万仞山。羌笛何须怨杨柳，春光不过玉门关。”

　　《登鹳鹊楼》云：“白日依山尽，黄河入海流。欲穷千里目，更上一重楼。”

　　之涣，并州人，与兄之咸、之贲皆有文，天宝间人。乐天作《滁州刺史郑昈墓志》云：“与王昌龄、王之涣、崔国辅联唱迭和，名动一时。”

　　《送别》云：“杨柳东门树，青青夹御河。近来攀折苦，应为别离多。”

　　李阳冰

　　阳冰《阮客旧居诗》云：“阮客身何在？仙云洞口横。人间不到处，今日此中行。”阮客，缙云之隐者也。

　　阳冰善篆，曾宰当涂，太白依之。

　　苏涣

　　涣有《变律诗》云：“日月东西行，照在大荒北。其中有烛龙，灵怪人莫测。开目为晨晖，闭目为夜色。一开复一闭，明晦无休息。居然六合内，旷哉天地德。天地且不言，世人强喧喧。”“毒蜂成一窠，高挂恶木枝。行人百步外，目动魂亦飞。长安大道旁，挟弹谁家儿。右手持金丸，引满无所疑。一中纷下来，势若风云随。身如万箭攒，宛转迷所之。徒有疾恶心，奈何不知机。”“养蚕为素丝，叶尽蚕不老。倾筐对空床，此意向谁道。一女不得织，万夫受其寒。一夫不得意，四海行路难。祸亦不在大，福亦不在先。世路险孟门，吾徒当勉旃。”

　　杜子美有《听苏大侍御诵诗》之作。

　　高仲武云：“涣本不平者，善放白弩，巴人号曰‘白跖’，賨人患之，以比庄蹻。后自知非，乃变节从学。乡试擢第，迁御史，佐湖南使崔中丞权幕。崔遇害，涣遂逾岭扇动哥舒晃，跋扈交广。此犹蛟龙见血，本质彰矣。五年作《变律诗》十九首，上广州连率李公勉。其文意长于讽刺，亦有陈拾遗一鳞半甲，故善之。或曰：‘此子左右嬖臣，侵败王略，今著其文，其意可欤？’答曰：‘汉策纪蒯通说词，皇史录祖君彦书檄，此本所以容纳。夫善恶必书，《春秋》显训名言，涣者其殆庶几乎？岂但不弃雕虫，亦以深惩戒余子也。’”

　　涣以哥舒叛伏诛。

　　刘长卿

　　字文房，至监察御史，以检校祠部员外郎为转运使判官，知淮南鄂岳转运留后、鄂岳观察使。吴仲孺诬奏，贬潘州南巴尉，会有为之辨者，除睦州司马，终隋州刺史。以诗驰声上元、宝应间。皇甫湜云：“诗未有刘长卿一句，已呼宋玉为老兵矣；语未有骆宾王一字，已骂宋玉为罪人矣。”其名重如此。

　　李嘉祐《入睦州分水路忆长卿诗》云：“北阙忤明主，南方随白云。沿洄滩草色，应接海鸥群。建德潮已尽，新安江又分。回看严子濑，朗咏谢安文。雨过暮山碧，猿吟秋日曛。吴州不可到，刷鬓为思君。”

　　高仲武云：“长卿员外有吏干，刚而犯上，两度迁谪，皆自取之。诗体虽不新奇，甚能炼饰，大抵十首已上，语意稍同，于落句尤甚，此其思锐才窄也。然‘春风吴草绿，古木剡山深。明日沧洲路，归云不可寻’，又‘沙鸥惊小吏，明月上高枝’，又‘细雨湿衣看不见，闲花落地听无声’，裁长补短，盖王徽之类欤。又‘得罪风霜苦，全生天地仁’，伤而不怨，亦足以发挥风雅矣。”

　　《过张明府别业》云：“寥寥东郭外，白首一先生。考满孤琴在，家移五柳成。夕阳临水钓，春雨向田耕。终日空林下，何人识此情。”

　　《余干旅舍》云：“摇落暮天迥，青枫霜叶稀。孤城向水闭，独鸟背人飞。渡口月初上，邻家渔未归。乡心正欲绝，何处捣寒衣。”

　　《送郑公归庐山》云：“浔阳数亩宅，归卧掩柴关。谷口何人在，门前秋草闲。忘机卖药罢，不语杖藜还。旧笋成寒竹，空斋向暮山。水流过舍下，云去到人间。桂树花应发，因行寄一攀。”自《过张明府别业》三篇，姚合取为《极元集》。

　　《负谴后题于越亭》云：“南天愁望绝，亭上柳条新。落日独归鸟，孤舟何处人。生涯投岭徼，世业陷边尘。江入千峰暮，花连百越春。秦台怜白首，楚水怨青蘋。草色无征路，莺声傍逐臣。独醒翻取笑，直道不容身。得罪风霜苦，全生天地仁。青山数行泪，沧海一穷鳞。流落谁相见，空怜鸥鹭亲。”杨大年最喜此篇。

　　《同郭参谋题崔令公庭竹》云：“不学媚清澜，能依上将坛。蒙笼低冕过，青蒨卷帘看。得地移根远，经霜抱节难。开花成凤实，嫰笋长渔竿。蔼蔼军容静，萧萧郡宇宽。细音和角暮，疏影上门寒。阮巷何人在，梁园几处残。空余轩屏侧，岁晚对任安。”

　　《送朱山人越中贼退后归山》云：“越中初战罢，江上送归桡。南渡无来信，西陵自落潮。空城垂故柳，旧叶发春苖。闾里稀相见，莺花共寂寥。”

　　《送张扈司直归越中》云：“时危身赴难，事往任浮沉。万里三江客，孤城百战心。春风吴草绿，古木剡山深。明日沧洲路，归飞不可寻。”

　　《陪郑中丞园林宴诸侄》云：“心远亲鱼鸟，功成厌鼓鼙。林中阮家醉，池上谢公题。门径苍苔合，窗阴绿筱低。夕阳山向背，秋草水东西。旧架悬藤老，疏篱插槿齐。风尘不可到，唯羡武陵溪。”

　　《送骆少府》云：“汀洲芳草绿，日暮更氛氲。旧国无来信，春江独送君。五言凌白雪，六翮向青云。空自无机事，沙鸥已可群。”

　　《送李中丞之襄州》云：“流落征南将，曾驱十万师。罢归无旧业，老去恋明时。独立三朝盛，轻生一剑知。茫茫江汉上，日暮欲何之。”

　　《送严士元》云：“春风倚棹阖闾城，水国犹寒阴复晴。细雨湿衣看不见，闲花落地听无声。日斜江上孤帆影，草绿湖南万里程。东道若逢相识问，青袍今已误儒生。”

　　章八元

　　八元《题慈恩塔》云：“十层突兀在虚空，四十门开面面风。却怪鸟飞平地上，自惊人语半天中。回梯暗踏如穿洞，绝顶初攀似出笼。落日凤城佳气合，满城春树雨蒙蒙。”或云：“元、白见其诗云：不谓严维出此弟子。”

　　八元《归桐庐旧居寄严长史》云：“昨辞天子棹归舟，家在桐庐忆旧邱。三月暖时花竞发，两溪分处水争流。近闻江老传乡语，遥见家山减旅愁。或在醉中逢夜雪，怀贤应向剡川游。”

　　《酬刘长卿月夜》云：“夜凉河汉白，卷箔出南轩。过月鸿争远，辞枝叶暗翻。独谣闻丽曲，缓步接清言。宣室思前席，行看拜主恩。”刘云：“贫家唯好月，空愧子猷过。”

　　韦苏州《送八元擢第往上都应制》云：“决胜文场战已酣，行应辟命复才堪。旅食不辞游阙下，春衣未换报江南。天边宿鸟生归思，关外晴山满夕岚。立马欲从何处别，都门杨柳正毵毵。”

　　高仲武云：“八元尝于邮亭偶题数句，盖激楚之音也。会稽严维到驿，问八元曰：‘尔能从我学诗乎？’曰：‘能。’少顷遂发，八元以辞家。维大异之，遂亲指喻，数年克赋擢第。至如‘雪晴山脊见，沙浅浪痕交’，得山水状貎也。”

　　八元，睦州人。登大历进士第。

　　八元《新安江行诗》云：“江源南去永，野渡暂维梢。古戍悬渔网，空林露鸟巢。雪晴山脊见，沙浅浪痕交。自笑无媒者，逢人即解嘲。”

　　《寄苖员外》云：“旧宅平津邸，槐阴接汉宫。鸣驺驰道上，见月直庐中。白雪歌偏丽，青云宦早通。悠悠一缝掖，千里限清风。”

　　李穆

　　刘长卿之婿也。诗寄刘云：“处处云山无尽时，桐庐南望转参差。舟人莫道新安近，欲上潺湲行自迟。”时刘在新安郡。刘答云：“孤舟相访自天涯，万转云山路更赊。欲扫柴门迎客远，青苔黄叶满贫家。”长卿又送穆诗云：“渡口发梅花，山中动泉脉。芜城春草生，君作扬州客。”“雁还空渚在，人去落湖翻。临水独挥手，残阳归掩门。”“狎鸥携稚子，钓鱼终老身。殷勤嘱归客，莫话桃源人。”

　　韦应物

　　周逍遥公夐之后，待价生令仪，令仪生銮，銮生应物。其诗言天宝时扈从游幸事，疑为三卫。永泰中，任洛阳丞、京兆府功曹。大历十四年，自扈县令制除栎阳令，以疾辞不就。建中二年，由比部外郎出刺滁州，改刺江州，追赴阙，改左司郎中。贞元初，历苏州；罢守，寓苏台永定精舍。李肇《国史补》云：“开元后位卑而著名者，李北海邕、王江宁昌龄、李馆陶、郑广文虔、元鲁山德秀、萧功曹颖士、张长史旭、独孤常州及、崔比部元翰、梁补阙肃，韦苏州其一也。”应物仕宦本末，似止于苏。案白傅《苏州答刘禹锡诗》云“敢有文章替左司”，谓应物也。官称亦止此。

　　《郡斋雨中与诸文士燕集诗》云：“兵卫森画戟，宴寝凝清香。海上风雨至，逍遥池阁凉。烦疴近一作止。消散，嘉宾复满堂。自惭居处崇，未睹斯民康。理会是非遣，性达形迹忘。鲜肥属时禁，蔬果幸见尝。俯饮一杯酒，仰聆金玉章。神欢体自轻，意欲凌风一作云。翔。吴中盛文史，群彦今汪洋。方知大藩地，一作盛。岂曰财赋强。”

　　应物性高洁，所在焚香扫地而坐。惟顾况、刘长卿、邱丹、秦系、皎然之俦，得厕宾列，与之酬唱。乐天《吴郡诗石记》，独书“兵卫森画戟，燕寝凝清香”。刘太真与韦书云：“顾著作来，况也。以足下郡斋燕集相示，是何情致畅茂遒逸如此！宋、齐间沈、谢、吴、何，始精于理意，然缘情体物，备诗人之旨，后之传者，甚失其源。惟足下制其横流，师摰之始，《关雎》之乱，于足下之文见之矣。”

　　《故人重九日求橘戏赠》云：“怜君独坐思新橘，始摘犹酸亦未黄。书后欲题三百颗，洞庭须待满林霜。”

　　乐天《与元九书》云：“近岁韦苏州歌行，才丽之外，颇近兴讽；其五言诗又高雅闲澹，自成一家之体。今之秉笔者，谁能及之？然当苏州在时，人亦未甚爱重，必待身后然后贵之。”

　　“欲持一瓢酒，远寄风雨夕。”句。“万籁自生听，太空常寂寥。还从静中起，却向静中销。”咏声。“山深松子落，幽人应未眠。”句。“舟泊南池雨，帘卷北楼风。”句。右张为取作《主客图》。

　　应物《寄全椒山中道士》云：“今朝郡斋冷，忽念山中客。涧底束荆薪，归来煮白石。欲持一瓢酒，远寄风雨夕。落叶遍空山，何处寻行迹。”

　　应物《郡斋雨中燕集》，顾况和诗云：“好鸟集嘉树，飞雨洒高城。况与数君子，列坐分两楹。文雅一何丽，林堂含余清。我公未归朝，游子不待情。白云帝乡远，沧江桃叶鸣。拜手欲无言，零泪如酒倾。寸心已摧折，别离方骨惊。安得凌风翰，肃肃宾天京。”时况左迁饶州司士参军，故寓意于诗。

　　朱放一作仿

　　《剡溪行寄新别》云：“潺湲寒溪上，自此成离别。回首望归人，移舟逢暮雪。频行识草树，渐老伤年发。唯有白云心，为向东山月。”

　　《九日陪刘中丞宴送客》云：“独坐三台妙，重阳百越间。水心观远俗，霜气入秋山。不弃遗簮旧，宁辞落帽还。仍闻西上客，咫尺谒天颜。”

　　《九日与杨凝崔淑期登江上山有故不往》云：“欲从携手登高去，一到门前意已无。那得更将头上发，学他年少插茱茰。”

　　《山中听子规》云：“幽人自爱山中宿，又近葛洪丹井西。窗中有个长松树，半夜子规来上啼。”

　　《乱后经淮阴岸》云：“荒村古岸谁家在，野水浮云处处愁。唯有河边衰柳树，蝉声相送到杨州。”

　　《剡山夜月六言》云：“月在沃洲山上，人归剡县溪边。漠漠黄花覆水，时时白鹭惊船。”

　　《铜雀妓》云：“恨唱歌声咽，愁翻舞袖迟。西陵日欲暮，是妾断肠时。”

　　《经故贺宾客镜湖道观》云：“已得归乡里，逍遥一外臣。那随流水去，不待镜湖春。雪里登山屐，林间漉酒巾。空余道士观，谁是学仙人。”

　　放，字长通，襄州人。隐居剡溪。嗣曹王皋镇江西，辟节度参谋。贞元中，召为左拾遗，不就。

　　《送张山人》云：“知君住处足风烟，古寺荒村在眼前。便欲移家逐君去，唯愁未有买山钱。”

　　《送著公归越》云：“谁能愁此别，到越会相逢。长忆云门寺，门前千万峰。石床埋积雪，山路倒枯松。莫学白道士，无人知去踪。”

　　戴叔伦《早行寄放》云：“山晓旅人去，天高秋气悲。明河川上没，芳草露中滋。此别又万里，少年能几时。心知剡溪路，聊且寄前期。”

　　放《答陆澧》云：“松叶堪为酒，春来酿几多？不辞山路远，踏雪也相过。”

　　《毗陵留别》云：“别离非一处，此处最伤情。白发将青草，相随日日生。”

　　《游石涧寺》云：“闻道幽深石涧寺，不逢流水亦难知。莫道山僧无伴侣，猕猴长在古松枝。”

　　顾况赠放云：“野客归时无四邻，黔娄别久桉常贫。渔樵旧路不堪入，何处空山犹有人。”

　　严维赠放云：“昔年居汉水，日醉习家池。道胜迹长在，名高身不知。欲依天目住，新自始宁移。生事曾无长，唯将白接。”

　　孙逖

　　逖，河南人。年十五，崔齐公日用试《土火炉赋》，援翰立成。甫冠，三擅甲科。吏侍王邱试《竹帘赋》，降阶纳拜，待以殊礼。其典诰也，宰相张九龄掎摭疵瑕，沉吟久之，不能易一字。公除庶子，苑咸草诏曰：“西掖掌纶，朝推无对。”张说命二子施伯仲之礼。江夏李邕自陈州入计，缮录其集，诣公托知己之分。可谓人文之宗师，国风之哲匠也。已上颜真卿序其文。逖终刑部侍郎。

　　《和登会稽山》云：“稽山碧湖上，势入东溟尽。烟景昼清明，九峰争隐嶙。望中厌朱绂，俗内探玄牝。野老听鸣驺，山童拥行轸。仙花寒未落，古蔓柔堪引。竹涧入山多，松崖向天近。云从海天去，日就江村陨。能赋邱尝闻，和歌参不敏。冥搜信冲漠，多士期标准。愿奉濯缨心，长谣入招隐。”

　　《奉和左司员外自洛使入京中路先赴长安逢立春日赠韦侍郎等诸公》云：“拜郎登省闼，奉使驰车乘。遥瞻使者星，便是郎官应。台妙时放言，皇华德弥称。二陕听风谣，三秦望形胜。此中暌益友，是日多诗兴。寒尽岁阴催，春归日华证。”“忽睹云间数雁回，更逢山上正花开。河边淑气迎芳草，林下轻风待落梅。秋宪府中高唱入，春卿署里和声来。共言东阁招贤地，自有西征谢傅才。”

　　《杨子江楼》云：“杨子何年邑，雄图作楚关。江连二妃渚，云近八公山。驿道青枫外，人烟绿屿间。晚来潮正满，数处落帆还。”

　　李纾

　　字仲舒，大历初，李季卿荐为左补阙。德宗时，终吏侍。李嘉祐有《元日无衣冠入朝诗寄再从弟补阙纾》

　　独孤及见元载，求正字。元知其所欲，迎谓曰：“谁堪制诰？”及心知不我与，乃荐纾。时杨炎在阁下，忌及故也。

　　李嘉祐《自苏台至望驿亭人家尽空春物增思怅然有作寄从弟纾》云：“南浦菰蒋覆白蘋，东吴黎庶逐黄巾。野棠自发空流水，江燕初归不见人。远树依依如送客，平田渺渺独伤春。那堪回首长洲苑，烽火年年报塞尘。”

　　戴叔伦《寄中书李舍人纾》云：“萍翻蓬自卷，不共本心期。复入重城里，频看百草滋。水流归思远，花发长年悲。尽日春风起，无人见此时。”

　　毕耀

　　与独孤常州唱和，尝赠常州云：“洪炉无久停，日月速如飞。忽然冲人身，饮酒不须疑。”常州后寄耀云：“别时前盟在，寸景莫自掷。心与白日斗，十无一满百。寓形薪火内，甘作天地客。与物无亲疏，斗酒胜竹帛。”

　　耀与杜子美友善，子美《赠毕四耀》诗云：“才大今诗伯，家贫苦宦卑。”又《喜耀除监察诗》云：“大雅何寥阔，斯人尚典型。交期余潦倒，材力尔精灵。”其推重如此。  
　 
卷二十七

　　于逖　姚系　赵征明　李泌　禇朝阳　萧昕　张潮　畅当　畅诸　独孤及　皇甫冉　皇甫曾　李幼卿　赵骅　贾邕　刘舟　长孙铸　房白　元晟　刘太冲　姚发　郑愕　殷少野　邬载

　　于逖

　　独孤及、李白皆有诗赠之，盖天宝间诗人也。

　　《忆舍弟》云：“衰门鲜兄弟，兄弟惟两人。饥寒各流浪，感念伤我神。夏期秋未来，安知无他因。不怨别天长，但愿见尔身。茫茫天地间，万类各有亲。安知汝与我，乖异同胡秦。何时对形影，愤懑当共陈。”

　　《野外作》云：“老病无乐事，岁秋悲更长。穷郊日萧索，生意已苍黄。小弟发亦白，两男俱不强。有才且未达，况我非贤良。幸有朽钝姿，野外老风霜。寒鸦噪晚景，乔木思故乡。魏人宅蓬池，结网伫鳣鲂。水清鱼不来，岁暮空彷徨。”

　　姚系

　　系《送周愿判官归岭南》云：“早蝉望秋鸣，夜吟怨离声。眇然多异感，值子江山行。由来重义人，感激事纵横。往复念遐阻，淹留慕平生。晨奔九衢饯，暮始万里程。山驿风月树，海门烟霞城。易绡泉源近，拾翠沙溆明。兰蕙一为赠，贫交空复情。”

　　《西京遇旧识兼送往陇西诗》云：“蝉鸣一何急，日暮秋风树。即此不胜愁，陇阴人更去。相逢与相失，共是亡羊路。”

　　韦苏州《送系还河中诗》云：“上国旅游罢，故园生事微。风尘满路起，行人何处归。留意芳树饮，惜别暮春晖。几日投关郡，河山对掩扉。”

　　《送陆浑主簿赵宗儒之任》云：“山中眇然意，此意乃平生。常日望鸣皋，遥对洛阳城。故人吏为隐，怀此若蓬瀛。夕气冒岩上，晨流泻岸明。存亡区中事，影响羽人情。溪寂值猿下，云归闻鹤声。及兹春始暮，花葛正明荣。会有携手日，悠悠去无程。”

　　《杨参军庄送宇文邈》云：“秋云冒原隰，野鸟满林声。爱此田舍事，稽君车马程。离堂惨不喧，脉脉复盈盈。兰叶一经霜，香绡为赠轻。灯光耿方寂，虫思隐余清。相望忽无际，如含江海情。”

　　《五老峰大明观赠隐者》云：“云观此山北，与君携手稀。林端涉横水，洞口入斜晖。颇觉鸾鹤迩，忽为烟雾飞。故人清和客，默会琴心微。丹术幸可授，青龙当未归。悠悠平生意，此日复相违。”

　　赵征明

　　《思归》云：“为别未几日，去日如三秋。犹疑望可见，日日上高楼。唯是分手处，白蘋满芳洲。寸心宁死别，不忍生离忧。”

　　《回军跛者诗》云：“既老又不全，始得离边城。一枝假枯木，步步向南行。去时日一百，来时一月程。常恐道路傍，掩弃狐兔茔。所愿死乡里，到日不愿生。闻此哀怨词，念念不忍听。惜无异人术，倏忽具尔形。”

　　李泌

　　《奉和圣制重阳赐会聊示所怀》云：“大唐造昌运，品物荷时成。乘秋逢令节，锡宴欢群情。俯临秦山川，高会汉公卿。欠一韵。未追赤松子，且泛黄菊英。赓歌圣人作，海内同休明。”

　　《奉和圣制中和节曲江宴百僚》云：“风俗时有变，中和节惟新。轩车双阙下，宴会曲江滨。金石何铿锵，簮缨亦纷纶。皇恩降自天，品物感知春。慈恩匝寰瀛，歌咏同君臣。”欠一韵。

　　泌，字长源。相德宗，以上巳、九日皆大宴集，而寒食、上巳多同时，欲以二月名节。泌请废正月晦，以二月朔为中和节，因赐大臣戚里尺，谓之裁度。里闾酿宜春酒，百官进农书，以示务本。帝乃著令，与上巳、九日为三令节，中外皆赐缗钱燕会。

　　《邺侯家传》云：“泌赋诗讥杨国忠曰：‘青青东门柳，岁宴复憔悴。’国忠诉于明皇，上曰：‘赋柳为讥卿，则赋李为讥朕，可乎？’”

　　禇朝阳

　　《五丝诗》云：“越人传楚俗，截竹竞萦丝。水底深休也，日中还贺之。章施文胜质，列匹美于姬。锦绣侔新段，羔羊寝旧诗。但夸端午节，谁荐屈原词。把酒时伸奠，汨罗空远而。”

　　朝阳，登天宝进士第。

　　萧昕

　　《临风舒锦》云：“丽锦匹云终，襜襜展向风。花开翻覆翠，色乱动摇红。缕散悠扬里，文回照灼中。低垂疑步障，吹起作晴虹。既与邱迟梦，深知卓氏功。还乡将制服，从此表亨通。”

　　昕，字中明。再中博学宏词科。初为哥舒翰掌书记，翰败，儳道走蜀。肃宗立，奉诰册至行在。代宗狩陕，昕由武关从帝。德宗出奉天，昕时为工部尚书，年八十余，步至奉天。后兼礼部尚书，知贡举，以太子少师致仕。

　　张潮

　　《小长干行》云：“忆昔深闺里，烟尘不曾识。嫁与长干人，沙头候风色。三月南风兴，思君下江陵。八月秋风起，看君发扬子。去时悲如何，见少别离多。湘潭几人到，妾梦常风波。”又云：“昨夜狂风度，吹折江头树。淼淼暗无边，行人在何处。好乘浮云往，佳期兰渚东。鸳鸯绿浦上，翡翠锦屏中。自怜十五余，颜色桃花红。那作商人妇，愁水复愁风。”二诗《太白集》中有之，未知谁是。

　　《江行风》云：“婿贫如珠玉，婿富如埃尘。贫时不忘旧，富日多宠新。妾本富家女，与君为偶匹。念汝一何深，中门不曾出。妾有绣衣裳，葳蕤金缕光。念君贫且贱，易此从远方。远方三千里，发竟悔不已。日暮情更来，空望去时水。孟夏麦始秀，江上多南风。商贾归欲尽，君今尚巴东。巴东有巫山，窈窕神女颜。常恐游此方，果然不知还。”

　　潮，丹阳人。大历时处士。

　　畅当

　　《南充谢郡客游澧州留赠宇文中丞》云：“仆本濩落人，辱当州郡使。量力颇及早，谢归今即已。萧萧若凌虚，衿带顿销靡。车服率然来，涔阳作游子。郁郁寡开颜，默默独行李。忽逢平生友，一笑方在此。秋情宁风日，楚思浩云水。为语弋林者，冥冥鸿远矣。”

　　韦苏州寄当诗云：“宼贼起东山，英俊方未闲。闻君新应募，籍籍动京关。出身文翰场，高步不可攀。青袍未及解，白羽插腰间。昔为琼树枝，今有风霜颜。秋郊细柳道，走马一夕还。丈夫当为国，破敌如摧山。何必事州府，坐使鬓毛班。”闻以子弟被召从军。

　　李端赠当诗并序云：“余少尚神仙，且未能去。友人畅当，以禅门见导，余心知其是而未得其门，因寄诗以咨焉：少喜神仙术，年来久蹉跎。壮志为一累，浮生事渐多。衰颜不相识，岁暮定相过。请问宗居士，君其奈老何。”

　　当，河东人。贞元初为太常博士，后以果州刺史卒。与弟诸皆有诗名。

　　《宿潭上》云：“夜潭有仙舸，与月当水中。嘉宾爱明月，游子惊秋风。”又云：“青蒲野陂水，白露明月天。夜中秋风起，心事坐潸然。”

　　《别卢伦》云：“故交君独在，又欲与君离。我有新秋泪，非关秋气悲。”

　　《平阿馆赴郡》云：“晨兴平阿馆，见月沉江水。溶溶山雾披，肃肃沙鹭起。奉恩谬符竹，伏轼省顽鄙。何得施教化，愧迎小郡吏。寥落耕俗地，征途清冥里。德绥及吾民，不得将鹿矣。擒奸非性能，多愍会衰齿。恭承共理诏，常惧坠诸地。”

　　《居山居酬韦苏州见寄》云：“孤茅泄烟处，此中山叟居。观云宁有事，耽酒讵知余。水定鹤翻去，松欹峰俨如。犹烦使君问，更欲结环庐。”

　　《登鹳鹊楼》云：“迥临飞鸟上，高出世尘间。天势围平野，河流入断山。”

　　《偶宴西蜀摩诃池》云：“珍木郁清池，风荷左右披。浅觞宁及醉，慢舸不知移。荫竹簟光冷，照流簮影欹。胡为独羁者，雪涕向涟漪。”

　　当诗平淡，多佳句，如《钓渚亭》云：“花发多远意，凫雁有闲情。迟晖耿不暮，平江寂无声。”《天柱隐所》云：“荒径饶松子，深萝绝鸟声。阳崖全带日，宽障偶通耕。”《山居》云：“水定鹤翻去，松欹峰俨如。”又：“寒林苞晚橘，风絮露垂杨。湖畔闻渔唱，天边数雁行。”皆有远意。

　　畅诸

　　《早春诗》云：“献岁春犹浅，园林未尽开。雪和新雨落，风带旧寒来。听鸟闻归雁，看花识早梅。生涯知几日，更被一年催。”

　　独孤及

　　字至之，洛阳人，时号独孤常州。

　　《夏中酬于逖毕耀问病见赠》云：“救物智所昧，学仙愿未从。行藏两乖角，蹭蹬风波中。薄宦耻降志，卧痾非养蒙。闭关涉两旬，羁思浩无穷。鸑鷟何处来，双舞下碧空。离别隔云雨，惠然此相逢。把手贺疾间，举杯欣酒浓。新诗见久要，清论激深衷。高馆舒夜簟，开门延微风。火云赫嵯峨，日暮千万峰。遥指故山笑，相看抚号钟。声和由心清，事感由气同。出处未易料，且歌缓愁容。愿君崇明德，岁暮如青松。”

　　《贾员外处见中书贾舍人巴陵诗集览之怀旧代书寄赠》云：“海岸望青琐，云长天漫漫。十年不一展，知有关山难。适逢阮始平，立马问平安。取公咏怀诗，示我江海澜。暂若归武库，森然矛戟寒。眼明遗头风，心悦忘朝餐。大驾今返正，熊罴扈鸣銮。公游凤凰沼，献可在笔端。系越有长缨，封关只一丸。冏然翔寥廓，仰望在羽翰。嘉会不我与，相思岁云殚。惟当袖佳句，持比青琅玕。”

　　《题思禅寺上方诗》云：“溪口闻法鼓，停桡登翠屏。攀云到金界，合掌开禅扃。郁律众山抱，空蒙花雨零。老僧指香楼，云是不死亭。眇眇于越路，茫茫春草青。远山喷百谷，缭绕驰东溟。目极想何在，境照心亦冥。騞然诸根空，破结如破瓶。下视三界狭，但闻五岳腥。山中有良药，吾欲隳天形。”

　　《观海诗》云：“北登渤海岛，回首秦东门。谁尸造物功，凿此天地源。澒洞吞百谷，周流无四垠。廓然混茫际，望见天地根。白日自中吐，扶桑如可扪。迢迢蓬莱峰，想像金台存。秦帝曾经此，登临冀飞翻。扬旌百神会，望日群仙奔。徐福竟何成，羡门徒空言。唯见石桥足，千里潮水痕。”

　　及与薛华、于逖、毕耀友善。安定梁肃叙其文曰：“天宝中，作者数人，颇节之以礼。洎公为之，于是操道德为根本，总经籍为冠带，以《易》之精义，《诗》之雅兴，《春秋》之褒贬，属之为辞。故其文宽而简，直而婉，辩而不华，博厚而高明，论人无虚美，比事为实录，天下凛然，复睹两汉之遗风。善乎崔公祐甫之言曰：‘常州之文，以立宪诫世，褒贤遏恶为用，故议论最长。其或列于碑颂，流于咏歌，峻如嵩华，盛于江河。若赞尧、舜、禹、汤之命，为典、为诰、为谟、为训，人皆许之，而不吾试，论道之位，宜而不陟。惜哉！’”

　　皇甫冉

　　字茂政，玄晏先生之后。张曲江深爱之，谓清颖秀拔，有江徐之风。大历二年，迁右补阙。

　　冉《题巫山》云：“巫峡见巴东，迢迢出半空。云藏神女馆，雨到楚王宫。朝暮泉声落，寒暄树色同。清猿不可听，偏在九秋中。”

　　冉《少室升仙歌》云：“红霞紫气甚氤氲，绛节青童迎少君。忽从林下升天去，空使时人礼白云。”

　　高仲武云：“皇甫冉补阙，自擢桂礼闱，遂为高格。往以世道艰虞，避地江外，每文章一到朝廷，作者变色，于词场为先辈，推钱郎为伯仲，谁家胜负，或逐鹿中原。如‘果熟任霜封，篱疏从水渡’，又‘裛露收新稼，迎寒葺旧庐’，又‘燕知社日辞巢去，菊为重阳冒雨开’，可以雄视潘、张，平揖沈、谢。又《巫山诗》终篇皆丽，自、晋、宋、齐、梁、陈、周、隋已来，采掇者无数，而补阙独获骊珠，使前贤失步，后辈却立，自非天假，何以迨斯。恨长辔未骋，而芳兰早凋，悲夫！”

　　《送韩司直》云：“游吴还适越，来往任风波。复送王孙去，其如春草何。岸明残雪在，湖满夕阳多。季子留遗庙，停舟试一过。”

　　《宿严维宅》云：“昔闻玄度宅，门向会稽峰。君住东湖下，清风继旧踪。初秋临水月，半夜隔山钟。世路多离别，良宵讵可逢。”

　　《途中送权曎》或作骅。云：“淮海风涛起，江关忧思长。同悲鹊绕树，独作雁随阳。山晚云和雪，汀寒月满霜。由来濯缨处，渔父爱沧浪。”

　　《西陵寄一公》云：“西陵遇风处，自古是通津。终日空江上，云山若待人。汀洲寒事早，鱼鸟与同新。南望山阴路，吾心有所亲。”姚合取四诗为《极元集》。

　　独孤至之叙其文云：“五言诗之源，生于《国风》，广于《离骚》，著于李、苏，盛于曹、刘，其所自远矣。当汉、魏之间，虽以朴散为器，作者犹质有余而文不足，以今揆昔，则有朱弦疏越、大羹遗味之叹。历千余岁至沈詹事、宋考功，始财成六律，彰施五色，使言之而中伦，歌之而成声，缘情绮靡之功，至是乃备。虽去雅浸远，其丽有过于古者，亦犹路鼗出于土鼓，篆籕生于鸟迹也。沈、宋既没，而崔司勋颢、王右丞维复崛起于开元、天宝之间，得其门而入者，当代不过数人，补阙其人也。”

　　冉《题裴周新园》云：“东郭访先生，西郊寻隐路。久为江南客，自有云阳树。已得闲园心，不知公府步。开门白日远，倚杖青山暮。果熟任霜封，篱疏从水度。穷年无牵缀，往事惜沦悟。惟见耦耕人，朝朝自来去。”

　　《送元盛还潜山》云：“深山秋事早，君去复何如。裛露收新稼，迎寒葺旧庐。题诗即招隐，作赋是闲居。别后应相忆，嵇康懒寄书。”

　　《秋日东林之作》云：“闲看秋水心无事，卧对寒林手自栽。庐阜高僧留偈别，茅山道士寄书来。燕知社日辞巢去，菊为重阳冒雨开。浅薄将何称献纳，临岐终日自迟回。”

　　《送韦使君赴升州》云：“中司龙节贵，上客虎符新。地控吴襟带，才高汉搢绅。泛舟因渡腊，入境便行春。何处歌来暮，长江建业人。”

　　《送李录事赴饶州》云：“北人南去雪纷纷，雁叫汀洲不可闻。积水长天随远色，荒林极浦足寒云。山从建业千峰起，江自浔阳九派分。借问督邮才弱冠，府中年少不如君。”

　　皇甫曾

　　《寄中书王舍人诗》云：“腰金载笔谒承明，至道安禅得此生。西掖几年纶綍贵，东山遥夜薜萝情。风传漏刻星河曙，月上梧桐雨露清。圣主好文谁为荐，闭门空赋子虚成。”

　　《送孔征士》云：“谷口山多处，君归不可寻。家贫青史在，身老白云深。扫雪开松径，疏泉过竹林。余生负邱壑，相送亦何心。”

　　《乌程水楼留别》云：“悠悠千里去，惜此一樽同。客散高楼上，帆飞细雨中。山程随远水，楚思任青枫。共说前期易，沧波处处通。”

　　《张芳见访郊居》云：“林中雨散早凉生，已有迎秋促织声。三径荒芜羞对客，十年衰老愧称兄。愁心自惜江篱短，世事方看木槿荣。君若罢官携手日，寻山莫算白云程。”

　　《云林邕上人》云：“春山临一室，独坐草凄凄。身寂心成道，花开鸟自啼。细泉松磬里，反景竹林西。晚与门人别，依依出虎溪。”

　　《送中丞还京》云：“罢战回龙节，朝天见凤池。寒生五湖道，春及万年枝。郡化多遗爱，胡清已畏知。怀恩偏感别，堕泪向旌麾。”

　　《赠霈禅师》云：“南岳潇湘沅，吾师经利涉。身归沃洲老，名与支公接。静教传荆吴，道缘止渔猎。观空色不染，对境心自惬。室中人寂寞，门外山重叠。天台积幽梦，早岁归负笈。”

　　高仲武云：“昔孟阳之与景阳，诗罔惭厥弟，协居上品，载处下流。今侍御之与补阙，文辞亦尔。体制清洁，华不胜文。然‘寒生五湖道，春及万年枝’，五言之选。其为士林所尚，宜哉！”

　　曾，字孝常。为殿中侍御史。天宝中，兄弟踵登进士第，名相上下，时比张氏景阳、孟阳云。

　　《寻陆处士》云：“几年人不见，林下掩柴关。留客当清夜，逢君话旧山。隔城寒杵急，带月早鸿还。南陌虽相近，其如隐者闲。”

　　《哭陆处士》云：“从此无期见，柴扉对雪开。二毛逢世难，万恨掩泉台。返照当空久，孤城吊客回。汉家偏访道，犹畏鹤书来。”

　　《送人作使》云：“上将还专席，双旌复出秦。关河三晋路，宾从五原人。孤戍云连海，平沙雪度春。酬恩看玉剑，何处有烟尘。”《寻陆处士诗》以下三篇，姚合取为《极元集》。

　　曾与刘长卿友善，曾《过长卿碧涧别业诗》云：“谢客开山后，郊扉出去通。江湖十年别，衰老一樽同。反照寒川满，平田暮雪空。沧洲自有趣，不复泣途穷。”长卿和云：“荒村带晚照，落叶乱纷纷。古路无行客，寒林独见君。野桥经雨断，涧水向田分。不为怜同病，何人到白云。”

　　曾又寄长卿云：“南忆新安郡，千山带夕阳。断猿知夜久，秋草助江长。鬓发应成素，青松独见霜。爱才称汉主，题柱待田郎。”长卿和云：“离别江南北，汀洲叶再黄。路遥云共水，砧迥月如霜。岁俭修仁政，姑臧相国亲临郡。年衰忆故乡。伫看宣室召，汉法倚张纲。”

　　卢纶哭曾云：“攀龙与泣麟，哀乐不同尘。九陌霄汉侣，一灯冥寞人。舟沉惊海阔，兰折怨霜频。已矣复何见，故山应更春。”时同李、包二侍郎哭曾，故云。

　　李幼卿

　　“近日霜毛一番新，别时芳草两回春。不堪花落花开处，况是江南江北人。薄宦龙钟心懒慢，故山寥落水奫沦。缘君爱我疵瑕少，愿窃仁风寄老身。”

　　幼卿，字长夫，陇西人。大历中，以右庶子领滁州。别业在常州义兴，曰“玉潭庄”，在滁州时，以书托独孤至之。独孤以诗寄云：“日日思琼树，书书话玉潭。知同百口累，曷日办抽篸。”又至之《题玉潭》云：“碧玉徒强名，冰壶难比德。唯当寂照心，可并奫沦色。”幼卿所谓“故山寥落水奫沦”者也。

　　萧颖士乐闻人善，以推引后进为己任，如李阳冰、李幼卿、皇甫冉、陆渭辈，由奖目，皆为名士。

　　滁州迨今有庶子泉，以幼卿得名也。

　　赵骅

　　《送晁补阙归日本国》云：“西掖承休澣，东隅返故林。来称剡子学，归是越人吟。马上秋郊远，舟中曙海阴。知君怀魏阙，万里独摇心。”

　　骅，字云卿。擢开元进士第。尝陷禄山，贬晋江尉。建中初为秘书少监，与颜真卿、萧颖士等善。其子宗儒。

　　贾邕

　　萧夫子赴东府，门人送者十二人，刘太真为之序云：“先师微言既绝者，千有余载，至夫子而后洵美无度，得夫天和。顷东倭之人，逾海来宾，举其国俗，愿师于夫子。弗敢私请，表闻于天子，夫子辞以疾，而不之从也。退然贫居，述作万卷，去其浮辞，存乎正言。昔《左氏》失于烦，《谷梁》失于短，《公羊》失于俗，而夫子为其折衷。王公交辟，拒而不应，从官三年，始参谋于洛京。家兄与先鸣者六七人，奉壶开筵，执弟子之礼于路左。太真以文求进，以无闻见举，而不吝为夫子羞。春云轻阴，草色新碧，皎皎匹马，出于青门，吾徒喟然，曕望不及，赋诗仰饯者，自相里造、贾邕已下凡十二人，皆及门之选也。”

　　邕得路字云：“子欲适东周，门人盈岐路。高标信难仰，薄宦非始务。绵邈千里途，徘徊四郊暮。征车日云远，抚已惭深顾。”

　　邕，天宝九年李暐侍郎下登第。

　　刘舟一作冉

　　得适字云：“大名掩诸古，独断无不适。德遂天下宗，官为幕中客。骊山浮云散，霸岸零雨夕。请业非远期，圆光再生魄。”

　　天宝十六年阳浚舍人下登第。

　　长孙铸

　　得离字云：“大德讵可拟，高梧有长离。素怀经纶具，昭世犹安卑。落日去关外，悠悠隔山陂。我心如浮云，千里相追随。”

　　天宝十二年阳浚舍人下登第。

　　房白

　　得还字云：“夫子高世迹，时人不可攀。今予亦云幸，谬得承温颜。良策资入幕，遂行从近关。青春灞亭上，此去何时还。”

　　天宝十三年阳浚侍郎下登第。

　　元晟

　　得引字云：“吾见夫子德，谁云习相近。数仞不可窥，言味终难尽。处喧虑常澹，作吏心亦隐。更有嵩少峰，东南为胜引。”

　　晟，河南府进士。

　　刘太冲

　　得浅字云：“吾师继微言，赞述在坟典。寸禄聊自资，平生宦情鲜。逶迟东周路，春草深复浅。日远夫子门，中心曷由展。”

　　天宝十二年阳浚舍人下登第。

　　姚发

　　得草字云：“天生良史笔，浪迹擅文藻。中夏授参谋，东夷愿闻道。行轩玩春日，饯席藉芳草。幸得师季良，欣留箧笥宝。”

　　天宝十二年阳浚舍人下登第。

　　郑愕

　　得往字云：“斤溪数亩田，素心拟长往。翳君曲得引，使我撄俗网。风尘岂不劳，道义成心赏。春郊桃李月，忍此戒征两。”

　　天宝十二年阳浚舍人下登第。

　　殷少野

　　得散字云：“官闲幕府下，聊以任纵诞。文学鲁仲尼，高标嵇中散。出门时雨润，对酒春风暖。感激知己恩，别离魂欲断。”

　　天宝十二年阳浚舍人下登第。

　　邬载不预此会

　　得君字云：“策名十二载，独立先斯文。迩来及门者，半已升青云。青云岂无姿，黄鹤素不群。一辞芸香吏，几岁沧江濆。散职既不羁，天聪亦昭闻。虽承急贤诏，未谒陶唐君。薄俸还自急，此言那足云。和风媚东郊，时物滋南薰。蕙草正可摘，豫章犹未分。宗师忽千里，使我心氛氲。”

　　天宝十三年阳浚侍郎下登第。

　　颖士《留别二三子得韵字》云：“二纪尚雌伏，徒然忝先进。英英尔众贤，名实郁双振。残春惜将别，清洛行不近。相与爱后时，无令孤逸韵。”

　　邬载有文名，与钱起友善。起同载旅寓关中，起有诗云：“文士皆求遇，今人谁至公。灵台一寄宿，杨柳再春风。更惜忘形友，频年失志同。羽毛齐燕雀，心事阻鸳鸿。留滞惭归养，飞鸣恨触笼。橘怀乡梦里，书去客愁中。残雪送归雁，韶光弃断蓬。吞悲问唐举，何路出屯蒙。”又《送邬三落第还乡》云：“郢客文章绝世稀，常嗟时命与心违。十年失路谁知己，千里思亲独远归。云帆春水将何适，日爱东南暮山碧。关中新月对离樽，江上残花待归客。名宦无媒自古迟，穷途此别不堪悲。荷衣垂钓且安命，金马招贤会有时。”

　　刘长卿《过邬三湖上书斋》云：“何事东林客，忘机一钓竿。酒香开瓮老，湖色对门寒。向郭青山送，临池白鸟看。见君能浪迹，予亦厌微官。”  
　 
卷二十八

　　张濯　孙叔向　朱长文　胡令能　郑丹　李希仲　杜诵　郑锡　古之奇　秦系　令狐峘　杨凌　刘太真　顾况　薛业　刘希戬　朱绛　元凛　杨志坚　刘方平　李揆　戎昱

　　张濯

　　《题舜庙》云：“古都遗庙出山濆，万代千秋仰圣君。蒲阪城边长逝水，苍梧野外不归云。寥寥象设魂应老，寂寂虞篇德已闻。向晚风吹庭下柏，犹疑琴曲韵南薰。”

　　濯，登上元进士第。

　　孙叔向

　　《题昭应温泉》云：“一道温泉绕御楼，先皇曾向此中游。虽然水是无情物，也到宫前咽不流。”

　　《送咸安公主》云：“卤簿迟迟出国门，汉家公主嫁乌孙。玉颜使向穹庐去，卫霍空承明主恩。”咸安，德宗女，元和时追封燕国襄穆公主。

　　朱长文

　　《吴兴送梁补阙归朝赋得荻花》云：“柳家汀洲孟冬月，云寒水清荻花发。一枝持赠朝天人，愿比蓬莱殿前雪。”

　　《春眺扬州西岗寄徐员外》云：“芜城西眺极苍流，漠漠春烟问曙楼。瓜步早潮吞建业，蒜山晴雪照扬州。隋家故事不能问，鹤在山池期我游。”

　　《望中有怀》云：“龙向洞中衔雨出，鸟从花里带香飞。白云断处见明月，黄叶落时闻捣衣。”

　　《宿新安江深渡馆寄郑州王使君》云：“霜飞十月中，摇落众山空。孤馆闭寒木，大江生夜风。赋诗忙有意，沈约在关东。”

　　《送李司直归浙东幕兼寄鲍将军》云：“翩翩书记早曾闻，二十年来愿见君。今日朝廷想白发，同时几许在青云。人从北固山边去，水到西陵渡口分。会作王门曳裾客，为余前谢鲍将军。”时节度大夫初封东平郡王。

　　长文，大历间江南诗人。

　　胡令能

　　《咏绣障》云：“日暮堂前花蕊娇，争拈小笔上床描。绣成安向春园里，引得黄莺下柳条。”

　　《小儿垂钓》云：“蓬头稚子学垂纶，侧坐莓苔草映身。路人借问遥招手，恐畏鱼惊不应人。”

　　《喜圃田韩少府见访》云：“忽闻梅福来相访，笑着荷衣出草堂。儿童不惯见车马，争入芦花深处藏。”

　　令能，莆田隐者，少为负局铰钉之业。以所居列子之里，家贫，遇茶果必祭列子，以求聪明。或梦人割其腹，以一卷书内之，遂能吟咏，禅学尤邃，世谓“胡钉铰”者也。贞元、元和间人。

　　郑丹

　　《肃宗挽歌》云：“国以重明受，天从谅闇移。诸侯方北面，白日又西驰。龙影当泉落，鸿名向庙垂。永言青史上，还见载无为。”

　　《明皇挽歌》云：“律历千年会，车书万里同。固期常戴日，岂意厌观风。地惨新疆理，城摧旧战功。山河万古壮，今夕尽归空。”

　　高仲武云：“郑丹诗剪刻婉密，宝应中献二帝、两后挽歌三十首，词旨哀楚，得臣子之致。虽不及事，朝廷嘉之，解褐蕲州录事参军。二章其尤者也。”

　　丹，大历间诗人。

　　李希仲

　　《东皇太一词》云：“吉日初斋戒，灵巫穆上皇。焚香布瑶席，鸣佩奠椒浆。缓舞花飞满，清歌水去长。回波送神曲，云雨满潇湘。”

　　《蓟北行》云：“旄头有精芒，敌骑猎秋草。羽檄南渡河，边庭用兵早。汉家爱征战，宿将今已老。辛苦羽林儿，从戎榆关道。”“一身救边速，烽火通蓟门。前军飞鸟断，格斗尘沙昏。寒日鼓声急，单于夜将奔。当须徇忠义，身死报国恩。”

　　高仲武云：“希仲轻靡，华胜于质，此所谓才力不足，务为清浅者也。然‘前军飞鸟断，格斗尘沙昏’，亦出塞实录。叠叠不歇，可及中矣。”

　　希仲，赵郡人。天宝初宰偃师，范阳兆戎，挈家避乱入江淮。

　　杜诵

　　诵《哭长孙侍御》云：“道为谋猷重，名因赋颂雄。礼闱曾擢桂，宪府既乘骢。流水生涯尽，浮云世事空。惟应旧松柏，萧瑟九原中。”

　　高仲武云：“诵诗平调不失文流，如‘流水生涯尽，浮云世事空’，得生人始终之理，故编于集。”

　　诵，大历间诗人也。

　　郑锡

　　《邯郸少年行》云：“霞鞍金口骝，豹袖紫貂裘。家住丛台下，门前漳水流。唤人呈楚舞，借客试吴钩。见说秦兵至，甘心赴国仇。”

　　李嘉祐《与锡游春诗》云：“东门垂柳长，回首独心伤。日暖临芳草，天晴忆故乡。映花莺上下，过水蝶悠扬。借问同行客，今朝泪几行。”

　　李端、司空曙，皆锡友也。

　　锡，登宝应进士第，宝历间为礼部员外郎。事见李翱所撰《李长史墓铭》。

　　古之奇

　　《秦人谣》云：“微生祖龙代，却思尧舜道。何人仕帝庭，拔杀指佞草。奸臣弄民柄，天子恣衷抱。上下一相蒙，马鹿遂颠倒。中国既板荡，骨肉安可保。人生贵年寿，吾恨死不早。”

　　李端《送之奇赴泾州幕》云：“畴昔十年兄，相逢五校营。今宵举杯酒，陇月见军城。”时从马仆射辟。

　　之奇，登宝应进士第。

　　秦系

　　系《呈韦苏州诗》云：“久卧云间已息机，青袍忽著狎鸥飞。诗兴到来无一事，郡中今有谢元晖。”

　　系，字公绪，会稽人。隐泉州南安九日山，张建封闻系不可致，就加校书郎。自号“东海钓客”，与刘长卿善。权德舆曰：“长卿自以为五言长城，系用偏师攻之矣。”韦答系曰：“知掩山扉三十秋，鱼须翠碧叶床头。莫道谢公方在郡，五言今日为君休。”盖系以五言得名久矣。年八十余卒，南安人号其峰为高士峰。

　　系《将移耶溪旧居留呈严长史陈校书允初》云：“鸡犬渔舟里，长谣任兴行。即今邀客醉，已被远山迎。书笈将非重，荷衣着甚轻。谢安无个事，忽起为苍生。”

　　《山中赠张评事时授右卫佐》云：“终年常避喧，自注五千言。流水闲过院，春风与闭门。山茶邀上客，桂实落前轩。何事教予起，微言不足论。”

　　系家剡山，向盈一纪。大历五年，人或以其文闻于留守薛公，无何，奏系右卫率府仓参军。意所不欲，以疾辞免，因将命者献诗云：“由来那敢议轻肥，散发行歌自采薇。逋客未能忘野兴，辟书令遣脱荷衣。家中匹妇空相笑，池上群鸥尽欲飞。更乞大贤容小隐，益看愚谷有光辉。”

　　系曾与鲍员外同举场，因其见寻，呈情云：“少小为儒不自强，如今复懒见侯王。览镜自知身渐老，买山将作计偏长。荒凉鸟兽同三迳，撩乱琴书共一床。犹有郎官来问病，时人莫道我徉狂。”

　　《山中寄钱起苖发》云：“空山岁计是胡麻，穷海无梁泛一槎。稚子唯能觅梨栗，逸妻相共老烟霞。高吟丽句惊巢鹤，闲闭春风看落花。借问省中何水部，今人几个属诗家。”

　　令狐峘

　　“儒服学从政，遂为尘事婴。衔命东复西，孰堪异乡情。怀禄且怀恩，策名敢逃名。羡彼农亩人，白首亲友并。江山入秋气，草木雕晚荣。方塘寒露凝，旅馆凉飙生。懿交守东吴，梦想闻颂声。云水方浩浩，离忧何时平。”右令狐峘《寄韦苏州诗》。峘，德棻五世孙，天宝末第进士。宰相杨炎，故出杜鸿渐门下，其子封求洪文生，以托峘。峘曰：“必得公手书，得书即奏之。”炎具奏所以然。德宗曰：“奸人也。”自礼侍贬衡州别驾。峘介愎，人人以为怨。

　　韦苏州答峘诗云：“一凶乃一吉，一是复一非。孰能逃斯理，亮在识其微。三黜故无愠，高贤当庶几。但以亲交恋，音容邈难希。况惜别离久，俱忻蕃守归。朝晏方陪厕，山川又乖违。吴门冒海雾，峡路凌连矶。同会在京国，相望涕沾衣。明时重英才，当复别彤闱。白玉虽尘垢，拂拭还光辉。”

　　峘再谪三衢，遇田敦为牧，乃门生也。方相见，敦曰：“吾今日方见座主。”乃分半俸奉之。

　　杨凌

　　“淮阳为郡暇，坐惜流芳歇。散怀累榭风，清暑澄潭月。陪燕辞三楚，戒途绵百越。非当远别离，雅奏何由发。”右杨凌诗。韦应物刺滁州，凌时以协律客滁州，既别，韦寄诗云：“吏散山阁掩，鸟鸣山郡中。远念长江别，俯觉坐隅空。舟泊南池雨，簟卷北楼风。并罢芳樽燕，为怆昨时同。”故凌以前诗谢之。

　　凌《明妃怨》云：“汉国明妃去不还，马驼弦管向阴山。匣中纵有菱花镜，羞对单于照旧颜。”

　　凌，字恭履，最善文章。大历中，与兄凭、凝踵进士第，时号“三杨”。凌终侍御史。子敬之。

　　刘太真

　　“宠至乃不惊，罪及非无由。奔迸历畏途，缅邈赴偏陬。牧此雕弊氓，属当赋敛秋。夙兴谅无补，旬暇焉敢休。前日怀友生，独登城上楼。迢迢西北望，远思不可收。今日车骑来，旷然销人忧。晨迎东斋饭，晚度南溪游。以我碧流水，泊君青翰舟。莫将迁客程，不为胜景留。飞札谢三守，斯篇希见酬。”右刘太真诗。太真刺信州，时顾十二左迁，过上饶，出韦苏州、房杭州、韦睦州三使君诗，太真继焉。

　　太真，宣州人。师萧颖士。萧云：“太真，吾入室者也。”正元四年，德宗诏群臣宴曲江，自为诗，群臣皆和，帝自第之，以太真、李纾等为上，鲍防、于邵等次之，张蒙等为下，与择者四十二人。

　　韦苏州答太真诗云：“琼树凌霜雪，葱蒨如芳春。英贤虽出守，本自玉阶人。宿昔陪郎署，出入迎清尘。孰云俱列郡，比德岂为邻。”其见重如此。

　　顾况

　　况，字逋翁，姑苏人。至德进士。性诙谐，与柳浑、李泌为方外友。德宗时，浑辅政，以秘书郎召。及泌相，自谓当得达官，久之，迁著作郎。况坐诗语调谑，贬饶州司户。居于茅山，以寿终。皇甫湜为况文集序云：“偏于逸歌长句，骏发踔厉，往往若穿天心，出月胁，意外惊人语，非寻常所能及，最为快也。其为人类其词章云。”

　　况志尚疏逸，近于方外，时宰招以好官，况以诗答云：“四海如今已太平，相公何用唤狂生。此生还似笼中鹤，东望瀛州叫一声。”《上柳相公》。

　　《子规诗》云：“栖霞山中子规鸟，口边血出啼不了。山僧夜后初入定，闻似不闻山月晓。”

　　《露青竹杖歌》云：“鲜于仲通正当年，章仇兼琼在蜀川。约束蜀儿采马鞭，蜀儿采鞭不敢眠。横截斜度飞鸟边，绳桥夜上层崖巅。头插白云跨飞泉，采得马鞭长且坚。浮沤丁子珠联联，灰煮蜡揩光烂然。章仇兼琼持上天，上天雨露何其偏。飞龙闲厩马数千，朝饮吴江夕秣燕。红尘扑辔汗湿鞯，师子麒麟聊比肩。曲江昆明洗刷牵，四蹄踏浪头枿天。蛟龙稽颡河伯虔，拓羯胡雏脚手鲜。陈闳韩干丹青妍，欲貌未貌眼欲穿。金鞍玉勒锦连乾，骑入桃花杨柳烟。十二楼中奏管弦，楼中美人夺神仙。争爱大家把此鞭，禄山入关关破年。忽见扬州比邸前，只有人还千一钱。亭亭笔直无皴节，磨捋形相一条铁。市头终是无人别，江海贱臣不拘绁。垂绡挂影西窗缺，稚子觅衣挑仰穴。家僮拾薪几抝折，玉闰犹沾玉垒雪。碧鲜似染苌宏血，蜀帝祠边子规咽。相如桥上文君绝，往年策马降至尊，七盘九折横剑门。穆王八骏超昆仑，安用冉冉孤生根。圣人不贵难得货，金玉珊瑚谁买恩。”

　　况攻小笔，尝求知新亭监。人诘之曰：“余要貎海中山耳。”仍辟画省王默为副，任职半年解，后落笔有奇趣。

　　《山中作》云：“野人爱向山中宿，况在葛洪丹井西。庭前有个长松树，半夜子规来上啼。”

　　况又有“汀洲渺渺江篱短，疑是疑非两断肠。”句。“巫峡朝云暮不归，洞庭春水晴空满。”句。“颓垣化为陂，陆地堪乘舟。”句。“大姑山尽小姑出，月照洞庭行客船。”句。右张为取作《主客图》。

　　《代佳人赠别》云：“万里行人欲渡溪，千行珠泪滴为泥。已成残梦随君去，犹有惊乌半夜啼。”

　　《秋题叶道士山房》云：“水边垂柳赤栏桥，洞里仙人吹玉箫。近得麻姑书信否，浔阳江上不通潮。”

　　《金铛玉佩歌》云：“赠君金铛太霄之玉佩，金锁禹步之流珠，五岳真君之秘箓，九天丈人之宝书。东井沭浴辰已毕，先进洞房上奔日。借问君从何处来，黄姑织女机边

　　出。”

　　《悲歌三首并序》云：“情思发动，圣所不免也。故师乙陈其宜，延陵审其音。理乱之所经，王化之所兴，信无逃声，岂徒文彩之丽。遂作歌以悲之云。”“边城路，今人犁田昔人墓。岸上沙，昔时江水今人家。今人昔人共长叹，四气相催节回换。明月皎皎入华池，白云离离渡青汉。我欲升天天隔霄，我欲渡水水无桥，我欲上山山路险，我欲吸井井泉遥。越人翠被今何夕，独立沙边江草碧。紫燕西飞欲寄书，白云何处蓬莱客。”“新系青丝百尺绳，心在君家辘轳上。我心皎洁君不知，辘轳一转一惆怅。何处春风吹晓幕，江南渌水通珠阁。美人二八颜如花，泣向春风畏花落。临春风，听春鸟，别时多，见时少。愁人一夜不得眠，瑶井玉绳相对晓。”“轩辕黄帝初得仙，鼎湖一去三千年。周流三十六洞天，洞中日月星辰联。骑龙倒景游八极，轩辕弓剑无人识，东海青童寄消息。”

　　《八月五日歌》云：“四月八日明星出，摩耶夫人降千佛。八月五日佳气新，昭成太后出圣人。开元九年燕公说，奉诏听置千秋节。丹青庙里贮姚宋，花萼楼中宴岐薛。清乐灵香几处闻，鸾歌凤吹动祥云。已于武库见灵鸟，仍向晋山逢老君。率土溥天无不乐，河清海晏穷寥廓。梨园弟子传法曲，张果先生进仙药。玉座凄凉游帝京，悲翁回首望承明。云韶九奏杳然远，唯有五陵松柏声。”

　　《洞庭秋日》云：“青草湖边日影低，黄茅嶂里鹧鸪啼。丈夫飘荡今如此，一曲狂歌楚水西。”

　　薛业

　　《洪州客舍寄柳博士芳诗》云：“去年燕巢主人屋，今年花发路傍枝。年年为客不到舍，旧国存亡那得知。边尘一起天下乱，何处春风无别离。”

　　《晚秋赠张折冲诗》云：“都尉今无事，时清但闭关。夜霜戎马瘦，秋草射雕闲。位以穿杨得，名因拆桂还。冯唐真不遇，叹息鬓毛班。”

　　独孤常州《送薛处士业游庐山序》云：“薛侯敦于诗，困于学，敏于行，时然后言，言而寡尤，口弗言禄，禄亦不及。识其真者以为永叹，而薛侯居之澹如，君子哉若人也。拂缨上之尘，西游庐山，赵补阙骅、王侍御定、张评事有略各以文为赠，余亦持片言，用代疏麻瑶华之赠。”

　　刘希戬

　　《弹琴诗》云：“碧山本岑寂，素琴何清幽。弹为风入松，崖谷飒以秋。庭鹤舞白雪，泉鱼跃洪流。余欲娱世人，明月难暗投。感叹未终曲，泪下不可收。呜呼钟子期，零落归山邱。死而若有知，魂兮从我游。”

　　朱绛

　　《春女怨》云：“独坐纱窗刺绣迟，紫荆枝上啭黄鹂。欲知无限伤春意，并在停针不语时。”顾陶取此书为《类选》。

　　元凛

　　《九日对酒》云：“嘉辰复遇登高台，良朋笑语倾金罍。烟摊秋色正堪玩，风惹菊香无限来。未保乱离今日后，且谋欢洽玉山颓。谁知靖节当时事，空学狂歌倒载回。”

　　《中秋夜不见月》云：“蟾轮何事色全微，赚得佳人出绣帏。四野雾凝空寂寞，九霄云锁绝光辉。吟诗得句翻停笔，玩处临樽却掩扉。公子倚栏犹怅望，懒将红烛草堂归。”

　　杨志坚

　　颜鲁公为临川内史，邑有杨志坚者，嗜学而贫，妻厌之，一日告离，志坚以诗送之曰：“平生志业在琴诗，头上如今有二丝。渔父尚知溪谷暗，山妻不信出身迟。荆钗任意撩新鬓，明镜从他别画眉。今日便同行路客，相逢即是下山时。”持诗诣州，请公牒求别醮。颜公案其妻曰：“王欢之廪既虚，岂遵黄卷；朱叟之妻必去，宁见锦衣。污辱乡闾，败伤风俗，若无褒贬，侥幸者多。”遂棰之，后无弃其夫者。

　　刘方平

　　《秋夜泛舟》云：“林塘夜泛舟，虫响荻飕飕。万影皆因月，千声各为秋。岁华空复晚，乡思不堪愁。西北浮云外，伊川何处流。”

　　皇甫冉《寄方平诗》云：“十年不出蹊林中，一朝结束甘从戎。严子持竿心寂历，寥落荒篱遮旧宅。”又曰：“与君从来同语默，岂是悠悠但相识。天伴三秋空复情，袖中一字无由得。”

　　方平《春怨》云：“纱窗落日渐黄昏，金屋无人见泪痕。寂寞空庭春又晚，梨花满地不开门。”

　　方平《泛舟思乡》云：“西北浮云外，伊川何处流。”盖洛中人也。皇甫冉《之京留别方平诗》云：“迟迟越二陵，回首但苍茫。乔木清宿雨，故关愁夕阳。”冉尝为河南从事，自是迁左拾遗，留别于河南也。

　　方平与元鲁山善，不仕，盖邢襄公政会之后也。萧颖士云：“山东茂异，有河南刘方平。”

　　李揆

　　揆与饶州刺史封渐仲容叔霁连句，揆笔力遒媚，有“免相践蓬阁，卧痾淮海滨。偶逢潘川守，宛是潘杨亲”，又云“共仰新侯伯，同瞻旧宰臣”，又云“乡路辕思北，家林巷喜南”。出《江邻几杂志》。

　　《前定录》云：“有巫者告揆曰：‘公当为拾遗。’遗以一书，缄之，云得此官即开。后明皇召试《紫丝盛露囊赋》，果得拾遗，启缄，即此赋也。”

　　戎昱

　　宪宗朝，北狄频入边，大臣奏议，古者和亲有五利，而无千金之费。帝曰：“比闻有士子能为诗，而姓名稍僻，是谁？”宰相对以包子虚、冷朝阳，皆非也。帝遂吟曰：“山上青松陌上尘，云泥岂合得相亲。世路尽嫌良马瘦，唯君岂合卧龙贫。千金未必能移性，一诺从来许杀身。莫道书生无感激，寸心还是报恩人。”侍臣对曰：“此是戎昱诗也。京兆尹李銮，拟以女嫁昱，令其改姓，昱固辞焉。”帝悦曰：“朕又记得《咏史》一篇云：‘汉家青史内，计拙是和亲。社稷因明主，安危托妇人。岂能将玉貌，便欲静胡尘。地下千年骨，谁为辅佐臣。’”帝笑曰：“魏绛之功，何其懦也。”大臣遂息和戎之论矣。

　　《塞上曲》云：“楼上画角哀，即知兵心苦。试问左右人，无言泪如雨。何意值明时，终年事鼙鼓。”

　　《长安秋夕》云：“八月更漏长，愁人起常早。闭门寂无事，满地生秋草。昨宵西窗梦，先入荆门道。远客归去来，在家贫亦好。”

　　昱在零陵，于襄阳闻有妓善歌，取之。昱以诗遣行曰：“宝钿香娥翡翠裙，妆成掩泣欲行云。殷勤好取襄王意，莫向阳台梦使君。”于遂遣还。昱登进士第，卫伯玉镇荆南，辟为从事。后为辰、虔二州刺史。

　　昱《赠别张驸马》云：“上元年中长安陌，见君朝下欲归宅。飞龙骑马三十匹，玉勒雕鞍照初日。数里衣香遥扑人，长衢雨歇无纤尘。从奴斜抱敕赐锦，双双蹙出金麒麟。天子爱婿皇后弟，独步明时负权势。一身扈跸承殊泽，甲第朱门耸高戟。凤凰楼上伴吹箫，鹦鹉杯中醉留客。泰去否来何足论，宫中晏驾人事翻。一朝负谴辞丹阙，五年待罪湘江源。冠冕凄凉几迁改，眼看桑田变成海。华堂金屋别赐人，细眼黄头总何在。渚宫相见寸心悲，懒欲今时问昔时。看君风骨殊未歇，不用愁来双泪垂。”肃宗张皇后弟清、潜，尚大宁、延和二郡公主。代宗立，废后为庶人，清、潜皆放流。

　　宝应中过滑州洛阳，后同王季友作《苦哉行诗》云：“妾家清河边，七叶承貂蝉。身为最小女，偏得浑家怜。亲戚不相识，幽闺十五年。有时最远出，只到中门前。前年狂敌来，惧死翻生全。今秋官军至，岂意遭戈鋋。匈奴为先锋，长鼻黄发拳。弯弓猎生人，百步牛羊羶。脱身落虎口，不及归黄泉。苦哉难重陈，暗哭苍苍天。”

　　《采莲曲》云：“虽听采莲曲，讵识采莲心。漾楫爱花远，回船愁浪深。烟生极浦色，日落半江阴。同侣怜波静，看妆堕玉簮。”“涔阳女儿花满头，毵毵同泛木兰舟。秋风日暮南湖里，争唱菱歌不肯休。”  
　 
 
 
卷二十九

　　常衮　张众甫　田澄　柳郴　李彦远　薛冔　元载　张元宗　杨郇伯　高拯　梁锽　刘长川　姚伦　孙处玄　刘复　朱彬　戴叔伦　于鹄　王季文

　　常衮

　　《晚秋集贤院即事寄徐薛二侍郎》云：“穆穆上清居，沉沉中秘书。金铺深内殿，石甃尽寒渠。花树台斜倚，宫烟阁半虚。缥囊铺锦绣，翠轴卷琼琚。墨润冰文茧，香消蠹字鱼。翻黄桐叶老，吐白桂花初。旧德双游处，联芳千载余。比朝荣庾薛，西汉盛严徐。侍讲亲华扆，征诗步绮疏。缀帘金翡翠，赐砚玉蟾蜍。移秩东南远，离忧岁月除。承明期重入，江海意何如。”

　　衮，京兆人，为中书舍人。文采赡蔚，长于应用，誉重一时。相代宗，用人非文词者摈不用，世谓之“濌伯”。

　　衮《晚秋集贤即事诗》，司空曙和云：“蔼蔼凤凰宫，兰台玉署通。夜霜凝树羽，晓日照和风。官亚三台贵，儒开百代宗。司言陈禹拜，侍讲发尧聪。香卷青编内，铅分绿字中。缀签从太史，锵佩揖群公。池接天泉碧，林交御果红。寒龟登故叶，秋蝶恋疏丛。颜谢微文并，钟裴直事同。离群惊海鹤，属思怨江枫。地远姑苏外，山长越绝东。惭当哲匠后，下曲奏难工。”

　　独孤及和云：“汉家金马署，帝座紫微郎。图籍凌群玉，歌诗冠柏梁。阴阴万年树，肃肃五经堂。挥翰忘朝食，研精待夕阳。晴空露盘迥，秋月锁窗凉。远兴生班鬓，高情寄缥囊。葳蓬双鸑鷟，夙昔并翱翔。汲冢同刊谬，蓬山共补亡。羌池摧羽翮，流落限江湘。禁省一分袂，旻天三雨霜。石渠遗迹满，水国暮云长。早晚朝宣室，归时道路光。”

　　钱起和云：“文星垂太虚，辞伯综群书。彩笔下鸳掖，褒衣来石渠。典坟探奥旨，造化睹权舆。述圣鲁宣父，通经汉仲舒。窗明宜缥带，地肃近丹除。清昼删诗暇，高秋作赋初。露盘侵汉耸，宫柳度鸦疏。静对连云阁，晴闻过阙车。旧僚云出矣，晚岁复何如。海峤瞻归路，江城梦直庐。含毫思两凤，望远寄双鱼。定笑巴歌拙，还参丽曲余。”

　　张众甫

　　《鹤诗》云：“驯狎经时久，褵褷短翮存。不随淮海变，空愧稻粱恩。独立秋天净，单栖夕露繁。欲飞还敛翼，谁敢望乘轩？”

　　戴叔伦《酬众甫诗》云：“野人无本意，散木任天材。分向空山老，何言上苑来。超遥千里道，依倚九层台。出处宁知命，轮辕岂自媒。更惭张处士，相与别嵩莱。”

　　众甫《送李观之宣州谒袁中丞诗》云：“古渡大江滨，西南距要津。自当舟楫路，应济往来人。翻浪惊飞鸟，回风起绿蘋。君看波上客，晚岁独垂纶。”

　　高仲武云：“众甫婉媚绮错，巧用文字，工于兴喻。只如‘不随淮海变，空愧稻粱恩’，尽陈、谢之源。又‘自当舟楫路，应济往来人’，得讽兴之要。形容体裁，率皆如此，文流之佳士也。”

　　众甫，字子初，清河人。年过耳顺，方脱章甫，冠惠文。为太常寺太祝，尉河南寿安县。罢秩侨居云阳，时以缘情比兴，疏导心术，志之所之，辄诣绝境。待拜监察御史，为淮宁军从事。建中三年卒。权载之志其墓。

　　田澄

　　《成都为客作》云：“蜀郡将知远，城南万里桥。衣缘乡泪湿，貌以客愁销。地富鱼为米，山芳桂是樵。旅游唯得酒，今日过明朝。”

　　澄，大历、天宝间人。杜子美《赠献纳使起居田舍人诗》，即澄也。末句云：“杨雄更有河东赋，惟待吹嘘送上天。”盖澄以舍人奉使入蜀，肃宗时人也。

　　柳郴

　　郴与李端、卢纶友善。有《贼平后送客还乡诗》云：“他乡生白发，旧国有青山。”最有思致。尤长于短句，如《赠别》云：“江浦程千里，离樽泪数行。无论吴与楚，俱是客他乡。”又云：“何处最悲辛，长亭临古津。往来舟楫路，前后别离人。”

　　李彦远

　　《采桑》云：“采桑畏日高，不待春眠足。攀条有余愁，那矜貌如玉。千金岂不赠，五马空踯躅。何以变贞性，幽篁雪中绿。”

　　彦远，大历、贞元间诗人。

　　薛冔

　　《敕赠康尚书美人》云：“天门喜气晓氛氲，圣主临轩召冠军。欲令从此行霖雨，先赐巫山一片云。”康尚书，日知也。德宗时，斩李惟岳，以功擢为深赵节度，迁奉诚军。陟晋绛。

　　冔，德宗时河东诗人也。

　　元载

　　王忠嗣镇北京，以女韫秀归元载，岁久而见轻。韫秀劝之游学，元乃游秦，为诗别韫秀曰：“年来谁不厌龙钟，虽在侯门似不容。看取海山寒翠树，苦遭霜霰到秦封。”妻请偕行曰：“路扫饥寒迹，天哀志气人。休零别离泪，携手入西秦。”

　　元到京，屡陈时务，深符上旨，肃宗擢拜中书，王寄诸姨妹诗曰：“相闼已随麟阁贵，家风第一右丞诗。笄年解笑鸣机妇，耻见苏秦富贵时。”元，肃、代两朝宰相，贵盛无比，复为一篇以喻之曰：“楚竹燕歌动画梁，春兰重换舞衣裳。公孙开馆招嘉客，知道浮云不久长。”

　　元贪吝被诛，上令王氏入宫，叹曰：“二十年太原节度使女，十六年宰相妻，谁能为长信、昭阳之事？死亦幸矣！”京兆笞毙。

　　大历五年春，载早朝，有献文章者，公令左右收之。其人苦欲公读，公云：“候入中书当为看。”其人言若不能读，自诵。毕，因亦不见。诗曰：“城东城西旧行处，城里花飞乱如絮。海燕衔泥欲下来，屋里无人却飞去。”载后破家，妻子被杀。其一云：“城南路长无宿处，荻花纷纷如柳絮。海燕衔泥欲作巢，空室无人却飞去。”

　　张元宗

　　《登景云寺阁》云：“胡马饮河洛，我家从此迁。今来独垂泪，三十六峰前。”

　　《望终南山》云：“红尘白日长安路，马足车轮不暂闲。唯有茂陵多病客，每来高处望南川。”

　　杨郇伯

　　《妓人出家》云：“尽出花钿与四邻，云鬟剪落厌残春。暂惊风烛难留世，便是莲花不染身。贝叶欲翻迷锦字，梵声初学误梁尘。从今艳色归空后，湘浦应无解佩人。”

　　窦常《逢中立春寄怀郇伯》云：“浪迹终年客，惊心此地春。风前独去马，泽畔耦耕人。老大交情重，悲哀物外亲。子云今在宅，应见柳条新。”

　　高拯

　　拯《及第后赠试官》云：“公子求贤未识真，欲将毛遂比常伦。当时不及三千客，今日何如十九人。”

　　拯，大历十三年进士，试官薛邕也。

　　梁锽

　　《七夕泛舟》云：“云端有灵匹，掩映拂妆台。夜久应摇佩，天高响不来。片欢秋始展，残梦晓翻催。却怨填河鹊，留桥又不回。”

　　《咏木老人》云：“刻木牵丝作老翁，鸡皮鹤发与真同。须臾弄罢寂无事，还似人生一梦中。”明皇迁西内，曾咏此诗。

　　《古意》云：“妾家巫峡阳，罗幌寝银床。晓日临窗久，春风引梦长。落钗仍在鬓，微汗欲消香。纵使蒙胧觉，魂还逐楚王。”

　　钱起《秋夜与锽文宴》云：“车到闲林下，杯香蕙草时。好风能自至，明月不须期。秋水翻河影，晴霜脆柳丝。微官是底物，许日废言诗。”

　　《明皇杂录》云：“李辅国矫制迁明皇西宫，力士窜岭表。帝戚戚不乐，日一蔬食，吟诗云：‘刻木牵丝作老翁至一梦中。’不知明皇作，或咏锽诗也。”

　　刘长川

　　《宝剑篇》云：“宝剑不可得，相逢几许难。今朝一度见，赤色照人寒。匣里星文动，环边月影残。自然神鬼伏，无事莫空弹。”

　　《将赴东都上李相公》云：“四海兵初偃，平津阁正开。谁知火炉下，还有不燃灰。”

　　长川，肃、代时诗人也。

　　姚伦

　　《感秋》云：“试向疏林望，方知节候殊。乱声千叶下，寒影一巢孤。不蔽秋天雁，惊飞夜月乌。霜风与春日，几度遣荣枯。”

　　伦《过章秀才洛阳客舍》云：“达人心自适，旅舍当闲居。不出来时径，重看读了书。晚山岚色近，斜日树阴疏。尽是忘言客，听君诵子虚。”

　　高仲武云：“姚子诗虽未洪深，去凡已远，属兴比事，不失文流。如‘乱声千叶下，寒影一巢孤’，亦篇之秀也。”

　　伦，终扬州大都府曹参军。

　　孙处玄

　　《咏黄莺》云：“欲啭声犹涩，轻飞羽未调。高风不借便，何处得迁乔。”

　　处玄，江宁人。长安中为左拾遗。善属文，尝恨天下无书，以广新闻。神龙初，桓彦范等用事，处玄遗书论时事得失，不得用，乃去官还乡，以病卒。

　　刘复

　　《寺居清晨》云：“高枕对晓月，衣巾清且凉。露华朝未晞，滴沥含虚光。隔竹闻汲井，开扉见焚香。幽心感衰病，结念依法王。青冥早云飞，杳眇空鸟翔。此情皆有释，悠然知所忘。”

　　《经禁城》云：“日没路且长，游子欲涕零。荒城无人路，秋草飞寒萤。东南古邱墟，莽苍驰郊坰。黄云晦断岸，枯井临崩亭。昔人竟何之，穷泉独冥冥。苍苔没碑版，朽骨无精灵。俯仰寄世间，忽如流波萍。金石非汝寿，浮生等臊腥。不如学神仙，服石求丹经。”

　　《游仙》云：“税驾倚扶桑，逍遥望九州。二老佐轩辕，移戈戮蚩尤。功成弃之去，乘龙上天游。天上见玉皇，寿与天地休。俯视昆仑宫，五城十二楼。王母何窈渺，玉质清且柔。扬袂折琼芳，寄我天东头。相思千万岁，大运浩悠悠。安用知吾道，日月不能周。寄音青鸟翼，谢尔碧海流。”

　　《送王伦诗》云：“春天日未曛，楚客酣送君。翩翩孤黄鹤，万里沧洲云。四方各有心，岂得常顾群。山连巴湘远，水与荆吴分。清光日阻修，尺素安可论。相思寄梦寐，瑶草空氛氲。”

　　《出三城别幕中三判官诗》云：“翔禽托高柯，倦客念主人。恩义有所知，四海同一身。况皆旷大姿，翰音见良辰。陈规佐武略，高统据要津。常愿投素诚，今果得所申。金罍列四座，广厦无氛尘。留连徂暑中，观望历数旬。河山险以固，士卒勇且仁。饰装去未归，相追越城闉。贵无青玉案，缄佩永不泯。”

　　复，登大历进士第，尝为水部外郎，为石洪父平墓铭。

　　朱彬

　　《丹阳作》云：“暂入新丰市，犹闻旧酒香。抱琴沽一醉，尽日卧垂阳。”

　　彬，大历、贞元间诗人。

　　戴叔伦

　　字幼公，润州人。师事萧颖士，为门人冠。刘晏管盐铁，表主管湖南。至云安，杨惠琳反，驰客劫之曰：“归我金币，可缓死。”叔伦曰：“身可杀，财不可得。”乃舍之。累迁至容管经略。德宗尝赋《中和节诗》，遣使者宠赐。代还，卒。

　　《早行寄朱山人放》云：“山晓旅人去，天高秋风悲。明河山上没，芳草露中衰。此别又万里，少年能几时。心知剡溪路，聊且寄前期。”

　　《和汴州李相公勉人日喜春》云：“年来日日春光好，今日风光好更新。独献菜羹怜应节，遍传金胜喜逢人。烟添柳色看犹浅，鸟踏梅花落已频。东阁此时闻一曲，翻令和者不胜春。”

　　高仲武云：“叔伦为人温雅，善举止，无贤不肖，见皆尽心。在租庸幕数年，夕惕靡怠。吏部尚书刘公与祠部员外张继书云：‘博访选材，揖对宾客，无如戴叔伦。’其见推称如此。诗体虽不中越格，然‘廨宇经山火，公田没海潮’，亦指事造形之工者。其骨气稍轻，故诗亦少。”

　　《吴明府自远来留宿》云：“出门逢故友，衣服满尘埃。岁月不可问，山川何处来。倚城容敝宅，散职寄灵台。自此留君醉，相欢得几回。”

　　《除夜宿石头驿》云：“旅馆谁相问，寒灯独可亲。一年将尽夜，万里未归人。寥落悲前事，支离笑此身。愁颜与衰鬓，明日去逢春。”

　　《客舍与故人偶集》云：“天秋月又满，城阙夜千重。还作江南会，翻疑梦里逢。风枝惊暗鹊，露草覆寒蛩。羁旅长堪醉，相留畏晓钟。”

　　《送友人东归》云：“万里杨柳色，出关逢故人。轻烟拂流水，落日照行尘。积梦江湖阔，忆家兄弟贫。徘徊灞亭上，不语自伤春。”姚合取为《极元集》。

　　《送谢夷甫宰郧县》云：“君去方为县，干戈尚未销。邑中残老小，乱后少官僚。廨宇经山火，公田没海潮。致时应变俗，新政满余姚。”

　　于鹄

　　鹄《野田行》云：“日没出古城，野田何茫茫。寒狐上孤塳，猎火烧白杨。昔人未为泉下客，若到此中还断肠。”

　　《题邻居》云：“僻巷邻家少，茅檐喜并居。蒸梨常共灶，浇薤亦同渠。传屐朝寻药，分灯夜读书。虽然在城市，还得似樵渔。”

　　《寄卢俨员外秋衣词》云：“寄远空以心，心诚亦难知。箧中有秋帛，裁作远客衣。缝制虽女工，尺度手自持。容貌当目中，长短不复疑。针线密且坚，游客作尘缁。意欲都无言，澣濯耐岁时。殷勤托行人，传语慎勿遗。别来年已老，亦闻鬓成丝。纵然更相逢，握手唯是悲。所寄莫复弃，愿见长相思。”

　　《买山吟》云：“买得幽山入汉阳，槿篱疏处种桄榔。唯有狝猴来往熟，弄人抛果满书堂。”

　　《山中寄樊尚书》云：“却忆东溪日，同袍事鲁儒。僧房闲共宿，酒肆醉相扶。江上双旌贵，山中病客孤。无媒还有计，春谷种桑榆。”

　　鹄，大历、贞元间诗人也。为诸府从事，居江湖间。有《卜居汉阳》及《荆南陪樊尚书赏花诗》，其自述曰：“三十无名客，空山独卧秋。”岂以诗穷者耶？

　　“老大看花犹未足，沿江正遇一枝红。日斜人散东风急，吹向谁家明月中。”《襄阳席上作》。“送死多于生，几人得终老。”句。右张为取《主客图》

　　张籍《伤鹄诗》云：“野性疏时俗，再命乃从军。气高终不合，去如镜上尘。”

　　鹄《送客游边》云：“若到并州北，谁人不忆家。寒深无去伴，路尽有平沙。碛冷唯逢雁，天春不见花。莫随边将意，垂老事轻车。”

　　《江南曲》云：“偶向江边采白蘋，还随女伴赛江神。众中不敢分明语，暗掷金钱卜远人。”韦庄取为《又玄集》。

　　张籍《赠王建》云：“于君去后交游少，东野无来箧笥贫。赖有白头王建在，眼前犹是咏诗人。”

　　王季文

　　季文，字宗素，池阳人。少厌名利，居九华，遇异人，授九仙飞化之术曰：“子当先决科于词籍，后策名于真列，冥注使然，不可移也。”登咸通中进士第，授秘书郎。寻谢病归九华，日一浴于山之龙潭，寒暑不渝。

　　季文《九华山谣》云：“九华峥嵘占南陆，莲花擢本山半腹。翠屏横截万里天，瀑水落深千丈玉。云梯石磴入杳冥，俯看四极如中庭。丹崖压下庐霍势，白日隐出牛斗星。杉松一岁抽数尺，琼草寅缘秀层壁。南风拂晓烟雾开，满山葱蒨铺鲜碧。雷霆往往从地发，龙卧豹藏安可别。峻极遥看戛昊苍，挺生岂得无才杰。神仙惮险莫敢登，驭风驾鹤循邱陵。阳乌不见峰顶树，大火尚结岩中冰。灵光爽气曛复旭，晴天倒影西江渌。具区彭蠡夹两傍，正可别作一岳当少阳。”  
　 
 
 
卷三十

　　李益　杜羔　诸葛觉　韦执中　耿湋　卢纶　韩翃　钱起　司空曙　苖发　崔峒　李端　冷朝阳 

　　李益 

　　益，姑臧人，字君虞。大历四年登第。其《受降城闻笛诗》，教坊乐人取为声乐度曲。又有写《征人歌》、《早行诗》为图画者，“回乐峰前沙似雪”之诗是也。益有心疾，不见用。及为幽州刘济营田副使，献诗有“感恩知有地，不上望京楼”之句，左迁右庶子。年且老，门人赵宗儒自宰相罢免，年七十余。益曰：“此吾为东府所选进士也。”闻者怜益之困。后迁礼部尚书，致仕卒。 

　　益录其《从军诗》赠左补阙卢景亮，自序云：“从事十八载，五在兵间，故为文多军旅之思。或军中酒酣，塞上兵寝，投剑秉笔，散怀于斯文，率皆出乎慷慨意气。武毅果厉，本其凉国，则世将之后，乃西州之遗民欤？亦其坎轲当世，发愤之所致也。”其诗皆建中、贞元间作。 

　　《夜上受降城闻笛诗》云：“回乐烽前沙似雪，受降城下月如霜。不知何处吹芦管，一夜征人尽望乡。”烽，烽火台也。 

　　《征人歌》云：“边风冻合鸊鹈泉，牧马千群逐暖川。塞外征行无尽日，年年移帐雪中天。” 

　　《晓角诗》云：“边霜一夜落平芜，吹角当城片月孤。无数塞鸿飞不度，秋风卷入小单于。” 

　　《从军北征》云：“天山雪后海风寒，横笛偏吹行路难。碛里征人三十万，一时回向月明看。” 

　　《献刘济》云：“草绿古燕州，莺声引独游。雁归天北畔，春尽海西头。向日花偏落，驰年水自流。感恩知有地，不上望京楼。” 

　　《从军有苦乐行》时从司空冀公北征作。云：“劳者且莫歌，我欲歌送觞。行军有苦乐，此曲乐未央。仆居在陇上，陇水断人肠。东过秦宫路，宫树入咸阳。时逢汉帝出，谏猎至长杨。讵驰游侠窟，非结少年场。一旦承嘉惠，轻身重恩光。秉笔参帷帟，从军至朔方。边马多阴风，草木自凄凉。断绝西海去，出没胡沙长。参差引雁翼，隐辚腾军装。剑文夜如水，马汗冻成霜。使气五都少，矜功六郡良。山河起目前，睚眦死路傍。北逐驰种虏，西临复旧疆。昔还赋余资，今出乃赢粮。一矢弢夏服，我弓不再张。寄言丈夫雄，苦乐身自当。”驰，一作驼。 

　　《来从窦车骑》云：自朔方行作。“东发逢世屯，怀恩抱明义。读书良不武，学剑惭非智。遂别鲁诸生，来从窦车骑。追兵赴边急，络马黄金辔。出入燕南陲，由来重意气。自经皋兰战，入破楼烦地。西北护三边，东南留一尉。时过如云雨，参差不自意。将军失恩泽，万事从此异。置酒高台上，薄暮秋风至。长戟与我归，归来同弃置。自酌还自饮，非名又非利。歌出易水寒，琴下雍门泪。出逢平乐旧，言在天阶侍。问我从军苦，自陈少年贵。丈夫交四海，徒论身自致。汉将不封侯，苏卿还远使。今我终此曲，此曲诚不易。贵人难识心，何由知忌讳。” 

　　《夜发军中》云：“边马枥上惊，雄剑匣中鸣。半夜军书至，匈奴寇六城。中坚分暗阵，太乙起神兵。出没风云合，苍皇豺虎争。今日边庭战，缘赏不缘名。” 

　　《五城道中》云：“金铙随玉节，落日河边路。沙鸣后骑来，雁起前军度。五城鸣斥堠，三秦新召募。天寒白登道，寒浊阴山雾。仍闻旧兵老，尚在乌兰戍。笳箫汉思繁，旌旗边色故。寝兴倦弓甲，勤役伤风露。来远赏不行，锋交勋乃茂。未知朔方道，何年罢兵赋。” 

　　《塞下曲》云：“蕃门部落能结东，朝朝驰猎河南曲。一作朝驰暮猎冀河曲。燕歌未断塞鸿飞，牧马群嘶边草绿。秦筑长城城已摧，汉武北上单于台。古来征战虏不尽，至今还复天兵来。黄河东流流九折，沙场埋恨何时绝。蔡琰没去造胡笳，苏武归来持汉节。为报如今都护雄，匈奴且莫下云中。请书塞北阴山石，愿比燕然车骑功。” 

　　大历十才子，《唐书》不见人数。卢纶、钱起、郎士元、司空曙、李端、李益、苗发、皇甫曾、耿湋、李嘉祐，又云吉顼、夏侯审亦是，或云钱起、卢纶、司空曙、皇甫曾、李嘉祐、吉中孚、苖发、郎士元、李益、耿湋、李端。 

　　二李皆出于姑臧，庶子为文章李益，尚书为门户李益。一日赴嘉会，尚书曰：“今日两个坐头，皆是李益。” 

　　《红楼下联句》云：“佛刹接重城，红楼切太清。紫云连照灼，丹槛望峥嵘。广宣。榱栋烟虹入，轩窗日月平。参差五陵晚，分背八川明。李益。弦韵风初过，莲枝浪欲倾。敬瞻疑涌见，围绕学无生。”杜羔。 

　　《兰陵僻居联句》云：“潘岳闲居赋，陶潜独酌谣。二贤成往事，三径是今朝。广宣。生幸逢唐运，昌时奉帝尧。进思谐启沃，退即混渔樵。李益。蠹简封延阁，雕栏閟上霄。相从达旷地，秋露邑兰苕。”杜羔。 

　　《天津桥南山中各题一句》云：“野坐分苔石，益。山行绕菊丛。韦执中。云衣惹不破，诸葛觉。秋色望来空。”贾岛。 

　　“闲庭草色能留马，当路杨花不避人。”句。“笳箫汉恩繁，旌旗边色故。”句。“马汗冻成霜。”句。右张为取为《主客图》，以益为清奇雅正主。 

　　耿湋 

　　《元日早朝》云：“九陌朝臣满，三朝候鼓赊。远珂时接韵，攒炬偶成花。紫贝为高阙，黄龙建大牙。参差万戟合，左右八貂斜。羽扇纷朱槛，金炉隔翠华。微风传曙漏，晓日上春霞。环佩声重叠，蛮夷服等差。乐和天易感，山固寿无涯。渥泽千年圣，车书四海家。盛明多在位，谁得守蓬麻。” 

　　《赠苗员外》云：“为郎日赋诗，小谢少年时。业继儒门后，心多道者期。晓回长乐殿，新出永明祠。行乐西园暮，春风动柳丝。” 

　　《许州书情寄韩张二舍人》云：“谪宦军城老更悲，近来频梦到丹墀。乍燃乍灭心中火，渐镊渐多鬓上丝。绕院绿苔闻雁处，满庭黄叶闭门时。故人高步云衢上，肯念前程杳未期。” 

　　《赠严维》云：“许询清论重，寂寞住山阴。野客栖寒寺，闲门当古林。海田秋熟早，湖水夜渔深。世上穷通理，谁能奈此心。” 

　　《赠朗公》云：“来自西天竺，持经奉紫微。年深梵语变，行苦俗人归。月上安禅久，苔生出院稀。梁间有驯鸽，不去为无机。” 

　　《早朝》云：“钟鼓余声里，千官向紫微。冒寒人语少，乘月烛来稀。清漏闻驰道，红霞映锁闱。犹看嘶马处，未启掖垣扉。” 

　　《秋日》云：“返照入闾巷，忧来与谁语。古道无人行，秋风动禾黍。” 

　　《书情逢故人》云：“因君知此事，流恨已忘机。客久多人识，年高众病归。连云潮色远，度雪雁声稀。又说家林尽，凄伤泪满衣。” 

　　《沙上雁》云：“衡阳多道里，弱羽复哀音。还塞知何日，惊弦乱此心。夜阴前侣远，秋冷后湖深。独立沙汀意，宁知霜霰侵。” 

　　《赠张将军》云：“寥落边城暮，重门返照间。鼓鼙惊雨暗，士马过秋闲。惯守临边郡，曾营近海山。关西旧业在，夜夜梦中还。” 

　　《酬畅当》云：“同游漆沮后，已是十年余。几度曾相梦，何时定得书。月高城影尽，霜重柳条疏。且对樽中酒，千般想未如。”《书情逢故人》以下四篇，姚合取为《极元集》。 

　　湋，宝应元年进士，为左拾遗。诗有“家贫童仆慢，官罢友朋疏”，世多传之。 

　　卢纶 

　　纶，字允言，河中人。大历进士，与吉中孚、韩翃、钱起、司空曙、苖发、崔峒、夏侯审、李端皆能诗，号“大历十才子”。 

　　《春日登楼》云：“花正浓时人正愁，逢花却欲替花羞。年来笑伴皆归去，今日晴明独上楼。” 

　　《长安春望》云：“东风吹雨过青山，却望千门草色闲。家在梦中何日到，春归江上几人还。川原缭绕浮云外，宫阙参差落照间。谁念为儒多失意，独将衰鬓客秦关。” 

　　贞元中，吉中孚为翰林学士，荐纶于朝，会丁家艰，而中孚卒。大历中，李端、钱起、韩翃辈能为五言诗，词情健丽，纶作尤工。至贞元末，钱、李诸公凋落，纶为《怀旧诗》五十韵，叙其事曰：“吾与吉侍郎中孚、司空郎中曙、苖员外发、崔补阙峒、耿拾遗湋、李校书端，风尘追游，向三十载。数公皆负当时盛称，荣耀未几，俱沉泉下。伤悼之际，常畅博士追感前事，赋诗五十韵见寄，辄有所酬，以申悲旧，兼寄夏侯审侍郎。”其历言诸子云：“侍郎文章宗，杰出淮楚灵，掌赋若吹籁，司言如建瓴。郎中善余庆，雅韵与琴清，郁郁松带雪，萧萧鸿入冥。员外真贵儒，弱冠被华缨，月香飘桂实，乳溜沥琼英。补阙思冲融，巾拂艺亦精，彩蝶戏芳圃，瑞云滋翠屏。拾遗兴难侔，逸调旷无程，九酝贮弥洁，三花寒转馨。校书才智雄，举世一娉婷，赌墅鬼神变，属辞鸾凤惊。差肩曳长裾，总辔奉和铃，共赋瑶台雪，同观金谷笙。倚天方比剑，沉水忽如瓶。君持玉盘珠，写我怀袖盈。读罢涕交颐，愿言跻百龄。”纶之才思，皆此类也。 

　　纶，德宗时为户部郎中，舅韦渠牟表其才，召见禁中，帝有所作，辄赓和。异日问渠牟：“卢纶、李益何在？”答曰：“纶从浑瑊在河中。”驿召之，会卒。文宗尤爱其诗，问宰相：“纶文章几何，亦有子否？”李德裕对：“纶四子，皆擢进士第，在台阁。”帝遣中人悉索家笥，得诗五百篇以闻。 

　　纶《春词》云：“北苑罗裙带，尘衢锦绣鞋。醉眠芳树下，半被落花埋。” 

　　《得岭南故人书》云：“瘴海寄双鱼，中宵达我居。两行灯下泪，一纸岭南书。地说炎蒸极，人称老病余。殷勤祝贾谊，莫共酒杯疏。” 

　　《题兴善寺后池》云：“隔窗栖白鹤，似与镜湖邻。月照何年树，花逢几番人？岸沙青有路，苔迳绿无尘。愿得容依止，僧中老此身。” 

　　《山下古木》云：“高林已萧索，夜雨复秋风。坠叶鸣荒竹，斜根拥断蓬。半侵山影里，长在水声中。此地何人到，云门去亦通。” 

　　《送李端》云：“故关衰草遍，离别自堪悲。路出寒云外，人归暮雪时。少孤为客惯，多难识君迟。掩泪空相向，风尘何所期。”《寄岭南故人》以下四篇，姚合取为《极元集》。 

　　《腊月观咸宁王部曲娑勒擒豹歌》云：“山头曈曈日将出，山下猎围照初日。前林有兽未识名，将军促骑无人声。潜形踠伏草不动，双雕旋转群鸦鸣。阴方质子才三十，译语受词蕃语揖。舍鞍解甲疾如风，人忽虎蹲兽人立。歘然扼颡批其颐，爪牙委地涎淋漓。既苏复吼抝于教切。仍怒，果叶英谋生致之。拖自深丛目如电，万夫失容千马战。传呼拜贺声相连，杀气腾陵阴满川。始知缚虎如缚鼠，败虏降羌在眼前。祝尔嘉词身无苦，献看将随犀象舞。苑中流水禁中山，期尔攫搏开天颜。非熊之兆庆无极，愿纪雄名传百蛮。” 

　　《送张侍郎还蜀歌》云：“秦家御史汉家郎，亲传两印征殊方。功成走马朝天子，伏槛谈边若流水。晓离仙署趋紫微，夜按高儒读青史。泸南五将望君还，愿以天书示百蛮。曲栈重江初过雨，前旌后骑不同山。迎车拜舞多耆老，旧卒新营遍青草。塞口云生火候迟，烟中鹤唳军行早。黄花川下水交横，远映孤霞蜀国晴。筇竹笋长椒瘴起，荔支花发杜鹃鸣。回首岷峨半天黑，传觞接膝何由得。空令豪士仰威名，无复贫交恃颜色。垂杨不动雨纷纷，锦帐胡瓶争送君。须臾醉起箫笳发，空见红旌入白云。” 

　　韩翃 

　　字君平，南阳人。命以驾部郎中知制诰，时有两韩翃，德宗曰：“与诗人韩翃。”终中书舍人。 

　　翃《别韦兵曹归池州》云：“南陵八月天，暮色远峰前。楚竹青阳路，吴江赤马船。籯金上客贵，佩玉主人贤。终日应相逐，西归定几年。” 

　　侯希逸镇青淄，翃为从事。后罢府闲居十年，李勉镇夷门，辟为幕属。时已迟暮，不得意，多家居。一日夜将半，客叩门急，贺曰：“员外除驾部郎中知制诰。”翃愕然曰：“误矣。”客曰：“邸报制诰阙人，中书两进名，不从，又请之，曰：‘与韩翃。’时有同姓名者，为江淮刺史。又具二人同进，御批曰：‘春城无处不开花，寒食东风御柳斜。日暮汉宫传蜡烛，青烟散入五侯家。’又批曰：‘与此韩翃。’”客曰：“此员外诗耶？”翃曰：“是也。”“是不误矣。”时建中初也。 

　　《奉送王相公缙赴幽州巡边》云：“黄阁开帷幄，丹墀侍冕旒。位高汤左相，权总汉诸侯。不改周南化，仍分赵北忧。双旌过易水，千骑入幽州。塞草连天暮，边风动地秋。无因随远道，结束佩吴钩。” 

　　《南部新书》云：“升平公主宅即席，李端擅场；送王相之幽镇，翃擅场；送刘相巡江淮，钱起擅场。德宗西幸，有神智骢、如意骝二马，谓之功臣。一日，有进瑞鞭者，上曰：‘朕有二骏，今得此可为三绝。’因吟翃《观调马诗》云：‘鸳鸯赭白齿新齐，晚日花开放碧蹄。玉勒乍回初喷沫，金鞭欲下不成嘶。’” 

　　高仲武云：“韩员外意放经史，兴致繁富，一篇一咏，朝野珍之，多士之选也。至如‘星河秋一雁，砧杵夜千家’，又‘客衣筒布细，山舍荔枝繁’，又‘疏帘看雪卷，深户映花关’，方之前载，则芙蓉出水，未足多也。其比兴深于刘员外，筋节减于皇甫冉也。” 

　　《少年行》云：“千点斓媥喷玉骢，青丝结尾绣缠鬃。鸣鞭晓出铜台路，叶叶春衣杨柳风。” 

　　《羽林骑》云：“骏马牵来御柳中，鸣鞭欲向渭桥东。红蹄乱踏青城雪，花颔骄嘶上苑风。” 

　　《题荐福衡岳禅师房》云：“春城乞食还，高论此中闲。僧腊阶前树，禅心江上山。疏帘看雪倦，深户映花关。晚送门人去，钟声杳霭间。” 

　　《送孙革及第东归》云：“过淮芳草歇，千里又东归。野水吴山出，家林越鸟飞。荷香随去棹，梅雨点行衣。无数沧洲客，如君达者稀。”《少年行》以下四章，姚合取为《极元集》。 

　　《送故人归鲁》云：“鲁客多归兴，居人怆别情。雨余衫袖冷，风急马蹄轻。秋草灵光殿，寒云曲阜城。知君拜亲后，少妇下机迎。”韦庄《又元集》。 

　　世传翃有宠姬柳氏，翃成名，从辟淄青，置之都下。数岁，寄诗曰：“章台柳，章台柳，颜色青青今在否。纵使长条似旧垂，也应攀折他人手。”柳答曰：“杨柳枝，芳菲节，可恨年年赠离别。一叶随风忽报秋，纵使君来岂堪折。”后果为蕃将沙吒利所劫，翃会入中书，道逢之，谓永诀矣！是日临淄大校置酒，疑翃不乐，具告之。有虞候将许俊，以义烈自许，即诈取得之，以授韩。希逸闻之曰：“似我往日所为也，俊复能之。”翃后为夷门幕府，后生共目为恶诗，轻之。 

　　李义山有《韩翃舍人即事》云：“萱草含丹粉，荷花抱绿房。鸟应悲蜀帝，蝉是怨齐王。通内藏珠府，应官解玉坊。桥南荀令过，十里送花香。” 

　　钱起 

　　起，吴兴人，天宝进士，与郎士元齐名，时语曰：“前有沈宋，后有钱郎》”终考功郎中。 

　　天宝十年，试《湘灵鼓瑟诗》云：“善鼓云和瑟，常闻帝子灵。冯夷徒自舞，楚客不堪听。苦调凄金石，清音入杳冥。苍梧来怨慕，白芷动芳馨。流水传湘浦，悲风过洞庭。曲终人不见，江上数峰青。”起从乡荐，居江湖客舍，闻吟于庭中曰：“曲终人不见，江上数峰青。”视之，无所见矣。明年，崔暐试《湘灵鼓瑟诗》，起即用为末句，人以为鬼谣。 

　　《奉送刘相公江淮催转运》云：“国用资戎事，臣劳为主忧。将征任土贡，更发济川舟。拥传星还去，过池凤不留。唯高饮水节，稍浅别家愁。落叶淮边雨，孤山海上秋。遥知谢公兴，微月上江楼。”时以此诗为擅场。 

　　高仲武云：“员外诗格清奇，理致清澹，粤从登第，挺冠词林。文宗右丞，许以高格。右丞没后，员外为雄。芟齐、宋之浮游，削梁、陈之靡嫚，迥然独立，莫之与京。且如‘鸟道挂疏雨，人家残夕阳’，又‘牛羊山上小，烟火隔林深’，又‘长乐钟声花外尽，龙池柳色雨中深’，皆特出意表，标准古今。又‘穷达恋明主，耕桑亦近郊’，则礼义克全，忠孝兼著，足以引长名流，为后楷式。” 

　　《送僧归日东》云：“上国随缘去，东途若梦行。浮云沧海远，去世法舟轻。水月通禅观，鱼龙听梵声。唯怜慧灯影，万里眼中明。” 

　　《送僧自吴游蜀》云：“随缘忽西去，何日返东林。世路无期别，空门不住心。人烟一饭少，山雪独行深。天外猿声夜，谁闻清梵音。” 

　　《送张管书记》云：“边事多劳役，儒衣逐鼓鼙。日寒关树外，峰尽塞云西。河广篷难度，天遥雁渐低。班超封定远，之子去思齐。” 

　　《送征雁》云：“秋空万里静，嘹唳独南征。风急翻霜冷，云开见月惊。塞长怜去翼，影灭有余声。怅望遥天外，乡愁满目生。” 

　　《寄郎士元》云：“龙节知无事，江城不掩扉。诗传过客远，书别故人稀。坐啸看潮起，行春送雁归。望舒三五夜，思尽谢玄晖。” 

　　《宿洞口馆》云：“野竹通溪冷，秋蝉入户鸣。乱来人不到，寒草上阶生。” 

　　《裴迪书斋望月》云：“夜来诗酒意，月上谢公楼。影闭重关静，寒生独树秋。鹊惊随叶散，萤远入烟流。今夕遥天末，清晖几处愁。” 

　　《送弹琴李长史赴洪州》云：“抱琴为傲吏，孤棹复南行。几度秋江水，皆添白雪声。佳期来客梦，幽兴缓王程。佐牧无劳问，心平政自平。”《寄郎士元》以下四章，姚合取为《极元集》。 

　　起还蓝田，王维赠别云：“草色日向好，桃源人去稀。手持平子赋，目送老莱衣。每候山樱发，时同海燕归。今年寒食酒，应得返柴扉。”起答诗云：“卑栖却得性，每与白云归。徇禄仍怀橘，看山免采薇。一作别山只昨日，春露已沾衣。采蕨频盈梦，看花空厌归。暮禽先去马，新月待开扉。霄汉时回首，知音青琐闱。” 

　　王维《春夜竹亭赠起归蓝田诗》云：“夜静群动息，时闻隔林犬。却忆山中时，人家涧西远。羡君明发去，采蕨轻轩冕。”起答云：“山月随客来，主人兴不浅。今宵竹林下，谁觉花源远。惆怅晓莺啼，孤云还绝巘。” 

　　《赠阙下裴舍人》云：“二月黄莺飞上林，春城紫禁晓阴阴。长乐钟声花外尽，龙池柳色雨中深。阳和不散穷途恨，霄汉长怀捧日心。献赋十年犹未遇，羞将白发对华簪。” 

　　《东皋早春寄郎校书》云：“禄微赖学稼，岁起归衡茅。穷达恋明主，耕桑亦近郊。夜来霁山雪，阳气动林梢。萌蕙暖初吐，春鸠鸣欲巢。蓬莱时入梦，知子忆平交。” 

　　《题玉山村叟壁》云：“谷口好泉石，居人能陆沉。牛羊上山小，烟火隔云深。一径入溪色，数家连竹阴。藏虹辞晚雨，惊隼落残禽。涉趣皆流目，将归必在林。却思黄绶事，辜负紫芝心。” 

　　《逃暑太子李舍人别业》云：“下马失炎暑，重门深绿篁。宫臣礼嘉客，林表开兰堂。兹夕兴难尽，澄罍照墨场。东陵晚来好，目极趣何长。鸟路挂疏雨，人家残夕阳。城隅拥归骑，留醉恋群芳。” 

　　《和张仆射塞下曲》云：“月黑雁飞高，单于夜遁逃。欲将轻骑逐，大雪满弓刀。” 

　　司空曙 

　　《和耿拾遗元日早朝》云：“元朔争朝阙，奔流若会溟。路尘和薄雾，骑火接低星。漏促双鱼钥，车喧百子铃。冕旒当翠殿，幢戟满彤庭。表岁方编瑞，乘春即宥刑。诸侯陈禹玉，司历献尧蓂。寿酒三觞退，箫韶九奏停。太阳开物象，沛泽及生灵。南陌祥光紫，东方晓气青。自怜杨子贱，归草太元经。” 

　　《立秋日》云：“律变新秋至，萧条自此初。花酣莲报谢，叶在柳呈疏。淡月多云映，清风似雨余。卷帘凉暗度，却扇暑先除。草静多翻燕，波澄乍露鱼。今朝散骑省，作赋兴何如。” 

　　《酬张芬有赦后见赠》云：“紫凤朝衔五色书，阳春忽报网罗除。已将心变寒灰后，岂料光生腐草余。建水风烟收客泪，杜陵花竹梦郊居。劳君故有诗相赠，欲报琼瑶恨不如。” 

　　《晦日益州北池陪宴》云：“临泛从公日，仙舟翠幕张。七桥通碧涧，双树接花塘。玉烛收寒气，金波隐夕光。野闻歌管思，水静绮罗香。游骑萦林远，飞桡截岸长。郊原怀灞浐，波漾写江潢。常侍传花诏，偏裨问羽觞。岂令南岘首，千载播余芳。” 

　　曙，字文初，广平人。登进士第，从韦皋于剑南。贞元中，为水部郎中，终虞部。 

　　《耿湋就宿因伤故人》云：“旧时闻笛泪，此夜重沾衣。方恨同怀少，那堪相见稀。竹烟疑涧壑，林雪似芳菲。多谢劳车马，应怜独掩扉。” 

　　《经废宝光寺》云：“黄叶前朝寺，无僧寒殿开。池晴龟出曝，松暝鹤飞回。古砌碑横草，阴廊画杂苔。禅宫亦销歇，尘世转堪哀。” 

　　《春日野望寄钱起员外》云：“草长花落树，羸病强寻春。无复少年意，空余华发新。青原晴见水，白社静逢人。寄谢南宫客，轩车不见亲。” 

　　《喜外弟卢纶见宿》云：“静夜四无邻，荒居旧业贫。雨中黄叶树，灯下白头人。似我独沉久，愧君相见频。平生自有分，况是蔡家亲。” 

　　《送王闰》云：“相送临寒水，苍然望故关。江芜连梦泽，楚雪入商山。话我他年旧，看君此日闲。因将自悲泪，一洒别离颜。” 

　　《新蝉》云：“今朝蝉忽鸣，羁客若为情。渐觉一年谢，能令万感生。微风初满树，落日稍沉城。为问同怀者，凄凉听几声。” 

　　《望水》云：“高楼晴见水，楚色霭相和。野极空如练，天遥不辨波。永无人迹到，时有鸟行过。况是苍茫外，残阳照最多。” 

　　《哭麴象》云：“忆昨秋风起，君曾叹逐臣。何言芳草日，自作九泉人。”《耿湋就宿》以下七篇，姚合取为《极元集》。 

　　苖发 

　　《送司空曙之苏州诗》云：“盘门吴旧地，蝉尽早秋时。归国人皆久，移家君独迟。广陵经水宿，建邺有僧期，若到西霞寺，应看江总碑。” 

　　《送孙德谕罢官往黔州》云：孙父曾牧此州，因寄家也。“中岁分符典石城，两朝趋陛谒承明。阙下昨陈归老疏，天南今切去乡情。亲知握手三秋别，几杖扶身万里行。伯道暮年无嗣子，欲将家事托门生。” 

　　发，晋卿子。终都官员外郎。 

　　崔峒 

　　《寄上礼部李侍郎》云：“吴楚相逢处，江湖共泛时。任风舟去远，待月酒行迟。白发常同叹，青云本异期。贵来君却少，愁去我先悲。玉佩明朝盛，苍苔陋巷滋。追寻恨无路，唯有梦相思。” 

　　《江上书怀》云：“骨肉天涯别，江山日落时。泪流襟上血，发白镜中丝。胡越书难到，存亡梦岂知。登高回首罢，形影自相随。” 

　　《喜逢妻弟郑损因送入京诗》云：“乱后自江城，相逢喜复惊。为经多载别，欲问小时名。对酒悲前事，论文畏后生。遥知盈卷轴，纸贵在江城。” 

　　《咏门上画小松上元王杜三相公》云：“昔闻生涧底，今见起毫端。众草此时没，何人知岁寒。岂能禆栋宇，且贵出门阑。只在丹青意，凌云也不难。” 

　　《题崇福寺禅师院》云：“僧家竟何事，扫地与焚香。清磬度山翠，闲云来竹房。身心尘外远，岁月坐中长。向晚禅堂闭，无人空夕阳。” 

　　峒有《初入集贤院赠李献任诗》，峒与李初同官于常山。又有《拜拾遗酬邱二十二见赠诗》云：“江海久垂纶，朝衣忽挂身。丹墀方谒帝，白发免羞人。才愧文章士，名当谏诤臣。空余荐贤分，不敢负交亲。” 

　　严维《送峒使往睦州》云：“如今相府用英髦，独往南州肯告劳。冰水近开渔浦出，雪云初卷定山高。木兰花映桐卢县，青雀舟随白鹭涛。使者应须访廉吏，府中唯有范功曹。” 

　　高仲武云：“峒诗文彩炳发，意思雅淡，如‘清磬度山翠，闲云来竹房’，又‘流水声中视公事，寒山影里见人家’，此亦披沙炼金，时时见宝也。” 

　　峒登进士第，为拾遗，入集贤为学士，后终州刺史，或云终元武令。《文艺传》云终右补阙。 

　　峒《寄李明府》云：“松堂寂寂对烟霞，五柳门前集晚鸦。流水声中视公事，寒山影里见人家。观风共美新为政，计日还应更触邪。可惜陶潜无限酒，不逢篱菊正开花。” 

　　李端 

　　《古别离诗》云：“水国叶黄时，洞庭霜落夜。行舟问商贾，宿在枫林下。此地送君还，茫茫似梦间。后期知几日，前路转多山。巫峡通湘浦，迢迢隔云雨。天晴见海樯，月落闻津鼓。人老自多愁，水深难急流。清宵歌一曲，白首对汀洲。” 

　　《赠郭驸马诗》云：郭令公子暧，尚升平公主，此诗席上成。“青春都尉最风流，二十功成便拜侯。金距斗鸡过上苑，玉鞭驱马出长楸。薰香荀令偏怜小，傅粉何郎不解愁。日暮吹箫杨柳陌，路人遥指凤凰楼。”又云：“方塘似镜草芊芊，初月如钩未上弦。新开金埒看调马，旧赐铜山许铸钱。杨柳入楼吹玉笛，芙蓉出水妒花钿。今朝都尉如相顾，愿脱长裾学少年。” 

　　端，赵州人。始，郭暧尚升平公主，贤明有才思，尤多招士，端等多从暧游。暧进官，大集客，端赋诗最工。钱起曰：“素为之，请赋起姓。”又工于前，客乃服。 

　　端赋《巫山高》云：“巫山十二峰，皆在碧虚中。回合云藏日，霏微雨带风。猿声寒过水，树色暮连空。愁向高唐望，清秋见楚宫。” 

　　蜀路有飞泉亭，中诗板百余篇，后薛能佐李福于蜀，道过此，题云：“贾椽曾空去，题诗岂易哉。”悉去诸板，唯留端《巫山高》一篇而已。 

　　《赠苖发员外》云：“朱户敞高扉，青槐凝落晖。八龙承庆重，二虎递朝归。坐竹人声绝，横琴鸟语稀。花惭潘岳貌，年称老莱衣。叶暗新樱熟，丝长粉蝶飞。应怜鲁儒贱，空与故山违。” 

　　《茂陵山行陪韦金部》云：“宿雨朝来歇，空山天气清。盘云双鹤下，隔水一蝉鸣。古道黄花落，平芜赤烧生。茂陵虽有病，犹得伴君行。” 

　　《云际中峰》云：“自得中峰住，深林亦闭关。经秋无客到，入夜有僧还。暗涧泉声小，荒岗树影闲。高亭不可望，星月满空山。” 

　　《芜城怀古》云：“风吹城上树，草没城边路。城里月明时，精灵自来去。”《赠苖发》以下四篇，姚合取为《极元集》。 

　　冷朝阳 

　　《登灵善寺塔》云：“飞阁青霞里，先秋独早凉。天花映窗近，月桂拂檐香。华岳三峰小，黄河一带长。空闻指归路，烟处有垂杨。” 

　　《中秋与空上人同宿华严寺》云：“扫榻相逢宿，论诗旧梵宫。钟声迎鼓尽，月色过山穷。庭簇安禅草，窗飞带火虫。一宵何惜别，回首隔秋风。” 

　　《立春诗》云：“玉律传佳节，青阳应北辰。土牛呈岁稔，彩燕表年春。腊尽星回次，寒余月建寅。风光何处好，云物望中新。流水初销冻，潜鱼欲振鳞。梅花将柳色，偏思越乡人。” 

　　潞州节度薛嵩，有青衣善弹阮咸琴，手纹隐起如红线，因以名之。一日辞去，朝阳为词曰：“采菱歌怨木兰舟，送客魂销百尺楼。还似洛妃乘雾去，碧天无际水东流。” 

　　李嘉祐《送朝阳登第归江宁》云：“高第犹佳句，诸生似者稀。长安带酒别，建业候潮归。稚子欢迎棹，邻人为扫扉。含情过旧浦，鸥鸟亦依依。” 

　　朝阳，登大历进士第，为薛嵩从事。 

　　钱起《送朝阳擢第后归金陵觐省诗》云：“莱子昼归今始好，潘园景色夏偏浓。夕阳流水吟诗去，明月青山出竹逢。兄弟相亲初让果，乡人争贺旧登龙。佳期少别俄千里，云树愁看过几重 。”  
　 
 
 
卷三十一

　　窦叔向　窦常　窦牟　窦群　窦庠　窦巩　常建　李约　柳中庸　郭郧　韦处厚　权德舆　张荐　杨于陵　许孟容　崔邠　冯伉　潘孟阳　武少仪　郑常　郑辕　韩浚　王濯　张莒　张叔良

　　窦叔向五子常、牟、群、庠、巩

　　叔向，字遗直，京兆人。代宗时，常衮为相，用为左拾遗、内供奉。及贬，亦出为溧水令。四子登第，群以处士隐毗陵，韦夏卿荐之朝，德宗擢为左拾遗，代武元衡为中丞，荐吕温、羊士谔为御史。李吉甫以二人躁险，持不下。群怨吉甫，伺吉甫阴事，几为宪宗所诛。群与兄常、牟，弟庠、巩，皆为郎，工词章，为《联珠集》，行于时，义取昆弟若五星然。

　　常，字中行，登第，隐居二十年，终国子祭酒。牟，字贻周，终国子司业。庠，字胄卿，终婺州刺史。巩，字友封，元稹节度武昌，辟为御史中丞，充副使；雅裕有名于时，平居与人言，若不出口，世号“嗫嚅翁”，卒于武昌。

　　叔向《寒食赐恩火》云：“恩光及小臣，华烛忽惊春。电影随中使，星辉拂路人。幸因榆柳暖，一照草茅贫。”

　　《端午日恩赐百索》云：“仙宫长命缕，端午降殊私。事盛蛟龙见，恩深犬马知。余生傥可续，终冀答明时。”

　　《酬李袁州嘉祐》云：“少年轻会复轻离，老大关心总是悲。强说前程聊自慰，未知携手定何时。公才屈指登黄阁，匪服胡颜上赤墀。想到长安诵佳句，满朝谁不念琼枝。”盖嘉祐以诗送叔向并寄其弟纾云：“自叹未沾黄纸诏，那堪远送赤墀人。老为侨客偏相恋，素是诗家倍益亲。妻儿共载无羁思，鸳鹭同行不负身。凭尔将书通令弟，惟论华发愧头巾。”故叔向诗有“琼枝”之句。

　　窦常

　　常《任武陵寒食日次松滋渡先寄刘员外》云：“杏花榆荚晓风前，云际离离上峡船。江转数程淹驿骑，楚曾三户少人烟。看春又遇清明节，算老重经癸巳年。幸得住山当郡舍，在朝常咏卜居篇。”

　　常初登第，桑道茂云：“二十年后出官。”后五度奏官，敕皆不下，即摄职久之；至大历十四年及第，即二十年矣。

　　《北固晚眺》云：“小园芒种后，梅天风雨凉。露蚕开晚簇，江燕绕危樯。山趾北来固，潮头西去长。年年此登眺，人事几销亡。”

　　《途中立春寄杨郇伯》云：“浪迹终年客，惊心此地春。风前犹去马，泽畔耦耕人。老大交情重，悲凉外物亲。子云今在宅，应见柳条新。”

　　《七夕寄怀》云：“露盘花水望三星，仿佛虚无降匹灵。斜汉没时人不寐，几条蛛网下风庭。”

　　窦牟

　　《元日喜闻大礼寄四学士六舍人》云：“有事郊坛毕，无私日月临。岁华春更早，天瑞雪犹深。玉辇回时令，金门降德音。翰飞鸳别侣，丛植桂为林。粉泽资鸿笔，薰和本素琴。礼成戎器下，恩彻鬼方沉。麟爵来称纪，官师退绝箴。道风黄阁静，祥景紫垣阴。寿酒朝时献，农书夜直寻。国香煴翠幄，庭燎赩红衾。汉魏文章盛，尧汤雨露霃。密辞投水石，精义出沙金。宸扆亲惟敬，钧衡近匪侵。长驱千里骏，清唳九霄禽。庆赐迎新服，斋庄弃旧簪。忽思班女怨，遥听越人吟。末路甘贫病，流年苦滞淫。梦中青琐闼，归处碧山岑。窃抃闻韶濩，观光想韎任。大哉寰海晏，不算子牟心。”

　　牟《秋夕闲居对雨赠别卢坦》云：“燕燕辞巢蝉蜕枝，穷居积雨坏藩篱。夜长檐溜寒无寝，日晏厨烟湿未炊。悟主一言那可学，从军五百竟徒为。故人骏马朝天使，洛下秋声恐要知。”

　　窦群

　　《黔中书怀》云：“万事非京国，千山拥丽谯。佩刀看日晒，赐马傍江调。言语多重译，壶觞每独谣。沿流如着翅，不敢问归桡。”

　　窦庠

　　《陪留守韩仆射巡内至上阳宫感叹》云：“愁烟漠漠草离离，太乙钩陈处处疑。薄暮毁垣春雨里，残花犹发万年枝。”

　　窦巩

　　《代邻叟》云：“年来七十罢耕桑，就暖支羸强下床。满眼儿孙身外事，闲梳白发对斜阳。”

　　《永宁小园寄接近校书》云：“故里心期奈别何，手移芳树忆庭柯。东皋黍熟君应醉，梨叶初红白露多。”

　　《寄南游弟兄》云：“书来未报几时还，知在三湘五岭间。独立衡门秋水阔，寒鸦飞去日衔山。”

　　《自京将赴黔南》云：“风雨荆州二月天，问人初雇峡中船。西南一望云和水，犹道黔南有四千。”

　　《南游感兴》云：“伤心欲问当时事，唯见江流去不回。日暮东风春草绿，鹧鸪飞上越王台。”

　　《放鱼》云：“金钱赎得免刀痕，闻道禽鱼亦感恩。好去长江千万里，不须辛苦上龙门。”武昌时也。

　　《宫人斜》云：“离宫路远北原斜，生死恩深不到家。云雨今归何处去，黄鹂飞上野棠花。”

　　《新营别墅寄兄》云：“懒性如今成野人，行藏由兴不由身。莫惊此度归来晚，买得山居正值春。”

　　乐天与微之书云：“君兴有余力，且与仆悉索还往诗中，取其尤长者，如张十八古乐府，李二十新歌行，绅也。卢、杨二秘书律诗，贞与巨源。窦七、巩也。元八绝句，博考精掇，编而次之，号《元白往还诗集》。众君子得拟议于此者，莫不踊跃欢喜，以为盛事。”

　　常建

　　“清晨入古寺，初日照高林。竹径通幽处，禅房花木深。山光悦鸟性，潭影空人心。万籁此都寂，但余钟磬音。”《题破山寺后禅院》。

　　“江上调玉琴，一弦清一心。泠冷七弦遍，万木澄幽阴。能使江月白，又令江水深。始知梧桐枝，可以徽黄金。”《江上琴兴》。

　　《梦太白西峰》云：“梦寐升九崖，杳霭逢元君。遗我太白岑，寥寥辞垢氛。结宇在星汉，宴林闭氤氲。檐楹覆余翠，巾舄生片云。时往溪谷间，孤亭昼仍曛。松峰引天影，石濑清霞文。恬目缓舟趣，霁心投鸟群。春风又摇棹，潭岛花纷纷。”

　　《宿王昌龄隐居》云：“青溪深不测，隐处惟孤云。松际露微月，清光犹为君。茅亭宿花影，药院滋苔纹。余亦谢时去，西山鸾鹤群。”

　　欧阳永叔云：“吾尝爱建‘竹迳通幽处，禅房花木深’，欲效其语作一联，久不可得，始知造意者为难工也。来青州得一山斋，不意平生想见而不能道以言者，乃为已有。于是益欲希其仿佛，竟尔莫获一言。”

　　丹阳殷璠撰《河岳英灵集》，首列建诗，爱其“山光悦鸟性，潭影空人心”。

　　商璠云：“高才而无贵位，诚哉是言也。曩刘桢死于文学，左思终于记室，鲍昭卒于参军，今常建亦沦于一尉，悲夫！建诗似初发通庄，却寻野迳百里之外，方归大道，所以其旨远，其兴僻，佳句辄来，惟论意表。至如‘松际露微月，清光犹为君’，又‘山光悦鸟性，潭影空人心’，此例数十句，并可称为警策。一篇尽善者，‘战余落日黄，军败鼓声死。今与山鬼邻，残兵哭辽水’，思既邈古，词又警绝，潘岳虽云能叙悲怨，未见如此章句也。”

　　《昭君墓》云：“汉宫岂不死，异域犹伤没。万里驮黄金，蛾眉为枯骨。回军夜出塞，立马皆不发。愤恨丹青人，坟上哭明月。”

　　《吊王将军墓》云：“嫖姚北伐时，深入强千里。战余落日黄，军败鼓声死。常闻汉飞将，可夺单于垒。今与山鬼邻，残兵哭辽水。”

　　《送李十一尉临溪》云：“泠泠花下琴，君唱渡江吟。天际一帆影，预悬离别心。以言神仙尉，因致瑶华音。回轸抚商调，越溪澄碧林。”

　　李约

　　汧公勉之子也。为兵部外郎，与主客外郎张谂同官，每单床静言，连旦不寐，故约《赠韦征君况诗》曰：“我有心中事，不向韦三说。秋夜洛阳城，明月照张八。”

　　《岁日感怀》云：“曙气变东风，蟾壶夜漏穷。新春几人老，旧历四时空。身贱悲添岁，家贫喜过冬。称觞唯有感，欢庆在儿童。”

　　《观祈雨》云：“桑条无叶土生烟，箫管迎龙水庙前。朱门几处看歌舞，犹恐春阴咽管弦。”

　　《过华清宫》云：“君王游乐万几轻，一曲霓裳四海兵。玉辇升天人已尽，故宫犹有树长生。”

　　《从军行》云：“看图闲教阵，画地静论边。乌垒天西戍，鹰姿塞上川。路长唯算月，书远每题年。无复生还望，翻思未别前。”“栅濠三面斗，箭尽举烽频。营柳和烟暮，关榆带雪春。边城多老将，碛路少归人。杀尽金河卒，年年添塞尘。”“候火起雕城，尘沙拥战声。游军藏虏帜，降骑说蕃情。霜落彪池浅，秋深太白明。嫖姚方虎视，不觉说添兵。”

　　约雅度简远，有山林之致。在润州得古铁一片，击之清越；又养一猿，名山公。月夜泛江，登金山鼓琴，猿必啸和。曾佐庶人李锜幕，至金陵，屡赞招隐寺摽致。一日，庶人宴寺中，明日谓曰：“子尝称招隐之致，昨日游宴，何殊州中？”约曰：“某所赏者疏野耳。若远山将翠幕遮，古松用彩物裹，羶腥涴鹿跑泉，音乐乱山鸟声，此则实不如在叔父大厅也。”性又嗜茶，能自煎，曰“茶须缓火炙，活火煎”。活火，炭火有焰者。曾奉使行陕州硖石县东，爱渠水清流，旬日忘发。梁武造寺，令萧子云飞白大书一“萧”字。约自江淮竭产致归洛中，匾于小亭，号曰“萧斋”。

　　约《城南访裴氏昆季》云：“相思起中夜，夙驾访柴荆。早雾桑柘隐，晓光溪涧明。村蹊蒿棘间，往往断新耕。贫野烟火微，昼无乌鸢声。田头逢饷人，道君南山行。南山千里峰，尽是相思情。野老无拜揖，村童多躶形。相呼看车马，颜色喜相惊。荒圃鸡豚乐，雨墙禾莠生。欲君知我来，壁上空书名。”

　　柳中庸

　　《江行诗》云：“繁阴乍隐洲，落叶初飞浦。萧萧客舟帆，暮入寒江雨。”

　　《夜渡江》云：“夜渚带浮烟，苍茫晦远天。舟轻不觉动，缆急始知牵。听笛遥寻岸，闻香暗识莲。唯看去帆影，常恐客心悬。”

　　李端司马《于瓜州寄中庸》云：“怀人同不寐，清夜起论文。月魄正出海，雁行斜上云。寒潮来滟滟，秋叶下纷纷。便送江东去，徘徊只待君。”

　　又《江上别中庸》云：“秦人江上见，握手便沾衣。近日相知少，往年亲故稀。远游何处去，旧业几时归。更向巴陵宿，堪闻雁北飞。”

　　中庸，子厚之族，御史并之弟也。与弟中行，皆名有文，咸为官，早死。

　　段成式《酉阳杂俎》载：“中庸善《易》，尝诣普寂公。公曰：‘筮吾心所在也。’柳曰：‘和尚心在前檐第七题。’复问之在某处，寂曰：‘万物无逃于数也，吾将逃矣。’尝试测之。柳久之矍然曰：‘至矣！寂然不动，吾无得而知矣。’”

　　郭郧

　　《寒食寄李补阙》云：“兰陵士女满晴川，郊外纷纷拜古埏。万井闾阎皆禁火，九原松柏自生烟。人间后事悲前事，镜里今年老去年。介子终知禄不及，王孙谁肯一相怜。”

　　李公垂云：“常州建元寺在郡东郭，松扉竹院，各在岗阜，每岁寒食，里人洒扫经过之所。大历中，诗人郭郧赋《寒食诗》，当时以为绝唱。尝在儿童，即闻此诗，因和云：‘江城物候伤心地，远寺经过禁火辰。芳草垄边回首客，野花丛里断肠人。紫荆繁艳空门昼，红药深开古殿春。叹惜光阴催白发，莫悲风月独沾巾。’”

　　皇甫冉送郧诗云：“才见吴洲百草春，已闻燕雁一声新。秋风何处催年急，偏逐山行水宿人。”

　　郧，大历、贞元诗人也。

　　韦处厚

　　《盛山十二诗》，韩退之序云：“韦侯昔以考功副郎守盛山，人谓韦侯美士。考功显曹，盛山僻郡，夺所宜处，纳之恶地，以枉其材，韦侯将怨且不释矣。或曰：‘不然，夫得利则跃跃以喜，不得利则戚戚以泣，若不可生者，岂韦侯之谓哉。韦侯读六艺之文，探周公、孔子之意，又妙能为辞章，可谓儒者。夫儒者之于患难，苟非其自取之，其拒而不受于怀也，若筑河堤以障屋霤；其容而消之也，若水之于海，冰之于夏日；其玩而忘之以文辞也，若奏金石以破蟋蟀之鸣，虫飞之声，况一不快于考功盛山一出入息之间哉。’未几，果有以韦侯所为十二诗遗余者，其意方且以入溪谷，上岩石，追逐云月，不足日为事。读而咏歌之，令人欲弃百事往而与之游，不知其出于巴东以属朐也。于时应而和者凡十人。及此年韦侯为中书舍人，侍讲六经禁中，和者通判元司马稹为宰相，洋州许使君康佐为京兆，忠州白使君居易为中书舍人，李使君景俭为谏议大夫，黔州严中丞谟为秘书少监，温司马造为起居舍人，皆集阙下。于是盛山之十二诗与其和者，大行于时，联为大卷，家有之焉。慕而为者将日益多，则分为别卷。韦侯俾予题其首。”

　　《隐月岫》云：“初映钩如线，终衔镜似钩。远澄秋水色，高倚晓河流。”

　　《流杯渠》云：“激曲萦飞箭，浮沟泛满卮。将来山太守，早向习家池。”

　　《竹岩》云：“不资冬日秀，为作暑天寒。先植诚非凤，来翔定是鸾。”

　　《绣衣石榻》云：为温侍御置。“岩巉雪中峤，磊落标方峭。勿为枕苍山，还当础清庙。”

　　《宿云亭》云：“雨合飞危砌，天开卷晓窗。齐平联郭柳，带绕抱城江。”

　　《梅溪》云：“夹岸凝轻素，交枝漾浅沦。味调方荐实，腊近又先春。”

　　《桃坞》云：“喷日舒红景，通蹊茂绿阴。终期王母摘，不羡武陵深。”

　　《胡卢沼》云：“疏凿徒为巧，圆洼目可澄。倒花纷错秀，鉴月静涵冰。”

　　《茶岭》云：“顾渚吴商绝，蒙山蜀信稀。千丛因此始，含露紫英肥。”

　　《盘石磴》云：“缭绕缘云上，璘玢甃玉联。高高曾几折，极目瞰秋鸢。”

　　《琵琶台》云：“褊地难层土，因崖遂削成。浅深岚嶂色，尽向此中呈。”

　　《上士瓶泉》云：为柳律师置。“绠汲岂无井，颠岩贵非浚。愿洗尘垢余，一雨根茎润。”

　　权德舆

　　《三杂诗》云：“婉彼嬴氏女，吹箫偶萧史。彩鸾驾非烟，绰约两仙子。神期谅交感，相顾乃如此。岂比成都人，琴心中夜起。”“阳台巫山上，风雨忽晴旷。朝云与游龙，变化千万状。魂交复目断，缥缈难比况。兰泽不可亲，凝情坐惆怅。”“淇水春正深，上宫兰叶齐。光风两摇荡，鸣佩出中闺。一顾授横波，千金呈瓠犀。徒然路傍子，怳怳复凄凄。”

　　《侍御从舅初免职归东山寄以诗》云：“靡靡南轩蕙，迎风转芬滋。落落幽涧松，百尺无附枝。世物自多故，达人心不羁。偶陈幕中画，未负林间期。感恩从慰荐，循性难絷维。野鹤无俗质，孤云多异姿。清泠松露泫，照灼岩花迟。终当税尘驾，来就东山嬉。”

　　《江行四首》云：“晓风摇五两，残月映石壁。稍稍曙光开，片帆在空碧。”右晓。“孤舟漾暖景，独鹤下秋空。安流日正昼，净绿天无风。”右昼。“古树夕阳尽，空江暮霭收。寂寞叩船坐，独生千里愁。”右晚。“猿声到枕上，愁梦纷难理。寂寂深夜寒，清霜落秋水。”右夜。

　　德舆，字载之，元和中为相。其文雅正赡缛，动止无外饰，其酝藉风流，自然可慕。

　　杨嗣复序其文集曰：“贞元中，奉诏考定贤良，草泽之士升名七十七人。及为礼部侍郎，擢进士第者七十有二。鸾凤杞梓，举集其门，登辅相之位者前后十人。”

　　载之《送陈秀才应举序》云：“陈侯工诗赋，长波清澜，浩浩不穷。屯田柳郎中为予诵其佳句曰：‘地偏云自起，日暮山更深。’及获其卷，又有过于是者。”不知陈氏之名，今载于此。

　　《和潘孟阳回文绝句》云：“酒杯春醉好，飞云晚庭闲。久忆同前赏，中林对远山。”

　　张荐

　　德宗时，荐作秘书监，权载之以《离合诗》赠之云：“黄叶从风散，暗嗟时节换。忽见鬓边霜，勿辞林下觞。躬行君子道，身负芳名早。帐殿汉官仪，巾车塞垣草。交情剧断金，文律每招寻。始知逢山下，如见古人心。”荐和云：“移居既同里，多幸陪君子。宏雅重当朝，弓旌早见招。植根琼林圃，直夜金闺步。劝深子玉铭，力竞相如赋。间阔向春闱，日复想光仪。格言信难继，木石强为辞。”

　　荐《和潘孟阳回文绝句》云：“迟迟日气暖，漫漫雪天春。知君欲醉饮，思见此交亲。”

　　荐，字孝举，《唐史》有传。

　　崔邠

　　《和权载之离合诗》云：“脉脉羡佳期，月夜吟丽词。谏垣则随步，东观方承顾。林雪消艳阳，简册漏华光。坐更芝兰室，千载各芬芳。节苦文俱盛，即时仍并命。翩翻紫霄中，羽翮相辉映。”

　　字处仁，时为中书舍人，《唐史》有传。

　　杨于陵

　　《和权载之离合诗》云：“校德尽圭璋，才臣时所扬。放情寄文律，方茂经邦术。王猷符发挥，十载契心期。昼游有嘉话，书法无隐辞。信兹酬和美，言与芝兰比。昨来恣吟绎，日觉祛蒙鄙。”

　　时为中书舍人，《唐史》有传。

　　许孟容

　　《答权载之离合诗》云：“史才司秘府，文哲今超古。亦有擅风骚，六联文墨曹。圣贤三代意，工艺千金字。化识从臣谣，人推仙阁吏。如登昆阆时，口诵灵真词。孙简下威凤，系霜琼玉枝。”

　　时为给事中，《唐史》有传。

　　冯伉

　　和《权载之离合诗》云：“车马退朝后，聿怀在文友。动词宗伯雄，重美良史功。亦曾吟鲍谢，二妙尤增价。雨霜鸿唳天，匝树鸟鸣夜。覃思客纵横，早擅希代名。息心欲焚砚，自腼陪群英。”

　　时为给事中，《唐史》有传。

　　潘孟阳

　　《和权载之离合诗》云：“咏歌有离合，永夜观酬答。笥中操彩笺，竹简何足编。意深俱妙绝，心契交情结。计彼官接联，言初并清切。翔集本相随，羽仪良在斯。烟云竞文藻，因喜玩新诗。”

　　《春日雪以回文绝句呈张荐权德舆》云：“春梅杂落雪，发树几花开。真须尽兴饮，仁里愿同来。”

　　时未四十，为户部侍郎，《唐史》有传。

　　武少仪

　　《和权载之离合诗》云：“少年慕时彦，小晤文多变。木铎比群英，八方流德声。雷陈美交契，雨雪音尘继。恩顾各飞翔，因诗睹瑰丽。传野绝遗贤，人希有盛迁。早钦风与雅，日咏赠酬篇。”

　　时为国子司业。

　　郑常

　　《寄邢逸人》云：“羡君无外事，日与世情稀。地僻人难别，溪深鸟自飞。儒衣荷叶老，野饭药苖肥。畴昔江湖意，如今忆共归。”

　　《谪居渔阳至白沙阻雨题驿》云：“渔阳知近远，见说过湓城。云雨经春客，江山几日程。终随鸥鸟去，只待海潮生。前路逢渔父，多惭问姓名。”

　　《送头陀上人自庐山归东溪》云：“僧家无住着，早晚出东林。行道非真相，头陀是苦心。持斋山果熟，倚锡野云深。溪寺谁相待，香花与梵音。”

　　高仲武云：“常诗省静婉靡，虽未洪深，已入文流，翻翻然有士风，故录之。”

　　郑辕

　　《清明赐新火诗》云：“改火清明候，优恩赐近臣。漏残丹禁晓，燧发白榆新。瑞彩来双阙，神光焕四邻。气回侯第暖，烟散帝城春。利用调羹鼎，余辉烛缙绅。皇明如照隐，愿及聚萤人。”

　　辕，大历九年进士。

　　韩浚

　　《清明赐新火诗》云：“朱骑传红烛，天厨赐近臣。火随黄道见，烟绕白榆新。荣耀分他室，恩光共此辰。更调金鼎膳，还暖玉堂人。灼灼千门晓，煇煇万井春。应怜聚萤者，瞻望独无邻。”

　　李端《送浚及第归江东觐省诗》云：“登龙兼折桂，归去当高车。旧楚枫犹暗，前隋柳已疏。月中逢汉客，浪里得卿书。见说江边住，知君不厌鱼。”

　　浚，大历九年进士。

　　王濯

　　《清明赐新火诗》云：“御火传香殿，华光及侍臣。星流中使马，烛耀九衢人。转影连金屋，分煇丽锦茵。焰迎红蕊发，烟染绿条春。助律和风早，添炉暖气新。谁怜一寒士，犹望照东邻。”

　　濯，登大历九年进士第。

　　张莒

　　《元日望含元殿御扇开合诗》云：“万国来朝岁，千秋觐圣君。辇迎仙仗出，扇匝御香焚。俯对朝容近，先知曙色分。冕旒开处见，钟磬合时闻。影动承朝日，花攒似庆云。蒲葵那可比，徒用隔炎氛。”

　　柳子厚《先友碑》云：“莒，长山人，登大历九年第。大中时，官吏部外郎。”

　　张叔良

　　《长至日上公献寿诗》云：“凤阙晴钟动，鸡人晓漏长。九重初启钥，三事正称觞。日至龙颜近，天旋圣历昌。休光连雪净，瑞气杂炉香。化被君恩洽，恩沾士庶康。不因稽旧典，谁得纪朝章。”

　　叔良，登广德二年进士第。  
　 
卷三十二

　　崔琮　李竦　裴逵　于尹躬　颜粲　叶季良　陈通方　严公弼　严公贶　王表　陆贽　杨炎　元季川　蒋焕　包何　刘商胡笳十八拍　陆海

　　崔琮

　　《长至日上公献寿诗》云：“应历三阳首，朝天万国同。斗边看子月，台上候祥风。五夜镜初晓，千门日正融。玉阶文物盛，仙仗武貔雄。率舞皆群辟，称觞即上公。南山为圣寿，长对未央宫。”

　　琮，登大历二年进士第。

　　李竦

　　《长至日上公献寿诗》云：“候晓金门辟，乘时宝历长。羽仪瞻上宰，云物丽初阳。汉礼方传佩，尧年正捧觞。日行临观阙，帝锡洽圭璋。盛美超三代，洪休降百祥。自怜朝末坐，空此咏无疆。”

　　竦，登大历二年进士第，官于京师。朱泚乱，竦与关播卢、杞皆逾垣走，追及帝咸阳。

　　裴逵

　　《南至日太史登台书云物诗》云：“圆丘才展礼，佳气近初分。太史新簮笔，高台纪彩云。烟空和缥缈，晓色共氛氲。道泰资贤辅，年丰荷圣君。恭惟司国瑞，兼用察人文。应念怀铅客，终朝望碧氛。”

　　逵，登大历进士第。

　　于尹躬

　　《南至日太史登台书云物诗》云：“至日行时令，登台约礼文。官称伯赵氏，色辨五方云。昼漏听初发，阳光望渐分。司天为岁备，持简出人群。惠爱周微物，生灵荷圣君。常当有嘉瑞，郁郁复纷纷。”

　　尹躬，大历进士，元和间为中书舍人，坐其弟皋汉以赃获罪，左授洋州刺史。制云：“虽无从坐之法，合当失教之责。”

　　颜粲

　　《吴宫教美人战》云：“有客陈兵画，功成欲霸吴。玉颜承将略，金钿指军符。转佩风云暗，鸣鼙锦绣趋。雪花频落粉，香汗尽流珠。掩笑谁欺令，严刑必用诛。至今孙子术，犹可静边隅。”

　　粲，登建中进士第。

　　叶季良

　　《吴宫教美人战诗》云：“强吴矜霸略，讲武在深宫。尽出娇娥妓，先观上将风。挥戈罗袖卷，擐甲汗妆红。掩笑分旗下，含羞入队中。鼓停行未正，刑举令才崇。自可威邻国，何劳逞战功。”

　　季良，登贞元进士第。

　　陈通方

　　通方《金谷园怀古》云：“缓步洛城下，轸怀金谷园。昔人随水逝，旧树逐春繁。冉冉摇风弱，菲菲浥露翻。歌台岂易见，舞袖乍如存。戏蝶香中起，流莺暗处喧。徒闻施锦帐，此地拥行轩。”

　　通方，登贞元进士第，与王播同年。播年五十六，通方甚少，因期集，抚播背曰：“王老奉赠一第。”言其日暮途远，及第同赠官也。播恨之。后通方丁家艰，辛苦万状；播捷三科，为正郎，判盐铁。通方穷悴求助，不甚给之。时李虚中为副使，通方以诗求为汲引云：“应念路傍憔悴翼，昔年乔木幸同迁。”播不得已，荐为江西院官。

　　严公弼

　　《题汉州西湖》云：“西湖创置自房公，心匠纵横造化同。见说凤池推独步，高名何事滞川中。”

　　公弼、公贶，严震之子。震，梓州人，建中中为凤州刺史，治行为山南第一，封郧国公。公弼袭封。

　　严公贶

　　《题汉州西湖》云：“凤沼才难尽，余思凿西湖。珍木罗修岸，冰光映坐隅。琴台今寂寞，竹岛尚萦纡。犹蕴济川志，芳名终不渝。”

　　柳子厚《序送公贶下第归兴元觐省》云：“相国冯翊公，极人臣之尊，分天子之忧，殿邦坤隅，柄是文武。而子之伯仲，皆脱略贵美，服勤儒素，故继登上科，以及于子。是可举严氏之教，诵乎他门，使有矜式也。子何患贾之不售耶！”

　　王表

　　大历十四年，侍郎潘炎试《花发上林苑》，表诗云：“御苑春何早，繁花已绣林。笑迎明主仗，香拂美人簮。地接楼台近，天垂雨露深。晴光来戏蝶，夕景动栖禽。欲托凌云势，先开捧日心。方知桃李树，从此别成阴。”

　　《清明日登城春望寄大夫使君诗》云：“春城闲望爱晴天，何处风光不眼前。寒食花开千树雪，清明日出万家烟。兴来促席唯同舍，醉后狂歌尽少年。闻说莺啼却惆怅，诗成不见谢临川。”

　　元微之《叙诗寄乐天诗》云：“有人以陈子昂《感遇诗》相示，吟玩激烈，即日为《寄思元子诗》二十首。故郑京兆于仆为外诸翁，深赐怜奖，因以献京兆翁，深相骇异。秘书少监王表在座，顾谓表曰：‘使此儿五十不死，其志义何如哉！惜吾辈不见其成就。’因召诸子训责泣下。仆亦窃不自得，由是勇于为文。又久之，得杜甫诗数百首，爱其浩荡津涯，处处皆到，始病沈、宋之不存寄兴，而讶子昂之未暇旁备矣。不数年，与诗人杨巨源友善，日课为诗。性复僻懒，人事常日闲则有作，识足下时，有诗数百篇矣。”

　　表，大历十四年潘炎下登第，时谓榜有“六异”：朱遂为朱滔太子；表为李纳婿，彼军呼为附马；赵博宣为易定押衙；袁同直入番为阿师；窦常二十年称前进士；其一，奚陟也。或曰“六差”。

　　陆贽

　　太历八年试《禁中春松》云：“阴阴清禁里，苍翠满春松。雨露恩偏近，阳和色更浓。高枝分晓日，虚吹杂宵钟。岚助炉烟远，形疑盖影重。愿符千载寿，不羡五株封。幸得回天眷，全胜老碧峰。”

　　钱起《喜贽擢第还苏州》云：“乡路归何早，云间喜擅名。思亲卢橘熟，带雨客帆轻。夜火临津驿，晨钟隔浦城。华亭养仙羽，计日再飞鸣。”

　　杨炎

　　《流崖州至鬼门关作》云：“一去一万里，千知千不还。崖州何处在，生度鬼门关。”

　　元载末年，纳薛瑶英为姬，处以金丝帐、却尘褥，衣以龙绡衣。载以瑶英体轻，不胜重衣，于异国求此服也。唯贾至与炎雅与载善，往往时见其歌舞。至赠诗曰：“舞怯铢衣重，笑疑桃脸开。方知汉成帝，空筑避风台。”炎亦赠歌云：“雪面淡眉天上女，凤箫鸾翅欲飞去。玉山翘翠步无尘，楚腰如柳不胜春。”

　　炎，字公南。常衮长于除书，炎善德音，自开元后，言制诏者称“常杨”。元载与炎同郡，炎之出也，故擢炎礼部侍郎。德宗时位宰相。

　　元季川

　　《泉上雨后作》云：“风雨荡繁暑，雷息佳霁初。众风带云雨，清风入我庐。飒飒凉飙来，临窥惬所图。缘萝长新蔓，袅袅垂坐隅。流水复檐下，丹砂发清蕖。养葛为我衣，种芋为我蔬。谁是畹与畦，弥漫连野芜。”

　　《山中晚兴》云：“河汉降元霜，昨来节物殊。愧无神仙姿，亦有阴阳俱。灵鸟望不见，慨然悲高梧。华叶随风扬，珍条杂榛芜。为君寒谷吟，叹息知何如。”

　　季川，大历、贞元间诗人也。一曰季川名融，元次山之弟也。次山作《处规》云：“季川曰：‘兟复不言，兟有意乎？’”兟，兄之别称也。

　　蒋涣

　　《和徐侍郎书丛筱韵》云：“中禁夕沉沉，幽篁别作林。色连鸡树近，影落凤池深。为重凌霜节，能虚应物心。年年承雨露，长对紫庭阴。”

　　涣，仪凤宰相智周之孙，与兄冽皆第进士。涣永泰初历鸿胪卿，日本使尝遗金帛，不纳，唯取笺一番，以贻其副云。终吏部尚书。冽终尚书左丞。

　　包何

　　《江上田家》云：“近海川原薄，人家本自稀。黍苖期腊酒，霜叶是寒衣。市井谁相识，渔樵夜始归。不须骑马问，恐是狎鸥飞。”

　　《同诸公寻李方直不遇》云：“闻说到扬州，吹箫有旧游。人来多不见，莫是上迷楼。”

　　《和苖员外寓直寄台中舍弟》云：“朝列称多士，君家有二难。贞为台里柏，芳作省中兰。夜直分曹阔，晨趋接武欢。每怜双阙下，雁序入鸳鸾。”

　　《阙下芙蓉》云：“一人理国致升平，万物呈祥助圣明。天上河从阙下过，江南花向殿前生。庆云垂荫开难落，湛露为珠满不倾。更对乐悬张宴处，歌工欲奏采莲声。”

　　《赋得秤送云孺卿》云：“愿以金锤秤，因君赠别离。钩悬新月吐，衡举众星随。掌握须平执，锱铢必尽知。由来投分定，莫被弄权移。”

　　何，字幼嗣，融之子也。大历中为起居舍人。

　　刘商

　　《秋夜听严绅巴童倡竹枝歌》云：“巴人远从荆山客，回首荆山楚云隔。思归夜倡竹枝歌，庭槐叶落秋风多。曲中历历叙乡土，乡思绵绵楚词古。身骑吴牛不畏虎，手提蓑笠欺风雨。猿啼日暮江岸边，绿芜连山水连天。来时十三今十五，一成新衣已再补。鸿雁南飞报邻伍，在家欢乐辞家苦。天晴露白钟漏迟，泪痕满面看竹枝。曲终寒竹风袅袅，西风落日东风晓。”

　　《移居深山谢别亲故》云：“不食黄精不采薇，葛苖为带草为衣。孤云更入深山去，人绝音书雁自飞。”

　　商高情放游，戏为山水木石，自张璪贬后，惆怅赋诗曰：“苔石苍苍临涧水，溪风袅袅动松枝。世间唯有张通会，流向衡阳那得知。”

　　商，彭城人，居长安。刘禹锡作《高陵令刘仁师遗爱碑》云：“武德名臣刑部尚书德威三代孙，大历中诗人商之犹子。”其名重如此。商终于检校礼部郎中、汴州观察判官。

　　《胡笳铜雀妓》云：“魏主矜娥眉，美人美于玉。高台无昼夜，歌舞竟未足。盛色如转圜，夕阳落深谷。仍令身殁后，尚纵平生欲。红粉泪纵横，调弦向空屋。举头君不在，唯见西陵木。玉辇岂再来，娇鬟为谁绿。那堪秋风里，更舞阳春曲。曲罢情不胜，阑干向西哭。台边生野草，来去罥罗縠。况复陵寝间，双双见麋鹿。”

　　《古意》云：“连曙寝衣冷，开门霜露凝。风吹昨夜泪，一片枕前冰。”

　　《滑州送人先归》云：“河水冰销旅雁飞，寒衣未足又春衣。自怜飘荡经年客，送别千回独未归。”

　　陆海

　　陆余庆与陈子昂、卢藏用为方外十友，孙海工于五言，为贺宾客所赏。自省郎典潮州，但赋诗自适。

　　《题奉国寺》云：“新秋夜何爽，露下风转凄。一磬竹窗外，千灯花塔西。”

　　《题龙门寺》云：“窗灯林霭里，门磬水声中。更与龙华会，炉烟满夕风。”

　　孙长源，有才思，尝为讽刺云：“忽然一曲称君心，破却中人百家产。”又云：“城外平人驱欲尽，帐中犹打衮花毬。”  
　 
 
 
卷三十三

　　李吉甫　武元衡　郑絪　独孤良弼　独孤绶　李季何　李应　卢拱　李观　裴度　韦同则　陈蜕

　　李吉甫

　　《九日小园独谣赠门下武相公》云：“小园休沐暇，暂与故山期。树杪悬丹枣，苔阴落紫梨。舞丛新菊遍，绕格古藤垂。受露红兰晚，迎霜白薤肥。上公留凤沼，冠剑俟清祠。应命端居者，长惭补衮诗。”

　　武元衡

　　《九日致斋禁省和中书李相公》云：“斋沐限中禁，家山传胜游。露寒潘省夜，木落庾园秋。兰菊回幽步，壶觞绝旧俦。位高天禄阁，词异畔牢愁。孤思琴先觉，驰晖水共流。明朝不相见，清祀在圆丘。”

　　《送唐次》云：“都门去马嘶，灞水东流浅。青槐驿路长，白日离亭晚。望望烟景微，草木行人远。”

　　《早秋西亭宴徐员外诗》云：“鼎铉辞台坐，麾幢领益州。曲池连月晓，横笛满城秋。有美皇华使，曾同白社游。今来重相见，偏觉艳歌愁。”

　　元衡，字伯苍。元和二年为相，代高崇文镇蜀。八年召还，途经百牢关，题石洞诗云：“昔佩兵符去，今持相印还。天光临井络，春物度巴山。鸟道青冥外，风泉洞壑间。何惭班定远，辛苦玉门关。”

　　《送柳侍御裴起居》云：“沱江水绿波，喧鸟去乔柯。南浦别离处，东风兰麝多。长亭春婉娩，层汉路蹉跎。会有归朝日，班超奈老何！”又云：“望乡台上秦人去，学射山中杜魄哀。落日河桥千骑别，春风寂寞斾旌回。”

　　《酬严司空荆南见寄》云：“金貂再入三公府，玉帐连封万户侯。帘卷青山巫峡晓，云凝碧岫渚宫秋。刘琨坐啸风清塞，谢脁裁诗月满楼。白雪调高歌不得，美人南国翠娥愁。”

　　《送张谏议赴阙》云：“诏书前日下丹霄，头戴儒冠脱皂貂。笛怨柳营烟漠漠，云愁江馆雨萧萧。鹓鸿得路争先翥，松桂凌霜贵后雕。归去朝端如有问，玉关门外老班超。”三诗韦庄取为《又元集》。

　　元衡善为五言，好事者传之，被之管弦。尝夏夜作诗云：“夜久喧暂息，池台惟月明。无因驻清景，日出事还生。”明日遇害。初，八年元衡自蜀再辅政，时太白犯上相，历执法，占者言：“今之三相皆不利，始轻末重。”月余，李绛以足疾免；明年十月，李吉甫以暴疾卒；至是，元衡为盗所害，年五十八。始元衡与吉甫齐年，又同日为宰相，及出镇，分领杨、益。及吉甫再入，元衡亦还。吉甫先一年以元衡生月卒，元衡后一年以吉甫生月卒，吉凶之数，若符会焉。先是长安谣曰：“打麦、麦打、三三三。”既而旋其袖曰：“舞了也。”解者谓：“打麦者，打麦时也；麦打者，谓暗中突击也；三三三，谓六月三日也；舞了也，谓元衡之卒也。”

　　元衡卒，刘禹锡作《佳人怨》二章云：“宝马鸣珂踏晓尘，鱼文匕首犯华茵。适来行哭里门外，昨夜华堂歌舞人。”“秉烛朝天遂不回，路人弹指望高台。墙东便是伤心地，夜夜秋萤飞去来。”

　　郑絪

　　《奉和武相公省中宿斋酬李相公见寄》云：“高阁安仁省，名园广武庐。沐兰朝太一，种竹咏华胥。禁静疏钟彻，庭开爽韵虚。洪钧齐万物，缥帙整群书。寒露滋新菊，秋风落故蕖。同怀不同赏，幽意竟何如。”

　　絪，字文明。善属文，所交皆天下名士。宪宗初拜相，默默居位，四年，罢为太子宾客。太和中，以太子太傅致仕，卒。絪守道寡欲，所居不为烜赫事，以笃实称。

　　絪《九日怀邵二诗》云：“十岁此辰同醉友，登高各处已三年。”又《怀林十二》云：“情人共惆怅，良友不同游。”其重友如此。又有《九月十五日东亭望月诗》云：“紫阁道流今不见，红楼禅客早曾闻。”

　　独孤良弼

　　《上巳接清明游宴诗》云：“上巳欢初罢，清明赏又追。闰年侵旧历，令节并芳时。细雨莺飞重，春风酒酝迟。寻花迷白雪，看柳拆清丝。淑气如相待，天和意为谁。吁嗟名未立，空咏宴游诗。”

　　良弼，贞元间进士也，为左司郎中。又有良史者，登进士第。

　　独孤绶

　　《投珠于泉诗》云：“至道归淳化，明珠必弃捐。天真来照乘，成性却沉泉。不是灵蛇吐，非缘合浦还。岸傍随月落，波底共星悬。致远终无胫，怀贪遂息肩。欲知恭俭德，所宝在惟贤。”

　　德宗多召学术之士，躬自考试，又制科宣政殿，如称旨，即翘足高吟，遍示宰臣，曰：“此皆朕门生也。”独孤绶所司试《驯象赋》，及其本上，上吟其句曰：“化之式孚，则必受乎来献；物或违性，斯用感于至仁。”上以绶为知去就，故特书第三。先是，代宗朝，越人献象三十有二，上悉放之于荆山之南。而绶不辱其受献，不伤其放弃，故赏其知去就焉。

　　绶举博学宏词，吏部考当乙科，子邵覆之，置甲科，人咨其公。

　　李季何

　　《立春日晓望三素云诗》云：“霭霭青春曙，飞仙驾五云。浮云初缥缈，承盖下氤氲。薄影随风度，殊容向日分。羽毛纷共远，环佩杳犹闻。静合烟霞色，遥将鸾鹤群。年年瞻此节，应许从元君。”

　　季何，登贞元十一年进士第。

　　李应

　　《立春日晓望三素云诗》云：“元鸟初来日，灵仙望里分。冰容朝上界，玉辇拥朝云。碧落流轻艳，红霓间彩文。带烟时缥缈，向斗更氤氲。仿佛随风驭，超遥出晓氛。兹辰三见后，希得从元君。”

　　应，登贞元十一年进士第。

　　卢拱

　　《中元日观法事》云：“四孟逢秋序，三元得气中。云迎碧落步，章奏玉皇宫。坛滴槐花露，香飘柏子风。羽衣凌缥缈，瑶毂辗虚空。久慕飡霞客，常悲习蓼虫。青囊如可授，从此访鸿蒙。”

　　姚合《送卢拱秘书游魏诗》云：“官闲身自在，诗俭语分明。车马应回晚，烟花满去尘。”

　　杨巨源《寄申州卢拱使君》云：“领郡仍闻总虎貔，致身还是见男儿。小船隔水催桃叶，大鼓当风舞柘枝。酒坐微酣诸客倒，毬场慢拨几人随。从来乐事增诗苦，莫放窗中远岫知。”

　　元微之自唐归京，拱时为秘书郎，以诗赠乐天兼以遗微之。微之和云：“新识蓬山杰，深交翰苑材。连投珠作贯，独和玉成堆。剧敌徒相轧，羸师亦自媒。”

　　李观

　　字元宾，以文驰声，贞元中卒于校书郎。陆希声序其文曰：“退之穷老不休，终不能为元宾之辞。使元宾后退之死，亦不能及退之之质。退之大革流弊，落落有老成风。元宾则不古不今，卓然自作一体，激扬发越，若丝竹中有金石声。每篇得意处如健马在御，蹀蹀不能止，其所长如此。”

　　观《赠冯宿》云：“寒城上秦原，游子意飘飘。黑云截万里，猎火从中烧。阴空蒸长烟，杀气独不销。冰交石可裂，风疾山如摇。时无青松心，顾我独不凋。”

　　《宿裴友书斋》云：“卧君山窗下，山鸟与我言。清风何飕飕，松柏中夜繁。久游失归趣，宿此似故园。林烟还近郊，溪月落古原。稚子不待晓，花间出柴门。”

　　贞元八年，宏词试《中和节诏赐公卿尺诗》云：“淑节韶光媚，皇明宠锡崇。具僚颁玉尺，成器幸良工。岂止寻常用，将传度量同。人何不取利，物亦赖其功。紫翰宣殊造，丹诚厉匪躬。奉之无失坠，恩泽自天中。”

　　裴度

　　《至日登乐游园》云：“阴律随寒改，阳和应节生。祥云观魏阙，瑞气映秦城。验炭论时政，书云受岁盈。影移长日至，雾敛远霄清。景暖仙梅动，风柔御柳倾。那堪封得意，空对物华情。”

　　公出讨淮西，过女几山下，刻石题诗，后果尅期平贼。其诗云：“待平贼垒报天子，莫指仙山示武夫。”由是淮蔡底平，民安生业。白居易作诗二百言，继公篇之末：“何处画功业，何处题诗篇。麒麟高阁上，女几小山前。尔后多少时，四朝二十年。贼骨化为土，贼垒犁为田。一从贼垒平，陈蔡民晏然。骡军成牛户，鬼火变人烟。生子已嫁娶，种桑亦丝绵。皆云公之德，欲报无由缘。公今在何处，守都镇三川。旧宅留永乐，新居开进贤。今公在何官，被衮珥貂蝉。战袍破犹在，髀肉生欲圆。”

　　《傍水闲行诗》云：“闲余何事觉身轻，暂脱朝衣傍水行。鸥鸟亦知人意静，故来相近不相惊。”

　　公赴敌淮西，题名华岳庙之阙门。大顺中，户部侍郎司空图以一绝纪之曰：“岳前大队赴淮西，从此中原息战髀。石阙莫教苔藓上，分明认取晋公题。”

　　公贞元中作《铸剑戟为农器赋》，其首云：“皇帝之嗣位三十载，寰海镜清，方隅底平，驱域中尽归力穑，示天下不复用兵。”其后作相，立殊勋，致太平，已见于文矣。

　　公《题南庄》云：“野人不识中书令，唤作陶家与谢家。”乐天有诗云：“陶庐僻陋那堪比，谢墅幽微不足攀。何似嵩峰三十六，长随申甫作家山。”

　　乐天求马，裴赠以马，因戏云：“君若有心求逸足，我还留意在名姝。”引妾换马之事。乐天答云：“安石风流无奈何，欲将赤骥换青娥。不辞便送东山去，临老何人与唱歌。”

　　贞元八年，公试宏词，有司以《中和节诏赐公卿尺》为题，公诗曰：“阳和行庆赐，尺度及群公。荷宠承佳节，倾心立大中。短长思合制，远近贵攸同。共仰财成德，将酬分寸功。作程施有政，垂范播无穷。愿续南山寿，千春奉圣躬。”

　　《中书即事》云：“有意效承平，无功益圣明。灰心缘忍事，霜鬂为论兵。道直身还在，恩深命转轻。盐梅非拟议，葵藿是平生。白日长悬照，苍蝇谩发声。嵩阳旧田地，终使谢归耕。”

　　唐赵璘云：“晋公贞元中作《铸剑戟为农器赋》云，观其气概，已有立殊勋致太平之意。进士李为作《泪》及《轻》、《薄》、《暗》、《小》四赋，李贺作乐府，多属意花草蜂蝶之间，二子终不远大。文字之作，可以定相命优劣矣。”

　　韦同则

　　《仲月赏花》云：“梅花似雪柳含烟，南地风光腊月前。把酒且须判却醉，风流何必待歌筵。”

　　同则，建中时诗人也。有韦同正者，登建中四年第。

　　陈蜕

　　蜕，肃、代间人。赋《长安十五咏》，自序云：“蜕生长江淮间，以诗句从贼，仅十余年矣。今我后抚运泽及四夷，蜕复得为太平人。”其《华清宫诗》有“梦里换春秋”之句。  
　 
卷三十四

　　韩愈　张籍　史延　丁泽　樊宗师　李道昌

　　韩愈

　　司空图云：“金之精粗，考其声皆可辨也，岂清于磬而浑于钟哉！然则作者为文为诗，才格亦可见，岂当善于彼不善于此耶！愚观文人之为诗，诗人之为文，始皆系其所尚，所尚既专，则搜研愈至，故能炫其功于不朽，亦犹力巨而斗者，所持之器各异，而皆能济胜以为勍敌也。愚尝览韩吏部歌诗累百首，其驱驾气势，若掀雷挟电，撑抉于天地之垠，物状其变，不得鼓舞而狥其呼吸也。其次皇甫祠部文集外所作，亦为遒逸，非无意于深密，盖或未遑耳。今于华下，方得柳诗，味其探搜之致，亦深远矣；俾其穷而克寿，抗精极意，则固非琐琐者轻可拟议其优劣。又尝睹杜子美《祭太尉房公文》，李太白《佛寺碑赞》，宏拔清厉，乃其歌诗也；张曲江五言沈郁，亦其文笔也，岂相伤哉！噫，后之学者褊浅，片词只句，未能自辨，已侧目相诋訾矣，痛哉！因题柳集之末，庶俾后之诠评者，罔惑偏说以盖其全工。”

　　“洛邑得休告，华山穷绝陉。倚岩睨海眼，引袖拂天星。日驾此回辖，金神所司刑。泉绅拖修白，石剑攒高青。磴藓涟拳跼，梯飙飐伶俜。悔狂已咋指，垂诫仍镌铭。”退之《答张彻诗》也。李肇载登华事，信有之。沈颜作《聱书》，谓退之托此以悲世人登高而不知止，且示诫焉。

　　皇甫湜作《韩先生墓志》云：“长庆四年八月，昌黎韩先生既以疾免吏部侍郎，书谕湜曰：‘死能令我躬所以不随世磨灭者，惟子以为嘱。’其年十二月丙子遂薨。明年正月，其孤昶使奉功绪之录继讣以至，三月癸酉葬河阳，乃哭而叙其墓，其详将揭之于神道碑云。先生讳愈，字退之，后魏安桓王茂六代孙。祖朝散大夫桂州长史，讳睿素。父秘书郎赠尚书左仆射，讳仲卿。先生七岁好学，言出成文。及冠，恣为书以传圣人之道。人始未信，既发不掩，声震业光，众方惊爆而萃排之。乘危将颠，不懈益张，卒大信于天下。先生之作，无圆无方，至是归工。抉经之心，执圣之权，尚友作者，跂邪抵异，以扶孔氏，存皇之极，人知人罪非我计。茹古涵今，无有端涯，浑浑灏灏，不可窥校。及其酣放，豪曲快字，凌纸怪发，鲸铿春丽，惊耀天下。然而栗密窈眇，章妥句适，精能之至，入神出天。呜呼极矣！后人无以加之矣！姬氏以来，一人而已矣。始先生以进士仕，历官二十有七。其为御史、尚书、郎中、中书舍人，前后三贬，皆以疏陈治事，廷议不随为罪。常惋佛老法溃圣人之堤，乃唱而筑之。及为刑部侍郎，遂章言宪宗迎佛骨非是。任为身耻，上怒天子，先生处之安然，就贬八千里海上。呜呼！古所谓非苟知之，亦允蹈之者耶！吴元济反，吏兵久遁无功，国涸将疑，众惧恟恟。先生以右庶子兼御史中丞行军司马，宰相军出潼关，请先乘遽至汴，感说都统，师乘遂和，卒擒元济，王庭凑反，围牛元翼于深，救兵十万，望不敢前。诏择庭臣往谕，众栗缩，先生勇行。元微之言于上曰：‘韩愈可惜。’穆宗悔，驰诏无径入。先生曰：‘止，君之仁；死，臣之义。’遂至贼营，麾其众责之，贼恇汗伏地，乃出元翼。《春秋》美臧孙辰告籴于齐，以为急病。校其难易，孰为宜褒。呜呼！先生真古所谓大臣者耶！还拜京兆尹，敛禁军，帖旱籴，献齾幸臣之铓。再为吏部侍郎，薨。年五十七，赠礼部尚书。先生与人洞朗轩辟，不施戟级，族姻友旧不自立者，必待我然后衣食嫁娶丧葬。平居虽寝食未尝去书，怠以为枕，餐以饴口。讲评孜孜，以磨诸生。恐不貎美，游以诙笑啸歌，使皆醉义忘归。呜呼！可谓乐易君子钜人者矣！夫人高平郡君范阳卢氏，孤前进士昶，婿左拾遗李汉，婿集贤校理樊宗懿，次女许嫁陈氏，三女未笄。铭曰：‘维天有道，在我先生。万颈胥延，坐庙以行。令望绝耶，痌此四方。惟圣有文，乖微岁千。先生起之，焯役于前。彍义滂仁，耿照充天。有如先生，而合且年。按我章书，经纪大环。唫不时施，昌极后昆。噫嘻永归，知心之悲。”齾，王戛反。唫，其禁反。

　　“唤起窗前曙，催归日未西。无心花里鸟，更与尽情啼。”乃二禽名也。唤起，声如络纬，圆转清亮，偏鸣于春晓，江南谓之春唤。催归，子规也。

　　谨按：公生于代宗大历三年戊申。

　　德宗贞元八年壬申，是岁公登第，年二十五。

　　十一年乙亥，上宰相三书。时赵璟、贾耽、卢迈为相。是岁欲相延龄，阳城谏止。

　　五月东归，作《感二鸟赋》，其末云：“幸年岁之未暮，庶无羡于斯类。”时年二十八。

　　十三年丁丑，从董晋辟为汴宋颖亳观察推官。

　　十五年己卯二月，晋公薨，公随晋丧归。既出四日，宣武军乱，杀行军司马陆长源。公作《汴州乱》二章云：“汴州城门朝不开，天狗堕地声如雷。健儿争诱杀留后，连屋累栋烧成灰。诸侯咫尺不能救，孤士何者自兴衰。”又曰：“母从子走者为谁？大夫夫人留后儿。长源也。昨日乘车骑大马，坐者为趋乘者下。庙堂不肯用干戈，呜呼奈汝母子何！”

　　十六年庚辰，依徐州武宁军节度张建封。

　　十九年癸未，拜监察御史，上书论宫市，贬连州阳山令。时有《送浮屠文畅》、《孟东野序》。

　　二十年甲申，移江陵法曹参军，途中作诗寄三翰林。未几，以四门博士召。

　　二十一年乙酉正月，德宗崩，顺宗立，改元永贞。韦叔谊、王叔文等用事，又谋夺中官兵，制天下之命。是年八月，皇太子即位，帝自称太上皇，贬叔谊、叔文等。公作《永贞行》云：“君不见太皇谅阴未出命，小人乘时偷国柄。北军百万虎与貔，天子自将非他师。一朝夺印付私党，凛凛朝士何能为。狐鸣枭噪争署置，晱闪跳踉相娬媚。夜作诏书朝拜官，超资越序曾无难。公然白日受贿赂，火齐磊落堆金盘。元臣故老不敢语，昼卧涕泣何汍澜。董贤三公谁复惜，侯景九锡行可叹。国家功高德且厚，天位未许庸夫干。嗣皇卓荦信英主，文如太宗武高祖。膺图受禅登明堂，共流幽州鲧死羽。四门肃穆贤俊登，数君匪亲岂其朋。郎官清要为世称，荒郡迫野嗟可矜。湖波连天日相腾，蛮俗生梗瘴疠蒸。江氛岭祲昏若凝，一蛇两头见未曾。怪鸟争鸣令人憎，蛊虫群飞夜扑灯。雄虺毒螫堕股肱，食中置药肝心崩。左右使令诈难凭，慎勿浪信当兢兢。吾尝同僚情可胜，具书自见非妄征，嗟尔既往宜为惩。”是岁又作《五箴》。年三十八。

　　宪宗元和元年丙戌，权知国子博士，作《释言》。

　　二年丁亥，是岁作《元和圣德诗》。

　　三年分司东都。始，宰相郑公索公文，公献之，有谮公者，遂作《释言》。至是不自安，乃求分司。

　　四年，是岁真为国子博士，改分司都官员外郎。

　　五年，为河南令，是岁《效玉川子月蚀诗》。

　　六年，入拜职方员外郎，时有《送穷文》、《寄卢仝诗》。坐论华阴令柳涧事，复为博士。作《进学解》，执政奇其才，改比部郎中、史馆修撰。转考功郎中，修撰如故。数月以考功知制诰，论讨蔡事与裴度议合。月满，迁中书舍人，赐绯鱼袋。后卒以谤语改太子右庶子。自六年至十一年也。

　　十二年丁酉，裴度宣慰淮西，奏公行军司马，有《从军泊途中》诸篇。其间《次潼关寄张十二使君》诗云：“荆山已去华山来，日照潼关四扇开。刺史莫辞迎候远，相公新破蔡州回。”又《次潼关上都统相公》云：“暂辞堂印执兵权，尽管诸军破贼年。冠盖相望催入相，待将功德格皇天。”又《桃林夜贺晋公》云：“西来骑火照山红，夜宿桃林腊月中。来把命圭兼相印，一时重叠赏元功。”数篇皆有奥旨。元济平，迁刑部侍郎。

　　十四年正月，表乞烧佛骨。疏入，贬潮州刺史，有《次蓝关示侄孙湘诗》云：“一封朝奏九重天，夕贬潮阳路八千。欲为圣明除弊事，岂将衰朽计残年。云横秦岭家何在，雪拥蓝关马不前。知汝远来应有意，好收吾骨瘴江边。”是岁十月，量移袁州刺史。《酬张韶州诗》云：“明时远逐事何如，遇赦移官罪未除。北望讵令随塞雁，南迁才免葬江鱼。将经贵郡须留客，先惠高文谢起予。暂欲系船韶石下，上宾虞舜整冠裾。”又《留别张使君》云：“来往再逢梅柳新，别离一醉绮罗春。久钦江总文才妙，自叹虞翻骨相贫。鸣笛急吹催落日，清歌缓送感行人。已知奏课当征拜，那复淹留咏白蘋。”

　　十五年庚子，至袁州。是岁正月，宪宗崩，穆宗立，召为国子祭酒。长庆元年辛丑，转兵部侍郎。

　　七月，成德军大将王廷凑杀田洪正。

　　二年，公奉命宣抚镇州。时裴度为幽镇招抚使，公有《行次承天营酬裴公诗》云：“窜逐三年海上归，逢公复此着征衣。旋吟佳句还鞭马，恨不身先去鸟飞。”是岁四月，廷凑解深州之围，牛元翼奔归京师。六月，裴度罢，三月相，六月罢。李逢吉为相。始，公有《和裴公感恩言志诗》云：“文武功成后，居为百辟师。林园穷胜事，钟鼓乐清时。摆落遗高论，雕镌出小诗。自然无不可，范蠡尔其谁。”又《和裴公回朝见寄》云：“蛊瘁年将久，公今始暂闲。事随忧共减，诗与酒俱还。放意机衡外，收身矢石间。秋台风日迥，正好看前山。”时牛、李党炽，裴介其间，累遭谤讟，故公诗有高蹈之语。是岁，拜京兆尹。

　　三年，罢京兆尹，为兵部侍郎，寻拜吏部侍郎。

　　四年甲辰，有《南溪始泛诗》。是岁，公以病罢吏侍，故有“余年谅无几，休日怆巳晚。自是病使然，非由取高謇”，又有“足弱不能步，自宜收朝迹”之句。十二月二日，卒于靖安里，年五十七。

　　张籍

　　《短歌行》云：“青天荡荡高且虚，上有白日无根株。流光暂出还入地，使我年少不须臾。与君相逄勿寂寞，衰老不复如今乐。玉卮盛酒置君前，再拜愿君千万年。”

　　《节妇吟寄东平李司空》云：“君知妾有夫，赠妾双明珠。感君缠绵意，系在红罗襦。妾家高楼连苑起，良人执戟光明里。知君用心如日月，事夫誓拟同生死。还君明珠双泪垂，何不相逢未嫁时。”

　　《白纻歌》云：“皎皎白纻白且鲜，将作春衣称少年。裁缝长短不能定，自持刀尺向姑前。复恐兰膏污纤指，常遣傍人收堕珥。衣裳着时寒食下，还把玉鞭鞭白马。”

　　《将军行》云：“弹筝峡东有边尘，天子择日拜将军。蓬莱殿前赐六纛，还领禁兵为部曲。当朝受诏不辞家，夜向咸阳原上宿。战车彭彭旌阳动，三十六军声上陇。陇头战胜夜亦行，分兵处处收旧城。边兵杀尽阴碛暮，扰扰惟有牛羊声。边人亲戚曾战殁，今逐官军收旧骨。碛西行见万里空，乐府独奏将军功。”

　　《白头吟》云：“请君膝上琴，弹我白头吟。忆昔君前娇笑语，两情宛转如萦素。宫中为我起高楼，更开花池种芳树。春天百草秋始衰，弃我不待白头时。罗襦玉珥色未暗，今朝已道不相宜。扬州青铜作明镜，暗中持照不见影。人心回互自无穷，眼前好恶那能定。君恩已去若再返，菖蒲花青月长满。”

　　籍乐府词清丽深婉，五言律诗亦平澹可喜，七言诗则质多文少，人才各自有宜，不可强文饰也。文昌有《谢裴司空马诗》云：“乍离华厩移蹄涩，初到贫家举眼惊。”此马乃是一迟钝不能行而多惊者，诗人之微而显，亦少其比。

　　《寒食内宴》云：“朝光瑞气满宫楼，彩纛鱼龙四面稠。廊下御厨分冷食，殿前香骑逐飞毬。千官尽醉犹教坐，百戏皆呈未放休。共喜拜恩侵夜出，金吾不敢问行由。”

　　籍《宿江上诗》云：“楚驿南渡口，夜深来客稀。月明见潮上，江静觉鸥飞。旅次今已远，此行殊未归。离家久无信，又听捣寒衣。”或云刘长卿《余干旅舍》云：“摇落暮天迥，丹枫霜叶稀。孤城向水闭，独鸟背人飞。渡口月初上，邻家渔未归。乡心正欲绝，何处捣征衣。”概相类也。

　　籍，字文昌，和州人。历水部外郎，终主客郎中。

　　籍《答鄱阳客》云：“江皋岁暮相逄地，黄叶霜前半夏枝。子夜吟诗向松桂，心中万事喜君知。”乃知药名诗自元和间已为之矣。

　　“蕃汉断消息，死生长别离。”句。“长于送人处，忆得别家时。”句。“流光渐出还入地，使我年少不须臾。”句。“采樵莫采松与柏，松柏生枝直且坚，与尔作屋成家宅。”句。右张为取为《主客图》。

　　退之《送东野序》云：“唐有天下，陈子昂、苏元明、元结、李白、杜甫、李观，皆以其所能鸣，其存而在下者，孟郊东野，始以其诗鸣。其高出晋魏，不懈而及于古，其他浸淫乎汉氏矣。从吾游者，李翱、张籍其尤也。三子者之鸣，信善鸣矣，抑不知天将和其声，使鸣国家之盛耶？抑将穷饿其身，思愁其心肠，而使自鸣其不幸耶？三子者之命，则存乎天矣。其在上也，奚以喜；其在下也，奚以悲。”

　　籍诗善叙事，如《拜丰陵》云：“岁朝园寝遣公卿，学省班中亦摄行。身逐陵官齐再拜，手持木铎叩三声。寒更报点来三殿，晓炬分行照柏城。却下龙门看渐远，金峰高处日初晴。”

　　《送令狐尚书东都留守》云：“朝廷重寄在关东，共说从前选上公。勋业新成大梁镇，恩荣便赏洛阳宫。行香暂出天桥上，巡礼常过紫殿中。每领群官拜章表，半开门仗日曈曈。”

　　《田司空入朝》云：“西来将相望兼雄，不与诸军觐礼同。早变山东知顺命，新收济上立殊功。朝官叙谒趋门外，恩使宣迎满路中。闾阖晓开铜漏尽，身当受册大明宫。”

　　《送汀州源使君》云：“曾成赵北归官计，因拜王门最好官。为郡暂辞双凤阙，全家远过九龙滩。山乡只有输蕉户，水镇应多养鸭栏。地僻寻常来客少，刺桐花发共谁看？”

　　《送李仆射愬赴镇凤翔》云：“由来勋业属英雄，兄弟连云列位同。先入贼城擒恶首，尽封管库让元公。旌幢独继家声外，竹帛新添国史中。天子欲收秦陇地，故交移镇古扶风。”

　　《送裴相公镇太原》云：“盛德雄名远近知，功高先乞守藩维。衔恩暂遣分龙节，署敕还同在凤池。天子亲临楼上送，朝官齐出道边辞。明年塞北诸蕃落，应赴生祠请立碑。”

　　白乐天《读籍诗集》云：“张公何为者，业文三十春。尤攻乐府词，举代少其人。”姚合读籍诗，有诗云：“妙绝江南曲，凄凉怨女诗。古风无敌手，新语足人知。”

　　史延

　　《清明赐新火》云：“上苑连侯第，清明及暮春。九天初改火，万井属良辰。颁赐恩逾洽，承时庆亦均。翠烟和柳嫩，红焰出花新。宠命尊三老，祥光烛万人。太平当此日，空腹贺陶钧。”

　　大历九年，留守蒋涣试进士于东都，延登第。

　　丁泽

　　《龟负图诗》云：“天意将垂象，神龟出负图。五方行有配，八卦义宁孤。作瑞旌君德，披文叶帝谟。乘流喜得路，逢圣幸存躯。莲叶池通泛，桃花水自浮。还寻九江去，安肯曳泥途。”

　　泽，大历十年试《龟负图诗》，为东都第一。

　　樊宗师

　　《蜀绵州越王楼诗序》云：“绵之城，帝猲揭。掀明威，弥石硝，驰涪濑。左陵凌红稊，簮天地。送行癸壬，且掬跎踢于西北，蟠红頠青。越王正故为楼，重轩叠飞，门窗蒙伞。蹇蹇子始登，谓日月昏晓，可窥其背，雷电合，风云遇，霜辛露酸，星辰介行，鬼神变化。草木显，绣髻衔，蓑芰皆可察极。既萦视其江带，又极视其土岗，断暴远近，山崄崄若阌之东皇。天原开，见荆山。我其黄河，瞷然为曲直。泪雨落，不可掩。因口其心曰：无害若其目果星星，过归尚悲，不能解，重为诗以释，益不可。顾谓郡中诸君，能无有意缀以华艳，其念蓄云。”诗云：“危楼倚天门，如闉星辰宫。榱题薄龙怪，洄洄绕雷风。徂秋试登临，大霭屯乔空。不见西北路，考怀益雕穷。石濑薄溅溅，土山杳穹穹。昔人创为逝，所适酡颜红。今我兹之来，犹挍成岁功。辍田植科亩，游圃歌芳丛。地财无丛厚，人室安取丰。既乏富庶能，千万惭文翁。”

　　宗师，字绍述，襄阳节度使泽之子。韩退之志其墓曰：“为文必出于己，不袭蹈前人一言一句，何其难也。必出于仁义，其富若生蓄，万物必具，海涵地负，放恣纵横，无所统纪，然而不烦于绳削而自合也。呜呼！绍述于斯术，其可谓至于斯极者矣！”

　　李道昌

　　道昌，唐大历十三年为苏州观察使，一日郡城外虎丘山有鬼题诗二首，隐于石壁之上，云：“青松多悲风，萧萧声且哀。南山接幽垄，幽垄空崔嵬。白日徒昭昭，不照长夜台。虽知生者乐，魂魄安能回。况复念所亲，恸哭心肝摧。恸哭更何言，哀哉复哀哉。”又曰：“神仙不可学，形化空游魂。白日非我朝，青松为我门。虽复隔幽显，犹知念子孙。何以遣悲惋，万物归其根。寄语世上人，莫厌临芳樽。庄生问枯骨，王乐成虚言。”道昌异其事，遂具奏闻，准敕令致祭。道昌为其文曰：“呜呼！万古邱陵，化无再出。君若何人，能闲诗笔。何代而亡，谁人子侄？曾作何官，是谁仙室？寂寞夜台，悲乎白日。不向纸上，石中隐出。桃源三月，深草垂杨。黄莺百啭，猿声断肠。不题姓字，宁辨贤良。呜呼哀哉，叹昔先贤。空传经史，终无再还。青松岭上，嵯峨碧山。大唐正业，已记诗言。痛复痛兮何处宾，悲复悲兮万古坟。能作诗兮动天地，声悲怨兮泪沾巾。感我皇兮列清酌，愿当生兮事明君。”是时祭后经数日，再有诗一绝于石云：“幽冥虽异路，平昔忝攻文。欲知潜昧处，山北两孤坟。”后于寺山之地，果有二坟，极高大，荆榛丛茂，询诸耆艾，竟不知何姓氏。至今犹存。皮日休和云：“念尔风雅魂，幽咽犹能文。空令伤魂鸟，啼破山边坟。”陆龟蒙和云：“灵气犹不死，尚能成绮文。如何孤窆里，犹自读三坟。”  
卷三十五

　　陆畅　崔元翰　张建封　皇甫湜　李翱　麴信陵　孟郊　卢仝　刘叉　杨巨源　陈羽　王履正　彭伉　辛弘智　欧阳詹　焦郁　袁高

　　陆畅

　　畅，字达夫，吴郡人。韦皋雅所厚礼。天宝时，李白为《蜀道难》以斥严武，畅更为《蜀道易》以美皋。郑注乱，以前少尹与注计事，斩注首。

　　尝吟《对雪》，落句云：“天人宁底巧，剪水作花飞。”

　　又《山斋玩月》云：“野性平生唯好月，新晴半夜睹婵娟。起来自擘书窗破，教漏清光落枕前。”

　　又《经崔谏议林亭》云：“蝉噪入云树，风开无主花。”初为江西王仲舒从事，拂衣去。后遇云阳公主下降，百僚举畅为傧相，诗皆顷刻而成。《咏帘》曰：“劳将素手卷虾须，琼室流光更缀珠。玉漏报来过半夜，可怜潘岳立踌蹰。”《咏行障》曰：“碧玉为竿丁字成，鸳鸯绣带短长声。强遮天上花颜色，不隔云中笑语声。”

　　诏作催妆五言曰：“云安公主贵，出嫁五侯家。天母亲调粉，日兄怜赐花。催铺百子帐，待障七香车。借问妆成未，东方欲晓霞。”内人以其吴音捷才，以诗嘲之云：“十二层楼倚翠空，凤鸾相对立梧桐。双成走报监门卫，莫使吴歈入汉宫。”或曰宋若兰姊妹作。陆酬曰：“粉面仙郎选世朝，偶逢神女学吹箫。须教翡翠闻王母，不奈乌鸢噪鹊桥。”六宫大咍，别赐宫锦、楞伽瓶、唾盂各一。

　　畅谒韦皋，作《蜀道易诗》云：“蜀道易，易于履平地。”皋大喜。皋薨，朝廷欲绳其既往之事，复阅先进兵器，上皆刻“定秦”二字，不相与者因造成罪名。畅上疏理之曰：“臣在蜀日，见造所进兵器，定秦者，匠名也。”由此得释。

　　段成式云：“畅，江东人。语多差误，人以为剧语。初娶董溪女，每旦婢进澡豆，畅辄沃水服之。或曰：‘君为贵门女婿，几多乐事？’陆曰：‘贵门苦礼法，俾予食辣麨，殆不可过。’”

　　张籍赠畅云：“共踏长安街里尘，吴州独作未归身。胥门旧宅今谁住，君过西塘与问人。”

　　赵麟仪质琐陋，成名后，以薛能为傧相。能诗曰：“第一莫教蛛太过，缘人衣带上人头。”又：“火炉床上平身立，便与夫人作镜台。”或曰：“畅羡而能骂。”

　　崔元翰

　　名鹏，以字行。举进士年五十矣。礼侍于邵以其文擢异等，曰：“后当司诏令。”窦参秉政，引知制诰，其训词温厚，有典诰风。以刚褊罢为比部郎中，卒。晚年方取应，咸为首捷：京兆解头、礼部状头、宏词敕制科三等敕头。权德舆谓其文如黄钟玉磬，琮璧琬琰，奏于悬间，列在西序。其章者虽汉廷诸公，无以加也。然清刚而不能容物，介特寡徒，晚达中废，斯亦命之所赋也。

　　《清明卧病不得游开元寺诗》云：“山色入层城，钟声临复岫。乘间息边事，探异怜春候。曲阁下重阶，回廊遥对霤。石间花遍落，草上云时覆。钻火见樵人，饮泉逢野兽。道情亲法侣，时望登朝右。执宪纠奸邪，刊书正讹谬。茂才当时选，公子生人秀。赠答继篇章，欢娱重用旧。垂帘独衰疾，击缶酬金奏。”

　　《奉和圣制重阳日百僚曲江宴示怀诗》云：“偶圣睹昌期，受恩惭弱质。幸逢良宴会，况是清秋日。远岫对壶觞，沉澜映簮绂。炰羔备丰膳，象凤调鸣律。薄劣厕英髦，欢娱忘衰疾。平皋行雁下，曲渚双凫出。沙岸菊开花，霜枝果垂实。天文见成象，帝念资勤恤。探道得玄珠，斋心居特室。岂如横汾唱，其事徒娇逸。”

　　张建封

　　字本立，南阳人。少喜文章，尚气节。贞元四年，拜御史大夫，徐、泗、濠节度使。十三年来朝，帝不待日，召见延英殿，朝会赴大夫班，以示殊宠。建封赋《朝天行》以献。还镇，帝赋诗饯，之又赐所持鞭曰：“卿节谊岁寒，故用此为况。”建封又赋诗自警励。十六年卒。许孟容、韩愈皆奏置幕府。

　　权载之叙其文曰：“公赞勋伐，表邱陇，铭器叙事，放言诣理，皆与作者方驾。而歌诗特优，有仲宣之气质，越石之清拔，如雪涛溟涨，浩漾无际，而天球夜光，往往在焉。其入觐也，献《朝天行》一篇，因喜气以摅肝膈，览其词者，见公之心焉。其还镇也，德宗皇帝纡天文以送别，湛恩异伦，辉动中朝。至于内庭锡宴，君唱臣和，皆酌六义之英，而为一时之盛。夫文之病也，或牵拘而不能骋，或奔放而不自还。公则裁成心匠，挥斥细故。英华感慨，卓尔其闳大；析理研几，泊然其精微。全才逸气，与勋力相直，尽在是矣。”

　　皇甫湜

　　湜为《出世行》云：“生当为大丈夫，断羁罗，出泥涂。四散号呶，俶扰无隅。埋之深渊，飘然上浮。骑龙披青云，泛览游八区。经太山，绝大海，一长吁。西摩月镜，东弄日珠。上括天之门，直指帝所居。群仙来迎塞天衢，凤凰鸾鸟灿金舆。音声嘈嘈满太虚，旨饮食兮照庖厨。食之不饫饮不尽，使人不陋复不愚。旦旦狎玉皇，夜夜御天姝。当御者几人，百千为番，宛宛舒舒，忽不自如。支消体化膏露明，湛然无色茵席濡。俄而散漫，斐然无虚。翕然复抟，抟久而苏。精神如太阳，霍然照清都。四支为琅玕，五脏为璠玙。颜如芙蓉，顶为醍醐。与天地相终始，浩漫为欢娱。下顾人间，溷粪蝇蛆。”

　　湜不善诗，退之和《公安》、《陆浑》二篇，可以想见其怪奇。退之诗曰：“皇甫作诗止睡昏，辞夸出真遂上焚。要余和增怪又烦，虽欲悔舌不可扪。”言其语怪而好讥骂也。

　　湜，字持正，睦州新安人。擢第，为陆浑尉，仕至工部郎中。使酒数忤同省，求分司东都，留守裴度辟为判官。

　　乐天《哭皇甫郎中》云：“志业过玄晏，词华似祢衡。多才非福禄，薄命是聪眀。不得人间寿，还留身后名。涉江文一首，便可敌公卿。”持正文甚多，《涉江》一篇尤奇。

　　李翱

　　翱刺史朗州，《赠药山高僧惟俨诗》云：“练得身形似鹤形，千株松下两函经。我来问道无余说，云在青霄水在瓶。”再赠诗曰：“选得幽居惬野情，终年无送亦无迎。有时直上孤峰顶，月下披云啸一声。”

　　唐时文人李习之，不能为诗，《韩吏部集》有习之两句云：“前之巨灼灼，此去信悠悠。”殊无可取。郑州尝掘地，得刺史李翱戏赠诗云：“县君爱砖渠，绕水恣行游。鄙性乐山野，掘地便成沟。两岸植芳草，中间漾清流。所尚既不同，砖凿各自修。从他后人见，景趣谁为幽。”此自一李翱，非习之也。《唐书·习之传》亦不记为郑州。王深甫编次《习之集》，乃收入此诗。

　　翱在潭州，席上有舞《柘枝》者，颜色忧悴。殷尧藩侍御当筵赠诗曰：“姑苏太守青娥女，流落长沙舞柘枝。满坐绣衣皆不识，可怜红脸泪双垂。”翱诘其事，乃姑苏台韦中丞爱姬所生之女也。夏卿之裔，正卿之侄。曰：“妾以昆弟夭折，委身乐部，耻辱先人。”言讫涕咽，情不能堪。亚相为之吁叹，且曰：“吾韦族姻旧。”速命更其舞服，饰以袿襦，延与韩夫人相见。夫人，吏部之子。顾其言语清楚，宛有冠盖风仪，遂于宾榻中选士而嫁之。舒元舆侍郎闻之，自京驰诗曰：“湘江舞罢忽成悲，便脱蛮靴出绛帏。谁是蔡邕琴酒客，魏公怀旧嫁文姬。”

　　习之为朗州刺史，入为礼部郎中，出刺庐州，入为中书舍人，历迁桂管湖南观察、山南东道节度。其与僧惟俨诗及其女识庐储登第事，皆习之也。然习之学韩愈者，其与药山僧诗，是非未可知也。归妹于杨嗣复，归女于卢求、郑亚、杜审权，故携、畋、让能皆习之之甥，皆为宰相云。其在郑州者，非习之也。

　　麴信陵

　　信陵，贞元元年进士，为舒州望江令，卒。有《吴门送客诗》云：“乱山吴苑外，临水让王祠。素是伤情处，春非送客时。不须愁落日，且愿驻青丝。千里会应到，一樽谁共持。”

　　信陵《移居洞庭诗》云：“重林将叠嶂，此处可逃秦。水隔人间世，花开洞里春。荷锄分地利，纵酒乐天真。万事更何有，吾今已外身。”

　　白乐天《感遇诗》云：“我闻望江县，麴令抚惸婺。在官有仁政，名不闻京师。身殁欲归葬，百姓遮路岐。攀辕不得去，留葬此江湄。至今道有名，男女涕皆垂。无人立碑碣，唯有邑人知。”

　　孟郊

　　李翱荐郊于张建封云：“兹有平昌孟郊，正士也。伏闻执事旧知之。郊为五言诗，自前汉李都尉、苏属国，及建安诸子、南朝二谢，郊能兼其体而有之。”李观荐郊于梁肃补阙书曰：“郊之五言诗，其有高处，在古无上；其有平处，下顾两谢。”韩愈送郊诗曰：“作诗三百首，杳默咸池音。”彼二子皆言知也，岂欺天下之人哉！郊穷饿不得安养其亲，周天下无所遇，作诗曰：“食荠肠亦苦，强歌声无欢。出门即有碍，谁谓天地宽。”其穷也甚矣。凡贤人奇士，自以所负，不苟合于世，是以虽见之，难得而知也。见而不能知其贤，如勿见而已矣；知其贤而不能用，如勿知其贤而已矣；用而不能尽其才，如勿用而已矣；尽其才而容谗人之所间者，如勿尽其才而已矣。故见贤而能知，知而能用，用而能尽其才而不容谗人之所间者，天下一人而已矣。

　　郊《下第诗》曰：“弃置复弃置，情如刀剑伤。”又《再下第诗》曰：“两度长安陌，空将泪见花。”而后及第，有诗曰：“昔人龌龊不足嗟，今朝旷荡恩无涯。青春得意马蹄疾，一日看尽长安花。”一日之间，花即看尽，何其速也。果不达。

　　韦庄奏请追赠十余人，其一孟郊，字东野，尚古风诗，与李光、韩退之为友。贞元十二年及第，佐徐州张建封幕。卒，私谥曰“贞耀先生”。贾岛诗曰：“身殁声名在，多应万古传。寡妻无子息，破宅带林泉。塳近登山道，诗随过海船。故人相吊处，斜日下寒天。”

　　郊，字东野，湖州人。年五十，擢调溧阳尉。郑余庆为东都留守，表为水陆运判官；镇兴元，表为参谋，卒。

　　退之答郊诗云：“规模背时利，文字觑天巧。人皆余酒肉，子独不得饱。才春思已乱，始秋悲又搅。朝餐动及午，夜讽常至卯。名声暂羶腥，肠肚镇煎炒。古心虽自鞭，世路终难拗。弱拒喜张臂，猛挐闲缩爪。见倒谁肯扶，从嗔我须咬。”

　　张为取郊“青山辗为尘，白日无闲人”，“食荠肠亦苦，强歌声无欢”，“欲知万里情，晓卧半床月”等句，以为“清奇僻苦主”。

　　《游子吟》云：“慈母手中线，游子身上衣。临行密密缝，意恐迟迟归。谁将寸草心，报得三春辉。”

　　《烈女操》云：“梧桐相待老，鸳鸯会双死。正女贵徇夫，舍生亦如此。波澜誓不起，妾心井中水。天寒色青苍，北风叫枯桑。厚冰无裂文，短日有冷光。敲石不得火，壮阴夺正阳。苦调更何言，久吟成此章。”此郊《苦寒吟》也。或曰：“郊、岛善言贫，此诗与岛诗云：‘卧闻西床琴，冻拆两三弦。鬓边虽有丝，不堪织寒衣。’正相侔矣。”

　　《楚怨》云：“秋入楚江水，独照汩罗魂。手把芰荷泣，意愁珠泪翻。九门不可入，一犬吠千门。”

　　《塘下行》云：“塘边日欲斜，年少早还家。徒将白羽扇，调妾木兰花。不是城头树，那栖来去鸦。”

　　《临池曲》云：“池中春荷叶如带，紫菱成角莲子大。罗裙蝉鬓倚迎风，双双伯劳飞向东。”

　　《偷诗之作》：“饿犬齚枯骨，自吃馋饥涎。今文与古文，各各称可怜。亦如婴儿食，饧桃口旋旋。惟有一点味，岂见逃景延。绳床独坐翁，默览有所传。终当罢文字，别著逍遥篇。从来文字净，君子不以贤。”

　　《赠别崔纯亮》云：“食荠肠亦苦，强歌声无欢。出门即有碍，谁谓天地宽。有碍非遐方，长安大道傍。小人智虑险，平地生太行。镜破不改光，兰死不改香。始知君子心，交久道益彰。君心与我怀，离别俱回遑。譬如浸蘖泉，流苦日已长。忍泣目易衰，忍忧形易伤。项籍岂不壮，贾生岂不良。当其失意时，涕泗各满裳。古人劝加飧，此飧难自强。一饭九祝噎，一嗟十断肠。况是儿女怨，怨气凌彼苍。彼苍若有知，白日下清霜。今朝始惊呼，白日空茫茫。”

　　《落第》云：“晓月难为光，愁人难为肠。谁言春物荣，独见花上霜。雕鹗失势病，鹪鹩假翼翔。弃置复弃置，情如刀剑伤。”

　　《再下第》云：“一夕九起嗟，梦短不到家。两度长安陌，空将泪见花。”

　　卢仝

　　《有所思》云：“当时我醉美人家，美人颜色娇如花。今日美人弃我去，青楼珠箔天之涯。娟娟常娥月，三五二八盈又缺。翠眉蝉鬓生别离，一望不见心断绝。心断绝，几千里，梦中醉卧巫山云，觉来泪滴湘江水。两岸花木深，美人不见愁人心。含愁更奏绿绮琴，调高弦绝无知音。美人兮美人，不知为暮雨兮为朝云。相思一夜梅花发，忽到窗前疑是君。”

　　《楼上女曲》云：“谁家女儿楼上头，指挥婢子挂帘钩。林花撩乱心之愁，卷却罗袖弹箜篌。箜篌历乱五六弦，罗袖掩面啼向天。相思弦断情不断，落花纷纷心欲穿。心欲穿，凭栏杆，相忆柳条线，相思锦帐寒。直缘感君恩爱一回顾，使我双泪长珊珊。我有娇靥待君笑，我有娇蛾待君扫。莺花烂熳君不来，及至君来花已老。心肠寸断谁得知，玉阶幂历生青草。”

　　《秋梦行》云：“客行一夜秋风起，客梦南游渡湘水。湘水泠泠彻底清，二妃怨处无限情。娥皇不语启娇靥，女英目成转心惬。长眉入鬓何连娟，肌肤白玉秀且鲜。徘徊共咏东方日，沉吟再理南风弦。声断续，思绵绵，中含幽意两不宣。殷勤纤手警破梦，中霄寂寞心凄然。心凄然，肠亦绝，寐不寐兮玉枕寒，夜深夜兮霜似雪。镜中不见双翠眉，台前空挂纤纤月。纤纤月，盈复缺，娟娟似眉意难诀。愿此眉兮如此月，万里万里光不灭。”

　　仝居东都，退之为河南令，爱其诗，厚礼之。自号“玉川子”，尝为《月蚀诗》，讥切元和朋党。

　　《月蚀诗》云：“新天子即位五年，岁次庚寅，斗柄插子，律调黄钟。森森万木夜僵立，寒气赑屃顽无风。烂银盘从海底出，出来照我草屋东。天色绀滑凝不流，冰光交贯寒曈胧。初疑白莲花，浮出龙王宫。八月十五夜，此并不可双。此时怪事发，有物吞食来。轮如壮士斧斫坏，桂似雪山风拉摧。百炼镜，照见胆，平地埋寒灰。火龙珠，飞出脑。却入蚌蛤胎。摧轮破壁眼看尽，当天一搭如炲煤。磨踪灭迹须臾间，便似万古不可开。不料至神物，有此大狼狈。星如拨沙出，争头事光大。奴婢炷暗灯，掩乌感切。菼如玳瑁。今夜吐焰长如虹，孔隙千道射户外。玉川子，涕泗下，中庭独自行。念此日月者，太阴太阳精。皇天要识物，日月乃化生。走天汲汲劳四体，与天作眼行光明。此眼不自保，天公行道何由行。吾见阴阳家有说，望日蚀月月光灭，朔月掩日日亏缺。两眼不相攻，此说吾不容。又孔子师老子云：五色令人目盲。吾恐天似人，好色即丧明。幸且非春晴，万物不娇荣。青山破瓦色，渌水冰峥嵘。花枯无女艳，鸟死沉歌声。顽冬何所好？偏使一目盲。传说古老说，月蚀虾蟆精。径围千里入汝腹，汝此痴骸阿谁生。何从海窟来，便解缘青冥。恐是眶睫间，掩塞所化成。黄帝有四目，帝舜重瞳明。二帝悬四目，四海生光辉。吾不遇二帝，滉漭不可知。何故瞳子上，坐受虫豸欺。长嗟白兔捣灵药，恰似有意防奸非。药成满臼不中度，委任白兔夫何为。忆昔尧为天，十日烧九州。金铄水银流，玉煼炒丹砂焦。六合烘为窑，尧心增百忧。帝见尧心忧，勃然发怒决洪流。立拟沃杀九日妖，天高日走沃不及，但见万国赤子生鱼头。此时九御导九日，争持节幡麾幢旒。驾车六九五十四头蛟螭虬，掣电九火辀。汝若蚀开齱龉轮，御辔执索相爬钩，推荡轰轕入汝喉。红鳞焰鸟烧口快，翎鬛倒侧声盏邹。撑肠拄肚礧傀如山邱，自可饱死更不偷。不独填饥坑，亦解尧心忧。恨汝时当食，藏头压脑不肯食。不当食，张唇哆嘴食不休。食天之眼养逆命，安得天帝请汝刘。呜呼！人养虎，被虎啮，天媚蟆，被蟆瞎。乃知恩非类，一一自作孽。吾见患眼人，必索良工诀。想天不异人，爱眼固应一。安得嫦娥氏，来习扁鹊术。手操舂喉戈，去此睛上物。初见犹朦胧，既久如抹漆。但恐功业成，便此不吐出。玉川子又涕泗下，心祷再拜额榻沙土中，地上虮虱臣仝告诉帝天皇。臣心有铁一寸，可刳妖蟆痴肠。上天不为臣立梯磴，臣血肉身无由飞上天，扬天光。封辞付与赤心风，越排阊阖入紫宫。密迩玉几前擘圻，奏上臣仝顽愚胸。敢死横干天，代天谋其长。东方苍龙角，插戟虎拽风。当心开明堂，统领三百六十鳞虫，坐理东方宫。月蚀不救援，安用东方龙？南方火鸟赤泼血，项长尾短飞跋躠，头戴丹冠高达枿。月蚀鸟宫十三度，鸟为居停主人不觉察。贪向何人家，行赤口毒舌。毒虫头上吃却月，不啄杀，虚贬鬼眼明，上音抉，下音血。鸟罪不可雪。西方攫虎立踦踦，音兀。斧为牙，凿为齿，偷牺牲，食封豕。大蟆一脔，固当软美。似见不见，是何道理。爪牙根天不念天，天若准拟错准拟。北方寒龟被蛇缚，藏头入壳如入狱，蛇筋束紧束破壳。寒龟夏鳖一种味，且当以其肉充臛。死壳没信处，唯堪支床脚，不堪钻灼与天卜。岁星主福德，官爵奉董秦，忍使黔娄生，覆尸无衣巾。天失眼不吊，岁星胡其仁。荧惑矍铄翁，执法大不中。月明无罪过，不纠食月虫。年年十月朝太微，支卢谪罚何灾凶。土星与土性相背，反养福德生祸害。到人头上死破败，今夜月蚀安可会。太白真将军，怒激锋铓生。恒州阵斩郦定进，项骨脆甚春蔓菁。天唯两眼失一眼，将军何处行天兵。辰星任廷尉，天律自主持。人命在盆底，固应乐见天盲时。天若不肯信，试唤皋陶鬼一问。一如今日，三台文昌宫，作天上纪纲。环天二十八宿，磊磊尚书郎，整顿排班行。剑握他人将，一四太阳侧，一四天帝旁。操斧代大匠，两手不怕伤。弧矢引满反射人，天狼呀啄明煌煌。痴牛与騃女，不肯勤农桑。徒劳含淫思，旦夕遥相望。蚩尤簸箕弄旬朔，始捶天鼓鸣珰琅。枉矢能蛇行，眉目森森张。天狗下舐地，血流何滂滂。谲险万万党，构架何可当。眯目亹成就，害我光明王。请留北斗一星相北极，指挥万国悬中央。此外尽扫除，堆积如山岗，赎我父母光。当时帝星没，星雨如坼浆。似天会事发，叱喝诛奸强。何故中道废，自遗今日殃。善善又恶恶，郭公所以亡。愿天神圣心，无信他人忠。玉川子辞讫，风色紧格格。近月黑暗边，似有动剑戟。须臾痴蟆精，两吻自决坼。初露半个璧，渐吐满轮魄。众星尽原赦，一蟆独诛磔。腹肚忽脱落，依旧挂穹碧。光彩未苏来，惨淡一片白。奈何万里光，受此吞吐厄。再得见天眼，感荷天地力。或问玉川子：孔子修春秋，二百四十年，月蚀尽不收。今子咄咄辞，固合孔意不？玉川子笑答：或请听逗遛。孔子父母鲁，讳鲁不讳周。书外书大恶，故月蚀不见收。余命唐天，口食唐土。唐礼过三，唐乐过五。小犹不说，大不可数。灾沴无有大小愈，安得引衰周，研核其可否？日分昼，月分夜，辨寒暑。一主刑，一主德，政乃举。孰为人面上，一目偏可去？愿天完两目，照见万方土。更不瞽，万万古。”

　　《与马异结交诗》：“天地日月如等闲，卢仝四十无往还。唯有一片心脾骨，巉岩崪硉元郁律。刀剑为峰崿，平地放着高如昆仑山。天不容，地不受，日月不敢偷照耀。神农画八卦，凿破天心胸。女娲本是伏羲妇，恐天怒，捣炼五色石，引日月之针，五星之缕把天补。补了不肯归婿家，走向日中放老鸦。月里栽桂养虾蟆，天公发怒罚龙蛇。此龙此蛇得死病，神农合药救死命。天怪神农党龙蛇，罚神农为牛头，令载元气车。不知药中有毒药，药煞元气天不觉。尔来天地不神圣，日月之光无正定。不知元气本不死，忽闻空中唤马异。马异若不是祥瑞，空中敢道不容易。昨日同不同，异自异，是谓大同而小异。今日仝自同，异不异，是谓仝不往兮异不至。直当中兮动天地，白玉璞里斫出相思心，黄金矿里铸出相思泪。忽闻空中崩崖倒谷声，绝胜明珠千万斛，买得西施南越一双婢。此婢娇饶恼杀人，凝脂为腰翡翠裙，唯解画眉朱点唇。自从获得君，敲金摐玉凌浮云。却退顾，一双婢子何足云。平生结交苦少人，忆君眼前如见君。青云欲开白日没，天眼不见此奇骨。此骨纵横奇又奇，千岁万岁枯松枝。半折半残压山谷，盘根蹙节成蛟螭。忽雷霹雳卒风暴雨撼不动，欲动不动千变万化总是鳞皴皮，此奇怪物不可欺。卢仝一见马异文章，酌得马异胸中事，风姿骨本恰如此。是不是，寄一字。”

　　刘叉

　　《塞上逢卢仝》云：“直到桑乾北，逢君夜不眠。上楼腰脚健，怀土眼精穿。斗柄寒垂地，河源凉彻天。羁魂泣相向，何事有诗篇。”

　　《自问》云：“自问彭城子，何人接汝颠。酒肠宽似海，诗胆大于天。断剑徒劳匣，枯琴无复弦。相逢不得合，赖是向秋泉。”

　　叉，节士也。少放肆为侠行，因酒杀人，亡命。会赦，出，更折节读书，能为歌诗。然恃故时所负，不能俯仰贵人。闻韩愈接天下士，步谒之。作《冰柱》、《雪车》二诗，出卢、孟右。樊宗师见，为独拜。后以争语不能下宾客，因持愈金数斤去，曰：“此谀墓中人得耳，不若与刘君为寿。”愈不能止。归齐鲁，不知所终。

　　杨巨源

　　《春日献圣寿无疆词》云：“代是文明昼，春当宴喜时。炉烟添柳重，宫漏出花迟。汉典方宽律，周官正采诗。碧霄吹凤管，红日在龙旗。造化膺神契，阳和沃圣慈。每因随百兽，率舞奉丹墀。”梁贞明三年，薛廷珪以“宫漏出花迟”为诗题。

　　张弘靖三世掌书命，在台坐。巨源诗曰：“伊陟无闻祖，韦贤不到孙。”时称其能与张氏说家门。巨源在元和时，诗韵不为新语，体律务实，功夫颇深，旦暮吟咏不辍。年老头摇，人言吟诗所致。

　　《早春即事呈刘员外》云：“明朝晴暖即相随，肯信春光被雨欺。且任文书堆案上，免令杯酒负花时。马蹄经历须应遍，莺语丁宁已怪迟。更待杂芳成艳锦，邺中争唱仲宣诗。”

　　《送章孝标校书归杭州因寄白舍人》云：“曾过灵隐江边寺，独宿东楼看海门。潮色银河铺碧落，日光金柱出红盆。不妨公事资高卧，无限诗情要细论。若访郡人徐孺子，应须骑马到沙林。”

　　巨源以“三刀梦益州，一箭取辽城”得名，故乐天诗云：“早闻一箭取辽城，相识虽深有故情。清句三朝谁是敌，白须四海半为兄。贫家薙草时时入，瘦马寻花处处行。不用更教诗过好，折君官职是虚名。”巨源后拜省郎，乐天复以诗贺云：“文昌新入有光辉，紫界宫墙白粉闱。晓日鸡人传漏箭，春风侍女护朝衣。雪飘歌句高难和，鹤拂烟霄老惯飞。官职声名俱入手，近来诗客似君稀。”

　　巨源，字景山。大中时，为河中少尹。

　　“何事慰朝夕，不逾诗酒情。山河空道路，蕃汉共刀兵。礼乐新朝市，园林旧弟兄。向风一点泪，寒晚暮江平。”张为取此作为《主客图》。

　　《送裴中丞出使》云：“一清淮甸假朝纲，金印初迎细柳黄。辞阙天威和雨露，出关春色避风霜。龙韬何必陈三略，虎旅由来肃万方。宣谕生灵真重任，回轩应问石渠郎。”

　　《送绛州卢使君》云：“应将清静结心期，又共阳和到郡时。绛老问年须算字，庾公逢月要题诗。朱栏迢递因高胜，粉蝶清明欲下迟。他日征还作霖雨，不须求赛敬亭祠。”

　　《送司徒童子》云：“卫多君子鲁多儒，七岁闻天笑舞雩。光彩春风初转蕙，性灵秋水不藏珠。两经在口知名小，百拜垂髫禀气殊。况复元侯旌尔善，桂林枝上得鹓雏。”

　　《送人过卫州》云：“忆昔征南府内游，君家东阁最淹留。纵横联句长侵晓，次第看花直到秋。论旧举杯先下泪，伤离临水更登楼。相思前路几回首，旧眼青山过卫州。”

　　《寄昭应王丞》云：“武皇金辂辗香尘，每岁朝元及此辰。光动泉心初浴日，气蒸山腹总成春。讴歌已入云韶曲，词赋方归侍从臣。瑞霭朝朝犹望幸，天教赤县有诗人。”

　　《寄江州白司马》云：“江州司马平安否，惠远东林住得无。湓浦曾闻似衣带，庐峰见说胜香炉。题诗岁晏离鸿断，望阙天遥病鹤孤。莫谩勾牵雨花社，青云依旧是前途。”

　　《古意赠王常侍》云：“绣户纱窗北里深，香风暗动凤凰簮。组紃长在佳人手，刀尺空摇寒女心。欲学齐讴逐云管，还思楚练拂霜砧。东家少妇当机织，应念无衣雪满林。”

　　《赠张将军》云：“关西诸将揖容光，独立营门剑有霜。知爱鲁连归海上，肯令王剪在平阳。天晴红帜当山满，日暮清笳入塞长。年少高功人最美，汉坛烟树日苍苍。”

　　《赠李传》云：“知因公望掩能文，誓激明诚在致君。曾罢双旌瞻白日，犹将一剑许黄云。摇窗竹色留僧语，入院松声共鹤闻。莫被此心生晚计，镇南人忆杜将军。”

　　《述旧纪勋寄太原李光颜侍中》云：“玉舍含凄见雁行，北垣新诏拜龙骧。弟兄间世真飞将，貔虎归时似故乡。鼓角因风飘朔气，旌旗映水发秋光。河源收地心犹壮，笑向天西万里霜。”又云：“倚天孤剑截云孤，报国纵横见丈夫。五载登坛真宰相，六重分阃正司徒。曾闻转战平坚寇，共说题诗压腐儒。料敌知机在方寸，不劳心力讲阴符。”

　　《上裴中丞》云：“六年西掖弘汤诰，三捷东堂总汉科。政引风霜成物色，语回天地到阳和。清威更助朝端重，圣泽曾随笔下多。应笑白须杨执戟，可怜春日老如何。”

　　《和人与人分惠赐冰》云：“天水藏来玉堕空，先颁密署几人同。映盘皎洁非关露，当扇清凉不在风。莹质方从纶阁内，凝辉更备锦帷中。丽词珍贶难双有，迢递金舆殿角东。”

　　《观打毬有作》云：“亲扫毬场如砥平，龙骧骤马晓光晴。入门百拜瞻雄势，动地三军唱好声。玉勒回时沾赤汗，花鬃分处拂红缨。欲令四海氛烟静，杖底纤尘不敢生。”

　　《赠邻家老将》云：“白首羽林郎，丁年戍朔方。阴天瞻碛路，秋日渡辽阳。大漠寒山黑，孤城夜月黄。十年依蓐食，万里带金疮。拂雪陈师祭，冲风立教场。箭飞琼羽合，旌动火云张。虎翼分营势，鱼鳞拥阵行。誓心清塞色，斗血杂沙光。战地晴辉薄，军门晓气长。寇深争暗袭，关迥勒春防。身贱竟何诉，天高徒自伤。功成封宠将，力尽到贫乡。雀老方悲海，鹰衰却念霜。空余孤剑在，开匣一沾裳。”

　　《酬崔博士》云：“自知顽叟更何能，唯学雕虫谬见称。长被有情邀唱和，近来无力更秪承。青松树杪三千鹤，白玉壶中一片冰。今日为君书壁右，孤城莫怕世人憎。”

　　《酬卢员外》云：“谢傅旌旗控上游，卢郎樽俎借前筹。舜城风土临清庙，魏国山川在白楼。云寺当时接高步，水亭今日又同游。满筵旧有笙歌在，独有羊昙最泪流。”

　　《酬于驸马》云：“绮陌尘香曙色分，碧山如画又逢君。蛟藏秋月一片水，骥锁晴空千尺云。戚里旧知何驸马，诗家今得鲍参军。阳和本是烟霄曲，愿向花间次第闻。”又云：“芳时碧落心应断，今日清词事不同。瑶草秋残仙圃在，彩云天远凤楼空。晴花曾送金羁影，凉叶还生玉簟风。长得闻诗欢自足，会看春露湿兰丛。”

　　《酬裴舍人见寄》云：“谁道重迁是旧班，自将霄汉比乡关。二妃楼下宜临水，五老祠西好看山。再葺吾庐心已足，每来公府路常闲。诗陪亚相逾三纪，石笥烟霞不共攀。”

　　《酬崔驸马惠笺百张兼贻四韵》云：“百张云样乱花开，七字文头艳锦回。浮碧空从天上得，殷红应自日边来。捧持价重凌云叶，封裹香深笑海苔。满箧清光应照眼，欲随凡韵辄徘徊。”

　　元微之《忆杨十二诗》云：“杨子爱言诗，春天好咏时。恋花从马滞，联句放杯迟。日映含烟竹，风牵卧柳丝。南山更多兴，须作白云期。”

　　巨源善叙事，胡二十以户部判度支，乃贺以诗曰：“雄拜知承圣主恩。”于是有“雄拜”之目。

　　陈羽

　　羽《湘妃怨》云：“二妃哭处云沉沉，二妃怨处湘江深。商人酒滴庙前草，萧飒风生斑竹林。”

　　《雪诗》云：“千门万户雪花浮，点点无声落瓦沟。全似玉尘消更积，半成冰片约还流。光含曙色清天苑，轻逐微风绕御楼。平地已沾盈尺润，年丰须荷富人侯。”

　　《宴杨驸马山亭》云：“垂杨拂岸草茸茸，绣户窗前花影重。鲙下玉盘红缕细，酒开金瓮绿醅醲。中朝驸马何平叔，南国词人陆士龙。落日泛舟同醉处，回潭百丈映千峰。”

　　《赠人》云：“或棹孤舟或杖藜，寻常适意钓长溪。草堂竹径在何处，落日孤烟寒渚西。”

　　《题夫差庙》云：“姑苏台上千年木，刻作夫差庙里神。冠盖寂寥尘满坐，不知箫鼓乐何人。”

　　韩退之有《落叶送羽》云：“谁云少年别，流泪各沾衣。”羽与退之同年登第。

　　羽《夜别温商梓州》云：“凤凰城里花时别，元武江边月下逢。客舍莫辞先买酒，相门曾忝旧登龙。迎风骚屑千家竹，隔水悠扬午夜钟。明日又行西蜀去，不堪天际远山重。”

　　《春园即事》云：“水隔群物外，夜深风起频。霜中千树橘，月下五湖人。听鹤忽忘寝，见山如得邻。明年还到此，共看洞庭春。”

　　《送戴端公赴容州》云：“分命诸侯重，葳蕤绣服香。八蛮治险路，千骑踏繁霜。山断旌旗出，天晴剑佩光。还将小戴礼，远去化南方。”

　　《送友人及第归江东》云：“五陵春色泛花枝，心醉花前远别离。落第耻为关上客，成名空羡里中儿。都门雨歇愁分处，山店灯残梦到时。家住洞庭多钓伴，同来相贺话相思。”

　　《小江驿送陆侍御归湖上山》云：“鹤唳天边秋水空，荻花芦叶起西风。今夜渡头何处宿，会稽山在月明中。”

　　王履正

　　“异方沾瑞气，干吕见青云。表圣兴中国，来王谒大君。迎祥殊大乐，叶庆赖横汾。自是明时起，非将触石分。映霄难辨色，从吹作成文。须使流千载，垂芳在典坟。”《青云干吕》。

　　履正，贞元七年《青云干吕诗》登第。

　　彭伉

　　“圣布中区化，符祥异域云。含春初应吕，晕碧已成文。东起随风暖，西流共日曛。升时嘉异月，为庆等凝汾。轻与晴烟比，高将晓雾分。飘飘如可致，愿此翊明君。”伉，贞元七年杜黄裳下试《青云干吕》诗登第。

　　伉，宜春人。既登第，伉妻族有湛贲者，犹为郡吏，伉妻即湛姨也。妻族贺伉，坐皆名士，伉居客右，一坐尽倾。而贲饭于后阁，其妻责之曰：“男子不能自励，窘辱如此，复何颜！”贲感其言，力学，一举擢第。贞元十二年第。伉方郊游，闻之失声坠驴。袁人谑曰：“湛郎及第，彭伉落驴。”至今袁州之西有“落驴桥”。

　　辛弘智

　　弘智，国子监进士，赋诗曰：“君为河边草，逢春心剩生。妾如台上镜，得照始分明。”同房常定宗改“始”字为“转”字，遂争之，皆云我作。乃下牒见博士罗道琮，判云：“昔五言定表，以理切称奇；今一言竞诗，取词多为主。诗归弘智，转还定宗，以状牒知，任为公验。”

　　欧阳詹

　　字行周，泉州人。初见拔于常衮，后见知于退之、元宾，终于四门助教。李贻孙序其文曰：“君之文精于理，故言多周详；切于情，故事叙重复，宜其掌代文柄，以变风雅。一命而卒，天其绝乎！子价，早死。孙澥。”

　　《铜雀妓》云：“萧条登古台，回首黄金屋。落叶不归林，高陵永为谷。妆容徒自丽，舞态阅谁目。惆怅繐帷前，歌声苦于哭。”

　　《晨装行》云：“村店月西入，山林鸭鵊声。旅装彻夜席，束囊事晨征。寂寂人尚眠，悠悠天未明。岂无偃息心，所务前有程。”

　　《蜀中将归留辞韦相公》云：“宁体即云构，方前恒玉食。贫居岂及此，要欲怀归忆。在梦关山远，如流岁华逼。明晨首乡路，迢递孤飞翼。”

　　《玩月诗序》云：“月可玩，玩月古也。谢赋鲍诗，脁之庭前，亮之楼中，皆玩月也。贞元十二年，欧闽君子陈可封，游在秦，寓于永崇里华阳观。予与乡人安阳邵楚苌、济南林蕴、颖川陈诩，亦旅长安。秋八月十五夜，诣陈之居，修厥玩事。月之为玩，冬则繁霜大寒，夏则蒸云大热。云蔽月，霜侵人，蔽与侵俱害乎玩。秋之于时，后夏先冬。八月于秋，季始孟终。十五于夜，又月之中。稽于天道则寒暑均，取于月数则蟾兔圆。况埃壒不流，太空悠悠，婵娟徘徊，桂华上浮。升东林，入西林，肌骨与之疏凉，神气与之清冷。四君子悦而相谓曰：‘斯古人所以为玩也。’既得古人所玩之意，宜袭古人所玩之作。”《玩月诗》云：“八月十五夕，旧嘉蟾兔光。斯从古人好，共下今宵堂。素魄皓孤凝，芳辉纷四扬。徘徊林上头，泛滟天中央。皓露助流华，轻风佐浮凉。清冷到肌骨，洁白盈衣裳。惜此苦宜玩，揽之非可将。含情顾广庭，愿至沉西方。”

　　《途中寄太原所思诗》云：“鸥鸟渐觉远，回头长路尘。高城已不见，况复城中人。去意自未甘，居情谅犹辛。万里东北晋，千里西南秦。一履不出门，一车无停轮。流萍与匏系，早晚期相亲。”或曰：“詹游太原，悦一妓，将别，约至都相迎，故有‘早晚期相亲’之句。妓思之不已，得疾且甚，乃刃其髻藏之，谓女弟曰：‘欧阳生至，可以为信。’又作诗曰：‘自从别后减容光，半是思郎半恨郎。欲识旧来云髻样，为奴开取缕金箱。’绝笔而逝。及詹至，如其言示之。詹启函，一恸而卒。孟简赋诗哭之，序云：‘穆玄道访予，常叹其事，玄道颇惜之。’”

　　焦郁

　　《白云向空尽》云：“白云生远岫，摇曳入晴空。乘化随舒卷，无心任始终。欲销仍带日，将断更因风。势薄飞难定，天高色易穷。影收元气表，光灭太虚中。傥若从龙去，还施济物功。”

　　《春雪诗》云：“散漫天涯色，承春四望平。不分残照影，何处断肠声。缭绕光经塞，霏微势逐城。因风低未敛，带雨重还轻。干吕知时泰，如膏候岁成。小儒叨盛世，无以答皇明。”

　　袁高

　　字公硕，沧洲人，恕己之孙，慷慨有节尚。为给事中，德宗将起卢杞刺饶州，诏出，高执不下。帝慰曰：“朕唯卿言切至，已如奏。”宪宗时卒，赠礼部尚书。

　　“禹贡通远俗，所图在安人。后王失其本，职吏不敢陈。亦有奸佞者，因兹欲求伸。动生千金费，日使万姓贫。我来顾渚源，得与茶事亲。氓辍耕农耒，采采实苦辛。一夫旦当役，尽室皆同臻。扪葛上欹壁，蓬头入荒榛。终朝不盈掬，手足皆鳞皴。悲嗟遍空山，草木为不春。阴岭芽未吐，使者牒已频。心争造化力，走挺麋鹿均。选纳无昼夜，捣声昏继晨。众工何枯槁，俯视弥伤神。皇帝尚巡狩，东郊路多堙。周回绕天涯，所献愈艰勤。况减兵革困，重兹困疲民。未知供御余，谁合分此珍。顾省忝邦守，又惭复因循。茫茫沧海间，丹愤何由申。”右高所赋《茶山诗》也。案唐制，潮州造贡茶最多，谓之“顾渚贡焙”，岁造一万八千四百斤，大历后始有进奉。建中二年，高刺郡，进三千六百串，并诗此一章，刻石在贡焙。故杜鸿渐《与杨祭酒书》云：“顾渚山中紫笋茶两片，此物但恨帝未得尝，实所叹息。一片上太夫人，一片充昆弟同啜。”开成三年，以贡不如法，停刺史裴充官。  
　 
卷三十六

　　黎逢　阎济美　裴交泰　刘皂

　　黎逢

　　《小苑东望宫池柳色诗》云：“上林新柳变，小苑暮天晴。始望和烟密，遥怜拂水轻。色承阳气暖，阴带御沟清。不厌随风弱，仍宜向日明。垂丝遍阁榭，飞絮触帘旌。渐到依依处，思闻出谷莺。”

　　韦苏州任京兆功曹日，有《答贡士黎逢诗》云：“弥月旷不接，公门但驱驰。兰草忽有赠，持用慰所思。不见心尚密，况当相见时。”

　　逢，气貎山野，及第年，初场后至，便于帘前设席。主司异之，诮其生疏，必谓文词称是，专令人伺之，句句来报。初闻云“何人徘徊”，曰：“亦是常言。”既而将及数联，莫不惊叹，遂擢第。

　　逢，登大历十二年进士第。

　　阎济美

　　济美，大历九年春下第，将出关，献坐主张谓诗六韵曰：“謇谔王臣直，文明雅量全。望炉金自跃，应物镜何遍。南国幽沉尽，东堂礼乐宣。转令游艺士，更惜至公年。芳树欢新景，青云泣暮天。唯愁凤池拜，孤贱更谁怜！”谓览之，问失第之因，具以实告，谓深有遗才之叹。乃曰：“所投六韵，必展后效。”明年，济美自江东继荐，就试东都，谓复主文。杂文已过，继欲帖经，济美辞以不能。谓曰：“礼闱故事，亦许作诗赎帖。”遂命《天津桥望洛城残雪》题，济美曰：“新霁洛城端，千家积雪寒。未收清禁色，偏向上阳残。”既而日势已晚，诗未就。谓云：“只据见在将来。”一览称赏，遂唱过。卢景庄谓曰：“前足下试《蜡日祈天宗赋》，以鲁丘对卫赐，则子贡也，乃作驷字，误矣。”方悔之，明日，谓曰：“天寒急景，诸君文卷不成，未可以呈宰相，请重录送纳。”既而索旧卷，则驷字上朱点在焉，易卷之意，盖有在也。到阙，谓揖济美曰：“前日春间遗才，所投六韵，不敢暂忘，幸副素怀矣。”济美纪其事曰：“前朝公相，许与定分，一面不忘，美哉！”

　　济美，贞元末历福建观察，为治简易，以工部尚书卒。

　　济美元和初刺华州，劾华阴令柳涧赃罪。韩愈使过华，上疏理涧，留中不下。诏御史按得涧赃状，以愈妄论，复为国子博士。

　　裴交泰

　　《长门怨》云：“自闭长门经几秋，罗衣湿尽泪还流。一种峨嵋明月夜，南宫歌吹北宫愁。”范摅曰：“近日举场诗尤新，章孝标《对月》云：‘长安一夜千家月，几处笙歌几处愁。’有类乎裴交泰。”

　　交泰，正元间诗人。

　　刘皂

　　《长门怨》云：“宫殿沉沉月色分，昭阳宫漏不堪闻。珊瑚枕上千行泪，不是思君是恨君。”

　　皂，正元间人也。

　　韦庄载皂《长门怨》云：“泪滴长门秋夜长，愁心和雨到昭阳。泪痕不学君恩断，拭却千行更万行。”  
　 
卷三十七

　　元微之

　　微之为御史，奉使东川，于褒城题黄明府诗，其序云：“昔年曾于解县饮酒，余为觥录事。尝于窦明府厅，有一人至，频犯语令，连飞十数觥，不胜其困，逃席而去。醒后问人，前虞卿黄丞也。此后绝不复知。元和四年三月，奉使东川，十六日，至褒城驿东数里，遥望驿亭前有大池，楼榭甚盛。逡巡，有黄明府见迎。瞻其形容，仿佛似识，问其前衔，即曩日逃席黄丞也。说向前事，黄生惘然而悟，因馈酒一樽，艤舟请余同载。余不违其意，与之尽欢。遍问褒阳山水，则褒姒所奔之城在其左，诸葛所征之路次其右。感今怀古，作《赠黄明府诗》曰：昔年曾痛饮，黄令困飞觥。席上当时走，马前今日迎。依稀迷姓字，积渐识平生。故友身皆远，他乡眼暂明。便邀连榻坐，兼共榜舡行。酒思临风乱，霜棱拂地平。不看深浅酌，贪怆古今情。迤逦七盘路，坡陁数丈城。花疑褒女笑，栈息武侯征。一种埋幽石，空闻千载名。”出《本事诗》。

　　微之闻西蜀薛涛有辞辩，及为监察使，蜀以御史推鞠，难得见焉。严司空潜知其意，每遣薛往。洎登翰林，以诗寄曰：“锦江滑腻峨眉秀，幻出文君与薛涛。言语巧偷鹦鹉舌，文章分得凤凰毛。纷纷辞客多停笔，个个君侯欲梦刀。别后相思隔烟水，菖蒲花发五云高。”后廉问浙东，乃有刘采春自淮甸而来，容华莫比。元赠诗曰：“新妆巧样画双蛾，谩裹常州透额罗。正面偷匀光滑笏，缓行轻踏皱纹波。言辞雅措风流足，举止低回秀媚多。更有恼人肠断处，选词能唱望夫歌。”《望夫歌》者，即《罗唝》之曲也。元云在浙河七年，因醉题东亭。其诗曰：“役役行人事，纷纷碎簿书。功夫两衙尽，留滞七年余。病痛梅天发，亲情海岸疏。因循未归得，不是忆鲈鱼。”卢侍郎简求戏曰：“丞相虽不为鲈鱼，为好镜湖春色耳。”谓采春也。公先娶京兆韦氏，字蕙丛。韦逝，为诗悼之曰：“曾经沧海难为水，除却巫山不是云。”出《本事传》。

　　微之元和四年为御史，鞠狱梓潼，乐天昆仲送至城西而别。后旬日，昆仲与李侍郎建闲游曲江及慈恩寺，饮酣作诗曰：“花时同醉破春愁，醉折花枝作酒筹。忽忆故人天际去，计程今日到梁州。”后旬日，得元书，果以是日至褒，仍寄诗曰：“梦见兄弟曲江头，也到慈恩院院游。驿吏唤人排马去，忽惊身在古梁州。”千里魂交，合若符契。白有《感梦记》备叙其事。

　　微之以明经制策入仕，其一篇《自述》曰：“延英引对碧衣郎，江砚宣毫各别床。天子下帘亲考试，宫人手里过茶汤。”是时贵族并应制科，用为男子荣进。

　　《连昌宫辞》云：“连昌宫中满宫竹，岁久无人森似束。又有墙头千叶桃，风动落花红蔌蔌。宫边老人为余泣，小年选进因曾入。上皇正在望仙楼，太真同凭栏干立。楼上楼前尽珠翠，炫转荧煌照天地。归来如梦复如痴，何暇备言宫里事。初过寒食一百六，店食无烟宫树绿。夜半高楼弦索鸣，贺老琵琶定场屋。力士传呼觅念奴，念奴潜伴诸郎宿。须臾觅得又连催，特敕街中许燃烛。春娇满眼睡红消，掠削云鬟旋妆束。飞上九天歌一声，二十五郎吹管逐。逡巡大遍梁州彻，色色龟兹轰陆续。李谟擪笛傍宫墙，偷得新翻数般曲。平明大驾发行宫，万人鼓舞途路中。百官队仗避岐薛，杨氏诸姨车斗风。明年十月东都破，御路犹存禄山过。驱令供顿不敢藏，万姓无声泪潜堕。两京定后六七年，却寻家舍行宫前。庄园烧尽有枯井，行宫门闼树宛然。尔后相传六皇帝，不到离宫门久闭。往来年少说长安，玄武楼前华萼废。去年敕使因斫竹，偶值门开暂相逐。荆榛栉比塞池塘，狐兔骄痴缘树木。舞榭欹倾基尚存，文窗窈窕纱犹覆。尘埋粉壁旧花钿，鸟啄风筝碎珠玉。上皇偏爱临砌花，依然御榻临街斜。蛇出燕巢盘斗栱，菌生香桉正当衙。寝殿相连端正楼，太真梳洗楼上头。晨光未出帘影黑，至今反挂珊瑚钩。指向傍人因恸哭，却出宫门泪相续。自从此后还闭门，夜夜狐狸上门屋。我闻此语心骨悲，太平谁致乱者谁。翁言野父何分别，耳闻眼见为君说。姚崇宋璟作相公，劝谏上皇言语切。爕理阴阳禾黍丰，调和中外无兵戎。长官清平太守好，拣选皆言由相公。开元欲末姚宋死，朝廷渐渐由妃子。禄山宫里养作儿，虢国门前闹如市。弄权宰相不记名，依稀忆得杨与李。庙谋颠倒四海摇，五十年来作疮痏。今皇神圣丞相明，诏书才下吴蜀平。官军又取淮西贼，此贼亦除天下宁。年年耕种宫前道，今年不遣子孙耕。老翁此意深望幸，努力庙谋休用兵。”穆宗时，嫔御多诵微之歌，宫中号为“元才子”。后荆南监军崔峻归朝，出微之《连昌宫词》等百余篇奏御，穆宗大悦，即日拜祠部郎中、知制诰。

　　微之《上令狐文公书》云：“某始自御史府谪官于外，十余年矣。闲诞无事，遂用力于诗章，日益月滋，有诗千余首。其间感物寓意，可备蒙瞍之风达者有之。词直气粗，罪戾是惧，固不敢陈露于人，惟杯酒光景间，屡为小碎篇章，以自吟畅。然以为律体卑下，格力不扬，苟无姿态，则陷流俗。常欲得思深语近，韵律调新，属对无差，而风情自远，然而病未能也。江湖间多有新进小生，不知天下文有宗主，妄相仿效，而又从而失之，遂至有褊浅之调，皆目为元和诗体。某又与同门生白居易友善，居易雅能为诗，就中爱驱驾文字，穷极声韵，或为千言，或为五百言律诗，以相投寄。小生自审不能有以过之，往往戏排旧韵，别创新词，名为次韵，盖欲以难相挑耳。江湖间为诗者，或相仿效，或力不足，则至于颠倒语言，重复首尾，韵同意等，不异于篇，亦目为元和诗体。而司文者考变异之由，往往归咎于某。尝以为雕虫小事，不足自明也。”

　　乐天在洛，大和中，微之拜左丞相，自越过洛，以二诗别乐天云：“君应怪我留连久，我欲与君辞别难。白头徒侣渐稀少，明日恐君无此欢。”又云：“自识君来三度别，这回白尽老髭须。恋君不去君须会，知得后回相见无。”未几，死于鄂。乐天哭之曰：“始以诗交，终以诗诀。弦笔俱绝，其今日乎！”

　　“屈指贞元旧朝事，几人同见大和春。”《感兴》句。“儿歌杨柳叶，妾拂石榴花。”句。“远路事无限，相逄惟一言。月色照荣辱，长安千万门。”《逄白公》句。右张为取作《主客图》。

　　微之《序言寄乐天》云：“九岁学赋诗，长者往往惊其可怪。年十五六，粗识声病。时贞元十年已后，德皇帝春秋高，理务因人，最不欲文法吏生天下罪过。外阃节将，动十余年不许相朝，死于其地不易者十八九。而又将豪卒愎之处，因丧负众，横相贼杀，告变络绎，使者迭窥，旋以状闻天子曰：‘某色将某能遏乱，乱众宁附，愿为其师。’名为众情，其实逼诈，因而可之者又十八九。前置介倅，因缘交授者亦十四五。由是诸侯敢自为旨意，有罗列儿孙以自固者，有开导蛮夷以自重者。甚者视一境如一室，刑杀其下，不啻六畜，厚加剥夺，名为进奉，其实贡入之数百一焉。京城之中，亭第邸店以曲巷断；侯甸之内，水陆腴沃以乡里计。其余奴婢资财，生生之备称是。朝廷大臣，以谨慎不言为朴雅。以时进见者，不过一二亲信。直臣议士，往往抑塞。禁省之间，或缮完隤坠，豪家大帅，乘声相扇，延及老佛，土木妖炽，习俗不怪。上不欲令有司备宫闼中小碎须求，往往持币帛以易饼饵，吏缘其端，剽夺百货，势不可禁。仆时孩騃，不惯闻见，独于书传中初习理乱萌渐，心体悸震，若不可活，思欲发之久矣。适有人以陈子昂《感遇诗》相示，吟玩激烈，即日为《寄思玄子诗》二十首。故郑京兆于仆为外诸父，深赐怜奖，因以所赋呈献，京兆翁深相骇异。秘书少监王表在坐，顾谓表曰：‘使此儿五十不死，其志义何如哉！惜吾辈不见其成就。’因召诸子，训责泣下。仆亦窃不自怠，由是勇于为文。又久之，得杜甫诗数百首，爱其浩荡津涯，处处臻到，始病沈、宋之不存寄兴，而讶子昂之未暇旁备矣。不数年，与诗人杨巨源友善，日课为诗。性复僻懒，人事常有闲暇，闲则有作，识足下时，有诗数百篇矣。习惯性灵，遂成病蔽。每公私感愤，道义激扬，朋友切磨，古今成败，日月迁逝，光景舒惨，山川胜势，风云景色，当花对酒，乐罢哀余，通滞屈伸，悲欢合散，至于疾恙其身，悼怀昔游，凡所对遇有异于常者，则欲赋诗。又不幸年三十二时，有罪谴弃，今三十七矣。三十六年间，是丈夫心力壮时，常在闲处，无所役用，性不近道，未能淡然忘怀，又复懒于他欲。全盛之气，注射语言，杂揉精粗，遂成多文，然亦未尝缮写。适值河东李明府景俭在江陵时，僻好仆诗章，谓能为解，欲得尽取观览，仆因撰成卷轴。其中有旨意可观而词近古往者，为古讽；意亦可观而流在乐府者，为乐讽；词虽近古而止于吟写情性者，为古体；词实乐流而止于模象物色者，为新题乐府；声势沿顺属对稳切者，为律诗，仍以七言、五言为两体，其中有稍存寄兴与讽为流者，为律讽。不幸少有伉俪之悲，抚存感往，成数十诗，取潘子《悼亡》为题。又有以干教化者。近昵妇人，晕淡眉目，绾约头鬓，衣服修广之度，及匹配色泽，尤极怪艳，因为艳诗百余首，词有今古，又两体。自十六时至是，元和七年矣，有诗八百首，色类相从，共成十体，凡二十卷。自笑冗辞，亦不复致之于行李。昨来京师，偶在箱箧。及通行，尽置足下。仅亦有说：仆闻上士立德，其次立事，不遇立言。凡人急位，其次急利，下急食。仆天与不厚，既乏全然之德；命与不遇，未遭可为之事；性与不惠，复无垂范之言。兀兀狂痴，行近四十，徼名取位，不过于第八品，而冒宪已六七年，授通之初，有习通之熟者曰：‘地湿垫卑褊，人士稀少，近岁荒札，死亡过半，邑无吏，市无货，百姓茹草木，刺史以下，计粒而食。大有虎豹蛇虺之患，小有蟆蚋浮尘蜘蛛之类，皆能钻啮肌肤，使人疮痏。夏多阴霪，秋为痢疟，地无医巫药石，万里病者，有百死一生之虑。’夫何以仆之命不厚也如此，智不足也又如此，其所诣之忧险也又复如此！则安能保持万全与足下必复京辇，以须他日立言立事之验耶！但恐一旦与急食相扶而终，使足下受天下友不如己之诮。是用悉所为文，留秽箱笥，比夫格奕摴里之戏，犹曰愈于饱食。仆所为又不愈于格奕摴里之戏乎？昨行巴南道中，又有诗五十一首，文书中得七年已后所为，向二百篇，繁乱冗杂，不复置之执事前。所为《寄思玄子者》，小岁云为，文不能自足其意，贵其起予之始，且志京兆公见遇之由，今亦写为古讽之一，移诸左右。仆少时授吹嘘之术于郑先生，病懒不就，今在闲处，思欲怡神保和，以求其内，异日亦不复费词于无用之文矣。省视之烦，庶亦已于是乎？”

　　《琵琶歌》：寄管儿兼管铁山，此后并新题乐府。“琵琶宫调八十一，旋宫三调弹不出。玄宗偏许贺怀智，段师此艺还相匹。自后流传指拨衰，昆仑善才徒尔为。鸿声少得似雷吼，缠去声。弦不敢弹羊皮。人间奇事会相续，但有卞和无有玉。段师弟子数十人，李家管儿称上足。管儿不作供奉儿，抛在东都双鬓丝。逄人便请送杯盏，著尽工夫人不知。李家兄弟皆爱酒，我是酒徒为密友。著作曾邀连夜宿，中辗清溪华新绿。平明船在管儿行，尽日听弹无限曲。曲名无限知者鲜，霓裳羽衣偏宛转。凉州大遍最毫嘈，绿腰散序多笼捻。我闻此曲深赏奇，赏著奇处惊管儿。管儿为我双泪垂，自弹此曲长长悲。泪垂捍拨朱弦湿，冰泉鸣咽流莺涩。因兹弹作雨霖铃，风雨萧条鬼神泣。一弹既罢又一弹，珠幢夜静风珊珊。低徊慢弄关山思，坐对燕然秋月寒。月寒一声深殿磬，骤弹曲破音繁并。百万金铃旋去声。玉盘，醉客满船皆暂醒。自兹听后六七年，管儿在洛我朝天。游想慈恩杏园里，梦寐仁风花树前。去年御史留东台，公私蹙促颜不开。今春制狱正撩乱，昼夜推囚心似灰。暂辍归时寻著作，著作南园花拆萼。胭脂耀眼桃正红，雪片满溪梅已落。是夕青春值三五，花枝向月云含吐。著作施樽命管儿，管儿久别今方睹。管儿还为弹绿腰，绿腰依旧声迢迢。猿鸣雪岫来三峡，鹤唳晴空闻九霄。逡巡弹得绿腰彻，霜刀破竹无残节。幽关鸦轧胡雁悲，断弦砉騞层冰裂。我为含凄叹奇绝，许作是歌始终说。艺奇思寡尘事多，许来寒暑又经过。如今左降在闲处，始为管儿歌此歌。歌此歌，寄管儿。管儿管儿忧尔衰，尔衰之后继者谁。继之无乃在铁山，铁山已近曹穆间。二善才。性灵甚好功犹浅，急处未得臻幽闲。努力铁山勤学取，莫遣后来无所祖。”

　　《何满子歌》：张胡南坐为唐有态作。“何满能歌能宛转，天宝年中世称罕。婴刑系在囹圄间，下调哀音歌愤懑。梨园弟子奏玄宗，一唱承恩羁网缓。便将何满为曲名，御谱亲题乐府纂。鱼家入内本领绝，叶氏有年声气短。自外徒烦记得词，点拍才成已夸诞。我居湖外拜君侯，正值灰飞仲春琯。广宴江亭为我开，红妆迟日花枝暖。此时有态踏华筵，未吐芳词貌夷坦。翠蛾转盼摇雀钗，碧袖歌垂翻鹤卵。定面凝眸一声发，云停尘下何劳算。迢迢击磬远玲玲，一一贯珠匀款款。犯羽含商移调态，留情度意抛弦管。湘妃宝瑟水上来，秦女玉萧空外满。缠绵叠破最殷勤，整顿衣裳事闲散。水含远溜咽还通，莺泥晚花啼渐懒。敛黛吞声若自冤，郑袖见捐西子浣。阴山鸣雁晓断行，巫峡哀猿夜呼伴。古者诸侯飨外宾，鹿鸣三奏陈圭瓒。何如有态一曲终，牙筹记令红螺盏。”

　　《五弦弹》云：“赵璧五弦弹徵调，徵声巉绝何清峭。辞雄皓鹤警露啼，失子哀猿绕林啸。风入春松正凌乱，莺含晓舌怜骄妙。呜呜暗溜咽冰泉，杀杀霜刀涩寒鞘。促节频催渐繁拨，珠幢斗绝金铃掉。千靫鸣镝发胡弓，万片清球击虞庙。众乐虽同第一部，德宗皇帝常偏召。旬休节假暂归来，一声狂杀长安少。主第侯家最难见，挼苏雷反。歌按曲皆承诏。水晶帘外散贵嫔，玳瑁筵心伴中要。臣有五贤非此弦，或在拘囚或屠钓。一贤得进胜累百，两贤得进同周邵。三贤仕汉灭暴强，四贤镇岳宁边徼。五贤并用调五常，五常既序三光曜。赵璧五弦非此贤，九九何劳设庭燎。”

　　《放言》五首云：“近来逄酒便高歌，醉舞诗狂渐欲魔。五斗解醒犹恨少，十分飞盏未嫌多。眼前仇敌都休问，身外功名一任他。死是等闲生也得，拟将何事奈吾何。”“莫将心事厌长沙，云到何方不是家。酒熟餔糟学渔父，饭来开口似神鸦。竹枝待凤千茎直，柳树迎风一向斜。总被天公沾雨露，等头成长尽生涯。”“霆轰电烻数声频，不奈狂夫不藉身。纵使被雷烧作烬，宁殊埋骨扬为尘。得成蝴蝶寻花树，傥化江鱼掉锦鳞。必若乖龙在诸处，何须警动自来人。”“安得心源处处安，何劳终日望林峦。玉英惟向火中冷，莲叶元来水上干。宁戚饭牛图底事，陆通歌凤也无端。孙登不语启期乐，各自当情各自欢。”“三十年来世上行，也曾狂走趁浮名。两回左降须知命，数度登朝何处荣。乞我杯中松叶满，遮渠肘上柳枝生。他时定葬烧缸地，卖与人家得酒盛。”

　　《和乐天过秘阁书省旧厅》云：“闻君西省重徘徊，秘阁书房次第开。壁记欲题三漏合，吏人惊问十年来。经排蠹简怜初校，芸长陈根识旧栽。司马见诗心最苦，满身蚊蚋笑烟埃。”

　　《和乐天赠杨秘书》云：“昔与杨郎在帝城，搜天斡地觅诗情。曾因并句甘称小，不为论年便唤兄。刮骨直穿由苦斗，梦肠翻出暂闲行。因君投赠还相和，老去那能竞底名。”

　　《琵琶》云：“学语胡儿撼玉铃，甘州破里最星星。使君自恨常多事，不得工夫夜夜听。”

　　《内状诗寄杨白二员外》：“天门暗辟玉铮鍧，昼送中枢晓禁清。彤管内人书细腻，金奁御印篆分明。冲街不避将军令，跋敕兼题宰相名。南省郎中谁待诏，与君将向世间行。”

　　《酬乐天余思不尽加为六韵之作》：“律吕同声我爱身，文章君是一伶伦。众推贾谊为才子，帝喜相如作侍臣。时知制诰乐天先有《秦中吟》及《百节判》，皆为书肆书贾题其卷云：“白才子文章。”及乐天知制诰词云：“览其词赋喜与相如并处一时。”次韵千言曾报答，乐天曾寄予千字律诗数首，予皆用本韵酬和，后来遂以成风耳。直词三道共经纶。乐天与予同应制科，并求前辈切直词策，以尽经邦之术。其事已具之字诗注中尔。元诗驳杂真难辩，后辈好伪作，予诗传流诸处，身到会稽，以有人写《宫词》百篇及《杂诗》两卷，皆云是余所撰。及手勘验，无一篇是者。白朴流传用转新。乐天于翰林中书，取书诏批答词等，撰为程式，禁中号曰《白朴》。每有新入学士求访，宝重过于《六典》也。蔡女图书虽在口，蔡琰口诵家书四百余篇。于公门户岂生尘。乐天尝赠予诗云：“诗心如肺石，动必达穷民。东川八十家，冤愤一言申。”因感无儿之叹，故余自有此句。商瞿未老犹希冀，莫把籯金便付人。”

　　《寄湖西李大夫》四首云：“柳眼梅心渐欲春，白头西望忆何人。金陵太守曾相伴，共踏银台一路尘。”“蕊珠深处少人知，网索西临太液池。浴殿晓闻天语后，步廊骑马笑相随。”网索在太液上，学士候对歇于此。“禁林同直话交情，无夜无曾不到明。最忆西楼人静后，玉晨钟磬两三声。”玉晨观在紫宸殿后面也。“由来鹏化便图南，浙右虽雄我未甘。早渡西江好归去，莫抛舟楫滞春潭。”

　　微之善纪事，如《台中鞠狱赠周兄诗》云：“闹装辔头繘，静拭腰带班。鹞子绣线，狗儿金油去声。镮。”又：“坐卧摩锦褥，捧拥綟丝鬟。”《罚俸西归诗》：“邀我上华筵，横头坐宾位。那知我年少，深解酒中事。能唱犯声歌，偏精变筹义。含词徙残拍，促舞递繁吹。叫噪掷投盘，生狞摄觥使。”《寄吴士矩》云：“予时最年少，专务酒中职。未解愧生狞，偏矜任狂直。曲庇桃根盏，横讲捎云式。乱布斗分朋，惟新间谗慝。耻作最先吐，羞言未朝食。”《酬东川季相公》云：“昔附赤霄羽，葳蕤游紫垣。斗班香案上，奏语玉晨尊。”《酬白学士》云：“并入红兰署，偏亲白玉规。”又：“斗班云汹涌，开扇雉参差。”又：“麫梨通蒂朽，火米带芒炊。不精。芽笋钱筒束，鯾鱼箭羽鬐。”又：“病赛乌称鬼，巫占瓦代龟。”南人赛乌龟。《纪怀赠李六》云：“昔冠诸生首，初因三道征。公卿碧墀会，名姓白麻称。”《答胡灵之》云：“矮马驼鬉，牦茒。牛兽面缨。一船席外语，三榼拍心精。传盏加分数，横波掷目成。华奴歌淅淅，盐。媚子侮卿卿。”又：“环坐唯更草，投盘渐废觥。”又：“柳爱凌寒软，梅怜上番惊。”又：“雨催鱼火焰，风引去。竹枝声。”《店卧戏呈诸公》：“筹箸随宜放，投盘止罚啀。红娘留醉打，舞引《红娘抛打》曲名。觥使及醒差。”酒中觥使席上古职。又：“抢旗如在手，筹箸色目。那复敢崴。”《酬乐天东南行》云：“科试铨衡局，衙参典校厨。书判同年，校正同省。月中分桂树，天上识菖蒲。”又：“白麻云色腻，墨诏电光徂。”又：“祖竹聚新笋，孙枝压旧梧。”又《酬乐天待漏入阁》云：“未勘银台契，先挑浴殿关。沃心因特召，承旨绝常班。承旨在学士上。飐闪才人袖，宫官传诏。呕鸦软轝镮。宫花低作帐，云从积成山。密视枢机草，偷瞻咫尺颜。恩垂天语近，对久漏声闲。丹陛曾同立，金銮恨独攀。乐天舍人，微之翰林。笔无鸿业润，袍愧紫文殷。河水通天上，瀛洲接世间。谪仙名籍在，何不重来还。”《神麹酒》云：“七月调神麹，三春酿绿醽。雕镌荆玉盏，烘透内邱瓶。”《戴光弓诗》云：“潞府筋角劲，戴光因合成。”《闲吟》云：“晻淡州烟白，篱筛日脚红。江喧过云雨，船泊打头风。底子收鱼市，鸦儿噪荻丛。不堪堤上立，满眼是蚊虫。”《狂醉》云：“昆亭今日颠狂醉，舞引红娘乱打人。”《亚枝红》云：“平阳池上亚枝红，桃花平在池上。怅望山邮是事同。还向万茎深竹里，一枝浑卧碧流中。”

　　微之在鄂州，周复为从事，常命酬唱。复簮笏见微之曰：“某偶以大人往还，获一第，其实不能诗赋。”微之曰：“质实如是，贤于能诗远矣。”

　　一云微之守浙东，乐天守苏台，递简唱和，内一联云：“有月多同赏，无杯不共持。”两地暗合。  
　 
卷三十八

　　白居易

　　张为以居易为广大教化主，取其《读史诗》云：“含沙射人影，虽病人不知。巧言诬人罪，至死人不疑。掇蜂杀爱子，掩鼻戮宠姫。弘恭陷萧望，赵高谋李斯。阴德既必报，阳祸岂虚施。人事虽可罔，天道终难欺。明即有刑辟，幽即有神祗。苟免勿私喜，鬼得而诛之。”又取《秦中吟》云：“厚地植桑麻，所用济生民。生民理布帛，所求活一身。身外充征赋，上以奉君亲。国家定两税，本意在忧人。厥初防其淫，明敕内外臣。税外加一物，皆以枉法论。奈何岁月久，贪吏得因循。役我以求宠，敛求无冬春。织绢未盈匹，缲丝未盈斤。里胥迫我纳，不许暂逡巡。岁暮天地闭，阴风生破村。夜深烟火尽，霰雪白纷纷。幼者形不蔽，老者体无温。悲喘与寒气，并入鼻头辛。昨日输残税，因窥官库门。缯帛如山积，丝絮如云屯。号为羡余物，随日献至尊。夺我身上暖，买尔眼前恩。进入琼林库，岁久化为尘。”又取《寓意》云：“豫章生深山，七年而后知。挺高二百尺，本末皆十围。天子建明堂，此材独中规。匠人执斤墨，采度将有期。孟冬草木枯，烈火燎于陂。狂风吹猛焰，从根烧到枝。养培二十年，方成栋梁姿。一朝为灰烬，柯叶无孑遗。地虽生尔材，天不与尔时。不如粪上芝，犹有人掇之。已矣勿重陈，重陈令人悲。勿悲焚烧苦，但悲采用迟。”又取“赫赫京内史，奕奕中书郎。昨传征拜日，恩私顾殊常。貂冠水苍玉，紫绶黄金章。佩服身未暖，已闻窜炎荒。亲戚不得别，吞声泣路旁。宾客亦已散，门前雀罗张。富贵来未久，倏如瓦沟霜。权势言尤速，瞥若石火光。不如守贫贱，贫贱可久长。传语宦游子，且来归故乡。”又取“得意减别恨，半酣还远程”之句，又“人吏留不得，直入故山云”之句，又“长生不似无生理，休向青山学炼丹”之句，又“白发镊不尽，根在愁肠中”之句，又《与薛涛》云：“峨眉山势接云霓，欲逐刘郎北路迷。若似剡中容阳到，春风犹隔武陵溪。”已上皆《主客图》。

　　《序洛诗序》云：“《序洛诗》，乐天自叙在洛之乐也。予历览古今歌诗，自《风》、《骚》之后，苏、李以还，李陵、苏武为五言诗。次及鲍、谢，徒迄于李、杜辈，其间词人闻知者累百，诗章流传者钜万。观其所自，多因谗冤谴逐，征戍行旅，冻馁病老，存殁别离，情发于中，文形于外，故愤忧怨伤之作，通计今古，十八九焉。世所谓文士多数奇，诗人尤命薄，于斯见矣。又有以知理安之世少，离乱之时多，亦明矣。予不佞，喜文嗜诗，自幼及老，著诗数千首，以其多矣，故章句在人口，姓字落诗流。虽才不逮古人，然所作不啻数千首，作一数奇命薄之士，亦有余矣。今寿过耳顺，幸无病苦，官至三品，免罹饥寒，此一乐也。大和二年，诏受刑部侍郎。明年，病免归洛，旋授太子宾客，分司东都。居二年，就领河南尹事。又三年，病免，归履道里第；再受宾客、分司。自三年春至八年夏，至洛凡五周年，作诗四百三十二首，除丧朋哭子十数篇外，其他皆寄怀于酒，或取意于琴，闲适有余，酣乐不暇，苦词无一字，忧叹无一声，岂牵强所能致耶，盖亦发中而形外耳。斯乐也，实本之于省分知足，济之以家给身闲，文之以觞咏弦歌，饰之以山水风月，此而不适，何往而适哉！兹又以重吾乐也。予尝云：‘治世之音安以乐，闲居之诗泰以适。’苟非理世，安得闲居，故集洛诗，别为序引，不独记东都履道里有闲居泰适之叟，亦欲知皇唐大和岁有理世安乐之音。集而序之，以俟夫采诗者。甲寅岁七月十日云尔。”

　　元微之《长庆集序》云：“宪宗皇帝册召天下士，乐天对诏称旨，又登甲科，未几，入翰林，掌制诰，比上书言得失，因为《贺雨诗》、《秦中吟》等数十章，指言天下事，时人比之《风》、《骚》焉。予始与乐天同校秘书，前后多以诗章①相赠答。会予谴掾江陵，乐天犹在翰林，寄予百韵律诗及杂体，前后数十章。是后各佐江通，复相酬寄。巴蜀江楚间洎长安中少年递相仿效，竞作新词，自谓为‘元和诗’；而乐天《秦中吟》、《贺雨》、《讽谕》、《闲适》等篇，时人罕能知者。然而二十年间，禁省、观寺、邮堠、墙壁之上无不书，王公妾妇、牛童马走之口无不道，至于缮写模勒，炫卖于市井，或持之以交酒茗者，处处皆是。杨杨间多作书模，勒乐天及予杂诗，卖于市肆之口也。其甚者，有至于盗窃名姓，苟求自售，杂乱闲厕，无可奈何。予尝于平水市中，镜湖旁草市名。见村校诸童，竞习歌咏，召而问之，皆对曰：‘先生教我乐天、微之诗。’固亦不知予之为微之也。又云鸡林贾人求市颇切，自云本国宰相，每以一金换一篇，其甚伪者，宰相辄能辨别之。自篇章已来，未有如是流传之广者。长庆四年，乐天自杭州刺史以右庶子诏还，予时刺郡会稽，因得尽征其文，手自排缵，成五十卷，凡二千一百九十一首。前辈多以‘前集’，‘中集’为名，予以为陛下明年当改元，长庆讫于是，因号曰《白氏长庆集》。大凡人之文各有所长，乐天之长，可以为多矣。夫讽谕之诗长于激，闲适之诗长于遣，感伤之诗长于切，五字律诗百言而上长于赡，五字、七字百言而下长于情，赋赞箴戒之类长于当，碑记叙事制诰长于实，启奏表状长于直，书檄词策剖判长于尽。总而言之，不亦多乎哉！至于乐天之官秩景行，与予之交分浅深，非叙文之要也，故不书。”

　　《与元九书》云：“夫文尚矣，三才各有文。天之文，三光首之；地之文，五材首之；人之文，《六经》首之。就《六经》言，《诗》又首之。何者？圣人感人心而天下和平。感人心者，莫先乎情，莫始乎言，莫切乎声，莫深乎义。诗者，根情，苗言，华声，实义。上自贤圣，下至愚騃，微及豚鱼，幽及鬼神，群分而气同，形异而情一，未有声入而不应，情交而不感者。圣人知其然，因其言，经之以六义；缘其声，纬之以五音。音有韵，义有类。韵协则言顺，言顺则声易入；类举则情见，情见则感易交。于是乎孕大含深，贯微洞密，上下通而一气泰，忧乐合而百志熙。五帝三皇，所以直道而行，垂拱而理者，揭此以为大柄，决此以为大窦也。故闻‘元首明，股肱良’之歌，则知虞道昌矣。闻五子洛汭之歌，则知夏政荒矣。言者无罪，闻者足戒，言者闻者，莫不两尽其心焉。洎周衰秦兴，采诗官废，上不以诗补察时政，下不以歌泄导人情。乃至于谄成之风动，救失之道缺。于时六义始刓矣。《国风》变为《骚辞》，五言始于苏、李。《诗》、《骚》皆不遇者，各系其志，发而为文，故河梁之句，止于伤别；泽畔之吟，归于怨思。彷徨抑郁，不暇及他耳。然去《诗》未远，梗概尚存。故兴离别则引双凫一雁为喻，讽君子小人则引香草恶鸟为比。虽义类不具，犹得风人之什二三焉。于时六义始缺矣。晋、宋已还，得者盖寡。以康乐之奥博，多溺于山水；以渊明之高古，偏放于田园。江、鲍之流，又狭于此。如梁鸿《五噫》之例者，百无一二焉。于时六义寖微矣！陵夷至于梁、陈间，率不过嘲风雪、弄花草而已。噫！风雪花草之物，三百篇中岂舍之乎？顾所用何如耳。设如‘北风其凉’，假风以刺威虐也；‘雨雪霏霏’，因雪以愍征役也；‘棠棣之华’，感华以讽兄弟也；‘采采芣苡’，美草以乐有子也。皆兴发于此而义归于彼。反是者，可乎哉！然则‘余霞散成绮，澄江净如练’，‘离花先委露，别叶乍辞风’之什，丽则丽矣，吾不知其所讽焉。故仆所谓嘲风雪、弄花草而已。于时六义尽去矣。唐兴二百年，其间诗人不可胜数。所可举者，陈子昂有《感遇诗》二十首，鲍防有《感兴诗》十五篇。又诗之豪者，世称李、杜。李之作，才矣！奇矣！人不逮矣！索其风雅比兴，十无一焉。杜诗最多，可传者千余篇，至于贯穿古今，覙缕格律，尽工尽善，又过于李焉。然撮其《新安吏》、《石壕吏》、《潼关吏》、《塞芦子》、《留花门》之章，‘朱门酒肉臭，路有冻死骨’之句，亦不过三四十首。杜尚如此，况不逮杜者乎？仆常痛诗道崩坏，忽忽愤发，或食辍哺，夜辍寝，不量材力，欲扶起之。嗟乎！事有大谬者，又不可一二而言，然亦不能不粗陈于左右：仆始生六七月时，乳母抱弄于书屏下，有指‘之’字、‘无’字示仆者，仆虽口未能言，心已默识。后有问此二字者，虽百十其试，而指之不差，则知仆宿习之缘，已在文字中矣。及五六岁，便学为诗。九岁谙识声韵。十五六始知有进士，苦节读书。二十已来，昼课赋，夜课书，间又课诗，不遑寝息矣。以至于口舌成疮，手肘成胝。既壮而肤革不丰盈，未老而齿发早衰白；暼暼然如飞蝇垂珠在眸子中也，动以万数，盖以苦学力文之所致！又自悲家贫多故，年二十七方从乡试。既第之后，虽专于科试，亦不废诗。及授校书郎时，已盈三四百首。或出示交友如足下辈，见皆谓之工，其实未窥作者之域耳。自登朝来，年齿渐长，阅事渐多。每与人言，多询时务；每读书史，多求理道，始知文章合为时而著，歌诗合为事而作。是时皇帝初即位，宰府有正人，屡降玺书，访人急病。仆当此日，擢在翰林，身是谏官，月请谏纸，启奏之外，有可以救济人病，裨补时阙，而难于指言者，辄咏歌之，欲稍稍进闻于上。上以广宸听，副忧动；次以酬恩奖，塞言责；下以复吾平生之志。岂图志未就而悔已生，言未闻而谤已成矣！又请为左右终言之：凡闻仆《贺雨诗》，而众口籍籍，以为非宜矣；闻仆《哭孔戡诗》，众面脉脉，尽不悦矣；闻《秦中吟》，则权豪贵近者相目而变色矣；闻《登乐游园》寄足下诗，则执政柄者扼腕矣；闻《宿紫阁村》诗，则握军要者切齿矣！大率如此，不可遍举。不相与者号为沽誉，号为诋讦，号为讪谤。苟相与者，则如牛僧孺之诫焉。乃至骨肉妻孥，皆以我为非也。其不我非者，举世不过三两人。有邓鲂者，见仆诗而喜，无何鲂死。有唐衢者，见仆诗而泣，未几而衢死。其余即足下，足下又十年来困踬若此。呜呼！岂六义四始之风，天将破坏，不可支持耶？抑又不知天之意不欲使下人之病苦闻于上耶？不然，何有志于诗者，不利若此之甚也！然仆又自思关东一男子耳，除读书属文外，其他懵然无知，乃至书画棋博可以接群居之欢者，一无通晓，即其愚拙可知矣！初应进士时，中朝无缌麻之亲，达官无半面之旧；策蹇步于利足之途，张空拳于战文之场。十年之间，三登科第，名入众耳，迹升清贵，出交贤俊，入侍冕旒。始得名于文章，终得罪于文章，亦其宜也。日者闻亲友间说，礼、吏部举选人，多以仆私试赋判，传为准的。其余诗句，亦往往在人口中。仆恧然自愧，不之信也。及再来长安，又闻有军使高霞寓者，欲聘倡妓，妓大夸曰：‘我诵得白学士《长恨歌》，岂同他妓哉？’由是增价。又足下书云到通州日，见江馆柱间有题仆诗者，复何人哉？又昨过汉南日，适遇主人集众娱乐，他宾诸妓见仆来，指而相顾曰：此是《秦中吟》、《长恨歌》主耳。自长安抵江西，三四千里，凡乡校、佛寺、逆旅、行舟之中，往往有题仆诗者；士庶、僧徒、孀妇、处女之口，每每有咏仆诗者。此诚雕虫之戏，不足为多，然今时俗所重，正在此耳。虽前贤如渊、云者，前辈如李、杜者，亦未能忘情于其间哉！古人云：‘名者公器，不可以多取。’仆是何者，窃时之名已多。既窃时名，又欲窃时之富贵，使己为造物者，肯兼与之乎？今之迍穷，理固然也。况诗人多蹇，如陈子昂、杜甫，各授一拾遗，而迍剥至死。李白、孟浩然辈不及一命，穷悴终身。近日孟郊六十，终试协律；张籍五十，未离一太祝。彼何人哉！彼何人哉！况仆之才又不逮彼。今虽谪佐远郡，而官品至第五，月俸四五万，寒有衣，饥有食，给身之外，施及家人，亦可谓不负白氏之子矣。微之，微之！勿念我哉！仆数月来，检讨囊箧中，得新旧诗，各以类分，分为卷目。自拾遗来，凡所适所感，关于美刺兴比者；又自武德至元和，因事立题，题为《新乐府》者，共一百五十首，谓之讽谕诗。又或退公独处，或卧病闲居，知足保和，吟玩性情者一百首，谓之闲适诗。又有事物牵于外，情理动于内，随感遇而形于叹咏者一百首，谓之感伤诗。又有五言、七言、长句、绝句，自百韵至两韵者四百余首，谓之杂律诗。凡为十五卷，约八百首。异时相见，当尽致于执事。微之，古人云：‘穷则独善其身，达则兼济天下。’仆虽不肖，常师此语。大丈夫所守者道，所待者时。时之来也，为云龙，为风鹏，勃然突然，陈力以出；时之不来也，为雾豹，为冥鸿，寂兮寥兮，奉身而退。进退出处，何往而不自得哉！故仆志在兼济，行在独善，奉而始终之则为道，言而发明之则为诗。谓之讽谕诗，兼济之志也；谓之闲适诗，独善之义也。故览仆诗者，知仆之道焉。其余杂律诗，或诱于一时一物，发于一笑一吟，率然成章，非平生所尚者，但以亲朋合散之际，取其释恨佐欢，今铨次之间，未能删去。他时有为我编集斯文者，略之可也。微之，夫贵耳贱目，荣古陋今，人之大情也。仆不能远征古旧，如近岁韦苏州歌行，才丽之外，颇近兴讽；其五言诗，又高雅闲淡，自成一家之体，今之秉笔者谁能及之？然当苏州在时，人亦未甚爱重，必待身后，人始贵之。今仆之诗，人所爱者，悉不过杂律诗与《长恨歌》已下耳。时之所重，仆之所轻。至于讽谕者，意激而言质；闲适者，思澹而辞迂。以质合迂，宜人之不爱也。今所爱者，并世而生，独足下耳。然百千年后，安知复无如足下者出，而知爱我诗哉？故自八九年来，与足下小通则以诗相戒，小穷则以诗相勉，索居则以诗相慰，同处则以诗相娱。知吾罪吾，率以诗也。如今年春游城南时，与足下马上相戏，因各诵新艳小律，不杂他篇，自皇子陂归昭国里，迭吟递唱，不绝声者二十里余。樊、李在傍，无所措口。知我者以为诗仙，不知我者以为诗魔。何则？劳心灵，役声气，连朝接夕，不自知其苦，非魔而何？偶同人当美景，或花时宴罢，或月夜酒酣，一咏一吟，不觉老之将至。虽骖鸾鹤、游蓬瀛者之适，无以加于此焉，又非仙而何？微之，微之！此吾所以与足下外形骸、脱踪迹、傲轩鼎、轻人寰者，又以此也。当此之时，足下兴有余力，且与仆悉索还往中诗，取其②尤长者，如张十八古乐府，李二十新歌行，卢、杨二秘书律诗，窦七、元八绝句，博取精掇，编而次之，号《元白往还诗集》。众君子得拟议于此者，莫不踊跃欣喜，以为盛事。嗟乎！言未终而足下左转，不数月而仆又继行，心期索然，何日成就，又可为之叹息。又仆尝语足下：凡人为文，私于自是，不忍于割截，或失于繁多，其间妍媸，益又自惑，必待交友有公鉴无姑息者，讨论而削夺之，然后繁简当否得其中矣。况仆与足下，为文尤患其多。己尚病之，况他人乎？今且各纂诗笔，粗为卷第，待与足下相见日，各出所有，终前志焉。又不知相遇是何年，相见在何地，溘然而至，则如之何！微之，微之！知我心哉！浔阳腊月，江风苦寒，岁暮鲜欢，夜长无睡，引笔铺纸，悄然灯前，有念则书，言无次第，勿以繁杂为倦，且以代一夕之话也。微之，微之！知我心哉！”

　　 
卷三十九

　　白居易　韦式　崔元亮　牛僧孺　李绅　沈传师　卢群　刘禹锡　封孟绅　陈润

　　白居易

　　按乐天生于代宗大历七年壬子。正月二十日。大和七年，乐天尹河南，《元日对酒诗》云：“今朝吴与洛，相忆一欣然。梦得君知否，俱过本命年。”又诗云：“何事同生壬子岁，老于崔相及刘郎。”序云：“余注云：余与苏州刘郎中同生壬子岁，今年六十三。”退之生于大历三年戊申，微之生于德宗建中元年庚申，卒于大和五年，时年五十三，少乐天八岁。

　　德宗贞元十六年己卯，中书舍人高郢下及第第四人。省试《性习相近远赋》、《玉水记方流诗》。时年二十八。乐天《送侯权秀才序》云：“贞元十五年，予与侯生俱为宣城守所贡。明年春，予中春官第。”《传》云：“年二十七。”李商隐《铭》云：“年二十六。”

　　十七年庚辰，试中书判拔萃，补校书郎。乐天《泛渭赋序》云：“右丞相高公之掌贡举也，予以乡贡进士举及第。左丞相郑公珣瑜。之领选部也，予以书判拔萃选登科。十九年，天子并命二公对掌钧轴。”是年齐抗罢，崔埙薨，二公入相。宪宗元和元年丙戌四月，以贤良方正对策一等。冬十二月，尉盩厔，为集贤校理，赋《长恨歌》于盩厔。是月召入翰林为学士，迁左拾遗。元和二年为拾遗。乐天《曲江感秋诗》云：“元和二年秋，我年三十七。长庆二年秋，我年五十一。”序云：“元和二年、三年、四年，予每岁有《曲江感秋诗》，是时予为左拾遗、翰林学士。”

　　《贺雨诗》，元和三年冬作。

　　讽谕乐府词，凡九千二百五十言，分为五十首。元和四年作。《秦中吟》等诗，皆拾遗时。拾遗岁满当迁，宪宗听自择官，乐天请如姜公辅以学士兼京兆户曹参军，以便亲养。诏可。

　　五年，以母丧解还，有《渭上》等诗，洎《效陶渊明诗》十六首。

　　七年，拜左赞善大夫，居昭国里。《酬张十八访宿》云：“昔我为近臣，君常稀到门。今我官职冷，唯君来往频。”又《寄元八》云：“进入阁前拜，退就廊下餐。归来昭国里，人卧马歇鞍。却坐至日午，起坐心浩然。”又十年《赠杓直》云：“已年四十四，又为五品官。”盖为赞善大夫首尾四年。

　　十年，秋，或言居阳母堕井死，赋《新井诗》，出为刺史。王涯言其不可，乃贬江州司马。论盗杀武元衡事，宰相嫌其出位故也。乐天《东南行一百韵》，其间云：“博望移门籍，浔阳佐郡符。”注云：“十年春，微之移佐通州，其年秋，予出佐浔阳。”

　　十一年，秋，赋《琵琶行》，时年四十五矣。诗云：“行年四十五，两鬓半苍苍。清瘦诗成癖，粗豪酒放狂。老来尤委命，安处即为乡。或拟庐山下，来春结草堂。”

　　十二年，裴度平淮西。

　　十三年，冬，移刺忠州。《三游洞庭序》云：“平淮西之明年，冬，予自江州司马授忠州刺史，微之自通州司马授虢州长史。又明年春，各祗命之郡，与知退偕行。三月十一日，参会于夷陵。又赋诗云‘澧水店头春尽日，送君马上谪通川。夷陵峡口明月夜，此处逄君是偶然。一别五年方见面，相携三宿未回舡’是也。”

　　十五年，正月，德宗崩，穆宗立，召为司马员外郎。是年《寒食夜诗》云：“四十九年身老日，一百五夜月明天。抱膝思量何事在，痴男騃女唤秋千。”又《初除尚书郎脱刺史绯诗》云：“头白喜抛黄草峡，眼明惊拆紫泥书。便留朱绂还铨阁，却着青袍侍玉除。”是岁下峡，自商山路还朝。有《商山路诗》云：“万里路长在，六年身始归。所经多旧馆，大半主人非。”自十年至是六年矣。

　　明年，除主客郎中、知制诰。长庆元年。以诗《赠王十一李七元九王舍人》云：“紫垣曹局联华地，白鬓郎官老丑时。莫怪不如君气味，此中来校十年迟。”时元微亦以中人之荐入为舍人。是年除中书舍人，有“丝纶阁下文章静”等诗。

　　长庆二年，七月，自舍人匄外出守杭州。时河北复乱，谋赵国急，乐天论事不合，乃匄外迁。《次蓝溪诗》云：“既居可言地，愿助朝廷理。伏阁三上章，戆愚不称旨。圣人存大体，优贷容不死。凤诏停舍人，鱼书除刺史。”

　　长庆三年，《二月五日杭州花下作》云：“二月五日花如雪，五十二人头似霜。闻有酒时须笑乐，不关身事莫思量。”

　　长庆四年，以太子左庶子、分司东都。是岁正月穆宗崩，恭宗立。“三年为刺史，无政在人口。唯向郡城中，题诗千余首。惭为甘棠咏，岂有思人不？”“三年为刺史，饮冰复食蘖。唯向天竺山，取得两片石。此只有千金，无乃伤清白。”三月作《钱塘湖石记》时，犹在杭州，则分司当在秋时。《洛中诗》云：“五年职翰林，四年莅浔阳。一年巴郡守，半年南宫郎。二年直纶阁，三年刺史堂。凡此十五载，有诗千余章。”

　　宝历元年，三月，除守苏州。是年七月，有《吴郡诗石记》。

　　明年，病兔。《华严经社石记》云：“宝历二年九月二十五日，前苏州刺史曰白居易记。”是岁十二月，恭帝崩，文宗立。乐天欲去郡，有《自咏五章》，其一云：“官舍非我庐，官园非我树。洛中有小宅，渭上有别墅。既无婚嫁累，幸有归休处。归去诚已迟，犹胜不归去。”又《宿荥阳诗》云：“生长在荥阳，少小辞乡曲。迢迢四十载，复到荥阳宿。去时年十二，今年五十六。”时文宗大和元年也。

　　文宗大和元年，以秘书监召。十月上旬，诞圣之日，乐天以秘书监与沙门义林道士杨洪元发问酬难。是岁，迁刑部侍郎。微之于浙东就拜尚书，乐天诗云“我为宪部入南宫，君作尚书镇浙东。老去一时成白首，别来七度换春风”是也。

　　二年，《岁暮咏怀》云：“穷冬月末两三日，半百年过六七时。龙尾趁朝无气力，牛头参道有心期。荣华外物终须悟，老病傍人岂得知。犹被妻儿教渐退，莫求致仕且分司。”时二李党事兴，乐天畏祸求退，故《咏怀》云：“人间祸福愚难料，世上风波老不禁。万一差池似前事，又应追悔不抽簪。”

　　三年，春，移病还东都。是年夏，得请为太子宾客、分司。见《池上篇序》，自是不出东都矣。《将至东都先寄令狐留守》云：“东都添个狂宾客，先报壶觞风月知。”《归履道宅诗》云：“往时多暂住，今日是长归。”自是刘、白、令狐、裴相唱和甚多。

　　四年，作《自嘲诗》云：“五十八翁方有后，静思堪喜亦堪嗟。”自后《何处难忘酒》、《不如来饮酒》诗篇，皆东都作也。

　　五年，拜河南尹。乐天诗云：“六十河南尹，前途足可知。老应无处避，病不与人期。”是年六十矣。

　　七年，复以宾客、分司。《序洛诗》云：“大和二年，诏授刑部侍郎。明年，病免归洛，旋以太子宾客、分司东都。居二年，就领河南尹事。又三年，病免，归履道里第。再授宾客、分司。”

　　开成元年，起为同州刺史，不拜，改太子少傅。

　　二年，三月，河南尹李待价禊于洛滨，启留守裴令公。公召居易、刘禹锡等一十五人宴舟中，乐天赋“三月草萋萋，黄莺歇又啼”之作。

　　四年，赋《病中诗》，序云：“开元己未岁，余蒲柳之年六十有八。冬十月甲寅，始得风痹之疾，因成十五首，题为《病中诗》。且贻所知，兼用自广。”

　　五年，《春尽独吟》云：“病共乐天相伴住，春随樊素一时归。”是年文宗崩，武宗立。乐天妓樊素也，善歌《杨柳枝》，人多以曲名名之。乐天病，去之。梦得诗云：“春尽絮飞留不得，随风好去落谁家。”

　　辛酉会昌元年，年七十，以刑部尚书致仕。《达哉乐天行》云：“分司东都十三年，七旬才满冠已挂。”又《香山写真赞序》云：“会昌二年，罢太子少傅为白衣居士，写真香山寺藏经台。”又《初致仕赠留守牛丞相》：“时年七十一。”则乐天七十致仕矣。《致仕诗》云：“南北东西无所羁，挂冠自在胜分司。探花尝酒多先到，拜表行香尽不知。炮笋烹鱼饱飧后，拥袍枕臂醉眠时。报君一语君应笑，兼亦无心羡保釐。”又《醉中吟》：“一生耽酒客，五度弃官人。”注云：苏州、刑侍、河南尹、同州刺史、太子少傅，皆以病免。

　　五年，为东都九老会，时年七十四。

　　六年，八月，薨东都。赠右仆射，时年七十五。乐天《寄王起李绅诗》云：“云予与山南王仆射、淮南李仆射，仕历五朝，年逾三纪，海内年辈，今唯三人。”故诗云：“故交海内只三人，二坐岩廊一卧云。”时会昌六年也。微之卒于大和六年，明年崔元亮卒，会昌二年刘梦得卒，乐天之卒最后。

　　韦式

　　乐天分司东洛，朝贤悉会兴化亭送别。酒酣，各请一字至七字诗，以题为韵。王起赋花诗云：“花。点缀，分葩。露初浥，月未斜。一枝曲水，千树山家。戏蝶未成梦，娇莺语更夸。既见东园成径，何殊西子同车。渐觉风飘轻似雪，能令醉者乱如麻。”李绅赋月诗云：“月。光辉，皎洁。耀乾坤，静空阔。圆满中秋，玩争诗哲。玉兔镝难穿，桂枝人共折。万象照乃无私，琼台岂遮君谒。抱琴对弹别鹤，声不得知音声不切。”令狐楚赋山诗云：“山。耸峻，回环。沧海上，白云间。商老深寻，谢公远攀。古岩泉滴滴，幽谷鸟关关。树岛西连陇塞，猿声南彻荆蛮。世人只向簪裾老，芳草空余麋鹿闲。”元微之赋茶诗云：“茶。香叶，嫰芽。慕诗客，爱僧家。碾雕白玉，罗织红纱。铫煎黄蕊色，碗转麴尘花。夜后邀陪明月，晨前命对朝霞。洗尽古今人不倦，将知醉乱岂堪夸。”魏扶赋愁诗云：“愁。迥野，深秋。生枕上，起眉头。闺阁危坐，风尘远游。巴猿啼不住，谷水咽还流。送客泊舡入浦，思乡望月登楼。烟波早晚长羁旅，弦管终年乐五侯。”韦式郎中赋竹诗云：“竹。临池，似玉。浥露静，和烟绿。抱节宁改，贞心自束。渭曲偏种多，王家看不足。仙仗正惊龙化，美实当随凤熟。唯愁吹作别离声，回首驾骖舞阵速。”张籍司业赋花诗云：“花。落早，开赊。对酒客，兴诗家。能回游骑，每驻行车。宛宛清风起，茸茸丽日斜。且愿相留欢洽，惟愁虚弃光华。明年攀折知不远，对此谁能更叹嗟。”范尧佐道士赋书字诗云：“书。凭雁，寄鱼。出王屋，入匡庐。文生益智，道著清虚。葛洪一万卷，惠子五车余。银钩屈曲索静，题桥司马相如。别后莫暌千里信，数封缄送到闲居。”居易赋诗字诗云：“诗。绮美，瑰奇。明月夜，落花时。能助欢笑，亦伤别离。调清金石怨，吟苦鬼神悲。天下只应我爱，世间惟有君知。自从都尉别苏句，便到司空送白辞。”

　　崔元亮

　　元亮为散骑常侍，后以太子宾客、分司东都归洛，《和乐天诗》云：“病余归到洛阳头，拭目开眉见白侯。凤诏恐君今岁去，龙门欠我旧时游。自到未游龙门。几人樽下同歌咏，数盏灯前共献酬。相对忆刘刘在远，寒宵耿耿梦长洲。”梦得诗云：“几年侍从作朝臣，却向青云索得身。朝士忽为方外士，主人仍是眼中人。”

　　元亮在洛，与白乐天相从醉吟之乐，曾有诗云：“共相呼唤醉归来。”乐天答云：“居士忘筌默默坐，先生枕麴昏昏睡。早晚相从入醉乡，醉乡此去无多地。”

　　元亮，字晦叔，磁州人。大和中为谏议大夫，郑注诬宋申锡，捕逮仓卒，内外震骇。元亮率谏官叩延英苦谏，帝感悟，由是名重朝廷。顷之，移疾归东都。召为虢州刺史，卒。

　　元亮与元微之、白乐天皆贞元初同年生也。元亮名最后，自咏云：“人间不会云间事，应笑蓬莱最后仙。”后白刺杭州，元为浙东廉使刺越，而崔刺湖州，白以诗戏之曰：“越国封疆吞碧海，杭城楼阁入青天。吴兴卑小君应屈，为是蓬莱最后仙。”三郡有唱和诗，谓之《三州唱和集》。

　　乐天志元亮墓云：“公晚年师六祖，以无相为心地。易箦之夕，大怖将至，如入三昧，恬然自安，于遗疏之末，手笔题云：‘暂荣暂悴石敲火，即空即色眼生花。许时为客今归去，大历元年是我家。’诸子中刍言、罕言登进士第。”

　　元微之《酬歌舒少府寄同年科第》云：“前年科第偏年少，未解知羞最爱狂。九陌争驰好鞍马，八人同看彩衣裳。”注云：“同年科第，宏词吕二炅、王十一起，拔萃白二十二居易，平判李十一复礼、吕四频、歌舒大垣、崔十一八元亮，逮不肖八人，皆奉荣养。”

　　元亮在湖州，寄《三癖诗》与刘梦得，言癖在诗与琴、酒。梦得和之，并序云：“柳吴兴亭皋陇首之句，王融书之白团扇。”故梦得诗曰：“视事画屏中，自称三癖翁。管弦泛春渚，旌斾拂晴虹。酒对青山月，琴韵白蘋风。会书团扇上，知君文字工。”

　　牛僧孺

　　乐天、梦得有《除夜诗》，僧孺和云：“惜岁岁今尽，少年应不知。凄凉数流辈，欢喜见孙儿。暗减一身力，潜添满鬓丝。莫愁花笑老，花自几多时。”

　　元和三年，宣政殿试贤良方正能直言极谏科，一十人登科，其后僧孺、李宗闵、王起、贾餗四人，皆相次拜相。先是白居易在翰林为考校官，后僧孺罢相，出镇扬州，居易在洛中有诗送云：“北阙至东京，风光十六程。坐移丞相阁，春入武陵城。红斾拥双节，白发无一茎。万人开路看，百吏立班迎。阃外君弥重，樽前我亦荣。何须身自得，将相是门生。”

　　公始至京，致琴书灞浐间，先以所业谒韩文公、皇甫员外。二公披卷，卷首有《说乐》一章，未阅其词，遽曰：“且以拍板为什么？”对曰：“乐句。”二公相顾大喜，曰：“斯高文必矣。”公因谋所居，二公良久曰：“可于客户坊税一庙院。”公如所教。二公复诲之曰：“某日可游青龙寺，薄暮而归。”二公其日联镳至彼，因大书其门曰：“韩愈、皇甫湜同谒几官先辈，不遇。”翌日，辇毂名士，咸往观焉，奇章之名，由是赫然矣。或云：“僧孺登第，与同辈登政事堂，宰相曰：‘扫厅奉候。’僧孺独出曰：‘不敢。’众耸异之。”

　　乐天在香山，时僧孺在广陵，有诗曰：“唯羡东都白居士，年年香积问禅师。”乐天答云：“支许徒思游白日，夔龙未放下青天。应须且为苍生住，犹去悬车十四年。”时僧孺年五十七。

　　乐天求筝于维扬，僧孺先有诗曰：“但愁封寄去，魔物或惊禅。”乐天云：“会教魔女弄，不动是禅心。”乐天云：“思黯自夸前后服钟乳三千两，而歌舞之妓甚多，乃谑予衰老，故答思黯诗云：‘钟乳三千两，金钗十二行。如他心似火，欺我鬓如霜。慰老资歌笑，销愁仰酒浆。眼看狂不得，狂得且须狂。’奇章又有诗云：‘不是道公狂不得，恨公逄我不教狂。’”

　　公赴举之秋，尝投贽于刘补阙禹锡，对客展卷，飞笔涂窜其文。历二十余岁，刘转汝州，公镇海南，枉道驻旌，信宿酒酣赋诗。刘方悟往年改公文卷。僧孺诗曰：“粉署为郎四十春，今来名辈更无人。休论世上升沉事，且斗樽前见在身。珠玉会应成咳唾，山川犹觉露精神。莫嫌恃酒轻言语，曾把文章谒后尘。”禹锡和云：“昔年曾忝汉朝臣，晚岁空余老病身。初见相如成赋日，后为丞相扫门人。追思往事咨嗟久，幸喜清光笑语频。犹有当时旧冠剑，待公三日拂埃尘。”牛公吟和诗，前意稍解，曰：“三日之事，何敢当焉！”宰相三朝后主印，可以升降百司也。于是移宴竟夕，方整前驱也。刘乃戒其子咸及承雍曰：“吾成人之志，岂料为非；汝辈进修，守中为上。”

　　僧孺《周秦行纪》云：“余贞元中举进士落第，归宛叶间，至伊阙南道鸣皋山下，将宿大安民舍。会暮，不至。更十余里，一道甚异。夜月始出，忽闻有异香，因而进行，不知厌远。见火明，意为庄家。更驱至一宅，庭门若富家，有黄衣人曰：‘郎君何氏何至？’余曰：‘僧孺，姓牛，应进士落第，往大安民舍，误道来此。’黄衣入告，少时出曰：‘请郎君入。’拜殿下，帘下语曰：‘妾汉文帝母薄太后，此是妾庙。’太后遣轴帘，使上殿，召坐。食顷，太后命高祖戚夫人，元帝王嫱出见，余皆拜，乃亦就坐。太后迎唐朝太真杨妃、齐潘妃来，余拜。既命馔，太后问曰：‘今天子谁？’余对曰：‘今皇帝名适，代宗长子。’太后曰：‘沈婆儿作天子也，大奇。’命进酒，各赋诗，余应教作诗曰：‘香风引上大罗天，月地花宫拜洞仙。具道人间惆怅事，不知今夕是何年。’太后曰：‘秀才远来，今日谁伴？’戚夫人先起辞曰：‘如意成长。’潘妃曰：‘东昏侯誓不负他。’绿珠曰：‘石卫尉严忌。’太后曰：‘太真今朝先帝贵妃，重言其他。’太后目王昭君，昭君不对，低眉羞恨。俄各归休，余为左右送入昭君院。旦，侍人告起，见太后、戚夫人、昭君等，皆泣别，使朱衣人送至大安民里。余衣上香经十余年不歇云云。”

　　李绅

　　绅初以《古风》求知于吕温，温见齐煦，诵其《悯农诗》曰：“春种一粒粟，秋收万颗子。四海无闲田，农夫犹饿死。”“锄禾日当午，汗滴禾下土。谁知盘中飧，粒粒皆辛苦。”又曰：“此人必为卿相。”果如其言。

　　《奉酬乐天立秋日有怀见寄》云：“深夜星汉静，秋风初报凉。篁阶淅沥响，露叶参差光。冰兔半升魄，铜壶微滴长。薄帷乍飘卷，襟带轻摇扬。北除魂梦清，斜月满轩房。屣履步前楹，剑戟森在行。重城宵正分，号鼓互相望。独坐有所思，夫君鸾凤章。天津落星河，一苇安可航。龙泉白玉首，鱼服黄金装。报国未知效，维鹈徒在梁。徘徊顾戎旃，颢气生东方。衰叶满栏草，班毛盈镜霜。羸牛未脱辕，老马强腾骧。吟君白雪唱，惭愧巴人肠。”

　　乐天赠绅诗云：“一篇长恨有风情，十首秦吟近正声。刚被老元偷格律，苦教短李复歌行。”注云：“元九往江陵，余以诗一轴赠行，自是格变。李二十尝自负歌行，近见余乐府五十首，默然心伏。”乐天藏书东都圣善寺，号《白氏文集》，绅有诗以美之云：“寄玉莲花藏，缄珠贝叶扃。院闲容客读，讲倦许僧听。部列雕金榜，题名刻石铭。永添鸿宝集，莫杂小乘经。”

　　绅，字公垂，中书令敬玄曾孙，号“短李”。穆宗召为翰林学士，与李德裕、元微之同时，号“三俊”。武宗时为相，居位四年，出镇淮南，卒。

　　绅《江南暮春寄家》云：“洛阳城见迎梅雪，鱼口桥逄送雪梅。剑外寺前芳草合，镜湖亭上野花开。江鸿断续翻云去，海燕差池拂水回。料得心知近寒食，潜听喜鹊望归来。”

　　开成间，绅集其诗为《追昔游》，盖叹逝感时，发于凄恨而作也。或长句，或五言，或杂言，或歌或吟，或乐府齐梁，不一其辞，乃由牵思所属尔。赴梁汉，归谏垣，升翰苑，感恩遇，歌帝京风物；遭谗邪播越，历荆楚，涉湘沅，逾岭峤，抵荒陬，止高安；移九江，泛五湖，过钟陵，溯荆江，守滁阳，转寿春；改宾客，留洛阳，历会稽，过梅里；遭谗邪再为宾客分务，归东周，擢川守，镇大梁。词有所怀，兴生于怨。故或隐或显，不常其言，冀知音于异而已。

　　《南梁行》云：“江城郁郁春草长，悠悠汉水浮清光。杂英飞尽空昼景，绿杨重阴官舍静。此时醉客纵横书，公言可荐承明庐。元和十四年，蒙故山南节度仆射崔公奏观察判官，蒙以书见委，常戏拙速。青天诏下宠光至，颁籍金闺征石渠。是岁五月，蒙恩除左拾遗。秭归山路烟岚隔，山木幽深晚花拆。涧底红光夺火燃，摇风扇毒愁行客。骆谷中多毒木，名山琵琶，其花明艳，而与杜鹃花相杂，樵者识之，言内草木杀人。杜鹃啼咽花亦殷，声悲绝艳连空山。斜阳瞥影浅深木，云雨翻迷岩谷间。山鸡锦质矜毛羽，透竹穿萝命俦侣。乔木幽溪上下同，雄雌不惑飞栖处。望秦峰迥过商颜，浪叠波堆万簇山。行尽杳冥青嶂外，九重钟漏紫霄间。元和列侍明光殿，谏草初焚市朝变。北阙趋臣半隙尘，南梁吟啸皆飞霰。追思感叹却昏迷，霜鬓愁吟到晓鸡。故箧岁深开断简，秋堂月晓掩遗桂。呜呜晓角霞辉粲，抚剑长楹一长叹。刍狗无由学圣贤，空持感激终昏旦。”

　　《忆春日太液池东亭候对》云：“宫莺晓报瑞烟开，三岛灵禽拂水回。桥转彩虹当绮殿，槛浮花鹢近蓬莱。草承步辇王孙长，桃艳仙颜阿母栽。簪笔此时方侍从，却思金马笑邹枚。”

　　《忆夜直金銮奉诏承旨诗》云：“月当银汉玉绳低，深听箫韶碧落齐。门压紫垣高绮树，阁连青锁近丹梯。墨宣外渥催飞诏，草定新恩促换题。明日独归花路近，可怜人世隔云泥。”

　　《过荆门诗》云：“荆江水阔烟波转，荆门路远山葱倩。帆势侵云灭又明，山程背日昏还见。青青麦垄啼飞鸦，寂寞野径棠梨花。行行驱马万里远，渐入烟岚危栈赊。林中有鸟飞幽谷，月上千岩一声哭。肠断思归不可闻，人言恨魄来巴蜀。我听此鸟祝我魂，魂死莫学声衔冤。纵为羽族莫栖息，直上青云呼帝阍。此时山月如衔镜，岩树参差互辉映。皎洁深看入涧泉，分明细见樵人迳。阴森鬼庙当邮亭，鸡豚日宰闻膻腥。愚夫祸福自迷惑，魍魉凭何通百灵。日低山晚问行客，已酹椒浆拜荒陌。惆怅忠直徒自持，谁登山头望夫石。”

　　《涉沅湘诗》云：“屈原死处潇湘阴，沧浪淼淼云沉沉。蛟龙长怒虎长啸，山水翛翛波浪深。烟横日落惊鸿起，山映云霞淼千里。鸿叫离离入莫天，霞消漠漠深云水。水虚江暗扬波涛，鼋鼍动荡风骚骚。行人愁望待明月，星汉沉浮魅鬼号。屈原尔为怀忠没，水府通天化灵物。何不驱雷击电除奸邪，空作沈泉抱冤骨。举杯沥酒召尔魂，月影滉漾开乾坤。波白水黑山隐见，汨罗之上遥昏昏。风帆候晚看五两，戍鼓冬冬远山响。潮满江津猿鸟啼，荆夫楚语飞蛮桨。潇湘岛浦无人居，风惊水暗惟鲛鱼。行来击棹独长叹，问尔精魂何所如。”

　　《悲善才诗》：“余守郡日，有客游者，善弹琵琶，闻其所传，乃善才所授。顷在内庭日，别承恩顾，赐宴曲江，敕善才等二十人备乐。自余经播迁，善才已没，因追感前事，为悲善才：穆王夜幸蓬池曲，金銮殿门高秉烛。东头弟子曹善才，琵琶请奏新翻曲。翠娥列坐层城女，笙歌参差齐笑语。天颜静听朱弦弹，众乐寂然无敢举。衔花金凤当承拨，转腕拢弦促挥霍。抹花翻凤天上来，徘徊满殿飞春雪。抽弦度曲新声发，金铃玉佩相磋切。流莺子母飞上林，仙鹤雌雄唳明月。此时奉诏侍金銮，别殿承恩许召看。三月曲江春草绿，九霄天乐下云端。紫髯供奉前屈膝，尽弹妙曲当春日。寒泉注射陇水开，胡雁翻飞朔天没。日曛尘暗车马散，为惜新声有余叹。明年冠剑闭桥山，万里孤臣投海畔。笼禽铩翮尚回飞，白首生从五岭归。闻道善才成朽骨，空余弟子奉宣徽。南谯寂寞三春晚，有客弹弦独凄怨。静听深奏楚月光，忆惜初闻曲江宴。心悲不觉泪阑干，更为调弦反复弹。秋吹动摇神女佩，月珠敲击水精盘。自怜淮海同泥滓，恨魄凝心未能死。惆怅追怀万事空，雍门感慨徒为尔。”

　　《忆过润州诗》：“元和二年，余以进士为镇海军书奏从事。秋七月兵乱，余以不从书奏飞檄之诈，遭庶人李锜暴怒，腰领不殊者再三。后军平，尚书李公欲具事以闻，余以本乃誓节，非欲求荣，请罢所奏。”诗云：“昔年从宦干戈地，黄绶青春一鲁儒。弓犯控弦招武族，剑当抽匣问狂夫。帛书投笔封鱼腹，元发冲冠捋虎须。谈笑谢金何所贵，不为偷买用兵符。”

　　元微之《和乐天东南行》云：“李多嘲蝘蜓，窦数集蜘蛛。”注云：“李二十雅善歌诗，固多咏物之作；窦七颇改官衔，屡有蜘蛛之喜。”

　　乐天诗曰：“闷劝迂辛酉，闲吟短李诗。”迂辛，辛邱度也。度之子一日自云辛氏子，来见绅曰：“小子每忆白二十二丈诗：‘闷劝畴昔酒，闲吟廿丈诗。’”绅笑曰：“辛大有此狂儿，吾敢不存旧。”

　　沈传师子询

　　传师《次潭州酬唐侍御姚员外游道林岳麓寺题示》云：“承明年老辄自论，讫得湘守东南奔。为闻楚国富山水，青嶂逦迤僧家园。含香珥笔皆眷旧，谦抑自忘台省尊。不令执简候亭馆，直许携手游山樊。忽惊列岫晓来逼，朔雪洗尽烟岚昏。碧波回屿三山转，丹槛缭郭千艘屯。华镳躞蹀绚沙步，大斾彩错辉松门。樛枝竞鹜龙蛇势，折干不灭风霆痕。相重古殿倚岩腹，别引新径萦云根。目伤平楚虞帝魂，情多思远聊开樽。危弦细管逐歌飘，尽鼓绣靴随节翻。锵金七言凌老杜，入木八法蟠高轩。嗟余潦倒久不知，忍复感激谕元元。”

　　传师，字子言，既济之子。材行有余，权德舆门生七十人，推为颜子。终吏侍。

　　子询，字诚之，亦能文。咸通中为昭义节度使。询清粹端美，神仙中人也。制除山北节旄，京城咸诵曹唐《游仙诗》赠之云：“玉诏新除沈侍郎，便分茅土领东方。不知今夜游何处，侍从皆骑白凤凰。”

　　李德裕观察浙西，有《招隐山观玉蕊花诗》云：“玉蕊天中树，金闺昔共窥。落英闲舞雪，密叶作低帷。内署沈大夫所居阁前有此树，花落空中，回旋久之，方集庭砌。大夫草诏之暇，常邀余同玩。旧赏烟霄远，前欢岁月移。今来想颜色，还似忆琼枝。”传师和云：“曾对金銮直，同依玉树阴。雪英飞舞近，烟叶动摇深。素萼年年密，衰容日日侵。劳君想华发，仅欲不胜簪。”

　　卢群

　　唐淮西节度使吴少诚不奉诏令，群使蔡州诘之。群谕以君臣之分，忠顺之义，少诚乃从命。群又与唱和赋诗，自言以反侧，常蒙隔在恩外。群于筵中醉而歌曰：“祥瑞不在凤凰麒麟，太平须得边将忠臣。卫霍真诚奉主，貔虎十万一身。江河潜注息浪，蛮貊款塞无尘。但得百僚师长肝胆，不用三军罗绮金银。”少诚大悦。群以奉使称旨，迁秘书监。

　　群，字载初，范阳人。终于义成军节度使。

　　刘禹锡

　　《三乡驿伏睹明皇望女几山诗斐然有感》云：“开元天子万事足，惟惜当时光景促。三乡陌上望仙山，归作霓裳羽衣曲。仙花从此在瑶池，三清八景相追随。天上忽乘白云去，世间惟有秋风辞。”

　　长庆中，元微之、梦得、韦楚客同会乐天舍，论南朝兴废，各赋《金陵怀古诗》。刘满引一杯，饮已即成，曰：“王浚楼舡下益州，金陵王气黯然收。千寻铁锁沉江底，一片降幡出石头。人世几回伤往事，山形依旧枕寒流。而今四海为家日，故垒萧萧芦荻秋。”白公览诗曰：“四人探骊龙，子先获珠，所余鳞爪何用耶！”于是罢唱。

　　《诗吊张曲江》曰：“圣言贵忠恕，至道重观身。法在何所恨，色伤斯为仁。良时难久恃，阴谪岂无因。寂寞韶阳庙，魂归不见人。”

　　《元和十年自朗州召至京戏赠看花君子》云：“紫陌红尘拂面来，无人不道看花回。元都观里桃千树，尽是刘郎去后栽。”

　　《再游元都观绝句并序》云：“余贞元二十一年为屯田员外郎，时此观未有花。是岁出牧连州，寻贬朗州司马。居十年，召至京师，人人皆言有道士手植仙桃，满观如红霞，遂有前篇，以志一时之事。旋又出牧，于今十有四年，复为主客郎中，重游元都，荡然无复一树，唯兔葵燕麦，动摇春风耳。因再题二十八字，以俟后游，时大和二年三月也。”诗云：“百亩庭中半是苔，桃花落尽菜花开。种桃道士归何处，前度刘郎今独来。”

　　禹锡尝对宾友每吟张博士籍诗云：“新酒欲开期好客，衣冠暂脱见闲身。”对花木则吟王右丞诗云：“兴阑啼鸟换，坐久落花多。”白二十二好余《秋水咏》云：“东屯沧海阔，南瀼洞庭宽。”余自知不及韦苏州“春潮带雨晚来急，野渡无人舟自横”。尝过洞庭，虽为一篇，思杜员外落句云：“年去年来洞庭上，白蘋愁杀白头人。”鄙夫之言，有愧于杜公也。杨茂卿校书《过华山诗》曰：“河势昆仑远，山形菡萏秋。”此实为佳句。

　　《赠歌人米嘉荣诗》云：“唱得梁州意外声，旧人唯有米嘉荣。近来年少轻前辈，好染髭须事后生。”禹锡赴吴台，扬州大司马杜公鸿渐开宴，命妓侍酒，禹锡诗曰：“高髻云鬟宫样妆，春风一曲杜韦娘。司空见惯浑闲事，断尽苏州刺史肠。”

　　白乐天任杭州刺史，携数妓还洛阳，后却还钱塘，故禹锡戏答云：“无那钱塘苏小小，忆君泪黯石榴裙。”

　　沈存中曰：“禹锡《霓裳羽衣曲》云：‘三乡陌上望仙山，归作霓裳羽衣曲。’又王建诗云：‘听风听雨作霓裳。’乐天诗注云：‘开元中，西凉府节度使杨敬述造。’郑愚《津阳门诗》注云：‘叶法善尝引上入月宫，闻仙乐，及上归，但记其半，遂于笛中写之。会西凉府都督杨敬述进《婆罗门曲》，与其声调相符，遂以月中所闻为散序，用敬述所进为其腔，而名《霓裳羽衣曲》。’诸说各不同。今蒲州逍遥楼楣上有唐人横书，类梵字，相传是《霓裳》谱，字训不通，莫知是非。或谓今燕部有《献仙音曲》，乃其遗声。然《霓裳》本谓之道调法曲，今《献仙音》乃小石调耳，未知孰是？”

　　“山围故国周遭在，潮打空城寂寞回。淮水东边旧时月，夜深还过女墙来。”乐天掉头苦吟，叹赏良久曰：“《石头诗》云‘潮打空城寂寞回’，吾知后之诗人，不复措辞矣。”禹锡《金陵五题》自叙云。

　　禹锡与乐天唱和，号《刘白唱和集》。与裴度唱和，号《汝洛集》。与令狐楚唱和，号《彭阳唱和集》。与李德裕唱和，号《吴蜀集》。

　　禹锡，字梦得。附叔文，擢度支员外郎。人不敢斥其名，号“二王刘柳”。宪宗立，禹锡贬连州。未至，斥朗州司马，作《竹枝词》。武元衡初不为宗元所喜，自中丞下除右庶子。及是执政，禹锡久落魄，乃作《问大钧》、《谪九年》等赋，又叙张九龄事为诗，感讽权要。久之，召还，宰相欲任南省郎，乃作《元都观看花君子诗》，当路不喜，出为播州，易连州，徙夔州。由和州刺史入为主客郎中，复作《游元都观诗》，有“兔葵”、“燕麦”之语，闻者益薄其行。俄分司东都，裴度荐为集贤学士。度罢，出刺苏州，徙汝、同二州。会昌时，检校礼部尚书，卒。

　　禹锡晚年与白傅友善，诗笔文章时无在其右者。常与禹锡唱和往来，因集其诗而序之曰：“彭城刘梦得，诗豪者也。其锋森然，少敢当者。予不量力，往往犯之。夫合应者声同，交争者力敌，一往一复，欲罢不能。由是每制一篇，先于视草，视竟则兴作，兴作则文成。一二年来，日寻笔研，同和赠答，不觉滋多。大和三年春已前，纸墨所存者，凡一百三十八首，其余乘兴仗醉、卒然口号者，不在此数。因而命小侄龟儿，编勒成两轴，仍写二本，一付龟儿，一授梦得小男昆郎，各令收载，附两家文集。予顷与元微之唱和颇多，或在人口。尝戏微之云：‘仆与足下，二十年来为文友诗敌，幸也，亦不幸也。吟咏情性，播扬名声，其适遗形，其乐忘老，幸也；然江南士女语才子者，多云元、白，以子之故，使仆不得独步于吴越间，此亦不幸也。’今垂老复遇梦得，非重不幸耶！梦得，文之神妙，莫先于诗。若妙与神，则吾岂敢。如梦得‘雪里高山头白早，海中仙果子生迟’，‘沉舟侧畔千帆过，病树前头万木春’之句，类真谓神妙矣。在在处处，应有灵物护持，岂两家子弟秘藏而已。”其为名流许与如此。

　　“故国思如此，若为天外心。”《寄白公》句。“湖上收宿雨。”句。“故人日已远，窗下尘满琴。坐对一樽酒，恨多无力斟。幕疏萤色迥，露重月华深。万境与群籁，此时情岂任。”《无题》。“禅思何妨在玉琴，真僧不见听时心。秋堂境寂夜方半，云去苍梧湘水深。”《听琴》。右张为取作《主客图》。

　　梦得曰：“柳八《驳韩十八平淮西碑文》：‘左餐右粥，何如我《平淮西雅》云：仰父俯子。韩碑兼有帽子，使我为之，便说用兵伐叛矣。’”梦得曰：“韩碑柳雅，余为诗云：‘城中晨鸡喔喔鸣，城中鼓角声和平。’美愬之入蔡城也，须臾之间，贼无觉者。又落句云：‘始于元和十二载，四海重见升平时。’以见平淮之年云。”

　　禹锡《叙董侹文集》云：“诗其文章之蕴耶！义得而言丧，故微而难能；境生于象外，故精而寡和。千里之谬，不容秋毫。非有的然之姿，可使户晓。必俟知者，然后鼓行于时。自建安距永明以还，词人比肩唱和相发，有以朔风零雨，高视天下。虽蝉噪鸟鸣，蔚在史策。国朝因之，粲然复兴，由篇章以跻贵仕者，相踵而起。”

　　封孟绅

　　《行不由径诗》云：“欲速意何成，康庄欲砥平。天衢皆利往，吾道泰方行。不复由荒径，无由见蒋生。三条遵广达，九轨尚安贞。紫陌悠悠去，芳尘步步清。澹台千载后，公正有遗名。”

　　孟绅，贞元十五年高郢下进士第一人，终于太常卿。

　　陈润

　　《赋得浦外虹》云：“日影化为虹，弯弯出浦东。一条微雨后，五色片云中。轮势随天度，桥形跨海通。还将饮水处，持送使车雄。”

　　《送骆征君》云：“野人膺辟命，溪上掩柴扉。黄卷犹将去，青山岂更归。马留苔藓迹，人脱薜萝衣。他日相思处，天边望少微。”

　　《东都所居寒食下作》云：“江南寒食早，二月杜鹃鸣。日暖山初绿，春寒雨欲晴。浴蚕看社日，改火待清明。更喜瓜田好，令人忆邵平。”

　　《赋得秋河曙耿耿》云：“晓望秋高夜，微明欲曙河。桥成鹊已去，机罢女应过。月上殊开练，云行类动波。寻源不可到，耿耿复如何。”

　　润，大历间人，终坊州鄜城县令，乐天之外祖也。

　　“丈夫不感恩，感恩宁有泪。心头感恩血，一滴染天地。”右张为取作《主客图》。  
　 
卷四十

　　范传正　薛存诚　贾岛　马异　张登　包佶　长孙佐辅　李正封　崔护　张又新　陆复礼　柳公权　陆鸿渐　王季则　王公亮　徐牧　陈存

　　范传正

　　《谢真人过旧山》云：“麾盖从仙府，笙歌入旧山。水流丹灶缺，云起草堂关。白鹿行为卫，青鸾舞自闲。种松鳞未立，移石藓仍斑。望路烟霞外，回舆岩岫间。岂唯辽西鹤，空叹令威还。”

　　鲍溶《人日陪宣州范中丞传正与范侍御宴》云：“人日春风绽早梅，谢家兄弟看花来。吴姬对酒歌千曲，秦语留人酒百杯。丝柳向空初宛转，玉山看日渐徘徊。流光易去欢难得，莫厌频频上此台。”

　　传正元和十二年廉问宣池，迁李白坟于青山之阳，为铭曰：“嵩岳降神，是生辅臣。蓬莱谴真，斯为逸人。晋有七贤，唐称八仙。应彼星象，唯公一焉。晦以麴糵，畅于文编。万象奔走乎笔端，万虑泯灭乎樽前。卧必酒瓮，行唯酒舡。吟风咏月，席地幕天。但贵乎适其所适，不知夫所以然而然。至今尚疑其醉在千日，宁审乎寿终百年！谢家山兮李公墓，异代诗流同此路。旧坟卑庳风雨侵，新宅爽垲松柏林。故乡万里且无嗣，二女从民永于此。猗欤琢石为二碑，一藏幽隧一临岐。岸深谷高变化时，一存一毁名不亏。”

　　传正为宣歙观察，颇事华侈。宪宗知之，代还，拜光禄卿。好古，性情悍。初自整饬，官益达，用度益奢。倾资货市权贵欢，私公府如家帑，亦幸素有名，得不败云。

　　薛存诚

　　《暮春自南台丞再除给事中仍是本厅几榻杖履宛然如旧》云：“再入青琐闱，忝官诚自非。拂尘惊物在，开户似僧归。积草渐无迳，残花犹洒衣。禁垣偏日近，行坐是恩辉。”

　　卢纶《同存诚登栖岩寺》云：“蹇蹇步难前，上山如上天。尘泥来自晚，猿鸟到何先。万壑应孤磬，百花通一泉。苍苍此明月，下界正沉眠。”

　　存诚，字资明，河中人。登贞元进士第。和易容物，而当官毅然不可夺。元和末，为御史中丞，卒。

　　贾岛

　　字浪仙，范阳人。初为浮屠，名无本。能诗，独变格入僻，似矫艳于元、白。来洛阳，韩愈教为文，去浮屠，举进士，终普州司户。岛久不第，吟《病蝉》之句，以刺公卿。或奏岛与平曾等为十恶，逐之。诗曰：“病蝉飞不得，向我掌中行。折翼犹能薄，酸吟尚极清。露华凝在腹，尘点误侵睛。黄雀并乌鸟，俱怀害尔情。”大中末，授遂州长江簿。初之任，届东川，守者厚礼之，岛献《感恩诗》曰：“匏革奏终非独乐，军城未晓启重门。何时却入三台贵，此日空知八座尊。罗绮舞间收雨点，貔貅斗外卷云根。逐迁属吏随宾列，拨棹扁舟不忘恩。”自长江迁普州司仓，方干自镜湖寄诗曰：“乱山重复叠，何路访先生。岂料多才者，空垂不第名。闲曹犹得醉，薄俸亦胜耕。莫问吟诗苦，年年芳草平。”岛至老无子，因啖牛肉得疾，终于传舍。

　　《延康吟》云：“寄居延寿里，为与延康邻。不爱延康里，爱此里中人。人非十年故，人非九族亲。人有不朽语，得之烟山春。”

　　《望山诗》云：“南山三十里，不见逾一旬。冒雨时立望，望之如朋亲。虬龙一掬波，洗荡千万春。日日雨不断，怨杀望山人。天事不可长，劲风来如奔。阴淫一已扫，浩翠写国门。长安百万家，家家张屏新。谁家最好山，我愿为其邻。”

　　《朝饥》云：“市中有樵山，此舍无朝烟。井底有甘泉，釜中乃空然。我要见白日，雪来塞青天。立闻西床琴，冻折两三弦。饥莫诣他门，古人有拙言。”

　　《再投李益常侍》云：“何处初投刺，当时赴尹京。淹留花柳变，然诺肺肠倾。避暑蝉移树，高眠雁过城。人家嵩岳色，公府洛河声。联句逄秋尽，尝茶见月生。新衣裁白纻，思从曲江行。”

　　王建寄岛诗云：“尽日吟诗坐忍饥，万人中觅似君稀。僮眠冷榻朝犹卧，驴放秋田夜不归。傍暖旋收红落叶，觉寒重着旧生衣。曲江池畔时时到，为爱鸬鹚雨里飞。”

　　岛诗有警句，韩退之喜之。其《渡桑乾诗》曰：“客舍并州三十霜，归心日夜忆咸阳。如今更渡桑乾水，却望并州是故乡。”又《赴长江道中诗》曰：“策杖驰山驿，逄人问梓州。长江那日到，行客替生愁。”

　　晋公度初立第于街西兴化里，凿池种竹，起台榭。岛方下第，或以为执政恶之，故不在选，怨愤题诗曰：“破却千家作一池，不栽桃李种蔷薇。蔷薇花落秋风起，荆棘满庭君始知。”皆恶其不逊。

　　岛为僧时，洛阳令不许僧午后出寺。贾有诗云：“不如牛与羊，犹得日暮归。”韩愈惜其才，俾反俗应举，贻其诗云：“孟郊死葬北邙山，日月星辰顿觉闲。天恐文章中断绝，再生贾岛在人间。”由是振名。或曰：非退之诗。

　　《送长安惟鉴法师》云：“讲经春色里，花绕御床飞。南海几回渡，旧山临老归。触风香损印，沾雨磬生衣。云水路迢递，往来消息稀。”

　　《题杜司户亭子》云：“床头枕是溪中石，井底泉通竹下池。宿客未眠过夜半，独闻山雨到来时。”

　　《题李款幽居》云：“闲居少邻并，草径入荒村。鸟宿池中树，僧敲月下门。过桥分夜色，移石动云根。暂去还来此，幽期不负言。”

　　《哭柏岩和尚》云：“苔覆石床新，吾师去几春。写留行道影，焚却坐禅身。塔院关松雪，房门锁隙尘。自嫌双泪下，不是解空人。”永叔云：“焚却坐禅身”，乃是烧杀活和尚也。

　　《哭孟郊》云：“身死声名在，多应万古传。寡妻无子息，破宅带林泉。塳近登山道，诗随过海船。故人相吊后，斜日下寒天。”

　　普州有岳阳山，岛葬于此，唐安程锜从事倅岳阳，有诗曰：“倚恃才难继，昂藏貎不恭。骑驴冲太尹，夺卷误宣宗。驰誉超前辈，居官下我侬。司仓旧曹署，一见一心忡。”唐末举子李克恭有诗曰：“一一元微缥缈成，尽吟方更爽神情。宣宗谪去为闲事，韩愈知来已振名。海底也应搜得净，月轮常被玩教倾。如何未隔四十载，不遇论量向此生。”

　　“夜半长安雨，灯前越客吟。”《赠吴处士》句。“岛屿夏云起，汀洲芳草深。”句。“秋风吹渭水，落叶满长安。”句。“山钟夜渡空江水，汀月寒生古石楼。”句。“旧国别多日，故人无少年。”句。右张为取作《主客图》。

　　李洞《过浪仙旧地》云：“鹤外唐来有谪星，长江东注冷沧溟。境搜松雪仙人岛，吟歇林泉主簿厅。片月已能临榜黑，遥天何益抱坟青。年年谁不登高第，未胜骑驴入画屏。”

　　《姚合寄岛》云：“寂寞荒原下，南山只隔篱。家贫惟我并，诗好复谁知。草色无穷处，虫声少尽时。朝昏鼓不到，闲卧益相思。”

　　浪仙《寄友人》云：“一日不作诗，心源如废井。笔砚为辘轳，吟咏作萦绠。朝来重汲引，依旧得清冷。书赠同怀人，词中作苦辛。”

　　岛赴举至京，骑驴赋诗，得“僧推月下门”之句，欲改“推”作“敲”，引手作推敲之势，未决，不觉冲大尹韩愈，乃具言。愈曰：“敲字佳矣。”遂并辔论诗久之。或云吟“落叶满长安”之句，唐突大尹刘栖楚，被系一夕，放之。

　　马异

　　《送皇甫湜赴举》云：“马啼声特特，去入天子国。借问去是谁，秀才皇甫湜。吞吐一腹文，八音兼五色。主文有崔李，郁郁为朝德。青铜镜必明，朱丝绳必直。称意太平年，愿子长相忆。”

　　《贞元旱岁》云：“赤地炎都寸草无，百川水沸煮虫鱼。定应焦烂无人救，泪落三篇古尚书。”

　　《暮春醉中寄李干》云：“欢异且交亲，酒生开瓮春。不须愁犯卯，且乞醉过申。折草为筹箸，铺花作锦裀。娇莺解言语，留客也殷勤。”

　　异，河南人，与卢仝结交。《答仝结交诗》云：“有鸟自南翔口衔一书札，达我山之维。开缄金玉焕陆离，乃是卢仝结交诗。此诗峭绝天边格，力与文星色相射。长河拔作数条丝，太华磨成一拳石。莫嗟独笑无往还，月中芳桂难追攀。况值乱邦不平年，回陵到谷如等闲。与君俯首大艰阻，喙长三尺不得语。因君今日形章句，羡猕猴兮着衣裳。悲蚯蚓兮安翅羽，上天不失察，仰我为辽天失所。将吾剑兮切淤泥，使良骥兮捕老鼠。昨日脱身卑贱笼，卯星借与老人峰。抱锄筑地芸芝术，偃盖参天旧有松。我与松兮保身世，卧居居兮起于于，潄潺潺兮聆嘒嘒。道在其中可终岁，不教辜负尧为帝。烧我荷衣摧我身，回看天地如砥平。钢刀剉骨不辞去，卑穷君子今明明。俯首辞山心惨恻，白云虽收恋不得。看云且拟直须臾，疾风又卷西飞翼。为报覃怀新结交，死生富贵存后凋。我心不畏朱公叔，君意须防刘孝标。以胶投漆苦不早，就中相去万里道。河水悠悠山之间，无由把袂摅怀抱。忆卢仝，吟仝文，能治恶臭成兰薰。不知何处清风夕，拟使张华见陆云。”

　　张登

　　《招客游寺》云：“江城吏散倦春阴，山寺鸣钟隔雨深。招取遗民赴僧社，竹堂分坐静看心。”

　　《小雪日戏题绝句》云：“甲子徒推小雪天，刺梧犹绿槿花然。融和长养无时歇，却是炎洲雨露偏。”

　　《送王主簿游南海》云：“平生推久要，留滞共三年。明日东南路，穷荒雾露天。旷怀常寄酒，素业不言钱。道在贫非病，时来丑亦妍。过山乘蜡屐，涉海附楼船。行矣无为恨，宗门有大贤。”

　　《上巳泛舟诗》云：“令节推元巳，天涯喜有期。初筵临泛地，旧俗祓禳时。枉渚潮新上，残春日正迟。竹枝游女曲，桃叶渡江词。风鹢今方退，沙鸥亦未疑。且同山简醉，倒载莫褰帷。”

　　刘梦得有《扬州春夜与李端公益张侍御登段侍御平仲同会水馆对酒联句诗》。登始以巾褐就辟，历卫佐廷评。贞元中为河南士曹，迁殿院，为漳州刺史。坐公累受劾，感疾卒。权载之序其文曰：“清河张登，刚洁介特，不趋和从俗。循性属词，发为英华。自河南士掾满岁，计相表为殿中侍御史，董赋江南。无何，授漳州刺史。居七年，坐公事受劾，吏议侵诬，胸臆约结，感疾不起。君疾卑谄细人，白黑太明，矫枉愤厉，往往过正。故其赋有云：‘鹖必斗而知毙，龙虽屠而不驯。’又云：‘贱而荣兮跌而丧，痛一世之纷沦。’皆所以感愤顿挫，放言叙心，兆忧贾祸，常必由之。二十年间，数免稀迁，志力相盩，斯亦从古才士之所患也。‘道虽由己，感于知己；名不加人，成必因人’，此登之语也。”

　　包佶

　　字幼正，润州人。登进士第，为谏议大夫。坐善元载，贬岭南。刘晏奏起为汴东两税使。贞元中，为诗寄刘长卿云：“波澜喧众口，藜藿静吾庐。丧马思开卦，占鸮懒发书。”叙其迁谪之状也。

　　父融，与贺知章、张若虚、张旭号“吴中四士”。

　　《酬于侍郎湖南见寄》云：“桂岭千崖断，湘流一派通。长沙今贾傅，东海旧于公。章甫经殊俗，离骚继雅风。金闺文作字，玉匣气成虹。翰墨时无侣，丹青夙在公。主恩留左掖，人望积南宫。巧拙循名异，浮沉顾位同。九迁归上略，三已契愚衷。责谢庭中礼，悲宽塞上翁。楚材欣有适，燕石愧无功。山晓重岚外，林春苦雾中。雪花翻海鹤，波影到江枫。去札频逄信，回帆早挂空。避贤方有日，非敢爱微躬。”

　　《赠庐山白鹤观刘尊师》云：“苍苍五老雾中坛，杳杳二山洞里官。手护昆仑象牙简，心推霹雳枣枝盘。春飞雪粉加毫润，晓潄膏琼冰去声。齿寒。渐恨流年筋力少，唯思露冕事星冠。”

　　《岭下卧病寄刘长卿》云：“唯有贫兼病，能令亲爱疏。岁时空放逐，身世付空虚。胫弱秋添絮，头风晓废梳。波澜喧众口，藜藿静吾庐。丧马思开卦，占鸮懒发书。十年江海隔，离恨子知予。”

　　长孙佐辅

　　《拟古咏河边枯树》云：“野火烧枝水洗根，数围孤树半心存。应是无机承雨露，却将春色寄苔痕。”

　　《别友人》云：“愁多不忍醒时别，想极还寻静处行。谁遣同衾又分手，不如行路本无情。”

　　佐辅，德宗时人，弟公辅为吉州刺史，佐辅往依焉。

　　佐辅有《伤故人歌妓》云：“愁脸无红衣满尘，万家门户不容身。曾将一笑君前去，误杀几多回顾人。”右张为取此诗作《主客图》。

　　《南中客舍对雨送故人归北》云：“猿声啾啾雁声苦，卷帘相对愁不语。几年客吴君在楚，况送君归我犹阻。家书作得不忍封，北风吹断阶前雨。”

　　《杭州秋日别故友》云：“相见又相别，大江秋水深。悲欢一世事，去住两乡心。淅沥篱下叶，凄清阶上琴。独随孤棹去，何处更同衾。”

　　《代别后梦别》云：“别中还梦别，悲后更生悲。觉梦俱千里，追随难再期。翻思梦里苦，却恨觉来迟。纵是非真事，何妨梦会时。”

　　《答边信》云：“征人去年戍辽水，夜得边书字盈纸。挥刀就烛裁红绮，结作同心答千里。君寄边书书莫绝，妾答同心心自结。同心再解心不离，书字频看字愁灭。结成一夜和泪封，贮书只在怀袖中。莫如书字固难久，愿学同心长可同。”

　　《对镜吟》云：“忆昔逄君新纳聘，青铜铸出千年镜。意怜光彩固无瑕，义比恩情永相映。每将鉴面兼鉴心，鉴来不辍情愈深。君非结心空结带，结处尚新恩已背。开帘览镜悲难语，对面相看孟门阻。掩匣徒惭双凤飞，悬台欲效孤鸾舞。昔日照来人共许，今朝照罢自生疑。镜上有尘犹可拂，君恩讵肯无回时。”

　　《山行书事》云：“日落风，驱车行远郊。中心有所悲，古墓穿黄茅。茅中狐兔窠，四面乌鸢巢。鬼火时独出，人烟不相交。行行近破村，一径欹还坳。迎霜听蟋蟀，向月看蟏蛸。翁喜客来坐，客来羞厨庖。浊醪夸拨螘，时果仍新苞。相欢对寒炉，呼儿爇枯梢。性朴颇近古，其言无斗筲。忧欢世上并，岁月途中抛。谁知问津客，空作杨雄嘲。”

　　《古宫怨》云：“窗前好树名玫瑰，去年花落今年开。无情春色尚识返，君心忽断何时来。忆昔妆成候仙杖，宫锁玲珑日新上。拊心却笑西子颦，掩鼻谁忧郑姬谤。草染文章衣下履，花粘甲乙床前帐。三千玉貎休自夸，十二金钗独相向。盛衰倾夺欲何如，娇爱翻悲逐佞谀。重远岂能惭沼鹄，弃前方见泣船鱼。看笼不记薰龙脑，咏扇空曾秃鼠须。始喜类萝新托柏，终伤如荠却甘荼。院深独开还独闭，鹦鹉惊飞苔覆地。满箱旧赐前日衣，滴枕新垂夜来泪。恨多开镜照还悲，绿髻青娥尚未衰。莫道新缣长绝比，犹逢故剑会相追。”

　　李正封

　　《洛阳清明日雨霁》云：“晓日清明天，夜来嵩少雨。千门尚烟火，九陌无尘土。酒绿河桥春，漏闲宫殿午。游人恋芳草，半犯严城鼓。”

　　《咏露》云：“霏霏灵液重，云表无声落。沾树急元蝉，洒池栖皓鹤。流尘清远陌，飞月澄高阁。宵润玉堂帘，曙寒金井索。佳人比珠泪，坐感空绡薄。”

　　唐文皇好诗，大和中赏牡丹，上谓程修己曰：“今京邑人传牡丹诗，谁为首出？”对曰：“中书舍人李正封诗：‘天香夜染衣，国色朝酣酒。’”时杨妃侍，上曰：“妆台前宜饮以一紫金盏酒，则正封之诗见矣。”

　　《夏游招隐寺暴雨晚晴》云：“竹柏风雨过，萧疏台殿凉。石渠泻奔溜，金刹照颓阳。鹤飞岩烟碧，鹿鸣涧草香。山僧引清梵，幡盖绕回廊。”

　　《禅门寺暮钟》云：“簨簴高悬于阗钟，黄昏发地殷龙宫。游人忆到嵩山夜，叠阁连楼倚太空。”

　　退之、正封从军，有《晚秋郾城联句诗》，正封云：“从军古云乐，谈笑青油幕。灯明夜观棋，月暗秋城柝。”遂为警策。

　　正封，字中护，终监察御史。

　　崔护

　　《晓鸡》云：“黯黯严城罢鼓鼙，数声相续出寒栖。不嫌惊破纱窗梦，却恐为妖半夜啼。”

　　《山鸡舞石镜》云：“庐峰开石镜，人说舞山鸡。物象纤无隐，禽情目自迷。景当烟雾歇，心喜锦翎齐。宛转乌呈彩，婆娑凤欲栖。何言资羽族，在地得天倪。应笑翰音者，终朝饮败醯。”

　　沈存中云：“唐人以诗主人物，故虽小诗，莫不烻揉极工而后已，所谓旬锻月炼者，信非虚言。小说护《题城南诗》，其始曰：‘去年今日此门中，人面桃花相映红。人面不知何处去，桃花依旧笑春风。’后以其意未全，语未工，改第三句曰‘人面只今何处去’，至今所传有此两本，惟《本事诗》作‘只今何处在’。唐人作诗，大率如此，虽有两‘今’字不恤也，取语意为主耳。后人以其有两‘今’字，故多行前篇。”《笔谈》。

　　护举进士不第，清明独游都城南，得村居，花木丛萃。叩门久，有女子自门隙问之，对曰：“寻春独行，酒渴求饮。”女子启关，以盂水至。独倚小桃柯伫立，而意属殊厚。崔辞起，送至门，如不胜情而入。后绝不复至。及来岁清明，径往寻之，门庭如故，而户扃锁矣。因题“去年今日此门中”之诗于其左扉。

　　护，字殷功。贞元十二年登第，终岭南节度使。

　　张又新

　　《郡斋三月下旬作》云：“春事日已歇，池塘旷幽寻。残红披独坠，初绿间浅深。偃仰卷芳褥，顾步爱新阴。谋春未及竟，夏初遽见侵。”

　　《三月五日陪裴大夫泛长沙东湖诗》云：“上巳余风景，芳辰集远坰。彩舟浮泛荡，绣毂下娉婷。栖树回葱旧，笙歌转杳冥。湖光迷翡翠，草色醉蜻蜓。鸟弄桐花日，鱼翻谷雨萍。从今留胜会，谁看画兰亭。”

　　《五月水边柳诗》云：“结根挺涯涘，垂影覆清浅。睡脸寒未开，懒腰晴更软。摇空条已重，拂水带方展。似醉烟景凝，如愁月露泫。丝长鱼误恐，枝弱禽惊践。怅别几多情，含春任攀搴。”

　　时号又新“张三头”，谓进士状头、宏词敕头、京兆解头。

　　又新尝作广陵从事，有酒妓，每致情焉。后二十年罢江南郡，舟道广陵，适李绅镇淮南，又新方惧其仇己，而又遇风，漂没二子。绅悯然，复书曰：“端溪不让之辞，愚罔怀怨；荆浦沉沦之事，鄙实悯然。”宴遇殊厚。前所谓酒妓者犹在席，又新以指染酒，题盘上为词曰：“云雨分飞二十年，当时求梦不曾眠。今来头白重相见，还上襄阳玳瑁筵。”李即命妓歌以送酒。又新与杨虔州善，杨妻李有德无容，又新求婚于杨曰：“得美室足矣。”杨曰：“但与我同好，定谐君心。”又新既成婚，殊失望，乃为诗曰：“牡丹一朵直千金，将谓从来色最深。今日满栏开似雪，一生辜负看花心。”看，一作惜。

　　又新，字孔昭，荐之子。附逄吉，罢贬汀州刺史。又附李训，训死，复坐贬，终左司郎中。

　　陆复礼

　　正元八年，宏词试《中和节诏赐公卿尺诗》云：“春仲令初吉，欢娱乐大中。皇恩贞百度，宝尺赐群公。欲使方隅法，还令规矩同。捧观珍质丽，拜受圣恩崇。如荷丘山重，思酬分寸功。从兹度天地，与国庆无穷。”是岁复礼第一人，李观、裴度次之。

　　柳公权

　　公权武宗朝在内廷，上常怒一宫嫔久之，既而复召，谓公权曰：“朕怪此人，若得学士一篇，当释然矣。”目御前蜀笺数十幅授之。公权略不伫思，而成一绝曰：“不分前时忤主恩，已甘寂寞守长门。今朝却得君王顾，重入椒房拭泪痕。”上大悦，令宫人上前拜谢之。

　　文宗时，充翰林学士，从幸未央宫，苑中驻跸，谓公权曰：“我有一喜事，边士衣赐久不及时，今年二月给春衣讫。”公权前奉贺。上曰：“可贺我以诗。”宫人迫其口进，公权应声曰：“去岁虽无战，今年未得归。皇恩何以报，春日得春衣。”上悦，激赏之。

　　文宗夏日与诸学士联句曰：“人皆苦炎热，我爱夏日长。”公权续曰：“薰风自南来，殿阁生微凉。”五学士属和，帝独讽公权两句，曰：“辞清意足，不可多得。”乃令公权题于壁上，字方圆五寸。帝视之，叹曰：“钟王复生，无以加矣。”

　　公权，字诚悬，卒于太子太保。

　　陆鸿渐

　　太子文学陆鸿渐，名羽，其先不知何许人。景陵龙盖寺僧姓陆，于堤上得初生儿，收育之，遂以陆为氏。及长，聪俊多闻，学赡辞逸，恢谐辨捷。性嗜茶，始创煎茶法，至今鬻茶之家，陶为其像，置于炀器之间，云宜茶足利。至大和中，复州有一老僧，云是陆僧弟子，常讽其歌云：“不羡黄金罍，不羡白玉杯，不羡朝入省，不羡暮入台。唯羡西江水，长向金陵城下来。”鸿渐又撰《茶经》三卷，行于代。今为鸿渐形，因目为茶神，有售则祭之，无则以釜汤沃之。

　　皇甫曾《送鸿渐采茶相过诗》云：“千峰待逋客，香茗复丛生。采摘知深处，烟霞羡独行。幽期山寺远，野饭石泉清。寂寂然灯夜，相思一磬声。”

　　吴门有辟疆园，地多怪石，鸿渐《玩月诗》云：“辟疆旧林阆，惟石终相向。”

　　权载之《送陆太祝赴湖南幕诗》云：“不惮征路遥，定缘宾礼重。新知折柳赠，旧侣乘蓝送。此去嘉句多，枫江接云梦。”按鸿渐自太子文学徙太常寺太祝，不就职。

　　王季则

　　《鱼上冰》云：“北陆收寒尽，东风解冻初。冰消通浅溜，气变跃潜鱼。应节似知化，扬鬐任所如。浮沉非乐藻，沿溯异传书。缀网时空久，临川意有余。为龙将可望，今日愧才虚。”

　　季则，登元和进士第。

　　王公亮

　　《鱼上冰诗》云：“春生寒气减，稍动久潜鱼。乍喜东风至，来看曲岸初。出冰朱鬛见，望日锦鳞舒。渐觉流澌近，还欣掉尾余。噞喁情自乐，沿溯意宁疏。傥得随鳞化，终能上太虚。”

　　公亮，登正元进士第。长庆初，上《兵书》十八卷，自司门郎中为商州刺史。制云：“茂于学，精于文，文学之外，有折毫刜钟之用。自佐戎律，领郡符，持宪为郎，皆称厥职。命以为商州，以尔精敏，当自得中。”

　　徐牧

　　《临渊羡鱼诗》云：“清泚濯缨处，今来喜一临。惭无下钓处，空有羡鱼心。退省时频改，谋身岁屡沉。鬛成川上媚，网就水宁深。頳尾临波里，朱须破浪浔。此时傥不漏，江上免行吟。”

　　陈存

　　《穆陵路诗》云：“西游匣长剑，日暮湘楚间。歇马上秋草，逢人问故关。孤村绿塘水，旷野白云山。方念此中去，何时此路还。”

　　《寓居武丁馆》云：“暑雨飘已过，凉飙触幽衿。虚馆无喧尘，绿槐多昼阴。俯视古苔积，仰聆早蝉吟。放卷一长想，闲门千里心。”

　　《送刘秀才南归诗》云：“鸟啼杨柳垂，此别千万里。古路入商山，春风生灞水。停车落日在，罢酒离人起。蓬户寄龙沙，送归情讵已。”

　　存，大历、正元间诗人。  
　 
卷四十一

　　白行简　章孝标　施肩吾　鲍溶　孟简　李程　张萧远　许康佐　许尧佐　张南史　徐凝　朱昼　侯喜　蒋防

　　白行简

　　《春从何处来诗》云：“欲识春生处，先从木德来。入门潜报柳，度岭暗惊梅。透雪寒光散，销冰水镜开。晓迎郊骑发，夜逐斗光回。淑气空中变，新声雨后催。偏宜资律吕，应是候阳台。”

　　《在巴南望郡南山》云：“临江一嶂白云间，红绿层层锦绣班。不作巴南天外意，何殊昭应望骊山。”乐天和云：“返照前山云树明，从君苦道似华清。试听肠断巴猿叫，早晚骊山有此声。”时乐天在忠州。

　　《九日作》云：“降敌意何如，穷荒九日初。三秋异乡客，一纸故人书。对酒情无限，开缄思有余。感时空寂寞，怀旧几踌躇。雁尽平沙迥，烟销大漠虚。登台南望处，掩泪对双鱼。”

　　行简以《滤水罗赋》得名，其警句云：“焦螟之生必全，有以小为贵者；江汉之流虽大，尽可以一贯之。”又曰：“夕挂于壁，如满月之在天；晓用于人，状圆荷之映水。”

　　行简，字知退，敏而有词。元和二年登第，为度支郎中。宝历二年卒。

　　行简小字阿怜，乐天《同宿湖亭诗》云：“浔阳少有风情客，招宿湖亭尽却回。水槛虚凉风月好，夜深惟有阿怜来。”

　　行简恩赐章服，乐天以诗寄之云：“吾年五十加朝散，尔亦今年赐服章。齿发恰同知命岁，官衔俱是客曹郎。予兄弟年五十赐绯，俱是主客郎官。荣传锦帐花联萼，彩动绫袍雁趁行。大抵着绯宜老大，莫嫌秋鬓数茎霜。”

　　章孝标

　　孝标元和十三年下第，时辈多为诗以刺主司，独孝标为《归燕诗》留献，侍郎庾承宣得诗，展转吟讽，庾果重典礼曹，孝标来年登第。诗云：“旧垒危巢泥已落，今年故向社前归。连云大厦无栖处，更望谁家门户飞。”孝标及第，除正字，东归，题杭州樟亭驿云：“樟亭驿上题诗客，一半寻为山下尘。世事日随流水去，红花还似白头人。”初成，落句云“红花真笑白头人”，改为“还似”，且曰：“我将老成名，似花芳艳，讵能久乎！”及还乡而逝。或曰：“前有八元，后有孝标，皆桐庐人，复同姓，而皆不达矣。”

　　李绅镇扬州，请孝标赋《春雪诗》，命题于台盘上。孝标唯然，索笔一挥云：“六出花飞处处飘，粘窗拂砌上寒条。朱门到晚难盈尺，尽是三军喜气销。”

　　孝标及第后，寄绅曰：“及第全胜十改官，金鞍镀了出长安。马头渐入扬州郭，为报时人洗眼看。”绅以一绝箴之曰：“假金方用真金镀，若是真金不镀金。十载长安得一第，何须空腹用高心。”

　　孝标，大和中山南东道从事，试大理评事。

　　“明日銮舆欲向东，守宫金翠带愁红。九门佳气已西去，千里花开一夜风。”无题。右张为取诗为《主客图》。

　　《归海上旧居》云：“乡路绕蒹葭，萦纡出海涯。人衣被蜃气，鸟迹印盐花。草没题诗石，潮推坐钓槎。还归旧窗里，凝思赏烟霞。”

　　《长安秋日》云：“田家无五行，水旱卜蛙声。牛犊乘春放，儿孙候暖耕。池塘烟未起，桑柘雨初晴。岁晚香醪熟，村村自送迎。”右二诗韦庄取为《又元集》。

　　施肩吾

　　肩吾，洪州人。元和十年登第，以洪州西山羽化之地，慕其真风，高蹈于此。

　　为诗奇丽，著百韵《山居诗》，才情富赡。如“荷翻紫盖摇波面，蒲莹青刀插水湄”，又“烟粘薜荔龙须软，雨压芭蕉凤翅垂”。又《赠边将诗》曰：“轻生奉国不为难，战苦身多旧箭瘢。玉匣锁龙鳞甲冷，金铃衬骨羽毛寒。皂貂拥出花当背，白马骑来月在鞍。犹恐边人窥近塞，柳营时把阵图看。”又《上礼部侍郎陈情》云：“九重城里无亲识，八百人中独姓施。弱羽飞时攒箭险，蹇驴行处薄冰危。晴天欲照盆难反，贫女如花镜不知。却向从来受恩地，再求青律变寒枝。”又《赠友人下第闲居》云：“花眼绽红斟酒看，药心抽绿带烟锄。”皆轻巧之极。

　　《惜花》云：“落尽万株红，无人解系风。今朝芳径里，惆怅锦机空。”

　　隋曲有《疏勒盐》，唐曲有《突厥盐》、《阿鹊盐》。或云关中人谓好为盐，故肩吾诗云：“颠狂楚客歌成雪，媚赖吴娘笑是盐。”盖当时语也。今《杖鼓谱》中尚有炎杖声。

　　《效古兴》云：“金雀无旧钗，缃绮无旧裾。唯有一寸心，长贮万里夫。南轩夜虫织已促，北牖飞蛾绕残烛。只言众口铄千金，谁信独愁销片玉。不知岁晚归不归，又将啼眼缝征衣。”

　　《夜宴曲》云：“兰缸如昼晓不眠，玉炉夜起沉香烟。青娥一行十二仙，欲笑不笑桃花燃。碧窗弄娇梳洗晚，户外不知云汉转。被郎嗔罚屠酥盏，酒入四肢红玉软。”

　　肩吾有“年来如抛梭，不老应不得”之句。又《及第后过扬子江诗》云：“忆昔将贡年，抱愁此江边。鱼龙互闪铄，白浪高于天。今日步青草，还来经此道。江神也世情，为我风色好。”右张为取作《主客图》。

　　张籍赠诗云：“世间渐觉无多事，难得空名未着身。合取药成相待吃，不须先作上天人。”又《送肩吾东归》云：“知君本是烟霞客，被荐因来城阙间。世业偏临七里濑，仙游多在四明山。早闻诗句传人遍，新得科名到处闲。惆怅灞亭相送去，云中琪树不同攀。”

　　鲍溶

　　《岐路诗》云：“北风送微寒，徒侣勤远程。忧人席不暖，残月马上明。飘飘岐路间，长见日初生。重嶂晓色浅，疏猿寒啼清。人间多岐路，常恐终身行。回见四方人，车轮无留声。空谷亦堪隐，下田非懒耕。古人有遗训，饱食非亲荣。我生礼义乡，少小见太平。圣贤犹羁旅，况复非其名。”

　　《长城作》云：“蒙公掳生人，北筑秦氏冤。祸兴萧墙内，万重防祸根。城成六国亡，宫阙启千门。生人半为土，何用空中原。奈何家天下，骨肉尚无恩。投沙拥海水，安得久不翻。乘高惨人魂，寒日易黄昏。枯骨贯朽铁，沙中如有言。万古骊山葬，谁知野火燔。”

　　《秋暮山中寄李益端公》云：“旧事与日远，秋花仍旧香。前年绣衣客，此节过此堂。侍臣不自高，笑解绣衣裳。眠云有余态，入鸟不乱行。我恐云岚色，损君鞍马光。君言此何言，且共覆前觞。古人重一笑，买日轻金装。日尽秉烛游，千年不能忘。君言此何言，明日皆异乡。明日非今日，山下道路长。一从山下去，天地再炎凉。此期果难得，梦君马元黄。”

　　许浑《过鲍溶宅有感》云：“寥落故人宅，重来身已亡。古苔残墨沼，深竹旧书堂。秋色馆池静，雨声云木凉。无因展交道，日暮倍心伤。”

　　溶登元和进士第，与韩愈、李正封、孟郊友善。

　　溶有《途中》句云：“跃马非壮岁，报恩无高功。斯言化为火，日夜焚深衷。”又《上太原王尚书》云：“天王委管籥，开闭秦北门。顶戴日月光，口宣雨露言。”又《秋怀》句云：“万里岐路多，一身天地窄。”右张为《主客图》取溶为工用博解宏拔主。

　　孟简

　　《惜分阴诗》云：“业广因功苦，拳拳志士心。九流难酌挹，四海易消沉。对景嗟移晷，窥园讵改阴。三冬劳聚学，驷景重兼金。刺股情方励，偷光思益深。再中如可冀，终嗣绝编音。”

　　元和中，简将试，诣日者卜之，曰：“近东门坐，即得之矣。”既入，即坐西廊。迫晚，忽得疾，邻坐请与终篇，见其姓，即东门也，乃擢上第。

　　简，字几道，德州人。元和中，为户部侍郎，以赃贬。后以太子宾客分司卒。尤工诗，尚节义。

　　简《拟古》云：“剑客不夸貌，主人知此心。但营纤毫义，肯计千万金。勇则看鸷击，愤来听虎吟。平生贵酬德，刃敌无幽深。”

　　李程

　　程，贞元中试《日五色赋》，破题云：“德动天鉴，祥开日华。”其卷已黜，杨于陵质之主文吕谓，于是已落重收。

　　《咏冰壶》云：“琢玉性惟坚，成壶体更圆。虚心含众象，应物受寒泉。温润资天质，清真禀自然。日融光自散，雪映色逾鲜。至鉴功宁宰，无私照岂偏。明将水镜对，白与粉闱连。拂拭终为美，提携伫见传。勿令毫发累，遗恨缀成篇。”

　　程，字表臣。为翰林学士，日过八砖乃至，时号“八砖学士”。宝历二年为相，最为帝所重，曰：“高飞之翮，长者在前。卿，朝廷羽翮也。”

　　张萧远

　　《履春冰诗》云：“一步一愁新，轻轻恐陷人。薄光全透日，残影半销春。蝉想行时翼，鱼惊跃处鳞。底虚难驻足，岸阔怯回身。岂暇踟蹰久，宁辞顾盼频。愿将兢慎意，从此赴通津。”

　　《观灯》云：“十万人家火烛光，门门开处见红妆。歌钟喧夜更漏暗，罗绮满街尘土香。星宿别从天畔出，莲花不向水中芳。宝钗骤马多遗落，依旧明朝在路傍。”

　　萧远，元和进士登第，与舒元舆声价俱美。出《唐摭言》。

　　“秦云寂寂僧还定，尽日无人鹿绕床。”句。“日暮风吹官渡柳，白鸦飞出石头墙。”《废城》句。“双双白燕入祠堂。”《乳石洞玉女祠》句。右张为取作《主客图》。

　　张籍有《弟萧远雪夜同宿诗》云：“数卷新游蜀客诗，长安僻巷得相随。草堂深夜携琴宿，说似青城馆里时。”

　　许康佐

　　《白云起封中诗》云：“英英白云起，呈瑞出封中。表圣宁依地，逢时岂待风。浮辉弥皎洁，流影忽冲融。自叶尧天美，谁言汉日同。泥金光乍掩，检玉气俄通。犹愿非烟瑞，亭亭不散空。”

　　元稹《酬许五康佐诗》云：“猿啼三峡雨，蝉报两京秋。珠玉惭新赠，芝兰忝旧游。他年问狂客，须向老农求。”

　　康佐，以中书舍人为翰林侍讲学士，与王起皆为文宗宠礼。帝读《春秋》，至“阍弑吴子余祭”，问“阍何人耶”？康佐以中官方强，不敢对。帝嘻笑。后问李训，训曰：“国君不近刑人，以为轻死之道。”帝曰：“朕近刑人多矣，得不虑哉？”训曰：“列圣知而不能远，恶而不能去，陛下念之，宗庙福也。”于是内谋翦除矣。康佐终于礼部尚书。

　　许尧佐

　　尧佐《金谷怀古》云：“石氏遗文在，凄凉见故园。清风思奏乐，衰草念行轩。舞榭苍苔掩，歌台落叶繁。断云归旧壑，流水咽新源。曲沼残烟敛，丛篁宿乌喧。唯余池上月，犹似对金樽。”

　　康佐诸弟，皆第进士，而尧佐最先进；又举宏词，为太子授书郎。八年，康佐继之。

　　尧佐，贞元十六年与炖煌张宗本、荥阳郑权皆佐征西府。后位谏议大夫，卒。

　　张南史

　　《陆胜宅秋暮雨中探韵》云：“同人永日自相将，深竹闲园偶辟疆。已被秋风交忆鲙，更闻寒雨劝飞觞。归心莫问三江水，旅服徒沾九月霜。醉里欲寻骑马路，萧条几处有垂杨。”

　　《送朱大北游》云：“岁暮一为别，江湖聊自宽。且无人事变，谁为客行难。郢曲怜公子，吴州忆伯鸾。苍苍远山际，松树独宜寒。”

　　南史好奕棋，其后折节读书，遂入诗境。李端哭之云：“谏草文犹在，围棋智不如。”高仲武云：“张君奕棋者，中年感激，苦节学文，数年间稍入诗境。如‘已被秋风教忆鲙，更闻寒雨劝飞觞’，事与物力俱矣。”

　　南史，字季直，幽州人。以试参军避乱居杨州杨子。再召，未赴而卒。

　　钱起《赠南史》云：“紫泥何日到沧州，笑向东阳沈隐侯。黛色晴峰云外出，縠纹江水县前流。使臣自欲论公道，才子非关厌薄游。溪畔秋兰虽可佩，知君不得少停舟。”

　　徐凝

　　范摅言：乐天为杭州刺史，令访牡丹，独开元寺僧惠澄近于京师得之，植于庭。时春景方深，惠澄设油幕覆其上。会凝自富春来，未识白，先题诗曰：“此花南地知难种，惭愧僧闲用意栽。海燕解怜频睥睨，胡蜂未识更徘徊。虚生芍药徒劳妒，羞杀玫瑰不敢开。唯有数苞红萼在，含芳只待舍人来。”白寻到寺看花，乃命徐同醉而归。时张祜榜舟而至，二生各希首荐。白曰：“二君论文，若薕白之斗鼠穴，胜负在于一战也。”遂试《长剑倚天外赋》、《余霞散成绮诗》。试讫解送，凝为元，祜次耳。祜曰：“祜诗有‘地势遥尊岳，河流侧让关’，又题《金山寺诗》曰‘树影中流见，钟声两岸闻’，虽綦毋潜云‘塔影挂青汉，钟声和白云’，此句未为佳也。”凝曰：“美则美矣，争如老夫‘今古长如白练飞，一条界破青山色’。”凝遂擅场。祜叹曰：“荣辱纠纷，亦何常也！”遂行歌而迈，凝亦鼓枻而归，自是二生不随乡赋矣。白又以祜《宫词》四句皆数对，未足奇也。后杜牧守秋浦，与祜为诗酒友，酷吟祜《宫词》，以白有非祜之论，常不平之，乃为诗以高之曰：“谁人得似张公子，千首诗轻万户侯。”又云：“如何故国三千里，虚唱歌词满六宫。”杜盛言其美者，欲以苟异于白，而曲成于张也。故牧又著论，言近有元、白者，喜为淫言媟语，鼓扇浮嚣，吾恨方在下位，未能以法治之。斯亦敷佐于祜耳。

　　潘若冲《郡阁雅谈》云：“凝官至侍郎，多吟绝句，曾吟庐山瀑布，鲙炙人口。又题处州缙云山黄帝上升之所鼎湖，盖黄帝铸鼎处也，有池在山顶。诗云：‘黄帝旌旗去不回，空余片石碧崔嵬。有时风卷鼎湖浪，散作晴天雨点来。’自后无敢题者。”

　　凝《送马向游蜀》云：“游子去咸京，巴山万里程。白云连鸟道，青壁递猿声。雨露经泥坂，烟花望锦城。工文人共许，应记蜀中行。”

　　《送李补阙归朝》云：“驷牡归城阙，双凫去海门。还从清切禁，再沐圣明恩。礼乐中朝贵，文章大雅存。江湖多旅逸，献替欲谁论。”

　　《问渔叟》云：“生事同漂梗，机心在野船。如何临逝水，白发未忘筌。”

　　乐天荐徐凝，屈张祜，论者至今郁郁，或归白之妒才也。余读皮日休论祜云：“祜元和中作宫体诗，辞曲艳发，当时轻薄之流艳，其才名噪得誉。及老大稍窥建安风格，诵乐府录知作者本意，讲讽怨谲，时与六义相左右，此为才之最也。祜初得名，乃作乐府艳发之词，其不羁之状，往往间见。凝之操履不见于史，然方干学诗于凝，赠之诗曰：‘吟得新诗草里论。’戏反其辞，谓村里老也。方干，世所谓简古者，且能讥凝，则凝之朴略椎鲁，从可知矣。乐天方以实行求才，荐凝而抑祜，其在当时，理宜然也。令狐楚以祜诗三百篇上之，元稹曰：‘雕虫小技，或奖激之，恐害风教。’祜在元、白时，其誉不甚持重。杜牧之刺池州，祜且老矣，诗益高，名益重。然牧之少年所为，亦近于祜，为祜恨白，理亦有之。余尝谓文章之难，在发源之难也。元、白之心本乎立教，乃寓意于乐府雍容宛转之词，谓之讽谕，谓之闲适。既持是取大名，时士翕然从之，师其词，失其旨，凡言之浮靡艳丽者，谓之元白体。二子规规攘臂解辨，而习俗既深，牢不可破，非二子之心也，所以发源者非也。可不戒哉！”

　　“青山旧路在，白首醉还乡。”《别白公》句。“试到第三桥，便入千顷花。”句。“高景争来草木头，一生心事酒前休。山公自是山人侣，携手醉登城上楼。”《答白公》句。右张为取作《主客图》。

　　朱昼

　　《赠友人古镜》云：“我有古时镜，初自坏陵得。蛟龙犹泥蟠，魑魅幸月蚀。摩久见菱蕊，青于蓝水色。从君将照心，无使心受惑。”

　　《喜陈懿老示新制》云：“一别一千日，一日十二忆。苦心无闲时，今夕见玉色。玉色复何异，红明含群德。有文如星宿，飞入我胸臆。忧愁方破坏，欢喜重补塞。使我心貎全，且非黄金力。将攀下风手，愿假仙鸾翼。”予欲见诗人孟郊，故寄诚于此。

　　《赋得花藤药合寄颖阴故人》云：“藤生南海滨，引蔓青且长。剪削为花枝，何人无文章。非才亦有心，割骨闻余芳。繁叶落何处，孤贞在中央。愿盛黄金膏，寄与青眼郎。路远莫知意，水深天苍苍。”

　　昼，元和间进士。

　　侯喜刘师服、轩辕弥明

　　韩退之《石鼎联句诗序》云：“元和七年十二月四日，衡山道士轩辕弥明，旧与进士刘师服衡山中相识，师服在京，夜抵其居宿。有校书郎侯喜，新有能诗声，夜与刘说诗，弥明指炉中石鼎曰：‘子能为我赋此乎？’喜即援笔赋之，弥明继焉。”诗曰：“妙匠斵山骨，刳中事煎烹。师服。直柄未当权，塞口且吞声。喜。龙头缩菌蠢，豕腹胀膨脝。弥明。外苞干藓文，中有暗浪惊。师服。在冷安自足，遭焚意弥亨。喜。谬当鼎鼐间，妄使水火争。弥明。大若烈士胆，圆如战马缨。师服。上比香炉尖，下与镜面平。喜。秋菰未落蒂，冻芋强抽萌。弥明。一块元气间，细泉幽窦倾。师服。不值输写处，焉知怀抱清。喜。方当洪炉然，益见小器盈。弥明。睆睆无刃迹，团团类天成。遥疑龟负图，出曝晓正晴。喜。旁有双耳穿，上为孤髻撑。弥明。或讶短尾铫，又似无足铛。师服。可惜寒食毬，掷在路傍坑。喜。何当出灰灺，无计离瓶罂。师服。陋质荷斟酌，狭中贵提擎。师服。岂能煮仙药，但未污羊羹。喜。形模妇女笑，量度儿童轻。弥明。徒尔坚重性，不过升合盛。师服。傍似废毂仰，侧见折轴横。喜。时于蚯蚓窍，微作苍蝇鸣。弥明。以兹翻溢愆，实负任使诚。师服。常居顾盼地，敢有漏泄情。喜。宁依暖热弊，不与寒凉并。弥明。区区徒自效，琐琐不足呈。师服。回旋但兀兀，开合唯铿铿。喜。全胜瑚琏贵，空有口传名。岂比俎豆古，不为手所撜。磨礲去圭角，浸润著光明。愿君莫嘲诮，此物方施行。”四韵并是弥明作也。始，师服援笔题首句，授喜，喜缀其下云云。道士笑曰：“子诗如是而已乎！”即袖手竦肩，傍北墙坐，谓刘曰：“吾不解世俗书，弟子为我书吾句。”因高吟“龙头”、“豕腹”一联，初不似经意，诗旨有似讥喜。二子相顾惭骇，欲以多穷之。道士不用意，益切奇出，不可附说，皆侵刘、侯。二子思竭，不能续。道士曰：“章不可不成。”命刘把笔，唱出四十字为八句。读毕，谓二子曰：“此皆不足与语，此宁为文耶！吾所闻，子皆不足闻也。”二子惊惋自失。

　　蒋防

　　《春风扇微和诗》云：“丽日催迟景，和风扇早春。暖浮丹凤阙，韶媚黑龙津。澹荡迎仙仗，霏微送画轮。绿摇宫柳散，红待禁花新。舞席皆回雪，歌筵暗送尘。幸当阳律候，惟愿及佳辰。”

　　《望禁苑祥光诗》云：“嘉瑞生天色，葱茏几效祥。树摇三殿侧，日映九城傍。仙雾今同色，卿云未可章。拱汾疑鼎气，临渭比荧光。岂并春风旧，俄同圣寿长。微臣时一望，短羽欲翱翔。”

　　《冬至日祥风应候诗》云：“节逢清景空，气占二仪中。独喜登高日，先知应候风。瑞呈光舜化，庆表盛尧聪。况与承时叶，还将入律同。微微万井逼，习习九门通。绕殿炉烟起，殷勤报岁功。”

　　《杜宾客永丰里新居》云：“退迹居三迳，辞荣继二疏。圣情容解印，帝里许悬车。已去龙楼籍，犹分御廪储。风泉输耳目，松竹助元虚。调护心常在，山林思有余。应嗤紫芝客，远就白云居。”

　　元和中，李绅及防荐庞严为翰林学士，李逢吉诬绅罪，逐之，出严刺信州，防刺汀州。于敖封还诏书，搢绅意伸其枉，曰：“于给事犯宰执之怒，申庞、蒋之屈，不亦善乎？”奏下，乃论贬严太轻，众嗤噪。防作《连州廖先生碑铭》云：“长庆末，余自尚书司封郎中、知制诰翰林学士，出守临江，寻改此郡。”  
　 
卷四十二

　　王涯　令狐楚　张仲素

　　王涯

　　《献寿词》云：“宫观参差列九重，祥云瑞气捧阶浓。微臣欲献南山寿，遥指南山对衮龙。”

　　《游春词》云：“曲江丝柳变烟条，寒谷冰随暖气消。才见春光生绮陌，已闻清乐动云韶。”“经过柳陌与桃蹊，寻逐春光著处迷。鸟度时时冲絮起，花繁衮衮压枝低。”

　　《秋思》云：“绿轩凉吹动轻衣，夜听更长玉漏稀。月渡天河光转湿，鹊惊秋树叶频飞。”“宫连太液见沧波，暑气微消秋意多。一夜轻风蘋末起，露珠翻尽满池荷。”

　　《从军辞》云：“髦头夜落捷书飞，来奏金门着赐衣。白马将军频破敌，黄龙戍卒几时归。”

　　《塞下曲》云：“辛勤几出黄花戍，迢递初随细柳营。塞晚每愁残月苦，边愁更逐断蓬声。”“年少辞家从冠军，金装宝剑去邀勋。不知马骨伤寒水，唯见龙城起暮云。”

　　《平戎辞》云：“太白秋高助发兵，长风夜卷敌尘清。男儿解却腰间剑，喜见从王道化平。”

　　《塞上曲》云：“塞卒常为敌，边声已报秋。平生多志气，箭底觅封侯。”

　　《从军辞》云：“戈甲从军久，风云识阵难。今朝拜韩信，计日斩成安。”“燕颔多奇相，狼头敢犯边。寄言班定远，正是立功年。”

　　《陇上行》：“负羽到边州，鸣笳度陇头。云黄知塞近，草白见边秋。”

　　《闺人赠远》：“花明绮陌春，柳拂御沟新。为报辽阳客，流芳不待人。”“远戍功名薄，幽闺年貎伤。妆成对春树，不语泪千行。”“形影一朝别，烟波千里分。君看望君处，只是起行云。”“戴胜飞晴野，凌澌下浊河。春风楼上望，谁见泪痕多。”

　　《春江曲》：“摇漾越江春，相将看白蘋。归时不觉夜，出浦月随人。”“家寄征江岸，征人几岁游。不如潮水信，每月到沙头。”“乘晓南湖去，参差叠浪横。前洲在何处，露里雁嘤嘤。”

　　《塞下曲》：“三戍渔阳再渡辽，骍弓在臂剑横腰。匈奴欲似知名姓，休傍阴山更射雕。”“猎马千群雁几双，燕然山下碧油幢。传声漠北单于破，火照旌旗夜受降。”“朔雪飘飘开雁门，平莎历乱卷蓬根。功名耻计擒生数，直斩楼兰报国恩。”“陇水潺湲陇树秋，征人到此泪双流。乡关万里无因见，西戍河源早晚休。”“阴碛茫茫塞草腓，桔橰烽上暮烟飞。关河北望天连海，苏武曾将汉节归。”

　　《汉苑行》：“二月春风变柳条，九天清乐奏云韶。蓬莱殿后花如锦，紫阁街前雪未销。”“回雁高翻太液池，新花低发上林枝。年光到处皆堪赏，春色人间总未知。”“春风澹荡影悠悠，莺啭高枝燕入楼。千步回廊闻凤吹，珠帘处处上银钩。”

　　《闺思》云：“洞房今夜月，如练复如霜。为照离人恨，亭亭到晓光。”

　　涯，字广津，博学，工属文，梁萧、陆贽异其才。元和中为相，又相穆宗。至文宗时，李训败，遂及祸。

　　令狐楚

　　《宫中乐》云：“楚塞金陵靖，巴山玉垒空。万方无一事，端坐大明宫。”“雪霁长杨苑，冰开太液池。宫中行乐日，天下盛明时。”“柳色烟相似，梨花雪不如。春风空有意，一一丽皇居。”“月上宫花静，烟含远树深。银台门已闭，仙漏夜沉沉。”“九重青锁闼，百尺碧云楼。明月秋风起，珠帘上玉钩。”

　　《远别离》云：“杨柳黄金穗，梧桐碧玉枝。春来消息断，早晚是归时。”“玳织鸳鸯履，金装翡翠帘。畏人相借问，不拟到城南。”

　　《游春辞》云：“晓游临碧殿，晚日上春亭。芳树罗仙苑，晴山展翠屏。”“一夜好风吹，新花一万枝。风前调玉管，花下簇金羁。”

　　《长相思》云：“君行登陇上，妾梦在闺中。玉箸千行落，银床一半空。”“绮席春眠觉，纱窗晓望迷。朦胧残梦里，犹自在辽西。”

　　《年少行》云：“少小边城惯放狂，骣骑蕃马射黄羊。如今年老无筋力，犹倚营门数雁行。”“家本清河住五城，须凭弓箭觅功名。等闲飞鞚秋原上，犹向寒云试射声。”“弓背霞明剑照霜，秋风走马出咸阳。未收天子河源地，不拟回头望故乡。”“霜满庭中月满楼，金樽玉柱对清秋。当年称意须为乐，不到天明未肯休。”

　　《从军行》云：“荒鸡隔水啼，汗马向风嘶。终日随旌斾，何时罢鼓鼙。”“孤心眠夜雪，满眼是秋沙。万里犹防塞，三年不见家。”“却望冰河阔，前登雪岭高。征人几多在，又拟战临洮。”“胡风千里惊，汉月五更明。纵有还家梦，犹闻出塞声。”“暮雪迷青海，阴霞覆白山。可怜班定远，生入玉门关。”

　　《塞下曲》云：“雪满衣裳冰满须，晓随飞将伐单于。平生志气今何在，把得家书泪似珠。”“边草萧条塞雁飞，征人南望尽沾衣。黄尘满面长须战，白发生头未得归。”

　　《思君恩》云：“小苑莺歌歇，长门蝶舞多。眼看春又去，翠辇不经过。”“紫禁香如雾，青天月似霜。云韶何处奏，只是在昭阳。”“鸡鸣天汉曙，莺语禁林春。谁入巫山梦，唯应洛水神。”

　　《王昭君》云：“锦车天外去，毳幕雪中开。魏阙苍龙远，萧关赤雁来。”“仙娥今下嫁，骄子自同和。剑戟归田尽，牛羊绕塞多。”

　　《望春辞》云：“高楼望见一花开，便觉春光四面来。晓日晴云知次第，东风不用更相催。”“云霞五采浮天阙，梅柳千般夹御沟。不上黄山南北望，岂知春色满神州。”

　　楚久为太常博士，诗云：“何日居三署，终年尾百僚。”世传之。

　　《立春后言怀招李庭衙推》云：“闲斋夜击唾壶歌，试望夷门奈远何。每听塞笳离梦断，时窥清鉴旅愁多。稍惊宵漏丁丁促，已觉春风习习和。海内故人君最老，花间鞭马更相过。”

　　《节度宣武酬乐天梦得》云：“蓬莱仙监乐天。客曹郎，刘为主客。曾枉高车客大梁。见拥旌旃治军旅，知亲笔砚事文章。愁看柳色悬离恨，忆递花枝助酒狂。洛下相逄肯相寄，南金璀错玉凄凉。”刘诗云：“曾经谢病客游梁，今日相逄忆李王。少有一身兼将相，更能四面占文章。”白诗云：“马头拂柳时回辔，豹尾穿花暂亚枪。谁引相公开口笑，不逢白傅与刘郎。”

　　楚自翰林学士拜相，子绹自湖州召入翰林为学士，间岁拜相。渭南尉赵嘏献诗曰：“鹗在卿云冰在壶，代天才业奉訏谟。荣同伊陟传朱户，秀比王商入画图。昨夜星辰为剑履，前年风月满江湖。不知机务时多暇，犹许诗家属和无。”

　　贞元七年，杜黄裳知举，微服访名士于尹枢。枢言子弟有崔元略，孤进有林藻、令狐楚。其年枢冠榜，试《珠还合浦赋》。藻赋成，梦人谓曰：“何不叙珠来去之意。”既寤，改之。黄裳谓藻曰：“叙珠来去，如有神助。”是年楚第五，藻第十一。

　　楚，字壳士，德棻之裔。与李逄吉善。元和末为相，敬宗逐李绅，楚自宣武节度徙天平，入为左仆射。开成间卒。

　　楚《游义兴寺寄上李逢吉相公》云：“柳营无事诣莲宫，相公久住此寺。步步犹疑是梦中。劳役徒为万夫长，闲游曾与二人同。鸾凰飞去仙巢在，龙象潜来讲席空。松下花飞频伫立，一心千里忆梁公。”

　　《游晋祠上李逢吉相公》云：“不历晋祠三十年，白头重到一凄然。泉声自昔锵寒玉，草色虽秋耀翠钿。少壮同游宁有数，尊荣再会便无缘。相思临水下双泪，寄入并汾向洛川。”

　　张仲素

　　《圣神乐》云：“玉帛殊方至，歌钟比屋闻。华夷今一贯，同贺圣明君。”“海浪恬丹徼，边尘静黑山。从今万里外，不复锁萧关。”“九陌祥烟合，千春瑞月明。宫花同苑柳，先发凤凰城。”

　　《宫中乐》云：“网户交如绮，纱窗薄似烟。乐吹天上曲，人是月中仙。”“翠匣开寒镜，珠钗挂步摇。妆成只是晓，更漏促清宵。”“红果瑶池实，金盘露井冰。甘泉将避暑，台殿水光凝。”“月彩浮鸾殿，砧声绕凤楼。笙歌临水槛，红烛乍迎秋。”“奇树留寒翠，神池结夕波。黄山一夜雪，渭水雁声多。”

　　《春游》云：“烟柳飞轻絮，风榆落小钱。蒙蒙百花里，罗绮竞秋千。”“骋望登香阁，争高下砌台。林间踏青去，席上意钱来。”“行乐三春节，林花百和香。当年重意气，先占斗鸡场。”

　　《春闺怨》云：“雪尽萱抽叶，风轻水变苔。玉关书信绝，又见发庭梅。”“袅袅边城柳，青青陌上桑。提笼忘采叶，昨夜梦渔阳。”

　　“桂魄初生秋露微，轻罗已薄未更衣。银筝夜久殷勤弄，心怯空房不忍归。”

　　《太平辞》云：“风俗今和厚，君王在穆清。行看采花曲，尽是泰阶平。”“圣德超千古，皇风静四方。苍生今息战，无事觉时长。”

　　《游春曲》云：“万树江边杏，新开一夜风。满园深浅色，照在绿波中。”“上苑何穷树，花开次第新。香车与丝绮，风静亦生尘。”

　　《送春辞》云：“日日人空老，年年春更归。相欢在樽酒，不用惜花飞。”

　　《塞上曲》云：“天骄远塞行，出鞘宝刀鸣。定是酬恩日，今朝觉命轻。”

　　“卷斾生风喜气新，早持龙节静边尘。汉家天子图麟阁，身是当今第一人。”

　　《赠远》云：“当年只是守空帷，梦见江山觉别离。不见乡书传雁足，唯看新月吐蛾眉。”“厌攀杨柳临青阁，闲采芙蓉傍碧潭。走马台边人不见，拂云堆畔战方酣。”

　　《闺人思云》：“愁见游空百丈丝，春风惹断更伤离。闲花落遍苍苔地，尽日无人谁得知。”

　　《秋夜曲》云：“丁丁漏水夜何长，漫漫轻云露月光。秋逼暗虫通夕响，征衣未寄莫飞霜。”

　　“碧窗斜月蔼清辉，愁听寒螀泪湿衣。梦里分明见关塞，不知何路向金微。”

　　“秋天一夜静无云，断续鸿声到晓闻。欲寄征衣问消息，居延城外又移军。”

　　“博山沉燎绝余香，兰烬金檠怨夜长。为问青青河畔草，几回经雨复经霜。”

　　《天马辞》云：“天马初从渥水来，郊歌曾唱得龙媒。不知玉塞沙中路，苜蓿残花几处开。”“躞蹀宛驹齿未齐，摐金喷玉向风嘶。来时行尽金河道，猎猎轻风在碧蹄。”

　　《缑山鹤诗》：“羽客骖仙鹤，将飞驻碧山。映松残雪在，度岭片云还。清唳因风远，高姿对水闲。笙歌忆天上，城郭叹人间。几觉霜毛洁，殊知藻质班。迢迢烟路逸，奋翮讵能攀。”

　　砌台，即今攃攃台也。仲素诗云：“写望临香阁，登高下砌台。林间踏青去，席上意钱来。”

　　仲素，字绘之，建封之子。宪宗以仲素、段文昌为翰林学士，韦贤之曰：“学士所以备顾问，不宜专取辞艺。”罢之，后终中书舍人。

　　右王涯、令狐楚、张仲素五言、七言绝句，共作一集，号《三舍人集》，今尽录于此。  
　 
卷四十三

　　窦参　郎士元　于良史　舒元舆　李谅　李贺　吕温　吕恭　段洪古　何元上　羊士谔　冯宿　柳宗元　吴武陵　邵真　崔膺　卫象　李宣远　熊孺登　崔立之　郭遵　韦纾

　　窦参

　　《谪江表久未归有诗》云：“一自经放逐，徘徊无所从。便为出山云，不随飞去龙。名岂不欲保，归岂不欲早。苟无三月资，难适千里道。离心与羁思，终日常草草。人生年几齐，忧苦则先老。谁能假羽翼，使我畅怀抱。”

　　《湖上闲居》云：“避影将息阴，自然知音稀。向来深林中，偶亦有所窥。飞鸟口衔食，引雏上高枝。高枝但各有，安知宜不宜。止止复何云，物情何自私。”

　　高仲武云：“参诗祖沈千运，比于孟郊，尚在廊庑之间。然‘万丈水声落，四时松色寒’，又‘人生年几齐，忧苦即先老’，羽翮未齐，而力已具。”

　　参，字时中。为人矜严悻直，果于断。初为万年尉，失囚，贬尉江夏。代同舍人罪，人义之。相德宗，与陆贽不平，以奸贿贬死于邕州。

　　郎士元

　　《题刘相公三湘图》云：“昔别醉衡霍，尔来忆南洲。今朝平津邸，兼得潇湘游。稍辨荆门树，依然芳杜洲。微明三巴峡，咫尺万里流。去鸟不知倦，远帆生暮愁。涔阳指天末，北渚空悠悠。枕上见渔父，坐中常狎鸥。谁言魏阙下，自有东山幽。”

　　《塞下曲》云：“宝刀塞上儿，身经百战曾百胜，壮心竟未嫖姚知。白草山头日初没，黄沙城下歌声发。萧条夜静边风吹，独倚营门望秋月。”

　　《赠韦司直》云：“闻君感叹二毛初，旧友相依万里余。烽火有时惊暂定，甲兵无处可安居。客来吴越星霜久，家在平陵音信疏。昨日风光还入户，登山临水意何如。”

　　《送张南史》云：“雨余深巷静，独酌定残春。车马虽嫌僻，莺花不弃贫。虫声粘户网，鼠迹印床尘。借问山阳会，如今有几人。”

　　高仲武云：“士元员外，河岳英奇，人伦秀异。自家形国，遂拥大名。右丞已后，与钱郎更长。自丞相已下出使作牧，二公无诗祖饯，时论鄙之。两公词体，大约欲同。就中郎公稍更闲雅，近于康乐。如‘荒城背流水，远雁入寒云’，又‘去鸟不知倦，远帆生暮愁’，又‘萧条夜静边风吹，独倚营门望秋月’，可齐衡古人，掩映时辈。又‘暮蝉不可听，落叶岂堪闻’，古人谓谢脁工于发端，比之于今，有惭沮矣！”

　　士元，字君胄，中山人。宝应中，选畿县官，诏试中书，补渭南尉，历拾遗、郢州刺史。

　　《送彭将军》云：“双旌汉飞将，万里授横戈。春色临关尽，黄云出塞多。鼓鼙悲绝漠，烽戍隔长河。莫断阴山路，天骄已请和。”

　　《送孙頠》云：“悠然富春客，忆与暮潮归。擢第人多羡，如君独步稀。乱流江渡浅，远色海山微。若访新安路，严陵有钓矶。”

　　《宿杜氏江楼》云：“适楚岂吾愿，思归秋向深。故人江楼月，夜夜千里心。落叶觉乡梦，鸟啼惊越吟。寥寥更何有，断续空城砧。”《送彭将军》以下二章并《赠张南史诗》，姚合取为《极元集》。

　　于良史

　　良史为张徐州建封从事，每自吟曰：“出身三十年，发白衣犹碧。日暮倚朱门，从未污袍赤。”公因为奏章服焉。

　　《春山夜月》云：“春来多胜事，赏玩夜忘归。掬水月在手，弄花香满衣。兴来无远近，欲去惜芳菲。南望钟鸣处，楼台深翠微。”

　　《冬日寄李赞府》云：“地际朝阳满，天边宿雾收。风兼残雪起，河带断冰流。北阙驰心极，南图尚旅游。登临思不已，何处得销忧。”

　　《闲居寄薛据》云：“隐几读黄老，闲斋耳目清。僻居人事少，多病道心生。雨洗山林湿，鸦鸣池馆晴。晚来因废卷，行乐至西城。”

　　高仲武云：“良史工于清雅，工于形似。如‘风兼残雪起，河带断冰流’，吟之未终，皎然在目。”

　　舒元舆

　　大和九年，诛王涯等，仇士良愈专恣，文宗恶之，虽登临游幸，未尝为乐，或瞠目独语，左右莫敢进问。因题诗曰：“辇路生春草，上林花满枝。凭高何限意，无复侍臣知。”一日看牡丹，或吟曰：“拆者如语，含者如咽，俯者如愁，仰者如悦。”吟罢，方省元舆词，不觉叹息，泣下沾衣。

　　李翱在长沙嫁韦中丞爱姬所生女之流落者，元舆自京驰诗赠翱曰：“湘江舞罢忽成悲，便脱蛮靴出绛帷。谁是蔡邕琴酒客，魏公怀旧嫁文姬。”

　　元舆，婺州人，与李训善，同相文宗，专附郑注，诡谋谬算，日与训比，败天下事，二人为之也。

　　元舆授监察御史，时坊州刺史汪浰黩货，御史大夫温造署元舆往讯之，于坊州按狱。有诗云：“中部接戎塞，顽山四周遭。风冷木长瘦，石硗人亦劳。牧守苟怀仁，痒之时为瘙。其爱如赤子，始得无啼号。奈何贪狼心，润屋沉脂膏。攫抟如猛虎，吞噬若狂獒。山秃逾高采，水穷益深捞。龟鱼既绝迹，鹿兔无遗毛。氓苦税外缗，吏忧笑中刀。大君明四目，烛之洞秋毫。眷兹一州命，虑齐坠波涛。临轩诏小臣，汝往穷贪饕。分明举公法，为我缓穷骚。小臣诚小心，奉命如煎熬。饮冰不待夕，驱马凌晨皋。及此督簿书，游词出狴牢。门墙见狼狈，案牍问腥臊。探情与之言，变态如奸猱。真非既巧饰，伪意乃深韬。去恶犹农夫，稂莠须耘薅。恢恢布疏网，罪者何由逃。自顾孱钝姿，利器非能操。六旬始归奏，霜落秋原蒿。寄谢守土臣，努力清郡曹。须知听甚卑，勿谓天之高。”

　　《桥山怀古》云：“轩辕厌代千万秋，绿波浩荡东南流。今来古往无不死，独有天地长悠悠。我乘驿骑到中部，古闻此地为渠搜。桥山突兀在其左，荒榛交锁寒风愁。神仙天下亦如此，况我蹙促同蜉蝣。谁言衣冠葬其下，不见弓剑何人收。哀喧叫笑牧童戏，阴天月落狐狸游。却思皇坟立人极，车轮马迹无不周。洞庭张乐降元鹤，涿鹿大战摧蚩尤。智勇神天不自大，风后力牧输长筹。襄城迷路问童子，帝乡归去无人留。崆峒求道失遗迹，荆山铸鼎余荒邱。君不见黄龙飞去山下路，断髯成草风飕飕。”

　　《八月五日中部官舍读唐历天宝已来追怆故事》云：“将寻国朝事，静读柳芳历。八月日之五，开卷忽感激。正当天宝末，抚事坐追惜。仰思圣明帝，贻祸在肘腋。杨李盗吏权，贪残日狼籍。燕戎伺其便，百万奋长戟。两河连烟尘，二京成瓦铄。生人死欲尽，揳业犹不息。肃宗传宝图，寇难连年击。天地方开泰，铸鼎成继述。万国哭龙衮，悲思动蛮貊。自此千秋节，不复动金石。悲风扬霜天，繐帷冷尘席。零落太平老，东西乱离客。往往为余言，呜咽泪双滴。况当近塞地，哀吹起边笛。抚几观陈文，使我心不怿。花萼笑繁华，温泉树容碧。霓裳烟云尽，梨园风雨隔。露囊与金镜，东游惊波溺。昔闻欢娱事，今日成惨戚。神仙不可求，剑玺苔文积。万古长恨端，萧萧泰陵陌。”

　　《坊州按狱苏氏庄记室二贤自鄜州走马相访留连数日发后独坐寂寞因成诗寄之》云：“十年一相见，世路信多岐。云雨易分散，山川长间之。我衔凤阙恩，按狱桥山陲。君在龙骧府，掌奏羽檄词。相去百余里，魂梦自相驰。形容在胸臆，书札通相思。烦君爱我深，轻车忽载脂。塞门秋色老，霜气方凝姿。此地少平川，岗阜相参差。谁知路非远，行者多云疲。君能犯劲风，信宿凌欹危。情亲不自倦，下马开双眉。相对坐沉吟，屈指惊岁时。万事且莫问，一杯欣共持。阳乌忽西倾，明蟾挂高枝。卷帘引瑶玉，灭烛临霜墀。中庭有疏芦，淅淅闻风吹。长河卷云色，凝碧无瑕疵。一言开我怀，旷然澹希夷。悠悠夜方永，冷思偏相宜。眉睫无他人，与君闲解题。陶然叩寂寞，更请吟清诗。得意且忘言，何况竹与丝。顷刻过三夕，起坐轻四支。明朝告行去，惨然还别离。出门送君去，君马扬金羁。回来坐空堂，寂寞无人知。重重碧云合，何处寻佳期。”

　　李谅

　　《苏州元日郡斋感怀寄越州元相公杭州白舍人》云：“称庆还乡郡吏归，端忧明发俨朝衣。首开三百六旬日，新知四十九年非。当官补拙犹勤虑，游宦量才已息机。举族共资随月俸，一身惟忆故山薇。旧交邂逅封疆近，老牧萧条宴赏稀。书札每来同笑语，篇章时到借光辉。丝纶暂厌分符竹，舟楫初登拥羽旗。未知今日情何似，应与幽人事有违。”时长安四年也。

　　乐天《和李中丞元日寄诗兼呈微之》云：“领郡惭当潦倒年，邻州喜得平生友。”又云：“凭莺传语与李六，倩雁将书寄元九。莫嗟一日日催人，且贵一年年入手。”

　　乐天草《谅泗州刺史制》云：“谅自澄城长讫尚书郎，中间再为州牧，三宰剧县，苦心恤隐，仁恕及物，操刀决滞，砉騞有声。”谅后为京兆尹。

　　谅，字复言。微之有《酬复言元日郡斋感怀诗》云：“腊尽残销春又归，逢新别故欲沾衣。自惊身上添年几，休系心中小是非。贵富祝来何所遂，聪明鞭得转无机。羞看稚子先拈酒，怅望平生旧采薇。去日渐加余日少，贺人闲闹故人稀。椒花丽句开重捡，艾发衰容惜寸辉。苦思正直酬白雪，闲观风色助青旂。千官仗下炉烟里，东海西头意独违。”祝富贵、鞭聪明，皆正旦童稚俗云。

　　李贺

　　《高轩过》云：“华裾织翠青如葱，金环压辔摇玲珑。马蹄隐耳声隆隆，入门下马气如虹。云是东京才子、文章钜公。二十八宿罗心胸，元精耿耿贯当中。殿前作赋声摩空，笔补造化天无功。庞眉书客感秋蓬，谁知死草生华风。我今垂翅附冥鸿，他日不羞蛇作龙。”退之、皇甫湜联骑造门，贺总角荷衣而出，命赋此诗，操觚立成。

　　贺以诗谒退之，时为国子博士，已送客解带，门人呈卷，旋读之。首篇《雁门太守行》云：“黑云压城城欲摧，甲光向月金鳞开。”却援带，命邀之。其诗云：“黑云压城城欲摧，甲光向月金鳞开。角声满天秋色里，塞上燕脂凝夜紫。半卷红旗临易水，霜重鼓声寒不起。报君黄金台上意，提携玉龙为君死。”

　　李商隐作贺小传云：“京兆杜牧为《李长吉序》，状长吉之奇甚尽，世传之。长吉姊嫁王氏者，语长吉之事尤备。长吉细瘦，通眉，长指爪，能苦吟疾书。最先为昌黎韩愈所知，所与游者王参元、杨敬之、权璩、崔植为密。每旦日出与诸公游，未尝得题然后为诗，如他人思量牵合以及程限为意。常从小奚奴，骑距驴，背一古破锦囊，遇有所得，即书投囊中。及暮归，太夫人使婢探囊出之，见所书多，辄曰：‘是儿要当呕出心始已耳！’上灯与食，长吉从婢取书，研墨叠纸，足成之，投他囊中，非大醉及吊丧日，率如此，过亦不复省，王、杨辈时复来探取写去。长吉往往独骑往京洛，所至或时有，随弃之，故沈子明家所余四卷而已。长吉将死时，或昼见一绯衣人，驾赤虬，持一版书，若太古篆，或霹雳石文者，云当召长吉。长吉了不能读，歘下榻叩头，言阿长吉学语时，呼太夫人云。老且病，贺不愿去。绯衣人笑曰：‘帝成白玉楼，立召君为记。天上差乐，不苦也。’长吉独泣，边人尽见之。少之，长吉气绝。常所居窗中，勃勃有烟气，闻行车嘒管之声。太夫人急止人哭，待之如炊五斗黍许时，长吉竟死。王氏姊非能造作谓长吉者，实所见如此。呜呼！天苍苍而高也，上果有帝也耶！帝果有苑囿宫室观阁之玩耶！苟信然，则天之高邈，帝之尊严，亦宜有人物文彩愈此世者，何眷眷于长吉，而使其不寿耶！噫！又岂世所谓才而奇者，不独地上少耶，天上亦不多耶！长吉生二十六年，位不过奉礼太常，当时人亦多排摈毁斥之，又岂才而奇者，帝独重之，而人返不重耶！又岂人见会胜帝耶！”

　　“飞香芝红满天春。”《上云乐》句。“酒酣喝月使倒行。”《秦王饮酒》句。“蹋天磨刀割紫云。”《青花紫石砚歌》句。右张为取作《主客图》。

　　杜牧之序其文集云：“贺字长吉，元和中，韩吏部亦颇道其歌诗。云烟绵联，不足为其态也；水之迢迢，不足为其情也；春之盎盎，不足为其和也；秋之明洁，不足为其格也；风樯阵马，不足为其勇也；瓦棺篆鼎，不足为其古也；时花美女，不足为其色也；荒国陊殿，梗莽邱垄，不足为其恨怨悲愁也；鲸呿鳌掷，牛鬼蛇神，不足为其虚荒幻诞也。盖骚之裔，理虽不及，辞或过之。《骚》有感怨刺怼，言及君臣理乱，时有以激发人意。乃贺所为，无得有是。贺能采寻前事，所以深叹恨今古未尝经道者。如《金铜仙人辞汉歌》、《补梁庾肩吾宫体谣》，求取情状，离绝远去笔墨畦迳间，亦殊不能知之。贺生二十七年死矣，世皆曰使贺且未死，少加以理，奴仆命《骚》可也。”

　　吕温

　　字和叔，一字化光，礼部侍郎渭之子。贞元中，连中两科，德宗召为集贤校书。后为治书御史，坐王叔文，贬道州，改衡州。年四十而殁，有子安衡。

　　温《和张舍人闻琴》云：“迢递天上直，寂寞邱中琴。忆尔山水韵，起予仁智心。凝情在正始，超想疏烦襟。凉生子夜后，月照禁垣深。远风霭兰气，微露清桐阴。方袭缁衣庆，永奉南薰吟。”

　　《赠友人》云：“南山双乔松，擢本皆千寻。夕流膏露津，朝被青云阴。负雪出深涧，摇风倚高岑。明堂久不创，云干何森森。匠意方雕巧，时情正夸淫。生材会有用，天地岂无心。”

　　《道州观野火诗》云：“南风吹烈火，焰焰烧楚泽。阳景当画连，阴天半夜赤。过处若彗扫，来时如电激。岂复辨萧艾，焉得分玉石。虫蛇尽烁烂，虎兕出奔迫。积秽一荡除，和气始融液。尧时既敬授，禹稼斯肇迹。遍生合颖禾，大秀两岐麦。家有京坻咏，人无沟洫戚。若悟焚如功，来岁终受益。”

　　《衡州早春》云：“碧水何逶迤，东风吹春草。烟波千里曲，不辨嵩阳道。”又云：“病肺不饮酒，伤心不看花。唯惊望乡处，犹自隔长沙。”

　　刘梦得序其文曰：“蚤闻诗礼于先侍郎，从梁肃学文章，勇于艺能，咸有所祖。年益壮，志益大，遂拨去文学，与隽贤交。重气概，核名实，歆然以致君及物为大欲。每与其徒讲疑考要，皇王霸强之际，臣子忠贤之道，出入上下千百年间，诋诃角逐，叠发连柱，得一善辄盱衡击节，扬袂顿足，信容得色，舞于眉端。以为按是言，修是理，合乎心而气将之，昭昭然若揭日月而行，孰能阏其势而争天光者！呜呼！言可信而时异，道甚长而命窄，精气为物，其有所归乎？”又曰：“和叔生少遇君，而卒以谪，似贾生，能明王道，似荀卿。始学左氏书，故其文微为富艳。夫羿之关弓，唯巴蛇九日，乃能尽其力，而回注鷃爵，亦要中于寻常之间，非羿之手弓有能有不能，所遇然也。后之达解者，推而广之，知余之素交，不相索于文字之内而已。”其序如此，是以梦得、元微之、柳子厚悼吕衡州诗并诔，皆以温功业未济为辞。

　　梦得诗曰：“一夜霜风雕玉芝，苍生望绝士林悲。空怀济世安人略，不见男婚女嫁时。遗草一函归太史，旅坟三尺近要离。朔方徒岁行将满，欲为君刊第二碑。”

　　微之诗云：“气敌三人杰，交深一纸书。我投冰莹眼，君报水怜鱼。髀股唯夸瘦，膏肓岂暇除。伤心死诸葛，忧道不忧余。”又云：“望有经纶钓，虔收宰相刀。江文驾风远，云貎接天高。国待球琳器，家藏虎豹韬。尽将千载宝，埋入五原蒿。”又云：“白马双旌队，青山八阵图。请缨期系敌，枕草誓捐躯。势激三千壮，年应四十无。遥闻不瞑目，非是不怜吴。”又云：“雕鹗生难敌，沉檀死更香。儿童喧市井，羸老哭碑堂。雁起沙汀暗，云连海气黄。祝融峰上月，几照北人丧。”

　　子厚作诔云：“元和六年八月日，衡州刺史东平吕君卒。君由道州以陟为衡州，君之卒，二州之人哭者逾月。湖南人重社饮酒，是月上戊，不酒去乐，会哭于神所而归。君之志与能，不施于生人，知之者又不过十人。世徒读君之文章，歌君之理行，不知二者之于君其末也。万不试而一出焉，犹为当世甚重。使君幸得出其什二三，巍然为伟人，与世无穷，其可涯也。”

　　温《孟冬蒲津开河亭作》云：“息驾非穷途，未济岂迷津。独立大河上，北风来吹人。雪霜自兹始，草木当更新。严冬不肃杀，何似见阳春。”

　　温有《偶然作》云：“凄凄复汲汲，忽觉年四十。今朝泪满衣，不是伤春泣。”又曰：“中夜兀然坐，无言空涕洟。丈夫志气事，儿女安得知。”可见以其志也。

　　吕恭

　　吕温《春日与李六景俭及弟恭联句》，景俭云：“始见花满枝，又见花满地。”温云：“且持增气酒，莫滴伤心泪。”恭云：“深诚长郁结，芳辰自妍媚。”景俭云：“笑歌聊永日，谁知此时意。”温又有《同恭岁暮寄晋州李协律诗》，其略曰：“伊我抱微尚，仲氏即心期。讨论自少小，形影相差池。此来胸中气，欲耀天下奇。云衢两沛艾，烟阁双萎蕤。几年困方枘，一旦失多歧。道因穷理悟，命以尽性知。”皆失志之状也。

　　吕渭四子：温、恭、俭、逊。柳宗元志恭墓云：“以为贤豪绝人。”又云：“恭之妻，裴延龄女也。”

　　段洪古

　　洪古，澧州人。吕温守道州时，洪古客焉。洪古《奉陪郎中使君楼上夜把火看花诗》云：“城上芳园花满枝，城头太守夜看时。为报林中高举烛，感人情思欲题诗。”温《答段秀才》云：“尽日看花君不来，江城半夜为君开。楼中共指南园火，红烬随花落碧苔。”

　　温《送段秀才归澧州》云：“湘南孤白芷，幽托在清浔。岂有馨香发，空劳知处深。推贤路已隔，赈乏力不任。惭我一言分，负君千里心。寸义薄联组，片诚兼敌金。方期践冰雪，无使弱思侵。”

　　何元上

　　吕温知道州时，元上居此州，谓之何处士。

　　元上有《所居寺院凉夜书情呈温》云：“庾公念病宜清暑，遣向僧家占上方。月光似水衣裳湿，松气如秋枕簟凉。幸以薄才当客次，无因弱羽逐鸾翔。何由一示云霄路，肠断星星两鬓霜。”

　　温答云：“意气曾倾四国豪，偶来幽寺息尘劳。严陵钓处江初满，梁甫吟时月正高。新识几人知杞梓，故园何岁长蓬蒿。期君自致青云上，不用伤心叹二毛。”

　　温又有《送何山人之容州诗》云：“匣有青萍笥有书，何门不可曳长裾。应须定取真知者，遣对明君说子虚。”

　　羊士谔

　　《小园春至偶书呈窦郎中孟员外》云：“松筱虽苦节，冰霜惨其间。欣欣发佳色，如喜东风还。幽抱想前躅，冥鸿度南山。春台一以眺，达士未解颜。偃息非老圃，沉吟閟元关。驰晖忽复失，壮岁不得闲。君子当济物，丹梯难共攀。心期自有约，去扫苍苔班。”

　　《酬西川独孤侍御见寄》云：“百雉层城上将坛，列营西照雪峰寒。文章立事须铭鼎，谈笑论功耻据鞍。草檄青油推健笔，曳裾黄阁耸危冠。双金未比三年字，负弩空惭知者难。”

　　《乱后曲江》云：“忆昔曾游曲水滨，来春长有探春人。游春人静空池在，直至春深不似春。”

　　《顺宗实录》云：“元年六月，贬宣州巡官羊士谔为汀州宁化县尉。士谔性倾险，时以公事至京，遇叔文用事，朋党相煽，颇不能平，公言其非。叔文闻之怒，欲下诏斩之，执谊不可；则令杖杀之，又不可，遂贬焉。由是叔文始大恶执谊。士谔受知李吉甫，又最善吕温。荐为御史，尝为资州刺史。”

　　张为《主客图》，以乐天为广大教化主，士谔为入室。取其句云：“风泉留古颜，笙磬相遗音。”《历山》句。“桂朽有遗馥，鸾飞安可待。”句。“尘沙霭如雾，长波惊飙度。雁起汀州寒，马嘶高城暮。银釭倦秋馆，绮瑟瞻永路。重有携手期，清光倚玉树。”

　　士谔《望女几山早岁有卜筑之志》云：“望女山头春雪销，路傍仙杏发柔条。心思欲去知何日，惆怅回车上野桥。”

　　《酬萧使君出妓夜宴见送》云：“玉颜红烛忽惊春，微步凌波拂暗尘。自是当歌敛眉黛，不应惆怅为行人。”

　　《郡楼晴雪》云：“霁色朝云尽，亭高露亦晞。褰开临曲槛，萧瑟换轻衣。地远秦人望，天晴社燕飞。无功惭岁晚，唯念故山归。”

　　《息舟荆溪入阳羡南山游善权寺呈李功曹》云：“结缆兰渚晓，紫岩上连岗。晏温值初霁，去绕山河长。献岁冰雪尽，细泉生路傍。行披烟杉入，激澜横石梁。层阁表精庐，飞甍切云翔。冲襟得高步，清眺极远方。潭嶂积佳气，荑英多早芳。具观泽国秀，重使春心伤。念遵烦促途，荣利骛隙光。勉君脱冠意，共匿无何乡。”

　　《寻山家》云：“独访山家歇还涉，茅屋斜连隔松叶。主人闻语未开门，绕篱野菜飞黄蝶。”

　　冯宿

　　宿，字拱之，婺州人。为裴度彰义判官，徐州张建封掌书记，历工、刑二侍郎。

　　宿尹河南，乐天、梦得以诗送之，宿酬云：“共称洛邑难其选，何幸天书用不才。遥约和风新草木，且令新雪静尘埃。临歧有愧倾三省，别酌无辞醉百杯。明岁杏园花下集，须知春色自东来。”每春尝接诸公杏园宴会。

　　柳宗元

　　宗元《种柳戏题》云：“柳州柳刺史，种柳柳江边。谈笑为故事，推移成昔年。垂阴当覆地，耸干会参天。好作思人树，惭无惠化传。”

　　《南涧中题》云：“秋气集南涧，独游亭午时。回风一萧瑟，林影久参差。始至若有得，稍深遂忘疲。羁禽响幽谷，寒藻舞沦漪。去国魂已游，怀人泪空垂。孤生易为感，失路少所宜。寂寞竟何事，徘徊只自知。谁为后来者，当与此心期。”

　　《渔翁》云：“渔翁夜傍西岩宿，晓汲清湘燃楚竹。烟销日出不见人，欸乃一声山水绿。回看天际下中流，岩上无心云相逐。”

　　子厚《与杨诲之书》云：“吾年十七，求进士，四年乃得举。二十四求博学宏词，二年乃得仕。及为蓝田尉，走谒六官堂下，与卒伍为列。益学老子和光同尘，虽自以为得，然已得号为轻薄人矣。及为御史郎官，自以登朝廷，利害益大，虽戒砺益切，卒不免为连累废逐。”子厚陷王叔文之党迁谪，卒死于柳州，柳人立庙罗池。

　　《雪诗》云：“千山鸟飞绝，万径人踪灭。孤舟蓑笠翁，独钓寒江雪。”视郑谷乱飘僧舍之句不侔矣，东坡居士云。

　　子厚死三年，愚溪无复曩时矣。刘梦得闻之，赋三绝云：“溪水悠悠春自来，草堂无主燕飞回。隔帘惟见中庭草，一树山榴依旧开。”其一。“草圣数行留坏壁，木奴千树属邻家。唯见里门通德榜，残阳寂寞出樵车。”其二。“柳门竹巷依依在，野草青苔日日多。纵有邻人解吹笛，山阳旧侣更谁过。”其三。

　　吴武陵

　　《贡院楼北新栽小松诗》云：“拂槛爱贞容，移根自远峰。已从芳草没，终不任苔封。叶小初临雪，鳞生欲状龙。承春濯雨露，得地近垣墉。逐吹风微动，含烟色渐浓。时回日月照，为谢小山松。”

　　武陵有文而强捍，尝为韶州刺史，赃罪狼籍，敕令广州幕吏鞠之。科第少年，殊不假贷，持之颇急。武陵不胜其忿，题诗路左佛庙曰：“雀儿来逐扬风高，下视鹰鹯意气豪。自谓能生千里翼，黄昏依旧委蓬蒿。”寻贬潘州司户，卒，时太和八年也。或云：李渤为桂管观察，吴为副，因宴大醉，渤命衙校米兰枭之。明日，乃悟其太过，释之。故武陵诗云。

　　武陵，信州人，为太学博士。大和初，荐杜牧于崔郾，牧第五人登第。初，李愬节度唐邓，武陵荐李景俭、王湘健智沈敏，可表以自副，时号知人。

　　邵真

　　《寻人偶题》云：“日昃不复午，落花难归树。人生能几何，莫厌相逢遇。”

　　真为李宝臣成德军掌书记，后从李惟岳，惟岳之叛，与田悦、李正己拒命。真谏之，惟岳寤，使真作奏，复为将之所沮。德宗诏张孝忠、朱滔合兵讨，大败之。悦婴城，惟岳召真议归顺，悦遣扈岌来责惟岳，且欲斩真。惟岳惧，斩真以谢焉。其后王武俊表其忠，赠户部尚书。

　　崔膺

　　《感兴》云：“富贵难义合，困穷易感恩。古来忠烈士，多出贫贱门。世上桃李树，但结繁华子。白屋抱关人，青云壮心死。本以势利交，势尽交情已。如何失情后，始叹门易轨。”

　　膺，博陵人，性狂。少长于外家，不齿。及长能文，作《道傍孤儿歌》以讽外家。张建封爱其才，以为客。夜中大叫惊军，众欲食其肉，建封藏之。明日置宴，监军曰：“某有请，请崔膺。”建封曰：“如约。”逡巡，建封又曰：“某亦有请，却请崔膺。”坐中皆笑，乃获免。

　　膺《赋别佳人》云：“垄上流泉垄下分，断肠呜咽不堪闻。常娥一入月中去，巫峡千秋空白云。”或云崔涯诗。

　　李涉《醉中赠膺诗》云：“与君兄弟匡岭故，与君相逢杨子渡。白浪南分吴塞云，绿杨西入隋宫路。隋家文物今虽改，舞馆歌台基尚在。炀帝陵边草木深，汴河流水空归海。今古悠悠人自别，此地繁华人未歇。大道青楼夹翠烟，琼墀绣帐开明月。与君一言两相许，外舍形骸中尔汝。扬州歌酒不可追，洛神映箔湘妃语。白马黄金为身置，谁能独羡他人醉。暂到香炉一夕间，能展愁眉百年事。君看白日光如箭，一度别来颜色变。早谋侯印佩腰间，莫遣看花鬓如霰。”

　　卫象

　　《古词》云：“鹊血雕弓湿未干，鸊鹈新染剑花寒。辽东老将鬓成雪，犹向旄头夜夜看。”

　　《伤李端》云：“才子浮生促，泉台此路赊。官卑杨执戟，年少贾长沙。人去门栖鵩，灾成酒误蛇。唯余封禅草，留在茂陵家。”

　　段成式云：“大历末，禅师元鉴住荆州陟岵寺，道高有风韵，人不可得而亲。张璪尝画松于斋壁，符载赞之，象咏之，时号‘三绝’，悉加垩焉。人问之，曰：‘无事疥吾壁也。’其徒有杀物命者，弗之责；有高行者，亦不称。或怪之，乃题诗于竹曰：‘大海从鱼跃，长空任鸟飞。’”乃知象大历间江陵诗人也。

　　李宣远

　　《并州路作》云：“秋日并州路，黄榆落照间。孤城吹角罢，数骑射雕还。帐幕遥临水，牛羊自下山。征人共垂泪，烽火起云间。”

　　《近无西耗》云：“远戎兵压境，迁客泪横襟。烽候惊秦塞，囚居困越吟。自怜牛马走，未识犬羊心。一月无消息，西看日又沉。”

　　宣远，贞元进士登第。

　　熊孺登

　　《至日荷李常侍过郊居》云：“贱子守柴荆，谁人记姓名。风云千骑降，草木一阳生。礼异江河动，欢殊里巷惊。称觞容侍坐，看竹许同行。遇觉沧溟浅，恩疑太岳轻。尽搜天地物，无谕此时情。”

　　《和窦中丞岁酒喜见小男两岁》云：“更添十岁应为相，岁酒从今把未休。闻得一毛添五色，眼看相逐凤池头。”

　　刘梦得《送湘阳熊判官孺登府罢归钟陵因寄江西裴中丞诗》云：“射策志未就，从事岁云除。箧留马卿赋，袖有刘宏书。忽见夏木阴，怅然忆吾庐。复持州民刺，归谒专城居。”

　　乐天《洪州逢孺登诗》云：“靖安院里新荑下，醉笑狂吟气最粗。莫问别来多少苦，低头看取白髭须。”

　　孺登，钟陵人。登进士第，终于藩镇从事。

　　崔立之

　　《南至隔仗望含元殿香炉诗》云：“千官望长至，万国拜含元。隔仗炉光出，浮霜烟气翻。飘飘萦内殿，漠漠澹前轩。圣日开如捧，卿云近欲浑。输囷洒宫阙，萧索散乾坤。愿倚天风便，披香奉至尊。”

　　退之《赠崔立之评事诗》云：“崔侯文章苦捷敏，高浪驾天输不尽。曾从关外来上都，随身卷轴车连轸。朝为百赋犹郁怒，暮作千诗转遒紧。”诗意殊悯其穷。

　　立之，登贞元进士第。

　　郭遵

　　《南至日隔仗望含元殿香炉诗》云：“冕旒亲负扆，卉服尽朝天。旸谷移初日，金炉出御烟。芬馨流远近，散漫入貂蝉。霜仗凝逾白，朱栏映转鲜。如看浮阙在，稍觉逐风迁。为沐皇家庆，来瞻羽卫前。”

　　遵，登贞元进士第。

　　韦纾

　　《南至日隔仗望含元殿香炉》云：“抗殿疏元首，高高接上玄。节当南至日，星是北辰天。宝戟罗仙仗，金炉引瑞烟。霏微双阙丽，溶泄九州连。拂曙祥光满，分晴晓色鲜。一阳今在历，生植愿陶甄。”

　　纾，贞元进士也。  
　 
卷四十四

　　王建宫词一百首

　　蓬莱正殿压金鳌，红日初生碧海涛。开着五门遥北望，柘黄新帕御床高。

　　殿前传点各依班，召对西来八诏蛮。上得青花龙尾道，侧身偷觑正南山。

　　龙烟日气紫曈曈，宣政门当玉殿风。五刻阁前卿相出，下帘声在半天中。

　　白玉窗中起草臣，樱桃初出赐尝新。殿头传语金阶远，因进词来谢圣人。

　　内人对御叠花笺，绣坐移来玉案边。红蜡烛前呈草本，平明舁出阁门宣。

　　千牛仗下放朝初，玉案傍边立起居。每日请来金凤纸，殿头无事不教书。

　　延英引对碧衣郎，江砚宣毫各别床。天子下帘亲考试，宫人手里过茶汤。此诗亦云微之作。

　　未明开着九重关，金画黄龙五色幡。直到银床排仗合，圣人三殿对西番。

　　少年天子爱边功，亲到凌烟画阁中。教觅勋臣写图本，长教殿里作屏风。

　　丹凤楼门把火开，先排法驾出蓬莱。棚前走马人传语，天子南郊一宿回。

　　楼前立仗看宣赦，万岁声长再拜齐。日照彩盘高百尺，飞仙争上取金鸡。

　　集贤殿里图书满，点勘头边御印同。真迹进来依字数，别收锁在玉函中。

　　秋殿清斋刻漏长，紫微宫女夜焚香。拜陵日到公卿发，卤簿分头入太常。

　　新调白马怕鞭声，供奉骑来绕殿行。为报诸王侵早起，隔门催进打毬名。

　　对御难争第一筹，殿前不打背身毬。内人唱好龟兹急，天子龙舆过玉楼。

　　新衫一样殿头黄，银带排方獭尾长。总把金鞭骑御马，绿鬃红额麝烟香。

　　罗衫叶叶绣重重，金凤银鹅各一丛。每遍舞头分两向，太平万岁字当中。

　　鱼藻宫中锁翠娥，先皇行处不曾过。如今池底休铺锦，菱角鸦头积渐多。

　　殿前明日中和节，连夜琼林散舞衣。传报所司供蜡烛，监门金锁放人归。

　　五更五点索金车，尽放宫人出看花。仗下一时催立马，殿头先报内园家。

　　城东南北望云楼，半下珠帘半上钩。骑马行人长远过，忽防天子在楼头。

　　射生宫女宿红妆，请得新弓各自张。临上马时齐赐酒，男儿跪拜谢君王。

　　新秋白兔大于拳，红耳霜毛趁草眠。天子不教人射煞，玉鞭遮到马蹄前。

　　内鹰笼脱解红绦，戴胜争飞出手高。直到碧云还却下，一双金爪菊花毛。

　　竞渡舡头掉彩旗，两边泥水湿罗衣。池东争向池西岸，先到先书上字归。

　　灯前飞入玉阶虫，未卧尝闻半夜钟。看着中元斋日到，自盘金线绣真容。

　　步行送出长门远，不许来辞旧院花。只恐他时身到此，乞来自在得还家。

　　一时起立吹箫管，得宠人来满殿迎。整顿衣裳皆着节，舞头当拍第三声。

　　琵琶先抹六么头，小管丁宁侧调愁。半夜美人双起唱，一声声出凤凰楼。

　　春池日暖少风波，花里牵舡水上歌。遥索剑南新样锦，东宫先钓得鱼多。

　　十三初学擘箜篌，弟子名中被点留。昨日教坊新进入，并房宫女与梳头。

　　红蛮捍拨帖胸前，移坐当头近御筵。用力独弹金殿响，凤凰飞出四条弦。

　　春风吹曲信旗竿，自得深宫不怕寒。夸道自家先上马，团中横过觅人看。

　　粟金腰带象牙锥，散插红翎玉突支。旋猎一边还引马，归来花鸭绕鞍垂。

　　云驳月骢各试行，一般毛色一般缨。殿前来往重骑过，欲得天恩别赐名。

　　每夜停灯熨御衣，银熏笼底火霏霏。遥听帐里君王觉，上直声钟始得归。

　　因吃樱桃病放归，三年着破旧罗衣。内中侍从来还去，结得金花上贵妃。

　　欲迎天子看花去，下得金阶却悔行。恐见失恩人旧院，回来忆着五弦声。

　　往来旧院不堪修，近敇宣徽别起楼。闻有美人新入内，宫中未识大家愁。

　　自夸歌舞胜诸人，恨未承恩出内频。连夜宫中修理院，地衣帘额一时新。

　　闷来无处可思量，旋下金阶旋下床。收得山丹红蕊粉，窗中洗却麝香黄。

　　嫌罗不着索轻容，对面教人染褪红。衫子成来一遍出，今朝看处满园中。

　　合暗报来门锁了，夜深应别唤笙歌。房中下着珠帘睡，月过金阶白露多。

　　御厨不食索时新，每见花开即苦春。白日卧多娇似病，隔帘教唤女医人。

　　丛丛洗手绕金盆，旋拭红巾入殿门。众里遥抛金橘子，在前收得便承恩。

　　御波水色春来好，处处分流白玉渠。密奏君王知入月，唤人相伴洗裙裾。

　　移来女乐部头边，新赐花檀大五弦。纵得红罗手帕子，当心香画一双蝉。

　　新晴草色暖温暾，山雪初消渐出浑。今日踏青归校晚，传声留着苑东门。

　　两檐新换珠帘额，中尉明朝设内家。一样金盘五千个，红苏点出牡丹花。

　　舞送香毬出内家，记巡传把一枝花。散时各自烧红烛，相逐行归不上车。

　　家常爱着旧衣裳，空戴红梳不作妆。忽地下阶衣带解，非时应得见君王。

　　宣敕教歌不出房，一声一遍报君王。再三博士留残拍，索向宣徽作彻章。

　　行中第一头先舞，博士傍边亦被欺。忽觉管弦偷急遍，翩翩罗袖不教知。

　　同黄缝校舍钗梳，欲得金仙观内居。近被天恩知识字，收来按上捡文书。

　　月冷江清近腊时，玉阶金瓦雪澌澌。浴堂门外抄名入，公主家人谢面脂。

　　未承恩泽一家愁，乍到宫中忆外头。求首管弦声款逐，侧商调里唱伊州。

　　东风泼泼雨新休，弄尽春风荡雪沟。走马犊车当御路，汉阳公主进鸡毬。

　　风帘水阁压芙蓉，四面钩栏在水中。避热不归金殿宿，秋河织女夜灯红。

　　圣人生日明朝是，私地先须属内监。自写金花红榜子，前头先进凤凰衫。

　　避脱昭仪不掷卢，井边含水喷鸦雏。内中数日无呼唤，写得滕王蛱蝶图。

　　内宴初秋入二更，殿前灯火一天明。宫官分半音声住，诸院门开触处行。

　　玉蝉金掌三层插，翠髻高丛绿鬓虚。舞处春风吹落地，归来别赐一头梳。

　　树叶初成鸟出窠，石榴花里笑声多。舞中遗却金钗子，拾得从他要赏罗。

　　小殿新装粉欲干，贵妃姊妹尽来看。为逢好日先移入，续向街西索牡丹。

　　内人相续报花开，准拟君王便看来。缝着五弦琴绣袋，宜春院里按歌回。

　　巡吹慢遍不相和，暗看谁人曲校多。明日梨花园里见，先须逐得内家歌。

　　黄金合里盛红雪，重结香罗四出花。一一傍边书敕字，分明送与大臣家。

　　未明东上阁门开，排仗声从后殿来。阿监两边相对立，遥闻索马一时回。

　　宫人早起笑相呼，不识阶前扫地夫。乞与金钱争借问，外头还似此间无。

　　小随阿姊学吹笙，好见君王乞与名。夜扫玉床朝把镜，黄金阶下不教行。

　　日高殿里有香烟，万岁声来动九天。妃子院中初降诞，内人争乞洗儿钱。

　　宫花不共外边同，正月长生一朵红。供御樱桃看守别，直无鸦鹊在园中。

　　殿前铺设两边楼，寒食宫人步打毬。一半走来争跪拜，上棚先谢得头筹。

　　太仪前日暖房来，嘱和昭阳乞药栽。敕赐一窠红踯躅，谢恩未了奏花开。

　　床前谢赐紫罗襦，不下金阶上软舆。官局总来为喜乐，院中新拜内尚书。

　　鹦鹉谁教转舌关，内人手里养来奸。语多近更承恩泽，数对君王忆陇山。

　　分眀闲坐赌樱桃，休却投壶玉腕劳。各把沉香双陆子，局中斗得垒高高。

　　禁寺红楼内里通，笙歌引驾夹城中。裹头官监当前立，手把牙鞘竹弹弓。

　　春风院院落花堆，金锁衣生掣不开。更筑歌台起妆殿，明朝先进画图来。

　　舞来汗湿罗衣彻，楼上人扶下玉梯。归到院中重洗面，金盆水里拨红泥。

　　宿妆残粉未明天，总在朝阳花树边。寒食内人长白打，库中先散与金钱。

　　众中爱得君王笑，偷把金箱笔砚开。书破红蛮隔子上，旋催当直美人来。

　　后宫宫女无多少，起得园中笑一团。舞蝶落花相看着，春风共语亦应难。

　　黛眉小妇砑裙长，总被抄名入教坊。春设殿前多队舞，棚头各别请衣裳。

　　水中芹叶土中花，拾得还将避众家。总待别人般数尽，袖中捻得郁金牙。

　　玉箫改调移纤指，催赴红罗绣舞筵。未着柘枝花帽子，两行宫监在帘前。

　　窗窗户户院相当，总有珠帘玳瑁床。虽道君王不来宿，帐中长是炷衙香。

　　银烛秋光冷画屏，轻罗小扇扑飞萤。天阶夜色凉如水，卧看牵牛织女星。

　　雨入珠帘满殿凉，避风新出石盆汤。内人恐要秋衣着，不住熏笼换好香。

　　金吾除夜进傩名，画裤朱衣四队行。院院烧灯如白日，沉香火底坐吹笙。

　　树头树底觅残红，一片西飞一片东。自是桃花贪结子，错教人恨五更风。

　　金殿当头紫阁重，仙人掌上玉芙蓉。太平天子朝迎日，五色云车驾六龙。

　　日晚长秋帘外报，望陵歌舞在明朝。添炉欲爇熏衣麝，忆得分时不忍烧。

　　日映西陵松柏枝，下台相顾一相悲。朝来乐部歌新曲，唱着君王自作词。

　　泪尽罗巾梦不成，夜深前殿按歌声。红颜未老恩先断，斜倚熏笼坐到明。

　　新鹰初放兔方肥，白日君王在内稀。薄暮千门临欲锁，红妆飞骑向前归。

　　黄金捍拨紫檀槽，弦索初张调更高。尽理昨来新上曲，内官帘外送樱桃。

　　鸳鸯瓦上忽然惊，昼寝宫娥梦里声。元是吾皇金弹子，海棠窠下打流莺。

　　宝仗平明金殿开，暂将纨扇共徘徊。玉颜不及寒鸦色，犹带昭阳日影来。

　　闲吹玉殿昭华管，醉打梨园缥蒂花。千年一梦归人世，绛缕犹封系臂纱。

　　建初为渭南尉，值内官王枢密者，尽宗人之分，然彼我不均，复怀轻谤之色。忽过饮，语及汉元、灵信任中官起党锢兴废之事，枢密深憾其讥。乃曰：“吾弟所有宫词，天下皆诵于口，禁掖深邃，何以知之？”建不能对。后为诗以赠之，乃脱其祸。建诗曰：“先朝行坐镇相随，今上春宫见长时。脱下御衣偏得着，进来龙马每教骑。常承密旨还家少，独对边情出殿迟。不是当家频向说，九重争遣外人知。”

　　《上李庶子》云：“紫烟楼阁碧沙亭，上界诗仙独自行。奇险驱回还寂寞，云山经用始鲜明。藕绡纹缕裁衣滑，镜水波涛滤得清。昏思愿因秋露洗，幸容阶底礼先生。”

　　建赴陕州司马，乐天、梦得以诗送之。梦得诗云：“暂辍清严出太常，空携诗卷赴甘棠。府公既有朝中旧，司马应容酒后狂。案牍来时唯署字，风烟入兴便成章。两京大道多游客，每遇词人战一场。”乐天诗云：“陕州司马去何如，养静资贫两有余。公事闲忙同少尹，俸钱多少敌尚书。只携美酒闲为伴，惟作新诗趁下车。自有铁牛无咏者，计君投刃必应虚。”

　　张籍赠建诗云：“早在山东声价远，曾将顺策佐嫖姚。识来诗句无闲语，老去官班未在朝。身屈只闻词客说，居贫多见野僧招。独从诗阁归来晚，春水桥边看柳条。”

　　建，大历进士，为昭应丞、太府寺丞，终于司马。建在昭阳，杨巨源寄诗曰：“武皇金辂辗香尘，每岁朝元及此辰。光动泉心初浴日，气蒸山腹总成春。讴歌日入云韶曲，词赋方归侍从臣。瑞霭朝朝犹望幸，天教赤县有诗人。”  
　 
卷四十五

　　朱湾　王良会　柳公绰　张正壹　徐放　崔备　苏郁　胡幽贞　张俨　杜頠　韦丹　郑俞　杜元颖　吴丹　郑余庆　赵宗儒　周弘亮　王播　周匡物　许玫　张碧

　　朱湾

　　《壁画古松诗》云：“石上盘古根，谓言天生朽。安知草木性，变在画师手。阴深方丈间，真趣幽且闲。木纹离披势搓捽，中裂空心火烧出。扫成三寸五寸枝，便作千年万年物。莓苔浓淡意不同，一半死皮藏蠹虫。风霜未必来到此，气色杳似寒山中。孤标可玩不可取，能使支公道场古。”

　　《平陵寓居再逢寒食》云：“几回江上泣途穷，每遇良晨叹转蓬。火燧知从新节变，灰心还与故人同。莫听黄鸟啼愁处，自有花开向客中。贫病固应无挠事，但将怀抱醉春风。”

　　《逼寒节寄崔七》云：“闲庭只是长莓苔，三径曾无车马来。旅馆尚愁寒食火，羁心懒向不燃灰。门前下客虽弹铗，溪畔穷鱼且曝腮。他日趋庭因问礼，须言陋巷有颜回。”

　　《九日登青山》云：“昔人惆怅地，系马又登临。旧处烟霞在，多时草木深。水将空合色，云共我无心。想见龙山会，良辰亦似今。”

　　湾《别湖州崔使君侃书》云：“湾闻蓬莱之山，藏杳冥而可到；骊龙之珠，潜瀇滉而可识；贵人之颜，无因而前不可识。湾自假道路，问津主人，一身孤云，两度圆月。凡再请职事，三趋戟门，门人谓湾曰：‘子私来耶？公来耶？’若言公，仆实非公；若言私，公庭无私。以兹交战，彷徨于今。信知庭之与堂，不啻千里，况寄食漂母，夜眠渔舟。门如龙而难登，食如玉而难得。如龙之门转深，如玉之粟转贵。实无机心，翻成机事，汉阴丈人闻之，岂不大笑。属溪上风便，囊中金贫，望甘棠而叹，自引分而退也。”

　　高仲武云：“朱湾率履正素，放情江湖，郡国交辟，潜耀不起，有唐高人也。诗体幽远，兴用洪深，因词写意，穷理尽性，于咏物尤工。如‘受气何曾异，开花独自迟’，所谓哀而不伤，《国风》之深者也。”

　　湾为李勉永平从事。

　　湾《秋夜燕王郎中宅赋得露中菊》云：“众芳春竞发，寒菊露偏滋。受气何曾异，开花独自迟。晚成犹有分，欲采未过时。忍弃东篱下，看随秋草衰。”

　　《赋得白鹤翔翠微送陈偃下第》云：“不知鸥与鹤，天畔弄晴晖。背日分明见，临川相映微。净中云一点，回去雪孤飞。正好南枝住，翩翩何所依。”

　　《长安喜雪》云：“千门万户雪花浮，点点无声落瓦沟。全似玉尘消更积，半成冰片结还流。光含晓色清天苑，轻逐微风绕御楼。平地已沾盈尺润，年丰须荷富人侯。”右三诗韦庄取为《又元集》。

　　王良会

　　武元衡镇西蜀，有《中秋夜锦楼望月诗》云：“玉轮初满空，迥出锦城东。相向秦楼镜，分飞碣石鸿。桂香随窈窕，珠缀隔玲珑。不及前秋见，团圆凤沼中。”

　　良会和云：“德星摇此夜，珥月满重城。杳霭烟气色，飘摇砧杵声。令行秋气爽，乐感素风轻。共赏千年圣，长歌四海清。”得清字。

　　良会，以内侍省内侍省为监军使。

　　柳公绰

　　《和锦楼玩月诗》云：“此夜年年月，偏宜此地逢。近看江水浅，遥辨雪山重。万井金花肃，千林玉露浓。不唯楼上思，飞盖亦陪从。”得浓字。

　　公绰、裴度同为西蜀武元衡判官，绰先入为吏部郎中，度有诗曰：“两人同日事征西，今日君先奉紫泥。”

　　公绰，字宽，京兆人。时为西川营田副使兼少尹，后终于刑部尚书，取士如许康佐、崔玙、李栻、韦长，皆知名贵显云。

　　张正壹

　　《和锦楼玩月诗》云：“高秋今夜月，皓色正苍苍。远水澄如练，孤鸿迥带霜。旅人方积思，繁宿稍沉光。朱槛叨陪赏，尤宜清漏长。”得苍字。

　　正壹，时为西川观察判官。

　　正壹，德宗末年为左补阙，以上书召见。王叔文之党疑正壹言己阴事，令韦执谊反谮于上，乃与所善王仲舒、刘伯刍皆坐远贬。

　　徐放

　　《和锦楼玩月诗》云：“玉露中秋夜，金波碧落开。鹊惊初泛滥，鸿思共徘徊。远目清光遍，高空爽气来。此时陪永望，更得上燕台。”

　　放，字达夫，元衡西川从事。元和九年，为衢州刺史。见退之《徐偃王庙碑》。

　　崔备

　　《和锦楼玩月诗》云：“清景同千里，寒光尽一年。竟天多雁过，通夕少人眠。照别江楼上，添愁野帐前。隋侯恩未报，犹有夜珠圆。”又云：“四时皆有月，一夜独当秋。照曜初含露，徘徊正满楼。遥连雪山净，迥入锦江流。愿以清光末，年年计从游。”得前字、秋字二篇。

　　备时为西川度支判官。

　　备《使院忆山中道侣兼怀李约》云：“松竹去名岳，衡茅思旧居。山君水上印，天女月中书。旧秩芸香在，空奁药气余。褐衣宽易揽，白发少难梳。病柳伤摧折，残花惜扫除。忆巢同倦鸟，避网甚跳鱼。阮巷惭交绝，商岩愧迹疏。与君非宦侣，何日共樵渔。”

　　《清溪路中寄诸公》云：“偏郡隔云岑，回溪路更深。少留攀桂树，长渴望梅林。野笋资公膳，山花慰客心。别来无信息，可谓井瓶沉。”

　　备，登建中进士第，终工部郎中。备、偘兄弟。

　　元衡《中秋夜听歌联句》：“此夕来奔月，何时去上天。备。云鬓方自照，玉腕更呈鲜。度。嬿婉人间意，飘摇物外缘。公绰上相公。诗裁明月扇，歌索想夫怜。元衡奉卢侍御。暗染荀香久，长随楚梦偏。放。会当来彩凤，仿佛逐神仙。”士玫。

　　元衡在蜀，淡于接物，而开府极一时选：公绰为少尹，正壹观察判官，备度支判官，裴度掌书记，卢士玫观察推官，杨嗣复节度推官。

　　苏郁

　　《鹦鹉词》云：“莫把金笼闭鹦鹉，个个分明解人语。忽然更向君前语，三十六宫愁几许。”

　　《和戎诗》云：“关月夜悬青塳镜，寒云秋薄汉宫罗。君王莫信和亲策，生得胡雏转更多。”

　　郁，贞元、元和间诗人。

　　“十二楼藏玉堞中，凤凰双宿碧芙蓉。流霞浅酌谁同醉，今夜笙歌第几重。”《步虚词》。“吟倚雨残树，月收山下村。”句。右张为取作《主客图》

　　胡幽贞

　　《题西施浣沙石》云：“一朝入紫宫，万古遗芳尘。至今溪边花，不敢娇青春。”《归四明诗》云：“海色连四明，仙舟去容易。天籍岂辄问，不是卑朝士。”张为取二诗作《主客图》。

　　张俨

　　《贞元八年十二月谒先主庙绝句三首》，其一云：“仗顺继皇业，并吞势由己。天命屈雄图，谁歌大风起。”其二。“得股肱贤明，能以奇用兵。何事伤客情，何人归帝京。”“雄名垂竹帛，荒陵压阡陌。终古更何闻，悲风入松柏。”其三。

　　杜頠

　　《故绛行》云：“君不见铜鞮观，数里城池已芜漫。君不见虒祁宫，几重台榭亦微濛。介马兵车全盛时，歌童舞女妖艳姿。一代繁华皆共绝，九原唯望塳累累。”

　　韦丹

　　江西韦大夫丹与东林灵澈上人为忘形之契，丹尝为《思归绝句》以寄澈公云：“王事纷纷无暇日，浮生冉冉只如云。已为平子归休计，五老岩前必共闻。”澈奉酬诗曰：“年老身闲无外事，麻衣草坐亦容身。相逢尽道休官去，林下何曾见一人。”

　　丹，字文明，京兆人。幼孤，从外祖颜真卿。元和中，守江西，功第一。

　　郑俞

　　《玉水记方流诗》云：“积水綦文动，因知玉德幽。如天含素色，侔地引方流。潜润滋云起，荧华射浪浮。鱼龙水不夜，草木岸无秋。璧沼宁堪比，瑶池讵可俦。若非悬坐测，犹得冀冥搜。”

　　俞，登贞元十六年进士第，杜元颖、吴丹、白乐天皆同年登科。乐天为河南尹，俞始受长水县令，乐天《四虽吟》云：“命虽薄，犹胜于郑长水。”

　　杜元颖

　　《玉水记方流诗》云：“重泉生美玉，积水异常流。始玩清堪赏，因知宝可求。斗回清气见，磬折紫花浮。中矩皆明德，同方叶至柔。月华偏共映，风韵唤将游。遇鉴终无暗，逢时愿见收。”

　　元颖，淹之六世孙也。贞元末登第，敏文辞，宪宗时所赏叹。穆宗立，拜中书舍人，不阅岁至宰相，再期镇蜀，敬宗骄僻，元颖裒敛上供，削军食，遂启南诏之寇，斥为循州司马，死贬所。在蜀时官属崔璜、讫干臮卢并夺秩分逐之。

　　吴丹

　　《玉水记方流诗》云：“玉泉何处记，四折水纹浮。渊下不逾矩，居方在上流。映空虚漾漾，涵日静悠悠。影碎疑冲斗，光清耐触舟。圭璋分辨状，砂砾共怀愁。愿献朝宾海，萦回入御沟。”

　　乐天《花前叹》云：“前岁花前五十二，今岁花前五十五。岁课年功头发知，从霜成雪君看取。几人得老莫自嫌，樊李吴韦尽成土。”注云：“樊绛州宗师、李谏议景俭、吴饶州丹、韦侍郎顗，皆旧往还，相次丧逝。”

　　丹，字真存。登第，历职至镇州宣慰副使、匦使、尚书郎，卒于饶州，葬于常州。乐天为志。

　　郑余庆

　　《和黄门相公过石门洞》云：“紫氛随马处，黄阁驻车情。嵌壑惊山势，洲滩恋水深。地分三蜀限，关志百牢名。琬琰攀酬郢，微言鼎饪情。”黄门，武元衡也。

　　余庆，字居业，荥阳人。善属文。严震帅山南西道，奏置幕府。贞元末为相。宪宗立，再相，出镇山南西道。穆宗立，加检校司徒，卒。

　　赵宗儒

　　宗儒，字秉文，邓州人。父骅，有文名。宗儒为翰林学士，骅改秘书少监，父子并命。骅少与殷寅、颜真卿、柳芳、陆据、萧颖士、李华、邵轸善，时语曰“殷颜柳陆，李萧邵赵”，谓皆全交也。宗儒贞元十二年为相，以文学历将相，位任崇剧，然无仪矩，以治生琐碎失名。

　　《和黄门相公诏还题石门洞》云：“益部恩辉降，同荣汉相还。韶芳满归路，轩骑出重关。望日朝天阙，披云过蜀山。更题风雅韵，永绝翠岩间。”黄门，武元衡也。

　　周弘亮

　　《除夜书情诗》云：“何处风尘岁，云阳古驿前。三冬不再稔，晓日又明年。春入江南柳，寒归塞北天。还伤知候客，花景对韦编。”

　　《故乡除夜诗》云：“三百六十日云终，故乡还与异乡同。非唯律变情堪恨，抑亦才疏命未通。何处夜歌销腊酒，谁家高烛候春风。诗成始欲吟将看，早是去年牵课中。”

　　弘亮，登贞元进士第。

　　王播

　　王播，少孤贫，尝客扬州惠照寺木兰院，随僧斋飧。僧厌怠，乃斋罢而后击钟。后二纪，播自重位出镇是邦，因访旧游，向之题名，皆以碧纱幕其诗。播继以二绝句曰：“三十年前此院游，木兰花发院新修。如今再到经行处，树老无花僧白头。”“上堂已了各西东，惭愧阇黎饭后钟。三十年来尘扑面，而今始得碧纱笼。”出《摭言》也。

　　播，字明敏。父恕，家扬州。播贞元中与弟炎、起皆有名。穆宗立，为相。居位无所裨益，复失河北，众望不厌，乃出为淮南节度。大和初，复辅政，时韦处厚以献替自任，而播专以钱谷进，不甚与事。居位四年，卒。

　　播《为淮南节度使游故居感旧诗》云：“昔年献赋去江湄，今日行春到却悲。三迳仅存新竹树，四邻惟见旧孙儿。壁间潜认偷光处，川上宁忘结网时。更见桥边记名姓，始知题柱免人嗤。”李德裕和云：“千骑风生大斾舒，春江重访武侯庐。共提龟印衔新授，同忆鳣庭是故居。取履桥边啼鸟换，钓璜溪畔野花疏。今来却笑临邛客，入蜀空驰使者车。”

　　周匡物

　　匡物，字几本，潭州人。元和十一年李逢吉下进士及第，时以歌诗著名。家贫，徒步应举，至钱塘，乏僦舡之资，久不得济，乃题诗公馆云：“万里茫茫天堑遥，秦皇底事不安桥。钱塘江口无钱过，又阻西陵两信潮。”郡牧见之，乃罪津吏。

　　《及第后谢座主》云：“一从东越入西秦，十度闻莺不见春。试向昆山投瓦砾，便容灵沼洗埃尘。悲欢暗负风云力，感激潜生草木身。中夜自将形影语，古来吞炭是何人。”

　　许玫

　　《题雁塔》云：“宝轮金地压人寰，独坐苍冥启玉关。北岭风烟开魏阙，南轩气象锁商山。灞陵车马垂杨里，京国城池落照间。暂放尘心游物外，六街钟鼓又催还。”

　　玫，大和元年登第，其兄弟琯、瓘皆高科。

　　张碧

　　《秋日登岳阳楼晴望》云：“三秋绮练飞金盏，洞庭波定平如刬。天高云卷绿罗低，一点君山碍人眼。漫漫万顷铺琉璃，烟波阔远无鸟飞。西南东北竞无际，直疑浸断青天涯。屈原回日牵愁吟，龙宫感激致应沉。贾生憔悴说不得，茫茫烟霭堆湖心。”又云：“范蠡帆张一掌风，无人来往继其中。”

　　《鸿沟》云：“毒龙衔日天地昏，八纮叆叇生愁云。秦原走鹿无藏处，纷纷争处蜂成群。四溟波立鲸相吞，荡摇五岳崩山根。鱼虾舞浪狂鳅鲲，龙蛇胆战登鸿门。星旗羽镞强者尊，黑风白雨东西屯。山河欲折人烟分，壮士鼓勇君王存。项庄愤气吐不得，亚父斗声天上闻。玉光堕地惊昆仑，留侯气魄吞太华。舌头一寸生阳春，神农女娲愁不言。蛇枯老媪啼泪痕，星曹定秤秤王孙。项籍骨轻迷精魂，沛公仰面争乾坤。须臾垓下贼星起，歌声绕缭凄人耳。吴娃捧酒横秋波，霜天月照空城垒。力拔山兮呼到此，骓嘶懒渡乌江水。新丰瑞色生楼台，西楚寒蒿哭愁鬼。三尺霜鸣金匣里，神光一万八千里。汉皇骤马意气生，西南扫地迎天子。”

　　《美人梳头》云：“玉堂花院小枝红，绿窗一片春光晓。玉容惊觉浓睡醒，圆蟾挂出妆台表。金盘解下丛鬟碎，三尺巫云绾朝翠。皓指高低寸黛愁，水精梳滑参差坠。须臾拢掠蝉鬓生，玉钗冷透冬冰明。芙蓉拆向新开脸，秋泉慢转眸波横。鹦鹉偷来话心曲，屏风半倚遥山绿。”

　　《题祖山人池上怪石》云：“寒姿数片奇突兀，曾作秋江秋水骨。先生应是厌风云，著向江边塞龙窟。我来池上倾酒樽，半酣书破青烟痕。参差翠缕摆不落，笔头惊怪粘秋云。我闻吴中顾容水墨有高价，邀得将来倚松下。铺却双缯直道难，掉首空归不成画。”

　　孟东野《读张碧集诗》云：“天宝太白没，六义已消歇。大哉国风本，丧而王泽竭。先生今复生，斯文信难缺。下笔证兴亡，陈辞备风骨。高秋数奏琴，澄潭一轮月。谁作采诗官，忍之不挥发。”

　　碧，字太碧，贞元中人。自序其诗云：“碧尝读《李长吉集》，谓春拆红翠，霹开蛰户，其奇峭者不可攻也。及览李太白词，天与俱高，青且无际，鹏触巨海，澜涛怒翻，则观长吉之篇，若陟嵩之巅视诸阜者耶。余尝锐志，狂勇心魄，恨不得摊文阵以交锋，睹拔戟挟辀而比矣。”  
　 
卷四十六

　　刘言史　刘猛　李余　李涉　刘昭禹　孙昌胤　严休复　朱庆余　刘轲　独孤铉　张灿　杨虞卿　杨汝士　张志和

　　刘言史

　　《竹里梅》云：“竹里梅花相并枝，梅花正发竹枝垂。风吹总向竹枝上，直似王家雪下时。”

　　《春过赵墟有作》云：“下马邯郸陌头歇，寂寥崩隧临车辙。古柏重生枝亦干，余漆见风幽焰灭。白蒿微发紫槿新，行人感此复悲春。”

　　《初下东周赠孟郊》云：“鹤老耳更工，龟死壳亦灵。正信非外沿，终始全本情。童子不戏尘，积书就岩扃。身着木叶衣，养鹿兼牸耕。偶随下山云，荏苒失故程。渐入机险中，危思难太行。十发九缕丝，悠然东周城。言词野麋态，出口多累刑。因依汉元僚，未似羁细轻。冷灶助新热，静砧与寒声。断蓬在门栏，岂当桃李荣。寄食若蠹虫，侵损利微生。固非拙为强，懦劣寂寥并。素坚冰檗心，洁持保坚贞。修文返正风，刊字齐古经。惭将衰末分，高栖喧世名。”

　　《过春秋峡》云：“峭壁苍苍苔色新，无风晴景自胜春。不知何树幽崖里，腊月开花似北人。”

　　《长门怨》云：“独坐炉边结夜愁，暂时思去亦难收。手持金箸垂红泪，乱拨寒灰不举头。”

　　《乐府新词》云：“花颜鬓发一何偏，绿槐香陌欲朝天。仍嫌众里娇行疾，傍镫深藏白玉鞭。”“喷沫团香小桂条，玉鞭兼赐霍嫖姚。弄影便从天禁出，碧蹄声碎五门桥。”

　　《广州王园寺伏日即事寄北中亲友》云：“南越逢初伏，东林度一朝。曲池煎畏景，高阁绝微飙。竹簟移先洒，蒲葵破复摇。地偏毛瘴近，山毒火威饶。浥汗絺如濯，亲床枕并烧。堕枝伤翠羽，萎叶惜红蕉。且困流金炽，难成独酌谣。望霖窥润础，思吹候生条。旅恨生乌浒，乡心系洛桥。谁怜在炎客，一夕壮容销。”

　　言史与孟东野友善，诗中有《贝州召郊》之作，又有《金陵潇湘之游》、《广州赠北中亲友诗》，盖言史平生所经历处。东野《哭言史诗》云：“精异刘言史，诗肠倾珠珂。取此为抛掷，飞过东溟波。可惜大国谣，扬为四夷歌。常于众中会，颜色两蹉跎。今日果成死，葬丧之洛河。”

　　言史《送婆罗门归本国诗》云：“刹利王孙字迦摄，竹锥横写吒萝叶。遥知汉地未有经，手牵白马绕天行。龟兹碛西胡雪黑，大师冻死来不得。地尽年深始到船，海里更行三十国。行多耳断金环落，冉冉悠悠不停脚。马死经留却去时，往来应尽一生期。出汉独行人绝处，碛西天漏雨丝丝。”

　　《潇湘游》云：“夷女采山蕉，缉纱浸江水。野花满髻妆色新，闲歌欸乃深峡里。欸乃知从何处生，当时泣舜肠断声。翠华寂寞婵娟没，野筱空余红泪情。青烟冥冥覆杉桂，崖壁麦天风雨细。昔人幽恨此地遗，绿芳红艳含怨姿。清猿未尽鼯鼠切，汩水流到湘妃祠。北人莫作潇湘游，九疑云入苍梧愁。”

　　《放萤怨》云：“放萤去，不须留，聚时年少今白头。架中科斗万余卷，一字千回重照见。青云杳渺不可亲，开囊欲放增余怨。且逍遥，还酩酊，仲舒漫不窥园井。那将寂寞老病身，更就微虫借光影。欲放时，泪沾裳，冲篱落，千点光。”

　　《观绳伎》云：“泰陵遗乐何最珍，彩绳冉冉天仙人。广场寒食风日好，百夫伐鼓锦臂新。银画青绡抹云发，高处绮罗香更切。重肩接立三四层，著屐背行仍应节。两边圆剑渐相迎，侧身交步何轻盈。闪然欲落却收得，万人肉上寒毛生。危机险势无不有，倒挂纤腰学垂柳。下来一一芙蓉姿，粉薄钿稀态转奇。坐中还有沾巾者，曾见先皇初教时。”移潞府李相公席上作。

　　《买花谣》云：“杜陵村人不田穑，入谷经溪复缘壁。每至南山草木春，即向侯家取金碧。幽艳凝花春景曙，林夫移得将何处。蝶惜芳丛送下山，寻断孤香始回去。豪少居连鳷鹊东，千金使买一株红。院多花少栽未得，零落绿娥纤指中。咸阳亲戚长安里，无限将金买花子。浇红湿绿千万家，青丝玉轳声哑哑。”

　　《王中丞宅夜观舞胡腾》云：“石国胡儿人见少，蹲舞樽前急如鸟。织成蕃帽虚顶尖，细氎胡衫双袖小。手中抛下蒲萄盏，西顾忽思乡路远。跳身转毂宝带鸣，弄脚缤纷锦靴软。四座无言皆瞪目，横笛琵琶遍头促。乱腾新毯雪朱毛，傍拂轻花下红烛。酒阑舞罢丝管绝，木槿花西见残月。”王中丞，武俊也。

　　皮日休《刘枣强碑文》云：“歌诗之风，荡来久矣。大抵丧于南朝，坏于陈叔宝。然今之业是者，苟不能求古于建安，即江左矣；苟不能求丽于江左，即南朝矣。或过为艳伤丽病者，即南朝之罪人也。吾唐来有是业者，言出天地外，思出鬼神表，读之则神驰八极，测之则心怀四溟，磊磊落落，真非世间语者，有李太白。百岁有是业者，雕金篆玉，牢奇笼怪，百锻为字，千练成句，虽不追躅太白，亦后来之佳作也，有与李贺同时者刘枣强焉。先生姓刘氏，名言史，不详其乡里。所有歌诗千首，其美丽恢赡，自贺外，世莫得比。王武俊之节制镇冀也，先生造之。武俊性雄健，颇好词艺，一见先生，遂加异敬。将署之宾位，先生辞免。武俊善骑射，载先生以贰乘，逞其艺如野。武俊先骑，惊双鸭起于蒲稗间，武俊控弦，弦不再发，双鸭联毙于地。武俊欢甚，命先生曰：‘某之伎如是，先生之词如是，可谓文武之会矣，何不一言以赞耶？’先生由是马上草《射鸭歌》以示武俊，议者以为祢正平《鹦鹉赋》之类也。武俊益重先生，由是奏请官先生，诏授枣强令。先生辞疾不就，世重之曰‘刘枣强’，亦如‘范莱芜’之类焉。故相国陇西公夷简之节度汉南也，少与先生游，且思相见，命列将以襄之髹器千事赂武俊，以请先生。武俊许之。先生由是为汉南相府宾冠。陇西公日与之为笔宴，其献酬之歌诗，大播于当时。陇西公从事或曰：‘以某下走之才，诚不足污辱重地，刘枣强至，众必以公宾刘于幕吏之上，何抑之如是！’公曰：‘愚非惜幕间一足地，不容刘也，然视其状有不足称者，诸公视某与刘，分岂有间然哉，反为之惜其寿尔！’后不得已，问先生所欲为？先生曰：‘司功掾甚闲，或可承阙。’相国由是掾之。虽居官曹，宴见与从事仪等。后从事又曰：‘刘枣强纵不容在宾署，承乏于掾曹，诎矣。奚不疏整其秩？’相国不得已而表奏焉，诏下之日，先生不恙而卒。相国哀之恸曰：‘果然止掾曹，然吾爱客，葬之有加等。’坟去襄阳郭五里，曰柳子关。后先生数十岁，日休始以鄙文称于襄阳。襄阳邑人刘求，高士也。尝述先生之道业，尝咏先生之歌诗，且叹曰：‘襄之人，只知有浩然墓，不知有先生墓，恐百岁之后，埋灭而不闻，与荆棘凡骨溷，吾子之文，吾当刊焉。’日休曰：‘存既摭实，录之何愧。’呜呼！先生之官卑，不称其德，宜加私谥，然枣强之号世已美矣，故不加焉。是为刘枣强碑。”

　　刘猛

　　元微之《乐府古题序》云：“诗讫于周，离骚讫于楚，是后诗之流为二十四名。赋、颂、铭、赞、文、诔、箴、诗、行、咏、吟、题、怨、叹、章、篇、操、引、谣、讴、歌、曲、词、调，皆诗人六义之余。而作者之旨，由操而下八名，皆起于郊祭、军宾、吉凶、苦乐之际，在审声以度词，审调以节唱；句度短长之数，声律平上之差，莫不由之准度。而又区别其在琴瑟者为操引，采民氓者为讴谣，备曲度者总得谓之歌曲词调。斯皆由乐以定词，非选词以配乐也。由诗而下九名，皆属事而作，虽题号不同，而悉谓之为诗可也。后之审乐者，往往采取其词，度为歌曲，盖选词以配乐，非由乐以定词也。而纂撰者由诗而下十七名，尽编为乐府等题。除《铙吹》、《横吹》、《郊祀》、《清商》等词在乐志者，其余《木兰》、《仲卿》、《四愁》、《七哀》之辈，亦未必尽播于管弦明矣。后之文人达乐者少，不复如是配列，但遇兴纪题，往往兼以句读短长于歌诗之异。刘补阙云：乐府肇于汉魏。按仲尼学《文王操》，伯牙作《水仙操》，齐犊沐作《雉朝飞》，卫女作《思归引》，则不于汉魏而后始，亦以明矣。况自《风》、《雅》至于乐流，莫非讽兴当时之事，以贻后世之人。沿袭古题，唱和重复，于文或有短长，于义咸为赘媵；尚不如寓意古题，刺美见事，犹有诗人引古以讽之义者焉。曹、刘、沈、鲍之徒，时得如此，亦复稀少。近代惟诗人杜甫《悲陈陶》、《哀江头》、《兵马》、《丽人》等，凡所歌行，率皆即事名篇，无有倚傍。余少时与友人白乐天、李公垂辈，谓是为当，遂不复拟赋古题。昨梁州见进士刘猛、李余各赋古乐府诗数十首，中一二章咸有新意，予因选而和之。其有虽用古题，全无古义者，若《出门行》不言离别，《将进酒》特书列女之类是也。其或颇同古义，全创新词，则《田家》止述军输，《捉捕》词先蝼蚁之类是也。刘、李二子方将极意于斯文，因为粗明古今歌诗同异之旨焉。”

　　“月生十五前，日望光彩圆。明满十五后，日畏光彩瘦。不见夜光色，一樽成暗酒。匣中苔背铜，光短不照空。不惜补明月，暂无此良玉。”《月生》句。“自念数年间，两手中藏钩。于心且无恨，他日为我羞。古老传童歌，连淫亦兵象。夜梦戈甲鸣，苦不愿年长。”《苦雨》句。“朝梳一把白，夜泪千滴雨。可耻垂拱时，老作在家女。”《晓》句。张为作《主客图》，取猛“月生十五前”等句，以孟云卿为高古奥逸主，而以猛为入室。

　　元微之《酬刘猛见送》云：“种花有颜色，异色即为妖。养鸟恶羽翮，翦翮不待高。非无剪伤者，物性难自逃。百足虽健健，商羊亦翘翘。伊予狷然质，谬入多士朝。任气有愎戆，容身寡朋曹。愚狂偶以直，静僻非敢骄。一为毫发忤，十载山川遥。烁铁不在火，割肌不在刀。险心露山岳，诐语翻波涛。六尺安敢主，方寸由自调。神剑土不蚀，异布火不烧。虽无二物姿，庶欲效一毫。未能深蹙蹙，多谢相劳劳。去去我移马，迟迟君过桥。云势正横壑，江流初满槽。持此慰远道，比之为旧交。”

　　李余

　　张为作《主客图》，以孟云卿为高古奥逸主，以余为入室。取其句云：“长安东门别，立马生白发。”句。“霁后轩盖繁，南山瑞烟发。”句。“尝忧车马繁，土薄闻水声。”句。

　　余，登长庆三年进士第，蜀人也。张籍《送余归蜀诗》云：“十年人咏好诗章，今日成名出举场。归去唯将新诰牒，后来争取旧衣裳。山桥晓上蕉花暗，水店晴看芋叶光。乡里亲情相见日，一时携酒上高堂。”

　　贾岛《送余及弟归蜀》云：“知音伸久屈，觐省去光辉。津济逢清夜，途程尽翠微。云当绵竹叠，鸟离锦江飞。肯寄书来否，原居出甚稀。”又《送余往湖南》云：“昔去候温凉，秋生满蜀乡。今来从辟命，春物遍涔阳。岳石桂阳雪，野枫堆渚樯。若寻吾祖宅，寂寞在潇湘。”

　　李涉石本作李涉镇江鹤林寺，有坡诗同刻，有玉蕊花在。

　　《醉中赠崔膺》云：“与君兄弟匡岭故，与君相逢杨子渡。白浪南分吴塞寒，绿杨深入隋宫路。隋家文物今虽改，舞馆歌台基尚在。炀帝陵边草木深，汴河流水空归海。古今悠悠人自别，此地繁华终未歇。大道青楼夹翠烟，琼墀绣帐开明月。与君一言两相许，外舍形骸中尔女。杨州歌酒不可追，洛神映箔湘妃语。白马黄金为身置，谁能独羡他人醉。暂到香炉一夕间，能展愁眉百世事。君看白日光如箭，一度别来颜色变。早谋侯印佩腰间，莫遣看花鬓如霰。”

　　《题鹤林寺僧室》云：“终日昏昏醉梦间，忽闻春尽强登山。因过竹院逢僧话，又得浮生半日闲。”

　　《春晚游鹤林寺寄使府诸公》云：“野寺寻春花已迟，背岩唯有两三枝。平生携酒犹堪醉，为报春风且莫吹。”

　　《岳阳别张祜》云：“十年蹭蹬为逐臣，鬓毛白尽巴江春。鹿鸣猿啸虽寂寞，水蛟山魅多精神。山疟困中闻有赦，死灰不望光阴借。半夜州符唤牧童，虚教衰病生惊怕。巫峡洞庭千里余，峦陬水国何亲疏。由来真宰不宰我，徒劳叹者怀吹嘘。灞桥昔与张生别，万变桑田何处说。龙蛇纵在没泥涂，长衢却为驽骀设。爱君气坚风骨峭，文章真把江淹笑。洛下诸生惧刺先，乌鸢不得齐鹰鹯。岳阳西南湖上寺，水阁松房遍文字。新钉张生一首诗，自余吟着皆无味。策马前途须努力，莫学龙钟虚叹息。”

　　《晚泊润州闻角》云：“孤城吹角水茫茫，风引胡笳怨思长。惊起暮天沙上雁，海门斜去两三行。”涉尝过九江，至皖口遇盗，问何人，从者曰：“李博士也。”其豪首曰：“若是李涉博士，不用剽夺，久闻诗名，愿题一篇足矣。”涉赠一绝云：“春雨萧萧江上村，绿林豪客夜知闻。他时不用相回避，世上如今半是君。”涉至杨州，一女子拜且泣，问之，曰：“宋态也，故吴兴刘员外之爱姬。”刘全白也。刘、李有昔年之分，涉因赠诗曰：“长忆云仙至小时，芙蓉头上绾青丝。当时惊觉高唐梦，唯有而今宋玉知。”又云：“陵阳夜宴使君筵，解语花枝在眼前。自从明月西沉海，不见嫦娥二十年。”

　　涉，渤之兄，纤人也。早从陈许辟，宪宗时为太子通事舍人，投匦言吐突承璀冤状。孔戣知匦事，表其奸，逐为峡州司仓参军。始戣见其副章，诘责不受。涉乃行赂，诣光顺门通之，故戣极言涉奸险欺天，请加显戮。大和中，为太学博士，自号“清溪子”。

　　张为作《主客图》，以孟云卿为高古奥逸主，而以涉入室。取其句云：“但将钟鼓悦私爱，肯以兵戈为国羞。”《六叹》句。“尼父未适鲁，屡屡倦迷津。徒怀教化心，纡郁不能伸。一遇知己言，万方始喧喧。至今百王则，孰不挹其源。”《怀古》句。

　　《六叹》云：“汉臣一没丁零塞，牧羊西过阴沙外。朝凭南雁信难回，夜望北辰心独在。汉家茅土横九州，高门长戟分王侯。但将钟鼓悦私爱，肯以兵戈为国羞。夜霜寒云卧冰雪，严风触刃垂旌节。丁年奉使白头归，泣尽李陵衣上血。”

　　《春山三朅来》云：“钓鱼朅来春日暖，松溪不厌舟行缓。野竹初栽碧玉长，澄潭欲下青丝短。昔人避世兼避仇，暮栖云外兼悠悠。我今无事亦如此，赤鲤忽到长竿头。泛泛随波凡几里，碧莎如烟沙似砥。瘦壁横空怪石危，山花斗日禽争水。有时带月归扣舷，身闲自是渔家仙。山上朅来采新茗，新花乱发前山顶。琼英动摇钟乳碧，丛丛高下随崖岭。未必蓬莱有仙药，能向鼎中云漠漠。越瓯遥见裂鼻香，欲觉身轻骑白鹤。采药朅来药苖盛，药生只傍行人径。世人重耳不重目，指似药苖心不足。野客住山三十载，妻儿共寄浮云外。小男学语便分别，已辩君臣知匹配。都市广长开大铺，疾来求者多相误。见说韩康旧姓名，识之不识先相怒。”

　　刘昭禹

　　《经费冠卿旧隐》云：“节高终不起，死恋九华山。圣主情何切，孤云性本闲。名传中国外，坟在乱松间。依约曾栖处，斜阳鸟自还。”

　　昭禹，字休明，婺州人也。少师林宽，为诗刻苦，不惮风雪。诗云：“句向夜深得，心从天外归。”集首《怀华山隐者》云：“先生入太华，杳杳绝良音。秋梦有时见，孤云无处寻。神清峰顶立，衣冷瀑泉吟。应笑干名者，六街尘土深。”尝与人论诗，曰：“五言如四十个贤人，著一字如屠沽不得。觅句者若掘得玉合子，底必有盖，但精心求之，必获其宝。”在湖南累为宰字，后署天策府学士，严州刺史，卒于桂州幕中。有诗三百首。

　　孙昌胤

　　《清明诗》曰：“清明暮春里，怅望北山陲。燧火开新焰，桐花发故枝。沉冥惭岁物，欢宴阻朋知。不及林间鸟，迁乔并羽仪。”

　　《和司空曙刘慎虚九日送人》云：“京邑叹离群，江楼喜遇君。开筵当九日，泛菊外浮云。朗咏山川霁，酣歌物色曛。君看酒中意，未肯丧斯文。”

　　柳子厚《与韦中立书》云：“古者重冠礼，将以责成人之道，是圣人所尤用心者也。数百年来，人不复行。近有孙昌胤者，独发愤行之。既成礼，明日造朝到外廷，荐笏言于卿士：‘某子冠毕。’应之者咸怃然。京兆尹郑叔则怫然曳笏却立曰：‘何预我耶！’廷中皆大笑。天下不以非郑尹而快孙子何哉？独为所不为已。”

　　昌胤，登天宝进士第。

　　严休复

　　《杨州唐昌观玉蕊花拆有仙人游怅然成二绝》云：“终日斋心祷玉宸，魂销目断未逢真。不如满树琼瑶蕊，笑对藏花洞里人。”“羽车潜下玉龟山，尘世何由睹爱颜。唯有无情枝上雪，好风吹缀绿云鬟。”

　　元和中，见一女子，从以二女冠、三小仆，直造花所。伫立良久，命小童折花数枝，谓黄冠者曰：“曩有玉峰之期，自此可以行矣。”行百许步，遂不复见。休复有诗，元微之和云：“弄玉潜过玉树时，不教青鸟出花枝。的应未有诸人觉，只是严郎卜得知。”乐天诗云：“嬴女偷乘凤下时，洞中潜歇弄花枝。不缘啼鸟春饶舌，青琐仙郎可得知。”

　　朱庆余

　　庆余遇水部郎中张籍知音，索庆余新旧篇什，留二十六章，置之怀袖而推赞之。时人以籍重名，皆缮录讽咏，遂登科。庆余作《闺意》一篇以献曰：“洞房昨夜停红烛，待晓堂前拜舅姑。妆罢低声问夫婿，画眉深浅入时无？”籍酬之曰：“越女新妆出镜心，自知明艳更沉吟。齐纨未足门人贵，一曲菱歌敌万金。”由是朱之诗名流于海内矣。

　　《中秋月诗》：“自古分功定，唯应缺又盈。一宵当皎洁，四海尽澄清。静觉风微起，寒过雪乍倾。孤高希此遇，吟赏倍牵情。”

　　《题蔷薇花》云：“四面垂条密，浮云入夏清。绿攒伤手刺，红堕断肠英。粉着蜂须腻，光凝蝶翅明。雨中看亦好，况复值初晴。”

　　《送韦校书赴浙东幕》云：“丞相辟书新，秋关独去人。官离芸阁早，名占甲科频。水驿迎舷火，山城候吏尘。湘边寄家处，到日倍荣亲。”

　　庆余，名可久，以字行。登宝应进士第。

　　“满酌劝僮仆，好随郎马蹄。花时慎行李，莫上白铜鞮。”句。又题《王侯废宅》云：“古巷戟门谁旧宅，早曾闻说属官家。更无新燕来巢屋，唯有闲人去看花。空厩欲摧尘满枥，小池初涸草侵沙。繁华事歇皆如此，立马踟蹰到日斜。”右张为取此作《主客图》。

　　姚合《送庆余越州归觐》云：“乡书落姓名，太守拜亲荣。访我波涛郡，还家雾露城。海山空外远，镜水世间清。何计随君去，邻墙闲此生。”

　　张籍《送庆余归越》云：“东邻归路远，几日到乡中。有寺山皆遍，无家水不通。潮声莲叶雨，野气稻苖风。州县知名久，争邀与客同。”

　　刘轲

　　轲为僧时，葬遗骸，梦一书生来谢，持三鸡子，劝食之，嚼一而吞二。后精儒术，任史官。退之欲为文赞之，会贬不就。

　　《玉声如乐诗》云：“玉振能旋止，人言与乐并。繁音忽已阕，雅韵诎然清。佩想停仙步，泉疑咽夜声。曲终无异韵，听罢有余情。特达知难拟，玲珑岂易名。昆山如可得，一片伫为荣。”

　　《摭言》云：“轲慕孟轲为文，故以名焉。少为僧，止于豫章高安之南果园。复求黄老之术，隐于庐山。既而进士登第，文章与韩、柳齐名。”

　　轲《上座主书》曰：“轲本沛上耕人，代业儒，为农人家。天宝末，流离于边，徙贯南。鄙边之人，嗜习玩味，异乎沛。然亦未尝辍耕舍学，与边俗齿。且曰：‘言忠信，行必果，虽夷貊行矣。’故处边如沛然。贞元中，轲仅能执经从师。元和初，方结庐于庐山之阳，日有芟夷畚筑之役，虽震风凌雨，亦不废力。大耨或农圃余隙，积书窗下，日与古人磨砻前心，岁月悠久，寖成书癖。”

　　乐天云：“庐山自陶、谢后，贞元初有符载、杨衡辈隐焉。今读书属文，结茅岩谷者，犹一二十人。其中秀出者有彭城刘轲，开卷慕孟轲为人，秉笔慕杨雄、司马迁为文。轲志不息，异日必能跨符、杨而攀陶、谢矣。”

　　轲，字希仁。元和末登进士第，卒于洺州刺史，与吴武陵并以史才直史馆。不知为僧者是彭城刘轲否。

　　独孤铉

　　《日南至》云：“玉历班穷律，凝阴发一阳。轻晖犹惜短，桂影叱偏长。晷度经南斗，流晶尽北堂。乍疑周户耀，可爱逗林光。积雪消微照，初萌动早茫。更升台上望，云物已昭彰。”

　　铉，登元和进士第。

　　张灿

　　《寒食遣怀》云：“繁华泣清露，悄悄落衣巾。明日逢寒食，春风见故人。病来羞带楚，西去欲迷秦。憔悴此时夜，青山归四邻。”

　　灿，贞元、元和间进士也。

　　杨虞卿

　　《过小妓英英墓》云：“萧晨骑马出皇都，闻说埋冤在路隅。别我已为泉下土，思君犹似掌中珠。四弦品柱声初绝，三尺孤坟草已枯。兰质蕙心何所在，焉知过者是狂夫。”乐天、梦得皆有和章。乐天云：“人间有梦何曾入，泉下无家岂是归。坟上少啼留取泪，明年寒食更沾衣。”梦得云：“但见好花皆易落，从来尤物不长生。鸾台夜直衣衾冷，云雨无因入禁城。”

　　虞卿醉后善歌《扫市词》，又有小妓攻琵琶，虞卿死，遂辞去。乐天《哭虞卿诗》云：“何日重闻扫市歌，谁家收得琵琶妓。”

　　虞卿，字师皋，虢州人。佞柔善谐丽。宗闵、僧孺相穆宗，引为右司郎中。宗闵倚之，时号“党魁”。为京兆尹，以罪贬虔州司户参军，死。

　　杨汝士

　　唐名族重京官而轻外任，汝士建节后诗云：“抛却弓刀上砌台，上方楼殿翠云开。山僧见我衣裳窄，知道新从战地来。”又云：“而今老大骑官马，羞向关西道姓杨。”

　　宝历中，杨于陵仆射入觐，其子嗣复率两榜门生迎于潼关，宴新昌里第，仆射与所执坐正寝，嗣复领诸生翼两序。元、白俱在，赋诗席上，汝士诗后成，元、白览之失色。诗曰：“隔坐应须赐御屏，尽将仙翰入高冥。文章旧价留鸾掖，桃李新阴在鲤庭。再岁生徒陈贺宴，一时良吏尽传馨。当时疏广虽云盛，讵有兹筵醉醁醽。”其日大醉归，谓其子弟曰：“吾今日压倒元、白。”时为刑侍。

　　开成中，汝士以户侍检校尚书镇东川，时乐天以太子少传分洛，戏代内子贺兄嫂曰：“刘纲与妇共登仙，弄玉随夫亦上天。何似沙哥领崔嫂，碧油幢引向东川。”又云：“金花银碗饶兄用，罨画罗裙任嫂裁。嫁得黔娄为妹婿，可能空寄蜀茶来。”

　　裴令公居守东洛，夜宴半酣，公索句，元、白有得色。时公为破题，次至汝士曰：“昔日兰亭无艳质，此时金谷有高人。”白知不能加，遽裂之曰：“笙歌鼎沸，勿作冷澹生活。”元顾曰：“乐天所谓能全其名者也。”

　　汝士镇东川，其子知温及第，命妓张宴，人与红绫一匹。诗曰：“郎君得意正青春，蜀国将军又不贫。一曲高歌红一匹，两头娘子谢夫人。”

　　汝士，字慕巢。牛、李待之善。开成初，镇东川。时嗣复镇西川，乃族昆弟，对拥节旄，世荣其门。终刑部侍郎。

　　张志和

　　《渔父歌》云：“西塞山前白鹭飞，桃花流水鳜鱼肥。青蒻苙，绿蓑衣，斜风细雨不须归。”又云：“钓台渔父褐为裘，两两三三舴艋舟。能纵棹，惯乘流，长江白浪不曾忧。”又云：“霅溪湾里钓鱼翁，舴艋为家西复东。江上雪，浦边风，笑着荷衣不叹穷。”又云：“松江蟹舍主人欢，菰饭莼羹亦共餐。枫叶落，荻花干，醉宿渔舟不觉寒。”又云：“青草湖中月正圆，巴陵渔父棹歌连。钓车子，橛头船，乐在风波不用仙。”

　　宪宗时，画玄真子像，访之江湖间，不可得，因令集其诗上之。玄真之兄张松龄，惧其放浪而不返也，和答其《渔父》云：“乐在风波钓是闲，草堂松迳已胜攀。太湖水，洞庭山，狂风浪起且须还。”

　　志和，字子周，婺州人。母梦枫生腹上而产志和。十六擢明经。肃宗时，以事贬南浦尉。不复仕，居江湖，自称“烟波钓徒”。著《元真子》。兄鹤龄，恐其遁世，为筑室越州东郭，与陆羽往还，宪宗图真求其歌不能致。李德裕称志和隐而有名，显而无事，不穷不达，严光之比云。  
　 
卷四十七

　　谢良辅　鲍防　杜奕　丘丹　严维　郑概　陈元初　吕渭　范灯　樊珣　刘蕃　贾弇　沈仲昌　李祐　李播　萧静　崔子向　李逢吉　杨乘

　　谢良辅自良辅至沈仲昌，有相会作《忆长安十二咏》，因载他诗于其后。

　　《忆长安十二咏》云：“忆长安正月时，和风喜气相随。献寿彤庭万国，烧灯青玉五枝。终南往往残雪，渭水处处流澌。”又云：“忆长安腊月时，温泉彩仗新移。瑞气遥迎凤辇，日光先暖龙池。取酒虾蟆林下，家家守岁传卮。”

　　《状江南十二咏》云：“江南仲春天，细雨色如烟。丝为武昌柳，布作石门泉。”又云：“江南孟冬天，荻穗软如绵。绿绢芭蕉裂，黄金橘柚悬。”

　　《太白与良辅游泾川陵岩寺诗》云：“乘君素舸泛泾西，宛似云门对若溪。且从康乐寻山水，何必东游入会稽。”

　　良辅，登天宝十一年进士第。德宗时，刺商州，为团练所杀。

　　鲍防

　　《忆长安十二咏》云：“忆长安二月时，玄鸟初至禖祠。百啭宫莺绣羽，千条御柳黄丝。更有曲江胜地，此来寒食佳期。”

　　《状江南十二咏》云：“江南孟春天，荇叶大如钱。白雪装梅树，青袍似葑田。”

　　防《杂感诗》云：“汉家海内承平久，万国戎王皆稽首。天马常衔苜蓿花，胡人岁献蒲萄酒。五月荔枝初破颜，朝离象郡夕函关。雁飞不到桂阳岭，马走皆从林邑山。甘泉御果垂仙阁，日暮无人香自落。远物皆重近皆轻，鸡虽有德不如鹤。”

　　防，字子慎，襄阳人。正元初，为礼侍，策贤良方正，得穆质、裴复、柳公绰、归登、崔邠、韦纯、魏宏简、熊执易，世美防知人。防于诗尤所感发，以讥切当世，与中书舍人谢良弼友善，号“鲍谢”。

　　《送薛补阙入朝》云：“平原门下十余人，独受恩多未杀身。每叹汉家兄弟少，更怜杨氏子孙贫。柴门岂断施行马，鲁酒郍堪醉近臣。赖有军中遗令在，犹将谈笑对风尘。”

　　杜奕

　　《忆长安十二咏》云：“忆长安三月时，上苑遍是花枝。青门几场送客，曲水竟日题诗。骏马金鞭无数，良辰美景追随。”

　　丘丹

　　《忆长安十二咏》云：“忆长安四月时，南郊万乘旌旗。尝酎玉卮更献，含桃丝笼交驰。芳草落花无限，金张许史相随。”

　　《状江南十二咏》云：“江南季冬月，红蟹大如鳊。湖水龙为镜，炉峰气作烟。”

　　韦苏州《秋夜寄丹》云：“怀君属秋夜，散步咏凉天。山空松子落，幽人亦未眠。”丹和云：“露滴梧叶鸣，秋风桂花发。中有学仙侣，吹箫弄明月。”

　　苏州又赠丹云：“迹与孤云远，心将野鹤俱。那同石氏子，每到府门庭。”丹和云：“久作烟霞侣，暂将簪组亲。还同禇伯玉，入馆忝州人。”

　　苏州《听江笛送陈侍御》云：“远听江上笛，江上笛若君。还愁独宿客，更向郡斋闻。”丹和云：“离樽闻夜笛，寥亮入塞城。月落车马散，凄恻主人情。”

　　苏州《送丘员外还山诗》云：“长栖白云表，暂访高斋宿。还辞郡邑喧，归泛松江渌。结茅隐苍岭，伐薪响深谷。同是山中人，不知往来躅。灵芝非庭草，辽鹤委池鹜。终当书里门，一表高阳族。”丹酬云：“侧闻郡守至，偶乘黄犊出。不别桃源人，一见经累日。蝉鸣念秋稼，兰酌动离瑟。临水降麾幢，野艇才容膝。参差碧山路，目送江帆疾。涉海得骊珠，栖梧惭凤质。愧非郑公里，归扫蒙笼室。”

　　苏州《重送丘二十二还临平山居》云：“岁中始再见，方来又解携。才留野艇语，已忆故山栖。幽涧人夜汲，深林鸟长啼。还持郡斋酒，慰子霜露凄。”丹和云：“卖药有时至，自知往来疏。遽辞池上酌，新得山中书。步出芙蓉府，归乘觳觫车。猥蒙招隐作，岂愧班生庐。”此丹述怀之作。

　　丹隐临平山，与韦苏州往还。韦有诗赠丹云：“高词弃浮靡，正行表乡闾。未值南宫拜，聊偃东山居。”

　　《中元日鲍端公宅遇吴天师联句》云：“道流为柱史，教戒下真仙。严维。共契中元会，初修内景篇。鲍防。游方依地僻，卜室喜墙连。谢良辅。宝笥开金箓，华池漱玉泉。杜奕。怪龙随羽翼，青节降云烟。李凊。昔去遗丹灶，今来变海田。刘蕃。养形奔二景，练骨度千年。谢良辅。骑竹投陂里，携壶挂牖边。郑概。洞中尝入静，河上旧谈玄。陈允初。伊洛笙歌远，蓬壶日月偏。樊珣。青骡蓟训引，白犬伯阳牵。丘丹。法受相君后，心存象帝先。吕渭。道成能缩地，功满欲升天。范淹。何意迷孤性，含情恋数贤。”吴筠。

　　鲍防代宗时以御史大夫历福建、江西观察使，吕渭大历间为浙西支使，大历末贬歙州司马，观《十二月诗》与《中元联句》，皆在江南时事也。咏江南而忆长安，其意可见矣。

　　严维

　　《忆长安十二咏》云：“忆长安五月时，君王避暑华池。进膳甘瓜朱李，续命芳兰彩丝。竞处高明台榭，槐阴柳色通逵。”

　　《状江南十二咏》云：“江南春季天，莼叶细如弦。池边草作迳，湖上叶如船。”

　　维，字正文，越州人。与刘长卿善。长卿《对酒寄维》云：“陋巷喜阳和，衰颜对酒歌。懒从华发乱，闲住白云多。郡简容垂钓，家贫学弄梭。门前七里濑，早晚子陵过。”维答云：“苏耽佐郡时，近出白云司。药补清羸疾，窗吟绝妙词。柳塘春水漫，花坞夕阳迟。欲识怀君意，朝朝访楫师。”时刘为睦州司马。

　　维作越之诸暨尉，刘随州以诗送云：“爱尔文章逸，还家印绶荣。退公兼色养，临下带乡情。乔木映官舍，春山宜县城。应怜钓台石，闲却为浮名。”维《留别》云：“中年从一尉，自笑此身非。道薄甘微禄，时艰耻息机。晨趋本郡府，昼掩故山扉。待见干戈毕，何妨更采薇。”

　　《题灵一上人院新泉》云：“山下新泉出，泠泠比法源。落花才有响，溅石未成痕。独映孤松色，难分众鸟喧。唯当清月夜，观定此禅门。”

　　《送薛尚书入朝》云：“卑情不敢论，拜首入辕门。列郡诸侯长，登朝八座尊。凝笳临水发，行斾向风翻。几许遗民泣，同怀父母恩。”

　　《哭灵一上人》云：“一公何不住，空有远公名。共说岑山路，今时莫可行。旧房松更老，新塔草初生。经论传缁侣，文章遍墨卿。禅床枝干折，法宇栋梁倾。谁复修僧史，应知传已成。”

　　长卿《送维赴河南充严中丞幕府》云：“久别耶溪客，来乘使者轩。用才荣入幕，扶病喜同樽。山屣留何处，江帆去独翻。暮情辞镜水，愁梦识云门。莲府开花萼，桃源寄子孙。何当举严助，偏沐汉朝恩。”维《赠别》云：“早见登郎署，同时迹下僚。几年江路永，今日国门遥。文变骚人体，官移汉帝朝。望山吟度日，接枕话通宵。万里趋公府，孤帆恨信潮。康时知已老，圣代耻逃尧。”

　　长卿《蛇浦月下重送》云：“秋风飒飒鸣条，风月相和寂寥。黄叶一离一别，青山暮暮朝朝。寒江渐出高岸，老树犹依断桥。明日行人已远，空余泪逐归潮。”维《重别》云：“月色今宵最明，庭闲夜久天清。愁静多年左宦，殷勤远别深情。溪临修竹烟色，风落高梧雨声。耿耿相看不寐，遥闻击柝山城。”

　　长卿《七里濑重送》云：“秋江渺渺水空波，越客孤舟欲榜歌。手折衰杨悲老别，故人零落已无多。”维《重别》云：“新安非故枉帆过，海内如君有几何。醉里别时秋水色，老人南望一狂歌。”

　　钱起《送维尉河南》云：“蕙叶青青花乱开，少时趋府下蓬莱。甘泉未献杨雄赋，吏道何劳贾谊才。征陌独愁云盖远，离筵只惜暝钟催。欲知别后相思处，愿植琼林向柏台。”

　　维终校书郎。

　　郑概

　　《忆长安十二咏》云：“忆长安六月时，风台水榭逶迤。朱果雕笼香透，分明紫禁寒随。尘惊九衢客散，赭汗滴沥青骊。”

　　司空曙寄概诗云：“倦枕欲徐行，开帘秋日明。手便筇杖冷，头喜葛巾轻。绿草前侵水，黄花半上城。虚销此风景，不见十年兄。”

　　《状江南十二咏》云：“江南孟秋天，稻花白如毡。素腕惭新藕，残妆妒晚莲。”

　　陈元初

　　《忆长安十二咏》云：“忆长安七月时，槐花点散罘罳。七夕针楼竞出，中元香供初移。绣毂金鞍无限，游人处处归随。”

　　僧灵一有《送元初卜居麻源诗》云：“欲向麻源隐，能寻谢客踪。空山几千里，幽谷第三重。岩宇宁须葺，荷衣不待缝。因君见往事，为我谢乔松。”

　　秦系《移耶溪旧居呈陈元初校书》云：“鸡犬渔舟里，长谣任兴行。即令邀客醉，已被远山迎。书笈将非重，荷衣着甚轻。谢安无个事，忽起为苍生。”

　　吕渭

　　《忆长安十二咏》云：“忆长安八月时，阙下天高旧仪。衣冠共颁金镜，犀象对舞丹墀。更爱终南灞上，可怜秋草碧滋。”

　　《状江南十二咏》云：“江南仲冬天，紫蔗节如鞭。海将盐作雪，山用火耕田。”

　　渭，贞元十一年知贡举，挠闷不能定去留，寄诗前主司曰：“独坐贡闱里，愁多芳草生。仙翁昨日事，应见此时情。”

　　中书省柳久枯死，兴元二年，车驾还，柳再荣，谓之瑞柳。明年，渭以为礼部赋题，德宗甚恶之。

　　渭，字君载，河中人。德宗时，为礼部侍郎，与裴延龄姻家，擢其子上第，出为潭州刺史，卒。

　　范灯

　　《忆长安十二咏》云：“忆长安九月时，登高望见昆池。上苑初开露菊，芳林正献霜梨。更想千门万户，月明砧杵参差。”

　　《状江南十二咏》云：“江南季夏天，身热汗如泉。蚊蚋成雷泽，袈裟作水田。”

　　樊珣

　　《忆长安十二咏》云：“忆长安十月时，华清士马相驰。万国来朝汉阙，五陵共腊秦祠。昼夜歌钟不歇，山河四塞京师。”

　　《状江南十二咏》云：“江南仲夏天，时雨下如川。卢橘垂金弹，甘蕉吐白莲。”

　　刘蕃

　　《忆长安十二咏》云：“忆长安子月时，千官贺至丹墀。御苑雪开琼树，龙堂冰作瑶池。兽炭毡炉正好，貂裘狐白相宜。”

　　《状江南十二咏》云：“江南季秋天，栗熟大如拳。枫叶红霞翠，芦花白浪川。”

　　蕃，登天宝六年进士第。

　　贾弇

　　《状江南十二咏》云：“江南孟夏天，慈竹笋如编。蜃气为楼阁，蛙声作管弦。”

　　弇，登大历进士第。柳子厚《先友志》云：“弇，长乐人，善士也。”为校书郎，卒。

　　李益《送校书贾弇东归寄振上人诗》云：“北风吹雁数声悲，况指前林是别时。秋草不堪频送远，白云何处更相期。山随匹马行看暮，路入寒城独去迟。为向东州故人道，江淹已拟惠休诗。”

　　沈仲昌

　　《状江南十二咏》云：“江南仲秋天，鱏鼻大如船。雷是樟亭浪，苔为界石钱。”

　　仲昌，登天宝九年进士第。萧颖士《送刘方平沈仲昌秀才同观所试杂文》云：“山东茂异，有河南刘方平、临汝沈仲昌，以郡府计偕之尤，当礼闱能赋之试，余勇待贾，未始逾辰。吾徒相与登群玉，咀遗芳，目临云外，思入神境，佳哉乐乎！意数子之出幽谷而渐于陆矣。”

　　李祐

　　《袁江口怀王司勋王吏部》云：“京华不啻三千里，客泪如今一万双。若个最为相忆处，青枫黄竹入袁江。”

　　唐宗室也。大历、元和间江南录事参军纂之子。

　　李播

　　《见志》云：“去岁买琴不与价，今年沽酒未还钱。门前债主雁行立，屋里醉人鱼贯眠。”

　　播，登元和进士第。

　　播以郎中典蕲州，有李生携诗谒之，播曰：“此吾未第时行卷也。”李曰：“顷于京师书肆百钱得此，游江淮间二十余年矣。欲幸见惠。”播遂与之，因问何往，曰：“江陵谒表丈卢尚书。”播曰：“公又错也，卢是某亲表丈。”李惭悚失次，进曰：“诚若郎中之言，与荆南表丈，一时乞取。”再拜而出。

　　萧静

　　《三湘有怀》云：“柳絮飞来别洛阳，梅花落后到三湘。世情已逐浮云散，离恨空随江水长。”

　　崔子向

　　《上鲍大夫》云：“行尽江南塞北时，无人不诵鲍家诗。东堂桂树何年折，直到如今少一枝。”鲍防，贞元时人。

　　《送惟详律师自越之义兴》云：“阳羡诸峰顶，何曾异剡山。雨晴人到寺，木落夜开关。缝衲纱灯晃，看心锡杖闲。西方知有社，未得与师还。”

　　子向，贞元以前为监察御史，终南海从事。裴铏《传奇》云：“子向之子炜，贞元中人，居南海。”

　　李逢吉

　　《送令狐秀才赴举》云：“子有雄文藻思繁，龆年射策向金门。前随鸾鹤登霄汉，却望风沙走塞垣。独忆忘机陪出处，自怜何力继飞翻。那堪两地生离绪，蓬户长扃行旅喧。”

　　《和严揆省中宿斋遇令狐员外当直之作》云：“致斋分直宿南宫，越石卢谌此夜同。位极班行犹念旧，名题章奏亦从公。曾驱爪士三边静，新赠髯参六义穷。竟夕文昌知有月，可怜如在庾楼中。”

　　《望京台上寄令狐华州》云：“祗役滞南服，颓思属暮年。闲上望京台，万山蔽其前。落日归飞翼，连翩东北天。涪江适在下，为我久潺湲。中叶成文教，德威清远边。颁条信徒尔，华发生苍然。寄怀三峰守，岐路隔云烟。”

　　《奉酬忠武李相公见寄》云：“直继先朝卫与英，能移孝友作忠贞。剑门失险曾缚虎，淮水安流缘斩鲸。黄阁碧幢惟是俭，三公二伯未为荣。惠连忽赠池塘句，又遣羸师破胆惊。”

　　《酬致政杨祭酒见寄》云：“初还相印罢戎旃，获守皇居在紫烟。妄比酂侯功蔑尔，每怀疏传意悠然。应将半俸沾闾里，料入中条访洞天。十载别离那可道，倍令惊喜见来篇。”

　　逢吉与令狐楚有唱和诗，曰《断金集》。裴夷直为之序云：“二相未遇时，每有所作，必惊流辈。不数年，遂压秉笔之士。及入官登高，益复隆高，我不求异，他人自远。”逢吉卒，楚有《题断金集诗》云：“一览断金集，载悲埋玉人。牙弦千古绝，珠泪万行新。”

　　杨乘

　　《甲子岁书事时上党用兵讨贼》云：“竖子未鼎烹，大君尚旰食。风雷随出师，云霞有战色。犒功椎万牛，募勇悬千帛。武士日曳柴，飞将竞执馘。喜气迎捷书，欢声送羽檄。天兵日雄强，桀犬稍离析。贼臂既已断，贼喉既已搤。乐祸但鲸鲵，同恶惟肘腋。小大势难侔，逆顺初不敌。违命固天亡，恃险乖长策。虿毒久萌牙，狼顾非日夕。礼貎忽骄狂，疏奏遂指斥。动众岂佳兵，含忍恐无益。鸿恩既已孤，小效不足惜。腐儒一铅刀，投笔时感激。帝阍不敢干，恓恓坐长画。”

　　《南徐春日怀古》云：“六代骄奢地，三春物象繁。灵湖通涨海，天堑隔中原。晓渡高帆驶，阴风巨舰翻。旌旗西日落，戈甲夏云屯。豹变资陈武，龙飞拥晋元。风流前事尽，文物旧仪存。邪侮尝移润，忠贞几度冤。兴亡山兀兀，今古水浑浑。露暖蜂偷蕊，莺啼日到轩。酒肠堆麴蘖，诗思绕乾坤。愁梦全无蝶，离忧每愧萱。形骸劳大块，玉石任炎昆。出处宁由己，升沉未足言。且应中圣乐，坐起任昏昏。”

　　《建邺怀古》云：“故城故垒满江濆，尽是干戈旧苦辛。见此即须知帝力，生来便作太平人。”

　　《吴中书事》云：“十万人家天堑东，管弦台榭满春风。名归范蠡五湖上，国破西施一笑中。香迳自生兰叶小，响廊深映月华空。樽前多暇但怀古，尽日愁吟谁与同。”

　　《榜句》云：“自怜乖拙两何如，昼泥琴声夜泥书。数拍胡笳弹未熟，故人新命画胡车。”

　　乘甲子年书事，乃会昌四年讨刘稹也。张为作《主客图》，以白乐天为广大教化主，而以乘为入室之上。

　　乘，宣宗大中初登第，官终殿中侍御史。杨维直四子：发、假、收、严。发以春为义，其子以柷以乘为名；假以夏为义，其子以照为名；收以秋为义，其子以钜、鏻、鉴为名；严以冬为义，其子以注、涉、浻为名。皆以文学登第，时号“修行杨家”，与靖恭诸杨，比于华盛。  
卷四十八

　　李秘　韦皋　李德裕　郑还古　裴航　裴休　吕群　徐商王传　韦渠牟　陆长源　卢宗回　刘辟　薛宜僚　陆希声　崔季卿　皇甫澈

　　李秘

　　《禁中送任山人》云：“子去非长往，君恩取大还。补天留彩石，缩地入青山。献寿千年外，来朝数月闲。莫抛残药物，切欲驻童颜。”

　　唐宗室也，元和、贞元时人。

　　韦皋

　　皋少游江夏，止于姜使君之馆，有小青衣曰玉箫，才十许岁，常侍皋。皋后告别，与约后会，因留玉指环一枚，并诗寄情云：“黄雀衔来已数春，别时留解赠佳人。长江不见鱼书至，为遣相思梦入秦。”

　　李德裕

　　元和十一年岁在丙申，李逄吉下三十三人皆取寒素，时有语曰：“元和天子丙申年，三十三人皆得仙。袍似烂银文似锦，相将白日上青天。”德裕颇为寒素开路，及谪官南去，或有诗曰：“八百孤寒齐下泪，一时回首望崖州。”出《摭言》。

　　《上巳忆江南褉事》云：“黄河西绕郡城流，上巳应无袚褉游。为忆渌江春水色，更随宵梦向吴州。”

　　德裕营平泉庄，远方以异物奉之，或题曰：“陇右诸侯供语鸟，日南太守送名花。”及谴责，或作诗云：“肉视具僚忘匕著，气吞同列削寒温。当时谁是承恩者，肯有余波达鬼村”之句。又云：“画阁不开梁燕去，朱门罢扫乳乌归。千岩万壑应惆怅，流水斜倾出武闱。”盖恨之也。

　　公《离东都平泉有诗》云：“十年紫殿掌洪钧，出入三朝一品身。文帝宠深陪雉尾，武皇恩重燕龙津。黑山永破和亲虏，乌岭全坑跋扈臣。自是功高临尽处，祸来名灭不由人。”

　　公《汉州日夕游房公西湖》云：“丞相鸣琴地，何年黯玉徽。房公好琴，声闻海内。偶因微月夕，重敞故楼扉。桃李蹊空在，芙蓉客暂依。唯怜济川楫，长与夜舟归。”重题云：“晚日临寒渚，微风发棹讴。凤城波自阔，鱼水运难留。亭古思宏栋，川长忆济舟。想公高世志，只似化城游。”

　　《房公旧竹亭闻琴缅慕风流神期如对有作》云：“流水音长在，青霞意不传。独悲形解后，谁听广陵弦。”

　　德裕论文曰：“沈休文以音韵为切，重轻为难，语虽甚工，旨则未远，未可以言文外意也。古之辞高者，盖以言妙而工，适情不取于音韵；曹植《七哀诗》，有西泥谐依四韵，王粲有举原安三韵。班固多用协韵，猗欤元勋，佐汉举信是也矣。意尽而止，成篇不拘于只耦。《文选》有五韵、七韵、十一韵者。故篇无足尤，词寡累句。古辞如金石琴瑟，尚于至音，今则如丝竹鞞鼓，迫于促节，即知声律之为其弊也。世有非文章者曰：‘词不出于《风雅》，思不越于《离骚》，模写古人，何足贵也。’余曰：‘譬诸日月，虽终古常见，而光景尝新，此所以为灵物者也。’尝为《文箴》曰：‘文之为物，自然灵气。惚怳而来，不思而至。杼轴得之，澹而无味。琢刻藻绘，弥不足贵。如彼璞玉，磨砻成器。奢者为之，错以金翠。美质既雕，良宝斯弃。此文之大旨也。’”

　　刘三复谓德裕曰：“渔歌樵唱，皆传述作。”《北梦琐言》。

　　《述梦诗》云：“赋命诚非薄，良时幸已遭。君当尧舜日，官接凤凰曹。目睇烟霄阔，心惊羽翼高。此六句梦中作。椅梧连鹤禁，埤堄接龙韬。内署北连春宫，西接羽林军。我后怜词客，先后朝曾宣谕：卿等是我门客。吾僚并隽髦。著书同陆贾，待诏比王褒。重价邻玄璧，英辞淬宝刀。泉流初落涧，《文赋》称：言泉流于唇齿。露滴更濡毫。赤豹忻来献，彤弓喜暂櫜。时西戎乞盟，幽、镇二帅束身赴阙，海内无事者累月。诗称赤豹黄罴，盖真也。非烟含瑞气，驯雉洁霜毛。静室便幽独，虚楼散郁陶。学士院有一室，西南有小楼，时燕语于此。花光晨艳艳，松韵晚骚骚。画壁看飞鹤，山图见巨鳌。内署垣墙，皆有画松鹤。先是西壁画海内曲龙山，宪宗欲临幸，中使惧而图焉。傍檐阴药树，落落蔓蒲萄。此八句悉是内署物色，唯曾游者，依然可想也。荷静蓬池脍，冰寒郢水醪。每学士初上赐食，皆蓬莱池鱼脍。夏至后，颁赐冰及烧香酒，以酒味稍浓，常和冰而饮。禁中有酒方。荔芰来自远，卢橘赐常叨。先朝初临御，南方曾献荔芰，亦蒙颁赐。自后以道远罢献。麝气随兰泽，霜华入杏膏。恩光唯觉重，携挈未为劳。此八句述恩赐。每有赐与，常携挈而归。夕阅梨园骑，宵闻禁仗獒。每梨园猎回，或抵暮夜，院门常见归骑。扇回交彩翟，雕起扬银绦。辔待袁丝揽，书期蜀客操。尽规徒謇謇，退舍尚忉忉。此八句述内庭所睹。龟顾垂金钮，鸾飞曳锦袍。曾蒙赐锦袍。曳者，盖取诗人不曳不娄之义也。御沟杨柳弱，天厩骕骦豪。学士皆蒙借飞龙马。屡换青春直，闲随上苑遨。普济寺与芙蓉院相连，常所游眺。芙蓉亦谓之南苑也。烟低行殿竹，风折绕垣桃。此八句述澣日游戏。聚散俄成昔，悲愁益自熬。每怀仙驾远，更望茂陵号。地接三茅岭，川迎伍子涛。代称海涛是伍子胥愤气所作。花迷瓜步暗，石固蒜山牢。此两句又是梦中所作。兰野凝青管，梅洲动翠篙。泉鱼惊彩妓，溪鸟避干旄。感旧心犹绝，思归首更搔。无聊燃密炬，谁复劝金舠。余自到此，绝无夜宴。酒器中大者呼为舠，宾僚乃常顾形迹，未尝以此而相劝也。岚气朝生栋，城阴暝入濠。望烟归海峤，送雁度江皋。宛马嘶寒枥，吴钩在锦弢。未能追狡兔，空觉长江蒿。水国逾千里，风帆过万艘。阅川终古恨，唯见暮滔滔。”德裕《述梦诗》，记为梦中赋诗耳。元微之和云：“闻有池塘什，还因梦寐遭。攀禾占类蔡，咏豆放过曹。庄蝶玄言秘，罗禽藻思高。”注云：“本篇称六句皆梦中作，故此三联，多证梦意。已下皆言同在翰林及翰苑故事。若学士初入，例赐龙飞马，故有‘借骑银杏叶’之句。书诏用麦纹纸，故有‘麦纸侵红点’之句。麻制例别通宵勘写，故有‘兰灯焰碧高’之句。学士密迩银台，每旦尝闻门使勘契开锁，又院门有急命，即铃索门自摇，习以为异，故有‘吏传开锁契，神撼引铃绦’之句。学士无过从聚会之例，时与李闲行寺观而已，故有‘分阻杯盘会，闲期寺观遨’之句。乃皆唐之故事也。”

　　郑还古

　　还古闲居东都，将入京赴选，柳当将军者饯之。酒酣，以一诗赠柳氏之妓曰：“冶艳出神仙，歌声胜管弦。词轻白纻曲，歌遏碧云天。未拟生裴秀，如何乞郑元？不堪金谷水，横过坠楼前。”柳喜甚，曰：“专伺荣命，以此为贺。”未几，还古除国子博士，柳见除目，即遣入京；及嘉祥驿而还古物故，乃放妓他适。逸史载：还古初娶柳氏女，嘉会之初，梦娶房氏。后柳卒，再娶东都李氏，属房直温为东洛少尹，李之舅也，礼宴皆房主之，始知旧梦之前定也。

　　还古，登元和进士第。

　　裴航

　　长庆中，裴航下第游鄂渚，佣舟还都。有樊氏女同载，航赂其侍儿，以诗求达曰：“同为胡越犹怀思，况遇天花隔锦屏。傥若玉京朝会去，愿随鸾鹤入青冥。”樊答诗曰：“一饮琼浆百感生，玄霜捣尽见云英。蓝桥便是神仙宅，何必﨑岖上玉清。”世传蓝桥云英之事未必信，姑载于此。

　　裴休

　　《赠黄蘖山僧希运诗》曰：“自从大士传心印，额上圆珠七尺身。挂锡十年栖蜀水，浮杯今日渡漳滨。一千龙象随高步，万里香华结胜因。拟欲事师为弟子，不知将法付何人。”休会昌中官于钟陵，请运至郡，以所解一篇示之。师不顾曰：“若形于纸墨，何有吾宗？”休问其故，曰：“上乘之印，唯是一心，更无别法。心体一空，万缘俱寂，如大日轮升于虚空，其中照耀，静无纤埃。证之者无新旧、无浅深，说之者不立义解、不开户牖，直下便是，动念即乖。”其后休录之，为《传心法要》云。

　　休，字公美，孟州人。大中六年为相，能文章，为人酝藉，进止雍闲。宣宗曰：“休真儒者。”

　　吕群

　　群元和十一年下第游蜀，性不容下，仆驭怨之。至眉州，题诗所寓寺之东壁。其一云：“路行三蜀尽，身及一阳生。赖有残灯火，相依坐到明。”其二曰：“社后辞巢燕，霜前别蒂蓬。愿为蝴蝶梦，飞去觅关中。”吟讫泪下，意绪不堪。未几为其奴所杀。

　　徐商王传

　　商镇襄阳，有副使节判同加章绶，商以诗贺之云：“朱紫花前贺故人，兼荣此会颇关身。同年坐上联宾榻，宗姓亭中布锦裀。晴日照旗红灼烁，韶光入队影玢璘。芳菲解助今朝喜，嫩蕊青条满眼新。”观察判官将仕郎监察御史王传和云：“朱紫联辉照日新，芳菲全属断金人。华筵重处宗盟地，白雪飞时郢曲春。仙府色饶攀桂侣，莲花光让握兰身。自怜亦是膺门客，吟想恩荣气益振。”朝议郎江州刺史段成式和云：“云雨轩悬莺语新，一篇佳句占阳春。银黄年少偏欺酒，金紫风流不让人。连璧坐中斜日满，贯珠歌里落花频。莫辞倒载吟归去，看欲东山又吐茵。”

　　商，宣宗时为山南东道节度使，咸通四年为宰相，封东莞县子。商与曹确、杨收、路岩同秉政，有嘲之者曰：“确确无余事，钱财总被收。商人都不管，货赂几时休？”

　　传，登大中三年进士第。初贫窭，于中条山万固寺入院读书。家庙碑云：“随僧洗钵。”

　　韦渠牟

　　贞元元年，渠牟为大府卿，与金吾李齐运、度支裴延龄、京兆尹嗣道，皆承恩宠，荐人多得名位。时刘师老、穆寂皆科目，渠牟主穆寂，齐运主师老。会齐运朝对，上嗟其羸弱，许以致仕，而师老失据。无名子嘲之云：“太尉朝天升穆老，尚书倒地落刘郎。”刘禹锡曰：“名场巇崄如此。”出《古今诗话》。

　　渠牟《南山四皓赞》云：“焕焕煌煌，为圭为璋，孰光乎不耀之光；幽幽深深，为山为林，孰系乎不系之心。足知乎虚室生白，玄门不关，流水去住，清风往还；岂比乎稷契在世，巢由在山，一物有累，两心不闲者哉！闲之谓何？簪裾薜萝，本不干我，岂云其他。熙熙忻忻，与时为春，匡汉避秦，惟兹四人。于德之邻，不孤其身；于涧之滨，不迷其津。绘事后素，孰知其故。想像仪形，念兹丹青。晔晔紫芝，深谷逶迤。俯仰今古，空林往时。凤岂无德，鸾皆有群。出处嘿语，商山白云。”

　　渠牟，述之从子也。少警悟，工为诗，李白异之，授以古乐府。去为道士不终，更为浮屠，已而复冠。韩滉表试校书郎。德宗诞日，诏徐岱、赵需、许孟容与渠牟及佛老二师，并对麟德殿，质问大趣。渠牟有口辩，虽三家未究解，然答问锋生，帝听之意动，迁秘书郎。后倚延龄为奸利，势焰可炙。擢太常卿，卒。权载之叙其文曰：“初，君年十一，尝赋《铜雀台绝句》，右拾遗李白见而大骇，因授以古乐府之学，且以瑰琦轶拔为己任。至弱冠，乃喟然曰：‘四始五际，今既远矣。会情性者，因于物象；穷比兴者，在于声律。盖辨以丽，丽以则，得于无间，合于天倪者，其在是乎？彼惠休称谢永嘉如芙蓉出水，钟嵘谓范尚书如流风回雪，吾知之矣。’遂苦心藻虑，俪词比事，纤密清巧，度越群伦。尝著《天竺寺》十六韵，鲁郡文忠公序引而和之，使画工图于仁祠，摘句配境，偕为胜绝。又于江南著《卧疾》三十韵，晋国忠肃公手翰以美之曰：‘卓尔独立，其在我韦生乎？’其为名臣宗公所称赏如此。又与竟陵陆鸿渐、杼山僧皎然为方外之侣，沉冥博约，为日最久，而不名一行，不滞一方。故其曳羽衣也，则曰遗名；摄方袍也，则曰尘外；披儒服也，则今之名字著焉。周流三教，出入无际，寄词诣理，必于斯文。”

　　陆长源

　　孟东野以乐府戏赠云：“莲子不可得，荷花生水中。犹胜道傍柳，无事荡春风。”长源答云：“芙蓉初出水，菡萏露中花。风吹著枯木，无奈值空槎。”

　　东野有《夷门雪赠主人》云：“夷门贫士空吟雪，夷门豪士皆饮酒。酒声欢闹入云霄，雪声激切悲枯朽。悲欢不同归去来，万里春风动江柳。”长源答云：“好丹与素道不同，失意得途事皆别。东邻年少乐未央，南客思归肠欲绝。千里长河水复冰，云鸿冥冥楚山雪。”

　　《酬东野新居见寄》云：“大道本夷旷，高情亦冲虚。因随白云意，偶逐青萝居。青萝纷蒙密，四序无惨舒。余情濯子衿，散彩还吾庐。去岁登美第，荣名在公车。将必继管萧，岂惟蹑应徐。首夏尚清和，残芳遍丘墟。褰帏荫窗柳，汲井滋园蔬。达者贵知心，古人不愿余。爱君蒋生径，且著茂陵书。”

　　长源，吴人，赡于学。德宗以宣武节度使董晋儒懦，诏长源为司马佐之，持法峭刻。晋卒，长源总留后事，军乱杀之。

　　卢宗回

　　《长安慈恩寺塔诗》云：“东方晓日上翔鸾，西转苍龙拂露盘。渭水冷光摇藻井，玉峰晴色堕栏杆。九重宫阙参差见，百二山河表里观。暂辍去蓬悲不定，一凭金界望长安。”

　　宗回，登元和进士第。

　　刘辟

　　《登楼望月》云：“圆月当新霁，高楼见最明。素波流粉壁，丹桂拂飞甍。下瞰千门静，旁观万象生。梧桐窗下影，乌鹊槛前声。啸逸刘琨兴，吟资庾亮情。游人莫登眺，迢递故乡程。”又云：“皎洁三秋月，巍峨百丈楼。下分征客路，上有美人愁。帐卷芙蓉带，帘褰玳瑁钩，倚窗情渺渺，凭槛思悠悠。未得金波转，俄成玉箸流。不堪三五夕，夫婿在边州。”

　　辟，字太初。擢进士宏词科，佐韦皋府。后为西川节度，以叛诛。

　　薛宜僚

　　宜僚以左庶子充新罗册赠使，至青州，悦一妓段东美，赋诗曰：“阿母桃花方似锦，王孙草色正如烟。不须更向沧溟望，惆怅欢情又一年。”到外国，谓判官苖甲曰：“东美何故频见梦中。”数日而卒。榇至青，段奠之，一恸而卒。

　　陆希声

　　古之善书鲜有得笔法者，希声得之，凡五字：擪、押、钩、格、抵。用笔双钩，则点画遒劲，而尽妙矣，谓之拨镫法。希声自言昔二王皆传此法，至阳冰亦得之。希声以授沙门辩光，辩光入长安，为翰林供奉，希声犹未达，以诗寄辩光云：“笔下龙蛇似有神，天池雷雨变逡巡。寄言昔日不龟手，应念江头洴澼人。”辩光感其言，引荐希声于贵幸，后至相。

　　希声博学，善属文，相昭宗，在位无所轻重，以太子太师罢。李茂贞犯京师，舆疾避难。卒。

　　崔季卿

　　《晴江秋望》云：“八月长江万里晴，千帆一道带风轻。尽日不分天水色，洞庭南是岳阳城。”

　　季卿，峒之从孙也。

　　皇甫澈

　　贞元十四年，澈刺蜀州，赋《四相诗》，序云：“蜀州刺史厅壁记，居相位者前后四公，谟明弼谐，迁转历此。顾已无取，忝迹于斯，景行遗烈，嗟叹之不足也。谨述其行事，咏其休美，庶将来君子，知圣朝之德云尔。”《中书令汉阳王张柬之》：“周历革元命，天步值艰阻。烈烈张汉阳，左袒清诸武。休明神器正，文物旧仪睹。南向翊大君，西宫朝圣母。借韵用作补文。茂勋镂钟鼎，鸿劳食茅土。至今称五王，卓立迈万古。”《中书令钟绍京》：“景龙仙驾远，中禁奸衅结。谋猷叶圣朝，披鳞奋英节。清宫阊阖启，涤秽氛沴灭。紫极重昭回，皇天新日月。从容庙堂上，肃穆人神悦。唐元佐命功，辉焕何烈烈。”《礼部尚书门下侍郎平章事李岘》：“时来偶明圣，道济宁邦国。猗欤瑚琏器，竭我股肱力。进贤黜不肖，措枉举诸直。宦官既却坐，权竖亦移职。载践每若惊，三已无愠色。昭昭垂宪章，来世实作则。”《门下侍郎平章事王缙》：“舟楫济巨川，山河资秀气。服膺究儒业，屈指取高位。北征戮骄悍，东守辑携贰。论道致巍巍，持衡无事事。知己不易遇，宰相固有器。瞻事华壁中，来者谁其嗣。”  
　 
卷四十九

　　胡杲　吉皎　刘真　郑据　卢贞　张浑　白居易九老　项斯　庞蕴　蔡京　滕迈　郭周藩　殷潜之　裴思谦　何扶　郑澣　廖有方　薛书记　贾耽　卢贞　姚合

　　胡杲前怀州司马安定胡杲，年八十九。

　　《九老会赋诗》云：“闲居同会在三春，大抵愚年最出群。霜鬓不嫌杯酒兴，白头仍爱玉炉薰。徘徊玩柳心犹健，老大看花意却勤。凿落满斟判酩酊，香囊高挂任氤氲。搜神得句题红叶，望景长吟对白云。今日交情何不替，齐年同事圣明君。”

　　吉皎卫尉卿致仕冯翊吉皎，年八十八。

　　《九老会》云：“休官罢任已闲居，林苑园亭兴有余。对酒最宜花藻发，邀欢不厌柳条初。低腰醉舞垂绯袖，击箸讴歌任褐裾。宁用管弦来合杂，自亲松竹且清虚。飞觥酒到须先酌，赋咏成诗不住书。借问商山贤四皓，不知此后更何如。”

　　刘真前磁州刺史广平刘真，年八十七。

　　《九老会》云：“垂丝今日幸同筵，朱紫居身是大年。赏景尚知心未退，吟诗犹觉力完全。闲庭饮酒连三月，在席挥豪象七贤。山茗煮时秋雾碧，玉杯斟处彩霞鲜。临阶花笑如歌妓，傍竹松声当管弦。虽未学穷生死诀，人间岂不是神仙。”

　　郑据前龙武军长史荥阳郑据，年八十五。

　　《九老会》云：“东洛幽闲日暮春，邀欢多是白头宾。官班朱紫多相似，年几高低次第匀。联句每言松竹意，停杯多说古今人。更无外事来心肺，空有清虚入思神。醉舞两回迎劝酒，狂歌一曲会娱身。今朝何事偏情重，同作明时列任臣。”

　　卢贞前侍御史内供奉官范阳卢贞，年八十三。

　　《九老会》云：“三春已尽洛阳宫，天气初晴景象中。千朵嫰桃迎晓日，万株垂柳逐和风。非论官位皆相似，及至年高亦共同。对酒歌声犹觉妙，玩花诗思岂能穷。先时共作三朝贵，今日犹逄七老翁。但愿绿醽常满酌，烟霞万里会应通。”

　　张浑前永州刺史清河张浑，年七十七。

　　《九老会》云：“幽亭春尽共为欢，印绶居身是大官。遁迹岂劳登远岫，垂丝何必坐溪磻。诗联六韵犹应易，酒饮三杯未觉难。每况襟怀同要会，共将心事比波澜。风吹野柳悬罗带，日照庭花落绮纨。此席不烦铺锦帐，斯筵堪作画图看。”

　　白居易刑部尚书致仕，年七十四。

　　《九老会》云：“七人五百八十四，拖紫纡朱垂白须。囊里无金莫嗟叹，樽中有酒且欢娱。吟成六韵神还王，饮到三杯气尚粗。嵬峨狂歌教婢拍，婆娑醉舞遣孙扶。天年高迈二疏传，人数多于四皓图。除却三山五天竺，人间此会且应无。”

　　乐天退居洛中，作尚齿九老之会，其序曰：胡、吉、刘、郑、卢、张等六贤，皆多寿，余亦次焉。于东都弊居履道坊，合尚齿之会，七老相顾，既醉且欢。静而思之，此会希有，因各赋七言韵诗一章以记之，或传诸好事者，时会昌五年二月二十四日。乐天云：“其年夏，又有二老年貎绝伦，同归故乡，亦来斯会，续命书姓名年齿，写其形貎，附于图右，与前七老，题为《九老图》，仍以一绝赠之云：‘雪作须眉云作衣，辽东华表暮双归。当时一鹤犹希有，何况今逢两令威。’”二老谓洛中遗老李元爽，年一百三十六；禅僧如满归洛，年九十五岁。又云：“时秘书狄兼谟、河南尹卢贞，以年未七十，虽与会而不及列。”

　　项斯

　　斯，字子迁，江东人。始未为闻人，因以卷谒杨敬之，杨苦爱之，赠诗云：“几度见诗诗尽好，及观标格过于诗。平生不解藏人善，到处逢人说项斯。”未几诗达长安，明年擢上第。

　　《苍梧云气诗》云：“何年尽作愁，漠漠便难收。数点山能远，平铺水不流。湿连湘竹暮，浓盖舜坟秋。亦有思乡客，看来尽白头。”

　　《赠金州姚合使君》云：“为郎名更重，领郡是蹉跎。官壁题诗尽，衙庭看鹤多。城池连竹堑，篱落带椒坡。未觉旌旛贵，闲行触处过。”

　　始张水部籍为律格诗，惟朱庆余亲授其旨，沿流而下，有任蕃、陈标、章孝标、司空图，咸及门焉。宝历、开成之际，斯尤为水部所知，故其诗格与之相类。郑少师薰云：“项斯逢水部，谁道不关情。”斯《留别水部诗》云：“省中重拜别，兼领故人书。已念此行远，不应相问疏。子城西并宅，御水北同渠。要取春前到，乘闲候起居。”

　　“佳人背江坐，眉际列烟树。”《庾楼燕》句。“马蹄没青莎，船迹成空波。”句。“春风吹两意，何处更相值。”《古意》句。“烛残催卷席，坐冷怕梳头。”《晓发昭应》句。“寒入雁声长。”《远水诗》句。右张为取于《主客图》张籍赠诗云：“端坐吟诗忘忍饥，万人中亦见君稀。门连野水风长到，驴放秋原夜不归。日暖剩收新落叶，天寒更着旧生衣。曲江亭上频频见，为爱鸬鹚雨里飞。”

　　庞蕴

　　蕴有诗云：“未识龙宫莫说珠，识珠言说与君殊。空拳只是婴儿信，岂得将来诳老夫。”又曰：“万法从心起，心生万法生。法生何日了，来去在虚行。寄语修道人，空生慎勿生。如能达此理，不动出深坑。”又曰：“极目观前境，寂寥无一人。回头看后底，影亦不随身。”又曰：“神识苟能无挂碍，廓周法界等虚空。不假坐禅持戒律，超然解脱岂劳功。”

　　蕴，字道元，衡阳人。嗜浮屠法，厌离贪俗，挈所有沉之洞庭，鬻竹器以为生。后居襄阳，临终，召刺史于頔谓曰：“但愿空诸所有，慎勿实诸所无。善住世间，皆知影响。”言讫奄然而化，时贞元间也。世号“庞居士”。

　　居士初参石头和尚，问师：“不与万法为侣，是什么人？”石头以手掩居士口，居士豁然大悟。石头一日问居士云：“子自见老僧已来，日用事作么生？”居士云：“若问某甲日用事，直下无开口处。”石头云：“知子什么方始问子。”居士遂呈一颂曰：“日用事无别，惟吾自偶偕。头头非取舍，处处勿张乖。朱紫谁为号，青山绝点埃。神通并妙用，运水及搬柴。”石头然之，曰：“子将缁耶，素耶？”居士曰：“愿从所慕。”遂不染剃。

　　居士后之江南，参见马祖，问：“不与万法为侣，是什么人？”祖云：“待你一口吸尽西江水，即向汝道。”居士言下顿悟宗要，乃作颂曰：“十方同聚会，个个学无为。此是选佛场，心空及第归。”

　　居士一日访谷隐道者，道者问云：“谁？”居士立起杖子。隐云：“莫是上上机么？”居士抛下杖子。隐无语。居士云：“只知上上机，不觉上上事隐。”云：“作么生是上上事？”居士拈起杖子。隐云：“不得草草。”居士云：“可怜强作主宰隐。”云：“有一机人不要拈捶竖拂，亦不明对答言辞，居士若逢，如何则是？”居士云：“何处逢？”隐把住居士，居士蓦面便唾，隐无语。居士与一颂曰：“焰水无鱼下底钩，觅鱼无处笑君愁。可怜谷隐老禅伯，被唾如何见亦羞。”

　　蔡京

　　邕州蔡大夫京者，故令狐文公楚镇滑台日，于僧中见，曰：“此童眉目疏秀，进退不慑，惜其单幼，可以劝学乎？”师从之，乃得陪学于相国子弟。后以进士举上第，寻又学究登科，作尉畿服。既为御史，覆狱淮南，李相绅忧悸而卒，颇得绣衣之称。谪居澧州，为厉员外玄所辱。稍迁抚州刺史，以辞气自负。郡有汝水为放生池，不许渔罟之事。忽一人乘小舟钓于此，蔡遣吏捕，钓者乃为诗曰：“抛却长竿卷却丝，手携蓑笠献新诗。临川大守清如镜，不是渔人下钓时。”京览诗召之，已去，卒不言其姓字。或曰野人张顶也。京益自骄矜，作诗责商山四皓曰：“秦未家家思逐鹿，商山四皓独忘机。如何鬓发霜相似，更出深山定是非。”及假节邕交，道由吴溪，傍偟赋诗久之。诗曰：“停桡积水中，举目孤烟外。借问吴溪人，谁家有山卖。”既而殂于邕南，藁殡此地，亦有其兆矣。

　　《咏子规》云：“千年冤魄化为禽，永逐悲风叫远林。愁血滴花春艳死，月明飘浪冷光沉。凝成紫塞风前泪，惊破红楼梦里心。肠断楚词归不得，剑门迢递蜀江深。”

　　刘梦得有《送前进士蔡京赴学究科诗》云：“已是世间能赋客，更攻窗下绝编书。”又云：“幸遇天官旧丞相，知君无翼上虚空。”盖欲荐之时相也。京以进士举登学究科，时为好及第恶科名，有锦上披蓑之诮焉。

　　令狐文公在天平后堂宴乐，京时在坐，故义山诗云：“白足禅僧思败道，青袍御史拟休官。”谓京曾为僧也。或云：“咸通中为广西节度，褊忮贪克，峻条令，为炮熏刳斮法，御下惨毒，为军中所逐，后贬死。”

　　滕迈

　　湖州崔刍言郎中，初为越副戎，宴席中有周德华者，刘采春女，善歌《杨柳枝词》，所唱七八篇，皆名流之咏。滕迈郎中一首云：“三条陌上拂金羁，万里桥边映酒旗。此日令人肠欲断，不堪将入笛中吹。”贺知章秘监一首云：“碧玉装成一树高，万条垂下绿丝绦。不知细叶谁裁出，二月春风似剪刀。”杨巨源员外一首云：“江边杨柳麴尘丝，立马凭君折一枝。唯有春风最应惜，殷勤更向手中吹。”刘禹锡尚书一首云：“春江一曲柳千条，二十年前旧板桥。曾与美人桥上别，恨无消息到今朝。”韩琮舍人二首云：“枝袅芳腰叶斗眉，春来无处不如丝。灞陵原上多离别，少有长条拂地垂。”又曰：“梁苑隋堤事已空，万条犹舞旧春风。那堪更想千年后，谁见杨花入汉宫。”云溪子曰：“杜牧舍人云：‘巫娥庙里低含雨，宋玉堂前斜带风。’滕郎中又云：‘陶令门前罥接，亚夫营里拂朱旗。’俱不言杨柳二字，最为妙也。是以姚合郎中吟《道傍亭子诗》云：‘南陌游人回首去，东林道者杖藜归。’不称亭而意见矣。”

　　迈，登元和进士第。

　　郭周藩

　　谭宜者，陵州民叔皮子也。开元末生而有异，年二十余，忽失所在。大历初年还家，即霞冠羽衣，真仙之流也。言讫而去，其家灵泉涌出，祷必有应，因名谭子池，亦曰天池。进士郭周藩为诗记其事曰：“澄水一百步，世名谭子池。余诘陵阳叟，此池当因谁。父老谓余说，本郡谭叔皮。开元末年中，生子字阿宜。坠地便能语，九岁多髭眉。不饮亦不食，未尝言渴饥。十五锐行走，快马不能追。二十入山林，一去无还期。父母忆念深，乡闾为立祠。大历元年春，此儿忽来归。头冠簪凤凰，身著霓裳衣。普遍拯疲俗，丁宁告亲知。余为神仙官，下界不可祈。恐为妖魅假，不如早平夷。此有黄金藏，镇在兹庙基。发掘散生聚，可以救贫羸。金出继灵泉，湛若清琉璃。泓澄表符瑞，水旱无竭时。言讫辞冲虚，杳霭上玄微。凡情留不得，攀望众号悲。寻禀神仙诫，彻庙斸开窥。果获无穷宝，均融沾困危。巨源出巅顶，喷涌世间稀。异境流千古，终年福四维。”

　　周藩，河东人，登元和六年第。

　　殷潜之

　　野人殷潜之《题筹笔驿》云：“江东矜割据，邺下夺孤嫠。霸略非匡汉，宏图欲佐谁。奏书辞后主，仗剑出全师。重袭褒斜路，悬开反正旗。欲将苞有截，必使举无遗。沉虑经谋际，挥毫决胜时。圜觚当分画，前箸此操持。山秀扶英气，川流入妙思。算成功在彀，运去事终亏。命屈天方厌，人亡国自随。艰难推旧姓，开创极初基。总叹曾过地，宁探作教资。若归新历数，谁复顾衰危。报德兼明道，长留识者知。”杜牧之和云：“三吴裂婺女，九锡狱孤儿。霸王业未半，本朝心是谁。永安宫受诏，筹笔驿沉思。画地乾坤在，濡毫胜负知。艰难同草创，得失计毫釐。寂默经千虑，分明浑一期。川流萦智思，山耸助扶持。慷慨匡时略，从容问罪师。褒中秋鼓角，渭曲晚旄旗。仗义悬无敌，鸣攻固有辞。若非天夺去，岂复虑能支。子夜星才落，鸿都鼎便移。邮亭世自换，白日事长垂。何处躬耕者，犹题殄瘁诗。”

　　裴思谦

　　思谦状元及第后，作红笺名纸十数，诣平康里，因宿于里中。诘旦赋诗曰：“银釭斜背解鸣珰，小语偷声贺玉郎。从此不知兰麝贵，夜来新染桂枝香。”

　　思谦，开成三年登上第。

　　何扶

　　扶，大和九年及第，明年捷三篇，因以一绝寄旧同年曰：“金榜题名墨尚新，今年依旧去年春。花间每被红妆问，何事重来只一人。”

　　郑澣

　　《和李德裕游汉州房公湖》云：“太尉留琴听，时移重可寻。徽弦一掩抑，风月助登临。荣驻青油骑，高张白雪音。只言酬唱美，良史记王箴。”又云：“静对烟波夕，犹思栋宇精。卧龙空有处，驯鸟独忘情。顾步襟期远，参差物象横。自宜雕乐石，爽气际青城。”

　　《旧竹亭闻琴》云：“石室寒颷鹜，孙枝雅器裁。坐来山水操，弦断吊遗埃。”

　　澣，余庆之子，文宗时为翰林学士，进左丞。出为山南西道节度使，以户部尚书召，卒。文宗尝为余庆曰：“涵，卿令子，而朕直臣也，可更相贺。”涵，澣旧名，以文宗故，名改焉。

　　廖有方

　　有方元和十年失意游蜀，至宝鸡西界，窆旅逝者，书板记之曰：“余元和乙未岁，落第西征，适此，闻呻吟之声，潜听而微惙也。问其疾苦住止，对曰：‘辛勤数举，未遇知音。’眄睐叩头，久而复语，唯以残骸相托，余不能言。俄而逝，余乃鬻所乘马于村豪，备棺瘗之，恨不知其姓字。临歧凄断，复为铭曰：‘嗟君没世委空囊，几度劳心翰墨场。半面为君申一恸，不知何处是家乡。’明年，李逢吉擢有方及第，改名游卿，唐之义士也。”

　　有方，交州人，柳子厚以序送之。

　　薛书记

　　元相公宾府有薛书记，饮酒醉后，因争令，掷注子击伤相公犹子，遂出幕。醒来乃作《十离诗》，上献府主。《犬离主》云：“驯扰朱门四五年，毛香足净主人怜。无端咬着亲情客，不得红丝毯上眠。”《笔离手》云：“越管宣毫始称情，红笺纸上撒花琼。都缘用久锋头尽，不得羲之手里擎。”《马离厩》云：“雪耳红毛浅碧蹄，追风曾到日东西。为惊玉貎郎君坠，不得华轩更一嘶。”《鹦鹉离笼》云：“陇西独自一孤身，飞去飞来上锦裀。都缘出去无方便，不得笼中再唤人。”《燕离巢》云：“出入朱门未忍抛，主人尝爱语交交。衔泥秽污珊瑚簟，不得梁间更垒巢。”《珠离掌》云：“皎洁圆明内外通，清光似照水精宫。都缘一点瑕相秽，不得终宵在掌中。”《鱼离池》云：“戏跃莲池四五秋，常摇朱尾弄轮钩。无端摆断芙蓉朵，不得清波更一游。”《鹰离主》云：“爪利如锋眼似铃，平原捉兔称高情。无端窜向青云外，不得君王手上擎。”《竹离亭》云：“蓊郁新栽四五行，常将贞节负秋霜。为缘春笋钻墙破，不得垂阴覆玉堂。”《镜离台》云：“铸泻黄金镜始开，初生三五月徘徊。为遭无限尘蒙蔽，不得华堂上玉台。”

　　元公诗云：“马上同携今日杯，湖边还折去年梅。年年只是人空老，处处何曾花不开。歌咏每添诗酒兴，醉酣还命管弦来。樽前百事皆依旧，点检唯无薛秀才。”

　　贾耽

　　耽赋《虞书歌》云：“众书之中虞书巧，体法自然归大道。不同怀素只攻颠，岂类张芝惟札草。形势素，筋骨老，父子君臣相揖抱。孤青似竹更飕飗，阔白如波长浩渺。能方正，不隳倒，功夫未至难寻奥。须知孔子庙堂碑，便是青箱中至宝。”

　　耽，字敦诗，贞元中为宰相。

　　卢贞

　　字子蒙，会昌五年，为河南尹，乐天九老会，贞年未七十，亦与焉。时又有内供奉卢贞。

　　贞《和刘梦得岁夜怀》云：“文翰走天下，琴樽卧洛阳。贞元朝士尽，新岁一悲凉。名早缘才大，官迟为寿长。时来知病已，莫叹步趋妨。”

　　《杨柳枝词》云：“一树依依在永丰，两枝飞去杳无踪。玉皇曾采人间曲，应逐歌声入九重。”

　　姚合

　　合，宰相崇曾孙，登元和进士第，调武功主簿，世号“姚武功”。又为富平万年尉。宝应中，历监察御史、户部外郎，出荆、杭二州刺史，后为给事中、陕虢观察使。开成末，终秘书监。与马戴、费冠卿、殷尧藩、张籍游，李频师之。合有《极玄集》，取王维等二十六人诗百篇，曰“此诗中射雕手也”。

　　“移花兼蝶至，买石得云饶。”《武功县中作》句。“插剑龙缠臂，开旗火满身。”《剑器祠》句。“家中去城远，日月在船多。”《送顾非熊下第》句。“身惭山友弃，胆赖酒杯扶。”《从军乐》句。右张为主客图，取李益为清奇雅正主，以合为入室。

　　《酉阳杂俎》言：“僧清教句云‘雷电下嵩阴’，故姚监常吟之不辍。又僧云容句云‘木末上明星’，清教又有句云‘香连邻舍像’，荆州僧云‘犬熟护邻房’。”

　　张籍《寄合诗》云：“病来辞赤县，案上有丹经。为客烧茶灶，教儿扫竹亭。诗成添旧卷，酒尽卧空瓶。阙下今遗逸，谁占隐士星。”又《寒食夜寄合》云：“贫官多寂寞，不异野人居。作酒和山药，教儿写道书。五湖归去远，百事病来疏。况是同怀客，寒应月上初。”

　　合《酬张司业见寄》云：“日日在心中，青山青桂丛。高人多爱静，归路亦应同。罢吏方无病，因僧得解空。新诗劳见问，吟对竹林风。”

　　“一日看除目，终年损道心。”合之诗也。

　　合为魏州从事，《寄耿拾遗》云：“少在兵马间，长还系戎职。鸡飞不得远，岂要生羽翼。三年城中游，与君最相识。应知我衷肠，不苟念衣食。主人树功名，欲灭天下贼。愚虽乏智谋，愿陈一夫力。人生须气健，饥冻缚不得。睡当一席宽，觉乃千里窄。古人不惧死，徒死亦无益。至交不可合，一合难离坼。君尝相劝勉，苦语毒胸臆。百年心知同，谁限河南北。”

　　《送张宗原诗》云：“东门送客道，春色如死灰。一客失意行，十客颜色低。住者既无家，去者又非归。穷愁一成疾，百药不可治。子贤我且愚，命分不合齐。谁开蹇踬门，日日同游栖。子行何所之，切切食与衣。谁能买仁义，令子无寒饥。野田不草草，四向生路岐。士人甚商贾，终日须东西。鸿雁春北去，秋风复南飞。勉君向前路，无失相见期。”

　　《武功县闲居》云：“县去京城远，为官与隐齐。马随山鹿放，鸡杂野禽栖。连舍惟藤架，侵阶是药畦。更师嵇叔夜，不拟作书题。”又云：“簿书多不会，薄俸亦难销。醉卧慵开眼，闲行懒系腰。移花兼蝶至，买石得云饶。且自心中乐，从他笑寂寥。”又云：“日出方能起，庭前看种莎。吏来山鸟散，酒熟野人过。岐路荒城少，烟霞远岫多。同官更相引，下马上西坡。”

　　《剑器》云：“圣朝能用将，破敌速如神。插剑龙缠臂，开旗火满身。积尸川没岸，流血野无尘。今日当场舞，须知尽战人。”

　　方干《哭姚监》云：“入室几人成弟子，为儒是处哭先生。”又《上姚杭州》云：“身贵久离行乐伴，才高独作后人师。”  
卷五十

　　封敖　郑薰　王轩　宋雍　李挚　韦澳　段文昌　姚向　温会　李敬伯　姚康　张正元　杨嗣复　炙毂子　杨厚　刘郇伯　王观　陈上美　侯冽　崔枢　陈彦博　郭良骥　崔嘏　李景逊　唐球 

　　封敖 

　　敖为池州刺史，《题西隐寺》云：“三年未到九华山，终日披图一室间。秋寺喜因晴后赏，灵峰看待足时还。猿从有性留僧坐，云霭无心伴客闲。胜事傥能销岁月，已拚名利不相关。” 

　　敖，字硕夫，冀州人。雅为李德裕所器。武宗时，诏慰边将伤夷者曰：“伤居尔体，痛在朕躬。”刘稹平，德裕进太尉，制曰：“言皆予同，谋不他惑。”皆敖为之。终尚书右仆射。才高而少行检，故不至宰相。 

　　郑薰 

　　《赠巩畴诗序》云：“九华处士巩畴，擅玄言之要，通《易》、《老》，其于净名、僧肇尤精达。余在句溪时，重其能，车币而致之。及到官舍，再说《易》，一说《老氏》，将儿侄辈执卷列坐而传之。《老氏》毕业，而寇难作，与巩各散去，不知其何之，存耶亡耶？余既休居洛师，锁扉独静。己卯冬十一月半，雪中有客叩柴门，樵童视之，走复曰：‘巩处士。’遽下榻开关，执手话艰苦。巩背簦笈，草履，杖灵寿，下笠且咍笑曰：‘闻公恬养淡逸，不屑于荣悴，故以玄来助成之。’升榻解四书，即《易》、《老》、《净》、《肇》也。明日讲《肇论》，阶前多偃松高桂，冰冻堕落，有琴瑟金石声。理致明妙，神骨超爽，自谓一时之遇。日与故人为徒，又意兹乐之难谐也。遂成二十韵赠之。”诗云：“密雪松桂寒，书窗导余清。风撼冰玉碎，阶前琴磬声。榻净几砚洁，帙散缣缃明。高论展僧肇，精言资巩生。立意加玄虚，析理分纵横。万化悉在我，一物安能惊。江海何所动，丘山常自平。迟速不相阂，后先徒起争。镜照各妍丑，秤称分重轻。颜容宁入鉴，铢两岂关衡。蕴微道超忽，剖证音泠泠。纸上掣牢键，舌端摇利兵。圆澈保真性，客尘排妄情。有住即非住，无行方是行。疏越舍吴典，朱弦鄙秦筝。淡薄贵无味，羊斟惭大羹。洪远包乾坤，幽窅潜沉冥。罔烦跬步举，顿达万里程。庐远尚莫晓，隐留曾误听。直须持妙说，共诣毗耶城。” 

　　薰，字子溥。为宣歙观察使，前人不治，薰以才力自将，牙将素骄，共谋逐出之。奔杨之后，分司东都。懿宗时，为左丞。薰端劲，再知礼部，引寒俊士类多。遗老号所居为“隐岩”，自号“七松处士”云。 

　　大中八年，掌文，误以颜标为鲁公之后，以第一人处之。士子嘲曰：“主司头脑太冬烘，错认颜标作鲁公。” 

　　郑谷有《故少师从翁隐岩别业乱后榛芜感旧怆怀之作》，即薰也。诗云：“风骚为主人，凡俗仰清尘。密行称闺阃，明诚动搢绅。周旋居显重，内外掌丝纶。妙主蓬壶籍，忠为社稷臣。大仪墙仞峻，东辖纪纲新。闻善尝开口，推公岂为身。立朝鸣佩贵，归宅典衣贫。半醉看花晚，中飧煮菜春。晴台随鹿上，幽野约僧邻。理论知清越，清越，江左诗僧，公甚称之。生徒得李频。药香沾笔砚，竹色染衣巾。寄鹤眠云叟，骑驴入室宾。咸通中，举子乘马，唯张乔跨驴，延于门下。近将姚监比，自姚监秘合主张风雅后，孤卿一人而已。僻与段卿亲。段少常成式奥学，辛勤章句，及征，孤卿为前序。叶积池边路，茶迟雪后薪。所难留著述，谁不秉陶钧。丧乱时多变，追思事已陈。浮华重发作，雅正甚湮沦。宗从今何在，依栖素有因。七松无影响，孤卿植松七株，自号“七松处士”。双泪益悲辛。犹喜于门秀，年来屈并伸。”班即孤卿侄孙，登进士科级也。 

　　王轩 

　　轩少为诗，颇闻《淇澳》之篇。游西江，泊舟苎萝山下，《题西施石》曰：“岭上千峰秀，江边细草春。今逢浣纱石，不见浣纱人。” 

　　轩，登太和进士第。 

　　宋雍 

　　范摅云：“宋雍初无令誉，及婴瞽疾，其诗名始彰。卢员外纶作拟僧之诗，僧清江作七夕之咏，刘随州有眼作无眼之句，宋雍无眼作有眼之诗，诗流以为四背，或云四倒，然辞意悉为佳致。”卢公诗云：“愿得远公知姓字，焚香洗钵过余生。”清江诗曰：“唯愁更漏促，离别在明朝。”刘随州曰：“细雨湿衣看不见，闲花落地听无声。”雍诗曰：“黄鸟不堪愁里听，绿杨宜向雨中看。” 

　　李挚 

　　贞元十二年，挚以宏词振名，与李行敏同姓，同甲子，同年登第，俱二十五岁，又同门。摰尝有诗曰：“因缘三纪异，契分四般同。” 

　　韦澳 

　　字子斐，以宏词登科。懿宗时，为邠宁节度使，坐事罢镇，以秘书监分司东都。尝戏吟云：“莫将韦监同殷鉴，错认容身是保身。”此句闻于京师，权幸尤怒之。 

　　段文昌 

　　《古柏文》云：“是草木有异，于草木则灵。武侯祠前，柏寿千龄。盘根拥门，势如龙形。含碧太空，散雾虚庭。合抱在于旁枝，骈梢叶之青青；百寻及于半身，蓄风雷之冥冥。攒柯垂阴，分翠闲眀。忽如虬螭，向空争行。上承翔云，孤鸾时鸣；下荫芳苔，凡草不生。古色天风，苍苍玲玲。曾到灵山，老柏纵横。亦有大者，莫之与京。于惟武侯，佐蜀有程。神其不昏，表此为祯。斯庙斯柏，实播芳馨。长庆二年六月题。” 

　　文昌，字墨卿，有别业在广都县之南龙华山，尝杜门力学于此，俗谓之“段公读书台”。长庆初，朝议文昌少在西蜀，谙详利病，诏授剑南节度使。有邑人赠诗曰：“昔日骑驴学忍饥，今朝忽著锦衣归。等闲画虎驱红旆，可畏登龙入紫微。富贵不由翁祖致，文章生得羽毛飞。广都再去应惆怅，犹有江边旧钓矶。” 

　　文昌还别业，有《寻龙华山寺广宣上人诗》云：“十里惟闻松桂风，江山忽转见龙宫。正与休师方话旧，风烟几度入楼中。”郭震亦有《题龙华山诗》曰：“昔年曾到此山回，百鸟声中酒一杯。最好寺边开眼处，段文昌有读书台。”出《古今诗话》。 

　　文昌父锷，为江陵令，文昌长自渚宫，客游成都，韦南康与奏，释褐为宾从。后刘辟逐作外邑，高崇文收蜀，召复旧职，指其椅曰：“此犹不足与君坐。”文昌遽请归阙，至兴元西鹄鸣驿，有僧倚巴山之隈，有前识，谓文昌曰：“去日既逢梅蕊绽，来时应见杏花开。”至京屡外擢，自相位拜剑南节度，西至鹄鸣，僧已物故，杏花方盛。 

　　文昌客荆州，从事剑南帅幕；其后相穆宗，罢相镇蜀；再相文宗，罢相帅荆南，复镇蜀。太和九年卒。 

　　文昌镇蜀，有《题武担寺西台诗》云：“秋天如镜空，楼阁尽玲珑。水暗余霞外，山明落照中。鸟行看渐远，松韵听难穷。今日登临意，多欢语笑同。” 

　　文昌《晚夏登张仪楼呈院中诸公诗》云：“重楼窗户开，四望敛烟埃。远岫林端出，清波城下回。乍疑蝉韵促，稍觉雪风来。并起乡关思，销忧在酒杯。” 

　　杨汝士时掌管记，《和西台诗》云：“清净此道宫，层台复倚空。偶时三伏外，列席九霄中。平视云端路，高临树杪风。自怜荣末座，前日别池笼。”又《和张仪楼诗》云：“从公城上来，秋近绝纤埃。楼古秦规在，江分蜀望开。远山标宿雪，末席本寒灰。陪赏今为忝，临欢敢诉杯。” 

　　姚向 

　　《和登武担寺西台诗》云：“开阁锦城中，余闲访梵宫。九层连昼景，万象写秋空。天半将身到，江长与海通。提携出尘土，曾是穆清风。” 

　　向《奉陪段相公晚夏登张仪楼诗》云：“秦相架群材，登临契上台。查从银汉落，江自雪山来。俪曲亲流火，凌风洽小杯。帝乡如在目，欲下尽徘徊。” 

　　向为节度判官，时长庆二年也。 

　　温会 

　　《登武担寺西台诗》云：“桑台烟树中，台榭造云空。眺听逢秋兴，篇辞变国风。坐愁高鸟起，笑指远人同。始愧才情薄，跻攀继韵穷。” 

　　《晚夏登张仪楼诗》云：“危轩重叠开，访古上徘徊。有舌嗟秦策，飞梁驾楚材。云霄随凤到，物象为诗来。欲和关山意，巴歌调更哀。” 

　　会以殿中侍御史为安抚判官。 

　　李敬伯 

　　《登武担寺西台诗》云：“台上起凉风，乘闲览岁功。自随台席贵，尽许羽觞同。楼殿斜晖照，江山极望通。赋诗思共乐，俱得咏时丰。” 

　　《晚夏登张仪楼诗》云：“层屋架城隈，宾筵此日开。文锋摧八阵，星分应三台。望雪烦襟释，当欢远思来。披云霄汉近，暂觉出尘埃。” 

　　敬伯试大理评事，为观察巡官。 

　　姚康 

　　《晚夏登张仪楼诗》云：“登览值晴开，诗从野思来。蜀川新草木，秦日旧楼台。池景摇中座，山光接上台。近秋宜晚景，极目断浮埃。” 

　　《登武担寺西台诗》云：“松迳引清风，登台古寺中。江平沙岸白，日下锦川红。疏树山根净，深云鸟迹穷。自惭陪末席，便与九霄通。” 

　　康试右武卫仓曹参军，为观察推官。 

　　康礼部试《早春残雪》云：“微暖春潜至，轻明雪尚残。银铺光渐湿，圭破色仍寒。无柳花常在，非秋露正团。素光浮转薄，皓质驻应难。幸得依阴处，偏宜带月看。玉尘销欲尽，穷巷起袁安。” 

　　《鱼纵》云：“水府乘闲望，圆波息跃鱼。从来暴泥久，今日脱泉初。得志宁相忌，无心任宛如。龙门应可度，鲛室岂常居。掉尾方穷乐，游鳞每自舒。乘流千里去，风力藉吹嘘。” 

　　康，字汝谐，南仲孙也。登元和十五年进士第。大中时，为太子詹事。开成时，曾以赃败。 

　　张正元 

　　《冬日可爱诗》云：“寒日临清昼，辽天一望时。未消埋径雪，先暖读书帷。属思光难驻，舒情影若移。晋臣曾比德，谢客昔言诗。散彩宁偏照，流阴信不追。余辉如可就，回烛幸无私。” 

　　东野《闻夜啼赠张正元》云：“寄泣须寄黄河泉，此中怨声流彻天。愁人独有夜灯见，一纸乡书泪滴穿。” 

　　正元，登贞元五年进士第。 

　　杨嗣复 

　　《丁巳岁八月祠祭毕因题临淮公旧碑诗》云：“斋庄修祀事，旌旆出郊闉。薙草轩墀狭，涂墙赭垩新。谋猷期作圣，风俗奉为神。酹酒成坳泽，持兵列偶人。非才膺宠任，异代揖芳尘。况是平津客，碑前泪满巾。” 

　　杨汝士和云：“古柏森然地，修严蜀相祠。一过荣异代，三顾盛当时。功德流何远，馨香荐未衰。敬名探国志，饰象慰氓思。昔谒从征盖，今闻拥信旗。固宜光宠下，有泪刻前碑。” 

　　临淮公，武元衡也。元和初，元衡镇蜀，嗣复为节度推官。后二十七年，嗣复镇蜀时，太和九年也。汝士为东川节度使，故相唱和。汝士曾为蜀帅段文昌掌管也。 

　　炙毂子 

　　《牡丹诗》云：“牡丹妖艳乱人心，一国如狂不惜金。曷若东园桃与李，果成无语自成阴。” 

　　《松诗》云：“寒松耸拔倚苍岑，绿叶扶疏自结阴。丁固梦时还有意，秦皇封日岂无心。常将正节栖孤鹤，不遣高枝宿众禽。好是特凋群木后，护霜凌雪翠逾深。” 

　　《竹诗》云：“庭竹森疏玉质寒，色包葱碧尽琅玕。翠筠不染湘娥泪，斑箨堪裁汉主冠。成韵含风已萧瑟，媚涟凝渌更檀栾。此君引凤为龙日，耸节梢云直上看。” 

　　炙毂子，王睿也。元和后诗人。 

　　杨厚 

　　《早起》云：“星汉转寒更，伊余索寞情。钟催归梦断，雁引远愁生。危壁兰光暗，疏帘露气清。闲庭聊一望，海日未分明。” 

　　厚，贞元间诗人。 

　　刘郇伯 

　　《早行》云：“镇静人犹寝，天高月自凉。一星深戍火，残月半桥霜。客老愁尘下，蝉寒怨路傍。青山依旧色，宛是马卿乡。” 

　　郇伯与范酂郎中为诗友，范曾得一句云：“岁尽天涯雨。”久而莫属，郇伯曰：“何不曰‘人生分外愁’？”范甚赏之。出《北梦琐言》。 

　　王观 

　　《早行》云：“鸡唱催人起，又生前去愁。路明残月在，山露宿云收。村店烟火动，渔家灯烛幽。趋名与趋利，行役几时休。” 

　　观，大历、贞元间人。 

　　陈上美 

　　《咸阳怀古》云：“山连河水碧氛氲，瑞气东移拥圣君。秦苑有花空笑日，汉陵无主自侵云。古槐堤上莺千啭，远渚沙中鹭一群。赖与渊明司把菊，烟郊四望夕阳曛。” 

　　上美，登开成进士第。 

　　侯冽 

　　冽《金谷园怀古》云：“金谷千年后，春花发满园。红芳徒笑日，秾艳尚迎轩。雨湿轻光软，风摇碎影翻。犹疑施锦帐，堪叹罢朱纨。愁态莺吟涩，啼容露缀繁。殷勤问前事，桃李竟无言。” 

　　冽，登元和六年进士第。 

　　崔枢 

　　《赐耆老布帛》云：“殊私及耆老，圣德赈黎元。布帛忻天赐，生涯作主恩。情均皆挟纩，礼异贲丘园。庆洽时方泰，仁沾月告存。宁知酬雨露，空识荷乾坤。击壤将何幸，徘徊望九门。” 

　　裴垍举宏词，崔枢考之落第，及垍为宰相，擢枢为礼部，笑谓枢曰：“聊以报德也。”终于秘书监。 

　　顺宗时，有诏曰：“古之所以教太子，必茂选师傅，以辅翼之，法于训词，而行其典礼，左右前后，罔非正人，是以教谕而德成也。给事中陆质，中书舍人崔枢，积学懿文，守经据古，夙夜讲习，庶协于中，并充皇太子侍读。” 

　　陈彦博 

　　《恩赐魏文正公诸孙旧第以导直臣》云：“阿衡随逝水，池馆主他人。天意能酬德，云孙喜庇身。生前由直道，殁后振芳尘。雨露新恩日，芝兰故里春。勋庸流十代，光彩映诸邻。共喜升平代，从兹得谏臣。” 

　　《前定录》云：“彦博元和中与谢楚同为广文生，梦一官司，列几案上，有尺牍如金字者，问之，曰：‘明年进士之名。’见其名在三十二，从上二人，皆李姓，而无楚名。明年，果如梦，二李即李顾行、李仍叔也。时元和五年。明年，楚于于尹躬下擢第。” 

　　白居易为翰林学士，奏云：“今日奉宣令撰李师道请收赎魏征宅，还其子孙，甚合朕心，允依来奏者。臣伏以魏征太宗宰相，尽忠辅佐，以致太平，在其子孙，合加优恤。事关激劝，合出朝廷；师道何人，辄掠此美。伏愿明敕有司，特以官钱收赎，使还后嗣，以劝忠臣，则事出皇恩，美归圣德。”宪宗深然之，其后有司以为诗题试进士。 

　　郭良骥 

　　《自苏州至望亭驿有作》云：“南浦菰蒲绕白蘋，东吴黎庶逐黄巾。野棠自发空流水，江燕初归不见人。远岫依依如送客，平田渺渺独伤春。淮中回首长洲苑，烽火年年报虏尘。” 

　　观诗所载，疑李锜叛时事也。 

　　崔嘏 

　　嘏，字乾锡，邢州刺史。会刘稹反，归朝授考功郎中、中书舍人。李德裕之谪，嘏草制，不尽书其过，贬端州刺史。 

　　施肩吾与之同年，不睦。嘏旧失一目，以珠代之。施嘲之曰：“二十九人及第，五十七眼看花。”元和十五年也。 

　　李景逊 

　　景逊，字后己，赠太尉憕孙也。大中中，进御史大夫，威肃当朝。为大夫三月，蒋伸辅政，宣宗尽书群臣名内器中，祷宪宗神前射取之，而景逊名不得。乃见宰相，自陈考深当代，即拜西川节度使。景逊好奖寒士，如李蔚、杨知退，所善苏涤、裴夷直。 

　　《寄华州周侍郎立秋日奉诏祭岳诗》云：“关河豁静晓云开，承诏秋祠太守来。山霁莲花添翠黛，路阴桐叶少尘埃。朱轓入庙威仪肃，玉步升坛步武回。往岁今朝几时事，谢君非重我非才。” 

　　自大中至咸通，相白敏中，次毕諴、曹确，使相罗劭权，崔相慎由戏曰：“可以归矣，近日中书皆蕃臣。”谓毕、白、曹、罗，皆蕃姓也。始自蒋伸，景逊在蜀闻报，曰：“不能伏事斯人也。”遽托疾离镇，有诗曰：“成都十万户，抛若一鸿毛。”出《北梦琐言》。 

　　唐球 

　　球有诗名，如《临池洗砚》云：“恰似有龙深处卧，被人惊起黑云生。”又有“渐寒沙上鹭，欲暖水边村”，亦佳句也。 

　　球居蜀之味江山，方外之士也。为诗捻稿为圆，纳之大瓢中。后临病，投瓢于江曰：“斯文苟不沉没，得者方知吾苦心尔。”至新渠，有识者曰：“唐山人瓢也。”接得之，十才二三。其题有《处士隐居》云：“不信最清旷，及来愁已空。数点水泉雨，一溪霜叶风。业在有山处，道成无事中。酌尽一樽酒，老夫颜亦红。”《赠行如上人》云：“不知名利苦，念佛老岷峨。衲补云千片，香焚篆一窠。恋山人事少，怜客道心多。日日斋钟罢，高悬滤水罗。”《题青城范贤观》云：“数里缘山不厌难，为寻真诀问黄冠。苔铺翠点山桥滑，松织香梢古道寒。昼傍绿畦薅嫩玉，夜开红灶捻新丹。孤钟已断泉声在，风动瑶花月满坛。”《赠僧》云：“曾闻半偈雪山中，贝叶翻时理尽通。般若常添持戒力，落义谁算念经功。云间晓月应难染，海上虚舟自信风。长说满庭花色好，一枝红是一枝空。”已上诗见《茅亭客话》。 

　　球生于唐末，至性纯悫，笃好雅道，放旷疏远，邦人谓之“唐隐居”。或云王建帅蜀，召为参谋，不就。今以其故居为隐居寺。 

　　《北梦琐言》曰：“球诗游历不出二百里。” 

　　李洞《赠唐山人》云：“长须长似发，七十色如黧。醉眼青天小，吟情太华低。千年松绕屋，半夜雨连溪。邛蜀路无限，往来琴自携。” 

卷五十一

　　白敏中　魏扶　马植　崔铉　殷尧藩　沈亚之　裴夷直　杨敬之　房千里　厉元　喻凫　杨衡　符载　王彦威　繁知一　杨洵美

　　白敏中

　　敏中，字用晦。武宗欲召用居易，德裕即荐敏中文类其兄，而有器识，即日知制诰。宣宗立，德裕贬，乃力诋之。五年十三迁，至门下侍郎。咸通二年，以太傅致仕，卒。

　　《至日上公献寿酒》云：“候晓天门辟，朝天万国同。瑞云升观阙，香气映华宫。日色临仙籞，龙颜对昊穹。羽仪瞻百姓，献寿侍三公。化被君王洽，恩沾草木丰。自欣朝玉座，宴此咏皇风。”

　　敏中方为郎，唯李德裕时以国器重之。大中初，边鄙不宁，吐蕃崛强，宣宗决于致讨，延英先问宰臣，敏中首奏兴师，遂为统帅。宣宗初览捷书云：“我知敏中必殄凶丑。”敏中凯旋，与同列宰辅进诗。敏中诗云：“一诏皇城四海颁，丑戎无数束身还。戍楼吹笛人休战，牧野嘶风马自闲。河水九盘收数曲，天山千里锁诸关。西边北塞今无事，为报东南夷与蛮。”魏扶诗云：“萧关新复旧山川，古戍秦原景象鲜。戎虏乞降归惠化，皇威渐被慑腥膻。穹庐远戍烟尘灭，神武光扬竹帛传。左衽尽知歌帝泽，从兹不更备三边。”崔铉诗云：“边陲万里注恩波，宇宙群方洽凯歌。右地名王争解辫，远方戎垒尽投戈。烟尘永息三秋戍，瑞岁遥清九折河。共偶圣明千载运，更观俗阜与时和。”

　　王起长庆中再主文柄，意欲以第一人处敏中，恨其与贺拔惎为友，惎有文而落魄；因密令亲知述意，俾与惎绝。敏中欣然曰：“如所教。”既而惎造门，左右绐以敏中他适，惎迟留不言而去。俄顷，敏中跃出见惎，于是悉以实告。乃曰：“一第何门不致，奈轻负至交！”相与欢醉。或语于起，起曰：“我此只得敏中，今当更取惎矣。”遂以第一人处惎，而敏中居三焉。

　　杜牧云：“今皇帝一诏会兵，不日功集，河湟关郡，次第归降。”因献诗云：“捷书皆应运谋期，十万曾无一镞遗。汉武惭夸朔方地，宣王休道太原师。威加塞外寒来早，恩入河源冻合迟。听取满城歌舞曲，凉州声韵喜参差。”牧又和敏中诗呈上三相云：“行看腊破好年光，万寿南山对未央。黠戛可汗修职贡，文思天子复河湟。应须日御西巡狩，不假星弧北射狼。吉甫裁诗歌盛业，一篇江汉美宣王。”牧又作《河湟诗》云：“元载相公曾借箸，宪宗皇帝亦留神。旋见衣冠就东市，忽遗弓剑不西巡。牧羊驱马虽戎服，白发丹心尽汉臣。唯有凉州歌舞曲，流传天下乐闲人。”

　　魏扶

　　扶，登太和四年进士第。大中初，知礼闱，入贡院题诗云：“梧桐叶落满庭阴，锁闭朱门试院深。曾是当年辛苦地，不将今日负前心。”榜出，无名子削为五言诗以讥之。李羲叟，义山弟也，是岁登第。义山因上魏公诗曰：“国以斯文重，公仍内署才。风标森太华，星象逼中台。朝满迁莺侣，门多吐凤来。宁同鲁司寇，只铸一颜回。”

　　马植

　　敏中之捷，植时为相，和敏中诗云：“舜德尧仁化犬戎，许提河陇款皇风。指挥貙武皆神算，恢拓乾坤是圣功。四帅有征无汗马，七关虽戍已櫜弓。天留此事还英主，不在他年在大中。”

　　同华解最利。元和中，令狐楚镇三峰。时及秋赋，榜云特加试五场，莫有至者，唯卢洪正请试。已试两场，而植求解，植将家子，从事窃笑曰：“此未可知。”既而试《登山采玉赋》，略曰：“文豹且异于骊龙，采斯疏矣；白石又殊于老蚌，剖莫得之。”公大伏其精，遂夺解元。后洪正自丞郎将判鹾，俄为植所据，复以手札戏植曰：“昔日华元，已遭毒手；今来鹾务，又中老拳。”

　　植罢安南都护，又除黔南，殊不得意。维舟峡中古寺，寺前有长堤，夜月明甚，见白衣缓步堤上吟曰：“截竹为筒作笛吹，凤凰池上凤凰飞。劳君更向黔南去，即是陶镕万类时。”邀问，则失之矣。后自黔南召入为大理卿，迁刑部侍郎，判盐铁，拜相。

　　植，字存之。为李德裕所抑，颇怨望。宣宗立，白敏中当国，凡德裕所不善，悉不次用之，故植遂相。

　　崔铉

　　魏公铉，元略之子也。为儿时随父访韩晋公滉，滉指架上鹰令咏焉。吟曰：“天边心胆架头身，欲拟飞腾未有因。万里碧霄终一去，不知谁是解绦人。”滉曰：“此儿可谓前程万里也。”宝历三年登第，久居廊庙，三拥节旄。宣宗尝谓侍臣曰：“崔铉真贵客，裴休真措大。”初，李石镇江陵，辟为戎倅，一旦告去。既入京华，俄升翰苑。造朝凡三岁，石未离荆渚。崔既秉钧衡，石驰笺贺之曰：“某早拜光尘，叨承眷与，深蒙异分，屡接清言，幸曾顾于厚恩，俯见循于末契。去载分麾南楚，拜节西秦，思贤方咏于嘉鱼，栖止实惭于威凤。宾筵初启，曾陪樽俎之欢；将幕未移，已在陶镕之下。光生邻蔀，喜溢辕门，岂唯九土获安，斯亦一方多幸。”乃掌记李隲之词也。

　　铉，字台硕。相武宗，与李德裕不叶，罢。复相宣宗，除扬州大都督府长史，封魏国公。宣宗于太液亭赋诗宴饯，有“七载秉钧调四序”之句，识者荣之。

　　殷尧藩

　　元和九年，韦贯之掌文衡，尧藩杂文黜矣。尚书杨汉公，乃贯之前榜门生，盛言尧藩屈，贯之为之重收，是年登第。《摭言》谓之“既落复收”。

　　《上巳赠都上人》云：“三月初三日，千家与万家。蝶飞秦地草，莺入汉宫花。鞍马皆争丽，笙歌尽斗奢。吾师无所愿，唯愿老烟霞。”又云：“曲水公卿宴，香尘尽满街。无心修禊事，独步到禅斋。细草萦愁目，繁花逆旅怀。绮罗人走马，遗落凤凰钗。”

　　尧藩登第，许浑赠诗云：“几载闻名翰墨林，为从知己信浮泥。青山有雪谙松性，碧落无云称鹤心。带月独归萧寺远，玩花频醉庾楼深。寻思一见如琼树，空把新诗旧日吟。”

　　尧藩从李翱长沙幕府，后以侍御官江南，姚合有《送尧藩归同州诗》。

　　尧藩为永乐令，雍陶寄诗云：“古县萧条秋景晚，昔时陶令亦如君。”

　　尧藩有《忆江南》诗三十章，皆苏杭事。乐天诗曰：“江南名郡数苏杭，写在殷家三十章。君是旅人犹苦忆，我为刺史更难忘。”

　　尧藩有《宫词》云：“吴宫爱歌舞，夜夜醉婵娟。见日吹红烛，和尘扫翠钿。徒令句践霸，不信子胥贤。若问长洲草，荒凉无限年。”又有《馆娃宫诗》云：“宫女三千去不回，真珠翠羽是尘埃。夫差旧国久破碎，红燕自归花自开。”又有“暮烟葵叶屋，秋月竹枝歌。”《送沈亚之尉南康》句。“欲射狼星把弓箭，休将萤火读诗书。”《下第东归作》句。右张为取作《主客图》。

　　尧藩未第时，许浑寄诗云：“直道知谁用，经年向水滨。宅从栽竹贵，家为买书贫。就学多新客，登朝尽故人。蓬莱自有路，莫羡武陵春。”又《酬尧藩》云：“相如愧许询，寥落向溪滨。竹马儿犹小，荆钗妇惯贫。独愁忧过日，多病不如人。莫怪青袍选，长安隐旧春。”

　　沈亚之

　　字下贤，登进士第。太和初，李同捷反，诏两河诸镇出兵，久无功，乃授柏耆德州行营诸军计会使，亚之以殿中侍御史为判官谕旨。会李祐平德州，同捷穷，请降，耆乃驰入沧，诛同捷。诸将嫉其功，比奏攒诋，文宗不获已，贬耆循州司户参军，亚之南康尉。张祜以诗送云：“秋风江上草，先是客心摧。万里故人去，一行新雁来。山高云绪断，浦迥日波颓。莫怪南康远，相思不可裁。”

　　亚之，吴人，元和七年不第，李贺以诗送云：“吴兴才人怨春风，桃花满陌千里红。紫丝竹断骏马小，家住钱塘东复东”是也。

　　杜牧之赠诗云：“斯人清唱何人和，草迳苔荒不可寻。一夕小敷山下梦，水如环佩月如襟。”

　　亚之《村居诗》云：“无树巢宿鸟，无酒共客醉。月上蝉韵残，梧桐阴绕地。独出村舍门，吟剧微风起。萧萧芦荻丛，叫啸同山鬼。应缘我憔悴，为我发愁思。”

　　《五月发石头城步望前船示弟诗》云：“客子去淮阳，蹉跎客梦长。水关开夜锁，雾棹起晨凉。烟月期同赏，风波忽异行。隐帆曾撼橹，转濑指遥樯。蒲叶钱刀绿，筠筒楚粽香。因书报惠远，为我忆檀郎。”

　　李商隐《拟沈下贤诗》云：“千二百轻鸾，春衫瘦著宽。倚风行稍急，含雪语应寒。带火遗金斗，兼珠碎玉盘。河阳看花过，曾不问潘安。”

　　裴夷直

　　《王质传》云：“李德裕擢为河南尹、宣歙观察使，幕府若河东裴夷直、天水赵晳、陇西李行方、梁国刘蕡，皆一时选云。”

　　《献刘蕡书情》云：“白发添双鬓，空宫又一年。音书鸿不到，梦寐兔空悬。地远星辰侧，天高雨露偏。圣朝知有感，云海漫相连。”

　　《同乐天中秋夜洛河玩月二首诗》云：“清洛半秋悬璧月，彩船当夕泛银河。苍龙颔底珠皆没，白帝心边镜乍磨。海上几时霜雪积，人间此夜管弦多。须知天地为炉意，尽取黄金铸作波。”又云：“不热不寒三五夕，晴川朗月正相临。千珠尽没苍龙颔，一镜高悬白帝心。几处凄凉缘地远，有时惆怅值云阴。如何清洛如清昼，共见初升又见沉。”

　　《李景逊传》云：“所善苏涤、裴夷直，皆为宗闵、嗣复所擢，故景逊在会昌时，抑厌不迁。”

　　夷直，字礼卿。文宗时，为右拾遗。张克勤以五品官推与其甥，夷直时为礼部外郎，劾曰：“是开后日卖爵之端。”诏听，遂著于令。为中书舍人，武宗立，视册牒不肯书，出刺杭州，斥欢州司户参军。宣宗初，复拜江华等州刺史，终散骑常侍。

　　夷直《戏唐仁烈诗》云：“自知年几偏应少，先把屠苏不让春。傥更数年逢此日，遂应惆怅羡他人。”

　　杨敬之

　　《客思吟》云：“禾黍正离离，南园翦白芝。细腰沉赵女，高髻唱蛮姬。路愧前岗月，梳惭一颔丝。乡人不可语，独念畏人知。”

　　姚合《寄杨祭酒》云：“日日新诗出，城中写不禁。清光宜对竹，闲雅胜闻琴。门户饶秋景，儿童解令吟。云山持管尽，莫惜别人寻。”

　　敬之，字茂孝。文宗命为祭酒兼太常少卿，是日二子戎、载登科，时号“杨家三喜”。敬之《华山赋》最为韩愈、李德裕所称，士林一时传布。

　　“霜树乌栖夜，空街雀报明。”句。“碧山相倚暮，归雁一行斜。”句。右张为取作《主客图》

　　房千里

　　房千里博士初上第，《游岭徼诗序》云：“有进士韦滂者，自南海邀赵氏而来，为余妾。西上京都，调于天官，余乃与赵别，约中秋为会期。赵极怅恋，余乃抒诗寄情曰：‘鸾凤分飞海树秋，忍听钟鼓越王楼。只应霜月明君意，缓抚瑶琴送我愁。山远莫教双泪尽，雁来空寄八行幽。相如若返临邛市，画舸朱轩万里游。”万里桥在蜀州。房至襄州，逢许浑侍御赴弘农藩扬之命，乃以情意相托。许到府邸，遣人访之。则赵氏却从韦矣，浑寄房诗曰：“春风白马紫丝缰，正值蚕眠未采桑。五夜有心随暮雨，百年无节待秋霜。重寻绣带朱藤合，却认罗裙碧草长。为报西游减离恨，阮郎才去嫁刘郎。”

　　千里以罪居庐陵，作所居《竹室记》云：“予方穷，不能奋，其处于是，亦宜矣。”

　　千里，字鹄举，太和进士也，终于高州刺史。

　　马使君与千里俱贬端州，李群玉《留别诗》云：“俱来海上叹烟波，君佩银鱼我触罗。经国才微甘放荡，专城年少岂蹉跎。应怜旅梦千重思，共怆离心一曲歌。唯有管弦知客意，分明吹出感恩多。”

　　厉元

　　《元日观朝》云：“玉座临新岁，朝盈万国人。火连双阙晓，仗列五门春。瑞雪销鸳瓦，祥光在日轮。天颜不敢视，称庆拜空频。”

　　元，太和二年进士，终于侍御史。有子自南，登中和进士第。

　　元有《从军行》云：“边草旱不春，剑花增野尘。战场收骥尾，清瀚怯龙鳞。帆色起归越，松声厌避秦。几时逢范蠡，处处是通津。”右张为取作《主客图》。

　　姚合《题厉侍御所居》云：“幽栖一亩宫，清峭似山峰。邻里不通径，俸钱惟买松。野人时寄宿，谷鸟自相逢。朝路床前是，谁知晓起慵。”

　　喻凫

　　《元日即事》云：“敛板贺交亲，称觞讵有巡。年光悲掷旧，景色喜呈新。水柳烟中重，山梅雪后真。不知将白发，何以度青春。”

　　《赠李商隐》云：“羽翼恣搏扶，山河使笔驱。月疏吟夜桂，龙失咏春珠。草细盘金勒，花繁倒玉壶。徒嗟好章句，无力致前途。”

　　《浴马》云：“解控复收鞭，长津动细涟。空蹄沉绿玉，阔臆没连钱。沫漩桥声下，嘶盘柳影边。常闻禀龙性，固与白波便。”

　　姚合有《送喻凫归毗陵诗》云：“阙下诗名出，乡中赋籍除。”又曰：“吾亦家吴者，无因见弊庐。”杜荀鹤《叙雪寄凫诗》曰：“比时行迳无人迹，唯望音徽问寂寥。”

　　凫，毗陵人，开成进士也。卒于乌程令。

　　“颜凋明镜觉，思苦白云知。”句。“沧洲迷钓隐，紫阁负僧期。”句。“酬难尘鬓皓，坐久壁灯青。”句。“沧洲未归迹，华发受恩心。”句。右张为取作《主客图》。

　　《北梦琐言》云：“凫体阆仙为诗，尝谒杜紫微不遇，乃曰：‘我诗无罗绮铅粉，宜其不售也。’”

　　凫与方干友善，干尝赠诗云：“知心似古人，岁久分弥亲。离别波涛阔，留连槐柳新。蟆陵寒贳酒，渔浦夜垂纶。自此星居后，音书岂厌频。”又《哭凫诗》云：“日夜役神多损寿，先生下世未终年。撰碑纵托登龙伴，营奠应支卖马钱。孤垄阴风吹细草，空窗湿气渍残篇。人间别更无冤事，到此谁能与问天。”

　　杨衡

　　初隐庐山，有盗其文登第者，衡因诣阙，亦登第。见其人，盛怒曰：“‘一一鹤声飞上天’在否？”答曰：“此句知兄最惜，不敢偷。”衡笑曰：“犹可恕也。”

　　《宿青牛谷》云：“随云步入青牛谷，青牛道士留我宿。可怜夜久月明中，唯有坛边一枝竹。”

　　《题花树》云：“都无看花意，偶到树边来。可怜枝上色，一一为愁开。”

　　《竹亭送侄偁》云：“落叶寒拥壁，清霜夜沾石。正是忆山时，复送归山客。殷勤一樽酒，晓月当窗白。”

　　《寄庐山隐者》云：“风鸣云外钟，鹤宿千年松。相思杳不见，月出山重重。”

　　《哭李象》云：“白鸡黄犬不将去，寂寞空余葬时路。草死花开更几年，后人知是何人墓。忆君思君独不眠，夜寒月照青枫树。”

　　《边思》云：“苏武节旄尽，李陵音信稀。花当陇上发，人向垄头归。”

　　《仙女辞》云：“玉笄初侍紫皇君，金缕鸳鸯满绛裙。仙宫一闭无消息，遥结芳心向碧云。”

　　孟东野有《悼吴兴杨衡诗》云：“君生霅水清，君死霅水浑。空有骨肉亲，哭得日月昏。大夜不复晓，古松长闭门。琴弦绿水绝，诗句青山存。昔为芳春颜，今为芳草根。独恨冥漠理，先儒未尝言。”衡与符载、崔群隐庐山，号“山中四友”。

　　衡《寄彻公》云：“北风吹霜霜月明，荷叶枯尽越水清。别来几度龙宫宿，雪山童子应相逐。”

　　《题山寺》云：“千峰白露后，雪壁挂残灯。曙色海边月，经声松下僧。意闲门不闭，年去水空澄。稽首如何问，森罗尽一乘。”

　　《送孔周之南海谒王尚书》云：“泛棹送流萍，桂寒山更青。望云生碧落，看日下沧溟。潮尽收珠母，沙闲拾翠翎。自趋龙戟下，再为颂芳馨。”

　　符载

　　载，字厚之，蜀人，有奇才。始与杨衡、宋济习业青城山，衡擢第，济老死无成，唯载以王霸自许，耻于常调。韦皋镇蜀，辟为支使，虽曰受知，尚多偃蹇。皋尝于二十四化设醮，请撰斋词。于时陪饮于摩诃池，载离席盥潄，命小吏十二人捧砚，人分两题，缓步池间，各授口占。其敏速如此。刘辟时为金吾仓曹参军，始依皋焉。载与撰真赞云：“矫矫化初，气杰文雄。灵螭出水，秋鹗乘风。行义则固，辅仁乃通。他年良觌，麟阁之中。”及皋卒，辟总留务，载亦在幕中。及辟败，载遂免祸。载居庐山，遣三尺童子持数幅书，乞买山钱百万于于頔，于即与之。

　　柳子厚《贺赵江陵宗儒启》云：“伏闻以武都符载为记室，天下立志之士，杂然相顾，继以叹息，知为善者得其归向，流言者有所间执，直道之所行，义气之所扬，堂堂焉，实在荆山之南矣。夫以符君之艺术志气，为时闻人，才位未会，盘旋固久，中间因缘，陷在危邦，与时偃仰，不废其道，而为见忌嫉者横致唇吻。房给事以高节特立，明之于朝；王吏部以清议自任，辨之于外。然犹小人浮议，困在交戟。凡诸侯之欲得符君者，城联壤接，而惑于腾沸，环视相让，莫敢先举。及受署之日，则皆开口垂臂，怅望悼悔。譬之采珠于海，而径寸先得，则众皆怏然罢去，知奇宝之有所归也。呜呼！巧言难明，下流多谤，自非大君子出世之气，则何望焉！瞻望清风，若不在天外，无任感激欣跃之至。”《房式传》云：“刘辟发兵书牒，首曰辟，副曰式，参谋曰符载，似谤也。”

　　崔群《送载归蜀觐省序》云：“旄头光明，垂三十载，不习俎豆，化为侯王者，十有八九焉。由是隐逸憔悴，羔雁不行，苍山沉沉，侧陋不显。建中初，有峨嵋客符君，发六籍，棹三湘，深入匡庐，绝迹半纪，学窥颜子之门阈，文绍陈君之骨鲠，逸慕严光之垂钓，志效管宁之不欺，结庐熙熙，人不知其然也。顷予奉命江西，三年往复彭蠡，未尝不咏湖月，潄天倪，造符君云扃，宿五老峰下，动更晦朔，不理还棹。偶丹霄至人，白鹤羽客，奉灵芝，跪天坛，相顾永息乎蓬瀛，岂复又萦于尘网。赖君超澹，怆兴旧游，虽笑语饮食如常，终忽忽若居大梦。君家在岷蜀，展爱高堂，将圣贤典籍，充人子币帛，期所以激衰俗，扇清风，方伯地君不以厚礼迟吾子，予未之信。秋九月，楚人歌《采兰》以送之。”

　　或云载始隐庐山，不为章句学。贞元中，李巽为江西观察，荐其材，授奉礼部郎，为南昌军副使，继辟西川韦皋掌记，泽潞郄士美参谋，历协律郎、监察御史，卒。尝以笺叩襄阳樊泽曰：“故处士孟浩然丘陇颓没，公欲更筑大墓，久之未遑，诚令好事者乘而有人，负公夙志矣。泽乃更为刻碑凤林山南，封宠其墓。”

　　王彦威

　　长安旧俗，以不历台省出领廉车节镇者，率呼为粗官，大概重内而轻外。今东京皇城乾元门，旧章武军鼓角楼也。节度使王彦威有诗刻石在其上曰：“天兵十万勇如貔，正是酬恩报国时。汴水波澜喧鼓角，隋堤杨柳拂旌旗。前驱红旆关西将，坐间青蛾赵国姬。寄语长安旧冠盖，粗官到底是男儿。”彦威自太常博士出辟使府，至兹镇，故有是句。后梁氏建国，其石不知所在。薛能亦有《谢寄茶诗》云：“粗官寄与真抛却，赖有诗情合得尝。”洪文馆旧不置学士，文宗特置一员，以待彦威。为户部侍郎，边兵诉所赐不时，缣皆敝恶，贬卫尉卿。俄为忠武节度，徙宣武，卒。

　　繁知一

　　乐天除苏州刺史，自峡沿流赴郡。时秭归县繁知一，闻居易将过巫山，先于神女祠粉壁大书之曰：“忠州刺史今才子，行到巫山必有诗。为报高唐神女道，速排云雨候清词。”居易睹之怅然，邀知一至，曰：“历阳刘郎中禹锡，三年理白帝，欲作一诗而不能，罢郡经过，悉去千余诗，但留四章而已。沈佺期诗曰：‘巫山高不极，合沓奇状新。闇谷疑风雨，幽崖若鬼神。月明三峡曙，潮满九江春。为问阳台客，应知入梦人。’王无竞诗曰：‘神女向高唐，巫山下夕阳。徘徊作行雨，婉娈逐荆王。电影江前路，雷声峡外长。朝云无处所，台馆晓苍苍。’皇甫冉诗曰：‘巫峡见巴东，迢迢出半空。云藏神女馆，雨到楚王宫。朝暮泉声落，寒暄树色同。清猿不可听，偏在九秋中。’李端诗曰：‘巫山十二重，皆在碧空中。回合云藏日，霏微雨带风。猿声寒度水，树色暮连空。悲向高唐去，千秋见楚宫。’”居易吟四篇，与繁生同济，卒不赋诗。

　　杨洵美

　　《答李昌期诗》云：“三山载群仙，峨峨鹹浪中。云衣翦不得，此路安可从。我生亦何事，出门如飞蓬。白日又黄昏，所悲瑶草空。虫声故乡梦，枕上禾黍风。吾道如未丧，天运何时通。”

　　洵美，登宝历元年进士第，终监察御史。

　　洵美有“暮鸦不噪禁城树，衙鼓未残兵卫秋”之句，洎答昌期诗，张为取作《主客图》。  
　 
卷五十二

　　雍裕之　裴潾　皇甫曙　李肱　皇甫松　徐凝　张祜　崔涯　卢储　赵璜　柴夔　王继勋　夏鸿　曹汾　杨鸿　易重

　　雍裕之

　　“敢竞桃李色，自呈刀尺功。蝶犹迷剪翠，人岂辨裁红。”《剪彩花》。

　　“野酌乱无巡，送君兼送春。明年春色至，莫作未归人。”《春晦送客》。

　　裕之，贞元后诗人也。

　　《五杂组》云：“五杂组，刺绣窠。往复还，织锦梭。不得已，戍交河。”

　　“自君之出矣，宝镜为谁明。思君如陇水，长闻呜咽声。”

　　裴潾

　　“长安豪贵惜春残，争赏先开紫牡丹。别有玉杯承露冷，无人起就月中看。”长安三月十五日，两街看牡丹甚盛。慈恩寺元果院花最先开，太平院开最后。潾作《白牡丹诗》题壁间。太和中，驾幸此寺，吟玩之久，因令宫嫔讽念。及暮归，则此诗满六宫矣。

　　潾，河东人。柳泌为宪宗治丹剂，潾上疏极谏，帝卒以药弃天下，世以为知言。潾以兵部侍郎卒。尝裒古今辞章，续《文选》，号《太和通典》，上之。当时之士，非与游者不取，世恨其隘。

　　开成元年，李卫公分司东都，居平泉别墅，潾述其素尚，赋四言诗十四章，兼述山泉之美。明年，卫公观察浙西，潾自兵侍尹河南，乃刻于石。首章云：“动静有源，进退有期。用在得正，明以知微。夫惟哲人，会且有归。静固致动，安每虑危。将憩于盘，止亦先机。”

　　皇甫曙

　　《立春日呈宫傅侍郎》云：“朝旦微风吹晓霞，散为和气满家家。不知容貌潜消落，且喜春光动物华。出问池冰犹塞岸，归寻园柳未生芽。摩挲酒瓮重封闭，待入新年共赏花。”

　　曙，元和十一年中书舍人李逢吉下登第。逢吉所擢多寒素，时有诗曰：“元和天子丙申年，三十三人同得仙。袍似烂银文似锦，相将白日上青天。”是岁，郑澥第一人，刘端、吴行、李方、周匡物、廖有方辈皆预选。

　　宝历间，崔从镇淮南，曙为行军司马。

　　李肱

　　“开元太平日，万国贺丰岁。梨园厌旧曲，玉座流新制。凤管递参差，霞衣竞摇曳。宴罢水殿空，辇余香草细。蓬壶事已久，仙乐功无替。谁肯听遗音，圣明知善继。”肱开成二年试《霓裳羽衣曲诗》也。是年秋，帝命高锴复司贡籍，诏曰：“夫宗子维城，本枝百代，封爵所宜，无令废绝。常年宗正寺解送人，恐有浮薄，以忝科名，在卿精拣艺能，勿妨贤路。所试赋则准常规，诗则依齐梁体格。”乃试《琴瑟合奏赋》、《霓裳羽衣曲诗》。主司先进五人诗，其最佳者李肱，次则王牧，乃以榜元及第。帝览之曰：“近属如肱者，其不忝乎？”高锴奏曰：“臣锴昨日奉宣进旨，令将进士所试诗赋进来者。伏以陛下聪明文思，天纵圣德，今年诗赋题目，出自宸衷，体格雅丽，意思遐远。诸生捧读相贺，自古未有，倍用研精覃思，磨砺缉谐。其今年试诗赋，比于去年，又胜数等。臣日夜考校，敢不推公。就中进士李肱《霓裳羽衣曲诗》一首，最为迥出，更无其比。词韵既好，去就又全，臣前后吟咏近三五十遍，虽使何逊复生，亦不能过，兼是宗枝，臣与状头第一人，以奖其能。次张堂诗一首，亦绝好，亚次李肱，臣与第二人。其次沈黄中《琴瑟合奏赋》，又似《文选》中《雪月赋》体格，臣与第三人。其次王牧赋，自立意绪，言语不凡，臣与第四人。其次柳棠诗赋，兴思敏速，日中便成，臣与第五人。凡此五卷诗赋，擢其中科，实所不愧。其余三十五人，或奖旧文，别录人材，非止一途，四面搜择，臣并与及第。李肱旧文亦好，人物绝奇，每事且他日必为卿相。宗枝之俊，实谓难得，况属籍之中，读书为文者甚少，伏望圣恩，俯留宸览，李肱等五人诗赋，若有不堪，敢受欺天之罪。如或可采，伺候圣心，其李肱诗赋，伏望陛下圣慈，特赐降奖饰，宣示百僚，以劝皇族修饰之道。臣谬忝主司，不胜慺慺之诚。其诗赋总为一卷，谨随状奉进以闻。”

　　范摅云：肱止于岳、齐二牧。

　　皇甫松

　　《古松感兴》云：“皇天后地力，使我向此生。贵贱不我均，若为天地情。我家世道德，旨意匡文明。家集四百卷，独立天地经。寄言青松姿，岂羡朱槿荣。昭昭大化光，共此遗芳馨。”

　　《怨回纥歌》云：“白首南朝女，愁听异域歌。收兵颉利国，饮马胡芦河。毳布腥膻久，穹庐岁月多。雕巢城上宿，吹笛泪滂沱。”又云：“祖席驻征棹，开帆候信潮。隔筵桃叶泣，吹管杏花飘。船去鸥飞阁，人归尘上桥。别离惆怅泪，江路湿红蕉。”

　　松著《醉乡日月》三卷，自叙也。或曰：松，丞相奇章公表甥，公不荐举，怨望，因襄阳大水，极言诽谤，有“夜入真珠室，朝游玳瑁宫”之句。真珠，公爱姬名也。

　　《抛毬乐诗》云：“红拨一声飘，轻毬坠越绡。带翻金孔雀，香满绣蜂腰。少少抛分数，花枝正索饶。”又云：“金蹙花毬小，真珠绣带垂。几回冲蜡烛，千度入春怀。上客终须醉，觥杯自乱排。”

　　松有《登郭隗台诗》云：“燕相谋在兹，积金黄巍巍。上者欲何颜，使我千载悲。”又有《劝僧酒诗》云：“劝僧一杯酒，共看青青山。酣然万象灭，不动心印闲。”右张为取作《主客图》

　　松，韩门弟子湜之子也。

　　徐凝

　　《宿冽上人房》云：“浮生不定若蓬飘，林下真僧偶见超。觉后始知身是梦，更闻寒雨滴芭蕉。”

　　凝，睦州人。乐天诗中有《李郎中访徐凝山人》云：“郡守轻诗客，乡人薄钓翁。解怜徐处士，惟有李郎中。”

　　张祜

　　《题金山寺》云：“一宿金山顶，微茫水国分。僧归夜船月，龙出晚堂云。树影中流见，钟声两岸闻。因悲在朝市，终日醉醺醺。”

　　《寓怀寄苏州刘郎中》云：“一闻周召佐明时，西望都门强策羸。天子好文才自薄，诸侯力荐命犹奇。贺知章口徒劳说，孟浩然身更不疑。唯是胜游行未遍，欲离京国尚迟迟。”

　　《入潼关》云：“都城三百里，雄险此回环。地势遥尊岳，河流侧让关。秦皇曾虎视，汉祖昔龙颜。何处枭凶辈，干戈自不闲。”

　　“故国三千里，深宫二十年。一声河满子，双泪落君前。”“自倚能歌曲，先皇掌上怜。新声何处唱，肠断李延年。”二章祜所作《宫词》也。传入宫禁，武宗疾笃，目孟才人曰：“吾即不讳，尔何为哉！”指笙囊泣曰：“请以此就缢。”上悯然。复曰：“妾尝艺歌，请对上歌一曲，以泄其愤。”上许。乃歌“一声河满子”，气亟立殒。上令医候之，曰：“脉尚温而肠已断。”帝崩，柩重不可举，或曰“非俟才人乎”？爰命其榇，榇至乃举。祜为《孟才人叹》，序曰：“才人以诚死，上以诚命，虽古之义激，无以过也。”歌曰：“偶因歌态咏娇颦，传唱宫中十二春。却为一声河满子，下泉须吊孟才人。”

　　杜牧之守秋浦，与祜游，酷吟其《宫词》。亦知乐天有非之之论，乃为诗曰：“睫在眼前人不见，道超身外更何求。谁人得似张公子，一首诗轻万户侯。”

　　《宁哥来》云：“日映宫城雾半开，太真帘下畏人猜。黄翻绰指向西树，不信宁哥回马来。”

　　《退宫人》云：“开元皇帝掌中怜，流落人间二十年。长说承天门上宴，百官楼下拾金钱。”又云：“歌喉渐退出宫闱，泣诉伶官上许归。犹说入时欢圣寿，内人初著五方衣。”

　　《玉环琵琶》云：“宫楼一曲琵琶声，满眼云山是去程。回顾段师非汝意，玉环休把恨分明。”

　　《春莺啭》云：“兴庆池南柳未开，太真先把一枝梅。内人已唱春莺啭，花下傞傞软舞来。”

　　《容儿钵头》云：“争走金车叱鞅牛，笑声惟是说千秋。两边角子羊门里，犹学容儿弄钵头。”

　　《邠娘羯鼓》云：“新教邠娘羯鼓成，大酺初日最先呈。冬儿指向真真说，一曲乾鸣杖子轻。”

　　《耍娘歌》云：“宜春花夜雪千枝，妃子偷行上密随。便唱耍娘歌一曲，六宫生老是娥眉。”

　　《悖拏儿舞》云：“春风南内百花时，道调凉州急遍吹。揭手便拈金碗舞，上皇惊笑悖拏儿。”

　　《集虚台》云：“日光斜照集虚台，红树花迎晓雾开。昨夜小皇新授箓，太真含笑入帘来。”

　　《阿鸨汤》云：“月照宫城红树芳，绿窗灯永在雕梁。金舆未到长生殿，妃子偷寻阿鸨汤。”

　　《和杜牧之齐山登高》云：“秋溪南岸菊霏霏，急管繁弦对落晖。红叶树深山迳断，碧云江净浦帆稀。不堪孙盛嘲时笑，愿送王洪醉夜归。流落正怜芳意在，砧声徒促授寒衣。”

　　《感王将军柘枝妓殁》云：“寂寞春风旧柘枝，舞人休唱曲休吹。鸳鸯钿带抛何处，孔雀罗衫付阿谁。画鼓不闻招节拍，锦靴空想挫腰支。今来坐上偏惆怅，曾是堂前教彻诗。”

　　《题于越亭》云：“扁舟亭下驻烟波，十五年游重此过。洲嘴露沙人渡浅，树梢藏竹鸟啼多。山衔落照欹红盖，水蹙斜纹卷绿罗。肠断中秋正圆月，夜来谁唱异乡歌。”

　　世传韦、鲍二生以妾换马之事，云韦生下第东归，同憩水阁。鲍有美妾，韦有良马。鲍以梦兰、小情佐欢，饮酣停杯，阅马轩槛。韦曰：“能以人换，任选殊尤。”鲍欲马之意颇切，密遣四弦更衣盛装，顷之而至。乃命劝韦酒，歌云：“白露湿庭砌，皓月临前轩。此时去留恨，含思独无言。”又歌送鲍生酒云：“风飐荷珠虽暂圆，多生信有短因缘。西桥今夜三更月，还照离人泣断弦。”韦乃命牵紫叱拨以酬之。俄有紫衣冠二人，自阁西升阶而来，二生恐悚，阖户窥之。一人长髯云：“足下赋云‘斜汉左界，北陆南躔，白露暧空，素月流天’，可谓光绝。”对曰：“何不见‘赏风霁地表，云敛天末，洞庭始波，木叶微脱？’今佳月如昼可以为赋。”长髯曰：“向闻妾换马之事，可以为题；以彼倾城求其骏足为韵。”长髯曰：“彼佳人兮如琼之英，此良马兮负骏之名。将有求于骏足，亦何惜于倾城。香暖深闺，未厌夭桃之色；风清广陌，曾怜喷玉之声。希逸曰：原夫人以矜其容，马乃称其德。既各从其所好，谅何求而不克。长跪而别，姿容休耀其金钿；右牵而来，光彩顿生于玉勒。文通曰：步及庭砌，效当轩墀。望新恩惧非吾偶也，恋旧主疑借人乘之。香散绿鬃，意已忘于鬒发；汗流红颔，爱无异于凝脂。希逸曰：是知事有废兴，用有取舍。彼以绝代之容为鲜矣，此以轶群之足为贵也。买笑之恩既尽，有类求之；据鞍之力尚存，犹希进也。”赋讫，行十余步而失。故祜有《爱妾换马之什》云：“绮阁香销华厩空，忍将行雨换追风。休怜柳叶双眉绿，却爱桃花两耳红。侍宴永辞春色里，趁朝休立漏声中。恩劳未尽情先尽，暗泣西风两意同。”

　　祜长庆中深为令狐楚所知，楚镇天平，自草荐表，令以诗三百篇随状表进。祜至京，属元稹在内庭，上问之，稹曰：“祜雕虫小巧，壮夫不为，或奖激之，恐变陛下风教。”上颔之，由是失意东归，有“孟浩然身更不疑”之句。

　　骊宫小禽名阿滥堆，明皇御玉笛，采其声，翻为曲且名焉，远近以笛争效之。祜有《华清宫诗》曰：“红树萧萧阁半开，玉皇犹幸此宫来。至今风俗骊山下，村笛犹吹阿滥堆。”

　　皮日休云：“祜，字长吉，元和中，作宫体小诗，辞曲艳发，当时轻薄之流能其才，合噪得誉。老大稍窥建安风格，诵乐府录，知作者本意。短章大篇，往往闲出，讲讽怨谲，时与六义相左右。善题目佳境，言不可刊置别处，此为才子之最也。或荐之天子，书奏不下。亦受辟诸侯府，性狷介不容物，辄自劾去。以曲阿地古澹有南朝遗风，遂筑室种植而家焉。性嗜木石，悉力致之，从南海间罢职事，载罗浮石笋还。不蓄美田利产为身后计，死未二十年，而故姬遗孕，冻馁不暇，岂其怨刺于神明耶！天果不爱才，没而犹谴耶！”又进士颜萱过祜丹阳遗居，见其爱姬崔氏，贫居荆榛下，有一子杞儿，求食汝坟矣。悯然作诗吊之。

　　萱诗曰：“忆昔为儿逐我兄，曾抛竹马拜先生。书斋已换当时主，诗壁空题故友名。岂是争权留怨敌，可怜当路尽公卿。柴扉草屋无人问，犹向荒田责地征。”

　　日休诗云：“胜华通子共悲辛，荒迳今为旧宅邻。一代交游非不贵，五湖风月合教贫。魂应绝地为才鬼，名与遗编在史臣。闻道平生偏爱石，至今犹泣洞庭人。”

　　陆龟蒙云：“先生清骨葬烟霞，业破孤存孰为嗟。几箧诗编分贵位，一林石笋散豪家。儿过旧宅啼枫影，姬绕荒田泣稗花。唯我共君堪便戒，莫将交誉作生涯。”杞儿后名望虔，嘉兴监裴洪庆以为冬瓜堰官。

　　张为作《主客图》，以白乐天为广大教化主，而以祜为入室。取其句云：“万国见清道，一身成白头。”《上令狐相公》句。“此地荣辱盛，岂宜山中人。”《秋晚》句。“葛溪谩淬张家剑，却是猿声断客肠。”《葛溪》句。“书空疑未决，卓地计初成。”《拄杖》句。“春申还有三千客，寂寞无人报李园。”《感春申君》句。

　　杜牧之《酬祜诗》云：“七子论诗谁似公，曹刘须在指挥中。荐衡昔日知文举，令狐公曾表荐。乞火无人作蒯通。北极楼台长挂梦，西江波浪远吞空。可怜故国三千里，虚唱歌辞满六宫。”

　　或言祜清河人，尝赋《淮南诗》，有“人生只合扬州死，禅智山光好墓田”。大中中，果卒于丹阳隐舍。

　　崔涯

　　崔涯，吴楚人，与张祜齐名。其妻雍氏，乃总校之女。夫妇相欢，而涯不礼其妻父，妻父不平之，夺其女为尼。涯不得已，为诗留别曰：“陇上泉流陇下分，断肠呜咽不堪闻。嫦娥一入月中去，巫峡千秋空白云。”或谓崔膺之作。

　　《咏春风》云：“动地经天物不伤，高情逸韵住何方。扶持燕雀连天去，断送杨花尽日狂。绕桂月明过万户，弄帆晴晚渡三湘。孤云虽是无心物，借便吹教到帝乡。”

　　“太行岭上三尺雪，崔涯袖中三尺铁。一朝若遇有心人，出门便与妻儿别。”涯《侠士诗》也。涯与张祜失意，游侠江淮，此诗往往传于人口。

　　卢储

　　李翱江淮典郡，储以进士投卷，翱礼待之，置文卷几案间。因出视事，长女及笄，闲步铃阁前，见文卷，寻绎数回，谓小青衣曰：“此人必为状头。”迨公退，李闻之，深异其语，乃令宾佐至邮舍，具语于储，选以为婿。储谦辞久之，终不却其意，越月遂许。来年果状头及第，才过关试，径赴嘉礼。《催妆诗》曰：“昔年将去玉京游，第一仙人许状头。今日幸为秦晋会，早教鸾凤下妆楼。”后卢止官舍，迎内子，有庭花开，乃题曰：“芍药斩新栽，当庭数朵开。东风与拘束，留待细君来。”人生前定，固非偶然耳。

　　赵璜

　　《正月》云：“正月今朝半，阳台信未回。水芹寒不食，山杏雨应开。世网留三宿，真源寄一杯。因声谢猿鸟，岁宴会归来。”

　　《题七夕图》云：“帝子吹箫上翠微，秋风一曲凤凰归。明年七月重相见，依旧高悬织女机。”

　　《七夕诗》曰：“乌鹊桥头双扇开，年年一度过河来。莫嫌天上稀相见，犹胜人间去不回。欲减烟花饶俗世，暂烦烟月掩楼台。”

　　璜，开成三年登第。

　　柴夔

　　《望九华山诗》云：“九华如剑插云霓，青霭连空望欲迷。北截吴门疑地尽，南连楚界觉天低。龙池水醮中秋月，石路人攀上汉梯。惆怅旧游无复到，会须登此出尘泥。”

　　夔，登太和中进士第。

　　王继勋

　　《赠和龙妙空禅师诗》云：“白面山南灵庆院，茅斋道者雪峰禅。只栖云树两三亩，不下烟萝四五年。猿鸟认声呼唤易，龙神降伏住持坚。谁知今日秋江畔，独步医王阐法筵。”

　　夏鸿

　　《和赠和龙妙空禅师诗》云：“翰林遗迹镜潭前，孤峭高僧此处禅。出为信门兴化日，坐当吾国太平年。身同莹澈尼珠净，语并锋铓慧剑坚。道果已圆名已遂，即看千匝绕香筵。”

　　鸿，登开成进士第。

　　曹汾

　　《早发灵芝望九华寄杜使君诗》云：“戴月早归三秀馆，平明初辨九华峰。嵯嵯玉剑寒芒利，袅袅青莲翠叶重。怪状却疑人画出，岚光似为客添浓。行香若到五溪上，此处褰帏正面逢。”

　　汾以尚书镇许下，其子希干及第，用钱二十万，榜至镇，张宴置榜于侧。时进士胡锜有启贺，略曰：“桂枝折处，著莱子之彩衣；杨叶穿时，用鲁连之旧箭。”汾先登第故也。又曰：“一千里外，观上国之风光；十万军前，展长安之春色。”

　　汾，字道谦，开成四年登第。希干，咸通十四年登第。汾终户部侍郎。汾，懿宗宰相确之弟。确罢相，为镇海节度使，以捍庞勋功，就加太子太师。汾为忠武节度，入为户部，判度支。弟兄并列将相之任，时人荣之。

　　杨鸿

　　《晴望九华山诗》云：“九华闲屋簇清虚，气象群峰尽不如。惆怅都南挂冠吏，无人解向此山居。”

　　鸿，登开成二年进士第。

　　易重

　　会昌五年陈商下进士，张濆第一，重次之。后诏白敏中重考，覆落濆等八人，而重居榜首。有诗《寄宜阳兄弟》云：“六年雁序恨分离，诏下今朝遇已知。上国皇风初喜日，御阶恩渥属身时。内庭再考称文异，圣主宣名奖艺奇。故里仙才若相问，一春攀得两重枝。”  

卷五十三

　　乔琳　王鋋　于兴宗　李朋　杨牢　李汶儒　薛蒙　李邺　于瑰　王严　刘骙　李渥　刘璐　卢栯　李续　卢求　田章　高璩　牛征　萧祐　魏谟　陆肱　李商隐　刘得仁

　　乔琳

　　《绵州越王楼即事》云：“三蜀澄清郡政闲，登楼携酌日跻攀。顿觉胸怀无俗事，回看掌握是人寰。滩声曲折涪州水，云影低衔富乐山。行雁南飞似乡信，忽然西笑向秦关。”

　　琳为郭子仪朔方掌书记，与连舍毕曜相掉讦，贬巴州司户参军，历果、绵、遂、怀四州刺史。建中初，朱泚叛，为伪吏部尚书，后伏诛。临刑叹曰：“我以七月七日生，以此日死，非命耶！”

　　王鋋

　　《登越王楼见乔公诗偶题》云：“云架重楼出郡城，虹梁雅韵仲宣情。越王空置千年迹，丞相兼扬万古名。过鸟时时冲客会，闲风往往弄江声。谬将蹇步寻芳躅，鱼目骊珠岂继明。”

　　鋋，大历中代乔琳为绵州刺史。

　　于兴宗

　　《夏杪登越王楼临涪江望雪山寄朝中知友诗》云：“巴西西北楼，堪望亦堪愁。山乱江回远，川清树欲秋。晴明中雪岭，烟霭下鱼舟。写寄朝天客，知予恨独游。”

　　大中时，以御史中丞守绵州，后为洋州节度。初在左绵作此诗，和者李朋、杨牢辈，皆朝中知友也。

　　许浑《酬绵州于中丞见寄》云：“故人书信越褒斜，新意虽多旧约赊。皆就一麾先去国，共谋三径未还家。荆巫夜隔巴江月，邬郢春连汉上花。半月离居犹恨望，可堪垂白各天涯。”

　　李朋

　　《绵州中丞以江山小图远垂赐及兼寄诗》云：“巴江与雪山，井邑共回环。图写丹青内，分明烟霭间。移君名郡兴，助我小斋闲。日想登临处，高踪不可攀。”朋为尚书郎，和于兴宗诗。

　　朋除刑部员外郎，制云：“将仕郎、御史李朋，能积行实，发其辞华，方正端慎，官业克举。”杜牧之句。

　　杨牢

　　牢，洪农人，少孤。年六岁，母俾入杂学，误入人家，乃父友也。方弹棋戏，以局为题，俾牢赋之。应声曰：“魁形下方天顶亚，二十四寸窗中月。”年十八中第。

　　《奉酬于中丞见寄之什诗》云：“剑外书来日，惊忙自拆封。丹青得山水，强健慰心胸。事少胜诸郡，江回见几重。宁悲久作别，且似一相逢。诗合焚香咏，愁应赖酒浓。庾楼寒更忆，肠断雪千峰。”

　　牢，登大中二年进士第，最有诗名。大中时，顾陶作《唐诗类选》，去取甚严。其序云：“删定之初，如杨牢等十数公，时犹在世；及稍稍沦谢，一篇一咏，未称所录，若续有所得，当列为卷轴，庶无遗恨。”

　　李汶儒

　　《和绵州于中丞诗》云：“珍重巴西守，殷勤寄远情。剑峰当户碧，诗韵满楼清。日照涪川阔，烟笼雪峤明。征黄看即及，莫叹滞江城。”

　　汶儒，登太和五年进士第，官至翰林学士。汶儒守礼部员外郎，充翰林学士，制云：“才行冠时，名声晔然。扬历台阁，宣昭职业。无入而不得其道，守正而莫混其源。并为儒者之英，独蕴贤人之操。久游安在，相见何晚。”杜牧之词。

　　薛蒙

　　《和绵州于中丞诗》云：“左绵江上楼，五马此销愁。暑退千山雪，风来万水流。邅回犹刺郡，系滞似维舟。即有征黄日，名川莫厌游。”

　　蒙，时为考功郎。

　　李邺

　　《和绵州于中丞诗》云：“长听巴西事，看图胜所闻。江楼明返照，雪岭乱晴云。景象诗情在，幽奇笔迹分。使君徒说好，不抵怨离群。”

　　邺，时为户部郎官。

　　于瑰

　　《和绵州于中丞诗》云：“楼因藩邸号，川势似依楼。显敞含清暑，风光入素秋。山宜姑射貌，江泛李膺舟。郢曲思朋执，轻纱画胜游。”又云：“极目郡城楼，浮云拂槛愁。政成多暇日，诗思觉先秋。远霁千岩雪，随波一叶舟。昔曾窥粉绘，今愿许陪游。”

　　瑰，字正德，敖之子也。大中七年进士第一人。时为校书郎。

　　王严

　　《和于中丞诗》云：“雉堞临朱槛，登兹便散愁。蝉声怨炎夏，山色报新秋。江转穿云树，心闲随叶舟。仲宣徒有叹，谢守几追游。”

　　严，大中时布衣。

　　刘骙

　　《题越王楼寄献中丞使君诗》云：“朱轩迥压碧烟州，昔岁贤王是胜游。山簇剑峰朝阙远，水如巴字绕城流。人间物象分千里，天上笙歌醉五侯。今日登临无限意，同沾惠化自销愁。”

　　骙，时为乡贡进士。

　　李渥

　　《秋日登临越王楼诗》曰：“越王曾牧剑南州，因向城隅建此楼。横玉远开千峤雪，暗雷下听一江流。画檐先弄朝阳色，朱槛低临众木秋。徒学仲宣聊四望，且将词赋好依刘。”

　　渥，时为乡贡进士，后登第。

　　刘璐

　　《洋州于中丞顷牧左绵题诗越王楼上朝贤继和辄课四韵诗》云：“隔政代君侯，多惭迹令猷。山光来户牖，江鸟满汀洲。雅韵征朝客，清词写郡楼。至今谣未已，注意在洋州。”

　　璐为绵州刺史，隔政代兴宗。璐曾刺蜀州。

　　卢栯

　　《和于中丞见寄诗》云：“图画越王楼，开缄慰别愁。山光涵雪冷，水色带江秋。云岛孤征雁，烟帆一叶舟。向风舒霁景，如伴谢公游。”

　　栯，时为洪文馆学士。

　　李续

　　《和中丞见寄诗》云：“早年登此楼，退想不胜愁。地远二千里，时将四十秋。续相从东川奏举，过绵州，刺史韦洪皋尚书携登此楼，于今三十七年矣。邅迍多失路，华皓任虚舟。诗酒虽堪使，何因得共游。”

　　续，时为同州刺史。

　　卢求

　　《和于中丞见寄诗》云：“高情推谢守，善政属绵州。未落紫泥诏，闲登白雪楼。晴江如送日，寒岭镇迎秋。满壁朝天士，唯予不系舟。”

　　求，登宝历二年进士第，李翱之婿也。翱典合淝，有道人号先知。始，翱妹婿杨嗣复知举，求落第，至是嗣复再知举，道人以小卷遗嗣复曰：“放榜日开之。”洎放榜开卷，乃曰：“裴头黄尾，三求六李。”时第一人裴求，榜末黄驾，次则李求、卢求，又李方玄、从毅、道裕、景初、李助、李俅共六人。道人又谓翱曰：“公之子不如外孙。”后求子携、郑亚子畋、李审权子逊能为相，皆翱外孙也。

　　田章

　　《和于中丞》云：“志乖多感物，临眺更增愁。暑候虽云夏，江声已似秋。雪遥难辨木，村近好维舟。莫恨归朝晚，朝簪拟胜游。”

　　章，登开成四年进士第。

　　高璩

　　白敏中自剑南节度移荆南，经忠州，追寻乐天遗迹，有诗云：“南浦花临水，东楼月映风。”璩时为书记，有诗云：“公斋一到人非旧，诗板重寻墨尚新。”璩自梓州刺史入朝，经绵州，与刺史薛逢登越王楼，逢以诗赠别云：“乘递初登剑外州，倾心喜事富平侯。方当游艺依仁日，便到攀辕卧辙秋。客听巴歌消子夜，许陪仙躅上危楼。欲知恨恋情深处，听取长江旦暮流。”璩和云：“剑外绵州第一州，樽前偏喜接君留。歌声婉转添长恨，管色凄凉似到秋。但务欢娱思晓角，独耽云水上高楼。莫言此去难相见，怨别征黄是顺流。”

　　璩，字莹之，第进士，第翰林学士，擢谏议大夫。学士超省郎进官者，惟郑颢以尚主，而璩以宠升。懿宗时为宰相，卒。曹邺言：“璩，宰相，交游丑杂，进取多蹊径。谥法，不思妄爱曰刺，请谥为刺。”

　　牛征

　　《登越王楼即事诗》云：“危楼送远目，信美奈乡情。转岸孤舟疾，衔山落照明。萧条看草色，惆怅认江声。谁会登临恨，从军白发生。”

　　征，登咸通二年进士第，丛之子也。

　　萧祐

　　《游石堂观诗》云：“西山高高何所如，上有古昔真人居。嵚崖巨石自成室，其下磅礴含清虚。我来斯邑访遗迹，乃遇沈生耽载籍。沈生为政哀惸嫠，又能索隐探灵奇。欣然向我话佳境，与我崎岖到山顶。甘瓜割绿出寒泉，碧瓯浮花酌春茗。嚼瓜啜茗身清凉，汗消絺绤如迎霜。胡为空山百草花，倏尔笾豆肆我旁。始惊知周无大小，力寡多方验斯在。妙用腾声冠盖间，胜游恣意烟霞外。故碑石像凡几年，云郁雨霏生绿烟。我知游此多灵仙，缥缈月中飞下天。天风微微夕露委，松梢飕飕晓声起。凤去空遗箫管音，星翻零落银河水。劝君学道此时来，结茅独宿何辽哉。斋心玄默感灵卫，必见鸾鹤相徘徊。我爱崇山双剑北，峰如人首拄天黑。俗呼为人头山。群仙伛偻势奔走，状若归尊超有德。半岩有洞顶有池，出入灵怪潜蛟螭。我去不得昼夜思，梦游曾信南风吹。南风吹我到林岭，故国不见秦天迥。山花名草扑地香，月色泉声洞心冷。荫松散发逢异人，寂寞旷然口不言。道陵公远莫能识，发短耳长谁独存。司农惊觉忽惆怅，可惜所游俱是妄。蕴怀耿耿谁与言，直至今来意通形神开，拥传又恨斜阳催。一丘人境尚堪恋，何况海上金银台。”

　　祐，于唐为祠部郎中。

　　魏谟

　　宣宗重阳锡宴群臣，有御制诗，其略曰：“款塞旋征骑，和戎委庙贤。倾心方倚注，叶力共安边。”宰臣以下，应制皆和。上曰：“宰相魏谟诗最佳。”其两联云：“四方无事去，宸豫杪秋来。八水寒光起，千山霁色开。”上嘉赏久之。魏蹈舞拜谢，群僚耸视，魏有得色，极欢而罢。

　　谟，字申之。文宗时，以直言拜右补阙。大中时镇蜀。宣宗曰：“谟，名臣孙，有祖风，朕心惮之。”然卒以刚正为令狐绹所忌，谗罢之。

　　陆肱

　　《松诗》云：“霜雪知劲质，今古占嘉名。断砌盘根远，疏林偃盖清。鹤栖何代色，僧老四时声。郁郁心弥久，烟高万井生。”

　　肱，大中九年登进士第。咸通六年，自前振武从事试平判入等。后牧南康郡，辟许棠为郡从事，郑谷寄诗云：“江山多胜境，宾主是贫交。”肱以《春赋》得名。

　　李商隐

　　商隐，字义山，怀州人，英国公世勣裔孙。令狐楚帅河阳，奇其文，使与诸子游。楚历镇，表为巡官。卒于工部侍郎。温庭筠、段成式俱以俪偶相夸，号“三十六体”。商隐累佐王茂元、郑亚、柳仲郢，故《樊南甲乙》之集作焉。

　　杨大年出义山诗示陈恕，酷爱一绝云：“珠箔轻明覆玉墀，披香新殿斗腰支。不须看尽鱼龙戏，终遣君王怒偃师。”叹曰：“古人措辞寓意，如此深妙，令人感慨不已。”大年又曰：“邓帅钱若水，举《贾谊》两句云：‘可怜半夜虚前席，不问苍生问鬼神。’钱云：‘措意如此，后人何以企及？’”鹿门先生唐彦谦，为诗纂慕玉溪，得其清峭感怆，尽其一体也，然警绝之句亦多有。

　　商隐赋云：“岂如河畔牛星，隔年只闻一过；不及苑中人柳，终朝剩得三眠。”注：“汉中有人形柳，一日三起三侧。”

　　义山少游长安，投宿逆旅，主人会客，召与坐，不知其为义山也。酒酣，席客赋《木兰花诗》，义山后就，曰：“洞庭波冷晓侵云，日日征帆送远人。几度木兰舟上望，不知原是此花身。”坐客览之大惊，询之，乃义山也。商隐为彭阳公从事，彭阳之子绹，继有韦平之拜，恶商隐从郑亚之辟，以为忘家恩，疏之。重阳日，商隐留诗于其厅事曰：“曾共山翁把酒卮，霜天白菊绕阶墀。十年泉下无消息，九日樽前有所思。不学汉臣栽苜蓿，空教楚客咏江蓠。郎君官贵施行马，东阁无因再得窥。”绹乃补太学博士。寻为东川柳仲郢判官，府罢，客荥阳，卒。

　　《锦瑟诗》云：“锦瑟无端五十弦，一弦一柱思华年。庄生晓梦迷蝴蝶，望帝春心托杜鹃。沧海月明珠有泪，蓝田日暖玉生烟。此情可待成追忆，只自当时已惘然。”或云：锦瑟，令狐楚之妾。

　　刘得仁

　　《听松声诗》曰：“庭际微风暖，高松韵自生。听时无物乱，尽日觉神清。强以幽泉并，翻嫌细雨并。拂空增鹤唳，过牖合琴声。况复当秋杪，偏宜在月明。不知幽涧底，萧瑟有谁听。”

　　《乐游原春望》云：“乐游原上望，望尽帝城春。始觉繁华地，应无不醉人。云开双阙丽，柳映九衢新。爱此偏高野，闲来竟日频。”

　　《题邵公禅院》云：“无事门多掩，阴阶竹扫苔。劲风吹雪聚，渴鸟啄冰开。树向寒山得，人从瀑布来。终期天目老，擎锡逐云回。”

　　《悲老宫人》云：“白发宫娃不解悲，满头犹自插花枝。曾缘玉貎君王爱，准拟人看似旧时。”

　　得仁，贵主之子。自开成至大中三朝，昆弟皆历贵仕，而得仁苦于诗，出入举场三十年，卒无成。常自述曰：“外家虽是帝，当路且无亲。”又云：“外族帝王是，中朝亲故稀。翻令浮议者，不许九霄飞。”既终，诗人竞为诗吊之。僧栖白诗曰：“忍苦为诗身到此，冰魂雪魄已难招。若教桂子落坟上，生得一枝冤始销。”

　　“吟苦晓灯暗，露深秋草疏。旧山多梦到，流水送愁余。”《云门寺》句。“风定一池星。”《宿宣义里池亭》句。右张为取作《主客图》。

　　《宿宣义里池亭》云：“暮色绕柯亭，南山幽竹青。夜深斜舫月，风定一池星。岛屿无人傍，菰蒲有鹤翎。此中休便得，何必泛沧溟。”

　　《听歌》云：“朱槛满明月，美人歌落梅。忽惊尘起处，疑有凤飞来。一曲听初彻，几年愁暂开。东南正云雨，不得见阳台。”

　　《长信宫》云：“簟凉秋气初，长信恨何如。拂黛月生指，解鬟云满梳。一从悲画扇，几度泣前鱼。坐听南宫乐，清风摇翠裙。”  
　 
卷五十四

　　韦表微　罗弘信　高崇文　王智兴　刘绮庄　马戴　孟迟　南卓　郑颢　李群玉　温庭筠　周繇

　　韦表微

　　表微，字子明。韦皋镇西川，王纬、司空曙、独孤良弼、裴说居幕府，厚相推挹，以表微比卫玠，自以不能及也。迁中书舍人，敬宗尝语左右，欲相二韦，会崩。处厚以父事表微。

　　《池州夫子庙麟台碑铭》曰：“二仪既闭，三象乃乖。圣道埋郁，人心不开。上无文武，下有定哀。吁嗟麟兮，孰为来哉。周虽不纲，孔实嗣圣。诗书既删，礼乐大定。劝善惩恶，奸邪乃正。吁嗟麟兮，克昭符命。圣与时合，化行位尊。苟或乖戾，身穷道存。于昭鲁邑，栖遑孔门。吁嗟麟兮，孰知其仁。运极数残，德至时否。楚国寖广，秦封益侈。墙仞迫阨，崎岖关里。吁嗟麟兮，靡有攸止。世治则麟，世乱则麏。出非其时，麋鹿同群。孔不自圣，麟不自祥。吁嗟麟兮，天何所亡。”

　　罗弘信

　　《柳诗》云：“妆点青春更有谁，青春常许占先知。亚夫营畔风轻处，元亮门前日暖迟。花密宛如飘六出，叶繁何惜借双眉。交情别绪论多少，好向仁人赠一枝。”

　　《咏白菊》云：“虽被风霜竞欲催，皎然颜色不低摧。已疑素手能妆出，又似金钱未染来。香散自宜飘渌酒，叶交仍得荫苍苔。寻思闭户中宵见，应认寒窗雪一堆。”

　　弘信，字德孚，魏州人，为魏博节度使。

　　高崇文

　　崇文本蓟门将校，讨刘辟有功，为西川节度使。渤海鄙言，呼人为髇儿。一旦雪下，崇文谓宾客曰：“某虽武夫，亦有一诗。”乃吟曰：“崇文崇武不崇文，提戈出塞号将军。那个髇儿射雁落，白毛空里雪纷纷。”或谓北齐敖曹之比也。出《北梦琐言》。

　　王智兴

　　智兴为徐州节度，一日，从事于使院会饮赋诗，智兴召护军俱至，从事屏去翰墨。智兴曰：“适闻作诗，何独见某而罢？”复以笺陈席上，小吏亦置笺于智兴前。于是引毫立成曰：“三十年前老健儿，刚被郎官遣作诗。江南花柳从君咏，塞北烟尘独我知。”四座惊叹。监军谓张祜曰：“观兹盛事，岂得无言。”祜乃献诗曰：“十年受命镇方隅，孝节忠规两有余。谁信将坛嘉政外，李陵章句右军书。”左右曰：“书生谄辞耳。”智兴叱曰：“有人道我恶，汝辈又肯否？张生海内名士，篇什岂易得。天下人闻，且以为王智兴乐善矣。”

　　刘绮庄

　　《扬州送人诗》云：“桂楫木兰舟，枫江竹箭流。故人从此去，望远不胜愁。落日低帆影，归风引棹讴。思君折杨柳，泪尽武昌楼。”

　　《置酒》云：“酒熟人须饮，春还鬓已秋。愿逢千日醉，得逭百年愁。卒卒周姬旦，栖栖鲁孔丘。平生能几日，不及且遨游。”

　　绮庄尤善乐府，尝守藩服，与白敏中、崔元式、韦琮相知，宣宗时人也。

　　马戴

　　《易水怀古诗》云：“荆卿西去不复返，易水东流无尽期。落日萧条蓟城北，黄沙白草狂风吹。”

　　《送客南游》云：“拟卜何山隐，高秋指岳阳。苇干云梦色，橘熟洞庭香。疏雨残虹影，回云背鸟行。灵均如可问，一为哭清湘。”

　　《河梁别》云：“河梁送别者，行哭半非亲。此地足征战，胡天多杀人。金罍照离席，宝瑟凝青春。”

　　《中秋夜对月》云：“阴魄出海上，望之增苦吟。冷搜骊颔重，寒彻蚌胎深。皓气笼诸夏，清光射万岑。悠然天地内，皎洁一般心。”

　　《校猎曲》云：“楚子畋郊野，布罟笼天涯。浮云张作罗，万草结成罝。意在绝飞鸟，臂弓腰镆铘。远将射句践，次欲诛夫差。壮志一朝尽，他□□繁华。当时能猎贤，保国兼保家。”

　　许棠久困名场，咸通末，戴佐大同军幕，棠往谒之，一见如旧相识。留连数月，但诗酒而已，未尝问所欲。一旦，大会宾友，命使者以棠家书授之。棠惊愕，莫知其来。启缄，即知戴潜遣一介恤其家矣。

　　戴与姚合善，合赠诗云：“天府鹿鸣客，幽山秋未归。我知方甚善，众说以为非。隔石闻泉细，和风见鹤飞。新诗此处得，清峭比应稀。”合又有《送戴下第客游诗》云：“昨夜送君处，亦是九衢中。此日殷勤别，前时寂寞同。鸟啼寒食雨，花落暮春风。向晚离人别，筵收樽未空。”戴《酬姚合归字韵诗》云：“岐路非人见，尚得起心中。日忆潇湘渚，春生兰桂丛。鸟啼花半落，客散爵方空。所赠诚难答，冷然一雅风。”

　　《蛮家》云：“领得卖珠钱，还归铜柱边。看儿调小象，打鼓放新船。醉后眠神树，耕时语瘴烟。又逢衰蹇老，相问莫知年。”

　　《夕次淮口》云：“天涯秋光尽，木末群鸟还。夜久游子息，月明岐路闲。风生淮水上，帆落楚云间。此意竟谁是，行行非故关。”

　　《夕发邠中路却寄舒从事》云：“饮酣走马别，别后锁边城。日落月未上，鸟栖人独行。方驰故国恋，复怆长年情。久夜不能息，何当闲此生。”

　　《楚江怀古》云：“露气寒光集，微阳下楚丘。猿啼洞庭树，人在木兰舟。广泽生明月，苍山夹乱流。云中君不见，竟夕自悲秋。”

　　《金华子》云：“戴大中初掌书记于大原李司空幕，以正言被斥，贬龙阳尉。行道兴咏以自伤，其《方城怀古》云：‘申胥任向秦庭哭，靳尚终贻楚国羞。’《新春闻赦》云：‘道在猜谗息，仁深疾苦除。尧聪能下听，汤网本来疏。’”

　　“露气寒光尽，微阳下楚丘。猿啼洞庭树，人在木兰舟。”《楚江怀古》句。“夜久游子息，月明岐路闲。”《夕次淮口》句。“却意轩羲日，无人尚战功。”《塞下曲》句。右张为取作《主客图》。

　　孟迟

　　《怀郑洎》云：“风兰舞幽香，雨叶堕寒滴。美人来不来，前山看向夕。”

　　《发蕙风馆遇阴不见九华山有作》云：“我来淮阴城，千江万山无不经。山青水碧千万丈，奇峰急派何纵横。又闻九华山，山顶连青冥。太白有逸韵，使我西南行。一步一攀策，前行正鸡鸣。阴云冉冉忽飞起，千里万里危峥嵘。譬如天之有日蚀，使我昏沉犹不明。人家敲镜救不得，光影却属贪狼星。恨亦不能通，言亦不足听。长鞭挥马出门去，是以九华为不平。”

　　迟，字迟之，登会昌五年进士第。

　　《广陵城》云：“红映楼台绿绕城，城边春草傍墙生。隋家不向此中尽，汴水应无东去声。”又有《过垓下》之句云：“天地有时饶一掷，江山无主任平分。”《过骊山》云：“冷月微烟渭水愁，华清宫树不胜秋。霓裳一曲千门锁，白尽梨园弟子头。”已上数篇，张为取作《主客图》。

　　迟与杜牧之友善，牧之尝有《池州送迟诗》，其间云：“烟湿树姿娇，雨余山态活。仲秋往历阳，同上牛矶歇。大江吞天去，一练横绅抹。历阳裴太守，襟韵苦超越。鞔鼓画骐驎，看君击狂节。离袖飐应劳，恨粉啼还咽。明年忝谏官，绿树秦川阔。子提健笔来，势若夸父渴。九衢林马檛，千门识车辙。秦台破心胆，黥阵惊毛发。子固屈一鸣，余固直三刖。”又曰：“丹鹊东飞来，喃喃送君札。呼儿旋去声。供衫，走马空踏袜。手把一枝物，桂花香带雪。喜极至无言，笑余翻不悦。”又《送迟诗》云：“手捻金仆姑，腰悬玉辘轳。爬头峰北正好去，系取可汗钳作奴。六宫虽念相如赋，其那防边重武夫。”

　　《金华子》云：“迟，陈商门生，为浙西掌书记，以谗罢。至淮南，崔相国奏掌书记。后以诗寄浙右幕中曰：‘由来恶舌驷难追，自古无媒谤所归。句践岂能容范蠡，李斯何暇救韩非。巨拳岂为鸡挥肋，强弩那因鼠发机。惭愧故人同鲍叔，此心江柳尚依依。’”

　　南卓

　　子厚在柳州，吕温嘲之曰：“柳州柳刺史，种柳柳江边。柳管依然在，千株柳拂天。”后卓为黔南经略使，故人嘲曰：“黔南南太守，南郡在云南。闲向南亭醉，南风变俗谈。”初为拾遗，与崔黯因谏出宰，黯为支江，卓为松滋。卓《赠副戎等诗》曰：“翱翔曾在玉京天，堕落江南路几千。从事不须轻县宰，满身犹带御炉烟。”

　　卓，字昭嗣，大中时为黔南观察使。

　　郑颢

　　颢，宰相絪之孙。登甲科，以起居郎尚主，有器识，宣宗时恩宠无比。尝梦中得句云：“石门雾露白，玉殿莓苔青。”续成长韵。此一联，杜甫集中诗也。大中十年，颢放榜后，谒假觐省于洛，生徒饯长乐驿，俄有纪于屋壁云：“三十骅骝一烘尘，来时不锁杏园春。杨花满地如飞雪，应有偷游曲水人。”旧史云：“颢，絪之子，尚宣宗女万寿公主。因寿昌节上寿回，梦一宫殿，与数十人纳凉联句。既悟，省‘石门’之句十字，怪其不祥。不数日，宣宗弓剑上仙，方悟其事，乃续为十韵云：‘间岁流虹节，归轩出禁扃。奔波逃畏景，萧洒梦殊庭。境象非曾到，崇严昔未经。日斜乌敛翼，风动鹤梳翎。异苑人争集，凉台笔不停。石门雾露白，玉殿莓苔青。若匪灾先兆，何缘思入冥。御炉虚仗马，华盖负云亭。白日成千古，金縢閟九龄。小臣哀绝笔，湖上泣青萍。’御炉或作丹墀。未几，颢亦卒。”

　　李群玉

　　群玉好吹笙，善急就章，喜食鹅。及授校书郎东归，卢肇送诗云：“妙吹应谐凤，工书定得鹅。”《杜丞相悰筵中赠美人》云：“裙拖六幅潇湘水，鬓耸巫山十朵云。貌态只应天上有，歌声岂合世间闻。胸前瑞雪灯斜照，眼底桃花酒半醺。不是相如怜赋客，肯教容易见文君。”

　　群玉解天禄之任而归涔阳，经二妃庙，题云：“小袁洲北浦云边，二女明妆玉俨然。野庙向江春寂寂，古碑无字草芊芊。风回日暮吹芳芷，月落山深哭杜鹃。犹似含颦望巡守，九疑凝黛隔湘川。”又曰：“黄陵庙前春已空，子规啼血滴松风。不知精爽归何处，疑是行云秋色中。”群玉疑春空遂至秋色，欲易之，恍若有物，告以二年之兆。时寻阳太守段成式志其事。二年后，果死于洪井。段以诗哭之曰：“曾话黄陵事，今为白日催。老无儿女累，谁哭到泉台。”

　　群玉，字文山，澧州人。裴休观察湖南，厚延致之，及为相，以诗论荐，授校书郎。

　　杜牧《送群玉赴举诗》曰：“故人别来面如玉，一榻拂云秋影中。玉貌花红三百首，五陵谁唱两春风。”

　　或曰：群玉受相府之知，进诗三百篇，授麟台雠校。

　　“黄陵庙前莎草春，黄陵女儿茜裙新。轻舟小楫唱歌去，水远天长愁杀人。”群玉赋黄陵庙诗也。或曰李远之作。

　　方干《经群玉故居》云：“讦直上书难遇主，衔冤下世未成翁。琴樽剑鹤谁将去，惟锁山斋一树风。”

　　温庭筠

　　彦博裔孙，与李商隐俱有名，号“温李”。与贵胄裴諴、令狐高等蒱饮狎昵。为襄阳巡官。

　　《郭处士击瓯歌》云：“吉栗金虬石潭古，勺陂澹滟幽修语。湘君宝马上神云，碎佩丛铃满烟雨。吾闻三十六宫花离离，软风吹春星斗稀。玉宸冷磬破昏梦，木露未干香著衣。兰钗委坠垂云发，小响丁当逐回雪。晴碧烟滋重叠山，罗屏半掩桃花月。太平天子驻云车，龙炉勃郁双蟠挐。宫中近臣抱扇立，侍女低鬟落翠花。乱珠触续正跳荡，倾头不觉金乌斜。我亦为君长叹息，缄情远寄愁无色。莫沾香梦绿杨丝，千里春风正无力。”

　　《阳春曲》云：“云母空窗晓烟薄，香昏龙气疑辉阁。霏霏雾雨杏花天，帘外春寒著罗幕。曲栏伏槛金麒麟，沙苑芳郊连翠茵。厩马何能啮芳草，路人不敢随流尘。”

　　庭筠旧名歧，才思艳丽，工于小赋，每入试，押官韵作赋，凡八叉手而八韵成，时号“温八叉”。多为邻铺假手，号曰救数人也。而士行玷缺，搢绅薄之。李义山谓曰：“近得一联句云：‘远比赵公，三十六年宰辅。’未得偶句。”温曰：“何不云‘近同

　　郭令，二十四考中书。’”宣宗尝赋诗，上句有“金步摇”，未能对，遣求进士对之。庭筠乃以“玉条脱”续也，宣宗赏焉。又药名有“白头翁”，温以“苍耳子”为对，他皆类此。宣皇爱唱《菩萨蛮词》，丞相令狐绹假其修撰密进之，戒令勿泄。而遽言于人，由是疏之。温亦有言云：“中书堂内坐将军。”讥相国无学也。宣皇好微行，遇于逆旅，温不识龙颜，傲然而诘之曰：“公非长史、司马之流？”帝曰：“非也。”又曰：“得非六参、簿尉之类？”帝曰：“非也。”谪为方城尉。其制词曰：“孔门以德行为先，文章为末尔。既德行无取，文章何以补焉。”徒负不羁之才，罕有适时之用，竟流落而死。

　　杜悰自西川除淮海，廷筠诣韦曲杜氏林亭，留诗云：“卓氏垆前金线柳，隋家堤畔锦帆风。贪为两地行霖雨，不见池莲照水红。”豳公闻之，遗绢千匹。曾于江淮为亲表辱之，由是改名廷筠。又每岁举场，多为举人假手。沈询知举，施铺席授廷筠，不与诸公邻比，困于场屋，卒无成而终。

　　令狐绹曾以旧事访于廷筠，对曰：“事出《南华》，非僻书也，或冀相公爕理之暇，时宜览古。”绹益怒，奏廷筠有才无行，卒不登第。廷筠有诗曰：“因知此恨人多积，悔读南华第二篇。”

　　廷筠《五丈原诗》云：“铁马云雕共绝尘，柳阴高压汉营春。天晴煞气屯关右，夜半长星照渭滨。下国卧龙空误主，中原得鹿不因人。象床锦帐无言语，从此谯周是老臣。”

　　《过新丰》云：“一剑乘时帝业成，沛中乡里到咸京。寰区已作皇都贵，风月犹含白社情。泗水旧亭春草遍，千门遗瓦古苔生。至今留得离家恨，鸡犬相闻落照明。”

　　《苏武庙》云：“苏武魂销汉使前，古祠高树两茫然。云边雁断胡天月，陇上羊归塞草烟。回日楼台非甲帐，去时冠剑是丁年。茂陵不见封侯印，空向秋波哭逝川。”

　　周繇

　　繇，字为宪，池州人。及咸通进士第，以《明皇梦钟馗赋》知名。弟繁，亦工为诗。调池之建德令，李昭象以诗送曰：“投文得仕而今少，佩印还家古所荣。”后以御史中丞与段成式、韦蟾、温庭皓同游襄阳徐商幕府。繇有《看牡丹赠段成式诗》云：“金蕊霞英叠彩香，初疑少女出兰房。逡巡又是一年别，寄语集仙呼索郎。”成式前有《吝酒绝句赠繇》曰：“太白东西飞正狂，新篘石冻杂梅香。诗中反语常回避，尤怪花前呼索郎。”

　　繇又以人参遗成式，有诗云：“人形上品传方志，我得真英自紫团。惭非叔子空持药，更请伯言审细看。”

　　襄阳中堂赏花，繇与妓人戏语，成式嘲之曰：“莺里花前选孟光，东山逋客酒初狂。素娥毕竟难防备，烧得河车莫遣尝。”繇和云：“回簪转黛喜猜防，粉署裁诗助酒狂。若遇仙丹偕羽化，便随箫史亦何伤。”

　　成式《不赴光风亭夜宴赠繇》云：“屏开屈膝见吴娃，蛮腊同心四照花。姹女不愁难管领，斩新铅里得黄牙。”繇和云：“玉树琼筵映彩霞，澄虚楼阁似仙家。只缘存想归兰室，不向春风看夜花。”

　　式《求人参诗》曰：“少赋令才犹强作，众医多失不能呼。九茎仙草真难得，五叶灵根许惠无。”

　　广阳公宴，成式速罢驰骋，坐观花艳，或有眼饱之嘲。繇赋诗云：“蹙鞠且徒为，宁如目送时。报仇惭选耎，存想恨逶迟。促坐疑辟咡，衔杯强朵颐。恣情窥窈窕，曾恃好风姿。色授应难夺，神交愿莫辞。请君看曲谱，不负少年期。”段成式和并序云：“近者，初开金埒，大敞红筵，骑历块而风生，鼓掺挝而雷发。成式未曾盘马，徒效执鞭。喜过君子之营，徒接将军之地。以款段辞退，因得坐观。是时满目铅黄，逆鼻兰麝。晚薪余论，有属。恨织素而不怜；斜柯新知，叹因针而难假。化符端公，妾换名马，赋辟长门，莫逆赏心，形于善谑。为宪老舅，吟飘白雪，思效碧云。六韵传观，不得落地，铿如佩玉，粲若列星。僦眼讵贵于千金，贷心只劳于一句。辄鸣瓦釜，方应金铙，拗拙宜咍，足代谐笑。”诗云：“才甘鱼目并，艺怯马蹄间。王谢初飞盖，姬姜尽下山。缚鸡难角逐，射雉岂开颜。乱翠移林色，狂红照座殷。防梭齿虽在，乞帽鬓惭斑。傥恕相如瘦，应容累骑还。”庭筠和云：“齐马驰千驷，卢姬逞十三。玳筵方盼眄，金勒自。堕珥情初洽，鸣鞭战未酣。神交花苒苒，眉语柳毵毵。柳吴兴云：窗疏眉语度。却略青鸾镜，翘翻翠凤篸。专城有佳对，宁肯顾春蚕。”  
　 
卷五十五

　　周墀　王起　卢肇　丁棱　姚鹄　高退之　孟球　刘耕　裴翻　樊骧　崔轩　蒯希逸　林滋　李宣古　黄颇　张道符　丘上卿　石贯　李潜　孟守　唐思言　左牢　金厚载　王甚夷

　　周墀

　　武宗会昌三年，王起仆射再主文柄，起自长庆至此，凡三领贡籍。墀时刺华州，以诗寄贺云：“文场三化鲁儒生，三十余年振重名。曾忝木鸡夸羽翼，又陪金马入蓬瀛。墀初年《木鸡赋》及第，常陪仆射守职内庭。虽欣月桂居先折，更羡春兰最后荣。欲到龙门看风雨，关防不许暂离营。”和者列姓名于后。

　　《酬李常侍立秋日奉诏祭岳见寄》云：“秋祠灵岳奉樽罍，风过深林古柏开。莲掌月高圭币列，金天雨露鬼神陪。质明三献虽终礼，祈寿千年别上杯。岂是琐才能祀事，宏农太守主张来。”常侍，李景逊也，亦曾知华州。

　　墀，字德升，汝南人。长史学，属辞高古。武宗时，刺华州，召为兵部侍郎，遂为宰相。以议河湟事不合指罢。郑颢言于帝曰：“世谓墀以直言相，亦以直言免。”帝悟，加拜右仆射。

　　王起

　　《和周侍郎见寄》云：“贡院离来二十霜，谁知更忝主文场。杨叶纵能穿旧的，桂枝何必爱新香。九重每忆同仙禁，六义初吟得夜光。莫道相知不相见，莲峰之下欲征黄。”

　　张籍《喜起放榜诗》云：“东风时节近清明，车马争来满禁城。二十八人初上榜，百千万里尽传名。谁家不惜花园看，在处多将酒器行。共贺春司能鉴识，今年应合有公卿。”敕下后，人置皮袋，例以图章、酒器、钱绢实之，逄花即饮。

　　太和中，文宗重之，曾为诗写于太子之笏。武宗尝以、二字问之。起曰：“群书未之见也。《周穆王传》有、二字，百儒但言古马名，于今未详。臣所不识者，惟此八骏图中三五字而已。”帝曰：“知卿夙学，偶相试尔。”

　　起，字举之。元和末，为中书舍人。穆宗时，钱徽坐贡举失实贬，诏起覆核。起建言以所试送宰相阅可否，然后付有司。议者谓起失职。李训为相，起门生也，引与共政。文宗上文好古学，时郑覃以经术进，起以该博显。武宗时，自东都召为尚书，判太常卿。帝患选士不得才，特命起典贡举，凡四举，士皆知名者，人伏其鉴。

　　慈恩寺题名云：“进士题名，自神龙之后，过关宴后，率皆期集于慈恩塔下题名。故贞元中，刘太真侍郎试《慈恩寺望杏园花发诗》。会昌三年，赞皇公为上相，其年十一月十九日，敕谏议大夫陈商守本官权知贡举，后因奏对不称旨，十二月十七日，宰臣遂奏依前命左仆射兼太常卿王起主文。二十二日，中书覆奏，奉宣旨，不欲令及第进士呼有司为座主，趋附其门，兼题名局席等条疏进来者。伏以国家设文学之科，求贞正之士，所宜行崇风俗，义本君亲，然后升于朝廷，必为国器。岂可怀赏拔之私惠，忘教化之根源，自谓门生，遂成胶固。所以时风寝坏，臣节何施，树党背公，靡不由此。臣等商量，今日已后，进士及第，任一度参见有司，向后不得聚集参谒，及于有司宅置宴。其曲江大会，朝官及题名局席，并望勒停。缘初获美名，实皆少隽，既遇春节，难阻良游，三五人自为宴乐，并无所禁，唯不得聚集同年进士，广为宴会。仍委御史台察访，闻奏谨具如前。”奉敕宣依。于是向之题名，各尽削去。盖赞皇公不由科第，故设法以排之。洎公失意，悉复旧态。

　　李德裕为秘省校书，有《雨中自秘省归访王御史时起为监察御史、集贤直学士。知早入朝便入集贤不遇诗》，起和之，序云：“起顷任集贤校书，及升柏堂，又与秘阁相对。今直书殿有张学士，尝忝同幕，而与秘书稍远，故瞻望之词多。”诗云：“台庭才子来款扉，典校初从天禄归。已惭陋巷回玉趾，仍闻细雨占彩衣。诘朝始趋凤阙去，此日遂叹鸡黍违。忆昨谬官在乌府，喜君对门讨鱼鲁。直庐相望夜每阑，高阁遥临月时吐。昔闻三入承明庐，今来重入中秘书。校文复忝丞相属，博物更与张侯居。新冠峨峨不变铁，旧泉脉脉犹在渠。忽在情人吐芳讯，临风不羡潘锦舒。忆见青天霞未卷，吟玩瑶华不知晚。自怜岂是风引舟，如何渐与蓬山远。”

　　乐天《惜玉蕊花怀集贤王校书》云：“芳意将阑风又吹，白云离叶雪辞枝。集贤仇校无闲日，落尽瑶花君不知。”

　　卢肇

　　“嵩高降德为时生，洪笔三题造化名。凤诏伫归专北极，骊珠搜得尽东瀛。褒衣已换金章贵，禁掖曾随玉树荣。明日定知同相印，书衿新列柳间营。”自肇至王甚夷，各和主司王起一章，多用起韵。

　　开成初，就江西解试，为试官末送，肇谢曰：“巨鳌屃赑，首冠蓬山。”试官曰：“某恨人数挤排，深惭名第奉浼，何云首冠？”肇曰：“顽石处上，巨鳌戴之，岂非冠耶？”

　　张祜于甘露寺观肇诗曰：“不谓三吴经此诗人也。”祜曰：“日月光先到，山河势尽来。”肇曰：“地从京口断，人自海门回。”因而仰伏。

　　肇初计偕至襄阳，奇章公方有真珠之惑，肇赋诗曰：“神女初离碧玉阶，彤云犹拥牡丹鞋。知道相公怜玉腕，强将纤手整金钗。”

　　肇，字子发，袁州人也。初登第，或问所由来？曰：“肇，袁民也。”或曰：“袁州出举人耶？”肇曰：“袁州出举人，亦犹沅江出龟甲，九肋者盖稀矣。”肇筮仕之初，为鄂岳卢商从事，其后江陵节度裴休、太原节度卢简求，奏为门吏。后除著作郎，迁仓部外郎，充集贤院直学士。咸通中，出知歙州。

　　肇《竞渡诗》云：“石溪久住思端午，馆驿楼前看发机。鞞鼓动时雷隐隐，兽头凌处雪微微。冲波突出人齐啖，跃浪争先鸟退飞。向道是龙刚不信，果然夺得锦标归。”

　　咸通初，恩除歙州，《途中寄座主王侍郎诗》云：“忽忝专城奉六条，自怜出谷屡迁乔。驱车虽觉还家近，捧日惟愁去国遥。朱户昨经新棨戟，风帆常觉恋箪瓢。江天夜夜知消息，长见台星在碧霄。”

　　丁棱

　　“公心独立副天心，三辖春闱冠古今。兰署门生皆入室，莲峰太守别知音。同升翰苑时名重，遍历朝端主意深。新有受恩江海客，坐听朝夕继为霖。”

　　李德裕尝左宦宜春，卢肇以文见知。既拜相，旧例，放榜先呈宰相王起。问德裕所欲，答曰：“何问为！如卢肇、丁棱、姚鹄，岂可以不与及第。”起遂依次放之。

　　唐放榜讫，谒宰相，即榜元致词。肇以故不至，棱口吃而形陋，俯曰：“棱等登。”鞠躬赪汗，卒不能致后语。左右皆笑。或曰：“君善筝耶！”棱犹不悟也。

　　棱，字子威。

　　姚鹄

　　“三年竭力向春闱，塞断浮花众路岐。盛选栋梁称昔日，平均雨露及明时。登龙旧美无斜径，折桂新荣尽直枝。莫道只陪金马贵，相期更在凤凰池。”

　　鹄《寻赵尊师不遇诗》云：“羽客朝元昼掩扉，林中一迳雾中微。松阴绕院鹤相对，山色满楼人未归。尽日独思风驭返，寥天几望野云飞。凭高目断无消息，自醉自吟愁落辉。”

　　鹄，字居云。

　　高退之

　　“昔年桃李已滋荣，今日兰荪又发生。葑菲采时皆有道，权衡分处且无情。叨陪鸳鹭朝天客，共作门阑出谷莺。何事感恩偏觉重，忽闻金榜扣柴荆。”退之自顾微劣，始不敢有叨窃之望，策试之后，遂归王屋山居。不期一旦进士及第，遣人赍榜扣关相报，方知之矣。

　　退之，字遵圣。

　　孟球

　　“当年门下化龙成，今日余波进后生。仙籍共知推丽藻，禁垣同得荐嘉名。桃蹊早茂夸新萼，菊圃初开耀晚英。谁料羽毛方出谷，许教齐和九皋鸣。”

　　球，字廷玉。

　　刘耕

　　“孔门频建铸颜功，紫绶青衿感激同。一篑勤劳成太华，三年恩德仰维嵩。杨随前辈穿皆中，桂许平人折欲空。惭和周郎应见顾，咸知大造竟无穷。”

　　裴翻

　　“常将公道选群生，犹被春闱屈重名。文柄久持殊岁纪，恩门三启动寰瀛。云霄幸接鸳鸾盛，变化欣同草木荣。乍得阳和如细柳，参差长近亚夫营。”

　　翻，字云章。

　　樊骧

　　“满朝簪发半门生，又见新书甲乙名。孤进自今开道路，至公依旧振寰瀛。云飞太华清词著，花发长安白屋荣。忝受恩光同上客，惟将报德是经营。”

　　骧，字元龙。

　　崔轩

　　“满朝朱紫半门生，新榜劳人又得名。国器旧知收片玉，朝宗转觉集登瀛。同升翰苑三年美，继入花源九族荣。共仰莲峰听雪唱，欲赓仙曲意怔营。”

　　轩，字鸣岚。

　　蒯希逸

　　“一振声华入紫微，三开秦镜照春闱。龙门旧列金章贵，莺谷新迁碧落飞。恩感风雷皆变化，诗裁锦绣借光辉。谁知散质多荣忝，鸳鹭清尘接布衣。”

　　“芳草复芳草，断肠还断肠。自然堪下泪，何必更斜阳。楚岸千万里，燕鸿三两行。有家归不得，况举别君觞。”牡牧之《池州送希逸诗》也。

　　武干者，事蒯希逸十余岁，希逸擢第，干辞以亲在求去。希逸以诗送之，略曰：“山险不曾离马后，酒醒长见在床前。”士人皆有继和。

　　希逸，字大隐。

　　希逸诗：“蟾蜍醉里破，蛱蝶梦中残。”牛相在扬州，常称之。

　　林滋

　　“龙门一变荷生成，况是三传不朽名。美誉早闻喧北阙，颓波今见走东瀛。鸳行既接参差影，鸡树仍同次第荣。从此青衿与朱紫，升堂侍宴更何营。”

　　《望九华山诗》云：“兹山突出何怪奇，上有万状无凡姿。大者嶙峋若奔兕，小者儡嵬如婴儿。玉柱金茎相拄枝，干空逾碧势参差。虚中始讶巨灵擘，陡处乍惊愚叟移。萝烟石月相蔽亏，天风袅袅猿咿咿。龙潭万古喷飞溜，虎穴几人能得窥。吁予比年爱灵境，到此始觉魂神驰。如何独得百丈索，直上高峰抛俗羁。”

　　滋，字后象。

　　李宣古

　　“恩光忽逐晓春生，金榜前头忝姓名。三感至公禆造化，重扬文德振寰瀛。伫为霖雨曾相贺，半在云霄觉更荣。何处新诗添照灼，碧莲峰下柳间营。”

　　宣古常赋《寒食日亥时》云：“人定朱门尚未开，初星粲粲照人回。此时寒食无灯烛，花柳苍苍月欲来。”

　　杜司空悰自忠武军节度使出镇澧阳，宣古数陪游宴，乘醉慢侮。悰欲辱之，长林公主曰：“岂有饮而举人细过耶！”谓宣古请为诗，冀弥缝也。宣古得韵立成，诗曰：“红灯初上月轮高，照见堂前万朵桃。觱栗调清银字管，瑟琶声亮紫檀槽。能歌姹女颜如玉，解引萧郎眼似刀。争奈夜深抛耍令，舞来挼去使人劳。”

　　宣古，字垂后。

　　“冉冉池上烟，盈盈池上柳。生贵非道傍，不断行人手。”句。“翠盖不西来，池上天池歇。”句。右张为取作《主客图》。

　　黄颇

　　“二十二年文教主，三千上士满皇州。独陪宣父蓬瀛奏，方接颜生鲁卫游。多羡龙门齐变化，屡看鸡树第名流。升堂何处最荣美，朱紫环樽几处酬。”

　　颇为失第后久方第，《摭言》曰：“黄颇以洪奥文章蹉跎者一十三载，刘纂以平漫子弟而折丹桂，由斯言之，可谓命通性能，岂曰性能命通者欤！”

　　韩愈自潮州量移宜春郡，颇学愈为文，亦振大名。颇常观卢肇为碑版，则唾之而去。颇，宜春人，与肇同乡，颇富而肇贫，同日遵路赴举，郡牧饯颇离亭，肇驻蹇十里以俟。明年，肇以第一名还袁，因竞渡即席赋诗云：“向道是龙刚不信，果然夺得锦标归。”

　　颇，字无颇。

　　张道符

　　“三开文镜继芳声，暗暗云霄接去程。曾厌洪波先得路，早升清禁共垂名。莲峰对处朱轮贵，金榜传时玉韵成。更许下才听白雪，一枝今过郤诜荣。”

　　道符，字梦锡。

　　丘上卿

　　“常将公道选诸生，不是鸳鸿不得名。天上宴回联步武，禁中麻出满寰瀛。簪裾尽过前贤贵，门馆仍叨旧学荣。看著凤池相继入，都堂那肯滞关营。”

　　上卿，字陪之。

　　石贯

　　“重德由来为国生，五朝清显冠公卿。风波久伫济川楫，羽翼三迁出谷莺。绛帐青衿同日贵，春兰秋菊异时荣。孔门弟子皆贤哲，谁料穷儒忝一名。”

　　贯，字惣之。

　　李潜

　　“文学宗师心秤平，无私三用佐贞明。恩波旧是仙舟客，德宇新添月桂名。兰署崇资金色重，莲峰高唱玉音清。羽毛方荷生成力，难继鸾凰上汉声。”

　　潜，字德隐，宜春人。

　　孟守

　　“科文又主守初时，光显门生济会期。美擅东堂登甲乙，荣同内署待恩私。群莺共喜新迁木，双凤皆当即入池。别有陪深知感士，曾经两度得芳枝。”

　　守，字处中。长庆三年，王起放及第，为时相所退；是年大和主和戎。至会昌三年，起以左揆再知贡举，守龙钟就试成名；是岁石雄入塞，公主自蕃还京。

　　唐思言

　　“儒雅皆传德教行，几崇浮俗赞文明。龙门昔上波涛远，禁署同登渥泽荣。虚散谬当陪杞梓，后先宁异感生成。时方侧席征贤急，况说歌谣近帝京。”

　　左牢

　　“圣乾文德最称贤，自古儒生少比肩。再启龙门将二纪，两司莺谷已三年。蓬山皆美成荣贵，金榜谁知忝后先。正是感恩流涕日，但思旌旆碧峰前。”

　　牢，字德胶。

　　金厚载

　　“长庆曾收间世英，果居台阁冠公卿。天书再受恩波远，金榜三开日月明。已见差肩趋翰苑，更期连步掌台衡。小儒谬迹云霄路，心仰莲峰望太清。”

　　厚载，字化光。

　　王甚夷

　　“春闱帝念主生成，长庆公闻两岁名。有诏赤心分雨露，无私和气浃寰瀛。龙门乍出难胜幸，鸳侣先行是最荣。遥仰高峰看白雪，多惭属和意屏营。”

　　甚夷，字无党。  
　 
卷五十六

　　郑畋　李汇征　刘威　崔郊　谭铢　郭夔　来鹏　来鹄　郑洪业　杜牧　许浑　童翰卿　雍陶　周元范　李远　朱可名　赵嘏　祝元膺　韦承贻　郑史　韦楚老

　　郑畋

　　马嵬太真缢所，题诗者多凄感。郑畋为凤翔从事日，题云：“肃宗回马杨妃死，云雨虽亡日月新。终是圣朝天子事，景阳宫井又何人。”观者以为有宰辅之器。

　　《中秋月直禁苑》云：“禁署方怀忝，纶闱巳再加。暂来西掖路，还整上清槎。恍惚归丹地，深严宿绛霞。幽襟聊自适，闲弄紫薇花。”

　　懿宗朝，韦保衡、路岩忌宰相刘瞻，诬以罪，黜为荆南节度。畋为制词云：“早以文学，叠中殊科。风棱甚高，恭谨无玷。”又云：“安数亩之居，仍非己有；却四方之贿，唯恐人知。”韦、路大怒，贬畋为梧州刺史，责刘欢州司户，命舍人李庚为词，深文痛诋，必欲加害。属懿宗厌代，僖宗立，萧仿辅政，举瞻自代，召归朝廷。至湖南，庚典是郡，出迎江次，牌亭致酒。瞻唱《竹枝词》送庚酒云：“蹑屐过沟竹枝恨君深女儿。”瞻命庚酬和，庚曰：“不闲音律。”瞻曰：“君应只解为制词也。”是夕，庚饮觥而卒。

　　畋，字台文，相僖宗、昭宗。为人仁恕，姿采如峙玉。

　　畋为渭南尉日，尝有《题缑山王子晋庙诗》曰：“自昔灵王子，吹笙溯泬寥。六宫攀不住，三岛去相招。亡国原陵古，宾天岁月遥。无蹊窥海曲，有庙访山椒。石帐龙蛇拱，云龙彩翠销。露坛装琬琰，真像写松乔。珠馆青童宴，琳宫阿母朝。气舆仙女侍，天马吏兵调。湘妓红丝瑟，秦郎白管箫。西城要婥约，南岳命娇娆。句曲觞金洞，天台啸石桥。晚花珠弄蕊，春茹玉生苗。二景神光秘，三元宝箓饶。雾垂鸦翅发，冰束虎章腰。鹤驭争衔箭，龙妃合献绡。衣从星渚浣，丹就日宫烧。物外花常满，人间叶自凋。望台悲汉戾，阅水笑梁昭。古殿香残地，荒阶柳长条。几曾期七日，无复降重霄。嵩岭连天汉，伊澜入海潮。何由得真诀，使我佩环飘。”

　　李汇征

　　汇征客游闽越，至循州，冒雨求宿。或指韦氏庄居，韦氏杖屦迎宾，年八十余，自称曰野人韦思明。每与李生谈论，或诗或史，淹留累夕，汇征善谈而不能屈也。论数十家之作，次第至李涉诗，主人酷称善。汇征遂吟曰：“远别秦城万里游，乱山高下出商州。关门不锁寒溪水，一夜潺湲送客愁。”又曰：“华表千年一鹤归，丹砂为顶雪为衣。泠泠仙语人听尽，却向五云翻翅飞。”思明复吟二篇曰：“因韩为赵两游秦，十月冰霜渡孟津。纵使鸡鸣见关吏，不知余也是何人。”又曰：“滕王阁上唱伊州，二十年前向此游。半是半非君莫问，西山长在水长流。”李生重咏《赠豪客诗》，韦叟愀然变色曰：“老身弱龄不肖，游浪江湖，交结奸徒，为不平事。后遇李涉博士，蒙简此诗，因而跧迹。李公待愚，拟陆士衡之荐戴若思共主晋室，中心藏焉。遂隐罗浮，经于一纪。李既云亡，不复再游秦楚，追惋今昔，或潸然持觞而酹。”反袂而歌云：“春雨萧萧江上村，绿林豪客夜知闻。他时不用相回避，世上如今半是君。”乾符辛丑岁，范摅客于霅川，值汇征细述其事，云于韦叟之居，观李博士之手翰云。

　　汇征后登进士第。

　　刘威

　　《游东湖处士园林诗》云：“偶向东湖更向东，数声鸡犬翠微中。遥知杨柳是门处，似隔芙蓉无路通。樵客出来山带雨，渔舟过去水生风。物情多与闲相称，所恨求安计不同。”

　　《七夕》云：“乌鹊桥成上界通，千年灵会此霄同。云收喜气星楼晓，香拂轻尘玉殿空。翠辇不行青草路，金鸾徒候白榆风。彩盘花阁无穷意，只在浮生一缕中。”

　　威，会昌时诗人也。

　　崔郊

　　郊寓居汉上，与姑婢通。其婢端丽，善音律。姑贫，鬻婢于连帅，给钱四十万，宠眄弥深。郊思慕无已，其婢因寒食来从事家，值郊立于柳阴，马上涟泣，誓若山河。崔生赠之以诗曰：“公子王孙逐后尘，绿珠垂泪滴罗巾。侯门一入深如海，从此萧郎是路人。”或有嫉郊者，写诗于座。公睹诗，令召崔生，左右莫之测也。及见郊，握手曰：“‘侯门一入深如海，从此萧郎是路人’，便是公作耶？”遂命婢同归。至于帏幌奁匣，悉为增饰之。

　　谭铢

　　《题九华山诗》云：“忆闻九华山，尚在童稚年。浮沉任名路，窥仰会无缘。罢职池阳时，复遭迎送牵。因兹契诚愿，瞩望枕席前。况值春正浓，气色无不全。或如碧玉静，或似青霭鲜。或接白云堆，或映红霞天。呈姿既不一，变态何啻千。巍峨本无动，崇峻性岂偏。外景自隐隐，潜虚固幽玄。我来暗凝情，务道志更坚。色与山异性，性并山亦然。境变山不动，性存形自迁。自迁不阻俗，自定不失贤。浮华与朱紫，安可迷心田。”

　　真娘者，葬吴宫之侧，行客赋诗多矣。铢书一绝，题者遂止。诗曰：“虎丘山下冢累累，松柏萧条尽可悲。何事世人偏重色，真娘墓上独题诗。”

　　咸通末，郑浑为苏州都邮，铢为鹾院官，钟辐为院巡，皆广文生。时湖州牧李超、赵蒙为代，皆状元。时语曰：“湖接两头，苏联三尾。”

　　铢，吴人。登会昌进士第。

　　郭夔

　　《九华山诗》云：“岩翠凌空出迥然，岧峣万丈倚秋天。暮风飘送当轩色，晓雾斜飞入槛烟。帘卷倚屏双影聚，镜开朱户九条悬。画图何必家家有，自有画图来目前。”

　　夔，大中时江南进士也。

　　来鹏

　　《清明日与友人游玉粒塘庄诗》曰：“几宿春山逐陆郎，清明时节好烟光。归穿细荇船头滑，醉踏残花屐齿香。风急岭云翻迥野，雨余田水落方塘。不堪吟罢东回首，满耳蛙声正夕阳。”

　　《鄂渚清明日与乡友登头陀山》云：“冷酒一杯相劝频，异乡相遇转相亲。落花风里数声笛，芳草烟中无限人。都大此时深怅望，岂堪高境更逡巡。思量费子真仙子，不作头陀山下尘。”

　　《寒食山馆书情》云：“独把一杯山馆中，每经时节恨飘蓬。侵阶草色连朝雨，满地梨花昨夜风。蜀魄笑来春寂寞，楚囚吟后月朦胧。分明寄得还家梦，徐孺宅前湖水东。”

　　《鄂渚除夜书怀》云：“鹦鹉洲头夜泊船，此时形影共凄然。难归故国干戈后，欲告何人雨雪天。箸拨冷灰书闷字，枕陪寒席带愁眠。自嗟落拓无成事，明日春风又一年。”

　　鹏诗思清丽，福建韦尚书岫爱其才，欲以子妻之，而不果。后游蜀，夏课卷中有诗云：“一夜绿荷风剪破，赚他秋雨不成珠。”识者以为不祥。是岁不随秋试而卒。岫者，丹之子也。

　　来鹄

　　《圣政纪颂序》曰：“穆宗皇帝临朝，与群臣言及政事，宰臣请史官执笔，当群臣奏事，随日撰录，号为《圣政纪》。至上之即位三年，有乡校小臣来鹄，因窥《穆宗实录》，追而为之颂。”曰：“三皇不书，五帝不纪。有圣有神，风销日已。何教何师，生来死止。无曲无法，顽肩奡比。三皇实作，五帝实治。成天造地，不昏不圯。言得非排，文得圣齿。表表如见者，莫若乎史。是知朴绳休结，正简斯若。君诰臣箴，觚编毫络。前书后经，窥善鉴恶。国之大章，如何寝略。呜呼！贞观多吁，永徽多俞，廷日发论，殿日发谟。牙孽不作，鸟鼠不除，论出不盖，谋行不纡。楹然史臣，蛇然史裾。瞠瞠即视，逶逶而寠。翘笔当面，决防纳污。不梏尔智，不息我愚。执言直注，史文直敷。故得粲粲朝典，落落廷誉。圣牍既多，尧风不浅。颁编坦轴，君出臣显。若俨见旒，若俯见冕。无闲殿旷廷，无尸安素宴。三皇不忘，五帝不剪。太宗得之，史焉斯展。暨乎后相图身，天子专问。我独以言，史不得近。邱明见嫌，倚相在摈。秉笔如今，随班不进。班退史归，惘然畴依。奏问莫睹，嘉谋固稀。取彼诰命，禄为国肥。炯然时皇，言必成章。德宣五帝，道奥三皇。如何翊臣，嚵肉嗜衁。嘴距磨抉，楅衡抅长。控截僚位，占护阳光。垣私藩己，远史廋唐。俾德音嘉访，默缩暗亡。咽典噤法，盖圣笼昌。曷以至此，史文不张。后必非笑，将来否臧。谓乎殿空扆逸，朝懵廷荒。不知奸蔽，文失汪洋。有贞观业，有永徽纲。亦匿匪见，亦寝匪彰。赖有后臣，斯言不佞。伊尹直心，太甲须圣。事既可书，史何不命。乃具前欺，大陈不敬。曰逐史之喻，请以物并。且十夫树杨，一夫欲竞。栽既未牢，摒岂能盛。帝业似栽，逐史似摒。穆宗怃然，若疾若醟。昔何臣斯，隐我祖正。不传亲问，不写密诤。孰示来朝，以光神政。由是天呼震吸，征奔召急。史提笔来，叱廷而入。端耳抗目，不撝不挹。獬豸侧头，螭蚪摆湿。握管绝怡，当殿而立。君也尽问，臣也倒诚。磊磊其事，镗镗其声。大何不显，细何不明。语未绝绪，史已录成。谓之何书，以政纪名。伊纪清芬，可昭典坟。古师官鸟，昔圣官云。方之我后，录里书分。录有君法，书有君文。君法君文，在圣政纪云。殿无闲时，廷无旷日。云诹波访，倦编刓笔。君劬臣劳，上讨下述。惟勤惟明，在圣政纪出。至德何比，至教焉如。孰窥孰测，外夷内储。谓君有道乎，臣有谟欤？有道有谟，在圣政纪书。一体列秩，同力翼戴。祈福去邪，绝防无矶。国章可披，唐文可爱。善咨不偷，嘉论不盖。不偷不盖，在圣政纪载。谅夫总斯不朽，可悬魏阙。愚得是言，非讪非伐。实谓凿臣沌浑，开君日月。妖物雰死，天文光发。惟我之有颂兮，奚斯跃而董狐蹶。”

　　鹄，豫章人。师韩柳为文，大中、咸通间，声价籍甚。

　　郑洪业

　　《诏放云南子弟还国诗》云：“德被陪臣子，仁垂圣主恩。雕题辞凤阙，丹服出金门。有泽沾殊俗，无征及犷。铜梁分汉土，玉垒驾鸾轩。瘴岭蚕丛盛，巴江越巂垠。万方同感化，岂独自南蕃。”

　　洪业，咸通八年郑愚下第一人擢第。

　　杜牧

　　牧为御史，分务洛阳，时李司徒愿罢镇闲居，声妓豪侈，洛中名士咸谒之。李高会朝客，以杜持宪，不敢邀致。杜遣座客达意，愿预斯会，李不得已邀之。杜独坐南行，瞪目注视，引满三卮，问李云：“闻有紫云者，孰是？”李指示之。杜凝睇良久曰：“名不虚得，宜以见惠。”李俯而笑，诸妓亦回首破颜。杜又自饮三爵，朗吟而起曰：“华堂今日绮筵开，谁唤分司御史来。忽发狂言惊满座，两行红粉一时回。”气意闲逸，傍若无人。牧不拘细行，故诗有“十年一觉扬州梦，赢得青楼薄幸名”。吴武陵以《阿房宫赋》荐于崔郾，遂登第。郾东都放榜，西都过堂，牧诗曰：“东都放榜花未开，三十三人走马回。秦地少年多酿酒，即将春色入关来。”

　　牧佐宣城幕，游湖州，刺史崔君，张水戏，使州人毕观，令牧间行，阅奇丽，得垂髫者十余岁。后十四年，牧刺湖州，其人已嫁生子矣。乃怅而为诗曰：“自是寻春去较迟，不须惆怅怨芳时。狂风落尽深红色，绿叶成阴子满枝。”

　　《杜秋娘诗序》曰：“杜秋，金陵女也，年十五，为李锜之妾。后锜叛灭，籍之入宫，有宠于景陵。穆宗即位，秋为皇子傅姆。皇子壮，封漳王。郑注用事，诬丞相欲去异己者，指王为根。王被罪废削，秋因赐归故乡。予过金陵，感其穷且老，为之赋诗。”曰：“京江水清滑，生女白如脂。其间杜秋者，不劳朱粉施。老濞即山铸，后庭千娥眉。秋持玉斝饮，与唱金镂衣。劝君莫惜金缕衣，劝君须惜少年时。花开堪折直须折，莫待无花空折枝。李锜长唱此词。濞既白首叛，秋亦红泪滋。吴江落日渡，灞岸绿杨垂。联裾见天子，盼眄独依依。椒壁悬锦幕，镜奁蟠蛟螭。低鬟认新宠，窈窕复融怡。月上白璧门，桂影凉参差。金阶露新重，闲捻紫箫吹。《晋书》：盗开凉州张骏塚，得紫玉箫。莓苔夹城路，南苑雁初飞。红粉羽林仗，独赐辟邪旗。归来煮豹胎，餍饫不能饴。咸池升日庆，铜雀分香悲。雷音后车远，事往落花时。燕禖得皇子，壮发绿緌緌。画堂授傅姆，天人亲捧持。虎晴珠络褓，金盘犀镇帏。长杨射熊罴，武帐弄哑咿。渐抛竹马剧，稍出舞鸡奇。崭崭整冠佩，侍宴坐瑶池。眉宇俨图画，神秀射朝辉。一尺桐偶人，江充知自欺。王幽茅土削，秋放故乡归。觚棱拂斗极，回首尚迟迟。四朝三十载，似梦复疑非。潼关识旧吏，毛发已如丝。却唤吴江渡，舟人那得知。归来四邻改，茂苑草菲菲。清血洒不尽，仰天知问谁。寒衣一匹素，夜借邻人机。我昨金陵过，闻之为歔欷。自古皆一贯，变化安能推。夏姬灭两国，逃作巫臣姬。西子下姑苏，一舸逐鸱夷。织室魏豹俘，作汉太平基。误置代籍中，两朝尊母仪。光武绍高祖，本系生唐儿。珊瑚破高齐，作婢舂黄糜。萧后去杨州，突厥为阏氏。女子固不定，士林亦难期。射钩后呼父，钓翁王者师。无国要孟子，有人毁仲尼。秦因逐客令，柄归丞相斯。安知魏齐首，见断箦中尸。给丧蹶张辈，廊庙冠峨危。珥貂七叶贵，何妨戎虏支。苏武却生返，邓通终死饥。主张既难测，翻复亦相宜。地尽有何物，天外复何之。指何为而捉，足何为而驰。耳何为而听，目何为而窥。己身不自晓，此外何思惟。因倾一樽酒，题作杜秋诗。愁来独长咏，聊可以自怡。”

　　牧初自宣城幕除官入京，有诗留别云：“同来不得同归去，故国逢春一寂寥。”后二十余年，连典四郡，自湖州拜中书舍人，题汴河云：“自怜流落西归疾，不见春风二月时。”至京果卒。或曰：“舍人未为流落，而遽及之。魄已丧矣。”

　　“烟着树姿娇，雨余山态活。”《池州送孟迟》句。“四海一家无一事，将军携剑泣霜毛。”《长安杂题》句。“山密夕阳多，人稀芳草远。”《长安送人游湖南》句。“仙掌月明孤影过，长门灯暗几声来。”《早雁》句。右张为取为《主客图》。

　　“清时有味是无能，闲爱孤云静爱僧。欲把一麾江海去，乐游原上望昭陵。”牧《赴吴兴登乐游原之作》。

　　“骨清年少眼如冰，凤羽参差五色层。天上骐驎时一下，人间不独有徐陵。”《赠李秀才》。

　　“青山隐隐水摇摇，秋尽江南草木凋。二十四桥明月夜，玉人何处学吹箫。”《寄杨州韩绰判官》。

　　“楚乡寒食橘花时，野渡临风驻彩旗。草色连云人去住，水纹如縠燕参差。”《江上》。

　　“蟪蛄宁与雪霜期，贤哲难教俗士知。可怜贞观太平后，天且不留封德彝。”《题魏文贞》。

　　“长空澹澹孤鸟没，万古消沉向此中。看取汉家何事业，五陵无树起秋风。”《登乐游原》。

　　《登池州九峰楼寄张祜》云：“百感衷来不自由，角声孤起夕阳楼。碧山终日思无尽，芳草何年恨即休。睫在目前人不见，道非身外更何求。谁人得似张公子，千首诗轻万户侯。”

　　《过华清宫》云：“长安回望绣成堆，山顶千门次第开。一骑红尘妃子笑，无人知道荔枝来。”又云：“新丰绿树起红埃，数骑渔阳探使回。霓裳一曲千峰上，舞破中原始下来。”

　　李义山作《杜司勋诗》云：“高楼风雨叹斯文，短翼差池不及群。刻意伤春复伤别，人间唯有杜司勋。”又云：“杜牧司勋字牧之，清秋一首杜秋诗。前身应是梁江总，名总还曾字总持。心铁已从干镆利，鬓丝休叹雪霜垂。汉江远吊西江水，羊祜韦丹尽有碑。”时杜奉诏撰韦碑。

　　许浑

　　《祇命南海至庐陵逄表兄军倅奉使淮海别后却寄》云：“芦橘花香拂钓矶，佳人犹舞越罗衣。三洲水浅渔来少，五岭山高雁到稀。客路晚依红树宿，乡关暗望白云归。交亲不念征南吏，昨夜风帆去似飞。”

　　《金陵怀古》云：“玉树歌残王气终，景阳兵合戍楼空。松楸远近千官塳，禾黍高低六代宫。石燕拂云晴亦雨，江豚吹浪夜还风。英雄一去豪华尽，惟有青山似洛中。”

　　《登故洛阳城》云：“禾黍离离半野蒿，昔人城此岂知劳。水声东去市朝变，山势北来宫殿高。鸦噪暮云归古堞，雁迷寒雨下空壕。可怜缑岭登仙子，犹自吹笙醉碧桃。”

　　《咸阳西楼晚望》云：“一上高城万里愁，蒹葭杨柳似汀洲。溪云初起日沉阁，山雨欲来风满楼。鸟下绿芜秦苑夕，蝉鸣黄叶汉宫秋。行人莫问前朝事，渭水寒声昼夜流。”

　　杜牧之有《许七侍郎弃官东归潇洒江南高秋企望寄赠之诗》云：“天子绣衣吏，东吴美退居。有园同庾信，避事学相如。兰畹晴香嫰，筠溪翠影疏。江山九秋后，风月六朝余。锦帙开诗轴，青囊结道书。霜严红薜荔，露沼白芙蕖。睡雨高梧密，棋灯小阁虚。冻醪元亮秫，寒鲙季鹰鱼。尘意迷今古，云情识卷舒。他年雪中棹，阳羡访吾庐。”荣于兴义县近有水榭。

　　又《初春雨中舟次和横江裴使君见迎李赵二秀才同来因书四韵兼寄江南许浑》云：“芳草渡头微雨时，万株杨柳拂波垂。蒲根水暖雁初落，梅迳香寒蜂未知。辞客倚风吟暗淡，使君回马湿旌旗。江南仲蔚多情调，怅望清阴几首诗。”

　　浑《记梦诗序》云：“余常梦登山，有宫室凌云。人云此昆仑也。既入，见数人方饮。招之，至暮而罢。”诗云：“晓入瑶台露气清，坐中唯有许飞琼。尘心未尽俗缘在，十里下山空月明。”或云改第二句为“天风飞下步虚声”。

　　韦庄《读浑诗》云：“江南才子许浑诗，字字清新句句奇。十斛真珠量不尽，惠休虚作碧云词。”

　　浑，睦州人，字用晦，圉师之后。大中三年，任监察御史，以疾乞东归，终郢、睦二州刺史。

　　“水声东注市朝变，山势北来宫殿高。”《登故洛阳城》句。“草生宫阙国无主，玉树后庭花为谁。”《隋宫怨》句。“何郎翠凤双飞去，三十六宫闻玉箫。”《秦楼曲》句。“经年未葬家人散，昨日因斋故吏来。”《伤故湖州李郎中》句。“垂钓有深意，望山多远情。”《赠高处士》句。右张为取为《主客图》。

　　童翰卿

　　《省试昆明池织女石诗》云：“一片昆明石，千秋织女名。向风长脉脉，临水更盈盈。有脸莲同笑，无心鸟不惊。岸云连鬓湿，沙月对眉生。苔作轻裙色，波为促杼声。还如明镜里，形影自分明。”

　　翰卿又有句云：“大朴逐物尽，哀我天地功。争得荣辱心，洒然归西风。”张为取作《主客图》。

　　雍陶

　　《咏双白鹭》云：“双鹭应怜水满池，风飘不动顶丝垂。立当青草人先见，行傍白莲鱼未知。一足独拳寒雨里，数声相叫早秋时。林塘得尔须增价，况是诗家物色宜。”

　　杜元颖为西川节度使，治无状。文宗大和三年，南诏蛮嗟巅乃悉众掩邛、戎、巂三州，陷之。入成都，止西郛十日，掠女子工技数万而南。至大渡河，谓华人曰：“此吾南境，尔去国当哭。”众号恸，赴水死者十三。故陶赋《哀蜀人为南蛮俘虏五章》。其《初出成都闻哭声诗》云：“但见城池还汉将，岂知佳丽属蛮兵。锦江南渡闻遥哭，尽是离家别国声。”又赋《过大渡泣望乡国诗》云：“大渡河边蛮亦愁，汉人将渡尽回头。此中邮寄思乡泪，南去应无水北流。”《别巂州一时恸哭云日为之变色诗》云：“越巂城南无汉地，伤心从此便为蛮。冤声一恸悲风起，云暗青天日下山。”《入蛮界不许有悲泣之声诗》云：“云南路出陷河西，毒草长青瘴色低。渐近蛮城谁敢哭，一时收泪羡猿啼。”《蜀中战后感事》云：“蜀道英灵地，山重水又回。文章四子盛，道路五丁开。词客题桥去，忠臣叱驭来。卧龙同骇浪，跃马比浮埃。已谓无妖土，那知有祸胎。蕃兵依汉柳，蛮旆指江梅。战后悲逢血，烧余恨见灰。空留犀厌怪，无复酒除灾。岁积苌宏怨，春深杜宇哀。家贫移未得，愁上望乡台。”

　　《蜀中经蛮后友人马艾见寄答》云：“茜马渡泸水，北来如鸟轻。几年朝凤阙，一日破龟城。此地有征战，谁家无死生。人悲还旧里，鸟喜下空营。弟侄意初定，交朋心尚惊。自从经难后，吟苦似猿声。”陶，蜀川人也。上第后，稍薄亲党。其舅云安刘敬之，罢举归三峡，责陶不寄书曰：“山近衡阳虽少雁，水连巴字岂无鱼。”陶得诗悸赧，乃有狐首之思。后为简州牧，自比谢宣城、柳吴兴，宾至则折之；阍者亦怠，投贽者稀得见。有冯道明下第请谒云：“与员外故旧。”阍者以道明言启之。及引进，陶诃曰：“与公昧平生，何云相识？”道明云：“诵员外之诗，仰员外之德，诗集中日得相见，何隔平生也！”遂吟曰：“立当青草人先见，行傍白莲鱼未知。”又曰：“江声秋入寺，雨气夜侵楼。”又曰：“闭门客到常疑病，满院花开不似贫。”陶闻吟欣狎，待道明如曩昔之友。君子以雍君矜夸而好媚，冯子匪艺而求知。

　　《酬李绀岁除送酒》云：“岁尽贫心事事须，就中深恨酒钱无。故人克寿能分送，远客消愁免自沽。一夜四乘轻凿落，五更三点把屠苏。已供时节深珍处，况许今朝更挈壶。”

　　陶典阳安，送客至情尽桥，问其故，左右曰：“送迎之地止此，故桥名情尽。”陶命笔题其柱曰“折柳桥”，自后送别，必吟其诗曰：“从来只有情难尽，何事名为情尽桥。自此改名为折柳，任他离恨一条条。”

　　刘梦得《洞庭诗》云：“湘江秋月两相和，潭面无风镜未磨。遥望洞庭山翠小，白云盘里一青螺。”陶亦吟云：“烟波不动影沉沉，碧色全无翠色深。疑是水仙梳洗处，一螺青黛镜中心。”

　　陶，字国钓。大中八年，再自国子毛诗博士出刺简州。

　　姚合《送陶及第归觐》云：“献亲冬集书，比橘复何如。此去关河远，相思笑语疏。路寻清壑断，人近白云居。幽石题名处，凭君亦记予。”

　　陶《河阴新城诗》云：“高城新筑压长川，虎踞龙盘气色全。五里似云根不动，一重如月晕长圆。河流暗与沟池合，山色遥将睥睨连。自有此来当汴口，武牢何用锁风烟。”

　　《天津桥春望》云：“津桥春水浸红霞，烟柳风丝拂岸斜。翠辇不来金殿闭，宫莺衔出上阳花。”

　　《送徐山人归睦州旧隐》云：“君在桐庐何处住，草堂应与戴家邻。初归山犬翻惊主，久别江鸥却避人。终日欲为相逐计，临时空羡独行身。秋风钓艇遥相忆，七里滩西片月新。”

　　贾岛《送陶入蜀》云：“江山事若谙，那肯滞云南。草色分危磴，杉阴近古潭。日斜褒谷鸟，夏浅巂州蚕。吾自疑双鬓，相逢更不堪。”

　　陶《题杜子美故居》云：“浣花溪里花多处，为忆先生在蜀时。万古只应留旧宅，千金无复换新诗。沙崩水槛鸥飞尽，树压村桥马过迟。山月不知人事变，夜来江上与谁期。”

　　唐诗人最重行卷，陶首篇上裴度，或云耿湋行卷首篇上第五琦，遂指为二子邪正。虽然，方琦未有衅时，上诗亦何足多怪。

　　周元范

　　“谁云蒿上烟，随云依碧落。”《投白公》句。“莫怪西陵风景别，镜湖花草为先春。”右张为取作《主客图》。《贺朱庆余及第》句。

　　元范，句曲人。

　　李远

　　《失鹤诗》云：“秋风吹却九皋禽，一片闲云万里心。碧落有情应怅望，青天无路可追寻。来时白雪翎尤短，去日丹砂顶渐深。华表柱头留语后，不知消息到如今。”

　　《听话丛台》云：“有客新从赵地回，自言曾上古丛台。云遮襄国天边尽，树绕漳河掌上来。弦管变成山鸟弄，绮罗留作野花开。金舆玉辇无行迹，风雨谁知长碧苔。”

　　《赠写御容李长史》云：“玉座尘消砚水清，龙髯不动彩毫轻。初分隆准山河秀，乍点重瞳日月明。宫女卷帘皆暗认，侍臣开殿尽遥惊。三朝供奉无人敌，始觉僧繇浪得名。”

　　张固《幽闲鼓吹》云：“宣宗朝，令狐绹荐远为杭州。宣皇曰：‘我闻有远诗云“长日唯销一局棋”，岂可以临郡哉？’对曰：‘诗人之言，非有实也。’仍荐远廉察可任，乃俞之。宣宗视远到郡谢上表，左右曰：‘不足烦圣虑也。’上曰：‘远到郡无非时奏章，只有此谢上表，安知不有情恳乎？吾不敢忽也。’”

　　远，字求古。大中时，为建州刺史。

　　朱可名

　　《应举日寄兄弟》云：“废刈镜湖田，上书紫阁前。愁人久委地，诗道未闻天。不是烧金手，徒抛钓月船。多惭兄弟意，不敢问林泉。”右张为取作《主客图》。

　　可名，越州人，进士及第，终长安令。

　　赵嘏

　　《长安秋望》云：“云物凄凉拂曙流，汉家宫阙动高秋。残星几点雁横塞，长笛一声人倚楼。紫艳半开篱菊静，红衣落尽渚莲愁。鲈鱼正美不归去，空戴南冠学楚囚。”

　　《献淮南李仆射》云：“早年曾谒富人侯，今日难甘失鹄羞。新诺似山无力负，旧思如水满身流。马嘶红叶萧萧晚，日照长江滟滟秋。功德万重知不惜，一言抛得百生愁。”

　　开成五年，乐和侍郎下三十一人及第，时在谅闇，率皆雅饮。嘏以诗贺曰：“天上高高月桂丛，分明三十一枝风。满怀春色向人动，遮路乱花迎马红。鹤驭尚飘云雨外，兰堂不在管弦中。居然自是前贤事，何必青楼倚翠空。”

　　宣宗索嘏诗，首卷《题秦皇》云：“徒知六国随斤斧，莫有群儒定是非。”上不悦。

　　张濆会昌五年陈商下第一人，翰林覆考黜之，嘏贻濆诗曰：“莫向春风送酒杯，谪仙真个是仙才。犹堪与世为祥瑞，曾到蓬莱顶上来。”

　　杜紫微览嘏《早秋诗》云“残星几点雁横塞，长笛一声人倚楼”，吟味不已，因目嘏为“赵倚楼”。复有《赠嘏诗》曰：“今代风骚将，谁登李杜坛。灞陵鲸海动，翰苑鹤天寒。今日访君还有意，三条冰雪独来看。”

　　嘏曾有诗曰：“早晚粗酬身事了，水边归去一闲人。”果卒于渭南尉。嘏尝家于浙西，有美姬惑之，洎计偕，以其母所阻，遂不携去。会中元为鹤林之游，浙帅窥其姬，遂奄有之。明年，嘏及第，因以一绝箴之曰：“寂寞堂前日又曛，阳台去作不归云。当时闻说沙吒利，今日青娥属使君。”浙帅不自安，遣一介归之。嘏方出关，逢于横水驿，姬抱嘏恸哭而卒，遂葬于横水之阳。

　　嘏，字承祐，大中间终于渭南尉。

　　“一千里色中秋月，十万军声半夜潮。”《钱塘》句。“梁王旧馆已秋色，珠履少年轻绣衣。”句。“满楼春色傍人醉，半夜雨声前计非。”《寒食新丰别友》句。“三千宫女自涂地，十万人家如洞天。”《送人尉江都》句。右张为取作《主客图》。

　　祝元膺

　　《送高遂赴举》云：“句曲旧宅真，自产日月英。既涵岳渎气，安无神仙名。松桂逦迤色，与君相送情。”又《寄道友》云：“两颔凝清霜，玉炉焚天香。为我延岁华，得入不死乡。”又《梦仙辞》云：“蟾蜍夜作青冥镜，螮蝀晴为碧落梯。好个分明上天路，谁教移入武陵溪。”又有“雾纹斑似豹，水力健如龙”之句。张为取作《主客图》。

　　元膺，句曲人。与段成式同时，每爱诵孟不疑句云：“白日故乡远，青山佳句中。”成式纪之。

　　韦承贻

　　承贻，咸通中《策试夜潜纪长句于都堂西南隅》云：“褒衣博带满尘埃，独自都堂纳卷回。蓬巷几时闻吉语，棘篱何日免重来。三条烛尽钟初动，九转丹成鼎未开。残月渐低人扰扰，不知谁是谪仙才。”又曰：“白莲千朵照廊明，一片升平雅颂声。才唱第三条烛尽，南宫风月画难成。”

　　承贻，字贻之。咸通八年登第。

　　郑史

　　史，开成元年登第，经过池阳廉使崔君，悦一妓行云，有诗云：“最爱铅华薄薄妆，更兼衣着又鹅黄。从来南国名佳丽，何事今朝在北行？”临岐，博陵公辍赠之。

　　史终国子博士。贾岛《送史诗》曰：“葛林颇重叠，岑渚复幽奇。汩水斜阳岸，羁人正则祠。苍梧多蟋蟀，白露湿江蓠。擢第荣回去，晨昏近九疑。”

　　韦楚老

　　《祖龙行》云：“黑云兵气射天烈，壮士朝眠梦冤结。祖龙一夜死沙邱，胡亥空随鲍鱼辙。腐肉偷生三千里，伪书先赐扶苏死。墓接骊山土未干，瑞光已向芒砀起。陈胜城中鼓三下，秦家天地如崩瓦。龙蛇撩乱入咸阳，少帝空随汉家马。”

　　《江上蚊子》云：“飘摇挟翅亚红腹，江边夜起如雷哭。请问贪婪一点心，臭腐填腹几多足。越女如花住江曲，嫦娥夜夜凝双睩。怕君撩乱锦窗中，十幅轻绡围夜玉。”

　　杜牧之《送韦楚老拾遗自洛中归朝》云：“洛桥风暖细翻衣，春引仙官去玉墀。独鹤初冲太虚日，九牛新落一毛时。行开教化期君是，卧病神祗祷我知。十载丈夫堪耻处，朱云犹掉直言旗。”

　　楚老，长庆进士，终于拾遗。开成时，李德裕代牛僧孺为淮南节度，奏僧孺钱帛事。补阙王缋、魏谟、崔党、韦有翼，拾遗令狐绹及楚老、樊宗仁，连章奏德裕妄奏钱帛，以倾僧孺。上不问。

　　“一从黄帝葬桥山，碧落千门锁元气。”《天上行》句。张为取作《主客图》。  
　 

卷五十七

　　段成式

　　成式记云：“武宗癸亥三年夏，予与张君希复善继同官秘书，郑君符梦复连职仙局。会暇日游大兴善寺，因问《两京杂记》及《游目记》，多所遗略。乃约一旬寻两寺，以街东兴善为首，二记所不具，到则别录之。游及慈恩，初知官将并寺，僧众草草，乃泛问一二上人及记塔下画迹，游于此遂绝。后三年，予职于京洛，及刺安成，至大中七年归京，在外六甲子，所留书籍，揃坏居半，于故简中睹与二亡友游寺，沥血泪交。当时造适乐事，邈不可追。复方刊整，才足续穿蠹，然十亡五六矣。……靖善坊大兴善寺，寺取大兴两字，坊名一字为名。《新记》云：‘优填像，总章初为火所烧。’据梁时西域优填在荆州，言隋自台城移来此寺，非也。今又有旃檀像，开目，其工颇拙，尤差谬矣。不空三藏塔前多老松，岁旱，则官伐其枝为龙骨以祈雨，盖三藏役龙，意其木必有灵也。……东廊之南素和尚院，庭有紫桐四株，素之手植。元和中，卿相游此院。桐至夏有汗，污人衣如輠脂，不可浣。昭国东门郑相，尝与丞相数人避暑，恶其汗，谓素曰：‘弟子为和尚伐此木，各植一松也。’及暮，素戏祝木曰：‘我种汝二十余年，汝以汗为人所恶，来岁若复有汗，我必薪汝。’自是无汗。宝历末，予见说已十五余年，无汗矣。素公不出院，转《法华经》三万七千部。夜常有貉子听经，斋时乌鹊就掌取食。长庆初，庭前牡丹一朵合欢，有僧元幽题此院诗，警句云：‘三万莲经三十春，半生不踏院门尘。’……左顾蛤像，旧传云隋帝嗜蛤，所食必兼蛤味，数逾千万矣。忽有一蛤，椎击如旧，帝异之，置诸几上。一夜有光，及明，肉自脱，中有一佛二菩萨像。帝悲悔，誓不食蛤，非陈宣帝。”辞：《老松青桐联二十字绝句》：“乘晴入精舍，语默想东林。尽是忘机侣，谁惊息影禽。善继。有松堪系马，遇钵更投针。记得汤师句，高禅助朗吟。柯古。一雨微尘尽，支郎许数过。方同嗅檐匐，不用算多罗。”符梦。《蛤像联二十字绝句》：“虽因雀变化，不逐月亏盈。纵有天中匠，神工讵可成。柯古。相好全如梵，端倪只为隋。宁同蚌顽恶，但与鹬相持。”善继。《圣柱连句》：上有铁索迹。“天心惟助善，圣迹此开阳。柯古。载想雷轮重，絙凝电索长。善继。上冲扶螮蝀，不动束锒铛。柯古。饥鸟未曾啄，乖龙宁敢藏。”善继。

　　“长乐坊安国寺，红楼，睿宗在藩时舞榭。东禅院亦曰木塔院，院门西北廊五壁，吴道子弟子释思道画释梵八部，不施彩色，尚有典刑。禅师法空影堂，世号吉州空者，久养一骡，将终，鸣走而死。有弟子允一曰元。嵩患风，常于空室埋一柱锁之，僧难辄愈。佛殿，开元初明皇拆寝室施之。当阳弥勒，法空自光明寺移来。未建都时，此像在村兰若中，往往放光，因号光明寺。寺在怀远坊，后为延火所烧，唯像独存。法空初移像时，索大如虎口，数十牛曳之，索断不动。法空执炉，依法作礼九拜，泣涕发誓。像身忽嚗嚗作声，身迸分为数十段，不终日，移至寺焉。利涉塑堂，元和中，取其处圣容院，迁像庑下。上忽梦一僧，形容奇伟，诉曰：‘暴露数日，岂圣君意耶！’及明，驾幸，验问如梦，即令移就堂中，侧施帷帐安之。光明寺中鬼子母及文惠太子塑像，举止态度如生，工名李岫。山庭院，古木崇阜，幽若山谷，当时辇土营之。上座璘公院，有穗柏一株，衢柯偃覆，下坐十余人。”辞：《红楼连句》：隐侯体。“重叠碎晴空，余霞更助红。蝉踪近鳷鹊，鸟道接相风。善继。苔静金轮路，云轻白日宫。元和中，帝幸此宫。璧诗传谢客，词人陈至题此院诗云：藻井尚寒龙迹在，红楼初起日光通。门榜占休公。”广宣上人住此院，有诗名，时号为《红楼集》。柯古。《穗柏联句》：“一院暑难侵，莓苔可影深。枝标争息鸟，余吹正开襟。宿雨香添色，残阳石在阴。乘闲动诗意，助静入禅心。”善继。《题璘公院》：一言至七言，每人占两题。“静，虚。热际，安居。梦。龛灯敛，印香余。东林宾客，西涧图书。檐外垂青豆，经中发白渠。纵辩宗因衮衮，忘言事理如如。柯竟。泉台定将入流否，邻笛足疑青梵余。”柯新度。

　　“常乐坊赵景公寺，隋开皇三年置，本曰弘善寺，十八年改焉。南中三门里东壁上，吴道玄白画地狱变，笔力劲怒，变状阴怪，睹之不觉毛戴，吴画中得意处。三阶院西廊下，范长寿画西方变及十六对事，宝池尤妙绝，谛视之，觉水入浮壁。院门上白画树石，颇似阎立德。予携立德天祠粉本验之，无异。西中三门里门南，吴生画龙及刷天王须，笔迹如铁。有执炉天女，窃眸欲语。”辞：《吴画联句》：“惨淡十堵内，吴生纵狂迹。风云将逼人，神鬼如脱壁。柯古。其中龙最怪，张甲方汗栗。黑云夜窸窣，焉知不霹雳。善继。此际忽仙子，猎猎衣舄奕。妙瞬乍疑生，参差夺人魄。梦。往往乘猛虎，冲梁耸奇石。苍峭束高泉，角膝警欹侧。柯古。冥狱不可视，毛戴腋流液。苟能水成河，刹那沈火宅。”善继。《题约公院四言》：“印火荧荧，灯续焰青。善继。七俱胝咒，四阿含经。柯古。各录佳语，聊事素屏。梦。丈室安居，延宾不扃。”升上人。

　　“大同坊云化寺，大历初，僧俨讲经，天雨花，至地咫尺而灭，夜有光烛室，敕改为云华。俨，即康藏之师也。康本住恭靖里毡曲，忽睹光如轮，众人皆见。遂寻光至俨讲经所，灭。佛殿西廊立高僧一十六身，天宝初，自南内移来，画迹拙俗。观音堂在寺西北隅。建中末，百姓屈严患疮且死，梦一菩蕯摩其疮曰：‘我在云华寺。’严惊觉汗流，数日而愈。因诣寺寻检，至圣画堂，见菩蕯，一如其睹也。”辞：《偶联句》：“共入夕阳寺，因窥甘露门。升上人。清香惹苔藓，忍草杂兰荪。梦。捷偈飞箝答，新诗倚杖论。柯古。坏幡标古刹，圣画焕崇垣。善继。岂慕穿笼鸟，难防在牖猿。柯古。一音唯一性，三语更三幡。”善继。

　　“道政坊宝应寺。韩干，蓝田人，少时常为酒家送酒。王右丞兄弟未遇，每贳酒漫游，干常征债于王家，戏画地为人马。右丞精思丹青，奇其意趣，乃岁与钱二万，令学画十余年。今寺中释梵天女，悉齐公妓小小等写真也。寺有韩干画下生帧弥勒，衣紫袈裟。右边仰面菩萨及二师子尤入神。有王家旧铁石齐公所丧一岁子，漆之如罗睺罗，每盆供日出之。寺中弥勒殿，齐公寝堂也。东廊北面，杨岫之画鬼神，齐公嫌其笔迹不工，故止一宿。”辞：《僧房联句》：“古画思厓岭，上方疑傅岩。蝶闲移忍草，蝉晓揭高杉。柯古。香字消芝印，金经发茝函。井通松底脉，书坼洞中缄。”善继。《小小写真联句》：“如生小小真，犹自未栖尘。梦。揄袂将离座，斜柯欲近人。柯古。昔时知出众，情宠占横陈。善继。不遣游张巷，岂教窥宋邻。梦。庾楼吹笛裂，弘阁赏歌新。柯古。蝉怯纤腰步，蛾惊半额颦。善继。图形谁有术，买笑讵辞贫。柯古。复陇迷村径，重泉隔汉津。梦。同心知作羽，比目定为鳞。善继。残月巫山夕，余霞洛浦晨。”柯古。

　　“平康坊菩萨寺，佛殿东西障日及诸柱上图画，是东廊迹，旧郑法士画。开元中，因屋坏，移入大佛殿内北壁。食堂前东壁上，吴道玄画智度论色偈变，偈是吴自题，笔迹遒劲，如磔鬼神毛发。次堵画礼骨仙人，天衣飞扬，满壁风动。佛殿内后壁，吴道子画消灾经事，树石古崄。元和中，上欲令移之，虑其摧坏，乃下诏择画手写进。佛殿内槽壁，维摩变，舍利佛角膝而转。元和末，俗讲僧文淑装之，笔迹尽矣。故兴元郑公尚书题此壁僧院诗曰：‘但虑彩色污，无虞臂胛肥。’置寺碑阴，雕饰奇巧，相传郑法士所起样也。初，会觉上人以利施起宅十余亩，工毕，酿酒百石，列瓶瓮于两廊下，引吴道玄观之，因谓曰：‘檀越为我画，以是赏之。’吴生嗜酒，且利其命，欣然而许。予以踪迹似不及景公寺画。中三门内东门神，善继云：‘是吴生弟子王耐儿之手也。’”辞：《书事联句》：“悉为无事者，任被俗流憎。梦。客异干时客，僧非出院僧。柯古。远闻疏牖磬，晓辨密笼灯。善继。步触珠幡响，吟窥钵水澄。梦。句饶方外趣，游惬社中朋。柯古。静里已驯鸽，斋中亦好鹰。善继。金涂笔是褧，彩溜纸非缯。升上人。锡杖已尅锻，田衣从坏塍。柯古。占床暂一胁，卷箔赖长肱。善继。佛日初开照，魔天破几层。柯古。咒中陈秘计，论处正先登。善继。勇带绽针石，危防邱井藤。”升上人。

　　“宣阳坊奉慈寺，开元中虢国夫人宅，安禄山伪置百官，以田乾真为京兆尹，取此宅为府。后为郭暧驸马宅。今上即位之初，太皇太后为升平公主追福，奏置奉慈寺，赐钱二十万，绣帧三车，抽左街十寺僧四十人居之。今有僧惟则，以七宝木摹阿育王舍利塔，自明州负来。寺成后二年，司农少卿杨敬之小女，年十三，以六韵成诗题此寺，自称关西孔子二十七代孙，字德麟。警句云：‘日月金轮动，旃檀碧树秋。塔分鸿雁翅，钟挂凤凰楼。’事因见敕赐衣。光宅坊光宅寺，本官蒲萄园。中禅师影堂，师号惠中，肃宗上元二年，征至京师，初居此寺。诏云：‘杖锡而来，京师非远。斋心已久，副朕虚怀。’”辞：《中禅师影堂联句》：“名下固无虚，敖曹貌严毅。洞达见空王，圆融入佛地。善继。一言当要害，忽忽醒诸醉。不动须弥山，一云不动如须弥。多方辩无匮。梦。坦率对万乘，偈答无所避。尔如毗沙门，外形如脱履。柯古。但以理为量，不语怪力事。木石催贡高，慈悲引贪恚。升上人。当时乏支许，何人契深致。随宜讵说三，直下开不二。”柯古。

　　“翊善坊保寿寺，本高力士宅，天宝九载，舍为寺。初铸钟成，力士设斋庆之。举朝毕至，一击百千。有规其意，连击二十杵。经藏阁规创危巧，二塔火珠，受十余斛。河阳从事李涿，性好奇古，与僧智增善，尝俱至此寺，观库中旧物。忽于破瓮中得物如被，幅裂污坌，触而尘起。涿徐视之，乃画也。因以州县图三及缣三十获之，令家人装治之，大十余幅。访于常侍柳公权，方知张萱所画《石桥图》也。明皇赐高，因留寺中。后为鬻画人宗牧言于左军，寻有小使领军卒数十人至宅，宣敕取之，即日进入。先帝好古，见之大悦，命张于云韶院。寺有先天菩萨帧，本起成都妙积寺。开元初，有尼魏八师者，常念大悲咒。双流县百姓刘乙意儿，年十一，自欲事魏尼，尼遣之不去，常于奥室立禅。尝白魏云：‘先天菩萨见身此地。’遂筛灰于庭。一夕，有巨迹数尺，轮理成就。因谒画工，随意设色，悉不如意。有僧杨法成自言能画，意儿常合掌瞻仰，然后指授之。以匠十稔，工方就。后塑先天菩蕯，凡二百四十首，首如塔势，分臂如意蔓，其榜子有一百四十日鸟树，一凤四翅，水肚树。所题深怪，不可详悉，画样凡十五卷。柳七师者，崔宁之甥，分三卷往上都流行。时魏奉古为长史，进之。后因四月八日赐高力士。今成都者，是其次本。”辞：《光天帧赞联句》：“观音化身，厥形孔怪。胣脑淫厉，众魔膜拜。善继。指梦鸿纷，膀列区界。其事明张，何不可解。柯古。阎河德川，大士先天。众象参罗，暾暾田田。梦。百亿花发，百千灯燃。胶如络绎，浩汗连绵。善继。焰摩界戚，洛迦苦霁。正念皈依，众如青篲。柯古。戾滓可汰，痴膜可蜕。稽首如空，晬容若睇。善继。阐提墨师，睹而面之。寸念不生，未遇乎而。”柯古。

　　“宣阳坊静域寺，本太穆皇后宅。寺僧云：‘三阶院门外是神尧皇帝射孔雀处。’禅门内外，《游目记》云：‘王昭隐画。’门西里面，和修吉龙王有灵。门内之西，火目药叉及北方天王，甚奇猛。门东里面，贤门也野叉部落，鬼首上蟠蛇，汗烟可惧。东廊树石崄怪，高僧亦怪。西廊万菩萨院，门里南壁，皇甫轸画鬼神及雕，雕势若脱。轸与吴道玄同时，吴以其艺逼己，募人杀之。万菩萨堂内有宝塔，以小金铜塔数百饰之。大历中，将作刘监有子合手出胎，七岁念《法华经》，及卒，焚之，得舍利数千粒，分藏于金铜塔中。善继云：‘合是钊铦。’佛殿东廊有古佛堂，其地本雍村，堂中像设，悉是石作。相传云隋恭帝终此堂。”辞：《三阶院联句》：“密密助堂堂，隋人歌檿桑。双鹘摧孔雀，一矢陨贪狼。柯古。百步望云立，九规看月张。获蛟徒破浪，中乙漫如墙。善继。还似贯金鼓，更疑穿石梁。因添挽河力，为灭射天狂。柯古。绝艺却南牧，英声来鬼方。丽电何足敌，殪豕未为长。善继。龙臂胜猿臂，星芒超箭芒。虚夸绝高鸟，垂拱议明堂。”柯古。

　　“崇义坊招福院，本曰正觉，国初毁之，以其地立第，赐诸王，睿宗在藩居之。乾封二年，移长宁公主佛殿于此，重建此寺。”辞：《赠诸上人联句》：“翻了西天偈，烧余梵字香。捻眉愁俗客，支颊背残阳。柯古。州号唯思沃，山名只记匡。辩中摧世智，定里破魔强。善继。许睿禅心彻，汤休诗思长。助吟疏磬断，久语贯珠妨。柯古乘兴书芭叶，闲来入豆房。漫题存古壁，怪画匝长廊。”善继。

　　“招国坊崇济寺，寺内有天后织成绫龙披袄子及绣衣六事。东廊从南第二院，有宣律师制袈裟堂。曼殊堂有松数株，甚奇。”辞：《宣律和尚袈裟绝句》，善继云：“共覆三衣中夜寒，披时不镇尼师坛。无因盖得龙宫地，畦里尘飞业相残。”和前：“云南山披时寒夜中，一角不动毗岚风。何人见此生惭愧，断续犹应护得龙。”《奇松联二十字绝句》：“杉松何相疏，榆柳方迥屑。无人擅谈柄，一枝不敢折。”柯古。“中庭苔藓深，吹余鸣佛禽。至于摧折枝，凡草犹避阴。”善继。“僻径根从露，闲房枝任侵。一株风正好，来助碧云吟。”梦。“时时扫窗声，重露滴寒砌。风飐一枝遒，闲窥别生势。”升上人。“偃盖入楼妨，盘根侵井窄。高僧独惆怅，为与灯岚隔。”柯古。

　　“永安坊永寿寺，三门东吴道子画，似不得意。佛殿名会仙，本是内中梳洗殿。贞元中，有证智禅师，往往灵验，或时在张椟兰若中治田，及夜归寺，若在金山界，相去七百里。”辞：《闲中好》：“闲中好，尽日松为侣。此趣人不知，轻风度僧语。”梦。“闲中好，尘务不萦心。坐对当窗木，看移三面阴。”柯古。“闲中好，幽磬度钟迟。卷上论题肇，画中僧姓支。”善继。

　　“崇仁坊资圣寺，净土院门外，相传吴生一夕秉烛醉画，就中戟手，视之恶骇。院门里，卢棱伽画。卢常学吴势，吴亦授以手诀，乃画总持三门寺，方半，吴大赏之，谓人曰：‘棱伽不得心诀，用思太苦，其能久乎！’画毕而卒。中门窗间，吴画高僧，韦述赞，李严书。中三门外两面上层，不知何人画，人物颇类阎令。寺西廊北隅，杨坦画近塔天女，明睇将瞬。团塔院北堂，有铁观音，高三丈余。观音院两廊四十二贤圣，韩干画，元中书载赞。东廊北头散马，不意见者，如将嘶蹀。圣僧中龙树、商那、和修绝妙。团塔上菩萨李真画，四面花鸟边鸾画，药师菩萨顶上戎葵尤佳。塔中藏千部《法华经》。”辞：《诸画联句》：柏梁体。“吴生画勇矛戟攒，柯古。出变奇势千万端。善继。苍苍鬼怪层壁宽，梦。睹之忽忽毛发寒。柯古。棱伽之力所疲殚，柯古。李真周昉优劣难。梦。活禽生卉推边鸾，柯古。花房嫩彩犹未干。善继。韩干变态如激湍，梦。惜者壁画势未殚。柯古。后人新画何汗漫。”善继。

　　成式，字柯古，文昌之子。博学强记，多奇篇秘籍。尝于私第凿池，得片铁，命尺周量之，笑而不言。置之密室，时窥之，则有金书二字，报十二时也。成式博物类此。终太常少卿。

　　成式《与温庭筠云篮纸诗序》曰：“予在九江，多意造之，分送五十。”诗云：“三十六鳞充使时，数番犹得裹相思。待将袍袄重抄了，尽写襄阳播掿词。”

　　成式《酉阳杂俎》云：“古乐府《木兰篇》：‘愿赐明驼千里足，送儿还故乡。’明字多误作鸣。驼卧，腹不帖地，屈足，漏明，则行千里。”又云：“波斯国谓象牙为白暗，犀角为黑暗，故老杜有‘黑暗通蛮货’之句。”又载《鬼诗》二篇云：“长安女儿踏春忙，何处春归不断肠。舞袖弓弯浑忘却，蛾眉空带九秋霜。”又云：“流水娟娟芹发牙，织鸟双飞客还家。荒村无人作寒食，殡宫空对棠梨花。”

　　《酉阳杂俎》云：“一夕，予坐客以互送连句为烦，乃命工取细斑竹，以白金锁首，如茶挟，以递联名之。予在城时，常与客联句，初无虚日。小酌求狎，或穷韵相角，或押恶韵，或煎茗一碗，为八韵诗，谓之杂连。若志于不朽，则汰拣稳韵，无所得辄已，谓之苦联。联时共押平声好韵不僻者，出于竹简，谓之韵牒。出城悉携行，坐客句挟韵牒之语，必为好事者所传矣。因说故相牛公杨州赏秀才蒯希逸诗：‘蟾蜍醉里破，蛱蝶梦中残。’每坐吟之。予因请坐客各吟近日为诗者佳句，有吟贾岛‘旧国别多日，故人无少年’，马戴‘猿啼洞庭树，人在木兰舟’，又‘骨销金镞在’，有吟僧无可‘河来当塞断，一曰尽。山一曰岸。远与沙平’，又‘开门落叶深’，有吟张祜‘河流侧让关’，一曰山。又‘泉声到池尽’，有吟僧灵准诗‘晴看汉水广，秋觉岘山高’，有吟朱景玄‘塞鸿先秋去，边草入夏生’，予吟上都僧元础‘守隔残潮去’，又‘采药过泉声’，又‘林塘秋半宿，风雨夜深来。’予识蜀中客庞季子，每云‘寒云生易满，秋草长难高’。”

　　成式有《汉上题襟》十卷。

　　光风亭夜宴，妓有醉殴者，温飞卿曰：“若状此，便可以疻面对捽胡。”成式乃曰：“捽胡云彩落，疻面月痕消。”又曰：“掷履仙凫起，扯衣蝴蝶飘。羞中含薄怒，颦里带余娇。醒后犹攘腕，归时更折腰。狂夫自缨绝，眉势倩谁描。”韦蟾云：“争挥钩弋手，竞耸踏谣身。伤颊讵关舞，捧心非效颦。”飞卿云：“吴国初成阵，王家欲解围。拂巾双雉叫，飘瓦两鸳飞。”  
　 
卷五十八

　　温庭皓　韦蟾　李敬芳　李溟　李郢　韩琮　刘沧　柳棠　贺兰朋吉　崔珏　李洞　长孙翱　崔橹　曹唐　于武陵　霍总　刘鲁风　卢尚卿

　　温庭皓

　　尚书东苑公镇襄阳，成式、庭皓、蟾皆其从事，上元唱和诗各三篇。成式诗云：“风杪影凌乱，露轻光陆离。如霞散仙掌，似烧上峨嵋。道树千花发，扶桑九日移。因山成众象，不复藉蟠螭。踊出多宝塔，往来飞锡僧。分明三五月，传照百千灯。驯狖移高柱，庆云遮半层。夜深寒焰白，犹自缀金绳。”“磊落风初定，轻明云乍妨。疏中摇月彩，繁处杂星芒。火树枝柯密，烛龙鳞角张。穷愁读书者，应得假余光。”庭皓诗云：“一峰当胜地，万点照严城。势异昆冈发，光疑玄圃生。焚书翻见字，举燧不招兵。况遇新春夜，何劳秉烛行。”“九枝应并耀，午夜思潜然。景集青山外，萤分碧草前。辉华侵月影，历乱写星躔。望极高楼上，摇光满绮筵。”“春山收暝色，爝火集余辉。丽景饶红焰，祥光出翠微。白榆行自比，青桂影相依。唯有偷光客，追游欲忘归。”

　　庭皓，咸通中为徐州崔彦曾幕府。庞勋反，以刃胁庭皓，使为表求节度使。倨答曰：“我岂以笔砚事汝耶！其速杀我。”遂遇害。

　　庭皓《梅诗》云：“一树寒林外，何人此地栽。春光先自暖，阳艳暗相催。晓觉霜添白，寒迷月借开。余香低惹袖，堕蕊逐流杯。零落移新暖，飘扬上故台。雪繁莺不识，风袅蝶空回。羌吹应愁起，征徒异渴来。莫贪题咏兴，商鼎待盐梅。”

　　韦蟾

　　《上元唱和诗》云：“新正圆月夜，尤重看灯时。累塔嫌沙细，成文讶笔迟。归牛疑燧落，过雁误书遗。生惜兰膏烬，还为隔岁期。”“举烛光才起，挥毫势竞分。点时惊坠石，挑处接崩云。辞异秦丞相，铭非窦冠军。唯愁残焰落，逢玉亦俱焚。”“多宝神光动，生金瑞色浮。照人低入郭，伴月夜当楼。熏穴应无取，焚林固有求。夜阑陪玉帐，不见九枝留。”

　　蟾廉问鄂州罢，宾僚祖饯，蟾曾书《文选》句云：“悲莫悲兮生别离，登山临水送将归。”以笺毫授宾从，请续其句。逡巡，有妓泫然起曰：“某不才，不敢染翰，欲口占两句。”韦大惊异，令随念。云：“武昌无限新栽柳，不见杨花扑面飞。”座客无不嘉叹。韦令唱作《杨柳枝词》。

　　蟾为左丞，至长乐驿，见李汤给事题名，题其侧曰：“渭水秦山照眼明，希仁何事寡诗情。只应学得虞姬婿，书字才能记姓名。”

　　蟾，字隐珪，下杜人。大中七年进士登第，初为徐商掌书记，终尚书左丞。

　　《梅诗》云：“高树临溪艳，低枝隔竹繁。何须是桃李，然后欲忘言。拟折魂先断，须看眼更昏。谁知南陌草，却解望王孙。”

　　《题僧壁》云：“一竹横檐挂净巾，灶无烟火地无尘。剃头未必知心法，要且闲于名利人。”段成式和云：“有僧支颊捻眉毫，起就夕阳磨剃刀。到此既知闲处乐，俗心何啻九牛毛。”

　　《送卢潘尚书之灵武》云：“贺兰山下果园成，塞北江南旧有名。水木万家朱户暗，弓刀千队铁衣鸣。心源落落堪为将，胆气堂堂合用兵。却使六番诸子弟，马前不信是书生。”

　　《赠商山僧》云：“商岭东西路欲分，两间茅屋一溪云。师言耳重知师意，人是人非不欲闻。”

　　李敬芳

　　《天台闲望》云：“天台十二旬，一片雨中春。林果垂杨尽，山苖半夏新。阳乌暗展翅，阴魄夜飞轮。坐冀无云物，分明见北辰。”

　　《劝酒》云：“不向花前醉，花应解笑人。只忧连夜雨，又过一年春。”

　　《闻高侍郎卒贬所》云：“京西高院长，直气似吾徒。走马论边备，飞声感庙谟。官移人未察，身没事多符。寂寞他年后，名编野史无。”

　　《遣兴》云：“果窥丹灶鹤，莫羡白头翁。日月仙壶外，筋骸药臼中。云归无定所，鸟迹不留空。何必劳方寸，岖崎问远公。”

　　《汴河直进船》云：“汴水通淮利最多，生人为害亦相和。东南四十三州地，取尽脂膏是此河。”

　　字中虔，登长庆进士第。大和中，为歙州刺史。大中时，顾陶集《唐诗类选》云：“李歙州敬方，才力周备，兴比之间，独与前辈相近。家集三百首，简择律韵八篇而已。虽前后敻绝，或畏多言，而典刑具存，非敢避弃。”

　　李溟

　　“乔木挂斗色，水驿坏门开。向月片帆去，背云行雁来。晚年名利迹，宁免路岐哀。前计不能息，若为玄鬓回。”《无题》。溟以是诗得名，张为取作《主客图》。

　　贾岛《送溟谒宥州李权使君》云：“英雄典宥州，迢递苦吟游。风宿骊山下，月斜灞水流。去时初落叶，回日定无秋。太守携才子，看鹏百尺楼。”

　　李郢

　　《重阳日寄浙东诸从事》云：“野人多病门长掩，荒圃重阳菊自开。愁里又闻清笛怨，望中难见白衣来。元瑜正及从军乐，宁戚谁怜叩角哀。红旆纷纷碧江暮，知君醉下望乡台。”

　　《奉陪裴相公重阳日游安乐池亭》云：“绛霄轻霭翊三台，嵇阮情怀管乐才。莲沼昔为王俭府，菊篱今作孟嘉杯。宁知北阙元勋在，汉赐萧何等北阙大第。却引东山旧客来。自笑吐茵还酩酊，日斜空从绛衣回。”

　　《和湖州杜员外冬至日白蘋州见忆》云：“白蘋亭上一阳生，谢脁新裁锦绣成。千嶂雪销溪影绿，几家梅绽海波清。已知鸥鸟长来狎，可许汀洲独有名。多愧龙门重招引，即抛田舍棹舟行。”

　　《赠羽林将军》云：“虬髯憔悴羽林郎，曾入甘泉侍玉皇。雕没夜云知御苑，马随仙仗识天香。五湖劫去孤舟月，六国平来两鬓霜。唯有桓伊江上笛，卧吹三弄送残阳。”

　　《上裴晋公诗》云：“四朝忧国鬓如丝，龙马精神海鹤姿。天上玉书传诏夜，阵前金甲受降时。曾经庾亮三秋月，下尽羊昙两路棋。惆怅旧堂扃绿野，夕阳无限鸟飞迟。”

　　《江亭春霁》云：“江篱漠漠荇田田，江上云亭霁景鲜。蜀客帆樯背归燕，楚山花木怨啼鹃。春风掩映千门柳，晚色凄寒万井烟。金磬泠泠水南寺，上方僧室翠微连。”

　　《寒食远望》云：“旧坟新陇哭多时，流世都堪几度悲。乌鹊乱啼人未远，野风吹散白棠梨。”

　　《七夕寄张氏兄弟》云：“新秋牛女会佳期，红粉筵开玉馔时。好与檀郎记花朵，莫教清晓羡蛛丝。”

　　《七夕》云：“乌鹊桥头双扇开，年年一度过河来。莫嫌天上稀相见，犹胜人间去不回。欲减烟花饶俗世，暂烦烟月掩妆台。别时旧路长清浅，岂肯离心似死灰。”

　　《中元夜诗》云：“江南水寺中元夜，金粟栏边见月娥。红烛影回仙态近，翠环光动见人多。香飘彩殿疑兰麝，雾绕轻衣杂绮罗。湘水夜空巫峡远，不知归路欲如何。”

　　字楚望，大中进士，终于御史。

　　郢有诗云：“江风彻曙不成睡，二十五声秋点长。”最为警绝。刘光远载于《金华子》。

　　李义山《汴上送郢之苏州》云：“人高诗苦滞夷门，万里梁王有旧园。烟幌自应怜白纻，月楼谁伴咏黄昏。露桃涂颊依苔井，风柳夸腰住水村。苏小小坟今在否，紫兰香迳与招魂。”

　　杜牧之《湖南正初招郢》云：“行乐及时时已晚，对酒当歌歌不成。千里暮山重叠翠，一溪寒水浅深清。高人以饮为忙事，浮世除诗尽强名。看着白蘋芽欲吐，雪舟相访胜闲行。”

　　方干《赠李郢端公》：“非唯孤峭与世绝，吟处斯须能变通。物外搜罗归大雅，毫端剪削有余功。山川正气侵灵府，雪月清辉引惠风。别得人间上升术，丹霄路在五言中。”

　　郢子兴，字鲁珍，生于南海，尤能诗，每一篇成，必脍炙人口。后登甲科。

　　韩琮

　　《春愁篇》云：“金乌长飞玉兔走，青鬓长青古无有。秦娥十六语如弦，未解贪花惜杨柳。吴鱼岭雁无消息，水盼兰情别来久。劝君年少莫游春，暖风迟日浓如酒。”

　　《咏马》云：“曾经伯乐识长鸣，不似龙行不敢行。金埒未登嘶若是，盐车犹驾瘦何惊。难逢王济知音癖，欲就燕昭买骏名。早晚飞黄引同皂，碧云天上作鸾鸣。”

　　《暮春送客》云：“绿暗红稀出凤城，暮云楼阁古今情。行人莫听宫前水，流尽年光是此声。”

　　《骆谷晚望》云：“秦川如画柳如丝，去国还乡一望时。公子王孙暮来好，岭花多是断肠枝。”

　　《二月二日游洛源》云：“旧苑新晴草似苔，人还香在踏青开。今朝此地成惆怅，已后逢春更莫来。”

　　《公子行》云：“紫袖长衫色，银蝉半臂花。带妆盘水玉，鞍绣坐云霞。别殿承恩泽，飞龙赐渥洼。控罗青袅辔，镂象碧熏葩。意气催歌舞，阑珊走钿车。袖障云缥缈，钗转凤欹斜。珠卷迎归箔，红笼晃醉纱。唯无难夜日，不得似仙家。”

　　字代封。大中中，为湖南观察使。待将士不以礼，宣宗时，为都将石载顺等所逐。

　　刘沧

　　《中秋夜玩月诗》云：“中秋朗月静天河，乌鹊南飞客恨多。寒色满窗明枕箪，清光凝露拂烟萝。桂枝斜汉流灵魄，蘋叶微风动细波。此夜空庭闻木叶，蒹葭霜积雁初过。”

　　《与僧话旧》云：“巾舄同时下翠微，旧游因话事多违。南朝古寺几僧在，北岭空林唯鸟归。莎径晚烟凝竹坞，石池香色染苔衣。此来相见又相别，即是关河朔雁飞。”

　　《经炀帝行宫》云：“此地曾经翠辇过，浮云流水竟如何。香消南国美人尽，怨入东风芳草多。残柳宫前空露叶，夕阳川上浩烟波。行人遥起广陵思，古渡月明闻棹歌。”

　　《咸阳怀古》云：“经过此地无穷事，一望凄然感废兴。渭水故都秦二世，咸阳秋草汉诸陵。天空绝塞闻边雁，叶尽孤村见夜灯。风景苍苍多少恨，寒山半出白云层。”

　　《长洲怀古》云：“野烧空原尽狄灰，吴王此地有楼台。千年事往人何在，半夜月明潮自来。白鸟影从江树没，清猿声入楚云哀。停车日晚荐蘋藻，风静寒塘花正开。”

　　沧，字蕴灵，大中进士也。

　　柳棠

　　东川柳棠，应进士举，才思优赡。杨尚书汝士作镇日，以一巨鱼杯饮之。棠不即饮，杨公以诗戏之曰：“文章谩道能吞凤，杯酒何曾解吃鱼。今日梓州张社会，应须遭这老尚书。”棠曰：“未向燕台逢厚礼，幸因社会接余欢。一鱼吃了终无愧，鹍化为鹏也不难。”初，棠与冯戡善，棠及第后，戡与诗曰：“桃花浪里成龙去，竹叶山头退鹢飞。”棠每于东川席上，狂纵日甚，诗忤杨公，云：“莫言名位未相俦，风月何曾阻献酬。前辈不须轻后辈，靖安今日在衡州。”靖安，李宗闵尚书，与杨公中外昆弟。东川益怒，为书让其座主高锴侍郎曰：“柳棠者，凶悖嚚傲，识者恶之。狡过仲容，才非犬子。且膺门之贵，岂宜有此生乎！”二公以书往返诘难，棠不任忧愓。其后参越巂军事而卒。

　　贺兰朋吉

　　《客舍喜友人相访》云：“荒居无四邻，谁肯访来频。古树秋中叶，他乡病里身。雁声风送急，萤影月流新。独为成名晚，多惭见友人。”

　　贾岛《寄朋吉》云：“往往东林下，花香似火焚。故园从小别，夜雨近秋闻。野菜连寒水，枯株簇古坟。泛舟同远客，寻寺入幽云。斜日扉多掩，荒田径细分。相思蝉几处，偶坐蝶成群。会宿曾论道，登高省议文。苦吟遥可想，边叶向纷纷。”

　　岛又有《夜喜贺兰三见访诗》云：“漏钟仍夜浅，时节欲秋分。泉聒栖松鹤，风除翳月云。踏苔行引兴，枕石卧论文。即此寻常静，来多只是君。”

　　崔珏

　　《岳阳楼晚望》云：“乾坤千里水云间，钓艇如萍去复还。楼上北风斜卷席，湖中西日倒衔山。怀沙有恨骚人往，鼓瑟无声帝子闲。何事黄昏尚凝睇，数行烟树接荆蛮。”

　　《哭李商隐》云：“成纪星郎字义山，适归黄壤抱长叹。词林枝叶三春尽，学海波澜一夜干。风雨已吹灯烛灭，姓名长在齿牙寒。应游物外攀琪树，便着霓裳上玉坛。”

　　《水精枕》云：“千年积雪万年冰，掌上初擎力不胜。南国旧知何处得，北方寒气此中凝。黄昏转烛萤飞沼，白日褰帘水在簪。蕲簟蜀琴相对好，裁诗乞与涤烦襟。”

　　《鸳鸯》云：“翠鬛红毛舞落晖，水禽情似此禽稀。暂分烟岛犹回首，只过寒塘亦并飞。映雾乍迷金殿冷，逐梭齐上玉人机。采兰无恨兰桡女，笑指中流羡尔归。”

　　珏作大魏公幕，与副车袁充常侍不叶，公俱荐之于朝。珏拜芸阁雠校。会有客以丝桐诣公，心善之，欲振其名，命以所乘马迎珏赏之。公为客请一篇，珏因以发其愤。诗云：“七条弦上五音寒，此艺知音自古难。唯有河南房次律，始终怜得董庭兰。”公大恚。

　　珏，字梦之，登大中进士第。

　　李义山《送珏往西川》云：“年少因何有旅愁，欲为东下更西游。一条雪浪吼巫峡，千里火云烧益州。卜肆至今多寂寞，酒炉从古擅风流。浣花笺纸桃红色，好好题诗咏玉钩。”

　　李洞

　　《上崇贤曹郎中》云：“闲坊宅枕穿宫水，听水分衾尽蜀僧。药杵声中捣残梦，茶铛影里煮孤灯。刑曹树荫千年井，华岳楼开万里冰。诗句变风官渐紧，夜涛春尽海边藤。”

　　《子规诗》云：“万古潇湘波上云，化为流血杜鹃身。长疑啄破青山色，只恐啼穿白月轮。花落玄宗归蜀道，雨飞工部宿江津。声声犹恐聒君耳，不见千愁一甑尘。”

　　洞，唐诸王孙也。常游西川，慕贾浪仙为诗，铸铜像其仪，事之如神。洞为《终南山诗》二十韵，句有“残阳高照蜀，败叶远浮泾。”复曰：“斸竹烟岚冻，偷湫雨雹腥。远平丹凤阙，冷射五侯厅。”《赠司空侍郎》云：“马饥餐落叶，鹤病晒残阳。”又曰：“卷箔清溪月，敲松紫阁书。”又《送僧》云：“越讲迎骑象，蕃斋忏射雕。”《上高仆射》曰：“征南破虏汉功臣，提剑归来万里身。闲倚凌云金柱看，形容消瘦老于真。”复曰：“药杵声中捣残梦，茶铛影里煮孤灯。”《送人归东南》云：“岛屿分诸国，星河共一天。”时人但诮其僻涩，而不能贵其奇峭，唯吴子华深知之。子华才力浩大，八面受敌，以韵著称，游刃颇攻骚雅，尝以百篇示洞。洞曰：“大兄所示百篇中，有一联绝唱，《西昌新亭》曰：‘暖漾鱼遗子，晴游鹿引麛。’”子华不怨所鄙，而喜所许。洞三榜裴公，第二榜策夜，帘前献诗：“公道此时如不得，昭陵恸哭一生休。”寻卒蜀中。裴公无子，人谓屈洞所致。裴公，贽也。

　　洞慕贾岛，铸其像顶戴，常念贾岛佛。而其诗体，又僻于贾。《北梦琐言》。

　　洞《终南山诗》云：“关内平田窄，东西截杳冥。雨侵诸县黑，云破九门青。暂看犹无暇，长栖信有灵。古苔先渍斗，积雾夜昏萤。怒恐撞天漏，深疑隐地形。盘根连北岳，转影落南溟。穷穴何山出，遮蛮上国宁。残阳高照蜀，败叶远浮泾。斸竹烟岚冻，偷湫雨雹腥。闲房僧灌顶，浴涧鹤遗翎。梯滑危缘索，云深静唱经。放泉经鹿睡，闻磬得人醒。踏逐神仙宅，敲开洞府扃。棋残秦士局，字缺晋公铭。一谷势当午，孤峰耸起丁。远平丹凤阙，冷射五侯厅。万丈冰声折，千寻树影亭。望中仙岛动，行处月轮馨。叠石移临砌，研胶泼上屏。明时献君寿，不假老人星。”

　　《送僧游南海》云：“春往海南边，秋闲半路蝉。鲸吞洗钵水，犀触点灯船。岛屿分诸国，星河共一天。长空却归日，松偃旧房前。”

　　《赋得送贾岛调长江》云：“敲炉吟雪月，谪出国西门。行傍长江影，愁深汩水魂。筇携过竹寺，琴典在花村。饥食山松子，谁知贾傅孙。”

　　《题维摩畅林居》云：“诸方游几腊，五夏五峰销。越讲迎骑象，蕃斋忏射雕。冷筇和雪倚，枯栎带云烧。从此西林老，瞥然三万朝。”

　　郑谷《哭洞诗》云：“自闻东蜀病，唯我最关情。若近长江死，想君胜再生。李生酷爱浪仙诗。瘴蒸丹旄湿，灯隔素帷清。塳树僧栽后，新蝉一两声。”

　　长孙翱

　　长孙翱、朱庆余各有《宫词》。翱词曰：“一道甘泉接御沟，上皇行处不曾秋。谁言水是无情物，也到宫前咽不流。”朱曰：“寂寂花时闭院门，美人相对泣琼轩。含情欲说宫中事，鹦鹉前头不敢言。”

　　崔橹

　　《春晚岳阳城言怀》云：“烟花零落过清明，异国光阴老客情。云梦夕阳愁里色，洞庭春浪坐来声。天边一与旧山别，江上几看芳草深。独凭栏杆意难写，暮笳鸣轧调孤城。”

　　《华清宫诗》云：“银河漾漾月辉辉，楼碍星边织女机。横玉叫云清似水，满空霜逐一声飞。”“障掩金鸡蓄祸机，翠华西拂蜀云飞。珠帘一闭朝元阁，不见人归见燕归。”“草遮回蹬绝鸣銮，云树深深碧殿寒。明月自来还自去，更无人倚玉栏杆。”“门横金锁悄无人，落日秋声渭水滨。红叶下山寒寂寂，湿云如梦雨如尘。”

　　橹慕杜紫微为诗。橹才情丽而近荡，有《无机集》三百篇，尤能咏物。如《梅花诗》曰：“强半瘦因前夜雪，数枝愁向晚天来。”复曰：“初开已入雕梁画，未落先愁玉笛吹。”《山鹊诗》曰：“云生柱础降龙地，露洗林峦放鹤天。”《莲花诗》云：“无人解把无尘袖，盛取残香尽日怜。”

　　橹有《酒失于虔州陆郎中肱以诗谢之》曰：“醉时颠蹶醒时羞，麴蘖推人不自由。叵耐一双穷相眼，不堪花卉在前头。”出《摭言》。

　　橹，大中时进士也。

　　《山路见花诗》曰：“晓红初折露香新，独立空山冷笑春。春意自知无主惜，恣风吹逐马蹄尘。”

　　《岸梅》云：“含情含怨一枝枝，斜压渔家短短篱。惹袖尚余香半日，向人如诉雨多时。初开偏称雕梁画，未落先愁玉笛吹。行客见来无去意，解帆烟浦为题诗。”

　　曹唐

　　《暮春戏赠吴端公》云：“年少英雄好丈夫，大家望拜汉金吾。闲眠晓日听鶗鴂，笑倚春风杖辘轳。深院吹笙从汉婢，静街调马任奚奴。牡丹花外帘钩下，独凭红肌捋虎须。”

　　《病马》云：“绿耳何年别渥洼，病来颜色半泥沙。四蹄不凿银砧裂，双眼慵开玉烛斜。堕月兔毛轻斛蔌，失云龙骨瘦牙槎。平原好放无人放，嘶向东风苜蓿花。”

　　尝寓江陵佛寺，寺有亭沼，唐得句曰：“水底有天春漠漠，人间无路月茫茫。”明日还坐沼上，有二妇人，素裳徐步，咏所吟诗，唐迫而讯之，不应，未十步而没。数日，唐亦殂，竟不成名。

　　“箫声欲尽月色苦，依旧汉家宫树秋。”《游仙》句。“看却龙髯攀不得，九霞零落鼎湖宫。”《仙都即景》句。“一曲哀歌茂陵道，汉家天子葬秋风。”句。“谁知汉武无仙骨，满灶黄金成白烟。”句。右张为取作《主客图》。

　　唐，字尧宾，桂州人。初为道士，后为使府从事。咸通中卒。作《游仙诗》百余篇，其友人曰：“尧宾曾作鬼诗。”唐曰：“何也？”曰：“‘水底有天春寂寂，人间无路月茫茫’，非鬼诗而何？”唐大哂。《游仙诗》今见一绝云：“静节先生几代孙，青娥曾接玉郎魂。春风流水还无赖，偷放桃花出洞门。”唐诗属对清切，如“鹧鸪思起歌声动，鸲鹆身翻舞袖齐”，“斩蛟青海上，射虎黑山头”，此类颇多。

　　于武陵

　　《孤云诗》云：“南北各万里，有云心更闲。因风离海上，伴月到人间。洛浦少高一作佳。树，长安无旧山。徘徊不可驻，漠漠又东还。”

　　《客中》云：“楚人歌竹枝，游子泪沾衣。异国久为客，寒宵频梦归。一封书未返，千树叶皆飞。南度洞庭水，更应消息稀。”

　　《长信宫》云：“箪凉秋气初，长信恨何如。拂黛月生指，理发云满梳。一从悲画扇，几度泣前鱼。坐听南宫乐，清风摇翠裾。”

　　武陵，会昌时诗人也。

　　“白日不西落，红尘应亦深。”《东门路》句。“青山如有利，白石亦成尘。”《寻山》句。“四海少年路，千川无定波。”《送客东归》句。右张为取作《主客图》。

　　霍总

　　《郡楼望九华歌》云：“楼上坐见九子峰，翠云赤日光溶溶。有时朝昏变疏密，八峰和烟一峰出。有时风卷天雨晴，聚立连连如弟兄。阳乌生子偶成数，丹凤养雏同此名。日日遥看机已静，未离尘躅思真境。子明龙驾腾九垓，陵阳相对空崔嵬。玉浆瑶草不可见，自有神仙风马来。”

　　武元衡尝有《送总诗》云：“瑟丝箫管怨津楼，三奏行人醉不留。别后相思江一岸，落花飞处杜鹃愁。”

　　总，咸通时为池州刺史。

　　刘鲁风

　　鲁风江西投谒所知，颇为典客所阻，因赋一绝曰：“万卷书生刘鲁风，烟波万里谒文翁。无钱乞与韩知客，名纸毛生不肯通。”

　　鲁风，张又新客也。又新《水记》曰：“予刺九江，有客李滂，门士刘鲁风。”

　　自贞元后，唐文甚振，以文学科第为一时之荣。及其弊也，士子豪气骂吻，游诸侯门，诸侯望而畏之。如刘鲁风、姚岩保、柳棠、平曾之徒，其文皆不足取。余故载之者，以见当时诸侯争取誉于文士，此盖外重内轻之牙蘖。如李益者，一时文宗，犹曰：“感恩知有地，不上望京楼。”其后如李山甫辈，以一名第之失，至挟方镇，劫宰辅，则又有甚焉者矣。一篇一韵，初若虚文，而治乱之萌系焉。余以是知其不可忽也。

　　卢尚卿

　　咸通十一年，以庞勋盗据徐州，久屯戍卒，连年飞挽，物力方虚，因诏权亭贡举一年。是岁，尚卿自至阙，闻诏而回，乃赋《东归诗》曰：“九重丹诏下尘埃，深锁文闱罢选才。桂树放教遮月长，杏园终待隔年开。自从玉帐论兵后，不许金门谏猎来。今日灞陵桥上过，路人应笑腊前回。”

　　尚卿，至僖宗中和二年始登第于蜀。  
　 
卷五十九

　　薛莹　禇载　汪遵　萧遘　卢渥　李讷　崔元范　杨知至　封彦卿　卢邺　高湘　卢溵　滕倪　林杰　李明远　李章武　郭圆　薛逢　张宏靖附韩察　崔恭　崔公信　陆瀍　胡证　高铢　张贾

　　薛莹

　　《中秋月》云：“三十六旬盈复缺，百年堪喜又堪伤。劝君莫惜登楼望，云放婵娟不久长。”

　　禇载

　　《云诗》云：“尽日看云首不回，无心都大似无才。可怜光彩一片玉，万里青天何处来。”

　　《贺赵观文重试及第》云：“一枝仙桂两回春，始觉文章可致身。已把色丝要上第，又将彩笔冠群伦。龙泉再淬方知利，火浣重烧转更新。今日街头看御榜，大能荣耀苦心人。”案观文乾宁二年崔凝下第八人登第，是年命陆辰重试，而观文为榜首。

　　陆威为郎官，载以文投献，数字犯其家讳，威因矍然。载寻以笺致谢曰：“曹兴之图画虽精，终惭误笔；殷浩之矜持太过，翻达空函。”

　　载，字厚之，登乾宁进士第。

　　汪遵

　　《五湖诗》曰：“已立平吴霸越功，片帆高扬五湖风。不知战国纵横者，谁似陶朱得始终。”

　　《渑池》云：“西秦北赵各称高，池上张筵列我曹。何事君王亲击缶，相如有剑可吹毛。”

　　《函谷关》云：“脱祸东奔壮气催，马如飞电势如雷。当时若不听弹铗，那得关门夜半开。”

　　遵幼为吏，许棠应二十余举，遵犹在胥徒，善为绝句诗而深晦密。一旦辞役就贡，会棠送客至灞浐间，遇遵于途，讯曰：“何事至京？”遵曰：“就贡。”棠怒曰：“小吏无礼。”后遵成名五年，棠始登第。

　　“秦筑长城比铁牢，蕃戎不敢过临洮。虽然万里连云际，争及尧阶三尺高。”遵《长城诗》也，得名于时。

　　遵，宣城人，登咸通七年进士第。许棠，其乡人也。

　　“水泉花木好高眠，嵩少纵横满目前。惆怅人间不平事，今朝身在海南边。”遵《题李太尉平泉庄诗》也。

　　萧遘

　　《春诗》云：“南国韶光早，春风送腊来。水堤烟报柳，山寺雪惊梅。练色铺江晚，潮声逐渚回。青旗问沽酒，何处拨寒醅。”

　　萧与韦保衡同年登第，保衡以幸进，而萧自标致，衡衔之。既相，摘萧之失，贬播州司马。途经三峡，月夜赋诗自悼，惧其见害。若有人告曰：“公其勿忧，余当为禁御。”萧后为相。

　　卢渥

　　渥，字子章，轩冕之盛，近代无比，伯仲四人，咸居显列。乾符初，母忧服阕，渥自前中书舍人拜陕府观察使，弟绍前长安令除给事中，弟沅自前集贤校理除左拾遗，弟沼自畿尉迁监察御史，诏书叠至，士族荣之。及赴任陕郊，洛城自居守分司朝臣已下，互设祖筵，洛城为之一空，都人耸观，亘数十里。渥《题嘉祥驿诗》曰：“交亲荣饯洛城空，秉钺戎装上将同。星使自天丹诏下，雕鞍照地数程中。马嘶静谷声偏响，旆映晴山色更红。到后定知人易化，满街棠树有遗风。”

　　渥在举场，甚有时称。曾于浐水逆旅，遇宣宗微行，意其贵人，敛身避之。帝呼与相见，乃自称进士卢渥。帝请诗卷袖之而去。它日对宰臣语及卢渥，令主司擢第。宰臣问渥与主上有何阶缘，渥具陈其由。时亦不以为忝。

　　渥应举之岁，偶临御沟，见一红叶，叶上有绝句，置于巾箱，或呈于同志。及宣宗放宫人，初下诏，许从百官司吏，独不许贡举人。卢后一任范阳，获其退宫人，睹红叶而吁怨久之，曰：“当时偶题随流，不谓郎君收藏巾箧。”验其书，无不惊讶。诗曰：“水流何太急，深宫尽日闲。殷勤谢红叶，好去到人间。”出《本事诗》。

　　唐末，渥自陕府廉察入朝知举，遇巢寇犯阙，不及终场。赵崇戏之曰：“出场不生养主司也。”盖卢氏未尝知举，卢相携耻之，拔为主文，卒不果。渥终检校司徒。

　　李讷

　　李尚书讷为浙东廉使，夜登越城楼，闻歌曰：“雁门山上雁初飞。”其声激切，召至，曰：“去籍之妓盛小丛也。”时察院崔侍御元范，自府幕赴阙庭，李饯之，命小丛歌饯，在座各为一绝赠送之。崔下句云：“独向柏台为老吏。”或曰：“侍御凤阁中书，即其程也，何老于柏台？请改之。”崔不可。是年秋，崔鞠狱谯中，乃终于柏台之任。讷诗云：“绣衣奔命去情多，南国佳人敛翠娥。曾向教坊听国乐，为君重唱盛丛歌。”

　　讷，故侍郎建字杓直之子，字敦正。大中时为浙东观察使，卒于兵部尚书。

　　崔元范

　　元范诗云：“羊公留宴岘山亭，洛浦高歌五夜情。独向柏台为老吏，可怜林木响余声。”

　　元范，以监察御史为浙东幕府。

　　杨知至

　　知至诗云：“赵燕能歌有几人，为花回雪似含声。频随御史西归去，谁伴文翁怨九春。”

　　知至时为浙东团练判官。

　　会昌四年，王起奏五人：杨知至、刑部尚书汝士之子。源重、故相牛僧孺之甥。郑朴、河东节度使崔永式女婿。杨严、监察御史发之弟。窦缄，故相易直之子。有旨令送所试杂文，付翰林重考覆。续奉进止。杨严一人，宜与及第，源重等四人落下。知至因以长句呈同年曰：“由来梁燕与冥鸿，不合翩翩向碧空。寒谷谩劳邹氏律，长天独遇宋都风。此时泣玉情虽异，它日衔环事亦同。二月春光正摇荡，无因得醉杏园中。”

　　知至，字几之。登进士第，为宰相刘瞻所善，擢累户部侍郎。

　　封彦卿

　　彦卿诗云：“莲府才为绿水滨，庾杲之在王俭幕府，似芙蓉泛绿水，故有此句。忽乘骢马入咸秦。为君唱作西歌调，日暮偏伤去住人。”

　　彦卿，大中进士第，为浙东观察判官，户部尚书敖之子。

　　卢邺

　　邺诗云：“何郎载酒别贤侯，更吐歌珠宴庾楼。莫道江南不同醉，即陪舟楫上京沟。”

　　邺，大中四年登第，为浙东观察使。

　　高湘

　　湘诗云：“谢安春渚饯袁宏，千里仁风一扇清。歌黛惨时方酩酊，不知公子重飞觥。”唐父子之学三家：高锴子湘、湜，于邵子允躬，崔郾子瑶。唯崔氏相去只二十年。咸通末，路岩作相，除不附己者十司户，崔沆循州，李渎绣州，萧连播州，崔彦融雷州，张颜潘州，李贶勤州，杜裔休端州，杜彦林义州，李藻费州，湘高州。湘与兄湜不睦，湜为中书舍人，与岩善。湘到任，愤湜不佑己，尝赋诗曰：“唯有高州是当家。”

　　湘，字浚之，锴之子，为右谏议大夫。

　　卢溵

　　溵诗云：“乌台上客绣衣公，共捧天书静境中。桃朵不须歌白苎，耶溪暮雨起樵风。”

　　溵，浙东处士也。

　　滕倪

　　滕倪苦心为新诗，嘉声早播。远之吉州，谒宗人太守郎中迈。迈每吟其句云：“白发不能容相国，也同闲客满头生。”又《题鹭鹚障子》云：“映水有深意，见人无惧心。”迈曰：“魏文惜陈思之学，潘安褒正叔之文，贵集一家之盛如此。”倪逼秋试，捧笈告游，留诗为别。滕君得之，怅然曰：“是必不祥。”倪至秋，逝于商于馆舍，闻者莫不伤焉。倪诗曰：“秋初江上别旌旗，故国无家泪欲垂。千里未知投足处，前程便是听猿时。误攻文字身空老，却返渔樵计已迟。羽翼雕零飞不得，丹霄无路接差池。”

　　林杰

　　林杰，字智周，幼而秀异，言则成文。年六岁，请举童子。时父肃为闽府大将，性乐善，尤好聚书，又妙于手谭，当时名公多与之交。及有是子，益大其门。廉使崔侍郎于函与迁职，乡人荣之。杰五岁，父携行至王仙君霸坛，戏问童子能诗乎？杰口占云：“羽客已登仙路去，丹炉草木尽雕残。不知千载归何日，空使时人扫旧坛。”父初不谓眇岁之作，遽臻于此，群亲益惊异，递相传讽。自此日课所为，未几盈轴。明年，遂献唐中丞扶。唐既伸幅窥吟，耸尔骇叹，命子弟延入学院。时会七夕，赋《乞巧诗》，杰援笔曰：“七夕今宵看碧霄，牛郎织女渡河桥。家家乞巧望秋月，穿尽红丝几百条。”唐叹曰：“真神童耳！”杰又精于琴棋草隶，俱自天然，不烦师授。唐因与宾从棋，或全局输者，令罩之勿触，取童子来，继终其事。杰必指纵出奇，往往返胜，曲尽其妙，时谓神助。后复业词赋，颇振声问。有《仙客入壶中赋》云：“仙客以变化随形，逍遥放情。处于外则一壶斯在，入其中则万象俱呈。飞阁重楼，不是人间之状；奇花异木，无非物外之名。”至九岁，谒卢大夫贞、黎常侍植，无不嘉奖。寻就宾庑，日在宴筵。李侍御远、赵支使格，深所知仰，不舍斯须。

　　《和赵支使咏荔枝诗》云：“金盘摘下排朱颗，红壳开时饮玉浆。”郑副使立作《奇童传》，刘制置潼为序以贻之。至年十七，方结束琴书，将西迈而殂。

　　李明远

　　宣宗时，太仆卿韦觐，以祷醮之故，为女巫诬告。帝知其冤，诏诛巫，谪觐潘州司马。李明远时为监察御史，有诗曰：“北鸟飞不到，南人谁去游。天涯浮瘴水，岭外向潘州。草木春秋暮，猿猱日夜愁。定知迁客泪，应只对君流。”

　　李章武

　　大和末，敕僧尼试经，不通者勒还俗。章武为成都少尹，有山僧云：“禅观有年，未尝念经。今被追试，前业弃矣。”章武赠诗曰：“南宗尚许通方便，何处心中更念经。好去苾篘云水畔，何山松柏不青青。”谕主者特免试。

　　郭圆

　　世传张延赏、韦皋持节剑南相代之事，颇为延赏之耻。郭泗滨圆诗曰：“宣父从周又适秦，昔贤虽少出风尘。当时甚讶张延赏，不识韦皋是贵人。”

　　《南部新书》云：“韦皋见辱于张延赏，崔圆受薄于李彦允，皆丈人子婿，为西川交代。”

　　圆，会昌中，检校司门外郎，为剑南李固言从事。

　　薛逢子庭珪

　　逢字陶臣，蒲州人，会昌进士。初与刘瑑交，会瑑当国，有荐逢知制诰者。瑑猥曰：“先朝以两省官给事、舍人先治州县，乃得除。逢未试州，执不可。”乃出刺巴州。而杨收、王铎同牒署。收辅政，逢有诗，微辞讥讪。收衔之，复斥蓬、绵二州刺史。铎为相，又以诗訾铎云：“昨日鸿毛万钧重，今朝山岳一毫轻。”遂不见齿。终于秘书监。

　　《题黄花驿》云：“孤戍迢迢蜀路长，鸟鸣山馆客思乡。更看绝顶烟霞外，数树岩花照夕阳。”

　　《元日田家》云：“南村晴雪北村梅，树里茅檐晓尽开。蛮榼出门儿妇去，鸟飞迎路女郎来。相逢但祝新正寿，对举那愁暮景催。长笑士林因管别，一官轻是十年回。”

　　《贺杨收作相诗》云：“阙下憧憧车马尘，沉浮相次宦游身。须知金印朝天客，同是沙堤避路人。威凤偶时因瑞圣，应龙无水谩通神。立门不是趋时客，始向穷途学问津。”

　　逢命一道士貌真，自为赞曰：“壮哉薛逢，长七尺五寸。”于是绝笔，终未能续。一旦，忽一羽衣诣门，见真赞，命笔续之云：“手把金锤，凿开混沌。”长揖而去，不知所之。逢《凿开混沌赋》得名也。

　　《汉武帝词》云：“武帝清斋夜筑坛，自斟明水醮仙官。殿前童女移香案，云际金人捧露盘。绛节有时还入梦，碧桃何处更骖鸾。茂陵烟雨埋弓剑，石马无声蔓草寒。”

　　张宏靖

　　宏靖为太原节度使，有《山亭怀古诗》云：“丛石依古城，悬泉洒清池。高低袤丈内，衡霍相蔽亏。归田竟何因，为郡岂所宜。谁能辨大野，寄适聊在斯。”

　　节度判官、侍御史韩察和云：“公府政多暇，思与仁智全。为山想岩穴，引水听潺湲。轩冕迹自逸，尘俗无由牵。苍生方瞩望，讵得赋归田。”

　　节度副使、检校右散骑常侍崔恭和云：“高情乐闲放，寄迹山水中。朝霞铺座右，虚白贮清风。潜窦激飞泉，石路跻且崇。步武有胜概，不与俗情同。”恭能文，尝叙《梁肃文集》。

　　观察判官兼殿中侍御史崔公信和云：“叠石状崖巘，翠含城上楼。前移卢霍峰，远带沅湘流。潇洒主人静，夤缘芳径幽。清辉在昏旦，岂异东山游。”

　　给事中陆瀍和云：“激水泻飞瀑，寄怀良在兹。如何谢安石，要结东山期。入座兰蕙馥，当轩松桂滋。于焉悟幽道，境寂心自怡。”

　　左金吾卫大将军胡证和云：“飞泉天台状，峭石蓬莱姿。潺湲与青翠，咫尺当幽奇。居然尽精道，得以书妍词。岂无他山胜，懿此清轩墀。”

　　节度判官、监察御史高铢和云：“斗石类岩巘，飞流泻潺湲。远壑檐宇际，孤鸾雉堞间。何必到海岳，境幽机自闲。兹焉得高趣，高步谢东山。”

　　尚书左丞张贾和云：“中庭起崖谷，漱玉下涟漪。丹丘谁云远，寓象得心期。岂不贵钟鼎，至怀在希夷。唯当蓬莱阁，灵凤复来仪。”贾，宏靖从侄也。

　　节度掌书记、监察御史李德裕和云：“岩石在朱户，风泉当翠楼。始知岘亭赏，难与清辉留。余景澹将夕，凝岚轻欲收。东山有归志，亦接赤松游。”

　　宏靖，字元理。元和中，自宰相出为河东节度使。

　　公信，登元和元年进士第。宏靖帅太原，辟为掌记。后以德裕代之，以公信为观察判官。

　　瀍，登正元元年进士第。

　　证，河东人，举进士第。元和十三年，自振武节度使召任金吾大将军。赵宗儒镇河中，证时建节赴振武，备桑梓礼入谒，持刺称百姓。《献赵公诗》云：“诗书入京国，旌旆过乡关。”州里荣之。出《因话录》。退之《奉酬振武胡十二丈大夫诗》云：“倾朝共羡宠光频，半岁迁腾作虎臣。弩矢前驱烦县令，一云戎旆暂停辞社树。里门先下敬乡人。横飞玉盏家山晓，远蹀金珂塞草春。自笑平生夸胆气，不离文字鬓毛新。”

　　恭，终汾州刺史。

　　铢，字权仲。既擢第，为宏靖幕府。后为太常卿。

　　贾为韦夏卿所知，后至达官。初以侍御史为华州上佐，以诗赠刘梦得云：“夫子生知者，相期妙理中。”梦得以忘言之句别之曰：“束简下高阁，买符驱短辕。故人惜分袂，结念醉芳樽。切切别思缠，萧萧征骑烦。临归无限意，相视却忘言。”  
卷六十

　　李节　费冠卿　刘虚白　萧建　袁不约　孙纬　周祚　崔澹　卢频　李廓　李频　贾驰　薛能　曹邺　裴虔余　陈陶

　　李节

　　《送潭州道林疏言禅师太原取经诗序》云：“会昌季年，武宗大剪释氏，巾其徒且数万人，民隶其居，容貌于土木者沉诸水，言词于纸素者烈诸火。分命御史乘驲走天下，察敢隐匿者罪之。由是天下名祠珍宇，毁撤如扫。天子建号之初，雪释氏之不可废也，诏徐复之。而自湖已南，远人畏法，不能酌朝廷之体，前时焚撤书像，殆无遗者。故虽明命复许创立，莫能得其书。道林寺，湘川之胜游也，有释疏言，警辩有谋。独曰：‘太原府国家旧都，多释祠。我闻其帅司空范阳公，天下仁人，我第往求释氏遗文，以惠湘川之人，宜其听我而助成之矣。’即杖而北游，既上谒军门，范阳公果诺之。因四求散逸不成蕴帙者，至释祠而不见焚而副剩者，又命讲丐以补缮缺漏者，月未几，凡得释经五千四十八卷。以大中九年秋八月，辇自河东而归于湘焉。喜释氏之助世，既言之矣。向非我君洞察理源，其何能复立之，即既立之，且亡其书，非有疏言识远而诚坚，孰克宏之耶！吾嘉疏言奉君之令，演释之宗，不惮寒暑之勤，德及远人，为叙其事，且赠以诗。”诗曰：“湘川狺狺兮俗犷且佷，利杀业偷兮吏莫之训，繄释氏兮易暴使仁，释何在兮释在斯文。湘水滔滔兮四望何依，猿狖腾拏兮云树飞飞。月沉浦兮烟暝山，樯席卷兮橹床闲。偃仰兮啸咏，鼓长江兮何时还。湘川超忽兮落日晼晼，松覆秋亭兮兰被春苑。上人去兮几千里，何日同游兮湘川水。”

　　节，登大中进士第。

　　费冠卿

　　《闲居即事》云：“生计唯将三尺僮，学他贤者隐墙东。照眠夜后多因月，扫地春来只藉风。几处旌旗驱战士，一园青草伴衰翁。子房仙去孔明死，更有何人解指踪。”

　　《酬范中丞见惠》云：“花宫柳陌正从行，紫袂金鞍问姓名。战国方须礼干木，康时何必重侯嬴。捧将束帛山僮喜，传示银钩邑客惊。直为云泥相去远，一言知己杀身轻。”

　　《秋日与泠然上人寺庄观稼》云：“世人从扰扰，独自爱身闲。美景当新霁，随僧过远山。村桥出秋稼，空翠落澄湾。唯有中林犬，犹应望我还。”

　　《题中峰》云：“中峰高拄泬寥天，上有茅庵与石泉。晴景猎人曾望见，青蓝色里一僧禅。”

　　《蒙召拜拾遗书情二首》云：“拾遗帝侧知难得，官紧才微恐不胜。好是中朝绝亲友，九华山下诏来征。”又云：“三千里外一微臣，二十年来任运身。今日忽蒙天子召，自惭惊动国中人。”

　　《桂树藤》云：“本为独立难，寄彼高树枝。蔓衍数条远，溟蒙千朵垂。向日助成阴，当风藉持危。谁言柔可屈，坐见蟠蛟螭。”

　　《枕流石》云：“不为幽崖隐，古色涵空出。愿以清泚流，鉴此坚贞质。傍临玉光润，时泻苔花密。往往惊游鳞，尚疑垂钓日。”

　　冠卿，字子军，池州人。《久居京师感怀诗》云：“萤烛不为苦，求名始辛酸。上国无交亲，请谒多少难。九月风到面，羞汗成冰片。求名俟公道，名与公道远。力尽得一名，他喜我且轻。家书十年绝，归去知谁荣。马嘶渭桥柳，特地起愁声。”登元和二年第，母卒，既葬而归，叹曰：“干禄养亲耳，得禄而亲丧，何以禄为！”遂隐池州九华山。长庆中，殿院李行修举其孝节，拜右拾遗。制曰：“前进士费冠卿，常预计偕，以文中第，禄不及于荣养，恨每积于永怀。迩来屏身丘园，绝迹仕进，守其志性，十有五年，峻节无用，清飚自远。夫旌孝行、举逸人，所以厚风俗而敦名教也。宜承高奖，以儆薄夫。擢参近侍之荣，载伫移忠之效。”冠卿竟不应命。

　　杜荀鹤有诗吊其墓曰：“凡吊先生者，多伤荆棘间。不知三尺墓，高却九华山。天地有何外，子孙无亦闲。当时若征起，未必得身还。”

　　冠卿以拾遗召不起，赋诗云：“君亲同是先王道，何如骨肉一处老。也知臣不合佐时，自古荣华谁可保。”

　　姚合尝寄诗云：“逍遥缯缴外，高鸟与潜鱼。阙下无朝籍，林间有诏书。夜眠幽洞石，晓饭白云蔬。四海人空老，九华君独居。此心谁复识，日与世相疏。”

　　李群玉《经费拾遗故居》云：“云卧竟不起，少微空损光。惟应孔北海，为立郑公乡。旧馆苔藓合，幽斋松菊荒。空余书带草，日日上阶长。”

　　刘虚白

　　竟陵人。刘虚白擢进士第，嗜酒，有诗云：“知道醉乡无户税，任他荒却下丹田。”出《北梦琐言》。

　　虚白与卢坦交友，坦主文，虚白于帘前献一绝云：“二十年前此夜中，一般灯烛一般风。不知岁月能多少，犹着麻衣待至公。”

　　萧建

　　建与费冠卿同时，建寄冠卿云：“见说九华峰上寺，日宫犹在下方开。其中幽境客难到，请为诗中图画来。”冠卿答诗云：“自地上青峰，悬崖一万重。践危频侧足，登堑半齐胸。飞狖啼攀桂，游人喘倚松。入林寒瘁瘁，近瀑雨蒙蒙。径滑石棱上，寺开山掌中。幡花扑净地，台殿印晴空。胜境层层别，高僧院院逢。泉鱼候洗钵，老玃戏撞钟。外户凭云掩，中厨课水舂。搜泥时和面，拾橡半添穜。渡壑缘槎险，持灯入洞穷。夹天开壁峭，透石感波雄。涧蔼清无土，潭深碧有龙。畬田一片净，谷树万株浓。野客登临惯，山房幽寂同。寒炉树根火，夏牖竹梢风。边鄙筹贤相，黔黎托圣躬。君能弃名利，岁晏一相逢。”

　　建，登进士第，终礼部侍郎。

　　袁不约

　　不约有深秋之句云：“愁声秋绕杵，寒色碧归山。”又有客去之句云：“送将欢笑去，收得寂寥回。”张为取二联于《主客图》。

　　范栌云：“李固言在成都，则李珪郎中、郭圆员外、陈会端公、袁不约侍郎、来择书记、薛重诗事皆远从公。可谓莲幕之盛。”

　　不约，登长庆三年第。

　　孙纬

　　《中秋夜思郑延美有作》云：“中秋中夜月，世说慑妖精。顾兔云初蔽，长蛇谁与勍。未追良友玩，安用玉轮盈。此意人谁谕，裁诗寄禁城。”

　　纬，咸通八年宏词登科。

　　周祚

　　“莫道春花独照人，秋花未必怯青春。四时风雨没时节，共保松筠根底尘。”祚以此诗得名，张为取作《主客图》。

　　崔澹

　　“怪得轻风送异香，娉婷仙子曳霓裳。惟忧错认偷桃客，曼倩曾为汉侍郎。”澹《赠美人》。太中末，崔铉自平章事镇淮海，杨收为支使，收状云：“前时里巷，初迎避马之威；今日藩垣，便仰问牛之代。”澹之词也。

　　澹终于吏部侍郎。

　　卢频

　　《峡蝶行》云：“东园宫草绿，上下飞相逐。君恩不禁春，昨夜花中宿。”

　　《东西行》云：“种荷玉盆里，不及沟中水。养雉黄金笼，见草心先喜。”

　　频又有“春泪烂罗绮，泣声抽恨多。莫滴芙蓉池，愁伤连蒂荷。”句。“一朵花叶飞，一枝花光彩。美人惜花心，但愿春长在。”句。右张为取作《主客图》

　　李廓

　　《夏日途中》云：“树夹炎风路，行人正午稀。初蝉数声起，戏蝶一团飞。日色欺清镜，槐膏点白衣。无成归故里，自觉少光辉。”

　　廓，李程之子也。登元和进士第。大中中，拜武宁节度使，不能治军。补阙郑鲁言：“新麦未登，徐必乱。”既而军乱，果逐廓。按《旧史》：“廓有诗名，大中末，累官至颍州刺史，再为观察使。子昼，亦登进士第。”

　　廓《长安少年行》云：“金紫少年郎，绕街鞍马狂。身从左中尉，官属右春坊。刬戴杨州帽，重薰异国香。垂鞭踏青草，来去杏园芳。”“追逐轻薄伴，闲游不着绯。长拢出猎马，数换打毬衣。晓日寻花去，春风带酒归。青楼无昼夜，歌舞歇时稀。”“日高春睡足，帖马赏年华。倒插银鱼袋，行随金犊车。还携新市酒，远醉曲江花。几度归侵黑，金吾送到家。”“好胜耽长夜，天明烛满楼。留人看独脚，赌马换偏头。乐奏曾无歇，杯巡不暂休。时时遥冷笑，怪客有春秋。”“遨游携艳妓，装束似男儿。杯酒逢花住，笙歌簇马吹。莺声催曲急，春色送归迟。不以闻街鼓，华筵待月移。”“赏春唯逐胜，大宅可曾归。不乐还逃席，多狂惯衩衣。歌人踏日起，语燕卷帘飞。妇好唯相妒，倡楼不醉稀。”“戟门连日闭，苦饮惜残春。开锁通新客，教姬屈醉人。倩歌牵白马，自舞踏红茵。时辈皆相许，平生不负身。”“新年高殿上，始见有光辉。玉雁排方带，金鹅立仗衣。酒深和碗赐，马疾打珂飞。朝下人争看，香街意气归。”“游市慵骑马，随姬入座车。楼边听歌吹，帘外市钗花。乐眼从人闹，归心畏日斜。苍头来去报，饮伴到倡家。”“小妇教鹦鹉，头边唤醉醒。犬娇眠玉箪，鹰掣撼金铃。碧地攒花障，红泥待客亭。虽然长按曲，不饮不曾听。”

　　《鸡鸣曲》云：“星稀月没入五更，胶胶角角鸡初鸣。征人牵马出门立，辞妾欲向安西行。再鸣引颈檐头下，月中角声催上马。才分地色第二鸣，旌旆红尘已出城。妇人上城乱招手，夫婿不闻遥哭声。长恨鸡鸣别时苦，不遣鸡栖近窗户。”

　　《镜听词》云：“匣中取镜祠灶王，罗衣掩尽明月光。昔时长着照容色，今夜潜将听消息。门前地黑人来稀，无人错道朝夕归。更深弱体冷如铁，绣带菱花怀里热。铜片铜片如有灵，愿得照见行人千里形。”

　　《猛士行》云：“战鼓惊沙恶天色，猛士虬须眼前黑。单于衣锦日行兵，阵头走马生擒得。幽并少年不敢轻，虎狼窟里空手行。”

　　《送振武将军》云：“叶叶归边骑，风头万里干。金装腰带重，锦缝耳衣寒。芦酒烧蓬暖，霜鸿捻箭看。黄河古城道，秋雪白漫漫。”

　　小说载：“廓从其父程过三亭渡，为小石隐，足痛，以呼父。程曰：‘太华峰头，见有仙人手迹；黄河滩里，争得隐人脚跟。’”

　　廓《落第诗》云：“榜前潜制泪，众里自嫌身。气味如中酒，情怀似别人。暖风张乐席，晴日看花尘。尽是添愁处，深居乞过春。”

　　姚合有《送李廓侍郎赴夏州诗》云：“酬恩不顾名，走马觉身轻。迢递河边路，苍茫塞上城。沙寒无宿雁，敌近少闲兵。饮罢挥鞭去，傍人意气生。”

　　李频

　　频，字德新，睦州人。与里人方干善。给事中姚合名为诗，士多归重。频走千里，丐其品藻，合大加奖挹，以女妻之。乾符中，以工部外郎为建州刺史，卒。

　　《吴州月夜与曹太尉话别诗》云：“早晚更看吴苑月，西斋长忆月当窗。不知明夜谁家见，应照离人隔楚江。”

　　《送茶山人归洞庭》云：“却共孤云去，高眠最上峰。半湖垂早月，中路入疏钟。秋尽虫声急，夜深山雨重。当时同隐者，分得几株松。”

　　《湖口送友人》云：“中流欲暮见湘烟，苇岸无穷接楚田。去雁远冲云梦泽，离人独上洞庭船。风波尽日依山转，星汉通宵向水连。零落梅花过残腊，故园归去及新年。”

　　《过四皓庙》云：“东西南北人，高迹自相亲。天下已归汉，山中犹避秦。龙楼曾作客，鹤氅不为臣。独有千年后，青青庙木春。”

　　《陕下怀归》云：“故园何处在，零落五湖东。日暮无来客，天寒有去鸿。大河冰彻塞，高岳雪连空。独夜悬归思，迢迢永漏中。”

　　郑谷《哭建州李员外诗》云：“今归终故里，末岁道如初。旧友谁为志，清风岂易书。雨坟生野蕨，乡奠钓金鱼。独夜吟还泣，前年伴直庐。”

　　罗隐《题方干诗》云：“中间李建州，夏汭偶同游。顾我论佳句，推君最上流。九霄无鹤板，双鬓老渔舟。世难方如此，何当浣旅愁。”

　　姚合《答频诗》云：“一年离九陌，壁上挂朝袍。物外诗情远，人间酒味高。思归知病长，失寝觉勤劳。衰老无多思，因君把笔毫。”

　　贾驰

　　《秋入关诗》云：“河上微风来，关头树初湿。今朝关城吏，又见孤客入。上国谁与期，西来徒自急。”

　　驰，唐末人。会昌间，陆贞洞、王涤辈题三乡诗，驰后留赠云：“壁古字未灭，声长响不绝。蕙质本如云，松心应耐雪。耿耿离幽谷，悠悠望瓯越。杞妇哭夫时，城崩无此说。”

　　驰有《秋入关诗》及“东风吹晓霜，雪鸟双双来”之句，张为取作《主客图》

　　薛能

　　能，字大拙，汾州人。会昌六年进士。大中八年，平判入等，补盩厔尉，辟太原陕虢河阳从事。李福镇滑州，表观察判官，历侍御史、都官、刑部员外郎。福徙西川，取为节度副使。咸通中，摄嘉州刺史。归朝迁主客、度支、刑部郎中。俄刺同州。京兆尹温璋贬，命权知尹事。出领感化节度，入授工部尚书。复节度徐州，徙忠武。广明元年，徐兵赴溵水，经许，能以前帅徐军吏怀恩，馆之州内。许军惧徐人见袭，大将周岌因众怒逐能，自称留后。能全家遇害。

　　能《申湖诗》云：“昔年依峡寺，每日见申湖。下泪重来此，知心一已无。雨霖舟色暗，岸拔木形枯。旧境深相恼，新春宛不殊。方来寻熟侣，起去恨惊凫。忍事花何笑，喧吟瀑正粗。堪忧从宦到，倍遣曩怀孤。上马终回首，傍人怪感吁。”

　　《谢刘相寄天柱茶》云：“两串春团敌夜光，名题天柱印维杨。偷嫌曼倩桃无味，捣觉嫦娥药不香。惜恐被分缘利市，尽应难觅为供堂。粗官寄与真抛却，赖有诗情合得尝。”

　　《献仆射相公》云：“清如冰玉重如山，百辟严趋礼绝攀。强虏外闻应破胆，平人长见尽开颜。朝廷有道青春好，门馆无私白昼闲。致却垂衣更何事，几多诗合咏关关。”

　　从事蜀川日，每短诸葛功业，其诗曰：“流运有功终是挠，阴符多术得非奸。”又云：“阵图谁许可，庙貎我揶揄。”又云：“焚却蜀书宜不读，武侯无可律吾身。”能后镇徐州，《上元夜偶作》云：“谁见将军心似海，四更亲领万人游。”自负如此。果军乱被害。

　　《上元诗》：“偃王灯塔古徐州，二十年来乐事休。此日将军心似海，四更身领万人游。”又云：“十万军城百万灯，酥油香暖夜如蒸。红妆满地烟光好，只恐笙歌引上升。”其后死于徐州。

　　能镇徐，慕容溥、刘巨容、周岌俱在麾下，来数年，溥镇徐，巨容镇襄，岌镇许，俱假端揆。故能诗曰：“旧将已为三仆射，病身犹是六尚书。”

　　能《题后集》曰：“诗源何代失澄清，处处狂波污后生。常感道孤吟有泪，却缘风坏语无情。难甘恶少欺韩信，枉被诸侯杀祢衡。纵到缑山也无益，四方联络尽蛙声。”

　　“青春背我堂堂去，白发催人故故生。”此能诗也，然无子美大体丰度。

　　郑谷《读许昌诗集有作》云：“篇篇高且真，真为国风陈。澹伫虽师古，纵横得意新。剪裁成几帙，近世诗人游作，公篇什最多。唱和是谁人。华岳题无敌，黄河句绝伦。《华岳》、《黄河诗》序云：皆二京之内巨题目也。吟残荔枝雨，咏彻海棠春。公有《海棠》、《荔枝》二首，序云：杜子美老于西蜀，而无此咏。李白欺前辈，公有《寄符郎中》云：我生若在开元日，争遣名为李翰林。陶潜仰后尘。公有《论诗》一章云：李白终无取，陶潜固不刊。难忘嵩室下，公有《嵩山》巨篇。不负蜀江滨。公常从事蜀中，著《江干集》。属思看山眼，冥搜倚树身。楷模劳梦想，讽诵爽精神。笔落空追怆，曾蒙借斧斤。”

　　《秋夜旅舍寓怀》云：“夜锁荒芜独夜吟，西风吹动故人心。三秋木落半年客，满地月明何处砧。渔唱乱松汀鹭合，雁声寒咽陇云深。平生只有松堪对，露邑霜欺不受侵。”

　　《许州题德星亭》云：“瀵水南流东有堤，堤边亭是武陵溪。槎松配石堪僧坐，蕊杏含春欲鸟啼。高处月生沧海外，远郊山在夕阳西。频来不似军从事，只戴纱巾曳杖藜。”

　　《褒斜道中》云：“十驿褒斜到处慵，眼前常似接灵踪。江遥旋入旁来水，山阔犹藏向后峰。鸟径恶时应立虎，畬田开日自烧松。行吟却笑公车役，夜发星驰半不逢。”

　　曹邺

　　邺能文，有特操。咸通初，为太常博士，白敏中卒，议谥，邺责其病不坚退，且逐谏臣，懿宗立，敏中病足求避位，不许。补阙王谱奏，愿听其请，无使有持宠旷职之讥。帝怒斥谱。举怙威肆行，谥曰丑。高元裕子璩，懿宗时为相，卒。邺建言，璩为宰相，交游丑杂，进取多蹊。谥法不思爱民曰刺，请谥为刺。

　　《读李斯传》云：“欺暗常不然，欺明当自戮。难将一人手，掩得天下目。”

　　《杏园即席上同年》云：“岐路不在天，十年行不至。一旦公道开，青云在平地。枕上数声鼓，衡门已如市。白日探得珠，不待骊龙睡。匆匆出九衢，僮仆颜色异。故衣未及换，尚有去年泪。晴阳照花影，落絮浮野翠。对酒时忽惊，犹疑梦中事。自怜孤飞鸟，得接鸾凤翅。永怀共济心，莫起胡越意。”

　　邺，字业之，大中进士也。唐末以祠部郎中知洋州。

　　“邻女面上花，空床常对影。况妾不嫁容，甘为瓶坠井。”句。右张为取此句洎《读李斯传》、《杏园上同年诗》作《主客图》。

　　《老圃堂诗》云：“邵平瓜地接吾庐，谷雨干时手自锄。昨日春风欺不在，就床吹落读残书。”

　　《送人归南海》云：“数片红霞映夕阳，揽君衣袂更移觞。行人莫叹碧云晚，上国每年春草芳。雪过蓝关寒气薄，雁回湘浦怨声长。应无惆怅沧波远，十二重楼非我乡。”右二章，韦庄取为《又元集》。

　　裴虔余

　　咸通末，虔余佐北门李公淮南幕，李蔚。尝游江，舟子剡舟，竹篙溅水，湿近坐之衣，公色变。虔余纪一绝云：“满额娥黄金缕衣，翠翘浮动玉钗垂。从教水溅罗衣湿，知道巫山行雨归。”公极欢，命讴者传之。

　　陈陶

　　《朝元引四阕》云：“帝烛荧煌下九天，蓬莱宫晓玉炉烟。无央鸾凤随金母，来贺薰风一万年。”“玉殿云开露冕旒，下方珠翠压鳌头。天鸡唱罢南山曙，春色光辉十二楼。”“万宇灵祥拥帝居，东华元老荐屠苏。龙池遥望非烟拜，五色曈昽在玉壶。”“宝柞河宫一向清，龟鱼天篆益分明。近臣谁献登封草，五岳齐呼万岁声。”

　　《闲居杂兴》云：“一顾成周力有余，白云闲钓五溪鱼。中原莫道无麟凤，自是皇家结网疏。”又云：“长寿真人王子乔，五松山月伴吹箫。从他浮世悲生死，独驾苍龙入九霄。”

　　《池塘生春草》云：“谢公遗咏处，池水夹通津。古往人何在，年来草自春。色宜波际绿，香异雨中新。今日青青意，空悲行路人。”

　　《北梦琐言》云：“大中年，陈陶歌诗，似负神仙之术，或露王霸之说，其诗云：‘江湖水清浅，不足掉鲸尾。’又云：‘饮水狼子瘦，思日鹧鸪寒。’又云：‘中原不是无麟凤，自是皇家结网疏。’又云：‘一鼎雄雌金液火，十年寒暑鹿麑衣。’又云：‘寄语东流任斑鬓，向隅终守铁梭飞。’诸如此例，不可殚纪。”

　　贯休《书西人陈陶处士隐居》云：“有叟傲尧日，发白肌肤红。妻子亦读书，种兰青溪东。白云有奇色，紫桂含天风。即应迎鹤书，肯羡于洞洪。”又云：“高步前山前，高歌北山北。数载卖柑橙，山资近又足。陶种柑橙，令山童卖之。新诗不将出，往往僧乞得。唯云李太白，亦是偷桃贼。吟狂神鬼走，酒酽天地黑。青刍生阶除，撷之束成束。”

　　陶，剑浦人，居南昌之西山。宋齐丘守南昌，因有蒲安之觐。乃自咏云：“中原莫道无麟凤，自是皇家结网疏。”与水曹任畹郎中友善，寄畹诗云：“好向明时荐遗逸，莫教千里吊灵均。”江南后主即位，知其运祚衰替，以修养为事，故诗曰：“乾坤见了文章懒，龙虎成来印绶疏。”严尚书宇镇豫章，遣小妓号莲花者，往西山侍陶，陶殊不顾。妓为诗曰：“莲花为号玉为腮，珍重尚书遣妾来。处士不生巫峡梦，虚劳神女下阳台。”陶答之曰：“近来诗思清于月，老大心情薄似云。已向升天得门户，锦衾深愧卓文君。”

　　陶，唐末自称布衣。开宝中人或见之，或云已得仙矣。

　　“蝉声将月短，草色与秋长。”句。“此屋歌黄竹，何人撼白榆。”句。右张为取作《主客图》。

　　陶《题徐稚湖亭》云：“伏龙山横洲渚地，人如白蘋自生死。洪崖成道二千年，唯有徐君播青史。”

　　方干《哭陶诗》云：“虽云挂剑来坟上，亦恐藏书在壁中。”  
　 
卷六十一

　　聂夷中　刘象　纪唐夫　罗绍威　郑仁表　张林　李抟　裴廷裕　高蟾　宋邕　崔涂　孙郃　郑准　章碣　于濆 

　　聂夷中 

　　夷中有《公子行》云：“种花满西园，花发青楼道。花下一禾生，去之为恶草。”又《咏田家诗》云：“父耕原上田，子斸山下荒。六月禾未秀，官家已修仓。”又云：“二月卖新丝，五月籴新谷。医得眼前疮，剜却心头肉。我愿君王心，化作光明烛。不照绮罗筵，只照逃亡屋。”所谓言近意远，合三百篇之正也。 

　　咸通十二年，高湜知举，榜内孤贫者夷中、公乘亿、许棠。夷中尤贫苦，精古诗。 

　　夷中，字坦之，咸通中为华阴尉。 

　　刘象 

　　《鹭鸶诗》云：“洁白孤高生不同，顶丝清软冷摇风。窥鱼翘立荷香里，慕侣低翻柳影中。几日下巢辞紫阁，多时凝目向晴空。摩霄志在潜修羽，会接鸾凰别苇丛。” 

　　象，京兆人。天复元年，与曹松辈同登第，号“五花榜”。 

　　象《咏仙掌诗》，时号“刘仙掌”。诗云：“万古亭亭倚碧霄，不成擎亦不成招。何如掬取天池水，洒向人间救旱苖。” 

　　纪唐夫 

　　开成中，执政恶温庭筠扰场屋，黜随州县尉。唐夫送以诗曰：“何事明时泣玉频，长安不见杏园春。凤凰诏下虽沾命，鹦鹉才高却累身。且饮绿醽消积恨，莫辞黄绶拂行尘。方城若比长沙路，犹隔千山与万津。” 

　　唐夫《骢马》云：“连年出塞踏沙蓬，岂比当时御史骢。逐北自谙深碛路，连嘶谁念静边功。登山每与青云合，弄影应知碧草同。今日虏平将换妾，不如罗袖舞春风。” 

　　罗绍威 

　　唐末，袭父宏信为魏博节度使。喜为诗，江东罗隐有诗名，绍威厚礼之，与通属籍。目己所为诗号《偷江东集》。如“楼前淡淡云头日，帘外萧萧雨脚风”，无愧隐矣。 

　　绍威形貎魁伟，有英杰气，好招延文学士，开馆，聚书万卷，每歌酒宴会，与宾佐赋诗，颇有情致。 

　　罗隐《赠绍威诗》云：“寒门虽得在诸宗，栖北巢南恨不同。马上固惭销髀肉，幄中犹美愈头风。蹉跎岁月心仍切，迢递江山梦未通。深荷吾人有知己，好将笔力当英雄。” 

　　郑仁表 

　　《赠美人》云：“严吹如何下太清，玉肌无疹六铢轻。自知不是流霞酌，愿听云和瑟一声。” 

　　尝有诗曰：“文章世上争开路，阀阅山东拄破天。” 

　　仁表经过沧浪峡，憩于长亭，驿吏坚进一板，仁表走笔云：“分陕东西路正长，行人名利火燃汤。路傍著榜沧浪峡，真是将闲搅撩忙。” 

　　仁表豪爽有文，尝以门阀文章自高，曰：“天瑞有五色云，人瑞有郑仁表。”傲纵多所陵藉，人畏薄之。仕为起居郎，为刘邺所恶，贬死岭外。邺少时，投文于仁表父洎，仁表嗤鄙之。邺为相，仁表贬死。 

　　张林 

　　林，擢进士第，官至御史。为诗小巧，多采景于园林亭沼云。“菱叶乍翻人采后，芰荷初没舸行时”，亦佳句也。 

　　林言毁佛寺时，御史有苏监察者，检天下废寺，见银佛一尺以下者，多袖而归，时号“苏捏佛”。温庭筠遽曰：“好对密陁僧。” 

　　李抟 

　　僖宗在成都，廷裕登第，抟以诗贺曰：“铜梁千里曙云开，仙箓新从紫府来。天上已张新羽翼，世间无复旧尘埃。嘉祯果中君平卜，贺喜须斟卓氏杯。应笑戎藩刀笔吏，至今泥滓曝鱼鳃。”既而复谑之曰：“曾随风水化凡麟，安上门前一字新。闻道蜀江风景好，不知何似杏园春。”裴有六韵答曰：“何劳问我成都事，亦报君知便纳降。蜀柳笼堤烟矗矗，海棠当户燕双双。富春不并穷师子，濯锦全胜旱曲江。高卷绛纱杨氏宅，时主文寓杨子巷，故有此句。半垂红袖薛涛窗。浣花泛鹢诗千首，静众寺名。寻梅酒百缸。若说弦歌与风景，主人兼是碧油幢。” 

　　抟，登乾符进士第。 

　　裴廷裕 

　　廷裕，字膺余，昭宗翰林学士、左散骑常侍。乾宁中，在内庭，文书敏捷，号“下水船”。后贬湖南，卒。梁时，姚洎为学士，人号急滩头上水船。 

　　廷裕《偶题》云：“微雨微风寒食节，半开半合木兰花。看花倚柱终朝立，却似凄凄不在家。” 

　　高蟾 

　　《咏春诗》曰：“明月断魂清霭霭，平芜归思绿迢迢。人生莫遣头如雪，纵得春风亦不消。” 

　　《金陵晚望》云：“曾伴浮云悲晚翠，犹陪落日泛秋声。世间无限丹青手，一片伤心画不成。” 

　　郑谷赠诗云：“张生故国三千里，知者惟应杜子微。君有君恩秋叶后，可能更羡谢元晖。”盖蟾有《宫词》云：“君恩秋后叶，日日向人疏。” 

　　蟾《初落第诗》云：“天上碧桃和露种，日边红杏倚云栽。芙蓉生在秋江上，莫向春风怨未开。”胡曾亦有《下第诗》云：“翰苑何时休嫁女，文昌早晚罢生儿。上林新桂年年发，不许平人折一枝。”时谓蟾无躁竞心。后登第，乾符中为御史中丞。 

　　宋邕一作雍 

　　《春日》云：“轻花细叶满林端，昨日春风晓色寒。黄鸟不堪愁里听，绿杨宜向雨中看。”伪蜀韦谷取此诗为《才调集》。 

　　唐末五云溪人范摅云：“宋雍初无令誉，及婴瞽疾，而诗名始彰。或戏其诗云：‘绿杨宜向雨中看’，所谓无眼作有眼之诗。” 

　　崔涂 

　　《春夕旅怀》云：“水流花谢两无情，送尽东风过楚城。蝴蝶梦中家万里，杜鹃枝上月三更。故园书动多年绝，华发春唯两鬓生。自是不归归便得，五湖烟景有谁争。” 

　　《蜀城春》云：“天涯憔悴身，一望一沾巾。在处有芳草，满城无故人。怀才皆得路，失计自伤春。清镜不堪照，鬓毛愁更新。” 

　　涂，字礼山。光启进士也。 

　　《感花诗》云：“绣轭香鞯夜不归，少年争认最红枝。东风一阵黄昏雨，又到繁花梦觉时。” 

　　孙郃 

　　郃《古意》云：“屈子生楚国，七雄知其材。介洁世不容，迹合藏蒿莱。道废固命也，瓢饮亦贤哉。何事葬江水，空使后人哀。”又云：“魏礼段干木，秦王乃止戈。小国有其人，大国奈之何。贤哲信为美，兵甲岂云多。君子战必胜，斯言闻孟轲。” 

　　郃，字希韩，四明人。与方干友善。乾宁中，登进士第。好荀、杨、孟子之书，学退之为文。为校书郎中、河南府文学。其文为钱珝所序，诗有“仕官类商贾，终日常东西”之句。 

　　郑准 

　　《江南清明》云：“吴山楚驿四年中，一见清明一改容。旅恨共风连夜起，韶光随酒着人浓。延兴门外攀花别，采石江头带酒逢。无限归心何计是，路边戈甲正重重。” 

　　准以文依荆州成中令汭，常欲比肩陈、阮。自作所叶为三卷，号《刘表军书》。其应举日，诗卷有《题水牛》云：“护犊横身立，逢人揭尾跳。”朝士大笑。 

　　字不欺。登乾宁进士第。有《渚宫集》一卷。 

　　章碣 

　　《癸卯岁毗陵登高》云：“流落常嗟胜会稀，故人相遇菊花时。凤笙龙笛数巡酒，红树碧山无限诗。尘土十分归举子，乾坤大半属偷儿。长杨羽猎须留本，开济重为阙下期。” 

　　《焚书坑诗》曰：“竹帛烟销帝业虚，关河空锁祖龙居。坑灰未冷山东乱，刘项元来不读书。” 

　　《上元夜建元寺观灯呈通智上人》云：“建元看别上元灯，处处回廊斗火层。珠玉乱抛高殿佛，绮罗深拜远山僧。临风走笔思呈惠，到晓行禅合伴能。无限喧阗留不得，月华西下露华凝。” 

　　邵安石，连州人，高湘侍郎南迁归阙，途次连江，安石以所业投献，遂挈至辇下。湘主文，安石擢第，碣赋《东都望幸》刺之曰：“懒修珠翠上高台，眉月连娟恨不开。纵使东巡也无益，君王自领美人来。” 

　　碣，孝标之子。登乾符进士第。碣未第时，方干赠诗：“织锦虽云用旧机，抽梭起样更新奇。何如且破望中叶，未可便攀低处枝。藉地落花春半后，打窗斜雪夜深时。此时才子吟应苦，吟苦鬼神知不知。” 

　　于濆 

　　《辛苦吟》云：“陇上扶犁儿，手种腹长饥。窗下掷梭女，手织身无衣。我愿燕赵姝，化为嫫女姿。一笑不直金，自然家国肥。” 

　　《古宴曲》云：“雉扇合蓬莱，朝车回紫陌。重门集嘶马，言宴金张宅。燕娥奉卮酒，低鬟若无力。十户手胼胝，凤凰钗一只。高楼齐下视，日照绮罗色。笑指负心人，不信生中国。” 

　　《思归引》云：“不耕南亩田，误爱东堂桂。身同树上花，一落又经岁。交亲日相薄，知己恩潜替。日开十二门，自是无归计。” 

　　濆，字子漪。咸通进士，终泗州判官。  
卷六十二

　　郑嵎

　　《津阳门诗序》云：“津阳门者，华清宫之外阙，南扃禁闱，北走京道。开元中，嵎常得群书，下帷于石瓮僧观，而甚闻宫中陈迹焉。今年冬，自虢而来，暮及山下，因解鞍谋餐，求客旅邸。而主公年且艾，自言世事明皇。夜阑酒余，复为嵎道承平故实。翌日，于马上辄裁刻俚叟之话，为长句七言诗，凡一千四百字，成一百韵，止以门题为之目云耳。”

　　“津阳门北临通逵，雪风猎猎飘酒旗。泥寒款段蹶不进，疲童退问前何为。酒家顾客催解装，案前罗列樽与卮。青钱琐屑安足数，白醪软美甘如饴。开炉引满相献酬，枯肠渴肺忘朝饥。愁忧似见出门去，渐觉春色入四肢。主翁移客挑华灯，双肩隐膝乌帽欹。笑云鲐老不为礼，飘萧雪鬓霜垂颐。问余何往凌寒曦，顾翁枯朽郎岂知。翁曾豪盛客不见，我自为君陈昔时。时平亲卫号羽林，我才十五为孤儿。射熊搏虎众莫敌，弯弧出入随佽飞。开元中，未有东西神策军，但以六军为亲卫。此时初创观风楼，檐高百尺堆华榱。楼南更起斗鸡殿，晨光山影相参差。观风楼在宫之外东北隅，属陕城而连上内，前临驰道，周视山川。宝应中，鱼朝恩毁之以修章敬。今遗址尚存，唯斗鸡殿与毬场迤逦尚在。其年十月移禁仗，山下栉比罗百司。朝元阁成老君见，会昌县以新丰移。时有诏改新丰为会昌县，移自阴鳖故城，置于山下。至明年十月，老君见于朝元阁南，而于其处置降圣观，复改新丰为昭应县。廨宇始成，令大将军高力士率禁乐以落之。幽州晓进供奉马，玉珂宝勒黄金羁。安禄山每进马必殊特而极衔勒之饰。五王扈驾夹城路，传声校猎渭水湄。羽林六军各出射，笼山络野张罝维。雕弓绣韣不知数，翻身灭没皆娥眉。赤鹰黄鹘云中来，妖狐狡兔无所依。人烦马殆禽兽尽，百里腥膻禾黍稀。申王有高丽赤鹰，岐王有北山黄鹘，逸翮奇姿，特异他等。上爱之，每弋猎，必置于驾前，目为决胜儿。暖山度腊东风微，宫娃赐浴长汤池。刻成玉莲喷香液，漱回烟浪深逶迤。宫内除供奉两汤池，内外更有汤十六所。长汤每赐诸嫔御，其修广与诸汤不侔。甃以文瑶宝石，中央有玉莲捧汤泉，喷以成池。又缝缀绮绣为凫雁于水中，上时于其间泛钑镂小舟以嬉游焉。犀屏象荐杂罗列，锦凫绣雁相追随。破簪碎钿不足拾，金沟残溜和缨緌。上皇宽容易承事，十家三国争光辉。绕床呼卢恣樗博，张灯达昼相谩欺。相君侈拟纵骄横，日从秦虢多游嬉。朱衫马前未满足，更驱武卒罗旌旗。杨国忠为宰相，带剑南节度使，常与秦虢联辔而出，更于马前以两川旌节为导也。画轮宝轴从天来，云中笑语声融怡。鸣鞭后骑何躞蹀，宫妆禁袖皆仙姿。青门紫陌多春风，风中数日残春遗。骊驹吐沬一奋迅，路人拥彗争珠玑。事尽载在国史中，此下更重叙其事。八姨新起合欢堂，翔鹍贺燕无由窥。万金酬工不肯去，矜能恃巧犹嗟咨。虢国创一堂，价费万金。堂成，工人偿价之外，更邀赏伎之直。复受绛罗五千段，工者嗤而不顾。虢国异之，问其由。工曰：某生平之能，殚于此矣。苟不知信，愿得蝼蚁、蜥蝪、蜂虿之类，去其目而投于堂中，使有间隙，得失一物，即不论工直也。于是又以缯彩珍贝与之。天下人至今话故事者，尚以第行呼诸姨焉。四方节制倾附媚，穷奢极侈沽恩私。堂中特设夜明枕，银烛不张光鉴帷。虢国夜明枕置于堂中，光烛一室，西川节度使所进。事载国史，略书之。瑶光楼南皆紫禁，梨园仙宴临花枝。迎娘歌喉玉窈窱，蛮儿舞带金葳蕤。瑶光楼即飞霜殿之北门，迎娘、蛮儿，乃梨园弟子之名闻者。三郎紫笛弄烟月，怨如别鹤呼羁雌。玉奴琵琶龙香拨，倚歌促酒声娇悲。上皇善吹笛，常宝一紫玉管。贵妃妙弹琵琶，其乐器闻于人间者，有逻逤檀为槽，龙香柏为拨者。上每执酒卮，必令迎娘歌《水调曲遍》，而太真辄弹弦倚歌，为上送酒。内中皆以上为三郎。玉奴，乃太真小字也。饮鹿泉边春露晞，粉梅檀杏飘朱墀。金沙洞口长生殿，玉蕊峰头王母祠。山城内多驯鹿，流涧号为饮鹿。有长生殿，乃斋殿也。有事于朝元阁，即御长生殿以沐浴也。禁庭术士多幻化，上前较胜纷相持。罗公如意夺颜色，三藏袈裟成散丝。上颇崇罗公远，杨妃尤信金刚三藏。上尝幸功德院，将谒七圣殿，忽然背痒，公远折竹枝，化作七宝如意以进。上大喜，顾谓金刚曰：上人能致此乎？三藏曰：此幻术耳，僧为陛下取真物。乃于袖中出如意七宝，炳耀而公，远所进即时复为竹枝耳。后一日，杨妃始以二人定优劣。时禁中将创小殿，三藏乃举一鸿梁于空中，将中公远之首，公远不为动容，上连命止之。公远飞符于他处，窃三藏金栏袈裟于籄中，守者不之见。三藏怒，又咒取之，须臾而至公。远复噀水龙符于袈裟上，散为丝缕以尽也。蓬莱池上望秋月，无云万里悬清辉。上皇夜半月中去，三十六宫愁不归。月中秘乐天半间，丁珰玉石和埙篪。宸聪听览未终曲，却到人间迷是非。叶法善常引上人入月宫，时秋已深，上苦凄冷，不为久留。归，于天半间尚闻仙乐。及上归，且记忆其半，遂于笛中写之。会西梁都督杨敬述进《婆罗门曲》，与其声调相符，遂以月中所闻为之散序，用敬述所进曲作其腔，而名《霓裳羽衣法曲》。千秋御节在八月，会同万国朝华夷，花萼楼南大合乐，八音九奏鸾来仪。都卢寻橦诚龌龊，公孙剑伎方神奇。马知舞彻下床榻，人惜曲终更羽衣。上始以诞圣日为千秋节，每大酺会，必于勤政楼下使华夷纵观。有公孙大娘舞剑，当时号为雄妙。又设连榻，令马舞其上。马衣纨绮而被铃铎，骧首奋鬛，举趾翘尾，变态动容，皆中音律。又令宫妓梳九绮仙髻，衣孔雀翠衣，佩七宝璎珞，为《霓裳羽衣》之类。曲终，珠翠可扫。其舞马，禄山亦将数匹以归，而私习之。其后田承嗣代安，有存者，一旦于厩上闻鼓声，顿挫其舞，厩人恶之，举彗以击之，其马尚为怒未妍妙，因更奋击宛转，曲尽其态。厮恐，以告承嗣，以为妖，遂戮之。而舞马自此绝矣。禄山此时侍御侧，金鸡画障当罘罳。绣祤衣褓日屃赑，甘言狡计愈娇痴。上每座及宴会，必令禄山坐于御座侧，而以金鸡障隔之，赐其箕踞。太真又以为子，时襁褓戏而加之。上亦呼之禄儿。每入宫，必先拜贵妃，然后拜上。笑而问其故，辄对曰：臣本番中人，礼先拜母，后拜父，是以然也。诏令上路建甲第，楼通走马如飞翚。大开内府恣供给，玉缶金筐银簸箕。时于亲仁里南陌为禄山建甲第，令中贵人督其事，仍谓之曰：卿善为部署，禄山眼孔大，勿令笑我。至于篣筐簸箕釜缶之具，咸金银为之。今回元观，即其故第耳。异谋潜炽促归去，临轩赐带盈十围。禄山肥博过人，腹垂而缓，带十五围方周体。忠臣张公识逆状，日日切谏上弗疑。张曲江先识其必反逆状，数数言于上。上曰：卿勿以王夷甫识石勒而误疑禄山尔。汤成召浴果不至，潼关已溢渔汤师。御街一夕无禁鼓，玉辂顺动西南驰。其年赐柑子使回，泣诉禄山反状，云：臣几不得生反。上犹疑其言，复遣使喻云：我为卿造一汤，待卿至。使回，答言反状。上然后忧疑，即寇军已至潼关矣。九门回望尘坌多，六龙夜驭兵卫疲。县官无人具军顿，行宫彻屋屠云螭。时郊畿草扰，无御顿之备。上命彻行宫木，宰御马，以飨士卒。马嵬驿前驾不发，宰相射杀冤者谁。长眉鬒发作凝血，空有君王潜涕洟。青泥坂上到三蜀，金堤城边止九旂。移文泣祭昔臣墓，度曲悲歌秋雁辞。驾至蜀，诏中贵人驰祭张曲江墓，悔不纳其谏。又过剑阁下望山川，忽忆《水调辞》云：山川满目泪沾衣，富贵荣华能几时。不见只今汾水上，唯有年年秋雁飞。上泫然流涕，顾问左右曰：此谁人诗？从臣对曰：此李峤诗。复掩泣曰：李峤真可谓才子也。明年尚父上捷书，洗清观阙收封畿。两君相见望贤宫，君臣鼓舞皆歔欷。望贤宫在咸阳之东数里。时车驾自蜀回，肃宗迎驾，上皇自致传国玺于上，上歔欷拜授。左右皆泣曰：不图今日复观两君相见之礼。驾将入开远门，上皇疑焉。上先后入门不决，顾问从臣，不能对。高力士前曰：上皇虽尊，人臣也；皇帝虽子，主也。上皇偏门而先行，皇帝正门而入后行。耆老皆呼万岁，当时皆是之。宫中亲呼高骠骑，潜令改葬杨真妃。花肤雪艳不复见，空有香囊和泪滋。时肃宗诏令改葬太真，高力士知其所瘗，在嵬坡驿西北十余步。当时乘舆匆遽，无复备周身之具，且以紫缛裹之。及改葬之时，皆已朽坏，惟有胸前紫绣香囊中，尚得冰麝香。持以进上皇，上皇泣而佩之。銮舆却入华清宫，满山红实垂相思。飞霜殿前月悄悄，迎春亭下风飔飔。飞霜殿即寝殿，而白傅《长憾歌》以长生殿为寝殿，殊误矣。上皇至明年，复幸华清宫，信宿乃回。自此遂移处西内中矣。雪衣女失玉笼在，长生鹿瘦铜牌垂。象床尘凝罨飒被，画檐虫网颇梨碑。太真养白鹦鹉，西国所贡，辨慧多辞，上尤爱之，字为雪衣女。上常于芙蓉园中获白鹿，惟山人王旻识之，曰：此汉时鹿也。上异之，令左右周视之，乃于角际雪毛中得铜牌子，刻之曰宜春苑中白鹿。上由是愈爱之，移于北山，目之曰山客。上止华清，罨飒公主尝为上晨召，听按《新水调》。主爱起晚，遽遗真珠被而出。及寇至，仓惶随驾出宫，后不知省。及上归南内，一旦再入此宫，当时罨飒之被宛然，而尘积矣，上尤感焉。温泉堂碑，其石莹彻，见人形影，宫中号为颇梨碑。碧菱花覆云母陵，风篁雨菊低离披。真人影帐偏生草，果老药堂空掩扉。真人李顺兴，后周时修道北山，神尧皇帝授禅，真人潜告符契。至今山下有祠宇，宫中有七圣殿，自神尧至睿宗。逮窦后皆立立，衣衮衣。绕殿石榴树，皆太真所植，俱拥肿矣。南有功德院，其间瑶坛羽帐皆在焉。顺兴影堂，果老药室，亦在禁中也。鼎湖一日失弓剑，桥山烟草俄霏霏。空闻玉碗入金市，但见铜壶飘翠帷。开元到今逾十纪，当初事迹皆残隳。竹花唯养栖梧凤，水藻周游巢叶龟。会昌御宇斥内典，去留二教分黄缁。庆山污潴石瓮毁，红楼绿阁皆支离。奇松怪柏为樵苏，童山眢谷亡崄巇。烟中壁碎摩诘画，云间字失玄宗诗。持国寺，本名庆山寺，德宗始改其额。寺有绿额，复道而上。天后朝，以禁臣取宫中制度结构之。石瓮寺，开元中以创造华清宫余材修缮，佛殿中玉石像皆幽州进来，与朝元阁道像同日而至，精妙无比，叩之如磬。余像并杨惠之手塑。肢空像皆元伽儿之制，能妙纤丽，旷古无俦。红楼，在佛殿之西岩，下临绝壁。楼中有玄宗题诗，草八分，每一篇一体。王右丞山水两壁。寺毁之后，皆失之矣。摩诘，乃王维之字也。石鱼岩底百寻井，银床下卷红绠迟。当时清影荫红叶，一旦飞埃埋素规。石鱼岩下有天丝石，其形如瓮，以伫飞泉，故上以石瓮为寺名，寺僧于上层飞楼中县辘轳，叙引修笮长二百余尺，以汲瓮泉，出于红楼乔树之杪。寺既毁拆，石瓮今已埋没也。韩家烛台倚林杪，千枝灿若山霞摛。昔年光彩夺天月，昨日销镕当路岐。韩国为千枝灯台，高八十尺，置于山上。每至上元夜则燃之，千光夺月，凡百里之内，皆可望焉。龙宫御榜高可惜，火焚牛挽临崎峗。孔雀松残赤琥珀，鸳鸯瓦碎青琉璃。寺额，睿宗在藩邸中所题也，标于危楼之上。世传孔雀松下有赤茯苓，入土千年则成琥珀。寺之前峰，古松老柏，洎乎嘉草，今皆樵苏荡除矣。今我前程能几许，徒有余息筋力羸。逢君话此空洒涕，却忆欢娱无见期。主翁莫泣听我话，宁劳感旧休吁嘻。河清海宴不难睹，我皇已上升平基。湟中土地昔湮没，昨夜收复无疮痍。戎王北走弃青塳，虏马西奔空月支。两逢尧年岂易偶，愿翁颐养丰肤肌。平明酒醒便分首，今夕一樽翁莫违。”  
　 

卷六十三

　　方干　刘驾　王驾　卫准　詹雄　顾非熊　司空图　秦韬玉　潘诚　胡骈　高骈　潘纬　武瓘　于邺　路德延　翁承赞　韩垂

　　方干

　　《早春》云：“运行元化不参差，四极中华共一时。正气才随灰律变，残寒便被柳条欺。水融大泽阳春觉，草绿陈根夜雨知。不信风光疾于箭，年来年去变霜髭。”

　　《越州使院竹》云：“莫见凌云飘粉箨，须知碍石作盘根。细看枝上蝉吟处，犹是笋时虫食痕。月送绿阴斜上砌，露凝寒色湿遮门。列仙终日逍遥地，鸟雀潜来不敢喧。”

　　《除夜》云：“玉漏斯须即达晨，四时吹转任风轮。寒灯短烬方烧腊，画角残声已报春。明日便为经岁客，昨朝犹是少年人。新正定数随年减，浮世惟应百遍新。”

　　干为人质野，每见人设三拜，曰：“礼数有三。”识者呼为“方三拜”。为人唇缺，连应十余举，遂归镜湖；后十数年，遇医补唇，年已老矣。镜湖人号曰“补唇先生”。《镜湖西岛闲居诗》曰：“寒居压镜心，此处是家林。梁燕欺春醉，岩猿学夜吟。云连平地起，月向白波沉，犹自闻钟角，栖身可在深。”又云：“世人如不容，吾自纵天慵。落叶凭风扫，秋粳任水舂。花朝连郭雾，雪夜隔湖钟。身在能无事，头宜白此峰。”又《感怀》云：“志业不得力，到今犹苦吟。吟成五字句，用破一生心。世路屈声满，云溪冤气深。前贤多晚达，莫怕鬓霜侵。”干为诗，如“鹤盘远势投孤屿，蝉曳残声过别枝”，齐梁已来，未之有也。

　　孙郃《哭元英方先生》云：“斗失文星落，知是先生死。湖上闻哭声，门前见弹指。官无一寸禄，名传千万里。死着纸衣裳，生谁念朱紫。我心痛其语，泪落不能已。犹喜为补阙，扬名献天子。”

　　干师徐凝，干常刺凝曰：“把得新诗草里论。”反语曰“村里老”。余杭守谓干苦吟，未能应，卒因夜燕，以飞字韵命赋之。干诗立成曰：“间世星郎夜燕时，丁丁寒漏滴声微。琵琶弦促千般调，鹦鹉杯深四散飞。遍请玉容歌白雪，高烧红烛照朱衣。人间有此荣华事，争遣渔翁恋钓矶。”

　　唐末，宰臣张文蔚、中书舍人封舜卿奏名儒不遇者十有五人，请赐一官，以慰冥魂。干其一也。

　　干《寄李频》云：“山木又摇落，望君还不还。轩车何处去，雨雪满前山。思苦寒星动，乡遥钓渚闲。明年见名字，唯我独何颜。”又有《题桃花坞周处士别业》云：“细泉出石飞难尽，孤烛和云湿不明。何事懒于嵇叔夜，更无书札答公卿。”又《贻天目中峰客》，有“枯井夜闻邻果落，废巢寒见别禽来”之句，张为取作《主客图》

　　吴融赠干诗曰：“把笔尽为诗，何人敌夫子。句满天下口，名聒天下耳。不识朝，不识市。旷逍遥，闲徙倚。一杯酒，无万事。一叶舟，无千里。衣裳白云，坐卧流水。霜落风高忽相忆，惠然见访留一夕。一夕听吟十数篇，水榭林萝为岑寂。拂旦舍我亦不辞，携筇径去随所适。随所适，无处觅。云半片，鹤一只。”

　　僧可朋赠干诗云：“盛名传出自皇州，一举参差便缩头。月里岂无攀桂分，湖中刚爱钓鱼休。童偷诗稿呈邻叟，客乞书题谒郡侯。独泛短舟何限景，波涛西接洞庭秋。”

　　僧贯休赠诗云：“盛名与高隐，合近谢敷村。弟子已得桂，先生犹灌园。投纶侵海分，得句觅云根。白日升天路，知君别有门。”弟子，谓李频也。

　　僧虚中悼干云：“先生在世日，只向镜湖居。明主未巡狩，白头闲钓鱼。烟莎一径小，洲岛四邻疏。独有为儒者，时来吊旧庐。”

　　孙郃《元英先生传》曰：“先生新定人，字雄飞。章八元即先生外王父也。广明、中和间，为律诗，江之南未有及者。始谒钱塘守姚公郃，公视其貎陋，初甚侮之。坐定览卷，骇目变容而叹之。先生一举不得志，遂遁于会稽，渔于鉴湖。与郑仁规、李频、陶详为三益友。弟子洪农杨弇、释子居远。先生卒，弇编其诗，请舍人王赞为之序。赞序云：‘张祜升杜甫之堂，方干入钱起之室’云。”

　　刘驾

　　《吴中怀古》云：“勾践饮胆日，吴王酒满杯。笙歌入海云，声自姑苏来。西施舞初罢，侍儿整金箆。众女不敢妒，自比泉下泥。越鼓声腾腾，吴王隔黄溪。难将甬东地，更学会稽栖。”

　　《上巳》云：“上己曲江滨，喧于市井路。相寻不见者，此地皆相遇。日光去此远，翠幕张如雾。何事欢娱中，易觉春城暮。物情重此节，不是爱芳树。明日花更多，何人肯回顾。”

　　驾与曹邺友善，工古风。邺大中时擢第，不出京，候驾登科同去。

　　“马上续残梦，马嘶时复惊。心孤多所虑，僮仆近我行。”《早行》句。“只恐塞上山，低于沙中骨。”《古出塞》句。“蒲帆出浦去，但见浦边树。不如马行郎，马迹犹在路。大舟不相载，买宅令妾住。莫道留金多，本非爱郎富。”《古意》句。右张为取作《主客图》。

　　王驾

　　司空图《喜王驾小仪重阳相访》云：“白菊初开卧内明，闻君相访病身轻。樽前且拨伤心事，溪上还随觅句行。幽鹤傍人疑旧识，残蝉向月噪新晴。拟将寂寞同留住，且劝康时立大名。”

　　僖宗幸蜀，驾下第，还蒲中，郑谷以诗送云：“孤单取仕休言命，早晚逢人苦爱诗。”后有《次韵王驾校书结绶见寄之什》云：“直应归谏苑，方肯别山村。勤苦常同业，孤单共感恩。”

　　驾《夏雨诗》云：“非惟消旱暑，且喜救生民。天地如蒸湿，园林似却春。洗风清枕簟，换夜失埃尘。又作丰年望，田夫笑向人。”

　　驾，字大用，河中人。登大顺进士第，仕至礼部员外郎。自称“守素先生”，与图、谷相为诗友。

　　卫准亦作单

　　“莫言闲话是闲话，往往事从闲话来。”句。“何必剃头为弟子，无家便是出家人。”句。右张为取前句作《主客图》。

　　准，大历五年登进士第。

　　詹雄

　　“尘飞遗恨尽，花落古宫平。”《洛阳古城》句。“红粉笙歌人代远，月明陵树水东流。”《铜雀台》句。右张为取作《主客图》。

　　顾非熊

　　《寄费冠卿》云：“先生九华隐，鸟道隔尘埃。石室和云住，山田引烧开。久闲仙客降，高卧诏书来。一入深林去，人间更不回。”

　　《长安清明言怀》云：“明时帝里遇清明，还逐游人出禁城。九陌芳菲莺自啭，万家车马雨初晴。客中下第逢今日，愁里看花厌此生。春色来年谁是主，不堪悲悴更无成。”

　　非熊，滑稽好凌轹，在举场垂三十年。长庆中，陈商放榜，上怪无非熊，诏有司追榜放登第，刘得仁贺以诗云：“愚为童稚时，已解念君诗。及得高科晚，须逢圣主知。”成名归茅山，项斯送以诗曰：“吟诗三十载，成此一名难。自有恩门入，全无帝里欢。湖光愁里碧，岩影梦中寒。到后杉松月，何人共晓看。”非熊，大中时自盱眙簿弃官，隐茅山。

　　非熊，况之子。段成式云：“况始丧子，年七十。况哭之曰：‘老人丧爱子，旦暮哭成血。声逐断猿悲，迹随飞鸟灭。老夫已七十，不作多时别。’后再生子，七岁，其兄戏批之，忽曰：‘我尔之兄，何故批我？’乃叙前生，历历不误，即非熊也。”

　　姚合《送非熊下第归越诗》云：“失意寻归路，亲知不便过。家山向城远，日月在船多。楚塞数逢雁，浙江长有波。秋风别卿老，还听鹿鸣歌。”

　　贾岛《寄非熊诗》云：“知君归有处，山水亦难齐。犹去潇湘远，不闻猿狖啼。穴通茅岭下，潮满石城西。独立生遥思，秋原日渐低。”

　　司空图

　　图《与李生论诗》云：“文之难，而诗之难尤难，古今之喻多矣。而愚以辨于味，而后可以言诗也。江岭之南，凡是资于适口者，若醯非不酸也，止于酸而已；若醝非不咸也，止于咸而已。中华之人，所以充饥而遽辍者，知其咸酸之外，醇美者有所乏耳。彼江岭之人，习之而不辨者，宜哉！诗贯六义，则讽谕、抑扬、渟蓄、渊雅，皆在其间矣。然直致所得，以格自奇，前辈诸集，亦不专工于此，矧其下者耶！王右丞、韦苏州澄澹精致，格在其中，岂妨于道举哉！贾阆仙诚有警句，视其全篇，意思殊馁，大抵附寒涩，方可置才，亦为体之不备也，矧其下者哉！噫！近而不浮，远而不尽，然后可以言韵外之致耳。愚幼尝自负，既久而愈觉缺然。得于春早，则有‘草嫩侵沙长，冰轻著雨消’，又‘人家寒食月，花影午时天’，又‘雨微吟思足，花落梦无聊’；得于山中，则有‘坡暖冬生笋，松凉夏健人’，又‘川明虹照雨，树密鸟冲人’；得于江南，则‘戍鼓和潮暗，船灯照鸟幽’，又‘曲塘春尽雨，方响夜深船’，又‘夜短猿悲减，风和鹊喜灵’；得于塞下，则有‘马色经寒惨，雕声带晚饥’；得于丧乱，则有‘骅骝思故第，鹦鹉失佳人’，又‘鲸鲵人海涸，魑魅棘林高’；得于道宫，则有‘棋声花院静，幡影石坛高’；得于夏景，则有‘地凉清鹤梦，林静肃僧仪’；得于佛寺，则有‘松日明金像，苔龛响木鱼’，又‘解吟僧亦俗，爱舞鹤终卑’；得于郊园，则有‘远坡春早渗，犹有水禽飞’；得于乐府，则有‘晚妆留拜月，春睡更生香’；得于寂寥，则有‘孤萤出荒池，落叶穿破屋’；得于惬适，则有‘客来当意惬，花发遇歌成’。虽庶几不滨于浅涸，亦未废作者之讥诃也。七言云‘逃难人多分隙地，放生鹿大出寒林’，又‘得剑乍如添健仆，亡书久似忆良朋’，又‘孤屿池痕春涨满，小栏花韵午晴初’，又‘故国春归未有涯，小栏高槛别人家。五更惆怅回孤枕，犹自残灯照落花’。又‘甲子今重数，生涯只自怜。殷勤元昨日，旁午又明年’，皆不拘一概也。盖绝句之作，本于诣极，此外千变万状，不知所以神而自神也，岂容易哉！今足下之诗，时辈固有难及，傥复以全美为上，即知味外之旨矣。”

　　《与王驾评诗》云：“末伎之工，虽蒙誉于贤哲，未足自信，必俟推于其类，而后神跃而色扬。今之贽艺者反是，若即医而靳其病也，唯恐彼之善察，药之我攻耳。以为率人以谩，莫能自振，痛哉！且工之尤者，莫若彼于文章，其能不死于诗者，比他伎尤寡，岂可容易较量哉！国初，主上好文雅，风流特盛。沈、宋始兴之后，杰出于江宁，宏肆于李、杜，极矣！右丞、苏州，趣味澄夐，若清沇之贯达，大历十数公，抑又其次焉。元、白力勍而气孱，乃都市豪沽耳。刘公梦得、杨公巨源亦各有胜会。阆仙、无可、刘得仁辈，时得佳致，亦足涤烦。厥后所闻，逾褊浅矣。然河汾蟠郁之气，宜继有人。今王生者，寓居其间，沉清益久，五言所得，长于思兴，皆乃诗家之所尚者。则前所谓必推于其类，岂止神跃色扬哉！经乱索居，得其所录，尚累百篇，其勤亦至矣。吾适又自编《一鸣集》，且云撑霆裂月，劼作者之肝脾，亦当吾言之无怍也。”

　　王禹偁《五代史阙文》云：“图，字表圣，自言泗州人，有俊才。咸通中，登进士第。雅好为文，躁于进取，颇自矜伐，端士鄙之。从事使府，洎登朝，骤历清显。巢贼之乱，车驾播迁。图有先人旧业在中条山，极林泉之美，图自礼部员外郎避地焉，日以诗酒自娱。属天下版荡，士人多往依之，互相推奖，由是声名籍甚。昭宗反正，以户部侍郎召至京师。图既负才慢世，谓己当为宰辅，时人恶之，稍抑其锐。图愤愤，谢病复归中条。与人书疏，不名官位，但称知非子，又称奈辱居士。其所居在祯贶溪之上，结茅屋，命曰休休亭。尝自为亭记云云。已上《梁史》旧文。谨案：图，河中虞乡人，少有文采，未为乡里所称。会王凝自尚书郎出为绛州刺史，图以文谒之，大为凝知。入知制诰，迁中书舍人，知贡举，擢图上第。顷之，凝出为宣州观察史，辟图为从事。既度江，御史府奏图监察，下诏追之。图感凝知己之恩，不忍轻离幕府，满百日不赴阙，为台司所劾，遂以本官分司。久之，召拜礼部员外郎，俄知制诰。故集中有文曰：‘恋恩稽命，黜系洛师。于今十年，方忝纶阁。’此岂躁于进取者耶！旧史不详，一至于是。图见唐政多僻，中官用事，知天下必乱，即弃官归中条山。寻以中书舍人，召拜礼部、户部侍郎，皆不起。及昭宗播迁华下，图以密迩乘舆，即时奔问，复归还山。故其诗曰：‘多病形容五十三，谁怜借笏趁朝参。’此岂有意于相位邪！河中节度使王重荣诳图撰碑，得绢数千匹，图致于虞乡市中，恣乡人所取，一日而尽。是时盗贼充斥，独不入王官谷，河中士人，依图避难，获免者甚众。昭宗东迁，又以兵部侍郎召至洛下，为柳璨所沮，一谢而退。梁祖授禅，以礼部尚书召，辞以老病。卒时年八十余。又案梁兴大臣，如敬翔、李振、杜晓、扬涉等，皆唐朝旧族，本以忠义立身，重侯累将，三百余年，一旦委质朱梁，其甚者赞成杀逆。唯图以清直避世，终身不仕梁祖。故《梁史》拾图小瑕以泯大节者，良有以也。裴晋公赴敌淮西，题名华岳之阙门。大顺中，图以一绝纪之云：‘岳前大队赴淮西，从此中原息鼓鼙。石阙莫教苔藓上，分明认取晋公题。’题休休亭之楹曰：‘咄，诺！休休休，莫莫莫！伎俩虽多性灵恶，赖是长教闲处著。休休休，莫莫莫！一局棋，一炉药，天意时情且料度。白日偏催人快活，黄金难买堪骑鹤。若曰尔何能，答曰耐苦莫。’柳杰为相，臣僚多被放逐，图为监察御史，尤加畏慎。昭宗郊礼毕，上章恳乞致仕曰：‘察臣本意，非为官荣，可验衰羸，庶全名节。’上特赐归山，其诏略曰：‘既养高以傲世，类移山以钓名。心惟乐于潄流，仕非颛于食禄。匪夷匪惠，特忘艾正之朝；载省载思，当狥遁栖之志。宜放归中条山。’诏辞，乃杰之文也。时多以四皓、二疏誉之。惟僧虚中云：‘道装汀鹤识，春醉野人扶。’言其操履检身，非傲世者也。又云：‘有时看御札，特地挂朝衣。’言其尊戴存诚，非邀君也。”

　　《退栖》云：“宦游萧索为无能，移住中条最上层。得剑乍如添健仆，亡书久似忆良朋。燕昭不是空怜马，支遁何妨亦爱鹰。自致此身绳捡外，肯教世路日兢兢。”

　　《华下》云：“日炙旱云裂，迸为千道血。天地沸一镬，竟自烹妖孽。尧汤遇灾数，灾数还中辍。何事奸与邪，古来难扑灭。”

　　《僧舍贻友人》云：“笑破人间事，吾徒莫自欺。解吟僧亦俗，爱舞鹤终卑。竹上题幽梦，溪边约敌棋。旧山归有阻，不是故迟迟。”

　　《长安赠王沄》云：“正下搜贤诏，多君独避名。客来当意惬，花发遇歌成。乐地留高趣，权门让后生。东风闲小驷，园外好同行。”

　　《下方》云：“昏旦松轩下，怡然对一瓢。雨微吟足思，花落梦无憀。细事当棋遣，衰容喜镜饶。溪僧有深趣，书至又相邀。”

　　黄巢陷长安，孙樵赴岐陇，授职方员外，诏书曰：“行在三绝。”以常侍李隲有曾闵之行，图有巢由之风，樵有杨马之文故也。

　　秦韬玉

　　《对花》云：“长与韶光暗有期，可怜蜂蝶却先知。谁家促席临低树，何处横钗带小枝。丽日多晴疑曲照，和风得路合偏吹。向人强道浑无语，几劝王孙到醉时。”

　　《贫女》云：“蓬门未识绮罗香，拟托良媒益自伤。谁念风流高格调，共怜时世俭梳妆。敢将十指夸纤巧，不把双眉斗画长。每恨年年压金线，为他人作嫁衣裳。”

　　《贵公子行》云：“阶前莎毬绿不卷，银龟喷香挽不断。乱花织锦柳捻线，妆点池台画屏展。主人公业传国初，六亲联络驰朝车。斗鸡走狗家世事，抱来皆佩黄金鱼。却笑儒生把书卷，学得颜回忍饥面。”

　　韬玉，字仲明，京兆人。父为左军军将。韬玉出入田令孜之门，又与刘晔及李岩士、姜垍、蔡鋋之徒，交游中贵，各将两军书尺，侥求巍科，时谓“对军解颈”。僖宗幸蜀，韬玉以工部侍郎为令孜神策判官。小归公主文，韬玉准敕及第，仍编入榜中。韬玉以书谢新人，呼同年曰：“三条烛下，虽阻门阑；数仞墙边，幸同恩地。”

　　潘诚

　　“栈踏猿声暮，江看剑影秋。”《送人游蜀》句。“僧老白云上，磬寒高鸟边。”句。“心已同猿狖，不闻人是非。”句。“三月独立看花月，只欠子规啼一声。”《长安》句。“行人渡流水，白马入前山。”句。“秋深雪满黄金塞，夜夜鸿声入汉阳。”句。右张为取作《主客图》。

　　胡骈

　　《经费拾遗旧隐诗》云：“林下茅斋已半倾，九华幽迳少人行。不将冠剑为荣事，只向烟萝寄此身。松竹渐荒池上色，琴书徒立世间名。白杨风起秋山暮，时复哀猿啼一声。”

　　骈，唐末进士也。

　　高骈

　　骈镇蜀日，以南诏侵暴，筑罗城四十里，朝廷虽加恩赏，亦疑其固护。或一日，闻奏乐声响，知有改移，乃题《风筝》寄意曰：“夜静弦声响碧空，宫商信任往来风。依稀似曲才堪听，又被移将别调中。”旬日报到，移镇渚宫。

　　骈好为诗，雅有奇藻。其《言怀诗》曰：“恨乏平戎策，惭登拜将坛。手持金銊冷，身挂铁衣寒。主圣扶持易，恩深报效难。三边犹未静，何敢便休官。”又《二妃庙》云：“帝舜南巡去不还，二妃幽怨水云间。当时珠泪垂多少，直到如今竹尚班。”又《雪诗》云：“六出花飘入户时，立看修竹变琼枝。逡巡好上高楼看，盖尽人间恶路岐。”《听歌诗》云：“公子邀欢月满楼，佳人揭调唱伊州。便将席上秋风起，直到萧关水尽头。”又《寄僧筇竹杖诗》云：“坚轻筇竹杖，一枝有九节。寄与沃州僧，闲步秋山月。”

　　光启三年，骈镇淮海，三月看花，骈与诸从事诗，其末云：“人间无限伤心事，不得樽前折一枝。”盖亡灭之谶也。及被幽辱，计口给食，自五月至八月，外围益急，遂及于难。

　　骈，字千里，崇文孙也。生于长庆之首，卒于光启之间。家世禁卫，颇修饬，折节为文学，与诸儒交，硁硁谈治道，两军中人，更称誉之，号“落雕侍御”。

　　《赴安南却寄台司》云：“曾驱万马静江山，风去云回顷刻间。今日海门南面事，莫教还似凤林关。”

　　《步虚词》云：“青溪道士人不识，上天下天鹤一只。洞门深锁碧窗寒，滴露研朱点周易。”

　　《题罗浮别业》云：“不将真性染埃尘，为有烟霞伴此身。带月长江好归去，博罗山下碧桃春。”

　　《闻河中王铎加都统》云：“炼汞烧铅四十年，至今犹在药炉前。不知子晋缘何事，只学吹箫便得仙。”其骄傲不平如此。

　　潘纬

　　《中秋月》云：“古今逢此夜，共冀泬寥明。岂是月华别，只应秋气清。影当中土正，轮对八荒平。寻客徒留望，璿玑自有程。”

　　《琴》云：“客来鸣素琴，惆怅对遗音。一曲起于古，几人听到今。尽含风霭远，日泛月烟深。风续水山操，坐生方外心。”

　　湘南何涓《潇湘赋》，纬《古镜诗》，天下传之。或曰：“潘纬十年吟古镜，何涓一夜赋潇湘。”

　　登咸通进士第。

　　武瓘

　　《九日卫使君筵上作》云：“佳晨登赏喜还乡，谢宇开筵晚兴长。满眼黄花初泛酒，隔烟红树欲迎霜。千家门户笙歌发，十里江山白鸟翔。共贺安人丰乐岁，幸陪珠履侍银章。”

　　瓘，登咸通进士第，唐末宰益阳。

　　《劝酒》云：“劝君金屈卮，满酌不须辞。花发多风雨，人生足别离。”

　　《感事》云：“花开蝶满枝，花谢蝶还稀。唯有旧巢燕，主人贫亦归。”瓘初投卷于知举萧仿，见是诗，赏其有存故之志，遂放及第。

　　于邺

　　《孤云诗》云：“南北各万里，有云心更闲。因风离海上，伴月到人间。洛浦少高树，长安无旧山。徘徊不可驻，漠漠又东还。”

　　《蝉诗》云：“江头一声起，芳树已难留。听此高树上，遥知故国秋。应催风落叶，似劝客回舟。不是新蝉苦，年年自有愁。”

　　邺，唐末进士也。

　　路德延

　　德延，儋州岩相之犹子。数岁，尝赋《芭蕉诗》曰：“一种灵苗异，天然体性虚。叶如斜界纸，心似倒抽书。”诗成，翌日传于都下。会儋州坐事诛，故德延久不能振。光化初，方就举擢第。又为《感旧诗》曰：“初骑竹马咏芭蕉，尝忝名卿诵满朝。五字便容趋绛帐，一枝寻许折丹霄。岂知流落萍蓬远，不觉推迁岁月遥。国境未安身未立，至今颜巷守箪瓢。”天祐中，授拾遗，会河中节度使朱友谦领镇，辟掌书记。友谦甚礼之，然德延浮薄，动多忤物，友谦解礼，德延乃作《小儿诗》五十韵以刺友谦。友谦闻而大怒，乃因醉沉之黄河。诗曰：“情态任天然，桃红两颊鲜。乍行人共看，初语客多怜。臂膊肥如瓠，肌肤软胜绵。长头才覆额，分角渐垂肩。散诞无尘虑，逍遥占地仙。排衙朱阁上，喝道画堂前。合调歌杨柳，齐声踏采莲。走堤行细雨，奔巷趁轻烟。嫩竹乘为马，新蒲折作鞭。莺雏金镞系，猫子彩丝牵。拥鹤归晴岛，驱鹅入暖泉。杨花争弄雪，榆叶共收钱。锡镜当胸挂，银珠对耳悬。头依苍鹘裹，袖学柘枝揎。酒殢丹砂暖，茶催小玉煎。频邀筹箸挣，时乞绣针穿。宝箧挐红豆，妆奁拾翠钿。戏袍被按褥，尖帽戴靴毡。展画趋三圣，开屏笑七贤。贮怀青杏小，垂额绿荷圆。惊滴沾罗泪，娇流污锦涎。倦书饶娅姹，憎药巧迁延。弄帐燕绡映，藏衾凤绮缠。指敲银使鼓，筋拨赛神弦。帘拂鱼钩动，筝推雁柱偏。棋图添路画，笛管欠声镌。恼客初酣睡，惊僧半入禅。寻蛛穷屋瓦，采雀遍楼椽。抛果忙开口，藏钩乱出拳。夜分围榾柮，朝聚打秋千。折竹装泥燕，添丝放纸鸢。互夸轮水碓，相教放风旋。旗小裁红绢，书幽截碧笺。远铺张鸽网，低控射蝇弦。詀语时时道，谣歌处处传。匿窗眉乍曲，遮路臂相连。斗草当春迳，争毬出晚田。柳傍慵独坐，花底困横眠。等鹊潜篱畔，听蛩伏砌边。旁枝粘舞蝶，隈树捉鸣蝉。平岛夸趫上，层崖逞捷缘。嫩苔车迹小，深雪履痕全。竞指云生岫，齐呼月上天。蚁窠寻迳斸，蜂穴绕阶填。樵唱回深岭，牛歌下远川。垒柴为屋木，和土作盘筵。险砌高台石，危跳峻塔砖。忽升邻舍树，偷上后池船。项橐称师日，甘罗作相年。明时方任德，劝尔减狂颠。”

　　翁承赞

　　“萧萧风雨建阳溪，溪畔维舟见亚齐。一轴新诗剑潭北，十年旧识华山西。吟魂惜向江村老，空性元知世路迷。应笑乘轺青琐客，此时无暇听猿啼。”右承赞诗。承赞，字文尧，闽人。唐末为谏议大夫，使福州，至剑浦，见旧识僧亚齐，赠此章。

　　承赞，乾宁进士也。

　　唐语曰：“槐花黄，举子忙。”承赞有诗曰：“雨中妆点望中黄，勾引蝉声送夕阳。忆得当年随计吏，马蹄终日为君忙。”

　　韩垂

　　垂，唐之诗人也。《题金山》云：“灵山一峰秀，岌然殊众山。盘根大江底，影挣浮云间。雷霆常间作，风雨时往还。象外悬清影，千载长跻攀。”其诗偶为庸僧所毁。江南时，李钟山留一绝云：“不嗟白发曾游此，不叹征帆无了期。尽日凭栏谁会我，只悲不见韩垂诗。”钟山公，建勋也。  
　 
卷六十四

　　颜萱　李縠　司马都　郑璧　崔璞　魏朴　张贲　陆龟蒙　皮日休　崔璐　任蕃　卢休　刘畋

　　颜萱

　　《送羊振文归觐桂阳》云：“高挂吴帆喜动容，问安归去指湘峰。悬鱼庭内芝兰秀，驭鹤门前薜荔封。苏晚旧宅在桂州。红旆正怜棠影茂，彩衣偏带桂香浓。临歧独有沾襟恋，南巷当年共化龙。”先辈与拾遗叔父同年。

　　《送圆载上人》云：“师来一世恣经行，却泛沧波问去程。心静已能防渴鹿，鼙喧时为骇长鲸。师云：舟人遇鲸，则鸣鼓。禅林几结金桃重，日本金桃，实重一斤。梵室重修铁瓦轻。似铁为瓦，轻于陶者。料得还乡无别利，只应先见日华生。”

　　萱，字弘至，江南进士也。中书舍人荛之弟。尝受知于张祜，故《吊祜诗序》曰：“尚意孩稚之岁，与伯氏常承处士抚抱之仁，目管辂为神童，期孔融于伟器。”萱，唐末与皮、陆二生酬唱，有诗载《松陵集》。

　　李縠

　　《和皮日休悼鹤》云：“才子襟期本上清，陆云家鹤伴闲情。犹怜反顾五六里，何意忽归十二城。露滴谁闻高叶坠，月沉休藉半阶明。人间华表堪留语，剩向秋风寄一声。”又云：“道林曾放雪翎飞，应悔庭除闭羽衣。料得王恭披鹤氅，倚吟犹待月中归。”

　　《浙东罢府西归酬别张广文皮先辈陆秀才诗》云：“岂有头风笔下痊，浪成蛮语向初筵。兰亭旧趾虽曾见，柯笛遗音更不传。照曜文星吴分野，留连花月晋名贤。相逢只恨相知晚，一曲骊歌又几年。”

　　縠，字德师，咸通进士也。唐末为浙东观察推官兼殿中侍御史。日休《松陵集序》云：“南阳广文润卿，陇西侍御德师，咸旅泊之际，善其所为，皆以词致。师词之不多，去之速也。”

　　縠西归，日休诗云：“建安才子太微仙，暂上金台许二年。形影欲归温室树，梦魂犹傍越溪莲。空将海月为京信，尚使樵风送酒船。从此受恩知有处，免为伧鬼恨吴天。”

　　司马都

　　《和陆龟蒙白菊诗》云：“耻共金英一例开，素芳须待早霜催。绕篱看见成瑶圃，泛酒应宜傍玉杯。映水好将蘋作伴，犯寒疑与雪为媒。夫君每尚风流事，应为徐妃致此栽。”

　　都，咸通中进士。

　　郑璧

　　《和陆龟蒙白菊诗》云：“白艳轻明带露痕，始知佳色重难群。终朝疑笑梁王雪，尽日慵看蜀帝云。燕雨似翻瑶渚浪，雁风疑卷玉绡纹。琼妃若会宽裁剪，堪作蟾宫夜舞裙。”

　　璧，唐末江南进士也。与皮、陆二生酬唱。又有《寒夜文燕张润卿有期不至诗》云：“已知羽驾朝金阙，不用烧兰望玉京。应是登仙明月好，玉皇留看舞双成。”

　　崔璞

　　《奉酬霜菊见赠诗》云：“菊花开晚过秋风，闻道芳香正满丛。争奈病夫难强饮，应须速自召车公。”《蒙恩除替将还京洛偶叙所怀》云：“两载求人瘼，三春受代归。务繁多簿籍，才短少恩威。共理乖天奖，分忧值岁饥。遽蒙交郡印，到任十二个月，除替未及三年。安敢整朝衣。作牧惭为政，思乡念式微。傥容还故里，高卧掩柴扉。”

　　璞，唐末以大司谏刺苏州，其诗见皮、陆二生《松林唱和集》。

　　魏朴

　　《和皮日休悼鹤》云：“直欲裁诗问杳冥，岂教灵化亦浮生。风林月动疑留魄，沙岛香愁似蕴情。雪骨夜封苍藓冷，练衣寒在碧塘轻。人间飞去犹堪恨，况是泉台远玉京。”又云：“经秋宋玉已悲伤，况报胎禽昨夜亡。霜晓起来无问处，伴僧弹指绕荷塘。”

　　朴，唐末吴中名士也。皮日休《松陵诗序》云：“润卿、德师，旅泊之际，皆以词致。大司谏清河公有作，崔璞。或命之和，亦著焉。其余则吴中名士。”谓司马都、郑璧、朴与颜萱。

　　张贲

　　《旅泊吴门》云：“一舸吴江晚，堪忧病广文。鲈鱼谁与伴，鸥鸟自成群。反照纵横水，斜空断续云。异乡无限思，尽付酒醺醺。”

　　《酬袭美先辈见寄》云：“寻疑天意丧斯文，故选茅峰寄白云。酒后只留沧海客，香前唯见紫阳君。近年已绝诗书癖，今日兼将笔砚焚。为有此身犹苦患，不知何者是玄纁。”

　　《和陆龟蒙白菊诗》云：“雪彩冰姿号女华，寄声多是地仙家。有时南国和霜立，几处东篱伴月斜。谢客琼枝空贮恨，袁郎金钿不成夸。自知终古清香在，更出梅妆弄晚霞。”

　　贲，字闰卿，南阳人。登大中进士第，唐末为广文博士。寓吴中，与皮、陆二生游。其诗多羁旅感激，若“异乡无限思，尽付酒醺醺”。又《送李縠西归》云：“孤云独鸟本无依，江海重逢故旧稀。杨柳渐疏芦苇白，可堪斜日送君归。”

　　陆龟蒙

　　字鲁望，父虞宾，浙东从事，居苏台。龟蒙攻文，与颜荛、皮日休、罗隐、吴融友善。家贫，与张博为庐江、吴兴二郡丞，李蔚、卢携景重之。罗隐寄诗曰：“龙楼李丞相，昔岁仰高文。黄阁今无主，青山竟不焚。夜船乘海月，秋寺伴江云。只恐尘埃里，浮名点污君。”唐末以左拾遗授之，诏下日，以疾终于家。

　　皮日休《松陵唱和集序》云：“咸通十年，日休为吴郡郡从事，有进士陆龟蒙，以其业见造，其才之变，真天地之气也。近代称温飞卿、李义山为之最，俾生参之，未知孰为后先。”

　　龟蒙，三吴人也。博雅多文，尤善谈笑，尝体江、谢赋事，名振吴下。藏书万余卷，诗篇清丽，与皮日休为友，唱和若干卷，号曰《松陵集》。中和初，遇疾而卒。陈给事为文志其墓矣。吴子华奠文千余言，略曰：“大风吹海，海波沦涟，涵为子文，无偶无边。长松倚雪，枯枝半折，挺为子文，真上巅绝。风下霜晴，寒钟自声，发为子文，铿锵杳清。武陵深间，川长昼白，问为子文，渺茫岑寂。豕突鲸狂，其来莫当。云沉鸟没，去其倏忽。腻若凝脂，软于无骨。霏漠漠，澹涓涓，春哆冶，秋鲜妍。触即碎，潭下月，拭不灭，玉上烟。”

　　《江湖散人歌》云：“江湖散人天骨奇，短发搔来蓬半垂。手捉孤篁曳寒茧，口诵太古沧浪词。词云太古万万古，民怪甚壄音野。无风期。夜栖正与禽兽杂，独自架结纵横枝。因而称曰有巢氏，民共敬贵如君师。当时只效乌鹊辈，岂是有意陈尊卑。无端后圣穿凿破，一派前导千流随。多方恼乱元气死，日使父子生奸欺。圣人事业转消耗，尚有渔者存熙熙。风波不独因一士，凡百器具皆能施。罛疏沪腐鲈鳜肥，上失捡驭无谗疵。人间所谓好男子，我见妇女留须眉。奴颜婢膝真乞丐，反以正直为狂痴。所以头欲散，不散弁峨巍。所以腰欲散，不散佩陆离。行散任之适，坐散从倾欹。语散空谷应，笑散春容披。衣散单复便，食散酸醎宜。客散忘簪履，禽散虚笼池。外物一以散，中心散何疑。不共诸侯分邑里，不与天子专隍陴。静则守桑柘，乱则逃妻儿。金鏕绅带未尝识，白刃投我穷生为。或闻蕃将负恩泽，号令铁马如风驰。大君年小丞相少，当轴自请都旌旗。神锋悉出羽林仗，绘画日月蟠龙螭。太宗基业甚牢固，小丑背叛当歼夷。禁军近自肃宗署，抑遏辅国争雄雌。必然大段剪凶逆，须召劲勇持军麾。四方贼垒犹占地，死者暴骨生寒饥。归来辄拟荷锄立，诟吏已责租钱迟。兴师十万一日费，不翅千金何以支。只今利口且箕敛，何暇俯首哀惸嫠。均荒补败岂无术，布在方策撑颓峨。冰霜襦裤易反掌，白面诸郎殊不知。江湖散人悲古道，悠悠幸寄羲皇傲。官家未议活苍生，拜赐江湖散人号。”

　　《甫里先生传》云：“少攻歌诗，与造物者争柄，遇事辄变化，不一其体裁。始则凌轹波涛，穿穴险固，囚锁怪异，破碎阵敌，卒造平澹而后已。”

　　龟蒙居震泽之南巨积庄，有斗鸭一栏。有驿使过，挟弹毙其尤者。蒙拂乎不乐，因云：“此鸭能人语，待附苏州上进，使者毙之，奈何！”使人恐，酬以槖中金。俟其相悦，方请人语之由。曰：“能呼其名。”使人愤且笑，拂袖上马。复召之，还其金曰：“吾戏耳。”

　　龟蒙少高放，从张抟游，历、湖苏二州，辟以自佐。尝至饶州，三日无所诣，刺史蔡京率官属就见之，龟蒙不乐，拂衣去。不喜交流俗，不乘马，升舟设蓬席，赍束书、茶灶、笔床、钓具往来，时谓“江湖散人”，或号“天随子”、“甫里先生”，自比涪翁、渔父、江上丈人。

　　皮日休

　　日休，字袭美，襄阳人。咸通中，为太常博士。遭乱，归吴中。黄巢寇江浙，劫以从军。至京师，以为翰林学士，令日休作谶，云：“欲识圣人姓，田八二十一。欲知圣人名，果头三屈律。”巢大怒。盖巢头丑，掠鬓不尽，疑讥之也。遂及祸。

　　日休《寒日书斋即事三章》云：“参佐三间似草堂，恬然无事可成忙。移时寂历浇松子，尽日殷勤拂乳床。将近道斋先衣褐，欲清诗思更焚香。空庭好待中宵月，独礼星辰学步罡。”“不知何事有生涯，皮褐裁衣学道家。深夜数瓯唯柏叶，清晨一气是云华。盆池有鹭窥蘋末，石板无人扫桂花。江汉欲归应未得，夜来频梦赤城霞。”“方朔家贫未有车，肯从荣利舍樵渔。从公未怪多侵酒，见客唯求转借书。暂听松风生意足，偶看溪月世情疏。如钩得贵非吾事，合向烟波为五鱼。”松江有五鱼。

　　日休《赋龟诗嘲归仁绍》云：“硬骨残形知几秋，尸骸终是不风流。顽皮死后钻须遍，只为平生不出头。”归氏子以姓嘲日休云：“八片尖斜砌作裘，火中燖了水中揉。一包闲气如常在，惹踢招拳卒未休。”

　　《北梦琐言》云：“日休傲诞，自号间气布衣。日休之子光业，辞文宏赡，唐末为越州副使。”

　　《松陵集序》曰：“诗有六义，其一曰比。比者，定物之情状也。则必谓之才，才之备者，于圣为六艺，在贤为声诗。噫！春秋之后，颂声亡寝，降及汉氏，诗道存作。然《二雅》之风，委而不兴矣。在《诗》有三言、四言、五言、六言、七言、九言之作。三言者，曰‘振振鹭，鹭于飞’是也；五言者，曰‘谁谓雀无角，何以穿我屋’是也。六言者，‘我姑酌彼金罍’是也；七言者，‘交交黄鸟止于桑’是也。九言者，曰‘浻酌彼行潦挹彼注兹’是也。盖古诗率以四言为本，而汉氏方以五言、七言为之也。其句亦出于周诗。五言者，李陵曰‘携手上河梁’是也；七言，汉武曰‘日月星辰和四时’是也。尔后盛于建安以降，江左君臣，得以浮艳，然诗之六义微矣。逮及吾唐开元之世，易其体为律焉，始切于俪偶，拘于声势。然诗云‘遘悯既多，受侮不少’，其对也工矣。”

　　《尧典》曰：“声依永，律和声，其为律也甚矣。由汉及唐，诗之道尽矣。吾又不知千祀之后，诗之道止于斯而已耶！后有变而作者，予不得以知之。夫才之备者，犹天地之气乎。气者，止乎一也，分而为四时。其为春，则煦枯发枿，如弃如濩，百物融洽，酣人肌骨；其为夏，则赫曦朝升，天地如窑，草蕉木暍，若燎毛发；其为秋，则凉飔高瞥，若露天骨，景爽夕清，神不蔽形；其为冬，则霜阵一栖，万物皆瘁，云沮日惨，若惮天责。夫如是，岂拘于一哉，亦变之而已。人之有才者，不变则已，苟变之，岂异于是乎？故才之用也，广之为沧溟，细之为沟窦；高之为山岳，碎之为瓦砾；美之为西子，恶之为敦洽；壮之为武贲，弱之为处女；大则八荒之外不可穷，小则一毫之末不可见。苟其才如是，复能善用之，则庖丁之牛，扁之轮，郢之斤，不足喻其神解也。噫！古之士，穷达必形于歌咏，苟欲见乎志，非文不能宣也，于是为其词。词之作，固不能独善，必须人以成之。昔周公为诗以贻成王，吉甫作颂以赠申伯，诗之酬赠，其来尚矣。后每为诗，必多依仿焉。咸通七年，今兵部令狐员外在淮南，今中书舍人弘农公守毗陵，日休皆以词获幸，悉蒙以所制命之和，各盈编轴，亦有名其首者。十年，大司谏清河公出牧于吴，日休为郡从事。居一月，有进士陆龟蒙以其业见造，凡数编，其才之变，真天地之气也。近代称温飞卿、李义山为之最，俾生参之，未知其孰为之后先。”

　　《杂体诗序》云：“案舜典，帝曰：夔，命汝典乐，教胄子。诗言志，歌永言在焉。周礼太师之职，掌教六诗，讽赋比兴，风雅互作，杂体遂生然。后系之于乐府，盖典乐之职也。在汉代，李延年为协律，造新声，雅道缺，乐府乃盛。铙歌、鼓吹、拂舞、干俞，因斯而兴，词之体，不得不因时而易也。古乐书论之甚详，今不能备载。载其他见者，汉武集元封三年作柏梁台，诏群臣二千石有能为七言诗者，乃得上座。帝曰：‘日月星辰和四时。’梁王曰：‘骖驾驷马从梁来。’由是联句兴焉。孔融诗曰：‘渔父屈节，水潜匿方。’作郡姓名字离合也，由是离合兴焉。晋傅咸有回文反覆诗二首，云反覆其文者，以示忧心展转也，‘悠悠远迈独茕茕’是也，由是反覆兴焉。晋温峤有回文虚言诗云‘宁神静泊’，由是回文兴焉。梁武帝云‘后牖有朽柳’，沈约云‘偏眠船舷边’，由是叠韵兴焉。《诗》云‘蝶蝀在东’，又曰‘鸳鸯在梁’，由是双声兴焉。《诗》云‘惟南有箕，不可以簸扬。惟北有斗，不可以挹酒浆’，近乎戏也。古诗或为之，盖风俗之言也。古有采诗官，命之曰风人。‘围棋烧败袄，看子故依然’，由是风人之作兴焉。《梁书》云：‘昭明善赋短韵，吴均善压强韵。’今亦效而为之，存于编中。陆生与予，各有是为，凡八十六首。如四声诗、三字离合、全篇双声叠韵之作，悉陆生所为，又足见其多能也。案齐竟陵王《郡县诗》曰‘追共承荔浦，一道信云邱’，县名由是兴焉。案梁元《药名诗》曰‘戌客常山下，当思衣锦归’，药名由是兴焉。陆与予亦有是作。至如鲍昭之《建除》，沈炯之《六甲十二属》，梁简文之《卦名》，陆惠晓之《百姓》，梁元帝之《鸟名龟兆》，蔡黄门之口字，古诗《两头纤纤》、《藁砧》、《五杂组》已降，非不能也，皆鄙而不为。噫！由古至律，由律至杂诗，诗之道尽乎此也。近代作杂体，唯《刘宾客集》中有回文、离合、双声、叠韵。如联句，则莫若孟东野与韩文公之多，他集罕见，足知为之之难也。”

　　日休《叠韵山中吟》云：“穿烟泉潺湲，触竹犊觳觫。荒篁香墙匡，熟鹿伏屈曲。”

　　《双声溪上思》云：“疏杉低通滩，冷鹭立乱浪。草彩欲夷犹，云空容澹荡。”

　　《晚秋吟》：以题十五字离合。“东皋烟雨归耕日，免去黄冠手刈禾。火满酒垆诗在口，今人无计奈侬何。”

　　《药名离合夏日即事》云：“季春人病抛芳杜，仲夏溪波绕坏垣。衣典浊醪身倚桂，心中无事到云昏。”

　　《怀鹿门县名离合》云：“山瘦更培秋后桂，溪澄闲数晚来鱼。台前过雁盈千百，泉石无情不寄书。”

　　《寒日古人名》云：“北顾欢游悲沈宋，梁武改为北顾。南徐陵寝叹齐梁。水边韶景无穷柳，寒被江淹一半黄。”

　　《风人诗》云：“江上秋声起，从来浪得名。逆风犹挂席，苦不会帆情。”

　　陆龟蒙诗云：“十万全师出，遥知正忆君。一心如瑞麦，唯作两歧分。”

　　崔璐

　　璐有《览皮先辈盛制诗赠日休》云：“河岳挺灵异，星辰精气殊。在人为英杰，与国作祯符。襄阳得奇士，俊迈真龙驹。勇果鲁仲由，文赋蜀相如。浑浩江海广，葩华桃李敷。小言人无间，大言塞空虚。几人游赤水，夫子得玄珠。鬼神争奥秘，天地惜洪炉。既比曾参行，仍兼君子儒。吾知上帝意，将使居黄枢。好保千金体，须为万姓谟。”日休和云：“伊余幼且贱，所禀自以殊。弱岁谬知道，有心匡皇符。意超海上鹰，运跼辕下驹。纵性作古文，所为皆自如。但恐才格劣，敢夸词彩敷。句句考事实，篇篇穷玄虚。谁能变羊质，竞不获骊珠。粤有造化手，曾闻天地炉。文章邺下秀，气貎淹中儒。展我此志业，期君持中枢。苍生眼穿望，勿作磻溪谟。”

　　璐，登咸通七年进士第。

　　任蕃

　　《宫怨》云：“泪干红落脸，心尽白垂头。自此方知怨，从来岂信愁。”蕃又有“无语与春别，细看枝上红”之句，张为取作《主客图》。

　　卢休

　　“春寒酒力迟，冉冉生微红。”《寒月》联句。“自然草木性，谁祝元化功。”句。“湓浦风生破胆愁。”句。“血染剑花明帐幕，三千车马出渔阳。”句。右张为取作《主客图》

　　休不第。

　　刘畋

　　畋有《晚泊汉江渡诗》云：“末秋云木轻，莲拆晚香清。雨下侵苔色，云凉出浪声。叠帆依岸尽，微照夹堤明。渡吏已头白，遥知客姓名。”又有《雨后》句云：“残阳来霁岫，独兴起沧洲。”张为取作《主客图》。

　　畋，举进士。  
　 
卷六十五

　　袁郊　卢延让　裴说　张为　韩偓　曹松　杜荀鹤　孙棨　王铎　郑綮　胡玢　杨收　平曾　缪岛云

　　袁郊

　　《月诗》云：“常娥窃药出人间，藏在蟾宫不放还。后羿遍寻无觅处，谁知天上却容奸。”

　　《霜诗》云：“古今何事不思量，尽信邹生感彼苍。但想燕山吹暖律，炎天岂不解飞霜。”

　　《露诗》云：“湛湛腾空下碧霄，地卑湿处更偏饶。管茅丰草皆沾润，不道良田有旱苗。”

　　《云诗》云：“楚甸尝闻旱魃侵，从龙应合解为霖。荒淫却入阳台梦，感乱怀襄父子心。”

　　郊，咸通时为祠部郎中，有《甘泽谣》九章。与温庭筠酬唱，庭筠有《开成五年抱疾不得预计偕诗寄郊》云：“逸足皆先路，穷蛟独向隅”是也。

　　郊，字之仪，滋之子也。昭宗时为翰林学士。

　　卢延让

　　延让吟诗，多著寻常容易语，如《送周太保赴浙西》云：“臂鹰健卒悬毡帽，骑马佳人卷画衫。”又《寄友人》云：“每过私第邀看鹤，长着公裳送上驴。”然于数篇见境尤妙，有《松寺》云：“山寺取凉当夏夜，共僧蹲坐石阶前。两三条电欲为雨，七八个星犹在天。衣汗稍停床上扇，茶香时拨涧中泉。通宵听论莲华义，不藉松窗一觉眠。”又《苦吟》云：“莫话诗中事，诗中难更无。吟安一个字，捻断数茎须。险觅天应闷，狂搜海亦枯。不同文赋易，为著者之乎。”又《赠僧》云：“浮世浮华一断空，偶抛烦恼到莲宫。高僧解语牙无水，老鹤能飞骨有风。野色吟余生竹外，山阴坐久入池中。禅师莫问求名苦，滋味过于食蓼虫。”曾献王建诗，有“栗爆烧毡破，猫跳触鼎翻”。后建冬夜与潘峭平章边事，旋令宫人烧栗，俄有数栗爆出，烧绣褥。时建多疑，尝于炉中烧金鼎，命二妃亲侍汤茶而已。是夜宫猫相戏，误触鼎翻，建良久曰：“‘栗爆烧毡破，猫跳触鼎翻’，忆得卢延让卷有此一联，乃知先辈裁诗，信无虚境。”来日，遂有六行之拜。自给事中拜工部。

　　翰林学士吴融独重其作，盛称于时，且云：“此子语不寻常，后必垂名。”杨大年云：“延让诗至今存，人亦有绝好之者。”其播人口，有《旅舍言怀》云：“名纸毛生五门下，家僮骨立六街中。”《蜀路》云：“云间闹铎骡驮至，雪里残骸虎拽来。”《怀江上》云：“饿猫临鼠穴，馋犬舐鱼砧。”《八月十六日夜》云：“只讹些子缘，应耗没多光。”《寄人》云：“吟安一个字，捻断数茎须。”《冬夜》云：“树上咨诹批颊鸟，窗间壁驳叩头虫。”《哭人》云：“渐穷顽仆慵看马，著惨佳人暗理筝。”

　　“狐冲官道过，犬刺店门开”，祖张相每称之；“饿猫临鼠穴，馋犬舐鱼砧”，成中令每称之；“栗爆”、“猫跳”之句，王建爱之。卢曰：“平生投谒公卿，不意得猫狗力。”

　　延让始投贽吴子华，子华读至“不同文赋易，为著者之乎”，笑曰：“上门恶骂来。”

　　本朝杨亿在翰苑，尝召对，上言及延让诗曰：“‘臂鹰健卒悬毡帽，骑马佳人卷画衫’，似此浅近，亦自成一体。”

　　延让，字子善，范阳人。光化初登第，从事朗陵，雷满败，归。王建僭位，授水部外郎，卒于刑部侍郎。师薛能为文。

　　裴说裴诣

　　唐举子先投所业于公卿之门，谓之“行卷”。说只行五言十九首，至来年秋赋，复行旧卷。人有讥之者，说曰：“只此十九首苦吟，尚未有人见知，何假别行卷哉！”识者以为知言。说天复六年登甲科，其诗以苦吟难得为工，且拘格律。尝有诗曰：“苦吟僧入定，得句将成功。”又《赠僧贯休》云：“总无方是法，难得始为诗。”又云：“是事精皆易，唯诗会却难。”遭乱，故宦不达，多游江湖间。有《石首县诗》云：“因携一家住，嬴得半年吟。”

　　“深闺乍冷鉴开箧，玉箸微微湿红颊。一阵霜风杀柳条，浓烟半夜成黄叶。垂垂白练明如雪，独下闲阶转凄切。只知抱杵捣秋砧，不觉高楼已无月。时闻寒雁声相唤，纱窗只有灯相伴。几度齐纨又懒裁，离肠恐逐金刀断。细想仪形执牙尺，回刀剪破澄江色。愁捻银针信手缝，惆怅无人试宽窄。时时举袖匀红泪，红笺谩有千千字。书中不尽心中事，一半殷勤寄边使。”此说《闻砧诗》也。

　　说终礼部员外郎。说与诣俱有诗名，诣唐天祐三年登第，终于桂岭，假官宰字而已。同在湘江，说诗云：“吟余潮入浦，坐久烧移山。”诣诗云：“风回山火断，潮落岸水高。”经杜甫坟，说云：“拟掘孤坟破，重教大雅生。”诣云：“名终埋不得，骨便朽何妨。”景同而语意俱别，实为双美。

　　说《旅行闻寇》云：“寸步边多事，将行问四邻。深山不畏虎，当路却防人。无事助明代，何门锁此身。空惭两行泪，飘洒向红尘。”

　　《洛中作》云：“莫怪苦吟迟，诗成鬓亦丝。鬓丝犹可染，诗病却难医。山暝云横处，星沉月侧时。冥搜不可得，一句至公知。”

　　《中秋月》云：“一岁几盈亏，当轩重此期。幸无偏照处，刚有不明时。色静云归早，光凝鹤宿迟。望吟吟未足，皎皎下疏篱。”

　　《棋》云：“十九条平路，言平又崄巇。人心无算处，国手有输时。势迥流星远，声干下雹迟。临轩才一局，寒日又西垂。”

　　《喜友人再面》云：“一别几寒暄，迢迢隔塞垣。相思长有事，及见却无言。静坐将茶试，闲书把叶翻。依依又留宿，圆月上东轩。”

　　张为

　　《秋醉歌》云：“金风飒已起，还是招鱼翁。携酒天姥岑，自弹峄阳桐。脱却登山履，赤脚翘青筇。泉声扫残暑，猿臂攀长松。翠微泛樽绿，苔藓分烟红。造化处术内，相对数壶空。醉眠岭上草，不觉夜露浓。一梦到天晓，始觉一醉中。皎然梦中路，直到瀛洲东。初平把我臂，相与骑白龙。三留对上帝，玉楼十二重。上帝赐我酒，送我敲金钟。宝阁香敛苒，琪树寒玲珑。动叶如笙篁，音律相怡融。珍重此一醉，百骸出天地。长如此梦魂，永谢名与利。”

　　为，唐末江南诗人，与周朴齐名。如“到处即闭户，逢君方展眉”，最有诗称。

　　为作《诗人主客图序》曰：“若主人门下处其客者，以法度一则也。以白居易为广大教化主，上入室杨乘，入室张祜、羊士谔、元稹，升堂卢仝、顾况、沈亚之，及门费冠卿、皇甫松、殷尧藩、施肩吾、周元范、祝元膺、徐凝、朱可名、陈标、童翰卿；以孟云卿为高古奥逸主，上入室韦应物，入室李贺、杜牧、李余、刘猛、李涉、胡幽正，升堂李观、贾驰、李宣古、曾邺、刘驾、孟迟，及门陈润、韦楚老；以李益为清奇雅正主，上入室苏郁，入室刘畋、僧清塞、卢休、于鹄、杨洵美、张籍、杨巨源、杨敬之、僧无可、姚合，升堂方干、马戴、任蕃、贾岛、厉元、项斯、薛寿，及门僧良乂、潘诚、于武陵、詹雄、卫准、僧志定、喻凫、朱庆余；以孟郊为清奇僻苦主，上入室陈陶、周朴，及门刘得仁、李溟；以鲍溶为博容宏拔主，上入室李群玉，入室司马退之、张为；以武元衡为瑰奇美丽主，上入室刘禹锡，入室赵嘏、长孙佐辅、曹庚，升堂卢频、陈羽、许浑、张萧远，及门张陵、章孝标、雍陶、周祚、袁不约。”

　　杜光庭载毛仙翁事云：“仙翁名干，字鸿渐。元和间，刘禹锡、李绅、白乐天辈皆赠诗。至大中戊寅，五十余年矣。是岁，张为薄游长沙，不汲汲随计，获女奴于岳麓下，惑之，岁余成羸疾。仙翁一见曰：‘子妖气邪光，浃遍肌骨，苟不相值，殒于旦夕也。’以丹一粒授为，于香炉焚之，郁烈之气，闻百步，魅妾一号而毙，乃木偶人也。又吞以丹砂和黍者三，疾遂瘳。为作诗别之曰：‘羸形感神药，削骨生丰肌。兰炷飘灵烟，妖怪立诛夷。重睹日月光，何报父母慈。黄河浊衮衮，别泪流澌澌。黄河清有时，别泪无收期。’为后入钓台山，访道而去。”

　　韩偓

　　偓父瞻，开成六年李义山同年也。义山有《饯韩同年西迎家室戏赠》云：“籍籍征西万户侯，新缘贵婿起珠楼。一名我漫居先甲，千骑君翻在上头。云路招邀回彩凤，天河迢递笑牵牛。南朝禁脔无人近，瘦尽琼枝为四愁。”

　　偓，小字冬郎。义山云：“尝即席为诗相送，一座尽惊，句有老成之风。”因有诗云：“十岁裁诗走马成，冷灰残烛动离情。桐花万里丹山路，雏凤清于老凤声。”

　　偓，字致尧，今曰致光，误矣。自号“玉山樵人”。

　　《苑中》云：“上苑离宫处处迷，相风高与露盘齐。金阶铸出狻猊立，玉柱雕成翡翠啼。外使调鹰初得案，五坊外案使，以鹰隼初调习，始能擒获，谓之得案。中官过马不教嘶。上乘马，必中官骑以进，谓之过马。笙歌锦绣云霄里，独许词臣醉似泥。”

　　《六月十七日召对诗》云：“清暑帘开散异香，恩深咫尺对龙章。花应洞里寻常发，日向壶中特地长。坐久忽疑槎犯斗，归来兼恐海生桑。如今冷笑东方朔，唯用诙谐侍汉皇。”

　　《与吴子华侍郎同年玉堂伴直怀昔叙恳因成长句兼呈同年》云：“往年莺谷接清尘，今日鳌山作侍臣。二纪许偕劳笔砚，予与子华俱久困名场。一朝宣入掌丝纶。声名烜赫文章士，金紫雍容富贵身。绛帐恩深无路报，语余相聚却酸辛。”

　　《赐宴日诗》云：“玉衔花马踏天街，诏遣追欢绮席开。中使押从天上去，外人知自日边来。是日，在外四学士排门齐入，司进状辞赴宴，中使二人押出。臣心净比漪涟水，圣泽深于潋滟杯。才有异恩颁稷契，已将优礼及邹枚。清商迥向梨园降，妖妓新行峡雨回。不散通霄离禁直，晚来残醉入银杯。”

　　《醉着》云：“万里清江万里天，一村桑柘一村烟。渔翁醉着无人唤，过午醒来雪满船。”

　　《即日》云：“画墙暗记移花日，洗瓮先知酝酒期。须信闲人有忙事，早来冲雨觅渔师。”

　　《春恨》云：“残梦依依酒力余，城头画角伴啼乌。平明乍卷西楼幕，院静初闻放辘轳。”

　　《并州》云：“戍旗青草杜榆关，雨里并州四月寒。谁会凭栏潜忍泪，不胜天际似江干。”

　　偓天复初入翰林，其年冬，驾幸凤翔，偓有扈从之功。返正初，上面许偓为相。奏云：“陛下运契中兴，当复用重德，镇风俗。臣座主右仆射赵崇，可充是选，乞回臣之命授崇，天下幸甚。”上喜叹。翌日，制用崇暨兵部侍郎王赞为相。时梁太祖在京，素闻崇之轻佻，赞复有权，驰入请见，于上前具言二公长短。上曰：“赵崇是偓荐。”时偓在侧，梁主叱之。偓奏曰：“臣不敢与大臣争。”上曰：“韩偓出。”寻谪官入闽。故诗云：“手风慵展八行书，眼暗休看九局图。窗外日光飞野马，案前筠管长蒲卢。谋身拙为安蛇足，报国危曾捋虎须。满世可能无默识，未知谁拟试齐竽。”

　　“《香奁集》，和鲁公之词也。惟其艳丽，故贵后嫁其名于偓。凝平生著述，分为《縯论》、《游艺》、《孝悌》、《疑狱》、《香奁》、《籝金》六集。自为《游艺集序》云：‘予有《香奁》、《籝金》二集，不行于世。’凝在政府，避议论，讳其名，又欲后人知，故《游艺集》序实之，此凝之意也。”沈存中云。

　　曹松

　　天复初，杜德祥主文，放松及王希羽、刘象、柯崇、郑希颜等及第，年皆七十余，时号“五老榜”。时内难新平，首求孤贫人，德祥以松等塞诏，各授校书郎。制曰：“念尔登科之际，当予反正之年。宜降异恩，各膺宠命。”

　　松，字梦征，舒州人也。学贾司仓为诗，此外无他能。时号松启事为“送羊脚状”。

　　松《别湖州上主人》云：“门系钓舟云满岸，借君幽致坐移旬。湖村夜叫白芜雁，菱市晓暄深浦人。远水日边重作雪，寒林烧后别生春。不辞更住醒还醉，太一东峰归梦频。”

　　李肇《国史补》云：“曲江大会，此为下第举人。迩来渐侈靡，皆为上列所占，向之下第举人，不复预矣。所以逼大会，则先牒教坊请奏，上御紫云楼垂帘观焉。时或拟作乐，则为之移日。故曹松诗云：‘追游若遇三清乐，行从应妨一日春。’敕下后，人置皮袋，例以图章、酒器、钱绢实其中，逢花即饮。故张籍诗云：‘无人不借花园宿，到处皆携酒器行。’其皮袋，状元、录事同点检，阙一则罚金。曲江之宴，行市罗列，长安为之半空。公卿家率以是日拣选东床，车马阗塞，莫可殚述。”

　　松《及第敕下宴中献坐主杜侍郎诗》云：“得召邱墙泪却频，若无公道也无因。门前送敕朱衣吏，席上衔杯碧落人。半夜笙歌教泥月，平明桃杏放烧春。南山虽有归溪路，争那酬恩未杀身。”

　　《春日长安书事》云：“浩浩看花晨，六街杨远尘。尘中一丈日，谁是晏眠人。御柳舞着水，野莺啼破春。徒云还楚客，犹自惜离秦。”

　　《晨起》云：“晓色教不睡，卷帘清气中。林残数枝月，发冷一梳风。并鸟闻钟语，欹荷隔雾空。莫徒营白日，道路本无穷。”

　　《吊北邙》云：“山下望山上，夕阳明又曛。无人医白发，少地着新坟。岁代殊相远，贤愚旋不分。东归聊一吊，乱木倚寒云。”

　　松有诗云：“凭君莫话封侯事，一将功成万骨枯。”可谓谙世故矣。

　　杜荀鹤

　　荀鹤有诗名，号“九华山人”。大顺初擢第，授翰林学士，主客外郎，知制诰。顾云序其文为《唐风集》。或曰荀鹤，牧之微子也。牧之会昌末自齐安移守秋浦，时年四十四，所谓“使君四十四，两佩在铜鱼”者也。时妾有妊，出嫁长林乡正杜筠，而生荀鹤。擢第年四十六矣。

　　《溪兴》云：“山雨溪风卷钓丝，瓦瓯蓬底独斟时。醉来睡着无人唤，流下前溪也不知。”

　　《春宫怨》云：“早被婵娟误，欲妆临镜慵。承恩不在貌，教妾若为容。风暖鸟声碎，日高花影重。年年越溪女，相忆采芙蓉。”

　　荀鹤曾得诗一联云：“旧衣灰絮絮，新酒竹篘篘。”韦庄曰：“我道‘印将金锁锁，帘用玉钩钩’，即京兆大拜之祥也。”

　　《赠僧》云：“利门名路两何凭，百岁风前短焰灯。只恐为僧心不了，为僧心了总输僧。”

　　《时世行》云：“夫因兵死守蓬茅，麻纻裙衫鬓发焦。桑柘废来犹纳税，田园荒尽尚征苗。时挑野菜和根煮，旋斫生柴带叶烧。任是深山更深处，也应无计避征徭。”又云：“八十老翁住破村，村中牢落不堪论。因供寨木无桑柘，为点乡兵绝子孙。还似平宁征赋税，未曾州县略安存。至今鸡犬皆星散，日落西山哭倚门。”

　　荀鹤擢第，时危势晏，复还旧山。田頵在宣州，甚重之。頵起兵，阴令以笺问至梁太祖许，颇厚遇。及頵遇祸，梁祖表授翰林学士、主客员外郎中，知制诰。恃势侮易搢绅，众怒欲杀之而未及。天祐初，卒。顾云序其诗曰：“大顺初，皇帝命小宗伯河东裴公掌邦贡。次二年，远者来，隐者出，异人隽士，大集都下。于群进士中，得九华山人杜荀鹤，拔居上第。诸生谢恩日，列座既定，公揖生，谓曰：‘圣上歉文教未张，思得如高宗朝谢洪拾遗陈公子昂辈，作诗出没《二雅》，驰骤建安，削苦涩僻碎，略淫靡浅切，破艳冶之坚阵，擒雕巧之酋帅，皆摧犝折角，崩溃解散，扫荡词场，豁清文祲；然后有戴容州、刘隋州、王江宁率其徒扬鞭按辔，相与和乐，来朝于正道矣。以生诗有陈体，可以润国风，广王泽，故擢以塞诏。’意勉为中兴诗宗，生谢而退。明年，宁亲江表，以仆故山偕隐者，出诗三百篇见简。其雅丽凝炼之句，能使贪吏廉，邪臣正，父慈子孝，兄友弟悌，人伦之纪备矣。其壮语大言，则决起逸发，可以左揽工部袂，右拍翰林肩，吞贾、喻八九于胸中，曾不蒂芥。或情动于中，则极思冥搜，神游希夷，形兀枯木，五声劳于呼吸，万象贫于抉剔，信诗之雄杰者也。美哉！裴公知人之为不诬矣。于戏！旌别淑慝，史臣之职。仆幸得为之叙录，视其人齿尚壮，才力未尽，讴吟之兴方酣，俟其继作，得如《周颂》者，目之为《唐风集》。”

　　荀鹤初谒梁王朱全忠，雨作而天无行云。梁曰：“此谓天泣，不知何祥？请先作无云雨诗。”乃赋曰：“同是乾坤事不同，雨丝飞洒日轮中。若教阴显都相似，争表梁王造化工。”梁悦之。

　　孙棨

　　《题妓王福娘墙诗》云：“移壁回窗废几朝，指镮偷解博兰椒。无端斗草输邻女，更被捻将玉步摇。”

　　郑谷《寄台院孙端公棨诗》云：“才拙道仍孤，无何舍钓徒。班虽沾玉笋，香不近金炉。雨露瞻双阙，烟波隔五湖。唯君应是念，曾共伏青蒲。”曾同谏垣。

　　棨《赠妓人》云：“彩翠仙衣红玉肤，轻盈年在破瓜初。霞杯醉唤刘郎赌，云髻慵邀阿母梳。不怕寒侵缘带宝，每忧风举倩持裾。谩图西子为妆样，西子元来未得如。”

　　《题北里妓人壁》云：“寒绣衣裳饷阿娇，新团香兽不禁烧。东邻起样裙腰阔，剩蹙黄金一两条。”

　　王铎

　　铎，字昭范，重德名家，位望崇显，率由文雅，非定乱才。镇渚宫为都统，以御巢寇。洎荆州失守，复把潼关。黄巢差人传语云：“令公儒生，非我敌，请自退避，无污锋刃。”于是弃关。相随僖宗播迁于蜀，再授都统。收复京师，大勋不成，竟罹非命。落都统后有诗，其要云：“黜诏已闻来阙下，檄书犹未遍军前。”亦志在其中也。

　　《罢都统守镇滑州作》云：“用军何事敢迁延，恩重才轻分使然。黜诏已闻来阙下，檄书犹未遍军前。腰间尽解苏秦印，波上虚迎范蠡船。正会星辰扶北极，却驱戈甲镇南燕。三尘上相逢明主，九合诸侯愧昔贤。看却中兴扶大业，杀身无路好归田。”

　　铎为侍御史，于兴宗守绵州，登越王楼，以诗寄朝士。铎和云：“谢脁题诗处，危楼压郡城。雨余江水碧，云断雪山明。锦绣来仙境，风光入帝京。恨无青玉案，何以报高情。”

　　铎《谒梓潼张恶子庙诗》曰：“盛唐圣主解青萍，欲振新封济顺名。夜雨龙抛三尺匣，青云凤入九重城。时僖宗幸蜀，人情术士皆云春内必还京。剑明喜气随雷动，玉垒韶光待贼平。惟报关东诸将相，柱天功业赖阴兵。”判度支萧遘和云：“青骨祀吴谁让德，紫华居越亦知名。未闻一剑传唐主，长拥千山护蜀城。斩马威棱应扫荡，截蛟锋刃俟升平。酂侯为国亲箫鼓，堂上神筹更布兵。”时僖宗解剑赠神，故二公赋诗。

　　郑綮

　　《古今诗话》曰：“相国綮善诗，有《题老僧诗》云：‘日照四山雪，老僧门未开。冻瓶粘柱础，宿火烬炉灰。童子病归去，鹿麑寒入来。’常云：‘此诗属对，可以衡秤。’言轻重不偏也。或曰：‘相国近为新诗否？’对曰：‘诗思在灞桥风雪中驴子上，此处何以得之？’盖言平生苦心也。”

　　綮，字蕴武，大顺后，王政微，綮每以诗谣托讽，中人有诵之天子前者。昭宗意其所蕴未尽，因有司上班簿，遂书其侧曰：“可礼部侍郎、同中书门下平章事。”綮本善诗，其语多俳谐，故使落调，世号“郑五歇后体”。至是省史走其家上谒，綮笑曰：“诸君误矣。人皆不识字，宰相亦不及我。”俄闻制下，叹曰：“歇后郑五作宰相，事可知矣！”立朝无复故态，才三月，去位。

　　綮刺卢江，将去，别郡人云：“唯有两行公廨泪，一时洒向渡头风。”其滑稽类此。

　　胡玢

　　玢，不知何许人，尝隐庐山，苦心于五、七言。《桑落洲》一篇云：“莫问桑田事，但看桑落洲。数家新住处，昔日大江流。古岸崩欲尽，平沙长未休。想应百年后，人世更悠悠。”又《月诗》云：“轮中别有物，光外更无空。”后改云“桂根宁有土”。玢隐庐山，李腾廉问江西，弓旌不至，人多惜之。

　　杨收

　　字藏之，吴人呼为神童。兄发戏令咏蛙，即曰：“兔边分玉树，龙底耀铜仪。会当同鼓吹，不复问官私。”又令咏笔，仍赋钻字，即曰：“虽匪囊中物，何坚不可钻。一朝操政事，定使冠三端。”吴人造门请诗，观者压败其墙。收嘲曰：“尔幸无羸角，何用触吾藩。若是升堂者，还应自得门。”

　　平曾

　　曾谒华州李固言，不遇，因吟一绝而去，曰：“老夫三日门前立，珠箔银屏昼不开。诗卷却抛书袋里，正如闲看华山来。”

　　曾恃才傲物，竟殁于县曹。薛平仆射出镇浙西，主礼稍薄，曾留诗以讽之曰：“梯山航海几崎岖，来谒金陵薛大夫。毛发竖时趋剑戟，衣冠俨处拜冰壶。诚知两轴非珠玉，深愧三缣恤旅途。明日过江风景好，不堪回首望勾吴。”薛闻曾出境，遣使追还，縻留数日，又献《絷白马诗》曰：“白马披鬃练一团，今朝被绊欲行难。雪中放去空留迹，月下牵来只见鞍。向北长鸣天外远，临风斜控耳边寒。自知毛骨还应异，更请孙阳子细看。”河东公曰：“若不留绊行轩，那得观其毛骨。”遂以殊礼相待。

　　唐以府元被黜者九人，曾其一也。曾长庆二年同贾阆仙辈贬，谓之“举场十恶”。曾后谒固于蜀，幕中皆名士。曾轻忽无所畏，遂献《雪山赋》。李览，命推出。不旬日，再献《鯸鱼赋》曰：“此鱼触物而怒，翻身上波，为乌鸢所获，奈鲂鲤何。”李览之，遂不至深罪。

　　缪岛云

　　岛云少从浮图，其诗尤尚奇险，至如“四五片霞生绝壁，两三行雁过疏松”，又“抛芥子降颠狒狒，折杨枝洒醉猩猩”，《庐山瀑布》曰“白鸟远行树，玉虹孤饮潭”，皆夐出前辈。开成中，常游豫章。武宗朝，准敕反初，名甚喧然。  
　 

卷六十六

　　冯涓　卢嗣立　李质　姚岩杰　王璘　严郭　陈标　崔安潜　卢发　钱珝　卢骈　严恽　王涣　张曙　翁绶　戴司颜　孙定　赵牧　卢注　郑愚　王镣　陈琡 

　　冯涓 

　　涓初除京兆府参军，恩地杜相审权有江西之拜，制未出，召涓密语延辟之命，戒勿泄。涓漏其言于友人郑宽，宽寻捧刺诣贺，杜遂鄙涓浅薄，不预初选。及廉车发日，涓候别于长乐，杜长揖曰：“勉旃。”后分符眉州，不得之任，在西川重围中，跼蹐于陈、田之间，羁愁六年，徒步糊口。著《怀秦赋》，有《南冠》、《龙吟》等集，皆伤蹭蹬也。集有《蜀驮引》，其要云：“昂藏大步蚕丛国，曲颈微伸高九尺。卓女窥窗莫我知，严仙据按何曾识。”又《题支机石》云：“不随俗物皆成土，只待良时却补天。”惜知己之不遇也。 

　　涓，字信之，信都人。大中初举进士，登宏词科。时危，隐商山十年。昭宗以为眉州刺史，陈、田拒命，涓弃郡，于成都墨池灌园自给。王建以为翰林学士，虽诙谐傲物，而多有补益。卒于蜀。 

　　卢嗣立 

　　《望九华山》云：“九华深翠落轩楹，迥眺澄江气象明。不遇阴霾孤岫隐，正当寒日众峰呈。坐观风雪销烦思，惜别烟岚驻晓行。得路归山期早诀，夜来潜已告精诚。” 

　　嗣立，登会昌进士第。 

　　李质 

　　质，字公干，襄阳人。应举无成，有亲在衡湘，往谒焉。溯流至湓城，豫章逐师，舍舟由武宁而反。会草寇杀其宰，仓惶前去得日观。宿东房，有酒数缸甚美，遂携一壶上楼酌之，因吟曰：“曾入桃溪路，仙源信少双。洞霞飘素练，藓壁画阴窗。古木愁撑月，危峰欲堕江。自吟空向寂，谁共倒秋缸。”吟毕，如有人言曰：“土主尚书寓宿在此。” 

　　质登第后二十年，廉察豫章，时大中十二年也。出《科名分定录》。 

　　姚岩杰 

　　岩杰，梁国公元崇裔孙，尝以诗酒放游江左。乾符中，颜标典藩，鞠场亭宇初创，命岩杰纪其事，文成，粲然千余言；标欲刊去一二字，岩杰大怒，标遂仆其碑。岩杰以一篇纪之曰：“为报颜公识我么，我心唯只与天和。眼前俗物关情少，醉后青山入意多。田子莫嫌弹铗恨，宁生休唱饭牛歌。圣朝若为苍生计，也合公车到薜萝。” 

　　卢肇牧歙州，岩杰在婺源，先以著述寄肇，肇已知其人，辞以兵火之后，郡中凋弊，无以迎逢大贤。岩杰复以长笺激之，肇不得已，辍所乘马迎至郡斋，馆榖如公卿礼。既而日肆傲睨。肇常以篇咏诧于岩杰曰：“明月照巴山。”岩杰笑曰：“明月照天下，奈何独巴山耶！”子发渐不得意。无何，会于江亭，时蒯希逸在席，肇改令曰：“目前取一联，象令主，曰‘远望渔舟，不阔尺八’。”岩杰遽饮酒一器，凭栏呕哕，须臾即席还令曰：“凭栏一吐，已觉空喉。”有集二十卷，目曰《象溪子》。中和末，豫章大乱，岩杰病死。 

　　王璘 

　　长沙日试万言王璘，词学富赡，崔詹事廉问表荐于朝。先试之使廨，璘请十书吏，皆给笔札，璘口授，十吏笔不停缀。首题《黄河赋》三千字，复为《鸟散余花落诗》二十首，援笔而就。时忽风雨暴至，数幅为回飙所卷，泥滓沾渍。璘曰：“勿取，但将纸来。”复纵笔一挥，斯须复十余篇矣。时未亭午，已七千余言。时路岩方当钧轴，遣一介召之。璘曰：“请俟见帝。”岩大怒，亟命奏废万言科。璘杖策而归，放旷杯酒间，虽屠沽无间然矣。璘与李群玉相遇岳麓寺，群玉曰：“公何许人？”璘曰：“日试万言王璘。”群玉待之甚浅，曰：“请与公联句可乎？”璘曰：“唯子之命。”群玉破题而授之，不记其词。璘略不伫思，继之曰：“芍药花开菩萨面，棕榈叶散野人头。”群玉遂屈。崔詹事遗璘夹缬数匹，璘翌日以作中单襜褕衣之。 

　　严郭 

　　《赋百舌鸟》云：“此禽轻巧少同伦，我听长疑舌满身。星未没河先报晓，柳犹粘雪便迎春。频嫌海燕巢难定，却讶林莺语不真。莫倚春风便多事，玉楼还有晏眠人。” 

　　陈标 

　　标《赠元和十三年登第进士》曰：“春官南院粉墙东，地色初分月色红。文字一千重马拥，喜欢三十二人同。眼看鱼变辞凡水，心逐莺飞出瑞风。莫怪云泥从此别，总曾惆怅去年中。” 

　　标《咏蜀葵花》云：“能共牡丹争几许，得人嫌处是花多。”韦绚曰：“鹤与鸬鹚皆胎化，而人以鹤为仙禽，盖鹤难见，鸬鹚易见，贵耳而贱目也。”遂诵标《蜀葵花诗》以况之。 

　　《啄木谣》云：“丁丁向晚急还稀，啄遍庭槐未肯归。终日与君除蠹害，莫嫌无事不平飞。”《寄友人》云：“杜甫在时贪入蜀，孟郊生处却归秦。如今始会麻姑意，借问山川与后人。”右张为取二诗作《主客图》。 

　　标终侍御史，长庆二年进士也。 

　　崔安潜 

　　何泽，韶阳曲江人也，父鼎，容管经略，有文称。泽乾宁中随计至三峰行在，永乐崔公安潜，即泽之同年文人也。闻泽来，乃以一绝报之曰：“四十九年前及第，同年唯有老夫存。今日殷勤访吾子，稳将鬐鬛上龙门。”时主文与夺未分，又会相庭有所阻，时崔相公胤恃权，即永乐犹子也。因之败于垂成。后漂泊关外，梁太祖受禅，泽假广南幕职入贡，敕赐及第。 

　　世谓崔魏公铉好食新饪头，杜豳公悰每早食饙饭干脯，崔侍中安潜看斗牛。李卫公曰：“吾喜见未闻新书策。” 

　　安潜，字进之，累为西川、平卢等节度，拜侍中，自中令镇荆南。 

　　卢发 

　　杜蕴廉问长沙，发为从事，往致聘焉。发酒酣，傲睨公，公因改著词令曰：“十姓胡中第六胡，也曾金阙掌洪炉。少年从事夸门地，莫向樽前喜气粗。”卢答曰：“十姓胡中第六胡，文章官职胜崔卢。暂来关外分忧寄，不称宾筵喜气粗。”公极欢而罢。 

　　钱珝 

　　字端文，吏部尚书徽之子。善文辞，宰相王溥荐知制诰，进中书舍人。溥得罪，珝贬抚州司马。 

　　珝《客舍寓怀》云：“洒洒滩声晚霁时，客亭风袖半披垂。野云行止谁相待，明月襟怀只自知。无伴偶吟溪上路，有花偷笑腊前枝。牵情景物潜惆怅，忽似伤春远别离。” 

　　《春恨》三首云：“负罪将军在北朝，秦淮芳草绿迢迢。高台爱妾魂销尽，始得邱迟为一招。”“久戍临洮报未归，箧香销尽别时衣。身轻愿比兰阶叶，万里还寻塞草飞。”“永巷频闻小苑游，旧恩如泪亦难收。君前愿报新颜色，团扇须防白露秋。” 

　　《蜀国偶题》云：“忽忆明皇西幸时，暗伤潜恨竟谁知。佩兰应语宫臣道，莫向金盘进荔枝。” 

　　《送王郎中》云：“惜别远相送，却成惆怅多。独归回首处，争那暮山何。” 

　　《未展芭蕉》云：“冷烛无烟绿蜡干，芳心犹卷怯春寒。一缄书札藏何事，会被东风暗拆看。” 

　　卢骈 

　　卢骈员外一日休于青龙僧舍，词气凄惨，暮归促，命笔题南楣曰：“寿天虽云命，荣枯亦太偏。不知雷氏剑，何处更冲天。”题毕，草草而去。涉旬卒。 

　　骈，咸通进士也。 

　　严恽 

　　皮日休《伤严子重序》云：“余为童在乡校时，简上抄杜舍人牧之集，见有与进士严恽诗。后至吴，一日，有客曰严某，余忘其名久矣，遽怀文见造，于是乐甚。观其所为文，工于七字，往往有清便柔媚，时可轶骏于常轨。其佳者曰：‘春光冉冉归何处，更向花前把一杯。尽日问花花不语，为谁零落为谁开。’余美之，讽而未尝怠。生举进士，亦十余计偕，余方冤之，谓终有得于时也。未几归吴兴。后两月，咸通十一年也。霅人至云：‘生以疾亡于所居矣。’噫！生徒以词闻于士大夫，竟不名而逝，岂止此而堙没耶！江湖间多美材，士君子苟乐退而有文者，死无不为时惜，可胜言耶！于是哭而为诗。鲁望，生之友也，尝为我同作。”诗云：“十哭都门榜上尘，盖棺终是五湖人。生前有敌唯丹桂，没后无家只白蘋。箬下斩新醒处月，江南依旧咏来春。知君精爽应无尽，必在酆都颂帝晨。”项梁成《酆都宫颂》曰：纣绝栗帝晨。 

　　陆鲁望云：“严子重以诗游于名胜间旧矣，余晚于江南相遇，甚乐。不幸且没。袭美作诗序而吊之，其名真不朽矣，又何戚其死哉！余因息悲而为之和云：每值江南日落春，十年诗酒爱逢君。芙蓉湖上吟船倚，翡翠岩前醉马分。只自汀洲连旧业，岂无章疏动遗文。犹怜未卜佳城处，更斸要离冢畔云。” 

　　王涣裴贽 

　　大顺中，王涣自左史拜考功员外，同年李德邻自右史拜小戎，赵光胤自补衮拜小仪，王拯自小版拜小勋。涣首唱长句。《感恩上裴公》曰：“青衿七十榜三年，建礼含香次第迁。珠彩下连星错落，桂花曾对月婵娟。玉经磨琢多成器，剑拔沉埋更倚天。应念衔恩最深者，春来为寿拜樽前。”裴公答曰：“谬持文柄得时贤，粉署清华次第迁。昔岁策名皆健笔，今朝称职并同年。各怀器业宁推让，俱上青霄肯后先。何事老夫犹赋咏，欲将酬和永留传。” 

　　涣，字群吉，大顺二年侍郎裴贽下登第，德邻、拯、光胤皆同年也。 

　　涣《惆怅诗》云：“冰蚕薄絮鸳鸯绮，半夜佳期并枕眠。钟动红娘唤归去，对人匀泪拾金钿。”“李夫人病已经秋，汉武看来不举头。得所浓华销歇尽，楚魂湘血一生休。”“谢家池馆花笼月，萧寺房廊竹飐风。夜半酒醒凭槛立，所思多在别离中。”“隋师战舰欲亡陈，国破应难保此身。诀别徐郎泪如雨，鉴鸾分后属何人。”“七夕琼筵往事陈，蓼花莲蒂共伤神。蜀王殿里三更月，不见骊山私语人。”“夜寒春病不胜怀，玉瘦花啼万事乖。薄幸檀郎断芳信，惊嗟犹梦合欢鞋。”“呜咽离声管吹秋，妾身今日为君休。齐奴不说平生事，忍看花枝谢玉楼。”“青丝一络堕云鬟，金剪刀鸣不忍看。持谢君王寄幽怨，可能从此住人间。”“陈宫兴废事难期，三阁空余绿草基。狎客沦亡丽华死，他年江令独来时。”“晨肇重来路已迷，碧桃花谢武陵溪。仙山目断无寻处，流水潺湲日渐西。”“少卿降北子卿还，朔野离觞惨别颜。却到茂陵唯一恸，节毛零落鬓毛班。”“梦里分明入汉宫，觉来灯背锦屏空。紫台月落关山晓，肠断君恩信画工。” 

　　张曙 

　　张曙、崔昭纬中和初同举，相与诣日者问命。曙时自负才名籍甚，以为将来状元，崔亦分居其下。日者殊不顾曙，第目崔曰：“将来万全高第。”曙有愠色。日者曰：“郎君亦及第，然须待崔拜相，当此时过堂。”既而曙果不终场，昭纬首冠。曙以篇什刺之云：“千里江山陪骥尾，五更风水失龙麟。昨夜浣花溪上雨，绿杨芳草为何人。”后七年，昭纬为相，曙方登第，果于昭纬下过堂。杜荀鹤，同年生也，酬曙诗云：“天上书名天下传，引来齐到玉皇前。大仙录后头无雪，至药成来灶绝烟。笑蹑紫云金作阙，梦抛尘世铁为船。九华山叟惊凡骨，同到蓬莱岂偶然。” 

　　翁绶 

　　《咏酒》云：“逃暑迎春复送秋，无非绿蚁满杯浮。百年莫惜千回醉，一盏能消万古愁。几为芳菲眠细草，曾因雨雪上高楼。平生名利关身者，不识狂歌到白头。” 

　　绶，登咸通进士第。 

　　戴司颜 

　　景福中，江西节度使钟传，遣僧从约进《法华经》一千部，上待之甚厚，恩渥有加。宣从约入内赐斋，面锡紫衣一副，将行，太常博士戴司颜以诗赠行，略曰：“远来朝凤阙，归去恋元侯。”时吴子华任中谏，司颜仰公之名，志在属和，以为从约之资。融览之，附掌大笑曰：“这阿师更不要见，便拽出得，其承奉如此。” 

　　司颜，登大顺进士第。 

　　孙定 

　　定，字志元，涪州大戎之族子，长于储。定数举矣，储方欲就贡，访于定，定谑曰：“子仪表堂堂，好将军材，何必以科第为资。”储衔之。后储贵达，未尝言定之长。晚年丧志，放意杯酒。景福二年，下第游京西开远门，醉中走笔寄储诗曰：“行行血泪洒尘襟，事逐东流渭水深。秋跨蹇驴风尚紧，静投孤店日初沉。一枝犹挂东堂梦，千里空驰北巷心。明月悲歌又前去，满城烟树噪春禽。”定诗歌千余首，多委于兵火，竟无成而卒。 

　　赵牧 

　　牧，不知何许人也。大中、咸通中，学李长吉为短歌。《对酒》曰：“云翁耕扶桑，种黍养日乌。手接六十花甲子，循环落落如弄珠。长绳系日未是愚，有翁临镜捋白须。饥魂吊骨吟古书，冯唐八十无高车。人生如云在须臾，何乃自苦八尺驱。裂衣换酒且为娱，劝君朝饮一瓢，夜饮一壶。杞天崩，雷腾腾，纣非舜是何足凭。桐君桂父岂胜我，醉里白龙多上升。菖蒲花开鱼尾定，金丹始可延君命。”其余尤尚轻巧，词多不载。 

　　唐诗自咸通而下，不足观矣。乱世之音怨以怒，亡国之音哀以思，气丧而语偷，声烦而调急，甚者忿目褊吻，如戟手交骂。大抵王化习俗，上下俱丧，而心声随之，不独士子之罪也，其来有源矣。司空图辈，伤时思古，退己避祸，清音泠然，如世外道人，所谓变而不失正者也。余故尽取晚唐之作，庶知律诗末伎，初若虚文，可以知治之盛衰。 

　　卢注 

　　注门族甲天下，因宦家于荆南，举进士，二十上不第，尝赋诗曰：“惆怅兴亡系绮罗，世人犹自选青娥。越王解破夫差国，一个西施也太多。”晚年失意，赋《酒胡子》一篇云：“同心相遇思同欢，擎出酒胡当玉盘。盘中臲卼不自定，四座清宾注意看。可亦不在心，否亦不在面，狥客随时自圆转。酒胡五藏属他人，十分亦是无情劝。尔不耕，亦不饥，尔不蚕，亦有衣。有眼不能分黼黻，有口不能明是非。鼻何尖，眼何碧，仪形本非天地力。雕镌匠意苦多端，翠帽朱衫巧妆饰。长安斗酒十千酤，刘伶平生为酒徒。刘伶虚向酒中死，不得酒池中拍浮。酒胡一滴不入眼，空令酒胡名酒胡。” 

　　郑愚 

　　咸通中，愚自礼部侍郎除镇南海，时崔魏公在京南，愚着锦袄子半臂，袖卷谒之，公大奇之。会夜饮，更衣。宾从间窃谓公曰：“此应是惭其不称。”既而复易红锦，尤加焕丽，众莫能测。愚为进士时，未尝以文章及魏公门，至是乃贽所业。崔叹赏曰：“真销得锦半臂矣。” 

　　愚作《大沩虚祐师铭》云：“湖之南，湘之西。山太沩，深无蹊。虎已啸，猿又啼。雨摵摵，风凄凄。高入云，不可梯。虽欲去，谁与推。彼上人，忘其身。一宴坐，千余旬。去无疏，来无亲。夷积阻，架嶙峋。栋宇成，供养陈。我不知，徒自勤。物之生，孰无情。识好恶，知宠惊。真物藏，百虑呈。随婉转，任峥嵘。云糊天，月不明。金在矿，火收罂。我不知，天地先。无首尾，功用全。六度备，万行圆。常自随，在畔边。要即用，长目前。非艰难，不幽玄。哀世徒，苦驰驱。觅作佛，何其愚。算海沙，登迷庐。眠喘喘，心区区。见得失，系荣枯。弃知觉，求形模。近似远，易复难。但无事，心即安。少思虑，简悲欢。净荡荡，圆团团。更无物，不劳看。听他语，被人谩。生必死，理之常。荣必悴，非改张。造众罪，欺心王。作少福，须天堂。善恶报，正身当。自结裹，无人将。心作恶，口脱空。欺木石，吓盲聋。牛阿旁，鬼五通。专觑捕，见西东。禁定住，阳朦胧。与作为，事不同。最上乘，有想基。无结净，本无为。人不见，自心知。动便是，莫狐疑。直下说，没文词。识此意，见吾师。” 

　　愚，广州人，唐末为相。 

　　王镣 

　　王镣富有词学，数举未捷，门生卢肇等公荐于春官云：“同盟不嗣，贤者受讥。相子负薪，优臣致诮。”乃旌镣嘉句曰：“击石易得火，扣人难得心。今日朱门者，曾恨朱门深。”声蔼然，果擢上第。 

　　镣，登咸通进士第。宰相王播之弟炎，生二子：铎、镣。铎相僖宗，镣累官至汝州刺史。王仙芝陷郡城，镣贬韶州司马，终太子宾客。 

　　陈琡 

　　鸿之子也。咸通中，佐廉使郭常侍铨于徐。性耿介，有所不合，挈家居茅山。平居焚香习禅，妻子罕面。寄居兰若，自述《檀经》三卷。临行，留一章与其僧云：“行若独轮车，常畏大道覆。止若圆底器，常恐他物触。行止既如此，安得不离俗。”乾符中，弟琏佐薛能幕于徐，琡自丹阳棹小舟与相见。能重其人，延入城，不可。曰：“某已有誓，不入公门矣。”薛移舟赴之，话道永日，不宿而去。  
　 

卷六十七

　　李嵘　袁皓　欧阳澥　徐振　李涛　王贞白　王祝　刘谷　李昌邺　王涤　王硕　陆贞洞　李缟　高衢　张绮　韦冰　薛昭纬　郑合敬　许昼　程贺　裴铏　张孜　顾云　李昭象

　　李嵘

　　李蔚镇江淮，有李嵘者献诗云：“鸡树烟含瑞气凝，凤池波待玉山澄。国人久倚东关望，拟筑沙湜到广陵。”后果入相。

　　袁皓

　　皓《书师旷庙文》云：“吟篁怨桐，天其声乎；锵石铿金，天其文乎；击革鸣丝，天其畅乎；匏土之韵，天其和乎。天有至音，寄斯八物。先生不生，斯音郁郁；先生既生，斯音在律。呜呼！先生之耳，时可求也；先生之心，不可得也。大哉乐乎！先生之无神乎，愚固狂而不可摅；先生之有神乎，愚坚诚而乞其图。先生之耳有神乎，化为天下之耳；先生之心有神乎，化为天下之心。古者可以舒于今，然后家家知舜琴。”

　　罗隐《赠袁侍御诗》云：“风尘惭上品，才业愧明时。千里芙蓉幕，何由话所思。”

　　皓，宜春人。咸通进士，龙纪集贤殿图书使，自称“碧池处士”。

　　僖宗狩蜀，皓时为仓部员外，采李晟功烈为《兴元圣功录》，遍赐诸将，表励之。

　　皓初登第，过岳阳，悦妓蕊珠，以诗寄严使君曰：“得意东归过岳阳，桂枝香惹蕊珠香。也知暮雨生巫峡，争奈朝云属楚王。万恨只凭期尅手，寸心唯系别离肠。南亭晏罢笙歌散，回首烟波路渺茫。”严君以妓赠之。

　　皓《及第后作》云：“金榜高悬姓字真，分明折得一枝春。蓬瀛乍接神仙侣，江海回思耕钓人。九万抟扶排羽翼，十年辛苦涉风尘。升平时节逢公道，不觉龙门是崄津。”

　　欧阳澥

　　闽川欧阳澥者，四门博士詹之孙也。澥娶妇，经旬而辞赴举，久不还家。诗云：“黄菊离家十四年。”又云：“离家已是梦松年。”又云：“落日望乡处，何人知客情。”自怜十八年之帝乡，未遇知己也。亦为《燕诗》以献主司郑愚曰：“翩翩双燕画堂开，送古迎今几万回。长向春秋社前后，为谁归去为谁来。”澥出入场中仅二十年。善和韦中令在阁下，澥即行卷及门，凡十余载，未尝一面，而澥庆吊不亏。韦公虽不言，而心念其人。中和初，公随驾至蜀命相，时澥寓居汉南，公以书令襄帅刘巨容俾澥计偕，巨容得书大喜，待以厚礼，首荐之。撰日遵路，无何，一夕心痛而卒。巨容因籍澥答书呈于公。公览之怃然，因曰：“十年不见，灼然不错。”

　　徐振

　　《雷塘》云：“九重城阙悲凉尽，一聚园林怨恨长。花忆所为犹自笑，草知无道更应荒。诗名占得风流在，酒兴催教运祚亡。若问皇天惆怅事，只应斜日照雷塘。”《古意》云：“扰扰都城晓又昏，六街车马五侯门。箕山渭水空明月，可是巢由绝子孙。”右二诗，韦庄取为《又元集》。

　　李涛

　　李涛，长沙人也，篇咏甚著。如“水声长在耳，山色不离门”，又“扫地树留影，拂床琴有声”，又“落日长安道，秋槐满地花”，皆鲙炙人口。温飞卿任太学博士，主秋试，涛与卫丹、张郃等诗赋，皆榜于都堂。

　　王贞白

　　贞白，唐末大播诗名。《御沟》为卷首云：“一派御沟水，绿槐相荫清。此波涵帝泽，无处濯尘缨。鸟道来虽险，龙池到自平。朝宗心本切，愿向急流倾。”自谓冠绝无瑕。呈僧贯休，休曰：“甚好，只是剩一字。”贞白扬袂而去。休曰：“此公思敏。”书一字于掌中。逡巡，贞白回，忻然曰：“已得一字，云‘此中涵帝泽’。”休将掌中字示之，一同。天祐年中内试，贞白札翰狼藉，帝览，拂下玉案。有黄门奏此举人有诗名，御批曰：“粗通，放。”

　　贞白《寄郑谷》曰：“五百首新诗，缄封寄与谁。只凭夫子鉴，不要俗人知。火鼠重收布，冰蚕乍吐丝。直须天上手，裁作领巾披。”

　　僧贯休《送贞白重试及第东归》云：“心苦酬心了，东归谢所知。可怜经试者，如折两三枝。雨毒逢花少，山多爱马迟。此行三可羡，正值倒戈时。”江西解围。

　　昭宗皇帝颇为寒进开路，崔合州凝典贡举，但是子弟，无问文章，其间屈人不少。孤寒中唯程宴、黄滔擅场之外，其余以呈试考之，滥得亦不少矣。然如贞白、张蠙诗，赵观文古风，皆臻前辈之阃阈者也。

　　贞白，字有道。

　　王祝

　　会昌时，有题三乡者曰：“余本若耶溪东，与同志者二三，纫兰佩蕙，每贪幽闲之境，玩花光于松月之亭，竟昼绵宵，往往忘倦，洎乎初笄，至于五换星霜矣。自后不得已，从良人西入函关，寓居晋昌里第。其居迥绝嚣尘，花木丛翠，东西邻二佛宫，皆上国胜游之最，伺其闲寂，因游览焉，亦不辜一时之风月也。不意良人已矣，邈然无依。帝里芳春，光景东迈，涉浐水，历渭川，背终南，陟太华，经虢略，抵陕郊，揖嘉祥之清流，面女几之苍翠。凡经过之所，皆曩昔宴笑之地，衔冤茹叹，举目魂销。虽残骸尚存，而精爽都失，假使潘岳复生，无以悼其幽思也。遂命笔聊题，终不能涤其怀抱。绝笔恸哭而东，以翰墨非妇人女子之事，名字是故隐而不书。时会昌壬戌岁仲春十九日也。”诗曰：“昔逐良人西入关，良人身殁妾空还。谢娘卫女不相待，为雨为云归旧山。”和者十人，祝《和三乡诗》云：“女几山前岚气低，佳人留恨此中题。不知云雨归何处，空使王孙见即迷。”

　　祝，字不耀，名家子。唐末为给事中。巢寇前典常州，既乱，寄江湖，甚有时望。及诏召，经陕，时王拱为帅凶暴，以厚礼降接，愿居子侄之末，祝坚不许。拱怒罢宴，命将吏速请离馆，害于途，悉投其家于黄河。时朝廷多故，舍而不问。祝一子，行至襄州，亦无故投井而卒。

　　刘谷

　　《三乡诗》云：“兰蕙芬芳见玉姿，路傍花笑景迟迟。苎萝山下无穷意，并在三乡惜别时。”

　　李逞《送谷诗》云：“村楼西路雪初晴，云暖沙干马足轻。寒涧渡头芳草色，新梅岭外鹧鸪声。邮亭已送轻车发，山馆谁将候火迎。落日千峰转迢递，知君回首望高城。”又《和谷除夜见寄》云：“灞上家殊远，炉前酒易曛。刘郎亦多恨，时忆故山云。”

　　李昌邺

　　《三乡诗》云：“红粉萧娘手自题，分明幽怨发云闺。不应更学文君去，泣向残花归剡溪。”

　　王涤

　　《三乡诗》云：“浣沙游女出关东，旧迹新词一梦中。槐陌柳亭何限事，年年回首向春风。”

　　涤，字用霖，及景福进士第。

　　王硕

　　《三乡诗》云：“无姓无名越女滨，芳词空怨路傍人。莫教才子偏惆怅，宋玉东家是旧邻。”

　　李缟

　　《三乡诗》云：“会稽王谢两风流，王子沉沦谢女愁。归思若随文字在，路傍空为感千秋。”

　　陆贞洞

　　“惆怅残花怨暮春，孤鸾舞镜倍伤神。清词好个干人事，疑是文姬第二身。”《和三乡诗》也。

　　贞洞，吴郡人。

　　高衢

　　《三乡诗》云：“南北千山与万山，轩车谁不思乡关。独留芳翰悲前迹，陌上恐伤桃李颜。”

　　张绮

　　《三乡诗》云：“洛川依旧好风光，莲帐无因见女郎。云雨散来音信断，此生遗恨寄三乡。”

　　韦冰

　　《三乡诗》云：“来时欢喜去时哀，家国迢迢向越台。待写百年幽思尽，故宫流水莫相催。”

　　冰，唐末为鄠令。

　　薛昭纬

　　华州榜，昭纬《寄诸门生诗》曰：“时君过听委平衡，粉署华灯到晓明。开卷固难窥浩汗，执衡空欲慕公平。机云笔舌临文健，沈宋章篇发咏清。自笑观光辉昨日，披心争不愧群生。”

　　昭纬以侍郎掌贡举，试《未明求衣赋》，王赞图为榜首。

　　薛保逊，大中朝尤肆轻佻，侵侮诸叔，自起居舍人贬洗马而卒。昭纬，其子也，颇有父风。尝任祠部外郎，时李系任小仪，王荛任小宾，正旦立仗班退，昭纬吟曰：“左金乌而右玉兔，天子旌旂。”荛遽请下句，昭纬应声曰：“上李系而下王荛，小人行缀。”天复中，自台丞累贬磎州司马，中书舍人颜荛当制，略曰：“陵轹诸父，代嗣其凶。”

　　薛存诚之子廷老，廷老之子保逊，保逊之子昭纬，为乾宁礼部侍郎，性轻率，坐事贬磎州刺史。

　　郑合敬

　　合敬《及第后宿平康里诗》曰：“春来无处不闲行，楚闰相看别有情。好是五更残酒醒，时时闻唤状头声。”楚闰，妓也。

　　合敬，乾符三年登上第，终谏议大夫。

　　许昼

　　许昼者，睢阳人。天复四年，大驾东幸，驻跸甘棠，昼于此际及第。梁太祖长子大卿者，常与昼属和。昼以卿为奥主，随驾至洛，携同年数人，醉于梁祖私第，因折其牡丹十许朵。主吏驰报梁祖，大卿窃知之，先遣使至，昼遂亡命河北。

　　闽人黄遇，尝宰滑州卫南，与昼声迹不疏。光化三年，求选京师，遇谤昼，尝笞背矣。昼卞急，时内翰吴融侍郎、西铨独孤损侍郎，皆昼知己。一旦，昼造二君子自辨，因袒而视之，二公掩袂而入。昼、遇其年俱落。

　　昼《中秋月》云：“应是蟾宫别有情，每逢秋半倍澄清。清光不向此中见，白发争教何处生。闲地占将真可惜，幽窗分得始为明。殷勤好长年来桂，莫遣平人道不平。”

　　程贺

　　贺有《君山诗》，时号“程君山”。诗云：“曾游方外见麻姑，说道君山自古无。云是昆仑山顶石，海风飘落洞庭湖。”

　　崔亚典眉州，贺为厅仆，崔见其风味不常，问曰：“尔读书乎？”曰：“薄涉艺文。”崔指一物令咏之，雅有意旨。因令归选，奖称于诸公间，凡二十五举及第。时中和二年也。入京，则馆博陵之第。亚卒，贺服缞三年。

　　裴铏

　　乾符五年，铏以御史大夫为成都节度副使。《题石室诗》曰：“文翁石室有仪形，庠序千秋播德馨。古柏尚留今日翠，高岷犹蔼旧时青。人心未肯抛羶蚁，弟子依前学聚萤。更叹沲江无限水，争流只愿到沧溟。”

　　时高骈为使，时乱矣，故铏诗有“愿到沧溟”之句，有微旨也。铏作《传奇》，行于世。

　　张孜

　　懿、僖之代，有京兆张孜者，耽酒如狂，与李山甫善，有《雪诗》云：“长安大雪天，马雀难相觅。其中豪贵家，捣椒泥四壁。到处爇红炉，周回下罗幂。暖手调金丝，蘸甲斟琼液。醉唱玉尘飞，困融香汗滴。岂知饥寒人，脚手生皴劈。”僖宗在蜀，孜有伤时之作，其间云：“着牙卖朱紫，断钱赊举选。”帝还京，相府遣人捕之，孜易姓，越淮而遁。世传孜《梦李白歌》，有“华山秀作英雄骨，黄河泻出纵横才”，又云“梦破青霄春，烟霞无去尘。若夸郭璞五色笔，江淹却是寻常人”。

　　顾云

　　云，字垂象，池州鹾贾之子也，风韵详整。与杜荀鹤、殷文圭友善，同肄业九华。咸通中登第，为高骈淮南从事。师度之乱，退居霅川，杜门著书。宰相杜某，奏云与卢知猷、陆希声、钱翊、冯渥、司空图等，分修宣、懿、德三朝实录，皆一时之选也。书成，加虞部外郎。乾宁初卒。有文号《凤策联华编稿》、《昭亭杂笔》。

　　云在淮南，李昭象以《学仙词》寄之云：“记得初传九转方，碧云峰下祝虚皇。丹砂未熟心徒切，白日难留鬓欲苍。无路洞天寻穆满，有时人世羡刘郎。仙人恩重何由报，焚尽星坛五夜香。”盖招隐之义也。

　　云大顺中制同羊昭业等十人修史。云至江淮，遇高逢休谏议。时刘子长为仆射，其弟崇望，复在中书。云叩逢休，希致先容，逢休许之久矣。云临岐请书，授之一函甚草创，云微有惑，潜启阅之，凡一幅，并不言云，但曰：“羊昭业等拟将一尺三寸汗脚，踏他烧残龙尾道，懿宗皇帝虽薄德不任，被前件人罗织，执大政者亦太悠悠。”云叹而已。

　　云《咏柳》云：“闲花野草总争新，眉皱弦干独不匀。乞与东风残气力，莫教虚度一年春。”

　　云为虞部郎中、高骈淮南从事，骈章疏不恭，皆云之辞也。云著述目为《凤策联华》。云初下第，郑谷有诗勉之云：“凤策联华是国华，春来偶为上仙槎。乡连南渡思菰米，泪滴东风避杏花。吟聒暮莺归庙院，睡消迟日寄僧家。一般情绪应相信，门静莎深树影斜。”

　　李昭象

　　字化文，池州刺史方玄之子，父卒，因家焉。懿宗末年，以文干相国路公岩，问其年，曰：“十有七矣。”岩年尚少，尤器重之。荐于朝，将召试，会岩贬，遂还秋浦，移居九华，与张乔、顾云辈为方外友。龙纪中，杨行密奔宣州，以书招之，不从。

　　题《顾正字溪居》云：“高敞吟轩近钓湾，尘中来似出人间。若教明月休生桂，应得危时共掩关。春酒夜棋难放客，短篱疏竹不遮山。莫夸恬淡胜荣禄，雁引行高未许闲。”

　　《寄献山中顾公员外》云：“抽却朝簪著钓蓑，近来声迹转巍峨。祥麟避网虽山野，丹凤衔书即薜萝。乍隐文章情更逸，久闲经济术翻多。深惭未副吹嘘力，竟困风埃争奈何。”

　　《山中寄崔谏议》云：“半生猿鸟共山居，吟月吟风两鬓疏。新句未尝忘教化，上才争忍不吹嘘。全家欲去干戈后，大国中兴礼乐初。从此升腾休说命，只希公道数封书。”

　　《喜杜荀鹤及第》云：“深岩贫复病，榜到见君名。贫病浑如失，山川顿觉清。一春新酒兴，四海旧诗声。日使能吟者，西来步步轻。”

　　《赴举出山留寄山居郑参军》云：“还如费冠卿，向此振高名。肯羡鱼须美，长夸鹤氅轻。理琴寒指倦，试药黑髭生。时泰难云卧，随看急诏行。”  
　 

卷六十八

　　汤文圭　唐彦谦　裴澈　卢携　韦庄　吴融　公乘亿　罗邺　罗衮

　　汤文圭本殷文圭

　　文圭，池州人，居九华，小字桂郎。苦学，所用墨池，底为之穴。举进士，中途遇一叟曰：“眉绿，拳可入口，神仙状也。如学道，当冲虚；为儒，当大有名于天下。”唐末，词场请托公行，文圭与游恭独步场屋。

　　乾宁中，帝幸三峰，文圭携梁王表荐及第，仍列榜中。寻为裴枢宣谕判官，至大梁，朱全忠表荐之。既而由汴宋驰归，全忠大怒，遣吏捕之不及矣。自是屡言措大率皆负心，每以文圭为证。白马之祸，盖自此也。文圭事杨行密，终左千牛卫将军。子崇义，自江南归朝，改姓汤，名悦。

　　《九华贺雨吟》云：“陶公焦思念生灵，变旱为丰合杳冥。雷劈老松疑虎怒，雨冲阴洞觉龙腥。万畦香稻蓬葱绿，九朵奇峰扑亚青。吟贺西成饶旅兴，散丝飞洒满长亭。”

　　《赠池州张太守》云：“神珠无颣玉无瑕，七叶簪貂汉相家。阵面奔星破犀象，笔头飞电跃龙蛇。绛帷夜坐穷三史，红旆春行到九华。只怕他人留不住，别迁征镇拥高牙。”

　　《和友人送衡尚书赴池阳副车》云：“淮王上将例分忧，玉帐参承半列侯。次第选材如创厦，别离排宴向藏舟。鹍鹏变化知难测，龙蠖升沉各有由。躞蹀行牵金錽重，錽，亡犯切，马首饰。婵娟立唱翠娥愁。筑头勋业谐三阵，满腹诗书究九流。金海珠韬乘月读，肉芝牙茗拨云收。赤鳞旆卷鸥汀晚，青雀船横雁阵秋。十字细波澄镜面，九华残雪露峰头。醉沉北海千樽酒，吟上南荆百尺楼。况是昭明食鱼郡，不妨闲掷钓璜钩。”文圭《贺池阳太守正命》云：众口声光夸汉将，筑头勋业佐淮王。

　　《中秋自宛陵寄池阳太守》云：“出山三见月如眉，蝶梦终宵绕戟枝。旅客思归鸿去日，贤侯行化子来时。郡楼遐想刘琨啸，相阁方窥谢傅棋。按部况闻秋稼熟，马前迎拜羡并儿。”

　　《次韵九华杜先辈重阳寄投宛陵丞相》云：“日下飞声彻不毛，酒醒时得广离骚。先生鬓为吟诗白，上相心因治国劳。千乘信回鱼榼重，九华秋迥凤巢高。强酬小谢重阳句，沙恨无金尽日淘。”

　　《寄贺杜荀鹤及第》云：“一战平畴五字劳，昼归乡去锦为袍。大鹏出海翎犹湿，骏马辞天气正豪。九子旧山增秀绝，二南新格变风骚。由来稽古符公道，平地丹梯甲乙高。”

　　文圭、杜荀鹤、杨夔、康軿、夏侯淑、王希羽等，皆为淮南将田頵上客。文圭有美名，不应朱全忠、钱镠之辟，頵置田宅，迎其母，以甥事之，故文圭为尽力。夔知頵不足抗杨行密，著《溺赋》以戒，頵不用，果败。文圭受荐于全忠，复拟饰非，投启于公卿，略曰：“于莬猎食，非求尺璧之珍；鶢鶋避风，不望洪钟之乐。”既登第，即南归。俄为多言者所发，全忠捕之，则不及矣。

　　或云文圭应举，尝经大泽中，骤雨震电，众骇踬，独安详如不闻。雨定，傍人见其两耳中鬼神以泥封之。后为内翰，曾草司空李德诚麻，润毫久不至，为诗督之云：“紫殿西头月欲斜，曾草临淮上相麻。润笔已曾经奏谢，更将章句问张华。”时论少之。

　　唐彦谦

　　唐俭裔孙，宪宗时终中书舍人，次子持，持子彦谦，字茂业，历慈、绛、澧三州刺史。自号“鹿门先生”，陶谷之祖也。谷避晋祖讳，改姓陶，后遂不易，识者非之。

　　《中秋玩月》云：“一夜高楼万景奇，碧天无际水无涯。只留皎月当层汉，并送浮云出四维。雾静不容玄豹隐，冰生唯恐夏虫疑。坐来离思忧将晓，争得嫦娥子细知。”

　　《上巳寄韩八》云：“上巳接寒食，莺花寥落晨。微微泼火雨，草草踏青人。凉似三秋景，清无九陌尘。与余同病者，对此合伤神。”又云：“露白风清夜向晨，小星垂佩月埋轮。绛河浪浅休相隔，沧海波深尚作尘。天外凤凰何寂寞，世间乌鹊谩辛勤。倚栏殿北斜楼上，多少通宵不寐人。”

　　《八月十六日夜月》云：“断肠佳赏固难期，昨夜消魂更不疑。丹桂影空蝉有露，绿槐阴在鹊无枝。懒将吟咏聊惆怅，早是疏顽耐别离。堪恨贾生曾恸哭，不缘清景为忧时。”

　　《过长陵诗》云：“耳闻明主提三尺，眼见愚民盗一抔。千古腐儒骑瘦马，灞陵斜日重回头。”又《题蒲津河亭》云：“烟横博望乘槎水，月上文王避雨陵。”最善用事。

　　《咏柳》云：“惹绊风光别有情，世间谁敢斗轻盈。楚王江畔无端种，饿损宫腰学不成。”

　　彦谦学义山为诗。

　　裴澈

　　澈，登咸通进士第，后为相。初，左拾遗孟昌图在蜀，上疏极谏僖宗，田令孜恶之，沉诸蟆颐江。澈以诗吊曰：“一章何罪死何名，投水惟君与屈平。从此蜀江烟月夜，杜鹃应作两般声。”

　　卢携

　　尝《题司空图壁》云：“姓氏司空贵，官班御史卑。老夫如且在，不用叹屯奇。”

　　携，字子升，乾符中为相。巢寇表求天平节度，不与，欲倚高骈立功，巢遂入关。携仰药死。

　　韦庄

　　《立春》云：“青帝东来日驭迟，暖烟轻逐晓风吹。罽袍公子樽前觉，锦帐佳人梦里知。雪浦乍开红菜甲，彩幡新剪绿杨枝。殷勤欲献宜春曲，题向花笺帖绣楣。”

　　《长安清明》云：“早是伤春梦雨天，可堪芳草更芊芊。内官初赐清明火，上相闲分白打钱。紫陌乱嘶红叱拨，绿杨高映画秋千。游人记得承平事，暗喜风光似昔年。”

　　《感怀诗》云：“长年方悟少年非，人道新诗胜旧诗。十亩野塘留客钓，一轩春雨对僧棋。花间醉任黄莺语，亭上吟从白鹭窥。大道不将炉冶去，有心重筑太平基。”或谓此诗包括生成，果为台辅。

　　庄应举时，遇巢寇犯阙，著《秦妇吟》云：“内库烧为锦绣灰，天街踏尽公卿骨。”公卿多垂讶，庄乃讳之，时号“秦妇吟秀才”。又有“帝子梦魂烟水阔，谢公诗思碧云低”，最为警策。至若《闲卧诗》云“谁知闲卧意，非病亦非眠”，又“手从雕扇落，头任漉巾偏”，识者知其不祥。后诵子美诗：“白沙翠竹江村暮，相送柴门月色新。”吟讽不辍，是岁卒于花林坊，葬于白沙。

　　庄，字端己，杜陵人，见素之后。曾祖少微，宣宗中书舍人。庄疏旷，不拘小节，李询为两川宣谕和协使，辟为判官。以中原多故，潜欲依王建，建辟为掌书记。寻召为起居舍人，建表留之。后相建为伪平章事。

　　庄为王建管记时，一县宰乘时扰民，庄为建草牒云：“正当凋瘵之秋，好安凋瘵；勿使疮痍之后，复作疮痍。”时以为口实。

　　庄集诗人一百五十人，得诗三百章，为《又元集》。序云：“此盖诗中鼓吹，名下笙簧。击凫氏之钟，霜清日观；淬雷公之剑，影动星津。云间分合璧之光，海上运摩天之翅。夺造化而云雷喷涌，役鬼神而风雨奔驰。但忍其食马留肝，徒云染指；岂虑其烹鱼去乙，或致伤鳞。”

　　吴融

　　《壬戍岁阌乡卜居》云：“六载抽毫侍禁闱，不堪多病决然归。五陵年少如相问，阿对泉头一布衣。”阿对，是杨伯起家僮，尝引泉灌蔬，其泉至今尚在。

　　《华清宫》云：“中原无鹿海无波，凤辇銮旂出幸多。今日故乡归寂寞，太平功业在山河。”“四郊飞雪暗云端，唯此宫中落旋干。绿树碧檐相掩映，无人知道外边寒。”“渔阳烽火照函关，玉辇匆匆下此山。一曲羽衣听不尽，至今遗恨水潺潺。”

　　《关东献刘员外》云：“昨夜星辰动，仙郎近汉关。玳筵吟雪罢，锦帐押春还。已到青云上，应栖绛圃间。临邛有辞赋，一为奏天颜。”

　　融，字子华，越州人。昭宗时为翰林学士，卒于官。

　　李巨川为华帅韩建掌书记，昭宗至华清宫，赐建御容一轴，时巨川草谢表以示融，其中有“彤云似盖以长随，紫气临关而不度”，融吟味不已。因草篇与巨川对垒，略曰：“雾开五里，克谐披睹之心；掌拔一峰，兼助捧持之力。”

　　《松江晚泊》云：“树远天疑尽，江奔地欲随。孤帆落何处，残日更新离。客是凄凉本，情为系滞枝。寸肠无计免，应只楚猿知。”

　　《红树》云：“一声南雁已先红，摵摵凄凄叶叶同。此是孤根非暖地，莫惊他木耐秋风。烧烟散去阴全薄，明月临来影半空。长忆洞庭千万树，昭山横浦夕阳中。”

　　公乘亿

　　高湜咸通末为礼部侍郎，士多繇权要干请，湜曰：“吾决以至公取之，得谴固吾分。”乃取亿、许棠、聂夷中，皆有文名。

　　亿，字寿仙，魏人，与李山甫皆为魏博乐彦祯幕府。

　　罗隐《寄诗于易定公乘亿》云：“谢舞仍宫柳，高奇世少双。侍中生不到，园令死须降。班秩通乌府，樽垒奉碧幢。昭王有余烈，试为祷迷邦。”

　　亿《郎官上应列宿诗》云：“北极伫文昌，南宫晓拜郎。紫泥乘帝泽，银印佩天光。纬结三台侧，钩连四辅傍。佐商依傅说，仕汉笑冯唐。委佩摇秋色，峨冠带晚霜。自然符列象，千古耀岩廊。”

　　《秋菊有佳色》云：“陶令篱边菊，秋来色转佳。翠攒千片叶，金剪一枝花。蕊逐蜂须乱，英随蝶翅斜。带香飘绿绮，和酒上乌纱。散漫摇霜彩，娇妍漏日华。芳菲彭泽见，更称在谁家。”

　　《临江迟来客》云：“江上晚沉沉，烟波一望深。向来殊未至，何处拟相寻。柳结重重眼，萍翻寸寸心。暮山期共眺，寒渚待同临。北去鱼无信，南飞雁绝音。思君不可见，使我独愁吟。”

　　亿以词赋著名。咸通十三年，别家十余年矣。尝大病，乡人传以死，其妻自河北迎丧。会亿送客，马上见妇人，粗缞类其妻也，睇睨不已，妻亦如之。诘之，则是也。相持而哭，路人异之。后旬日登第。亿尝有诗云：“十上十年皆落第，一家一半已成尘。”可知其屈矣。

　　罗邺

　　《费拾遗书堂》云：“满袖归来天桂香，紫泥重降旧书堂。自怜韦带同巢许，不驾蒲轮佐禹汤。怪石尽涵千古秀，奇花多吐四时芳。何人更肯追高躅，唯有樵童戏藓床。”

　　《云诗》云：“纷纷霭霭遍江湖，得路为霖岂合无。莫使悠扬只如此，帝乡还更暖苍梧。”

　　《岁仗》云：“玉帛朝天万国来，鸡人唱晓五门开。春排北极迎仙仗，日捧南山入寿杯。歌舜薰风锵玉佩，祝尧嘉气霭楼台。可怜四海车书混，重见萧曹佐汉才。”

　　《牡丹》云：“落尽春红始见花，花时比屋事豪奢。买栽池馆恐无地，看到子孙能几家。门倚长衢攒绣轭，幄笼轻日护香霞。歌钟到此争欢赏，岂信流年鬓有华。”

　　《赏春》云：“芳草和烟暖更青，闲门要路一时生。年年点检人间事，唯有春风不世情。”

　　《公子行》云：“雕鞍玉勒照花明，过后香风特地生。半醉五侯门里出，月高犹在禁街行。”

　　邺，余杭人。父则，为盐铁小吏，有二子，俱以文学上进。邺尤长七言诗，时宗人隐，亦以律韵著称，然隐才雄而粗疏，邺才清而绵致。咸通中，崔安潜侍郎廉问江西，志在弓旌，竟为幕吏所沮。既而俯就督邮，因兹举事阑珊，无成而卒。

　　罗衮

　　《清明登奉先城楼》云：“年来年去只艰危，春半尧山草尚衰。四海清平耆旧见，五陵寒食小臣悲。烟销井邑隈楼槛，雪满川原泥酒卮。拭尽贾生无限泪，一行归雁远参差。”

　　《清明赤水寺居》云：“榆火轻烟处处新，旋从闲望到诸邻。浮生浮世只多事，野水野花娱病身。浊酒不禁云外景，碧峰犹冷寺前春。蓑衣毳衲诚吾党，自结村园一社贫。”

　　罗隐，梁开平中召拜夕郎，不起。衮以小天倅大秋姚公使两浙，以诗赠隐曰：“平日时风好涕流，谗书虽盛一名休。寰区叹屈瞻天问，夷貊闻诗过海求。向夕便思青琐拜，近年寻伴赤松游。何当世祖从人望，早以公台命卓侯。”隐答曰：“昆仑水色九般流，饮即神仙憩即休。敢恨守株曾失意，始知缘木更难求。鸰原谩欲均余力，鹤发那堪问旧游。遥望北辰当上国，羡君归棹五诸侯。”

　　昭宗诛韩全诲等，衮时为左拾遗，上言刘蕡当大和时，宦官始炽，因直言策请夺爵土，复扫除之役，遂罹谴逐，死异土。六十余年，正人端士，切齿饮泣。使蕡策蚤用，则杜渐防萌，逆节可消。帝感悟，赠蕡左谏议大夫。  
　 
卷六十九

　　罗虬　罗隐刘赞　陆扆

　　罗虬

　　《比红儿诗并序》云：“《比红》者，为雕阴官妓杜红儿作也。美貎年少，机智慧悟，不与群辈妓女等。余知红者，乃择古之美色灼然于史传三数十辈，优劣于章句间，遂题《比红诗》。”

　　姓氏看侵尺五天，芳菲占断百花鲜。马嵬好笑当时事，虚赚明皇幸蜀川。

　　金谷园中花正繁，坠楼从道感深恩。齐奴恰是来东市，不为红儿死更冤。石崇生青州，故小名齐奴。

　　陷却平阳为小怜，周师百万战长川。更教乞与红儿貎，举国山川不直钱。小怜，北齐后主冯淑妃名。

　　一曲都缘张丽华，六宫齐唱后庭花。若教比并红儿貎，枉破当时国与家。

　　乐营门外柳如阴，中有佳人画阁深。若是五陵公子见，买时应不啻千金。

　　青丝高绾石榴裙，肠断当筵酒半醺。置向汉宫图画里，入朝应不啻昭君。

　　斜凭栏杆醉态新，敛眸微眄不胜春。当时若遇东昏主，金叶莲花是此人。

　　匼匝千山与万山，碧桃花下景长闲。神仙得似红儿貎，应免刘郎忆世间。

　　越山重叠越溪斜，西子休怜解浣纱。得似红儿今日貎，肯教将去与夫差。

　　诏下人间觅好花，月眉云髻选人家。红儿若向当时见，系臂先封第一纱。

　　锋镝纵横不敢看，泪垂玉箸正汍澜。应缘近似红儿貎，始得深宫奉五官。

　　金缕浓薰百和香，脸红眉黛入时妆。当时便向乔家见，未敢将心在窈娘。乔知之故事。

　　通宵甲帐散香尘，汉帝精诚礼百神。若见红儿醉中态，也应休忆李夫人。

　　拔得芙蓉出水新，魏家公子信才人。若教瞥见红儿貎，不肯留情赋洛神。

　　芳姿不合并常人，云在遥天玉在尘。因事爱思荀奉倩，一生闲坐枉伤神。

　　笔底如风思涌泉，赋中休谩说婵娟。红儿若在东家住，不得登墙尔许年。

　　一抹浓红傍脸斜，妆成不语独攀花。当时若是逢韩寿，未必埋踪在贾家。

　　树袅西风日半沉，地无人迹转伤心。阿娇得似红儿貎，不费长门买赋金。

　　五云高捧紫金堂，花下投壶侍玉皇。从道世人都不识，也应知有杜兰香。

　　戏水源头指旧踪，当时一笑也难逢。红儿若为回桃脸，岂比连催举五烽。

　　虢国夫人照夜玑，若为求得与红儿。醉和香态浓春睡，一树繁花偃绣帏。

　　知有持盈玉叶冠，剪云裁月照人寒。若使红儿风貎戴，直似瑶池会上看。

　　明媚何曾让玉环，破瓜年几百花颜。若教貎向南朝见，定却梅妆似等闲。

　　世事悠悠未足称，肯将闲事更争能。自从命向红儿断，不欲留心在裂缯。

　　自隐新从梦里来，岭云微步下阳台。含情一向春风笑，羞杀凡花尽不开。

　　舍却青娥换玉鞍，古来公子苦无端。莫言一匹追风马，天骥牵来也不看。

　　槛外花低瑞露浓，梦魂惊觉晕春容。凭君细看红儿貎，最称严妆待晓钟。

　　薄罗轻剪越溪纹，鸦翅低从两鬓分。料得相如偷见面，不应琴里挑文君。

　　南国东邻各一时，后来唯有杜红儿。若教楚国宫人见，羞把腰身并柳枝。

　　照耀金钗簇腻鬟，见时直向画屏间。黄姑阿母能判剖，十斛明珠也是闲。

　　轻小休夸似燕身，生来占断紫宫春。汉皇若遇红儿貎，掌上无因着别人。

　　鹦鹉娥如浥露红，镜前眉样自深宫。稍教得似红儿貎，不嫁南朝沈侍中。

　　拟将心地学安禅，争奈红儿笑靥圆。何物把来堪比并，野塘初绽一枝莲。

　　浸草漂花绕槛香，最怜穿度乐营墙。殷勤留滞缘何事，曾照红儿一面妆。

　　雕阴旧俗骋婵娟，有个红儿赛洛川。常笑世人语虚诞，今朝自见火中莲。

　　渡口诸侬乐未休，竟陵西望路悠悠。石城有个红儿貎，两桨无因迎莫愁。

　　谁向深山识大仙，劝人山上引春泉。定知不及红儿貎，枉却工夫溉玉田。《搜神记》杨雍伯故事。

　　倾国倾城总绝伦，红儿花下认真身。十年东北看燕赵，眼冷何曾见一人。

　　今时自是不谙知，前代由来岂见遗。一笑阳城人便惑，何堪教见杜红儿。

　　京口喧喧百万人，竞传河鼓谢星津。奈花似雪簪云髻，今日夭容是后身。

　　青史书时未是真，可能纤手却狂秦。再三为谢齐皇后，要解连环别与人。

　　绣帐鸳鸯对刺纹，博山微暖麝微曛。诗成若有红儿貎，悔道当时月坠云。

　　妆成浑欲认前朝，金凤钗双逐步摇。未必慕容宫里伴，舞风歌月胜纤腰。

　　琥珀钗成恩正深，玉儿妖惑荡君心。莫教回首匀妆面，始觉曾虚掷万金。

　　自有闲花一面春，脸檀眉黛一时新。殷勤为报梁家妇，休把啼妆赚后人。梁冀故事。

　　轻梳小髻号慵来，巧中君心不用媒。可得红儿抛醉眼，汉皇恩泽一时回。

　　千里长江旦暮潮，吴都风俗尚纤腰。周郎若见红儿貎，料得无心念小乔。

　　月落潜奔暗解携，本心谁道独单栖。还缘交甫非良偶，不肯终身作羿妻。

　　汉皇曾识许飞琼，写向人间作画屏。昨日红儿花下见，大都相似更娉婷。

　　魏帝休夸薛夜来，雾绡云縠称身裁。红儿笑发君知否，倚槛繁花带露开。

　　晓月雕梁燕语频，见花难可比他人。年年媚景归何处，长作红儿面上春。

　　逗玉溅盆冬殿开，邀恩光赐夜明苔。红儿若是三千数，多少芳心似死灰。

　　画帘垂地紫金床，暗引羊车驻七香。若见红儿此中住，不劳盐筱洒宫廊。

　　苏小空匀一面妆，便留名字在钱塘。藏鸦门外诸年少，不识红儿未是狂。

　　一首长歌万恨来，惹愁漂泊水难回。崔徽有底多头面，费得微之尔许才。

　　昔年黄阁识奇章，爱说真珠似窈娘。若见红儿深夜态，便应休说绣衣裳。

　　凤拆莺离恨转深，此生难负百年心。红儿若向隋朝见，破镜无因更重寻。

　　行绾秾云立暗轩，我来犹爱不成冤。当时若见红儿貎，未必形相有此言。

　　总似红儿媚态新，莫论千度笑争春。任伊孙武心如铁，不办军前杀此人。

　　暖塘争赴荡舟期，行唱菱歌著艳词。为问东山谢丞相，可能诸妓胜红儿。

　　吴兴皇后欲辞家，泽国重台展曙霞。今日红儿貎倾国，恐须真宰别开花。

　　陌上行人歌黍离，三千门客欲何之。若教粗及红儿貎，争敢楼前斩爱姬。

　　休话如皋一笑时，金髇中臆锦离披。陋容枉把雕弓射，射尽春禽未展眉。

　　长恨西风送早秋，低眉深恨嫁牵牛。若同人世长相对，争作夫妻得到头。

　　谢娘休谩逞风姿，未必娉婷胜柳枝。闻道只应嘲落絮，何曾得似杜红儿。

　　总传桃叶渡江时，只为王家一首诗。今日红儿自堪唱，不须枉唱旧来词。

　　巫山洛浦本无情，总为佳人便得名。今日雕阴有神艳，后来公子莫相轻。

　　几抛云髻恨金墉，泪洗花颜百战中。应有红儿些子貎，却言皇后长深宫。

　　倚槛还应有所思，半开东阁见娇姿。可中得似红儿貎，若遇韩朋好杀伊。

　　晓向妆窗与画眉，镜中长欲助娇姿。若教得似红儿貎，走马章台任道迟。

　　炼得霜华助翠钿，相期朝谒玉皇前。依稀有似红儿貎，方得吹箫引上天。

　　重门深掩几枝花，未胜红儿莫大夸。王相不能探物理，可能虚上短辕车。

　　前代休怜事可奇，后来还出有光辉。争如昼卧纱窗里，不有神人覆玉衣。

　　化羽尝闻赴九天，只疑尘世是虚传。自从一见红儿貎，始信人间有谪仙。

　　从道长安小市东，巧将花貎占春风。红儿若是同时见，未必伊先入紫宫。

　　人间难免是深情，命断红儿向此生。不似前时李丞相，枉抛才力为莺莺。

　　凤舞香飘绣幕风，暖穿驰道百花中。还缘有似红儿貎，始道迎将入汉宫。

　　休道将军出世才，尽驱诸妓下歌台。都缘没个红儿貎，致使轻教后阁开。

　　冯媛须知住汉宫，将身只是解当熊。不闻有貎倾人国，争得今朝更似红。

　　能将一笑使人迷，花艳何须上大堤。疏属便同巫峡路，洛川真是武陵溪。

　　辞辇当时意可知，宠深还恐宠先衰。若教得似红儿貎，占却君恩自不疑。

　　三吴时俗重风光，未见红儿一面妆。好写妖娆与教看，便应休更话真娘。

　　波平楚泽浸星辰，台上君王宴早春。毕竟章华会中客，冠缨虚绝为何人。

　　红儿不向汉宫生，便使双成谩得名。疑是麻姑恼尘世，暂教微步下层城。

　　天碧轻纱只六铢，宛如含露透肌肤。便教汉曲争明媚，应没心情更弄珠。

　　共嗟含恨向衡阳，方寸花笺寄沈郎。不似红儿些子貎，当时争得少年狂。

　　浅色桃花亚短墙，不因风送也闻香。凝情尽日君知否，还似红儿淡薄妆。

　　火色樱桃摘得初，仙宫只有世间无。凝情尽日君知否，真似红儿口上朱。

　　宿雨初晴春日长，入帘花气静难忘。凝情尽日君知否，真似红儿舞袖香。

　　初月纤纤映碧池，池波不动独看时。凝情尽日君知否，真似红儿罢舞眉。

　　浓艳浓香云压枝，袅烟和露晓风吹。红儿被掩妆成后，含笑无人独立时。

　　楼上娇歌袅夜霜，近来休数踏歌娘。红儿谩唱伊州遍，认取轻敲玉韵长。

　　金粟妆成扼臂环，舞腰轻薄瑞云间。红儿生在开元末，羞杀新丰谢阿蛮。

　　君看红儿学醉妆，夸裁宫缬砑裙长。谁能更把闲心力，比并当时武媚娘。

　　栀子同心浥露垂，折来深恐没人知。花前醉客频相问，不赠红儿赠阿谁。

　　云间翡翠一双飞，水上鸳鸯不暂离。写向人间百般态，与君题作比红诗。

　　旧恨长怀不语中，几回偷泣向春风。还缘不及红儿貎，却得生教入楚宫。

　　一舸春深指鄂君，好风从度水成纹。越人若见红儿面，绣被应羞彻夜薰。

　　花落尘中玉堕泥，香魂应上窈娘堤。欲知此恨无穷处，长倩城乌夜夜啼。

　　虬词藻富赡，与宗人隐、邺齐名，咸通、乾符中，时号“三罗”。广明庚子乱后，去从鄜州李孝恭。籍中有杜红儿者，善歌，常为副戎属意。副戎聘邻道，虬请红儿歌而赠彩。孝恭以副戎所盼，不令受之。虬怒，拂衣而起。诘旦，手刃红儿。既而思之，乃作绝句百篇，以追其冤，号《比红》，盛行于时。

　　罗隐刘赞

　　字昭谏，余杭人。隐池之梅根浦，自号“江东生”，为唐相郑畋、李蔚所知。畋女览隐诗，讽诵不已。畋疑有慕才意。貎寝陋，女一日帘窥之，自此绝不咏其诗。广明中，池守窦潏，营墅居之。光启中，钱镠辟为从事、节度判官副使，梁祖以谏议召，不行。开平中，魏博罗绍威推为叔父，表授给事中。年八十余，终余杭。有子塞翁。

　　隐、虬、邺共场屋，谓之“三罗”。

　　隐与桐庐章鲁封齐名，钱镠初起，以鲁封为表奏孔目官，不就，执之。后以隐为钱塘令，惧而受命，因宴献口号曰：“一个祢衡容不得，思量黄祖谩英雄。”镠自是厚礼之。僧贯休《怀二子诗》云：“二子依公子，鸡鸣狗盗徒。青云十上苦，白发一茎无。风涩潮声恶，天空角韵孤。别离千万里，何以慰荣枯。”

　　隐《谢裴廷韩诗卷》云：“泽国家人，唯妆半面。营邱辩士，何用空笼。”其浮薄如此。

　　隐受知于令狐绹，卒无成，有诗哭绹云：“深恩无以报，底事是柴荆。”

　　邺都王绍威学隐为诗，自号其文为《偷江东集》。青州王师范遣使赍礼币，求一篇，隐以诗寄之曰：“盛业传家有宝刀，况闻余力更挥毫。腰间印绶黄金贵，卷内文章白雪高。宴罢佳宾吟凤藻，猎回诸将问龙韬。登坛甲子才三十，犹拟回头夺锦标。”王得诗大喜。昭宗欲以甲科处之，有大臣奏曰：“隐虽有才，然多轻易。明皇圣德，犹横遭讥，将相臣僚，岂能免乎凌铄。”帝问讥谤之词，对曰：“隐有《华清诗》曰：‘楼殿层层佳气多，开元时节好笙歌。也知道德胜尧舜，争奈杨妃解笑何。’”其事遂寝。

　　令狐滈，赵公绹之子，登进士，隐以诗贺之，赵公谓滈曰：“吾不喜汝及第，喜汝得罗公一篇耳。”

　　隐在浙幕，沈山松得新榜示隐，题其末曰：“黄土原边狡兔肥，犬如流电马如飞。灞陵老将无功业，犹忆当时夜猎归。”

　　钟陵妓云英，隐旧见之。一日，讥隐犹未第，隐嘲之曰：“钟陵醉别十余春，重见云英掌上身。我未成名君未嫁，可能俱是不如人。”

　　顾云依淮南高骈，隐讥之。夏饮于海风亭，云曰：“青蝇被扇扇离坐，”隐遽曰：“白泽遭钉钉在门。”隐老不遇，有《归五湖诗》云：“江东日暖花又开，江东行客思悠哉。高阳酒徒半凋落，终南山色空崔嵬。圣代也知无弃物，侯门未必用非才。一舡明月一竿竹，家住五湖归去来。”

　　进士刘赞赠隐诗曰：“人皆言子屈，独我谓君非。明主既难谒，青山何不归。年虚侵雪鬓，尘枉污麻衣。自古逃名者，至今名岂微。”

　　《牡丹》云：“似共东君别有因，绛罗高卷不胜春。若教解语应倾国，任是无情也动人。芍药与君为近侍，芙蓉何处避芳尘。可怜韩令功成后，辜负秾华过此身。”

　　《筹笔驿》云：“抛掷南阳为主忧，北征东讨尽良筹。时来天地皆同力，运去英雄不自由。千里山河轻孺子，两朝冠剑恨谯周。惟余岩下多情水，犹解年年傍驿流。”

　　《魏城逢故人》云：“一年两度锦江游，前值东风后值秋。芳草有情皆碍马，好云无处不遮楼。山将别恨和心断，水带离声入梦流。今日因君试回首，澹烟乔木隔绵州。”

　　《中秋夜不见月》云：“阴云薄暮上空虚，此夕清光已破除。只恐异时开霁后，玉轮依旧养蟾蜍。”

　　《蜂》云：“不论平地与山尖，无限风光尽被沾。采得百花成蜜后，不知辛苦为谁甜。”

　　杜荀鹤《钱塘别隐诗》云：“故国看看远，前程计在谁。五更吹角候，一叶渡江时。吾道天宁丧，人情日可疑。西陵向西望，双泪为君垂。”

　　鼍江常有二气亘于江，终夜不灭。隐及杜建徽生，气不复见，议者以为文武秀气。

　　江南李氏，尝遣使聘越，越人问见罗给事否？使人曰：“不识，亦不闻名。”越人云：“四海闻有罗江东，何拙之甚？”使人曰：“为金榜上无名，所以不知。”

　　陆扆

　　扆诗有“今秋已约天台月”之句，或云扆昭宗末举进士及第，六月榜出，盛暑，同舍戏曰：“造榜天也。”观扆此诗，岂幸仓卒苟科第者。  
卷七十

　　许棠　张乔　剧燕　任涛　张蠙　郑谷　温宪　李昌符　王毂　李山甫　伊璠　钟离权

　　许棠

　　“分与仙山背，多年负翠微。无因随鹿去，只是送人归。顶木晴摩日，根岚晓润衣。会于猿鸟外，相对掩高扉。”棠《旅中送人归九华诗》也。大抵棠诗多稳括，如“晓嶂猿窥户，寒秋鹿砥冰”，“当空吟待月，到晚坐看山”，类恬淡绝物者，然非真好也。

　　棠，字文化，宣州泾县人，登咸通十二年进士第。有《洞庭诗》为工，时号“许洞庭”。初为泾县尉，郑谷以诗送云：“白头新作尉，县在故山中。高第能卑宦，前贤尚此风。芜湖春荡漾，梅雨昼溟蒙。佐理人安后，篇章莫废功。”

　　棠《洞庭诗》有“四顾疑无地，中流忽有山”之句，人以题扇。《过洞庭》云：“惊波常不定，半日鬓堪班。四顾疑无地，中流忽有山。鸟飞应畏堕，帆远却如闲。渔父时相引，行歌浩渺间。”

　　张乔

　　乔，池州人，有诗名。咸通中，与许棠、俞坦之、剧燕、任涛、吴罕、张蠙、周繇、郑谷、李栖远、温宪、李昌符谓之“十哲”。十哲而十二人。

　　咸通中，京兆府解，试《月中桂诗》，乔擅场，云：“与月转洪蒙，扶疏万古同。根非生下土，叶不坠秋风。每以圆时足，还随缺处空。影高群木外，香满一轮中。未种丹霄日，应虚白兔宫。如何当羽化，细得问神功。”其年李建州频主试，时为京兆府参军。以许棠老于场屋，以为首荐。未几，巢寇为乱，遂与伍乔之徒隐九华。

　　乔《送许棠》云：“离乡积岁年，归路远依然。夜火山头市，春江树杪船。干戈愁鬓改，瘴疠喜家全。何处营甘旨，潮涛浸薄田。”

　　乔与俞坦之受知许下薛尚书能，许棠首荐，能以诗唁二子曰：“何事尽参差，惜哉吾子诗。日令销此道，天亦负明时。有路当重振，无门即不知。何当见尧日，相与啜浇漓。”

　　乔《游终南白鹤观诗》云：“上彻炼丹峰，求玄意未穷。古坛青草合，往事白云空。仙境日月外，帝乡烟雾中。人间足烦暑，欲去恋清风。”

　　《送友人归宜春》云：“落花兼柳絮，无处不纷纷。远道空归去，流莺独自闻。野桥喧硙水，山郭入楼云。故里南陔曲，秋期更送君。”

　　郑谷《题乔廷兴门外所居》云：“平生苦节同，旦夕会原东。掩卷斜阳里，看山落木中。星霜人欲老，江海业全空。近日文场里，因君起古风。”

　　剧燕

　　剧燕，蒲阪人也。工为雅正诗。王重荣镇河中，燕投赠王曰：“只向国门安四海，不离乡井拜三公。”重荣甚礼重。为人多纵，凌轹诸从事，竟为正平之祸。

　　任涛

　　任涛，豫章筠川人也。诗名早著，有“露团沙鹤起，人卧钓船流”，他皆仿此。数举，败于垂成。李常侍骘廉察江西，特与放乡里之役，盲俗互有论列。骘判曰：“江西境内，凡为诗得及涛者，即与放色役，不止一任涛耳。”

　　李建州频主京兆解试，时涛与许棠、张乔、俞坦之、剧燕、吴罕、张蠙、周繇、郑谷、李栖远、温宪、李昌符谓之“十哲”，是年试，俱以次得之。是岁，咸通末也。《月中桂诗》，张乔擅场。频以许棠场屋多年，为首荐。

　　张蠙

　　《咏苇诗》云：“苇丛寒水边，曾折钓渔舡。咸喜亭台近，翻嫌岛屿偏。花明无月夜，声急正秋天。遥忆巴陵渡，残阳一望烟。”

　　《送友人赴泾川幕》云：“杏园沉饮散，荣别就佳招。日月相期尽，山川独去遥。府楼明蜀雪，关碛转胡雕。纵有烟尘动，应随上策销。”

　　蠙，字象文，唐末登第，尉栎阳。避乱入蜀，王蜀时，为金堂令。徐后游大慈寺，见壁间题云：“墙头细雨垂纤草，水面回风聚落花。”问寺僧，僧以蠙对。乃赐霞光笺，令写诗以进。蠙进二百首，衍善之，将召为知制诰。宋光嗣以蠙轻忽傲物，遂止。卒于官。蠙生颖秀，幼有《单于台诗》曰：“白日地中出，黄河天外来。”为世所称。

　　郑谷

　　《残月如新月》云：“荣落何相似，初终却一般。犹疑和夕照，谁信坠朝寒。水国光华别，诗情比象难。佳人应误拜，栖鸟返求安。屈指期轮满，何心诮影残。庾楼清赏处，吟彻曙钟看。”谷自序云：“幼受知于李公朋、马博士戴。求试春闱，故薛许昌能、李建州频不以晚辈见待。游举场十六年，著述千余首。乾宁初，上幸三峰，朝谒多暇，寓止云台道舍，遂拾坠补遗，成三百首，目为《云台编》。”

　　谷，字守愚，袁州人，故永州刺史之子。幼年，司空图与刺史同院，见而奇之曰：“曾吟得丈丈诗否？”曰：“吟得。”“莫有病否？”曰：“丈丈《曲江晚望》断篇云：‘村南斜日闲回首，一对鸳鸯浴渡头。’即深意矣。”司空叹惜，抚背曰：“当为一代风骚主。”乾宁中，为都官郎中，卒于家。谷自叙云：“故许昌薛尚书能，为都官郎中。后数年，建州李员外频，自宪府内弹，拜都官员外。皆一时骚雅宗师，都官之曹，振盛于此。余早受知，今忝此官，复是正秩，何以相继前贤耶？”

　　谷《咏雪诗》云：“乱飘僧舍茶烟湿，密洒歌楼酒力微。江上晚来堪画处，渔翁披得一蓑归。”有段赞善者，善画，因采其诗意，写之成图，曲尽潇洒之意。持以赠谷，谷为诗寄谢云：“赞善贤相后，家藏名画多。留心于素绘，得意在烟波。属兴同吟咏，功成更琢磨。爱余风雪句，幽绝写渔蓑。”

　　“浓澹方春满蜀乡，半随风雨断莺肠。浣花溪上堪惆怅，子美无情为发扬。”谷《蜀中海棠诗》也。

　　“相看临远水，独自上孤舟。”句。“潮来无别浦，木落见他山。”句。“情多最恨花无语，愁破方知酒有权。”句。“关东多事日，天末未归心。”句。“掩卷斜阳里，看山落木中。”句。“两浙寻山遍，孤舟带鹤归。”句。“长安一夜残春雨，右省三年老拾遗。”句。“班趋黄道急，殿揖紫宸深。”句。已上皆谷诗警策。

　　《题杭州樟亭》云：“故国江天外，登临返照间。潮来无别浦，木落见他山。沙鸟晴飞远，渔人夜唱闲。岁穷归未得，心逐片帆还。”

　　《感兴》云：“禾黍不阳艳，竞栽桃李春。翻令力耕者，半作卖花人。”

　　《曲江春草》云：“花落江堤簇晚烟，雨余江色远相连。香轮莫辗青青破，留与愁人一醉眠。”

　　《十日菊》云：“节去风愁蝶不知，晓庭还绕折残枝。自缘今日人心别，未必秋香一夜衰。”

　　《石城》云：“石城昔为莫愁乡，莫愁魂散石城荒。江人依旧棹舴艋，江岸还飞双鸳鸯。帆去帆来风浩渺，花开花谢春悲凉。烟浓草远望不尽，千古汉阳闲夕阳。”

　　《卷末偶题》云：“一卷疏芜一百篇，名成未敢便忘筌。何如海日生残夜，一句能令万古传。”

　　谷不喜高仲武《间气集》，而喜殷璠《河岳英灵集》，尝有诗云：“殷璠鉴裁英灵集，颇觉同才得旨深。何事后来高仲武，品题间气未公心。”仲武、璠二集，皆品题唐人诗。

　　温宪

　　温宪员外，廷筠子也。僖、昭之间，就试于有司，值郑相延昌掌邦贡也，以其父文多刺时，复傲毁朝士，抑而不录。既不第，遂题一绝于崇庆寺壁。后荥阳公登大用，因国忌行香，见之悯然动容。暮归宅，已除赵崇知举，即召之，谓曰：“某顷主文衡，以温宪廷筠之子，深怒嫉之。今日见一绝，令人恻然，幸勿遗也。”于是成名。诗曰：“十口沟隍待一身，半年千里绝音尘。鬓毛如雪心如死，犹作长安下第人。”

　　《杏花诗》云：“团雪正晴梢，江明映碧寥。店香风起夜，村白雨休朝。静落频沾带，繁开正蔽条。澹然闲赏玩，无以破妖韶。”

　　宪，光启中为山南从事，李巨川草荐表，盛述先人之屈曰：“娥眉先妒，明妃为去国之人；猿臂自伤，李广乃不侯之将。”温终于山南从事。

　　李昌符

　　《送琴客诗》云：“楚客抱离思，蜀琴留恨声。坐来看月落，听久觉秋生。夜静骚人语，天高别鹤鸣。因君兴一叹，竟夕亦难平。”

　　《秋晚归故居》云：“马省曾行处，连嘶渡晚河。忽惊乡树出，渐识路人多。细径穿禾黍，颓垣压薜萝。乍归犹似客，邻叟亦相过。”

　　《伤春》云：“酒醒乡关远，迢迢听漏终。曙分林影外，春尽雨声中。鸟思江村路，花残野岸风。十年成底事，赢马倦西东。”

　　郑谷《寄膳部李郎中昌符诗》云：“鄠郊陪野步，早岁偶因诗。自后吟新句，长愁减旧知。静灯微落烬，寒砚旋生澌。夜夜冥搜苦，那能鬓不衰。”

　　昌符，字岩梦，登咸通四年进士第，历尚书郎。

　　《塞上行》云：“漭沧芦关北，孤城帐幕多。客军甘入阵，老将望回戈。树尽禽栖草，冰坚路在河。汾阳寻下世，羌虏肯先和。”

　　《北梦琐言》云：“咸通中，前进士李昌符有诗名，久不登第，常岁卷轴，怠于装修。因出一奇，乃作《婢仆诗》五十首，于公卿间行之。其间有诗云：‘春娘爱上酒家楼，不怕归迟总不忧。推道那家娘子卧，且留教住待梳头。’又云：‘不论秋菊与春花，个个能噇空肚茶。无事莫教频入库，一名闲物要些些。’诸篇皆中婢仆之讳。浃旬京域盛传，为妳妪辈怪骂腾沸，尽要掴其面。是年登第。与夫桃杖、虎靴，事虽不同，用奇即无异也。”

　　王毂

　　《暑日题道傍树》云：“火轮迸焰烧长空，浮埃扑面愁蒙蒙。羸童走马喘不进，忽逢碧树含清风。清风留我移时住，满地浓阴懒前去。却叹人无及物功，不似团团道傍树。”

　　《鸿门宴》云：“寰海沸兮争战苦，风云愁兮会龙虎。四百年汉欲开基，项庄一剑何虚舞。殊不知人心去暴秦，天意归明主。项王足底踏汉土，席上相看浑未悟。”

　　毂，字虚中，宜春人。登乾宁进士第。有《玉树曲》云：“陈宫内宴明朝日，玉树新妆逞娇逸。三阁霞明天上开，灵鼍振攂神仙出。天花数朵风吹绽，对舞轻盈瑞香散。金管红弦旖旎随，霓旌玉佩参差转。璧月夜满楼风轻，莲舌泠泠词调新。当行狎客尽居禄，直谏犯颜无一人。歌舞未终乐未阕，晋王剑上粘腥血。君臣犹在醉乡中，一面已无陈日月。圣唐御宇三百祀，濮上桑间宜禁止。请停此曲归正声，愿将雅乐调元气。”毂未及第时，轻忽，被人殴击，扬声曰：“莫无礼！吾便是‘君臣犹在醉乡中，一面已无陈日月’。”殴者敛衽惭谢而退。

　　毂，唐末为尚书郎中，致仕。

　　毂始与崔胤同在庠序，相善。将赴举，胤饯之，有日者在坐曰：“待此郎为相，乃登第。”二十年，胤为相，毂遂登第。

　　李山甫

　　咸通中，数举进士，被黜，依魏博乐彦祯幕府。内乐祸，且怨中朝大臣，导彦祯子从训伏兵杀王铎，劫其家。尝有诗云：“劝君莫用夸头角，梦里输赢总未真。”讥执政也。巢寇之乱，翰林待诏王遨者，北游在邺，山甫遇于道观，谓曰：“《幽兰绿水》，可得闻乎？”遨应命奏之。曲终潸然曰：“忆在咸通，玉亭秋夜，供奉至尊，不意流离至此也。”山甫赋诗曰：“幽兰绿水耿清音，叹惜先生枉用心。世上几时曾好古，人前何必独沾襟。”句未成，山甫亦自黯然，悲其不遇也。

　　《贫女》云：“平生不织绮罗裳，闲把荆簪益自伤。镜里只应谙素貎，人间多是重红妆。当年未嫁还忧老，终日求媒即道狂。两意定知无处说，暗垂珠泪滴蚕筐。”

　　《赠处士琴》云：“情知此事少知音，自是先生枉用心。世上几时曾好古，人间何必更沾襟。致身不以笙簧巧，悦耳宁知郑卫淫。三尺丝桐七条线，子期师旷两沉沉。”

　　国初，高英秀者与赞宁为诗友，辩捷滑稽，尝讥古人诗病云：“山甫《览汉史》‘王莽弄来曾半破，曹公将去便平沉’，是破船诗；李群玉《咏鹧鸪》‘方穿诘曲崎岖路，又听钩辀格磔声’，是梵语诗；罗隐曰‘云中鸡犬刘安过，月里笙歌炀帝归’，是见鬼诗；杜荀鹤‘今日偶题题似着，不知题后更谁题’，此卫子诗也，不然安有四蹄。”

　　伊璠

　　璠《及第后寄梁烛处士》云：“绣毂寻芳许史家，独将羁思达江沙。十年辛苦一枝桂，二月艳阳千树花。鹏化四溟归碧落，鹤栖三岛接青霞。同袍不得同游玩，今对春风日又斜。”

　　璠，登咸通四年进士第，曾为泾阳令，至黄巢乱，璠陷寇，屡脱命于刃下。其后逃避，与其家相失，夜至蓝关，猛兽搏而食之。

　　钟离权

　　邢州开元寺有唐钟离权处士二诗，其一云：“得道高僧不易逢，几时归去愿相从。自言住处连沧海，别是蓬莱第一峰。”其一云：“莫厌追欢笑语频，寻思离乱好伤神。闲来屈指从头数，得见清平有几人。”  
　 
卷七十一

　　张道古　许鼎　李京　胡曾　伍唐珪　韩定辞　蒋贻恭　狄归昌　李拯　高越　许郴　孙蜀　牛峤　崔庸　同谷子　陈咏　李旭　沈彬　周朴　孙鲂　王易简　范摅之子　郑云叟　谢太虚　李屿　江为

　　张道古

　　昭宗时，拾遗张道古贡《五危二乱表》，黜居于蜀。后闻驾走西岐，又迁东洛，皆契五危之事，悉归二乱之源。因吟一章上蜀王，诗曰：“封章才达冕旒前，黜诏俄离玉座端。二乱岂由明主用，五危终被佞臣弹。西巡凤府非为固，东播銮舆卒未安。谏疏至今如可在，谁能更与读来看。”

　　道古，临淄人。景福中进士，释褐为著作郎，迁右拾遗。播迁之后，方镇阻兵，道古上《危乱疏》云：“只今刘备、孙权，已生于世矣。”责施州司户参军。后入蜀，王氏闻而憾之。乃变姓名，卖卜导江青城市中。建开国，召为武部郎中，至玉垒关，谓所亲曰：“吾唐室谏臣，终不能拳跽与鸡犬同食，虽召必再贬，于此之日，葬我于关东不毛之地，题曰唐佐辅补阙张道古墓。”后遇害，妻亦继亡，蜀主悯之，俾袝葬焉。郑云叟在华闻之，有诗哭之曰：“曾陈章疏忤昭皇，扑落西南事可伤。岂使谏臣终屈辱，直疑天道恶忠良。生前卖卜居三蜀，死后驰名遍大唐。谁是后来修史者，言君力死正颓纲。”

　　乾符中，道古在王镕幕府，一日，久旱得雨，众宾赋诗，道古最后曰：“亢阳今已久，嘉雨自云倾。一点不斜去，极多时下成。”

　　禅月以诗悼之曰：“清河逝水太匆匆，东观无人失至公。天上君恩三载隔，鉴中鸾影一时空。坟生苦雾苍茫外，门掩寒云寂寞中。惆怅斯人又如此，一声蛮笛满江风。”

　　许鼎

　　《登岭望诗》云：“淼淼三江水，悠悠五岭关。雁飞犹不渡，人去若为还。”

　　鼎，唐末诗人，至梁贞明六年始登第。

　　李京

　　《除夜长安作》云：“长安朔风起，穷巷掩双扉。新岁明朝是，故乡何路归。鬓丝饶镜色，隙雪夺灯辉。却羡秦州雁，逢春尽北飞。”

　　京，唐末诗人，至梁贞明六年登第。

　　胡曾

　　《寒食都门诗》云：“二年寒食住京华，寓目春风万万家。金络马衔原上草，玉钗人折路傍花。轩车竞出红尘合，冠盖争回白日斜。谁念都门两行泪，故园寥落在长沙。”

　　高骈镇蜀，南蛮时飞一木夹，有“借锦江饮马”之语。曾时为书记，以檄破之，兼有诗云：“辞天出塞陈云空，雾卷霞开万里通。亲受虎符安宇宙，誓将龙剑定英雄。残霜敢冒高悬日，秋叶争禁大段风。为报南蛮须屏迹，不同蜀将武侯公。”或曰路岩镇蜀日，曾为之。

　　王衍五年，宴饮无度，衍自唱韩琮《柳枝词》曰：“梁苑隋堤事已空，万条犹舞旧春风。何如思想千年事，谁见杨花入汉宫。”内侍宋光溥咏曾诗曰：“吴王恃霸弃雄才，贪向姑苏醉绿醅。不觉钱塘江上月，一宵西送越兵来。”衍怒罢宴。曾有《咏史诗》百篇，行于世。

　　伍唐珪

　　《寒食日献郡守》云：“入门堪笑复堪怜，三迳苔荒一钓船。惭愧四邻教断火，不知厨里久无烟。”

　　唐珪，唐末进士也。

　　韩定辞

　　定辞为镇州王镕书记，聘燕帅刘仁恭，舍于宾馆，命幕客马彧延接。马有诗赠韩云：“燧林芳草绵绵思，尽日相携陟丽谯。别后巏嵍山上望，羡君时复见王乔。”彧诗清秀，然意在试其学问。韩于座酬之曰：“崇霞台上神仙客，学辨痴龙艺最多。盛德好将银管述，丽词堪与雪儿歌。”座宾靡不钦讶，然亦疑银管之僻也。他日，彧持燕帅之命，答聘常山，亦命定辞接于公馆。彧从容问韩以雪儿、银管之事，韩曰：“昔梁元帝为湘东王时，好学著书，常纪忠臣义士及文章之美者。笔有三品，或以金银雕饰，或用斑竹为管，忠孝全者用金管书之，德行清粹者用银管书之，文章赡丽者以斑竹书之，故湘东之誉，振于江表。雪儿者，李密之爱姬，能歌舞，每见宾僚文章有奇丽入意者，即付雪儿叶音律以歌之。”又问痴龙出自何处？定辞曰：“洛下有洞穴，曾有人误堕于穴中，因行数里，渐见明旷，见有宫殿人物，凡九处，又见有大羊，羊髯有珠，人取而食之，不知何所。后出以问张华，华曰：此地仙九馆也。大羊者，名曰痴龙耳。”定辞复问彧巏嵍山当在何处，彧曰：“此隋郡之故事，何谦光而下问。”由是两相悦服，结交而去。

　　蒋贻恭

　　贻恭《咏蚕诗》云：“辛勤得茧不盈筐，灯下缫丝恨更长。着处不知来处苦，但贪衣上绣鸳鸯。”

　　贻恭，江淮人。唐末入蜀，巧于刺讥，蜀人畏之。孟氏时卒，官止令佐而已。

　　狄归昌

　　僖宗幸蜀，或题马嵬驿云：“马嵬烟柳正依依，重见銮舆幸蜀归。泉下阿蛮应有语，这回休更怨杨妃。”或云归昌诗也。时为侍郎。或谓罗隐诗。

　　李拯

　　襄王僭伪，朱玫秉政，百揆失序，逼李拯为内署。拯尝吟曰：“紫宸朝罢缀鸳鸾，丹凤楼前驻马看。惟有终南山色在，晴明依旧满长安。”拯终为乱兵所杀。

　　拯，字昌时，陇西人，登咸通十二年进士第。僖宗幸宝鸡，拯在凤翔，襄王逼为翰林学士。及王行瑜杀玫，襄王奔京城，拯及妻孥皆被害。

　　高越

　　越，燕人，举进士，文价蔼然。鄂帅李简贤之，待以殊礼，将妻以女。越窃谕其意，赋诗一绝书于壁，不告而去。诗云：“雪爪星眸众所归，摩天专待振毛衣。虞人莫谩张罗网，未肯平原浅草飞。”出《唐余录》。

　　许郴

　　《中秋夜有怀》云：“趋驰早晚休，一岁又残秋。若只如今日，何难致白头。沧波归处远，旅食客边愁。赖见前贤说，穷通不自由。”

　　郴，睦州人。郑谷《送郴罢举归睦州诗》云：“桐庐归旧庐，垂老复樵渔。吾子虽言命，乡人懒读书。”

　　孙蜀

　　《中秋夜戏酬顾道流》云：“不那此身偏爱月，等闲看月即更深。仙翁每被嫦娥使，一度逢圆一夜吟。”

　　蜀与方干同时，干有别蜀之作云：“吴越思君意易伤，别君添我鬓边霜。由来浙水偏堪恨，截断千山作两乡。”

　　牛峤

　　《红蔷薇》云：“晓啼珠露浑无力，绣簇罗襦不着行。若缀寿阳公主额，六宫争肯学梅妆。”

　　峤，字松卿，一字延峰，陇西人，自云僧孺之后。乾符五年进士，历拾遗、补阙、尚书郎。王建镇蜀，辟判官。及僭位，为给事中。

　　崔庸

　　苏州昆山惠严寺殿基，或曰鬼工，有僧繇画龙，每风雨，如腾跃状，僧繇画锁以钉固之。乾宁初，吴郡进士崔庸有诗云：“人莫嫌山小，僧还爱寺灵。殿高神气力，龙活客丹青。”

　　庸，登天祐二年进士第。

　　同谷子

　　昭宗播岐，何后用事，有同谷子者，咏《五子之歌》，何后潜令秦王诛之，事未行而奔去。诗曰：“邦唯固本自安宁，临下常须驭朽惊。何事十旬游不返，祸胎从此召殷兵。”“酒色声禽号四荒，那堪峻宇又雕墙。静思今古为君者，未或因兹不灭亡。”“唯彼陶唐有冀方，少年都不解思量。如今算得当时事，首为盘游乱纪纲。”“明明我祖万邦君，典则贻将示子孙。惆怅太康荒坠后，覆宗绝祀灭其门。”“仇仇万姓遂无依，颜厚何曾解忸怩。五子既歌邦已失，一场前事悔难追。”

　　陈咏

　　陈咏，眉州青神人。有诗名，善奕棋。昭宗劫迁，驻跸陕郊，是岁策名，归蜀，韦庄以诗贺之。乡中有嫉善者，属和韦诗曰：“让德已令多士伏，沽名还得世人闻。”讥其比涤器当垆也。陈尝以诗自负，其诗卷有一联云：“隔岸水牛浮鼻渡，傍溪沙鸟点头行。”杜光庭谓曰：“先辈佳句甚多，何必以此为卷首。”咏曰：“曾为朝廷见赏，所以列为卷首。”时人笑之。

　　李旭

　　旭《及第后呈朝中知己》云：“凌晨晓鼓奏嘉音，雷拥龙迎出陆沉。金榜高悬当玉阙，锦衣即着到家林。真珠每被尘泥陷，病鹤多遭蝼蚁侵。今日始知天有意，还教雪得一生心。”

　　旭，天祐元年进士登第。

　　沈彬

　　彬，字子文，高安人也。天才狂逸，好神仙之事。少孤，西游以三举为约。常梦着锦衣，贴月而飞，识者言虽有虚名，不入月矣。洪州解至长安，初举，《纳省卷梦仙谣》云：“玉殿大开从客入，金桃烂熟没人偷。凤惊宝扇频翻翅，龙误金鞭忽转头。”第二举，《忆仙谣》云：“白榆风飐九天秋，王母朝回宴玉楼。日月渐长双凤睡，桑田欲变六鳌愁。云翻箫管相随去，星触旌幢各自流。诗酒近来狂不得，骑龙却忆上清游。”第三举，《纳省卷赠刘象为首》云：“曾应大中天子举，四朝风月鬓萧疏。不随世祖重携剑，却为文皇再读书。十载战尘销旧业，满城春雨坏贫居。一枝何事于君惜，仙桂年年幸有余。”刘象孤寒，三十举无成，主司览彬诗，其年特放象及第。彬，乾符中值驾起三峰，四方多事，南游岭表二十余年。回吴中，江南伪命吏部郎中，致仕。

　　彬，唐末游湖湘，隐云阳山十年余，与虚中、齐己、贯休以诗名相吹嘘。又与韦庄、杜光庭唱和，皆蜀人也。疑其曾入蜀。

　　彬诗有“九衢冠盖暗争路，四海干戈多异心”之句。

　　周朴

　　朴，唐末诗人，寓于闽中，于僧寺假丈室以居，不饮酒茹荤，块然独处。诸僧晨粥卯食，朴亦携巾盂，厕诸僧下，毕饭而退，率以为常。郡中豪贵设供，率施僧钱，朴即巡行拱手，各丐一钱，有以三数钱与者，朴止受其一耳。得千钱，以备茶药之费，将尽复然，僧徒亦未尝厌也。性喜吟诗，尤尚苦涩，每遇景物，搜奇抉思，日旰忘返，苟得一联一句，则忻然自快。尝野逢一负薪者，忽持之，且厉声曰：“我得之矣，我得之矣！”樵夫矍然惊骇，掣臂弃薪而走。遇游徼卒，疑樵者为偷儿，执而讯之。朴徐往告卒曰：“适见负薪，因得句耳。”卒乃释之。其句云：“子孙何处闲为客，松柏被人伐作薪。”彼有一士人，以朴僻于诗句，欲戏之。一日，跨驴于路，遇朴在傍，士人乃欹帽掩头吟朴诗云：“禹力不到处，河声流向东。”朴闻之忿，遽随其后，且行。士但促驴而去，略不回首。行数里追及，朴告之曰：“仆诗‘河声流向西’，何得言流向东？”士人颔之而已，闽中传以为笑。或曰“晓来山鸟闹，雨过杏花稀”，亦朴诗也。

　　“古陵寒雨绝，高鸟夕阳明。”句。“高情千里外，长啸一声初。”句。右张为取作《主客图》。

　　黄巢至福州，求得朴，问曰：“能从我乎？”答曰：“我尚不仕天子，安能从贼！”巢怒，斩之。

　　孙鲂

　　润州金山寺，张祜、孙鲂留诗，为第一篇。山居大江中，迥然孤秀，诗意难尽。罗隐云：“老僧斋罢关门睡，不管波涛四面生。”孙生句云：“结宇孤峰上，安禅巨浪间。”又曰：“万古波心寺，金山名目新。天多剩得月，地少不生尘。过橹妨僧定，惊涛溅佛身。谁言张处士，题后更无人。”鲂《夜坐》句云：“划多灰渐冷，坐久席成痕。”沈彬曰：“此田舍翁火炉头之作尔。”

　　鲂，南昌人。唐末，郑谷避乱归宜春，鲂往依之，颇为诱掖。后有能诗声，终于南唐。鲂父，画工也。王彻为中书舍人，草鲂诰词云：“李陵桥上，不吟取次之诗；顾凯笔头，岂画寻常之物。”鲂终身恨之。

　　王易简

　　易简，唐末进士。梁乾化中及第，名居榜尾，不看榜，却归华山。寻就山释褐，授华州幕职。后召入拜左拾遗，又辞官归隐，留诗一绝曰：“汩没朝班愧不才，谁能低折向尘埃。青山得去且归去，官职有来还自来。”及再召，为郎，迁谏垣台三十年，归华山，十年而终。

　　范摅之子

　　吴人范摅处士之子，七岁能诗。《赠隐者》云：“扫叶随风便，浇花趁日阴。”方干曰：“此子他年必成名。”又吟《夏日》云：“闲云生不雨，病叶落非秋。”干曰：“惜哉，必不享寿。”果十岁卒。

　　郑云叟

　　郑征君为诗，皆祛淫靡，迥绝嚣尘。如《富贵曲》云：“美人梳洗时，满头间珠翠。岂知两片云，戴却数乡税。”又《咏西施》云：“素面已云妖，更着花钿饰。脸横一寸波，浸破吴王国。”又七言《伤时》：“帆力劈开沧海浪，马蹄踏破乱山青。浮名浮利过于酒，醉得人心死不醒。”又《题霍山秦尊师》：“老鹤玄猿伴采芝，有时长叹独移时。翠娥红粉婵娟剑，杀尽世人人不知。”又《偶题》：“似鹤如云一个身，不忧家国不忧贫。拟将枕上日高睡，卖与世间荣贵人。”又《思山咏》：“因卖丹砂下白云，鹿裘惟惹九衢尘。不如将耳入山去，万是千非愁杀人。”又《景福中作》云：“闷见戈鋋匝四溟，恨无奇策救生灵。如何饮酒得长醉，直到太平时节醒。”又《招友人游春》云：“难把长绳系日乌，芳时偷取醉工夫。任堆金璧摩星斗，买得花枝不老无。”又《山居》云：“闲见有人寻，移庵更入深。落花流涧水，明月照松林。醉劝头陁酒，闲教孺子吟。身同云外鹤，断得世尘侵。”又诗云：“冥心栖太室，散发浸流泉。采柏时逢麝，看云忽见山。夏狂冲雨戏，春醉戴花眠。绝顶登云望，东都一点烟。”又诗：“不求朝野知，卧见岁华移。采药归侵夜，听松饭过时。荷竿寻水钓，背局上岩棋。祭庙人来说，中原正乱离。”

　　云叟，僖宗时应百篇举不利，遂隐华山。

　　“月到君山酒半醒，朗吟疑有水仙听。无人识我真闲事，赢得高秋看洞庭。”云叟《宿洞庭诗》也。

　　谢太虚

　　《杪秋洞庭怀王道士》云：“漂泊日复日，洞庭今更秋。青桃亦何意，此夜催人愁。惆怅客中月，徘徊江上楼。心知楚天远，目送苍波流。谢客久已灭，微言无处求。空余白云在，客兴随孤舟。千里杳难尽，一身常独游。故园复何许，江汉徒迟留。”

　　李屿

　　《过洞庭》云：“浩渺注横流，千潭合万湫。半洪侵楚翼，一汊属吴头。动轴当新霁，漫空正仲秋。势翻荆口迮，声拥岳阳浮。远脉滋衡岳，微凉散橘洲。星辰连影动，岚翠逐隅收。渐落分行雁，旋添趁伴舟。升腾人莫测，安稳路何忧。气与尘中别，言堪象外搜。此身如粗了，来把一竿休。”

　　江为

　　《岳阳楼》云：“傍楼高望极，展转念前途。晚叶红残楚，秋江碧入吴。云中来雁急，天末去帆孤。明月谁同我，悠悠上帝都。”  
　 

卷七十二

　　僧法宣　僧中寤　僧子兰　僧灵澈　僧灵一　僧清江　僧广宣

　　僧法宣

　　《和赵郡王观妓应教诗》云：“桂山留上客，兰室命淫妖。城中画眉黛，宫内束纤腰。舞袖风前举，歌声扇后娇。周郎不相顾，今日管弦调。”

　　法宣，贞观间人。

　　僧中寤

　　仪凤中，青城翠围山下，有王仙柯得道，蜀州僧中寤以诗赠之云：“瞻思不及望仙兄，早晚升霞入太清。手种一株松未老，炉烧九转药新成。心中已得黄庭术，头上应无白发生。异日却归华表柱，得教凡俗并闻名。”自是复隐后山，更不复遇。

　　僧子兰

　　《饮马长城窟诗》云：“游客长城下，饮马长城窟。马嘶闻水腥，为浸征人骨。岂不是流泉，终不成潺湲。洗尽骨上土，不洗骨中冤。骨若比流水，四海有还魂。空留呜咽声，声中疑是言。”

　　《秋日思旧山》六言。云：“咸言上国繁华，岂谓帝城羁旅。十点五点残萤，千声万声秋雨。白云江上故乡，月下风前吟处。欲去不去迟迟，未展平生所伫。”

　　《襄阳曲》云：“为忆南移人，移家大堤住。千帆万帆来，过尽门前去。”

　　《太平里寻兵部裴郎中》云：“不语凄凉无限情，荒阶行尽又重行。昔年住此人何在，空见槐花秋草生。”

　　《赠行脚僧》云：“世界曾行遍，全无行可修。炎凉三衲共，生死一身休。片断云随体，稀疏雪满头。此门无所着，不肯暂淹留。”

　　《贪诫》云：“多求待心足，未足旋倾覆。明知贪者心，求荣不求辱。”

　　《观棋》云：“拂局尽消时，能因长路迟。点头初得计，格手待无疑。寂默亲遗景，凝神入过思。共藏多少意，不语两相知。”

　　僧灵澈

　　生于会稽，本汤氏，字澄源。与吴兴诗僧皎然游。皎然荐之包佶、李纾，以是上人之名，由二公而扬。贞元中，游京师，缁流嫉之，造飞语激动中贵人，浸诬得罪，徙汀州，后归会稽。元和十一年，终于宣州。刘梦得曰：“诗僧多出江右，灵一导其源，护国袭之；清江扬其波，法振沿之。如么弦孤韵，瞥入人耳，非大音之乐。独吴兴昼公，能备众体，澈公承之。至如《芙蓉园新寺诗》曰：‘经来白马寺，僧到赤乌年。’《谪汀州》云：‘青蝇为吊客，黄犬寄家书。’可谓入作者阃域，岂独雄于诗僧间耶！”

　　《初到汀州》云：“初放到沧洲，前心讵解愁。旧交容不拜，临老学梳头。禅室白云去，故山明月秋。几年犹在此，北户水南流。”

　　《元日观郭将军早朝》云：“欲曙九衢人更多，千条香烛照银河。今朝始见金吾贵，连马纵横避玉珂。”

　　《九日和于使君思上京亲故》云：“清晨有高会，宾从出东方。楚俗风烟古，汀洲草木凉。山清来远思，菊意在重阳。心忆华池上，从容鸳鹭行。”皎然亦赋云：“霁景满水国，我公望江城。碧山与黄花，烂熳多秋情。摇落见松柏，岁寒比忠贞。欢娱在鸿都，是日思朝英。”

　　柳宗元《韩漳州书报澈上人亡因寄二绝》云：“早岁京华听越吟，闻君江海分逾深。他时若写兰亭会，莫画高僧支道林。”又云：“频把琼书出袖中，独吟遗句立秋风。桂江日夜流千里，挥泪何时到浙东。”

　　又《闻澈上人亡寄侍郎杨丈》云：“东越广僧还姓汤，几时琼佩触鸣珰。空花一散不知处，谁采金英与侍郎。”

　　权载之《送上人庐山回归沃州序》云：“吴兴长老昼公，缀六义之清英，首冠方外。入其室者，有沃州澈上人。心冥空而无迹，寄于文字，故语甚夷易，如不出常境，而诸生思虑，终不可至。其变也，如风松柏韵，冰玉相扣，层峰千仞，下有金碧。耸鄙夫之目，如不敢视；三复则淡然天和，晦于其中。故睹其容，览其词者，知其心不待境静而静。况会稽山水，自古绝胜，东晋逸民，多遗身世于此。夏五月，上人自炉峰言旋，复于是邦。予知夫拂方袍，坐轻舟，溯沿镜中，静得佳句；然后深入空寂，万虑洒然，则向之境物，又其稊稗也。鄙人方景行企尚之不暇，恶敢以离群为叹。”

　　澈与刘梦得友善，梦得《送僧仲端东游末句呈澈》云：“一旦扬眉望沃州，自言王谢许同游。凭将杂意三千首，寄与江南汤惠休。”

　　权载之《酬以诗代书见寄》云：“莲花出水地无尘，中有南宗了义人。已取贝多翻半字，还将阳焰谕三身。碧云飞处诗偏丽，白月圆时性本真。更喜开缄销热恼，西方社里旧相亲。”

　　载之《月夜宿澈上人房》云：“此身会逐白云去，未洗尘缨还自伤。今夜幸逢清净境，满庭秋月对支郎。”

　　刘长卿《送师》云：“苍苍竹林寺，杳杳钟声晚。荷笠带残阳，青山独归远。”

　　长卿《酬师相招》云：“石涧泉声久不闻，独临长路雪纷纷。如今渐欲生黄发，愿脱头冠与白云。”

　　澈《于东林寺寄陈邱二侍郎》云：“年老心闲无外事，麻衣坐草亦容身。相逢尽道休官好，林下何曾见一人。”

　　张祜《题澈上人旧房》云：“寂寞空门支道林，满堂新板旧知音。秋风吹叶古廊下，一半绳床灯影深。”祜《又寄师诗》云：“老僧何处寺，秋梦绕江滨。独树月中鹤，孤舟云外人。荣华长指幻，衰病久观身。”

　　吕温在道州戏赠云：“僧家亦有芳春兴，自是禅心无滞境。君看池水湛然时，何曾不受花枝影。”

　　僧灵一

　　《新泉诗》云：“泉源新涌出，洞彻映纤云。稍落芙蓉沼，初淹苔藓文。了将空性净，素与众流分。若对青霄月，冷然梦里闻。”刘长卿和云：“东林一泉出，复与远公期。石浅寒流处，山空夜落时。梦闲闻细响，虑澹向清漪。动静皆无意，唯应道者知。”

　　《与亢居士青山潭饮茶》云：“野泉烟火白云间，坐饮香茶爱此山。岩下维舟不忍去，青溪流水暮潺潺。”

　　《送陈允初卜居麻源》云：“欲向麻源隐，能寻谢客踪。空山几千里，幽谷第三重。岩宇宁须葺，荷衣不待缝。因君见往事，为我谢乔松。”

　　《送人得荡子归倡妇》云：“垂涕凭回信，为语柳园人。情知独难守，又是一阳春。”

　　高仲武云：“自齐梁已来，道人为文者多矣，少有入其流。一公乃能尅意精妙，与士大夫更唱递和，不其伟欤！如‘泉涌阶前地，云生户外峰’，则道猷、宝月，曾何及此。”

　　灵一，大历、贞元间僧也。

　　《酬皇甫冉西陵见寄》云：“西陵潮信满，岛屿没中流。越客依风水，相思南渡头。寒光生极浦，落日映沧洲。何事扬帆去，空惊海上鸥。”

　　《溪行即事》云：“近夜山更碧，入林溪转清。不知伏牛地，潭洞何纵横。曲岸烟初合，平湖月未生。孤舟屡失道，但听秋泉声。”

　　《重还宜丰寺》云：“载过招隐寺，重会息心期。樵客问归日，山僧寄别诗。野云阴远甸，秋水涨前陂。勿谓频来此，吾今不好奇。”《酬皇甫冉》以下三章，姚合取为《极玄集》。

　　《酬皇甫冉将赴无锡云门寄别》云：“湖南通古寺，来往意无涯。欲识云门路，千峰向若耶。春山子猷宅，古木谢敷家。自是长俱隐，那云相去赊。”

　　《静林精舍梁武隐所有钟磬古物》云：“静林溪路远，萧帝有遗踪。水击罗浮磬，山鸣于阗钟。烟传三世火，树老万株松。无复烟霞色，空闻昔卧龙。”

　　《雨后寻天目山问元骆二公溪路》云：“昨夜云生天目东，春山一雨几回风。林花并逐溪流下，欲上龙门通不通。”《无锡》下三章，高仲武取为《中兴间气集》。

　　《自大林与韩明府归郭中精舍》云：“野客同舟楫，相携复一归。孤烟生暮景，远岫带春晖。不道还山是，谁云向郭非。禅门有通隐，喧寂共忘机。”

　　陈羽《送灵一上人》云：“十年劳远别，一笑喜相逢。又上青山去，青山千万重。”

　　严维《哭灵一上人》云：“一公何不住，空有远公名。共说岑山路，今时不可行。旧房松更老，新塔草初生。经论传缁侣，文章遍墨卿。禅林枝干折，法宇栋梁倾。谁复修僧史，应知传已成。”

　　灵一《宿天柱观诗》云：“石室初投宿，仙翁幸见容。花源随水远，洞府过山逢。泉涌阶前地，云生户外峰。中宵自入定，非是欲降龙。”

　　皇甫冉《小江怀灵一上人》云：“江上年年春草，津头日日人行。借问山阴远近，犹闻薄暮钟声。”

　　灵一《自青山诣于潜道中呈元八居士》云：“苕水滩行浅，潜州路渐深。参差远边色，迢递野人心。冻涧冰难释，秋山日易阴。不知天目下，何处访云林。”

　　钱起《寄灵一上人初归云门寺》云：“寒山白云里，法侣自招携。竹迳通城下，松门隔水西。同期沃州去，不作武陵迷。仿佛心知处，高峰是会稽。”

　　僧清江

　　《夕次襄邑》云：“何处成吾道，经年远路中。客心犹向北，河水自归东。古戍鸣寒角，疏林振夕风。轻舟唯有月，那与故人同。”

　　《病起》云：“身世足堪悲，空房卧病时。卷帘槐雨滴，扫室竹阴移。已觉生如梦，那堪寿不知。未能通法性，讵可见支离。”

　　《宿严维宅简章八元诗》云：“佳期曾不远，甲第即南邻。惠爱遍相及，经过岂厌频。秋光林叶动，夕霁月华新。莫话羁栖事，平原是主人。”

　　《赠淮西贾兵马使》云：“破敌功成百战场，天书亲拜汉中郎。映门旌旆春风起，对客弦歌白日长。阶下斗鸡花乍拆，营南试马柳初长。由来楚蜀多同调，感激逢君共异乡。”

　　《九日菊花韵应制》云：“可讶东篱菊，能知节候芳。细枝青玉润，繁蕊碎金香。逸气浮朝露，浓滋带夜霜。泛杯传寿酒，应共乐时康。”

　　僧广宣

　　李益《重阳夜集兰陵居与宣供奉联句》，益云：“蟋蟀催寒服，茱萸滴露芳。酒巡明刻烛，篱菊暗寻芳。”宣云：“新月知秋露，繁星混夜霜。登高今夕事，九九是天长。”

　　《九月十五日夜宿郑尚书絪东亭望月寄杜给事》云：“霜天晴夜宿东斋，松竹交阴惬素怀。迥出风尘心得地，可怜三五月当阶。清光满院思情见，寒色临门笑语谐。霄汉路殊从道合，往来人事不相乖。”

　　郑絪《奉酬宣上人九月十五日东亭望月见赠因怀紫阁旧游》云：“中年偶逐鸳鸾侣，弱岁多从麋鹿群。紫阁道流今不见，红楼禅客早曾闻。松斋月朗星初散，苔砌霜繁夜欲分。一览彩笺佳句满，何人更咏惠休文。”

　　《中秋夜独游安国寺山亭院步月李益迟明至寺中求与联句》，宣云：“九重城接天花界，三五秋分一夜风。行听漏声云散后，遥闻天雨月明中。”益云：“含凉阁近通仙掖，承露盘高出上宫。谁问独愁围外理，清谈不与此宵同。”

　　李益《与师携瘿樽归杏园联句》云：“千畦抱瓮园，一酌瘿樽酒。唯有沃州僧，时过杏溪叟。李益。追欢君适性，独饮我空口。儒释事虽殊，文章意多偶。”广宣。

　　王起于会昌中放第二榜，宣以诗寄贺曰：“从辞凤阁掌丝纶，便向青云领贡宾。再辟文章无枉路，两开金榜绝冤人。眼看龙化门前水，手放莺飞谷口春。明日定归台席去，鹡鸰原上共陶钧。”起和云：“延英面奉入春闱，亦选功夫亦选奇。在冶只求金不耗，用心空学秤无私。龙门变化人皆望，莺谷飞鸣自有时。独喜向公谁是证，弥天上士与新诗。”刘梦得和云：“礼闱新榜揭长安，九陌人人走马看。一日声名遍天下，满城桃李属春官。自吟白雪铨辞赋，指示青云借羽翰。借问至公谁印可，支郎天眼定中观。”

　　元微之《和王侍郎酬宣上人诗》云：“渥洼徒自有权奇，伯乐书名世始知。竞走墙前希得隽，高悬日下表无私。都中纸贵流传后，海外金填姓字时。珍重刘繇因首荐，进士李景述以同判解头及第。为君送和碧云诗。”

　　宣，会昌间有诗名，与刘梦得最善。宣寄在蜀与韦令公唱和诗，刘答云：“碧云佳句久传芳，曾向都城住草堂。振锡长过长者宅，披文犹带令公香。一时风景添诗思，八部人天入道场。若许相期同结舍，吾家本自近柴桑。”

　　退之有《广宣上人频见过诗》云：“三百六旬长扰扰，不冲风雨即尘埃。久惭朝士无禆补，空愧高僧数往来。学道同年何所得，吟诗竟日未能回。天寒古寺游人少，红叶窗前有几堆。”

　　乐天《别宣上人》云：“上人处世界，清净何所似。似彼白莲花，在水不着水。性真悟泡幻，行洁离尘滓。修道未几时，身心俱到此。嗟予牵世网，不得长休止。离念与碧云，秋来朝夕起。”宣以应制诗示乐天，时诏许上人居安国寺红楼，以诗供奉，乐天有诗云：“道林谈论惠休诗，一到人天便作师。香积筵承紫泥诏，昭阳歌唱碧云词。红楼许住请平声。银钥，翠辇陪行蹋玉墀。惆怅甘泉曾侍从，与君前后不同时。”

　　李益《赠宣大师》云：“一国沙弥独解诗，人人道胜惠休师。先皇诏下征还日，今上龙飞入内时。看月忆来松寺宿，寻花思作杏溪期。因论佛地求心地，只说常吟是住持。”  
　 
卷七十三

　　僧法振　僧常雅　僧隐邱　僧法照　僧泠然　金地藏　僧皎然　僧护国　僧含曦 

　　僧法振 

　　《月夜泛舟》云：“西塞长云尽，南湖片月斜。漾舟人不见，卧入武陵花。” 

　　《赵使君生子晬日诗》云：“毛骨贵天生，肌肤片玉明。见人空解笑，弄物不知名。国器嗟犹小，风神望益清。抱来芳树下，时听凤凰声。” 

　　《送人游闽越》云：“不须行借问，为尔话闽中。海岛春寒雨，江帆来去风。道游玄度宅，身寄朗陵公。此别何伤远，如今关塞通。” 

　　《疾愈寄友人》云：“哀乐暗成疾，卧中芳月移。西山有清士，孤啸不可追。捣药曙林净，汲泉阴涧迟。微踪与麋鹿，远谢求羊知。”《送人游闽》以下二章，姚合取用《极元集》。 

　　《题天长阮少府湖上客归》云：“孤棹移官舍，新农寄楚田。晴林渡海日，春草长湖烟。卧对闲鸥戏，谈经稚子贤。佳期更何许，应向笑台前。” 

　　《陈九溪中草堂》云：“溪草落溅溅，鱼飞入稻田。早寒临洞月，轻素卷帘烟。帻题新句，蓑衣象古贤。曙花闲秀色，三十六峰前。” 

　　《送韩侍御自使幕巡海北》云：“微雨空山洗夜兵，绣衣朝拂海云清。幕中挥策心应苦，马上题诗卷已成。离筵莫惜花园醉，古道犹看梦草生。因说元戎能破虏，高歌一曲陇关情。” 

　　李益与振同赋《应门绿苔》，益诗云：“宫阙何年月，应门何岁苔。清光一以照，白露共徘徊。珠履久行绝，玉房重未开。妾心正如此，昭阳歌唱来。” 

　　李益《送贾弇秘校东归寄振上人》云：“北风南雁数声悲，况指前林是别时。秋草不堪频送远，白云何处更相期。山随匹马行看暮，路入寒城独去迟。为向东州故人道，江淹已拟惠休诗。” 

　　僧常雅 

　　《题五相庙》：“苍苍古庙映林峦，漠漠烟霞覆古坛。精魄不知何处在，威风犹入浙江寒。” 

　　僧隐邱 

　　《石桥琪树》云：“山上天将近，人间路渐遥。谁当云里见，知欲渡仙桥。” 

　　僧法照 

　　《送禅师归新罗》云：“万里归乡路，随缘不算程。登山百衲敝，过海一杯轻。夜宿依云色，晨斋就水声。何年持贝叶，却到汉家城。” 

　　《寄钱郎中》云：“闭门深树里，闲足为经过。驷马不为贵，一僧谁奈何。稻苗家自有，香饭乞时多。寄语婵娟客，将心向薜萝。” 

　　僧泠然 

　　《宿九华化成寺庄诗》云：“佛寺孤庄千嶂间，我来诗境强相关。岩边树动猿下磵，云里锡鸣僧上山。松月影寒生碧落，石泉声乱喷潺湲。明朝更蹑层霄去，誓共烟霞到老闲。” 

　　泠然，唐末僧也。 

　　金地藏 

　　新罗国王子也。至德初，落发航海，隐于池之九华山。 

　　《送童子下山诗》云：“空门寂寞汝思家，礼别云房下九华。爱向竹栏骑竹马，懒于金地聚金沙。添瓶涧底休招月，烹茗瓯中罢弄花。好去不须频下泪，老僧相伴有烟霞。” 

　　僧皎然 

　　姓谢，字清昼，吴兴人，灵运十世孙，居杼山。颜真卿为刺史，集文士撰《韵海镜源》，皎然预其论著。贞元中，集贤院取其集藏之，于頔为序。 

　　尝于舟中抒思，作古体十数篇，求合韦苏州，韦大不喜。明日，献其旧制，乃极称赏云：“向不但以所工见投，而猥希老夫之意，人各有所得，非卒得至。”昼大服其鉴裁之精。 

　　《访陆羽》云：“太湖东西路，吴王古山前。所思不可见，归雁字翩翩。何山赏春茗，何处弄春泉。莫是沧浪子，悠悠一钓船。” 

　　《舟行怀阎士和》云：“二月湖南春草遍，横山渡口花如霰。相思一日在孤舟，空见归云两三片。” 

　　《山雪》云：“夕阳在西峰，叠翠萦残雪。狂风卷絮回，惊猿攀玉折。何意山中人，误报山花发。” 

　　《咏史》云：“田氏门下客，冯公众中贱。一朝市义还，百代名独擅。始知下客不可轻，能使主人功业成。借问高车与珠履，何如卑贱一书生。”又云：“独负高世姿，冥冥寄浮俗。卞子去不归，何人识荆玉。鬻舂意不浅，污迹身岂辱。鸾铩乐迍邅，蚪蟠甘窘束。五噫谲且正，可以见心曲。” 

　　《思归示说公》云：“桐江秋信早，忆在故山时。静夜风鸣磬，无人竹扫墀。猿来触净水，鸟下啄寒梨。何物关吾事，归心自有期。” 

　　《题审道士新亭》云：“何处好攀跻，新亭俯旧溪。坐中千里近，檐下四山低。小浦依林曲，回塘绕郭西。桃花春满地，滞路莫相迷。” 

　　《怀旧》云：“一坐西林寺，从来未下山。不因寻长者，无事到人间。宿雨愁为客，看花笑未还。空怀旧山月，童子念经闲。” 

　　《陪卢中丞闲游山寺》云：“野寺出人境，舍舟登远峰。林间明见月，万壑静闻钟。拥烛明山翠，交麾动水容。如何股肱守，尘外得相逢。” 

　　《同裴录事楼上望月》云：“退食高楼上，湖山向晚晴。桐花落万井，月影出重城。水竹凉风起，帘帏暑气清。萧萧独无事，因见莅人情。” 

　　《仙女台》云：“寂寂旧桑田，何时女得仙。应无鸡犬在，空有子孙传。古木花犹发，荒台路未迁。暮来云一片，疑是欲归年。” 

　　《陪卢使君登楼送方巨之还京》云：“万里汀洲上，东楼欲别难。春风潮水漫，正月柳条寒。旅逸逢鱼浦，清高爱鸟冠。云山宁不起，今日向长安。” 

　　《寻陆鸿渐不遇》云：“移家唯带郭，野迳入桑麻。近种篱边菊，秋来未着花。扣门无犬吠，欲去问西家。报道山中去，归来日每斜。” 

　　《酬崔侍郎见赠》云：“买得东山后，逢君小隐时。五湖游不厌，柏署迹如遗。儒服何妨道，禅心不废诗。一从居士说，长破小乘疑。” 

　　《若溪春兴》云：“春生若溪水，雨后漫流通。芳草行无尽，清源去不穷。野烟迷急浦，斜日起微风。数处承流望，依稀似剡中。” 

　　《湖南草堂读书招李少府》云：“削去僧家事，南池便隐居。为怜松子寿，还卜道家书。药院常无客，茶樽独对余。有时招逸吏，来饭野中蔬。” 

　　《宿吴匡山破寺》云：“双峰百战后，真界满尘埃。蔓草沿空壁，悲风起故台。野花寒更发，山月暝还来。何事池中水，东流独不回。” 

　　《宿法华寺》云：“心与空林共杳冥，孤灯寒竹自荧荧。不知何处小乘客，一夜风来闻诵经。” 

　　《答李季兰》云：“天女来相试，将花欲染衣。禅心竟不起，还捧旧花归。” 

　　《酬郑判官湖上见赠》云：“岁岁湖南隐已成，如何星使忽知名。沙鸥惯识无心客，今日逢君不解惊。” 

　　《赠韩武康》云：“山僧唯不饮，沽酒饮陶潜。此兴虽无别，多为俗士嫌。” 

　　韦苏州《寄皎然》云：“吴兴老释子，野雪盖精庐。诗名徒自振，道心常晏如。想兹栖禅夜，见月东峰初。鸣磬警岩壑，焚香满空虚。夙慕端成旧，未识岂为疏。愿以碧云思，方君怨别余。茂苑文华地，流水古僧居。何当一游咏，倚阁吟踌躇。” 

　　皎然《诗式》著偷语诗例云：如陈后主诗“日月光天德”，取傅长虞“日月光太清”，上三字语同，下二字义同。偷意诗例云：如沈佺期诗“小池残暑退，高树早凉归”，取柳浑“太液沧波起，长杨高树秋”。偷势诗例云：如王昌龄诗“手携双鲤鱼，目送千里雁。悟彼飞有适，嗟此罹忧患”，取嵇康“目送归鸿，手挥五弦。俯仰自得，游心太玄。”《诗式》云：“诗有跌宕格二品，一曰越俗。其道如黄鹤临风，貌逸神王，杳不可羁。郭景纯《游仙诗》：‘左挹浮邱袖，右拍洪崖肩。’鲍明远诗：‘举头四顾望，但见松柏园。荆棘郁丛丛，中有一鸟名杜鹃，言是古时蜀帝魂。声音哀苦鸣不息，羽毛憔悴似人髠。飞走树间啄虫螘，岂知往日天子尊。念兹变化非常理，中间恻隐不能言。’二曰骇俗。其道如楚有接舆，鲁有原壤，外示惊俗之貌，内藏达人之度。郭景纯《游仙诗》：‘嫦娥杨妙音，洪崖颔其颐。’王梵志《道情诗》：‘我昔未生时，冥冥无所知。天公强生我，生我复何为。无衣使我寒，无食使我饥。还你天公我，还我未生时。’贺知章《放达诗》云：‘落花真好梦，一醉一回颠。’卢照邻《漫作》云：‘城狐尾独速，山鬼面参谭。’淈没格一品，曰淡俗，此道如夏姬当垆，似荡而贞；采吴楚之风，虽俗而正。《古歌》曰：‘华阴山头百尺井，下有流泉彻骨冷。可怜女子来照影，不照其余照斜领。’调笑格一品，曰戏俗。《汉书》云：‘匡鼎来，解人颐。’盖说诗也。此一品非雅作，不足以为谈笑之资矣。李白《狂咏》：‘女娲弄黄土，抟作愚下人。散在六合间，蒙蒙若尘埃。’” 

　　《微雨》云：“片雨拂檐楹，烦襟四座清。霏微过麦陇，萧瑟傍莎城。静爱和梅落，幽闲入竹声。朝观趣无限，高咏寄闲情。” 

　　《题废寺》云：“武陵罹乱后，真界积尘埃。残月照秋水，悲风起古台。居人今已尽，栖鸽暝还来。不到无生理，应堪赋七哀。” 

　　《赋得啼猿送客三峡》云：“万里巴江外，三声月峡深。何年有此路，几客共沾襟。断壁分重影，流泉入苦吟。凄凄别离后，闻此更伤心。”《微雨》以下三章，姚合取为《极玄集》。 

　　僧护国 

　　《赠张驸马班竹柱杖诗》云：“此君与我在云溪，劲节奇文胜杖藜。为有岁寒堪赠远，玉阶行处愿提携。” 

　　护国，江南人，攻词翰。《题醴陵玉仙观歌》云：“王乔一去空仙观，白云至今凝不散。星垣松殿几千秋，往往笙歌下天半。瀑布西行过石桥，黄精采根还采苗。路逢一人擎药碗，松花夜雨风吹满。又言家住在东坡，白犬相随邀我过。南山石上有棋局，曾使樵夫烂斧柯。” 

　　张谓《哭护国上人》云：“昔喜三身净，今悲万劫长。不应归北斗，多是向西方。舍利众生得，袈裟弟子将。鼠行残药碗，虫网旧绳床。别起千花塔，空留一草堂。支公何处在，神理竟茫茫。” 

　　僧含曦 

　　卢仝《访含曦上人》云：“三入寺，曦未来。辘轳无绳井百尺，渴心归去生尘埃。”曦酬云：“长寿寺石壁，卢公一首诗。渴饮即不渴，饥食即不饥。鲸吞海水尽，露出珊瑚枝。海神知贵不知价，留向人间光照夜。”  
　 
卷七十四

　　僧文秀　僧尚能　僧栖白　僧无可　僧神颖　僧怀浚　僧应物　僧可朋　僧云表

　　僧文秀

　　《端午诗》云：“节分端午自谁言，万古传闻为屈原。堪笑楚江空浩浩，不能洗得直臣冤。”

　　秀，唐末诗僧也。郑谷《喜秀上人相访诗》，有“他夜松堂宿，论诗更入微”之句。又《次韵秀上人长安寺居言怀》云：“旧斋松老别多年，香社人稀丧乱间。出寺只知趋内殿，闭门长似在深山。”又《重访秀上人》云：“展画长怀吴寺殿，宜茶偏赏霅溪泉。”又《寄题诗僧秀公》云：“灵一心传清塞心，可公吟后楚公吟。近来雅道相亲少，唯仰吾师所得深。好句未停无暇日，旧山归老有东林。吟曹孤宦甘寥落，多谢携筇数访寻。”秀，南僧也，而居长安，以文章应制，故谷《送游五台诗》云：“内殿评诗切，身回心未回。”

　　僧尚能

　　《中秋旅怀》云：“所畜惟骚雅，兼之得固穷。望乡连北斗，听雨带西风。稼穑村坊远，烟波路迳通。冥搜清绝句，恰似有神功。”

　　僧栖白

　　《中秋夜月》云：“寻常三五夕，不是不婵娟。及到中秋半，还胜别夜圆。清光凝有露，皓色爽无烟。自古人皆玩，年来更一年。”

　　《哭刘得仁》云：“为爱诗名刚到此，风魂雪魄去难招。直教桂子落坟上，生得一枝冤始销。”

　　《送造微上人游五台及礼本师》云：“寒空金锡响，欲过渭阳津。极目多来雁，孤城少故人。与师虽别久，于法本相亲。又对清凉月，中宵语宿因。”

　　《送僧归旧山》云：“谈空与破邪，献寿复荣家。白日得何偈，青天落几花。传灯皆有分，化俗独无涯。却入中峰寺，还知有聚沙。”

　　曹松《荐福赠白上人》云：“才子紫檀衣，明君宠顾时。讲升高座懒，书答重臣迟。瓶势倾圆顶，刀声落碎髭。还闻穿内禁，随驾进新诗。”

　　李洞《赠白上人》云：“险倚石屏风，秋涛梦越中。前朝吟侣散，故国讲流终。北地闻巴狖，南山见碛鸿。楼高惊雨阔，木落觉城空。兔满期姚监，蝉稀别楚公。净瓶光照客，柱杖朽生虫。平地塔千尺，半空灯一笼。祝尧谈几句，旋雁海潮东。”

　　洞《又哭白上人》云：“闻说孤窗卧化时，首摩罗雨滴空池。吟诗堂里秋开影，礼佛灯前夜照碑。贺雪巳成金殿梦，看涛终负石桥期。逢山对月还惆怅，争得无情似祖师。”

　　僧无可

　　《中秋玩月》云：“蟾宜天地静，三五对阶明。照耀超诸夜，光芒掩众星。影寒池更澈，云冷树梢青。枉值中秋夜，长乖宿洞庭。”

　　《金州夏晚陪姚合员外游金州南池》云：“柳暗青波涨，冲萍复嫩苔。张筵白鸟下，扫岸使君来。洲岛秋应没，荷花晚尽开。高城吹角绝，驺驭尚徘徊。”

　　《冬日寄僧友》云：“敛履入寒竹，安禅过漏声。高杉残叶落，深井冻痕生。罢磬风枝动，悬灯雪屋明。何当招我友，乘月上方行。”

　　“白阁未归日，青门又值春。”《新年》句。“半天倾瀑溜，数郡见庐峰。”《寄题庐山二林寺》句。右张为取作《主客图》。

　　《秋夜宿西林寄贾岛》云：“暗虫喧暮色，默思坐西林。听雨寒更尽，开门落叶深。昔因京邑病，并起洞庭心。亦是吾兄弟，迟回共至今。”

　　《秋日寄厉元》云：“杨柳起秋色，故人犹未还。别离俱自老，少壮岂能闲。夜雨吟残烛，秋城忆远山。何当同一见，语默此林间。”

　　《庐山寺》云：“千峰盘磴尽，林寺昔年名。步步入山影，房房闻水声。多年人迹绝，残月石阴清。便可求居止，安闲过此生。”

　　《题青龙寺僧房》云：“从谁传法印，不离上方传。夕磬城霜下，寒房竹月圆。烟残衰木畔，客住积云边。未隐沧洲去，时来于此禅。”

　　《新年作》云：“然灯朝复夕，渐作长年身。紫阁未归日，青门又值春。掩关寒过尽，出定草生新。自有林中趣，谁惊岁月频。”

　　《赠圭峰禅师》云：“绝壑禅床底，泉分落石层。露浇高顶草，雪隐下方灯。朝满倾心客，溪连学道僧。半旬持一食，此事有谁能。”

　　《金州别姚合》云：“日日西亭上，春留到夏残。言之离别易，勉以道途难。山出一千里，溪行三百滩。松间楼月里，秋入五陵寒。”

　　姚合《送无可往越州》云：“清晨相访门前立，麻履方袍一少年。懒读经文求作佛，愿攻诗句觅成仙。芳春山影花连寺，触夜湖声月满船。今日送行偏惜别，共师文字有因缘。”

　　李洞《赠可上人》云：“寺门和鹤倚香杉，月吐秋光到思馋。将法传来穿泱漭，把诗吟去失嵌岩。糢糊书卷烟岚滴，狼藉衣裳瀑布缄。不断清风牙底嚼，无因内殿得名衔。”

　　僧神颖

　　《和王季文题九华山》云：“众岳雄分野，九华镇南朝。彩笔凝空远，崔嵬寄青霄。龙潭古仙府，灵药今不凋。莹为沧海镜，烟霞作荒标。造化心数奇，性状精气饶。玉树郁玲珑，天籁韵萧寥。寂寂寻乳窦，兢兢行石桥。通泉漱云母，藉草萦香苕。我住幽且深，君赏昏复朝。稀逢发清唱，片片霜凌颷。”

　　《宿严陵钓台》云：“寒谷荒台七里洲，贤人求逐水东流。独猿叫断青天月，千古冥冥潭树秋。”

　　僧怀浚

　　秭归郡僧怀浚，不知何所人，乾宁初，知来藏往，皆有神验。刺史于公以其惑众，系而诘之。乃以诗代通状云：“家在闽山西复西，其中岁岁有莺啼。如今不在莺啼处，莺在旧时啼处啼。”又诘之，复有诗云：“家在闽山东复东，其中岁岁有花红。而今不在花红处，花在旧时红处红。”守异而释之。详其诗意，似在海中，得非杯渡之流乎？出《北梦琐言》。

　　僧应物

　　《龙潭》云：“石激悬流雪满湾，五龙潜处野云闲。暂收雷电九峰下，且饮溪潭一水间。浪引浮槎依北岸，波分晓日浸东山。回瞻四面如看画，须信游人不欲还。”

　　《题化城寺》云：“平高选处创莲宫，一水萦流处处通。画阁昼开迟日畔，禅房夜掩碧云中。平川不见龙行雨，幽谷遥闻虎啸风。偶与游人论法要，真元浩浩理无穷。”

　　应物，大中时江南诗僧也，与罗邺唱酬，作《九华山记》。

　　僧可朋

　　可朋，丹棱人。少与延让为风雅之友，有诗千余篇，号《玉垒集》。曾题洞庭诗云：“水涵天影阔，山拔地形高。”赠友人曰：“来多不似客，坐久却垂帘。”欧阳炯以此比孟郊、贾岛言。其好饮酒，贫无以偿酒债，以诗赒之。可朋自号“醉髠”。《赠方干诗》云：“月里岂无攀桂分，湖中空赏钓鱼休。”《杜甫旧居》云：“伤心尽日有啼鸟，独步残春空落花。”《寄齐己》云：“唯陪北楚三千客，多话东郊十八贤。”《刘公诗话》云：“有诗僧读洪州滕王阁诗，谓守者：‘诗总不佳，何不除却？’守云：‘僧能佳乎？’即吟曰：‘洪州太白方，积翠满穹苍。万古遮新月，半天无夕阳。’守异之。然南方浮屠，能诗者多矣。予尝见可朋诗云：‘虹收千丈雨，潮弄半江天。’又云：‘诗因试客分题僻，棋为饶人下着低。’不减唐人。”出《诗话》。

　　孟昶广政十九年，赐诗僧可朋钱十万，帛五十匹。孟蜀欧阳迥与可朋为友，是岁酷暴中，欧阳命同僚纳凉于净众寺，依林亭列樽俎，众方欢适。寺之外皆耕者，曝背烈日种耘田，击腰鼓以适倦。可朋遂作《耘田鼓诗》以贽欧阳，众宾阅已，遽命撤饮。诗曰：“农舍田头鼓，王孙筵上鼓。击鼓兮皆为鼓，一何乐兮一何苦。上有烈日，下有焦土。愿我天翁，降之以雨，令桑麻熟，仓箱富，不饥不寒，上下一般。”言虽浅近，而极于理。君子谓可朋谏而欧阳善听焉。

　　朋《赋洞庭》云：“周极八百里，凝眸望则劳。水涵天影阔，山拔地形高。贾客停非久，渔翁转几遭。飒然风起处，又是鼓波涛。”

　　僧云表

　　《寒食诗》云：“寒食悲看郭外春，野田无处不伤神。平原垒垒伤新冢，半是去年来哭人。”  
　 
卷七十五

　　僧虚中　僧贯休　僧齐己　殷七七　许碏　许宣平　裴翛然

　　僧虚中

　　《寄中条司空图侍郎诗》曰：“门径放莎垂，往来投刺稀。有时闻御札，特地挂朝衣。岳信僧传去，天香鹤带归。他年二南旨，无复更衰微。”闻一作开。又云：“逍遥短褐成，一剑动精灵。白昼梦仙岛，清晨礼道经。黍苗侵野迳，桑椹污闲庭。肯要为邻者，西南太华清。”图《赠虚中》云：“十年华岳峰前住，只得虚中两首诗。”言得其意趣也。

　　虚中，宜春人也。游潇湘山水，与齐己、尚颜、栖蟾为诗友，住湘西粟城寺。潭州马氏子希振侍中好事，每出，迎纳于诗阁。虚中好烧火，烟昏彩翠，去后，又复粉饰。又《题马侍郎池亭》云：“嘉鱼在深处，幽鸟立多时。”

　　《听轩辕先生琴》云：“诀妙与功精，通宵膝上横。一堂风冷淡，千古意分明。坐客神魂凝，巢禽耳目倾。酷哉商纣世，曾不遇先生。”

　　《芳草》云：“绵绵芳草绿，何处动深思。金谷人亡后，沙场日暖时。龙鳞藏有瑞，风雨洒无私。欲采兰兼蕙，清香可赠谁。”

　　《善卷坛》云：“耕荒凿原时，高趣在希夷。大舜欲逊国，先生空敛眉。五溪清不足，千古美无亏。纵遣亡淳者，何人投所思。”亡淳字传疑。

　　《经贺监旧居》云：“不恋明皇宠，归来镜水隅。道装汀鹤识，春醉钓人扶。逐朵云如吐，成行雁似驱。兰亭名景在，踪迹未为孤。”

　　《赠屏风岩栖蟾上人》云：“岩房高且静，住此几寒暄。鹿嗅安禅石，猿啼乞食村。朝阳生树罅，古道透云根。独我闲相觅，凄凉碧洞门。”

　　《泊洞庭》云：“槐柳未知秋，依依馆驿头。客心俱念远，时雨自相留。浪没货鱼市，帆高卖酒楼。夜来思展转，故里在南州。”

　　僧贯休

　　姓姜氏，字德隐，婺州兰溪人。钱镠自称吴越国王，休以诗投之曰：“贵逼身来不自由，几年勤苦蹈林邱。满堂花醉三千客，一剑霜寒十四州。莱子衣裳宫锦窄，谢公篇咏绮霞羞。他年名上凌烟阁，岂羡当时万户侯。”镠谕改为四十州，乃可相见，曰：“州亦难添，诗亦难改。然闲云孤鹤，何天而不可飞。”遂入蜀，以诗投王建曰：“河北河南处处灾，惟闻金蜀少尘埃。一瓶一钵垂垂老，万水千山得得来。秦苑幽栖多胜景，巴歈陈贡愧非才。自惭林薮龙钟者，亦得亲登郭隗台。”建遇之甚厚。建二年，召令诵近诗，时贵戚皆坐，休欲讽之，乃称《公子行》云：“锦衣鲜华手擎鹘，闲行气貌多轻忽。稼穑艰难总不知，五帝三皇是何物。”建称善，贵幸皆怨之。休与齐己齐名，有《西岳集》十卷，吴融为之序。卒死于蜀。

　　休每得句云：“只堪供养佛。”故《怀赠武昌栖一》云：“风清江上月，霜洒月中砧。得句先呈佛，无人知此心。”

　　休工篆隶，初在荆州，成中令问其笔法，曰：“此事须登坛而授，讵可草草言之。”成怒，递放黔中，因为《病鹤诗》曰：“见说气清邪不入，不知尔病自何来。”

　　“赤旃坛塔六七级，白菡萏花三四枝。禅客相逢只弹指，此心能有几人知。”石霜问云：“如何是此心？”休不能答。石霜云：“汝问我答。”休即问之，霜云：“能有几人知。”

　　唐末寇乱，休避地渚官，荆帅高氏优待之，馆于龙兴寺。会有谒宿，话时政不治。乃作《酷吏词》以刺之云：“霰雨灂灂，风吼如斸。有叟有叟，暮投我宿。吁叹自语，云太苛酷。如何如何，掠脂斡肉。吴姬唱一曲，等闲破红束。韩娥唱一曲，锦段鲜照屋。宁知一曲两曲歌，曾使千人万人哭；不惟哭，亦白其头饥其族。所以祥风不来，和风不复。蝗兮蠈兮，东西南北。”遂离荆门，立趋井络，上蜀主《陈情》之诗。

　　《春山行》云：“重叠太古色，蒙蒙花雨时。好山行恐尽，流水语相随。黑壤生红叶，黄猿领白儿。因思石桥日，曾与道人期。”

　　《晚泊湘江怀古》云：“烟浪蒙秋色，高吟似得邻。一轮湘渚月，千古独醒人。岸湿穿花远，风香祷庙频。只应谀佞者，到此不伤神。”

　　《天台老僧》云：“独住无人处，松龛岳雪侵。僧中九十腊，云外一生心。白发垂不剃，青眸笑更深。犹能指孤月，为我暂开襟。”

　　《寒夜思卢山贾生》云：“山兄诗僻甚，寒夜更何为。觅句如顽坐，严霜打不知。石膏粘木履，崖栗落冰池。近见禅僧说，生涯胜往时。”

　　《雪夜寄友人》云：“皓彩中宵合，开门失所从。何年今夜意，共子老孤孤。气射灯花落，光侵壁罅浓。唯君心似我，吟到五更钟。”

　　《苦热》云：“松桂昼不动，阳乌飞半天。稻麻倾结实，沙石欲生烟。毒气仍干扇，高枝不立蝉。旧山多积雪，归去是何年。”

　　《途中逢周朴》云：“东西南北路，相遇共兴衰。世独无知己，子从何处来。菊衰芳草在，程远宿烟开。傥遇中兴主，还应不用媒。”

　　《题峄桐律师院》云：“律中麟角者，高淡出尘埃。芳草不曾触，几生如此来。壑风吹磬断，杉露滴花开。如结林中社，伊余愿一陪。”

　　《言诗》云：“经天纬地物，动必是仙才。几处觅不得，有时还自来。真风含素发，秋色入灵台。吟向霜蟾下，终须神鬼哀。”

　　《休粮僧》云：“不食更何求，自由终自由。身轻嫌衲重，天旱为民愁。供器谁将去，生台蚁不游。会须传此术，归去老林丘。”

　　《观地狱图》云：“峨峨冰剑阁，有树不堪攀。佛手遮不得，人心似等闲。周王应未雪，白起作何颜。尽日空弹指，忙忙尘世间。”

　　《山居五首》云：“休话喧哗事事难，山翁只合住深山。数声清磬是非外，一个闲人天地间。绿圃空阶云冉冉，异禽灵草水潺潺。无人为向君王道，岩桂枝高正好攀。”“讵是言休即便休，清泠孤坐碧溪头。三间茅屋无人到，十里松关独自游。明月清风宗炳社，夕阳秋色庾公楼。修心未到无心地，万种千般逐水流。”“心心心不住希夷，石室巉岩白发垂。惜竹不除当路笋，爱松留得碍人枝。焚香开卷云生砌，卷箔冥心月在池。无限故人头尽白，不知头白又何之。”“自古浮华能几朝，逝波终日去滔滔。汉王废苑生秋草，吴主荒宫入夜涛。满屋黄金机不息，一头白发气犹高。岂知物外金仙子，甘露天香滴毳袍。”“翠窦烟岩画不成，桂香瀑沫杂芳馨。拨霞扫雪和云母，掘石移松得茯苓。好鸟傍花窥玉磬，嫩苔和水汲金瓶。从他人说从他笑，地覆天翻也只宁。”

　　《经东林寺》云：“白薝卜花露滴滴，碧苾刍草雨蒙蒙。田地更无尘一点，是何人合住其中。”

　　《夜夜曲》云：“蟪蛄切切风骚骚，芙蓉喷香蟾蜍高。孤灯耿耿征妇劳，更深扑落金错刀。”

　　《古意》云：“乾坤有清气，散入诗人脾。圣贤遗清风，不在恶木枝。千人万人中，一人两人知。忆在东溪日，花开叶落时。几拟以黄金，铸作钟子期。”

　　僧齐己

　　僧齐己，有诗名，住襄州，谒郑谷献诗云：“高名喧省闼，雅颂出吾唐。叠巘供秋望，无云到夕阳。自封修药院，别下着僧床。几梦中朝事，久离鸳鹭行。”谷览之云：“请改一字，方可相见。”经数日再谒，称已改得，诗云：“别扫着僧床。”谷嘉赏，结为诗友。

　　《还人诗卷》云：“李贺李白遗机杼，散在人间不知处。闻君收在芙蓉江，日闻鲛人织秋浦。金梭札札文离离，吴姬越女羞上机。鸳鸯浴烟鸾凤飞，澄江晓映余霞辉。仙人手持玉刀尺，寸寸酬君与珠璧。裁作霞裳何处披，紫皇殿里深相觅。”

　　后唐明宗太子从荣，好作歌诗，高辇辈多依附之。《观棋诗》云：“看他终一局，白却少年头。”齐己《中秋诗》云：“东林莫碍渐高势，四海正看当路时。”从荣果谋不轨，唱和者言涉嫌疑，皆就诛，惟齐己得荆帅高令公匿而获免。

　　《中秋月》云：“空碧无云露湿衣，众星光外涌清规。东楼莫碍渐高势，四海待看当路时。还许分明吟皓魄，肯教幽暗取丹枝。可怜半夜婵娟影，正对五侯残酒卮。”

　　《早行》云：“舟子相呼起，长沙未五更。几看星月在，犹带梦魂行。鸟乱村林迥，人喧水栅横。苍茫平野水，惭愧远峰名。”

　　《咏雁》云：“潇湘水暖全迷鹤，逻沙川寒只有雕。谁向孤舟忆兄弟，坐看连雁渡横桥。”

　　《咏莺》云：“何事经年閟好音，暖风催出啭乔林。羽毛新刷陶潜菊，喉舌初调叔夜琴。怕雨并栖红杏密，避人双入绿杨深。晓来枝上千般语，似共桃花诉旧心。”

　　《夏日草堂作》云：“沙泉带草堂，纸帐卷空床。静是真消息，吟非俗肺肠。园林坐清影，梅杏嚼红香。谁住原西寺，钟声送夕阳。”

　　《寄方干处士鉴湖旧居》云：“贺监旧山川，空来近百年。闻君与琴鹤，终日在渔船。岛露深秋石，湖澄半夜天。云门几回去，题遍好林泉。”

　　《寄钱唐罗给事》云：“喷喷呕谗书，无人诵子虚。伤心天祐末，搔首懿宗初。海树青丛短，湖山翠点疏。秋涛看足否，罗刹石边居。”

　　《戊辰岁湖中寄郑谷郎中》云：“白发久慵簪，常闻病亦吟。瘦应成鹤骨，闲想似禅心。上国杨花乱，沧洲荻笋深。不堪思翠盖，西望独沾襟。”

　　《剑客》云：“拔剑绕残樽，歌终便出门。西风满天雪，何处报人恩。勇死寻常事，轻仇不足论。翻嫌易水上，细碎动离魂。”

　　《归雁》云：“塞门春亦暖，连影起蘋风。云梦千行去，潇湘一夜空。江人空举网，虏将又虚弓。莫失南来伴，衡阳树即红。”

　　《东林作寄金陵知己》云：“十八贤真在，时来拂榻看。已知前事远，更结后人难。泉滴胜清磬，松香掩白坛。凭君听朝贵，谁欲厌簪冠。”

　　《山寺喜道士至》云：“闰年春过后，山寺始花开。还有无心者，闲寻此境来。鸟幽声忽断，茶好味重回。知住南岩久，冥心坐绿苔。”

　　《老将》云：“破虏与平戎，曾居第一功。明时不用武，白首向秋风。马病霜飞草，弓闲雁过空。儿孙己成立，胆气亦英雄。”

　　《闻贯休下世》云：“吾师诗匠者，真个碧云流。争得梁太子，重为文选楼。锦江新塳树，婺女旧山秋。欲去焚香礼，啼猿哭阻修。”

　　《登祝融峰》云：“猿鸟共不到，我来身欲浮。四边空碧落，绝顶正清秋。宇宙知何极，华夷见细流。坛西独立久，白日转神州。”

　　《赠孙生》云：“见君诗自别，君是继诗人。道出千途外，功争一字新。寂寥中影迹，霜雪里精神。待折东堂桂，归来更苦辛。”

　　《边上》云：“汉地从休马，边人自牧羊。都来消帝道，浑不用兵防。草上孤城白，沙翻大漠黄。秋风起边雁，一一向潇湘。”

　　《行路难》云：“下浸与高盘，不为行路难。是非真险恶，反覆作峰峦。漆愧同时黑，朱惭巧处丹。令人畏相识，欲画白云看。”

　　《观水》云：“范蠡东浮阔，灵均北泛长。谁知远烟浪，别有好思量。故国门前急，天崖照里忙。难收楼上兴，渺漫正斜阳。”

　　《听李先生琴》云：“仙子弄瑶琴，仙山杉月深。此声含太古，谁听到无心。洒石霜千片，喷空瀑万寻。何人传指法，携向海中岑。”

　　《寄陆龟蒙》云：“万卷功何用，徒称处士休。闲歌太古石，醉听洞庭秋。道在谁开口，诗成自点头。中间欲相访，寻便阻戈矛。”

　　《自题》云：“禅外求诗妙，年来鬓已秋。未曾将一字，容易谒诸侯。挂梦山皆远，题名石尽幽。敢言梁太子，傍采碧云流。”

　　《听泉》云：“落石几万仞，冷声飘远空。高秋初雨后，半夜乱山中。只有照壁月，更无吹叶风。昔曾庐岳听，到晓与僧同。”

　　《宿简寂观》云：“万壑云霞影，千峰松桂声。如何教下士，容易信长生。月共虚无白，香和沆瀣清。闲寻古廊画，记得列仙名。”

　　《观烧》云：“猎猎寒芜引，乘风势不还。放来应有主，焚去到何山。焰入空蒙里，烟飞苍莽间。石中有良玉，惆怅但伤颜。”

　　齐己，本姓胡，名得生。诗名多在湖湘间，与郑谷为诗友。

　　殷七七

　　殷七七，名文祥，周宝旧于长安识之，及宝移镇浙西，七七忽至，宝礼貌益勤。每醉吟曰：“琴弹碧玉调，炉养白朱砂。解造逡巡酒，能栽顷刻花。”鹤林寺杜鹃花，云贞元中外国僧自天台钵盂中以药养其根，来植于此寺，僧饰花院，或见女子游花下，或谓花神也。一日，宝谓七七曰：“鹤林寺花，天下奇绝，尝闻能开顷刻花，可开于重九乎？”曰：“可。”乃前二日往鹤林寺宿。中夜，女子谓七七曰：“妾为上玄命，下司此花，非久即归阆苑，今与道者开之。”来日晨起，寺僧讶花渐拆，至九日，烂熳如春。后经兵火，其花遂亡。

　　许碏

　　碏游江淮间，常醉吟曰：“阆苑花前是醉乡，踏翻王母九霞觞。群仙拍手嫌轻脱，谪向人间作酒狂。”

　　碏，自称高阳人，少为进士，累举不第。后得道于蛾眉山。

　　许宣平

　　新安人也。常挂一花瓠及曲竹枝，醉则歌曰：“负薪朝出卖，沽酒日西归。路人莫问归何地，穿白云行入翠微。”好事者题于壁。李白自翰林出，东游，览诗叹曰：“仙人也！”

　　裴翛然

　　唐道士裴翛然，楚州刺史思训之子。为人诙谐，强学不成一名。好诗酒，善丹青，解丝竹。开元中，尝夜醉卧街，犯禁，乃为诗曰：“遮莫冬冬动，须倾满满杯。金吾如借问，但道玉山颓。”官不罪之也。出张彦远《名画记》。  
　 
卷七十六

　　僧太易　僧惟审　僧沧浩　僧良义　僧志定　僧栖蟾　僧昙翼　僧清塞　僧无闷　僧文益　僧修睦　僧景云

　　僧太易

　　《赠司空拾遗》云：“侍臣何事辞云陛，江上微吟见雪花。望阙未承丹凤诏，开门空对野人家。陈琳草奏才还在，王粲登楼兴不赊。高馆更吟尘外客，仍令归路待瑶华。”

　　僧惟审

　　《赋得闻晓莺啼》云：“卷帘清梦后，芳树引流莺。隔叶传春意，穿花送晓声。未调云路翼，空负桂林情。莫尽关西兴，羁愁正厌生。”

　　《别友人》云：“一身无定处，万里独销魂。芳草迷归路，春衣滴泪痕。几时休旅食，向夜宿江村。欲识异乡苦，空山啼暮猿。”

　　《春日旅怀呈知己》云：“生涯万事有苍苍，应任流萍便越乡。春水独行人渐远，故园归路夜空长。一声隔浦猿啼夜，数滴惊心泪满裳。不为知音皆鲍叔，信凭江上去茫茫。”

　　僧沧浩

　　《留别嘉兴知己》云：“一座东林寺，从来未下山。不因寻长者，无事到人间。宿雨愁为客，寒禽散未还。空怀旧山月，童子诵经闲。”此诗已载僧皎然下。

　　僧良义

　　《秋山答卢邺》云：“风泉只向梦中闻，身外无余可寄君。当户一轮唯晓月，挂檐数片是秋云。”右张为取此诗于《主客图》

　　僧志定

　　“唯有樽前今夜月，当时曾照堕楼人。”句。“梧桐叶老蝉声死，一夜洞庭波上风。”句。右张为取作《主客图》。

　　僧栖蟾

　　《再宿京口禅院诗》云：“滩声依旧水溶溶，岸影参差对梵宫。楚树七回凋旧叶，江人两至宿秋风。蟾蜍竹老摇疏白，菡萏池干落碎红。多病支郎念行止，晓来生计转如蓬。”

　　《牧童》云：“牛得自由骑，春风细雨飞。青山青草里，一笛一蓑衣。日出唱歌去，月明抚掌归。何人得似尔，无是亦无非。”

　　《短歌行》云：“蟾光堪自笑，浮世懒思量。身得几时活，眼开终日忙。千门无寿药，一镜有愁霜。早向尘埃外，光阴任短长。”

　　《宿巴江》云：“江声五千里，泻碧急于弦。不觉日又夜，争教人少年。一汀巫峡月，两岸子规天。山影似相伴，浓遮到晓船。”

　　《游边》云：“边云四顾浓，饥马咬枯丛。万里八九月，一身西北风。戍营天正黑，战马雪多红。昨夜东归梦，桃开晚色中。”

　　《寄南岳元泰布衲》云：“曹溪入室人，终老甚孤群。四十余年内，青山与白云。松和巢鹤看，果共野猿分。海外僧来说，高名自小闻。”

　　僧昙翼

　　《招隐诗》云：“连峰数千里，修林带平津。云起远山翳，风至莄荒榛。茅茨隐不见，鸡鸣知有人。蹑蹬践其迹，处处见遗薪。乃知百代下，固有上皇民。”

　　僧清塞

　　《赠王道士》云：“药力资苍鬓，应非旧日身。一为嵩岳客，几葬洛阳人。冰缝瓢探水，云根斧断薪。关西往来熟，谁得水银银。”

　　《山舍秋思》云：“一从云水住，曾不下西岑。故水故园在，秋庭秋叶深。泉流通井脉，虫响出墙阴。静夜更声彻，寒灯独自吟。”

　　《早秋别卢玄休》云：“此别经岁久，唯约半夜回。野渡人初过，前山雪未开。雁群逢晓断，秋色映春来。是夜芦花宿，严家有钓台。”

　　《赠幻群法师》云：“北京从别后，南越几听砧。住久白髭出，讲长黄叶深。香连邻舍像，磬彻远巢禽。寂寞应关道，何人见此心。”

　　《送耿逸人南归》云：“南行随越僧，旧业一池菱。两鬓已如雪，五湖归挂罾。夜涛鸣栅锁，寒苇露船灯。此去应无事，却来期未能。”

　　《辞姚合》云：“波涛千里隔，抱疾亦相寻。会宿逄高烧，辞归值雨淋。丛桑山店迥，孤烛海船深。尚有重来计，知无省阁心。”

　　《早秋至郭劲书斋》云：“暑消岗舍清，闲坐有余情。石水生茶味，秋风减扇声。远云收海雨，静角掩山城。此地秋吟苦，时来绕菊行。”

　　《送晏上人》云：“绝顶无禅侣，长怀落发师。斋归门掩雪，讲彻树生枝。沙井泉灯疾，秋钟韵尽迟。将行谁请住，又爽禁城期。”

　　《送康沼归建业》云：“南朝秋色满，归去思何如。帝业空城在，民耕坏冢多。月明台独上，栗绽寺频过。篱下西江阔，相思见白波。”

　　《赠柏岩禅师》云：“野寺绝依念，空山曾遍行。老来披衲重，病起读经生。乞食嫌村远，寻溪爱路平。多年柏岩住，不记柏岩名。”

　　《赠胡僧》云：“瘦影无血色，草履着从穿。闲语似持咒，不眠同坐禅。背经来汉地，袒膊过冬天。情性人难会，游方应信缘。”

　　《赠绝粒僧》云：“一斋难过日，况复更休粮。养力时行道，闻钟不上堂。唯留煨药火，不写化金方。旧有山厨在，从僧请作房。”

　　《晚秋江馆》云：“病寄西州居带城，傍门高柳一蝉鸣。澄江月上见鱼掷，荒径叶干闻犬行。越峤夜无侵阁色，寺钟凉有隔原声。故园卖尽休归去，湖水秋来空自平。”

　　《赠李道士》云：“布褐高眠石窦春，迸泉多溅黑纱巾。昂头说易当闲客，落手围棋对俗人。自算天年穷甲子，谁同雨夜守庚申。拟归太华何时去，他日相逢乞药银。”

　　《秋日同朱庆余怀少室旧隐》云：“曾居少室黄河畔，秋梦长悬未得回。扶病十年离水石，思归一夜隔风雷。荒斋几度曾眠起，晚菊频经尘路来。灯下此心谁共说，傍松幽迳几多苔。”

　　《宿隐静寺》云：“一宿五峰杯渡寺，虚廊中夜磬声分。疏林未落上方月，幽涧忽生平地云。高鸟背泉生静景，远人当烛想遗文。暂来此地歇劳足，望断故园沧海濆。”

　　《湘汉怀杰公》云：“一宿空山听急流，仍同贾客坐孤舟。远书来隔巴陵雨，双鬓去惊彭蠡秋。不拟为身谋旧业，终求断谷隐蒿丘。吾宗尚作无憀者，中夜废吟生旅愁。”

　　《重阳诗》云：“云木疏黄秋满川，茱萸风里一樽前。几回为客逢佳节，曾见何人再少年。霜报征衣冷针指，雁惊幽隐泣云泉。古来醉乐皆难得，留取穷通委上天。”

　　师，东洛人，姓周氏。少从浮图，法名清塞，遇姚合而返初，易名贺。初与贾长江、无可齐名。贺《哭柏岩师》云：“林迳西风急，松枝讲钞余。冻髭亡夜剃，遗偈疾时书。地燥焚身后，堂空卧影初。此时频泪下，曾省到吾庐。”时岛亦有诗云：“苔覆石床新，师曾过几春。写留行道影，焚却坐禅身。塔院关松雪，房廊锁露尘。自嫌双泪下，不是解空人。”时谓相侔云。

　　“两鬂已垂白，五湖归钓鱼。”《送耿山人》句。“夜涛惊栅锁，寒苇露船灯。”《送耿逸人南归》句。“谷水生茶味，林风减扇声。”《早秋遇郭涯书堂》句。“香连邻舍像，磬彻远巢禽。”《送幻群法师》句。“伊流背行客，岳响答清猿。”《出关寄贾岛》句。右张为取作《主客图》。

　　唐有周贺诗，即清塞也。

　　《秋宿洞庭》云：“洞庭初叶下，旅客不胜愁。明月天涯夜，青山江上秋。一官成白首，万里寄沧洲。只被浮名系，宁无愧海鸥。”

　　《巴陵秋思》云：“杨州已寒色，楚田方刈禾。归心病起切，败叶夜来多。细雨城蝉噪，夕阳峤客过。故乡余业在，杳隔洞庭波。”

　　《岳阳楼》云：“平楚起寒色，杪秋犹未还。世情何处淡，湘水向人闲。空翠隐高鸟，夕阳归远山。孤舟万余里，惆怅洞庭间。”三诗作周贺。

　　方干《滁上怀贺》云：“就枕忽不寐，孤怀兴叹初。南谯收旧历，上苑绝来书。暝雪细声积，晨钟寒韵疏。侯门昔弹铗，曾共食无鱼。”

　　僧无闷

　　《暮春送人》云：“折柳亭边手重携，江烟淡淡草萋萋。杜鹃不顾离人意，更向落花枝上啼。”

　　《寒林石屏》云：“草堂无物伴身闲，唯有屏风枕簟间。本向他山求得石，却于石上看他山。”

　　僧文益

　　《看牡丹》云：“拥毳对芳丛，由来趣不同。发从今日白，花是去年红。艳色随朝露，馨香逐晚风。何须待零落，然后始知空。”

　　《睹木平和尚》云：“木平山里人，貌古年复少。相看陌路同，论心秋月皎。怀衲线非蚕，助歌声有鸟。城阙今日来，一讴曾已晓。”

　　僧修睦

　　《秋日闲居》云：“是事不相关，谁人似此闲。卷帘当白昼，移榻对青山。野鹤眠松上，秋苔长雨间。岳僧频有信，昨日得书还。”

　　《宿岳阳开元寺》云：“竟夕凭虚槛，何当兴叹频。往来人自老，今古月长新。风送沉渔唱，松疏露鹤身。无眠钟又动，几客在迷津。”

　　《雪中送人北游》云：“然知心去速，其奈雪飞频。莫笑无危道，虽平更陷人。远郊光接汉，旷野色通秦。此去迢遥极，却回应过春。”

　　《送边将》云：“人尽有离别，而君独无嗟。言将身报国，敢望禄荣家。战思风吹野，乡心月满沙。归期定何日，塞北树无花。”

　　《睡起作》云：“长空秋雨歇，睡起觉精神。看水看山坐，无名无利身。偈吟诸祖意，茶碾去年春。此外谁相识，孤云到砌频。”

　　《卖松者》云：“求利有何限，将松入市来。直饶人买去，也向柳边栽。细叶犹粘雪，孤根尚惹苔。知君用心错，举世重花开。”

　　《落叶》云：“雨过闲田地，重重落尽红。翻思向春日，肯信有秋风。几处随流水，河边乱暮空。只应松自立，而不与君同。”

　　《落花》云：“一片又一片，等闲苔面红。不能延数日，开亦是春风。公子歌声歇，诗人眼界空。遥思故山下，经雨两三丛。”

　　《题田道者院》云：“入门空寂寂，真个出家儿。有行鬼不见，无心人谓痴。古岩寒柏对，流水落花随。欲别一何懒，相从所恨迟。”

　　《题东林》云：“欲去不忍去，徘徊吟绕廊。水光秋淡荡，僧好语寻常。碑古苔文叠，山晴钟韵长。翻思南岳上，欠此白莲香。”

　　《思齐己上人》云：“同人与流俗，相谓好襟灵。有口不他说，长年自诵经。水声秋后室，山色晚来庭。客问修何法，指松千岁青。”

　　《送玄泰禅师》云：“去去去何住，一盂兼一瓶。水边寒草白，鸟外晚峰青。宿处林闻虎，行时天有星。回期谁可定，浮世重看经。”

　　《三生石》云：“圣迹谁会得，每到亦徘徊。一尚不可得，三从何处来。清宵寒露滴，白昼野云隈。应是表灵异，凡情安可猜。”

　　僧景云

　　《老僧》云：“日照西山雪，老僧门始开。冻瓶粘柱础，宿火陷炉灰。童子病归去，鹿麋寒入来。斋钟知渐近，枝鸟下生台。”

　　《溪叟》云：“溪翁居处静，溪鸟入门飞。早起钓鱼去，夜深乘月归。露香菰米熟，烟暖荇丝肥。潇洒尘埃外，扁舟一草衣。”

　　《画松》云：“画松一似真松树，且待寻思记得无。曾在天台山上见，石桥南畔第三株。”

　　岑参有《偃师东与韩樽同诣景云上人即事》云：“山阴老僧解楞伽，颍阳归客远相过。烟深草湿昨夜雨，雨后秋风渡漕河。空山终日尘事少，平郊远见行人小。尚书碛上黄昏钟，别驾渡头一归鸟。”  
　 
卷七十七

　　僧栖一　僧可止　僧卿云　僧处默　僧澹交　僧若虚　僧僧峦　僧昙域　僧怀楚　僧怀浦　僧慕幽　僧尚颜　僧善生

　　僧栖一

　　《垓下怀古》云：“缅想咸阳事可嗟，楚歌哀怨思无涯。八千子弟归何处，万里鸿沟属汉家。弓指阵前争日月，血流垓下定龙蛇。拔山力尽乌江水，今古悠悠空浪花。”

　　《武昌怀古》云：“战国城池尽悄然，昔人遗迹遍山川。笙歌罢吹几多日，台榭荒凉七百年。蝉响夕阳风满树，雁横秋岛雨来天。伤嗟世事如流水，空见芦花一钓船。”

　　僧可止

　　《赠楚川长老》云：“瘦颜颧骨见，满面雪毫垂。坐石鸟疑死，出门人谓痴。照身潭入楚，浸影桧生隋。太白曾经夏，清风凉四肢。”

　　《哭贾岛》云：“燕生松雪地，蜀死葬山根。诗僻降今古，官卑误子孙。塳栏寒月色，人哭苦吟魂。暮雨滴碑字，年年添藓痕。”

　　《送僧》云：“四海无拘系，行心兴自浓。百年三事衲，万里一枝筇。夜减当晴影，春消过雪踪。白云深处去，知宿在何峰。”

　　《寄麦积山会如长老》云：“默然如大道，尘世不相关。青桧行时静，白云禅处闲。贫高一生行，病长十年颜。夏满期游寺，寻山又下山。”

　　《雪十二韵》云：“落处咸过尺，翛然物像凄。瑞凝金殿上，寒甚玉关西。润比江河普，明将日月齐。凌云花顶腻，锁径竹梢低。出谷樵人怯，归林野鸟迷。煮茶融破练，磨墨染成黳。陷兔埋平驿，和鱼冻合溪。入楼消酒力，当槛写诗题。道路依凭马，朝昏委托鸡。洞深猿作族，松亚鹤移栖。及夏清岩穴，经春溜石梯。丰年兼泰国，天道育黥黎。”

　　《山居》云：“雪消春力展，花漫洞门垂。果长纤枝曲，岩崩直道移。重猿围浅井，斗鼠下疏篱。寒食烟微有，高风势彻陂。”

　　僧卿云

　　《秋日江居闲咏》云：“寄居江岛边，闲咏见秋残。草白牛羊瘦，风高猿鸟寒。检方毉故疾，挑荠备中餐。时复停书卷，锄沙种木兰。”

　　《送人游塞》云：“去去玉关路，省君曾未行。塞深多伏寇，时静欲屯兵。雪每先秋降，花常近夏生。闲陪射雕将，应到受降城。”

　　《长安言怀寄沈彬侍郎》云：“故园黎岭下，归路接天涯。生作长安草，胜为边地花。雁南飞不到，书北寄来赊。堪羡神仙客，青云早致家。”

　　《旧国里》云：“旧居黎岭下，风景近炎方。地暖生春草，家贫觉岁长。石房云过湿，松迳雨余香。日久觉无事，诗书聊自强。”

　　僧处默

　　《题圣果寺》云：“路自中峰上，盘回出薜萝。到江吴地尽，隔岸越山多。古木丛青霭，遥天浸白波。下方城郭近，钟磬接笙歌。”

　　《山中作》云：“席帘高挂枕高欹，门掩垂萝蘸碧溪。闲把史书眠一觉，起来山月过松西。”

　　《萤》云：“熠熠与娟娟，池塘竹树边。乱飞如拽火，成聚却无烟。微雨洒不灭，轻风吹欲然。昔时书案上，频把作囊悬。”

　　《远烟》云：“霭霭前山上，凝光满薜萝。高风吹不尽，远树得偏多。翠与晴云合，轻将淑气和。正堪流野目，朱阁意如何。”

　　《送僧游西域》云：“一盂兼一锡，只此度流沙。野性难为客，禅心即是家。寺投云峤雪，路入晓天霞。自说游诸国，回应岁月赊。”

　　《忆庐山旧居》云：“粗衣粝食老烟霞，勉抱衰颜惜岁华。独鹤只为山客伴，闲云常在野僧家。丛生嫰蕨沾松粉，自落干薪带藓花。明月清风旧相识，十年归恨可能赊。”

　　《题栖霞僧房》云：“名山不取买山钱，任创花宫近碧巅。松桂老依云里寺，楼台深锁洞中天。风经险嶂回疏雨，石倚危屏挂落泉。欲结茅庵共师坐，肯饶多少薜萝烟。”

　　《织妇》云：“蓬鬓蓬门积恨多，夜阑灯下不停梭。成缣犹自赔钱纳，未直青楼一曲歌。”

　　僧淡交

　　《病后作》云：“未得身亡法，此身终未安。病肠犹可洗，瘦骨不禁寒。药少心神饵，经无气力看。悠悠片云质，独坐夕阳残。”

　　《写真》云：“图形期自见，自见却伤神。已是梦中梦，更逢身外身。水花凝幻质，墨彩染空尘。堪笑余兼尔，俱为未了人。”

　　《效古》云：“荣辱又荣辱，一何翻与覆。人生百岁中，孰肯死前足。玄鬓忽如丝，青丛不再绿。自古争名徒，黄金是谁禄。”

　　僧若虚

　　《乐真观》云：“乐氏骑龙上碧天，东吴遗宅尚依然。悟来大道无多事，真后丹元不直钱。老树夜风虫咬叶，古垣春雨藓生砖。松倾乌死桑田变，华表归乡未有年。”

　　《怀庐山旧隐》云：“九叠嵯峨倚着天，每随寒瀑下岩烟。深秋狷鸟来心上，夜静杉松到眼前。书架想遭苔藓裹，石窗应被薜萝缠。一枝筇杖游江北，不见炉峰二十年。”

　　《古镜》云：“轩后洪炉独铸成，藓痕磨落月轮呈。万般物像皆能鉴，一个人心不可明。匣内乍开鸾凤活，台前高挂鬼神惊。百年肝胆堪将比，只怕频看素发生。”

　　僧僧峦

　　《蜀中送人游庐山》云：“君游正值芳春月，蜀道千山皆秀发。溪边十里五里花，云上三峰五峰雪。君上匡山我旧居，松萝抛掷十年余。君行试到山前问，山鸟只今相忆无。”

　　《牧童》云：“牧童见人俱不会，尽着芒鞋戴蓑笠。朝阳未出众山时，露滴蓑衣犹半湿。二月三月时，平原草初绿。三个五个骑羸牛，前村后村未放牧。笛声才一举，众稚齐歌舞。看看白日又西斜，各自骑牛又归去。”

　　《逢老人》云：“路逢一老翁，两鬓白如雪。一里二里行，四回五回歇。”

　　僧昙域

　　《宿郑谏议山居》云：“堂开星斗边，大谏采薇还。禽隐石中树，月生池上山。凉风吹咏思，幽语隔禅关。莫拟归城计，终防此地闲。”

　　《怀齐己》云：“鬓髯秋景两苍苍，静对茅斋一炷香。病后身心俱澹薄，老来朋友半凋伤。峨眉山色侵云直，巫峡滩声入夜长。犹喜深交有支遁，时时音信到松房。”

　　《赠岛云禅师》云：“远庵枯叶满，群鹿亦相随。顶骨生新发，庭松长旧枝。禅高太白月，行出祖师碑。乱后潜来此，南人总不知。”

　　僧怀楚

　　《谢友人见访留诗》云：“轩车谁肯到，泉石自相亲。暮雨凋残寺，秋风怅望人。庭新一片叶，衣故十年尘。赖有瑶华赠，清吟愈病身。”

　　《送新平故人》云：“远听鸧鹒思旧友，又因蝴蝶梦生涯。一千余里河连郭，三十六峰寒到家。阴岛宜分东晓雁，晴楼高入上阳鸦。姜原庙北与君别，应笑薄寒悲落花。”

　　僧怀浦

　　《赠智丹三藏》云：“壮岁心难伏，师心伏岂难。寻常独在院，行坐不离坛。岳雪当禅暝，松声入咒寒。更因文字外，多把史书看。”

　　《初冬旅舍早怀》云：“枕上角声微，离情未息机。梦回三楚寺，寒入五更衣。月没栖鸟动，霜晴冻叶飞。自惭行役早，深与道相违。”

　　僧慕幽

　　《冬日淮上别文上人》云：“家国各万里，同吟六七年。可堪随北雁，迢递向南天。水共行人远，山将落日连。春淮有双鲤，莫忘尺书传。”

　　《酬和友人见寄》云：“劳歌好自看，终久偶齐桓。五字若教易，一名争得难。侵窗红树老，荫砌雪花残。莫效齐僚属，东归剪钓竿。”

　　《剑客》云：“去住知何处，空将一剑行。杀人虽取次，为事爱公平。戟立嗔髭鬓，星流忿眼睛。晓来湘市说，拂署别辽城。”

　　《柳》云：“今古凭君一赠行，几回折尽复重生。五株斜傍渊明宅，千树低垂大尉营。临水带烟藏翡翠，倚风兼雨宿流莺。隋皇堤上依依在，曾惹当时歌吹声。”

　　《灯》云：“钟断危楼鸟不飞，荧荧何处最相宜。香然水寺僧开卷，笔写春帏客著诗。忽尔思多穿壁处，偶然心尽断缨时。孙康勤苦谁能念，少减余光借与伊。”

　　《三峡闻猿》云：“谁向兹来不恨生，声声声是断肠声。七千里外一家住，十二峰前独自行。嶂雨晚藏神女庙，蛮烟寒锁夜郎城。凭君且莫哀吟好，会待青云道路平。”

　　僧尚颜

　　《言兴》云：“矻矻被吟牵，因师贾阆仙。江山风月处，一十二三年。雅颂在于此，浮华致那边。犹惭功未至，谩道近千篇。”

　　《怀陆龟蒙处士》云：“布褐东南隐，相传继谢敷。高谭夫子道，静看海山图。事厄伤心否，棋逄敌手无。关中花数内，独不见菖蒲。”

　　《寄方干处士》云：“格外缀清诗，诗名独得知。闲居公道日，醉卧牡丹时。海鸟和涛望，山僧带雪期。仍闻称处士，圣主肯相违。”

　　《送陆肱入关》云：“舟行复陆行，始得到咸京。准拟何人口，吹嘘六义名。乱山遥减翠，丛菊早含英。衣锦还乡日，他时有此荣。”

　　《早春送人归岳阳》云：“久食主人鱼，春来复旧居。远无千里浪，轻有半船书。过片晴云淡，消残暮雪虚。岳阳多异境，搜思勿令疏。”

　　《寄刘逸士》云：“无愁无累者，偶向市朝游。此后乘孤艇，依前入乱流。高眠歌圣日，下钓坐清秋。道不离方寸，而能混俗求。”

　　《寄陈陶处士》云：“钟陵城外住，喻似玉沉泥。道直贫嫌杀，神清语亦低。雪深加酒债，春尽减诗题。记得曾邀宿，山茶又更携。”

　　僧善生

　　《送玉禅师》云：“飘然无定迹，迥与律乘违。入郭随缘住，思山破夏归。盂擎数家饭，衲乞几人衣。洞了曹溪旨，宁输俗者机。”

　　《送智光之南值雨》云：“结束衣囊了，炎州定去游。草堂方惜别，山雨为相留。又得一宵话，免生千里愁。莫辞重卜日，后会必惊秋。”

　　《旅中答喻军事问客情》云：“一自游他国，相逢少故人。纵然为客乐，争似在家贫。畜恨霜侵鬓，搜诗病入神。若非怜片善，谁肯问风尘。”

　　《赠卢逸人》云：“高眠岩野间，至艺敌应难。诗苦无多首，药灵惟一丸。引泉鱼落釜，攀果露沾冠。已得嵇康趣，逢迎事每阑。”

　　《刘梦得送举师序》云：“近古而降，释子以诗闻于世者相踵焉。因定而得境，故翛然以清；由慧而遣辞，故粹然以丽。信禅林之蘤萼，而戒河之珠玑也。柳仪曹谓文郁师背笈箧，怀笔牍，挟海溯江，独行山林间，翛翛然模状物态，搜伺隐隙，登高远望，凄怆超忽，游其心以求胜语，若有程督之者。”此一节论浮屠能诗者，故载于卷末。  
　 
卷七十八

　　开元宫人　杨氏女　薛彦辅母　林氏　崔氏　刘氏　慎氏　薛媛　李季兰　侯氏　如意中女子　裴柔之　鱼玄机　僖宗宫人　张建封妓　宫女　女道士元淳

　　开元宫人

　　开元中，赐边军纩衣，制于宫中。有兵士于短袍中得诗曰：“沙场征戍客，寒苦若为眠。战袍经手作，知落阿谁边。蓄意多添线，含情更着绵。今生已过也，重结后生缘。”兵士以诗白帅，帅进呈。明皇以诗遍示宫中，曰：“作者勿隐，不汝罪也。”有一宫人自言万死。上深闵之，遂以嫁得诗者，谓曰：“吾与汝结今生缘。”边人感泣。

　　杨氏女

　　盈川侄女曰容华，有《新妆诗》云：“宿鸟惊眠罢，房栊乘晓开。凤钗金作镂，鸾镜玉为台。妆似临池出，人疑月下来。自怜终不见，欲去复徘徊。”

　　韩彦辅母林氏

　　《送男左贬诗》云：“他日初投杼，勤王在饮冰。有辞期不罚，积意许相仍。谪宦今何在，御冤犹未胜。天涯分越徼，骤骑速毗陵。肠断腹非苦，书传写岂能。泪添江水远，心剧海云蒸。明月珠难识，甘泉赋可称。但将忠报主，何惧点青蝇。”

　　彦辅，开元时登进士第。

　　右按：薛播伯父元暧，终于隰城丞。其妻济南林氏，丹阳太守洋之妹，善属文。有子彦辅、彦国、彦伟、彦云。及播兄据、总，并早孤，悉为林氏训导，立名开元、天宝间。彦辅、剧等七人，并举进士，连中科名，衣冠荣之。

　　崔氏

　　卢校书年暮，取崔氏，结褵之后，为诗曰：“不怨卢郎年纪大，不怨卢郎官职卑。自恨妾身生校晚，不及卢郎年少时。”

　　刘氏或云赵氏

　　杜羔不第，将至家，其妻刘氏先寄诗云：“良人的的有奇才，何事年年被放回。如今妻面羞君面，君到来时近夜来。”羔即回。寻登第，又寄诗云：“长安此去无多地，郁郁葱葱佳气浮。良人得意正年少，今夜醉眠何处楼。”

　　《杂言寄杜羔》云：“君从淮海游，再过杜兰秋。归来不须臾，又欲向梁州。梁州秦岭西，栈道与云齐。羌虏万余落，戟矛自高低。已念寡俦侣，复虑劳攀跻。丈夫重志气，儿女空悲啼。临邛滞游地，肯顾浊水泥。人生赋命有厚薄，君自遨游我寂寞。”

　　羔登贞元年进士第，终工部尚书，赠右仆射，制云：“生于士族，蕴为公器。敦厚孝友，本乎天性。文学政事，出于余力。自立朝右，蔼然素风。司谏平刑，驳议廉问。凡所践历，不懈于位。以年致政，以疾就第。出处进退，皆叶时中。”白乐天之词也。羔有诗，附李益门。羔有至性，父死河北，母不知所之，羔忧号终日，后竟得其母。又不知其父墓处，复得其墓于佛相柱下。后历振武节度使。

　　慎氏

　　毗陵慎氏，三史严灌夫之妻，以无子被出，有诗曰：“当时心事已相关，雨散云收一饷间。便是孤帆从此去，不堪重过望夫山。”遂如初。《云溪友议》。

　　薛媛

　　濠梁南楚材，旅游陈颍，受颍牧之眷，无返旧意。其妻薛媛，写真寄之曰：“欲下丹青笔，先拈宝镜端。已惊颜索寞，渐觉鬓凋残。泪眼描将易，愁肠写出难。恐君浑忘却，时展画图看。”夫妇遂偕老焉。时人嘲之曰：“当时妇弃天，今日夫弃妇。若不逞丹青，空房应独守。”《云溪友议》。

　　李季兰

　　《三峡流泉歌》云：“妻家本住巫山云，巫山流水常自闻。玉琴奏出转寥夐，直似当时梦中听。三峡迢迢几千里，一时流入幽闱里。巨石崩崖指下生，飞泉走浪弦中起。初疑愤怒含雷风，复似呜咽流不通。回湍曲濑意将尽，时复滴沥平沙中。忆昔元公为此曲，能使仲容听不足。一弹既毕还一弹，愿比流泉镇相续。”

　　《寄韩校书》云：“无事乌程县，蹉跎岁月余。不知兰阁吏，寂寞意何如。远水浮仙棹，寒星伴使车。因过大雷岸，莫忘八行书。”

　　《结素鱼贻友人》云：“尺素如残雪，结为双鲤鱼。欲知心里事，看取腹中书。”

　　《得阎伯钧书》云：“情来对镜懒梳头，暮雨萧萧庭树秋。莫怪栏杆垂玉箸，只缘惆怅对银钩。”

　　《送韩揆之江西》云：“相看指杨柳，别恨转依依。万里江西水，孤舟何处归。湓城潮不到，夏口信应稀。唯有衡阳雁，年年来去飞。”

　　季兰五六岁，其父抱于庭，作诗《咏蔷薇》云：“经时未架却，心绪乱纵横。”父恚曰：“此必为失行妇也。”后竟如其言。

　　高仲武云：“士有百行，女有四德。季兰则不然。形器既雄，诗意亦荡，自鲍昭已下，罕有其伦。如‘远水浮仙棹，寒星伴使车’，此五言之嘉境也。上方班婕妤则不足，下比韩英则有余。不以迟暮，亦一俊妪。”

　　刘长卿谓季兰为女中诗豪。

　　侯氏

　　会昌中，边将张暌防戎十年余，其妻侯氏绣回文作龟形诗，诣阙进之。诗云：“暌离已是十秋强，对镜那堪重理妆。闻雁几回修尺素，见霜先为制衣裳。开箱叠练先垂泪，拂杵调砧更断肠。绣作龟形献天子，愿教征客早还乡。”侯氏赐绢三百匹，以彰才美。出《抒情诗》。

　　如意中女子

　　如意中女子，年九岁，能吟诗，则天试之，皆应声而就。其兄辞去，则天令作诗送兄，遂赋云：“别路云愁起，离亭叶正稀。所嗟人异雁，不作一行飞。”出《唐宋遗史》。

　　裴柔之

　　元微之自会稽拜尚书右丞，到京未逾月，出镇武昌。裴夫人柔之难之曰：“岁杪到家乡，先春又赴任。”微之即赠诗曰：“穷冬到乡国，正岁别京华。自恨风尘眼，常看远地花。碧幢还照曜，红粉莫咨嗟。嫁得浮云婿，相随即是家。”柔之答曰：“侯门初拥节，御苑柳丝新。不是悲殊命，唯愁别是亲。黄莺迁古木，珠履从清尘。想到千山外，沧江正暮春。”

　　鱼玄机

　　《临江树》云：“草色连荒岸，烟姿入远楼。叶铺秋水面，花落钓人头。根老藏鱼窟，枝低拂客舟。拂一作傍。萧萧风雨夜，惊梦复添愁。”

　　玄机，咸通中西京咸宜观女道士也，字幼微。善属文，其诗有“绮陌春望远，瑶徽春兴多”，又“殷勤不得语，红泪一双流”，又“焚香登玉坛，端简礼金阙”，又“云情自郁争同梦，仙貌长芳又胜花”。后以笞杀女童绿翘事下狱，狱中有诗云：“易求无价宝，难得有情郎。”又云：“明月照幽隙，清风开短襟。”

　　僖宗宫人

　　唐僖宗自内出袍千领，赐塞外吏士。神策军马真，于袍中得金锁一枚，诗一首云：“玉烛制袍夜，金刀呵手裁。锁寄千里客，锁心终不开。”真就市货锁，为人所告，主将得其诗，奏闻。僖宗令赴阙，以宫人妻真。后僖宗幸蜀，真昼夜不解衣，前后捍御。

　　张建封妓

　　乐天有《和燕子楼诗》，其序云：“徐州张尚书有爱妓盼盼，善歌舞，雅多风态。予为校书郎时，游淮泗间，张尚书宴予，酒酣，出盼盼佐欢，予因赠诗，落句云：‘醉娇胜不得，风袅牡丹花。’一欢而去，尔后绝不复知，兹一纪矣。昨日司勋员外郎张仲素绘之访余，因吟诗新，有《燕子楼诗》三首，辞甚婉丽，诘其由，乃盼盼所作也。绘之从事武宁累年，颇知盼盼始末，云张尚书既殁，归葬东洛，而彭城有张氏旧第，中有小楼名燕子，盼盼念旧爱而不嫁，居是楼十余年，于今尚在。盼盼诗云：‘楼上残灯伴晓霜，独眠人起合欢床。相思一夜情多少，地角天涯不是长。’又云：‘北邙松柏锁愁烟，燕子楼中思悄然。自埋剑履歌尘散，红袖香销一十年。’又云：‘适看鸿雁岳阳回，又睹玄禽逼社来。瑶瑟玉箫无意绪，任从蛛网任从灰。’余尝爱其新作，乃和之云：‘满窗明月满帘霜，被冷灯残拂卧床。燕子楼中寒月夜，愁来只为一人长。’‘钿带罗衫色似烟，几回欲起即潸然。自从不舞霓裳曲，叠在空箱一十年。’‘今春有客洛阳回，曾到尚书墓上来。见说白杨堪作柱，忍教红粉不成灰。’又赠之绝句：‘黄金不惜卖娥眉，拣得如花四五枝。歌舞教成心力尽，一朝身去不相随。’后仲素以余诗示盼盼，乃反覆读之，泣曰：‘自公薨背，妾非不能死，恐百载之后，人以我公重色，有从死之妾，是玷我公清范也，所以偷生尔。’乃和白公诗云：‘自守空楼敛恨眉，形同春后牡丹枝。舍人不会人深意，讶道泉台不去随。’盼盼得诗后，往往旬日不食而卒，但吟诗云：‘儿童不识冲天物，谩把青泥污雪毫。’”出《长庆集》。

　　宫女

　　天宝末，以杨妃、虢国宠盛，宫娥衰悴，不愿备宫掖。有落叶题诗，随御水而流，云：“旧宠悲秋扇，新恩寄早春。聊题一红叶，将寄接流人。”顾况闻而和之云：“愁见莺啼柳絮飞，上阳宫女断肠时。君恩不禁东流水，叶上题诗寄与谁。”既达宸聪，由是遣出禁中者不少，或有“五使”之号焉。宣宗朝，又有题红叶随流者，为卢渥得之。诗曰：“水流何太急，深宫尽日闲。殷勤谢红叶，好去到人间。”

　　女道士元淳

　　《寄洛中诸姊》云：“旧国经年别，关河万里思。题诗凭雁翼，望月想蛾眉。白发愁偏觉，归心梦独知。谁凭离乱处，掩泣向南枝。”  
　 
卷七十九

　　张夫人　崔仲容　女郎张琰　女郎崔公达　女郎宋若昭　女郎宋若荀　女郎田娥　女郎刘云　薛涛　女郎葛鸦儿　女郎张文姬　鲍君徽　女郎张窈窕　倡妓常浩　女郎蒋蕴　女郎刘媛　廉氏　彭伉妻　程长文　尼海印　孙氏　莺莺　非烟　徐月英

　　张夫人吉中孚侍郎妻

　　《拜新月》云：“拜新月，拜月出堂前。暗魄深笼桂，虚弓未引弦。拜新月，拜月妆楼上。鸾镜未安台，蛾眉已相向。拜新月，拜月不胜情，庭前风露清。月临人自老，望月更长生。东家阿母亦拜月，一拜一悲声断绝。昔年拜月逞容仪，如今拜月双泪垂。回看众女拜新月，却忆红闺年少时。”

　　崔仲容

　　《赠所思》云：“所居幸接邻，相见不相亲。一似云间月，何殊镜里人。丹诚空有恨，肠断不经春。愿作梁间燕，无由变此身。”

　　《戏赠》云：“暂到昆仑未得归，阮郎何事教人非。如今身佩上清箓，莫遣落花沾羽衣。”

　　《赠歌妓》云：“水剪双眸雾剪衣，当筵一曲媚春辉。潇湘夜色怨犹在，巫峡晓云愁不稀。皓齿乍分寒玉细，黛眉轻蹙远山微。渭阳朝雨休重唱，满眼阳关客未归。”

　　女郎张琰

　　《春词》云：“垂柳鸣黄鹂，间关若求友。春晴不可耐，愁杀闺中妇。日暮登高楼，谁怜小垂手。昨日桃花飞，今日梨花吐。春色能几时，那堪正愁绪。荡子游不归，春来泪如雨。”

　　女郎崔公达

　　《独夜词》云：“晴天霜落寒风急，锦帐罗帏羞更入。秦筝不复断续弦，回身掩泪挑灯立。”

　　女郎宋若昭

　　《和御制麟德殿宴百僚》云：“垂衣临八极，肃穆四门通。自是无为化，非关辅弼功。修文招隐伏，尚武殄妖凶。德炳韶光炽，恩沾雨露浓。衣冠陪御宴，礼乐盛朝宗。万寿称觞举，千官信一同。”

　　若昭，贝州人。父廷芬，生五女，皆警慧，善属文。长若华，次若昭、若伦、若宪、若荀，若昭文尤高。皆性素洁，鄙薰泽靓妆，不愿归人，欲以学名家，家亦不欲与寒乡凡裔为姻对。贞元中，昭义节度使李抱真表其才，德宗召入禁中，试文章并问经史大义，帝咨美，悉留宫中。帝能诗，每与侍臣赓和，五人者皆预。又高其风操，不以妾侍命之，呼学士。自贞元七年，秘禁图籍，诏若华总领。元和末卒。后穆宗拜若昭尚官，嗣其秩。历穆、恭、文三朝，皆呼先生。若宪文宗时以谗死。伦、荀早卒。廷芬男独愚，不可教，为民终身。

　　女郎宋若荀

　　《和御制麟德殿宴百僚》云：“端拱承休命，时清荷圣皇。四聪闻受谏，五服远朝王。景媚莺初啭，春残日更长。命筵多济济，盛乐复锵锵。酆镐谁将敌，横汾未可方。愿齐山岳寿，祉福永无疆。”

　　女郎田娥

　　《寄远》云：“忆昨会诗酒，终日相逢迎。今来成故事，岁月令人惊。泪流红粉薄，风度罗衣轻。难为子猷志，虚负文君名。”

　　女郎刘云

　　《有所思》云：“朝亦有所思，暮亦有所思。登楼望君处，霭霭萧关道。掩泪向浮云，谁知妾怀抱。玉井苍苔春院深，桐花落尽无人扫。”

　　薛涛

　　《罚赴边有怀上韦相公》云：“闻道边城苦，而今到始知。却将门下曲，唱与陇头儿。”元微之赠涛诗，因寄旧诗与之云：“诗篇调态人皆有，细腻风光我独知。月夜咏花怜暗淡，雨朝题柳为欹垂。长教碧玉藏深处，总向红笺写自随。老大不能收拾得，与君开似教男儿。”

　　涛好制小诗，惜其幅大，狭小之，蜀中号“薛涛笺”。或以营妓无校书之号，韦南康欲奏之而罢，后遂呼之。胡曾诗曰：“万里楼台女校书，枇杷花下闭门居。扫眉才子知多少，管领春风总不如。”进士杨蕴中下成都狱，梦一妇人曰：“吾薛涛也。”赠诗云：“玉漏深长灯耿耿，东墙西墙时见影。月明窗外子规啼，忍使孤魂愁夜永。”

　　女郎葛鸦儿

　　《怀良人》云：“蓬鬓荆钗世所稀，布裙犹是嫁时衣。胡麻好种无人种，正是归时不见归。”河北士人间亦有之，未知孰是。

　　女郎张文姬

　　《溪口云》云：“一片溪口云，才向溪中吐。不复归溪中，还作溪中雨。”

　　《沙上鹭》云：“沙头一水禽，鼓翼扬清音。只待高风便，非无云汉心。”

　　鲍君徽

　　《闲宵对月茶宴》云：“闲朝向晚出帘栊，茗宴高亭四望通。远眺城池山色里，俯聆弦管水声中。幽篁映沼新抽翠，芳桂低檐晚吐红。坐久此中无限兴，可怜团扇起清风。”

　　女郎张窈窕

　　《寄故人》云：“淡淡春风花落时，不堪愁望更相思。无金可买长门赋，有恨空吟团扇诗。”

　　窈窕居于蜀，当时诗人雅相推重。有《上成都从事诗》曰：“昨日卖衣裳，今日卖衣裳。衣裳浑卖尽，羞见嫁时箱。有卖愁仍缓，无时心转伤。故园有虏隔，何处事蚕桑。”

　　倡妓常浩

　　《赠卢夫人》云：“佳人惜颜色，恐逐芳菲歇。日暮出画堂，下阶见新月。拜月仍有词，傍人那得知。归来玉台下，始觉泪痕垂。”

　　女郎蒋蕴彦辅之孙，一作馧

　　《赠郑女郎古意》云：“昨夜巫山中，失却阳台女。朝来香阁里，独伴楚王语。艳阳灼灼河洛神，珠帘绣户清楼春。能弹箜篌弄纤指，愁杀门外少年子。笑开一面红粉妆，东园几处桃花死。朝理曲，暮理曲，独坐窗前一片玉。行也娇，坐也娇，见之令人魂魄销。堂前锦褥红地炉，绿沉香榼倾屠苏。解佩时时歇歌管，芙蓉帐里兰麝满。晚起罗衣香不断，灭烛每嫌秋夜短。”

　　女郎刘媛

　　《长门怨》云：“雨滴梧桐秋夜长，愁心和雨到昭阳。泪痕不学君恩断，拭却千行更万行。”又云：“学画娥眉独出群，当时人道便承恩。经年不见君王面，花落黄昏空掩门。”

　　女郎廉氏

　　《峡中即事》云：“清秋三峡此中去，鸣鸟孤猿不可闻。一道水声多乱石，四时天色少晴云。日暮泛舟溪溆口，那堪夜永思氛氲。”

　　彭伉妻

　　彭伉评事，宜阳微君之孙，及第后，江西廉使于公辟入幕，岁久未回，妻张氏寄二绝。其一云：“久无音信到罗帏，路远迢迢遣问谁。问君折得东堂桂，折罢那能不暂归。”其二云：“驿使今朝过五湖，殷勤为我报狂夫。从来夸有龙泉剑，试割相思得断无。”彭伉始以诗寄之曰：“莫讶相如献赋迟，锦书谁道泪沾衣。不须化作山头石，待我东堂折桂枝。”

　　程长文

　　《书情上使君》云：“妾家今住鄱阳曲，一片坚心比孤竹。当年二八盛容仪，红笺草隶恰如飞。尽日闲窗刺绣坐，有时极浦采莲归。谁道居贫守都邑，幽居寂寞无人入。海燕朝归枕席寒，山花夜落阶墀湿。强暴之男何所为，手持白刃向帘帏。一命任从刀下死，千金岂受闇中欺。我心匪石情难转，志夺秋霜意不移。血溅罗衣终不恨，疮粘锦绣亦何辞。县僚曾未知情绪，即便教人絷囹圄。朱唇滴沥独衔冤，玉箸阑干叹非所。十月寒更堪思人，一闻击柝一伤神。高髻不梳云已散，蛾眉罢扫月仍新。三尺严章难可越，百年心事向谁说。但看洗雪出圜扉，始信白玉无玷缺。”

　　尼海印

　　蜀慈光寺尼海印，唐末人，才思清峻，有《舟夜》一章云：“水色连天色，风声益浪声。旅人归思苦，渔叟梦魂惊。举棹云先到，移舟月逐行。旋吟诗句罢，犹见远山横。”

　　孙氏

　　进士孟昌期之妻也。代夫作《白蜡烛诗赠人》云：“景胜银缸香比兰，一条白玉逼人寒。他时紫禁春风夜，醉草天书仔细看。”又《琴诗》云：“玉指朱弦轧复清，湘妃愁怨最难听。初疑飒飒凉风劲，又似萧萧暮雨零。近若流泉来碧嶂，远如玄鹤下青冥。夜深弹罢堪惆怅，雾湿丛兰月满庭。”《谢人送酒》云：“谢将清酒寄愁人，澄澈甘香气味真。好是绿窗风月夜，一杯摇荡满怀春。”三诗皆代夫之作。一旦曰：“才思非妇人之事也。”并焚其集。

　　莺莺

　　莺莺姓崔氏，有张生者，托其婢红娘以《春词》二篇诱之。崔答曰：“待月西厢下，迎风户半开。拂墙花影动，疑是故人来。”张喜其意。既遇而别，崔命瑟，鼓《霓裳羽衣》之曲。张文战不利，崔贻书以广其意。又有竹茶碾乱丝之赠曰：“泪痕在竹，愁绪萦丝。因物达情，永以为好。”杨巨源、元微之善张生，见其书，叹赏之。巨源赋《崔娘》一篇云：“清润潘郎玉不如，中庭蕙草雪销初。风流才子多春思，肠断萧娘一纸书。”元微亦续生《会真诗三十韵》。张后以为妖于身也，绝之。既而经其所居，崔潜寄一诗云：“自从消瘦减容光，万转千回懒下床。不为傍人羞不起，因郎憔悴却羞郎。”张将行，赋一章以绝之云：“弃置今何道，当时且自亲。还将旧来意，怜取眼前人。”自是遂绝。

　　非烟

　　临淮武公叶，任河南参军，有爱妾非烟，姓步氏，善文章，工击瓯。北邻有赵子，以诗诱之曰：“一睹倾城貌，尘心只自猜。不随箫史去，拟学阿兰来。”非烟答曰：“绿惨娇蛾不自持，只缘忧恨在新诗。郎心应似琴心怨，脉脉春情更付谁。”赵又曰：“珍重佳人惠好音，彩笺花翰两情深。薄于蝉翼谁供眼，密似蝇头未写心。疑是落花还碧洞，又思轻雨满幽襟。百回消息千回梦，裁作长谣寄绿琴。”非烟偶病，旬日方答之云：“无力严妆倚绣栊，聊题蝉锦思无穷。以连蝉锦香囊赠赵。近来赢得伤春病，柳弱花欹怯晚风。”后乃逾垣相从。赵有“十洞三清难阻路，有心还得傍瑶台”之句，非烟答曰：“相思何似不相识，相见还将却别君。”公叶后知，棰杀之。赵窜于江淮。徐月英月英江淮间娼也送人诗云惆怅人间万事违两人同去一人归生憎平望亭前水忍照鸳鸯相背飞又云枕前泪与阶前水隔个闲窗滴到明亦有诗集行于世公业粗悍，故非烟有“媒肸所欺，匹合犷类”之语。

　　徐月英

　　月英，江淮间娼也。《送人诗》云：“惆怅人间万事违，两人同去一人归。生憎平望亭前水，忍照鸳鸯相背飞。”又云：“枕前泪与阶前水，隔个闲窗滴到明。”亦有诗集行于世。  
　 
卷八十

　　河北士人　不知名　仆　新罗主　杨奇鲲　不知名　权龙褒 

　　河北士人 

　　朱滔以士族应募，问一士人所业，曰：“学为诗。”“有妻乎？”曰：“有之。”令作寄内诗，即曰：“握笔题诗易，荷戈征戍难。惯从鸳被暖，怯去雁门寒。瘦尽宽衣带，题多渍枕檀。试留青黛着，尽日画眉看。”又令代妻答，曰：“蓬鬓荆钗世所稀，布裙还是嫁时衣。胡麻好种无人种，正是归时不见归。”出《本事诗》。 

　　不知名 

　　江陵有士子，游交广五年未还，爱姬为太守所取，纳于高丽坊底。及归，寄诗曰：“阴云漠漠下阳台，惹着襄王更不回。五度看花空有泪，一心如结不曾开。纤萝自合依芳树，覆水宁思返旧杯。惆怅高丽坊底宅，春光无复下山来。”守遂遣还。 

　　有为御史分务洛京者，其爱姬为李逢吉一阅，遂不复出。明日以诗投之，云：“三山不见海沉沉，岂有仙踪尚可寻。青鸟去时云路断，嫦娥归处月宫深。纱窗暗想春相忆，书幌谁怜夜独吟。料得此时天上月，只应偏照两人心。”李得诗含笑曰：“大好诗。”遂绝。 

　　唐人及第后，或遇旧题名处，即加前字，故诗曰：“曾题名处加前字，送出城人乞旧诗。”姚合及第后诗曰：“新街添一字，旧友让前途。” 

　　长安木塔院，有进士房曾题名处，有人题诗曰：“姚家新婿是房郎，未解芳颜意欲狂。见说正调穿羽箭，莫交射破寺家墙。” 

　　丹阳焦山《瘗鹤铭》傍小碣刻诗云：“江外水不冻，今年寒苦迟。三山在何许，欲到引风归。”后题云：“丹阳掾王瓒作。”后复得小石云：“纵步不知远，夕阳犹未回。好花随处发，流水趁人来。”不知谁为之。 

　　“传闻天子访沉沦，万里怀书西入秦。早知不用无媒客，恨别江南杨柳春。”顾陶《类诗》云：“不知名氏。” 

　　仆 

　　咸阳郭氏之仆捧剑者，有诗曰：“青鸟衔蒲萄，飞上金井栏。美人恐惊去，不敢卷帘看。”又《题牡丹》云：“一种芳菲出后庭，却输桃李得佳名。谁能为向天人说，从此移根近太清。”后耻为奴隶，逃走。有诗曰：“珍重郭四郎，临行不得别。晓漏动离心，轻车冒残雪。欲出主人门，零涕暗呜咽。万里隔关山，一心思汉月。”京兆司录全晓述此事，以语李蹊。《云溪友议》。 

　　孙愿，唐贞元已后三代为池阳刺史，有戟门门子朱元，迎道左献诗曰：“昔日郎君今刺史，朱元依旧守朱门。今朝行马诸童子，尽是当时竹马孙。” 

　　新罗主 

　　太宗立新罗主善德妹真德为王。永徽元年，真德大破百济之众，遣其弟法敏以闻。真德乃织锦作五言《太平颂》以献之。其词曰：“大唐开洪业，巍巍皇猷昌。止戈戎衣定，修文继百王。统天崇雨施，理物休含章。深仁谐日月，抚运迈陶唐。幡旗何赫赫，钲鼓有锽锽。外夷违命者，剪覆被天殃。淳风疑幽显，遐迩竞呈祥。四时和玉烛，七曜巡万方。维岳降宰辅，维帝任忠良。五三成一德，昭我皇家唐。”帝嘉之。 

　　杨奇鲲 

　　奇鲲，南诏大酋之心膂也。僖宗时来朝，高骈自淮海飞章曰：“蛮酋用事，唯奇鲲等数人，请止而鸩之。”帝用其策。奇鲲有词藻，途中诗云：“风里浪花吹又白，雨中岚影洗还青。沙鸥住处窗前见，林狖啼时枕上听。此际自然无限趣，王程不敢暂留停。”出《北梦琐言》。 

　　不知名 

　　《杂调》云：“劝君莫惜金缕衣，劝君须惜少年时。有花堪折直须折，莫待无花空折枝。” 

　　“青天无云月如烛，露泣梨花白如玉。子规一夜啼到明，美人独在空房宿。” 

　　“石沉辽海阔，剑别楚山长。会合知无日，离心满夕阳。” 

　　“空赐罗衣不赐恩，一熏香后一销魂。虽然舞袖何曾舞，长对春风浥泪痕。” 

　　“不洗残妆凭绣床，却嫌鹦鹉绣衣裳。回针刺到双飞处，忆昔征夫泪数行。” 

　　“眼想心思梦里惊，无人知我此时情。不如池上鸳鸯鸟，双宿双飞过一生。” 

　　“一去辽阳系梦魂，忽传征骑到中门。纱窗不肯施红粉，图遣萧郎问泪痕。” 

　　“莺啼露冷酒初醒，罨画楼西晓角鸣。翠羽帐中人梦觉，宝钗斜坠枕函声。” 

　　“行人南北分征路，流水东西接御沟。日日波前怨离别，谩名长乐是长愁。” 

　　“偏倚绣床愁不起，双垂玉箸翠环低。卷帘相待无消息，夜合花开日又西。” 

　　“悔将泪眼向东开，特地愁从望里来。三十六峰犹不见，况伊如燕这身材。” 

　　“满目笙歌一段空，万般离恨总随风。多情为谢残阳意，与展晴霞片片红。” 

　　“两心不语暗知情，灯下裁缝月下行。行到阶前知未睡，夜深闻放剪刀声。” 

　　《六言诗》云：“把酒留君听琴，那堪岁暮离心。霜叶无风自落，秋天不雨多阴。人愁荒村路远，马怯寒溪水深。望尽青山犹在，不知何处相寻。” 

　　《美人骑马》云：“骏马娇仍稳，春风霸岸晴。促来金蹬短，扶上玉人轻。帽束云鬟乱，鞭笼翠袖明。不知从此去，何处更倾城。” 

　　乾符末，有客访僧，僧却之，题门而去，云：“龛龙去东海，时日隐西斜。敬文今不在，碎石入流沙。”忽一僧曰：“大骂我曹。”乃“合寺苟卒”四字。 

　　《雁塔》诗云：“汉国山河在，秦陵草树深。暮云千里色，何处不伤心。”傍书云“荆叔偶题”，不知何人也。 

　　卢常侍牧章江，一曹生令为从事，曹悦营妓丹霞，卢不许。会饯朝客，曹有诗曰：“拜玉亭前闲送客，此时孤恨感离乡。寻思往岁绝缨事，肯向朱门泣夜长。”卢演为长句云：“桑扈交晖百舌忙，祖亭同乐陪思乡。樽前有恨同卑宦，席上无聊发靓妆。莫与狂花迷眼界，须求真理定心王。游蜂采掇何时已，却恐多言议短长。”令丹霞改令罚曹，丹霞乃号之为怨胡天，以曹状类胡。满座大笑。卢因目丹霞为怨胡妇。卢氏子失弟，徒步及都城门东，寒甚，有一人续至附火，吟曰：“学织绫罗功未多，乱拈机杼错抛梭。莫教宫锦行家见，把此文章笑杀他。”遂云：“如今不重文章士，莫把文章夸向人。”卢愕然，以为乐天诗。问姓名，曰：“姓李，世织绫锦，前属东都宫锦坊，织宫锦，巧儿以薄技投本行，皆云如今花样与前不同。”不谓伎俩儿以文彩求售者，不重于世，且东归去。 

　　权龙褒 

　　景龙中，为左武卫将军，好赋诗而不知声律，中宗与学士赋诗，辄自预焉。帝戏呼为权学士。初以亲累远贬，洎归，献诗云：“龙褒有何罪？天恩放岭南。敕知无罪过，追来与将军。”上大笑。尝吟《夏日诗》：“严雪白皓皓，明月赤团团。”或曰：“岂是夏景？”答曰：“趁韵而已。”通天中刺沧洲，初到，呈同官曰：“遥看沧洲城，杨柳郁青青。中央一群汉，聚坐打杯觥。”诸公谢曰：“公有逸才。”曰：“不敢，趁韵而已。”尝作《秋日休怀诗》曰：“檐前飞七百，雪白后园疆。饱食房里侧，家粪集野蜋。”参军不晓，问之，权曰：“鹞子檐前飞，直七百；洗衫挂后园，白如雪；饱食房中侧卧，家里便转集得野泽蜣蜋。”闻者嗤之。始赋夏日严霜明月之句，乃皇太子宴赋诗。太子援笔讥之曰：“龙褒才子，秦州人士。明月昼耀，严雪夏起。如此诗章，趁韵而已。”龙褒为瀛洲刺史，岁暮，京州人附书云：“改年多感。”乃将书呈判司以下云：“有司改年为多感元年。”一日，谓府吏，何名私忌？对曰：“父母忌日，请假。”偶房中静坐，有青狗突入，大怒曰：“冲破我忌，更牒改到明日，好作忌日。”谈者笑之。  
　 
卷八十一

　　毛仙翁赠行诗

　　裴度云：“爰自荆州鼎成，黄金道息，封固真粹，教不流传。代历秦汉，言者怪阔，先儒以为系风捕影，谁抵其实，琅邪论衡详之矣。予尝以为斯言之未尽其臧否也。及见仙翁，勃违前闻。且啬神胎元，抱和含真，默然道风，煦然如春。追柱稚色，将数百岁，光阴自驶，寒暑不易，炉锤之间，物无不化，养之在我，得之自然。加以熊经鸟伸，玄藏城府，闭合默识，孰窥崇墉。当今势位压山河，器业横覆载，皆面向倾就，诚布乎辞。度不知先儒谁谈其无乎？得食马肝者，岂为知味耶！图鬼神者，易为工耶！不复知总总化昭而已。仙翁将去，追遗云踪，苟非造物者，不能以识。裴度述。”

　　僧孺云：“僧孺见仙翁兄，深仰其为真人也。僧孺读史传，尝病仙者能上升，鄙见谓斯不然。僧孺闻胡国西胡法，至其将殁之日，必大会族党州里众，其人斋其食，人则飘飘而发地焉，数百里外而坠穷谷中，国中人咸谓曰化。予焉知非胡国之幻乎？今兄不离世间而出世间，浩荡乎嗜欲之境，蹂躏乎人情之圃。三事五侯，躬拥彗于门，获礼仙翁者为荣，不获礼为羞。况双眸炅然，红肤若花，迅骇无羁，束步飘飘然。予安谓其非至人乎？昔昌黎韩公侍郎，掌国子，裴、李二相府，皆命世之大贤，与兄文字，不曰师，则曰丈。予又焉测兄之寿耶？嵇君著《养生》一篇，以中才用心养其性命，斯为胜矣。腥者吾食诸，稔者吾食诸，惫于我者食诸。又不测兄之玄妙也。至于煮炼金石，妙至先觉，若指乎掌，不为能事，贿利轩冕，故无不明于心。刘郎之骨，非凡目所测。大和三年秋九月，偶拜遇兄于夏口，眷予尘俗，授之玄记，又约僧孺为道弟。所讶真步超遥，白云无系，要他日为拜会之资。僧孺抽毫以叙离恨，题文曰别志，且用契异时之语焉。”

　　李翱云：“紫霄仙客下三山，因救生灵到世间。龟鹤计年承甲子，冰霜为质驻童颜。韬藏休咎传真箓，变化荣枯试小还。从此更教尘骨贵，九霄云路愿追攀。”

　　令狐楚云：“宣州浑是上清宫，客有真人貌似童。绀发垂缨光髧髧，细髯缘颔绿茸茸。壶中药物梯霞诀，肘后方书缩地功。既许焚香为弟子，愿教年纪共椿同。”

　　李程云：“茫茫尘累愧腥膻，强把蜉蝣望列仙。闲指紫霄峰下路，却归白鹿洞中天。吹箫凤去经何代，茹玉方传得几年。他日更来人世看，又应东海变桑田。”

　　李宗闵云：“不知仙客占青春，肌骨才教称两旬。俗眼暂惊相见日，疑心未测几时人。闲推甲子经何代，笑说浮生老此身。残药傥能沾朽质，愿将霄汉永为怜。”

　　韩愈云：“仙翁姓毛氏，名于，姬与韩为族，愈末年为弟也。相识于湖阳逆旅，叙宗焉。察其言，不由乎孔圣道，不由乎老庄教，而以慧性知人爵禄厚薄，寿命长短。发言如驶驷，嗫嚅持疑于唇吻间，即信乎异人也。若古之许负辈，不足言哉。然兄言果有证，期愈自与袁州，从袁州除国子祭酒，后主兵部事，续拜京兆尹，又改吏部郎中。若如言，即扫厅屋，候兄一日欢笑质，亦不朽之名也。酒酣留词，走笔而成，不能采其文章之要也。时元和十四年己亥四月十六日，族弟门人韩愈序。”

　　崔郾云：“存亡去住一壶中，兄事安期弟葛洪。甲子已过千岁鹤，仪容方称十年童。心灵暗合行人数，药力潜均造化功。终待此身无系累，武陵山下等黄公。”

　　王起云：“冰霜肌骨称童年，羽驾何由到俗间。丹灶化金留秘诀，仙宫嗽玉叩玄关。壶中世界青天近，洞里烟霞白日闲。若许随师去尘网，愿陪鸾鹤向三山。”

　　李益云：“玉润溶溶仙气深，含光混俗似无心。长愁忽作鹤飞去，一片孤云何处寻。”

　　郑澣云：“至道无名，至人长生。爰观绘事，似挹真形。方口渥丹，浓眉刷青。松姿本秀，鹤质自轻。道德神仙，内蕴心灵。红肌绿发，外彰华清。色如含芳，貌若和光。胚浑造化，吐纳阴阳。吾闻安期，隐见不常。或在世间，或游上苍。猗欤真人，得非后身。写此仙骨，久而不磷。皎皎明眸，瞭然如新。蔼蔼童颜，的然如春。金石可并，丹青不泯。通天台上，有见常人。俗士观瞻，方悟出尘。君子图之，敬兮如神。”

　　杨于陵云：“先生赤松侣，混俗游人间。昆阆无穷路，何时下故山。千年犹孺质，秘术救尘寰。莫便冲天去，云雷不可攀。”

　　杨嗣复云：“天上玉郎骑白鹤，肘后金壶成妙药。暂游下界傲五侯，重看当时旧城郭。羽衣葺葺轻似雪，云上双童持绛节。王母亲缝紫锦囊，令向怀中藏秘诀。令威子晋皆俦侣，东岳同寻太真女。搜奇缀韵和阳春，文章不是人间语。药成自固黄金骨，天地齐兮身不殁。日月宫中便是家，下视昆仑何突兀。童姿玉貌谁方比，玄发绿髯先弥弥。满朝将相门弟子，随师尽愿抛尘滓。九转琅玕必有余，愿乞刀圭救生死。”

　　元微之云：“余廉问浙东岁，毛仙翁惠然来顾，越之人士识之者，相与言曰：‘仙翁常与叶法善、吴筠游于稽山，迨兹多历年所，而风貌愈少，盖神仙者也。’余因得执弟子之礼，师其道焉。余常见圆冠方领之士，读道书，疑其绝圣智，弃仁义，谓斯书不足以经世理国。殊不知至仁无兼爱，大智无非灾，大乐同天地之和，大礼同天地之节。其可臻乎上德，宜乎大道之致，华胥终北之化，熙熙然也。又以徐市、文成之事，谓方士之流，诞妄于世，不足以为教也。殊不知峒山高卧，汾水凝神，怡心傲世，藐然物外，至王侯不可得师友也。若然，则徐市之莠，不足以害嘉谷；文成之诞，不足以伤大教。今我仙翁，真风遗骨，玄格高情，冥鸿孤鹤，不可方喻，盖峒山汾水之俦也。一言而道合，止于山亭三日，而南栖天台。谓余曰：‘入相之年，相候于安仁里。’余拜而言曰：‘果如仙约，燃香拂榻，以俟云驾焉。’抒诗一章，以为他日之志也：仙驾初从蓬岛来，相逄又说向天台。一言亲授希微诀，三夕同倾沆瀣杯。此日临风飘羽卫，他年嘉约落盐梅。花前挥手超遥去，目断霓旌不可陪。”

　　沈传师云：“安期何事出云烟，为把仙方与世传。只向人间称百岁，谁知洞里过千年。青牛到日迎方朔，丹灶开时共稚川。更说桃源更深处，异花长占四时天。”

　　崔元略云：“莫将凡圣比云泥，椿菌之年本不齐。度世无劳大稻米，升天只用半刀圭。人间嗟对黄昏槿，海上闲听碧落鸡。旌节行中令引道，便从尘外蹈丹梯。”

　　柳公绰云：“桃源千里远，花洞四时春。中有含真客，长为不死人。松高枝叶荗，鹤老羽毛新。莫遣同篱槿，朝荣暮化尘。”

　　白居易云：“仙翁已得道，混迹寻岩泉。肌肤冰雪净，衣服云霞鲜。绀发丝并致，龆容花共妍。方瞳点玄漆，高步凌非烟。几见桑田变，莫知龟鹤年。所憩九霄外，所游五岳巅。轩昊旧为侣，松乔难比肩。每嗟人世人，役役如狂颠。孰能脱羁鞅，尽遭利名牵。貌随岁华换，神逐光阴迁。唯余负忧谴，憔悴湓江壖。衰鬓忽霜白，愁肠如火煎。羁旅坐多感，徘徊私自怜。晴眺五老峰，玉洞多神仙。何当悯湮厄，授道安虚孱。我师惠然来，论道穷重玄。浩荡八溟阔，志泰心超然。形骸得无束，得丧亦都捐。岂识椿菌异，那知鹏鷃悬。丹华既相付，促景定当延。玄功曷可报，感极唯勤拳。霓旌不可驻，又归武夷川。语罢倏然别，孤鹤升遥天。赋诗叙明德，永续步虚编。”

　　李绅云：“忆昔我祖神仙主，玄元皇帝周柱史。曾师轩黄友尧汤，混迹和光佐周武。周之天子无仙气，成武康昭都瞥尔。穆王粗识神仙事，八极轮蹄方逞志。鹤发韬真世不知，日月星辰几回死。金鼎作丹丹化碧，三万六千神入宅。仙兄受术几千年，已是当时驾鸿客。海光悠容天路远，春风玉女开宫苑。紫笔亲教书姓名，玉皇诏刻青金简。桂窗一别三千春，秦妃镜里蛾眉新。忽控香虬天上去，海隅劫石霄花尘。一从仙驾辞中土，顽日昏风老无主。九州争夺无时休，八骏垂头避豺虎。我亦玄元千世孙，眼穿望断苍烟根。花麟白凤竟冥寞，飞春走月劳神昏。百年命促奔马疾，愁肠盘结心摧崪。今朝稽首拜仙兄，愿赠丹砂化秋骨。”

　　刘禹锡：“唐长庆元祀壬寅秋九月，止鄂州官舍。时风劲秋寒，掩关无事。月晦前三日，有异客毛仙翁至，禹锡摄袵见之，晬容秀目，精貌辉然，初莫之测。坐久，语及裴相国晋公、韩祭酒文公，皆为方外之交，尝有述序，今因请焉。斋心拭目，尽得披讽，知仙翁之道，非人间人也。拜请延留，奉以师礼，欣然见许，止余所止凡七昼夜。师之异者，故不可穷。其大榷裴、韩二公具述矣，不能复书。其察人吉凶、贵贱、寿夭，或假寐自生死，虽百年之变，穷通修短，皆俊发利词，指陈毫釐无疑忌，语坚意真，闻之者失色。则果然符契于意，其神授乎，其智知乎？至于金火飞伏之道，炼魂御气之诀，吾又莫得而穷之矣。嗟乎！禹锡之生蹇厄，以至羁沉，遇师之目，谓其有人爵之望，可至人臣，则鄙诚岂敢企望。但师之道多隐晦，人不能尽知，况仁义恻悯，时又甚焉，真乎出世者也。今将适桃花溪，访秦人，追羽客，临风再拜，谨志大略，以备他日之约。其年九月二十九日，门人刘禹锡述。”

　　禹锡时赴和州，于武昌县喜再遇十八兄仙翁，因成绝句：“武昌山下蜀江东，重向仙舟见葛洪。又得案前亲礼拜，大罗仙诀玉函封。”

　　张仲方云：“毛仙翁，毛仙翁，容貌常如二八童。几岁头梳云鬓绿，无时面带桃花红。眼前人世阅沧海，肘后药成辞月宫。方口绣眉编贝齿，瞭然炅炅双瞳子。芝椿禀气本坚强，龟鹤计年应不死。四海五山长独游，矜贫傲富欺王侯。灵通指下砖甓化，瑞气炉中金玉流。定是烟霞列仙侣，暂来尘俗救危苦。紫霞妖女琼华飞，秘法处心传付与。阴功足，阴功成，羽驾何年归上清。待我休官了婚嫁，桃源洞里觅仙兄。”

　　杜光庭云：“毛仙翁者，名于，字鸿渐。得久视之道，不知其甲子，常如三十许人。其龆容稚姿，雪肌玄发，若处子焉。周游湖岭间，常以丹石攻疾，阴功救物，受其赐者，不可胜纪。大中戊寅岁，进士张为薄游长沙，落魄数载，以诗酒自得，不汲汲于随计。一旦值女奴于岳麓山下，若豪家之青衣焉，奔而归之，张遽感焉。岁余，寖成羸疾，尪瘠骨立，待时而已。毛翁自海陵来，泊于逆旅，即张所止也。请谒之者，逡巡盈门，皆曰尊师十年二十年一届于市，人仰其惠，犹夏日之阴，冬日之阳也，蒙其泽者多矣。顾见张，愍之曰：‘子妖气邪光，浃遍肌骨，苟不相值，殒于旦夕也，吾有鲍南海丸。’以一粒授为，于香炉焚之，郁烈之气，闻数百步，张之魅妾，长号一声，蹶然而毙，因共视之，即木偶人也。心下至足，肌肉如人，心上至顶，犹木偶之状。众共异之，弃于江中。师曰：‘此魅逝矣，子之性命可全，形骸可保也。’又以丹砂三粒，其状如黍米，命张吞之。旬月之间，肌丰力倍，惫疾都瘳。师忽告去，不言所之，张遂为诗别焉。其略云：‘羸形感神药，削骨生丰肌。兰炷飘灵烟，妖怪立诛夷。重睹日月光，何报父母慈。黄河浊滚滚，别泪流澌澌。黄河清有时，别泪无收期。’自是别去，莫知所适，江湘间至今以为口实。张进士亦南入台山，访道而去。今睹朝彦赠仙翁文集，果符长沙之事。裴晋公度、牛公僧孺、令狐公楚、李公程、李公宗闵、李公绅、杨公嗣复、杨公于陵、王公起、元公微之，当代之贤相也。白公居易、崔公郾、郑都尉澣、李公益、张公仲方、沈公传师、崔公元略、刘公禹锡、柳公公绰、韩公愈、李公翱，当代之名士也。望蔼寰区，名动海岛，或师以奉之，或兄以事之，皆以师为上清品人也。或美其登仙出世，或纪其孺质婴姿，或异其藏往知来，或叙其液金水玉，霞绮交烂，组绣相宣，盖玄史之盛事也。自元和洎太中戊子，五十余年，容色不改，信非常人矣。奇章公独以上升为疑者，乃拘教守常，未达神仙之深旨矣。夫仙之上者，骨肉升飞，与天无极。又九天之上，无何之乡，为极阳之都，神仙之府也。世之得道者，炼阴而全阳，阴滓都尽，阳华独存，故能上宾于天，与道冥合。则黄帝驾龙而腾跃，子乔控鹤而飞翔，赤松乘雨而飘飘，列寇驭风而上下，史简昭著，又何疑焉。所云胡国胡法将终之事，是设幻化之诬词，谤神仙之轻举者，有是焉耳。尝试论之，真一既判，元精肇分，清气为人，谓之三才。皆禀于妙无，成于妙有。人之生也，参天而两地，与气为一。天地所以长存者，无为也，人所以生化者，有为也。情以动之，智以役之，是非以感之，喜怒以战之，取舍以弊之，驰骛以劳之，气耗于内，神疲于外，气竭而形衰，形凋而神游，以至于死矣。故曰委和而生，委顺而死，率以为常也。修道之士，黜嗜欲，隳聪明，凝然无心，沈然无味，收视反听，万虑都冥。然后虚室生白，吻合自然，观化之初，穷物之始，浩然动息，与道为一矣。与道为一，则恣心所之，从心所欲，是非不能乱，势利不能诱，寒暑不能变，生死不能干，指顾乎八极之外，逍遥乎六虚之表，无所不察，无所不知。目能洞视，耳能洞听，亦能视听不由乎耳目。何者？神鉴于未然，智通于无极也。如此则世人之休咎、寿夭、富贵、贫贱，皎然在目，岂俟乎阴阳之数，蓍龟之兆，而后知之乎！毛仙翁则其人也。众君子歌诗志之，序述赞之，曷足尽仙翁之道暨仙翁之美哉！因以神仙之事，迹纪仙翁之功，因书于卷末云。通正元年丙子三月七日辛酉，杜光庭序。”  
　 
