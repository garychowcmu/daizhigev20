处囊诀 宋 僧保暹撰
    夫诗之用，放则月满烟江，收则云空岳渎。情忘道合，父子相存。明昧已分，君臣在位。动感鬼神，天机不测，是诗人之大用也。
夫诗之用也，生凡育圣，该古括今，恢廓含容，卷舒有据，有诗之妙用也。
    诗有五用：一曰其静莫若定；二曰其动莫若情；三曰其情莫若逸；四曰其音莫若合；五曰其形莫若象。诗有七病：一曰骈经之病；二曰钩锁之病；三曰轻浮之病；四曰剪辞之病；五曰狂辞之病；六曰逸辞之病；七曰背题离目之病。凡此七病，作诗之人，切忌之矣。
    诗有四合题格：一曰放意远；二曰得句新；三曰语常用事密；四曰莫与古人用事同。
    诗有眼。贾生《逢僧诗》：“天上中秋月，人间半世灯。”“灯”字乃是眼也。又诗：“鸟宿池边树，僧敲月下门。”“敲”字乃是眼也。又诗：“过桥分野色，移石动云根。”“分”字乃是眼也。杜甫诗：“江动月移石，溪虚云傍花。”“移”字乃是眼也。
