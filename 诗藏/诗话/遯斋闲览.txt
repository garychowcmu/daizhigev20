遯斋闲览（诗话选录） 宋 陈正敏


　陈正敏(生卒年不详)，自号遁翁，延平(今属福建)人。著有《遁斋闲览》、《剑溪野语》。 
　　《遁斋闲览》十四卷，原书久佚。《说郛》(涵芬楼本)卷三十二有节编本，四十四条，作范正敏撰。《诗话总龟》等曾摘引其文，计《诗话总龟》前后集四条、《苕溪渔隐丛话》前后集三十二条、《草堂诗话》一条、《竹庄诗话》一条、《诗人玉屑》八条、《诗林广记》九条、《宋诗纪事》四条、《能改斋漫录》四条，连同《说郛》所录，共一百零七条，去其重见者，共七十三条。 
　　《遁斋闲览》，《郡斋读书志》著录于子类小说类，《直斋书录解题》在《剑溪野语》条下注称陈“别有《遁斋闲览》十四卷，未见”；《宋史艺文志》著录于子类小说家类。据《郡斋读书志》，是书当成于崇观(1102-1110)间。 
　　书中所记多作者平昔见闻，分名贤、野逸、诗谈、证误、杂评、人事、谐噱、汛志、风土、动植十门。 
　　《遁斋闲览》以意趣论诗，谓作诗不仅当以意为主，“随意造语”，更须援意入景，涉景成趣。如苏轼《和秦太虚梅花》“竹外一枝斜更好”句，即“颇得梅之幽独闲静之趣”；唐人咏西山寺诗，亦“尽得西山之景趣”，王安石金山寺诗写景，则“尤为中的”。意景相融，方得梅花、山水之趣。审美主体之“意”，与审美对象之“趣”，互为表里，融为一体，遂成诗之“意趣”。“意趣”，为传统诗论中重要审美范畴之一，偏重于诗人审美意识之表现，而于宋代日趋深刻。盖宋诗多去廊庙而入于山林，弃功名而耽于吟咏情性。故是书褒扬陶渊明“趣向不群”，为晋宋间一人；而于不能“须臾忘情于轩冕”，又以“归隐”自饰之作，颇有微词。《遁斋闲览》囿于所见，评诗间有失当，如陶渊明“二分梁父一分骚”之愤世疾俗，苏轼躬耕东坡时所赋《和秦太虚梅花》中“万里春随逐客来，十年花送佳人老”之旷达自适，均为其所忽略。 
　　是书论杜甫“黛色参天二千尺”，韩愈“竹影金锁碎”，皆切中肯綮。又谓作诗不应“失事实”，杜牧华清宫诗、苏轼荔枝诗，或违背史实，或不谙常识，即使词意皆美，脍炙人口，“亦诗之病也”。而附合王安石诋排李白之论，则甚乏识见。 
　　哈哈儿据《说郛》、《苕溪渔隐丛话》、《诗林》等录校制作，重复者选其一，非诗话条目略。 
　 
　　杜牧《华清宫》诗云：“长安回望绣成堆，山顶千门次第开。一骑红尘妃子笑，无人知是荔枝来。”尤脍炙人口。据《唐纪》，明皇常以十月幸骊山，至春即还宫，是未尝六月在骊山也。然荔枝盛暑方熟。词意虽是而失事实。(《说郛》卷三十二，下同) 
　　杜甫《赠高适》诗云：“脱身簿尉中，始与捶楚辞。”韩愈《赠张功曹》诗云：“判司卑官不堪说，未免捶楚尘埃间。”杜牧《寄小侄阿宜》诗云：“参军与簿尉，尘土惊羌勷。一语不中治，鞭捶身满疮。”以此明唐之参军簿尉，有过即受笞杖之刑，今之吏胥也。 
　　蒲阳通应子鱼，名著天下，盖其地有通应侯庙，庙前有港，港中鱼最佳。今人必求其大可容印者，谓之通印子鱼。故荆公有诗云：”“鱼俎上通三印。”此传闻之论讹者。 
　　《文选》有江文通《拟古诗》三十首，如拟休上人《闺情》云：“日暮碧云合，佳人殊未来。”今人遂用为休上人诗古事。又拟陶渊明《田园》诗云：“种禾在东皋，苗生满阡陌。”今此诗亦收在陶渊明集中，皆误也。 
　　或问王荆公云：“编四家诗以杜甫为第一，李白为第四，岂白之才格词致不逮甫耶？”公曰：“白之歌诗，豪放飘逸，人固莫及。然其格止于此而已，不知变也。至于甫则悲欢穷泰，发敛抑扬，疾徐纵横，无施不可。其诗有平淡简易者，有绵丽精确者，有严重威武若三军之帅者，有奋迅驰骤若泛驾之马者，有寂寞闲静若山谷隐士者，有风流蕴藉若贵介公子者。盖其诗绪密而思深，观者苟不能臻其阃奥，未易识其妙处，夫岂浅近者所能窥哉。此甫之所以光掩前人而后来无继也。元稹以语兼人人所独专，斯言信矣。”或者又曰：“唐人之呼，何以李加杜先而语之李杜？岂当时之论有所未当欤？”公笑曰：“名姓先后之呼，岂足以优劣人哉。盖汉之时有李固、杜乔者，世号李杜。又有李膺、杜密，亦语之李杜。当时甫、白，复以能诗齐名，因亦谓之李杜，取其称呼之便耳。退之诗有曰‘李杜文章在’，又曰‘昔年尝读李白杜甫诗’，则李在杜先。若曰‘远追甫白感至诚’，又曰‘少陵无人谪仙死’，则李居杜后。如此则孰为优劣？如今人呼其姓则谓之班马，呼其名则谓之迁固。先而白居易与元稹同时唱和，人号元白。后与刘禹锡唱和，则语之曰刘白。居易之才，岂真下二子哉？若曰王杨卢骆，杨炯固尝自言：‘余愧在卢前，耻居王后。’益知称呼前后，不足以优劣人也。晋王导尝戏诸葛恢云：‘人言王葛，不言葛王，何邪？’恢答曰：‘譬言驴马，岂驴能胜马耶？’君若泥称呼为优劣，将复有以此戏君者矣。”或者又曰：“评诗者谓甫期白太过，反为白所诮。”公曰：“不然。甫赠白诗云‘清新庾开府，俊逸鲍参军。’但比之庾信、鲍照而已。又曰：‘李侯有佳句，往往似阴铿。’铿之诗又在庾、鲍下矣。饭颗之嘲，虽一时戏剧之谈，然二人者名既相逼，亦不能无相忌也。” 
　　魏达可朝奉喜为谑谈，尝云：李廷彦献《百咏诗》于一上官，其间有句云：“舍弟江南没，家兄塞北亡。”上官衋然伤之，曰：“不意君家凶祸重并如是！”廷彦遽起自解曰：“实无此事，但图属对亲切耳。” 
　　又云：许义方妻刘，以端洁自许。义方尝出，经年始归，语其妻曰：“独处无聊，得无时与邻里往还乎？”刘曰：“自君之出，唯闭户自守，足未尝履阈。”义方咨嗟不已。又问何以自娱，答曰：“唯时作小诗以适情耳。”义方欣然，命取诗观之。开卷第一篇题云《月夜招邻僧闲话》。 
　　六一居士推重陶渊明《归去来》，以为江左高文，当世莫及。涪翁云：“颜、谢之诗，可谓不遗炉锤之功矣；然渊明之墙数仞，而不能窥也。”东坡晚年，尤喜渊明诗，在儋耳遂尽和其诗。荆公在金陵，作诗多用渊明诗中事，至有四韵诗全使渊明诗者。又尝言其诗有奇绝不可及之语，如“结庐在人境，而无车马喧，问君何能尔，心远地自偏”，由诗人以来，无此句也。然则渊明趣向不群，词彩精拔，晋、宋之间，一人而已。(《苕溪渔隐丛话》前集卷三) 
　　世谓太守为五马，人罕知其故事。或言《诗》云：‘孑孑干旟，在浚之都，素丝组之，良马五之。’郑注谓：‘《周礼》：州长建旟。’汉太守比州长，故云。后见庞几先云：‘古乘驷马车，至汉时，太守出则增一马，事见《汉官仪》也。’(同上卷六) 
　　沈内翰讥“黛色参天二千尺”之句，以谓四十围配二千尺为大细长。不知子美之意但言其色而已，犹言其翠色苍然，仰视高远，有至于二千尺而几于参天也。若如此求疵，则二千尺固未足以参天，而诗人谓“峻极于天”者，更为妄语。又破退之《城南联句》“竹影金锁碎”，云金锁碎者乃日光，题中无日字，不当言竹影。凡物因日而有影，苟无日，影从何生，言竹影即日光在其中矣。如荆公《金山寺诗》云：“江月入松金破碎”，亦须藉松影，方见月光之破碎，却怪题中无影字可乎？善论诗者，正不应尔。(同上卷八) 
　　狄遵度幼而聪慧，弱冠，为文词气豪迈，有韩、柳之风，其为歌诗，每以子美为法。既而友人有往湘中者，乃为文，使之耒阳吊子美之坟。数日，忽梦子美与之反复讽诵其平生所为诗十余篇，皆世所未闻者。及觉，仿佛可记才十余字，遂自缀足成章云：‘佳城郁郁颓寒烟，孤雏乳兽号荒阡。夜卧北斗寒挂枕，木前霜拱雁远天。浮云西去半落日，行客东逝随长川。乾坤未死吾尚在，肯与蟪蛄论大年。’岁余，遵度卒，时十六矣。余从遵度族人闻此事为最详，因附于此。东坡亦尝记此事，但差略耳。(同上卷九) 
　　《笔谈》谓《香奁集》乃和凝所为，后人嫁其名于韩偓，误矣。唐吴融诗集中有《和韩致尧侍郎无题》二首，与《香奁集》中《无题》韵正同，偓《叙》中亦具载其事。又尝见偓亲书诗一卷，其《袅娜》、《多情》、《春尽》等诗，多在卷中。偓词致婉丽，非凝言。余有《香奁集》，不行于世。凝好为小词，洎作相，专令人收拾焚毁。然凝之《香奁集》，乃浮艳小词，所谓不行于世，欲自掩耳，安得便以今《香奁集》为凝作也。(同上卷二十三) 
　　凡咏梅多咏白，而荆公诗独云：“须捻黄金危欲堕，蒂团红蜡巧能妆。”不惟造语巧丽，可谓能道人不到处矣。又东坡《咏梅》一句云：“竹外一枝斜更好。”语虽平易，然颇得梅之幽独闲静之趣。凡诗之咏物，虽平淡巧丽不同，要能以随意造语为工。公后复有诗云：“遥知不是雪，为有暗香来。”盖取苏子卿诗“只言花似雪，不悟有香来”之意。公在金陵，又有《和徐仲文颦字韵咏梅诗》二首，东坡在岭南，有《暾字韵梅诗》三首，皆韵险而语工，非大手笔不能到也。(同上卷二十七) 
　　林逋诗：‘草泥行郭索，云木叫钩辀。’钩辀格磔，谓鹧鸪声也。《诗话》、《笔谈》，皆美其善对。然鹧鸪未尝栖木而鸣，惟低飞草中。孙莘老知福州，有《荔枝十绝句》云：‘儿童窃食不知禁，格磔山禽满院飞。’盖《谱》言荔支未经人摘，百禽不敢近，或已经摘，飞鸟蜂蚁，竞来食之。或谓鹧鸪既不登木，又非庭院之禽，性又不嗜荔支，夏月即非鹧鸪之时，语意虽工，亦诗之病也。”(同上) 
　　罗可尝作《百韵雪诗》，其间有‘斜侵潘岳鬓，横上马良眉’，诚佳句也。(同上卷二十九) 
　　李太白诗‘清风明月不用一钱买’，欧阳文忠《题子美沧浪亭诗》乃云：‘清风明月本无价，可惜只卖四万钱。’二人者致词虽异，然皆善谈风月者也。(同上卷三十二) 
　　或传一诗谜云：‘佳人佯醉索人扶，露出胸前白雪肤，走入绣帏寻不见，任他风雨满江湖。’乃贾岛、李白、罗隐、潘阆四诗人名也，云是荆公所作。(同上卷三十三) 
　　荆公棋品殊下，每与人对局，未尝致思，随手疾应，觉其势将败，便敛之，谓人曰：‘本图适性忘虑，反苦思劳神，不如且已。’与叶致远敌手，尝《赠致远诗》云：‘垂成忽破坏，中断俄连接。’是知公棋不甚高。又云：‘讳输宁断头，悔误仍搏颊。’是又未能忘情于一时之得丧也。(同上) 
　　唐人诗：“浓绿万枝红一点，动人春色不须多。”不记作者名氏。邓元孚曾见介甫亲书此两句于所持扇上，或以为介甫自作，非也。(同上卷三十四) 
　　唐人题西山寺云：“终古碍新月，半江无夕阳。”人谓冠绝古今，以其尽得西山之景趣也。金山寺留题者亦多，而绝少佳句。惟“寺影中流见，钟声两岸闻”，又“天多剩得月，地少不生尘”，最为人传诵。要亦未为至工，若用之于落星寺，有何不可乎？熙宁中，荆公有句云：“天末海门横北固，烟中沙岸似西兴”，尤为中的。(同上) 
　　俗语有之曰：“槐花黄，举子忙。”谓槐之方花，乃进士赴举之时。而唐诗人翁承赞有诗云：“雨中妆点望中黄，勾引蝉声送夕阳，忆得当年随计吏，马蹄终日为君忙。”乃知俗语亦有所自也。”(同上卷三十五) 
　　荆公集句诗，虽累数十韵，皆顷刻而就，词意相属，如出诸己，他人极力效之，终不及也。如《老人行》云：“翻手为云覆手雨，当面输心背面笑。”前句老杜《贫交行》，后句老杜《莫相疑行》，合两句为一联，而对偶亲切如此。又《送吴显道》云：“欲往城南望城北，此心炯炯君应识。”《胡笳十八拍》云：“欲往城南望城北，三步回头五步坐。”此皆集老杜句也。按杜诗《哀江头》云：“黄昏胡骑尘满城，欲往城南忘南北。”荆公两用，皆以“忘南北”为“望城北”，始疑杜诗误，其后数善本皆作“忘南北”，或云：“荆公故易此两字，以合己一篇之意。”然荆公平生集句诗，未尝改古人字，观者更宜详考。(同上) 
　　荆公《百家诗选序》云：‘予与宋次道同为三司判官，次道出其家所藏唐百家诗，请予择其善者。废日力于此，良可悔也。虽然，欲观唐人诗，观此足矣。’今世所传《百家诗选》印本，已不载此序矣。然唐之诗人，有如宋之问、白居易、元稹、刘禹锡、李益、韦应物、韩翃、王维、杜牧、孟郊之流，皆无一篇入选者。或谓公但据当时所见之集诠择，盖有未尽见者，故不得而遍录。其实不然。公选此诗，自有微旨，但恨观者不能详究耳。公后复以杜、欧、韩、李别有《四家诗选》，则其意可见。(同上卷三十六) 
　　功甫曾《题人山居》一联云：‘谢家庄上无多景，只有黄鹂三两声。’荆公命工绘为图，自题其上云：‘此是功甫《题山居诗》处。’即遣人以金酒钟并图遗之。(同上卷三十七) 
　　张子野郎中，以乐章擅名一时。宋子京尚书奇其才，先往见之，遣将命者，谓曰：‘尚书欲见云破月来花弄影郎中乎？’子野屏后呼曰：‘得非红杏枝头春意闹尚书邪？’遂出，置酒尽欢。盖二人所举，皆其警策也。(同上) 
　　诗人类以弃官归隐为高，而谓轩冕荣贵为外物，然鲜有能践其言者。故灵彻答韦丹云：‘相逢尽道休官去，林下何曾见一人。’盖讥之也。赵嘏云：‘早晚粗酬身事了，水边归去一闲人。’若身事了，则仕进之心益炽，愈无归期矣。王易简云：‘青山得去且归去，官职有来还自来。’是岂能须臾忘情于轩冕邪？张乖崖在蜀，有一幕职官，不为乖崖所礼，遂献诗云：‘秋光都似宦情薄，山色不如归兴浓。’公谢而留之。彼盖有激而云，岂诚心哉？《笔谈》言有武人忽作诗云：‘人生本无累，何必买山钱。’遂弃官归。此最勇决。予尝于驿壁见人题两句云：‘谋生待足何时足，未老得闲方是闲。’予深味其言，服其精当，而愧未能行也。此与夫所谓‘一日看除目，三年损道心’者异矣。(同上卷三十九) 
　　苏子瞻尝自言平生有三不如人，谓着棋、饮酒、唱曲也。然三者亦何用如人。子瞻之词虽工，而多不入腔，正以不能唱曲耳。(同上卷四十二) 
　　茶古不著所出，《本草》云：‘出益州。’唐以蒙山、顾渚、蕲门者为上品，尚杂以苏椒之类，故李泌诗云：‘旋沫翻成碧玉池，添苏散出琉璃眼。’遂以碧色为贵。止曰煎茶，不知点试之妙，大率皆草茶也。陆羽《茶经》，统言福、建、泉、韶等十州所出者，其味极佳而已。今建安为天下第一。(同上卷四十六) 
　　西头供奉官钱昭度，尝作《咏方池诗》云：‘东道主人心匠巧，凿开方石贮涟漪，夜深却被寒星照，恰似仙翁一局棋。’有轻薄子见而笑曰：‘此所谓一局黑全输也。’盖唐寥凝有《咏白鸥诗》云：‘满汀鸥不散，一局黑全输’之句。”(同上卷五十五) 
　　东坡尝饮一豪士家，出侍姬十余人，皆有姿伎，其间有一善舞者名媚儿，容质虽丽，而躯干甚伟，豪士特所宠爱，命乞诗于公，公戏为四句云：‘舞袖蹁跹，影摇千尺龙蛇动；歌喉宛转，声撼半天风雨寒。’妓頳然不悦而去。”(同上卷六十) 
　　东坡在丰城，有老人生子，为具召东坡，且求一诗。东坡问：‘翁年寿几何？’曰：‘七十。’‘翁之妻几何？’曰：‘三十。’东坡即席戏作八句，其警联云：‘圣善方当而立岁，乃翁已及古稀年。’(同上) 
　　涪翁云：‘颜谢之诗，可谓不遗炉锤之功矣；然渊明之墙数仞，而不得窥也。’(同上后集卷一) 
　　《荔枝谱》称：‘汉初，南越王尉佗以备方物。和帝时，交趾七郡贡生荔枝。天宝中，涪州岁驿致之。’未尝言及闽中者。今广南夔梓所出，仅比闽中之下品。是真荔枝，自唐其名未著。今莆阳为天下第一。然闽中佳者，六月方熟。其四月熟者，谓之火山荔枝。东坡有《四月十三日食荔枝诗》：‘海中仙人绛罗襦，红绡中单白玉肤。’予诵之，未尝不爱其体物之工。然其后云：‘似开江珧砍玉柱，更洗河豚烹腹腴。’予意东坡未尝到闽中，亦不识真荔枝。其曰‘四月十三日’，是特广南火山者耳，故其比类，仅与魏文帝、庾信等同科。《荔枝谱》又云：‘火山，本出广南，四月熟，味甘酸，而肉薄，闽中近亦有之，山在梧州。’按《寰宇记》云：‘《岭表录》：梧州府对岸西火山，山形高下大小，如桂林独秀山。山下水澄，潭深无底。其火，每三更夜见于山顶，一更初见火起，匝其顶，如野烧，甚者广十丈余，食顷而息。或言其下水中有宝珠，光照于上，上有荔枝，四月先熟，以其地热，故为火山也。沈佺期诗：身经火山热，颜入瘴乡低。即此山也。’予按《宋之问集》，有《早发韶州》一联云：‘身经火山热，颜入瘴江消。’恐非佺期诗，盖《寰宇记》之误。(同上卷七) 
　　东坡在丰城，有老人生子求诗。东坡问：翁年几何？曰：七十。翁之妻，年几何？曰：三十。戏作八句，警联云：圣善方当而立岁，乃翁已及古稀年。今《艺苑》以为有人年七十余，置侍婢，仍窜易其诗。(同上) 
　　荆公在金陵，有《和徐仲文颦字韵咏梅诗》二首，东坡在岭南，有《暾字韵咏梅诗》三首，皆韵险而语工，非大手笔不能到也。(同上卷二十一) 
　　苏易简作《文房四谱》，以砚为首务，谓纸笔墨皆可随时搜索，其可与终身俱者，惟砚而已。(同上卷二十九) 
　　唐末墨工李超与其子廷珪，自易水渡江，迁居歙州，本姓奚，江南赐姓李氏，廷珪始名庭邽，其后改之，故世有奚庭珪墨，又有李廷珪墨。或有作李廷邽字者，伪也，墨亦不精。庭珪之弟庭宽，庭宽之子承晏，承晏之子文用，文用之长子尔明、次子尔光，尔光之子丕基，皆能世其业，然皆不及庭珪。祥符中，治昭应宫，用庭珪墨为染饰，今人间所有，皆其时余物耳。有贵族尝误遗一丸于池中，疑为水所坏，因不复取，既逾月，临池饮，又坠一金器，乃令善水者取之，并得其墨，光色不变，表里如新，其人益宝藏之。然墨喜精坚，多珍宝之，愈久而愈妙也。(同上) 
　　韩致尧诗，词致婉丽，如此绝者是也。《寒食夜》：“策策轻寒剪剪风，杏花飘雪小桃红。夜深斜塔秋千索，楼阁朦胧细雨中。”“清江碧草两悠悠，各自风流下种愁。正是落花寒食雨，夜深无伴倚空楼。”(《诗林广记》前九) 

