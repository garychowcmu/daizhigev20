《江西诗派小序》[宋] 刘克庄 撰　　　　　　　　 

　
　　山谷

　　国初诗人，如潘阆、魏野，规规晚唐格调，寸步不敢走作。杨、刘则又专为昆体，故优人有寻扯义山之诮。苏、梅二子，稍变以平淡豪俊，而和之者尚寡。至六一、坡公，巍然为大家数，学者宗焉。然二公亦各极其天才笔力之所至而已，非必锻炼勤苦而成也。豫章稍后出，会萃百家句律之长，究极历代体制之变，搜猎奇书，穿穴异闻，作为古律，自成一家，虽只字半句不轻出，遂为本朝诗家宗袓，在禅学中比得达磨，不易之论也。其《内集》诗尤善，信乎其自编者。顷见赵履常极宗师之，近时诗人惟赵得豫章之意，有绝似之者。 

　　后山

　　后山树立甚高，其议论不以一字假借人，然自言其诗师豫章公。或曰：「黄、陈齐名，何师之有？」余曰：「射较一镞，弈角一着，惟诗亦然。后山地位去豫章不远，故能师之。若同时秦、晁诸人，则不能为此言矣。此惟深于诗者知之。文师南丰，诗师豫章，二师皆极天下之本色，故后山诗文高妙一世。然〈题太白画像〉云：『江西胜士与长吟，后来不忧身陆沉。』胜士谓饶德操也。按德操此诗去手污吾足之作，大争地位，太白非德操，遂陆沉耶？似非笃论。」 

　　韩子苍

　　子苍蜀人。学出苏氏，与豫章不相接。吕公强之入派，子苍殊不乐。其诗有磨淬翦截之功，终身改窜不已，有已写寄人数年，而追取更易一两字者，故所作少而善。 

　　徐师川

　　豫章之甥，然自为一家，不似渭阳，高自标树，藐视一世。同时诸人，多推下之，然集中不能皆善。旧传豫章见师川〈双庙〉诗，勉诸洪进步，今〈双庙〉诗不存，则其诗零落亦多矣。师川在靖康中，朝列有改名避伪楚讳者，师川名婢曰昌奴，朝士至则呼之，以名节自任，故其诗云：「直道庶几师柳下，不应四海独诗名。」可谓实录。诸人所以推下之者，盖不独以其诗也。 

　　潘邠老

　　东坡、文潜先后谪黄州，皆与邠老游，其诗自云师老杜，然有空意无实力。余旧读之，病其深芜。后见夏均父读邠老诗，亦有深芜之评。 

　　三洪

　　三洪与徐师川，皆豫章之甥。龟父警句，往往前人所未道，然早卒，惜不多见。驹父诗尤工，初与龟父游梅仙观，龟父有诗，卒章云：「愿为龙鳞婴，勿学蝉骨蜕。」是以直节期乃弟矣。驹父后居上坡，晚节不终，不特有愧于舅氏，亦有愧于长君也。玉父南渡后，为少蓬，闻师川召，有〈怀驹父〉诗云：「欣逢白鹤归华表，更想黄龙出羽渊。」然师川卒不能返驹父于鲸波之外，玉父爱兄之道至矣，余读而悲之。 

　　夏均父

　　均父集中，如拟陶、韦五言，亹亹逼真，律诗用事琢句，超出绳墨，言近旨远，可以讽味，盖用功于诗，而非所谓无意于文之文也。然竦之诸孙，故其诗云：「堂堂文庄公，事业何峥嵘。」孟子曰：「孝子慈孙，百世不能改。」均父欲改之乎？其志亦可悲已。 

　　二谢

　　吕紫微评无逸诗似康乐，幼盘诗似玄晖。按康乐一字百炼乃出冶，玄晖尤丽密。无逸轻快有余而欠工致，幼盘差苦思，其合玄晖者亦少。然弟兄在政、宣间，科举之外，有歧路可进身，韩子苍诸人，或自鬻其技至贵显，二谢乃老死布衣，其高节亦不可及。 

　　二林

　　二林诗极少，曾端伯作〈高隐小传〉，云有诗文百二十卷，今所存十无一二。兄弟皆隐君子，不但以诗重。 

　　晁叔用

　　喻汝砺作〈具茨集序〉云：「予曩游都城，与晁用道为同门生。后三十六年，识公武于涪陵，不知为用道子也。一日来谒，曰：『先公平生论着，自丙午之乱，存者特歌诗二百许篇，敢丐先生一言以发之。』又出其家谱牒，乃知其先君名冲之，字叔用，世所谓具茨先生者也。予耸然曰：『是吾用道耶！第今字叔用为小异耳。』方绍圣初，天下伟异豪爽绝特之士，离谗放逐，晁氏群从，多在党中，叔用于是飘然遗形，逝而去之，宅幽阜荫茂林于具茨之下，世之网罗，不得而婴也。暨朝廷诸公谋欲起之，乃复任心独往，高挹而不顾，世之荣利，不得而羁也。至于疾革，乃取平生所著书，聚而焚之，曰：『是不足以成吾名。』世之言语文章，不得而污也。然则吾叔用所以传于后世者，果于诗乎？顾其胸中必有含章内奥，而深于道者矣。宋兴，至咸平、景德中，儒学文章之盛，不归之平棘宋氏，则属之清丰晁氏。二氏者，天下甲门也。文元公事章圣皇帝二十年，当是时，甄明旧仪，绪正礼乐，一时诏令，皆出其手，于是朝廷典章法度之事，非六籍之英，则三代之器也。迨其子文庄公继践西省，时文元公方请老家居也。宋宣献谓世掌书命者，惟唐新昌杨氏及见其子，而晁氏继之。叔用以文庄为曾大父，以文元公为高袓，家藏至二万卷，故其子孙焠掌励志，错综而藻缋之，皆以文学显名。予尝从叔用商近朝人物，嘉言善行，朝章国典，礼文损益，靡不贯洽，以诗鸣者，岂叔用之志也哉！虽然，叔用既已油然栖志于林涧旷远之中，遇事写物，形于兴属，渊雅疏亮，未尝为凄怨危愤激烈愁苦之音，其于晦明消长用舍得失之际，未尝不安而乐之也。呜呼，所谓含章内奥而深于道者非耶！秦、汉以来，士有抱奇怀能，留落不遇，往往燥心污笔，有怨诽愤悷沉抑之思，气候急刻，不能闲退，古之词人皆是也。太史公作〈贾谊传〉，盖以屈原配之，又裁录其二赋焉。至谊论三代之陶世振俗，固结天下之具，与夫秦之所以暴兴棘亡，斩艾天下之术，则迁有所不录。岂谓谊一不平于其中，遂哀怨壹郁，泣涕以死，借使文帝尽用其言，谊亦安能有所建立于天下乎？惟深于道者，遁于世而不怨，发于词而不怒，君子是以知其必能有为于世者也。吾于叔用岂直以诗人命之哉！」此序笔力浩大，与叔用之诗相称。余读叔用诗，见其意度宏阔，气力宽余，一洗诗人穷饿酸辛之态。其律诗云：「不拟伊优陪殿下，相随于蒍过楼前。」乱离后追书承平事，未有悲哀警策于此句者。晁氏家世贵显，而叔用不宜于此时陪伊优之列，而甘随于蒍之后，可谓贤矣。它作皆激烈慷概，南渡后放翁可以继之。 

　　汪信民

　　吕荥阳居符离，信民为教官，从荥阳学，故紫微公尤推尊信民。其诗云：「富贵空中华，文章木上瘿。要知真实地，惟有华严境。」盖吕氏家世本喜谈禅，而紫微与信民皆尚禅学。 

　　李商老

　　公择尚书家子弟也，东坡、山谷、文潜诸公皆与往还，颇博览强记，然诗体拘狭少变化。 

　　三僧

　　三僧中，如璧诗轻快似谢无逸，亦欠工；祖可□读书，诗料多无蔬笋气，僧中一角麟也；善权与可相上下。 

　　高子勉

　　亲见山谷，经指授。记览多，如〈麦城〉诗押险韵，略无窘态。集中健语层出，紫微公乃以殿诸人何也？可升。 

　　江子之

　　子我弟也。子我诗多而工，舍兄而取弟，亦不可晓。岂子我自为家，不肯入社，如韩子苍耶？ 

　　李希声

　　与徐师川、潘邠老诸人同时。 

　　扬信祖

　　「吏道官官恶，田家事事贤」，唐人得意语也。 

　　吕紫微

　　紫微公作〈夏均父集序〉云：「学诗当识活法。所谓活法者，规矩备具而能出于规矩之外，变化不测而亦不背于规矩也。是道也，盖有定法而无定法，无定法而有定法，如是者则可以与语活法矣。谢玄晖有言：『好诗流转圜美如弹丸。』此真活法也。近世惟豫章黄公首变前作之弊，而后学者知所趣向，毕精尽知，左规右矩，庶几至于变化不测。然予区区浅末之论，皆汉、魏以来有意于文者之法，而非无意于文者之法也。子曰：『兴于《诗》。』又曰：『《诗》可以兴，可以观，可以群，可以怨，迩之事父，远之事君，多识于鸟兽草木之名。』今之为诗者，读之果可以使人兴起其为善之心乎，果可以使人兴观群怨乎，果可以使之知事父事君而能识鸟兽草木之名之理乎？为之而不能使人如是，则如勿作。吾友夏均父贤而有文章，其于诗，盖得所谓规矩备具而出于规矩之外变化不测者。后更多从先生长者游，闻圣人之所以言诗者，而得其要妙，所谓无意于文之文而非有意于文之文也。」余尝以为此序天下之至言也。然均父所作，似未能然，往往紫微父自道耳。所引谢宣城「好诗流转圜美如弹丸」之语，余以宣城诗考之，如锦工机锦，玉人琢玉，极天下巧妙。穷巧极妙，然后能流转圜美，近时学者，往往误认弹丸之喻而趋于易，故放翁诗云：「弹丸之论方误人。」又朱文公云：「紫微论诗，欲字字响，其晚年诗多哑了。」然则欲知紫微诗者，以〈均父集序〉观之，则知弹丸之语，非主于易，又以文公之语验之，则所谓字字响者，果不可以退惰矣。 

　　〈总序〉

　　吕紫微作《江西宗派》，自山谷而下，凡二十六人，内何人表颙、潘仲达大观有姓名而无诗，诗存者凡二十四家。王直方诗绝少，无可采。余二十三家，部帙稍多，今取其全篇佳者，或一联一句可讽咏者，或对偶工者，各着于编，以便观览。派中如陈后山彭城人，韩子苍陵阳人，幡邠老黄州人，夏均父、二林蕲人，晁叔用、江子之开封人，李商老南康人，祖可京口人，高子勉京西人，非皆江西人也。同时如曾文清乃赣人，又与紫微公以诗往还，而不入派，不知紫微去取之意云何，惜当日无人以此叩之。后来诚斋出，真得所谓活法，所谓流转圜美如弹丸者，恨紫微公不及见耳。派诗旧本，以东莱居后山上，非也。今以继宗派，庶几不失紫微公初意。 

