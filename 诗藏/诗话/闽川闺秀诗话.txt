　　《闽川闺秀诗话》　清 梁章钜


　　公扬历中外垂四十年。居官之馀，不废著述。于经：有《论语旁证》二十卷，《孟子旁证》十四卷，《夏小正通释》四卷。于小学：有《仓颉篇校证》三卷。于史：有《三国志旁证》二十四卷。于掌故；有《国朝臣工言行记》十二卷，《枢垣纪略》十六卷，《春曹题名录》六卷，《南省公馀录》八卷。于考据：有《称谓拾遗》十卷。于文章：有《文选旁证》四十六卷。其馀诗文杂著纂辑者不下数十种。而裴注《三国》、李注《文选》，已极赅洽，尚能详征博引，兼订正其缺失，尤心力所萃云。

　　●卷一◎林玉衡林玉衡，字似荆，前明举人初文女，诗人林茂之先生（古度）之妹，归倪方伯之孙廷相。七岁即能诗。初文建小楼落成，值雪后月出，楼前梅花盛开，命之吟，应声赋云：“梅花雪月本三清，雪白梅香月更明。夜半忽登楼上望，不知何处是瑶京。”长老传诵，皆为惊叹。

　　◎陆眷西陆眷西，字初月，莆田人，诗人余澹心怀侧室也，工吟咏。今惟存《忆西湖》绝句一首云：“曾纪西湖六月天，藕花如锦断桥边。至今梦里犹来往，惯听钱塘唤小船。”见《莆风清籁集》。此外则并无剩句。余抄国朝吾乡先辈诗，以林茂之、余澹心二家冠集。今抄《闺秀诗》，复得林余二家眷属遗篇，仍以弁诸卷端，亦佳话也。

　　◎苏世璋苏世璋，字文圭，漳浦人，归海澄公黄立斋，有《瑞圃诗抄》。《过富春渚》云：“解缆富春渚，清晨展游眺。遥山杂云雾，逝湍见奔峭。迢迢千里帆，缅邈区中妙。奇岸纷参错，赤亭山照耀。氵存至殷殷雷，翻浪闻叫啸。涉险抱中孚，风涛不能剽。宵济渔浦潭，飞泉媚孤峤。芳林搴落英，野旷沙垠渺。中怀得昭旷，外物何其小。临流发长吟，雁柱音杳杳。”兰阁中独能学选体，亦别调也。又《秋柳》用王渔洋韵云：“深秋袅袅最堪怜，一望平芜杂暮烟。枚叔不逢空旖旎，小蛮欲别尚缠绵。将军旧垒伤今日，帝子长堤忆昔年。为想五株陶令宅，西风摇曳夕阳边。”则又学新城风韵矣。

　　◎林蕙林蕙，字佳英，泉州人，所著有《香咳集》。《咏兰花》云：“春山随意住，雨过香初足。美人在何许，不语空倚谷。”此二十字为郭韶溪学正所述。韵溪言其家旧有《香咳集》残本，许为录副见寄，余屡索之，不获得见。今韵溪亦墓有宿草，此集盖不可复得矣。

　　◎魏凤珍魏凤珍，字友梧，侯官人，举人英妹，归诸生李联芳，有《红余小草》。《咏韩侯钓台》云：“韩侯台上秋云阴，韩侯台下秋涛深。英雄不遇出胯下，感恩一饭酬千金。登坛一呼楚军窜，山河万里全归汉。丈夫生不为真王，欲借王名却疑叛。君不见走兔死，猎狗烹，识时势者全功名。功高不免杀身祸，何不垂钓终平生。”慷慨激昂，在香奁中颇不易得。

　　◎吴丝吴丝，字黄绢，莆田人。《闺秀正始集》云：吴丝威略将军英女，钦牧室。将军幼为海寇掠，投诚后，以功累迁至水师提督。赐作万人敌匾，加号威略将军。性喜吟。黄绢其爱女也，亲课之诗，有《过莺ㄕ湖》绝句云：“风光淡淡晚凉天，遥望渔家夕照边。傍岸绿阴藏钓艇，一竿秋水半湖烟。”将军为倩人写作便面。

　　◎林文贞林文贞，字韫林，莆田人，归王安明，有《韫林偶集》。尝随宦山左，暮春济宁道上得句云：“老树深深俯碧泉，隔林依约起炊烟。再添一个黄鹂语，便是江南二月天。”有依此诗景绘一便面者，韫林曰：“画图好，但真添个黄鹂，便失我言外远情矣。”

　　◎徐氏徐氏，莆田人，同知庞女。《闺秀正始集》称其长于史学，有《二十一史评》。宋比玉为之传，今俱未见。有《秋日忆姊诗》三首，颇有古意。诗云：“日夕郡楼上，望远意悠悠。四顾何萧清，不觉万物秋。雍雍云中鸟，翩翩呼其俦。郁郁庭前柯，凌霜枝相つ。因之同怀气，凭轩独夷犹”。“夷犹何所见，恻恻使心伤。推窗众星，渺渺夜何长。感时起百忧，怅然怀故乡。况复高秋夕，两地遥相望”。“相望隔天末，执手在何年。生平怀壮志，怀古期前贤。虽在闺阁中，举笔心无边。棣花不复觏，此意与谁传。愿为双脊令，寥廓同联翩。”

　　◎俞若耶俞若耶，莆田人，少学诗即能惊其侪偶，及长诣愈进，爱读《才调集》。有《捣衣诗》云：“玉楼人去几时还，夜夜寒砧不放闲。最是鸟啼天欲曙，一声残月满关山。”《欹枕诗》云：“残夜漫漫月一钩，独欹孤枕作离愁。几回梦醒思抛却，错绣鸳鸯在两头。”《睡起诗》云：“朝朝睡起不胜春，强倚阑干托此身。暗数落花浑是恨，容华消损为何人。”

　　◎方琬方宛玉早寡，抚孤守节以终，所存诗无多。《寄从姊佩青》云：“可怜怀袖字，已是泪痕多。”《老姑病笃祈天请代》云：“频将血泪拭，恐动见时怜。”《避乱舟中寄弟》云：“丧乱相依吾弟在，艰危无奈老亲忧。”语语真挚，可以想见其人。闻有《断钗集》已梓行，觅之不得。仅从《莆风清籁集》及《国朝诗别裁集》中抄出数首而已。

　　◎权氏权氏，长乐人，归王德威，以节终，有《闺中草》。《长乐县志》云：王德威妻权氏，未行，夫得喑疾，兼患瘫痈。使辞婚，氏曰：“事夫，妇职也，焉有贰？”乃归，别居治药饵。三年而夫亡，矢志抚嗣子。及五旬将殁，忽微吟云：“结发为夫妇，三年失所天。五旬犹处子，且订后生缘。”

　　◎林瑛佩林瑛佩，侯官人，西仲先生云铭女，归拔贡生郑郯。《福建通志》云：林瑛佩年十四，未行，父云铭遭耿变，下狱。瑛佩匿其弟于深山中，藏利刃衣袖间，以自防，日饣盍饣粥饷父于狱中。母以惊悸成疾，瑛佩股疗之。身任家务，卒免父于难。聪慧工诗，有《秋夜寄夫诗》云：“独立秋风前，细诉秋风知。千片离别情，尽倩秋风吹。吹与三山客，孤窗梦醒时。”颇有古意。又有“千里梦随蛮水远，数行泪趁浙潮生”之句。著有《悬黎遗稿》二卷。

　　◎王巧姐王巧姐，闽县人，许嫁陈氏子，未归，以烈终。《福建通志》云：巧姐自经时，其父母于其怀中，检得“愿合葬陈家”数字。夫客东洋溺死，父母秘其事。初疑而不敢决也，已而有欲委禽者，则曰：“吾死己晚矣。”素能诗，又善画。乃览镜自绘其影，留诗于上云：“数载深愁血泪输，早知形影逐时枯。伤心未识陈郎面，难画人间举案图。”

　　◎陈氏陈氏，古田人，归林克仁，早寡，以节终。《福建通志》云，古田有四节妇：林克仁妻陈氏，丁彝鼎妻蓝氏，李为仁妻阮氏，余升标妻郑氏，皆能诗，冰霜自励，每咏物以见志。陈氏《题画松》云：“爱此后凋节，森森不改柯。凌霜还耐雪，几度岁寒过。”为时所传诵。

　　◎阮氏阮氏，古田人，归李为仁，以节终。《福建通志》载其《题画雁诗》云：“长江潮落见平沙，秋水连天一雁斜。添个双飞成比翼，却愁践踏到芦花。”意在言外。

　　◎郑氏郑氏，古田人，归余升标，以节终。《福建通志》载其《题画梅诗》云：“残雪古墙阴，山空夕照沉。无粮偏有鹤，相对守寒林。”盖抚孤克有成立云。

　　◎周仲姬周仲姬，字淑和，龙溪人，周忠愍之后，归李尧封。有《种竹示儿》句云：“虚心能破石，转眼已成龙。”《读先忠愍公传》句云：“后死七人无复恨，先生千载有余悲。”有《二如居集》，见《福建通志》。《闺秀正始集》云，周淑和有《寄润玉》诗云：“碧梧漏下秋霜影，犹是当年旧月痕。”俊逸可诵。

　　◎杨氏漳浦进士蔡而烷妻杨氏，通星算。晓起有句云：“径留残夜月，窗透落花风。”每一诗成，而烷辄有愧色。惜集佚不传。《福建通志》云。

　　◎石氏漳浦石氏归邱调元，能诗，夫亡抚孤，作诗见志。既而归宁，母欲夺嫁之，拂袖径归。有句云：“而今懒作归宁计，再诵莪蒿泪满衣。”闻者哀之。见《漳州通志》。

　　◎严氏严氏，长泰人，许字王氏子。年十一，忽自吟日：“蒲苇纫如丝，磐石难转移。”父怪问之，曰：“得之梦中耳。”及于归，夫有恶疾，氏安之。夫亡，无子，乃以烈终。

　　◎姚铃姑姚铃姑，古田人，归林氏子，所适非偶，抑郁以死。诗散佚不存。有句云：“有水双清月，无云一色天。”《瓶兰》云：“清瓷莫恨秋容淡，稍得轻风便有香。”见《古田县志》。

　　◎毛秀玉毛秀玉，古田人，归林日诏。尝赋《妾薄命》云：“莫笑今生薄命人，与君白首共清贫。挑灯漫读朱公传，谁道诗书负买臣。”见《古田县志》。

　　◎余珍玉  尊玉《古田县志》云：余珍玉，年十四，《咏竹》有“风扫庭前鸣碧玉，月临树里伴瑶琴”之句。妹尊玉，年十二，《咏菊》有“蕊含白种园中玉，英落黄铺径里钱”之句。俱清丽可诵。

　　◎林琼玉林琼玉，闽县人，黄莘田先生外孙女，归庠生陈澧。早寡，以节终。有《悼亡诗》云：“琅琅清夜读书声，补绽曾分一角檠。才得锦囊收赋草，谁知君便薄浮生。”又《示儿诗》云：“闭门岑寂雪霏霏，恸哭人生百事非。竟日薄饣难一饱，可怜稚子倦啼饥。”

　　◎陈玉瑛陈玉瑛，自号左芬侍史，郭复斋明府起元之母，书禅孝廉雍之叔母也。有《兰居吟草》、《书禅》为之手书，梓行。句如《登台》云：“风高征雁杳，烟净远峰生。”《春日》云：“蕉雨迎轻翠，松风扫宿尘。”《赠题壁女子》云：“蝴蝶梦归春草合，杜鹃啼切海云长。”《忆女》云：“凭将离恨题桐叶，忽动新愁赋菊花。”皆有中晚唐人风味。惟余读江右鲁秋塍先生曾煜撰《宜人传》云：郭氏三丧未葬，宜人心伤之。夜有赠以梦者，视穴在某地，宜人惊寤。他日买一婢，立约予值。闻其父哭甚，知为讼所屈，立还其女，毁约弗索值。其人大感，曰：“有屋后地可葬。”亟往视，符梦中穴，人以此奇之。宜人束修其身，诲人以善，能化其庶姑黑氏之弗类者，督其子复斋成名。女二，一以烈著，一以节著，孙以孝著。又闻宜人善姑布子卿及李虚中术，无有师授，静则生慧，谅哉！然则但以工诗为宜人重者，殆浅之乎论宜人矣。宜人《训子诗》有“英华销歇随年去，枯落堪伤奈汝何”之句。《自题小影》云：“夙志依然忘鬓雪，丹青岂易写心田。黄花入眼秋风老，闲督儿曹学古贤。”可谓贤母矣。

　　◎邱卷珠邱卷珠，字荷香，闽县人，诸生詹振甲侧室，早卒，有《荷窗小草》。《闺秀正始集》云：荷香与张莲香、藕香先后归詹声山（即振甲字），寻荷藕先后没，声山乃合莲香诗为《三生堂稿》。荷香偶拾花瓣砌情字，忽被东风吹去，口占一首云：“为情憔悴懒言情，聊把闲情寄落英。香雨围成缘一缕，雪泥证到梦三生。芳菲已谢空怜惜，飘泊难禁易变更。好语风姨更吹聚，前生原是许飞琼。”五六句竟成诗谶。

　　◎宋芳斌宋芳斌，莆田人，湖州同知万略女，归巩昌太守林章。有《秋闺》回文句云：“鸦飞玉镜窥新黛，凤舞珠钗坠澹妆。斜树夜迷城月白，暗沙秋入塞云黄。”亦见巧思。惜首尾联，音调未能悉协。

　　◎苏芳济苏芳济，莆田人，归布衣俞孙侃。有《长春花》绝句云：“淑气初融日影斜，巡檐小立惜芳华。莫疑点染胭脂色，开向东风夺晚霞。”颇有言外之致。

　　◎黄幼藻黄幼藻，字汉荐，莆田人，前明苏州通判义女，归举人林仰垣，为仪部郎启昌子妇，有《柳絮编》已梓行。郑兰陔《莆风清簌集》录其诗独多，并缀《诗话》云：“姚园客称汉荐丽才雅藻，何产玉台。年未四十而卒，终犹诵‘残灯无焰影幢幢’之句，可悲也。”宋比玉称汉荐丰姿高秀，少受业于老孺方泰。年十三四，工声律，通经史，知大节。仪部没，家无余资，尽心力以事其姑，所居不蔽风雨，近戚罕见其面。年三十九，患心病卒。

　　汉荐有《明妃曲》云：“天外边风掩面沙，举头何处是中华。早知身被丹青误，但嫁巫山百姓家。”见《莆风清簌集》。郑兰陔云此诗亦见《黄米轩集》，惟起二句稍异。然诗意婉约，自是香奁中语。今从《明诗综》、《明诗别裁》诸选录之。

　　◎黄幼蘩黄幼蘩，字汉宫，幼藻妹。有《咏月诗》云：“清切空阶月，相依到深更。暄寂非一致，千秋同此明。萧萧庭中女，俯仰关中情。到此令人远，况乃兼秋声。人生有代谢，万汇有衰荣。茫茫天地中，相积为愁城。欲挽西江水，一洗襟怀清。问月月不语，清泪落寒檠。”字字老成，不似闺房凡响。

　　◎郑孟姬郑孟姬为鱼门中丞任钥之女，归晋江许明经臣骥，翼城令崇楷之母，博罗令懿善之祖母也。早寡，以节孝受旌，复以崇楷官赠孺人。建宁朱梅崖先生仕为之传云：孺人父鱼门先生，由巡抚罢官，留修湖北城。孺人捐产业衣饰，得白金二百斤助费，先生得归。孺人因携子女从父居侯官，而弃其田庐之在晋江者，尽与夫昆弟，泉州知府义之，书门曰“巾帼君子”。每岁依古方以善药制丸散济人，冬则作絮衣数十，贻婚亲之无衣者。家既日贫，偶念族有男女二人流落异乡，适子崇楷自粤寄金数斤，遂以赎之。时孺人乏粮已数日矣，其好义如此。孺人聪明刚毅，能断大事，其于文学天性也。尤熟诸史，工诗，能书画。崇楷童试，督学取附侯官籍，诸生讼之，除名。孺人赴诉辕门，官令具牒，孺人舆中出纸笔，手书数千言，各得条理，观者惊叹。夫病，阴股肉以进。有责其毁伤者，泣曰：“寡妇称未亡人，夫万一不幸，当以身殉，岂惜此一股之脔哉？”言者无以夺也。存诗不多，仅从旧本中抄得二首。《即目》云：“新竹如柳垂，弄影清池上。幽禽偶一栖，亚枝作微响。见人已高飞，焉能识所往？”“秋夜云暑退，衣单薄醉醒。流光荏苒度流萤，片云忽暗庭前树。一夜秋声带雨听。”虽着墨无多，而具有气格。尝从其曾孙荫坪广文访求遗稿，不可得也。

　　◎庄九畹永福庄兰斋字吴卓，亦黄莘田先生戚末也，未婚而寡，以节终。有《贺莘田先生重宴鹿鸣诗》云：“江夏无双有夙因，耆年隽望照驺闽。早书淡墨魁时彦，老把金丹度后人。北海文章留不朽，东山丝竹写其真。大罗尽有钩天响，也许皇扣尘。”声韵俱足，忘其为巾帼中诗也。著有《秋谷集》，莘田先生为之序。

　　◎张季琬闽县张宛玉，能诗，尤工绘事。《题画蝶诗》云：“蘧蘧飞过宋东家，春去何心恋落花。当得滕王新粉本，小窗只当写南华。”题画不即不离，出之闺媛，尤为难得。宛玉归金陵朱豹章参军文炳，自号月鹿侍史，吾乡人所熟闻。而《随园诗话》以为黄莘田妻庄，与莘田同有研癖，捕风捉影之谈。随园老人往往孟浪如此。

　　◎庄氏永福黄莘田妻庄氏，能诗。莘田下第，游汴三载未归，庄除夕寄外，有“万里寒更三逐客，七年除夕五离家”之句。见《永福县志》。

　　◎许琛乾隆间吾乡闺嫒之能诗者，无过素心老人。遇亦最苦，妇孺皆能详其事。素心名琛，字德瑷，瓯香先生友曾孙女，月溪先生遇孙女，澳门郡丞良臣之女也。早寡，以节终。有《疏影楼稿》，已梓行。闽中女士家有其书，林樾亭先生为之传，足以传素心矣。传曰：节妇幼聪慧，能诗工书画。随父宦粤，许字同里何元祥之次子燧隆。何故巨家，饶于赀财，海舶往来诸夷岛贸易，遇风覆舶，赀尽没，其家遂贫。元祥之妻早卒，乃挈其长子光年及媳，旅食于吴，而使燧隆就婚于粤。时乾隆壬申，节妇年二十有二。燧隆素有劳瘵疾，日从事医药，居二年卒。节妇欲以身殉，为父母所持不果。庚辰父罢官归，节妇随夫柩归里，何氏已无宅，仍依父母以居。会光年有子，立其次子铎（为）嗣。未几，父母偕没，节妇益困。所居许氏宅东垣外小楼一间，一蓬头老妪应门执爨，庭植梅竹，自扁其楼曰“疏影”。日焚香观书，间展纸作画，自题小诗其上。先时节妇画工花鸟草虫，至是乃专写梅竹，及寒菊数枝，具苍辣疏古之致。诗亦直摅胸臆，不藻饰规抚以为工。其素心之号，亦自是始著也。今湖北布政使陈公，贵州布政使汪公，广东琼州府福公，先后官闽，其夫人皆耳节妇名，相与礼重，结为文字相知。及去，皆厚资之，故节妇藉以自给。辛卯元祥卒于吴，又数年光年父子相继死，铎亦旋夭。节妇乃大恸曰：“吾所以忍死三十年，徒以翁及嗣子耳。今俱已矣，姑之柩权厝荒山，已四十年，翁柩复在吴，谁当为营坏土者？”因出所资赠余金，买地治具，驰书于吴，促其姒扶翁柩归，与姑合葬。又为燧隆治冢，而虚其右穴以自待。土石之费不足，则尽鬻衣钗图书之属，以成之。葬之日，ヮ登山，哭踊复土，仅茕茕一弱妇，匠役及山旁居人聚观，交口称叹。有为之陨涕者，既复念祭扫无人，邱陇终不可保，则写梅竹一幅，系以一诗，赠山人刘长宜，而托之守墓。有“竹梅聊当子孙贤”语，见者哀之。于是节妇年五十九矣，善病，时起时卧，即诗画亦不常作云。

　　论曰：“许氏代以诗画仕宦显其家，七世同居，闻于朝，遂获邀御制诗，及御书扁额之褒。节妇之于诗画，固濡染者深，而其能持大节，亦无愧义门世范哉。余尝从容语今巡抚徐公，欲为之请旌，且谋置嗣。节妇闻之愀然曰：”吾宁不抱不祀之痛哉！顾何氏子姓凌替，孰可嗣者？且吾为何氏妇，不及事吾姑，翁复远客于外，吾未尝致一日之养，又不能抚孤子以成，偷生视息，愧憾多矣，尚奚足邀朝廷盛典乎？亟为吾谢大人。‘及闻余将为之传，则又曰：“吾即死瞑目矣！’呜呼！是尤可悲也已。”

　　◎林氏林氏，莆田人，有《贺黄莘田先生重宴鹿鸣诗》云：“丹桂花开六十秋，振衣又到广寒游。嫦娥细认曾相识，前度人来竟白头。”别出手眼，为一时所传诵。

　　◎吴荔娘吴荔娘，莆田人，秀才陈蔚之妾。早卒，有《兰陂剩稿》。《随园诗话》云：莆阳有吴荔娘者，庖人之女也。性爱洁，而能诗，陈豹章聘为旁妻，未三年卒，豹章为写其《兰陂剩稿》。有《春日偶成》云：“龙瞳晓日映窗疏，荏苒光阴一枕余。深巷卖花新雨后，沿门插柳嫩寒初。莺儿有语迁乔木，燕子多情觅旧庐。那用踏青郊外去，芊芊草色满阶除。”又《咏牡丹》句云：“国色日来描不得，世人空自费胭脂。”又《题吴兴女士严静甫墨竹》句云：“我为丹青先比较，此君风韵却输卿。”皆从题外设想，运笔自是不凡。

　　●卷二◎黄淑窕黄姒洲为莘田先生爱女。莘田先生寿登八十，重宴鹿鸣，吾乡先辈以诗贺者，名篇甚伙。同时闺秀亦有作，姒洲一律为时传诵，实不愧为香草斋后人也。诗云：“人间一第比登天，谁识天仙又地仙。接席簪裾多后辈，称觞儿女也华颠。姓名千载标真诰，恩礼三朝宠大年。韵事如斯关掌故，讵徒家庆谱新编。”

　　◎黄淑畹纫佩为莘田先生次女，与姒洲同承庭训，于诗工力尤深。杭堇圃《榕城诗话》只录其《题杏花双燕图》二绝句，此外佳什尚多。如《春阴》云：“朱户半扃人语碎，粉廊回合鸟声多。”《残月》云：“坐久不知更漏尽，满天凉露湿轻纱。”《梅花》云：“风定月斜霜满地，西廊人定一声钟。”又云：“只恐笛声吹落去，不如移入胆瓶看。”《刺桐花》云：“最好斜阳云外透，绿阴墙角簇猩红。”皆清丽可喜。而《游鼓山》句云：“负郭曾田春水绿，隔江画舸夕阳红。”尤堪入画也。

　　◎游合珍游合珍为黄姒洲女，莘田先生之外孙女也，亦能诗。有《贺外祖重宴鹿鸣诗》云：“松筠标格鹤精神，白发簪花作瑞人。六十年来典型在，新嘉宾拜旧嘉宾。”

　　◎林琼玉林琼玉亦莘田先生外孙女，早寡，以节受旌。《闺秀正始集》云：“琼玉为女史黄纫佩女，绰有外氏家风。”《寄许德瑗表姊》云：“疏影楼头问起居，迩来诗思复何如。知君多为梅花瘦，我比梅花瘦有余。”与素心老人可称同调。

　　◎廖淑筹廖寿竹为林来斋先生女，出继廖氏，归礼部郎许雪村先生均，陈留令月溪子妇也。《闺秀正始集》称其随舅官陈留时，会官署灾，先拥护其小郎小姑，而后及其子。夫卒归里，困踬无以为生，乃写花竹以自适，课子孙读书。有“清时弦诵重，廉吏子孙贫”句，为世传诵。

　　廖寿竹有《渡仙霞岭》句云：“地虚编竹补，山断借云连。”写景维肖。其贫甚，《遣儿子东游诗》云：“先人长物本来无，只抱遗经付阿奴。清白儿孙今至此，衰年看汝作饥驱。”“羞涩言词未易陈，二三君子是周亲。何妨悬磬频频说，汝父贫交有几人。”令人酸楚，不忍卒读。

　　◎林侯官林，字自芳，为天玉广文之妹，归谢廷诏。早寡，以节孝受旌。陈秋坪先生云：“孺人有诗数十章，五十年来未尝问世。今年近七旬，白发皤皤，身受旌典，嗣子善垂《始裒集》以示人，人亦始知谢家妇之能诗也。”今按所刻名《自芳偶存》，后附《哭夫文》一首，读之酸鼻。《病中答琳芳三妹》云：“舒绣窗前别，归来病已缠。几番分药饵，空复费金钱。莲子心同苦，梅花骨自坚。抱疴吾久耐，劝尔莫忧煎。”友爱之情，溢于楮墨。又《端阳感赋》云：“屈骚读罢读曹碑，吊古心怀往事悲。难得千秋成案在，忠臣孝女没同时。”亦见思致。

　　◎林蕙圃林蕙兰，侯官人，归黄明经汉章。余久闻黄明经之室人蕙圃能诗，明经只为余诵其《灯下怀母氏》一首云：“母生我廿年，我离母两月。可怜咫尺间，便如天壤阔。梦寐不能忘，嗟嗟及明发。遥知此时情，孤灯照白发。”盖亦深于天性者。惜未获读其全稿也。

　　◎郑徽柔郑徽柔，字静轩，建安人，固安令善述女，兖州守荔卿先生方坤之姊也。母黄氏昙，亦能诗，归陈日贯早寡，以贞寿得旌表，有《芸窗寒响集》。静轩与黄莘田先生为中表亲，故集中有《贺莘田表弟重宴鹿鸣诗》云：“手执异人斫桂之玉斧，足踏大海驾柱之鳌头。路傍观者互啧啧，是何惨绿年少真风流。中年作宰不称意，牛刀小试高人羞。拂衣归里且却扫，溪山诗酒此外更何求。以兹葆光养性享大寿，须眉如雪明双眸。朝廷有诏待国老，大袍都贮杖则鸠。与新郎君旅进退，重听鹿鸣之呦呦。”倜傥不凡，可以想见其才调矣！

　　◎郑翰莼郑翰莼，建安人，字秋羹。承其父新蘩令石幢先生（方城）及叔父荔乡先生之教，以通诗礼名家，归山阴令林培根先生其茂，以内政佐其循声。早寡，自课其二子，皆有令名称于世，即樾亭香海二先生也。所著《带草居诗集》、《画荻编》，尚未梓行。有《归舟次建安》二律云：“风木有余恨，音容都渺茫。绿痕缘旧壁（绿痕书屋为先君宴息处，手书扁额犹存），墨沈胜残香。遗照三年泪，虚廊五夜霜。凄凉今日返，不见出扶将。”“往事同棋局，吾生类聚萍。关山多阻隔，亲故半凋零。去棹波偏急，浇愁酒易醒。谁知别后意，哀雁落寒汀。”神韵苍凉，是玉台中别调。培根先生令山阴，不名一钱。去官后，家计萧条，但剩残书两簏而已，而太安人处之恬如。《墓春感怀》云：“几有残书堪课读，家无长物不知贫。”又《送春》绝句云：“残春委地恨无涯，狼藉谁怜旧绮霞。不忍看他零落尽，为伊细细护根芽。”如此襟期，林氏之兴，宜其未有艾矣。

　　◎郑镜蓉郑镜蓉，字玉台，建安人，荔乡先生之长女，归陈文思，为文安令衣德子妇。早寡以节终，得旌表。有《垂露斋集》、《泡影集》。荔乡先生一门群从，风雅蝉联，膝前九女，皆工吟咏。长即镜蓉，次云荫，字绿苔。三青苹，字花汀。四金銮，字殿仙。五长庚，阙其字。六咏谢，字凌波，又字林风。七玉贺，字春盎。八风调，字碧笙。九冰纨，字亦未详。九人中惟冰纨未嫁而殇，长庚诗无可考，余则人人有集。荔乡先生守兖州时，退食余闲，日有诗课，拈毫分韵，花萼唱酬，有《垂露斋联吟集》。自古至今，一家闺门中诗事之盛，无有及此者。近人撰《闺秀正始集》，但云先生四女能诗，所登又仅玉台花汀两人诗，殆未之详考耳。

　　王渔洋《秋柳诗》，当时闺秀和者至数百家，惜无好事者为之编辑成书。吾乡郑玉台亦有和作云：“遗愁何处写诗魂，节序惊心白板门。斜日寒塘留故态，秋风凉露即啼痕。长条有意萦归舫，暮色无端黯别村。为惜当时眉样好，临风惆怅与谁论。”“蝉吟蛩怨到微霜，蘸影长堤水半塘。苦调惯依迁客笛，嫁衣久叠女儿箱。只今摇落人悲宋，犹忆萧寥赋学王（王粲有《构赋》，余丙寅岁途中亦作《衰柳诗》）。未必陈根多委露，春来依旧簇花坊。”“砧杵声中正授衣，良辰回首是还非。即看地垂条尽，尚拟漫天作絮飞。愁惹馆娃泪零落，梦回板渚思依稀。雁门迩日音书滞，试卜归期几载违。”“弱态何曾解乞怜，无缘泪眼滞寒烟。江淹赋就魂先黯，霍玉愁深病转绵。蝶瘦づ寒几知己，桂浓枫醉共芳年。堪嗟灞水分襟处，无限柔情古道边。”四首音节谐婉，含毫邈然。虽未见深警之思，在闺阁中，亦可称合作矣。

　　◎郑云荫郑云荫，字绿，荔乡先生次女，归严应矩，为常山令以治子妇，有《四时吟》。《和殿仙妹韵》云：“寒威消尽喜春晴，便逗暄和柳眼明。芳草含烟先旖旎，棠梨滴露乍凄清。画楼树密藏莺语，花坞香浓滞蝶情。九十光阴如过电，又闻社鼓一声声。梅子黄时天色晴，前溪露宿白沙明。千寻云气奇峰涌，一曲薰风溽暑清。曲沼浮香搴净植，方枰布子寄闲情。宵来乍觉凉生簟，细听芭蕉过雨声。爽气宵澄宿雨晴，芙蓉红映镜中明。雁来南国书犹杳，荀到东篱影亦清。湘女冰弦无限思，鄂君翠被若为情。银蟾万里同孤照，更奈寒砧一片声。陇上寻梅雪乍晴，霜侵寒月半楼明。频添兽炭迎冬暖，细听鲸钟入夜清。刺绣自堪消短晷，裹头雅欲寄诗情。飕飕风过窗纱紧，畏听庭前促织声。”

　　◎郑青苹郑青苹，字花汀，荔乡先生第三女，归国学生翁振纲，为举人基子妇。有《夏日诗》云：“学飞乳燕绕回廊，出水芙蓉冉冉香。曲院花凝晨露润，小窗人耐晚风凉。蝉声不隔千条柳，蛙吹时生半亩塘。隐几横斜书数卷，了将清课日初长。”余少时承有美明经（荔香先生子）以残书相示，曰“此尚是吾先君课女旧稿”也。中密圈小窗七字，评云蕴藉，今此纸不知落谁手矣。

　　◎郑金銮郑金銮，字殿仙，荔乡先生第四女，归诸生林守良，为选贡生含光子妇，有《西爽斋存稿》。《长江夜行》云：“万里秋逾远，霜浓鸟自惊。沙汀无限爽，短苇有余清。江色涵山色，钟声苍橹声。客情偏耿耿，渔火映窗明。”《蓬莱阁观海和韵》云：“高阁层峦上，沧溟那有垠。射工迎落日，飓母类奔云。缥缈来三岛，高寒到十分。登临余感慨，渔笛不堪闻。”《寒食忆里门诸姊》云：“春阴四野柳依依，天气余寒细雨稀。善病怕逢饧粥熟，索居喜见雁书飞（新接福州建宁信）。马摇金勒行歌答，人搭花球带醉归。景物不殊同气隔，芳时偏与赏心违。”藻丽气清，不愧家学。

　　◎郑咏谢郑咏谢，字菱波，又字林风，荔乡先生第六女，归孺士林天木，为岁贡生长洵子妇，余同年友泰顺令轩开之母也，以泰顺官赠孺人，有《簪花轩闺吟研耕诗存》。其兄芥舟邑侯天锦为之序云：“当余居东省时，吾妹方赋于归留膝下，触目无非乐境。凡所题咏，皆怡悦之音。比归榕城，妹婿端卿好客，恒觞我环碧轩中，酒中辄出妹诗相示，忽忽若昨日事。今重过其处，园林如故，风景顿殊，遂令和鸣雅奏之音，化为别鹄离鸾之曲矣。”

　　孺人尝为当道福夫人延入官廨，课其女公子。有《纪事述怀》五古一首，朴实言情，能不懈而及于古，非风云月露之词可比也。诗云：“人生固有命，遇合亦靡常。忆予初生日，乃在邹鲁乡。阿父时作守，嬉戏趋黄堂。稍长肄女训，纫佩荃芷芳。绣余缀吟咏，优游翰墨场。封胡与遏末，弟妹随肩行。阿父博一粲，盐絮分颉颃。殷勤为择配，言侍君子旁。廿载事中馈，鸿案相与庄。岂期丁薄祜，鸾鹄不两翔。所天既沦没，惨毒摧心肠。下顾黄口儿，呱呱牵衣裳。抚孤圣之教，忍死称未亡。迩来十数年，旧庐日芜荒。拮据劳手口，十指营衣粮。差喜鞠育遂，有妇奉尝。其如家益落，栖栖常匆遑。如彼为失巢，而复谋稻粱。意外值知己，相招启东厢。夫人实天人，尺五近彼苍。世家信鼎贵，德裕尤温良。鹿车莅海国，六珈耀煌煌。冲怀习静懿，世俗邈莫量。掌上双明珠，窈窕鸣珩璜。居然女博士，执经待论商。愧吾非曹姑，古义聊与详。感君拂试意，期尽袜线长。彤史述贤媛，庶几慰所望。俯仰怀身世，中夜恒旁徨。长言写情绪，永念志不忘。”

　　余同年泰顺令蓼怀早孤，弱冠即以诗名，实本母教也。尝示余《簪花轩闺吟研耕诗存》，有《郑芥舟伯兄归建安》云：“最怜初束发，风木痛难除。一别违庭训，谁能读父书。天乎偏我夺，壮也不人如。学古关心切，非君孰启予。且住为佳耳，胡然不肯留。江干数杯酒，落叶一天秋。远道迢迢去，西风渺渺愁。何时重把袂，缕叙离忧。”清空如话，一往而深，集中当以此为上乘。又《送子度侄归建安》句云：“下第情怀初中酒，送行风物易销魂。”又云：“孤棹白苹冲水鸟，秋风黄叶上滩舟。”亦情景兼到之语也。

　　◎郑玉贺郑玉贺，字春盎，荔乡先生第七女，归监生陈华堂，为堂邑令琦子妇。有《和芥舟伯兄晚兰韵》云：“花信今朝已後期，香称王者尚清奇。红芽漫忆千丛茂，粉蝶犹余两翅差（苏子由诗‘仰羡飞鸿两翅差’）。词客鼓琴称独绝，骚人结佩正相宜。看君谱就金兰契，桃李何尝异昔时。”自注云：“时伯兄门下士，和此题者以百计。”

　　◎郑风调郑风调，字碧笙，荔乡先生第八女，归陈廷俊，为国学生高春子妇。有《和伯兄晚兰韵》云：“剩有古瓶相澹对，最宜短鬓与参差。”风调自好。

　　◎郑冰纨郑冰纨，荔乡先生第九女，许字林天桓，早殇。十许岁《咏桃花》句云：“施粉施朱纷作态，乍晴乍雨为谁开。”先生为之不乐，果不克长成。

　　◎林芳蕤林芳蕤，侯官人，郑翰莼女，江津令樾亭先生乔荫编修香海先生澍蕃之姊，归李开楚，刑部主事彦彬山东都转彦章之祖母也。有《小西湖泛舟诗》云：“仙仙门外波如镜，十里芙蓉花相映。凤飞长在水晶宫，转瞬繁华非旧姓。回船一绕水中山，恍如镜里看青鬟。游人那记乐游曲，扣舷自和渔歌闲。澄澜阁下梅花发，宛在堂中吟社歇。春水春风不可留，大梦山头上初月。”笔有远致，句有余妍，可入《西湖诗话》。又《送鸿瑞鸿诗鸿萼三儿公车北上诗》云：“年来衰病叹支离，捧檄何时遂所期。万里燕关魂梦里，鱼书珍重莫教迟。”“庭闱欢聚知何日，南北分歧怅远天。一别洪桥风雪冷，故园徒此□□悬。”后鸿瑞鸿萼皆作宰江南，惟鸿诗先卒。鸿瑞即兰屏兰卿之父也。

　　◎林淑卿林淑卿，侯官人，香海先生澍蕃之女，归郭莲渚北部仁园，早卒。有《红余仅存草》一本，乃莲渚从废簏故纸中检存者。淑卿祖母郑太宜人，为荔卿先生侄女，石幢先生女，本工词翰。淑卿得其门风，遂好吟咏，所着《红余小草》今多散失。有《拟塞上曲》云：“塞上胡烟不知里，朔风扬沙迎面起。百万貔貅出汉关，手执乌号腰带矢。将军一令重如山，战士蝼躯敢惜死。最是苍凉日落时，胡笳四起客心悲。鬼火星星血凝碧，残蒿败棘嗥狐狸。忆昔军书下军府，从征猛士如虎。大旗危立黑云屯，石头城上惊鼙鼓。妻孥亲走送寒衣，欲诉离情语凄楚。汉家悬金购首急，骨肉婚姻顾不得。万户封侯且莫论，但愿玉关许生入。何日龙城远奏功，捷音万里飞春风。椎牛饮炙共慰劳，家家重庆太平同。”拟古便能近古，非描脂画粉者所能猝办。

　　◎何氏何氏，福州人，归李峻南。有《斋中口占》一律云：“轻风飒飒拂衣频，隔院蛩声听未真。薄醉只缘花劝酒，迟眠却似月留人。研池绿印窗前竹，烛影红摇镜里身。流水浮云忙底事，闲消月夕共芳晨。”三四语为时所传诵。

　　◎陈于凤陈于凤，字丹彩，连江人，陈昌明女，归闽县林宏仁，早卒。有《兰窗自怡草》，板毁于火，仅存《别山中小楼》。诗云：“十年坐卧此山楼，明月清风任去留。黄卷能消终日闷，青灯易动古人愁。也曾抚轸调山鸟，几度停梭看女牛。一自饯春人去后，柴门空锁旧林邱。”

　　◎黄淑庭黄淑庭，晋江人，侍御黄岳牧女，归涿州牧吴世臣，香山令光祖之母也。光祖之父提督公郡，曾为香山副将，曾携眷属之任。及光祖令香山，额署之西斋曰《再至堂》，淑庭喜而赋诗云：“累世簪缨赉典优，香山名邑喜重游。当年功奏红苗格（提督公以剿红苗功升副将），此日诚从赤子求。四海衣冠荣有自，万家性命虑须周。丁宁儿辈无他语，清白无贻祖父羞。”虽古名母之慈训，无以加此。

　　◎吴素馨吴素馨，浦城人，吴世臣女，许字某氏，未嫁而寡，守节于母家。黄氏有《和慈亲题再至堂诗》云：“七星峰下到何曾，远侍萱庭喜气凝。最是部民歌父母，又闻舆颂忆高曾。”余曾录入《南浦诗话》，朱秉鉴又据入《枯浦诗抄》。

　　◎许德馨许德馨，闽县人，江宁布政使松佶孙女，归四川秦为品运司。有《新燕诗》云：“飞来不识旧帘栊，玉剪初开试晚风。正是营巢春社后，梨花庭院雨。”亦可入画。

　　◎许蘅福州许若洲归吴门李春亨，早卒，有《绣馀遗稿》二卷，附《诗余》二卷。徐赖云（云路）为之序，集中语多新颖。如《看月》云：“耐凉常废寝，欲缺每关情。”《落叶》云：“打窗醒梦蝶，堆砌护寒虫。”《秋圆》云：“总使秋圆好，看来亦可怜。草枯依病蝶，树脱恋残蝉。”《秋寺》云：“菊色澹禅思，虫声参梵音。无情唯古佛，能耐寂寥心。”《秋海棠》云：“一丛小院深深闭，几处无人澹澹妆。”《残梅》云：“高士病余寒至此，美人老去韵犹存。”《杏花春雨词》云：“绝似美人新送别，乱抛红泪立风前。《秋怀》云：”不怕秋声听不惯，只愁无地种芭蕉。“

　　◎李若琛李若琛，归连江王天位，有《蝶案香尘集》，清词丽句，足与左芬侍史素心老人后先辉映。余最赏其《答戚友贺男士秀游庠诗》云：“自愧荆钗拙女红，漫承奖饰媲高风。敢期虎气腾终上，却信熊丸望未空。启蛰争言龙角耸，将雏有待凤毛。何当再作竿头进，少慰寒机十载衷。”

　　《连江县志》云：李若琛知诗，事姑孝，有“家贫无计可承欢”之句。姑病慕羊羹，丐于邻得羊腥少许，撤草荐熟之。姑发丛虱不可除，则傅芗膏于己发，以引之，病者霍然。夫习举业，而嗜博不专，常作诗以讽之。

　　◎姜氏姜氏，其先浙人，从居福州，归副举人何秀严，岐海广文之母也。有《纫兰闺杂咏》，附见《秀严孺慕轩诗集》中。《晓起》云：“漏尽春眠足，惊闻鸟雀喧。兰闺争早起，记取弋凫言。”《理鬓》云：“理鬓添膏沐，簪花贴浅红。儿夫游不远，无事叹飞蓬。”《拂镜》云：“拂镜知颜瘦，厌将脂粉华。双鬟强解事，每日进鲜花。”《登楼》云：“明媚晴光好，春风独上楼。何因娇少妇，柳色忽牵愁。”眼前景写来，亦足以觇德性。

　　◎力氏侯官力氏，字玉娟，儒士严溥室，林敬庐先生之表亲也。先生《介石堂文钞》中有《严母力孺人墓志》，称力孺人言谈举止，无一不中节。间为小诗，亦多可观。今只存《鞔烈妇叶应》一绝云：“虽然含笑入泉台，知是伤心百念灰。临诀未曾留一语，断肠尽付杜鹃哀。”

　　◎萨莲如莲如萨氏，雁门天锡之裔，农部龙光之第十女也，归孝廉林星海。林固知诗，莲如与之唱和，多雅音。自题其居曰“挽鹿”，有《挽鹿山庄诗草》一本。《过黑龙江遇风》云：“鹧鸪声里雨和烟，极目苍茫水接天。到此欲归归不得，扁舟兀坐日如年。”《落花寄外》云：“江南有客梦初醒，烟雨悔远征。日暮前山余碎绿，可怜费尽鹧鸪声。”《观唐人＜秋狩图＞》云：“辽海暗愁尘，原头万幕陈。雕戈迎月小，寒剑拂霜新。苍隼扶云下，穷猿失木。秋郊余兽尽，莫更再围春。”皆有唐人格调。莲如尝受业于姚履堂邑侯。履堂殉节，莲如有诗哭之云：“吾师素志本横行，穷海何年此恨平。倘使孤军出蓬岛，岂忧强寇入重城（师宰定海闻寇将入，请于镇戎某以兵卫。某逡巡不战亡去，师募盐哨数百余人，拒南门终日。城陷，遂以身殉）。仓皇拒敌嗟何及，慷慨捐躯志已成。一片丹心常照日，九原含笑尚谈兵（余尝梦师坐拥六韬，阴符诸书，含笑以示）。阐扬忠荩，字字沉着，履堂真可含笑九原矣。

　　◎廖氏廖氏，福州人，进士廖玉麟女，归连江余枢元，早寡。枢元应试罢归，有诗勉之云：“半亩生涯在，锄阴复课晴。春风当再至，端不负深耕。”枢元卒，以身殉。

　　●卷三◎先妣王太夫人先妣王太夫人，字淑卿，闽县人，候选主簿登元公长女，幼以孝闻。主簿公得笃疾几殆，先妣私右臂和药以进，应手而愈，后以寿终。先考资政公曾作传略纪之。年二十三，始归先考，居贫操作，稍暇即课章钜读书。生平喜流观经史，通其大义，能诗而不甚注意，故所作无多。弃养时，章钜仅十龄，又不知收拾丛残，今仅存遗稿数首，然情深于文，戚党读之，鲜不为悚然起敬者。如《附家书寄外》二首云：“客行虽云乐，不如早遄归。远游四年余，讵不念庭帏。君舅始辍讲，君姑尚缝衣。菽水固无缺，色笑已久违。纵非晨风翼，能无思奋飞。”其二云：“客行虽云乐，不如早遄归。出门甫弄璋，今乃秀且颀。得子已云晚，成立非可几。显扬良所急，贻谋岂其微。愿君早垂念，母流阿买讥。”《送儿子入学》云：“养儿不读书，不如豚与犬。能养不能教，所生岂无忝。况我贫贱家，差幸书香衍。迢迢十五传，儒门泽已远（吾家自前明来，十五传书香不断学。使者河间纪公曾书‘书香世业’匾旌之）。先业不废耕，读书此为本。过时而后读，事劳效益鲜。读且未可恃，不读奚解免。成人基在初，如农服畴亩。抚兹娇痴者，增我心悚{难心}.强之入书塾，戚董兼爱。夫君在京华，频岁劳望眼。尊章各垂白，所居矧隔远（余居浮仁里老宅，距舅姑所居新宅一里而遥）。我责曷旁贷，我心日转辗。倘稍入旷废，俯仰有余。晨光扶书出，夜色烧烛短。循环无已时，课此亦自遣。”语语沉挚。章钜每读此诗，无不汪汪泪下，不能止也。

　　先太夫人尝语章钜曰：“日来汝父与汝曹讲吾宗故事，并蒙翻史传相示，颇有会心。因学作《述德诗》四首，一为周先贤叔鱼公，一为汉威侯叔敬公，一为汉高士伯鸾公，一为唐补阙敬之公。”其《伯鸾公诗》末联云：“秦关与吴会，何地荐蘩苹。”盖伯鸾公生于秦，而寓于吴，遂终于吴，乃两地并未闻立有祠宇，殊为缺典，故太夫人此诗尚作疑词。及章钜官吴中，屡寻公祠墓，不可得，乃就阜桥近地，建祠立碑，并辑《梁祠纪略》两卷。吴人又从而咏歌之，传为盛事，实太夫人之诗，有以教之也。

　　乾隆间闽中徐雨松藩伯首唱《素心兰》四律，一时都人士次韵者至数百家。旁及闺秀，亦有和章。先资政公本在方伯门下，因命先太夫人同作，时藩伯将和诗汇次成帙，属螯峰院长孟瓶庵先生甲乙之。先太夫人诗中有“三霄桂窟输清绝，万顷芝田伫后缘”句，先生冁然曰：“此两句居然诗兆，梁氏之兴未有艾也。”藩伯以为知言。

　　◎先叔母许太淑人先叔母许太淑人，字鸾案，侯官人，山西翼城令崇楷公长女，广东博罗令懿善公妹，归先叔父九山公，封淑人。生长名家，濡染庭训，敦诗悦礼，蔚为女宗。事九山公相敬如宾，虽日以诗律唱酬，而内政肃然，三党咸钦式之。余总角时即从太太淑人受五七言句法。膝前三女，皆娴吟咏，至今内外群从，人人有集者，有淑人之力为多少。尝随宦汾晋间，又两度入京师，旋出山海关，遍游辽沈，所历几半天下。年逾八十，神色不衰。善鼓琴，自额所居为“琴音轩”，有《琴音轩诗草》藏于家。

　　《琴音轩集》中《冬夜仿古》云：“蟋蟀鸣堂中，萧条岁云暮。三冬守京邑，又见泽腹涸。绕屋旋风声，遍地雪花布。兀坐倚红炉，畏寒懒移步。拥被日三竿，自觉荒家务。少壮尚如此，堪知老年苦。言念倚闾人，晨昏缺调护。皤皤双鬓满，加餐可如故。值此霜夜严，谁与温卧具。昨夜梦还家，欢与慈姑晤。喜见膝前孙，含饴屡回顾。犹余笑声嬉，鸣鸡忽惊寤。回首望高堂，白云遮去路。未得板舆迎，寸怀自沿溯。愧彼林中鸟，飞飞犹反哺。何日早旋归，成我兰陔赋。搔首生百忧，呵笔不成句。”先资政公谓“集中佳作颇多，当以此诗为上乘”。盖孝思所流露，白与凡响不同。

　　◎先室郑夫人先室郑夫人，字齐卿，闽县人，进士苏年先生（光策）公长女，归余三十八年卒，以余官受夫人对诰。夫人本名父之子，幼通诗礼，归余后，益亲笔墨。先与余叔母许太淑人同居，太淑人母女皆工操缦，每共劝夫人学琴。夫人曰：“与其学琴，不如学诗，尚冀有片纸只字留示后昆也。”时余亦喜吟咏，夫人操作之暇，间窃为之，而不欲居学诗之名，故所存无多。然每读余诗，辄有神会。忆余出守荆州，偕夫人冒暑南行，凡二十四日，始到樊城，长途颇委顿。及舍舆登舟，夫人乃冁然谓“十余年来，始快见南中景物也”。余有《樊城登舟》句云：“明知未许扁舟老，且作浮家泛宅人。”夫人最喜诵之，曰：“此等诗我亦理会，殆所谓灶妪能解者乎？”又有诗云：“团栾一醉斜阳里，不愿双珠乞汉皋。”则笑曰：“仕宦人殆难言之，然君之素志，我固早信之矣。”又句云：“爱与家人说招隐，几回指点鹿门山。”夫人悚然曰：“君固淡于荣进者，然衔命之初，即萌退休之志，如报称何？”余改容谢之。余作夫人行状中，已备载之。

　　嘉庆辛未，余方里居。腊月二十五日，由赛月亭移居夹道坊。夫人外家本在夹道坊，与新宅斜对门。自少时即随其祖母廖太孺人曾屡入此屋，盖亲串旧居也，故有诗纪之云：“夹道坊南屋，童时记钓游。门闾犹似昔，亭沼几经秋。自笑移家惯，浑忘逼岁愁。藤花有吟馆，此外复何求。”自注云：屋前有老藤一株，荫满庭院。耆旧陈秋坪先生为篆“藤花吟馆”四字额之，夫子遂唱开三山吟社于此。嗣后刻诗即以名其集。而藤花吟馆之名，乃愈著于大江南北，诸名流各为之记矣。

　　夫人读书不多，而遇事每能禀古义。忆道光甲申秋，余由淮海道调署苏州臬司，眷属仍寓袁浦廨中。是冬，洪泽湖盛涨，人心惶惶，夫人熟闻倒了高家堰，淮扬不见面之谚，不胜其忧。未几而高家堰之口果开，浦中人情震恐，水已氵存至。时值辕一老军校，启曰：“署后现备一大船，请凿垣出，登舟以避之。”夫人笑曰：“此时遍地皆水，无舟者多，我舟能独完乎？万一有他故，徒滋口实，不如登楼守之。”佥曰：“水高下不可知，楼材更不可恃。事急矣，请早为计。”夫人晓之曰：“此莫大劫数也。吾夫及长子皆已在苏州，不为绝矣，吾又何求？汝曹有怕死者，随其所往，我不强留也。”合署乃肃然不敢动，而飞骑旋报水已南徙，此间可无虑矣。时袁浦自帅垣以下，各官眷属，皆有登舟之议。探闻夫人之言，莫敢先发，河上人至今能道之。夫人有《纪事》绝句云：“牵船上岸太无端，坐守危楼理始安。幸我此心如止水，早闻飞骑报回澜。”纪事述怀，情景兼到。万廉山郡丞喜诵之，谓虽单词实可传也。

　　夫人居家时最艳谈杭州西湖之胜，及随宦往来两次，皆得畅游。至欲以画图纪之，而匆匆不暇。及今其遗集中前后游皆有诗，凡我儿女从游者，所当为之补图也。《甲戌初春，随夫子挈儿女泛舟西湖诗》云：“寰中三十几西湖（少时闻先严苏年公言：各直省郡县以西湖名者凡三十余处），耳熟钱康景特殊。今日清波门外路，好风先引到蓬壶。”“六桥烟水拍空浮，夫子重游我乍游。好景纷来亲指点，如斯清福几生修。”“系缆欣依五柳居，推篷呼酒又呼鱼。斜阳影裹团栾醉，一饱千钱尚有余。”“一日匆匆亦胜缘，再来未卜定何年。会须亟觅东溪绢，留作儿家故事传。”《壬辰仲夏，重游西湖示儿女诗》云：“赏心乐事首重回，西子湖边又溯洄。堪笑牵衣儿女辈，黎明便集笋舆来。”“朝暾看到夕阳红，山色湖光平远中。猛忆坡公诗句好，莫将有限趁无穷。”一片清机，且有见道之语，闺集中所不易得也。

　　道光壬辰，余以引疾假归，与夫人联舟旋里。夫人有《到家杂诗》云：“侍宦何知昼锦殊，寒闺那解梦莼鲈。正欣久客得归好，懒与人言田有无。旧宅新居恰望衡，黄楼黄巷起峥嵘。无多亭沼小三径，画本居然王叔明。”写情写景，俱有落落不凡之概。“懒与人言田有无”七字，尤可传。

　　◎梁符瑞紫瑛六妹，九山公长女也，适闽县湖北天门令龚丰谷。天门有循声，而紫瑛尤能以勤俭佐之，故中年以后，不暇兼涉吟事。犹忆余少时与紫瑛同学为诗于许太淑人，每拈一题，紫瑛辄有灵颖之句，而笑余钝置，太淑人亦多护之，余实自愧弗如也。今忽忽五十余年，每诵陆放翁“青灯有味似儿时”为之惘然。

　　虚白伯兄尝语余曰：“紫瑛七岁即能成吟，授以唐人句法，辄有神会。”五言如《渔梁阻雨》云：“窗带云阴重，岩添石髓流。”《晓发》云：“宿雾侵衣湿，寒泉入耳清。”《过黯淡滩》云：“风声兼浪涌，水势拍天寒。”七言如《姑苏怀古》云：“雉堞空留千劫眼，鸱夷早乞五湖身。”《晓渡扬子江》云：“地吞淮海洪波合，山点金焦宿雾晴。”《中秋》云：“满地秋声黄叶里，一天离思碧云端。”《咏虞美人》云：“宫中有土难埋恨，帐下闻歌尚怆神。”皆泠然可诵。近始自编其诗为《昆辉阁诗草》，尚未付梓也。

　　◎梁韵书蓉函九妹，为九山公次女，适侯官副贡生许濂。九山公三女，皆能诗，而蓉函为之冠。工绘事，善鼓琴，于诗用力尤专。随宦京师时，每陪诸昆季作八韵试律，杂之馆阁名篇中，几莫能辨。间作小文小赋，亦深得骚雅之遗。尝随妹婿许莲叔明经，重游辽沈，依莲叔之从父画山邑侯署中。画山本诗坛老宿，蓉函从莲叔后得其指授，又获山川之助，故所作益工。吾乡女士，当首推之。著有《静安吟草》，索余序言。余谓“蓉函精进未已，愈唱愈高，似宜假以时日，俟其大成，再当操铅椠相从，此时正不必汲汲也”。

　　蓉函先随九山公及许太淑人宦游辽沈，后复随其婿依画山叔翁于承德邑署，故集中有《重山出海关诗》。如此壮游，而屡得之闺媛，盖天所以显其诗，而成其名也。诗之后半云：“忆昔随亲作壮游，旌旄过此无遮留。饱看塞外苍茫景，那解人间羁旅愁。山光海色供吟笔，谢庭清暇诗无敌。今日鸿泥换旧痕，山川觌面犹相识。埙篪迢递千山隔，棣华赋罢情何极。故乡更在天一方，夜夜梦魂归不得。樊笼铩羽难奋飞，愧作当年丁令威（自注：《丙寅游沈》诗有‘他年丁令化鹤来’句，竟为此日重游之兆）。却羡度关数行雁，往来只趁高风便。”笔力夭娇如游龙，是为称题杰构，《玉台》中讵易有此。

　　余新旧宅皆在黄巷，为唐黄德温先生（璞）故里，即闽川名士传所谓儒者之宅也。新宅之西偏有楼最旧，因重修之而榜曰“黄楼”，即名巷之意耳。宾朋饮宴其中，率以七律纪之，惟兰笙十弟成七古一篇，词旨豪畅，同人咸推为杰作。适蓉函九妹来游，蓉函素擅长古体，余亦属作七言古诗。越日即以稿来，用苏诗韵，则较兰笙作更为沈雄，闺媛中能办此者盖鲜矣！诗云：“苍茫陈迹凭谁说，搜古阿兄兴偏发。兹楼托始黄德温，便唤黄楼如江滑。楼前山径通曲折，小步浑忘藓侵袜。我来恰好当春风，举茗花前欣一呷。移花补竹缅重构，匝月经营劳畚锸。倏然邱壑回春姿，阳和已夺秋霜杀（自注：楼工始于客岁小春，阅两月而竣事）。登楼推窗快吟眺，道山恰献金银刹。元龙百丈气更豪，直与层峰势相轧。凌空翼翩欲起，赖有琅万书压。遂令多景聚楼中，远树遥云吞[sd0][sd0].楼下冲氵融新□□，活泼游鲦兼乳鸭。此中倘更著扁舟，定许临风梦苕。”

　　吾乡鳌峰书院有诗赋课。一日以《荔支香》命题，蓉函偶为群从捉刀挥笔成之。时陈恭甫编修主讲席，得一卷为之拍案叫绝，持以谂余。余早知出蓉函手，以实告之。编修曰：“后幅波澜老成，未经前人拈出，此必传之篇。吾乡才士虽多，恐皆为之阁笔矣。”诗云：“荔支香，驿路长，岭南贡使超上阳。十里一置五里堠，七日七夜飞骑忙。长生殿上南薰凉，累累虬卵倾瑶筐。颠坑仆谷那复计，喜及蟠桃筵上供新尝。荔支来，妃子笑，玉骨冰肌朗相照。仙果真开顷刻花，乐章恰进清平调。吁嗟乎！侧生余毒流瓠犀，岂知疮先黔黎。红尘影断迷烽火，霓羽歌残咽鼓鼙。沈香亭北春风冷，梨树坟边秋雨凄。方家红，陈家紫，绝品枫亭世无比。征求幸不到闽南，未共官茶斗充篚。莆阳有女淑且美，闲吟团扇长门里。不用明珠慰寂寥，讵因口腹烦乡里。区区恩宠奚足论，要识河洲风化始。君不见当时爱梅高调致自佳，何曾遣进罗浮花。”

　　余由苏藩引疾归田，有《吴中留别》四律，和者至数百家。而蓉函诗情文相生，词调谐稳，若不知其为次韵也者，独出冠时之作，实足以旗鼓中原也。诗云：“诏书特许返林泉，力瘁宜邀当怜。径去阳春真有脚，纵盟江水尚无田。新秋鲈脍迎张翰，故里池塘近惠连（卜宅与兰笙弟对门）。留得吾家真面目，芦帘纸帐总萧然（时与嫂氏郑夫人联舟而返）。”故山廿载锁苍苔，猿鹤相迎莫浪猜。天禄校书中垒旧，长杨献赋予云来。江南图画留棠荫（兄前有东南棠荫图咏之刻），淮北歌谣志芋魁（闻去夏即作归计，以经理账务中止）。省记萱闱闲话日，早从小少识驹才。“（先慈许太涉人在日，常目兄为吾家千里驹）”读书读律答清时，抚字巡宣事事宜。心照沧浪濯缨水（兄在吴中倡修沧浪亭），情深江汉赠行诗（前岁以江汉赠言寄示）。倦飞自合归田早，待泽应愁出岫迟。敢劝东山莫高卧，会当重起慰讴思。“”归宁两度访烟萝，追话儿时乐趣多。小雪庭除惊岁月，大雷书信断关河。吟成忝附吹篪末，才薄其如击钵何（群从皆步韵献余，咸篇独后出诗）。已向敝庐扫花径，柴门日日候鸣珂。“

　　余构东园，分十二景，作诗纪之。外间朋好及家中弟妹儿女各有和章，而蓉函和诗中《潇碧廊》一首云：“潇潇苍雪暗三湘，日暮香侵翠袖凉。石径如鳞愁步さ，手扶碧玉度长廊。”诗中有画，句中有人，余拟倩名手绘图纪之。

　　余在温州挈丁儿恭儿游雁荡，曾以诗寄福州。蓉函有和句云：“公今年高兴益高，腰脚真堪夸辈行。笑挈佳儿作游侣，俯视雁行轼辙抗。循陔盛事世所稀，彩服行春非孟浪。惜不得如惠连随康乐，千里和诗寄遥帐。”并附手书略云：“窃谓此题，自以吾兄高年就养，老福豪情。两侄侍游，成兹盛事，为作诗正面语。而卷中和章佳作林立，多未及此，故拙诗中俯视雁行云云，聊以补之。平仲敬叔两侄诗正得此意，看似平平，而必得如此作法，方可谓之切题也。”蓉函诗律之细如此。

　　◎梁秀芸十一妹秀芸，为九山公第三女，适国学生陈兆骧，早卒。少尝受业于余，工绘事，亦善为诗，与诸姊唱和，独能作豪壮语。《出山海关》云：“海光时动壁，城势欲争山。”《永安桥大雪》云：“人疑骑白凤，寒欲透华貂。”《渡巨流河》云：“倒影万峰环北镇，急流千里接东瀛。”《出都作》云：“京国陔兰近十霜，闽云回首转苍茫。今朝忽唱归来曲，不道还乡似别乡。”时九山公全家皆在京师，独秀芸随婿南去也。

　　◎周蕊芳周蕊慌，侯官人，儒士周登龙女，余十弟兰笙之继室也。母高氏，亦能诗，通经史，故蕊芳幼承母训，素解吟咏。年十七，归兰笙，复从余九妹蓉函讲贯，诣益进。善楷书，尝手录唐宋古近体诗千余首，以授儿辈。并工鼓琴，摒挡家计之暇，挥弦染翰，乐而忘疲。随兰笙赴南安广文任，卒于官署，年仅三十有七。尝自编其吟稿一卷，题曰《生红馆诗抄》，兰笙录以寄余点定。余最爱其《灯下课杏育两儿读＜尔雅＞》云：“课读襄而父，相期此宁馨。问奇宜识字，致用在穷经。且学笺虫鸟，终须辨豹<鼠廷>.天鸡他日赋，莫忘一灯青。”雅似老都讲口气。又《兴化江口驿行滨海山径中口占》云：“坡垅如涛涌复斜（苏诗《城东》云：垅所风似吹，海涛低复起，笋舆稳似泛轻槎）。岭云蒸日易成雨，海岸掠风无定沙。水气混茫摇雉堞，汀烟低约辨渔家。氵婴溟万象供吟眺，赋手何因拟木华。”亦刻意之作，杂之《四灵集》中，殆未易辨。

　　◎梁兰省余长女兰省，字筠如，幼聪慧，随余宦游南北，濡染见闻，于书史亦靡不宣究。归浦城祝普，庆随任温州郡丞，未几孀居，乃专心课子，不暇以吟咏为工，然《梦笔山房诗稿》已裒然成帙矣。余于福州新居构东园，分为十二景，各系以诗，和题之作甚多。率多摹绘景物，惟筠如按切情事，独惬余心，即拟勒石园中，以奉召北行，匆匆不果作。因备录之，以存此园故实焉。《藤花吟馆》云：“双株非昔花，三间岂旧馆。诗老卜重居，复此花纂纂。愿依爱日晖，长护春心暖。”《榕风楼》云：“昔编《玉台咏》，许我供抄胥（家大人抄《闽中闺媛诗》，曾命余誊写初稿）。今综风雅全，八九将成书。榕风谡谡来，不负好楼居。”《百一峰阁》云：“一阁出尘表，千峰发画屏。秀出者百一，逗妍在尹邢。凭栏忽有触，何如来青亭（余浦城别业中有来青亭，亦擅一邑之胜）。”《荔香斋》云：“少小离乡井，久不闻荔香。廿年始归来，一沃冰雪肠。浓阴更消暑，高斋真夏凉。”《宝兰堂》云：“褚临黄绢本，艺林所喧传。得之且上石，盛事岂偶然。宾兰语非夸，千秋珍墨缘。”《曼华精舍》云：“曼华乃佛香，精舍即禅堂。爱庐托其名，易安在容膝。穆然契余心，别有古香出。”《潇碧廊》云：“手扶绿玉杖，延缘穿绿天。苦忆侍游时，两度南屏前（先慈郑夫人两度游西湖，步南屏长廊，皆余扶持）。慈云不可留，清泪徒潸然。”《般若台》云：“我念般若经，须识般若字。法界来华严，涌出不择地。登台如见佛，放眸在云际。”《宾月台》云：“台成月即至，月可称嘉宾。月高台亦高，台亦贤主人。中有主人翁，居然月前身。”《澹沼》云：“澹以明君志，渊以定吾情。方塘一鉴开，万象归澄氵宏。悠然濠濮意，想见沧浪清。”《小沧浪亭》云：“吴中沧浪亭，惜我阙一至（家大人在吴门修复沧浪亭，倾城士女往观，而余姊妹未尝一至，遵郑夫人教也）；东园沧浪亭，虽小亦有致。水竹倘不殊，风月更何异。”《浴佛泉》云：“掘井已及泉，得泉恰浴佛。佛泉本随他，佛愿在润物。谁知在山清，无营复无欲。”余九妹蓉函最赏此诗，以为抚今追昔，即景生情，字字自然，而悉如生铁铸就。不但他地他时不能假借，即他儿女亦不能移用。此园本可传，有此诗乃愈增色矣。《随园诗话》称雁荡山观音洞中有前明按察使刘允升偕二女成仙于此，今大士座旁塑造并二女甚美，余低回久之，因作口号云云，其说颇无稽。余《游雁荡诗》中曾辟之，筠如和余韵云：“最笑刘家父女痴，空山苦守观音帐。非仙非释定何物，踪迹如斯岂倜傥。”读者皆叹其韵脚之工，余直以“笔挟风霜，语无枝叶”八字评之。

　　◎梁兰台余次女兰台，字寿研，归国学生邱藜光。随侍桂林时，亦与筠如婉蕙等分日作诗课。值庭中杜鹃花盛开，首课即以此命题。余首唱五古一首，闺中和者颇多。寿研独曰：“我初学诗，不谙五古音节，但作七律以献。”云：“分自天台异种香，缤纷桂岭趁韶光。风风雨雨都无损，叶叶花花正恰当。不向山程催过客，却来官舍领群芳（诗课首出此题）。只因花鸟名同美，引得诗人兴欲狂。”寿研作诗最刻苦，而此五十六字乃脱口而出。惜所不多，盖不甚注意于诗也。

　　◎杨皋余三子妇杨皋，字婉蕙，为竹圃方伯之女。竹圃口不称诗，但授以书义，故婉蕙少不知有声韵之学。迨归余三子恭辰时，恭儿方习举子业，亦不暇言诗，而余同堂妹蓉函好作诗而工，婉蕙喜从之游。适余长女筠如次女寿研方学为诗，遂相约受业请题为课，而婉蕙骤有所解。女红酒食之隙，舟车侍游之余，复随题有作，数年间积至百数十首。婉蕙素善病，其于诗又好为苦吟，余常诫其以节思虑养心性为要，而作者辄不能自休。喜其慧且勤也，遂亦听之。而婉蕙遂自次所作为《榕风楼诗存》矣。

　　竹圃素不喜闺秀之称诗，故于婉蕙所作，亦曾无轻与褒词。然阅到《过洞庭湖》句云：“白云尽处疑无地，青草环来别有湖。”则为之拍案激赏不去口，谓似此天然佳句，不能禁其不落纸矣。

　　婉蕙读书不多，而喜作考订典实题，每遇一题，不惜殚精瘁神，穷日夜为之。恭儿尝笑其智小而谋大，力小而任重，婉蕙不顾也。余在粤西获商爵一具，作长歌张之，和者遍远近，然缩手不敢下笔者亦多。婉蕙辄奋笔步韵为之，亦自斐然成章。诗云：“桂林城中出铜爵，谁家好古勤搜罗。风尘阅世不知纪，忽逢赏识来摩挲。安平判官购以献，高堂恰喜诗相磨（苏诗‘知君欲以诗相磨’）。细辨款识定商制，何年至宝沦山阿。量分寸非近器，双柱三趾平无颇。只耳弯形泽可鉴，长脚下注如倾荷。子孙父字剧古质，生砂活翠耀自佗。子孙为父共作器，薛氏所释当无讹。何期蛮荒有此宝，不数和弓与兑戈。当时务光所制字，想见倒薤兼垂禾。比年节楼庋铜喜，宾僚铃阁{庚食}载歌。公余雅集诂复订，但闻盛事鸣声和。我初学诗如蚓穷，难题险韵费苦哦。喜读韩公赋石鼓，此物更前千载多。古瓦斋中拓眼福，才薄将如商爵何。惟当谨持日介寿，坐晋高爵登銮坡。”

　　婉蕙在桂林日，与常熟钱莲因夫人（守璞）游山赋诗，莲因为江南名族女，龙门巡司张骐之继室也。尝与婉蕙及余女筠如联为岁寒三友，才调相匹，意气相孚，唱和无虚日。莲因一日戏谓婉蕙曰：“君喜作典宾题，侧闻中丞新得赵子固《落水兰亭》卷，有诗志喜，其头绪颇繁重，君亦能效颦乎？”婉蕙素好强负气，乃殚两日夜之力，展卷中题跋尽读之，竟奋笔次韵云：“鉴赏名家世共传，《兰亭》特记永和年。烟云曾被蛟龙攫，墨宾终难委逝川。”“妙迹初观眼倍明，苏齐审定是先声。褚临黄卷堪相匹，夜夜双虹贯月生。”“元圃珠光聚满门，俨山篆印杂江村。只今眼福拈毫记，倒尽金壶墨汁痕。”“少时握管苦冥搜，最喜簪药帖仿瓯。今日果窥真定武，墨池便拟托千秋。”莲因再三诵之，为之咋舌曰：“吾甘敛手相让矣。”

　　婉蕙随宦温州，与丁芝仙夫人（善仪）交称莫逆。芝仙为永嘉令杨炳继室，才名久著。时余女筠如自浦城来省视，亦一见如故，每春日约同城内外踏青近游，辄有诗。芝仙本诗媛，婉蕙与筠如喜与之角胜。余谓东瓯风雅，近甚寥寂，而忽得女士以张之，亦一时之胜缘。如婉蕙《江山寺》、《揖峰亭》二律特佳，将来定可入《东瓯诗话》也。芝仙《招同泛舟游江心寺》云：“乍寻霞洞最高头（前三日曾招游飞霞洞），又泛江心画里舟。诗境由来重孤屿，灵山长此砥中流。万里海气平栏出，一派城阴入镜收。难得良辰偕胜侣，金焦而外此佳游（金焦皆余旧游）。”《侍翁大人游揖峰亭，叠前韵》云：“重远出国西头，回鹘山前不浪舟。历历帆樯平槛过，茫茫日夜大江流。岩椒屡见炊烟起，石壁全凭返照收。最喜一江见孤屿（亭之右角露出孤屿一半），晴春三日两佳游。”

　　竹圃一门群从皆不言诗，惟其长嗣翠岩大令诗笔极雄，婉蕙少曾从受业，故亦稍亲风雅。翠岩作宰甘肃，婉蕙有诗寄祝其五十寿辰云：“六盘山势拱兰州，中有吾家百里侯。陇路几千芝构寐，诗人五十富春秋。椿庭我幸欢依膝（月前甫得归宁之乐），荆序人齐远极眸（三兄皆宦近地，惟兄独远耳）。愿尔政成归养早，彩衣团坐洁兰羞。”竹坡亦极称此诗，以为孝友天真，溢于词表，可存也。

　　◎梁赋茗赋茗，字藻芬，为泽卿四兄女，适上舍生刘义问，自题所著为《卧云楼诗草》。喜作咏史诗，有《读明史》数首云：“逐鹿张陈各拥兵，朱家天授象分明。西湖云气周颠语，一统江山孰敢争。”“宣言龙衮已飞灰，休问成王安在哉。卓锡山林足埋骨，何须头白又归来。”“趋承帝座隐深机，诛篡当朝笔刃挥。庄士文星真叵耐，麻衣才了又绯衣。”“微臣何计拒燕师，一恸城门行遁时。衣葛补锅同节操，表忠录内姓名垂。”“弟兄铁券姊彤闱，心薄椒房独不为。别署头衔第三女，徐王家范最堪师。”

　　◎梁兰芬楚畹，亦泽卿四兄女，适候补县丞龚长龄，即紫瑛妹子妇也。龚六试秋闱不遇，投效吴门，楚畹有《送行诗》后半云：“抛梭怕学翻新样，赋剑须争不朽名。此日出山为小草，好将清白继家声。”慷慨激昂，巾帼中高调也。有《小方壶诗草》，惜所作不多。

　　◎梁金英梁金英，字淡如，亦泽卿四兄女，归国学生林庆藩，潍县令士骏子妇也。士骏全家俱随任，适教匪闯入县衙，庆藩跄踉外逃，正为贼所追。淡如伏庆藩背上，以身当数刃，贼随去。庆藩得无恙，而淡如刃疮历数月始合，亦得不死，论者奇之。淡如少即能吟，尝分《咏碧筒饮》句云：“斟得苦心添酝酿，传来香味最玲珑。”独为坐客所称。有《爱荷香诗草》一卷。

　　◎梁佩茳佩茳，字梅史，为兰笙十弟女，适儒士林栋穆。《荷花生日口占》云：“银塘此日宴群芳，娇艳争夸百子房。听罢菱歌三叠曲，水晶宫里谱霓裳。樱笋厨开溽暑消，生辰我亦是今朝。缘君一进长庚颂，堤柳多情也折腰。”有《蕉雪轩吟草》，亦风雅之附庸也。

　　◎梁瑞芝瑞芝，字玉田，为余侄伯思长女，泽卿四兄之孙女也，适儒士林起鸿。少即解吟咏，有《香雪斋小草》一卷。尝游钓龙台，作七言怀古一首，惊其侪辈。诗云：“全闽江山称第一，中有危台突然出。江水吞天风逐云，无数蛟虬翻浪溢。当年降汉疏封王，襟吴带越开雄疆。楼角丹青亘不断，管弦朝暮声飞扬。一自苍江跨龙去，精灵剑槊江中央。我来欲发苏门啸，兴废盛衰付凭眺。逐鹿雄风安在哉，废寝颓扃几残照。君不见歌风台，戏马台，两坯黄土湮蒿莱。刘项英雄尚如此，何况不及刘项才。”时玉田甫及笄也。

　　●卷四◎许福祉许福祉，自号梦槐老人，闽县人，醴陵县知县兰臬先生（弼）之配，河南府知府北瀛太守（鲲）之母，余叔母许太淑人之胞妹也。生长名门，通诗礼，然虽喜吟咏，而从不存稿。晚年家遭多故，乃偶藉诗以写哀忱，读者伤之。有《玉尺山堂存稿》。《戊寅哭鲲儿》云：“敢言无德亦无愆，有子难留送暮年。岂是前因我缺憾，避人含泪问苍天。二十余年瞬息过，与儿聚少别儿多。归来尚拟能终养，天不由人唤奈何。铭恩勒石建生祠，今日真成坠泪碑。寄问洛阳诸父老，去思何以解哀思（鲲儿守豫郡，颇有惠政闻。归里时，有建祠勒石以纪者）。池馆凄凉画掩扉，春寒料峭懒呼衣。从兹老病无人问，一对遗容一泪挥。”《送鲸儿公车北上》云：“汝兄弃我归泉路，独汝承欢牵我衣。今日又辞慈母去，出门难免泪频挥。收拾琴书上帝乡，槐花黄后杏花香。公车一路寻常事，偏我离儿最断肠。”鲲儿妾玉麟尽节自经，吊之以诗云：“酸风吹面锁双眉，蜡炬无光冷画帏。望帝不归春已矣，杜鹃啼落碧桃枝。”“四千里外离桑梓（玉麟河南人），十五年华赋泛沱。死别生离终永诀，家山何处白云多。”《哭孙女祥宜寄示孙婿何伯雅》云：“前身合是掌书仙，环佩珊珊入九天。二十年来浑一梦，春风零落翠花钿。”“四载于归鼓瑟琴，无端玉碎与珠沉。悬知骑省悲秋后，又合神伤动苦吟。”

　　◎何玉瑛何玉瑛，字梅邻，余姻郑松谷太守（鹏程）之母也。有《疏影轩遗草》，太史校梓以行。山阳注文端公为之序云：“何太恭人女兄弟三人，皆工吟咏，独太恭人尤好史氏书，旁通绘奕音律，其在任也。兄邦彦为丞于粤，以解饷赴滇道卒。时母老矣，太恭恐其惊痛而伤生也，凶耗至不以闻，托言以目疾解官。进则怡颜慰亲，退则雪涕襄事，经画周至，心力殚竭，卒能归旅榇，返细累，立嗣子。诸大事以定，素将抵里，乃以实告，老母得无恙。于归后，家计中落，支持竭蹶，节缩衣食，不令贻夫子忧，教二子手授经史。衣服进退，稍不合度即督戒之，盖明大义，有识略，非徒以诗见者也。”然以余观本恭人见好音，孝子之志也。在原急难，常棣之义也，黾勉求之，德音之遗也，中原采菽，式谷之教也。其于诗也，得其本矣，得其本则虽其词不工，犹将取而存之。况夫和平清绮，琅然可诵，如今之诗也乎？松谷以觐入都，出所梓《疏影轩遗草》属余呈之苏斋师，即承题句有云：“闽中何恭人，五言首咏史。继以勖儿作，寄舅兼怀姊。既殊香奁艳，何尝玉台拟。弗取巧缛评，或渐风雅企。”松谷得诗，不胜其喜，并索予题词。余既以二律应，因摘录其集中警句。五言如《玉簪花》曰：“微风吹欲颤，新月澹相当。”《春夜分韵》云：“炉烟随笔袅，帘月带花妍。”《月夜觅句》云：“秋声生绿竹，露气满苍苔。”《即景》云：“竹笋掀泥出，梨花带雨肥。”《春晖阁》云：“倚槛看山色，开帘对夕晖。”七言如《松涛》云：“风雨五更惊鹤梦，波涛一院起龙吟。”《与姊话别》云：“家余健妇无黄口，我愧连枝哭紫荆。”《寄远》云：“儒者治生原急务，古人随地有师资。”《莫春》云：“风恬院落鸾声老，雨足园亭草态柔。”《截竹为小洞箫》云：“羡汝瘦生偏直节，可人爽籁本虚中。”《平明》云：“礼罢佛香帘乍卷，窥人燕子语梨花。”《扫梅》云：“未忍和苔黏屐迹，月明携带扫瑶华。”皆清婉可诵。若集首咏史诸什，则崇情卓识，又不当于字句中求之。

　　◎郑瑶圃郑瑶圃，闽县人，归贡生林材，广文琼树之母也，有《绣余吟草》二册。上册律赋二十一篇，下册骈体文三篇，古近体计一百六十余首。陈秋坪先生序云：“曹惠班东征有赋，诗则无传，苏若兰织锦成诗，赋则未备。安人兼兹二者，自是专家。盖劝教诸儿驰名古学，欲伸赋手，须费文心。先示格律以为程，预构楷模而取则，抽黄俪白，行行组五色之丝，戛玉敲金，字字协八音之奏，皆纪实语。”余抄吾《闽闺秀诗》，又摘其佳句若干为诗话。如《梅花》云：“一片暗香春有信，几枝疏影月无痕。”《桂花》云：“汉殿香飘金母袖，月宫浓染素娥衣。”《梨花》云：“魂飘深院溶溶月，影隔疏帘薄薄云。”《水仙》云：“金盏晓分朱槛露，画屏宵伴玉楼人。”《芍药》云：“金带围开丞相宅，玉盘盂供老僧家。”《武侯》云：“南阳早料三分业，北伐犹勤六出师。”《铜雀台》云：“文章邺下全家艳，香履床前百岁灰。”《景阳井》云：“辘轳转到庭花尽，栏槛围来璧月空。”清词丽句，可以入历代吟谱中。

　　◎陈若苏陈若苏，为侯官布衣贤开之女。贤开有道学之名，故若兰幼明大义，通诗文，归余友廖佩香秀才（英）。乐志安贫，伉俪甚笃。未几，佩香死，守节抚孤，备极哀苦，而玉树双折，闻者伤之。余宦游在外，间以俸余恤之。若苏寄呈诗稿一帙，中有《割耳自述》绝句云：“持刀割耳吁苍天，但愿书香绍昔贤。矢志抚孤如此苦，须知残毁即求全。”又有《示儿》绝句云：“藁砧望断久凄然，岂有人甘失所天。意决相同时日死，只应抱恨不同年。”余初弗详其事也，而卷末有附录余从兄曼云编修诗，始悉其颠末，因亟录出以贻观者。梁运昌《纪苦节诗》序云：“故友上舍生廖佩香之妻陈氏，夫亡后截去一耳，闻其以勖儿学故，未详也。断耳失去九载，旧腊复得于神龛中，则俨然坚固不坏，是可异也。甲戌三月，为佩香殁之十年，陈以男女既长，思遂殉夫之本志，将以夫亡日投缳。其子持所为诗示余，余觉而惊怛，急以辞授其子止之，幸而得已。此二事初不必尔，惟贞而悫者为之。然于节亦苦矣，乃为《纪苦节诗》二首，以存其事实，将使后之志乘，于贞妇有述焉。”诗云：“误读列女传，割耳仪贞嫠。本无逼迫患，为勖十岁儿。枯置空龛，虫鼠不敢窥。岂翳金石质，九载色莫移。我昨闻此事，涕流为嗟咨。上天耀白日，不照寡妇帷。大地回春气，不暖寡妇楣。独把一寸心，冷绝含金痍。微微一寸质，神鬼交守之。石心既不转，玉质终难窥。房妻与韦母，合并知在兹。传语痴儿痴，莫孤慈母慈。”又云：“夙有殉夫志，子幼家复贫。却思相寄托，内无期功亲。黾勉自养视，饮孽含酸辛。今年三月尽，夫殁刚十春。长男已二十，弟妹能抚循。无母儿可活，母欲捐其身。作诗明所志，待尽夫亡晨。厥子持示我，读之惨惊神。唯思守义者，可以大义陈。有男未成名，有女未成姻。夫人事未了，岂是殒玉辰。九原不相见，此死为何因。九原倘相见，转恐贤夫嗔。男婚女嫁毕，夫人发如银。宁闻老嫠归，随夫人幽窀。所以古制礼，常称未亡人。朝廷树棹楔，唯理旌霜筠。守贞乃可贵，从死非所珍。弃绝儿女恩，况又非慈仁。嗟嗟贤明嫒，闻义乃能遵。独缫寡妇丝，哀机闻四邻。”

　　◎洪龙徵洪兰士美в发，长身玉立，貌清严如寒冰，议论常出人意表。余曾从外家一见，复从苏年师案头见其诗纸，题为《病中谢苏年伯父遗兰花》。诗云：“几朵名花惠意深，胆瓶高贮避炎侵。爱花也似怜儿女，障雨迎风苦费心。”末署“犹女龙徵拜呈”，有“仆本恨人”一小印，小楷书亦清挺可喜。继复读（原缺一页零十行，约六百十六字）诸书，一言一步，亦防非礼，诸舅恒笑之。惟理学外从叔祖陈贤开先生每见，议论意日，常蒙许可，则兰士固儒也。兰士儒而孝矣，则仙之可知不可知，盖不必论也。进士言兰士母孕时，梦室入龙，五采烂然，及娩又梦，故名曰“龙徵”，则余又乌从而知之。

　　◎陈瑞璧陈瑞璧，闽县人，居南台。家有帆影楼，台江形胜，尽收眼底。瑞璧幼读书其下，聪慧解吟诗，有《灯月》词云：“明明月在天，簇簇灯在地。灯月不相接，流照岂殊致。焉得光明千里随，天上人间不相弃。”虽浅语而却有古乐府神理，识者卜其必以诗闻于时也。未几适城中许氏子，不得志遽卒。

　　◎张如玉余曾主南浦书院讲席，地在粤山之麓，西连仙楼，岩壑窈深，有三十七洞天之目。每思以五七言纪其胜，忽忽不果成。偶读邑中闺秀张如玉一诗，虽着墨不多，而已具梗概。诗云：“一径沿缘上，楼台到眼明。苔痕随石转，岗势入云平。盘薄途疑阻，纡回境屡更。神仙如可学，此地好蓬瀛。”如玉为农部郎张伦至女孙，有《暗香琴言》一卷。其《上元即景》云：“积雨初晴月正妍，万家灯彩斗婵娟。输他好事儿童辈，不畏春泥得得前。”亦俊语也。

　　◎张娇娥娇娥姊妹并归冯笏耕舍人。娇娥先卒，舍人有《悼亡诗草》，遍征同人题咏。余瑞堂孝廉题云：“曾读璇玑讶彩毫，若兰真是女中豪。只今泉下无来使，锦字恁谁达窦滔。”“壮游原不恋红颜，死别方知一面艰。孤矢相期应有悔，望乡台即望夫山。”盖娇娥有《送舍人公车》句云：“梅信倘逢驿使便，双鱼敢惜寄回文。”又有《送舍人出游》句云：“孤矢早知郎素志，闺中不上望夫山。”此后即化去，舍人常以为悔也。

　　◎江鸿祯陈秋坪先生知余有抄辑闽诗之举，手录其弟登爵及其女弟子江鸿祯遗诗，各十余首付予。并称鸿祯年七岁，即能鼓琴，九步工诗。年十五，梦紫衣女六七人招之游，且曰：“吾与尔，皆阆风侍女也，尔其归乎？”醒以告其母，牵衣而泣。乃索平日所作诗，尽焚之，曰：“不可留为人世口实。”援琴弹一曲，不成声，曰：“人琴俱亡矣！”推琴而起，遂卒。余怜其慧，检焚余及所记忆者，仅此而已。今按所存古近体皆备，出口老成，而毫无稚气，亦绝无衰飒之音。有《谢陈秋坪舅氏赠诗》云：“弱龄甘抱拙，稍与经史亲。遑云弄柔翰，便希追古人。欣兹先达誉，清制如席珍。立辞自有指，反已参其真。惭非咏絮才，何以当阳春。所愿载酒从，元亭长问津。”又《寄兄》云：“膝下长居好，依依惜远行。身随流水远，愁逐晚潮生。岸阔暮山瘦，江空秋月清。更深倘无睡，应念倚闾情。”虽古名嫒之作，何以加此。近《闺秀正始集》亦登其诗，当即秋坪录本所寄也。

　　◎汪淑端汪淑端，闽县人，饶州府经历金浩女，归何恒。诗才敏瞻，为一时诸女士之冠。有《咏五色蝶次韵》五首，同伴多推之。诗云：“帘前弱翅望依稀，每到花阴不见飞。上下浑疑风度叶，飘摇似爱翠为衣。春真可踏娇无力，黛纵能描瘦未肥。欲剪碧罗依样绣，南园扑得两三归（青）。”“莫遣莺捎见又稀，宫钱化出任纷飞。何当曲谱谐金缕，恰与春光斗鞠衣。色夺萱丛花并腻，香收草蔓叶俱肥，蘧蘧若入酴架，去路遮来归未归（黄）。”“绛纱窗外觅依稀，忽向琼栏作对飞。一片紫云堆艳翅，半帘红雨湿春衣。刺成朱缕珠难比，绘与丹砂倍觉肥。谁把胭脂来点染，杏花十里看春归（赤）。”“梨云漠漠午风稀，玉翅轻栩栩飞。晒粉最宜香作魄，惜花偏怪冷侵衣。半林明月黏初定，数点梅花映更肥。可否梁圆偕雪舞，瑶华踏处竟忘归（白）。”“漆圆梦里往来稀，树暮箐深自在飞。野径何须着金粉，深秋休与认乌衣。饶他黛色凭须染，拭得蓝光竟体肥。细雨浓烟春漠漠，柳阴多处正宜归（黑）。”

　　◎郑嗣音郑嗣音，字芳址，长乐人，余亡友广东雷琼同知（榕）次女，归陈景程，早卒，有《ぇ香阁遗草》一卷。其《病中侍母话旧》云：“秋风送凉雨，不寐剔灯光。忆昔童时事，忍泪徒自伤。父兮官粤东，我生在他乡。幼龄惨失怙，弟妹悲相望。茕茕依我母，千里持孤丧。持丧归故里，抚孤岁月长。女居穿线阁，男入读书堂。篝灯与荆布，淡饭安家常。弟弱身未立，母愁鬓加霜。悔非奇男子，腾达与飞扬。余生一巾帼，安能志四方。微躯况善病，儿病母傍徨。母毋苦儿病，儿愿母康强。棣花喜四照，联掇芹藻香。勉起理钗钿，强笑奉母觞。作诗苏病骨，愿附莱衣行。”孝友之情，自不可没。

　　◎王琼瑛王琼瑛，字琴史，侯官人，南知府王梅林（燮）女，适古田孝廉曾建斗。尝从梅林宦游滇海，有《万里游诗草》。题既壮阔，诗亦称之。如《宜昌开船》云：“风水吐吞帆力饱，烟波绵缈橹声柔。”《过黄州》云：“草意绿随双岸活，黛痕青抹数峰低。”《金陵夜泊》云：“杨柳晚烟沽酒客，桃花春雨钓鱼船。”皆蕴藉宜人，不屑为粗豪语。曾为梅林写《松柏长青图》云：“老干凌云垂荫远，浓阴覆尽往来人。”可想见其胸襟。《蜀行出峡》云：“风波平地由来险，好把巴江视楚江。”则已见道语矣。

　　◎李镜林李镜林为李兰屏彦彬比部女，兰卿都转侄女，归儒士王汝钦，有《小蒹葭山庄诗草》。《津门》二律，不似脂粉女郎诗，洵为冠集之作。兰卿屡为予称之，非虚誉也。诗云：“名城保障帝王州，河海雄关控上游。榷岁烦盐铁使，漕纲旧数轴舻侯。地连燕蓟三边戍，门泊荆吴万里舟。畿辅即今资善政，卖刀应许借良筹。戈船寂寞照斜曛，吹角鸣笳夜不闻。巡徼漫劳仙鹤哨，防秋旧驻水犀军。瓯闽路接扶桑树，辽碣潮连渤獬云。莫为承平轻武备，伏波曾许建奇勋。”

　　◎许还珠许还珠，字月津，余妹蓉函长女，适儒士程光，有《绀光书室诗草》一卷。亦喜学作咏史体，杜老所谓学毋无不为也。《咏王昭君》云：“关山明月马如飞，独抱琵诉恨时。从此和亲成故事，安边勋绩属蛾眉。”《咏费宫人》云：“酒兰香烬夜迟迟，正是官人刺虎时。岂料柔荑同袒裼，谁言巾帼逊须眉。”词虽平而意已足，自是闺中本色诗。

　　◎许季阑许季兰，字湘苹，蓉函妹第三女，适国学生王修文，有《剑香阁诗草》一卷，古体胜于近体。尝与诸姊妹分题咏古，拈得苏公《赤壁前游歌》云：“髯公清兴当新秋，泛舟赤壁消遥游。江干风景最奇异，林间白露如珠稠。”“清风徐来水波静，东山月出泻孤影。舟中主客飘欲仙，一叶随风凌万顷。”“洞箫一曲清且哀，如劝游客须倾杯。英雄角逐竟何在，周郎孟德同尘埃。”“世间变态千万状，风月依然此江上。却凭妙悟禅机人，领取造物无尽藏。”

　　◎林炊琼林炊琼，字粢香，许濂侧室。初入门不甚通文理，余妹蓉函力课督之，遂渐知诗。《咏明妃》云：“蛾眉多少老深宫，知己由来是画工。青史留名非薄命，琵琶何用怨东风。”《咏木兰》云：“千载辛勤在战场，功成唱凯面君王。儿家也解浮名薄，但愿明驼返故乡。”皆颇能自出手眼。

　　◎赵玉钗玉钗，侯官人，教谕景新女，适诸生许文璧，余妹蓉函之子妇也。蓉函教之诗，甚勤。初入门，即课其读四子书，及毛诗，年余尽通其义。惜年二十二遽卒，有《听雨楼遗草》一卷。蓉函喜为咏史诗，玉钗濡染其学，落笔亦自雄伟，有《慨宋南渡诸将杂诗》数首，风调固自不凡也。诗云：“礼乐衣冠旧帝京，宋家初业尚升平。何当转籍完颜众，直与长驱铁木城。六贼未能归正典，两宫倏见动行旌。强胡蚕食虽堪恨，半为君王蠹自生。”“日暮空营大将旗，宗家威望敌人知。还都志切连封表，破贼谋深一局棋。七十头颅犹矍铄，两京民命系安危。渡河唤起千秋恨，终古英雄共涕Д。”“慷慨东京挽御轮，南朝未必尽无人。转移全仗书生略，战守真为社稷臣。十事殷勤陈要政，两河危急悯遗民。即今俎豆湖西祀，长藉英灵护十闽（吾闽西湖有李忠定公祠）。”“天下人人识老种，不将和议弛兵戎。威名早已降胡使，面目争先认我公。扶病登坛真矍铄，从军有弟亦英雄。扼河倘许施长策，猛虎何由出阱中（种师道）。”“清凉居士最鹰扬，艟舰横江列巨樯。玉带人终成鼠窜，金山檄合责龙王。锦衣立马元戎壮，红粉援桴女帅忙。堪叹天心偏北向，土舟献策太猖狂。”“补天浴日有奇功，带砺山河誓不终。去国心仍依左右，丧师过岂掩精忠。老娴圣教儿能嗣，死葬衡山鬼亦雄。一事知公应有悔，群贤当日欠和衷（张浚）。”“多少军民涕泪从，金牌能撼岳军锋。画淮计议终难挽，唾手勋名不再逢。堪叹沉冤埋碧血，独留壮魄抵黄龙。忠魂千载孤山路，细草残花满径封。”“一骑黄柑送敌营，将军飞到振威声。身当秦凤金牛险，手破连珠垒石城。保蜀无军劳饷运，读书功可助心兵。连麾叠阵诸州复，难弟当年亦盛名。”“隔水横枪曙色清，顺昌旗帜敌人惊。阴风拔帐亲擒贼，闪电挥戈夜斫营。姓氏已闻惊虏魄，功名终愧属书生。可怜身死犹赍恨，剩水残山痛汴京（刘）。”“半壁江山入画图，高峰立马气吞吴。参谋倘未施筹策，航海重应到庙谟。卧雪人谁怜北辙，销金窝已乐西湖。君王自立偏安局，异代徒营为叹吁。”

　　◎刘檐林檐林，刘义问女，适儒士虞一元，即余侄女藻芬之妇也，有《艳雪斋诗草》。拙于女红，而诗才特秀发。有《与玉田表姊夜话诗》云：“喜得今肩并，闺中冷趣生。雨声深院静，烛影小窗明。品绣工偏拙，论诗语独清。夜阑浑不觉，邻舍忽鸡鸣。”可以想其风趣矣。

　　◎齐祥棣贞女齐祥棣，余友河南知府鲲女，梦槐老人孙女也。许字同邑儒士陈兆熊，未于归，而兆熊卒，家人秘之弗使知。有他姓来求婚者，女始觉，潜易素服投莲池中。时陈氏宅中忽起异香，人皆骇异。后乃知其为贞女之魂归来也。贞女初生时，其母梦人授以白莲花，故贞女十余岁时，有《咏白莲花》七律云：“佳人玉立水中央，浣尽铅华作素妆。琼佩月明遗远浦，缟衣露冷渡横塘。娇能解语应增媚，淡欲无言只送香。秋气满湖凉似洗，扶持清梦到鸳鸯。”人以为诗谶。后陈家迎其柩归合葬，其墓正对莲花峰云。有《玉尺楼遗诗》五十首。

　　贞女尝学诗于余妹蓉函，其殉也，蓉函哭之恸，有诗吊之云：“玉尺山清比水雪，蕴秀含灵自奇绝。精华发出白芙渠，素质芳心对明月。”“山楼有女貌超尘，白莲花本是前身。卫家簪格香生笔，谢女联诗雪入神。”“我记姨家开寿宴，华堂烛下屡相见。人在珠围翠绕中，俗妆不ネ芙蓉面。”“闻道螺江是婿乡，В梅尚未赋倾筐。罡风忽折琼瑶树，闺里闻知心暗伤。”“藏钩花径遗诸婢，掷雉萱堂伺阿娘。案上忙收旧诗草，灯前潜着素衣裳。”“取义成仁心已决，岂惜花残与月缺。芳池秋水净如霜，为涤尘缘沁玉骨。魂归陈宅谁能识，却有香风送消息。优昙暂现世间身，琴瑟终成天上匹。佳识曾吟诗一章，果然清梦叶鸳鸯。莲花峰畔新坟好，从此名香骨亦香。”一时闻贞女事，作诗挽之者颇多，惟此篇足以存贞女矣。

　　◎杨好杨好，字婉琴，连城人，竹圃方伯次女，归郭少莲大尹树（瀛），莲渚比部之子妇也。幼与妹婉蕙同受业于伯兄翠岩大令（树屏），遂工吟咏。有《寄怀婉蕙四妹诗》云：“梧桐叶落井干空，万里迢迢一纸通。最忆去年今夜月，倚楼联袂话榕风。紫塞车箱白下船，故乡差喜息劳肩。同归何事旋分手，望断漓江夕照边。”可以想其友爱之情矣。

　　◎沈沈，字采石，嘉兴人，归吾闽曾茂才（颐吉）。茂才游幕江南，寄孥吴下，采石卖诗画自给。余藩牧吴门，先室郑夫人常延其入署，絮谈榕城景物，采石大有旋居闽中之意。所作诗名《画理斋集》，潘三松老人题其卷端云：“采石女史，能诗善画，前以所写山水惠赠，兹复以所著《画理斋诗》册索序。余衰耋心如枯井，耳目亦几废，使人从而听之，氵风氵风乎清微和雅之音，鲍妹谢女之余韵也。因题数字，欣附不朽，至诗笔之妙，绘事之精，诗画相通之微旨，钱唐陈云伯大令备言之。艺林有目者，久艳称之，固无俟余之赘述也。”

　　钱唐陈云伯大令（文述）撰《画理斋诗》序云：昔人谓王右丞诗中有画，画中有诗。是以写辋川之图，云飞水走；纪渭川之作，麦秀桑稀。诗坛挹其清华，画院播其馨逸。艺林撷秀，并擅为难；璇阁征才，兼长抑更少矣。采石女史，李名媛，羞兰季女，模山范水。画学最深，颂菊铭椒，诗才更胜。盖染铅华于魏国，早承慈母之传，弄笔砚于甄家，兼得弟兄之益。归闽中曾笑崖茂才，双烟一气，同热南丰之瓣香，比口同声，共谱东阳之八咏。缘深匏爵，奏墨会之灵箫，家近武夷，听幔亭之仙乐。中间以令弟西雍刺史出宰雉皋，画舫曾移，板舆并侍，丹青所被，珠玉同辉，宫婉兰剪采之屏，董小宛画梅之扇，方之蔑矣。比之侨居吴下，以《画理斋诗集》乞序予。予花国三生，香奁万首，婵娟金粉，夙有会心，闺阁丹青，略可屈指。金云门之金碧楼台，则李昭道赵伯驹也；汪逸珠之绮罗人物，则董叔达刘松年也，屈宛仙之白描，黄兰И之水墨，则李龙眠赵子固也，碧梧织云玳梁筠如梅卿畹芳智珠香轮之写生，则滕昌裕黄伯鸾也。至接武荆关，追踪韦柳，烟毫既润，彤管尤工，惟女史为兼擅矣。其谋篇也如其落墨，其{庚食}韵也如其摹古，其琢句也如其用皴，其选词也如其传色，离诗论画，其黄皆令乎？离画论诗，其卞篆生乎？鸣环动佩，人言当今之令娴，石色云峰，我谓闺中之摩诘矣。

　　余在苏州修沧浪亭，采石为余再三作画，并再三赋诗。有句云：“美政余闲宜韵事，胜区修复必诗人。”时先室郑夫人五十初度，采石邀同吴中名媛，如归佩珊、朱竹眉、吴香轮、陈筠箫、徐佩吉辈各献诗介寿。采石句云：“上头夫婿诸侯长，绕膝儿郎秘省官。”盖纪实语也。

　　署中东偏花畦中有白牡丹一株，郑夫人尝置酒招采石赏之。采石赋诗云：“素心毕竟让花王，侍从多骑白凤凰。富贵自应留本色，天人原不要浓妆。馆陶仙子情如玉，虢国夫人影亦香。寄语谏言莫相戏，洗红久已谱清商。”幕中同人有拈此题者，见此诗都为阁笔。
