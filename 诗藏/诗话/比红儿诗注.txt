比红儿诗注　　嘉兴沈可培向斋著

　　○自序

　　唐《摭言》：罗虬辞藻富赡，与宗人隐、邺齐名。咸通乾符中，时号三罗。
　　广明庚子乱后，去从州李孝恭。籍中有红儿者，善肉声。尝为贰车属意，会贰车聘邻道虬，请红儿歌而赠之绘彩。孝恭以贰车故，不令受所贶。虬怒，拂衣而起，诘旦手刃。（吉按雅雨堂刊本《摭言》"手刃"下有"红儿"二字）绝句百篇，号《比红儿诗》，大行于世。据《摭言》有"手刃"二字，《太平广记》遂衍为"罗虬手杀红儿"等语。余思虬果因孝恭之阻，当怒在孝恭与红儿。何涉虬乃迁怒于无能弱女，亦不成丈夫矣！其诗何传乎？且虬原序并无怒意，细阅《摭言》，"诘旦手刃"即接"绝句百篇"似有讹字阙文。然读至终篇真红儿殁，后怜之而作也。手刃之事未知有无，而红儿则因诗而如绘矣。潞河客馆枯坐无聊，友人以故实来问者，既缕答之。因裒集分注各诗之下，亦博览之一助也。乾隆壬寅日南至嘉兴沈可培识。

　　○比红儿诗注
　　唐罗虬原序比红者，为雕阴官妓杜红儿作。貌丽年少，朴智慧悟，不与群女等。余知红者，乃择古之美色灼然称于史传者，优劣于章句间。遂题《比红儿》一百首。
　　云间翡翠一双飞，水上鸳鸯不暂离。写向人间百般态，与君题作比红诗。
　　此百首总冒，以翡翠鸳鸯情好之密，叙情好之由。
　　姓氏堪侵尺五天，芳名占断百花鲜。马嵬好笑当时事，虚赚明皇幸蜀川。
　　唐俚语云：城南韦杜，去天尺五。首句切杜，《唐书》：安禄山反，玄宗幸蜀至马嵬驿，将军陈元礼以祸由杨国忠，欲诛之。会吐蕃使者遮国忠马诉无食，军士呼曰："国忠与虏谋反。"遂杀之。上出驿门，令收队，军士不应。元礼对曰："国忠谋反，贵妃不宜供奉。"上令力士引妃于佛堂缢杀之。此言红儿美于玉环。明皇因宠玉环，以致幸蜀，真为不值。
　　羽化尝闻赴九天，只疑尘世是虚传。自从一见红儿貌，始信人间有谪仙。
　　如杜兰香是天上谪仙，然徒闻其名耳。今见红儿，始知真有谪仙，非虚传也。
　　月落潜奔暗解携，本心谁道学单栖。还缘交甫非良耦，不肯终身作羿妻。
　　王充《论衡》：羿请不死药于西王母，羿妻娥窃以奔月，托身于月，是谓蟾蜍。《洛神赋》：感交甫之弃言兮。《文选注》：郑交甫遵彼汉皋台下，遇二女与言曰："顾请子之佩。"二女解与交甫，交甫受而佩之，超然而去。行十余步，探之即亡矣。回顾二女亦亡矣。言红儿解佩贻我者，因前所见之人，俱不足以配其美，故未肯学娥之单栖耳。
　　长恨西风送早秋，低眉深念嫁牵牛。若同人世长相对，争作夫妻得到头。
　　《续齐谐》：桂阳成武丁有仙道，谓其弟曰："七月七日，织女当渡河。"
　　又云："织女暂诣牵牛，世人至今云织女嫁牵牛也。"《述异记》：天河之东，有美女人，乃天帝之子。机杼女工，年年劳役，织成云雾绡缣之衣。天帝怜其独处，嫁与河西牵牛之夫婿。自此竟废织，帝怒责归河东，但使一年一度相会。
　　牛女惟一年一会，故得长生耳。甚言红儿之美，为之夫者不惜丧身也。即"万楚却令，今日死君家"之意。
　　晓日雕梁燕语频，见花难可比他人。年年媚景归何处，长作红儿面上春。
　　を匝千山与万山，碧桃花下景长闲。神仙得似红儿貌，应免刘郎忆世间。
　　《幽明录》：汉永平五年，剡县刘晨、阮肇，入天台山。度山出一大溪，溪边二女子，姿质妙绝，遂留半年。怀土求归，既出，亲旧零落，邑室改异，无复相识，讯问得七世孙。
　　五云高捧紫金堂，花下投壶侍玉皇。从道世人都不议，也应知有杜兰香。
　　唐《高骈女仙传》：杜兰香者，渔父得三岁女于洞庭之岸。十余岁灵颜姝莹，殆天人也。忽有青童来携女去，临去谓父曰："我仙女杜兰香也，有过谪于人间。
　　期已满，今去矣。"后于洞庭包山降张硕家，授以举形飞仙之术。硕亦得仙。
　　笔度如风思涌泉，赋中休漫说婵娟。红儿若在东家住，不得登墙尔许年。
　　宋玉《好色赋》：天下佳人，莫如臣东家之子。增之一分则太长，减之一分则太短。著粉太白，施朱太赤。嫣然一笑，惑阳城，迷下蔡。然此女登墙窥臣三年，至今未许也。
　　照耀金钗簇腻鬟，见时直向画屏间。黄姑阿母能判剖，十斛明珠也是闲。
　　《乐府》：东飞伯劳西飞燕，黄姑阿母长相见。言红儿直是天孙，倘黄姑阿母肯舍得，则不惜十斛明珠以聘娶之也。
　　知有持盈玉叶冠，翦云裁月照人寒。红儿若戴当风帽，直是瑶池会上看。
　　《穆天子传》：天子觞西王母于瑶池之上，西王母为天子谣曰："白云在天，山［A116］自出。道里幽远，山川间之。将子无死，尚复能来？"天子答之曰："予归东土，和治诸夏。万民平均，吾愿见汝。比及三年，将复而野。"
　　拟将心地学安禅，争奈红儿笑靥圆。何物把来堪比似，野塘初绽一枝莲。
　　《洛神赋》：灼若芙蕖出禄波。
　　浓艳浓香雪压枝，袅烟和雨晓风吹。红儿被掩妆成后，含笑无人独立时。
　　浅色桃花亚短墙，不因风起也闻香。凝情尽日君知否，还似红儿淡薄妆。
　　以桃花比新妆之艳。
　　楼上娇歌袅夜霜，近来休数踏歌娘。红儿漫唱伊州遍，认取轻敲玉韵长。
　　于伊州德新韵之娇。
　　火色樱桃摘最初，仙宫知有世间无。凝情尽日君知否，真似红儿口上朱。
　　《白香山诗》：樱桃樊素口。
　　明媚何时让玉环，破瓜年纪百花颜。若教貌向南朝见，定却梅妆似等闲。
　　杨太真，小字玉环。《苏诗》：玉环飞燕谁能嗔。《古诗》：碧玉破瓜时。
　　寿阳公主，人日卧窗下，梅花点额，即依以为妆，曰梅妆。
　　宿雨初晴春日长，入帘花气静难忘。凝情尽日君知否，真似红儿舞袖香。
　　暖塘争赴荡舟期，行唱菱歌著艳辞。为问东山谢丞相，可能诸妓胜红儿。
　　《晋书》：谢安虽受朝寄，然东山之志，始终不渝。（《李太白诗》）谢公自有东山妓，金屏笑坐如花人。
　　初月纤纤映碧池，池波不动独看时。凝情尽日君知否，真似红儿舞罢时。
　　（两叶）戏水源头指旧踪，当时一笑也难逢。红儿若肯回桃脸，岂止连催举五烽。
　　《史记》：幽王以褒姒为后，褒姒不好笑。幽王为烽燧，例有寇至，则举烽火。诸侯悉至，至而无寇，褒姒乃大笑，幽王悦之。为数举烽燧，其后不信，诸侯不复至。
　　世事悠悠未足称，懒将闲事更争能。自从命向红儿断，不欲留心在裂绘。
　　《帝王世纪》：妹喜好闻裂缯声，又褒姒好闻裂缯。
　　休语如皋一笑时，金＜骨孝＞中臆锦披离。陋容枉把雕弓射，射尽春禽未展眉。
　　《左传》：
　　总是红儿媚态新，莫论千度笑争春。任伊孙武心如铁，不忍军前杀此身。
　　《史记》：孙子以兵法见吴王。王曰："可试以妇人乎？"曰："可。"王乃出宫中美女百八十人，孙子分为二队，以王之宠姬二人为队长。皆令持戟，约束既布。乃设斧钺，于是鼓之右，妇人大笑。鼓之左，妇人复大笑。孙子乃斩左右队长。
　　越山重叠越溪斜，西子休怜解浣纱。得似红儿今日貌，肯教将去见夫差。
　　《吴越春秋》：越王以吴王好色，于苎萝山得鬻薪之女二，曰西施，曰郑旦。
　　饰以罗，教以容步。三年，使范蠡献之。
　　一舸春深指鄂君，好风从度水成纹。越人若见红儿貌，绣被应羞彻夜熏。
　　《说苑》：越鄂子皙，泛舟于新陂之中。乘青翰之舟，张翠盖会钟鼓之音，越人拥楫而歌曰："今夕何夕兮，搴舟中流。今日何日兮，得与王子同舟。山有木兮，木有枝。心说君兮，君不知。"于是鄂君乃揄修袂而拥之，举绣被而覆之。
　　自隐新从梦里来，岭云微步下阳台。含情一向东风笑，羞杀凡花尽不开。
　　宋玉《高唐赋》：昔者先王尝游高唐，怠而昼寝，梦一妇人曰："妾在巫山之阳，高唐之。旦为朝云，暮为行雨，朝朝暮暮，阳台之下。"五代刘寻刂侍儿王氏，有艳色，人号为花见羞。（《五代史》）
　　南国东邻各一时，后来惟有杜红儿。若教楚国宫人见，羞把腰身并柳枝。
　　《管子》：楚王好小腰，而美人省食。《尹文子》：楚庄好细腰，一国皆有饥色。
　　槛外花低瑞露浓，梦魂惊觉晕春容。凭君细看红儿貌，最称严妆待晓钟。
　　波平楚国浸星辰，台上君王宴早春。毕竟章华会中客，冠缨虚绝为何人。
　　《韩诗外传》：楚庄王赐群臣酒，日暮酒酣，左右皆醉。殿上烛灭，有牵王后衣者，后抢冠缨而绝之，言于王曰："愿趣火视绝缨者。"王曰："止。"立出令曰："与寡人饮，不绝缨者不欢。"于是冠缨尽去，不知王后所绝者谁，群臣欢饮而罢。
　　倾国倾城总绝伦，红儿花下认真身。十年东北看燕赵，冷眼何曾见一人。
　　《古诗十九首》：燕赵多佳人，美者颜如玉。
　　今时自是不谙知，前代由来事见为。一笑阳城人便惑，何堪教见杜红儿。
　　注同第九首。
　　青史书时未是真，可能纤智却强秦。再三为谢齐王后，要解连环与别人。
　　《战国策》：秦昭王常遣使者遗齐王后玉连环，曰："齐多智，能解此环否？"
　　后引椎椎破之，谢秦使曰："谨已解矣。"别与人言要解连环，须俟红儿也。
　　绣帐鸳鸯对刺文，博山微暖麝凝薰。诗人若见红儿貌，悔道当时月坠云。
　　博山，香炉也。
　　薄粉轻朱取次施，大都端正亦相宜。只如花下红儿貌，不藉城中半额眉。
　　《后汉书》：长安城中谣云：城中好高髻，四方高一尺。城中好广眉，四方且半额。城中好大袖，四方全匹帛。
　　陌上行人唱黍离，三千门客欲何之。若教粗及红儿貌，争肯楼前斩爱姬。
　　《史记平原君列传》：平原君家楼临民家，民家有者，盘散行汲。平原君美人居楼上，临见笑之。明日者至平原君请曰："臣愿得笑臣者头。"平原君笑应曰："诺。"终不杀。居岁余，宾客、门下、舍人稍稍引去者过半。平原君怪问之，门下一人前对曰："以君不杀笑者，以君为爱色而贱士，士即去耳。"
　　平原君乃斩笑者美人头，造者门谢焉。其后门下乃稍稍来。
　　乐营门外柳成阴，中有佳人画阁深。若是五陵公子见，买时应不惜千金。
　　《汉书原陟传》：郡国诸豪及长安五陵诸为气节者，皆归慕之。
　　青丝高绾石榴裙，肠断当筵酒半醺。置向汉宫图画里，入胡应不数昭君。
　　刘歆《西京杂记》：汉元帝时，匈奴求美人为阏氏，上按图画以昭君行。及召见，貌为后宫第一。帝悔之，穷案画工，皆弃市。毛延寿与焉。
　　诏下人间选好花，月眉云髻尽名家。红儿若向当时见，系臂先封第一纱。
　　《晋书胡贵嫔传》：泰始九年，晋武帝简良家子女以充内职，自择其美者以绛纱系臂。
　　通宵甲帐散香尘，汉帝精神礼百神。若见红儿醉中态，也应休忆李夫人。
　　《汉书外戚传》：李夫人早卒，武帝怜之，图画其形于甘泉宫，上思念不已。方士齐人少翁言能致其神，乃夜张灯烛，设帷帐。令上居他帐，遥望见好女如李夫人之貌，不得就视。上益悲感，作诗曰：是耶非耶，立而望之，翩何姗姗其来迟。
　　芳姿不合并常人，云在遥天玉在尘。因事爱思荀奉倩，一生闲坐枉伤神。
　　《世说》：荀奉倩妻曹氏，有艳色。妻常病热，奉倩恒以冷身熨之。妻亡，人吊不哭而伤神。未几，奉倩亦卒。
　　薄罗妆翦越溪纹，鸦翅低从两鬓分。料得相如偷见面，不应琴里挑文君。
　　梁武帝《西州曲》：双鬓鸦雏色。《史记》：司马相如，素与临邛令王吉善。
　　富人卓王孙为具召之，必欲尽酣，吉曰："闻长卿善琴，请抚之以自娱。"时卓王孙有女文君新寡，窃听之。相如以琴心挑之，文君遂夜奔相如，与之归成都。
　　轻小休夸似燕身，生来占断紫宫春。汉王若遇红儿貌，掌上无因著别人。
　　《汉书》：成帝微行，过阳阿公主家，悦歌舞者赵飞燕，召入宫为婕妤，贵倾后宫。荀悦《汉纪》：赵善舞，帝悦之，号曰体轻。
　　雕阴旧似逞婵娟，有个红儿赛洛川。常笑世人多诞诳，今朝真见火中莲。
　　宋传亮《芙蓉赋》：表丽观于中，开郁烈于兰堂。在龙见而萌秀，于火中而结房。《维摩经》：火中生莲花，是名为希有。在欲而行禅，希有亦如是。
　　《永嘉禅师证道歌》：在欲行禅知见力，火中生莲知不坏。唐张谓《莲花寺诗》：楼殿总随烟焰尽，火中何处出莲花。
　　谁向深山识大仙，劝人山下引春泉。定知不及红儿貌，枉却工夫溉玉田。
　　《搜神记》：羊公雍伯，雒阳人，父母亡，葬于终山，遂家焉。山高无水，公汲作义浆于坂头，行者皆饮之。三年，有一人就饮，以一斗石子与之云："玉当生其中。"又语云："后当以此得妇。"言毕不见。乃种其石数岁，时时独视，见石子生玉。北平徐氏女甚美，行人多求不许。公乃试求焉，徐氏笑以为狂，乃戏曰："得白璧一双，来当为婚。"公至种石处，得五双，以聘徐氏，遂以女许之。天子异之，拜为大夫，于种玉处四角作大石柱各一丈，中央一顷地曰玉田。
　　京口喧喧百万人，竞传河鼓谢星津。奈花似雪争云髻，今日夭容是后身。
　　《史记天官书》：牵牛为牺牲，其北河鼓。河鼓大星，上将婺女。其北织女，织女天女孙。奈女耆域因缘经萍沙，王从伏窦中入，登楼就之，明晨当去。
　　奈女曰："若其有子，当何所与。"王则脱手金环之印，以付奈女。言髻插奈化，黑白争妍。谁知红儿乃即是花身也。
　　炼得霜华助翠钿，相期朝谒玉皇前。依稀有似红儿貌，方得吹箫引上天。
　　《列仙传》：箫史善吹箫，作凤鸣。秦穆公以女弄玉妻焉。作凤楼，教弄玉吹箫，感凤来集，一日随凤飞去。
　　巫山洛浦本无情，总为佳人便得名。今日雕阴有神艳，后来公子莫相轻。
　　合用巫山、洛神两事，言后人若有才如曹植者，定当移洛神而赋雕阴也。
　　旧恨长怀不语中，几回偷泪向春风。还缘不及红儿貌，却得生教入楚宫。
　　《左传》
　　恨袅西风日半沈，地无人迹转伤神。阿娇得似红儿貌，不费长门买赋金。
　　《汉武故事》：帝年数岁，长公主问曰："儿欲得妇否？"曰："欲得。"
　　指女阿娇："好否？"曰："若得阿娇，当以金屋贮之。"《汉书》：武帝陈皇后颇妒，别在长门宫，愁闷悲思。闻司马相如工为文，奉黄金百斤为相如。文君取酒，相如乃作《长门赋》以悟主，皇后复得幸。按：阿娇，陈皇后名。
　　轻梳小髻号慵来，巧中君心不用媒。可得红儿抛醉眼，汉王恩幸一时回。
　　《飞燕外传》：赵后飞燕之父冯万金，通于江都中尉赵曼之妻。曼妻，江都王孙女姑苏主也。有娠，一产二女，长曰宜主，次合德，皆冒姓赵。宜主即飞燕，合德新沐，膏九曲沉水香为卷发，号新髻。为薄眉，号远山。黛施小朱，号慵来妆。衣故短，绣裙小袖。李文袜、淖方成见曰："此祸水也，灭火必矣。"
　　自有闲花一面春，脸檀眉黛一时新。殷勤为报梁家妇，休把啼妆赚后人。
　　华峤《汉书》：梁冀妻孙寿色美，善为妖态。作愁眉、啼妆、坠马髻、折腰步、龋齿笑，以为媚惑也。
　　汉皇曾识许飞琼，写向人间作画屏。昨日红儿帘外见，大都相似更娉婷。
　　班固《汉武帝内传》：帝见西王母，王母自设天厨。命侍女王子登弹八琅之傲，又命侍女董双成吹云和之笙，石公子击昆廷之金，许飞琼鼓震灵之簧，婉凌华抚五灵之石，范成君击湘阴之磬，段安香作九天之钧。唐高骈《女仙传》：开成进士许缠，梦到琼台，见仙女三百余，内一人许飞琼，遂赋诗云：晓入瑶台露气清，坐中惟有许飞琼。尘心未尽俗缘在，十里下山空月明。及成，又令改第二句云"天风飞下步虚声"云不欲世间知有我也。
　　红儿不向汉宫生，便使双成漫得名。疑是麻姑恼尘世，暂教微步下层城。
　　注同上。
　　冯媛须知住汉宫，将身只是解当熊。不闻有貌倾人国，争得今朝更比红。
　　《汉书孝元冯昭仪传》：初为婕妤，上幸虎圈斗兽。熊逸出圈，攀槛欲上。
　　冯婕妤直前，当熊而立。上问："人情惊惧，何故前当熊？"对曰："猛兽得人而止，妾恐熊至御座，故以身当之。"帝惊叹，自是倍敬重焉。
　　辞辇当时意可知，宠深还恐宠先衰。若教得似红儿貌，占却君恩自不疑。
　　《汉书孝成班婕妤传》：成帝游后庭，欲与婕妤同载。辞曰："观古图画，圣贤之君皆有名臣在侧，三代末主乃有嬖妾。今欲同辇，得毋近似乎？"上善其言而止。
　　晓向窗纱与画眉，镜中长欲助娇姿。若教得似红儿貌，走马章台任道迟。
　　《汉书张敞传》：敞为妇画眉，长安中传张京兆眉妩。有司以奏，上问之，对曰："臣闻闺房之内，夫妇之私有过于画眉者。"上爱其能不责备也。又张敞为京兆尹时，罢朝会，走马章台街。
　　凤舞香飘绣幕风，暖穿驰道百花中。还缘有似红儿貌，始得迎将入汉宫。
　　千里长江旦暮潮，吴都风物尚纤腰。周郎若见红儿貌，料得无心念小乔。
　　《吴志周瑜传》：瑜从孙策征皖城，得乔公二女，皆有国色。策自纳大乔，瑜纳小乔。
　　锋镝纵横不敢看，泪垂玉筋正ォ澜。应缘近似红儿貌，始得深宫奉五官。
　　《魏略》：初，袁绍子熙娶甄后。及邺破，文帝见后颜色非凡，称叹之，太祖为迎娶焉。按：丕初为五官中郎将。
　　拔得芙蓉出水新，魏家公子信才人。若教瞥见红儿貌，不肯留神赋洛神。
　　《魏志》：曹植初求甄后不遂，殊不平。黄初中入朝时，甄后已死。文帝以后所遗玉镂金带枕赉之。植还渡洛川，作《感甄赋》。后明帝见之，改为《洛神赋》。
　　前代休怜事可奇，后来还有出光辉。争知昼卧纱窗里，不得神人覆玉衣。
　　《魏志》：文昭皇后以，汉光和五年十二月丁酉生。每寝寐家中，仿佛见如有人，持玉衣覆其上，父常怪之。
　　舍却青蛾换玉鞍，古来公子苦无端。莫言一匹追风马，天骥牵来也不看。
　　明吴郡钱希言戏瑕云：梁《简文乐府》有《爱妾换马》，乐府解题云：《爱妾换马》旧说淮南王所作，疑淮南王即汉刘安也。有词，今不传。后阅《独异志》，载魏任城王曹彰，性倜傥，偶逢骏马爱之，其主所惜也。彰曰："余有美妾可换，唯君所选。"主因指一妓，彰遂换之。马号曰白鹘。后因猎献于文帝。此于淮南之说，理较长矣。及宋人《诗话》，指鲍生以四弦换韦生紫叱拨为《爱妾换马》，此开成后事也。何其谬欤！《简文乐府》结语有"真成恨不已，愿得路旁儿。"
　　言旁人誉马乘者，尽力驰死也。盖本于应劭《风俗通》。引古谚曰："杀君马者道旁儿"一语。唐人张诗"恩劳未尽情先尽，暗泣嘶风两意同"尤佳。
　　魏帝休夸薛夜来，雾绡云称身裁。红儿秀发君知否，倚槛繁花带露开。
　　魏文帝迎薛夜来焚腹题国石叶香，此香叠之如云母，能辟厉。段成式诗：欲重罗绮嫌龙脑，须为寻求石叶香。
　　谢娘休漫逞风姿，未必娉婷胜柳枝。闻道只应嘲落絮，何因得似杜红儿。
　　《晋书》：王凝之妻谢道韫，安西将军奕之女也。叔父安常内集，俄而雪下，安曰："白雪纷纷何所似？"兄子朗曰："撒盐空中差可拟。"兄女道韫曰："未若柳絮因风起"，安大悦。
　　总传桃叶渡江时，只为王家一首诗。今日红儿自堪赋，不须重唱旧来词。
　　《古今乐录桃叶歌》，王子敬作也。诗云：桃叶复桃叶，桃树连桃根。相连两乐事，独使我殷勤。又曰：桃叶复桃叶，渡江不用楫。但渡无所苦，吾自迎接汝。
　　《乐府集》：桃叶，王献之之妾，妹曰桃根，今秦淮有桃叶渡。
　　重门深掩几枝花，未胜红儿莫太夸。玉柄不能探物理，可能虚上短辕车。
　　《晋书王导传》：妻曹氏性妒，导甚惧，乃密营别馆，以处众妾。曹氏知之，将往焉。导乘短辕犊车犹恐迟之，以所执尘尾柄驱车而进。
　　一抹浓红傍靥斜，妆成不语独攀花。当时若是逢韩寿，未必埋踪在贾家。
　　《晋书贾充传》：韩寿，字德真，美姿貌。贾充辟为掾，充女窥之而悦焉，遂潜通音好。时西域贡奇香一，著人经月不歇，帝以赐充。其女密盗以贻寿，充秘之，遂以女妻寿。
　　斜凭栏杆醉态新，敛眉凝盼不胜春。当时若遇东昏主，金叶莲花是此人。
　　《南史》：齐东昏侯宠潘贵妃，尝凿金为莲花以贴地，令妃行其上，曰：此步步生金莲也。东昏侯即齐主宝卷。
　　渡口诸侬乐未休，竟陵西望路悠悠。石城有个红儿貌，两浆何因向莫愁。
　　《梁武帝诗》：河中之水向东流，洛阳女儿名莫愁。又《郑谷诗》：石城昔为莫愁乡，莫愁魂去石城荒。
　　一曲都缘张丽华，六宫齐唱后庭花。若教比并红儿貌，枉破当年国与家。
　　《南史》：陈后主起临春结绮望仙三阁，与贵妃张丽华居之。文士张范王差等为狎客，君臣酣歌赋诗，采其尤艳丽者被以新声。有《玉树后庭花》，《临春乐》等曲。
　　凤拆鸾离恨转深，此生难负百年心。红儿若向隋朝见，破镜无因更重寻。
　　《古今诗话》：陈太子舍人徐德言尚乐昌公主，见陈政日衰，德言谓主曰："以君之才华，国亡必入豪家。倘情缘未断，犹期再见。"乃破镜各执其半，约他日以正月望日卖于都市。及陈亡，主果归杨素。德言访于都市，有苍头卖半镜者，大高其价。德言引至旅邸，言其故，出半镜合之。乃题诗云：镜与人俱去，镜归人未归。无复娥影，空留明月辉。主得诗悲泣不食。素知之，召德言至，还其妻。因命主赋诗，口占曰：今日何迁次，新官对旧官。笑啼俱不敢，方信作人难。
　　陷却平阳为小怜，周师百万战长川。更教乞与红儿貌，举国山河不值钱。
　　《北史冯淑妃传》：妃名小怜，工歌舞，后主惑之。周师之取平阳，帝猎于三堆，晋州告急。帝将还，淑妃更请杀一围，帝从其言。
　　金谷园中花正繁，坠楼从道感深恩。齐奴恰是来东市，不为红儿死更冤。
　　干宝《晋纪》：石崇有妓绿珠，美而工舞，孙秀使人求焉。崇方登凉观、临清水，妇人侍侧。使者以告崇，崇出妓妾数十人曰："任所择。"使者曰："受旨索绿珠。"崇曰："绿珠吾所爱重，不可得也。"使者还告秀，秀劝赵王伦杀之。《岭表录》：孙秀劝赵王伦矫诏收崇，崇谓绿珠曰："我为尔得罪。"珠泣曰："当效死于君前。"遂自坠于楼下以死。齐奴，崇小字也。
　　苏小轻匀一面妆，便留名字著钱唐。藏鸦门外诸年少，不识红儿未是狂。
　　《乐府广录》：苏小小，钱唐名娼也，南齐时人。《吴地记》：嘉兴县前有晋妓钱塘苏小小墓。
　　虢国夫人照夜玑，若为求得与红儿。醉和香态浓春里，一树繁花压绣帏。
　　《杜子美诗》：虢国夫人承主恩，平明上马入宫门。却嫌脂粉污颜色，淡扫蛾眉朝至尊。
　　金缕浓薰百和香，脸红眉黛入时妆。当时若向乔家见，未敢将心向窈娘。
　　《唐书武承嗣传》：乔知之婢窈娘，美且善歌，夺取之。知之作《绿珠篇》以讽婢，因恨死。承嗣怒，告酷吏杀之。诗云：石家金谷重新声，十斛明珠买娉婷。昔日可怜君自许，此时歌舞得人情。君家楼阁不曾难，好将歌舞借人看。富贵雄豪非分理，骄奢势力横相干。别君去君羞不忍，徒掩芳袂复红粉。百年离别在须臾，一代红颜为君尽。
　　逗玉溅盆浴殿开，邀恩先赐夜明苔。红儿若是三千数，多少芳心是死灰。
　　《拾遗记》：泰始中，祖梁国献蔓金苔，色如金，若萦聚之，大如鸡卵。投于水中，光出照目如火生水。上宫人有幸者，以金苔赐之，照耀满室，著衣襟如火光。名曰夜明苔。
　　几抛灵髻恨金墉，泪洗花颜百战中。应有红儿些子貌，却言皇后长深宫。
　　从道长陵小市东，巧将花貌占春风。红儿若是当时见，未必伊先入紫宫。
　　《晋书》：秦符坚灭燕，慕容冲姊为清河公主，年十四，有殊色，坚纳之。
　　冲年十二，亦有龙阳之姿，坚又幸之。姊弟专宠，宫人莫进。长安歌之曰：一雌复一雄，双飞入紫宫。
　　能将一笑使人迷，花艳何须上大堤。疏属便同巫峡路，洛川直是武陵溪。
　　三吴时俗重风光，未见红儿一面妆。好写妖娆与面看，便应休更赋真娘。
　　《吴地记》：真娘，吴国之佳丽也。行客才子多题诗墓上，墓在虎邱。
　　天碧轻纱只六铢，宛风含露透肌肤。便教汉曲争明媚，应没心情更弄珠。
　　《列仙传》：郑交甫见二女佩两明珠，大如鸡卵，解以赠之。
　　君看红儿学醉妆，夸裁宫缬砑裙长。谁能更把闲心力。比并当时武媚娘。
　　《乐苑》：《舞媚娘》、《大舞媚娘》，并羽曲调也。唐高宗永徽末，天下歌《舞媚娘》。未几，立武后。按：陈后主己有所歌，则永徽所歌盖旧曲云。舞亦作武。
　　鹦鹉娥如露红，镜开眉样自深宫。稍教得似红儿貌，不嫁南朝沈侍中。
　　《异闻录》：梁东宫常侍沈警，后入周为上柱国。奉使秦陇，途过张女郎庙，酌水具祝。暮宿传舍，忽一女郎来共寝，自称张女郎，名润玉，赠警以金合欢结，至旦而别。后使回，至庙中，于神座后得一碧笺，有诗云：飞书报沈郎，寻已到衡阳。若存金石契，风月两相忘。
　　浸草漂花绕槛香，最怜穿度乐营墙。殷勤留滞缘何事，曾照红儿一面妆。
　　妆成浑欲认前朝，金凤钗双逐步摇。未必慕容宫里伴，舞风歌月胜纤腰。
　　《晋书》：慕容，鲜卑人，曾祖莫护跋慕燕代人，多冠步摇。乃袭冠，诸部因呼为步摇，后误为慕容。
　　琥珀钗成恩正深，玉儿妖惑荡君心。莫教回首看妆面，始觉曾虚掷万金。
　　《周秦行纪》：潘妃自称玉儿。
　　画帘垂地紫金床，暗引羊车驻七香。若是红儿此中住，不劳盐筱洒宫廊。
　　《晋书》：武帝掖庭并宠者众，莫知所适，乘羊车恣其所之。宫人乃取竹叶插户，盐汁洒地，以引帝车。
　　一首长歌万恨来，惹愁飘泊水难回。崔徽有底多头面，费得微之尔许才。
　　崔徽、河中倡、裴敬中使河中。与徽相从者累月。敬中使还，徽不能从。情怀抑郁。后数月，白知退将自河中归，徽乃托人写真，因奉书知退曰："为妾谓敬中，一旦不及卷中人，徽且为君死矣。"元微之为作《崔徽歌》。
　　昔年黄阁识奇章，爱说真珠似窈娘。若是红儿夜深态，便应休说绣衣裳。
　　奇章公牛僧孺封《吟总散录》：李愿姬真珠，后为牛僧孺妾。真珠沐发以手捧髻，插金钗于两鬓间。
　　吴兴皇后欲辞家，泽国宫台展曙霞。今日红儿貌倾国，恐须真宰别开花。
　　《陈书》：后主沈皇后，吴兴人，身居俭约，惟寻阅释典。陈亡入隋后，自广陵过江于昆陵天静寺为尼，名观音。
　　人间难免是深情，命断红儿向此生。何似前时李丞相，枉抛才力为莺莺。
　　元微之《会真记》：真元九月，执事李公垂宿于余靖安里第，语及于是，公垂卓然称异，遂为莺莺歌以传之。崔氏小名莺莺，公垂以名篇。按：李绅，字公垂，唐武宗初拜中书侍郎、平章事。
　　休道将军出世材，尽驱诸伎下歌台。都缘没个红儿貌，致使轻教后阁开。
　　《晋书王敦传》：敦尝荒恣于色，体为之弊。左右谏之，敦曰："此易事耳。"乃开后阁，驱婢妾数十人并放之。
　　共嗟含恨向衡阳，方寸花笺寄沈郎。不似红儿些子貌，当时争得少年狂。
　　金粟装成扼臂环，舞腰轻转瑞云闲。红儿若在开元末，羞杀新丰谢阿蛮。
　　《开元遗事》：至德中，上复幸华清之宫，从官嫔御多非旧人。上于望京楼下命张野狐奏《雨霖铃曲》。上四顾凄凉，不觉流涕。新丰女伶谢阿蛮，善舞《凌波曲》。舞罢，阿蛮因进金粟装臂环曰："此贵妃所赐。"上视之，凄然垂泪。
　　栀子同心露垂，折来深恐没人郑花前醉客频相问，不赠红儿赠阿谁。
　　梁徐悱妻刘令娴，摘同心栀子赠谢娘，诗曰：两叶虽可赠，交情永未因。同心何处恨，栀子最关人。
　　髻绾浓云立曙轩，我来犹爱不成冤。当时若见红儿貌，未必相看有此言。
　　《妒记》：桓司马以李势女为妾，桓妻拔刀往李所，欲斫之。见李在窗前梳头，发垂委地，姿貌绝丽。结发敛手向主曰："国破家亡，无心以至。若能见杀，犹生之年，神色闲正。"主乃掷刀抱之曰："我见犹怜，何况老奴！"
　　倚槛还因有所思，半开香阁见娇姿。可能得似红儿貌，若遇韩朋好杀伊。
　　《列异志》：大夫韩朋妻美，康王夺之。朋怨，王囚之，朋遂自杀，妻亦自投台下而死。遗书于带曰："愿以尸还韩氏合葬。"王怒令埋之，两冢相望。经宿，忽见文梓生二冢上，根交于下，枝交于上。
　　花落尘中玉坠泥，香魂应上窈娘堤。欲知此恨无穷处，长倩城鸟夜夜啼。
　　此百首之结，言红儿巳殁而思之无穷也。鸟夜啼，宋临川王坐废，夜闻鸟啼获赦，制《鸟夜啼曲》。
　　《比红儿诗注》一卷，吾家向斋先生所纂也。先生结佩命骚，抱琴安雅。暝写玉台之序，帘押一双。偷笺锦瑟之题，弦猜十五。偶凭墨，戏小忏情痴。证奁体而翻书，续香闻于识字。拜鸟细订，脂画水镂。剔蠹冥搜，金迷纸醉。说艳琅阝记外，鸯袜成材。耽奇笠泽书中，榴裙失绣。绿征妮古，遇桃枕以能名。诗到无题，问犀通而得解。非所知者独丽色，抑雅好之在国风也。用是砚受螺煤，衤阑薰麝月，纷披俊语，便成铅黛之雌黄。芟在外篇，犹作荃兰之职志。
　　乾隆庚戌五月既望长洲宗后学清瑞跋
　　○附录元辛文房《唐才子传》
　　罗虬词藻富赡，与族人隐、邺齐名，咸通间称三罗。气宇终不逮广明。庚子乱后，去从州李孝恭为从事。虬狂荡无检束，时雕阴藉中有妓杜红儿，善歌舞，姿色殊绝。尝为副戎属意，会副戎聘邻道，虬久慕之。至是请红儿歌，赠以缯彩。
　　孝恭以为副戎所盼为从事歌则非礼，勿令受贶。虬不称意，怒，拂衣起，诘旦手刃杀之。孝恭以虬激己，坐之。顷会赦，虬追其冤，于是取古之有美女、有姿艳才德者，作绝句一百首以比红儿。当时盛传，此外不见有他作。体固凡庸，无大可采。序曰：红儿美貌年少，机智慧悟，不与群妓等。余知红者，择古灼然美色。
　　优劣于章句间。其卒章云：花落尘中玉坠泥，香魂应上窈娘堤。欲知此恨无穷处，长倩城鸟夜夜啼。情极哀切，初以白刃相加，今曰：余知红者，虬实一狂夫也。
　　且声律之道大爽，姑录为笑谭耳。
　　○跋
　　宋方性夫注《比红儿诗》一卷，载在《郡斋读书志》，至直斋书录解题，已不著录，是原本之轶久矣。兹嘉禾同年，沈公向斋补注。卷轴纵横，盖虽属游戏笔墨，而狮子搏兔，亦用全力也。哲嗣竹岑广文，近携公手稿见示，因亟录入丛书，用志欣赏。
　　　　　　丁丑季秋震泽杨复吉识
