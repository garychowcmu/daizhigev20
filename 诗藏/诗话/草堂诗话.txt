
草堂诗话   [宋]蔡梦弼集录

目录

卷一    卷二

卷一
名儒嘉话凡二百余条

淮海秦少游《进论》曰：「杜子美之于诗，实集众流之长，适当其时而已。昔苏武、李陵之诗，长于高妙；曹植、刘公干之诗，长于豪逸；陶潜、阮籍之诗，长于冲澹；谢灵运、鲍照之诗，长于峻洁；徐陵、庾信之诗，长于藻丽。于是子美穷高妙之格，极豪逸之气，包冲澹之趣，兼峻洁之姿，备藻丽之态，而诸家之作所不及焉。然不集诸家之长，子美亦不能独至于斯也，岂非适当其时故耶？孟子曰：『伯夷，圣之清者也；伊尹，圣之任者也；柳下惠，圣之和者也；孔子，圣之时者也。孔子之谓集大成。』呜呼！子美亦集诗之大成欤？」
此条见秦观《淮海集》卷二十二《进论韩愈论》，文字稍异。
凤台王彦辅《诗话》曰：「唐兴，承陈、隋之遗风，浮靡相矜，莫祟理致。开元之间，去雕篆，黜浮华，稍裁以雅正。虽饰句绘章，人得一概，各争所长。如太羹元酒者，薄滋味；如孤峯绝岸者，骇廊庙；秾华可爱者，乏风骨；烂然可珍者，多玷缺。逮至子美之诗，周情孔思，千汇万状，茹古涵今，无有涯涘；森严昭焕，若在武库，见戈戟布列，荡人耳目。非特意语天出，尤工于用字，故卓然为一代冠，而历世千百，脍炙人口。予每读其文，窃苦其难晓。如《义鹘行》『巨颡拆老拳』之句，刘梦得初亦疑之，后览《石勒传》，方知其所自出。盖其引物连类，掎摭前事，往往而是。韩退之谓『光焰万丈长』，而世号『诗史』，信哉！」
此条见《黄氏补千家集注杜工部诗史》卷前所载王彦辅《增注杜工部诗序》，文字微异。
东坡《苏子瞻诗话》曰：「太史公论《诗》：『《国风》好色而不淫，《小雅》怨诽而不乱。』以予观之，是特识变风、变雅耳，乌覩诗之正乎？昔先王之泽衰，然后变风发乎情，虽衰而未竭，是以犹止于礼义，以为贤于无所止者而已。若夫发于性，止于忠孝，其诗岂可同日而语哉！古今诗人众矣，而子美独为首者，岂非以其流落饥寒，终身不用，而一饭未尝忘君也欤？」
此条见《苏东坡集》前集卷二十四《王定国诗集叙》，文字稍异。
后山陈无己《诗话》曰：「黄鲁直言：『杜子美之诗法出审言，句法出庾信，但过之耳。』」苕溪胡元任曰：「老杜亦自言『吾祖诗冠古』，则其诗法乃家学所传耳。」
陈无己语见《后山诗话》，文字稍异。胡仔语见《苕溪渔隐丛话》前集卷六。
《诗眼》曰：「古人学问，必有师友渊源。汉杨恽一书，迥出当时流辈，则司马迁外甥故也。自杜审言已自工诗，当时沈佺期、宋之问等，同在儒馆为交游，故杜甫律诗布置法度，全学沈佺期，更推广集大成耳。沈有云：『云白山青千万里，何时重谒圣明君。』甫云：『云白山青万余里，愁看直北是长安。』沈有云：『人疑天上坐，鱼似镜中悬。』甫云：『春水船如天上坐，老年花似雾中看。』是皆不免蹈袭前辈，然前后杰句，亦未易优劣也。」
此条亦见《苕溪渔隐丛话》前集卷六，文字微异。
山谷黄鲁直《诗话》曰：「『船如天上坐，人似镜中行』，『人疑天上坐，鱼似镜中悬』，沈云卿之诗也。云卿得意于此，故屡用之。老杜『春水船如天上坐』，祖述佺期之语也，继之以『老年花似雾中看』，盖触类而长之也。」苕溪胡元任曰：「沈云卿之诗，源于王逸少《镜湖诗》所谓『山阴路上行，如在镜中游』之句。然李太白《入青溪山》诗云：『人行明镜中，鸟度屏风里。』虽有所袭，语益工也。
此条亦见《苕溪渔隐丛话》后集卷五引《复斋漫录》，但称「山谷言」。《能改斋漫录》卷八引作「《潘子真诗话》云」。
《诗眼》曰：「黄鲁直谓文章必谨布置。以此概考古人法度，如杜子美《赠韦见素》诗云：『纨袴不饿死，儒冠多误身。』此一篇立意也，故使人静听而具陈之耳。自『甫昔少年日』至『再使风俗淳』，皆言儒冠事业也。自『此意竟萧条』至『蹭蹬无纵鳞』，言误身事也。则意举而文备，故已有是诗矣。然必言其所以见韦者，于是以『厚愧』、『真知』之句。所以真知者，谓传诵其诗也。然宰相职在荐贤，不当徒爱人而已，士固不能无望，故曰『窃效贡公喜，难甘原宪贫』。果不能荐贤，则去之可也，故曰『焉能心怏怏，祇是走踆踆』，又将入海而去秦也。然其去也，必有迟迟不忍之意，故曰『尚怜终南山，回首清渭滨』。则所知不可以不别，故曰『常拟报一饭，况怀辞大臣』。夫如此，是可以相忘于江湖之外，虽见素亦不得而见矣，故曰『白鸥波浩荡，万里谁能驯』也。此诗布置最得正体，如官府甲第、厅堂房室，各有定处，不可乱也。」又云：「诗有一篇命意，有句中命意。如老杜《上韦见素》诗，布置如此，是一篇命意也。至其道迟迟不忍去之意，则曰『尚怜终南山，回首清渭滨』；其道欲与见素别，则曰『常拟报一饭，况怀辞大臣』。此句中命意也。盖如此，然后可以顿挫高雅矣。」
此条亦见《苕溪渔隐丛话》前集卷十、《诗话总龟》后集卷三十一等，文字稍异。
凤台王彦辅《麈史》曰：「杜审言，子美之祖也。唐则天时，以诗擅名，与宋之问相唱和。其诗有『绾雾青条弱，牵风紫蔓长』，又有『寄语洛城风日道，明年春色倍还人』之句。若子美『林花着雨胭脂落，水荇牵风翠带长』，又云『传语风光共流转，暂时相赏莫相违』。虽不袭取其意，而语脉盖有家法矣。
此条见《尘史》卷中，文字稍异。
《文昌杂录》曰：「唐岁时节物，元日则有屠苏酒、五辛盘、胶牙饧，人日则有煎饼，上元则有丝笼，二月二日则有迎富贵果子，三月三日则有镂人，寒食则有假花鸡球、镂鸡子、千堆蒸饼、饧粥，四月八日则有餻糜，五月五日则有百索糉子，夏至则有结杏子，七月七日则有金针、织女台、乞巧果子，八月一日则有点炙杖子，九月九日则有茱萸、菊花酒、餻、腊日则有口脂、面药、澡豆，立春则有彩胜、鸡、燕、生菜。杜甫春日诗：『春日春盘细生菜。』又曰：『胜里金花巧耐寒。』重阳诗曰：『茱萸赐朝士。』《腊日》诗曰：『口脂面药随恩泽。』是皆记当时之所重也。」
此条见庞元英《文昌杂录》卷三，文字稍异。
《金石录》曰：「唐《六公咏》，李邕撰，胡履灵书。余初读杜甫《八哀诗》云：『朗咏《六公篇》，忧来豁蒙蔽。』恨不见其诗，晚得石本。其文辞高古，真一代佳作也。六公者，五王各为一章，狄丞相为一章。」
此条见赵明诚《金石录》卷二十六。
秦少游《诗话》曰：「曾子固文章妙天下，而有韵者辄不工；杜子美长于歌诗，而无韵者几不可读。」梦弼谓：无韵者，若《课伐木诗序》之类是也。
此条亦见《苕溪渔隐丛话》后集卷五，引《艺苑雌黄》作东坡语，胡仔按云：「少游尝有此语，《艺苑》以为东坡，误矣。」引文较此为详。
《遯斋闲览》曰：「杜子美之诗，悲欢穷泰，发敛抑扬，疾徐纵横，无施不可。故其诗有平淡简易者，有绵丽精确者，有严重威武若三军之帅者，有奋迅驰骤若泛驾之马者，有淡泊闲静若山谷隐士者，有风流酝藉若贵介公子者。盖其诗绪密而思深，观者苟不能臻其阃奥，未易识其妙处，夫岂浅近者所能窥哉？此甫之所以光掩前人而后来无继也。元稹谓兼人之所独专，斯言信矣！」
此条亦见《苕溪渔隐丛话》前集卷六、《诸家老杜诗评》卷五，系引王安石语。
《隐居诗话》曰：「子美潭州诗：『岸花飞送客，樯燕语留人。」谓丧乱之际，人无乐善喜士之心，至于一将一迎，曾不若岸花、樯燕也。诗在优柔感讽，不在逞豪放而诟怒也。子美最善评诗，观其爱李白深矣。至称白则曰：『李侯有佳句，往往似阴铿。』又曰：『清新庾开府，俊逸鲍参军。』信斯言也。观阴铿、鲍照诗，则知所谓主优柔而下豪放者，为不虚矣。」
此条见魏泰《临汉隐居诗话》，文字稍异。
《诗眼》曰：「古人律诗，亦是一片文章，语或似无伦次，而意若贯珠。《十二月一日》诗云：『今朝腊月春意动，云安县前江可怜。』此诗立意，念岁月之迁易，感异乡之飘泊。其曰：『一声何处送书鴈，百丈谁家上水船。』则羁旅愁思，皆在目前。『未将梅蘂惊愁眼，要取椒花媚远天。』梅望春而先花，椒将夏而乃繁，言滞留之势，当自冬过春，始终见梅椒，则百花之开落皆在其中矣。以此益念故国，思朝延，故曰：『明光起草人所羡，肺病几时朝日边。』《闻官军收河北》诗云：『剑外忽传收蓟北，初闻涕泪满衣裳。』夫人感极则悲，悲定而后喜，忽闻大盗之平，喜唐室复见太平。顾视妻子知免流离，故曰：『却看妻子愁何在？』其喜之至也，不知手之舞之，足之蹈之，故曰：『漫卷诗书喜欲狂。』从此有乐生之心，故曰：『白日放歌须纵酒。』于是率中原流寓之人同归，以青春和暖之时即路，故曰：『青春作伴好还乡。』言其道涂，则曰『即从巴峡穿巫峡』；言其所归，则曰『便下襄阳向洛阳』。此盖曲尽一时之意，惬当众人之情，通畅有条理，如辩士之语言，然所谓意若贯珠也。」
此条亦见《苕溪渔隐丛话》前集卷七、《竹庄诗话》卷六，文字稍异。
石林叶梦得《诗话》曰：「诗人以一字为工，世固知之，惟老杜变化开阖，出奇无穷，殆不可以形迹捕诘。如『江山有巴蜀，栋宇自齐梁』，则其远近数千里，上下数百年，只在『有』与『自』两字间，而吞吐山川之气，俯仰古今之怀，皆见于言外，此工妙至到，人力不可及也。」
此条引文见《石林诗话》卷中，文有删节。
《学林新编》曰：「《田舍》诗云：『榉柳枝枝弱，枇杷树树香。』或谓榉柳者，柳之一种，其名为榉柳，非双声字也，枇杷乃双声字，榉柳不可以对枇杷。某谓此诗题曰《田舍》，则当在田舍时偶见二物，盖所谓景物如此，乃以为对尔。如《觅松苗子》诗云：『落落出羣非榉柳，青青不朽岂杨梅。』以榉柳对杨梅，乃正对也。然则以榉柳对枇杷非误也。《寄高詹事》云：『天上多鸿鴈，池中足鲤鱼。』鸿鴈二物也，鲤者，鱼之一种，其名为鲤，疑不可以对鸿鴈。然《怀李太白》云：『鸿鴈几时到，江湖秋水多。』以鸿鴈对江湖，为正对矣。《得舍弟消息》云：『浪传乌鹊喜，深负鹡鸰诗。』乌鹊二物，疑不可以对鹡鸰，然《偶题》云：『音书恨乌鹊，号怒怪熊罴。』以乌鹊对熊罴，为正对矣。《寄李白》云：『几年遭鵩鸟，独泣向麒麟。』鵩鸟乃鸟之名鵩者，疑不可以对麒麟。然《寄贾岳州严巴州两阁老》云：『貔虎闲金甲，麒麟受玉鞭。』以貔虎对麒麟，为正对矣。《哭韦之晋》云：『鵩鸟长沙讳，犀牛蜀郡怜。』以鵩鸟对犀牛，为正对矣。子美岂不知对属之偏正邪？盖其纵横出入无不合也。」
此条见王观国《学林》卷八，文字微异。
后山陈无己《诗话》曰：「杜之诗法，韩之文法也。诗文各有体，韩以文为诗，杜以诗为文，故不工耳。」
此条见陈师道《后山诗话》，乃黄庭坚语。
石林叶梦得《诗话》曰：「禅宗谓云门有三种语：其一为随波逐浪句，谓随物应机，不主故常；其二为截断众流句，谓超出言外，非情识所到；其三为函盖乾坤句，谓泯然皆契，无间可伺；其深浅以是为序。余尝戏为学子言：老杜诗亦有此三种语，但先后不同，以『波漂菰米沉云黑，露冷莲房坠粉红』为函盖乾坤句，以『落花游丝白日静，鸣鸠乳燕青春深』为随波逐浪句，以『百年地僻柴门迥，五月江深草阁寒』为截断众流句。若有解此，当与渠同参。」
此条见《石林诗话》卷上，文字微异。
山谷黄鲁直《诗话》曰：「子美作诗，退之作文，无一字无来处，盖后人读书少，故谓杜韩自作此语耳。古人之为文章，真能陶冶万物，虽取古人陈言入翰墨，如灵丹一粒，点铁成金也。」
此条见《豫章黄先生文集》卷十九《答洪驹父书三首》其三，文字稍异。
《漫叟诗话》曰：「诗中有拙句，不失为奇作。若子美云『两个黄鹂鸣翠柳，一行白鹭上青天』之句是也。」
此条亦见《苕溪渔隐丛话》前集卷九。
苕溪胡元任《丛话》曰：「律诗有扇对格，第一与第三句对，第二与第四句对。如少陵《哭台州郑司户苏少监》诗云：『得罪台州去，时危弃硕儒。移官蓬阁后，榖贵殁潜夫。』东坡苏子瞻《和郁孤台》诗云：『邂逅陪车马，寻芳谢朓州。凄凉望乡国，得句仲宣楼』之类是也。」
此条见《苕溪渔隐丛话》前集卷九，文字微异。
《漫叟诗话》曰：「杜诗有『自天题处湿，当暑着来清』，自天、当暑，乃全语也。东坡苏子瞻诗云：『公独未知其趣耳，臣今时复一中之。』可谓青出于蓝。」苕溪胡元任《丛话》曰：「子瞻此诗，戏徐君猷、孟亨之皆不饮酒，不止天生此对，其全篇用事亲切，尤可喜。诗云：『孟嘉嗜酒桓温笑，徐邈狂言孟德疑。公独未知其趣耳，臣今时复一中之。风流自有高人识，通介宁随薄俗移。二子有灵应抚掌，吾孙还有独醒时。』皆徐、孟二人事也。」
此条见《苕溪渔隐丛话》前集卷九，文字微异。
《吕氏童蒙训》曰：「陆士衡《文赋》：『立片言以居要，乃一篇之警策。』此要论也。文章无警策，则不足以传世，盖不能竦动世人。如杜子美及唐人诸诗，无不如此。但晋宋间人专致力于此，故失于绮靡，而无高古气味。子美诗云：『语不惊人死不休。』所谓惊人语，即警策也。」
此条亦见《苕溪渔隐丛话》前集卷九、《仕学规范》卷三十五、《竹庄诗话》卷一、《诗人玉屑》卷六。
蔡绦《西清诗话》曰：「子美洞庭诗云：『吴楚东南坼，乾坤日夜浮。』不知子美胸中吞几云梦也。」
此条亦见《苕溪渔隐丛话》前集卷九，文字稍异。
三山老人《胡氏语录》曰：「子美《慈恩寺塔》诗，乃讥天宝时事也。山者，人君之象。『秦山忽破碎』，则人君失道矣。贤不肖混殽，而清浊不分，故曰「泾渭不可求」。天下无纲纪文章，而上都亦然，故曰『俯视但一气，焉能辨皇州』。于是思古之圣君不可得，故曰『回首叫虞舜，苍梧云正愁』。是时明皇方躭于淫乐而不已，故曰『惜哉瑶池饮，日宴昆仑丘』。贤人君子多去朝廷，故曰『黄鹄去不息，哀鸣何所投』。惟小人贪窃禄位者在朝，故曰『君看随阳鴈，各有稻粱谋』。」
此条亦见《苕溪渔隐丛话》前集卷十二，文字稍异。
石林叶梦得《诗话》曰：「诗语固忌用巧太过，然缘情体物，自有天然工巧，而不见其刻削之痕。老杜『细雨鱼儿出，微风燕子斜』，此十字殆无一字虚设。细雨着水面为沤，鱼常上浮而淰。若大雨，则伏而不出。燕体轻弱，风猛则不能胜，惟微风乃受以为势，故又有『轻燕受风斜』之句。至若『穿花蛱蝶深深见，点水蜻蜓款款飞』，『深深』字若无『穿』字，『款款』字若无『点』字，皆无以见其精微如此。然读之浑然，全似未尝用力，此所以不碍其气格超胜。唐末诸子为之，便当如『鱼跃练江抛玉尺，莺穿丝柳织金梭』体矣。」
此条见《石林诗话》卷下，文字微异。
东坡《苏子瞻诗话》曰：「七言之伟丽者，如子美云『旌旗日暖龙蛇动，宫殿风微燕雀高。』『五更鼓角声悲壮，三峡星河影动摇。』尔后寂寞无闻焉。直至欧阳永叔云：『沧波万古流不尽，白鸟双飞意自闲。』『万马不嘶听号令，诸蕃无事着耕耘。』可以并驱争先矣。」
此条见《东坡题跋》卷三。
《诗眼》曰：「世俗喜绮丽，知文者能轻之。后生好风花，老大即厌之。然文章论当理不当理耳。苟当于理，则绮丽风花，同入于妙；苟不当理，则一切皆为长语。上自齐梁诸公，下至刘梦得、温飞卿辈，往往以绮丽风花累其正性，其过在于理不胜而词有余也。子美云：『绿垂风折笋，红绽雨肥梅。』『岸花飞送客，樯燕语留人。』亦极绮丽，其模写景物，意自亲切，所以妙绝古今。其言舂容闲适，则有『穿花蛱蝶深深见，点水蜻蜓款款飞』，『落花游丝白日静，鸣鸠乳燕青春深』。其言秋景悲壮，则有『蓝水远从千涧落，玉山高并两峯寒』，『无边落木萧萧下，不尽长江滚滚来』。其富贵之词，则有『香飘合殿春风转，花覆千官淑景移』，『麒麟不动炉烟转，孔雀徐开扇影还』。其吊古，则有『映阶碧草自春色，隔叶黄鹂空好音』，『竹送清溪月，苔移玉座春』。皆出于风花，然穷尽性理，移夺造化。自古诗人，巧则不壮，壮则不巧。巧而能壮，乃如是也矣。」
此条亦见《苕溪渔隐丛话》前集卷十，文字稍异。
《隐居诗话》曰：「李光弼代郭子仪，入其军，号令不更而旌旗改色。及其亡也，子美哀之云：『三军晦光彩，烈士痛稠迭。』前人谓杜甫之为『诗史』，盖为是也。非但序陈迹，摭故实而已。」
此条引文与《临汉隐居诗话》文字稍异。
崔德符曰：「少陵《八哀诗》，可以表里《雅》、《颂》，中古作者莫及也。两纪行诗，《发秦州》至《凤凰台》、《发同谷县》至《成都府》二十四首，皆以经行为先后，无复差舛。昔韩子苍尝论此诗笔力变化，当与太史公诸赞方驾，学者宜常讽诵之。」
此条亦见《苕溪渔隐丛话》前集卷十一引《少陵诗总目》，亦作崔德符语。
苕溪胡元任《丛话》曰：「李、杜画像，古今诗人题咏多矣。若杜子美，其诗高妙，固不待言，要当知其平生用心处，则半山老人之诗得之矣。若李太白，其豪气盖世，千载之下，犹可叹想，则东坡居士之赞尽之矣。半山老人诗云：『吾观少陵诗，谓与元气侔。力能排天斡九地，壮颜毅色不可求。浩荡八极中，生物岂不稠。丑妍巨细千万殊，竟莫见以何雕锼。惜哉命之穷，颠倒不见收。青衫老更斥，饿走半九州岛。瘦妻僵前子仆后，攘攘盗贼森戈矛。吟哦当此时，不废朝廷忧。常愿天子圣，大臣各伊周。宁令吾庐独破受冻死，不忍四海赤子寒飕飕。伤屯悼屈止一身，嗟时之人我所羞。所以见公像，再拜涕泗流。推公之心古亦少，愿起公死从之游。』东坡居士赞云：『天人几何同一沤，谪仙非谪乃其游。麾斥八极隘九州岛，化为两鸟鸣相酬，一鸣一止三千秋。开元有道为少留，縻之不可矧肯求。西望太白横峨岷，眼高四海空无人。大儿汾阳中令君，小儿天台坐忘身。平生不识高将军，手污吾足乃敢嗔，作诗一笑君应闻。』」半山老人，王介甫也。
此条见《苕溪渔隐丛话》前集卷十一。
《诗眼》曰：「孙莘老尝谓老杜《北征》诗胜韩退之《南山诗》，王平甫以谓《南山》胜《北征》，终不能相服。时山谷黄鲁直尚少，乃曰：『若论工巧，则《北征》不及《南山》，若书一代之事，以与《国风》、《雅》、《颂》相为表里，则《北征》不可无，而《南山》虽不作未害也。』二公之论遂定。」
此条亦见《苕溪渔隐丛话》前集卷十二、《竹庄诗话》卷十二。
《隐居诗话》曰：「夏郑公竦评老杜《初月》诗：『微升紫塞外，已隐暮云端』，以为意主肃宗也。郑公善评诗者也，吾观韩退之『煌煌东方星，奈此众客醉』，其顺宗时作也。『东方』，谓宪宗在储也。」
此条引文与《临汉隐居诗话》文字微异。
山谷黄鲁直《诗话》曰：「好作奇语，自是文章一病，但当以理为主，理得而辞顺，文章自然出羣拔萃。观子美到夔州后诗，韩退之自潮州还朝后文，皆不烦绳削而自合矣。」
此条引文见《豫章黄先生文集》卷十九《与王观复书三首》其一。
《迂叟诗话》曰：「唐曲江，开元、天宝中，旁有殿宇，安史乱后，其地尽废。文宗览杜甫诗云：『江头宫殿锁千门，细柳迎蒲为谁绿。』因建紫云楼、落霞亭，岁时赐宴，又诏百司于两岸建亭馆焉。」
此条不见今传本《温公续诗话》，而见《苕溪渔隐丛话》前集卷十三。亦见宋敏求《春明退朝录》卷中，但不云司马光语。
苕溪胡元任《丛话》曰：「《严氏溪放歌》云：『剑南岁月不可度，边头公卿仍独骄。』按《唐史杜甫传》：『严武以世旧，待甫甚善。甫尝醉登武床，瞪曰：严挺之乃有此儿！武亦暴猛，外若不为忤，中衔之。一日，欲杀甫，集吏于门，武将出，冠钩于帘三，左右白其母，奔救得止。』以此知『边头公卿仍独骄』之句，当为此也。」
此条引文见《苕溪渔隐丛话》前集卷十三，文有删节。
苕溪胡元任《丛话》曰：「子美《戏作花卿歌》，细考此歌，想花卿当时在蜀中，虽有一时平贼之功，然骄恣不法，人甚苦之。故子美不欲显言之，但云『人道我卿绝世无，既称绝世无，天子何不唤取守东都。』语句含蓄，盖可知。」
此条引文见《苕溪渔隐丛话》前集卷十四，文有删节。
《东原录》曰：「子美《送杨六判官使西蕃》诗云：『子云清自守，今日起为官。』诸本皆然。予谓『今』当作『金』，盖金日磾本休屠王太子，与母阏氏俱没入官，输黄门养马，武帝尝奇之，赐汤沐衣冠，拜为马监。唐中兴时，赞普必有相类者，故甫用之也。」或曰「子云」对「今日」，但取「日」以对「云」也。
蜀人师古《诗话》曰：「子美《江村》诗云：『老妻画纸为棊局，稚子敲针作钓钩。』谓『妻比臣，夫比君，棊局，直道也。针本全直而敲曲之，言老臣以直道成帝业，而幼君坏其法。稚子，比幼君也。』此《天厨禁脔》之说也。或说老妻以比杨贵妃，稚子以比安禄山，盖禄山为贵妃养子。棊局，天下之喻也，贵妃欲以天下私禄山，故禄山得以邪曲，包藏祸心；此说似为得之。虽然，子美之意亦不如此。老妻、稚子，乃甫之妻子，甫肯以己妻子而托意于淫妇人与逆臣哉！理必不然。且如《进艇》诗云：『昼引老妻乘小艇，晴看稚子浴清江。』则又将何所比况乎？此皆村居与妻子适情以自乐，故形之诗咏，皆若托意于草木鸟兽之类，不宜区区肆穿凿也。」
此条亦见《分门集注杜工部诗》卷七、《影宋王状元集百家注编年杜陵诗史》卷十二《江村》诗注。《黄氏补千家集注杜工部诗史》卷二十一、徐居仁编《集千家注分类杜工部诗》卷七所引，只少「故形之诗咏」以下数语。
《吕氏童蒙训》曰：「谢无逸语汪信民云：老杜有自然不做底语到极至处者，有雕琢语到极至处者。如『丹青不知老将至，富贵于我如浮云』，此自然不做底语到极至处者也；如『金钟大镛在东序，冰壶玉衡悬清秋』，此雕琢语到极至处者也。」
此条亦见《苕溪渔隐丛话》前集卷六。
蜀人师古《诗话》曰：「子美遣兴诗云：『笋根稚子无人见，沙上凫雏傍母眠。』稚子为之说者不一：或以为竹；或以为雉雏；或以为笋，皆非也。殊不知子美多借为对偶，其句语相混，后人多不晓其义。稚子，乃甫之子宗文也。甫有二子：一曰宗文，字稚子；二曰宗武，字骥子。如云：『骥子春犹隔，莺歌暖正繁。』乃《忆幼子》之诗也，借『骥子』以对『莺歌』，正似此以『稚子』对『凫雏』之类是也。甫有诗云：『老妻画纸为棊局，稚子敲针作钓钩』。又云：『昼引老妻乘小艇，晴看稚子浴清江』。又云：『邻人有美酒，稚子夜能赊』。则稚子乃宗文也，审矣！『笋根稚子无人见』，此寻儿不见，忽于竹丛边得子，遂有此句，复何疑乎？殊不看下句『沙上凫雏傍母眠』，以禽鸟犹知爱其子，可以人反不如之乎？盖谓小儿戏于竹边，偶寻不见，遂至感物以兴己意，其理灼然也。」
此条亦见《分门集注杜工部诗》卷二、《影宋王状元集百家注编年杜陵诗史》卷十三《绝句漫兴九首》诗注。《黄氏补千家集注杜工部诗史》卷二十二、徐居仁编《集千家注分类杜工部诗》卷十所引，较前二本为简。
苕溪胡元任《丛话》曰：「律诗之作，用字平侧，世固有定体，众共守之。然不若时用变体，如兵之出奇，变化无穷，以惊世骇目。如老杜诗云：『竹里行厨洗玉盘，花边立马簇金鞍。非关使者征求急，自识将军礼数宽。百年地僻柴门迥，五月江深草阁寒。看弄渔舟移白日，老农何有罄交欢。』此乃七言律诗之变体也。又云：『山瓶乳酒下青云，气味浓香幸见分。鸣鞭走送怜渔父，洗盏开尝对马军。』此乃绝句律诗之变体也。又有七言律诗，至第三句便失粘，落平侧，亦别是一体。唐人用此甚多，但今人少用耳。如有云：『摇落深知宋玉悲，风流儒雅亦吾师。怅望千秋一洒泪，萧条异代不同时。江山故宅空文藻，云雨荒台岂梦思。最是楚宫俱泯灭，舟人指点到今疑。』又有云：『谩向江头把钓竿，懒眠沙草爱风湍。莫倚善题《鹦鹉赋》，何须不着鵕冠。腹中书籍幽时晒，肘后医方静处看。兴发会能驰骏马，终须重到使君滩。』此二诗起头用侧声，故第三句亦用侧声。又有云：『暮春三月巫峡长，皛皛行云浮日光，雷声忽送千峰雨，花气浑如百和香。黄莺过水飜回去，燕子衔泥湿不妨。飞阁卷帘图画里，虚无只少对潇湘。』此诗起头用平声，故第三句亦用平声。凡此皆律诗之变体，学者不可不知也。」
此条引文见《苕溪渔隐丛话》前集卷七，文有删节。
蜀人师古《诗话》曰：「子美《古柏行》：『霜皮溜雨四十围，黛色参天二千尺。』说者谓阔四十围，长二千尺，何其长与广不相等耶？有以两指为围，有以合抱为围，若用指为围，则长而太瘦，若用抱为围，则又褊而短。甫之言果为如何？大抵诗人之言，不必于长短小大而求其疵也。诗取其意，不必泥其语，孟子谓『不以文害辞，不以辞害意』，盖知诗者也。」
颍滨苏子由曰：「老杜陷贼时，有《哀江头》诗云：『少陵野老吞声哭，春日潜行曲江曲。江头宫殿锁千门，细柳新蒲为谁绿？忆昔霓旌下南苑，苑中万物生颜色。昭阳殿里第一人，同辇随君侍君侧。辇前才人带弓箭，白马嚼囓黄金勒。翻身向天仰射云，一箭正坠双飞翼。明眸皓齿今何在？血污游魂归不得。清渭东流剑阁深，去住彼此无消息。人生有情泪沾臆，江水江花岂终极。黄昏胡骑尘满城，欲往城南望城北。』予爱其词气如百金战马，注坡蓦涧，如履平地，得诗人之遗法也。」
此条引文见苏辙《栾城集》卷八《诗病五事》。
苕溪胡元任《丛话》曰：「子美《江南逢李龟年》诗云：『岐王宅里寻常见，崔九堂前几度闻。正是江南好风景，落花时节又逢君。』此诗非子美作。岐王开元十四年薨，崔涤亦卒于开元中，是时子美方十五岁，天宝后子美未尝至江南。」梦弼谓当考。
此条引文见《苕溪渔隐丛话》前集卷十四。
万竹高元之端叔《荼甘录》曰：「老杜《萤火》诗：『幸因腐草出，敢近太阳飞。未足临书卷，时能点客衣。』似讥当时阉人用事，于人君之前，不能主张文儒，而乃知青蝇之点素也。说者谓喻小人有才而侵侮大德，岂不误哉！」
此条亦见《韵语阳秋》卷二，文字几乎全同，但不云出自高元之《荼甘录》。
广陵马永卿大年《懒真子录》曰：「『日临公馆静，画满地图雄。剑阁星桥北，松州雪岭东。华夷山不断，吴蜀水相通。兴与烟霞会，清罇幸不空。』右杜工部《严武厅咏蜀道画图》。是时武跋扈，微有割据之意，故甫于诗讽之云『山不断』、『水相通』，以言蜀不可割据也。幕下有益于东道者，有如此也。」
此条引文见《懒真子录》卷四，文字微异。
丹阳葛常之《韵语阳秋》曰：「传云：学士大夫，则知尊祖矣。族之所在，祖之所出也，其可以不敬乎？陶渊明有《赠长沙公诗序》云：『长沙公于余为族祖，同出大司马，昭穆既远，已为路人。』故其诗云：『同源分流，人易世疎。慨然寤叹，念兹厥初。礼服遂悠，岁月眇徂。感彼行路，眷然踌躇。』盖深伤之也。长沙公于渊明如此，而渊明乃以教戒自任，其临别赠言之际，有『进篑虽少，终在为山』之句。呜呼！渊明亦可谓贤矣。杜子美数访从孙济，而不免于防猜，故其诗云：『所来为宗族，亦不为盘飱』，『勿受外嫌猜，同姓古所敦。』观长沙公与济，尊祖之义扫地矣。」
此条引文见《韵语阳秋》卷二十，文字稍异。
丹阳葛常之《韵语阳秋》曰：「贤者豹隐墟落，固当和光同尘，虽舍者争席奚病，而况于杯酒之间哉？陶渊明、杜子美，皆一世伟人也，每田父索饮，必使之毕其欢而尽其情而后去。渊明诗云：『清晨闻叩门，倒裳往自开。问子为谁欤，田父有好怀。壶浆远见候，疑我与时乖。』子美诗云：『田翁逼社日，邀我尝春酒。』『叫妇开大瓶，盆中为吾取。』二公皆有位者也，于田父何拒焉？至于田父有『一世皆尚同，愿君汩其泥』之说，则姑守陶之介，『久客惜人情，如何拒邻叟』，则何妨杜之通乎？」
此条见《韵语阳秋》卷二十，文字微异。
《扪虱新话》：「老杜诗当是诗中六经，他人诗乃诸子之流也。杜诗有高妙语，如云：『王侯与蝼蚁，同尽随丘墟。愿闻第一义，回向心地初。』可谓深入理窟。晋、宋以来，诗人无此句也。『心地初』乃《庄子》所谓『游心于淡，合气于漠』之义也。」
此条见陈善《扪虱新话》下集卷一。
程氏《演繁露》：「老杜《七歌》：『竹林为我啼清昼』；蔡绦以『竹林』为禽名，恐穿凿也。竹本非啼，诗人因其号风若哀，因谓之啼，何必有喙者而后能啼耶！《说文》：竹之夭然，似人之笑，因为『笑』字。竹岂能笑，特以象言尔。非笑而可名以笑，从怀哀者观之，孰谓不得为啼耶？」
此条见程大昌《演繁露》卷十三，文字微异。
洪内翰《容斋随笔》云：「古人酬和诗，必答其来意，非若今人为次韵所局也。观《文选》所编何劭、张华、卢谌、刘琨、二陆、三谢诸人赠答可知已。唐人尤多，不可具载，姑取杜集数篇，畧纪于此。高适寄杜公云：『愧尔东南西北人』。杜则云：『东西南北更堪论』。高又有诗云：『草《玄》今已毕，此外更何言？』杜则云：『草《玄》吾岂敢，赋或似相如。』严武寄杜云：『兴发会能驰骏马，终须重到使君滩。』杜则云：『枉沐旌麾出城府，草茅无径欲教锄。』杜公寄严诗云：『何路出巴山』，『重岩细菊斑。遥知簇鞍马，回首白云间。』严答云：『卧向巴山落月时』，『篱外黄花菊对谁。跋马望君非一度，冷猿秋鴈不胜悲。』杜送韦迢云：『洞庭无过鴈，书疏莫相忘。』迢云：『相忆无南鴈，何时有报章。』杜又云：『虽无南过鴈，看取北来鱼。』郭受寄杜云：『春兴不知凡几首』。杜答云：『药裹关心诗总废』。皆如钟磬在簴，扣之则应，往来反复，于是乎有余味矣。」
此条见洪迈《容斋随笔》卷十六。
《黄常明诗话》：「杜诗有用一字凡数十处不易者，如『缘江路熟俯青郊』，『傲睨俯峭壁』，『展席俯长流』，『杖藜俯沙渚』，『此邦俯要冲』，『四顾俯层巅』，『旌头俯洞瀍』，『层台俯风渚』，『游目俯大江』，『江槛俯鸳鸯』。其余一字屡用若此类甚多，不可具述。」
此条见黄彻（字常明）《溪诗话》卷七，文字微异。
《萤雪丛说》：「老杜诗词，酷爱下『受』字，盖自得之妙，不一而足。如『修竹不受暑』，『轻燕受风斜』，『吹面受和风』，『野航恰受两三人』，诚用字之工也。然其所以大过人者无他，只是平易，虽曰似俗，其实眼前事尔。『老妻画纸为棊局，稚子敲针作钓钩』，以『老』对『稚』，以其妻对其子，无如此之亲切，又是闺门之事，宜与知者道。」
此条今传俞成撰《萤雪丛说》二卷本不载。
《黄常明诗话》：「数物以个，谓食为吃，甚近鄙俗，独杜屡用：『峡口惊猿闻一个』，『两个黄鹂鸣翠柳』，『却遶井栏添个个』；《送李校书》云：『临岐意颇切，对酒不能吃』，『楼头吃酒楼下卧』，『但使残年饱吃饭』，『梅熟许同朱老吃』。盖篇中大概奇特，可以映带者也。」
此条见《溪诗话》卷七。
《扪虱新话》：「韩以文为诗，杜以诗为文，世传以为戏。然文中要自有诗，诗中要自有文，亦相生法也。文中有诗，则句语精确；诗中有文，则词调流畅。谢玄晖曰：『好诗圆美流转如弹丸。』此所谓诗中有文也。唐子西曰：『古文虽不用偶俪，而散句之中，暗有声调，步骤驰骋，亦有节奏。』此所谓文中有诗也。观子美到夔州以后诗，简易纯熟，无斧凿痕，信是如弹丸矣。」
此条见《扪虱新话》上集卷一，文有删节。
《黄常明诗话》：「子美云：『设网提纲万鱼急。』盖指聚敛之臣，苛法侵渔，使民不聊生，乃『万鱼急』也。又云：『能者操舟疾若风，撑突波涛挺叉入。』小人舞智趋时，巧宦数迁，所谓『疾若风』也。残民以逞，不顾倾覆，所谓『挺叉入』也。『日暮蛟龙改窟穴，山根鳣鲔随云雷。』鱼不得其所，龙岂能安居，君与民犹是也。此与六义比兴何异？『吾徒胡为纵此乐，暴殄天物圣所哀』。此乐而能戒，又有仁厚意，亦如『前王作网罟，设法害生成』，不专为取鱼也。退之《叉鱼》曰：『观乐忆吾僚。』异此意矣。」
此条见《溪诗话》卷三，文字稍异。
《黄常明诗话》：「贾生、终童，欲轻事征伐。大抵少年躁锐，使绵历老成，当不如此。昔人欲沉孙武于五湖，斩白起于长平，诚有谓哉！尝爱老杜云：『慎勿吞青海，无劳问越裳。大君先息战，归马华山阳。』又有『安得壮士挽天河，净洗甲兵长不用』，『安得务农息战斗，普天无吏横索钱』，『愿戒兵犹火，恩加四海深』，『不眠忧战伐，无力正乾坤』。其愁叹忧戚，盖以人主生灵为念。孟子以善言陈战为大罪，我战必克为民贼。仁人之心，易地皆然。」
此条见《溪诗话》卷一。
《扪虱新话》：「陶渊明诗：『采菊东蓠下，悠然见南山。』采菊之际，无意于山，而景与意会，此渊明得意处也。而老杜亦曰：『夜阑接软语，落月如金盆。』予爱其意度闲雅，不减渊明，而语句雄健过之。每咏此二诗，便觉当时清景尽在目前，而二公写之笔端，殆若天成，兹为可贵。」
此条见《扪虱新话》下集卷三。
《古今词话》：「蜀人《将进酒》，尝以为少陵诗，作《瑞鹧鸪》唱之：『昔时曾从汉梁王，濯锦江边醉几场。拂石坐来衫袖冷，踏花归去马蹄香。当初酒贱宁辞醉，今日愁来不易当。暗想旧游浑似梦，芙蓉城下水茫茫。』」此诗或谓杜甫，或谓鬼仙，或谓曲词，未知孰是。然详味其言，唐人语也。首先有『曾从汉梁王』之句，决非子美作也。况集中不载，灼可见矣。不知杨曼倩何所据云。

卷二

《三山老人语录》曰：「子美送严武还朝诗云：『公若登台辅，临危莫爱身。』是劝以仗节死义也。」
此条亦见《苕溪渔隐丛话》前集卷十三，文字微异。
横浦张子韶《心传录》曰：「读子美『野色更无山隔断，天光直与水相通』，已而叹曰：『子美此诗，非特为山光野色，凡悟一道理透彻处，往往境界皆如此也。』」
此条见张九成《横浦心傅》卷上。
东莱吕居仁曰：「诗每句中须有一两字响，响字乃妙指。如子美『身轻一鸟过』『轻燕受风斜』，『过』字、『受』字，皆一句响字也。」
此条见《横浦心傅》卷上。
丹阳洪景卢《容斋随笔》曰：「张文潜暮年在宛丘，何大圭方弱冠，往谒之；凡三日，见其吟哦老杜《玉华宫》诗不绝口。大圭请其故，曰：『此章乃风雅鼓吹，未易为子言。』大圭曰：『先生所赋，何必减此？』曰：『平生极力模写，仅有一篇稍似之，然未可同日语也。』遂诵其《离黄州》诗，偶同此韵，曰：『扁舟发孤城，挥手谢送者。山回地势卷，天豁江面泻。中流望赤壁，石脚插水下。昏昏烟雾岭，历历渔樵舍。居夷实三载，邻里通假借。别之岂无情，老泪为一洒。篙工起鸣鼓，轻橹健于马。聊为过江宿，寂寂樊山夜。』此其音响节奏，固似之矣，读之可嘿喻也。」
此条见《容斋随笔》卷十五，文字稍异。
横浦张子韶《心传录》曰：「陶渊明辞云：『云无心而出岫，鸟倦飞而知还。』杜子美云：『水流心不竞，云在意俱迟。』若渊明与子美相易其语，则识者往往以谓子美不及渊明矣。观其云『云无心』、『鸟倦飞』，则可知其本意。至于『水流』而『心不竞』，『云在』而『意俱迟』，则与物初无间断，气更混沦，难轻议也。」
此条见《横浦心傅》卷中。
丹阳洪景卢《容斋随笔》曰：「江山登临之美，泉石赏翫之胜，世间佳境也，观者必曰『如画』。至于丹青之妙，好事君子嗟叹之不足者，则又以『逼真』目之。如老杜『人间又见真乘黄』、『时危安得真致此』、『悄然坐我天姥下』、『斯须九重真龙出』、『凭轩忽若无丹青』、『高堂见生鹘』、『直讶松杉冷，兼疑菱荇香』之句是也。以真为假，以假为真，均之为妄境耳。人生万事如是，何特此耶！」
此条见《容斋随笔》卷十六，文有删节。
山谷黄鲁直《诗话》曰：「陶渊明《责子诗》云：『白发被两鬓，肌肤不复实。虽有五男儿，总不好纸笔。阿舒已二八，懒惰故无匹。阿宣行志学，而不爱文术。雍端年十三，不识六与七。通子垂九龄，但觅梨与栗。天运苟如此，且进杯中物。』观渊明此诗，想见其人慈祥戏谑可观也。俗人便谓渊明诸子皆不肖，而渊明愁叹见于诗耳。」又云：「杜子美诗云：『陶潜避俗翁，未必能达道。观其着诗集，颇亦恨枯槁。达生岂是足，默识盖不早。有子贤与愚，何其挂怀抱。』子美困顿于三川，盖为不知者诟病，以为拙于生事，又往往讥议宗文、宗武失学，故聊解嘲耳。其诗名曰《遣兴》，可解也。俗人便谓讥议渊明，所谓痴人前不得说梦也。」
此条亦见《苕溪渔隐丛话》前集卷三，作「山谷云」，文字几乎全同。
东坡《苏子瞻诗话》曰：「仆尝梦见人云是杜子美，谓仆曰：『世人多误会予《八阵图》诗：「江流石不转，遗恨失吞吴。」世人皆以为先主、武侯皆欲与关羽复仇，故恨不能灭吴，非也。我意本谓吴蜀唇齿之国，不当相图，晋之所以能取蜀者，以蜀有吞吴之意，此为恨耳。』」
此条见《东坡题跋》卷二。
王彦辅《麈史》曰：「子美善用故事及常语，多倒其句而用之，盖如此则语峻而体健。如『露从今夜白，月是故乡明』之类是也。」
此条见《尘史》卷中，文字颇异。
建安严有翼《艺苑雌黄》曰：「刘梦得诗云：『朱雀桥边野草花，乌衣巷口夕阳斜。旧时王谢堂前燕，飞入寻常百姓家。』朱雀桥、乌衣巷乌衣，谓铁衣也。皆金陵故事。《舆地志》：晋时王导自立乌衣宅，宋时诸谢曰『乌衣之聚』，皆此巷也。王氏、谢氏乃江左衣冠之盛者，故杜甫诗云：『王谢风流远』，又云：『从来王谢郎』，是也。比观刘斧《摭遗》小说，又曰：王榭，金陵人。世以航海为业。一日海中失船，泛一木登岸。见一翁一妪，皆衣皁。引榭至所居，乃乌衣国也。以女妻之。既久，榭思归，复乘云轩泛海，至其家，有二燕栖于梁上，榭以手招之，即飞来臂上。取片纸书小诗系于燕尾，曰：『误到华胥国里来，玉人终日苦怜才。云轩飘去无消息，洒泪临风几日回。』来春，燕又飞来榭身上，有诗云：『昔日相逢冥数合，如今暌远是生离。来春纵有相思字，三月天南无鴈飞。』至来岁竟不至。因目榭所居为乌衣巷。刘斧乃改『谢』为『榭』，以王榭为一人姓名。其言既怪诞，遂托名于钱希白，终篇又取刘梦得诗以实其事。希白不应如此之谬，是直刘斧之妄言耳，不足信也。」
此条亦见《苕溪渔隐丛话》后集卷十二，而文字详略颇异。《丛话》引《艺苑雌黄》后，又续引《六朝事迹》。
凤台王彦辅《麈史》曰：「古之善赋诗者，工于用人语，浑然若出于己意。予于李杜见之。颜延年《赭白马赋》曰：『旦刷幽燕，昼秣荆越。』子美《骢马行》曰：『昼洗须腾泾渭深，夕趋可刷幽并夜。』太白《天马歌》曰：『鸡鸣刷燕晡秣越』。盖皆用颜赋也。韩退之曰：『李杜文章在，光焰万丈长。』信哉！」
此条见《尘史》卷中，文字稍异。
凤台王彦辅《麈史》曰：「世言子美卒于耒阳，故《寰宇记》亦载其坟在县北二里，不知何缘得此。《新唐书》乃称耒阳令遗白酒牛肉，一夕而卒。此承袭传闻而未尝核实故也。得臣观子美侨寄巴峡三岁，大历三年二月始下峡，流寓荆南，徙泊公安。久之，方次岳阳。即四年冬末也。既过洞庭，入长沙，乃五年之春。四月，遇臧玠之乱，仓皇往衡阳，抵耒阳，舟中伏枕，又畏瘴疠，复沿湘而下，故有《回棹》之作。其末云：『篙师烦尔送，朱夏及寒泉。』又《登舟将适汉阳》云：『春宅弃汝去，秋帆催客归。』盖《回棹》在夏末，此篇已入秋矣。继之以《暮秋将归秦留别湖南幕府亲友》云：『北归冲雨雪，谁悯敝貂裘？』则子美北还之迹，见此三篇为详，安得卒于耒阳耶？要之，卒当在潭岳之间，秋冬之际。按元微之《子美墓志》称：『子美之孙嗣业，启子美之柩，襄祔事于偃师，途次于荆，……拜余为志，辞不能绝。』其系畧曰：『严武状为工部员外郎参谋军事，旋又弃去，扁舟下荆楚，竟以寓卒，旅殡岳阳』。」
此条见《尘史》卷中，文字稍异。
丹阳葛常之《韵语阳秋》曰：「老杜寄身于兵戈骚屑之中，感时对物，则悲伤系之，如『感时花溅泪』是也，故作诗多用一『自』字。《田父泥饮》诗云：『步屧随春风，村村自花柳。』《遣怀》诗云：『愁眼看霜露，寒城菊自花。』《忆弟》诗云：『故园花自发，春日鸟还飞』《日暮》诗云：『风月自清夜，江山非故园。』                                     《滕王亭子》诗云：『古墙犹竹色，虚阁自松声。』言人情对景，自有悲喜，而初不能累无情之物也。」
此条见《韵语阳秋》卷一，文字微异。
临川王介甫曰：「老杜云：『无人觉来往。』下得『觉』字大好。『暝色赴春愁』，下得『赴』字大好。若下『见』字、『起』字，即小儿言语。足见吟诗要一字、两字工夫也。」
此条亦见《诸家老杜诗评》卷一，云出《钟山语录》。
丹阳葛常之《韵语阳秋》曰：「子美《曹将军丹青引》云：『将军魏武之子孙，于今为庶为清门。』元微之《去杭州》诗亦云：『房杜王魏之子孙，虽及百代为清门。』则知子美于当时已为诗人所钦伏如此。残膏余馥，沾丐后人，宜哉！故微之云：『诗人已来，未有如子美者』也。」
此条见《韵语阳秋》卷一，文字微异。
莆阳郑景韦《离经》曰：「李谪仙，诗中龙也，矫矫焉不受约束。杜子美则麟游灵囿，凤鸣朝阳，自是人间瑞物。二豪所得，殆不可以优劣论也。」
《说郛》（商务本）卷三十一载郑厚（字景韦）撰《艺圃折中》亦载此条，「自是人间瑞物」以上全同。
葛常之《韵语阳秋》曰：「子美诗以后二句续前二句处甚多。如《喜弟观到》诗云：『待尔嗔乌鹊，抛书示鹡鸰。枝间喜不去，原上急曾经。』《晴》诗云：『啼乌争引子，鸣鹤不归林。下食遭泥去，高飞恨久阴。』《江阁卧病》诗云：『滑忆雕菰饭，香闻锦带羹。溜匙兼暖腹，谁欲致杯罂。』《寄张山人》诗云：『曹植休前辈，张芝更后身。数篇吟可老，一字买堪贫。』如此之类多矣。此格起于谢灵运，《过庐陵王墓下诗》云：『延州协心许，楚老惜兰芳。解剑竟何及，抚坟徒自伤。』李太白亦时有此格，「毛遂不堕井，曾参宁杀人！虚言误公子，投杼惑慈亲」是也。」
此条见《韵语阳秋》卷一，文字微异。
丹阳葛常之《韵语阳秋》曰：「五言律诗于对联中十字作一意，诗家谓之十字格。如老杜《放船》诗云：『直愁骑马滑，故作泛舟回。』《对雨》诗云：『不愁巴道路，恐湿汉旌旗。』《江月》诗云：『天边长作客，老去一沾巾』是也。」
此条见《韵语阳秋》卷一，文有删节。
建安严有翼《艺苑雌黄》曰：「古人用韵，如《文选》古诗、杜子美、韩退之，重复押韵者甚多。《文选》「古诗」押二『促』字，曹子建《美女篇》押二『难』字，谢灵运《述祖德诗》押二『人』字，《南图诗》押二『同』字，《初去郡诗》押二『生』字，沈休文《钟山应教》诗押二『足』字，任彦升《哭范仆射》诗押三『情』字、两『生』字，陆士衡《赴洛》诗押二『心』字，《猛虎行》押二『阴』字，《拟古诗》押二『音』字，《豫章行》押二『阴』字，阮嗣宗《咏怀诗》押二『归』字，王正长《杂诗》押二『心』字，张景阳《杂诗》押二『生』字，江淹《杂体诗》押二『门』字，王仲宣《从军诗》押二『人』字。杜子美、韩退之盖亦效古人之作。子美《饮中八仙歌》押二『船』字、二『眠』字、二『天』字、三『前』字，《园人送瓜》诗押二『草』字，《上后园山脚》押二『梁』字，《北征》押二『日』字，《夔州咏怀》押二『旋』字，《赠李秘书》押二『虚』字，《赠李邕》押二『厉』字，《赠汝阳王》押二『陵』字，《喜岑薛迁官》押二『萍』字。退之《赠张籍》诗押二『更』字、二『狂』字、二『鸣』字、二『光』字，《岳阳楼别窦司直》押二『向』字，《李花》押二『花』字，《双鸟》押二『州』字、二『头』字、二『秋』字、二『休』字，《和卢郎中送盘谷子》押二『行』字，《示爽》押二『然』字，《叉鱼》押二『销』字，《寄孟郊》押二『奥』字。其余诗人用韵如此者亦多，意到即押尔。如子美《彭衙行》则用数韵：艰、山、颜、还、攀、间、关，在二十八山字韵；闻、云，在二十文字韵；飱、魂、门、昆，在二十三魂字韵；餐、寒、干、欢、肝，在二十五寒字韵；椽、烟、前，在一先字韵；嗔，在十七真字韵。此则古诗用韵不拘，虽今人亦有之，非但唐人用韵如此也。」按《唐韵》已有独用、同用之分，非本朝始有《韵畧》独用、通用之限也。
此条王观国《学林》卷八《诗重韵》条、《苕溪渔隐丛话》前集卷十七引《学林新编》较此为详。
葛常之《韵语阳秋》曰：「子美《客夜》诗云：『客睡何曾着，秋天不肯明。』《陪王使君泛江》诗云：『山豁何时断，江平不肯流。』『不肯』二字含蓄，甚佳，故杜两用之，与陶渊明诗谓『日月不肯迟，四时相催迫』同意。」
此条引文见《韵语阳秋》卷一，文字稍异。
葛常之《韵语阳秋》曰：「杜甫、李白以诗齐名，韩退之诗云：『李杜文章在，光焰万丈长。』似未易以优劣也。然甫诗思苦而语奇，白诗思疾而语豪。甫集中言白诗处甚多，如曰：『李白一斗诗百篇』，如曰：『清新庾开府，俊逸鲍参军』，『何时一樽酒，重与细论文』，似讥其太俊快。白论甫则曰：『饭颗山头逢杜甫，头戴笠子日卓午。为问因何太瘦生，只为从来作诗苦。』似讥其太愁肝肾也。杜牧诗云：『杜诗韩集愁来读，似倩麻姑痒处抓。天外凤凰谁得髓，无人解合续弦胶。』则杜甫诗，唐朝已来一人而已，岂白所能望耶？」
此条引文见《韵语阳秋》卷一。
古汳高元之《荼甘录》曰：「杜子美《哀贬台州郑司户虔》诗云：『《荟蕞》何技痒。』荟，乌外切，草多貌；蕞，在最切，又徂外切，小也。虔自谓著书虽多，而皆碎小之事也。后人传写误为《会粹》，谓会集其纯粹，失之远矣。痒，以两切，痒也。谓人有技艺，不能自忍，如人之痒也。甫谓虔私着国史者，不能自忍也尔。唐史氏谓虔集当世事，著书八十篇，目其书为《会粹》，亦承袭之误矣。《又示宗武》诗云：『暇日从时饮』。暇，读为假，古雅切。屈平《离骚》：『聊暇日以偷乐。』又宋玉《九章》：『聊暇日以须时。』是也。」
葛常之《韵语阳秋》曰：「近时论诗，皆谓对偶不切，则失之簏；太切，则失之俗。如江西诗社所作，虑失之俗也。老杜《江陵》诗云：『地利西通蜀，天文北照秦。』《秦州》诗云：『水落鱼龙夜，山空鸟鼠秋。』『丛篁低地碧，高柳半天青。』《竖子》诗云：『柤梨且缀碧，梅杏半传黄。』如此之类，可谓对偶太切矣，又何俗乎？如云：『杂蘂红相对，他时锦不如』，『磨灭余篇翰，平生一钓舟』之类，虽对不求太切，而未尝失格律也。学诗者当审此也。」
此条引文见《韵语阳秋》卷一。
马永卿《懒真子录》曰：「古人吟诗绝不草草，至于命题，各有深意。老杜《独酌》诗云：『步屧深林晚，开樽独酌迟。仰蜂粘落絮，行蚁上枯梨。』《徐步》诗云：『整履步青芜，荒庭日欲晡。芹泥随燕觜，花蘂上蜂须。』且独酌则无献酬也，徐步则非奔走也，以故蜂蚁之类微细之物皆能见之也。若夫与客对谈，急趋而过，则何暇详视至于如是哉？」
此条引文见《懒真子录》卷一。
葛常之《韵语阳秋》曰：「『水田飞白鹭，夏木啭黄鹂』，李嘉佑诗也。王摩诘衍之为七言曰：『漠漠水田飞白鹭，阴阴夏木啭黄鹂。』而兴益远。『九天阊阖开宫殿，万国衣冠拜冕旒』，王摩诘诗也；杜子美删之为五言曰：『阊阖开黄道，衣冠拜紫宸。』而语益工也。」
此条引文见《韵语阳秋》卷一，盖撮合李肇《唐国史补》卷上与陈师道《后山诗话》之说而成。
古汳高元之《荼甘录》曰：「自古工诗者，未尝无兴也。覩物有感焉，则有兴。今之作诗，以兴近乎讪也，故不敢作，而诗之一义废矣。老杜《莴苣》诗云：『两旬不甲拆，空惜埋泥滓。野苋迷汝来，宗生实于此。』皆兴小人盛而掩抑君子也。至高适《题处士园》则云：『耕地桑柘间，地肥菜常熟。为问葵藿资，何如庙堂肉。』则近乎讪矣。作诗者苟知兴之与讪异，始可与言诗矣。」
此条仇兆鳌《杜诗详注》卷十五曾加征引，只易四字。
葛常之《韵语阳秋》曰：「诗人赞美同志诗篇之善，多比珠玑、璧玉、锦绣、花草之类，至杜子美则岂肯作此陈腐语耶？如《寄岑参》诗云：『意惬关飞动，篇终接混茫。』《夜听许十诵诗》云：『精微穿溟涬，飞动摧霹雳。』《赠卢琚》诗云：『藻翰唯牵率，湖山合动摇。』《赠郑谏议》诗云：『毫发无遗恨，波澜独老成。』《寄李白》诗云：『笔落惊风雨，诗成泣鬼神。』《赠高适》诗云：『美名人不及，佳句法如何。』皆惊人语也。视余子，其神芝之与腐菌哉！」
此条引文见《韵语阳秋》卷三。
葛常之《韵语阳秋》曰：「子美诗善用《文选》语，故宗武亦习之不置，所谓『熟精《文选》理，休觅彩衣轻』，又云：『呼婢取酒壶，续儿诵《文选》』，是也。」
此条引文见《韵语阳秋》卷三。
马永卿《懒真子录》曰：「长安慈恩寺塔，有唐进士题名石刻。仆读藏经，因谩记之：唐玄奘法师，贞观三年八月，往五印度取经，十九年正月，复至京师，得如来舍利一百五十粒，梵夹六百五十七部，始居洪福寺翻译，至二十二年，皇太子治为文德皇后于宫城南晋昌里建大慈恩寺，寺成，令玄奘居之。永徽二年，师乃于寺造砖浮屠以藏梵本，恐火灾也。所以谓之鴈塔者，用西域故事也。王舍城之中有僧婆窣堵波。僧婆者，唐言鴈；窣堵波者，唐言塔也。师至王舍城，尝礼是塔，因问其因缘。云：昔此地有伽蓝依小乘食三净食，三净者，谓鴈也、犊也、鹿也。一日，众僧无食，仰见羣鴈翔飞，辄戏言曰：今日众僧阙供，摩诃萨埵宜知之，好施谓之萨埵。其引前者应声而坠，众僧饮泣，遂依大乘，更不食三净，仍建塔，以鴈埋其下，故师因此名塔。其后遂为游人盛集之地。故老杜有《同诸公登慈恩寺塔》诗。」
此条引文见《懒真子录》卷二，文有删节。
葛常之《韵语阳秋》曰：「作诗在于炼字，如老杜『飞星过水白，落月动檐虚』，是炼中间一字；『地坼江帆隐，天清木叶闻』，是炼末后一字；《酬李都督早春》诗云：『红入桃花嫩，青归柳叶新』，若非『入』与『归』二字，则与儿童之诗何异？」
此条所引葛常之语，不见今传本《韵语阳秋》。《诗话总龟》后集卷二十四、元人王构编《修辞鉴衡》卷一，皆云出《韵语阳秋》。
葛常之《韵语阳秋》曰：「《七哀诗》起于曹子建，其次则王仲宣、张孟阳也。释诗者谓病而哀，义而哀，感而哀，悲而哀，耳目闻见而哀，口叹而哀，鼻酸而哀，谓一事而七者具也。子建之《七哀》，在于独栖而思妇。仲宣之哀，在于弃子之妇人。张孟阳之哀，在于已毁之园寝。是皆一哀而七者具也。老杜之《八哀》，则所哀者八人也。王思礼、李光弼之武功，苏源明、李邕之文翰，汝阳、郑虔之多能，张九龄、严武之政事，皆不复见矣。盖当时盗贼未息，叹旧怀贤而作者也。」
此条见《韵语阳秋》卷四。
葛常之《韵语阳秋》曰：「杜甫累不第，天宝十三载，明皇朝献太清宫、飨庙及郊，甫奏赋三篇。帝奇之，使待制集贤院，命宰相试文章，故有《赠集贤崔于二学士》诗：『昭代将垂白，途穷乃叫阍。气冲星象表，词感帝王尊。天老书题目，春官验讨论。倚风遗鹢路，随水到龙门。』是时陈希烈、韦见素为宰相，而崔国辅、于休烈者，皆集贤学士也。故末句云『谬称三赋在，难述二公恩』，可谓不忘于藻鉴之重者也。按唐史，是岁八月，见素代陈希烈为宰相。而甫集有上见素诗云：『持衡留藻鉴，听履上星辰。』则甫之文为见素所赏，非希烈也。」
此条见《韵语阳秋》卷五，文字稍异。
古汳高元之《荼甘录》曰：「子美于天宝十三载献《西岳赋》，故集有《赠献纳使田舍人》诗云：『舍人退食收封事，宫女开函近御筵。晓漏追飞青琐闼，晴窗点检白云篇。』末章云：『扬雄更有《河东赋》，唯待吹嘘送上天。』其云『更有《河东赋》』，当是献《西岳赋》时也。」
此条亦见《韵语阳秋》卷六，文字稍异，但不云『古汳高元之《荼甘录》曰』。
葛常之《韵语阳秋》曰：「老杜当干戈骚屑之际，间关秦陇，负薪拾梠，餔糒不给，困踬极矣。自至蜀依裴冕，始有草堂之居。观其经营来往之劳，备载于诗，皆可考也。其曰『万里桥西宅，百花潭北庄』者，言其地也。『经营上元始，断手宝应年』，言其时也。『雪里江船渡，风前径竹斜。寒鱼依密藻，宿鹭起圆沙』，言其景物也。至于『草堂堑西无树林，非子谁复见幽心』，则乞桤木于何少府之诗也。『草堂少花今欲栽，不问绿李与黄梅』，则乞果栽于徐少卿之诗也。王侍御携酒草堂，则喜而为诗曰：『故人能领客，携酒重相看。』王录事许草堂赀不到，则戏而为诗曰：『为嗔王录事，不寄草堂赀。』盖其流离贫窭之余，不能以自给，皆因人而成也。其经营之勤如此。然未及黔突，避成都之乱，入梓居阆，其心则未尝一日不在草堂也。遣弟检校草堂，则曰：『鹅鸭宜长数，柴荆莫浪开。』寄题草堂，则曰：『尚念四小松，蔓草易拘缠。』送韦郎归成都，则曰：『为问南溪竹，抽梢合过墙？』途中寄严武，则曰：『常苦沙崩损药栏，也从江槛落风湍。』每致意如此。及成都乱定，再依严武为节度参谋，复归草堂，则曰：『不忍竟舍此，复来薙榛芜。入门四松在，步屧万竹疎。』则其喜可知矣。未几，严武卒，彷徨无依，复舍之而去。以唐史及公诗考之，草堂断手于宝应之初，而永泰元年四月，严武卒。是秋公寓夔州云安县。有此草堂者，终始祇得四载，而其间居梓阆三年，公诗所谓『三年奔走空皮骨』是也，则安居草堂，仅阅岁而已。其起居寝兴之适，不足以偿其经营往来之劳，可谓一世之羁人也。然自唐至今已数百载，而草堂之名，与其山川草木，皆因公诗以为不朽之传，盖公之不幸，而其山川草木之幸也。」
此条见《韵语阳秋》卷六，文字稍异。
葛常之《韵语阳秋》曰：「张均、张垍兄弟承袭父宠，致位严近，皆负文材，觊觎端揆。明皇欲相均而抑于李林甫，欲相垍而夺于杨国忠，自此各怀觖望。安禄山盗国，垍相禄山，而均亦受伪命。肃宗反正，兄弟各论死，非房管力救，岂能免乎！老杜赠均诗云：『通籍踰青琐，亨衢照紫泥。灵虬传夕箭，归马散霜蹄。』言均为中书舍人、刑部尚书时也。赠垍诗云：『翰林逼华盖，鲸力破沧溟。天上张公子，宫中汉客星。』言垍尚宁亲公主，禁中置宅也。二人恩宠烜赫如是，则报国当如何？而乃斁乱天理，下比逆贼反噬其主，夫岂人类也哉！」
此条见《韵语阳秋》卷七，文字微异。
葛常之《韵语阳秋》曰：「《北征》诗：『经年至茅屋，妻子衣百结。恸哭松声回，悲泉共幽咽。平生所娇儿，颜色白胜雪。见爷背面啼，垢腻脚不袜。』方是时，甫方脱身于万死一生之地，得见妻儿，其情如是。洎至秦中，则有『晒药能无妇，应门亦有儿』之句。至成都，则有『老妻忧坐痹，幼女问头风』之句。观其情悰，已非北征时比也。及观《进艇》诗，则曰：『昼引老妻乘小艇，晴看稚子浴清江。』《江村》诗则曰：『老妻画纸为棊局，稚子敲针作钓钩。』其优游愉悦之情，见于嬉戏之间，则又异于秦益时矣。」
此条见《韵语阳秋》卷十，文字微异。
古汳高元之《荼甘录》曰：「陶渊明《命子篇》则曰：「夙兴夜寐，愿尔斯才。尔之不才，亦已焉哉！」其《责子篇》则曰：『虽有五男儿，总不好纸笔。』『天运苟如此，且进杯中物。』《告俨等疏》则曰：『鲍叔管仲，分财无猜；归生伍举，班荆道旧』，而『况同父之人哉』？则渊明之子未必贤也。故杜子美论之曰：『有子贤与愚，何其挂怀抱。』然子美与诸子，亦未为忘情者。子美《遣兴》诗云：『骥子好男儿，前年学语时。』『世乱怜渠小，家贫仰母慈。』又《忆幼子》诗云：『别离惊节换，聪慧与谁论。』『忆渠愁祇睡，炙背俯晴轩。』《得家书》云：『熊儿幸无恙，骥子最怜渠。」《元日示宗武》云：『汝啼吾手战。』观此数诗，于诸子钟情尤甚于渊明矣。山谷黄鲁直乃云：『杜子美困于三川，盖为不知者诟病，以为拙于生事，又往往讥宗武失学，故寄之渊明尔。俗人便为讥病，所谓痴人面前不得说梦』。」
此条全见宋刻本《韵语阳秋》卷十，但不云「古汳高元之《荼甘录》曰」。本书第67条亦有类似记载，但作「山谷黄鲁直诗话曰」。
葛常之《韵语阳秋》曰：「月轮当空，天下之所共视，故谢庄有『隔千里兮共明月』之句，盖言人虽异处，而月则同瞻也。老杜当兵戈骚屑之际，与其妻各居一方，自人情视之，岂能免闺门之念，而他诗未尝一及之。至于明月之夕，则遐想长思，屡形诗什。《月夜》诗云：『今夜鄜州月，闺中祇独看。』继之曰：『香雾云鬟湿，清辉玉臂寒』《一百五日夜对月》诗云：『无家对寒食，有泪如金波。』继之曰：『仳离放红蘂，想象嚬青蛾。』《江月》诗云：『江月光于水，高楼思杀人。』继之曰：『谁家挑锦字，烛灭翠眉嚬。』其数致意于闺门如此，其亦谢庄之意乎？」
此条见《韵语阳秋》卷十。
葛常之《韵语阳秋》曰：「老杜《省宿》诗云：『明朝有封事，数问夜如何？』盖爱君欲谏之心切，则通夕为之不寐，想其犯颜逆耳，必不为身谋也。」
此条见《韵语阳秋》卷十一。
葛常之《韵语阳秋》曰：「《成都记》：『杜主自天而降，称望帝。好稼穑，治郫城。后望帝死，其魂化为鸟，名曰杜鹃。』故子美云：『昔日蜀天子，化为杜鹃似老乌。』又曰：『古时杜宇称望帝，魂作杜鹃何微细。』又曰：『我见常再拜，重是古帝魂。』《博物志》称『杜鹃生子，寄之他巢，百鸟为饲之。』故子美云：『生子百鸟巢，百鸟不敢嗔。乃为餧其子，礼若奉至尊。』又云：『寄巢生子不自啄，羣鸟至今为哺雏。』子美集中杜鹃诗、行凡三篇，皆以杜鹃比当时之君，而以哺雏之鸟讥当时之臣不能奉其君，曾百鸟之不若也。最后一篇，徒言杜鹃垂血上诉，不得其所，盖托兴明皇蒙尘之时也。故末句云：『岂思昔日居深宫，嫔嫱左右如花红。』」
此条见《韵语阳秋》卷十六，文字微异。
葛常之《韵语阳秋》曰：「《古今诗话》载：子美因见病疟者曰：『诵吾诗可疗。』令诵『子璋髑髅血模糊，手提掷还崔大夫』之句，病遂愈。余谓子美固尝病疟矣。其诗云：『疟疠三秋孰可忍。』又云：『三年犹疟疾。』子美于此时，何不自诵其诗而自已疾耶？是灵于人而不灵于己。」梦弼谓：诵杜诗能除疟，乌有是理？盖言其诗辞典雅，读之脱然，不觉沉痾之去体也。
此条见《韵语阳秋》卷十七，文有删节。
葛常之《韵语阳秋》曰：「余尝谓知人，虽尧帝犹以为难，而杜子美之曾老姑，乃能知唐太宗于侧微之时，识房、杜辈于贱贫之日。子美乃形其语于诗曰：『向窃窥数公，经纶亦俱有。次问最少年，虬髯十八九。子等成大名，皆因此人手。』噫，亦何异耶！」
此条见《韵语阳秋》卷十八，文字稍异。
葛常之《韵语阳秋》曰：「老杜《丽人行》专言秦、虢宴游之乐，末章有『当轩下马入锦茵，慎莫近前丞相嗔』之句，当是谓杨国忠也。」
此条见《韵语阳秋》卷十九。
葛常之《韵语阳秋》曰：「老杜《北征》诗云：『忆昔狼狈初，事与古先别』，『不闻夏商衰，中自诛褒妲』。其意谓明皇英断，自诛妃子，与夏商之诛褒妲不同。老杜此语，出于爱君，而曲文其过，非至公之论也。」
此条见《韵语阳秋》卷十九。
葛常之《韵语阳秋》曰：「子美为左拾遗，会房管以陈涛之战败罢相，甫上疏力救管。肃宗大怒，诏三司推问，宰相张镐救之获免。故甫《洗兵马行》云：『张公一生江海客，身长九尺须眉苍。』盖感其救己也。」
此条见《韵语阳秋》卷二十，文有删略。
葛常之《韵语阳秋》曰：「子美避乱秦蜀，衣食不足，不免求给于人。如《赠高彭州》、《客夜》、《狂夫》、《答裴道州》、《简韦十》，凡五篇，观此可见其艰窘而有望于朋友故旧也。然当时能赒之者，几何人哉！」
此条见《韵语阳秋》卷二十，文有删节。
葛常之《韵语阳秋》曰：「子美身遭离乱，复迫衣食，足迹半天下。自少时游吴及越，以至作谏官，奔走州县，既皆载于《壮游》诗矣。其后《赠韦左丞》诗云：『今欲东入海，即将西去秦。』则自长安之齐鲁也。《赠李白》诗云：『亦有梁宋游，方期拾瑶草。』则自东都之梁宋也。《发同谷县》云：『贤有不黔突，圣有不暖席。』『始来兹山中，休驾喜地僻。奈何迫物累，一岁四行役。』则自陇右之剑南也。《留别章使君》云：『终作适荆蛮，安排用庄叟。随云拜东皇，挂席上南斗。』则自蜀之荆楚也。夫士人既无常产，为饥所驱，岂免仰给于人，则奔走道涂，亦理之常尔。」
此条见《韵语阳秋》卷二十，文字稍异。
葛常之《韵语阳秋》曰：「子美高自称许，有乃祖之风。上书明皇云：臣之述作，沈郁顿挫，扬雄、枚皋可跂及。《壮游》诗则自比于崔、魏、班、扬，又云：『气劘屈贾垒，目短曹刘墙。』《赠韦左丞》则曰：『赋料扬雄敌，诗看子建亲。』甫以诗雄于时，自比诸人，诚未为过。至『窃比稷与契』，则过矣。唐史氏称甫好论天下大事，高而不切，岂自比稷契而然耶？至云：『上感九庙焚，下悯万民疮。斯时伏青蒲，廷争守御床』，其忠荩亦可嘉也。」
此条见《韵语阳秋》卷八，文字稍异。
葛常之《韵语阳秋》曰：「山谷黄鲁直谓后山陈无己云：『学诗如学道』，此岂寻常雕章绘句者之可拟哉！客有谓立方言：后山诗，其要在于点化杜甫语尔。杜云：『昨夜月同行。』后山则云：『殷勤有月与同归。』杜云：『林昏罢幽磬。』后山则云：『林昏出幽磬。』杜云：『古人日已远。』后山则云：『斯人日已远。』杜云：『中原鼓角悲。』后山则云：『风连鼓角悲。』杜云：『暗飞萤自照。』后山则云：『飞萤元失照。』杜云：『秋觉追随尽。』后山则云：『林湖更觉追随尽。』杜云：『文章千古事。』后山则云：『文章平日事。』杜云：『乾坤一腐儒。』后山则云：『乾坤着腐儒。』杜云：『孤城隐雾深。』后山则云：『寒城着雾深。』杜云：『寒花只暂香。』后山则云：『寒花只自香。』如此类甚多，岂非点化老杜之语而成者？立方谓不然。后山诗格律高古，真所谓『碌碌盆盎中，见此古罍洗』者，用语稍同，乃是读少陵诗精熟，不觉在其笔下，又何足以病公乎？」
此条见《韵语阳秋》卷二，文字稍异。
诸儒诗话：子美《戏作俳谐体遣闷》云：「家家养乌鬼，顿顿食黄鱼。」「养」，或读为上声，或读为去声。沈存中《笔谈》以「乌鬼」为「乌猪」，谓其俗呼猪作「乌鬼」之声也。《蔡宽夫诗话》以「乌鬼」为巴俗所事神名也。《冷斋夜话》谓巴俗多事乌蛮鬼，以临江故顿顿食黄鱼耳。《缃素杂记》以鸬鹚为乌鬼，谓养之以捕鱼也。然《诗辞事畧》又谓楚峡之间事乌为神，所谓神鸦也。故元微之有诗云：「病赛乌称鬼，巫占瓦代龟。」梦弼谓当以此《事畧》之言为是也。盖养乌鬼，食黄鱼，自是两义，皆记巴中之风俗也。峡中黄鱼，极大者至数百斤，小者亦数十斤，按集有诗云：「日见巴东峡，黄鱼出浪新。脂膏兼饲犬，长大不容身」是也。然是鱼岂鸬鹚之所能捕哉？彼以乌鬼为鸬鹚，其谬尤甚矣。或又曰乌鬼谓猪也，巴峡人家多事鬼，家养一猪，非祭鬼不用，故于羣猪中特呼「乌鬼」以别之也。今并存之。
此条沈括之说见《梦溪笔谈》卷十六，但未言乌鬼为乌猪。蔡居厚说见《苕溪渔隐丛话》前集卷十二引《蔡宽夫诗话》。释惠洪说见《冷斋夜话》卷四。黄朝英说见《靖康缃素杂记》卷五。
广陵马永卿《懒真子录》曰：「唐时前辈多自重，而后辈亦尊仰前辈而师事之，此风最为淳厚。杜工部于《苏端薛复筵简薛华醉歌》首云：『文章有神交有道，端复得之名誉早。』又云：『坐中薛华善醉歌，醉歌自作风格老。』且一篇之中连呼三人之名，想见当时士人一经老杜品题，即有声价，故世愿得其品题，不以呼名为耻也。近世士大夫，老幼不复笃厚，虽前辈诗中亦不敢斥后进之名，而后进亦不复尊仰前辈，可胜叹哉！」
此条见《懒真子录》卷三。
《庚溪诗说》：「士人程文，穷日力作一论，既不限声律，复不拘诗句，尚罕得反复折难，使其理判然者。观《赴奉先咏怀》五百言，乃声律中老杜心迹论一篇也。自『杜陵有布衣，老大意转拙。许身一何愚，窃比稷与契』，其心术祈向，自是稷契等人。『穷年忧黎元，叹息肠内热』，与饥渴由己者何异？然常为不知者所病，故曰『取笑同学翁』。世不我知，而所守不变，故曰『浩歌弥激烈』。又云：『非无江海志，潇洒送日月』，『当今廊庙具，构厦岂云缺？葵藿倾太阳，物性固莫夺。』言非不知隐遁为高也，亦非以国无其人也，特废义乱伦，有所不忍。『以兹悞生理，独耻事干谒』，言志大术疎，未始阿附以借势也。为下士所笑，而浩歌自若，皇皇慕君，而雅志栖遁，既不合时，而又不少低屈，皆设疑互答，屡致意焉，非巨刃有余，孰能之乎！中间铺叙间关酸辛，宜不胜其戚戚。而『默思失业徒，因念远戍卒』，所谓忧在天下而不为一己失得也。禹、稷、颜子不害为同道，少陵之迹江湖而心稷契，岂为过哉！《孟子》曰：『穷则独善其身，达则兼善天下。』其穷也，未尝无志于国与民；其达也，未尝不抗其易退之节。早谋先定，出处一致矣。是时先后周复，正合乎此。昔人目元和《贺雨》诗为谏书，余特目此诗为心迹论也。」
此条今传本《庚溪诗说》无，《杜诗详注》卷四引作《庚溪诗话》，查今传本《庚溪诗话》亦无。而黄彻《（恐去心加石）溪诗话》卷十所载，与此几乎全同，殆为《溪诗话》之误耶？
《溪诗话》：「《孟子》七篇，论君与民者居半；其余欲得君，盖以安民也。观杜陵『穷年忧黎元，叹息肠内热』，『胡为将暮年，忧世心力弱』，《宿花石戍》云：『谁能扣君门，下令减征赋』，《寄柏学士》云：『几时高议排金门，各使苍生有环堵』，宁令『吾庐独破受冻死亦足』，而志在『大庇天下寒士』。其仁心广大，异夫求穴之蝼蚁辈，真得孟子所存矣。东坡先生问：『老杜何如人？』或言似司马迁，但能名其诗尔。愚谓老杜似孟子，盖原其心也。」
此条见《溪诗话》卷一，文字微异。
《古今诗话》：「老杜『红饭啄余鹦鹉粒，碧梧栖老凤凰枝。』此语反而意奇。退之诗云：『入镜鸾窥沼，行天马度桥。』亦效此理。」
此条实出《梦溪笔谈》卷十四，文字稍异。
杜氏谱系
谨按《唐书杜甫传》及元稹《墓志》，晋当阳成侯预下十世而生依艺，以监察御史令于河南府之巩县。依艺生审言，审言善诗，官至修文馆学士、尚书膳部员外郎。审言生闲，京兆府奉天县令。闲生甫，左拾遗、尚书工部员外郎。甫生二子：宗文、宗武。梦弼今以《杜氏家谱》考之，襄阳杜氏出自晋当阳成侯预，而佑盖其后也。佑生三子：师损、式方、从郁。师损三子：诠、愉、羔。式方五子：恽、憓、悰、恂、慆。从郁二子：牧、颛。羣从中悰官最高，而牧名最着。杜氏凡五房：一、京兆杜氏；二、杜陵杜氏；三、襄阳杜氏；四、洹水杜氏；五、濮阳杜氏。而甫一派，又不在五派之中。甫与佑既同出于预，而家谱不载，何也？岂以其官不达，而诸杜不通谱系乎？何家谱之见遗也！东塾蔡梦弼因览其谱系而为之书。
此段文字，实出马永卿《懒真子录》卷一，梦弼乃损益而成。

