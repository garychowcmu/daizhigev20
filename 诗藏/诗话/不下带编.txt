　　不下带编　　（清）金埴 撰 



　　卷一杂缀兼诗话一 
　　卷二杂缀兼诗话二 
　　卷三杂缀兼诗话三 
　　卷四杂缀兼诗话四 
　　卷五杂缀兼诗话五 
　　卷六杂缀兼诗话六 
　　卷七杂缀兼诗话七 



　　●不下带编卷一 【杂缀兼诗话】 

　　山阴壑门　金埴 【小郯原字苑荪】 　鳏鳏子述次 
　　长安衢道，紫陌云停，丹楼霞起。凡还 【仝旋。】 朝述职，奉使 【去】 荣趋，百官散从 【去】 羽仪，以逮腰缠辇负，列肆铺场，无弗灿若画图，望成机锦，分明一条软绣天街，长庆太平之有象。有绘为软绣天街图者，应 【平】 居燕京十景图之首，垂亿万年，以崇大清万国之仰瞻。 
　　古人读书，以识字分句读 【音豆】 为第一义。按唐人资暇录云：「学识何如观点书。」点书之难，不惟句度、 【音豆，与读音义同。】 义理，兼在知字之正音、借音，若某字以朱发平声，即为某字，发上 【上】 声，变为某字，去、入又变为某字，知合发不合发为难，不可枚举之。埴于四子书，向多茫昧读过，齿及逾立，方稍稍解之。凡朱发四声及点分句读处， 【就童子初学而言，凡经书语绝处，谓之句，则点于字之偏旁；语将绝未绝而点分之，以便诵咏，谓之读，又谓之顿，则点于字之中间。按读，又谓之顿，顿者，言小住也。】 或与学者不同，间 【去】 采之羣书经前哲巨人校定者。初学童子，即宜以是法教 【平】 之，俾上口无讹，入目罕舛，则幼学有基。从斯进诣，终身受用矣。顾埴支缀余生，患于讹钝，字义书旨，终于寡究尠通。比之村教督诲蒙伎俩，贻诮高明。且此记彼忘，挂一漏万，惟祈博雅君子，下教是正，则幸甚幸甚。 
　　西汉诸儒，惟扬子云独称识字。韩退之云：「凡为文者，须畧识字。」则识字岂易乎哉。晁景迂晚年日课识十五字；杨诚斋无事好看韵书；朱考亭言字书音韵乃经中一事；洪皓言金制策论试士，首重书法，士作字偏旁点画误者，必坐以杂犯。学人爱搜闲书，不若究心说文之学。 
　　古辞「小麦青青 【读】 大麦枯 【句】 ，谁与获者 【读】 妇与姑 【句】 ，丈夫何在 【读】 西击胡 【句】 」。如此诵之，则其每句中含问答之意始出。谁谓读书分句读可忽耶！ 
　　圣祖仁皇帝将五幸杭州， 【康熙四十六年丁亥。】 有司增饰西湖诸景，中一二景亭颇事华艳。有天台山人周复庵涣山，年一百六矣，投诗有司而揭于放鹤亭壁，云：「金装玉裹梅边鹤，翠绕珠围柳浪莺。浓抹可宜西子污，碧流也 【去】 识长 【上】 官清。」盖讽之也。上官过 【平】 景亭，讶有司增饰，见诗，大责之曰：「尔见皇上命名山房耶！ 【御题行宫曰「西湖山房」。】 圣意本欲敦素崇朴，以惜民力耳，何事华艳为？」命撤去 【上】 之。驾至，果称 【去】 旨。 
　　仪封张清恪公孝先伯行，贞操 【去】 亮节，宇内首推。其抚吴也，使 【去】 院萧然，即一几一榻，禁向民间借办。虽屡乏所需，而安之若素。幕僚仅一人代毫者，其所凭 【去】 胡床，宾众则他徙，或竟日兀立为苦。一日，其人留诗为别而去，云：「一架绳床供众同，坐虚使院仰 【去】 清风。独惭三十无能立，难向程门度雪中。」公见诗大惊，亟遣追还，不及。至今每想高风，弥增景企。公之清德，可谓不衰。此甬上仇少宰沧柱兆鳌为予言之。 
　　孙太常莪山勷，寄赵宫坊秋谷执信 【信，读伸。】 诗云：「可怜一曲长生殿，断送宫坊到白头。」长生殿者，埴友钱塘洪君昉思升所谱乐府也。康熙戊辰， 【二十七年。】 昉思挟以游都，首赏之者东海徐尚书干学也。则命勾栏 【上】 部精习之，朝彦羣公，醵金演观。会国服未阙，嫉者借以构难 【去】 ，翰部名流有罢官者，宫坊与 【去】 焉。宫坊年十七，联飞入翰苑，蚤播时名，而坐 【去】 是废闲以老。着谈龙录，称诗，海内推为宗匠。 
　　人解「风流」二字为「轻俊」者，然埴按后汉书列传 【去】 载诸高士者曰：「若二三子可谓识去就之义，候时而处 【上】 ，岂其枯槁尚而已哉！盖能审己以成其道焉。故列其风流，区而载之。」注言：「洁清之风，若有条流也。」谢安系苍生之望，王俭乃云：「江左风流宰相 【去】 。」则岂特轻俊而已，盖有洁清之义焉。埴赋一绝云：「风流本与洁清侔，厥义如何没却休？谁谓风流但轻俊，竞将轻俊目风流。」按庾子山 【为赵广墓志。】 云：「翩翩书记，则阮瑀、陈琳；荏荏风流，则王蒙、谢朓。」此后人称「王、谢风流」所本。 【又按，刘良文选注：「风流子，言其风美之声，流于天下也。」】 
　　治、熙间，王大 【同太】 司寇阮亭士禛，司李扬州，与宋太宰漫堂荦，通判黄州同时，两公并妙年才俊。迨王晋位尚 【平】 书，而宋开府江南，则年并垂老。王有诗寄宋云：「尚书北阙霜侵鬓，开府江南雪满头。谁识朱颜两年少，王扬州与宋黄州。」两公之风采如覩已。 
　　埴从 【去】 祖廉使 【去】 公长真镇，由孝廉康熙癸丑守 【去】 扬州，时司李王公阮亭方迁官，而公至乃大修平山堂，张 【去】 淮南诗燕，六七年不怠。南北名士投贽者，多被延接，罔弗各如所欲。府庭剏餐胜楼以居名胜，延邓君孝威汉仪，选国朝诗观于其中。他如杜君于皇浚、纪君伯紫□□、毛君西河奇龄、陈君其年维崧辈，皆与公留连酬倡者也。羣公投诗盈轴，幼记其年先生二绝云：「管领扬州宗妙才，山堂诗燕尽 【子忍切，津上声。】 长开。何期刘尹风流匹，刚趁王蒙迁后来。」 【徐广晋记凡称风流者，皆举王、刘为宗焉，谓蒙与惔也。】 「孝廉船集广陵津，无数张凭太守 【去】 宾。君纵称金刘尹播，真长异代又长真。」 【寒家系本刘，王莽时去卯、刀，称金，至今姓未复。】 皆纪实也。盖公字长真，其声望大有刘尹之风，时人以辈刘真长。迄今将六十年，邗上名流，犹能啧啧称之。 
　　近有长洲某翁，其子怠于奉养 【去】 ，因题壁云：「人生七十强 【上】 支持，帘卷西风烛半枝。传语儿孙好看 【平】 待，眼前光景不多时。」其子大惧，请涤去 【上】 ，于是奉养有加。夫其子见诗能惧而加养，犹未尽丧 【去】 其天良。彼恶子逆孙，丧心弃养，任其父祖之风烛铄灭而弗顾者，真犬彘不食其肉也。 
　　杭州王丈丹麓晫，名宿也。一日晨兴 【平】 过 【平】 予，出其一箑，咸乞诗于名达，九老巨公，珠玑错落，重其腕迹，年无古稀下者。授予，命代致之蒋乐岳清旷生， 【埴同名。】 满其一角，为「十老扇」。而蒋老狂醉，墨颇类鸦涂，以返之。丈惊，见之懊惋，谓予曰：「此吾积 【恣】 二十年所珍，均故笔也，每一披展，其人如面，而一角被污，惜非全璧矣！」予曰：「不记君家轶事耶？盖有与羲、献相关涉而未免杀风景者二：逸少为门生书几，父不知而削之；子敬门生以子敬书种蚕。并此则三杀风景矣。」时吴子宝崖 【陈琰字。】 继至，闻予言大噱，因赋二绝以慰丈云：「阿父罔知书几削，门生直作种蚕销。杀将风景非君独，把扇从过 【平】 题扇桥。」 【桥乃右军名迹，王将游越，故有是句。】 「扇头十老写珠玑， 【汉书注：屏面即便面，盖扇之类也。】 一老污妨九老题。君但清风盈手握，等闲缺憾那能齐？」丈返瞋大慰，收箑袖珍而别。其所著行世诸书，有今世说一种，惜少载此段。 
　　苏州开府旌门东西绰楔，曰「澄清海甸」，曰「保障东南」。宋太宰漫堂荦抚吴时，修苏子美沧浪 【平】 亭，又剏才子亭于唐伯虎墓次。中吴士大夫谓公点缀沧浪，留连才子，为中丞韵事。乃有各增三字于绰楔云：「澄清海甸沧浪水，保障东南才子亭。」则美而刺矣。 
　　一甲科问于莲池师曰：「世间何等人最为造孽？」师曰：「公辈七篇头，老先生为最。」其人愕然曰：「自揣生平，未必至此。」师喝曰：「谁说汝自做来！」乃示一偈云：「公卿多出七篇头，孽重难推 【通回切。】 不自由。倚势作威都坐 【去】 汝，上天降罚更谁尤？」嗟乎！昔如裴晋公之人品，而郡牧犹有夺人妻以奉之者，况他人耶？一分权势，一分造孽，非必自造也，代之者众矣！莲师棒喝，当路者可不时时警察乎！ 
　　王充云：「士贵故孤兴，物贵故独产。」甚矣孤兴、独产之不易也。近有一宦家子，每自矜其门第才华，见有细族单门崛起艺苑者，语辄轻 【音庆，下同。左传轻字多读去声。】 之。予规之曰：「如某某者，吾侪当更奖重，而君反轻之，何耶？盖彼之先世必有过人之懿行，不知几经积 【恣】 累 【上】 而始余此一人。此一人生于寒陋，绝罕见闻，而能蚤自奋振，卓然拔萃，亦不知几经炼，几经苦屈，而始成此一人。若世家子则不然，诗书之气，熏于系种，甲科之升，缘于代有。阿大中郎，稍露头角，人便奖成，骤致名誉而蹑青云。以故，此之得名，视彼较易；彼之得名，视此较难。如某某者，所谓孤兴、独产，当更重之，而反轻之耶！按南史，朱异傲毁 【去】 朝贤，谓人曰：『我寒士也。遭逢以至今日，诸贵皆恃枯骨见轻我，下 【去】 之则为蔑尤甚，我是以先 【去】 之。』今吾侪若矜门第，则恃枯骨耳。设有如异者，恐 【去】 为 【去】 所蔑，而先以蔑之，将奈彼何？君可不知戒乎？」自是其人知过而改之。 
　　唐李揆，门户第一，文章第一，官职第一。杜公见之，言及头头第一之说，揆曰：「若道 【去】 门户，门户有所自承余裕也；文学则道尚未闻；官职，遭遇耳。今形骸凋瘁，一切 【砌】 为空，何第一之有？」盖头头第一，人艳之则炽炭，揆言之则寒冰，而犹欿然于未闻道耶！后世称誉 【平】 人曰「君头头第一」本此。 
　　湖上宣公祠，向有面湖酒楼一带，公后裔征其租以炷香，余资供饮，以祠产也。三十载前有平湖陆某主之，因自号曰「陆酒楼」，以表陆氏之酒楼也。一日拉予登楼饮，壁有予旧题句云：「酒楼本是湖山客，却为湖山作 【佐】 主人。」与陆情事适合，亦一小佳话也。 
　　今海宁相君陈公干斋元龙，其封翁某，性孝□仁惠人也。有传其炎夜挞婢驱螡之事，太夫人晨兴 【平】 询故，翁对曰：「幛漏一螡，卧不获安耳。」太夫人怒曰：「汝纱幮湘簟，足度炎宵，区区一螡，辄能为苦，于婢奚尤？敲扑之声，忽触吾梦。吾海宁城乡蔀屋，此时乏幛者伙矣，万噆肤，彻晓张 【去】 睫，不知其家有婢可挞耶？无婢可挞耶？」翁惶谢「唯唯」，即命典司质 【至】 库者榜于门曰：「凡有以幛为质，自半铢至三铢者，悉免子本钱，还其幛。」翁复命于太夫人，太夫人大喜。迨雪天寒冽，翁并命出 【昌瑞反】 絮布衾袄之类，若还幛之法还之。又复命于太夫人，太夫人益大喜，曰：「汝能若是，则党里亦濡小惠，足销挞婢一过矣！」 
　　相君干斋公巡抚粤西时，输俸置海宁腴田千亩于学宫，以广 【去】 学田，请泮水先生主之。每岁租时，分给于邑士之穷乏者，以资其膏火，士咸德之。善苗有根，公之世德所从来者远矣。 
　　贾黯廷试第一，往谢杜祁公，公独以生事有无为问。黯退谓公门下士曰：「黯以鄙文冠 【去】 天下谢公，而问及生事，岂以黯为不足魁乎？」公闻而言曰：「凡人无生事，虽为显官，不能无俯仰依违。今贾君名在第一，则其学问，不问可知；其为显官，又不问可知。衍独虑其生事不足，或致俯仰依违而道不得行也。何怪焉？」埴谓今之艹茆一第，寒俊初官，孰不欲行其道，而甘俯仰依违者？奈生事迫之，以致终乖其志。祁公之言，近情切理，然不可以概贤者也。 
　　赵忠定初冠多士，赵彦端语 【去】 之曰：「谨勿以一魁先置胸中。」李西涯相君送陆进士文明第后归省诗：「眼见宫袍换彩衣，偶然文字托光辉。宵辞宫漏铜龙静，晓散朝行玉鹭稀。千里驰驱才始见， 【贤遍切。】 一生温饱志全非。定须不学长安孟，祇向春风得意归。」曩埴游鄞，仇少宰沧柱兆鳌，偕过陆丈鉁俟鋆饮，见堂悬西涯是诗，进士为其先世，因共叹前哲赠诗多勉规。近如寒邨郑太史梁，康熙初膺乡荐，陈太史介眉锡嘏尚诸生，寄诗云：「偶然一举寻常事，只作浮云过眼前。 【后陈乙卯抡元。】 」凡此皆以胸中勿置一魁相期者也。 
　　寒村郑太史，为一时西清之冠。其称诗也，一空前论，戒拾人牙慧，谓须自我作古。有寒村集行世，首揭一绝云：「忘 【去】 记商周三百篇，宋唐晋魏复谁先？老来只发随时兴，譬若生当邃古前。」可以明其志矣。出守 【去】 高凉，介不妄取。珍一石人形者，呼 【去】 为「石叟」以自况。后患半风，归建石叟居，日夕相对。尝曰：「吾加有风疾，劣劣不能佳。 【二句王无功语。】 起居惟叟作缘而已。」自号「半人」，又曰「郑风」，曰「风人」。夫先生，风人也欤哉？先生乃风人也。 
　　今士林所称四明四子者，李东门暾、郑南溪性、万西郭承勋、谢北溟绪章。人文并超于时，皆予契好，而于南豁分尤深。南豁自称「五岳游人」，有纪游集行世。平生不妄挟一刺，斵竹长八寸，广二寸，上锓「五岳游人」四字，有欲通者投之。埴赠一联云：「半风长挹余风在， 【南溪即寒村太史嗣君。】 五岳还留一岳思。」盖南溪恃南岳未游，尝谓予曰；「吾不尽游者，留此一岳付之余生梦想耳。」夫人生尝兴惬情之事，梦想于未当境之前，则愈生意味。既当境矣，亦何事云当留，余以付之梦想乎？南溪进乎道矣。 
　　昔殷臻每造袁粲、褚渊之席，辄清言毕景；张凭、王蒙在刘惔所，清言弥日，留宿至旦。此见古人谈宴之娱，恒留连不倦。卅 【音撒，古三十字，非俗字也。】 载前，吴门此风，以竹垞、秋谷二太史先后游践之久，向盛好客。家遇佳客诣门，必延入斋中，谈霏玉屑，多及宵深，或至欵洽累 【上】 日，无有以杯茗匆匆取别者。若客非佳，则一接杯茗而已。供饩僮私有口号 【平】 ，分客二种，曰暖席客，曰冷席客。暖席客者，久坐相暖热者也；冷席客者，少坐相冷淡者也。今则谈筵之设，虽吴门盛地，亦就衰歇，暖客且为冷客矣。甚有扃户以拒者。噫！初不意世风之变至此。有题诗以嘅之云：「谈筵今亦罢苏州，暖客常稀冷客稠。茗进一杯旋取别，不知若个晋风流。」斯固风会之盛衰，亦征吾道之益穷矣！ 
　　广陵郑进士元勋超宗，卤贾之巨豪也。明末时，其家园亭开黄色巨朵芍药花百余，集南北名流，品花赋诗，币请钱宗伯牧斋谦益主坛甲乙，首选者侯公子朝宗方域作也。超宗则又挥千金为公子寿。千秋盛事，独擅淮南，迄今士林艳之。 
　　宝应王殿头方若式丹，未第时赋芍药云：「开时不用嫌君晚，君在青云最上头。」人呼为「王芍药」，遂成大魁之谶。 
　　今桐城张相君衡臣廷玉，其先相君□□、英，未第时咏梅花云：「嘉名他日传调鼎，记取蟠根在艹茅。」不虚所言，绝类沂公之作。 
　　埴两为淳赘于杭，与洪君昉思升游踪最密，乃忘年交也。尝为予曰：「幼初为诗，有『雪轻梅绽蚤，天远鹤归迟』句。吾微名颇蚤，而凋谢或迟。中年遘家难 【去】 出奔，所至颠踬，有咏燕云：『衔泥劳远出，觅食耐卑飞。绣幕终多患，□堂讵可依？』自谓此中有一洪昉思在焉，呼 【去】 之欲出。」每夕阳栖堞，秋露凝皋；翠雨轻飞，春泥软步，偕予散诞于东园郊郭间。游鱼水曲，欲去还留，啼鸟花间，将行复 【扶又切。】 竚。昉思辄诵「明朝未必春风住，且为梨花立少时」之句，遽成诗谶，不堪追忆耳。 
　　甲申春杪，昉思应云间提帅张侯云翼之聘，依依别予去。侯延为上客，开长筵，盛集文宾将士，观昉思所谱长生殿戏剧以为娱。时织部曹公子清寅闻而艳之，亦即迎致白门，南北名流悉预，为大胜会。公置剧本于昉思席，又自置一本于席，每优人扮演一折，公与昉思雠对其本，以合节奏， 【音凑。】 凡三昼夜纔毕。两公并极尽其兴赏之豪，互相引重，致厚币赆其行，长安传为盛事。迨返棹过乌戍，昉思遽醉而失足，为汨罗之投。士林竞为诗文以哀挽之。渔洋山人云：「昉思遭天伦之变，怫郁坎壈缠其身，终从三闾于汨罗，仅以词曲传耳，悲夫！」埴制昉思哀词，其序一联云：「陆海潘江，落文星于水府；风魂雪魄，赴曲宴于晶宫。」西河、竹垞二太史极推可之。 
　　吴宝崖陈琰舟过乌戍吊昉思诗：「烟水依然拍野塘，饥驱客死倍堪伤。乌程酒酽漏将促，白舫灯昏风故狂。 【昉思赴席归舟，风发烛灭，遂不可救。】 失足久无人济溺，招魂剩有鬼还乡。江南儿女应传语，分取钗钿吊七郎。」昉思题唐六如墓：「不知他日西陵路，谁吊春风柳七郎？」盖自况也。 
　　江宁织造曹公子清有句云：「赚得红蕤刚半熟，不知残梦在扬州。」自谓平生称意之句。是岁兼巡淮鹾，遂逝于淮南使 【去】 院，则诗谶也。公素躭吟，擅才艺，内廷御籍多命其董督，雕锼之精，胜于宋版。今海内称「康版书」者，自曹始也。 
　　予过茌平，访吴明府宝崖陈琰，适孙太常莪山勷以札抵宝崖云：「勷于时文一道，稍知点次。若诗古文述，实有未能，不敢妄语以欺知己。」埴谓宝崖曰：「以子未先生满腔子实学，尚如此虚心，可知诗古文述，老而愈识其难，而时彦遽诩为能耶！」宝崖以为知言。 
　　丁酉夏，宝崖欵予署斋最久。适有风流疑案，宝崖不能理，予戏为一绝云：「阳台神女可荒唐，一事传讹两楚王。终竟不知谁夺得，千秋疑案首怀、襄。」夫人世传讹之事，独神女入梦耶！又如古今艳称所谓楚王爱细腰者，墨子以为楚灵王，韩非子以为楚庄王，何千秋两疑案偏在于楚之四王，而风流楚王之多耶！宝崖抚掌大噱，谓予语创出古今骚人所不能道，强予连举数觥以酬之。 
　　一朝士还乡，意气盛满，宾至则鼓吹 【去】 喧阗。里中有执友来谒，朝士曰：「翁素好诵诗，近诵得何诗？」友曰：「近诵得孙凤洲赠欧阳圭斋诗，甚有味。」乃朗吟曰：「圭斋原是旧圭斋，不带些儿官样回。若使他人居二品，门前鼓吹闹如雷。」朝士闻吟而默。明日宾至，门庭寂然。夫友固善规，此朝士一闻友言而即屏 【上】 去鼓吹，正是加人一等矣！ 
　　今圣天子继世，特于雍正元年开癸卯恩科，连举乡、会、殿三试；一在四月，一在九月，一在十月。 【武场一在六月，一在十一月，一在十二月。】 埴恭颂二首：「圣人御极建科场，首夏弘开久运长。天下解头齐蚤发，樱桃先染桂枝香。」「并将三试一年中，不与常科限制同。十月上林春色蚤，状头先 【去】 插杏花红。」此纪实也。盖元年中式者，则称癸卯恩科举人、进士。二年甲辰移会试于八月，先 【去】 于二月补行癸卯乡试，中式者则称癸卯正科举人以别 【必列反】 之，载于科场条例，永为本朝盛典。 
　　士纔一第，则为 【去】 国为民为君为亲一切 【砌】 难了之事，重系于身。斯时乡人争相矜耀，济济拥观，而不知此正有志之士初肩重大之时。惟虑种种之不得了于其身，以滋危惧，而敢以一第为荣耶！明有蜀士某，榜下一绝云：「龙泉庵里苦书生，偶占 【去】 三巴第一名。身上许多难了事，乡人何用太相矜？」后其人忠规孝节，事事为世所钦。临歾曰：「吾得粗酬身事了矣！」 
　　法昭禅师一偈云：「同气连枝各自荣，些些言语莫伤情。一回相见一回老，能得几时为弟兄？」词意蔼然，诵之启人友于之爱。大抵家庭之间，往往以些些言语，辄致手足情伤。而言语之生，多由枕畔，以其易入而难解也。若能时诵此偈，则枕言亦易解已。 
　　江洲某，父遗绫锦十箧，尽匿之，逐弟于外。一日，紫姑仙降乩云：「何处西风卷夜霜，雁行中断各悲伤。吴绫蜀锦成私箧，那及姜家布被香。」因惶恐，急召弟还中分之。一念有欺，神即盟之，可不戒哉！ 
　　曩游金陵，叔郎中酉山敬致偕同燕山陈健夫于王访楚友陶甄夫窳于桃叶渡，遂与订交。共赏甄夫行路难二句：「文章愈工毒愈深，请君记取西子事吴心。」此语大堪寻味。 
　　张东海有感诗云：「父兄劳于官，子弟逸于家。一逸已过分，况乃事奢华。轩轩傲闾里，仆仆趋官衙。不知祸所倚，方谓势可夸。势亦有时尽，祸成□无涯。不如慎德业，庶几 【平】 永无哗。」盖第家子弟，多坏于奢逸，务俾其知劳□，则读书进德，足以守身保家，不贻父兄之忧。埴见太司空子贞徐公元正，示子通守 【去】 商农志莘一联云：「齩菜须知儒者事，守身庶慰老人心。」退而志其语。 
　　越上自王右军遗爱，人家沿门渌水，户户畜鹅。红掌翻波，雪翎浮沼，优游来去于镜光之中，洵可爱也。奈何畜未数旬，遽遭一割！凡飨神觞客，庆祭丧婚，以及节岁礼馈，在在必设之。神谓之鹅盘，客谓之鹅酒。 【又纳采曰喜鹅，上坟曰坟鹅，庆岁曰年鹅，祀田曰田鹅之类。】 盖至今独越风盛行，而他处弗尚也。 【今苏、松、嘉、湖，及大江南北诸区，皆罕用鹅。】 埴作镜中棹歌，有二章赋及之，云：「说与鹅休怨右军，享筵祭馈用纷纷。祇缘鶂鶂山阴道，应接难辞不暇君。」「要作 【佐】 王家墨妙徒，如何鹅把右军呼？ 【宋人诗指鹅曰：「水底右军正熟眠。」又曰：「汤燖右军。」今杭俗馈生鹅，其馈自作文语曰「羲爱」，获罪先贤，不可为训。】 不知修项观转徙，动腕临池法得无？」 【鹅善转徙其项，右军法以动腕。】 又咏右军爱鹅： 【三言四章，章四句。】 「鹅项舒，笔妙徐。鹅项转，笔妙展。」「鹅项鸣，笔妙惊。鹅项曲，笔妙独。」「鹅掌游，墨韵流。鹅掌步，墨韵度。」「鹅掌眠，墨韵妍。鹅掌立，墨韵逸。」 
　　里有董、张二君，一以书，一以绘，名于时，而居相比邻。某以鹅酒饷里人，独不及二君，而乞书乞绘不已。或题诗于两家之壁云：「绘壁沙门百瓮酒， 【会觉上人以酒百瓮乞吴道子画菩萨寺壁。】 写经道士一笼鹅。无鹅无酒求书画，徒惹沙门道士诃。」某见之大惭，遂不再乞。嗣后有不持润毫代鹅酒而渎求书画文咏者，人辄诵此诗以为笑枋。 
　　江都汪主事蛟门懋麟尝言：「家鲜 【上】 诗书之气，门无贫贱之交，其累 【上】 世富厚，宜矣！」埴谓，诗书之气，家之瑞也；贫贱之交，门之光也。而既鲜且无，其能免于人之讥乎？昔人又言：「富贵毋 【无】 令人笑我肉食，贫贱毋令 【平】 人薄我无闻，祇有文章一道，穷达不可废者。」皆名言也。 
　　安徽方伯张公圣佐于严冬制絮袄万袭，亲给于冻者。埴适在白门，因作万袭官袄歌八首，有「今年冷不到江南」之句。公见之极赏，遍索 【色】 赓和者。 
　　文长徐先生故居在越之观仁里。 【俗名观巷。】 与埴□庐一街，向有巨本古青藤，苍郁蔽天，幼及见之，今亡矣。咫尺为大乘 【平】 庵，今庵壁尚存先生诗墨曰：「童时画壁□成泥，圆泽投胎锦水西。一梦忽穿三十载，竹梢寒雨覆窗低。」予既所居匪旧，阅卅载重过 【平】 其地，览先生题壁有感，次本韵得诗二章：「青藤萎后落红泥，卅载重 【平】 过旧宅西。惆怅南州残墨在，佛龛空掩断垣低。」「□向堂前旧燕泥，临风怀旧寺桥西。 【一作「观桥西」。观，去声。】 昔贤故里先曾宅，银杏秋黄夕照低。」 【崇祯癸酉，先曾王父太常府君卓碑于庵门曰：「徐文长先生故里。」】 
　　吾乡正义王先生毓蓍， 【乡人私谥曰「正义」。】 会稽诸生。受业于同里都御史刘公念台宗周。公闻南都不守 【去】 ，绝食七日。死之前一日，正义上 【上】 书于公曰：「愿先生速自裁，毋为王炎午所吊。」乃衣 【去】 儒巾蓝衫，投东城之柳桥下死。先后同死者，潘、周两先生 【一名集，一名卜年。】 也。埴晤竹垞朱太史锡鬯于湖上，论及柳桥死节事，太史赋一律云：「中丞弟子旧家风，杖履追随誓始终。闭户坐忧天下事，临危真与古人同。短书燕市投丞相，余恨平陵哭义公。此地由来多烈士，千秋哀怨浙江东。」正义附刘公传，已载王公鸿绪明史列传。埴曾于故书肆中又得查公继佐为正义传一篇，录之以呈太史。 
　　蕺山先生将殉节，其女夫秦祖轼以书慰之。先生报其书，系以诗云：「信国不可为，偷生岂能久？止水与迭山，只争死先后。若云袁夏甫，时地皆非偶。得正而毙焉，庶几全所受。」盖答其书意也。埴仝学余姚邵君廷采作先生传，考核最详。 
　　文可不作有五：不明经则无本；不论史则无用；不能表扬忠孝节义则不足以垂教；不达世故则类迂儒学究而无补于时事；不审进退出处则文与行违，不过盗名而欺世。若是者，虽裒然有集，自命作者，有识之士蚤已议其后矣！夫文章，经国之大业，不朽之盛事，而即为人吐弃，岂非不作为愈乎！ 
　　太司寇魏敏果公象枢，本朝名臣之卓卓不羣者也。公曾阅渔洋山人集，以札报谢云：「于论文谈艺中，见吾心不欺之学，」公讲学，故云然。不欺二字，实谈艺家根柢也。 
　　陶侃每饮 【去】 酒有定限，尝饮有余而限已竭。殷浩等劝更少进，侃凄怀良久曰：「年少会有酒失，亡亲见约，故不敢违。」近有人姓万名事者，嗜酒无度，父戒之曰：「限汝三杯，逾则逆命。」事唯唯。因制一巨觥，约可容二升，而镌二语于上云：「父命节酒，止饮三杯。」宴必以随。人以「三杯和万事」呼之。 
　　昔有老僧一偈云：「鼍与猿交结不开，两身如一绝疑猜。如何话到相忘处，却道心肝不带来。」此用法苑珠林「我心留在优昙婆罗树寄着上，彼交结于名利场」者，孰是心肝带来者耶！埴有感事诗云：「知心莫问心何处，我心寄在婆罗树。海水茫茫不带来，天风荡荡从吹去。」亦用之。 
　　有作始，自宜有末流；有末流，自宜有鼎易。此千古诗文一脉，所以相递于无穷也。 
　　丙申冬曾游苕上，予友严编修仪一民法尚未中隽，招同孙会元叶飞见龙宴于宗伯 【尊人殿元存庵公。】 旧第。叶飞，宗伯之东床选也，指其堂谓予曰：「吾平生于制艺一道，阅览最广，约可充斯堂之栋。」夫叶飞首魁南宫时，未逾立年，而阅文之伙乃尔，古今所罕也。迨宵深饮阑，予见阶前导炬题曰：「万寿科会元，移于他人不得。」因戏为一绝云：「充栋文章涉览多，会元才大更谁过？导行莫谓无分别，悬火标题万寿科。」 【「悬火」出楚词。】 
　　杨玢致仕归，故居被占 【去】 。子弟欲讼于官，以状白。玢乃书于纸尾云：「四邻侵我我从伊，毕竟须思未有时。试上 【上】 含元殿基望，秋风秋草正离离。」又乞食道人书壁诗：「多买庄田笑汝痴，解头粮长 【上】 后边随。看他耕种几年去，交付儿孙卖与谁？」今富达家，孳孳图产。今日讼田，明日争屋，岂知歌台舞榭，眴眼碎瓦颓垣；膏壤腴畴，脱手他门别族。让人安分，二诗千古良箴。 
　　韩子苍工诗，磨淬剪截之功，终身改撺不已。有已写寄人数年而追取更 【平】 易一两字者，故所作虽少而善。驹尝曰：「诗文当得人印可，乃自不疑。」所以前辈汲汲于求知也。今人有作，一经着笔，辄如玉律金科，不移片字，遽穴枣梨，岂不有愧于子苍耶？ 
　　同里有前明薛布政某，一生善宦，富产而鄙吝，从未施 【去】 惠于人。迨暮年，财悉归乌有。人都不解 【械】 其败耗之由，即伊亦不自解之也。今传其自叹四句云：「做官做到布政也不小，买田买到万亩也不少。亲手买来亲手卖，连我自己也 【去】 不晓。」噫！吾眼见世上之如薛者，多已！古语云：「牢收长 【去】 物金三品，密写虚名墨一行 【杭】 。」又云：「须知世上金银宝，借 【迹】 汝闲看 【平】 六十年。」又云：「饶君恁地埋藏着， 【俗作着，非。皆因误从■作从■也。】 煞有闲人做主来。」夫积 【恣】 财而不能散，虽牢收何用？不过代人闲看 【平】 以待终归之做主者耳。所以戒于为富不仁，而财贵能散也。 
　　人生百病可疗，惟病俗难医。新城王考功西樵士禄尝曰：「吾见旧家子弟某，熏衣薙面，种 【上】 种极其华饰，而面目殊觉可憎 【平】 。陈其年短而髯，不修边幅，吾对之祇觉其妩媚可爱，盖以伊胸中有数千卷书耳。然则人家子弟可不读书医俗乎？」又前辈言：「不患子弟之俗，而患在不俗。」此语更有味。 
　　有僧住山，或谋攘之。僧乃挂芒屩一双于方丈前，题诗而去云：「方丈前□挂艹鞋，流行坎止任安排。老僧脚底从来阔，未必骷髅就此埋。」埴谓士□夫去就，亦当如此。东坡鹤叹诗：「难进易退我不如。」可以明去就矣。 
　　潘太史稼堂耒序贵池吴复古铭道集云：「莫易于为名贤之子孙，亦莫难于为名贤之子孙。谓丹穴无凡羽；谓朱草多异苗。阿大中郎，未必过人远甚，稍露头角，人竞奖成，骤致名誉，故曰易也。以陈羣之贵显，而上惭太丘；以灵运之文采，而远玷车骑 【去】 。有名位矣，而德业不如；有才华矣，而志节弗逮。己或自恕，人将求全，故曰难也。」复古为次尾先生应箕文孙，与埴交四世矣。摩镞古学，有复古集行世，名贤子孙，良不虚也。 
　　□□多津逮后人，即称谓一端，亦所宜法，所谓韩文杜律，无一字无来历也。□□ 【学】 毅称乐生，贾谊称贾生，司马相如称马卿，李膺称李君，阮籍称阮□，□□□嵇生，山涛称山公，王导称王公，谢安、灵运、朓皆称谢公，庾亮□□□，□□称袁公，王凝之称王郎，江淹称江郎，徐陵自称徐君，杜甫称□□，□□□□□，□□称孟公，韩愈称韩公，韦应物称韦公，白居易称□□□，□□□□□，□□□苏公。又，谢惠连、朓皆称小谢，杜牧称小杜，苏□□□□□□□□□□□不可假借 【音迹】 。 
　　□□□□□□□□□□□□体变亦极矣。乃踵事者近复增至九言、十一□□□□□□是徒知一长足录，而不知道在精而不在多也。曩埴游历□□□□言体一帙，名之曰三言诗吃。「吃」者何？盖不欲居于长言嗟叹而□□□蹇难轧涩之楚语类口吃者之不能言耳。时孙太常莪山索观，为□弁首。吴子复古、裘庶常殷玉琏、袁孝廉眉□□峻、诸太□襄七锦，各制序、题诗，多所奖评，而窃有愧焉。 
　　□丑三月，予自东鲁南旋，携三言诗吃一册，于泲上舟中遇仁和厉孝廉泰鸿鹗，邻舫朝夕相过，极赏予「东船头，西船尾。阻风悲，便风喜。」又「绝世姿，休待暮。报君子，在一顾。」又「绿水春，芳酒满。东风急，曼声缓。」又「谋于狐，焉得裘？谋于羊，焉得羞？」又「踦闾语，吾与汝。对席铺，汝与吾。」又「与瞽客，道黑白。为聋子，辩宫征。」又「谀吾聪，欲相聋。谀吾明，欲相盲。」又「送行了，别离道。春风吹，河畔艹。」又「金与粟，物两贵。争低昂，在阛阓。」又「版桥敧，人迹稀。霜邨鸡，艹上啼。」又「月没处，惊秃树，马蹄住。」又「人畜殆，鞍装解。土屋矮，一灯在。」又「吴□船，小妇摇。好风吹，多在艄。」又「云山画，沿江挂。」又「闭小园，冷高阁。客迟来，花蚤落。」又「叹落花，胡其遽！鸟无言，客竟去。」又「让得祥，争得殃。」又「黍头低，麦头昂。昂者露，低者藏。」又「闲庭树，月欲曙，鹊飞去。」又「东家女，西家许，见朝朝，两无语。」又「点点鸦，飞故斜，衔片霞。」又「悬火处，酒人去。」又「舌尖飞，泄心机。」又「枣有花，雀查查；枣有实，雀啧啧。」又「莫当局，且旁观。非观弈，观长安。」又「学愦愦，混真伪。」又「莫夺情，孝易轻！莫夺哀，孝易衰！莫夺礼，孝易弛！」又「会稽鸡，天下啼。」又「事孰重？先人垄。家孰费？先人祭。」又「成家子，家有豕。」又「戚何踈？与人虚；踈何戚？ 【又作密。】 与人实。」又「窭□子，躭经史。」又「女闹艹，阿母在。见宜男，不敢采。」又「困相忧，亨相雠。」又「信巫□，祸转福。谁云者？盲两目。」又「月弯弯，郎该班。待郎还，月如环。」又「灶主内，非主□。□□灶，妇职在。伛复 【扶又切。】 伛，拜又拜。火一星，烧帬带。」□□□至吴门始分道去。 
　　□□□□□□数十首，先为孙太常峨山勷推可，继又索观。后作者亦多□□□□□□□□□□如「古有训，重先进。古有诲，称先辈。古有法，让先□。」□□□□□□□□□□□衣少。」又「藕花汀，歌舫停。」又「安一命，消百病。忍□□□□□□□□□□□□守以恪，免于错；守以法，免于罚。」又「□终养 【去，】 □□□□□□□□□□□棘，乐歌喉。处 【上】 纕绖，御轻裘。」又「篇何在？句韵□。□□□□□□蛆甘螮，不疑秽。」又「月钩挂，山眉画。」又「墙屋角，鸡咿喔。毋脱毛，□□□□怜雏身，不满斤。夺胡遽，登庖去！」又「黍有角，指有尖。相视笑，两铁□。□□断，定百乱。」又「善雕琢，返于朴。」又「恃良药，病多着。药虽良，无病强。」又「山足□，水足木。市不耕，致菽粟。」又「妇违夫，应遣之。小加大，谁当治 【平】 ？能自宽，一生安。」又「莫躁进，往有吝。」又「生曰名，死曰讳。奈今称，与古背。」又「牛郎妻，机上啼。郎饭 【上】 牛，牛不肥。」又「矮观场，嗔人长，不自量。」又「偶遗句，鸟衔去。」又「妇抱布，三百数，依尺度。」又「布在抱，不得袄。」又「莫嫌短，五日断。 【上声。】 莫嫌疏，幅有余。」又「孟尝门，客来奔；翟公第，客掉臂。」又「客掉臂，秋风厉；客来奔，春嘘温。」又「没了已，缠麻头，续麻尾。」又「守于素，人求新，吾求故。」又「新丝届，丝安在？二月卖！」又「十三余，春未动。偶然思，昨夜梦。」又「割肉肥，官媚妻。寡妇饥，齩断虀。」又「风光好。夜合花，戴偏蚤。」又「谋于子，难致仕；谋于妻，纳妾希。」前后劣作，并就正高明。 
　　范少伯之言：「狡兔死，走狗烹。 【叶滂。】 飞鸟尽，良弓藏。敌国破，谋臣亡。」卓文君之言曰：「朱弦断，明镜缺。朝露晞，芳艹歇。白头吟，伤离别。」二条皆三言□□句□极君臣夫妇之际。合书为联，尤为千秋绝调 【去】 。埴赋三言诗，采三言古语以法之。近述一书，抉摘前人长短成语彼此可俪合者，联扭作对，以此二条冠 【去】 篇，题曰「配词录」，取刘勰「词动有配」之义也。 

　　●不下带编卷二 【杂缀兼诗话】 

　　越上壑门　金埴 【苑荪一字小郯】 　鳏鳏子述 
　　太宗伯肇余杜公臻予告归，埴修谒于绣水里第，饮憩采山亭。亭乃曹侍郎溶所遗，王公觉斯铎为秋岳先生题额也。埴疑之，请于公曰：「此亭何尚悬故牓耶？」公曰：「侍郎，吾里贤达。宅为吾有，安忍尽更 【平】 ？聊存此榜以志弗忘故主耳。然乏题柱，他手咸非吾意，子试为之。」埴拟一联以呈公，曰：「胜地适当投老至，采山聊为故人存。」大惬公意。适顾太史书宣图河至，公即命书锓版悬之。公有道敦古，多此类也。 
　　宗伯之欲为联于斯亭也，不惟缱绻于园亭故主，亦仰企乎闾门前哲，以留示后人。于扁对，深致意焉。亭前景物，都无关涉，而埴于两句中，写得其情事，遂犁然有当 【去】 也。彼世之骤膺华膴，谋得其里中之故第，则藐畧先进，侮其后人，朝成暮逐，且尽撤其旧题牓对而更新之，畧无留余。闻公之风，足使激薄停浇，还淳返朴矣。 
　　士无他过恶，惟滛欲一染 【去】 ，则名必被黜，废弃终身。朱子云：「世上无如人欲险，几人到此悮功名。」非虚语也。若能临色不乱，则神明鉴察，必登上第。明陆文量容篝灯夜诵，有女穴牕诱之，陆不为动 【去】 ，吟诗云：「风清月白夜牕虚，有女来窥笑读书。欲把琴心通一语，十年前已薄相如。」后登第，跻显位，享盛名。埴外祖兵部职方司主事加一级童公， 【讳钦承，字在公，会稽人，中顺治己丑科进士。】 诸生时，馆于贵室，亦于昏夜却一女，诗以自警云：「神明咫尺凛幽虚，独夜频将不可书。自是琴心从未解 【械】 ，非关平素薄相如。」乃和陆之作而意更深。旦即托故辞去。是真临色不乱者。 
　　康熙庚子中元日，埴旅投河间 【去】 北二十里铺，方踞斛而浴，忽闻户外喧传，有山东孝子者，昔负母逃灾至此。母卒，瘗于铺北路傍。经十载，孝子徒步千里，凡三度来此，求母骸不能得。今则祷天立愿，于瘗母周遭里许间，俯伏于地，而用一木马鞍着地，结顶发于鞍，膝行而曳之，视鞍止处即母墓处。是日炎熇酷烈，孝子赤身蒲服，腹裂背焦，举体流血，哀号之声，弗辍于口。自卯及未，数千人随观者，无弗惨怛色动，不觉齐声共助其号，林木为 【去】 之振撼；而马鞍忽止，人力不能动 【去】 ，于是孝子跃起叩头曰：「天乎！母骸在矣。向本路旁，今成中道耶！」扬之，果然。啮指血沥之，益验。乃以衣裹骼，环向观者泣拜而去。予濡衣急趋。追之，弗及一见孝子，问知其姓氏里居，为怅惘惊嗟久之。因泚笔记其众口一词所闻实事如此。噫！斯真所谓孝能动 【去】 天地感鬼神者耶！ 
　　世称荐用士人，谓之桃李，皆本于唐人谓狄梁公天下桃李尽在公门之说者，非也。唐诗「满门桃李属春官」，又「桃李新阴在鲤庭」，岂即用当 【去】 时事耶！按说苑，阳货得罪于卫，比 【去】 见简子曰：「自今不复 【扶又切】 。树 【上】 人矣！」简子曰：「夫树桃李者，夏得其休息，秋得其实焉。树蒺藜者，夏不得休息，秋得其刺焉。今子之所树者，蒺藜也，非桃李。自今以后，择人而树之，毋已树而择之。」桃李事祖此。埴谓：管子云：「一树一获者，谷也；一树十获者，木也；一树百获者，人也。一年之计，莫如树谷；十年之计，莫如树木；百年之计，莫如树人。由是观之，君子宜择所树。」 【按：贾岛题兴化园亭诗：「破却千家作一池，不栽桃李种蔷薇。蔷薇叶落秋风起，荆棘满庭君始知。」此桃李本说苑之证。】 
　　于少保忠肃公谦，少时咏石灰诗：「千锤万凿出深山，烈火燔烧若等闲。粉骨碎身都不惜，为留清白在人间。」后天顺朝，公罹刑最惨。烈忠亮节，彪炳日星。此诗蚤已自为写照。封天下都城隍神庙在燕京，相传每岁八月，则司浙。今西湖墓祠，于是月祷梦甚灵异。 
　　宋赠岳鄂王谥忠武，其文略云：「李将军口不出辞，闻者流涕；蔺相如身虽已死，凛然犹生。」又曰：「易名之典虽行，议理之言未一，始为忠愍之号，旋更 【平】 武穆之称。获覩中 【去】 兴之旧章，灼知皇祖之本意，爰取危身奉上之实，仍采戡定祸乱之文。合此两言，节其一惠。昔孔明之志兴汉室，子仪之光复唐都，虽计效以或殊，在秉心而弗异。垂之典册，何嫌今古之同辞！赖及子孙，将与山河而共久。」按武穆乃未定之谥，当称忠武为宜。」王墓祠与忠肃相望，其竁石镌一联云：「潭影寒生月，松风夜带秋。」即王题湖南龙居寺句。每风月夜，于墓下诵之，清刚之气，烈烈逼人。其灵爽，恍出没于湖烟湖水间。 
　　罗愿知鄂州，以父汝楫附秦桧论岳忠武王，不敢入王庙。一日，念吾政甚善，可以无愧于公，入庙拜之再拜，遽卒于像前。埴谓：死生，命也。卒于庙，亦数与时会耶！不然，以王之忠，何憾于死？衔恨于党恶之臣，而甘心于干蛊之子，恐 【去】 未必然也。峡山村何氏，吾越望族也。明时有父子尚书，父曰老尚书，子曰小尚书。附分宜论杨忠愍者，小尚书鳌也。俗传其后人有应试闱场，忠愍必击之。老尚书后人则否。埴谓：此田父把犁锄，呓语不足信，忠愍亦必不尔。盖以信忠武者，信忠愍也。然党恶之报，自有天焉。恢网终不能逃。若君子，则必无报复之事耳。 
　　「舌在口中，如鸟在笼中。鸟从此树飞彼树，言从此人飞彼人，故曰口为飞门，士君子不可不慎言也。」此语得之西海异人利马窦，可以补颐卦之注，悬之座右，以代金铭。天启间张太宰藐姑慎言， 【字金铭。】 有云：「寡言之味饶于多，无言之味长于寡。」语愈浅而意愈深。 
　　范质坐茶肆，执扇书「大暑去 【上】 酷吏，清风来故人」十字。忽一人貌怪陋，揖曰：「酷吏寃狱，何止如大暑！公他日当深究此弊。」因携扇去。后质至一庙，见土偶适如其状，扇亦在焉。 
　　查太史德尹嗣瑮试京兆下 【去】 第，有送秋诗：「可怜秋老无人送，也 【去】 似西风下第归。」遂以此诗得名。埴于庚寅秋与太史同咏六燕诗于禾中，题曰花朝邀燕，曰燕室落成，曰燕产新雏，曰秋社送燕，曰主人赠燕，曰燕酬主人。和 【去】 之者则曾公子梅厅安世、杜公子贻谷庭珠也。 
　　魏野与寇莱公同游陕郊僧寺，各留题。后又偕诣寺中，见寇诗用碧纱笼，魏诗则尘昏满壁。时有官妓以衣袖拂之，魏笑曰：「若得常将红袖拂，也应 【平】 胜似碧纱笼。」夫纱帽吟诗， 【谚语：「乌纱帽下好吟诗。」】 而用碧纱笼罩，颇似后恭王播之僧而亦小有致。然不若拂尘红袖，字染衣香，妓尤韵致也。 
　　予读贾岛集，爱其送沈秀才句：「曲言恶者谁？悦耳如弹丝。直言好者谁？逆耳似长锥。」如古乐府语，亦善喻。 
　　先帝南巡幸浙，杨子东野嗣震曾应皇子令赋白杜鹃花诗，有「三更枝上月无痕」句，至今传流人口。东野与予最契，才超一世。尤赏其七绝诗胜人。晚年北上，有赏花词五十首播于长安，教习王门而卒。予索 【色】 其遗集于诸令子至再，而终秘不与，不知何也。 
　　渔洋山人述其先人象春题项王庙诗：「三章既沛秦川雨，入关更肆阿 【窝】 房炬。汉王真龙项王虎。玉玦三提王不语。鼎上杯羹弃翁姆，项王真龙汉王鼠。垓下美人泣楚歌，定陶美人泣楚舞，真龙亦鼠虎亦鼠。」古今判刘、项，无此雄快也。 
　　解 【械】 缙题猛虎顾彪图诗：「虎为百兽尊，谁敢触其怒？惟有父子情，一步一回顾。」时成祖有歉于皇储，味此诗意，遣迎仁宗，此则煞有关系也。 
　　杭州太守张公恕可官十年，题于署曰：「乡国几程劳梦想，湖山十载足勾留。」大有白公风味。京江相君玉书，其兄也。康熙辛卯，以劳王事殁塞外，公奉命假 【去】 归护丧三月，迨弥期返境，则賷篆官至。公方睇望湖山，徘徊官舫，意有所属。顾而见之，怫然曰：「咄咄官吏，逼人受事耶！」时吟得「三阳渐布明湖满」之句，对未就，座客应声曰：「五马方从旧里回。」遂击节称快，拜受事。公五马还官，来从故国，宣所欲言，便犁然有当 【去】 也。盖诗写情事于五、七字，简括调 【去】 度，在唐人亦颇难之。西河毛太史奇龄尝谓埴曰：「文无古今，祇在情事切当，善入人意而不涉凡近，便是能事。」「五马」句得之矣。 
　　宇内郡城凡两邑附郭者，从无设于府门左右，独杭州太守，其府门左右则设仁和、钱塘两县署门相对。或题诗云：「杭州太守署为尊，两令东西对县门。」闻于张公，亟延入礼之，相与酬和。 
　　少时从西河太史集陈子襄许称诗。太史谓：「杨汝士压倒元、白，岂有异能哉？」因指斋壁所书唐联「鸾掖、鲤庭」之句谓诸君曰：「二语似几了不异人意，然按当 【平】 日情事，杨嗣复率两榜门生迎父于 【乌】 陵仆射 【夜】 于新昌里第，元、白俱在座赋诗。儿子拜前，门生拜后，颇难抒写。而汝士一笔写出，遂令 【平】 元、白见之失色，以其切当情事。此后人所宜法也。」予退而志其语。 
　　人家娶妇，于彩舆将迎之时，其兄若弟一人自闺中抱之而升，迨诣门，则新壻亲抱出， 【昌瑞切。】 于中堂礼讫，传席以入，弗令履地。此风自唐时已然。乐天春深嫁女家诗云：「青衣转 【去】 毡褥，锦绣一条斜」是也。盖步致花烛，砌接红毡，堂及洞房，云铺地锦，青衣拥簇，转转更 【平】 番，以达于新妇之居。斯时饮对交杯，声喧擦 【撒乃俗字。】 幛，咸可想见于四句中矣。今杭俗用米袋承毡，名曰「传袋」，又曰「袋袋相传」，袋隐代。传代之义甚佳，可作娶妇新料用。 
　　李泌宿内院，旦起，或窃泌鞋送帝所，帝曰：「鞋者谐也，当为弼谐，事宜谐矣。」今人家嘉礼答采，必设绛丝鞋。新妇过 【平】 门，进舅姑及诸姑伯姊，必具干鞋坤鞋诸仪，亦取夫妇谐好 【去】 偕老之义，事或本于唐。 
　　严沧浪评太白诗谓：「衣帽华不得，文章淡不得，相易乃两成其美。」埴见名辈巨人，未有不淡其衣帽，华其文章者。况文章光焰，现于四体，则衣帽虽淡而实未尝淡也。 
　　薤叶至滑，露水弗留，比光阴之迅速也；蒿艹满径，嘉树不生，喻瘗埋之庞杂也。 
　　委弃五谷，神明最恶，况已作 【佐】 食，尤当珍惜。按北□王罴尝为台使 【去】 设食，使 【去】 乃裂去 【上】 饼缘 【去】 于地。王曰：「耕种收获，其功已深，舂爨造成，用力不少，尔之选择，当是未饥。」命左右撤去 【上声。】 之。使愕然大惭。 
　　元末永嘉高则诚明避地于鄞之栎社，以刘后村有「身后是非谁管得？满村听说蔡中郎」句，因编琵琶记，有所刺也。时案前列烛，为之交光，遂名其处为「交光楼」。今四明遗址在焉。埴制一唱千金曲有云：「琵琶一曲烛交光，烛到交光曲断肠。祇惜是非风剌谬，千秋寃杀蔡中郎。」盖荆钗、琵琶，均非实事，若院本则以二剧为冠。 【今西湖昭庆寺僧舍有则诚为琵琶记时几案，当案拍处，痕深寸许。按玉莲乃王梅溪女，梅溪劾史浩，孙汝权实怂慂之，浩所切齿。因令门客作荆钗记，故谬其事，以污蔑之。】 
　　张乖崖在蜀，有参军老病废事，公责之曰：「胡不归！」明日求去，留诗为别云：「秋光都似宦情薄，山色不如归兴浓。」公惊，谢之曰：「吾过矣！同僚有诗人而不知。」留而慰荐之。又，东坡守杭，毛滂为掾，秩满辞去，有别妓词云：「今夜山深处，断魂吩咐潮回去。」坡闻之，语 【去】 客曰：「郡寮有词人而不及知，吾之过也。」折简追还，流连数月。二事一辙，见古人无不乐 【效】 扬人善，即下 【去】 得一语出色，便相倾倒 【上】 。不似今人褊心，一味忌才，埋没人善也。 
　　甲乙二人同游太行山，甲曰：「本大行 【形】 ，何得曰『太行 【杭】 』？」乙曰：「本太行 【杭】 ，如何称『大行 【形】 』？」共决于老者，老者可甲而否乙。甲去，乙询云：「奈何翁亦颠倒 【去】 若是？」答曰：「人有争气者，不可与辩。今其人妄谓己是，不屑证明是非，有争气矣！吾不与辩者，使其终身不知有太行 【杭】 山也。」按资暇录云：「世俗之言，类多讹误。虽有见闻，嘿不敢证。」盖沉溺于贯俗之说，久则正是之言为众所非，自古如斯已。然太行 【杭】 本俗称，当以太行 【形】 为正。山海经：「太行 【形】 山，一名五行 【形】 山。」列子直作「太形」，则形乃本音也，知之者鲜 【上】 矣。 
　　绘雪者不能绘其清，绘月者不能绘其明，绘花者不能绘其馨，绘鸟者不能绘其声，绘人者不能绘其情，语言文字故不足以尽道也。 
　　陈字一换，便新眼前，笔下随举一二，如润笔称润毫，纨绔称帬屐，遗命称遗占 【去】 ，各有本也。王缙与人作 【佐】 碑铭，有送润毫者悮叩其兄维门，维曰：「大作家在那边。」梁武时魏邢峦表：「刺史萧渊藻，帬屐少年，不谙治务。」颜延之陶征君诔：「式遵遗占。」盖六朝人最重换字之法，谁谓文章不在换字乎？况人情厌故，笔意喜 【去】 生。即一二字间避熟于心思，顿新其耳目矣。 
　　润毫之事，自相如致金千斤，而递盛于唐元和长庆间。凡墓碑、庙记，争以得韩文为荣。故刘禹锡祭退之文云：「一字之价，辇金如山。」李北海长于碑颂，受遗 【位】 至巨万。时仪以鬻文获财，未有如韩愈、李邕者。皇甫湜为裴度作福光寺碑，度赠宝车名马等物约千余缗犹大怒。索 【色】 一字三绢至九千。司空图为王重荣作碑，赠绢数千。元、白情如昆弟，及白为元墓铭，尚酬物当六、七万，他可知已。宋太祖立润笔钱降诏　刻石于金人院，每移文督之。前代之重文轻币如此。 
　　白居易作景云律师塔碑，其弟子馈绢百匹。见本集。宋席大光倩吴傅朋书母碑铭，以文房玩好之物尽归之，预储六千缗而润毫。见贵耳集。 
　　近代海内求文者，自弇州大泌后，则虞山宗伯也。宗伯文价既高，多与清流往来，好延引后进。凡中朝衣冠，不远千里，行縢修系，丐作隧石之词，寿幛之序，为其亲光荣者，络绎门下。有故人子远来求援，公命少 【上】 竣，曰：「润毫至，丰啬尽 【津上声。】 以赆子，可归矣。」适一帅具百金请序，公尽与之。其人失金于途，去复 【扶又切。】 来，乃获三百金，则其盛何减于古人。 
　　同里马隐君玉起先生允璜，埴祖舅也。隐居嗜学，甚有文章。尝曰：「鬻文为活，志士所羞。」而古来于润笔之典最重。盖馈者固未尝敢轻，而受者亦不以为忝，见古人之于文事如此其不苟也。今则不然，高才视若恒人，奇文不逢识者，无论金帛之投，杳不可得，即区区餔餟，亦不易图矣！何怪乎文士之愈困哉？ 
　　「凡人言语，正到快意时，便截然能忍嘿得；意气正到发扬时，便翕然能收敛得；忿怒、嗜欲正到腾沸时，便廓然能消化得。此非天下之大勇者，不能。」阳明先生语也。 
　　不见可欲，此心不乱。大士修行 【去】 ，乃在补陀山人迹不到之处；近世修炼之士，亦多避喧居寂。制其外所以养其中也。人之一身，眼为罪魁。嗜欲无厌 【平】 ，率自眼起。惟伟人端士，乃不为眼所移。贞女、烈妇亦然。王龙标闺怨之作，陌头杨柳，少妇本不知愁，乃因上 【上】 楼而忽见，见而生悔，非眼之罪乎？故「四勿」首于视。 
　　秦邮一士，于乡试之岁，请乩判得失，降笔大书「一薛居州」四字。州内薛姓者仅一人，应试自负必隽，迨牓发而隽者乃一宋一王也。薛其如彼何！天上仙才亦喜 【去】 掉文弄笔，开人思路多已。 
　　有以「雁来红」求诗乩笔者，判云：「苏武音书寄便风，上林飞集落征鸿。至今血染 【去】 阶前艹，一度秋来一度红。」亦佳。 
　　卖花歌叫之声，清奇可听。晴帘静院，晓幕高楼，宿酒未醒 【平】 ，好梦初觉 【教】 ，闻之莫不新愁易盛，幽恨悬生，最一时之佳况。元人谢宗可一律云：「春光叫遍费千金，紫艳红香藉好音。几处又惊游冶梦，谁家不动惜芳心？韵传杨柳门庭晚，响落秋千院宇深。忽被卷帘人唤住，蝶蜂随担过墙阴。」按谢咏物百首，首推是作。今吴下刊本，不知为何人改撺，兹录其原本于此。尚有咏鼠须笔、睡燕、雁字、松枝、火等篇，皆写生手也。 
　　甲戌夏，埴省亲长安，偶赋燕京五月歌八首。父同年阮亭王公士禛过邨见之，谓先君子曰：「嗣君诗，后进之秀。君重瞳□□，嗣君可称『小重瞳』矣！」盖埴亦一目有重瞳子也。公为题跋，且延誉之。夫小子何知，辄蒙巨公奖评耶？因是有「小重瞳」之目。 
　　杭州丽京陆先生圻，国初时为西泠十子之冠。自西市得释，即远游不知所终。埴友洪君昉思有答人诗：「君问西泠陆讲山， 【丽京号。】 飘然一盋竟忘还。乘 【平】 云或化孤飞鹤，来往天台、雁荡间。」即此诗可想见其人已。 
　　柴隐君虎臣绍炳，亦十子中独行 【去】 之君子也。有省轩集行世。葬西湖，名达巨公多为表墓。其嗣君文学胥山世堂，能世其业，予三十年寒故也。近大中丞李公馥以孝廉方正荐，而胥山具牒固让不赴，士林高之。 
　　四明沧柱仇公兆鳌以少宰致政归，过埴杭邸曰：「闻子精说文之学，极辨四声，自洪迈、徐铉、吴正道诸君后，近代之从事于斯者，罕矣！」因讯以杜句「池鱼涸其泥」用在十灰韵中，埴应声曰：「此见 【现】 于张孟阳诗。」少宰大慰，即出 【昌瑞切。】 其所撰杜集详注二十八卷，命埴补注其四声未备者。凡载余卒业，续授枣雕。夫字义，大矣；四声之学，深矣。埴性钝才疎，荒于涉猎，恐□□隘闻，挂一漏万，于少宰一生注杜之苦心，毫无补益。今弹指忽穿卅 【音撒，古三十字，非俗字也。】 载，末学丛残，而德不加修，能无倍深其危惧乎！ 
　　诸庶常襄七锦，以孝廉御试第一，授中书。始而中翰也。旋第南宫，选 【去声】 西清，继而内翰也。用以对品宰百里而改教授，又继而外翰也。一人三翰，士林美谭。埴赠一联云：「热官宁换冷官做，外翰原从 【去】 内翰来。」襄七为绣州英俊，才品矫矫轶羣。踵秋岳、竹垞两公而起者，非他人，必襄七也。 
　　埴交襄七，尤重其贫而能孝。孀母太夫人，积 【姿】 三十年，以十指作佛事；自上下神祇外，中列圣贤、佛、老子之真；次及忠孝、伟节殁为明神者；下至坊庸、户溜、猫虎、昆虫，有神以尸之者，莫不具。绣为一轴，名之曰「千佛幢」。将归之天竺寺，而襄七遂登第。文章巨公多题咏其事焉。 
　　昔人陈言者，一则曰不佞，再则曰不敏。盖以不佞则不能为面谀之言，不敏则不能为溢美之词，所谓修辞立诚者，吾侪可自谢耶！埴按：元遗山诗有云：「纵横正有凌云笔，俯仰随人亦可怜。」此殆自伤其有不得已而为者乎？昔祢 【平声，音祧。】 衡为黄祖书记，轻重疎密，各得体宜。祖持其手曰：「处士！此正如吾腹中所欲言。」王俭令 【平】 任昉作一文，及成，曰：「正得吾腹中之欲。」李义山之文，率为 【去】 人属稿，抽心呈貌，缠绵丽密，是皆所谓随人俯仰，人哀则哀，人谀则谀者。不尔，则非其腹中语矣。文人失职，尚能挥洒纵横，把凌云之笔，以修立诚之词耶？为人代毫，吾侪不免。元诗有概于心。偶成三绝句寄友吴子宝崖陈琰 【时为宋中丞漫堂延于吴中使院。】 云：「夙号翩翩书记雄，体宜各得便称工。不知开府曾持手，所欲言如彼腹中。」「依刘多少古今才，俯仰由他获已哉。寄语凌云人替笔，可随谀媚可随哀。」「枉自西昆效义山，一生笺奏为谁娴。名流失职官斋里，寒士覊縻记室间。」宝崖有和诗，惜轶其本。 
　　沈嘉则明臣在胡公宗宪幕府，有「狭巷短兵相接处，杀人如艹不闻声」句。公起捋沈须曰：「何物沈郎，雄快若是。」埴谓：此杀星健儿，凶狠忍心语耳，何雄快之有？不记吾乡沈青霞公炼塞外感怀诗：「白草黄沙风雨夜，寃魂无数觅头颅。」与唐人「一将功成万骨枯」皆字字刺心，乃仁人所当念也。 
　　五代葛从简为节度使 【去】 ，闻许州富人有玉带不能得，遣二卒夜入其家杀而取之。卒踰垣隐木间，见其夫妇相待如宾，二卒叹曰：「公贪其宝而害斯人，尔我必不免。」因跃出告之，使速以带献，遂逃去。此与晋鉏麑刺赵盾相类。盾笃于君臣，富人笃于夫妇，皆足以感人，益以见天理民彝之不可泯也。麑之言曰：「不忘恭敬。」今富人夫妇相对不忘恭敬矣。夫敬，德之舆也。神明佑之而谓不足以格凶人乎？ 
　　弓之鬬力，当未挽时不知其难也。及其挽之，分寸不可强 【上】 。埴谓举笔缀文亦然。盖文章有毕生之力量，弓马有浑 【平】 身之力量，皆所谓天生者也。 
　　人之精神，乃一身之卫。凡对越神明，建官勋业，肩撑道义，手着文章，何一非精神所集？若精神不克，则力量难副，事事不足观矣。即如先儒论祭祀，亦要人集自家精神。自家要有便有，自家要无便无。祖宗精神即是自家精神。此言说得极切实，即祭祀，余可推矣。 
　　往闻之宋太宰漫堂曰：「有一妓从士人会饮，临风举酒，属诸君曰：『如□云物高爽，气候清融，可称诗天。』即日其妓声名顿起，闻者多物色之。」夫诗亦有天耶！「诗天」二字创出，足为吟坛新料。 
　　许棠久困名场，谒马戴于大同军幕，流连数月，诗酒而已。一旦大会宾友，忽以棠家书授之，棠惊愕莫知其来，启缄乃是戴潜遣一人恤其家矣。千秋而下，读此一段，孰不兴感！夫寒士投人，跋涉必遥，惟恐 【去】 不遇。幸而接欵，而乃徒事文宴，流连不问所欲，未免心悬家室，格格难吐。至不获已，则筹思他往，或勉强赋归。辗转难安，逡巡告去。于是低其颜色，拙于言辞，而主人故为貌亲之文，隐有情疎之实，不过一饯一赆，便足了事。而乃恤家之耗忽来，拆之公筵，慰其私愿，谓非千载佳谭，人世罕匹者乎？世之为戴者，于棠辈之投，察其情貌，叩以欲言，先言之，慰安其衷，然后与之流连文燕，欵洽交情。去则更先 【去】 所往，呵护于始终，士岂复有穷途之叹哉？而今岂□得也哉！ 
　　越城府署，雄踞卧龙山，楼抱台悬，山屏水障，为宇内府庭之冠。元微之视察予郡，屡夸胜于白傅者也。按本传，稹为浙东观察使，在越辟 【入】 窦巩之天下。工为诗，与之酬和，故镜湖、秦望之奇益传，号曰「兰亭绝唱」。埴赋镜中棹歌云：「天下诗人官越来，尽夸屏障与楼台。千秋一个元观察，管领兰亭绝唱才。」夫才终不绝，而奇贵能传。追溯风徽，是所望于今之官越者。 
　　严灌夫娶妇慎氏，十年无嗣，乃出 【昌瑞切。】 之。氏留诗为别：「当时心事已相关，雨散云收一晌间。便挂片帆从此去，不堪重 【平】 过望夫山。」严怅然留之，欢如初。夫诗能感人，况夫妇之际乎？其回心也固宜。 
　　有郡守 【去】 丧耦，将裣而目不瞑。诸生郑堂能祝之，高吟一绝：「夫人一貌玉无瑕，四十年来鬓未华。何事临终含泪眼？恐教儿子着 【俗误作着者，误在以二点一画作艹头也。】 芦花。」吟毕眼阖，守厚礼之。嗟乎！予女织君能孝于予，适齐氏，七产而亡。予以旅滞未归，不及亲视其裣。闻棺 【去】 时含泪不瞑。今遗子女各二。予女亡未朞而倩即新弦续矣，芦花之痛未知能免焉否耶？迨予女殁六年，予再过齐壻文逊，时壻他出，其续室则殷懃出拜，呼予为父，情文兼挚，且抚子女一如己生，其贤淑如此，吾女为不亡矣！ 
　　白门郑谷口簠以工汉隶名，世多珍之。康熙初间，裹粮走千里，诣阙里府，徧摹汉、唐碑碣，尤酷爱党文献怀英， 【金祭酒。】 所篆「杏坛」二大字。谷口携一毡，坐卧其下，彷临二字两月，既而叹曰：「吾终弗及也。」搨之然后归。归则尽撤去 【上】 室中他物，独悬二字为屏。晨夕相对，以终老焉。夫文献工篆籀，岱祠碑额亦其名迹。斯二字之妙，吾不能窥，而谷口至于彷临两月，相对终老，则其人真好奇者。以视李阳冰 【音凝，去声。】 爱绛州碧落碑而寝处 【上】 其傍数日不能去，殆又过之矣。 
　　往与丁茜园文衡、冯山公景、吴宝崖陈琰、杨东野□震、陈元之世仁、杨二师中吉，集湖舫，赋垂丝海棠花，予后成。视诸子作并佳，予弗及，不欲出，强录之云：「垂处难收上 【上】 绣床，金针虚度绣花娘。始知二月新丝卖，先 【去】 养红蚕在海棠。」诸子翻推奖予作，谬许为超。今恶句尚存，而佳篇失记，芳蕙尽凋，老栎犹活，祇增悲咽耳。 
　　埴有古别离曲：「桃花潭在妾门前，送客情深也枉然。君看他家绕户水，何曾一载别离船？」后见毛隐君驰黄先舒集中句：「爱看门前春水绿，不知能载别离船。」祇觉其隽，则恶句远孙之矣。又隐君咏西施：「别有深恩酬不得，向君歌舞背君啼。」渔洋山人谓此意前人从未道过。盖隐君亦西泠十子中之卓卓表表者也。 
　　澄问于吴正道曰：「模楷二字假借 【音迹】 。乎？」曰：「取义也。」「何以取木为义？」曰：「昔模木生周公冢上，其叶春青，夏赤，秋白，冬黑，以色得其正也。楷木生孔子冢上，其余枝疎而不屈，以质得其直也。若正与直，可为法则，况在周、孔之冢乎？」问出何书，曰出淮南王艹木谱。 
　　孔林楷木，文如贯钱，有纵无横。阙里志云：「以之为杖，可以戒暴。」埴过林内，曾赋楷杖二首：「纵理无横子贡栽，孔林原自不凡材。楷能戒暴为人杖，艹木都从养性来。」「须教左右镇相随，质本天然不屈为。愿保百年皆坦步，孔家一木永扶危。」 
　　峄阳孤桐在邹县峄山孤桐观 【去】 ，前有小桐繁枝，相传夏禹时孤桐久枯后，从孤根发生者。初，桐曾发枯枝，绿叶婆娑。中丞万含台于对面巨石大书，镌「峄阳孤桐」四字。有道士叹曰：「老桐不欲留名，不久将去矣。」遂成枯落。或题诗云：「千载孤根偶发扬，幻形羽士遯何方？孤桐亦自存韬晦，不欲留名在峄阳。」 
　　阙里孔稼部东塘尚任手编桃花扇传奇，乃故明弘光朝君臣将相之实事，其中以东京才子侯朝宗方域、南京名妓李香君为一部针线，而南朝兴亡遂系之桃花扇底。时长安王公荐绅，莫不借钞，有帋贵之誉。康熙己卯秋夕，内侍索桃花扇本甚急，东塘缮稿不知传流何所，乃于张平州中丞家觅得一本，午夜进之直邸，遂入内府。总宪李公木庵柟买优扮演，班名「金斗」，乃合肥相君家名部，一时翰部台垣羣公咸集，让东塘独居上座，诸伶更 【平】 番进觞，座客啧啧指顾，大有凌云之气。四方之购是书者甚众，刷染无虚日。今勾栏部以桃花扇与长生殿并行，罕有不习洪、孔两家之传奇者，三十余年矣。 
　　曩予过金乡，谒范张祠，依依然辄想见其当年所谓「两载订盟，千里赴约，升堂拜母，把臂尽欢」。情景历历，恍然在目，洵为可绘可歌。迨其后玄冕垂缨，素车白马，精诚所通，幽明罔间 【去】 ，所谓「死友真死友」哉！夫世之所艳称者，率以鸡黍一会，芬芳如昨。不知一时约结之言，慷慨者类能践之，有如梦境之疑幻，仕途之膻逐，虽有金石之盟，弃如土苴矣。乃魂魄告语，解组奔赴，叩棺数语，哀感途人，千载而下，犹觉义气生动，所由只千古而无匹者，断在于此尔。康熙丁酉埴曾预修兖志，因列次其事，而附赘一言。两贤有知，定不以鄙语为河汉也。 
　　康熙二年科癸卯，埴先君子以郯城令预山东乡试分校，得士五人，而曲阜颜考功修来光敏、新城王进士东亭士祜，名尤蚤播。揭牓时先君子与大冶相君国柱联句， 【余公以兖州府同知同为诗经房分考官。】 有「撤闱丝邑宰，陋巷得门生」句，谓修来也。及入谒，则东亭为先君子同年阮亭之叔兄，暨伯兄西樵，有琅琊三王之目。东亭年十二时，广座中客有举「焦竑字弱侯」为问者，皆云当亦「魏相字弱翁」之义，东亭从末座起曰：「此出考工记，所谓『轮人竑其辐广以为之弱』者，非耶？」一座尽惊。修来诗文最胜，与阮亭及田侍郎紫纶雯诸公称「长安十子」，而颜、王二君并不永年，惜哉！ 【颜有乐圃集，王有古集，并行世。】 
　　计甫艹东曰：「三王并享盛名，西樵、阮亭蚤达，故声誉易起，乃东亭之才，讵肯作蜂腰哉？」东亭举庚戌进士，早殁，阮亭刻其古集诗二卷，见渔洋诗话。 
　　周侍郎栎园亮工尝言：「李赞皇与白傅不协，终身不欲见其词翰，恐 【去】 一见便为回心。宋之问乞其甥刘希夷『花落花开』之句，许而不与，怒以土囊压杀之。今人读人诗文，痛痒了无觉触，求其能以土囊压人乞取诗句者，正不易得，况启箧回心者乎！」此言前说所未经也，其所著书影载之。 
　　埴少时当乡赋之岁，见人于论表判策竞袭公本，师以是授之徒，兄以是传于弟，此抄彼仿，即通才亦或不免。埴奉庭训最严，恒以为戒。父尝命之曰：「国家取士，经术与时务并重。若袭公本，纵幸获售，而时务茫昧，他日何以仕进？值圣世右文，古学复 【扶又切。】 明必在今日，汝辈力求深造，切勿步趋时流。」埴唯唯。以是虽老场屋，而每科于二三场，不敢草塞，然而愧未能工也。盖数十年前主司重在经书七艺，选中 【去】 于首场，余止取式合，不甚校工拙，所以空单荒顿之学，间 【去】 亦有幸售者。自圣祖仁皇帝特开制科，御选鸿博之彦， 【康熙十八年己未。】 海内翕然崇事古学，而文运大振。至今圣主登极以来，益大振文运。杰才伟器翼赞鸿钧者，前后济济于朝。主司久已黜浮词，求实学，全场精进者，方得入彀。若论、诏、诰、表，以及判策，一不精进，虽经书可观，拟列元魁，亦在所摈。则不独古学复明，文章华国，而英贤辈出，莫盛于今矣。 
　　埴老景颠踬，末学丛残，罢举已久。近忽有旧侣寓书见索 【色】 时表，并促与试。予难应之，答以诗云：「不善程文我实然，抛将席帽已多年。恐 【去】 成贾岛遭讪 【平】 笑，巡铺投人乞一联。」盖史称岛不善程文，试日每巡铺告人曰：「乞一联，乞一联。」予恐此态不免，以是而罢。是诗笔兴所至，适符其事，因用之，而不料其人以予为含讥而辄成嫌怨耶！则予一时趂笔之过耳。夫诗趂笔兴，即用事适当 【去】 ，止可自娱。若以投人，则须细意照顾，然后出之，予此段可鉴。 
　　余姚黄征君梨洲宗羲砚铭云：「毋酬应而作，毋代人而作，毋因时贵而作。宁不为人之所喜，庶几对古人而不怍。」观此铭而其人如见已。 
　　张侍郎悦有四川监司某者请教，公曰：「川行甚险，州县卑官携妻孥往者，实以躯命博升斗禄，不测则举家葬鱼腹矣！君辈谨勿以微罪斥去之？」 
　　有以书画求文公征仲鉴定者，虽赝物必称真迹。人问故，公曰：「凡买书画者，多有余之家。此人贫而卖物，必待此举火。我一言沮之，则其家受困矣！」 
　　钱鹤滩请告，有门生守维扬，遣使迎致不赴，久始一至。诸大贾争先谒之。钱曰：「病夫来看广陵涛，冀有起色，并一探琼花消息耳，无心跨鹤也。」遂潜归，太守追之不得。 
　　江都令某署于听事云：「具胸次光明，方许看广陵月色；听民间愁苦，莫认作扬子涛声。」 
　　申瑶泉时行未壮而仕，未艾而相，未耆而归。勇退于急流，大隐于嚣市。适之为园，休之为庵，署其堂云：「有赋归来顺四时，成功者退；无心毁 【去】 誉 【读去，义平。】 同三代，直道而行。」海内传诵。 
　　申相归邻门，买邻庐以高 【去】 其户。独一业篦者坚拒之。或以官价之说进，公曰：「无庸，势岂压乡人耶？且弛三载，彼自索直耳。吾姑竣之。」乃取其篦置几案间以理发，向客则称其适用，于是士大夫竞市之，此风遂一煽。而其家本流既大，湫隘难居，不三载踵门求沽矣。夫所好生羽毛，所恶成疮痏，贵人举动，其易如此！此与谢大傅为乡人归资计：乡人有五万蒲葵扇滞货难售，公取而捉之，士庶竞慕而服，价增数倍。用意异而事畧同也。 
　　从父上舍东白先生 【讳熙，字子贻。】 极有文誉，撰着盈笥，而惜乎不售。忆埴髫齓时先生教以为诗，曾书予卷首云：「作诗不可太锤凿，恐其诡僻也。亦不可太油滑，恐其俚俗也。郊寒岛瘦，终为别体；元轻白俗，亦岂正音？当寝食于汉、魏盛唐，以迨少陵，方为诗家正宗。吾侄英年秀隽，自能解此……。」云云数十年来家学有传，小子终有愧于先生斯训。今弟竹孙又坡，乃先生爱嗣，能读父书。操笔奕奕，成一家言。而予耄荒先业，惭对宗祊，如何如何！ 

　　●不下带编卷三 【杂缀兼诗话】 

　　越上耸翁　金埴 【小郯原字苑荪】 　浅人述 
　　卞侍郎令之永誉第进士，博学嗜古，有书画考行世。其教家伶也，亦请名士正字，院本悉从正音。埴昔游长安，曾预其宴。伶人有装为祢衡者，以祢作平声音祧，座客惊讶。公曰：「此出礼文王世子，其在军则守于公祢，注：音祧。又，姓也，读米、读你者乖。」凡此类甚伙，至今南北勾栏尚有传其音者。噫！世之学士文人反有轻说文之学而口多讹音者，得无见哂于优曹耶？！ 
　　明刘洗 【先，上声。】 马定之与兵侍王伟遇于朝，王戏刘曰：「吾太仆马多，公须一一洗 【先，上声。】 之。」刘应声曰：「何但太仆，诸司马不洁，我故当洗之。」闻者称快。伟即媚王振者。 
　　以民间输粮之耗羡，分给于官，乃今圣天子创行旷典，从古未有也。在外大小职官及试用奉役诸员，咸有资给，统谓之曰「养廉」。养廉者，君恩豢养以呵保其廉隅也。虽欲不廉，得乎？近有浙谣云：「民皆易化能知耻，官不难清有 【一作给】 养廉。」二语可入雍正实录。 
　　一丝一粒，民之脂膏也。故廉是居官分内事。然物交势迫，浸不自由。务结托，则厚苞苴以通好 【去】 ，喜 【去】 声誉则丰程赆以娱宾。甚至纵心志，悦耳目，声色工伎，仆从 【去】 舆服，无所不夸张 【去】 其华繁。而且女嫁男婚，柜金囊帛，悉自此资纵，欲廉得乎？居官者能屏 【丙】 绝一切 【砌】 哉？但以惜民脂膏为念，丝粒不忍妄取，则一切自然裁抑以归节俭，亦庶几 【平】 为廉矣，而况有养廉之给耶！ 
　　皇上每放官选将 【去】 ，必引见 【现】 钦定，首重才具，外则奉口勅曰：「某汉仗好。」「某汉仗去得。」或命王、大臣及阁部大人公同验勘，则高声曰：「某汉仗好。」「某汉仗去得。」夫「汉仗好」、「汉仗去得」者，则其人禄命必高，可预卜其荣途坦荡 【上】 ，足以成盛世之功名而大展其才具矣。唐李绩临戎命将 【去】 必訾相 【去】 ，其奇庞福艾者，遣之。或问故，答曰：「薄貌命寝之人，不足与图功名。」此即今之汉仗与才具也。 
　　曩游阙里，吊颜考功修来光敏，有「春风陋巷花」之句，书嗣君明府肃之，肇维便面，颇传人口。后二十年，解后 【邂逅仝。】 王教授秋史苹于历下，一见辄举予句云：「君即吟是诗者耶？」一笑而合。遂与小山姜田孝廉砚思同之及秋史订交于二十四泉艹堂。 【秋史居，趵突泉侧。】 予答秋史一绝云：「曩日登床颜子家，人琴有句不胜 【平】 嗟。那知廾 【音入，二十并也，俗音念。】 载留君臆，记我『春风陋巷花』。」今小山姜天涯阔绝，秋史宰木久拱。聊述此节以志存殁今昔之感。 
　　小山姜 【一作疆。】 者，德州名士，乃少司徒紫纶田公雯之冢孙。公最爱之，比于郑康成之孙小同，因命名同之。又自号山姜子，而以小山姜呼 【去】 之。丁酉六月，偕予论 【平】 诗于二十四泉艹堂。其评秋史诗某句奇横 【去】 ，某句自然。谓作诗惟自然为难，能奇横犹易臻也。予闻之心折。忆予旧句云：「人奏新音兮吾求古欢。」夫小山姜之语，乃公古欢堂， 【公有古欢堂集。】 上千百年之真传，今人所不能道 【平】 也。予为题寒雨临池图，又赠一绝云：「时流求捷蚤矜才，底用经营惨淡哉？不见田郎迟下 【去】 笔，强 【平】 年纔得自然来。」非泛作也。 【小山姜工书，得陈香泉笔法而自成一家。】 
　　郑子南溪性居慈溪之半浦，予频岁过焉。一日，偕咏于江壖间，维时温风乍扇，甫毕栽苗，秧鹭优闲，点缀水田之致；网帆互触，低斜风艇之过 【平】 ，眼前景物，道不得一语。南溪举其尊人寒邨太史梁句：「疎秧瘦鹭田田水，敧网横帆艇艇风。」曩日之咏，即今眼前景物，前辈之善摹当境乃尔。 
　　钱塘陈封翁履声，品端性善，惜字之卓卓超羣者也。其惜字也，为人所能为者，无论矣。翁独曰：「字椀者，犹之字纸也，污弃字椀，犹之污弃字纸也。若惜字纸而并惜字椀，此则人所不及为者，吾当勉为之。」于是广募有字椀片、椀足，各给钱二三文不等。远近风闻，凡污流秽积 【恣】 ，隙穴荒垣之区，老稚争相搜剔，觅得者投于门无虚日，则手自洁濯而贮之，并所燔字纸灰烬， 【翁募人于垢浊作践处所捡拾不洁字纸而洗涤之以付火。】 于每岁闹潮时，艇载鳖子亹 【门】 肃拜而归之于海焉。殆数十年如一日，弗少倦也。后翁任江西浮梁县景德镇巡检，椀窑其掌也。即徧檄上官，力陈椀字之过。谓：「花鸟虫鱼，何一不可图以陶之？而亵渎圣贤之字，一碎埋污，则千年不拔。」上官奖之，遂行严禁。于是终翁之任十余年，窑上不敢制只字于椀器，翁所创也。盖翁素祷天求巡检于此镇，得司窑政以禁字，而天果遂其愿，异矣！子缄庵公恂，由进士官侍读学士，曾视学山左，悌及孙某举于乡，翁享禄养以寿终，谓非惜字之明报欤？今之司窑政者，若能法而行之，得上官请于朝，俾永绝此患，及于后世，则造福于文字，其子孙之食报，更当何如矣。 
　　陈封翁本吾越余姚人，徙居于杭。埴昔曾挹其□貌，乃古朴君子也。爰赋惜字椀二律，用志景行 【去】 ，且以劝善焉。一云：「字从片楮惜，□几付焚烧。入椀终难灭，非文尽 【津，上声。】 可描。散钱求碎器，一画□□窑。遂此平生愿，沉君在下僚。」二云：「字椀稀能惜，千秋仰 【去】 此风。宣、成欲用 【一作弄】 假，哥、定几曾同？拔矣泥污际，飘然海浪中。御窑陶食器，诏奏动宸衷。」 
　　有某生女及笄，不置一物。其人善画，止作举案齐眉图一幅，题诗于上云：「婚姻几见鬬奢华，金屋银屏众漫夸。转眼十年人事变，妆奁卖与别人家。」手携其女以适其夫。噫！如诗所云，吾眼见多矣。大抵天道恶盈，银屏金屋，何如帬布钗荆？齐眉一画，足当 【去】 百万妆钱矣。 
　　赵丞相南仲吟避暑诗，纔三韵睡去。侍妾小梅、小杏能诗，为续之：「公子犹嫌扇力微，行人尚在红尘道 【上】 。」贵家姬侍，能作见道语，主必不凡。 
　　埴寒家有世珍李后主澄心堂白麻纸一番 【去】 ，内有经纬，乃曾王父太常府君所遗。世父文学子公 【讳炯，有善行，博学工文。】 藏之数十年，从不以示人。即埴亦未一见也。弟上舍墨香堂携之游长安，诸名公卿踵门索 【色】 观者，日日履满。陈户部香泉奕禧用百日之功，手书册子十帧， 【行楷各半。】 与予弟易之去，而题诗于一帧之后云：「南唐澄心帋，一番 【去】 值百金。当时欧与梅，品题赫艺林。更有黄白麻，用之宣玉音。桑根与布头，古制不易寻。子族浙东旧，遗縢储夙构。面腴滑泽颜，中含经纬皱。落墨心手融，腻欲贴肌肉。 【去，叶。】 我以书易之，行狎劳爬梳。若赏幽深际，应求古雅余。追慕获机难，祛箧呈琼琚。曾闻一鹥字，满价五十万。兴到昙■〈石襄〉邨，羣鹅即酬愿。倘得家法传，脱手复何恨。」香泉此诗于澄心白麻之妙，尚未尽其形容，而遽以手书易而得之。聊录其诗，以志感。墨香素工书，虽轻弃先人法物，而从此尽得香泉衣钵。其书署香泉名，香泉几 【平】 不自辨。尝举似人曰：「得吾书法者，海内□八家，吾儿 【某】 第一，次则金墨香矣。」后香泉以此纸进于内廷，闻御鉴甚褒，遂以濡洒宸翰，则埴之家珍亦大有幸也夫！ 
　　己亥秋，阙里孔东塘歾载余，予重 【平】 过其居，索观其家藏唐硬黄、宋海苔侧理二纸，与嗣君榆邨衍志坐黄玉斋，摩挲竟日，洵法物也。顾失记其纸质轻重长阔之数。后览孔翰博宏舆毓埏所著拾□余闲，载列甚晰。云「硬黄纸长二尺一寸七分，阔七寸六分，重六钱五分，纸中之最重者。海苔侧理纸长七尺六寸，阔四尺四寸五分，纹极粗疏，犹微含青色」云云。因忆予家所藏澄心堂白麻，宝之四世，归于香泉，幸贡入大内。而予为后嗣者，竟不得一1先世之法物。观榆邨所守，益增愧怅耳。 
　　高邮夏翁闻政，懿行之君子也。曩数十年前其家建宅垂成，一旦瑞旭曈昽，祥云霏霭。倏有仙鹤排空，高低先后，下 【去】 集于其庭。举室惊奇。翁数 【上】 之则一十有八，适符瀛洲学士之数。斧斤声里忽引万人来观，而鹤则凝眸焉，侧翅焉，蹢躅焉，嘹唳焉，凡经数十刻，乃渐次翩跹逝去。噫！异矣。贺客相与落成者，燕毕请翁题牓，翁即命名曰「十八鹤艹堂」，以视古之「六鹤堂」为增胜矣。然彼豢其物性，而此来以天机，则草堂便足千古。后贤昌贵，其即兆于此欤？今翁之孙之芳，登雍正恩科进士，由翰林为御史。某某举于乡，瀛洲之数，将流衍于无穷矣乎？ 
　　有福有智，克勤克俭，创业者也；无福无智，克勤克俭，守家者也；有福有智，不勤不俭，享成者也；无福无智，不勤不俭，败亡者也。数语如南山之判，不可移一字。 
　　世有作诗文，无来历者曰「杜篡」， 【同撰。】 都不解杜字之义。盖道家经藏 【去】 ，撰于杜光庭，多涉虚妄；杜默为诗，多引用无据，故云「杜撰」。今俗以物非市买，而家自法制者概曰「杜造」，曰「杜作 【佐】 」。如园蔬称「杜园菜」，丸剂称「杜煎胶」，家酿称「杜槽酿」之类，不可枚举。虽俗语，亦有来源。又度撰。按湘山野录：盛度撰张知白神道碑，石中立，急问曰：「是谁撰？」度卒对曰：「度撰。」满堂大笑。 
　　幼闻之师云：「有岁考生文用『颜苦孔卓语学』，使 【去】 者□之，判『杜撰』二字，置劣等。生请阅原卷，禀曰：『语出法言，非生员杜撰。』使者肃然起谢曰：『本道早年侥幸，古学尚疎，知过矣！』拔改优等。」贤哉使者也。 
　　唐宪宗以玉带赐裴度，度临薨，却进。门人作表，皆不合意。公令 【平】 子弟执笔口占 【去】 曰：「内府之珍，先朝所赐，既不敢将归地下，又不合留在人间。」仇少宰沧柱尝举似于埴曰：「古人临终遗表，其简切不乱乃尔。此今人所难也。」后少宰踰八秩，临终命笔，亦自制遗表，神色不乱。 
　　李密陈情表有「少仕伪朝」语，责备者谓其笃于孝而忘于忠。杨升庵谓：佛书引此文「伪朝」作「荒朝」。盖密之初文也。「伪朝」字恶，改之以入史耳。刘静修诗：「若将文字论 【平】 心术，便有无穷受屈人。」殆指此类乎？埴谓：李令伯之「少仕荒朝」，不如陆士衡之「本为敌国」。 
　　汤若士集玉茗堂宴客赋诗。李至清题五柳图诗：「□□江城柳万条，淡烟疎雨夜萧萧。轻柔不似先生节，逢着东风便折 【哲】 腰。」相传此诗惊倒若士。 
　　常熟陆次公辂，康熙中判抚州，重建玉茗堂于故址，大会府僚及士大夫，出吴优演牡丹亭剧二日，解帆去。辂自赋诗纪事，江以南和者甚伙。时阮亭王公官京师，闻而艳之，寄诗云：「落花如梦艹如茵，吊古临川正莫春。玉茗又开风景地，丹青长忆绮罗人。瞿塘回棹三生石，迦叶闻筝累刼身。酒罢江亭帆已远，歌声犹绕画梁尘。」如许风致，耐人吟咏。 
　　崔道固，其母卑贱，嫡母兄皆轻侮之。及道固为参军长史，皆诣之。道固诸兄逼令 【平】 其所生自致酒炙于客前，道固惊起接取，谓客曰：「家乏人力，老亲自执劬劳。」诸客皆知其兄所为，咸拜其母。母谓道固曰：「我贱不足以报贵宾，汝宜答拜。」客皆叹美道固母子，贱其诸兄。埴览南史，感其事而书之，以为世之轻侮于出自卑贱者而言也。 
　　古今英才贵位，其所生往往出自卑贱非第，无损于其子之贤，而愈形其母之贵。如前明状元宰辅昆山顾公鼎臣，所生，爨婢也。貌极寝陋，一生迫于嫡母之凶悍，苦毒备尝。公鼎甲归，尚不容出爨下一见其子。公及姻党哀请再四，始 【去】 命一出，则蓬发垢脚，殆无人状。公见所生，呕血几 【平】 毙。及还 【旋仝。】 朝奏曰：「臣生母与父一生无半宵之欢。」诏褒而□□□□贾 【古】 于廛，所生馈食 【嗣】 ，适大雷雨阻归，父偶与合，遂产公，孰望卑贱不当毓贵儿耶？为子者孝其嫡母而并孝所生，此天理人心之至也。 
　　亡友仁和郑丹书景会于圣祖幸浙时，上 【上】 □执律书三论，今记其一。丹书谓律云：「若父妾无子，则不得以母称。」夫律所谓子者，兼男女而言也。谓父妾男女俱无，则不得称为庶母。若无男有女，亦称庶母。引孔子以「子妻 【去】」 「以其兄之子妻」，及「帝使其子九男二女」为证。此论甚合律意，不知曾上闻许载入本朝律书未也。 
　　乔彝京兆试赋渥洼马赋，其警句云：「四蹄曳练，翻瀚海之惊澜；一喷生风，下 【去】 湘山之乱叶。」京兆云乔彝峥嵘甚，荐之。埴谓：试场之文，要须有峥嵘语，乃得入荐。又如张曙击瓯赋：「董双成青琐鸾飞，啄开珠网；穆天子红缰马解，踏破琼田。」又江文蔚天窗赋：「一窍初启，如凿开混沌之时；两瓦鴥飞，类化作鸳鸯之候。」无名氏风赋：「送夕鼓而传音，扫晨钟而成响；出幽巷而摇拂，击华堂而清敞。」亦峥嵘语也。唐赋中如此警联，亦不多见。 
　　陈白沙桃花诗：「刘郎莫记归时路，只许刘郎一度来。」仙缘夙结，只许一度来过 【平】 ，凡子扪心退矣。大约人世富贵荣华，赏心乐事，彷佛桃花流水，仙源造物，都只许世人一度，不许再度，愚者自迷，惟达者能勘破耳。 
　　唐诗「公道世间惟白发」，又「惟有春风不世情」。邱琼山乃反其语云：「白发年来也 【去】 不公，春风亦与世情同。」此善于翻案法也。 
　　诗家翻案有两法：一曰入罪，一曰出罪。崔道融长门怨：「错把黄金买词赋，相如自是薄情人。」此翻案入罪也。赵子昂秋胡戏妻图：「不是别来浑 【去】 不识，黄金聊试别来心。」罗隐咏西施：「西施若道亡吴国，越国亡来又是谁？」此翻案出罪也。埴谓：凡用故实及前人成句，必如此，则事如己出，无蹈袭之痕。 
　　杜茶邨浚题废寺寄钱宗伯牧斋云：「大树风多叶尽飘，庄严犹是建前朝。黑头江令残碑在，不记君王旧姓萧。」宗伯见之失色。近查太史夏仲慎行有吊牧斋句：「生不并时怜我晚，死无他恨惜君迟。」 
　　余姚黄征君太冲 【宗羲号梨洲。】 之称诗也，一以「诗中有人」为训。有执卷仰可者，征君初阅之曰：「杜诗。」再阅之连声曰：「杜诗，杜诗。」其人欣形于色，征君乃徐诏之曰：「诗则杜矣，但不知子之诗安在？岂非诗中无人耶！」其人爽然自失，退而逊心苦志以求之者两载，复 【扶又切。】 以仰可，则征君首肯曰：「是则子之诗矣！」予友万磁州西郭承勋曾述此一节，因识之。 
　　赵宫坊秋谷着谈龙录有云：「昆山吴修龄殳论 【平】 诗，谓诗之中须有人在。」予服膺，以为名言。夫必使后世因其诗以知其人，而兼可以论世，是又与 【去】 于礼义之大者也。若言与心违，而又与其时与地不相蒙也，将安所得知之而论之？』此论与征君同旨。 
　　渔洋山人曰：「有求竹轩名于东坡者，久之书扁还之，即『竹轩』二字。甚矣题牓之不易也。予入蜀，谒武侯庙，见某中丞题牓曰『丞相 【去】 祠堂』。又吾郡修历下亭，或题牓曰『海右此亭古』。 【此句乃少陵游历下新亭诗，下云：「济南名士多。」】 予深叹其大雅确切，不可移易。」若埴所见闻者，黄鹤楼有题牓曰：「崔诗在上。」真州有阁濒江，题曰「江深阁」。灵隐飞来峰下小阁观霜叶最胜，题曰「红于阁」。西湖湖心亭有某刺史题曰「勾留处」。山阴道上楼题曰「应接不暇」。四明禹治水故迹题曰：「抑洪亭。」凡此亦有深致。埴昔游鲁，家太守 【去】 紫庭公一凤重建兖州郡堞楼，乃少陵咏诗处。 【东郡趋庭日，赋于此。】 予代题曰「南楼」，又曰「纵目处」。吴门沧浪亭茶寮，予题曰「清兮处」，亦曰「渴慕居」。 
　　癸辛杂志载：「牟存斋桂亭曰『天香第一』，赵春谷梅亭曰『东风第一』，贾秋壑梅亭曰『第一春』。」埴见富阳县堞楼曰「春江第一」，钱塘县学宫，临流棹楔曰「宫墙第一流」，家太守题兖州郡门曰「天下人文第一邦」。 
　　前辈雅语，欲名其堂曰「堂堂」，亭曰「亭亭」，洞曰「洞洞」。予友吴复古铭道谓予曰：「今田可曰田田，阁可曰阁阁。」予答曰：「轩可曰轩轩。」曾见一公衙有题曰：「法法法署。」凡此皆法唐人刘博士及贯休三迭字体，虽吃，而亦小有韵致也。 
　　古之武将，能诗者李都尉第一，次则杨处 【上】 道、霍去 【上】 病、卫青。其诗皆大将语也。后如朱虚行酒之歌，景宗竞病之句，斛律金之勅勒，沈庆之之南冈，皆仓卒矢口，匪学而能。若郭代国、张睢阳、严二节使 【去】 ，则皆儒生习兵，非武将也。 
　　武将能诗，人但知史称沈庆之、曹景宗，而不知周罗■〈日侯〉。案本传 【去】 ，罗■〈日侯〉在陈为太子右率 【帅】 时参宴席，陈主曰：「周率武将，诗每前成，文士何反后也？」都官尚书孔范曰：「罗■〈日侯〉执笔制诗，还如上 【上】 马入阵，不在人后。」○宋太祖一日内宴，侍臣皆赋诗。曹武毅公翰以武人独不预，乃陈曰：「臣少 【去】 亦知诗，乞应诏。」太宗曰：「卿武人，以刀字为云韵。」吟曰：「三十年前学六韬，英名常得预时髦。曾因国难披金甲，不为家贫卖宝刀。臂弱尚嫌弓力软，眼明 【应是昏。】 犹识阵云高。庭前昨夜西风起，羞见团花旧战袍。」上大赏之。 
　　乐天尝言：「文字须雕藻一两字　文采不得全直致，恐伤鄙朴。」喻凫曰：「吾诗无绮罗铅粉，宜不售也。然则诗之售者，在唐人亦不免于雕藻者也。」昉思尝以己作属埴曰：「吾诗恐鄙朴难售，君笔如绘家设色，可为吾施淡粉轻胭，稍为点染。」顾昉思诗浑朴，淡而有风致。本华实相□，而逊心虚矜，深悉此中甘苦，故有是语耳。所撰稗畦集，今与长生殿传奇并行于世。 
　　南唐宋齐丘自署碑碣，求韩熙载书之，韩以纸塞鼻曰：「文臭而秽。」见诗文荒恶者，令 【平】 妓以艾熏其卷。此似乎轻薄者之所为已。顾熙载性喜 【去】 提奖后辈，每见一文可采者，手自录之，为播其声名。此则轻薄者必不能也。史称沈约见人一善，如药箭攒心，是诚何心哉？ 【近有吴屯侯句云：「再世尚愁逢沈约，前身则怕是刘蕡。」亦佳。】 
　　宋会稽吴孜尝从胡安定学，郡人谋建学宫，即舍宅为基。宫成，太守张伯玉便服坐堂上，孜鸣鼓行学规，守欣然受罚。王龟龄赠以诗：「右军宅作空王寺，秘监家为羽士宫。惟有先生旧池馆，春风归在杏坛中。」人知苏州学宫为范文正故宅，不晓会稽学宫乃舍自吴孜也。然非太守雅量，恐学规亦未敢行。 
　　周侍郎栎园亮工曰：「幼时在金陵闻旧曲中老寇四家，有原本说郛全部，以四大櫉贮之。近见杭州椠本，纔十六套，每一种为数少者尚全镌，多者咸为逸去，甚至每一集有存不下四五叶者。此刻未出时，多就寇氏钞录。及此刻出，不知者以为说郛尽于此，更不知求其全。然其中全帙有另镌行者，后人缘其书目广求之，始为全璧，未可为此悮也。」 
　　今人概言和韵，而不知唐诗赓和有三体，一曰依韵， 【用在一韵，不用其字。】 一曰次韵， 【和元韵，效其次第。此创于元、白，其集中曰次用本韵是也。又次韵亦曰步韵，曰踵韵。】 一曰用韵。 【但用彼韵，不次先后。】 此见宋刘攽、贡父诗话。今人屏 【上】 去依韵、用韵，而专以次韵为能事，当称次韵，不当混称和韵。然拈韵为诗，而必效人步趋，难免牵强 【上】 扭揑之病，识者鄙而不为。洪迈曰：「诗以道 【去】 性情，一拘韵脚，性情果可得而见耶？」 
　　新城王考功西樵士禄杂诗有「潮势汨三韩」之句。或疑「汨」字所出。汪编修苕文琬曰：「杜诗『吴、楚东南坼』，『坼』字、『汨』字正以独造见奇。」 
　　古人腹笥充溢，诗句多能独造。独造者即生造□。如章孝标咏破山水屏风云：「雨滴胶山断，风吹绢海秋。」二语，以生造出奇。胶山、绢海虽未详所出，而入目不觉其无出，则岂俭腹者所能语耶？必如此，方称得独造。盖胶枯渍雨则脱，绢久触风则败。写破字着题，入妙。今人用轻丝文绢，剪云树泉石人物景象，以胶清粘缀其间，为六曲屏风，设色天然，以代图绘，夸为巧工新样，而不知唐时已见 【现】 之于歌咏，则仿也，而非昉也。 
　　私讳古人所重。闻触父名则往往足不及履，徒跣而走。宋帝谓谢庄曰：「超宗殊有凤毛。」谓谢凤之子超宗也。刘道隆，武人，无识。过超宗，正触其父名，曰：「旦侍宴，至尊说：『君有凤毛。』可见乎？」超宗即徒跣□内。又王亮父攸，亮守 【去】 晋陵，有沈巑之性粗疎，好犯亮讳，亮不堪，遂启代之。巑之乃造座曰：「下官以犯讳被代，未知明府讳，若为攸字，当作无骹尊傍犬，为犬旁无骹尊，若是有心悠无心攸，乞告示。」亮不履跣而走。盖人子一闻触讳，陡然而惊，所以急避之也。二事相类，并出南史，见六朝之重讳乃尔。 
　　按无骹尊傍犬，隐猷字；犬傍无骹尊，隐犹字。此即今之猜字迷也。埴考北史，魏咸阳王禧与尹隆武解旧谜，武云：「眠则同眠，起则同起。贪如豺狼，赃不入己。」禧云是眼，武云是筋。故知猜谜虽俗戏，南、北朝已有之矣！ 
　　明皇欲相苏颋，命萧嵩艹制，其词曰「国之瓌宝」。上寻绎数四，谓嵩曰：「颋，瓌之子。朕不欲斥其父名，卿刊削之。」嵩惭愧流汗，不能下笔者久之。上以嵩抒思 【去】 移时，必当精审。不觉前席以观，惟改曰「国之珍宝」，他无更 【上】 易。嵩退，上掷艹于地。盖六朝以来，即人主于大臣，亦讳其先世也。埴谓：瓌宝「瓌」字本难易，矧载笔对君，兢兢惭汗，仓卒间愈苦一字之贫矣。 
　　生曰名，死曰讳。今人向人询其名称曰尊讳，大谬。盖父名子所讳，恐触其父名，故询曰尊讳也。礼「卒哭乃讳」，又「临文不讳」。唐以下但省一笔，不全改。贞观 【去】 中「世民」二字，临文止是不连，未尝更易。永徽以后，乃以「人」讳「民」，以「代」讳「世」，所以敬鬼神之名，若生者则不相避。今人并避生者之名，非古也。 
　　唐初修前代史，为本朝避庙讳，凡一名则称其字，褚渊称褚彦回，刘渊称刘元海，石虎称石季龙是也。二名则去 【上】 其一，萧渊明称萧明，韩擒虎称韩擒是也。埴见李义山集，为文亦遵是式。代宗讳豫，故为荥阳公贺幽州破奚寇表以田豫为田让，称字之例也。孝敬皇帝讳弘，故会昌一品集序以周弘正为周正，去一之例也。又史内避丙作景，如丙子、丙寅等字，改景子、景寅等字。今雍正丙午，埴见有书作景午而非关避其私讳者，岂不可笑耶！ 
　　孙思邈 【莫】 有屠苏酒方，谓「屠绝鬼气，苏醒人魂」也。埴谓：此八字何等冷劲。 
　　有一宦，以赃污败，累及阃眷，其妇一绝云：「昨日金钗坐翠楼，今朝铁索上 【上】 孤舟。不如做了田家妇，无此荣华无此愁。」亦佳。 
　　王龙舒绝句：「得则欣欣失则悲，桃红李白各随时。虽然属在东君手，问着东君也 【去】 不知！」殊堪吟咀。 
　　谚语有确不可易者，大约多本之古人，如「欲人不知，莫若勿为」。此语苻秦时即有之。苻坚将为赦，与王猛、苻融屏 【上】 左右密议，坚亲为赦文。有二大苍蝇集于笔端，驱复 【扶又切。】 来。俄而长安街里人相告曰：「官今日大赦。」有司以闻，坚惊谓猛、融曰：「禁中无耳属之理，事何从泄也？」勅又穷究之，咸言有二小儿，衣 【去】 黑衣，呼 【去】 于市曰：「官今大赦。」须臾不见。坚曰：「其向苍蝇乎？我故疑之。谚曰：『欲人不知，莫若勿为。』『声无细而弗闻，事未形而必彰』者，此之谓也。」 
　　隋炀 【去】 帝少 【去】 子杲，性孝。萧后尝灸，杲请先 【去】 试炷，后不许。杲泣请曰：「后所服药，皆蒙尝之，今灸，愿听尝炷。」悲泣不已，后为停灸。夫人子于亲，相关休戚。后有疾痛，而杲求分痛，真孝子之用心也。顾以弒父之枭獍，而有此孝子，天理亦不可问。 
　　古人喻人事，多借用于物，如经纶综 【去】 理，则以织喻人事；卤莽灭裂，则以耕喻人事。埴谓：耕织，人事之大者，故以为喻也。按：综，机绪也，所以持经 【去】 而施纬，使不失其条理者也。三仓解诂：综，理经也。谓能统理众务为综理。汉宣帝综核名实，陶侃综理微密是也。 
　　杨升庵慎曰：「耕之不善曰卤莽，耘之不善曰灭裂。」卤，刚卤之地也。耕刚卤之地，必加功，所谓强土而弱之也。莽者，艹莽之地。『诗所谓载芟载柞』。乃载耕也。不治 【平】 其刚卤，不删其艹莽，是谓卤莽之耕耘以去 【上】 艹，古有鸟耘之说，如鸟俯而啄食，乃善耘也。吕览谓，善耘者长 【上】 其兄而去 【上】 其弟。兄，嘉禾也；弟，荼蓼也。不善耘者长其弟而去其兄，是灭也。裂者并其土而抇之。 【抇，仝掘。】 埴按：庄子「卤莽」二字，唐人多倒 【去】 用「莽卤」。如韩愈赠刘师复诗，用于押韵曰：「后日悬知渐莽卤。」 【白居易诗「养(去)生仍莽卤」。柳子厚文有「沉昏莽卤」。又「食贫甘莽卤」。犹之今谚云粗卤也。】 
　　予交闽 【平】 中蓝子公漪涟于陈御史集斯学孔所，年七十矣。询之御史，知有母九十在里。蓝，海内名宿也。天涯文燕，在在留连，屡欲归省而不得。埴赠诗四章，卒章曰：「亲在难言老，高堂闽海居。定知能色养 【去】 ，未免觉音疎。负米天涯返，牵衣膝下舒。赠言告莱子，葑菲意何如？」蓝见诗恸哭，即日别予及御史，俶装归，归未匝月而母亡矣！ 
　　埴先君子弱冠 【去】 联捷南宫，文名噪甚。小题文尤为海内诸名家选行。己丑夏，石门劳中丞书升之辨以小题稿示教，索先君子晚年未刊者，雨窗检得数十篇，并缀一诗以呈中丞。中丞见之大赏，谓必传之小品，评授之攻梓氏以续行于世。埴诗云：「先子升科蚤，文传亦小题。才名相伯仲，宦达竟云泥。□稿遗囊箧，千家光枣梨。因公重检出，一读一悲啼！」盖先君子蚤年以举文起誉，迨二十余始肆力于诗古文述也。 
　　江都宗定九元鼎，治、熙间有诗名。其称诗也，一以风调 【去】 为主。渔洋山人谓其酷学才调集，载其吴音曲一首：「璧月琼花夜夜重，隋兵已断曲阿 【窝】 冲。丽华膝上能多记，偏忘 【去】 床前告急封。」予美之，为三复不置。 
　　辛巳夏，与竹垞朱太史锡鬯暨西湖诸子有湖上楼之集，客有言，顷见一士题诗邻壁，甚佳。太史即偕予及宝崖步往观之，则墨渖犹濡，而其人已去。诗云：「昔年湖上荡船频，风日清融二月新。横出一枝临水艳，桃花看杀卷帘人。日日东风第四桥，夭桃故故泥 【去】 人娇。春声只爱啼红树，不信黄鹂恨未销。」太史赏其风调，以为佳作，嘱予记之，惜不署姓氏。按传灯录：道信大师曰：「庐山紫云如盖，下有白气，横分六道，汝等会否？」弘忍曰：「莫是和尚化后横出一枝佛法否？」师曰：「善！」 
　　委巷丛说谓：宋时灵隐寺缁徒甚众，九里松一街多素食 【嗣】 香纸杂卖铺店，人家妇女，往往皆僧外宅也。埴近见有无名氏竹枝词云：「贷得僧钱娶新妇，夜深花烛拜如来。」二语韵绝。盖此风自南宋时已然已。 
　　昔有归安施氏兄弟佐、佑，俱为州牧，归以田产参差致隙，□人为处 【上】 分 【去】 不能解。严公凤素着孝友，遇佑于舟，语 【去】 及兄夺产事。严颦蹙谓曰：「吾甚苦吾兄懦，使得如令兄之力，可以尽夺吾产，吾所愿也。」因挥涕不已。佑即感悟，拉严诣兄，拜且泣，深自悔责。佐亦涕泗慰解，各以产相让，遂友爱终身，人咸谓严以诚感，施以诚应。乡邦美事，至今人乐谈云。 
　　杭有延陵氏兄弟，讼产历三四政，不能理。董钱塘天眷者，素有治声。度 【入】 此案难了，命吏斵二篦最巨者，呼吴来前，指篦而谕之曰：「限汝三日兄弟和解，不解则吾亲诣汝门，悬汝父影，影傍设此物，吾亲督门□兄若弟，各杖四十，任汝有职官，吾不顾也。」于是兄弟惴惴惊惧，各愿让产息讼，立□牒和解。夫邑父母理子民事，以诚感子民者，上也。乃董令别生一奇，临之以威而亦能使人慑服。孰谓霸道不足以佐王道之不及欤？ 
　　前代拜相者必封公，故称曰「相公」。卿子即公子，人相褒□之，称公之子曰「公子」，卿之子曰「卿子」。宋义为卿子冠 【去】 军，即取此义。齐田父曰：「将 【去】 门有将，相 【去】 门有相。」埴俪以晋王沉曰：「公门有公，卿门有卿。」颇为的 【滴】 对。又第家即世家。王莽传 【去】 「安汉公出于第家」。又门业、门才皆谓阀阅也。梁武帝谓徐勉曰：「贺循殊有门业。」李彪上书于河北，七州人擢其门才。 
　　李西涯教习庶吉士，诣院阅会簿，悉注云病假 【驾】 不至，乃赋一诗：「回廊寂寂锁斋居，白日都销病历余。穷食大官无寸补， 【大，仝太。】 绿阴亭上勘医书。」天下事，玩愒 【音慨。】 弛废，岂独此哉？今圣天子一人励精图治，百僚夙夜在公。前朝积弊，荡灭久已！ 
　　庚子夏，埴再抵燕，见朝彦羣公，遍粘公约一纸于邸馆门左云「同朝僚友，夙夜在公，焉有余闲，应酬往返，自今康熙五十八年己亥岁元旦为始，不贺岁，不祝寿，不拜客，有蒙赐顾者，概不接帖，不登门簿，亦不答拜。至于四方亲友，或谒进 【去】 或游学或觅馆来京枉顾者，亦概不接帖，不登门簿，亦不答拜，统希原谅」云云。下书「九卿、六部、詹事、翰林、科道等衙门公启」。 
　　汪苕文琬尝谓人曰：「吾侪为诗，勿效阮亭。渠别有西川织锦匠作在。」毛征君会侯际可言：「吾家西河，肚内有丹，自换凡骨也。」 
　　袁中郎为吴令，病免，曰：「以令致病，以病解令。令致病，令诚苦我；病解令，病不乐我耶！」 
　　埴向作拟古歌谣词百余首，其一云：「人秉情愫，无根而固。」盖用管子「无根而固者情也」。万西郭承勋云：「仁义礼智根于心，无根不可为训。」改为「有根」，诚一字师也。 
　　罗洪先作状头，外舅曾太仆趣告曰：「喜吾壻干此大事。」罗面发赤，徐对曰：「丈夫事业，更有评大在。此等三年递一人，奚足为大事乎？」是日犹贮米衣袖，偕何、黄二公联榻萧寺中讲学。 
　　先外翁兵部童公居会稽富盛村。先子幼时逃乱往依之。公督课如严父师，日命默诵五经一通，字讹则以铜尺击顶至流血。外祖妣杨太君每为晨梳，见之而泣。盖太君乏渭阳，爱先子如子耳。后先子小题行卷，竞为诸名家选褒，公所教也。埴记庭训云：「昔汝外翁尝言吾父□太盛，恐仕籍难亨，吾意不以为然。今一官蹭蹬，百事颠连，方知斯语不虚。汝母家之深恩，吾无能答矣！汝识之识之！」 
　　大理出石屏甚佳，官其地者，每载以饷人，人亦多求者。昔李邦伯独寄意于送行诗中，有云：「相思莫遣石屏赠，留刻南中惠政碑。」可谓德业相劝。彼索 【色】 人宦贶物仪者，当知愧矣！ 
　　杨升庵论王逸少具经济才，惜为书□名所掩。艺之为累大矣。李思斋曰：「艺亦每能累人。」凡艺之极精者，神人也。况翰墨之为艺哉！先生偏矣。 
　　埴尝谓：晋人王、谢并称，千载褒谈。然王以书名，而诗不尽传；谢以诗名，而书未擅美。古人绝艺，亦无兼长如此。今人色色求精，所以不名一艺也。 

　　●不下带编卷四 【杂缀兼诗话】 

　　越上浅人　金埴 【小郯原字苑荪】 　鳏鳏子述 
　　萧山毛太史奇龄西河诗话一则云：「予郡金某 【先君子讳火傍，上字日，下立字。】 字子藏，为太平卿楚畹公孙。目有重 【平】 瞳子。其母弟马君玉超挟岭表一扶乩客来，见某惊曰：『此南唐李后主后身也。』初不信，既而阅陆游南唐书，则后主亦名某，亦目有重瞳子。太常笑曰：『焉见此客不维读南唐书耶！』后子藏年十九中顺治戊戌进士，授山东郯城县知县。康熙庚戌罢官，甲戌死。考后主于南唐建隆三年壬戌即位，至开宝七年甲戌而国亡身殒。史所称宋师下 【去】 江南，削开宝年号而降 【平】 称甲戌是也。如是则亦奇矣！后其子埴作哭父诗一十二首，其一曰：『天生吾父有奇因，襁褓时曾遇异人。为指终生官禄相，南唐后主是前身。』二云：『目开一览世全空，烁烁金生阿堵中。莫道惊人鸣太蚤，最惊人处是重瞳。』盖实录也。」西河太史又为先君子作墓表，详载其事于毛翰林全集及西河文选，行于世。 
　　淮上成州牧干夫永健与埴重晤于临沂，为言「垛庄驿驿吏钮○○者，君里人也。马前来谒，其吟卷尽 【津上声】 可观。小吏真不可忽也。」埴因举弇州诗「马头迎拜不敢忽，恐 【去】 有当年高蜀州」之句，谓干夫曰：「其先生之谓欤？」干夫为一抚掌。 
　　阮亭司寇过涪陵有石鱼诗：「涪陵水落见双鱼，北望乡园万里余。三十六鳞空自好，乘 【平】 潮不带一封书。」或讥之云：「既是双鱼，合云七十二鳞。」闻者笑之。此东坡所谓「毙厮踢」也。 
　　林初文章送人诗：「不趂东风不待潮，渡江千里九停桡。不知今夜秦淮水，送到扬州第几桥？」予美之，诵不能忘。有谓埴云「此诗乖地理」者。不知诗人止取兴会超妙，笔意所之，便成佳句。若必拘于地理，亦即「鳖厮踢」已。 
　　曾忠愍假髻行云：「东家美人发委地，辛苦朝朝理高髻。西家美人发及肩，买装假髻亦峨然。金钗宝钿围珠翠，眼底何人辨真伪？夭桃花下来春风，假髻女儿归上公。」此所谓真不如假能行时也。牧斋自言列朝诗误刊此首为张东海。后始知曾忠愍作，乃是宋诗也。 
　　放翁曰：「字所以表其人之德，故儒者称夫子为仲尼，非嫚也。先左丞每言及荆公，只曰介甫。苏季明书张横渠事，只曰子厚。」今人以字称名达先辈为嫚，而必称爵，称公，称先生者，亦似太拘，岂未见放翁语耶？ 
　　野客丛谈辨坡诗「应记侬家旧姓西」是「旧住西」，大有意味。故多恨坊刻讹书及矮人妄注妄改。周栎园书影载罗氏水浒传一百回，其原本各有妖异语引其首。嘉靖时郭武定重雕其书，削其致语，独存本传。金坛王氏小品中亦云：「此书每回各有楔子，今俱不传。」予见闽 【平】 中建阳书坊所刻诸书，节缩纸版，求其易售，诸书多被刊落。此书亦建阳翻刻时删削者。六十年前白下、吴门、西泠三地之书尚未盛行，世所传者，独建阳本耳。其中讹错甚多，不可不知。 
　　今闽 【平】 版书本久绝矣，惟三地书行于世。然亦有优劣，吴门为上，西泠次之，白门为下。自康熙三、四十年间颁行御本诸书以来，海内好书有力之家，不惜雕费，竞摹其本，谓之欧字。见刻宋字书， 【宋字相传为宋景文书本之字，在今日则枣本之劣者。】 置不挂眼。盖今欧字之精，超轶前后，后世宝惜，必称曰「康版」，更在宋版书之上矣。 
　　关中屈 【厥】 悔翁复称诗。来浙，埴与晤于郑南溪许，一见谓予曰：「与君心交三十载矣。」予最爱其湖上吟二句：「此生安得西湖死，添个梅花处 【上】 士坟。」风致如许，较胜元人「咸平处士真堪羡，死守梅花在里湖」之句。时南溪欲为悔翁谋结茅孤山，埴赠悔翁一联云：「兰畹骚翁为远祖，梅花仙客定前身。」惜其举不果。 
　　人臣对君，称谓有体。李泌对德宗曰：「臣若苟合取容，何以见 【现】 肃宗于天上？」此称谓法也。凡人言死，则曰地下；人君之祖父，则曰见于天上。此不可不知。嘉靖中，上召太医令徐伟胗脉，进殿蒲伏膝行。见上坐小床，龙衣曳地，不敢以膝压衣，奏曰：「皇上龙衣在地上，臣不敢前。」上遽以手抠衣出腕而诊。伟但一时事耳，出至直庐，上诏赐内阁曰：「伟适诊脉，称衣在地上，足见忠爱。地上人也，地下鬼也」云云。赏赉甚厚。伟见诏，惶惧失色，自谓若有神佑。设误称地下，罪万死矣！盖世庙严而多忌，悮有所犯，罪至不宥。而伟偶中 【去】 上旨，非虑所及，故且喜且惧。此与泌天上之旨，亦偶合也。 
　　任丘庞翰林雪崖垲罢郡过杭，见示病足一绝：「短歌微吟朝复昏，吾患何有有身存。即妨美人笑躄者，春来不过 【平】 平原门。」时冯子山公景同在座，举其秋日登厕吟「火云变白秋蛆弱，干矢橛堆钻力薄。夏畦失势如是观，当年悔蹋朱门脚。」庞激赏之。二作可相颉颃。山公为宋中丞漫堂延于吴中使 【去】 院，多所规益。着集曰樊中，曰解春。其诗文成一家机杼，风骨不凡。版行未广而遽毁于火，惜哉！后庞自都寓书于予，索山公文集，予无以应之。 
　　山公登厕吟，见者佳其后二句，诮其前二句，谓秽语吻臭不典。庞雪崖曰：「彼曾翻经耶？佛经云：『参栢树有省，号栢树慧果。曰：若参干屎 【矢同】 橛称干屎乎？』而以不典诮之，寃矣！」然实是好诗。 
　　西河太史杂笺言：「今人作诗以广舆记为行枕之秘，虽僻邑孤壤，皆有标识 【志】 ，若指点　畧泛，翻訾不切。不知古人所见者，大名山巨浸汛挂人口，如『入吴不逢张子布，渡江不识王茂弘。』虽切，无当 【去】 也。」吾乡云门与禹穴相隔，而宋考功云门诗：「山围伯禹庙。」灵隐与江距远，而骆丞灵隐诗：「门对浙江潮。」太湖与七里滩更远，而喻凫泛太湖诗：「滩回七里迷。」卢纶忆崔汶诗，因汶客江西也，故首云：「夜问江西客。」而云「晴日游瓜步」则在扬州。「新年到汉阳。」在湖望岭。「家何处？登山泪几行。」在岭。「闽中传有信，应且住南康。」又在闽 【平】 。如此不可更 【平】 仆。 
　　渔洋山人曰：「香炉峰在东林寺东南，峰不甚高，而江文通从 【去】 冠 【去】 军建平王登香炉峰诗：「日落长沙渚，层阴万里生。」长沙去庐山二千余里，香炉何从见之？孟浩然下赣石诗：「暝帆何处泊？遥指落星湾。」落星在南康府，去赣亦千余里。古人祇取兴会超妙，不似后人章句，但作记里鼓也。 
　　明道杂志云：「古人作诗赋，事不必尽实。如谢宣城「澄江净如练」。宣城去江百里，州治无江，但有溪耳。埴谓，前说但可为知者道 【去】 ，彼不善学古人者，若动以此言为口实，而涉笔多属子虚，则应为识者笑也。 
　　徐元叹波乱后寄楚僧寒碧诗：「楚鬼微吟上峡谣，中元法食可相招。凭师为 【去】 譬兴亡恨，雨打秋坟骨亦销。」此诗为锺、谭二君作，最可吟诵。虞山宗伯寄徐诗：「皇天老眼慰蹉跎，七十年华小劫过。天宝、贞元词客尽，江东留得一徐波。」亦妙。 
　　康熙初，如皋冒辟 【音辟。】 疆襄，家有园亭声伎之胜。歌者杨枝，态极妍媚。名士题赠盈轴，惟陈其年维崧擅场。阅二十年而杨枝老矣，其子亦玉人也，因呼 【去】 小杨枝。一日宴集，辟疆出 【昌瑞切。】 前卷示客，邵子湘蘅题于后：「唱出陈髯绝妙词，灯前认取小杨枝。天工不断销魂种 【上】 ，又值春风二月时。」此诗可谓佳证，但不知陈髯原唱与云郎小照为何如耳。 
　　陈其年检讨，布衣时馆于冒氏，与歌童紫云甚，有调 【去】 寄贺新郎赠云郎合卺云：「小酌酴醿酿，喜今朝，钗光簟影，灯前滉漾。隔着屏风喧笑语，相送鹊桥初上。 【义上声，叶去声。】 又悄把檀郎偷相，但临风私取弓鞋量。 【义平声，叶去声。】 送尔去，揭鸳帐。　六年孤馆相依傍 【去】 ，最难忘，红蕤枕畔，泪花轻扬。了尔一生花烛事，宛转妇随夫唱。努力做藳砧模样，只我罗衾浑似铁，拥桃笙难得纱牕亮。休为我，再惆怅。」 【辟疆戏与其年一绝句云：「陈子奇才乱典坟，陈子痴情痴若云。世间知己无如我，不遣云郎竟与君。」】 
　　对客挥毫，古人所尚。然人各有才，难齐迟速。而亦有名因虚冒，最怕面为，若非素共挥毫者，切不可使为于对客，亦诗人忠厚之旨也。埴父执严陵毛征君会侯际可恒以为诫。一日谓埴曰：「偶雅集，赋诗各一律赠太守。有名宿某，不欲言其姓氏，搜吟半日，改抹终不成章。予窥之，起谓羣公曰：『行觞者待久矣！诗竣明晨可乎？』某大喜，即拉登筵。盖其人虚名卅载 【上】 ，刊盈尺之集而始知其假手于他人也。则秦少游可尽人信其能耶！」 
　　文思 【去】 迟速，自是生成。相如濡笔而腐毫，子云辍翰而惊梦，王充气竭于沉虑，桓谭疾感于苦思，枚皋应诏而奏赋，杨滔斵窗而检书，平子研两京于十年，太冲炼三都于一纪，潘纬十年方吟古镜，何涓一夕而赋潇湘，道衡蹋壁而卧搜，苏颋占 【去】 授而腕脱；刘敞一挥九制，文琰击钵成诗，秦少游对客挥毫，陈无己闭门索句。画家亦云：李司训累 【上】 月之功，吴道子一日之迹。宁为巧迟，毋为拙速。 
　　「时荣歾已，古今同叹」。毛征君会侯尝举史公斯语于座曰：「吾幸际昌时，虽不敢自以为荣，然『殁已』二字，老而益惧。吾侪惟火急著书，传否听之后世耳。」征君此言，时贤都不着意，盖人性能惧其已，然后可以不已也。 
　　宝应乔侍读石林莱有家伶管六郎以姿伎称。己巳春，车驾南巡，召至行在，曾蒙天赐，自此益矜宠。后侍读下 【去】 世，六郎踪迹不可问矣。查夏仲慎行再见于都门筵会，有诗云：「一羣浓艳领花曹，头白尚书兴最豪。记得送春筵畔立，酒痕红到郑樱桃。」诵之魂销矣。 
　　泊宿京口，吴帆晓渡，时风露侵裯，江烟触梦。构思未属，忆查太史夏仲夜渡扬子江诗：「如高峰下晓钟撞，隔岸吴船正发帮。风露一天人拥被，橹枝摇梦过春江。」眼前情景，悉在个中，遂不复作。 
　　古人成句，即古人亦不嫌重复。如李陵「明月照高楼，想见余光辉。」曹植亦云：「明月照高楼，流光正徘徊。」宋子侯：「花花自相对，叶叶自相当。」曹植亦云：「枝枝自相值，叶叶自相当。」曹植：「公子敬爱客，终宴不知疲。」应德琏亦云：「公子敬爱客，乐 【效】 饮不知疲。」刘桢：「步出北寺门，遥望西苑园。」谢灵运亦云：「步出西城门，遥望城西岑。」王粲：「合座同所乐，但愬杯行迟。」潘岳亦云：「元醴染朱颜，但愬杯行迟。」凡此类，不可更 【平】 仆。盖古人兴到笔随，不觉暗符成句。刘贡父云：「大抵讽咏古人诗多，则往往即为己得也。」埴谓，陆龟蒙咏白莲无情有恨之句，直用李贺昌谷笋句，盖李前陆后，即明知彼作，而恰好着题，便不能避，非有心蹈袭也。今人若故为抄取，则难免偷江东之诮矣。 
　　梁张率多属文，虞讷见而诋之。率更为诗以示，托名沈约，讷便句句嗟称，无字不善。率曰：「此吾作也。」讷惭而退。今人无论文之佳恶，但云出自名腕，则恶亦称佳，所以古人往往以假托得名。如汉庆 作清思 【去】 赋，人不知贵，托以相如，所作遂见重。魏曹冏作六代论，托名子建乃传。郢人为赋，托以灵均，举世而诵之。赵人有曲者，托以伯牙之声，人竞习之。又邯郸托曲于李奇，士季托论于嗣宗，不可枚举。盖世多虞讷之见，自古如此已！ 
　　司马景王命虞松作表，再呈，不可意。锺会为定五字，松悦服，以呈景王。景王曰：「不当尔耳。」松曰：「锺会也。」景王曰：「如此可大用。」杨升庵谓沈佺期诗：「『五字擢英才。』用此事。解者以为五言诗，悮矣。」埴疑之，盖唐人七字有得失，惟五字无得失。三百篇后五字最重，故唐制取士与学人起誉，皆以五字为进退，所谓「五字擢英才」也。愚意「五字」二字，虽出锺会，而佺期正指诗言，然乎否耶？曩以质之西河太史，太史甚以为然。 
　　屏之张 【去】 也，直则不可立，必也回 【去】 而曲之。轮之转也，方则不可行，必也揉而圆之。人之处世也，亦然。虽然，屏必有幅，轮必有轴。屏虽欲曲，不可不齐。轮虽欲圆，不可不正。君子自处也，亦然。此于慎行语。 
　　画家有张果老倒骑驴图，或题其上云：「多少世间人，不如个老汉。非是倒骑驴，凡事回头看。」谚亦云：「有钱难买回头看，头若回看后悔无。」皆醒世语也。 
　　古今豪杰用世，求其才畧，固亦可企而及，惟气魄与望不可强 【上】 。何谓气魄？与人同恩，而能使天下感其恩；与人同威，而能使天下畏其威。此必有出于庆赏刑罚之外者，所谓气魄也。何谓望？位有与之齐，而其势独尊；功有与之并，而其名独着，求其故，则不可得而指，所谓望也。大臣之望有三：一曰德望，一曰才望，一曰清望。 
　　仁和丁茜园文衡，予良友也。品端貌伟，诗文极工。有分年日记，绝类唐人小品。赋体数十篇，西河太史序之，称为「六朝高手」。惜乏嗣，殁后遗编散逸。记其一诗云：「为人毋 【无】 使亲，为文毋俗取。 【叶下偶。】 人亲类优孟，俗取吾与偶。」此茜园自道语，一勺水可知大海味也。埴近过赵氏小山，主人谷林昱、意林信昆玉为言，得茜园日记十余帙，最耐寻味，则必为之搜其遗编而发其光焰。盖小山二林，乃西泠之贤者也。 【查太史夏仲题其斋牓曰「二林吟和」。】 
　　李德裕镇浙西，刘三复在幕。一日命草「谢御书表」，曰：「立成之！」刘曰：「文理贵中 【去】 不贵速。」李以为然。李铉文思 【去】 敏捷，凡所篡述，常不喜 【去】 预作。有欲从求其文者，必戒临事即来请，往往执笔立就，未尝沉思。尝曰：「文速则意思 【去】 敏快，缓则体势疏慢。」埴曰：一不贵速而一嫌缓，人故各有能也。 
　　前人云：「诗能穷人。」究其质情，则诚有合者。夫穷、老、愁、病，人之所谓不佳者也，然而入诗则佳。富、贵、显、荣，人之所谓佳者也，然而入诗则不佳，一合也。泄造化之秘，则真宰默仇；擅人羣之誉，则众心未厌。 【平】 ，故呻吟椎凿，几 【平】 于伐性之斧；豪咏纵挥，自傅爰书之竹。矛刃起于兔锋，网罗布于雁池，是二合也。循览往近，良少完终，为之怆然，以慨肃然以恐。 
　　磁器起于柴世宗，所谓「雨过天青」者，已不可问矣！流传至今，徒传柴窑片之名，与金翠同价也。本朝刘吏部公体仁每自诩其诗文为柴窑片绝妙品，题而出之于己，亦吟坛韵事。渔洋老人称其诗「矫矫不羣」，则此名为不虚已。 
　　昔雍陶作牧，自比谢宣城、柳吴兴，投贽者，罕得见。有冯道明请谒，云与故旧，及引进，陶呵曰：「与君素昧平生，何方相识？」答曰：「诵员外诗，仰 【去】 员外德，诗集中日得见，何乃隔平生也！」遂吟陶佳句，口如流注不竭。陶闻吟，欣然待道明如曩昔之交。近有一孝廉，为某中丞延课子。中丞曾举于乡，素寡文名。孝廉手录其行卷三数篇，杂先辈名作二十余篇装一册，置砚席间，早晚朗诵不辍。中丞窗外微闻之，一日启户见之，大慰，订为文字知己。于是倍其馆俸，益厚礼之。所谓搔着痒处，古今无人不快，非徒好谀而已也。 
　　古人之诗如画意，人物衣冠，不必尽似，而风骨宛然。近代之诗如写照，毛发耳目，无一不合，而神气索然。彼以神运，此以形求也。汉魏之古风，盛唐之近体，赠送酬答，不必知其为谁，而一段精神意气，非所与者，不足当之，所谓写意也。近代之诗，赠送酬答，必点出姓氏官爵，甲不可乙，左不可右，以为工妙，而不知其反拙矣，所谓写照也。此说载于慎行笔麈。 
　　长安一雨，则泥淖盈衢，舆人畀平肩舆者，恒虑吃跌，数唱声曰「把滑」。盖谚云：「前人吃跌，后人把滑。」乃彼此相警之词也。一日埴在肩舆中，闻之猛省，因写其声作把滑歌曰：「呼 【去】 把滑，长安道。小心多，失足少。呼把滑，舆人走，纔向前，即顾后。呼把滑，自相警。舆中人，亦唤醒。」 
　　鬼谷子与苏秦、张仪书曰：「女爱不极席，男欢不毕轮。」国策江乙谓安陵君曰：「嬖女不敝席，宠臣不敝轩。」吕不韦说 【税】 华阳夫人曰：「以色事人者，色衰而爱弛。」三说大抵意同，皆以色为喻也。埴谓，一顾倾城，再顾倾国，美女破舌，美男破老。则不祥者，莫如色也，古人所以为喻。 
　　史、汉之佳，本自有在，非谓其官名、地名之古也。今人慕其文之雅，往往取其官名、地名以施于今，此应为古人笑也。史、汉之人如欲复古，何不以三代官名、地名施于昔日，而但纪其实耶？文之雅俗，故不在此，徒混淆失实，无以示远，大家不为也。盖名义之微，必不可苟。寻常小作，或可迁就。若金石之文，断不可于官名、地名以古易今也。 
　　坡诗恒以约词纪事。惠州有潭，潭有蛟，人未信也。虎饮其上，蛟尾而食之，浮骨水面，人始知之。东坡以十字道尽：「潜鳞有饥蛟，掉尾取渴虎。」言渴则知虎以饮 【去】 水召灾。言饥则蛟食其肉矣。即此十字可法。埴谓：若以约词纪事论史，则马、班以下，人人束手矣！ 
　　温公尝言：「学者读书，罕能自第一卷至卷尾，往往或从中，或从末，随意读起，又多不能终篇。」旋光性最专，犹常患如此。近惟何涉学士案上，惟置一书，读之自首至尾。若未终卷，誓不他读。此学者所难也。 
　　李叔则爱牛说云：「肉牛者，十之三；革牛者，十之三；骨牛、角牛者，十之四。天下于是无全牛矣。」夫戕全牛之命而三分其身，岂不惨极。自今上力严屠杀耕牛之禁，口勅累颁，天语常及闻。近已触禁者罕，则肉者幸免矣，而不知革者、骨角者之并得免焉否耶！此则至尊为民爱物之宸衷所惓惓无已者也。 
　　东坡雪堂既毁，绍兴初黄州一羽士捐建。何颉上 【上】 梁文云：「前身化鹤，曾陪赤壁之游；故事换鹅，无复 【扶又切。】 黄庭之字。」工而切当。 
　　「船中人被利名牵，岸上人牵名利船。为利为名终不了，问君辛苦到何年？」此前人见曳纤船而作也。相传有扬州一纤人自言能诗，舟载达官，命咏桅灯，立成之：「百尺竿头蜡烛悬，绛纱笼罩火珠圆。仙人掌上一轮月，太华峰头十丈莲。紫气渐冲宵汉表，文光直射 【石】 斗牛边。臣查贯月朝天阙，正是台星达帝前。」官厚礼之，延为馆师，后其人登第。 
　　五代史：「王仁裕自幼不知书，年二十五始就学。尝梦人刮其肠胃，以西江水涤之，顾见江中沙石皆为篆籀之文，由是文思 【去】 大进，乃集其所作诗号西江集。」埴谓凡人吐词恶劣，皆由污肠秽胃所致，安得尽涤以西江之水？佛图澄尝至流水厕，从腹旁孔中取出五腑六脏洗之，洗讫还内 【纳仝】 腹中。可见成佛亦须洗其腑脏，况文人乎？ 【按：王仁裕梦剖肠涤西江水而文超，与僧释仁梦吞龙数百条而昼进，皆千古奇梦。】 
　　戏曲至隋、唐始盛，在隋谓之康衢戏，唐谓之梨园乐，宋谓之华林戏，元谓之升平乐，其元人杂剧则有十二科名目，曰神仙道化，曰林泉丘壑，曰披袍秉笏，曰忠臣烈士，曰孝义廉节，曰叱奸骂谗，曰逐臣孤子，曰拨刀赶棒，曰风花雪月，曰悲欢离合，曰烟花粉黛，曰神头鬼面。今优人登场爨演所谓古戏今戏者，多法元人院本，不能出其范围于十二科之外。若夫爨演逼肖处，能令 【平】 观者色动神飞，乍惊乍喜，甚至有帘幙中人泪渍 【恣】 巾袖者，盖彼浑 【平】 忘 【去】 其当场之假，而直认为现在之真已。埴尝谓洪昉思曰：「古今善恶之报，笔之于书以训人，反不若演之于剧以感人为较易也。然则梨园一曲，原不徒为娱耳悦目而设，有志斯民者，诚欲移风易俗，则必自删正，传 【去】 奇始矣。 
　　凡筵会张 【去】 乐，人多乐 【效】 观忠孝节义之剧。戊戌冬仲，家太守从祖紫庭公一凤于兖署饯埴南旋，姑苏名部演节孝记，至王孝子见母，不惟座客指顾称叹有欲涕者，即两优童亦宛然一母一子，情事真切，不觉泪滴■〈毛瞿〉毺间。夫假悲而致真泣，所谓无情而有情者，彼文有至文，斯曲非至曲耶！两优年各十四五，询其泪落之故，则齐声对曰：「伎授于师，师立乐色， 【俗误作脚色，以乐脚同音也。】 各如其人，各欲其逼肖。逼肖则情真，情真则动 【去】 人。且一经登场，己身即戏中人之身，戏中人之啼笑即己身之啼笑，而无所谓戏矣。此优之所以泪落也。」家太守嘉其对，以缠头锦劳 【去】 之。顾埴谓座客曰：「白傅诗『古人唱歌兼唱情。』岂真能唱情者，曲艺且然，况君子之大道乎？」 
　　莱州胡中丞有优伶一部，一日张、胡两夫人会宴，张谓胡曰：「闻尊府梨园甚佳。」胡古朴，不埴有一唱千金曲数千言，感此而作也。晓文语，辄应曰：「如何称得梨园，不过老枣树几株耳。」左右皆匿笑。莱人因号胡氏班为「老枣树班」。 
　　历下泺 【音泊，俗音洛，误。】 口有卤贾 【古】 刘氏辟枣园为梨园以教歌，延予连夕赏之枣香中，主人即席索诗，埴应声曰：「乐为 【去】 红梨歌太繁，枣香香里舞新翻。愿祈教主唐天子， 【今优曹例尊明皇为梨园教主，称曰老郎菩萨。】 诏改梨园号枣园。」孙太常莪山勷闻而艳之，有和诗曰：「梨枣知音度曲繁，梨香纔舞枣香翻。玉妃一笑传优诏，新赐梨园合枣园。」和者甚多。埴因改其名为「枣园班」，亦曰「枣香班」。今盛行于二东。 
　　康熙初阮亭王尚书司李扬州时，淮安张虞山养重过之。揖甫罢，王亟问曰：「夙爱足下『南楼楚雨三更远，春水吴江一夜生。』平生如此好句复有几！」张退谓邱洗 【先，上声。】 马季贞象随曰：「夙昔快意之句，不意阮亭一见便能道出。」埴曾于吴门雪舫怀楚友陶甄夫窳云：「烟波楚客三秋渺，风雪吴帆一夕迟。」匠门张太史大受极爱之。及予闻虞山句，遂削己稿。 
　　予屡过山东州邑，闻狱卒率以版拘囚人，终夕不令 【平】 转侧，殆如僵然，其罪轻罪重弗问也。即南来经过 【平】 流人，暂寄一宿，亦遭此毒，甚至有长絷囚笼者。囚人罔弗饮 【去】 恨，而官则或察不及察也。埴因制哀东狱乐府词一首，愿居官者见之，知徒惩狱卒之无益，但令增卒厚廪，高固圜墙，以更替严其视守，则自不致有脱亡之虞矣。一切 【砌】 缧绁及私刑惨具，安用之哉？噫！此仁人之所当亟加意矜恤者也。词曰：「哀东狱，东狱狠，罪人一入成虀粉。东狱法，版为，夜夜人俨罗剎。尔罪轻，尔罪重，总加版僵难动。更有囚笼迫蜷局，如豚栖栅声喔喔。昼亦为昏真地狱，卒一发怒囚觳觫。古人拘罪为犴牢，但严视守圜墙高。狱卒夜卧图逍遥，动辄借口防亡逃。官虞谴罚一任为，见者心酸闻者悲。吾闻圣主好生刑清万邦同，岂容狱卒私刑惨具致令 【平】 天下罪人问罪取道畏山东！」 
　　太仓唐太史实君孙华咏门神一联为海内传颂：「将军自昔曾当户， 【李广孙名当户。】 丞相于今亦把关。」 【见萧望之传。】 嘉兴张木威邵一律：「功名一纸笑空虚，也 【去】 比凌烟画影初。每到残年催致仕，恰逢新历当除书。衣冠滥买光朱户，灵爽难邀式敝庐。腹负将军痴宰相，赫然相对立何如？」杰作也。今禾中刻三家咏物诗 【元谢宗可，明瞿佑，今即邵也。】 一册，各百律，而张作美不胜收。 
　　杨子吾三煜曾，毘陵才士也。戊申、己酉埴假馆于彭城张氏。 【通守道汧履时氏。】 其嗣君羣从 【去】 ，济济皆才彦，如端黼、维岳、鲁宗、达夫、朝柱、帝臣、泰瞻、拱辰、及宾师孔君见青、杨君青岑、胡君且安诸君子，偕埴吟和无虚日，而吾三□闻。吾三最赏予题端黼寄渔图二句云：「最是晚风摇曳处，船头斜挂一竿丝。」为称不容口。予亟往访之而吾三行矣！予亦南旋，虽一面悭缘，而风尘相赏，能无天涯知己之感乎！ 
　　司空图曰：「辨于味而后可以言诗也。酰非不酸，止于酸而已；鹾非不咸，止于咸而已。人之所以充食而遽辍者，知其于酸咸之外，醇美者有所乏耳。」观表圣之言，可以知诗味矣！ 
　　翳桑饿夫，倒戈以卫宣子；漂絮老媪，进食 【音嗣】 而哀王孙；顾、阴 【荣、铿二人。】 受报于觞炙之人；黔娄忍死于嗟来之食。古人视饮食之重如此。 
　　咏史有见，方不为泛作。如罗隐咏西施：「西施若道亡吴国，越国亡来又是谁？」王安石咏西施：「但愿君王诛宰嚭，不愁宫里有西施。」又咏昭君：「自是蛾眉 【一作倾城。】 画不成，当时枉杀毛延寿。」李贽咏荆卿：「荆卿原不识燕丹，只为田光一死难。」是皆咏史之有见者。 
　　宋方务德侍郎帅绍兴赴召，有士姚某以书投诚曰：「某以场室蹉跎，失身于倡馆马慧，根深蒂固，生育男女，恩义有不可负者。兼渠一身无倚处 【七】 ，性不能自立。万一有叛此盟，存亡或未可保。不于侍郎还朝之日，得遂脱身从良，不惟无以释儿女之恨，而某亦从此销缩。区区欲望矜怜，俾鱼鸢之属，川泳云飞，侍郎之德大矣！敢不下 【去】 拜？」方书其后云：「姚解元文词英丽，蚤以俊称。杯酒流连，遂致忘返。露由衷之恳，不愧多言；遂成家之名，何惜一妓？韩公之于戎昱，既徇所求。奇章之望，牧之更宜自爱。」能从其请，可谓盛德，且用事切当，不愧风流佳话矣！ 
　　唐末一山寺，有病僧自题于户云：「枕有思乡泪，门无问疾人。尘埋床下履，风动 【去】 架头巾。」适部使 【去】 者至，怜而疗治 【平】 之。后使者贵显，言于朝，遂命天下寺院置延寿寮，专养 【去】 病僧也。今苏州陈善人鉴雄者，本乐工也。鬻歌京师，蓄缠头金半千归，首创普济院于虎丘之野，救疗无力病人僧众，及广行一切善事。富室助之者甚伙，遂成大功德。康熙五十五年赐宸翰曰「香岩普济」四字。扁悬于院，上官贵绅多为制序题牓赠之，无不称为善人。 
　　明有知州某，母八十矣，度 【入】 不得见其子而死，剪发一缕寄之，而某居官如故。唐公有怀 【荆川父】 时为守，闻而恶之，力请黜免。上官曰：「是素无大过。」公曰：「一缕发足矣！过孰有大于是者乎？」卒黜之。 
　　子建诗：「沉忧令 【平】 人老。」文选：「思君令人老。」其本出「惟忧用老」耳。太白诗：「朝心不开，暮发尽白。」冯时可云：「一事逆而心憎，一言拂而心衔。树 【上】 荆棘于灵台，障云雾于天门。」嗟哉！胡其自隘而自戕乎？盖人生几何，但当快意寻绎。诸言可以送老。 
　　清谈擅于晋，小说着于唐。本朝以来，其行世谈部说家，埴所闻见者，则周栎园书影闽小纪，汪钝翁说铃，董阆石三冈识 【志】 余，尤悔庵艮斋杂说，渔洋山人居易录、池北偶谈、分甘余话、夫于亭杂录，王任庵署窗臆说，吴青坛说铃， 【吴所载诸家说部名目甚伙，兹不具。】 褚人获坚瓠集，孔宏舆拾箨余闲，王丹麓今世说。凡此皆彰彰在人耳目者也。 
　　疏受为广兄子，广与受言，每称父子；受称广大人。蔡邕叔父名质，邕以质为程璜所诬，上书自陈，愿身当质辜，丐质不并坐 【去】 。书中凡三称父子，皆叔侄也。可见古人虽叔侄亦称父子。 
　　衣惟称 【去】 体，何用宽绰为？国朝服式，最超前古，如今之韦裘，全里皆毳，独余膝以下虽 【去】 地之边减短一二寸或三四寸，用帛代之，使裘之下边不露毛毳，名之曰和■〈衤罗〉。始于康熙初间，而今则盛行矣。崇俭示朴，得古人制衣之义。且裘本贵轻，尤便于趋，其盛行固宜。埴有咏和■〈衤罗〉二首：「韦袍尚华，和■〈衤罗〉若素。君子藏锋， 【又作内有修藏。】 不欲尽露。」「代缀以缯，少短其毳。适可为宜，冗长 【去】 曷贵。」按传灯录僧问大茅和尚曰：「何者是？」大茅境曰：「不露锋。」今裘之全露毛毳者，俗名为出锋裘。和■〈衤罗〉下不露毳，宜更名曰藏锋裘。亦即大茅之旨也。 
　　从来纱宜于暑，衣之无里者也；褐宜于寒，衣之有里者也。自康熙二十余年间，忽有用纱为复，用褐为禅 【单】 ，而两衣遂相反，海内翕然服之将五十年矣。俗因以纱比人之无理而反有理，褐比人之有理而反无理者。埴题三言四语于缝人肆中， 【周礼天官有缝人，掌王宫缝线之事。按缝人之缝去声，冯贡切，缝线如字。】 曰：「有里纱，无里褐。里何常，任予夺。」列子曰：「理无常是。」即一衣可以观已。 
　　康熙壬戌，合肥相君李公湘北天馥典会试，得士最盛。其嗣君丹壑孚青先以己未进士入翰林，时年仅一十有 【同又。】 六，乃登科之最少者。一日，公宴集诸门生，有史讲学冑司夔献诗云：「郎君馆阁称前辈，弟子门墙半列卿。」时以比之唐人「鸾掖鲤庭」之句。 
　　颍川有姚尚书墓，其神道碑穹窿高厚，四面均焉。明初有州人某侍郎者，欲割其三分之一，以镌墓表，告之州守。守曰：「胡弗割三分之二？」问「何也？」守曰：「吾欲使后人割侍郎碑者，犹得中分耳。」遂惭而止。 
　　有豪家筑园亭，稍侵邻人尺地而存其半以还之。客曰：「胡弗并侵之，留此以待后之侵君者，亦不过失却尺地耳。事须蚤计也。」此事与割碑意同，得古人规讽意。 
　　杨尚书翥，德冠一时。邻家构舍，其桶溜水溢于庭，公不问，曰；「晴日多，雨日少也。」又或侵其址，公有「普天之下皆王土，再过些儿也不妨」之句。 
　　埴先太常一生俭约，始终不渝。于庭前题柱以示后人云：「俭于己，可以不求于人；俭于官，可以不取于民。」 
　　明曹棅尝云：「大臣体国，言官论事，当如和羹相济；言官无恩，益见大臣之有容。大臣休休，乃有言官之谔谔。」乃千古名言。 

　　●不下带编卷五 【杂缀兼诗话】 

　　越上耸翁　金埴 【苑荪一字小郯】 　鳏鳏子述 
　　埴曾王父太常府君， 【讳艹下门字，门内柬字，号楚畹，中天启乙丑进士，历官太常寺少卿。】 崇祯间官应天督学御史，闻命焚香，告天矢志，立誓不抑单寒，不通请谒，不徇故旧。题一联，盟于试卷之尾云：「窃国名器，以媚私交，大干国宪；违天休命，而淹寒士，必有天殃。」至今江南北传流有「金宗师不卖银秀才；富知县 【令姓富】 。专剥穷百姓」之谣，盖实录也。 
　　贵池吴文烈 【乡人私谥。】 应箕，字次尾，为复社君子之冠 【去】 ，殉国难者。乃先太常部下诸生也。先太常独以风节相期，忧危社稷，与之畧势分 【去】 而敦道义，非特文字知己而已。阅八十年康熙再壬寅之冬，埴交其孙复古铭道于禾中，授埴以文烈致先太常尺牍一通，及自记庚、辛、壬、癸录一则，埴见之大慰，因节录于此，以留示诸弟侄并后人焉。 【尺牍云「先生大节回天，清风扇世，盖不自今日始也。即迩者持衡南国，亦耳目以来一人而已。顾箕下愚不肖，独荷殊知。此即传之书册，犹为美谈，而况不肖躬亲受之？所谓禽息之首可碎，豫让之身可漆，则不肖今日之蓄积(音恣)矣！」云云。记录云「庚辰三月，予至句容送督学楚畹金公，且合诸名士敛金作屏赠其行，亦前此未有也。金公督学以国士待予，予亦古道相成，即所校士之文，命予与刘伯宗选而梓之。然金公实知文号得士，又有执持，人不敢干以私，侮以上，骎骎有起衰还雅之风。求督学如金公者，何可多得」云云。复□又以金坛周礼部仲 【驭】 【(镳)】 与文烈手书一通见示，并节录之。书云「金□□真千古以上人，其于兄翁一节，亦真千古以上事。初从圮孺闻其端，继从眉生知其详。今日身在事中，不知其异。使千古以下见金、吴而先生一番酬对，其欷歔叹息不知如何矣！欲成一小纪，付定生刻入汇编，此亦不可缓」云云。埴按：周礼部镳为阮大铖谋杀之，其人矫矫有风节者。】 
　　孔子作春秋，号称素王阙里者，素王之庭除也。历代之庭，曰帝阙，曰金阙，曰玉阙，曰凤阙，曰魏阙，曰阙下，皆帝庭之称也。圣人之庭曰阙里，诸弟子所以尊圣人，乃别 【鳖】 羣祀之称也。按刘熙释名：「阙，阙也。在门两傍，中央阙然为道也。」崔豹古今注：「人臣至此，则思其所阙，故谓之阙。」金埴曰：凡读孔子之书者，一至阙里，亦当思其所阙也。一说阙里始于鲁恭王，宫有双阙，故名。存考。 
　　棂星门者，取疏通之义。凡坛壝，但有坛，无宫室，则周垣设棂星门为限域，以通神明之气也。莽荡宏阔，虽别内外，而实无内外也。天下孔庙亦用棂星，是神明孔子而与天地神祗并重也。 
　　曲阜县令但世职而不袭。世职者，世以孔氏为之。其应替此职，则衍圣公主委□□□学诸生之贤者，主名请于朝，然后受事。或五年、七年、十年为之终其职。或不能称 【去】 则黜之，与他邑令同，而从未有得陟者，虽弦歌如武城，弗问也。夫举错赏罚，天下古今之所并行，乃有黜无陟，独施于圣人故里之官，似非所以崇先圣而劝循良也。家太守一凤刺兖，于康熙五十五年具牒台宪，请酌行之以闻于朝，而不获所请。盖虑大部之泥 【去】 循成例也。夫天下事之沮于成例之泥者，不知凡几矣！ 
　　埴客鲁最久。尝偕孔稼部东塘寻灵光殿故址，郡斋风日清融，则取王文考赋读一过，真奇文也。昔后汉刘琰在蜀，号为华侈，侍婢数十人皆能为声乐，悉教诵读灵光殿赋。琰，鲁国人，风流善谈论。其好斯赋也，至令 【平】 红颜亦熟于口，则好之至矣！埴因制美人诵灵光殿赋赋一篇，以写其声焉。东塘极推可之。 
　　世人敬奉三元者徧天下，顾不晓三元所自。按单志：唐贞观 【去】 中，有陈子春者居于单 【善】 ，寻真采药，拯物济人，游东海之滨，龙神妻 【去】 以三女，各产一子。及长 【上】 ，皆入山学道。道成，证位三元，为天、地、水三官。子春亦得道尸解， 【音贾。】 葬于故里。单人至今称陈祖墓，建三元庙焉。又云：海州云台山，三元得道处。埴考道藏 【去】 无确指，窃思鬼神者，造化之迹。其称天、地、水三官者，体天主生，体地主成，体水主养，各有所司，故谓之官。物生于春，故以正月为上元；成于秋，故以七月为中元；水旺于冬，故以十月为下元。盖天人相感之机，神灵变化之妙，有未易以言语形容者。如道藏 【去】 所称文昌七十二化，无非出没人间，利人济物，则三元之为神，岂无化理？其托生于陈氏，或亦一化欤？ 
　　宁波史状元立斋大成，乡试杭州，占 【平】 签于万安桥西之关庙，神示签诀云：「君今庚甲未亨通，且向江头作钓翁。」心怏怏，谓一第今无分耳。是科为顺治甲午，榜发中举人。明年乙未，大魁天下，始解神言谓「亨通在甲、未」也。噫异矣！后六十年为康熙甲午，慈溪裘庶常殷玉琏，年七十有 【又仝】 一，试京兆，祷于正阳门之关庙， 【俗称前门关庙，亦甚灵应。】 亦示此诀，遂中。明年乙未联捷，读中秘书。史、裘仝郡人。 【又按：裘中三甲第一，其次则姓江名济，所谓「江头」也。抑更异矣！】 
　　族阮一士根，辛卯元日占签于村中神祠云：「做尽平生恶，必定见阎君！」人为忧之，一士自若也。是年秋试，侨于杭，忽抱患，人更忧之，而一士□病入闱仍自若也。试毕，其严君文学又源兄宗涛见闱吏手一纸，列分校官姓名，则有诗经房长兴县知县阎姓者，喜曰：「吾儿中式于阎君矣！」果然。此一士为予言。 
　　先伯祖文学桓，以平生孝母获免雷击。陆云士次云西湖雷院纪事载之云：「绍兴诸生金桓，孝友人也。康熙六年七月二十一日，梦长眉仙语 【去】 之曰：『尔有夙孽，明年今日，当为雷击。』桓寤，深以为忧，事母益孝。日礼大士以求忏罪。至次年七月二十一日，桓见天变，知将不免，恐惊其母，预往跪于文笔峰浮图下。顷之，风雨大作，霹雳轰鸣，家人惊泣，以为死矣！踰时天霁，往观之，讶其犹生。桓曰：『适似梦中见大士，露洒杨枝，持镜一照而醒。』」吴青坛震方说铃亦着其事。 
　　李匡义曰：「扬州者，以其风俗轻扬，故名其州。」 【语出资暇录。】 盖唐时，每重 【平】 城向夕，倡楼饮阁之上，常有绛纱灯万数，辉罗耀烈空中。繁华靡丽之风，相延迄今，不甚悬殊也。所谓「九里十三步，街中珠翠绮罗，缤纷填咽」。以及「骡纲船埠，亦助喧腾；锁榷通津，弥增杂沓」。轻扬之辈，驰逐其间无虚日，究其所以，则皆两淮巨商　鹾业豪盛，较胜两浙、长芦、河东，以致成斯风俗。其所从来者，敻已！ 
　　流闻邗上卤贾数十家，于康熙四十余年某月日，一夕间，家家门首墙版之上，各题四大字，率多不祥之语。主人旦起见之，谓此不过小人忌妒，乘昏偷写，以快私忿耳。迨见家家题徧，玩其笔势，无弗逼肖董文敏，如悉出一腕者。且数十家居止参错，夜阑人静，为时几何？断非人力所能为。仙耶？妖耶？且惊且愕。一时传为怪事云。 
　　四字之义，多贬少褒。各有品定，不能悉记。大约其家自题门后，善恶吉凶，无弗明验。试举一二，以例其余。闻李翁锡万者，一生乐 【效】 善好施 【试】 予，扬人多德之。其题则「为善最乐」。嗣是其家福盛倍增，羣商莫望。而富人某者，平生以财骄人，僭拟王侯，挟雄资所在行鹾，则题曰「抄家灭族」。其人素与大中丞为平交。一日，中丞密奏其罪状，诏狱按赃抄家没产。虽祸不及族，而身死非所，绝无嗣息，四字验矣！计其被逮时，去题门三载，善恶之报，弗爽毫发。既预以示人，而人不知警。天道彰明，可畏也哉！ 
　　埴先大母勅封孺人马太君，自号生生子。国初，为吾越阃秀之冠。曾外祖参议公维陛，幼课以书。后学诗于祖舅玉起隐君，太君弟也。每吟一诗，书于片纸，即揉之而密寘于墙隅版隙间。尝谓闺侣曰：「香奁翰墨，自宜韬晦，可令人见乎？」虽大父，亦未之目也。迨大母蚤世，大父偶拾得一纸，有手书「只许青山见晓妆」句，始惊异之。因与祖舅遍搜遗墨，得诗一帙。先太常序之，题曰遂闲居诗艹，刊以问世焉。 
　　草木之为功于世有补于人者，多在衣食间。若牡丹一花，祗供赏翫，虽大无成。翻不若微小之春桑秋枣，结实成丝，以资衣食之用。彼高官厚禄，豪侈荣华，于国步民艰，畧无裨济，而终淹落无闻者，皆牡丹类也。明朱文康咏牡丹：「枣花至小能成实，桑叶虽微可作丝。堪笑牡丹如斗大，不成一事竟空枝。」而宋人咏棉花：「采得西风雪一篮，御寒功在倍春蚕。世间多少闲花草，无补其人亦自惭！」埴谓：任他魏紫姚黄，天香国色，空枝无补，终自惭棉，亦祇为一闲花草耳。噫！若人之为闲花艹者，岂不更自惭乎！ 
　　予曾客吴卫守瞻岳辉祖戎幕，偕过海昌，正及蚕候。蚕妇之苦种种，察之犹未奇也。闻一妇觅叶饲蚕，拮据万状，奈力竭莫可如何！妇则绝食悲号，亶以目注蚕三昼夜，蚕亦齐齐昂首，张吻向妇作乞哀状，三昼夜而妇与蚕交殉矣。嗟乎！蚕命即妇命，竟尔人物并命耶！奇矣！昔人有题蚕妇图诗：「蚕未成丝叶已无，鬓云撩乱粉痕枯。 【此句拟改叶无蚕与妇同殂。】 朱门罗绮轻如布，争得王孙见此图。」今之为图者，亟宜补绘此段，进于朱门。俾知蚕事之关人生命，如此！ 
　　邑父母杨公为棫由， 【进士，湖广巴陵人。】 宰山阴三载，性仁慈，甚有循政。康熙五十六年致政归，吏民走送，哭泣不绝。有民谣云：「归囊不着一钱行，三载真留慈父名。落得小民几多泪，包 【一作收】 将归去作人情！」或疑包泪所出。埴曰：昔嘉兴许应逵守东平，临调 【去】 去，百姓感恩，多泣送者。迨夕许至逆旅，谓其仆曰：「为吏无所有，只落得百姓几眼泪耳！」仆叹曰：「阿爷囊中不着一钱，好将眼泪包回去做人事送亲友。」许为一抚掌。杨公殆类是欤？ 
　　庄亲王睿， 【名允禄，号爱月主人。】 为今上第十六皇弟，贤王也。其王长子阿哥 【皇子与□□并称阿哥，本朝制也。】 延余姚郑孝廉亦亭世元课文艺，而书法则家弟上舍墨香堂叨预临池焉。雍正四年冬，亦亭以浙江举人避嫌，力辞王门，归晤予禾中，盛述亲王好贤之诚，下交贱士凡两载，相与酬对吟和无虚日。阿哥年十四，天才隽异，文艺书法并为九重宸褒。因举似其送别二绝云：「先生学贯古人心，二载名叨桃李林。忽尔言旋留不得，相思相望等商参。」「遥瞻紫气日抠衣，绛帐空悬道渐违。一篑未成平地止，东家丘已识前非。」家弟墨香书来，亦啧啧颂美阿哥与亦亭一词。天潢之秀，方髫年，即超凡拔萃乃尔耶！ 
　　庄邸稽古斋世子读书处，黛参、墨香两人帐设焉。王驾日临，分题拈韵。命设一磁瓶于几，高三尺许，凡得句，投其中，王名之曰「诗瓶」。诗瓶之名甚佳，亦亭赋一律以呈王：「团瓢古锦总相宜，何似磁瓶更出奇？弗用小奚收字稿，聊将佳句当花枝。投来铜匦非关密，贮比金瓯不卜知。自此梁园增逸兴，时时分课一临池。」王甚赏之。 
　　皇家文藻，自昔推唐。然以较本朝，则唐万不及一。自圣祖仁皇帝与今天子继列祖右文之治，御制天章，超绝隆古。且前后大修典籍，以弘万世文教。以是天族之彦，矫矫拔俗者，不胜 【平】 缕指。如埴所□，前有红兰主人、 【又号玉池生。】 拙斋主人，近则紫幢主人、 【又号茶翁。】 潜室主人 【即辅国公。】 咸擅文藻于皇家。始知天族多奇，玉林皆宝，为天下士林千秋斗山之仰 【去】 ，而独恨艹莽小子，未获一窥其籓篱也。 
　　壬午、癸未间，红兰亲图瓶花一幅，赐寄吴子尺凫焯于瓶花斋。风致天然，白描神品。尺凫，钱塘才士。斋，其新筑也。予与尺凫，三十年契好，常得游息于此。仰睇斯图，祗深天际真人之想耳。 
　　族弟上舍青耔壁，宗室吟客也。向为红兰所礼，而青耔落落自如，言无媚屈，不肯迁就一职。红兰终不能强 【上】 ，而敬爱有加。尝以所纂孟贾寒瘦集示青耔，而青耔谓是书选评尚未尽善，其戆直多此类。 
　　罗□□云：「曩予馆于贵室，一日，闻主人命市 【去】 薪六百贯，有卒微哂曰：『官人今日不知明日事，乃买柴六百贯耶？』予窃叹，士大夫之见，有不如此卒者，多矣！ 
　　朱晦翁诗：「葱汤麦饭两相宜，葱补丹田麦疗饥。莫笑老夫滋味淡，前邨还有未炊时！」甘矮桉，其徒有为御史者。来谒，与之饭，示以一诗：「葱汤麦饭暖丹田，麦饭葱汤亦可怜。试上 【上】 楼头高处望，人家几户有炊烟？」二诗一意，此仁人所当念也。迩来农岁偶荒，辄见哀鸿四起，城乡一望，多有未炊，待哺嗷嗷，而督赈之官，势难遍及，奈之何哉！ 
　　向于吴门，见上官抑奢　教示，颇有俊语，因摘数联云：「妻孥□味，无如春韭秋菘；朋戚言欢，何必山珍海错！」又曰：「始而绮襦纨袴，犹曰子弟之常也；今则凤采龙章，家家效缙绅之饰。始而绣袿花袖，犹是女工之制也；今则轻裘重缎，人人修命妇之容。」吴俗奢风，数语如画。然自今天子登极以来，更崇俭返朴，而此风亦多节损矣！ 
　　吴歌体□有赋、比、兴，惟苏州为佳。如：「月亮弯弯照九州岛，几人欢乐几人愁？几人高楼饮 【去】 美酒，几人飘荡在外头！」此赋体也。「树头挂网枉求虾，沙里淘金空拨沙。刺蓼树边栽枸橘，几时开得牡丹花？」此比体也。「高山顶上鹁鸪啼，闻得亲爷娶晚妻。爷娶晚妻爷自乐，前娘儿女好孤栖！」此兴体也。近有一歌：「邨邨少妇向城来，笑指牌楼道镜台。为唦镜台能样大？ 【杜卧切，音惰。】 几人照面几人抬？」大抵今之吴歌，即唐人之婢仆诗体也。 【杨诚斋诗：「输与山云能样懒？」此吴歌用「能样」所本。】 
　　今天安门月选 【去】 官掣签者，相传有口号云：「时运通，掣二东。通又通，掣广东。时运低，掣四西。低又低，掣广西。」 
　　内典亦有作壮语而伟甚者，如云：「辟如狮子，百兽之主。为小虫吼，则为众所笑。若在虎狼猛兽中奋迅大吼，则为智人所可。」埴曾游于四明提帅吴公郡幕府，偶以举似于公，公曰：「大吼者，大将也。小吼者，偏将也。详其义，足使人增勇而起怯。」 
　　宣和间，有成郎中，貌寝而多髭。再娶之夕，其姑诟曰：「吾女美如菩萨，乃嫁一麻胡耶！」命作却扇诗。诗成，大书曰：「一床两好世间无，好女何曾有好夫？高卷珠帘明点烛，试教 【平】 菩萨看麻胡。」夫此麻胡吟得好诗，韵杀菩萨矣！ 
　　乐天有感诗：「莫养 【去】 瘦马驹，莫教 【平】 小妓女。后事在目前，不信君看取：马肥怕行走，妓长 【上】 能歌舞，三年五载间，已闻换一主。借问新旧主，谁乐谁辛苦？请君大带上，把笔书此语！」今称扬州养女者曰养瘦马，本此。埴季父训导公 【讳烺，字子闇。】 蚤有才名。 【向有绮霞词行世。】 着广陵竹枝词三十首，有云：「十三学画学围碁，十四弹琴工赋诗。莫管人称养瘦马，祇夸家内有娇儿。」此首尤传人口。 
　　今人久茹素而亲邻设酒殽以相暖热，名曰开荤。此风已见于六朝东昏侯潘妃丧 【去】 女，阉竖共营珍羞，为 【去】 天子解菜，正此义。又梁武帝断酒肉文第四篇有「解素」之说。今江北人谓吃斋曰吃菜，当本于解菜。 
　　今俗语曰小食，曰点心，其名亦有所本。梁昭明太子传曰：「京师谷贵，改常馔为小食。」唐郑傪为江淮留后，夫人曰：「尔且点心。」又传灯录：「德山往龙潭，于路乞点心。」 
　　前人咏白发诗多矣。明有女冠朱桂英一绝甚佳：「白发新添数百茎，几番拔尽白还生。不如不拔由他白，那得功夫与白争！」此浑 【上】 然有道气语也。 
　　北齐王晞被遇孝昭时，将用为侍中 【去】 ，苦辞不受，谓人曰：「我阅人多矣！充诎少持，鲜 【去】 不败绩。且性实踈缓，不堪世务，人主恩私，何由可保？万□□独求退无地，非不爱作热官，但思之烂熟耳。」予从弟文孙兆珑，辛卯举于京兆，令济阳八月，力请解职，改教谕，遂返籍。予赠一联云：「宁退热官思烂熟，聊支冷俸就清闲。」乃用晞语。 【退字有拟易避字者，不如退字胜。】 
　　韵语阳秋评僧祖可诗多佳句，清新可喜。「然读书不多，故变态少。观其体格，不过烟云草树，山川鸥鸟而已。焦弱侯谓：「此数语深中学者之病。世乃有谓诗不关学者，遂欲不持寸铁，鼓行词坛，岂不怖死！」埴观今之作者，此病更甚。以空踈之腹，为寒俭之词，僩然自足。见博雅之制，辄以食生铁、点鬼簿诮之，不自愧其疎陋，良可叹也。「读书破万卷」，始成其为少陵。世之君子，足以语此耶！ 
　　覆 【方目反。】 水乃太公望之事，今传 【去】 奇家以为朱买臣，谬也。按韩诗外传：「太公望少为人壻，老而见去。」说苑：「太公望故老妇之出夫也。」国策：「姚贾对秦王曰：『太公望，齐之逐夫。』」盖太公少壻马氏，如今之赘壻。迨老，被妻家遣逐也。□□既封齐，道遇前妻，再拜求合。公取盆水覆地，令其收 【去】 之，惟得少泥。公曰：「若言离更合，覆水定难收。」妇抱恨死。此见类林史注、鹖冠子注。 
　　符昭远以茶为冷面草，皮光业以茶为苦口师。埴谓苦口师之名佳甚，学者能以苦口为师，则无味不甘矣！按学林新编：茶之佳品在社前，谓春社前也；次则火前，谓寒食前也；下则雨 【去】 前，谓谷雨前也。佳品色白，若碧丝者，乃常品。且芽蘖细微，不可多得。其取数多者，皆常品也。佳品皆点啜之，其煎啜之者，亦常品也。齐已茶诗：「甘传天下口，贵占 【去】 火前名。」又「高人爱惜深岩里，白瓿封题寄火前。」白居易谢人寄新蜀茶诗：「红纸一封书后信，绿芽十片火前春。」凡此皆言火前，盖未知社前之品为尤佳，惟吾越日铸山有之，而得之不易。 
　　见人咏小猪诗，颇有理，录之：「倚阑闲看小猪儿，一个强梁把众欺。纵使糟糠独食尽，先肥未必是便宜。」夫世之妨人利己，自夸便宜，而终失便宜者，皆小猪类也。有不先受其殃乎！ 
　　伯瑜彩衣娱亲，见子建灵芝篇：「伯瑜年七十，彩衣以娱亲。慈母笞不痛，欷歔泪沾巾。」困学纪闻曰：「今人但知老莱，罕知伯瑜。」按左芬离思赋云：「昔伯瑜之婉娈兮，每彩衣以娱亲。」 
　　李伯珍与医帖云：「白金一锭，奉纳以备橘黄之需。」始不晓所谓。及观□世说有云：「枇杷黄，医者忙；橘子黄，医者藏。」乃知时使然耳。 
　　宋人称蜡梅花为黄梅花，从无佳咏。同里何明府端书经方有云：「梦憨寻过扬州去，此种何曾到我家？」移于他人不得。予与龚广文少白汝宾亟称之，端书诗名大起。 
　　法书要录载萧翼赚兰亭帖事，有云：「辩才设缸面酒，江东曰『缸面』，犹河北之瓮头，谓初熟酒也。」埴按：所云江东，即予乡越上。今越上腊春之交，人家初熟酒，有缸头黄之称，即唐时之缸面，不若称缸面黄为古。 
　　酿酒家酒初熟时，缸面澄清，恒随日转。清晨则清在东，畔午时在南，日落在西，夜半在北，验之无爽。 
　　文文山死宋而其弟文溪附元。时人讥以诗：「江南见说好溪山，兄也难时弟也难。可惜梅花各心事，南枝向暖北枝寒。」 
　　吐谷浑阿柴有子二十人，病时命诸子各献一箭，取一箭授其弟慕利延使折之，利延折之。更取十九箭使折之，利延不能折。阿柴喻之曰：「汝曹知之乎？孤则易折，众则难摧。戮力同心，社稷可固！」言毕而逝。 
　　滑稽之义，人多不解。史记：「淳于髠滑稽多辩。」崔浩曰：「滑，音骨。稽，流酒器也。转注吐酒终日不已，言出口成章，词不空 【去】 竭，若滑稽之吐 【去】 酒。」扬雄酒赋：「鸱夷滑稽，腹大如壶。尽日盛 【平】 酒，人复籍酤。」是也。 
　　凡度 【入】 高低曰高度，深浅曰深度，广狭曰广度，长短曰长度，厚薄曰厚。下高、深、广、长、厚字，并去声，不如字读。 
　　古今绝艺，未有不精而能工者也。陈无己登览得句，急归卧榻，以被蒙首，谓之吟榻。家人知之，即婴儿稚子亦抱寄邻家以避之，徐竣其起就笔砚，即诗已成，乃敢复常。盖其用意精专，自吟句云：「此生精力尽于诗。」真不虚矣！此如薛道衡每构文，必隐坐空斋，蹋壁而卧，闻户外人声便怒。二公之沉思 【去】 如此，宜其为千秋绝艺也。 
　　古人文字有须后人添一二字始明了者，如史记司马相如传赞：「易本隐　之显。」由隐而显也。「春秋推见至隐」。由显而隐也。「见」字读「现」，与「显」同义。今世读者以推见之「见」作见物见字解，而谓春秋能推见至隐之处，左矣！只将本文添一「以」字云：「易本隐以之显。」「春秋推见以至隐。」则即明已。 
　　子建七步之后，有三步、五步与十步之才，今但知七步。唐文宗时柳公权应诏边城，赐衣诗曰三步之才。开元时史育自荐能诗，赋除夕诗曰五步之才。 【后人误以为王涯。】 北魏元勰赋大松诗曰十步之才。又李贺唾地三而文成三篇。王勃弈下 【去】 四子而诗成一首。锺嵘诗品，谢灵运半日吟诗百篇，顿落十二齿。 
　　高宗绍兴五年，皇后讣音自北庭来。唐辉疏文一联：「十年罹难 【去】 ，终弗返于苍梧；万国衔寃，徒尽簪于白柰。」是时正从徽庙蒙尘，其对偶精切如此。按晋史：成帝时三吴女子皆簪白柰花，传□天公织女死，为之着服。已而后崩，其言遂验。又晋书：都人簪柰花，即今之茉莉。佛书茉莉花，言柰花也。 
　　成州牧干夫永健，淮上名宿也。以日照令摄篆沂州，埴适在焉。未往而先 【去】 施予，一见，谓予曰：「君以成干夫为风尘吏，不一见过 【平】 耶？」遂延予署斋，盘桓累 【上】 月。尝口述其所撰李义山诗评数十条，悉超前论，发人慧思 【去】 者。予听之娓娓，隶□□□簿书至，则予起避席，成曰：「文学何妨政事？安用避席为！」惟是方洽清谈，而遽聆敲挞严刑哀号之声，咫尺惨于客耳。甚矣！州县之不可为也。」迨膺召北行，执予手曰：「君何以教我？」予曰：「先生诣阙，自跻崇阶。但用刑一节，似须留意。」成遽色变，答曰：「吾为酷吏耶？」久之则曰：「君真良规，吾初不自觉耳，谨受教。」盖其三十年外吏，从无一人规及于此者可知。后成迁宁海州知州，阅二载，予遇其部民旅中，啧啧颂州官轻刑恤命，百姓称为「慈悲成佛」，则予之一言，似不为无补已。 
　　人知王右军舍宅为寺，在吾越郡城，而不知临沂其世居，亦曾舍宅为寺。王氏随元帝南渡时，右军纔十余龄，今沂有泽笔池、晒书台，皆其逸迹。而寺名普照，即故宅也。干夫来牧，首新右军祠，征诗名流。时西泠陈阁学缄庵恂过沂，题诗称最。干夫濒行，谓予曰：「右军祠陷，壁碑帖，多前人名迹，未及补其缺落；普照寺柳碑，久仆未复……种种不了而去，则竣之后官好古者耳！」 
　　泲上潘氏，巨族也。其先世某翁，年八十无嗣。一日，佃人诣求谷种 【上】 ，踰时久矣，翁曰：「今何时而尚下 【去】 种耶？」一婢年十八，在旁趁口曰：「阿爷，不然，但要地力盛，下种迟也得。」佃去，翁思其言有理，入话于妪。妪亦异之，笑曰：「焉知此小妮子不堪下种耶？」遂于是夕梳饰之，置之别闼，醉翁以酒，强 【上】 令 【平】 婚焉。果产一子，且成名，迄今缨簪弗绝。泲人相传翁八十一得子诗：「婢语何心似有知，果然产得老来儿。耄夫榜样留人看，地力无妨下种迟。」此老来子，千秋佳话也。 
　　前人谓唐人工于为诗而陋于闻道，然刘禹锡诗「沉舟侧畔千帆过，病树前头万木春」二语，乃诗人闻道语也。夫沉舟之侧，宜片帆不过，而过千帆；病树之前，宜寸木无春，而春万木，非道乎？作诗要须有闻道语，方称得诗人。赵宫坊秋谷极爱斯联，以为白傅所推也。 
　　顺治十四年科丁酉，京闱及江南乡试，皆被论劾。世祖章皇帝震怒，御殿亲校，可□□天仗森严，士子惊惧，多不能成文。有全椒吴公国对捧卷手战，仅书「天子独怜才」五字。御览大赏，准中举人。是科戊戌，遂赐榜眼及第。世祖之怜才如此！此五字足以传矣！ 【按戊戌会场，世祖命题，御题自此始。丁酉所闱，艹榜已定，忽落卷盈堆者，自翻自动，两主司惊异，复选□□落卷内，而尽黜前定者，榜下士论称公。】 
　　丁酉江南榜下，有无名氏题黄莺儿调一首云：「贫富命题中， 【首题「子贡问曰贫而无谄」全章。】 黜贫生，取富翁，『诗云』『子曰』全无用。切嗟未工，琢磨欠通，其斯之谓方能中。告诸公：圣门子贡，货殖旧家风。」 
　　埴向过嘉兴，颇极暖热，今衰迈矣，偶来谋为馆客，不能得，至自餐。即寻常书卷，无从假观，旅况之恶可知。忆老学庵笔记载：「嘉兴闻人滋，老儒也。喜 【去】 留客食，然不过蔬豆而已。郡人求馆客者，多就谋之。又多蓄书，喜借人。 【借，读迹，凡假于人曰借，音子夜反。因人借而与之，子亦反。左传：「计功则借人。」韩非子：「权势不可以借人。」晋书：「顾恺之假还，殷浩以布帆借之。」已上并读迹，今但知子夜反，不知子亦反矣！】 自言作 【佐】 门客牙，充书籍行，开豆腐羹店。 【豆腐见于此。」】 予感其事，为一绝云：「谋馆多艰觅食疎，旅禾谁与借 【迹】 书娱？此乡自断闻君后，羹店牙行总绝无。」噫！独禾中也哉？恐是处皆然已。按唐人资暇录有借借书籍， 【上借子夜反，下借子亦反。】 俗言「借一痴，借与二痴，索三痴」。 
　　钱牧斋狎一歌童，甚爱之，一日有诗送其入燕，而洒涕为别。熊侍郎文举次韵以讥之云：「金台玉峡总沧桑，细雨梨花枉断肠。惆怅虞山老宗伯，浪垂清泪送王郎。」 
　　杭州径山寺僧至慧，铢积 【恣】 既充，复 【扶又切。】 欲归俗，乃作一诗：「少年不肯戴儒冠，强 【上】 把身心付戒坛。雪夜孤眠双足冷，霜天削发秃头寒。朱楼美酒应无分，红粉佳人不许看。死去定为惆怅鬼，西方依旧黑漫漫。」 
　　刘原父尝言：「好个欧九，极有文章，但可惜不甚读书耳。」东坡闻之叹曰：「吾辈将如之何！」 
　　钱塘高宫詹江邨士奇，其次君轩才美而蚤凋，宫詹痛之。昉思寄诗云：「风败丛兰休过惜，修桐已向五云深。」宫詹得诗而慰。盖其长君巽亭舆方读中秘书，兄弟均美才也。 
　　四明姜编修西溟宸英，墨妙为世所珍。其生平翰迹本少，存时已难得之　矧身后耶！本朝书家，久推第一。有寒士迫于饥穷，其父执某怜之，慨然以姜帖一册畀之。士私喜曰：「以之易粟，吾八口可饱半载。」而忽落于袖，沿途号 【平】 泣不能归。埴友柴子上林梓廷，鄞之好义君子也。见有老兵持姜帖易酒，上林喜甚，即以家酿两瓮得之。方开卷摩玩间，忽闻有号于门者，叩之，即失帖者也。亟取帖还之。士林赋柴上林还帖诗，传为佳事。 
　　元世祖定笞、杖、徒、流、绞五刑。笞、杖罪既定，曰天饶他一下 【去】 ，地饶他一下，我饶他一下，自是合笞五十，止笞四十七；合杖一百十，止杖一百七。天下死囚，并不加刑，皆老死于囹圄 【语】 。惟秦王伯颜始出囚一刑，故七、八十年间，老稚不覩斩戮之惨，见一尸元，辄相惊骇。若元代者，可称重民命矣！然终未有如我朝之一天下，实以不嗜杀人而享久安长治者也。自太祖至圣祖，历朝积德累 【上】 仁，轻刑薄罚。今圣天子尤不嗜杀，西曹所决罪，每岁不过三四十人或二三十人不等。上 【上】 一狱则必宸虑详审，求其可生。诏曰：某情犹可矜也，某决尚可缓也。所谓胜 【平】 残去 【上】 杀者，惟我朝为然。天下黎民，共在海涵春育之中者，近百年矣！ 
　　明太祖以张士诚拒命，归怨于吴民，竟以民间入租之数，定为输官之数，有为东南民力竭赋载一诗云：「一亩田无八斗收，先将七斗送皇州。止余一斗为婚嫁，那得农夫衣食周！」吴民受困三百年，至本朝始苏。雍正三年，今圣天子复推广圣祖仁皇帝仁恩，特减苏、松两郡粮三十万两，又赎减嘉、湖两郡粮若干万两。向之民力竭者，今渐致家给人足矣！民何幸而生逢今世耶！ 
　　王文恪修姑苏志成，杨循吉一见标签即斥去。后语 【去】 文恪曰：「志修于我朝，便当以我朝之名名之。姑苏是吴王台名也，可以此名志乎！」埴近见新修嘉兴府志，题曰嘉禾郡志，皆失检也。此如为人表墓志石而以古官名、地名施之于今，必非作者。 
　　临海金贲亨与仙居应大猷以道义相友善，金解龟家居，而应复起用。金谓应曰：「君此出，他日回来，要将一照样应容庵还我。」两人各保晚节。埴谓今之出仕者，能照样不改其平日之操持与面目回来，方始终称得君子。 
　　冯具区馆试前一日，阖户理旧业，屠赤水曰：「足下言宦情太薄，欲早寻仆西湖之上。仆信人也，且先诣湖漘竣君矣。今若尔英雄欺人哉！」 
　　梁武帝谓：臧盾之饮，萧介之文，即席之美也。 【南史萧介传。】 埴谓：今称即席赋诗，当本诸此。又诗赋多用「即事」二字，见于列子， 【周之尹氏篇。】 言老役夫昼则呻呼而即事。 

　　●不下带编卷六 【杂缀兼诗话】 

　　越上壑门　金埴 【小郯原字苑荪】 　鳏鳏子述 
　　先大父赠公文学仲星府君 【讳木傍几字。】 雁行三人，承曾大父太常府君文德，并极隆礼。师席所延，必品学优卓之彦，少三、五年，多至九年、十年，罕一、二年更 【平】 替者。迨后辞去时，凡为 【去】 师供设帏枕衾衣，及文翫砚炉等物，悉令随师搬送。先大父晓诸父及先君子曰：「此物乃师多年服用休憩摩挱，岂可复留于家，亦敬师之一节，汝辈须知之。」至节岁，等仪之外别有馈于师，阃遣媪络绎弗绝，则大母马太君意也。以故馆师旷馆之日绝罕。而寒门前后所延硕师五、六辈，无弗登高第者。独先君子一师戴先生某未第，而其嗣君超中进士，作令有声。彼时里谚有云：「得为金氏教书，乃利市先生也。」讫今吾乡有「利市先生」语。 
　　今寒门雁行侄辈，其力学工文，致身青云者，颇不乏人。兹第举其能破产延师，教子成名者一二，以例其余。埴兄文学亶孙坛、弟上舍望孙 【慎之，原名圻。】 皆同出于太常府君者也。兄生五子，祖产三百亩，不惜为子延师耗尽。弟亦五子，亦祖产三百亩，延师耗尽。两人教子之切，尊师之隆，近日罕有。兄尝谓予曰：「吾与嫂氏每迟明而兴 【平】 ，嫂终日为师躬亲典餐，必求丰□，值师他出，则必待归进食，然后己食。夜分儿辈课毕，吾夫妇方寝。凡延师二十年，敬勤弗辍如一日。今五子幸俱游庠，而薄产亡矣！虽遣各就一馆，然俸薄不足餬口。吾夫妇一生，精力尽于子乎？」若弟与弟妇则所遭所处 【上】 ，约略与兄嫂差同。今兄之季子龙鲛叨中雍正癸卯正科举人，弟之长子昌世， 【榜名名世。】 叨中甲辰进士，现试用为北直遵化州知州。余子皆可望其成就。谓非吾兄若弟法祖而能重师教子之明验欤！埴有慨于世人之于师道沦丧 【去】 ，欲子贵而薄于师。故详着之附于谱牒，以垂示后裔，非敢以单门家学夸人也。 
　　明、越两州，自前明以来，凡故家巨族，其尊师重道之风，尤异于他方。幼闻之庭训曰：「吾乡陶堰村陶公某者，其敬礼师傅尤倍于他族。一日馆师课徒至宵分，谓其徒曰：「此时安得腰卵作羹，以润喉耶！」顷即闻楼外宰杀声，曰：「谁家此时杀猪耶？」而供饩僮以猪腰汤进矣！师惊曰：「吾一言之失，以口腹累主人，真贤主也。」乃题诗以勉其徒云：「课读宵分偶□尝，猪腰割取进羹汤。难酬礼敬惭贤主，忍使吾徒学业荒！」后陶氏子三人并登第有文名。此师之教也。 
　　宋李之彦曰：「延师教子弟，正望其成人克绍，实非细事，不可忽也。中产之家，师席固不宜需索 【色】 ；富贵之家，何待师席之需索！书院中凡百自当如仪。每见富贵者，宁丰财多粟，纳好宠姬，何尝肯隆礼厚币，延好师席！宠姬办首饰则甚易，子弟买书册则甚难。闺房用度，必是周致，书院缺典，寘之弗问。气象如此，宜乎硕师去而庸师来。硕师有抱负识见，合则留，不合则去。庸师无学问以自持，惟佞谀而媚主。庸师固栖身之谋，一年复留一年；子弟乏开导之益，一日昏钝一日。及其壮盛，块然一物而已耳。」此语深中今人之病，附录之。载东谷所见。 
　　乡先达某公者，齿爵尊矣，而古朴如寒素。一日筵聚，有少年新贵不知而略□□公，揖腰半俯而已。已而知为公，刺促逊谢不休。公徐谓之曰：「无烦谢率，但适止半揖，似乎礼未全，再还老夫半揖足矣！」其人益汗颜。人服公之雅度。「再还半揖」，语亦趣甚。此段可入今世说。 【杭州王晫丹麓着今世说行世。】 
　　赵松雪子穆仲，善画兰。张伯雨题诗云：「滋兰九畹空多种，何似墨池三两花？近日国香零落尽，王孙芳艹遍天涯。」穆仲见此诗而愧之，遂不复作。 
　　韦苏州诗「绿阴生昼寂，孤花表春余」。境静人闲，翛然在目。王荆公：「邻鸡生午寂，芳艹弄秋妍。」虽语出于韦，然亦工绝矣！埴美之，常絓于吻。 
　　宣和间伶人焦德，以谐谑被遇。一日从幸艮岳，上指花竹草木以询其名，对曰：「皆芭蕉也。」上诘之，乃曰：「禁苑花竹，皆取诸四方，用于民力。在途既远，巴至上林，则已焦矣！」上大笑。亦犹「锹、浇、焦、烧」，四时之号。谓掘之以锹，取水以浇，既而焦，遂以烧。园林之中，免此者寡矣！ 
　　明天顺七年庚午会试，贡院灾，举人死于火者九十人，俱特赐进士出身。 【此载王弇州异典述。】 奚昌有诗：「回禄如何也忌才？春风散作礼闱灾。碧桃难向天边种，红杏翻从火里开。豪气满场争吐焰，壮心一夜尽成灰。曲江胜事今何在？白骨棱棱漫作堆。」 
　　宋人上巳请客启：三月三日，长安水边多丽人；一咏一觞，会稽山阴修■〈禾契〉事。又，良辰、美景，赏心、乐事，四者难并 【平】 ；崇山峻岭，茂林修竹，羣贤毕至。又贺雪表：招来众彦，无昼卧洛阳之人；激励三军，有夜入蔡州之志。 
　　杨铁崖尝于宴中见舞妓缠足纤小者，取其鞋擎杯以劝客，号曰「金莲杯」。座客赋金莲杯诗，某一绝云：「擎来度去酒杯酖，口傍 【去】 双钩并欲含。不道金莲方解 【械】 脱，还来筵上劝沈酣。」风致如许，韵□此妓已。 
　　冯时可云：「凡人之情，以与己同，则忘其百非。故矫驾可谓至孝，残桃可谓至忠。以与己异，则忘其百善。故曲杖诬为匕首，葬楯称为反具。此皆惑于好恶者也。」 
　　前汉书艺文志云：小说出于稗官。谓细米为稗，王者欲知闾巷风俗细碎之事，故立稗官以记之。又韩非子冗官即技官。 
　　陈蕃为乐安太守。郡人周璆，高洁之士，蕃设一榻以待之。去则悬之。及守豫章，又为徐穉设榻。人但知有徐，而知周者盖鲜 【上】 ，则以滕王阁序故耳。 
　　仇少宰沧柱尝谓埴曰：「少陵之投诗京兆，邻于饿死；昌黎之上书宰相，迫于饥寒。两公当时不得已而姑为权宜之计，后世宜谅其苦心，不可以宋儒出处 【上】 ，深责唐人也。」少宰此言，两公知己。亦忠厚之旨也。埴按：宋齐丘与人书云：「其为诚恳万端，只为饥寒两字。」盖人即品行至高，而饥寒不可忍。古今有同叹耳。 
　　羊祜父道，先娶孔融女，后娶蔡邕女。蔡氏子病不治 【平】 ，而治孔氏子，发贤德如此。今人但知蔡琰耶！ 
　　祜为蔡邕外孙，其母甚贤，范史不载，而载蔡琰，故后人但知文姬耳。祜感母之德，尝奏请封舅子蔡袭为侯。是伯喈非无嗣者，而世以「中郎有女能传业」一语，遂侪之伯道，又乌知有羊氏妇哉？徐文长先生路史乃云：「蔡琰一嫁卫伯道，一嫁董祀，一嫁羊道，一嫁单 【然】 于，凡历四男子。」是合二人为一人，又重诬文姬也。以文长先生而读书卤莽如此！他复 【扶又切。】 何诛焉。 
　　凡始事与启行曰「发轫之初」。轫，支碍车轮之木，止则用之，行则去 【上】 之。盖轫发而后轮动车行也。楚词：「朝发轫兮天津。」 
　　有善揣骨相者，或赠诗云：「何、刘、沈、谢吾何敢，摸■〈扌索〉凭君在暗中。」用古而事如己出，此学者所宜法也。 
　　埴季父子亘处士烜，先君子同怀弟也。少有仙才之目。楚中萧仙者，年百余，天台采药憩于寒家，指季父曰：「此子骨相似李长源，但恐芙蓉馆中迎致耳，虽蒜汁百斛无济也。」季父年十八，忽夜半起，濡毫作梨魂赋一篇，一读一叫绝。迨晓，举家闻空中作乐声，羣起惊视，而季父掷笔而逝。夫前人从无赋及梨魂者，创题新甚，超绝千古。才似邺侯而无其算，惜哉！今虽斯赋不传，即命题而旨可想见。宜乎魂逐梨花，共游于缥缈仙人之域矣！埴平生赋体颇多，久拟赋此以吊季父，而终不能下笔，不知当日何以逸其稿也，惜哉！岭南僧一灵今种过舍，有「晓风残月吊梨魂」句，为季父作也。 
　　予乡有宋唐义士珏祠。埴偶于祠下得句云：「山竞秀中士竞义。」久未有对。适游浣纱溪，耦以「水争流处女争妍。」然殊未工也。 
　　孟子知好色则慕少艾。少当读上声，艾读如夜未艾之艾，言止也，谓人知好色，则慕亲之念稍止也。 【明支允坚读。】 
　　「君子疾没世而名不称焉」。埴友冯山公景读称作去声，言人至没世而犹名不副其实，君子所以疾之也。 
　　「十室之邑，必有忠信如丘者 【句】 。焉不如丘之好学也。」或谓当如此读。 
　　不可以作「巫医」，是「筮医」。巫古通筮，见明支允坚艺苑闲谈。 
　　「格是」即「隔是」，犹言已是也。白居易诗：「江州去日听筝夜，白发新生不愿闻。如今格是头成雪，弹到天明亦任君。」元稹句：「格是身如梦，频来不为名。」又「天公隔是妒相怜，何不便教相决绝」！ 
　　凡天下丛林，三门之内，必有佛大肚笑容，曰「弥勒尊者」。其佛面南背北，甚灵应。南方俗传十一月十七佛生日，农人每岁于是日至十八、十九日，三日之内占风以定米直之低昂。流传佛语四句云：「南风吹我面，有米也不贱；北风吹我背，无米也不贵。」验之皆信。 
　　少时诣禾中，□方伯王公言远庭公偕过曹侍郎秋岳溶于倦圃，指埴谓侍郎曰：「金子幼敏，能属对。乃吾年友童职方在公之外孙也。」时塾师课文，以「再献可矣」。命题。有徒捷笔，一题连构二艺，犹欲作其三，予戏之曰：「再献可矣不待三。」两公闻而惊之。侍郎即命以二句属对，久未得。适有邻人数十辈，感侍郎歉岁之恤，把香踵门，欢抃称谢，因对云：「众皆悦之不患寡。」复「不」字，殊未工也。两公大相击赏，且为延誉。今追思五十余年，衰老终不闻道。惭负汲引，如何如何！ 
　　史记樗里子瘿 【庾岭切，音颕。】 而多智，时人号为智囊。囊者，指瘿而言也。晋杜预有瘿，唐僧齐已亦有瘿，人以「瘿齐」呼之，又指为诗囊。今人以智囊为美称，则强 【上】 加人以瘿矣！予弟上舍墨香堂颔有瘤，工诗，尤善临池，以书法受知于庄亲王爱月主人。客王门最久，王戏呼为「金瘿」。 
　　康熙五十五年六月，圣祖在畅春苑书画扇示内直诸臣、礼侍张英等，命各赋诗。画作二白鹭、一青莲花，题曰路路清廉云。 
　　自古「太」对「少」言，如：太阳、少阳，太阴、少阴，太岱、少岱，太室、少室，太牢、少牢之类，人所易知者也。至于古官称谓天官，本太冢宰，地官本太司农。而今称大冢宰、大司农，则何以对少冢宰， 【今惟吏部尚有太宰、少宰之称，他部则否。】 少司农？ 【春官等仿此。】 盖古「太」字无点，与「大」同而异音义。今习俗相沿之讹，讹在字从古而读作「代」音，即通人亦称之而不及致详也。但例之于周官太师、少师，太傅、少傅，太保、少保，则无悮称已。 
　　凡为文制，遇有所累，不欲人弹射 【石】 者，谓之不通击难 【去】 。此见颜氏家训。之推曰：「吾尝以此忤人，至今为悔。」刘梦得飞笔点撺牛僧孺之诗，牛深憾之，至作相后纔吐 【去】 。刘愧悔，以戒子孙曰：「吾立成人之志，岂料为非！」埴本一无晓识，少壮时妄与人击难，遂遭短诽，岂立成人之志哉！不察物情故也。今则嘿嘿不敢证已。王建诗：「人怪考诗严。」愿与同志者佩斯语。 
　　周繇作梦舞钟馗赋，其警句云：「奋长髯于阔臆，斜领全开；搔短发于圆颅，危冠欲坠。」后世画师写其影，须摹唐赋中语乃肖。相传锺乃灵璧人，至今后裔在焉。多以丹砂绘其祖像而货以资食。上有县篆者尤灵应云。 
　　「曙景张屏，挂清光于露壑；飞流界练，贯幽响于风湍。」唐顾云嵩山隐居序一联也。陈白沙家居临河，自制一联云：「帘卷帘舒，新月一圆知我意；帆来帆去，清风两面顺人情。」梁云构中秋上 【上】 月宫表：「金气旺而皓魄弥晶，玉镜圆而清秋适半。」又云：「兔影常圆，人对年年玉宇；珠胎频孕，家传世世天香。」 
　　有学使 【去】 马公者，谒庙过頖池，见诸广文环待，乃以「泮水先生」四字属对。一教授应声曰：「绛纱弟子。」 【李义山诗「绛纱弟子音尘绝」。】 使者大赏而表荐之。 
　　「龙升潭底，虎出林中。稍试屈伸，微作跳掷，便令风云变色，陵谷迁形。」孔东塘桃花扇传奇语也。 
　　埴友仁和丁茜园文衡尝书予卷尾云「画家营一障，必前后左右，远远迢递写来。碁家亦最于不属处先布一、二子，卒照应成局取胜。兵家亦然。小郯君深悟此旨，故善于行文乃尔」云云。予至今惭愧斯言。 
　　有猎人缚一虎献于令，颂令者，佥谓令仁政所致也。一士子作歌云：「虎告相公『听我歌：相公比我食人多。相公若果行仁政，我自双双北渡河。』」此诗乃古乐府之遗也。 
　　顺治十四、五年间，凡乡试之岁，士子得科举有名入场最难，负才无名者，多不得预，以督学取额隘也。吴公鸣珂无名，求试于巡方使者， 【时学使者衔佥事道，巡方得以士名檄行之。】 适驾出，见一游童击竿水面，渹然有声。即命赋所见。吴立成诗云：「谁把琅玕杖碧流，一声冲破楚天秋？千重巨浪分还合，万斛明珠散复收。红蓼滩边惊宿雁，白苹洲畔起眠鸥。此间料得无鱼钓，收拾丝纶别下钩。」使者激赏之，即以其名檄于督学，遂中，且登上第。 
　　先外翁同里兵部童公 【讳钦承，由进士任职方司主事加一级。】 以乏舅氏，与外祖母 【勅赠宜人，勅封宜人。】 杨、陶二太君，京榇久淹，四十年矣！埴奉先君子遗占 【去】 ，恨奔丧未遂也。丁酉二月，予过半浦，适南溪为其先世外家都督施公展扫孤茔，告予曰：「此先王父命也。岁有定期，性不敢易。」埴感其事，作二律志怀并呈南溪云：「年年此日祀将军，为述施公旧德芬。祖是外孙为祭主，世承遗命守孤坟。纸钱飘处江村午，麦饭浇时风艹熏。我亦渭阳悲绝少，一抔犹是滞燕、云。」「先慈阿父职方官，断后非惟故业殚。事到适符情易触，笔难抒写意弥酸。微躯贫薄艰营兆，孤骨飘零盼返棺。争及将军仍嗣续，春秋世世墓林看！」明年冬腊，埴始得负骸返越，葬外王父母于亡亲冢西咫尺间，用便后人展扫 【去】 也。孔东塘有文为予序其事。 
　　埴所识寰内谈诗家，自阮亭、西河、竹垞、稼堂诸巨公后，今惟秋谷、莪山在矣！十余年来，相与数 【朔】 会，谈燕称诗，能操论棒者，则海盐君岭南梁君采山泽也。君□言曰：「今之少进为诗者，大都皆有一副龌龊酬应之故套。本非为人而如为人，代毫替手而作之思 【去】 ，先横于心胸，而后发以为诗，则诗属他人而己无与焉。夫性情在己而属之他人，倘有诗乎？泽尝叨治 【平】 赋，请即以赋户喻之诗：负租者，正身也；承比者，代身也。乃匿其正身而辄以代身搪塞，租之所以多逋也。力驱 【去】 代身，则正身始出。诗亦如是而已矣。」采山为药亭太史佩兰犹子，夙有家风。斯喻得前说所未经，予亟录之，将邮质于秋谷、莪山，应共相赏也。 
　　夫士观器量局度，一涉浅隘迫促，则必不足以显功名。往见一士人，闻已中隽，狂喜失措，不觉一足贯两袜，识者轻 【去】 之。昔秦王与黄宪同卧起，王失其一袜，欲笞左右。及索 【色】 之，二袜贯于一足。盖秦王延士以谋备胡，故如此其急也。今以一隽为喜而浅隘迫促如此，其器量局度尚堪问乎？后其人竟以事被禠而卒。张文潜曰：「升不受斗，其倾覆 【福】 也宜哉！」 【埴三言诗有云：「观所受，知升斗。」】 
　　唐人平仄亦有用乖者，难以枚举。如云：「边艹夏先秋。」此「先」字宜仄声，用如先名实、先长者之类。余姚谭宗子○先辈，改「先秋」为「全秋」，较胜。其论唐诗如此类者甚伙。曩予少时曾见其书，今老愦都忘。一日有友闲话及此，因笔于此。 
　　仇少宰沧柱撰杜诗详注二十八卷，盖殚一生之精力以成其书。御赐刊行已久。其中平仄发声处，谬以埴佐其不逮，俾一一补注之。然杜诗亦间 【去】 有乖于平仄者，如平音而仄用，则标于傍曰：「义从平声，读从仄声。」仄音而平用，则标于傍曰：「义从仄声，读从平声。」公意以便初学也。然埴之絓漏者，尚多多矣。 
　　嘉兴贺光烈刊三家咏物诗一册，元人谢宗可、明人瞿佑，各七律百首，今人则嘉兴张劭博山 【又字木威。】 百二十五首。谢诗载元诗选，无论已。瞿诗佳者不多。而张诗空灵骀荡，与谢争雄。兹为句图于左，如：榆钱「历历选青天有色，萧萧播绿地无声。根疑泉府偷灵气，树笑铜山衒富名。」秋柳「风流老大 【惰】 张思曼，憔悴江潭屈 【厥】 左徒。」又「惟与先生存傲骨，闭门慵折 【哲】 旧时腰。」松针「磨尽寒崖叶有锋，大夫岂为绣山龙？」又「风缕穿残声谡谡，天衣补就影茸茸。」椶鞋「海树奇毛织就轻，道人放脚有闲情。」又「只休送与珠装客，不晓红尘知走 【去】 官。」败笔「中书惫矣合辞官，脱颖愁非少俊看。」又「身闲但倚珊瑚架，发短初抛竹箨冠。」桐笺「报秋天上札谁裁？不是皇家纸库来。」又「龙蛇高馆千番落，蟋蟀西堂满幅哀。」蛙鼓「怒从井底挝千点，强 【上】 欲城头乱五更。」手「密意十分搔背夜，新愁一种捧心时。」影「何忍寂寥灯下别？故宜萧散水边逢。白描未合传神手，乌有偏分抱道容。」半臂「休疑割袖香初断」。睡鞋「只愁夜雨湿红莲。」游丝「午牵幽梦出红楼。」又「懒去料难维白日，往来直欲絓青天。」如此等句，美不胜收。 
　　瞿佑句 【玉簪花】 「压尽金钗十二行」。 【香卓，俗误桌。】 「金凤小身平立处，玉人纤手并抬时。」又「细语多因拜月知。」 【虎皮褥】 「夜无恶梦来灯下，昼有威风起座隅。」 【红指甲】 「一点愁凝鹦鹉喙，十分春上牡丹芽。」诸语亦佳。 
　　曹公秋岳尝言：「凡人作诗文，当为知我者讥弹，不当为流俗人貌誉 【平】 。讥弹则受益，貌誉则受欺。」埴爱其语，拟为一联云：「受欺貌誉 【义平声读去声。】 宁知己，获益讥弹赖雅人。」西河太史曾书于壁。 
　　寒邨郑太史梁晓行句：「野水无桥驱马渡，晓星如月照人行。」竹垞太史极称之。癸未春，寒邨迎銮至杭， 【是岁驾第三幸。】 竹垞赠诗云：「高凉太守鬓成丝，青眼看人似旧时。桐树半生无改色，蟹螯一手尚能持。后来领袖归才子，老去烟云胜画师。别久重逢转倾倒 【上】 ，七言三复晓行诗。」 【自注：太守右体不仁，左手尚能作画，公子性有才名。又云：太守有晓行诗，赋景最工。】 
　　寒邨太史有北行句云：「西风仆项短，斜日马蹄长。」诵之如1。予昔一仆二马，犯风北上，于西照中忆此二句，不能复作。乃知赋景之工，洵非易也。 
　　昔李绅族子虞，尽以绅密论李逢吉疏告逢吉。吕晦叔族子嘉问，尽以晦叔欲论王介甫疏告介甫。程伊川亦云：「吾族子至愚，不足责。」杨元素问滕元发：「令弟贼汉在否？」盖人家弟侄族子，尽有陋劣如此者，其奈之何哉！又窦参柄用，有得官者，其犹子申必预报其人，羣目为喜鹊。后参赐死，申亦杖杀。则喜鹊亦自不吉，求为恼鸦，不可得已！世之为喜鹊者，可不知警乎？ 【按老鸦是恼鸦之误，恰对喜鹊。】 扑满，器也。敧器满则倾，是倾满也。满苟得，则苟满而已。所以节有小满，而无大满也。 
　　同里董孝廉子搢玉，寒门师席也。最着文名。家贫而妇贤甚，每篝灯佐读，缉绩至宵分，妇犹未寝。五更始就枕，一觉 【教】 而兴 【平】 。如是者，则十年。一夕风雪满户，寒焰半灭，董起拉妇卧，始觉其下体如一片冰，揽袴，则依然葛也。而妇犹掩匿讳之，虑伤良人心耳。于是董涕流惭谢，益发愤下帷，诗以自责云：「使妇无裈总不知，忍寒下体掩单絺。恐教窥见勤兴蚤，要伴咿唔故寝迟。韩伯敢期投绢及，范宣亦自笑书痴。吾穷彻骨儒生了，难答山妻冰雪持。」康熙丁巳，董以特科举于乡。 
　　昔有学使者以「临财毋 【无】 苟得……」二句试士。一生醉，戏书题内「苟」作「狗」，而文无讹。使者欲责之，叱曰：「能构对，姑免。」几上大书「礼记一经无母狗」七字，生应声曰：「春秋三传有公羊。」遂列第一。二语迄今传之。此即王荆公所谓「天造地设」也。 
　　前人惜字之训，不独为庸俗人言，而往往出自缨簪诗礼之家。虽为读书缀文之士，反多故犯，则尤前训之所切切提警者也。埴近游傍郡，有言公卿之孙少年某者，自诩必胪传首唱，视一切 【砌】 才流蔑如也。一日乡试毕，予偶索其闱中题纸一观，则答曰：「此家人筐箧中物，吾即付之蚕妇种蚕矣！」予闻之大骇。夫题纸乃求贤第一义，科场令典，圣贤训辞，而弃之于蚕筐，则其人尚有科名之望乎？又见吴下一士，以吟稿手撕齿嚼，或火于烛而扬灰于地，虽足践弗顾。有规之者则变色曰：「字已灰灭，尚何须惜！」嗟乎！以缨簪诗礼之家，读书缀文之士，而尚尔污灭字迹，明知而恬不为怪，于彼庸俗人复奚诛焉？ 
　　由曹江东渡，至余姚东五里，艄子向客指点之曰：「此孤老坟者。相传前明有富翁某，生子九人，孙则十三。迨暮年，其子若孙，殇亡殆尽。翁叹曰：『吾嗣续不为不广，而今仅孑身拥此厚赀，终将谁与？且谁为吾造孤坟者？』乃自营葬地，尽以蓄产为学田，诣学师而拜，告之曰：『吾九子十三孙，亲手造孤坟， 【二语迄今传于人口。】 诚古今罕有。今将就木，愿输产于庠，得传流不断，为吾寒食麦饭，则孤坟无主而有主，泽及枯骨矣！』至今余姚县儒学载之学册，其坟每岁春祭，学师必亲临奠，以其流惠士林于无穷也。」噫！子孙之多者尚不足恃，而矧其少者乎？眼前之子孙尚不可保，而况于身后乎？ 
　　姑苏有徐部香者，以滑 【骨】 稽游士林间，亦一吻流也。适督学岁考按，部香诙语于广座中曰：「有父子畏考者，百计难免。其子忽得一计，则狂喜曰：『妙甚！妙甚！』父急讯曰：『计将安出？』子答曰：『阿爷但假死数日，则考俱免矣！』父亦狂喜，遂诈作 【佐】 死状，牒报果免，而犹延僧修忏，以饰耳目。一僧手疏词高声朗赞：『先考某府君……』则其父大惊，跃起谯曰：『所以假死者，求免考耳，乃欲先考吾耶！是真逼之死矣！』」座咸绝倒 【上】 。客戏为一绝云：「岁考难逃父子愁，父装假毙子丁忧。一声『先考』追魂魄，真要修斋真命休。」 
　　康熙初间，海宁查孝廉伊璜继佐，家伶独胜，虽吴下弗逮也。娇童十辈，容并如姝，咸以「些」名，有「十些班」之目。小生曰风些，小旦曰月些，二乐色 【俗误称脚色，以乐与脚音相似也。】 尤蕴妙绝伦，伊璜酷怜爱之。数 【朔】 以花舲载往大江南北诸胜区，与贵达名流，歌宴赋诗以为娱，诸家文集多纪咏其事。至今南北勾栏部必有「风月生」、「风月旦」者，其名自查氏始也。伊璜下 【去】 世已久，十些无一存者。庚寅秋，查太史德尹嗣瑮，偕予饮烟雨楼，述之啧啧，因作八绝句以追艳之。兹艳二首：「查氏勾栏第一家，十些新变楚词耶！骚翁独绝歌郎绝，魂宕风些与月些。」「生魂蚤为艳歌招，十色花曹双领曹。睨杀月些钩乍吐，风些香到 【一作吹向。】 郑樱桃。 【风些姓郑，本名阿桃。】 」 
　　西泠吴子尺凫焯，筑瓶花斋为同人谈燕地。一日奏乐，客言：「长安有内府第一乐曰『一三班』者，名新甚，不知何取？」汪子次颜熷答曰：「此唱叹 【平】 之义耳。」 【次颜极精俪偶之文，且有谈风，西泠名流也。】 予闻之解颐，因作一诗：「勾栏筵上评 【去】 勾栏，一曲常排我辈闲。转想长安美风月，唱叹不绝一三班。」 
　　杜诗：「教 【平】 儿读文选 【去】 。」又「熟精文选理。」宋人雪浪斋日记云：「文选烂，秀才半。」初学记云：「唐士则士，惟熟文选。」可不知选学乎？然须读之至熟且烂，而后理斯精也。恐 【去】 非易也。 
　　近于禾中识周子松龄永年，有诗才，爱其咏物之作数首，采录于此。橹和尚 【俗又名橹人。元微之诗「橹■〈穴上叕下〉动摇妨作梦。」按字义：■〈穴上叕下〉，丁滑切，穴中见也。又穴中出貌，想即今之橹眼，或三或四，着于橹者也。】 云：「铁作 【佐】 僧形亦自修，寸长济用木兰舟。日行苦海遭摩顶，夜泊横塘冷秃头。一点圆光空月色，数声欸乃 【二字音袄霭。】 也 【去】 风流。身无移步支持力，划破长江万里秋。」又缠 【去】 足云：「免教 【平】 屌底被 【去】 人讥，切莫逾闲约束稀。玉笋乍抽纤带箨，白莲初蕊嫩包衣。 【一作五霸横行休解纵，巨魁倔强要重围。】 弓弯月色全藏鞘，阵败 【一作散】 。风流半曳旗。屈指到今成底事，凌波争羡捷如飞。」又蝶影云：「化物终虚况化周，纵非实相 【去】 也风流。迷离花蕊成空恋，乱点春香不当 【去】 偷。戏舞讵惊花片打，将栖还伴粉痕收。月明更有魂销处，虚掷金钱下 【去】 翠楼。」又莲蓬人二联：「红衣落尽清流出，蓬户空来君子寒。挦破青衫仍束带，生成黄面怪加冠。」风味并佳。松龄曾举缪山子缃咏火石一句：「顽能点首通三昧。」予云：「不若『点头顽亦通三昧』似较胜，然颇难属对，试别偶一语。」松龄即云：「下 【去】 泪泥犹感一灵。」时几上有泥美人，触而得之。盖松龄曾学诗于张君博山劭，宜其为美才也。 
　　有入赀为鸿胪寺序班者，友某于书院中见之。其人意气甚盈，翘翘自得也。时有馆僮执炀器，抒水烹茗炽垆，友即为诗以讽之：「煎烹一任掌童曹，纔入洪垆气便高。小器那能容大物？一杯白水泛波涛。」其人闻吟，急趋避去。 
　　潘岳出市，妪掷以果；王蒙出市，妪遗 【于贵切，音位。】 以帽。埴谓：巾帼亦具眼，爱少俊郎君，而投物致殷懃耶！因有诗云：「遗帽浑 【平】 同果掷车，两边市妪并谁家？潘郎貌美王郎美，惹得香奁月旦夸。」 
　　「悠悠前途，莫问荣枯。得之本有，失之本无」。见 【现】 苕溪渔隐丛话，有道之言也。夫世间俚语，有极有理者，如：「少饮不济事，多饮济甚事？有事坏了事，无事生出事。」若能守此戒，岂复 【扶又切。】 为酒困乎？又「闻事莫说，问事不知，闲事莫管，无事蚤归。」若能践此言，岂不省事乎！唐诗云：「莫将闲话当闲话，往往事从闲话生。」诚有味乎其言之也。 
　　黎贞谪辽左，同里马某亦在焉。黎宥归而马不预，马之兄盛筵邀黎，黎辞不赴，寄诗云：「可怜孤雁长城外，叫断云南总不知！」其兄为之坠泪而罢宴。 
　　曩在扬州预李给谏翔时宗孔宴，座客多谈往，因述渔洋山人官司李摄郡篆时，一日驾出，见一饮阁，题牌作「者者居」三字。疑而驻舆，呼 【去】 讯之，则以近悦远来之义对，渔洋一哂，遂骑 【去】 拥去。明日杜康，即题诗其处云：「酒牌红字美何如？五马曾询『者者居』。何但悦来人近远，风流太守 【去】 也 【去】 停车。」扬人以太守物色诗翁咏吟，于是集饮如云，酿价百倍矣！ 
　　孙权、张济常谓人曰：「寻常行坐处，欠人酒债，欲质 【至】 此缊袍偿 【平】 之。」杜诗用其事。今人拉友小饮闲话，必曰：「诣坐处坐坐。」俗语亦有来源。予客吴门，偶应饮阁主人之请，为 【去】 题扁曰「寻常坐处」。 
　　济南郡丞王君寄堂朝佐善缀北曲，宴予于历下亭，举似其泲上曲云：「笑任城，一个太白着不了，又添个杜陵野老。」又举似山东孙相君廷铨自笑曲云：「把一个洛阳街，花攒锦簇美前程；生扭作望江亭，风清月冷乔丰韵。」皆好词也。予挂口不能忘。 
　　癸酉春，查太史夏仲北行，于邗上观桃花，有诗云：「此事今年真过分 【去】 ，江南、江北两回看 【平】 。」是秋应都试，举于京兆。而嗣君太守 【去】 求文克建，在南亦中 【去】 浙牓，遂为南北看 【平】 花之兆。 
　　皮日休言：「严子重恽惜花诗『 【春光冉冉归何处？更向花前把一杯。尽日问花花不语，为(去)谁零落为谁开？』】 予美之，讽咏未尝忘。」埴爱是诗，亦云。一日，于仇少宰送春宴上诵之，少宰命埴代花作答，因吟一绝云：「休因不语恼花枝，问着花枝也不知。不知不语转自问，零落为谁开为谁？」少宰见之，遍索 【色】 赓和 【去】 者。 
　　尹半檐颖慧崛起词坛，乃高邮之布衣也。宋中丞漫堂勘灾至宝应，憩于一梧庵，见其题壁游白门吴王旧府诗云：「依旧河山风日开，赤乌世业已寒灰。锄翻废圃孙王寝，艹压荒城汉世台。旧苑夜深磷似火，古砖雨过碧于苔。倦游归去骄乡曲，曾在吴宫醉酒来。」公即物色之，一见，询以杜诗秋兴八首是何作法，半檐答云：「此非作于一时也。」公叩其故，曰：「以『请看石上藤萝月，千家山郭凈朝晖。』二语，知为两日所咏。」公以为然，因为延誉。后偕游沧浪亭，献诗有「春风座上翻珠玉，绿野堂前叫凤凰」之句，于是半檐诗名顿起。刘观察在园廷玑，姚太守次耕陶并与吟和。 
　　往闻之西河太史言：唐人罕一题数诗者，有之，自秋兴始。盖少陵因秋感兴，八首非一时之作。观其它诗，命题多略，偶然八首，遂合一题，以「秋兴」命篇。后人强作解事者，谓八首联贯如一首，颠倒不得，且不可缺一首。遂令纷纷效为秋兴诗者，数必满八，岂不喷饭？ 
　　天都闵隐君宾联麟嗣，于怀宗宾天后，不出应试，赋牡丹诗以志慨云：「何处移来此异香？年年培护在山堂。已知春去浑无主，不信花开尚有王。乱后名园多涕泪，先朝旧木尽荒凉。人间颇怪蒙尘土，合领春风入建章。」人因号为「闵花忠」。 
　　吾宗古良，初名史，寻以字行。仪伟器宏，精绝绘事，而题跋独胜。其尤表表传世者，画无双谱，类陈老莲博古酒牌图而姿态过之。无双谱者，谱其古来独一者也。以子房椎击秦始王之类，凡四十事，事绘一图，且各有赞。阮亭王尚书极赏之，呼为「金无双」。越客游都者，谒朝彦巨公，必询之曰：「君行笈中有金无双画谱携来耶？」其为名流倾慕若此！二子可久、可大并继美，人物为丹青家称首。同时有里中王山眉崿图墨竹，风致俨然其人，一披展间而山眉欲出矣！秀水友人张浦山庚，以山水名，作画征录二卷，搜辑本朝图绘名家，各立小传，金、王并载入之。 
　　吾郡太守俞公卿上官日，稽、阴二邑令例设曲宴，伶人奏苏季子六国荣封，连唱「卿家游说 【税】 ，伐秦有功」等语，太守怒，命治伶人。昔杨万里为监司，巡历至一郡，郡守盛礼以宴之，时官妓歌贺新郎词以送酒，其中有「万里云帆何时到」？杨遽曰：「万里昨日到。」其雅度如此！ 
　　旧传郡守某庆生，宴八邑宰新昌令吕姓者至独后，守怒，不得与，彷徨门左，嘱伶人致词，首唱八仙会，因曰：「绍兴太守岂凡人？乃是南山老寿星。今日八仙齐庆寿，缘何独少吕洞宾？」一仙曰：「吕洞宾候门久矣！」守一笑，命延入之。 
　　兴化李相君春芳为母太夫人张寿宴，奏琵琶记。曲有「母死王陵归汉朝」语，而伶人易为：「母在高堂子在朝」。阖座庆赏。相君大悦，以百金为缠头劳 【去】 之。谁谓优曹不能弄墨掉文耶！ 

　　●不下带编卷七 【杂缀兼诗话】 

　　山阴耸翁　金埴 【苑荪一字小郯】 　述 
　　谚以人之作 【佐】 事玩忽不经意，谓之「撇在脑后」者，语本于宋时伶伦之口。杨存中在建康军，以美玉琢成双胜帽环进高庙，为尚御裹，谓之「二胜环」 【一作镮。】 取两宫北还之兆。偶一伶在御旁，高宗指环示之：「此杨太进来，名二胜环。」伶接奏云：「可惜二胜环，且掉在脑后！」至今传其语。 
　　朱太史竹垞彝尊与彭侍郎羡门孙遹，并精说文之学。二公一日偶坐，论晰数字，义无遗蕴。彭询朱云：「君平生识此等字几所于胸中？」答言：「约字二千。」朱还问：「君识几所？」答云：「仅三百耳。」观两公之言，则字岂易识乎哉！ 
　　嘉兴郡将右军营，有何、徐二胥者。一爱读庄，一爱读骚。严州王君彦成大仁目击为予言。予谓，无论二人于是书读而能解与否，而其人十倍兵胥矣！ 
　　王丞相欲进拟辛幼安除一师，周益公坚不允。王问周：「幼安帅材，何不用之？」益公曰：「不然。凡幼安所杀人命，在吾辈执笔者当之。」埴览古至此，不觉手额颂叹曰：「嗟乎！今安得此仁人君子之言也。」夫此言，固为用将者戒，而由此推之，凡世之当官判事，狱吏定刑，及一切入幕主文之法家，其执笔时，可不以益公之语切切警省乎！倘稍有寃抑，一着点墨，则人命立休于笔下。非惟归曲当躬，而且子孙延祸，可畏也哉！予乡姻识多明法者，率皆少习刑名，老于宾幕。予见之，必以此段丁宁告戒焉。 
　　有宗室，号风角主人，性不慕荣贵，饱学闲恬，而目善鉴貌。视一切谈柳庄麻衣术者，蔑如也。先皇征噶尔丹，命将授师皆决之于风角主人，相其具福命者始遣之。及全师凯归，上谓之曰：「尔可以相天下士矣！」欲爵之，力辞免，人因呼为「天士」。自题于堂曰：「风尘鉴别英雄色，寒陋生辜帝室宗。」 
　　雍正壬子 【十年】 邸报载：「本年六月初五日，山东巨野县李家庄李恩家牛产麒麟一只，长一尺八寸，麕身牛尾，头含肉角，顶带旋毛，目如水晶，额如白玉。通身鳞甲青色，甲缝皆有紫绒毛。脊背黑色三节，中节毛皆直竖，前节毛向前，后节毛向后。胯腹蹄踠皆有白毫。尾长五寸五分，尾尖有黑毛四缕。生时金光缭绕，历辰、巳二时始散。抚臣岳某奏于朝。忆康熙己巳 【二十八年】 正月二十一日，余姚县乌山民家产一麟，未匝月而先皇驾杭州。 【时浙江第一幸。】 先是，献者韬于箧，人众难启。埴与西河毛太史诣藩中，亦不得一观。后闻以邨媪狎视，怒目而毙。太史谓予曰：「圣人将临，灵物一见 【仝现】 ，便为上瑞。未闻景星常在天也。」 
　　郭恕先于绢素一角作远山数峰。马远水墨西湖十景册，画不满幅，人称为「马一角」。 【姚云东诗：「宋家内院马一角」是也。】 彼非不能布满也，盖方寸具千里之势耳。 
　　怀素观夏云随风，顿悟笔意。翟院深 【宋人。】 见浮云在空，宛若奇峰绝壁，可为画范。 【翟，营丘人。师李成山水。为本郡伶人。郡宴，方击鼓，顿失节奏，守诘之，翟对曰：「性本好画。操挝之次，忽见浮云在空，宛若奇峰绝壁，目不两视，故失其节。」守命为画，果有疏突之势，甚异而礼之。】 夫云在天边，人接于目，则一悟笔意，一为画范。眼前景致，人都不解。领取会心，岂在远耶！ 
　　杨惠之与吴道子同师，道子画成名，乃转而为塑。 【惠之以塑像名于唐。】 张南本与孙位共学，位画水得誉，乃转而画火。二人不但藏拙，且可争奇。凡为文者，必能与人争奇，则自开生面，方为哲匠、生龙。 
　　往予客广陵，有勾栏风月生李二郎汉宗者，见予题梨园会馆一律， 【从来名彦赏名优，欲访梨园第一流。拾翠几羣从茂苑，千金一唱在扬州。定偕侯白为声党，还倩秦青作教头。歌吹竹西能不羡，更知谁占十三楼。】 谒予请见，自言能诵当代名公之诗。予询以诵得何诗？答云：「近诵得寒邨郑太史晓行句：『野水无桥驱马度，晓星如月照人行。』何其明了易诵！吾浅人耳，解深奥乎？」且向予索寒邨集。噫！勾栏乃有此生耶！盖李郎为邗上巨豪善文咏之马君秋玉曰管所赏契，延导师课以诗。凡秋玉所著与所称之妙词，义显者多能心解而挂口。香山老妪忽变为柔曼歌郎，想见一段绛幛风流。而吴苑兴虫，亦增却许多光价矣！时称以梨园弟子为兴虫。 
　　古人笃于亡友，义勇之为，莫如为友归榇一事，如任末力致友人董奉德丧至墓所，申屠蟠亲送同学王子居丧还乡里。又如曹敞之葬吴章，孔车之葬主父偃；胡典之葬王吉，朱伯厚之葬陈蕃，胡腾之葬窦武，郭亮之葬李固，……是皆青史表彰，为千秋谭美。东阳李紫来凤雏，才气盖代。作令归，忤其邑宰，屈毙于都，郑南溪为归其榇。南溪尝谓埴曰：「性于朋娅党族间，凡见告以丧、婚、疾、患数大端，而力应其请者，每岁中无月无之。」今南溪垂老矣！三十年义勇，卒弗少怠。而吾虞其力殚产耗，年来荒馑洊经，友之旅殁者，不胜偻指。南溪亦安能悉使之返骨家山耶！是在笃友之士，踵南溪而行之，毋让古人为也。 
　　仇广文丹植廷桂，少宰沧柱子。一生不沾阳道，或偶迹闺房，即音响聆于隔帘，辄濡流委顿，气索而出，况亲面近 【去声。】 前耶！俗以临阵却退谓之「到门跪」。丹植何待到门哉！可谓背色人矣！有无名氏讥以诗云：「人欲如何没分君？但聆一哂便销魂。瞋君不待到门跪，未到夫人门跪门。」闻者无不抚手。 
　　洪君昉思送人游淮又之粤东诗云：「尉陀将漂母，传说到如今。孰进王孙饭？谁投陆贾金？淮流千里远，粤岭万重深。厚意时人少，天涯莫浪寻。」送之而实止之，得古人赠言之意。且一气贯注，诗法紧严。西河尝评昉思五字律，酷似唐人。其气韵神味，格意思旨，虽似极平，而唐人捆奥，自是如此。近好新者，率以庸淡目之，此犹观旧玉者，不以其神韵，而以其驳蚀，可乎？ 
　　吾浙闾俗目秀才有二等：一以揽事过钱公门，饮肆污生涯者，号曰「荤饭」，以其终日餍酒肉也。一以儒雅萧寒，甘守淡泊殚苦功者，号曰「菜羹」，以其能咬菜根也。竹垞太史戏为一谣云：「秀才贬号为荤饭，寒士褒称是菜羹。肥秽尽耽荤饭饱，清癯常吃菜羹生。 【宋谚：「苏父生，吃菜羹。」】 菜羹生，荤饭饱，眼前莫论恶与好。三年看尔各求名，肥秽者斥清癯成。」 
　　昔上官昭容在娠时，母梦巨人授之大秤曰：「以是称量天下。」产则女也。母曰：「称量天下，岂即汝乎？」孩遂哑哑应之曰：「是。」后昭容奉诏登彩楼，校阅羣臣昆明池应制诗，各飞片纸下 【去】 楼，而殿 【音店】 。以沈、宋两人之作，评其落句。 【佺期云：「微臣衰朽质，羞覩豫章材。」之问云：「不愁明月尽，自有夜珠来。」】 则抑沈而扬宋。一以颓索气竭，一以陡举后劲也。孰不以昭容之去取为当哉！独南溪则不谓然。南溪曰：「崇让知矜，斯为载道之器。沈贬己废质，而企彼良材，非让乎？宋夸以月而衒以珠，非矜乎？盖沈诗下 【去】 人，宋诗上 【上】 人。君子不欲多上人，而孔子以虑以下人为达，奈何抑沈而扬宋？使昭容当日能反之而抑者扬之，扬者抑之，斯足以征其窈窕之德而称量天下；乃徒抱宫闱巨眼之虚名，仅可否于句调通塞之间，不求合于道。而古今无一人议之者，何哉？」南溪斯言，则真能称量者矣！其生平雅好月旦，而称诗以道为归，多若此。士林韪之。当惊姜之夕，尊人寒邨太史亦梦人持秤入门而南溪生，因小字阿衡。孰谓权衡在巾帼耶！ 
