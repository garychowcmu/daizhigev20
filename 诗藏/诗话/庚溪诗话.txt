庚溪诗话[宋] 陈岩肖

   

　　卷上

　　艺祖皇帝尝有《咏月》诗曰：“未离海底千山暗，才到天中万国明。”大哉言乎！拨乱反正之心，见于此诗矣。又窃闻上微时，客有咏初日诗者，语虽工而意浅陋，上所不喜，其人请上咏之，即应声曰：“太阳初出光赫赫，千山万山如火发。一轮顷刻上天衢，逐退群星与残月。”盖本朝以火德王天下，及上登极，僭窃之国以次削平，混一之志，先形於言，规模宏远矣。

　　太宗皇帝既辅艺祖皇帝创业垂统，暨登宝位，尤留意斯文。每进士及第，赐闻喜宴，必制诗赐之，其後累朝遵为故事。宰相李昉，年老罢政家居，每宴，必宣赴坐。昉献诗曰：“微臣自愧头如雪，也向钧天侍玉皇。”上俯和曰：“珍重老姬纯不已，我惭寡昧继三皇。”时皆荣之。苏易简在翰林，一日，上召对赐酒，谓之曰：“君臣千载遇。”易简应声曰：“忠孝一生心。”吕端参知政事，上一日宴後苑钓鱼，赐之诗，断句曰：“欲饵金钩殊未达，磻溪须问钓鱼人。”端赓以进曰：“愚臣钩直难堪用，宜问濠梁结纲人。“既而端遂拜相。君臣会遇，形於庚咏，此与唐虞赓载，事虽异而意同也。

　　真宗皇帝听断之暇，唯务观书。每观一书毕，即有篇咏，命近臣赓和，故有御制《观尚书》诗、《春秋》、《周礼》、《礼记》、《孝经》诗各三章，御制《读宋书》《陈书》各一章，《读後魏书》三章，《读北齐书》二章，《读後周书》、《隋书》《唐书》各三章，读《五代梁史》、《後唐史》、《晋史》、《汉史》、《周史》各二章，可谓好文之主也。

　　仁宗皇帝当持盈守成之世，尤以斯文为急。每进士闻喜宴，必以诗赐之。景祐元年所赐诗末句曰：“寒儒逢景运，报国合如何？”言宏大而有激励，直旨也。山东李庭臣尝言：“琼管夷人，有持锦臂[A19２]鬻於市者，其上织成诗一联云：‘恩袍草色，动，仙籍桂香浮。’乃景祐五年赐进士诗也。圣制固宜远播，而仁化所覃，虽夷亦知敬爱。庭臣远以千金易之，作小屏几砚间，见之者莫不改容瞻敬。”嘉祐初，龙图阁直学士尚书吏部郎中梅挚公仪，出守杭州，上特制诗以宠赐之。其首章曰：“地有吴山美，东南第一州。”梅既到杭，欲侈上之赐，遂建堂山上，名曰有美，欧阳修为记以述之，亦人臣之荣遇也。

　　光尧寿圣太上皇帝，当内修外攘之际，尤以文德服远，至於宸章睿藻，日星昭垂者非一。至绍兴二十八年，将郊祀，有司以太常乐章篇序失次，文义弗协，请遵真宗仁宗朝故事，亲制祭享乐章，诏从之。自《郊丘》、《宗庙》、《原庙》等，共十有四章，肆笔而成，睿思雅正，宸文典赡，所谓“大哉王言”也。至于一时闲适遇景而作，则有《渔父辞》十五章，又清新简远，备《骚》、《雅》之体。其辞有曰：“薄晚烟林淡翠微，江边秋月已明辉。纵远柂，适天机，水底闲云片段飞。”又曰：“青草开时已过船，锦鳞跃处浪痕圆。竹叶酒，柳花氈，有意沙鸥伴我眠。”又曰：“水涵微雨湛虚明，小笠轻蓑未要晴。明鉴里，縠纹生，白鹭飞来空外声。”辞多不能尽载。观此数篇，虽古之骚人词客，老於江湖，擅名一时者，不能跂及。其中又一章曰：“春入朝阳花气多，春归时节又清和。冲晓雾，弄沧波，载与俱归又若何？”此又有进用贤材之意，关治体也。

　　今上皇帝以英睿之资，宸文圣作，涣然超卓。方居王邸时，从太上皇帝视师江左，经由京口，题诗金山曰：“屹然山立枕中流，弹压东南二百州。狂虏来临须破胆，何劳平地战貔貅。”辞壮而旨深，已包不战而屈人兵之意矣。

　　今上皇帝躬受内禅，践阼以来，未尝一日暂忘中兴之图，每形於诗辞。如《新秋雨过述怀》有曰：“平生雄武心，镜硃颜在。岂惜常忧勤，规模须广大。”如《春晴有感》曰：“春风归草木，晓日丽山河。物滞欣逢泰，时丰自此多。神州应未远，当继沛中歌。”观此则规恢之志大矣。如《幸秘阁宴群臣赐诗》曰：“稽古右文惭菲德，礼贤下士法前王。欲臻至治观熙洽，更罄嘉猷为赞襄。”俯和史浩丞相诗有曰：“谁歌元首明，自得股肱喜。”又曰：“虚心欲受人，忠言资逆耳。朕瘠天下肥，至乐无易此。”观此则任贤听谏，虚己爱民之心切矣。至如《咏德寿宫冷泉亭古风》有曰：“孰云人力非自然，千岩万壑藏云烟。上有峥嵘倚空之翠壁，下有潺湲漱玉之飞泉。一堂虚敞临佳沼，密廕交加森翠葆。山头草木四时芳，阅尽岁寒长不老。”又曰：“日长雅趣超尘俗，散步逍遥快心目。山光水色无尽时，都将挹向杯中醁。”观此，则笃於奉亲，尽天下之养者，无不至矣。如《春赋》曰：“浃土膏之流润，将劝功於九农。碧草萋其带露，游丝飘其曳空。丹绿兮众芳，迢遥兮春风。春风兮归来，信吹万之不同。”又曰：“碧实硃英，稼苞艳葩。荣於春者冬必悴，蘖于夏者秋必花。擢乔松於岁寒，出奇卉於天涯。知深仁之被物，曾何间四时与幽遐。吾将观登台之熙熙，包八荒而为家。穆然若东风之振槁，渍然若膏雨之萌芽。则生生之德无时不在，又何美乎眩目之芳华。”观此，则所以赞天地化育，一视而同仁者深矣，真帝王之用心也。

　　当今皇太子，夙禀岐嶷之资，笃日就月将之道。方其处恭邸，在三王中，阅经史习艺业为最多，每为诗篇，辞语高妙。岩肖时备员讲读官，每讲退，则与同僚咏叹敬服不已。今育德春宫之久，谅制作深造灏灵之体，但以在远不可得而闻。窃睹。《赓主上新秋雨过述怀》诗有曰：“中兴日月异，王气山河在。万物饰昭回，稽首王言大。”其辞如是，其旨宏远矣。

　　汉高帝《大风歌》，不事华藻，而气概远大，真英主也。至武帝《秋风辞》，言固雄伟，而终有感慨之语，故其末年，几至於变。魏武魏文父子，横槊赋诗，虽遒壮抑扬，而乏帝王之度。六朝以後人主，言非不工，而纤丽不逞，无足言也。

　　唐文皇既以武功平隋乱，又以文德致太平，於篇咏尤其所好。如曰：“昔乘匹马去，今驱万乘来。”辞气壮伟，固人所脍炙。又尝观其《过旧宅》诗曰：“新丰停翠辇，谯邑驻鸣笳。一朝辞此去，四海遂成家。”盖其诗语与功烈真相副也。

　　唐宣宗微时，以武宗忌之，遁迹为僧。一日游方，遇黄蘖禅师同行，因观瀑布。黄蘖曰：“我咏此得一联，而下韵不接。”宣宗曰：“当为续成之。”黄蘖云：“千岩万壑不辞劳，远看方知出处高。”宣宗续云：“溪涧岂能留得信，终归大海作波涛。”其後宣宗竟践位，志先见於此诗矣。然自宣宗以後，接懿僖之时，宇内遂不靖，则作波涛之语，岂非谶耶？

　　岐阳《石鼓文》，前世未传，至唐始盛称。而韦应物韩退之皆为歌诗以咏之。应物歌其略曰：“周人大猎兮岐之阳，刻石表功兮炜煌煌。石如鼓形数止十，风雨缺讹苔藓沚。端逶迤兮相纠错，乃是宣王之臣史籀作。”退之歌其略曰：“周纲陵迟四海沸，宣王愤起挥天戈。大开明堂受朝贺，诸侯剑佩鸣相磨。蒐于岐阳骋雄俊，万里禽兽皆遮罗。飧功勒成告万世，凿石作鼓隳嵯峨。”以应物之歌考之，直以为宣五之鼓也。欧阳永叔《集古录》，疑其唐以前不传，又疑汉魏以後，凡碑大书深刻者，多已磨灭，而此又远数百年，文细刻浅，岂得尚存。然以余论之，古物埋没，不见於世者多矣，陵谷迁变，此鼓或埋於土中，或沦於水滨，或隐蔽於幽僻之地，至唐始见於世。物虽古，而风日雨雪所侵未久，模打者亦未多，故缺讹尚寡，河知也。而欧公又云“退之好古不妄，又其字画亦非史籀不能作也，然则宝此岂不贤於玩他石刻哉？”

　　杜少陵子美诗，多纪当时事，皆有据依，古号“诗史”。顷见蔡绦《西清诗话》云：唐史载王珪母卢氏，尝谓其子：“汝必贵，但未见汝与游者。”珪一日引房玄龄杜如晦过之，母曰：“汝贵无疑。”及质之少陵《送重表侄王砯》诗曰：“我之曾老姑，尔之高祖母。”则珪母杜氏，非卢氏也。又曰：“尔祖未显时，归为尚书妇。隋朝大业末，房杜俱交友。长者来在门，荒年自糊口。家贫无供给，客位但箕帚。俄顷羞颇珍，寂寥人散後。入怪鬓发空，吁嗟为之久。自陈翦髻鬟，鬻市充杯酒。上云天下乱，宜与英俊厚。向窃窥数公，经纶亦俱有。次问最少年，虬髯十八九。子等成大名，皆因此人手。下云风云合，龙虎一吟吼。愿展丈夫雄，得辞兒女丑。秦王时在坐，真气惊户牖。及乎贞观初，尚书践台斗。夫人常肩舆，上殿称万寿。六宫师柔顺，法则化妃后。至尊均嫂叔，盛事垂不朽。”其诗详谛如此，而史谬误之甚，今以余考之云。然其诗曰：“尔祖未显时，归为尚书妇。”又曰：“及乎贞观初，尚书践台半。”尚书者，盖指珪也，为尚书妇者，乃为珪妻也。然则少陵所称杜氏，实珪之妻，而史所称乃珪之母也。两事自不同。想以其诗中有翦髻鬟充杯酒事，与陶侃母同，故亦以为珪母也。余又以唐史珪传考之，珪母乃李氏，亦非卢氏也。然则《西清诗话》非独不详考事实，又并姓氏亦误也。呜呼，以珪之贤，上禀训於贤母，下得助於贤妻，宜其为一代宗臣也。

　　少陵诗非特纪事，至於都邑所出，土地所生，物之有无贵贱，亦时见於吟咏。如云：“急须相就饮一斗，恰有青铜三百钱。”丁晋公谓以是知唐之酒价也。建炎己酉岁，车驾驻跸建康，毗陵钱申仲绅赴召命，仆亦以事至彼，与之同邸。申仲以能诗自负，尝作诗话甚详。余偶用其剪纸刀，渠颇靳之，且曰：“此刀唯吾乡所造者颇佳，他处不及也。”余戏之曰：“仙乡剪刀虽佳，然不及太原者也。”钱曰：“太原唯出铜器，未闻出剪刀也。”余曰：“君深於诗，而不知此耶？子美诗云：’焉得并州快剪刀，剪取吴淞半江水。’吾岂妄言哉？”钱大笑，因而定交。

　　世谓六一居士欧阳永叔不好杜少陵诗。观《六一诗话》载：陈从易舍人初得杜集旧本，多脱误，其《送蔡都尉》诗云“身轻一鸟”，其下脱一字。陈公与数客各用一字补之，或云“疾”，或云“落”，或云“起”，或云“下”。其後得善本，乃“身轻一鸟过”。陈叹服，以为虽一字，诸君不能到也。又曰：“唐之晚年，无复李杜豪放之格，但务以精意相高而已。”又《集古目录》曰：“秦《峄山碑》非真，杜甫直谓枣木传刻尔。”杜有《李潮八分小篆歌》，云“峄山之碑野火焚，枣木传刻肥失真”故也。六一於杜诗既称其虽一字人不能到，又称其格之豪放，又取以证碑刻之真伪，讵可谓六一不好之乎？後人之言，未可信也。

　　江南五月梅熟时，霖雨连旬，谓之黄梅雨。然少陵曰：“南京犀浦道，四月熟黄梅。湛湛长江去，冥冥细雨来。”盖唐人以成都为南京，则蜀中梅雨，乃在四月也。及读柳子厚诗曰：“梅实迎时雨，苍茫值晚春。愁深楚猿夜，梦断越鸡晨。海雾连南极，江云暗北津。素衣今尽化，非为帝京尘。”此子厚在岭外诗，则南越梅雨，又在春末。是知梅雨时候，所至早晚不同。

　　杜子美《游龙门奉先寺》诗曰：“天阙象纬逼，云卧衣裳冷。”此寺在洛阳之龙门。按韦述《东都记》，龙门号双阙，以与大内对，屹若天阙然。此诗天阙指龙门也。後人为其属对不切，改为天关，五介甫改为天阅，蔡兴宗又谓世传古本作天窥，引《庄子》“用管窥天”为证。以余观之，皆臆说也。且“天阙象纬逼，云卧衣裳冷”，乃此寺中即事耳。以彼天阙之高，则势逼象纬，以我云卧之幽，则冷侵衣裳，语自混成，何必屑屑较琐研讨会失大体哉？

　　澄江硃正民举直尝云：“少陵《今夕行》，措措意不苟，其语云“今夕何夕岁云徂”，则言岁除夜也；“更长烛明不可孤”，则方言夜永人多守岁不寐，当有以自遣也；“咸阳客舍一事无”，则言旅中少况，且无干也；“相与博塞为欢娱”，则言为此犹贤乎已也。盖谓穷冬佳节，旅中永夕无事，方可为此自遣耳，他时不可也。”则正民观少陵诗，亦不苟矣。正民乃余先太夫人族弟，沈晦元同榜登科，其人简率，而议论有直气，为广德军教授，舍山县令而卒，惜哉！

　　白乐天有《新制绫袄》诗曰：“水波文袄造新人绵匀温复轻。百姓多寒无可救，一身独暖亦何情。”卒章曰：“争得大裘长万丈，与君都盖洛阳城。”可谓有善推其所为之心矣。又观《新制布裘》诗曰：“桂布白似雪，吴绵软於云。布重绵且厚，为裘有馀温。谁知严冬月，支体暖如春。中夕忽有念，抚裘起逡巡。丈夫贵兼济，岂独善一身。安得万里裘，盖里周四垠？稳暖皆如我，天下无寒人！”後诗正与杜子美《茅屋为秋风所破歌》曰“安得广夏千万间，大庇天下寒士俱欢颜，风雨不动安如山”同。观乐天前诗，则与楚人亡弓、楚人得之相类，观乐天後诗及子美诗，可与人亡弓、人得之其意同也。

　　东坡先生学术文章，忠言直节，不特士大夫所钦仰，而累朝圣主，宠遇皆厚。仁宗朝登进士科，复应制科，擢居异等。英宗朝，自凤翔签判满任，欲以唐故事召入翰林。宰相限以近例，且召试秘阁，上曰：“未知其能否，故试之。如轼岂不能耶？”宰相犹难之，及试，又入优等，遂直史馆。礼宗朝，以义变更科举法，上得其议，喜之，遂欲进用，以与王安石论新法不合，补外。王党李定之徒，媒蘖浸润不止，遂坐诗文有讥讽，赴诏狱，欲置之死，赖上独庇之，得出，止置齐安。方其坐狱时，宰相有谮於上曰：“轼有不臣意。”上改容曰：“轼虽有罪，不应至此。”时相举轼《桧》诗云：“‘根到九泉无曲处，世间唯有蛰龙知。’陛下飞龙在天，轼以为不知己，而求地下蛰龙，非不臣而何？”上曰：“诗人之词，安可如此论？彼自咏桧，何预朕事。”时相语塞。又上一日与近臣论人材，因曰：“诗人之词，安可如此论？彼自咏桧，何预朕事。”时相语塞。又上一日与近臣论人材，因曰：“轼方古人孰比？”近臣曰：“唐李白文才颇同。”上曰：“不然，白有轼之才，无轼之学。”上累有意复用，而言者力沮之。上一日特出手札曰：“苏轼默居思咎，阅岁滋深，人才实难，不忍终弃。”因量移临汝。哲宗朝起知登州，召为南宫舍人，不数月，迁西掖，遂登翰苑。绍圣以後，熙丰诸臣当国，元祐诸臣例迁谪。崇观间，蔡京蔡卞等用事，拘以党籍，禁其文辞墨迹而毁之。政和间，忽弛其禁，求轼墨迹甚锐，人莫知其由。或傅：微宗皇帝宝箓宫醮筵，常亲临之。一日启醮，其主醮道流拜章伏地，久之方起，上诘其故，答曰：“适至上帝所，值奎宿奏事，良久方毕，始能达其章故也。”上叹讶之，问曰：“奎宿何神为之，所奏何事？”对曰：“所奏不可得知，然为此宿者，乃本朝之臣苏轼也。”上大惊，不惟弛其禁，且欲玩其文辞墨迹。一时士大夫从风而靡。光尧太上皇帝朝，尽复轼官职，擢其孙符，自小官至尚书。今上皇帝尤爱其文。梁丞相叔子，乾道初任掖垣兼讲席，一日，内中宿直召对，上因论文，问曰：“近有赵夔等注轼诗甚详，卿见之否？”梁奏曰：“臣未之见。”上曰：“朕有之。”命内侍取以示之。至乾道末，上遂为轼御制文集叙赞，命有司与集同刊之，因赠太师，谥文忠，又赐其曾孙峤出身，擢为台谏侍从。呜呼！昔扬雄之文，当时人忽之，且欲覆酱瓿，雄亦自谓“後世复有扬子云，当好之。”今东坡诗文，乃蒙当代累朝神圣之主知遇如此。使忌能之臣。谮言不入，且道流之语未必可信，解注之士出於一时之意，而当宁以轼之忠贤而确信之，身後恩宠异常。此诚尧、舜之君，乐取诸人以为善，而轼遂被此光荣，不其伟哉！

　　姑苏枫桥寺，唐张继留诗曰：“月落乌啼霜满天，江枫渔火对愁眠。姑苏城外寒山寺，夜半钟声到客船。”六一居士《诗话》谓“句则佳矣，奈半夜非鸣钟时。”然余昔官姑苏，每三鼓尽四鼓初，即诸寺钟皆鸣，想自唐时已然也。後观于鹄诗云：“定知别後家中伴，遥听维山半夜钟。”白乐天云：“新秋松影下，半夜钟声後。”温庭筠云：“悠然旅榜频回首，无复松窗半夜钟。”则前人言之，不独张继也。又皇甫冉《秋夜宿严维宅》云：“昔闻开元寺，门向会稽峰。君住东湖下，清风继旧踪。秋深临水月，夜半隔山钟。”陈羽《梓州与温商夜别》亦曰：“隔水悠悠午夜钟。”然则岂诗人承袭用此语耶？抑他处亦如姑苏半夜鸣钟耶？

　　明张睿父《琅邪代醉编》引《庚溪诗话》，而又云：“余考齐丘仲孚，少好学，读书以中宵钟鸣为限。’唐诗：‘促漏遥钟动静闻。’则夜半钟岂独寒山寺哉。”




　　卷下

　　东坡谪居齐安时，以文笔游戏三昧。齐安乐籍中李宜者，色艺不下他妓。他妓因燕席中有得诗曲者，宜以语讷，不能有所请，人皆咎之。坡将移临汝，於饮饯处，宜哀鸣力请。坡半酣，笑谓之曰：“东坡居士文名久，何事无言及李宜？恰似西川杜工部，海棠虽好不吟诗。”

　　案：宋周昭礼《清波杂志》亦载是事，而与此少异，今附记于此：东坡在黄冈，每用官妓侑觞，群姬持纸乞歌诗，不违其意而予之。有李琦者，独未蒙赐。一日有请，坡乘醉书：“东坡五载黄州住，何事无言赠李琦？”後句未续，移时乃以“却似城南杜工部，海棠虽好不吟诗”足之，奖饰乃出诸人右。其人自此声价增重，殆类子美诗中黄四娘。

　　《王直方诗话》载：周知微明老作《双头白莲图》及《寒食》诗颇奇。余靖康间在京师，寓景德寺，偶见一士大夫文编中载明老数诗，皆妙。其《咏浮萍》诗曰：“小靥浮青水拍堤，堤边草色更相宜。一番穀雨晚晴後，万点杨花春尽时。解与曲池笼宝鉴，不教新月妒蛾眉。怪来别岸波光阔，知是渔郎艇子移。”又作《边帅上元游宴口号》一联曰：“後车莺燕春声早，前骑熊罴夜气遒。”又《咏雁》曰：“暮天斜去空成子，远地频来不寄书。”此皆佳句也，馀诗不复可记。然其人不遇而没，他诗文想有可取者，亦不多见，惜哉！

　　蔡元长京既贵，享用侈磨，喜食鹑，每预蓄养之，烹杀过当。一夕梦鹑数千百诉於前，其一鹑居前致辞曰：“食君廪中粟，作君羹中肉。一羹数百命，下箸犹未足。羹肉何足论，生死犹转毂。劝君宜勿食，祸福相倚伏。”观此，亦可为饕餮而暴殄天物者之戒。

　　蔡天任载，乃天启之弟也，颇亦工诗，晚年笔力窥陶谢之籓篱。无锡钱申仲绅，退居漆塘，有园亭之胜，一时知名士大夫如陈去非葛胜仲汪彦章孙仲益诸人，皆为之赋诗，唯天任诗语简而意远。《云亭》云亭上恐脱“白”字或“远”字。诗曰：“白云何时来，英英冠山椒。西风莫吹去，使我心摇摇。”《通惠泉》诗曰：“水行天地间，万派同一指。胡为穿石来，要洗巢由耳。”《芳美亭》诗曰：“高人不惜地，自种无边春。莫随流水去，却汙世间尘。”《遂初亭》诗曰：“著亭傍林泉，偶与初心期。佳处时自领，未应鱼鸟知。”诸公服其韵胜也。

　　郑毅夫獬诗云：“夜来过岭忽闻雨，今日满溪俱是花。”语意清绝。顷在澄江，见外叔祖硃少魏良臣书帙中录一诗云：“坐见茅斋一叶秋，小山丛桂鸟声幽。不知叠嶂夜来雨，清晓石楠花乱流。”其下注云：“司马才叔作。”近阅曾端伯改过所编诗选，乃载於何正平诗中，未知孰是。然能状霁後景物，语不凡也。

　　梅和胜执礼，宣和初为给事中，与时相五甫论事不合，改礼部侍郎，遂黜守蕲，复落职，责守滁。王甫罢相，复职知镇江。靖康初，以翰林学士召，其谢表有曰：“喜照壁间而见蝎，乍离枫下而闻钟。”盖“照壁喜见蝎”，此韩退之诗句也。“离枫下闻钟”事偶不记。後数年，因阅刘禹锡《自武陵例召趣京》诗曰：“云雨湘江起卧龙，武陵樵客蹑仙踪。十年楚水枫林下，今日乍闻长乐钟。”盖用禹锡诗语也。和胜，浦江人，方未冠时，家极贫，而亲老无以为养，大雪中，以诗谒邑宰云：“有令可干难闭户，无人堪访懒移舟。”邑令延之，令训其子弟。方应举未捷，有诗自遣云：“天之未丧斯文也，吾亦何为不豫哉！後蔡薿榜登科，终於户部尚书，死于靖康之难。

　　蔡攸既与王甫童贯兴燕山之役，攸父京以诗寄攸曰：“老懒身心不自由，封书寄与泪横流。百年信誓当深念，三伏征涂合少休。目送旌旗如昨梦，心存关塞起深愁。缁衣堂下清风满，早早归来醉一瓯。”微庙闻之，命邓珙索之，京即录以进呈。上读之，徐曰：“好改作‘六月王师好少休’也。”盖时白沟报不捷，故有是语。观京此语，亦深知是役之非也，何不早纳忠於吾君，而力止其子行，及此始以诗讽，何太晚也。？

　　毗陵荐福寺红梅阁，士大夫多留题，惟程给事致道俱尝有诗，其略曰：“春风如醇酒，著物物不知。居然此枝後，迨此白日迟。春风日浩荡，醉色回冰肌。所恨培雪根，向来岁寒枝。差池弄芳晚，坐令颜色移。颜色固妩媚，清香无故时。”意新妙，又存规戒，不敬作也。

　　叶少蕴梦得《石林诗话》，以杨大年刘子仪喜唐彦谦《题汉高帝庙》云：“‘耳闻明主提三尺，眼见愚民盗一杯’，语皆歇後，如三尺律、三尺喙皆可，何独剑乎？又苏子瞻云‘买牛但自捐三尺，射鼠何劳挽六钧’，亦与此同病。”然余按《汉高帝纪》曰“吾以布衣，提三尺取天下”，又《韩安国传》“高帝曰：‘提三尺取天下者，朕也’”，皆无“剑”字，唯注曰：“三尺谓剑也。”出处既如此，则诗家用其本语，何为不可？又曰：“子瞻用孔稚圭鸣蛙事，如‘水底笙簧蛙两部，山中奴婢橘千头’，‘已遣乱蛙成两部，更邀明月作三人’，则两部不知为何物。”今按《孔珪传》：“珪不乐世务，门庭草莱不翦，中有蛙鸣。或问之，珪笑曰：‘我以此当两部鼓吹。’”然则尝观此传者，亦岂不知两部为何物哉？若谓出处僻，人少有知者，则何待人之浅也！

　　晋宋间，沃州山帛道猷诗曰：“连峰数千里，修林带平津。茅茨隐不见，鸡鸣知有人。”後秦少游诗云：“菰蒲深处疑无地，忽有人家笑语声。”僧道潜号参寥，有云：“隔林仿佛闻机杼，知有人家在翠微。”其源乃出於道猷，而更加锻炼，亦可谓善夺胎者也。

　　诗词中多用“南云”，晏元献公《寄远》诗曰：“一纸短书无寄处，数行征雁入南云。”绍兴庚午岁，余为临安秋赋考试官，同舍有举欧阳公长短句词曰：“雁过南云，行人回泪眼。”因问曰：“南云其义安在？”余答曰：“尝见江总诗云：‘心逐南云去，身随北雁来。故园篱下菊，今日几花开？’恐出於此耳。”昔人临歧执别，回首引望，恋恋不忍遽去，而形於诗者，如王摩诘云：“车徒望不见，时见起行尘。”欧阳詹云：“高城已不见，况复城中人？”东坡与其弟子由别云：“登高回首坡陇隔，时见乌帽出复没。”或纪行人已远，而故人不复可见，语虽不同，其惜别之意则同也。

　　昌黎韩退之《和裴晋公》诗云：“秋台风日迥，正好看前山。”後东坡《和陶》诗云：“前山正可数，後骑且莫驱。”此语虽不同，而寄情物外，夷旷优游之意则同也。

　　王摩诘《汉江临泛》诗曰：“江流天地外，山色有无中。”六一居士平山堂长短句云：“平山栏槛倚晴空，山色有无中。”岂用摩诘语耶？然诗人意所到，而语偶相同者，亦多矣。其後东坡作长短句曰：“记取醉翁语，山色有无中。”则专以为六一语也。

　　武陵桃源，秦人避世於此，至东晋始闻於人间。陶渊明作记，且为之诗，详矣。其後作者相继，如王摩诘韩退之刘禹锡，本朝王介甫，皆有歌诗，争出新意，各相雄长。而近时汪彦章藻一篇，思深语妙，又得诸人所未道者。其诗曰：“祖龙门外神传璧，方士犹言仙可得。东行欲与羡门亲，咫尺蓬莱沧海隔。那知平地有青春，只属寻常避世人。关中日月空万古，花下山川长一身。中原别後无消息，闻说胡尘因感昔。谁教晋鼎判东西，却愧秦城限南北。人间万事愈堪怜，此地当时亦偶然。何事区区汉天子，种桃辛苦望长年。”

　　吴门蠡口濒太湖，乃范蠡自此乘扁舟泛五湖也。郑毅夫獬有诗曰：“千重越甲夜成围，战罢君王醉不知。若论破吴功第一，黄金只合铸西施。”严子陵钓台，屹立於桐江之滨，往来题咏者极多。前贤所作，人皆脍炙久矣，不可尽载。顷见一绝，不知名氏，云：“范蠡忘名载西子，介推逃迹累山樊。先生政尔无多事，聊把渔竿坐水村。”又见闽人陈致一贯道题一绝云：“足加帝腹似痴顽，讵肯折腰求好官？明主莫将臣子待，故人只作友朋看。”又皆自出新意也。

　　魏野仲先在章圣朝，隐居陕府东郊，召之不至。王文正公旦、寇忠愍公准皆与之相好，其诗句传於人多矣。其《咏吸木鸟》诗云：“千林蠹如尽，一腹馁何妨。”司马温公颇称之。然又有一联云：“莫因饥不足，翻爱蠹偏多。”其言有规戒矣。至断句云：“勤勤咏还属，无损好枝柯。”盖仁人之言也。世之贪进，因媒糵他人以售己而伤及善类者，闻之亦少愧矣。仲先又有《竹杯珓》诗云：“吉凶终在我，翻覆漫劳君。”尤有所箴也。又《秋夕怀人》诗云：“空看新雁字，不得故人书。”亦为佳句。

　　潘子贱待制良贵，以清德直节退居乡闾，近二十年，所居弊屋数间，略无生事，然自得其乐。平昔无所好，谈禅之外，亦喜为诗。岩肖之先君光禄，靖康间为京城守御司属官，尝以守御策献之朝，而议者沮之。京城失守，督将士与虏战，遂以身徇国。及归葬日，公为挽诗曰：“丑虏登城日，中华将士奔。人皆趋北阙，君独死南门。秘叶无人用，英声有史存。秋原悲泪落，桂酒与招魂。”岩肖每一读之，痛贯心膂。时为挽诗者数十人，唯公诗事核而言简也。又一日，从容侍公坐，公出所作诗文一帙相示，今唯记其《咏梅》诗一联云：“九畹蕙兰为上客，千山桃李尽庸人。”句意清高多类此，其他不能尽记也。

　　唐储光羲诗曰：“翰林有客卿，独负苍生忧。中夜起踯躅，思欲献厥谋。君门峻且深，踠足空夷犹。”又陶翰诗曰：“骏马黄金勒，雕弓白羽箭。射杀左贤王，归奏未央殿。欲言塞下事，天子不召见。东出咸阳门，哀哀泪如霰。”此二诗，一则文士居近列，怀忠而不获吐；一则武将任边琐，有功而不得伸。观此，则上之人不可不属通臣下之情也。

　　唐明皇初好贤乐士，殊有帝王之志，遂致开元之治。及其晚节，信谗好佞，遽改初志，遂致天宝之乱。初，李適之用为左相，一日遂以李林甫之谮罢其政事。適之杜门无以自遣，咏诗曰：“避贤初罢相，乐圣且衔杯。为问门前客，今朝谁复来？”林甫益谮之，遂累贬宜春太守。复因御史过宜春，恐之，使仰药自杀。则明皇之信谗，一至於此。又如薛令之为东宫侍读，别无吏职，而俸廪甚薄，戏题其壁曰：“朝日上团团，照见先生盘。盘中无所有，苜蓿长阑干。★沚匙难绾，羹稀箸易宽。只可谋朝夕，何由度岁寒？”上幸东宫见之，索笔续之曰：“啄木觜距长，凤凰毛心短。若嫌松桂寒，任逐桑榆暖。”令之惧而谢病归，遂不复用。然尚可诿曰言有觖望也。又如孟浩然，因王维私邀至内直，俄而上至，维匿之。上询知其实，因曰：“朕闻其人而未见也，何惧而匿？”诏使出，问其近所作诗。浩然再拜，自诵《岁暮归山》诗曰：“北阙休上书，南山归敝庐。不才明主弃，多病故人疏。”上怒曰：“卿不求仕，朕何尝弃卿，奈何诬我？”遂放还，不复见录。则明皇之褊而不容，本无人君之量，然则开元之初，亦矫情强勉而为之者也。

　　古今以体物语形於诗句，或以人事喻物，或以物喻人事，如唐许浑《题崔处士幽居》云：“荆树有花兄弟乐，橘林无实子孙忙。”语亦工矣。及观柳子厚《过卢少府郊居》云：“莳药闲庭延国老，开樽虚室值贤人。”则语尤自在而意胜。至东坡因章质夫以书送酒六壶，书至而酒不至，坡答以诗云：“岂意青州六从事，化为乌有一先生。”则上下意相关，而语益奇矣。

　　宋景文有诗曰：“扪虱须逢英俊主，钓鰲岂在牛蹄湾。”以小物与大为对，而语壮气劲可嘉也。而东坡一联曰：“闻说骑鲸游汗漫，亦尝扪虱话悲辛。”则律切而语益奇矣。

　　前人咏落花，世传二宋兄弟元宪公庠公序、景文公祁诗为工。元宪诗云：“汉皋珮冷临江失，金谷楼危到地香。”景文诗云：“将飞更作回风舞，已落犹成半面妆。”固佳矣，而余襄公靖安道诗亦工，云：“金谷已空新步障，马嵬徒见旧香囊。”不减二宋也。而景文公又有五言《残花》诗一联云：“香归蜜房尽，红入燕泥乾。”虽不用事，亦自是佳句。

　　元祐间，东坡与曾子开肇同居两省，扈从车驾，赴定量光殿。子开有诗，其略曰：“鼎湖弓剑仙游远，渭水衣冠辇路新。”又云：“阶除翠色迷宫草，殿阁清阴老禁槐。”诗语亦佳。坡两和其断句辛字韵皆工，云：“辇路归来闻好语，共惊尧颡类高辛。”又云：“最後数篇君莫厌，扌寿残椒桂有馀辛。”按《楚辞》：“昔三后之纯粹兮，固众芳之所在。杂申椒与菌桂兮，岂维纫夫蕙茝。”盖以椒桂蕙茝皆草木之香者，喻贤人也。诗人押险韵，冥搜至此，可谓工矣。而《西清诗话》遂改其句云：“读罢君诗何所似，捣残椒桂有馀辛。”以谓坡讥唱首多辣气，此何理也？坡为人慷慨疾恶，亦时见於诗，有古人规讽体，然亦讵肯效闾阎以鄙语相詈哉！恐误後人心术，不得不辩。

　　六一居士《诗话》载：梅圣俞《赋河豚鱼》诗云：“春渊生荻芽，春岸飞杨花。河豚於此时，贵不数鱼虾。”此鱼常出於春暮，食柳絮而肥，南人多与荻芽为羹，最美。知诗者谓祇破题两句已道尽河豚好处。然余尝寓居江阴及毗陵，见江阴每腊尽春初已食之，毗陵则二月初方食。其後官於秣陵，则三月间方有之，盖此鱼由海而上，近海处先得之，鱼至江左，则春已暮矣。江阴毗陵无荻芽，秣陵等处则以荻芽芼之。然则圣俞所咏，乃江左河豚鱼也。圣俞诗多古淡，而此诗特雄赡，故尤为人称美。如曰：“忿腹若封豕，怒目犹吴蛙。烹炰敬失所，入喉为镆鎁。”又曰：“退之来潮阳，始惮餐笼蛇。子厚居柳州，而甘食虾蟆。二物虽可憎，性命无舛差。斯味曾不比，中藏祸无涯。甚美恶亦称，此言诚可嘉。”真佳作也。(lz)

　　吴中每暑月，则东南风数日，甚者至逾旬而止，吴人名之曰舶趠风趠音敕教切。云。海外舶船，祷于神而得之，乘此风至江浙间也。东坡《吴中》诗曰：“三旬已过黄梅雨，万里初来舶趠风。”余官吴门，庚竿岁夏六月既望之三日，风作，逾旬而止，暑气顿减。余因作赋以广之，其略曰：“度华厦而既爽，入穷阎而亦清。无雌雄之或异，信造物之均平。盖弥旬而後止，失六月之炎蒸。”又曰：“彼蛮樯与海楫，得乘时伺便而至耳。谓区区专意於此曹，则亦岂天壤之至理？盖欲脱吾民於焦灼，窃意造物其专在是也。”即其後往来吴中不常，至丙子岁，余罢尚书郎，寓居无锡，至六月晦前三日，此风作，凡七日而止。按坡诗谓梅雨已过，此风初来，则当在五月或六月初，而余两见之，乃在六月望後与六月晦前。或曰节气有早晚也，然庚午岁梅雨过两旬而风来，丙子岁梅雨过一月始来，得非此风早晚本无定，东坡亦据当时所见而言耶？

　　元祐间，有旨修上清储祥宫成，命翰林学士苏轼作碑纪其事。坡叙事既得体，且取道家所言与吾儒合者记之，大有补於治道。绍圣元符间，党禁兴，遂毁其碑，命翰林学士蔡京别为之。京之文类三舍举子经义程文耳，正如唐时仆韩退之《平淮西碑》，命段文昌改作。後人有诗曰：“淮西功业冠吾唐，吏部文章日月光。千载断碑人脍炙，不知世有段文昌。”余於《储祥宫碑》亦云。後见韩无咎元吉，云是江子我诗。

　　本朝诗人与唐世相亢，其所得各不同，而俱自有妙处，不必相蹈袭也。至山谷之诗，清新奇峭，颇造前人未尝道处，自为一家，此其妙也。至古体诗，不拘声律，间有歇後语，亦清新奇峭之极也。然近时学其诗者，或未得其妙处，每有所作，必使声韵拗捩，词语沚，曰“江西格”也。此何为哉？吕居仁作《江西诗社宗派图》，以山谷为祖，宜其规行矩步，必踵其迹。今观东莱诗，多浑厚平夷，时出雄伟，不见斧凿痕，社中如谢无逸之徒亦然，正如鲁国男子善学柳下惠者也。

　　陈亚少卿有《惜竹》诗曰：“出槛亦不剪，从教长旧业。年年到硃夏，叶叶是清风。”其兼收并蓄，使物各效其用，则此诗深可尚也。余比因洗竹，戏用其韵曰：“直簳解新箨，低枝蔽旧丛。芟繁留嫩绿，引用更添风。”其去冗除繁留嫩绿使物无所壅蔽，则余诗亦自有味也。

　　钱塘吴山有美堂，乃仁宗朝梅挚公仪出守杭，上赐之诗，有曰：“地有吴山美，东南第一州。”梅以上诗语名堂，士大夫留题甚众。东坡倅杭，因令笔吏尽录之，而未著其姓名，默定诗之高下，遂以贾收耘老诗为冠。其诗曰：“自刊宸画入云端，神物应须护翠峦。吴越不藏千里色，斗牛常占一天寒。四檐望尽回头懒，万象搜来下笔难。信静中疏拙意，略无踪迹到波澜。”坡因此与耘老游从。

　　王荆公介甫辞相位，退居金陵，日游锺重，脱去世故，平生不以势利为务，当时少有及之者。然其诗曰：“穰侯老擅关中事，长恐诸侯客子来。我亦暮年专一坚，每逢车马便惊猜。”既以丘壑存心，则外物去来，任之可也，何惊猜之有，是知此老胸中尚蒂芥也。如陶渊明则不然，曰：“结庐在人境，而无车马喧。问君何能尔，心远地自偏。”然则寄心於远，则虽在人境，而车马亦不能喧之。心有蒂芥，则虽擅一壑，而逢车马，亦不免惊猜也。

　　众禽中，唯鹤标致高逸，其次鹭亦闲野不俗，又皆尝见於《六经》，如“鸣鹤在阴，其子和之”，“鹤鸣于九皋，声闻于天”，“振鹭于飞，于彼西雝”。《易》与《诗》取之矣，後之人形於赋咏者不少，而规规然祇及羽毛飞鸣之间。如《咏鹤》云：“低头乍恐丹砂落，晒翅常疑白雪销。”此白乐天诗。“丹顶西施颊，霜毛四皓须。”此杜牧之诗。此皆格插无远韵也。至於鲍明远《鹤赋》云“长唳风宵，寂立霜晓”，刘禹锡云“徐引竹间步，远含云外情”，此乃奇语也。如《咏鹭》云：“拂日疑星落，凌风似雪飞。”此李文饶诗。“立当青草人先见，行近白莲鱼未知。”此雍陶诗。亦格卑无远韵也。至於杜牧之《晚晴赋》云：“忽八九之红芰，如妇如女，堕蕊黦颜，似见放弃。白鹭潜来，邈风标之公子，窥此美人兮，如慕悦其容媚。”虽语近於纤艳，然亦善比兴者。至於许浑云：“云汉知心远，林塘觉思孤。”僧惠崇云：“曝翎沙日暖，引步岛风清。照水千寻迥，栖烟一点明。”此乃奇语也。

　　韩退之《联句》云：“遥岑出寸碧，远目增双明。”固为佳句。後见谢无逸云：“忽逢隔水一山碧，不觉举头双眼明。”若敷衍退之语，然句意清快，亦自可喜也。

　　蔡天启肇尝从王介甫游，一日语及卢仝《月蚀》诗，辞语奇嶮。介甫曰：“人少有诵得者。”天启立诵之，不遗一字。一日又与介甫同泛舟，適见群凫数百掠舟而过，介甫戏曰：“子能数之乎？”天启一阅即得其数。因遣人询之放畜者，其数不差，可谓机警也。天启绍圣元符间为中书舍人，坐尝与元祐诸公游，遂曹斥不复用。尝守睦州，到任谢表有曰：“城谯阒寂，一叶落而知秋；岛屿萦回。二水合而成字。”复有诗曰：“叠嶂巧分丁字水，腊梅迟见二年花。”人谓能状桐庐郡景物也。

　　唐以前僧寺中，或僧有疾病者，未有安养之所。唐末，一山寺有僧卧病久，因自题其户曰：“枕有思乡泪，门无问疾人。尘埋床下履，风动架头巾。”適有部使者经从过寺中，见其题，因询其详，恻然怜之，邀归方庵疗治之。其後部使者贵显，因言於朝，遂令天下寺院置“延寿寮”，专安养病僧也。

　　江南李泰伯，尝著书非《孟子》，名曰《常语》。时有一士人，颇滑稽而饕餮，闻有馈李以酒者，欲以计求之，因录所业诗数篇投之，其首章乃《非孟》诗也。诗曰：“焚廪捐阶事可嗤，孟轲深信不知非。岳翁方且为天子，女婿如何弟杀之？”言虽鄙俚，然颇合李之意。李喜甚，留饮连日，酒尽方去。他日，士人又闻有馈李以酒者，复著论一篇，名曰《疑孟》，以投之。李读毕，谓之曰：“前此酒本拟留作数日计，君至一饮遽尽，旬馀殊索寞也。公之论固佳，然此酒不可复得也。”士人遂觖望逡巡而退，传者以为笑。

　　京师景德寺东廊三学院壁间题曰：“明月斜，秋风冷。今夜故人来不来？教人立尽梧桐影。”皆传吕先生洞宾所题也。

　　闽中一士人，姓杨，家贫而事亲孝。忽七月七日，一道人自称姓回，至其家，久之，因取囊中药，点化一小石为金，赠之曰：“助尔甘旨之费。”杨力辞曰：“不愿得此，只欲求一诗为陋室之光。”道人因用硃题於壁间曰：“杨君真壳士，孝行动穹壤。上帝怜其勤，七夕遣回往。须臾药顽石，助子为孝养。子既不我受，吾亦不汝强。风埃难久留，愿子志勿爽。行看首鼠纪，青云如返掌。”後不知其所终。

　　靖康间，游京师天清寺，於僧房壁间得一绝云：“空馀绿绮琴，懒把新声写。不见临邛人，谁是知音者？”不题名氏，想有感而题之也。

　　卢赞元襄，宣和末靖康间为吏部侍郎，诗篇极多，向尝得其数十篇，皆清拔可喜，後因兵火失之。尚记其《赠鼓琴者》曰：“试将锺子山水意，一洗退之冰炭肠。”恨失其全篇。

　　绍兴初，余之官建康，舣舟溧阳邮亭，见壁间题云：“十年弃微官，归来事却扫。扁舟访安期，要觅如瓜枣。不知膏粱珍，恶食诗自好。田园苦无多，生理但草草。浊酒时一樽，孤斟从醉倒。”然不著名氏，不知何人所作。观其言淡而旨远，决非汨没名利而不知返者也。

　　昔年过邵伯埭，登平野亭，见梁间题曰：“地势如披掌，天形似覆盘。三星罗户牖，北斗挂阑干。晚色芙蕖静，秋香桂子寒。更无山碍眼，剩觉水云宽。”此刘涛《无言》诗。此诗写尽平野之景物也。

　　王梵志诗曰：“幸门如鼠穴，也须留一个。若还都塞了，好处却穿破。”此言近乎曹相国所谓以狱市为寄也。

　　何晋之大圭，广德人。早年有俊声，宣政间为馆职。但其人拓弛不羁，不能自重，仕官晚亦不偶。其咏殊有可喜者。尝记其一诗曰：“茅屋松窗小隐家，茶烟漠漠水斜斜。檐间乳燕未成语，庭下石榴争放花。赖有诗书销白日，倦随车马走黄沙。林泉旧约好径去，风雨满江垂钓车。”又尝记其一联云：“蜂垂倒世界，蚊聚小雷霆。”又尝为姓韩贵人作乐语，乃以“唐吏部”“汉将军”为对，亦有巧思。

　　昔过阳羡，舣舟溪寺，临溪一亭，壁间题曰：“碧云亭上碧云飞，竟日回环面翠微。梅萼破香知腊尽，柳梢含绿认春归。风前古涧琴三叠，雪後群峰玉一围。遥想上人清太甚，水精宫里说禅机。”碧云亭未知在何地，诗亦未知何人作，见其词意清绝，因笔之。

　　濠梁许伯扬庭，为《柳》词五章，寄意於古，而词语清新。其一曰：“不见昭阳宫内柳，黄金齐撚轻柔。东君昨夜到皇州，玉阶金井，无处不风流。怅望翠华春欲暮，六宫都锁春愁。暖风吹动绣帘钩，飞花委地，时转玉香球。”其二曰：“不见隋河堤上柳，绿阴流水依依。龙舟东下疾於飞，千条万叶，浓翠染旌旗。记得当年春去也，锦帆不见西归。故抛轻絮点人衣，如将亡国恨，说与路人知。”其三曰：“不见陶家门外柳，柴扉一径遥通。闭门终日掩清风，感君高节，绿廕向人浓。篱落萧疏鸡犬静，日长飞絮濛濛。先生一醉万缘空，经时高卧，不到翠阴中。”其四曰：“不见都门亭畔柳，春来绿尽长条。柳边行色马萧萧，一枝折赠，相见又何朝。酒尽曲终人去也，风前亦自无聊。祇应於我恨偏饶，东君特地，付与沈郎腰。”其五曰：“不见灞陵原上柳，往来过尽蹄轮。朝离南楚暮西秦，不成名利，赢得鬓毛新。莫怪枝条憔悴损，一生唯苦征尘。两三烟树倚孤村，夕阳影里，愁杀宦游人。”以乐府《临江仙》按之，可歌也。

　　宣政间，修西京洛阳大内，掘地得一碑，隶书小词一阕，名《後庭宴》，其词曰：“千里故乡，十年华屋，乱魂飞过屏山簇。眼重眉褪不胜春，菱花知我销香玉。双双燕子归来，应解笑人幽独。断歌零舞，遗恨清江曲。万树绿低迷，一庭红扑簌。”余见此碑墨本於李丙仲南家，仲南云得之张魏公侄椿处也。

　　吴兴陆蒙老元光，尝为常之晋陵宰，颇喜作诗。时州幕官有好谗谤同列者，一日同会，饭闻蝉声，幕官谓陆曰：“君既能诗，可咏此也。”陆辞之，不可，因即席为之，曰：‘绿阴深处汝行藏，风露从来是稻粱。莫倚高枝纵繁响，也宜回首顾螳螂。“因以是讥之，其人愧而少戢。

　　周少隐紫芝，早年尝学为诗於一士大夫姓刘者。尝传刘君《路中遇雪诗》曰：“四野同云漫不收，停骖一望思悠悠。乍疏还密如人事，易聚难消似客愁。倍费橐金归酒盏，苦添风色上征裘。驿亭今夕定无寐，淅沥寒声未肯休。”

　　旧传有太守因旱祈雨於龙潭，得小雨而未甚应，因作一绝云：“祈雨精诚尚未通浮云开阖有无中。潭龙恐我羞归去，略洒些些表不空。”因写此诗投潭中，继即大雨随足。

　　兵部侍郎刘朝美仪凤，蜀之普州人，性酷嗜书，喜传录。初以礼部郎兼摄秘书少监，後即真凡秘府书籍，传写殆遍。如国史之类，又置副本，亲自校雠，至杜门绝交。迁兵侍，犹传写不已。张持国之纲为副端，言其书癖至旷废职事，以是罢归蜀。蜀人关寿卿耆孙为著作佐郎，以诗饯行曰：“公义久不作，世无公是非。祇因翻故纸，不觉蹈危机。东壁梦初断，西山蕨正肥。十年成底事，赢得载书归。”

　　林懿成季仲尝为太常少卿，永嘉人，颇喜为诗。尝与会稽虞仲琳少崔相好，虞颇通性理之学，林以诗送其行曰：“男兒何苦弊群书，学到根原物物无。曾子当年多一唯，颜渊终日只如愚。水流万折心无竞，月落千山影自孤。执手沙头休话别，与君元不隔江湖。”又尝为婺守，题赤松山黄初平祠云：“路转溪回草木香，有人荷笠山之阳。定知我是金华守，笑道牧民如牧羊。”又云：“羽仗霓旌去不还，空馀菊水落人间。至今山下无枯旱，便是田家九转丹。”诗语佳而意新也。

　　尝见兰溪范茂安许云：“严陵一士人，忘其姓名，能诗，好为大言，而间有可取者。如《咏林影》曰：‘日月明方见，乾坤暗即收。’又《咏扇》曰：‘大柄如归手，蚊虻莫浪飞。’言皆类此，不能尽记也。”

　　陈桷待制，绍兴中，尝从诸大将为谋议官，颇好修养之方，且自以为得道。尝题其所居曰：“神仙多是大罗客，我比大罗超一格。”有簿续其後曰：“行满三千我四千，功成八百我九百。”

　　靖康之变，中原为虏窃据，当时文人胜士，陷於彼者不少。绍兴庚申、辛酉，河南关陕之地暂复，有自关中驿舍壁间得诗二绝云：“鼙鼓轰轰声彻天，中原庐井半萧然。莺花不管兴亡事，妆点春光似昔年。”又云：“渭平沙浅雁来栖，渭涨沙深雁不归。江海一身多少事，清风明月我霑衣。”

　　方靖康之变，燕人有随虏过相州，因谒韩魏公祠堂，题诗祠中，一联云：“有客能吟丞相柏，无人敢伐召公棠。”魏公熏德之重，而外夷亦知景慕如此也。

　　绍兴间，陈侍郎相之往使虏，至燕山驿，壁间得一词云：“书剑忆游梁，当时事，底处不堪伤。念兰楫嫩漪，向吴南浦，杏花微雨，窥宋东墙。禁城外，燕随青步障，丝惹紫游缰。曲水古今，禁烟前後，绿杨楼阁，芳草池塘。回首断人肠。流年去如电，双鬓如霜。欲遣当年遗恨，频近清觞。听出塞琵琶，风沙淅沥，寄书鸿雁，烟月微茫。不似海门潮信，犹到浔阳。”然不著名氏，必中原士大夫沦异域者所作也。以乐府《风流子》按之，可歌也。

　　陈简斋去非诗名夙著，而其弟某弟下原本缺一字，今以某字填之。诗亦可喜。见张林甫举其《夏日晚望》一联云：“前山犹细雨，高树已斜阳。”恨不见其全篇。

　　梦笔驿乃江淹旧居，姚宏令声一绝可警後学者，诗云：“一宵短梦惊流俗，千里高名挂里闾。遂使晚生矜此意，痴眠不读半行书。”

　　所至驿舍旅邸，留题壁间，亦多有可取者。见李仲南丙言临安旅邸壁间一绝云：“太一峰前是我家，满床书籍旧生涯。春城恋酒不归去，老却碧桃无限花。”又方建州崇安分水驿壁一绝云：“江南三月已闻蝉，麦熟梅黄茧作绵。料得故园烟雨里，轻寒犹作勒花天。”又吕叔潜大虬言镇江丹阳玉乳泉壁间一绝云：“骑马出门三月暮，杨花无奈雪漫天。客情最苦夜难度，宿处先寻无杜鹃。”三诗皆可喜，然皆不著名氏也。

　　康待制执权，奉祠寓居永嘉。籍妓中有姓山者，颇慧丽，康时命之侑樽俎。一日，妓之父以事系县中，当坐罪，倡泣涕历求救於士大夫。康悯之，戏为一绝云：“昔日缇萦亦如许，尽道生男不如女。河阳满县皆春风，忍使梨花偏带雨。”明日，倡诣县投状，乞代父罪，且连此诗於状前，邑宰一见，遂笑而释之。 

    

　

