观林诗话[宋] 吴聿



   

　　汉武《析梁台》，群臣皆联七言，或述其职，或谦叙不能，至左冯翊曰：“三辅盗贼天下尤。”右扶风曰：“盗阻南山为民灾。”京兆尹曰：‘外家公主不可治。“则又有规警之风。及宋孝武《华林都亭》，梁元帝《清言殿》，皆效此体。虽无规儆之风，亦无佞谀之辞，独叙叨冒愧惭而已。近世应制，争献谀辞，褒日月而谀天地，恐不至。古者赓载相戒之风，於是扫地矣。

　　谢灵运有“蘋苹泛沈深，菰蒲冒清浅”，上句双声叠韵，下句叠韵双声。後人如杜少陵“卑枝低结子，接叶暗巢莺”，杜荀鹤“胡卢杓酌春浓酒，舴艋舟流夜涨滩”，温庭筠“废砌翳薜荔，枯湖无菰蒲”，“老媪宝藁草，愚夫输逋租”，皆出於叠韵，不若灵运之工也。

　　陆龟蒙《鄴宫词》云：“魏武平生不好香，枫胶蕙米洁宫房。可知遗令非前事，却有馀薰在绣囊。”或疑蕙不可焚，然事见《广志》，云：“蕙草，绿叶紫花。魏武帝以为香焚之。”

　　华亭船子和尚诗，少见於世，吕益柔刻三十九首於枫泾寺，云得其父遗编中。一诗云：“欧冶銛锋价最高，海中收得用吹毛。龙凤绕，鬼神号，不见全年可下刀。”涪翁屡用其语。

　　语言拘忌，莫如近世浅俗之甚。王仲宣《赠蔡子笃》诗云：“我友云徂。”今人以为语之大病矣。余尝诵《饭牛歌》“长夜漫漫何时旦”，谓人曰：“此岂亦宁戚谶语耶？”

　　尝见尉迟枢《南楚新闻》云：“薛昭纬避巢贼乱，遇旧识银工，邀食，有‘一碟膻根数十皴’之语。乃知王中令所遇食蒸豚僧诗所谓‘若把膻根来比并，膻根只合吃藤条’，亦自有来处耶。”

　　李义山云：“小亭闲眠微酒销，山榴海柏枝相交。”韩致光云：“深院下帘人昼寝，红蔷薇架对芭蕉。”皆微辞也。

　　庾信《鸳鸯赋》云：“昔有一双凤，飞来入魏宫。今成两株树，若个是韩冯。”盖符中切。半山《蝶》诗云：“岂能投死为韩冯。”乃皮冰切。

　　鲍当有《清风集》行於世，时号鲍清风。尝以《孤雁》诗上一钜公，亟称之，故又号鲍孤雁。又有《贫女吟》云：“贫女临水妆，徘徊波不定。岂敢怨春风，自无台上镜。”深有古意。幸不遇赏音，使有所遇，又将为鲍贫女耶。

　　《陈平传》言：“解衣裸而佐刺船。”涪翁与洪觉范诗云：“脱却衲衣着蓑笠，来佐涪翁刺钓船。”似恼之太酷，而觉范自以为“我欲收敛加冠巾”之意，所谓欲盖而彰也。

　　钱昭度诗云：“伯禹无端教鲜食，水中鱼尽不知休。”陈无己云：“谁初教鲜食，竭泽未能休。”便觉语胜。

　　东坡和辛字韵，至“捣残椒桂有馀辛”，用意愈工，出人意外。然陈无已“十里尘沉不受辛”，亦自然也。

　　陆韩卿《中山王孺子妾歌》云：“安陵泣前鱼。”本龙阳君事，误以为安陵君。涪翁论“黄独为土芋”，而云或以为黄精，非也。盖谓东坡云：“诗人空腹待黄精，生事只看长柄械。”不欲显名之耳。

　　东坡：“几思压茅柴，禁网日夜急。”盖世号市沽为茅柴，以其易着易过。周美成诗云：“冬曦如村酿，奇温止须臾。行行正须此，恋恋忽已无。”非惯饮茅柴，不能为此语也。

　　华亭并海有金山，潮至则在海中，潮退乃可游山。有寒穴泉，甘冽与惠山相埒。穴在山麓，泉锺其间，适与海平。而半山和华亭令唐询十咏寒穴泉诗乃云：“高穴与云平。”盖未尝至其处也。毛泽民作《泉铭》叙半山诗云：“泉当因此诗以名世。”然余以为因半山诗以增重於世，则此泉之幸。若後世好事者，欲凭此诗以考寒穴所在，则失之远矣，非泉之不幸欤？

　　涪翁《读中兴碑》诗云：“冻雨为洒前朝碑。”《楚词》云：“使冻雨兮洒途。”故张平子赋：“冻雨沛其洒途。”旧注云：“冻雨，暴雨也。”巴郡暴雨为冻雨。

　　《谭宾录》载唐率府兵曹参军冯光震入集贤院校《文选》，注“蹲鸱”云：“今之芋子，即着毛萝卜。”又温庭筠《乾巽子》所载不同，云：“萧嵩以《文选》是先代旧书，欲注‘蹲鸱’云‘今芋子，乃着毛萝卜’。”未知孰是。

　　沆瀣，王逸《楚词注》云：“北方半夜之气。”唐刘商《白角樽歌》云：“或谓轻冰盛沆瀣。”注云：“海气也。”

　　婪尾声酒，出《佛图澄传》。婪尾声者，最後饮酒也。东坡《除夜》诗云：“不辞最後饮屠苏。”是以乐天诗以“婪”作“蓝”云：“三杯蓝尾声酒，一碟胶牙饧。”皆更岁之事。而东坡诗有“蓝尾声忽惊新火後，遨头及要浣花前”之语，自注云：乐天《寒食》诗云：“三杯蓝尾声。”当是误记。

　　梅圣俞诗“莫打鸭，打鸭惊鸳鸯”之语，讥定量守笞官奴也。陈无己《戏杨理曹》诗云：“从来相戒莫打鸭，可打鸳鸯最後孙。”叠民宣守诗云；“一为文俗事，打鸭起鸳鸯。”皆用此也。然“起鸳鸯”三字亦有来处，杜牧之云：“织篷眠舴艋，惊梦起鸳鸯。”

　　《本阳杂俎》称庾信作诗用《西京杂记》事，旋自改曰：“此吴均语耳，恐不足用。”今本作《葛稚川集》，刘子骏文。

　　每疑《古乐府》有“长跪问故夫”之语，一日读《隋志》，至册后之礼，皇后先拜後起，皇帝後拜先起，乃知古妇人亦伏拜也。

　　陈无己跋旧词云：“晁无咎云：‘眉山宫词，盖不更此境也。’余谓不然，宋玉初不识巫山神女，而能赋之，岂待更而後知也。予他文未能及人，独於词，自谓不减秦七黄九。而为乡掾三年，去而复还，又三年矣，而乡妓无欲余之词者，独杜氏子勤恳不已，且云：‘所得诗词满箧，家多蓄纸笔墨，有暇则学书。’使不如言，其志亦可喜也，乃写以遗之。”○此下原本另起，今据原文移正。古语所谓“但解闭门留我住，主人不问是谁家”者，此语东坡《题藏春》两绝之一。全篇云：“莫寻群玉峰头路，休看玄都观里花，但解闭门留我住，主人莫问是谁家。”盖无己托为古语耳。

　　曾逢[C190]老於仕宦，所至以严惮称。近有客举一联云：“他日诗侯不敢客，如今到处欲为家。”曰：“此逢[C190]诗也。”二十五年来，仕於州县者鲜有能诗，乃知此老风力外，别有深处。

　　杜牧之云：“杜若芳州翠，严光钓濑喧。”此以杜与严为人姓相对也。又有“当时物议硃云小，後代声名白日悬”，此乃以硃云对白日，皆为假对，虽以人姓名偶物，不为偏枯，反为工也。如涪翁“世上岂无千里马，人中难待九方皋”，尤为工致。

　　尝见东坡手写《会猎》诗云：“向不如皋闲射雉，人间何以得卿卿。”世所传本乃作“不向如皋”，遂以为东坡误用如皋为地名，特未尝见写本耳。

　　半山云：“不知太乙游何处，定把青藜独照公。”乃《上元夜戏刘贡父》诗。贡父时在馆中，适与王嘉所载刘向上元夜天禄阁遇太乙降事相契，事见《拾遗记》。原本嘉讹家，今正。故有此句。然此事前人引用已多，特半山用得着题耳。

　　前辈作桃花、菊诗虽多，而未见拔俗者。杨元素云：“清香旧已亲陶令，红艳新能惑阮郎。”张敏叔云：“但令陶令长为主，莫遗灵芰错认伊。”然世复盛传一联云：“陶令归来惊色变，刘郎去後笑开迟。”亦未为胜。但陶令归来，刘郎去後，乃切对也。

　　唐人夏日诗，有“炎风生白羽，畏日隔青油”，想见歊烦之景，不在林越之下也。

　　孟郊集有《四婵娟》篇，谓花、竹、人、月也。误见顾况集。

　　程文若在官，喜抄书，尝云：“古人以是为风流罪过，予以李义山‘举白弈棋兼把钓，不离至教事颠狂’之语作对云：‘举白颠狂，不离至教；抄书罪过，抄书当是杀青之讹。要是风流。’”

　　东坡诗有云：“绝胜仓公饮上池。”误以长桑君为仓公。

　　王武子多四言诗，间有五字句，余最爱“抱甕拙胜”。此下当有脱文。

　　扬州僧坊有谷林堂，乃东坡命名。必至其所，然後知其名之当。枣据诗云：“下窥幽谷底，窈窕一何深。鱼动起重渊，鸟惊奋高林。”谷林之名，盖出此耳。

　　杨元素《劝酒》诗云：“何必口辞山简醉，但教心似屈原醒。”此语殊可味也。

　　秦太虚用乐天《木藤谣》“吾独一身，赖尔为二”。作六言云：“身与杖藜为二，影将明月为三。”真奇对也。

　　乐天云：“眉月晚生神女浦，脸波春傍窕娘堤。”涪翁用此意作《渔父词》云：“新妇矶边眉黛愁，女兒浦口眼波秋。”然新妇矶、女兒浦，顾况六言已作对矣。

　　杜荀鹤诗句鄙恶，世所传《唐风集》首篇“风暖鸟声碎，日高花影重”者，余甚疑不类荀鹤语。他日观唐小人说，见此诗乃周朴所作，而欧阳文忠公亦云耳。盖借此引编，已行於世矣。

　　“九原”，《檀弓》一作“九京”，涪翁两用之云：“九京唤起杜陵翁。”又云：“百不试，埋九京。”

　　东坡名贾耘老之妾为双荷叶，初不晓所谓。他日，传赵德麟家所收泉南老人《杂记》，记此事云：“两髻并前如双荷叶，故以名之。”如荷叶髻，见温飞卿词：“裙拖安石榴，髻亸偏荷叶。”

　　五大夫，秦爵名也。封松为五大夫，非特为五株松也。近有题范文正所植鄱阳驿中六《松》云：“青青六大夫。”此殊可笑。

　　都下旧无红梅，一贵人家始移植，盛开，召士大夫燕赏，皆有诗，号《红梅集》，传於世。以半山“北人初未识，浑作杏花看”为冠。後东坡见云：“何待北人太薄。”

　　半山云：“窗明两不借，榻净一籧篨。”扬雄《方言》“丝作曰履，麻作曰不借”。崔豹《古今注》：“草履曰不借。”许慎《说文》云：“綥或作綦，帛苍艾色。”《诗》：“缟衣綥巾。”未嫁女所服。一曰不借，常所服御，而人皆易有者，皆可谓之不借，不独履也。然半山所指，乃草履耳。

　　半山诗有用蔡泽事云：“安排寿考无三甲。”又用退之语对云：“收拾文章有六丁。”东坡诗有用屈原事云：“岂意日斜庚子後。”又用郑康成梦对曰：“忽惊岁在己辰年。”皆天设对也。

　　秦太虚《与花光老求墨梅书》云：“仆方此忧患，无以自娱，愿师为我作两枝见寄，令我得展玩，洗去烦恼。幸甚。”涪翁和昊字韵《梅诗》云：“梦蝶真人貌黄槁，篱落逢花曾绝倒。雅闻花光能画梅，更乞一枝洗烦恼。”谓此也。

　　太虚又云：“仆有《梅花》一诗，东坡为和。王荆公尝书之於扇。”有见荆公扇上所书者，乃“月落参横画角哀，暗香消尽令人老”两句。涪翁又爱其四句云：“清泪斑斑和在有恨，恨春相从苦不早。甘心结子待君来，洗雨梳风为谁好。”曰：“《玉台》诗中，气格高者乃能及此耳。”

　　涪翁云：“江南野中，有一种小白花。木高数尺，春开，极香，野人号为郑花。王荆公尝求此花栽，欲作诗而隔其名，予请名曰山樊。野人采郑花叶以染黄，不借樊而成色，故曰山樊。‘海岸孤绝处，补佗落伽山。’译者谓小白山，余疑即此花是也。不然，何以观音老人端坐而不去也。”此题花光《补题二绝句跋》。翁作《水仙花》诗有“山樊是弟梅是兄”，亦谓此也。

　　太虚《梅》诗末云：“安得健步远移归，乱插繁花向晴昊。”乃用《苏端薛复筵简薛华醉歌》两句。

　　豫章诸洪作诗，有外家法律，然不多见於世。旧传龟父《游乌遮塔示师川》诗云：“华鲸唤起曲肱梦，行径幽寻小雨乾。风吹龙沙江流断，日下乌塔松阴寒。冰雪照人徐孺子，手提玉尘对西山。安得鸿崖入琼药，令我蜚出六合间。”此下原本另提行，今按当合为一条。玉父《寄兄》诗云：“六年作别书频至，一月相从袂又分。船宿绿波浦边雨，客行乌泥冈上云。陈留风俗尚可道，襄阳耆旧空复论。鸿飞冲天雁翅短，付与燕雀聊同群。”

　　涪翁跋半山书云：今世唯王荆公字得古人法，自杨虚白以来，一人而已。杨虚白自云“浮世百年今过半，校他蘧瑗十年迟”者，荆公此二帖近之。往时李西台喜学书，题《杨少师题大字院壁後》云：“枯杉倒桧霜天老，松烟麝煤阴雨寒。我亦生来有书癖，一回入寺一回看。”西台真能赏音者，今夫定林寺壁，荆公书数百字，未见赏音者。

　　《渑水燕谭》记张芸叟奉使辽东，宿幽州馆中，有题子瞻《老人行》於壁者。闻范阳书肆，亦刻子瞻诗数十首，谓之《大苏小集》。芸叟题其後云：“谁传佳句到幽都，逢着君兒问大苏。莫把文章动蛮貊，恐妨谈笑卧江湖。”此乃子由与坡诗。佳句二字，本云家集，坡亦有和篇。所谓“欲问君王乞鉴湖”是也。

　　东坡云：“醉眼炫红绿。”此乃“看硃成碧颜始红”换骨句耳。

　　盐官倪清，素宝东坡墨迹数轴，如护眼目。县官数以势力劫之，卒不可得，取试经行中语，自榜其所居曰“薄命佳人之馆”。

　　衣冠中有微时为小吏者，作三角亭诗，有“夜欠一檐雨，春无四面花”之语。献其所事，异之。使学，後果登第，今为郎矣。

　　东坡爱玉女洞中水，既致两瓶，恐後复取而为使者见绐。因破竹为契，使寺僧藏其一，以为往来之信，戏谓为调水符，作诗云：“欺谩久成俗，关市有契繻。谁知南山下，取水亦置符。古人辨淄渑，皎若鹤与凫。吾今既谢此，但视符有无。常恐汲水人，智出符之馀。多防竟无及，弃置为长吁。”此当与择胜亭俱传於好事者，非确论也。

　　《南史》：丘仲孚喜读书，常以中宵钟鸣为限。乃知半夜钟声，不独见唐人诗句。

　　董庆夫云：“石懋敏若顷在都下除夜作诗云：‘索米长安久倦游，寂无杯盎洗牢愁。岁除借问除何事，除尽硃颜与黑头。’人以为有昔人减尽风情之谶，明年果卒。”懋有《杼林集》行於世，可读者，皆汪彦章诗也。

　　暢当诗有云：“酒喝爱江清，馀酣漱晚汀。软沙欹坐稳，冷石醉眠醒。”四句皆说醉，不觉烦也。

　　吴融云：“啸父知机先忆{制鱼}，季鹰无事已思鲈。”按虞啸父为宋武帝侍中，帝从容问曰：“卿在门下，初不闻有献替。”啸父家富春，近海，谓帝望其贡献，对曰：“天时尚暖，{制鱼}鱼虾蚱未可致，寻当有所上献。”帝抚掌大笑。谓为知机可乎？将子华别有所据乎？

　　唐人有《访吕逸人不遇》诗云：“到门不解题凡鸟，爱竹何须问主人。”余甚爱其用事，然观其意，乃大不重其人耳。

　　昔人有言，诗有三百四病，马有三百八病，诗病多於马病，信哉。高子勉能诗，涪翁与之诗云：“更能识诗家病，方是我眼中人。”此亦苦口也。

　　王立之云：“潘邠老《望汉阳》诗云：‘两屐上层楼，一目略千里。’说者云着屐岂可登楼，余以为不然。殷浩王胡之徒，秋夜登武昌南楼，闻亟道中屐声甚夥，定是庾公，俄而率左右十许人步来，非着屐登楼耶？亟道，今所谓胡梯是也。

　　唐《教坊记》云：“平人女以容色选入内者，原本女讹奴，今据《教坊记》正。教习琵琶、三弦、箜篌、筝者，原本三讹五，今据《教坊记》正。谓之搊弹家。”杜少陵诗有“弦管罢搊弹”之句。管非搊弹之物，或改为“弦管罢吹弹”，或改为“弦索罢搊弹”，然皆非本语。

　　一僧问王茂公云：“凡花皆经岁复开，东坡何为独於梅花言返魂香耶？”茂公云：“以梅花清绝能醒人，非馀花可比故耳。”遂引苏德歌及聚窟洲返魂香事为证。僧来从余借二书验之，皆与梅花了不相关，遂憾茂公之欺。余为言其事见韩偓《金銮密纪》，出内廷诗，有“玉为通体寻常见，香驼运动容易回”之语。其题云：“岭南梅花，一岁再发。故作此诗，题於花下。”东坡云：“返魂香入岭头梅。”僧遂释然。

　　刘向《列女传》，以为《式微》之诗，二人所作，一在中露，一在泥中，卫之二邑也。或者以为联句始此。

　　有题金陵永庆招提壁云：“余从师川同句法，师川举近诗云：‘人言春事已，我言未遽央。试向後湖去，菰叶如许长。’”

　　半山酷爱唐乐府“雨打梨花深闭门”之句。

　　半谷云：“余从半山老人得古诗句法云：‘春风取花去，酬我以清阴。’”

　　半山尝於江上人家壁间见一绝云：“一江春水碧揉蓝，船趁归潮未上帆。渡口酒家赊不得，问人何处典春衫。”深味其首句，为踌躇久之而去。已而作小词，有“平涨小桥千幛抱，揉蓝一水萦花草”之句，盖追用其语。

　　李光禄元亮，兄弟数人皆隽才。元亮作《吊项羽赋》，追古作者。世称其诗有“可怜三万六千日，长作东西南北人”之句，特中鼎之一脔耳。

　　陆龟蒙有《蓬伞》诗云：“吾江善编蓬，圆者柄为伞。所至以自随，清阴覆一墠。自吾为此计，蓑笠□□短。何须诣亭阴，风雨皆足缓。”此三家村择胜亭耳。

　　元次山自序云：“带笭箵而画船。”注郎丁、桑荒切，今韵中不收。欧文忠公与涪翁皆於清字韵压。

　　温庭筠记狐书两篇，其一词曰：“正色鸿焘，神司化伐。穹施后承，光负悬设。哎论吐萌，垠倪斫截。迷阳郄曲，Ъ音队[B17３]音埋噎。雀毁龟水，犍驰御窟。拿尾声群狐，袜袜哲々。[A1２5]音泯用秘功，以岭以穴。抱薪代栎，莽野万茁。顺律则祥，拂伦唯孽。壮虚无有，颐咽蕊屑。肇素未来，武寻轮辙。”其二词曰：“五行七曜，成此撒馀。上帝降灵，岁且涒涂。蛇蜕其皮，君亦神据。九九六六，束身天除。何以充喉，吐纳太虚。何以蔽倮，霞袿云袽。哀尔浮生，掷此荒墟。吾复浩气，还形之初。在帝左右，道济忽诸。”题云：应天狐超异科策八道，後文繁杂不载。事见《乾撰子》。东坡喜录鬼语，便是人道不到处，信哉。

　　半山《酴酎醿金沙》诗云：“我无丹白看如梦，人有硃铅见即愁。”孙思邈云：“苟丹白存於心中，即神灵如不降。”其用事精切如此。

　　东坡在湖州，甲寅年，与杨元素张子野陈令举，由苕霅泛舟至吴兴。东坡家尚出琵琶，并沈冲宅犀玉共三面胡琴。又州妓一姓周，一姓邵，呼为“二南”。子野赋《六客辞》，後子野令举孝叔化去，唯东坡与元素公择在尔。元素因作诗寄坡云：“仙舟游漾霅溪风，三奏琵琶一舰红。门望喜传新政异，梦魂犹忆旧欢同。二南籍里知谁在，六客堂中已半空。细问人间为宰相，争如愿住水晶宫。”天池问卢杞：“愿住水晶宫？愿为人间宰相？”杞对曰：“愿作人间宰相。”遂不得天兴有水晶宫之号，故云。

　　杨元素疏论半山云：“臣窍见唐贤，多以所为之文，见其人生平行事，如蓍蔡之不谬。如李绅作《闵农》诗，当时文士称其有宰相器。韩愈称欧阳詹亦曰：‘读其书，知其慈孝最隆也。’近世丁谓诗有‘天门深九重，终当掉臂入’，王禹你读之曰：‘入公门，犹鞠躬如也。天门岂可掉臂入乎？此人必不忠。’後果如其言。臣闻王安石文章之名久矣。尝闻其诗曰：‘今人未可非商鞅，商鞅能令政必行。’今睹其行事，已颇类矣。愿陛下详其言而防其志。”

　　半山晚年所至处，书窗屏间云：“当时诸葛成何事，只合终身作卧龙。”盖痛悔之词，此乃唐薛能诗句。此条原本误连上条，今移正。

　　沈休文《锺山应西阳王教》一首五章，第四章用两足字韵。上云：“多值息心侣，结架山之足。”下云：“所愿从之游，寸心於此足。”一章才四韵，而两韵同一字。又陆士衡《拟古》一篇，用两音字。前云：“思君徽与音。”後云：“归云难寄音。”东坡一诗用两耳字。云：“二义不同，故得重用。”又涪翁一诗压两朋字云：“大府佳友朋。”“归鸟求其朋。”又有一诗用两扁字韵：“责任媲和扁。”“持断问轮扁。”自注云：“复有此一韵，事异似不类出此也。”

　　“鸡鸣高树巅”，古县录诗也。县录当是乐府之讹。而陆士衡陶渊明皆用之。士衡对用“虎啸深谷底”，渊明以对“犬吠深巷中”。

　　古人五字，往往句有相犯者。如潘安仁王仲宣皆云：“但愬杯行迟。”曹子建应德琏皆云：“公子敬爱客。”李少卿云：“行人怀往路。”苏子卿云：“征夫怀往路。”左太冲云：“绿叶日夜黄。”张景阳云：“密叶日夜疏。”《古诗》：“秋草凄以绿。”又：“秋草萋更碧。”谢玄晖又云：“春草秋更绿。”如此者众，不可悉举。

　　《西征赋》恶谑博字韵一联云：“成七国之称乱，翻助逆而诛错。”李善注云：“错，七故反，今叶韵七各反。”然今时人读晁错为黾错，七各反，则以为不识字矣。

　　何邵赠张华云：“在昔同班列，今者并园墟。”华答邵云：“自昔同寮寀，於今此园庐。”今之酬和者如此，人必以为笑资矣。

　　江文通斅李陵等《杂体》三十首，内斅休上人《怨别》一首，有“日暮碧云合，佳人殊未来”之句，後人便以为休上人语。其末又有“桂水日千里，因之平生怀”之句，唐《东观记》又以为太子家令沈约诗。所谓文通锦，割截殆尽矣。

　　鲍明远《升天行》云：“九籥隐丹经。”李善云：“《易纬》注：齐鲁之间，名门户及藏器之管曰籥。以藏经而丹有九转，故曰九籥。”此可笑也。天门有九，故曰九籥。涪翁云“九籥天阙守夜义”是也。

　　世所传“一日看除目，终年损道心”之语，乃姚合《武功县》诗也。

　　唐人多作五粒松诗，有以五粒为鬣者。大历时，监察御史顾惜《我国记》云：“松树大连抱，有五粒子，形如桃仁而稍小。皮硬，中有仁。取而食之，味如胡桃，浸酒疗风。”然则松名五粒者，以子名之也。

　　赠人诗多用同姓事。如东坡赠郑户曹云：“公业有田常乏食，广文好客竟无氈。”又赠蔡子华云：“莫寻唐举问封侯，但遣麻姑为爬背。”涪翁和东坡诗云：“人间化鹤三千岁，海上看羊十九年。”陈无己赠何郎中云：“已度城阴先得句，不应从俗未忘荤。”唯徐师川赠张仁云：“诗如云态度，人似柳风流。”尤为工也。又半山与刘发诗云：“何妨过我论奇字，亦复令公见异书。”则又用彼我两姓事。

　　杜诗云：“江莲摇白羽，天棘梦青丝。”世不晓其用梦字，余考之，盖蔓字讹而为梦耳。何逊《王孙游》“日碧草蔓丝”是也。天棘，天门冬也，如★香而蔓生。或以为柳，误矣。

　　《树萱录》云：“杜工部诗，世传骨气高峭，如爽鹘摩霄，骏马绝地。”又唐人谓李贺文体，如崇岩峭壁，万仞崛起。又《摭言》载赵牧效李长吉歌诗，自谓蹙金结绣而无痕迹。

　　东坡诗有“滟翻白兽樽中酒，归煮青泥坊底芹”，为贬谪者设也。《续仙传》载一神仙诗，有“滟翻王母九霞觞，谪向人间作酒狂”之语，盖用此耳。滟，一本作踏。

　　殷芸《小说》载《马融列传》云：“融善鼓琴，吹笛之声一发，得蜻{列虫}出吟，有如相和。原脱如字，据《续谈助》所录殷芸小说补。蜻{列虫}，蔡邕《月令章句》以为蟋蟀。马融《长笛赋》：“有洛客舍逆旅，吹笛为《气出精列》、《相和》。”李善云：“《歌录》曰：‘古相和歌十八曲，《气出》一，《蜻{列虫}》二，古曲。’”据《文选》，当注作《气出》一，《精列》二。魏武帝有《气出》《精列》二古曲。此似有脱字。则殷芸所载，不唯谬甚，亦可笑也。

　　丁晋公《筑球》诗，世称曲尽形容之妙。如半山《观棋》诗云：“旁观各技痒，窃议兒女嗫。讳轮宁断头，悔悟乃搏颊。”亦曲写人情之妙也。

　　东坡《王平父哀词》云：“已知毅豹为均死，未识荆凡定孰存。”虽拘诗律，易楚为荆。然古人多以荆楚二字互用，如後汉《臧洪论》云：“可谓怀哭秦之节，存荆则未也。”亦不云楚而云荆也。

　　陆龟蒙《谢人诗卷》云：“谈仙忽似朝金母，说艳浑如见玉兒。”杜牧之云：“粉毫唯画月，琼尺只裁云。”“美似狂酲初啖蔗，快如衰病得观涛。”涪翁：“清似钓船闻夜雨，壮如军垒动秋鼙。”论用事之工，半山为胜也。

　　诸晁酬和柳字韵诗，至三四反不困，盖篇篇可观。“世已乏知音，何劳问迭柳。”尤为工也。

　　孙兴公《天台山赋》有“赤城霞起而建标，瀑布飞流而界道”之语，为当时所推。後庚信数用其语，作《玮禅师碑》云：“游极箕张，建标霞起。”又《襄州凤林寺碑》云：“干霄秀出，建霞起□。”至徐凝作《庐山瀑布》诗云：“一条界破青山色。”盖亦用瀑布界道之语，乃尔鄙恶。

　　凤之九苞，一曰口包命，二曰心合度，三曰耳聪达，四曰舌屈伸，五曰色光采，六曰冠矩硃。七曰矩锐钩，八曰音激扬，九曰腹文户。涪翁《和萧元礼》诗云：“归凤求凰振九苞。”自注乃云：“苞，尾声也。”未详。

　　鲍照云：“伤禽恶弦惊，倦客恶离声。”“断肠声里无形影，画出无声亦断肠”，盖以此也。

　　乐天云：“近世韦苏州歌行，才丽之外，颇近兴讽。其五言诗文，又高雅闲淡，自成一家之体，今之秉笔者，谁能及之。”故东坡有“乐天长短三千首，却爱韦郎五字诗”之句。然乐天既知韦应物之诗，而乃自甘心于浅俗，何耶？岂才有所限乎？

　　颜鲁公云：“夕照明村树。”僧清塞云：“夕照显重山。”顾非熊云：“斜日晒林桑。”杜牧云：“落日羡楼台。”半山云：“返照媚林塘。”皆不若严维“花坞夕阳迟”也。

　　杜牧诗喜用“纟恆”字：“半月纟恆双脸”，“如日月纟恆升”，“日痕絙翠献”，“孤直纟恆月定。”

　　牧又多以竹雨比羽林，《栽竹》诗云：“历历羽林影。”又：“竹冈森羽林。”《大雨行》：“万里横亘羽林枪。”又：“云林寺外逢猛雨，林黑山高雨脚长。曾奉郊官近为侍，分明羽林枪。”

　　一日，琏公与余书，纸尾声批云：“比雨过，庵前後竹萌戢戢，取以充庖，颇觉有味。因诵东坡‘我与何曾同一饱，不知何苦食鸡豚’之语。时敏闻同槃，亦云：‘白汤浇饭肥腯腯，吃肉一把骨。’相与大笑，喷饭满案。”因书及此，庶知庵中亦不寂寥也。

　　乐府有风人诗，如“围棋烧败絮，著子故衣然”之类是也。然或一句托一物耳。独杨元素《荷花》借字诗四韵，全托一物，尤为工也。诗云：“香艳怜渠好，无端杂芰窠。向来因藕断，特地见丝多。实有终成的，露摇争奈何。深房莲底味，心里苦相和。”

　　文忠公诗有“春深桃李作絪缊”，又“欲晴花气渐絪缊”，一作氤氲。皆丽句也。絪缊，厚貌。今四声韵。缊，乌昆切，赤之间色。

　　钱伯瞻有侍兒，妙丽为一时衣冠家桃李之冠，故时人号花王，即东坡涪翁赓和蓬字韵诗所谓“安得春笋手，为我剥莲蓬”者也。名倩奴。坡与涪翁诗，皆曰《青人咏》云。

　　《西京杂记》云：“以酒为书滴，取其不冰。以玉为研，亦取其不冰。”贺方回词云：“罗帷映月，玉研生冰。”似失契勘。

　　李觏泰伯，江西人。作《非孟子》书。有高世之论。无尽读其所作《新成院记》诗云：“昔读《盱川集》，尝闻泰伯贤。新成文刻在，往事野僧传。气格终惊俗，光冷贯天。田翁不知价，祇得十千钱。”盖僧云时以十千润笔耳。

　　予家有听雨轩，尝集古今人句。杜牧之云：“可惜和风夜来雨，醉中虚度打窗声。”贾岛云：“宿客不来过半夜，独闻山雨到来时。”欧阳文忠公：“芳丛绿叶聊须种，犹得萧萧听雨声。”王荆公：“深炷炉香闭斋阁，卧闻檐雨泻高秋。”东坡：“一听南堂新瓦响，似闻东坞少荷香。”陈无己云：“一枕雨窗深闭阁，卧听丛竹雨来时。”赵德麟云：“卧听檐雨作宫商。”尤为工也。

　　东坡诗有“厌小人羹”者，盖用颍考叔之语：“小人有母，皆尝小人之食矣，未尝君之羹。”然初不云小人羹也。

　　反语，其来远矣，晋宋间尤尚。今都下有三番四番语，亦此类。往过宛丘道中，逆旅壁间见画一妇人鞋样，下题云：“不信但看羊子解，便须信道菊兒姜。”虽是鄙语，亦殊精绝。

　　余在都下，尝对客语古人诗集中，可采而不见传记者甚多。如杜牧之一绝句，题下注云：“李鄂州爱酒，性地闲雅。”一作“情地闲雅”，此亦可用。坐有新第者，问予“情地闲雅”可对甚，予答云：“可对‘性天高明’。”旁坐有解其意者，为之绝倒。

　　《南史》载谢朓长五言诗，沈约常云：“二百年来无此作。”

　　又颜黄门记刘孝绰当时既有重名，无所与让，唯服谢朓。常以谢朓诗置几案间，动静辄讽咏。

　　又《谈薮》载梁高祖重陈郡谢朓诗，曰：“不读谢朓诗三日，口臭。” 

    

　

