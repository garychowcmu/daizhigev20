藏海诗话 [宋]吴可 撰 




　　明不亏案：明不亏姓名诸书不载，未详何人。〈题画山水扇〉诗云：「淋漓戏墨堕毫端，雨湿溪山作小寒。家在严陵滩上住，风烟不是梦中看。」，后二句《骚》、《雅》。 

　　叶集之诗云「层城高楼飞鸟边，落日置酒清江前。」明不亏诗云：「故乡深落落霞边，鴈断鱼沉二十年。写尽彩笺无寄处，洞庭湖水阔于天。」「落霞边」不如「飞鸟边」三字不凡也。评：明诗首句已藏末句在内，此所以佳也，奈何以「飞鸟」、「落霞」较量工拙耶？即叶诗亦未见不凡也。 

　　老杜诗云：「行步欹危实怕春。」「怕春」之语，乃是无合中有合。谓「春」字上不应用「怕」字，今却用之，故为奇耳。 

　　杜诗叙年谱，得以考其辞力，少而锐，壮而肆，老而严，非妙于文章不足以致此。如说华丽平淡，此是造语也。方少则华丽，年加长渐入平淡也。 

　　五言诗不如四言诗，四言诗古，如七言又其次者，不古耳。评：诗自四言递降至七言，此风会使然耳。后世论诗只论其工不工，何必问其古不古也。 

　　「便可披襟度郁蒸。」「度」字又曰「扫」，不如「扫」字奇健。盖「便可」二字少意思，「披襟」与「郁蒸」是众人语，「扫」字是自家语，自家语最要下得稳当，韩退之所谓「六字寻常一字奇」是也。 

　　苏州常熟县破头山有唐常建诗刻，乃是「一径遇幽处」。盖唐人作拗句，上句既拗，下句亦拗，所以对「襌房花木深」。「遇」与「花」皆拗故也。其诗近刻，时人常见之。案：欧阳修《诗话》亦作「遇幽处」。 

　　凡作文，其间叙俗事多，则难下语。此条馆本不载，见李氏《函海》本。 

　　唐末人诗，虽格不高而有衰陋之气，然造语成就。今人诗多造语不成。 

　　画山水者，有无形病，有有形病；有形病者易医，无形病则不能医。诗家亦然。凡可以指瑕镌改者，有形病也。混然不可指摘，不受镌改者，无形病，不可医也。 

　　余题黄节夫所临唐元度〈十体书〉卷末云：「游戏墨池传十体，纵横笔阵扫千军。谁知气压唐元度，一段风流自不群。」当改「游」为「漫」，改「传」为「追」，以「纵横」为「真成」，便觉两句有气骨，而又意脉联贯。 

　　凡看诗，须是一篇立意，乃有归宿处。如童敏德〈木笔花〉诗，主意在笔之类是也。 

　　前人诗如「竹影金琐碎」，「竹日静晖晖」，又「野林细错黄金日，溪岸宽围碧玉天」，此荆公诗也。「错」谓「交错」之「错」。又「山月入松金破碎」，亦荆公诗。此句造作，所以不入七言体格。如柳子厚「清风一披拂，林影久参差」，能形容出体态，而又省力。 

　　白乐天诗云：「紫藤花下怯黄昏。」荆公作〈苑中〉绝句，其卒章云「海棠花下怯黄昏」，乃是用乐天语，而易「紫藤」为「海棠」，便觉风韵超然。「人行秋色里，家在夕阳边。」有唐人体。韩子苍云：「未若『村落田园静，人家竹树幽』，不用工夫，自然有住处。」盖此一联颇近孟浩然体制。 

　　世传「酒债寻常行处有，人生七十古来稀」，以为「寻常」是数，所以对「七十」。老杜诗亦不拘此说，如「四十明朝是，飞腾暮景斜」，又云「羁栖愁里见，二十四回明」，乃是以连绵字对连绵数目也。以此可见工部立意对偶处。 

　　余题王晋卿画〈春江图〉，累十数句，事穷意尽，辄续以一对云「寒烟炯白鹭，暖风摇青苹」，便觉意有余。 

　　〈木兰诗〉云：「磨刀霍霍向猪羊。」「向」字能回护屠杀之意，而又轻清。 

　　「北邙不种田，唯种松与柏。松柏未生处，留待市朝客。」又〈贫女〉诗：「照水欲梳妆，摇摇波不定。不敢怨春风，自无台上镜。」二诗格高，而又含不尽之意，见于言外。 

　　老杜句语稳顺而奇特，至唐末人，虽稳顺，而奇特处甚少，盖有衰陋之气。今人才平稳，则多压塌矣。 

　　和平常韵要奇特押之，则不与众人同。如险韵，当要稳顺押之方妙。 

　　秦少游诗：「十年逋欠僧房睡，准拟如今处处还。」又晏叔原词：「唱得红梅字字香。」如「处处还」、「字字香」，下得巧。 

　　工部诗得造化之妙。如李太白〈鹦鹉洲〉诗云「字字欲飞呜」，杜牧之云「高摘屈、宋艳，浓熏班、马香」；如东坡云「我携此石归，袖中有东海。平生五千卷，一字不救饥」，鲁直〈茶〉诗「煎成车声绕羊肠」，其因事用字，造化中得其变者也。 

　　学诗当以杜为体，以苏、黄为用，拂拭之则自然波峻，读之铿锵。盖杜之妙处藏于内，苏、黄之妙发于外，用工夫体学杜之妙处恐难到。用功而效少。案：「用工」以下有脱文。 

　　凡装点者好在外，初读之似好，再三读之则无味。要当以意为主，辅之以华丽，则中边皆甜也。装点者外腴而中枯故也，或曰「秀而不实」。晚唐诗失之太巧，只务外华，而气弱格卑，流为词体耳。又子由〈叙陶〉诗「外枯中膏，质而实绮，臞而实腴」，乃是叙意在内者也。 

　　凡诗切对求工，必气弱。宁对不工，不可使气弱。评：气自弱耳，何关切对求工耶？ 

　　凡文章先华丽而后平淡，如四时之序，方春则华丽，夏则茂实，秋冬则收敛，若外枯中膏者是也，盖华丽茂实已在其中矣。 

　　孟郊诗云：「天色寒青苍，朔风吼枯桑。厚冰无断文，短日有冷光。」此语古而老。 

　　老杜诗：「本卖文为活，翻令室倒悬。荆扉深蔓草，土锉冷疏烟。」此言贫不露筋骨。如杜荀鹤「时挑野菜和根煮，旋斫青柴带叶烧」，盖不忌当头，直言穷愁之迹，所以鄙陋也。切忌当头，要影落出。案：末句有误。 

　　「秋来鼠辈欺猫死，窥瓮翻盆搅夜眠。闻道狸奴将数子，买鱼穿柳聘衔蝉。」「聘」字下得好，「衔蝉」、「穿柳」四字尤好。又「狸奴」二字出释书。 

　　「春阴妨柳絮，月黑见梨花。」「登临独无语，风柳自摇春。」郑谷诗。此二联无人拈出。评：「月黑见梨花」，此语少含蓄，不如义山「自明无月夜」之为佳也。 

　　「椎床破面枨触人，作无义语怒四邻。尊中欢伯见尔笑，我本和气如三春。」前两句本粗恶语，能锻炼成诗，真造化手，所谓点铁成金矣。 

　　「吹折江湖万里心。」「折」字双使。 

　　鲁直〈饮酒〉九首，「公择醉面桃花红，焚香默坐日生东」一绝，其体效〈饮中八仙歌〉。 

　　东坡诗：「已有小舟来卖饼。」曾公卷：「已有小舟来卖鱼。」学者当试商略，看优劣如何。 

　　「量大嫌酣酒，才高笑小诗。」「卑枝低结子，接叶暗巢莺。」双声字对。 

　　「绿琼洲渚青瑶嶂，付与诗翁敢琢磨。」善用材料。 

　　「风来震泽帆初饱，雨入松江水渐肥。」又卢襄诗：「眼馋正得看山饱，梅瘦聊须着雨肥。」善用「饱」、「肥」二字。评：上联不害为佳诗，下二语直村学中捉对耳。盖先下「馋」、「瘦」字便似有意求奇，不似上联自然合拍也。 

　　陈子高诗云：「江头柳树一百尺，二月三月花满天。袅雨拖风莫无赖，为我系着使君船。」乃转俗为雅，似〈竹枝词〉。 

　　「大书文字堤防老，剩买溪山准备闲。」「堤防」、「准备」四字太浅近。 

　　荆公诗云：「黄昏风雨打园林，残菊飘零满地金。擸得一枝还好在，可怜公子惜花心。」东坡云：「秋花不似春花落，寄语诗人仔细看。」荆公云：「东坡不曾读《离骚》，《离骚》有云：『朝饮木兰之坠露，夕餐秋菊之落英。』」案：此事《西清诗话》作欧阳修语，《高斋诗话》则与此所记同，胡仔《渔隐丛话》辨其皆出依托。 

　　隐岩〈古松〉云：「劲节端为百木长，治朝无复五株封。」又〈和上元〉云：「化国风光原有象，春台人物不知寒。」立意下语好。 

　　「细数落花因坐久，缓寻芳草得归迟。」「细数落花」、「缓寻芳草」，其语轻清。「因坐久」、「得归迟」，则其语典重。以轻清配典重，所以不堕唐末人句法中。盖唐末人诗轻佻耳。 

　　看诗且以数家为率，以杜为正经，余为兼经也。如小杜、韦苏州、王维、太白、退之、子厚、坡、谷「四学士」之类也。如贯穿出入诸家之诗，与诸体俱化，便自成一家，而诸体俱备。若只守一家，则无变态，虽千百首，皆只一体耳。 

　　石曼卿诗云：「水活冰无日，枝柔树有春。」语活而巧。 

　　梅圣俞诗云：「远钟撞白云。」无合有合。 

　　「寒树邀栖鸟，晴天卷片云。」「邀」、「卷」二字奇妙。案：杜诗作「落日邀双鸟，晴天卷片云」。吴若本「卷」一作「养」。 

　　李光远〈观潮〉诗云：「默运乾坤不暂停，东西云海焠阳精。连山高浪俄兼涌，赴壑奔流为逆行。」「默运乾坤」四字重浊不成诗，语虽有出处，亦不当用，须点化成诗家材料方可入用。如诗家论翰墨气骨头重，乃此类也。如杜牧之作〈李长吉诗序〉云：「绝去笔墨畦畛，斯得之矣。」又如「焠」字亦非诗中字；第二联对句太粗生，少锻炼。 

　　「白鸥没浩荡，万里谁能驯？」「没」若作「波」字，则失一篇之意。如鸥之出没万里，浩荡而去，其气可知。又「没」字当是一篇暗关锁也，盖此诗只论浮沉耳。今人诗不及古人处，惟是做不成。案：此语出苏轼《志林》，盖论宋敏求之轻改杜诗。此引之而没其名氏。 

　　「野性终期老一村，全胜白发傍朱门。」使「傍朱门」则不类，若改「白发」为「微禄」，则稍近之矣。评：若改「白发」，则上句「老」字亦当改矣。 

　　「耻为家贫卖宝刀」又云「不为家贫卖宝刀」，「耻」字不如「不」字。 

　　「矫首朱门雪满衣，南来生理漫心期。青衫愧我初无术，白发逢人只自悲。」悲苦太过，露风骨。 

　　「北岭山矾取次开，清风正用此时来。平生习气谁料理，爱着幽香未拟回。」山谷诗。学者云：「自公退食入僧定，心与篆香俱寒灰。小儿了不解人意，正用此时持事来。」韩子苍云：「全用此一句，有甚意思。不欲其此时持事来，用得此语甚妙。」「故人相见眼偏明」，子苍云：「当有律度，岂容如此道。」 

　　欧公云：「古诗时为一对，则体格峭健。」 

　　七言律诗极难做，盖易得俗，是以山谷别为一体。 

　　七言律一篇中必有剩语，一句中必有剩字。如：「草草杯柈供笑语，昏昏灯火话平生。」如此句无剩字。 

　　东坡〈玉盘盂〉一联，极似乐天。又〈次韵李端叔谢送牛戬画〉：「笑指尘壁间，此是老牛戬。」牛戬做不着，此一句盖语意不足也。 

　　蔡天启坐有客云：「东湖诗叫呼而壮。」蔡云：「诗贵不叫呼而壮。」此语大妙。「擘开苍玉岩」、「椎破铜山铸铜虎」，何故为此语？是欲为壮语耶。「弄风骄马跑空去，趁兔苍鹰掠地飞。」山谷社中人皆以为笑。坡暮年极作语，直如此作也。案：此处语意未明，当有脱误。 

　　杜牧之〈河湟〉诗云：「元载相公曾借箸，宪宗皇帝亦留神。」一联甚陋。唐人多如此。或作云：「唯老杜诗不类此格。」仆云：「『迁转五州防御使，起居八座太夫人。』不免如小杜。」子苍云：「此语不佳。杜律诗中虽有一律惊人，人不能到；亦有可到者。」仆云：「如〈蜀相〉诗第二联，人亦能到。」子苍云：「第三联最佳。『四更山吐月，残夜水明楼。』此一联后，余者便到了。」又举「三峡星河影动摇」一联，仆云：「下句胜上句。」子苍云：「如此者极多。小杜〈河湟〉一篇第二联『旋见衣冠就东市，忽遗弓剑不西巡』，极佳。为『借箸』一联累耳。」 

　　高荷子勉五言律诗可传后世，胜如后来诸公。〈柳〉诗：「风惊夜来雨。」「惊」字甚奇。琴聪云：「向诗中尝用『惊』字。」坡举古人数「惊」字。仆云：「东风和冷惊罗幕。」子苍云：「此『鷘』字不甚好。如〈柳〉诗『月明摇浅濑』等语，人岂易到？」 

　　欧公称「身轻一鸟过」，子苍云：「此非杜佳句。」仆云：「当时补一字者，又不知是何等人。」子苍云：「极是。」 

　　汪潜圣旧诗格不甚高，因从琴聪，诗乃不凡。加「春水碧泱泱，群鱼戏渺茫。谁知管城下，自有一濠梁」，乃是见聪后诗也。 

　　东坡诗不无精粗，当汰之。叶集之云：「不可。于其不齐不整中时见妙处为佳。」 

　　参寥〈细雨〉云：「细怜池上见，清爱竹间闻。」荆公改「怜」作「宜」。又诗云「暮雨边」。秦少游曰：「公直做到此也。『雨中』、『雨傍』皆不好，只『雨边』最妙。」评：「雨傍」不成语，「雨中」有何不可？此是秦与之作剧耳，何堪举作话头邪？又云：「流水声中弄扇行。」俞清老极爱之。此老诗风流酝藉，诸诗僧皆不及。子苍云：「若看参寥诗，则洪诗不堪看也。」案：洪诗不知指何人，岂山谷诸甥耶？ 

　　孙诗云：「鴈北还」，下「还」字最不好。「北归」、「北向」皆妙，独「还」字不佳。案：孙不知何人。 

　　有大才，作小诗辄不工，退之是也。子苍然之。刘禹锡、柳子厚小诗极妙，子美不甚留意绝句。子苍亦然之。子苍云：「绝句如小家事，句中着大家事不得。若山谷〈蟹〉诗用『与虎争』及『支解』字，此家事大，不当入诗中。如『虎争』诗语亦怒张，乏风流酝藉之气。『南窗读书声吾伊』，诗亦不佳，皆不如〈羊〉诗酝藉也。」 

　　曾吉父诗云：「金马门深曾草制，水精宫冷近题诗。」「深」、「冷」二字不闲道，若言「金马门中」、「水精宫里」，则闲了「中」、「里」二字也。此诗全篇无病，大胜〈与疏山〉诗。 

　　「笋根稚子无人见」，不当用「稚子」字。盖古乐府诗题有〈雉子斑〉。「稚子」、「凫雏」，自是佳对。杜诗有「凤子」，亦对「凫雏」。案：「凤子」字出韩渥诗。此可以稽证也。金陵新刊《杜诗》，注云：「稚子，笋也。」此大谬，古今未有此说。韩子苍云：「冷斋所说皆非，初未尝有此说。」或有脱文，观冷斋云云可见。 

　　「倾银注瓦惊人眼。」韩子苍云：「『瓦』当作『玉』。盖前句中已有『老瓦盆』，此岂复更用『瓦』字？『瓦』与『银』、『玉』固有异，其为醉则一也。『轩墀曾宠鹤』，当用『轩车』，非『轩墀』。『河内尤宜借寇恂』，非『河内』。」 

　　「功曹非复汉萧何」，不特见《汉书注》，兼《三国志》云：「为功曹当如萧何也。」此说甚分明。刘贡父云：「萧何未尝作功曹。」刘极赅博，何为不能记此出处也。 

　　何颉尝见陈无己，李廌尝见东坡，二人文字，所以过人。若崔德符、陈叔易，恐无师法也。 

　　师川云：「作诗要当无首无尾。」山谷亦云。子苍不然此说。 

　　东湖云：「春灯无复上，暮雨不能晴。」昌黎云：「廉纤晚雨不能晴。」子苍云：「『暮』不如『晚』。」昌黎云：「青蛙圣得知。」汪彦章云：「灯花圣得知。」子苍云：「蛙不圣所以言圣，便觉有味；灯花本灵，能预知事，辄言圣得知，殊少意味。」 

　　「璇题」，倪巨济作〈谢御书表〉用之。子苍云：「乃椽头，非题榜也。」 

　　「弹压山川」，见《淮南子》：「弹出山川，压而止之。」仆看《后汉党锢传》「荣华丘壑」，正可为对。 

　　新烧□火案：「□」字字书不载。谓之「熅火」，见〈苏武传〉。烧汤谓之「燂汤」，见《内则》。灶中烧火谓之「炀灶」，见《战国策》。晓天赤如霞者谓之「阴沦」，见《尔雅》。案：《尔雅》无此文。王逸《楚词注》引陵阳子《明经》曰：「沦阴者，日没以后赤黄气也。」又《广雅》引之作「渝阴」。此盖误《广雅》为《尔雅》，又舛乱其文耳。汗曰「盐汗」，浮沤曰「覆瓯」，见《淮南子》。 

　　子由曰：「东坡黄州以后文章，余遂不能追逐。」 

　　蔡天启云：「米元章诗有恶无凡。」孙仲益、韩子苍皆云。子苍又云：「师川诗无恶而无凡。」不知初学何等诗，致如此无尘埃也。 

　　叶集之云：「韩退之〈陆浑山火〉诗，浣花决不能作；东坡〈盖公堂记〉，退之做不到。硕儒巨公，各有造极处，不可比量高下。元微之论杜诗，以为李谪仙尚未历其藩翰，岂当如此说。」异乎微之之论也。此为知言。 

　　东坡豪，山谷奇，二者有余，而于渊明则为不足，所以皆慕之。 

　　山谷诗云：「渊明千载人，东坡百世士。出处固不同，风味要相似。」有以杜工部问东坡似何人，坡云：「似司马迁。」盖诗中未有如杜者，而史中未有如马者。又问荔枝似何物，「似江瑶柱」，亦其理也。 

　　某人诗云：「男儿老大遂功名。」杜诗：「功名遂乃佳。」「遂功名」则不成语矣。 

　　范元长云：「前辈言学诗当先看谢灵运诗。」 

　　东坡〈谢李公择惠诗帖〉云：「公择遂做到人不爱处。」评：放翁「诗到无人爱处工」，盖本东坡也。 

　　陈子高云：「工部〈杜鹃〉诗，乃摹写庾信〈杜鹃〉诗。」案：今《庾集》无〈杜鹃〉诗。「穷途俗眼还遭白」，便不如「穷途返遭俗眼白」。案：此二句文不相属，疑有脱误。 

　　徐师川云：「工部有『江莲摇白羽，天棘梦青丝』之句，于江莲而言摇白羽，乃见莲而思扇也。盖古有以白羽为扇者。是诗之作，以时考之，乃夏日故也。于天棘言梦青丝，乃见柳而思马也。盖古有以青丝络马者。」庾信〈柳枝词〉案：《庾集》作〈杨柳歌〉。云：「空余白雪案：《庾集》作「独忆飞絮」。鹅毛下，无复青丝马尾垂。」又子美〈骢马行〉云：「青丝络头为君老。」此诗后复用支遁事，则见柳思马形于梦寐审矣。东坡欲易「梦」为「弄」，恐未然也。 

　　苏叔党云：「东坡尝语后辈，作古诗当以老杜〈北征〉为法。」 

　　老杜诗云：「一夜水高二尺强，数日不可更禁当。南市津头有船卖，无钱即买系篱傍。」与〈竹枝词〉相似，盖即俗为雅。 

　　张嘉父云：「长韵诗要韵成双不成只；铺叙诗要说事相称；却拂体前一句叙事，后一句说景，如『惆怅无因见范蠡，参差烟树五湖东』，又如『我今身世两相违，西流白日东流水』。」 

　　〈次韵伯氏寄赠盖郎中喜学老杜之作〉，末句云：「独抱遗编校舛差音叉。」盖郎中惠诗云云，次韵解之，末句云：「真成句践胜夫差音茶。」两「差」字不同音，何故作同音押韵？必有来历，姑记之以俟知者。诗见建本重编《南昌文集》卷第四十一。押韵「夫差」不音茶，当以押韵为证。案：押韵二句似后人所注。 

　　吴申李诗云：「潮头高卷岸，雨脚半吞山。」然头不能卷，脚不能吞，当改「卷」作「出」字，「吞」作「倚」字，便觉意脉联属。 

　　凡作诗如参禅，须有悟门。少从荣天和学，尝不解其诗云：「多谢喧喧雀，时来破寂寥。」一日于竹亭中坐，忽有群雀飞鸣而下，顿悟前语。自尔看诗，无不通者。 

　　幼年闻北方有诗社，一切人皆预焉。屠儿为〈蜘蛛〉诗，流传海内，忘其全篇，但记其一句云：「不知身在网罗中。」亦足为佳句也。 

　　元佑间，荣天和先生客金陵，僦居清化市，为学馆，质库王四十郎、酒肆王念四郎、货角梳陈二叔皆在席下，余人不复能记。诸公多为平仄之学，似乎北方诗社。王念四郎名庄，字子温，尝有〈送客〉一绝云：「杨花撩乱绕烟村，感触离人更断魂。江上归来无好思，满庭风雨易黄昏。」王四十郎名松，字不凋。仆寓京师，从事禁中，不凋寄示长篇，仅能记一联，云：「旧菊篱边又开了，故人天际未归来。」陈二叔忘其名，金陵人，号为陈角梳，有〈石榴〉诗云：「金刀劈破紫穰瓢，撒下丹砂数百粒。」诸公篇章富有，皆曾编集。仆以携家南奔避寇，往返万余里，所藏书画厄于兵火。今屈指当时诗社集六十余载，诸公佳句，可惜不传。今仅能记其一二，以遗宁川好事者，欲为诗社，可以效此，不亦善乎？
