余仿司空表圣作《诗品》二十四则，伯夔见而笑曰：“此四言诗也。”因掇而登之集中，以备一体。

古淡
如时之春，如日之晨。东风徐来，不惊一尘。太虚为徒，怀葛比邻。惟意所适，陶然天真。不琢不雕，匪缁匪磷。金玉尔车，始于椎轮。
蕴藉
矫矫不俗，超超出群。幽花初开，名香始熏。望之邈然，即之氤氲。高会如云，翩翩屐裙。中有佳士，谈笑解纷。启口一言，齿颊流芬。
雄浑
秋水时至，百川灌河。泛彼中流，掀然大波。足踏蛟鲸，手鞭鼋鼍。砥柱碣石，群山嵯峨。白日欲没，壮士挥戈。前有千古，孰知其佗。
清丽
远水澹碧，遥峰孤青。一叶扁舟，潇湘洞庭。幽兰被崖，芳草满汀。欲采而佩，千花娉婷。骚人不来，山鬼隐形。只有水瑟，彷佛可听。
哀怨
今夕何夕，明河在天。西北高楼，疏花隐烟。美人婵娟，手弹玉弦。如有幽恨，欲传不传。锦瑟齐年，韶华自怜。一绳新雁，致君缠绵。
激烈
客子独宿，怅然心兵。小屋如舟，波涛夜惊。拨剑起舞，叱咤不平。水为西流，月为倒行。壮志未酬，华发渐生。仰视北斗，大横庚庚。
奥折
支颐看山，苍翠在目。下有微行，窅窅空曲。幽寻不穷，心赏未足。飞泉树杪，若断若续。敦彝出土，苔色古绿。上有篆文，了不可读。
华贵
五音繁会，中有笙簧。凡鸟百族，中有凤凰。木兰作室，青芝为房。有美一人，锦衣绣裳。珊瑚海色，明珠夜光。采之贝阙，贡之玉堂。
疏散
幽人闭关，贫不买山。迹托巢许，心乐孔颜。心迹清闲，盘桓其间。无赠无答，若往若还。野水无鸥，浅碧一湾。风篁成韵，瘦不可删。
超逸
水光泠泠，沙路侹侹。山月飞来，忽见人影。碧天无际，心与不尽。举世哺糟，之子独醒。古寺烟中，流出清磬。众禽竹里，一鹤松顶。
闲适
秋社将至，往招良朋。何以享之，美酝十升。桑影满屋，稻香一塍。依依杨柳，隔烟鱼罾。驾言出游，犊车可乘。侧耳远听，筑场登登。
奇艳
海日未出，水色溶溶。海山低微，遥见数峰。须臾变见，蜃气百重。飞楼缥渺，光浮青红。西陵松柏，南苑芙蓉。俯视下界，花雾迷蒙。
凄婉
别君隔年，思君暮春。春草始碧，春水生粼。池上独酌，愁对青樽。朱弦谁理，瑶瑟横陈。瑟既不调，酒复不醇。疏疏帘幕，落花如尘。
飞动
灵气往来，求之无端。秀色在目，如有可餐。藕丝为裳，莲花制冠。玉骨轻举，若生羽翰。风露高寒，碧城阑干。凭虚御风，岂乘飞鸾。
感慨
岁月消磨，流光逝波。浮生若梦，惆怅山阿。朝露易晞，晨星几多。俯仰畴昔，频唤奈何。绝塞干戈，深宫绮罗。夕阳衰草，铜狄摩挲。
隽雅
风雪满天，独客寻诗。意态横出，古梅一枝。高楼月上，短笛斜吹。环佩珊珊，美人来迟。鲛人织绡，园客络丝。自有标格，不涂铅脂。
高洁
空山寥寥，无人采樵。策杖独往，葛衣飘摇。古术叶蜕，森森枯条。自有天籁，如风过箫。幽人结庐，左箪右瓢。欲与晤语，往哉遥遥。
精炼
如剑冶铁，如镜烁铜。出自炉韝，妙入化工。光皎冰玉，气为星虹。湅水烧云，碧色补空。初震石鼓，渐调金镛。声满天地，隐隐隆隆。
峭拔
神工运斤，巧匠代斵。奇峰特起，不附五岳。去天一握，孤云两角。虬松倒垂，下有飞鸐。超轶绝尘，若孔之卓。精诣所板，殆不可学。
悲壮
天气始肃，鸿雁高飞。草木陨黄，霜华稀微。易水萧萧，送君白衣。歌声变徵，曲终歔欷。一樽鲁酒，式饮庶几。顾视年少，翩翩轻肥。
明秀
小雨初晴，凉意潜送。曲涧泠泠，泻入潭洞。故人远别，千里情重。惠我琼章，返覆吟诵。木叶已稀，秋水未冻。半床明月，良夜无梦。
豪迈
骅骝骋步，驽马不前。鹰隼脱鞲，凡鸟莫先。壮士迟暮，气凌幽燕。高冠切云，长剑倚天。没石饮羽，射虎蓝田。视彼程蔡，未知孰贤。
真挚
依依恋母，婴儿始孩。殷殷叙别，久客乍回。山花满篱，渌酒满杯。诸父昆弟，念我沓来。肝肠九回，笑口暂开。聊乐一日，以慰永怀。
浑脱
微风为柁，元气为舟。伊谁与期，采真以游。长啸丹邱，高枕碧流。睠彼独宿，白云岩幽。人间何世，海外九州。陋此尘劫，蟪蛄春秋。

