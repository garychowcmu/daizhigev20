柏岩感旧诗话 民国 赵炳麟

●卷一
顾亭林先生墨迹，世不多觏。宣统庚戌二月，长沙饥荒，民变。余省亲至长沙，购得亭林先生手书诗条。其诗云：“地肺秦封隐，山腰宋苑迷。河流绛岩北，江坼白门西。赤日幽崖雪，青天折坂泥。苍苍但松柏，无处着瑶梯。豁达垂青野，逶迤沥翠峰。池天开地镜，崖瀑响山钟。霞落冲溪鸟，云归拥石龙。秋风正萧瑟，杖屡得从容。削成疑泰华，鼎立俨蓬莱，西北神州拱，东南王气开。风云蜷涧壑，日月敞楼台。望断苍茫色，衔杯万里来。”诗中含规复宗社之意。先生遗集未录，此墨可宝也。
先大夫柳溪公，以即用知县到湘，受知于陈右铭中丞（宝箴）。戊戌中丞因政变革职，先大夫宰湘阴，扁舟送至洞庭，中丞勉励甚殷。故柳溪公送中丞诗，有句云：“白发数茎犹恋阙，清风两袖幸归田。”余掌京畿道御史时，为中丞代奏请复官立传，中丞去世已十年，柳溪公去世亦七年矣。中丞公子伯严吏部（三立）博学工诗，清覆后隐居上海，与李梅庵道士（瑞清）、樊樊山方伯咏歌自遣，佳什甚夥。余尤喜其《自沪还赣，清明上冢》云：“山风含涕洟，跽此远游客。荐物阻兵戈，三岁霜露隔。松楸亦改世，抚我先朝碣。国覆复为人，惨澹亲魂魄。九幽目不瞑，易器乘肘腋。非想托华胥，诬天熄王迹。流徙到孤儿，穷海供一掷。蛟龙肆出没，豺虎愈充斥。只影遂生还，梦寐踏阡陌。擎杯寒雨中，云拥千峰白。步步视宿草，忍忆印履泻。空对衔纸鸦，飞集旧栽柏。”又《月夜墓上》云：“乌栖雉伏夕漫漫，孤月辉流隧道寒。一径仍为千嶂拥，三年初倚万松看。神灵缥缈迎被发，江海飘零诉剖肝。换世归来儿更老，悲风吹树泪丸澜。”恻恻动人，读之泪下。又《沪居》云：“生逢尧舜知何世，微觉夷齐尚有山。”亦佳句也。
宋芸子师育仁，专精三《礼》。喜为诗，所刊《问琴阁诗集》，皆早年在翰林时作。晚年潦倒，诗益进，多未及刊。余记其参使法国时各诗。《渡海至香港》云：“金天瑶瑟倚人间，青鸟西飞去未还。断港一条衣带水，环楼万树画屏山。越人此地遗珊网，王母何年献玉环？行到番禺求蒟酱，翠游云气似乡关。”《题拿破仑墓》云：“重橼四启象明光，下有幽宫葬故王。陪辇几人居此室，生天何处傍诸方？三年成椁名先灭，百战搴旗国早亡。幸免血流诸国土，夕阳愁照纪功坊。”《至巴黎》云：“树抱楼台海气青，江南四月雨兼晴。坊高日隐前朝字，车转雷喧昨夜声。日饮葡萄忘正味，古传桑艾失方名。绿瀛三变成田后，修到人天第几生？”《渡地中海》云：“海中有物令人思，临海甘英渡已迟。今日地中真凿空，当年博望惜无诗。仰瞻斗极天垂处，挥手河梁日暮时。沙漏一程三万里，乘槎汉使不曾知。”又《庚子避乱檀柘寺》云：“一水万重山，一山万重树。夜夜间钟声，此心在何处？”《联军陷京师，两宫幸西安》云：“果见陆沉飞海水，却看日近远长安。”皆佳句也。先大夫柳溪公壬辰会试，第进士，出浙江戴青来先生（兆春）门下。青来先生文节公（熙）之孙也。以文节公画册赠先君，画有文节公题诗云：“平湖渺渺水悠悠，风作凄凉雨作愁。同是旧游君忆否，过江帆影白于鸥。”其人、其画、其诗，皆足千古。张南皮、袁项城皆主持废科举、兴学堂者。后见学术日漓，皆有悔心。南皮诗云：“理乱寻源学术乖，父仇子劫有由来。刘郎不叹多葵麦，只恨荆榛满路栽。”项城亦有“金芝玉树，化为荆榛。谁为厉阶，思之泪下”之语。然天下滔滔，未知伊于胡底也。
余在翰林，与沈北堂（鹏）、江杏村（春霖）友善。两人皆笃于忠爱，而仍痴情于儿女。北堂尝宴一妓家，妓诉其身世之苦。北堂倾宦囊予之，己虽断炊烟，不计也。杏村爱京伶孟小如，有诗云：“沦落天涯客，长安汗漫行。看花春二月，秉烛夜三更。老性逾姜桂，闲情寄燕莺。英雄亦儿女，惆怅话平生。”孟小如本唱花旦，杏村曰：“花旦不能耐久。欲谋终身衣食，非唱须生不可。”为置袍带，延师教以生脚。其痴情如是。惟忠爱之心，无一时或去。北堂狱中闻庚子之变，志感云：“回首长安感慨多，宸躬消息近如何？两年缧絏思金阙，一夕烽烟渡玉河。算我无能空叹息，逢人多泪自滂沱。圣朝恩泽知无数，应有遗臣夜枕戈。”杏村罢言职，谕旨称其戆直。杏村告归，赋诗云：“朱云汲黯昔称贤，戆直羞将誉并延。葵藿有心空向日，刍荛无力可回天。放归田里原应尔，得返蓬瀛岂偶然？宫锦旧袍莱子服，雷霆雨露总矜全。一别家山又九年，俸余只剩买书钱。久无甘旨供堂上，独有平安报客边。班列神仙知不贱，老来母子更堪怜。他时圣主如垂问，为道之推已隐。殷勤樽酒足留连，骊唱还兼写凤笺。俊逸清新今鲍庾，悲歌慷慨古幽燕。良朋何日重携手？事主同时半比肩。莫怨别离六千里，北来南去信能传。”北堂早逝，未及见国亡之惨。杏村归后不一年而清覆。杏村弃家为道士，栽花种树，以遣世虑。自为联云：“园小庾子山，栽花犹幸多余地：世无曹孟德，种菜何须更闭门。”
陆绍渊司勋（辅清）有幼慧，七岁即能属文。官吏部，与余相得。宴会中，余招伶人胡才子号采云者侑酒，绍渊一见大悦，口占诗云：“云想衣裳花想容，倚楼才子最情锺。无端幻作婵娟面，羡杀云间陆士龙。”余即荐采云属绍渊。绍渊为画一像，题《菩萨蛮》一阕云：“五云仙袂蹁跹起，笙歌一洗筝琶耳。玉貌复何如，鲜于出水蕖。
歌词浑不解，笑许黄金买。若个最风流？应推赵倚楼。“一日宴同丰堂伶人，采云、小旋风、瑶琴、锦瑟皆在座，酬酢甚欢。”绍渊忽作悲伏状，谓余曰：“吾不久死，契如竺垣，何以挽我？”余戏集诸伶人名为联云：“无行不同道，无话不同心，痛今朝云散风流，十载旧游成短梦；有酒必共斟，有花必共赏，奈此日琴哀瑟怨，一声《河满》泣长征。”绍渊曰：“联佳矣，明日当为祭席请我。我可生受。”余曰：“今夕之席即祭席也。”一笑而散。后数年，绍渊得疾，自为挽联云：“生有自来，卅载未忘青史事；死何能已，九泉犹念白头翁。”卒年三十岁。盖封翁赓卿先生尚在也。绍渊先人陆生柟先生，雍正时官工郡，上书请亲亲，忤旨。后因事谴戍黑龙江，又因撰《通鉴论》，陷刑戮。绍渊鉴之，不谈政治。余每上书，绍渊必劝阻之。
余长子恩赐，甫周岁即能诵读。甲午八月初二日合掌生，丁酉八月初二日合掌殇，人多谓为佛子转劫。先大夫痛极，为余纳一妾，号曰“盼恩”，盖盼恩赐复生也。貌美性慧，长沙人，年十五。随余散馆至京，病瘵死，葬北京彰义门外。余为《长相思》一阕题其墓云：“秋风清，秋雨零，风雨飘潇打落英，黄昏愁不禁。
燕山青，燕水深，山水苍凉无限情，芳魂何处寻？”余在京欲另纳一女续之，订定天津金家窑李姓女，年十五。在马家铺火车为混混名小黄者抢匿南新门外。将鬻诸青楼，媒人来告余。绍渊曰：“佳人已属沙咤唎，义士今无古押衙。”当是时，余岳父唐晖庭先生（椿森）以兵科掌印给事中巡视南城，南新门外隶之。余因诣先生请计。先生曰：“私酒小黄，著名混混也。伊本宗室，袭镇国将军。前六年有苏州某携其妻来京捐纳，其妻绝美，小黄见而艳之。探知某父以进士官至太守，已去世。因冒为某年伯，与某往来，眷属亦时过从。未几，匿某妻而夺之。不一年，将某妻发卖。某妻愤缢死。为余晋珊（联沅）前辈劾治，圈禁宗人府，夺去世爵，家遂破。期满出狱，在南新门外卖私酒，号‘私酒小黄’。专为各妓寮保险盗卖人口，党羽众多，非用兵围救，不能出此女。”因派练勇五十人，围而出之。余以此女系余岳父派兵救出，若纳为妾，恐生物议，命人送还天津。为《落梅诗》一首，纪其事云：“芳名不入楚《骚》文，紫蒂黄苞枉出群。春后春前曾共赏，舍南舍北尚留芬。飘摇驿路谁为伴？潦倒泥涂每惜君。拟种一株供寂寞，横风无那落梨云。”陆绍渊是时娶一妾，和余一律，末四句云：“春生驿使应输我，（用陆凯事。）梦冷罗净倍感君。（用赵师雄事。）莫向阶前问开谢，江南江北况如云。”甚典切也。
汪巩庵同年（鸾翔），博洽多才。少年慕袁崇焕之为人，亲沥中俄边界，凡关塞要隘，皆精绘之。中岁好道，终日拈须兀坐，恍如枯禅。善书画，未尝学大涤子，而书画酷肖，身世零丁亦似之。余尝谓巩庵为吾乡道济法师后身也。《看书》诗云：“欹枕看书纵复横，隔帘红叶照窗明。瓶花不语炉烟定，细检前心观我生。”《杂作》云：“过雨湘帘透晚凉，好花争放及时香。红稀绿暗春将去，蛤吠蛙鸣夏正长。未改酸寒惟诵读，最防流露是文章。探丸挟剑寻思，到底安闲只闭藏。”宣统三年二月，余罢言职，还桂林。巩庵画团扇赠之，并题句云：“抱膝长吟计最便，苍茫心绪惜中年。眼前何限沧桑景？才写倡条已黯然。石畔幽香冉冉栽，露芽低处好风来。拈毫莫洒新亭泪，且放奇花几萼开。”其弟千仞孝廉（凤翔），富文学，精医理，隐上海不仕。开双十医院以济人，有韩康之遗风。尝为《销夏》四言诗云：“阴阴嘉木，嘒嘒鸣蜩。下有流水，适容我舠。载登载钓，聊以逍遥。嘒嘒鸣蜩，阴阴嘉木。湛彼流水，堪濯我足。柴门初晴，白云相逐。夏山叠画，呼幼与读。嘉木阴阴，鸣蜩嘒嘒。左右清泉，有鲂有鳜。彼瘦者石，芳樽独对。曲岸风来，冷然解醉。鸣蜩嘒嘒，嘉木阴阴。客至无言，但坐鼓琴。山高水远，实洗我心。乃知太古，即是于今。”其人其诗，皆似陶靖节，与巩庵称二难云。
恽南田先生字画，久已脍炙人口。余见其手书哭王奉常时敏诗，情文相生，足见当时遗老身分。兹节录五首。“相韩家世旧青箱，牢落先朝老奉常。纵使云霄参玉树，白头遗恨在沧桑。”“相逢偏恨泰山颓，此日乘箕去不回。若道人间原有夜，如何无路访泉台？”“典型南国表群伦，绮季商岩与结邻。双眼乾坤遗老尽，从今东海竟无人。”“乌衣门巷缘杨遮，风月平泉故相家。丝竹东山人去矣，空令山鬼哭寒花。”“爱客谁将古道论，风流还忆信陵门。倾家散尽黄金日，不解人间有报恩。”
辛亥之变，督抚死节者，仅陆锺琦、冯汝騤、松寿、朴寿等数人，余多弃职逃窜。其不肖者，括府库金银，逍遥海上。甚有程德全、沈秉煜之徒，朝为疆臣，夕帅北伐，人伦绝矣。清室将退位，直隶总督陈夔龙心焉伤之，赋诗见志，挂冠归去。诗曰：“茫茫谁问梦中天，草草劳人幸息肩。赐履忝居群牧长，挂冠犹及国门前。<毛蒙><毛童>自笑羊公鹤，哀怨空间蜀帝鹃。七十二沽春水绿，烟波一曲好停船。”“惭愧苍生望雨霖，十年旄节主恩深。朅来大陆风云变，忍见虞渊日色沉。谁为两间留正气，剧怜一病负初心。河桥多少新栽柳，雪后摩挲感不禁。”“多谢群公卧辙劳，早从市上识荆高。昭能创霸先延隗，萧愧无规赖有曹。秦地十城求赵璧，吴淞一水试并刀。眼前无限沧桑恨，此地寻源旧植桃。”“艰难回首又庚辛，祖帐今多去国臣。华屋顿添知己泪，江湖犹是秀才身。百年养士宁无报，一柱擎天别有人。寄语幽燕诸父老，彩幡仍报汉家春。”
胡瘦棠同年（思敬）峭直博闻，藏书甚富。在台谏时，见清季变法，纷更上疏，谓有“速贫”“速乱”“速亡”之虑。洋洋万言，洞中时弊，不报。瘦棠赋《七别诗》，告归。归未一年，而清覆。瘦棠有《田居诗》四首云：“新昌米价似长安，巧妇持家亦太难。却笑故人膺厚禄，报书惟是劝加餐。”“遣却髯奴卖却车，闭门终日读《南华》。忽闻剥啄知宾至，枕上抛书自煮茶。”“欲采蘼芜已过时，胸藏信史畏人知。休官不忍看官报，日写《毛诗》课女儿。”“建武年中事武皇，曾携巨笔赋长杨。毛锥今日知无用，戏写桃符贴粉墙。”
近日女学林立，而于国文多不加意，解音韵者尤鲜。有某女士别夫多年，制衣寄之，并为诗云：“情同牛女隔天河，只待秋来得一过。岁岁奇郎身上服，丝丝是妾手中梭。翦声到处随肠断，线脚终当比泪多。长短依然当日度，不知肥瘦近如何。”缠绵悱恻，乐府遗响也。
萧漱云同年（荣爵）善书法，性情孤僻。每与余游法源、天宁等寺，独坐古树下，诵《桃花扇》柳敬亭词，怆然长喟，若有所感。尝诵诗钟之佳者《七月七日?煤》云：“开元天子长生殿，亡国君王万岁山。”《猿?望》云：“北平射虎将军臂，西蜀鹃帝子魂。”典丽悲酸，《伊》《凉》遗调。
梁节庵先生（鼎芬）在翰林，上书论事，被谴。张南皮重其气节，聘掌广雅书院，荐擢监司。召对，面劾奕劻，挂冠归。清覆后，屡谒崇陵。尝以祭余羊果，饷陈伯潜师傅（宝琛）。陈赋诗云：“辇金治陵三涉春，楼台朱邸争嶙峋。宝城未半玉步改，殡宫涕泪来孤臣。当年贬宫坐少戆，晚被召对还批鳞。击奸不中挂官逝，留得板荡酬恩身。瓦灯雪屋冻彻骨，自况庐墓山中人。朝晡上食从拜下，哀动陵户喧州民。馒余笾实远见饷，感念曩昔滋悲辛。先皇初政媲元佑，卅载谁造沦胥因。慭遗一老卒祈死，可惜此座天无亲。近闻雄文诔沙麓，誉以尧舜卑宣仁。一坏合窆纵少杀，要胜醵葬思陵贫。春水既解趣将作，诚感忍吝司农缗。山泉生瘿安可久，准儗复土及霜晨。世人莫漫嘲顾怪，此义一发今千钧。”
喻志韶同年（长霖）博洽多闻，在翰林时，辑康乾以后掌故，汇数百卷。清覆后，隐居上海。和余《申居旅感》原韵云：“故人珍重奇当归，举目河山景已非。杜老忧时惟有泪，贾生献策不胜悲。楼台寂寞春无主，风雨飘摇鸟乱飞。王谢堂前秋草尽，故家何处觅乌衣。”“瑶阶萧瑟夕阳斜，泪溅桥山哭翠华。弓剑未安陵谷改，蜩螳日逼下民嗟。相期汉简留椽笔，聊着蓑衣觅酒家。谁谓阑珊春已暮，盘盘老树绚奇花。”胡调元同年和余前韵云：“东华门外挂冠归，国事如今孰是非。方喜荆州初识面，重谈天宝有余悲。云山北向埋轮去，乌鹊南来绕树飞。珍重暖寒天未定，愿君捡点箧中衣。”赵芷荪丈亦有和余《申居旅感》二首，云：“初春便送塞鸿归，迢递关河景物非。梦里似过燕市饮，风前同作楚囚悲。故知百足虫难仆，（谓袁项城。）何止三年鸟不飞。（谓摄政王。）松菊一廛犹可隐，相期珍重芰荷衣。”第二首云：“过尽宵鸿斗柄斜，案头抛置到《南华》。更无井底郑思肖，分作丘中留子嗟。七圣当时迷要道，九流他日首谁家。新来节候惊初夏，犹有空山未放花。”
赵芷荪年丈（启霖）和悌彬雅，笃于忠孝，淡于进取。在台谏半年，以言罢职。寻起为四川提学使半年，以养母告归。余记其《感春诗》二首云：“天涯何处识春归，尽日轻阴对掩扉。涧草渐生还渐长，山禽时止亦时飞。流年坐觉成新故，薄醉何容着是非。冉冉风光堪怅望，湖波添涨上苔矶。”“不将春事细平章，谁识郊居气味长？海燕归来争解语，园蜂簇处但怜香。清明风日消诗句，烂漫江山寄草堂。三尺渔竿吾道在，濯缨犹自有沧浪。”此光绪末年革职山居时所作。又《提学西川路过宜昌见怀二首》云：“三年已感离群久，万里何堪别路长。邛巨偎依成小聚，鹰鹯寥阔不同行。轩昂谟议随青锁，牢落心情抚皂囊。独有韦弦珍重意，鸣鸡风雨道难忘。”“巫阳云雨自朝昏，何处登楼望九门？梦寐从君心莫逆，蹉跎怜我舌徒存。横流只为斯文惧，方柄知非末俗尊。日尽天涯春色晚，湘滨回首长荃荪。”《过夔门见怀》云：“兰台并辔数豪英，九月追随别泪倾。恋恋便如三宿去，茫茫真有百端生。天台一出余惆怅，神剑何年得合并？抖擞埃尘樽酒畔，独看北斗夜纵横。”“羁鸟回翔忆旧柯，神羊环列近銮坡。江湖忧乐惭舟楫，台阁风棱梦珂。时事故应同志在，圣朝弥觉谏书多。销寒记否天涯客，肠断松筠载酒过。”又和余《雪中见怀》云：“四时相代迁，忽此岁序阑。节物自荣落，我怀浩无端。矫首望神皋，但见白日寒。佳人在何许？迢迢念长安。清歌振韶钧，孤调戛琅。不惜知音稀，芳心若为殚。九州抑何纷，ㄈ诡无停澜。鸱或异群，荃茅顿殊观。之子秉端操，贞固良不刊。韦弦一契阔，旷哉宇宙宽。愿言崇令猷，珍重平生欢。”又和余《桂居怀人》云：“人海峥嵘旧侣稀，江湖秋水雁分飞。曾同苦口争天步，岂有织毫补帝扉。监市履稀情不异，尚方斩马愿俱违。参差吹彻风云外，桂树丛生各十围。”又和余《舟过湘潭不遇见怀》云：“相访不相值，怜君江上过。家山归去美，时事别来多。冉冉翔寥阔，堂堂与淬磨。村醪谋一醉，延望倚松罗。”此皆清室未覆以前所作。迄壬子，余以民选为国会议员，路过湘潭，奇怀芷荪二首。芷荪依原韵和云：“不见柏岩久，寥寥正尔思。乍浮湘水出，惟使岫云知。往事三千牍，新愁十二棋。向来交勉意，宁虑素衣缁。一睨沧桑外，风光种种新。鸿非旧侣，题又残春。度世真无术，遗民古有人。何时理归鞅，不待讽知津。”芷荪不欲余出，故为是语。又《壬子春初寄怀陈诣重（毅）》云：“判决东华瞬六年，麻姑亲见海为田。龙疲虎困成今日，凤泊鸾飘忽此筵。握手便看灯穗大，惊魂犹绕露盘迁。连宵纵语生芒角。宝块青珊怅路边。”“闻道沧洲独往深，海山环处称幽襟。（诒重近居青岛。）羡鱼结网知无计，捣麝成灰共此心。地下铁函书卷在，人间金碗劫灰侵。悲凉一吊田横墓，五百男儿未可寻。”“大壑藏舟有变迁，恒沙世界总蹄荃。欲知玄圃尻安在，何止蓬莱股不全。藕孔余生浑若梦，藜床坚坐未嫌穿。与君回首苍梧外，万里空山听杜鹃。”“不信斯文若土苴，黄农旷远意何如？百川浩浩颓流日，千载寥寥怅望余。瞿鹆天教来鲁国，貂狐吾见抱《周书》。足音空谷期无负，岁月滔滔到永初。”又《景皇后挽词》云：“薄海哀无尽，王正惨不春。兴亡关气数，禅让为生民。九叶璇闱迥，终朝宝祚沦。玉衣灵缥缈，金秋泪酸辛。京室承徽候，慈宁上寿辰。令仪昭六宇，前代活千人。已协坤只瑞，其如蹇运濒。殷忧恒脱珥，浩劫乍蒙尘。国统艰危甚，天潢入嗣频。两宫殂落日，六尺藐孤身。哽咽居长信，奸回奈懿亲。黄河挑动速，白桔遣驱神。溯自时多故，惟闻令布新。处堂喧燕雀，遣泽痛雎麟。截趾方宜屦，扪心总效颦。群情初扰扰，廿载但。鲁弱犹苛敛，周衰误秉钧。未驱狐鼠去，空冀虎狼驯。戌卒哗闾左，妖星逼奉宸。连旗相继起，倒戟毕来臻。果使清君侧，应能挽世屯。萧墙机骤发，豆釜义谁陈。文母愁支柱，尧门屡叹呻。土崩俄洞，波荡遂纷纶。授钺非无策，销兵本至仁。诏书肠寸断，原庙涕兼旬。石马伤芜蔓，铜驼对棘榛。遽惊仙驭返，长此禁垣堙。曩昔羁朝籍，逶迤傍帝闺。东枚词翰忝，南董罪言申。苦忆惩炀灶，还期鉴徙薪。鹃啼如有恨，鱼烂岂无因。讠隐语唐开府，先年汉侍臣。余生依草莽，一恸诉苍。陵墓迟瞻谒，横宫梦礼。独吟斑竹畔，沾洒仰虞嫔。”又壬子送余还桂林云：“乱离相见转堪哀，一瞬昆明付劫灰。春共落花啼鸟去，客从飘絮打萍来。金门避世都如梦，宝临歧数举杯。同抚苍凉竹如意，江天何处是西台。”又《春暮渡江访蔚林》云：“相逢无涕可沾巾，万绪千端到此晨。里社同归行渐老，乾坤何世尚为人？髫年草草偎依过，辇路荒荒怅望频。江上柳花飞似雪，闭门还与惜余春。”又《得复初书赋寄兼示辟园》云：“喧腾世事奇生怪，索寞山居远自偏。拚断知间从汶汶，独凭神理与绵绵。眼中群彦一邱貉，空际残阳几树蝉。安得追寻南郭伴，不妨物外有方穿。”又《辟园新刊诗集见示有赠》云：“狂飙倦听龙蛇斗，清唳如逢鸾鹤群。绵楚诸生矜润色，草堂高咏出埃氛。人谁离世蹈沧海，天与自怡多白云。独抚冬青凄断句，洞庭斜照叶纷纷。”又《诒重过宿山斋赋赠》云：“苍茫相对百端集，离乱方知一面难。松菊田园何处是，匏瓜身世不曾安。推窗鸡唱星芒大，挂壁龙吟剑影寒。去去子房沧海上，泪痕频与溅金盘。（砖重将住青岛。）”又《寄怀幼云青岛》云：“十年离别刹那间，海荡云惊各闭关。家国飘零余一榻，朋游悬隔望三山。乖崖怀抱周旋久，密勿封章挽救艰。（宣统时，幼云在讲筵，章数十上。）犹有先朝俸钱在，凄凉营奠鬓丝斑。（幼云近有妻丧。）”“关河莽莽遽披猖，身世浮浮易感伤。已倦手挥惟目送，不缘发短自心长。中流岂有千金瓠，夕照犹依十亩桑。见说海坝幽靓甚，桃源何必定荒唐。”又《简胡漱唐》云：“款段才间别九门，终成一蹴倒昆仑。仓皇文谢同身世，飘泊荆高共酒樽。心似卷ご终不死，手栽松菊幸犹存。西台何处容垂泪，怆忆琅琅疏万言。（庚戌漱唐有“速贫速乱速亡”一疏，最痛切。）”“人海过从岁月侵，疏灯凉雨共开襟。虞渊洗日宁无望，梦泽披云直到今。已烂樵柯愁束手，不平棋局是中心。扁舟倘有浮湘兴，同向苍梧眺暮阴。（漱唐屡拟游湘。）”又闻余在全州经营农矿，见赠云：“故国田园亦有涯，芸锄海内望空奢。歌残麦秀声情惨，话到瓜分涕泪加。芝草生时怀绮季，豆苗肥处是陶家。南山白石沈吟日，不谒齐桓托后车。”“赤手无由觅斧柯，试凭富媪起沈疴。精诚自可开金石，寤寐长思托涧阿。博望凿余空尚在，巨灵擘处迹如何？汉宫重铸仙人掌，闲倚铜山怅望多。”余和原韵云：“莫问山涯与水涯，一枝聊借愿无奢。青杉绕屋烦襟减，白酒延宾正味加。天地众生俱是客，乾坤到处可为家。故人珍重山中药，世路崎岖戒覆车。”“万事如棋一烂柯，光明悟后百无疴。（文文山诗云：‘岂期真患难，悟此大光明。’）曾披肝胆酬知己，肯惜头颅付太阿。汉献自能容魏武，范增岂必逊萧何！兴亡因果皆人造，不用追思感慨多。”光绪末，芷荪劾奕劻，革职出京时，士大夫饯于江亭旁之龙树寺，至者数百人，赠诗盈箧。余尤喜蒋性甫前辈（式星）一绝云：“三年依旧青青柳，送客江亭信惘然。我欲归时归未得，故人一去楚江边。”盖性甫在三年前亦以劾奕劻罢言职也。江亭之饯，恽薇荪学士（毓鼎）发起，并同以电撮影。芷荪出京未一月，微荪受奕劻指，以授意言官劾退。瞿相国鸿袜谓芷荪请王夫之、顾炎武、黄宗羲从祀孔庙，系瞿相授意，时论非之。惟清覆后，薇荪侍郎登台演剧，欲以通俗教育提起忠孝节义，虽浑迹优伶而不悔。余见其演《一捧雪》，扮作陆炳，讽雪艳刺汤勤，须发皆动，亦古之伤心人也。
易实甫（顺鼎）少有神童之目，张南皮、鹿定兴两相国重其才，尝扈从至西安。与定兴在八仙庵观绿牡丹云：“色即是空空是色，花真如叶叶如花。”妙语自然。又《上鹿定兴》云：“中国早教司马相，天津那有杜鹃声。”亦佳句也。清覆后，与京伶梅兰芳莫逆，赋《万古愁》长歌，时人传诵。有人以“易顺鼎?梅兰芳”为诗钟题，余撰两联云：“削籍喧传名士饼，赎身颇费将门钱。”又云：“一行作吏不如饼，二锁生男亦壮楣。”盖寅甫光绪时为广西奄江道，岑春煊为粤督，劾易名士如画饼革职。梅兰芳系京伶二锁子，二锁去世，兰芳依小芬家为徒。张将军勋于宣统间练兵浦口，出万金为赎身。兰芳常与张将军亲近，多宗社之感。每言及清时事，太息流涕。余与朱艾卿学士在前清时，亦识之。癸丑余重至京，赠以诗云：“三年不见梅郎面，一见梅郎却惘然。把酒喜谈天宝事，登台犹唱《懊侬》篇。水云心事将军识，则容光学士传。我亦尘寰倦游客，那堪河满对樽前。”又素声有咏兰芳诗云：“十二楼台白玉妆，空山无语自流芳。汉宫怨恨唐宫泪，都作风前百和香。”与兰芳齐名者有罗小宝。宣统己酉，余观其演《铁冠图》，感赋云：“一声檀板近天桥，演出江山太寂寥。省识兴亡无限恨，梨园吹断白牙箫。万岁山前问大家，觚棱树暗月无华。宫人剌虎谈前梦，零落当年帝女花。”宋芸师谓词过哀艳，有亡国之意。果然。
吴柳堂先生（可读）争为穆宗立后，冀以尸谏。藏奏摺于怀，赋绝命诗，自尽于陵上。余喜末四句云：“相看老辈寥寥甚，到处先生好好同。欲识孤臣恋恩处，五更寒雪蓟门东。”同时负清名者，张佩纶、张之洞、宝、陈宝琛，佩纶尤有远略。会马尾与法人战败革职，李傅相之女公子惜其才，为诗云：“痛哭陈词动圣明，长孺长揖见公卿。论才宰相笼中物，杀贼书生纸上兵。宣室何妨留贾席，越台底事请终缨？豸冠寂寞西台静，功罪千秋付史评。”傅相见诗，因以女嫁之。女公子少张三十余岁，年十五、六，能为是诗，亦奇女子也。
宝竹坡侍郎论事持大体，主试浙江，因纳江山船女为妾，自劾落职。当时有宗室八旗名土，草“江山九姓美人麻”之联嘲之。哲嗣伯弗学士寿富，博洽有干济。戊戌德宗奋发，多所更张，旗人多怨诽。伯弗有劝八旗子弟文，语中时弊。（见《余文集》《寿富传》。）戊戌政蹶，伯负重谤。庚子联军陷京师，伯与其弟死之。为绝命诗云：“衮衮诸王胆气粗，竟轻一掷丧鸿图。请看国破家亡后，到底书生是丈夫。”“薰莸相杂恨东林，党祸牵连竟陆沈。今日海枯看石烂，两年重谤不伤心。”“曾蒙殊宠对承明，报国无能负此生。惟有忠魂凝不散，九原夜夜祝中兴。”伯方投缳时，兄右弟左。伯曰：“兄弟之序，虽死不可紊也。”易缳而后授命。
竹坡侍郎尝游焦山，仿东坡留五带。竹坡死后，张南皮相国游焦山见之，感赋云：“玉局开先继石淙，竹坡游戏作雷同。大廷今日求忠谏，魏笏终当纳禁中。”“同姓怀忠楚屈原，湘运摇落冷兰荪。诗魂长忆江南路，老卧修门是主恩。”“故人宿草已三秋，江汉孤臣亦白头。我有倾河注海泪，顽山无语枕寒流。”此时南皮督两湖迄，内召迁大学士，赞襄机密，孝钦显皇后倚任之。光绪三十四年，余因孝钦万寿，监礼内廷，见德宗病危。出谓俞е轩侍郎（廉三）曰：上病危甚，倘有不讳，国家多事，当立长君。度今日望重眷深，无如南皮者，君为南皮旧幕，速往商之。俞侍郎诣南皮寓所告焉。还谓余曰：公为谏官，试以疏上，南皮在军机，当赞成之。余因疏请择皇室人才，以定大计。不报。是时，余母蒋恭人由全州移居长沙。余乞假至湘省亲。方与赵芷荪学使、唐星航太吏（尚光）游岳麓山，回寓得两宫宴驾，今上继统信。喟然曰：主少国疑，天下多事矣。宣统初，袁项城之罢泽公，南皮实主之，余与陈松山（田）疏论，遂发动。余恐项城退而正人未进，终多后患。密陈用人大计，蒙召见养心殿。余谓摄政王曰：“外间谣言多，非用汉人之有夙望者，无以镇人心，而销内乱。因请起岑春煊典禁卫军；罢奕劻，以张之洞独相。召康有为、安维峻、郑孝胥、张謇、汤寿潜、赵启霖，授皇帝读，并为摄政王顾问。摄政首肯。余退，南皮入对，不以为然，遂寝。是时，余乡人覃展甫（兆）为粤汉铁路文案，南皮督办粤汉路事，展甫住南皮家。晚间南皮遣展甫告余曰：“君今日所论荐，南皮极不谓然。人生难得清名，毋为人误”云云。余自此不再召见矣。未几，政权皆落亲贵，南皮亦不得行其志，郁郁病咯血。将卒，为绝命诗云：“南人不相宋家传，自诩津桥警杜鹃。辛苦李（纲）虞（允文）文（天祥）陆（秀夫）辈，（皆南人也。）追随寒日到虞渊。”“诚感人心心乃归，君民末世自乖离。岂知人感天方感，泪洒香山讽谕诗。”余为和韵云：“谁使周家鼎不传，四山风雨听啼鹃。宣仁若立当阳主，不信皇纲竟坠渊。”“记得平台赴召归，荐贤原欲弭乖离。江陵此日如援手，井底应无铁匣诗。”纪立君、荐人两事也。余诗集《杂感》末首云：“半闲定策承殊宠，王气销沈事可嗟。若有董狐修信史，文山当日不宣麻。”亦指立君事。“半闲”指奕劻。
●卷二
当孝钦时，张文襄、袁世凯同在政府。孝钦将用岑春煊，张袁大忌，谋诸蔡乃煌。用春煊及梁启超相片，合摄一照，进之孝钦，谓春煊引启超回国。孝钦大惧恨，春煊遂不得起用。一日，南皮相国作诗钟，以“蛟?断”属题，乃煌为句云：“驱虎斩蛟三害去，房谋杜断两心同。”盖春煊行三，隐指张、袁同心，以去岑三也。张大喜。未几，以蔡乃煌为上海道。又一日，南皮以“鹰?天津”为诗钟题，余同年章曼仙（华，湖南人。）为句云：“莫谓人才专使犬，须知相业怕闻鹃。”南皮喜其善讽，取第一。春煊后为粤执政，必杀蔡乃煌者，此亦一因也。
曼仙工词章，倜傥有大志。其尊翁章太守寿麟，咸丰间为曾文正幕客。文正靖港战败，将赴水死，太守援之出，权词报湘谭破贼，文正始得活。乱平，文正裨弁走卒，多致通显，太守独浮沈牧令，不言禄，禄亦弗及。文正卒，太守过铜官旧战地，（靖港故铜官渚。）感念故人，图以纪之，题者多以文，惟王壬秋先生（闿运）题诗云：“桂平盗起东南卷，唯有长沙能累卵。三年坐井仰恃天，仡仡孤城见矛。群凶无赖往复来，潘张迁去骆受灾。闭门待死谥忠节，未死从容居宪台。曾家岭枷偏在颈，（曾涤生起师时，论以为好事。且曰一枷在岭，肩朱在颈，嗤其不干己也。）三家村儒怒生瘿。劝捐截饷百计生，欲与吴（文熔）江（忠源）效驰骋。江湖军败如覆铛，盗舟一夜满洞庭。抚标大将（王壮武）缒城走，徐公绕室趾不停。省城无兵无守御，却付曾家作孤注。空船坐拥木关防，直犯头刀报知遇。兵谋军势盗不讲，上屯湘潭下靖港。两头探手擒釜鱼，十日淘河得枯蚌。刘郭苍黄各顾家，左生（文襄）狂笑骂猪耶。彭（玉麟）陈（士杰）李（元度）生岂愿死，四围密密张罗置。此时<缶后>筒求上计，（遮生设匦求谋，策有投三十六走字者。）陈谋李断相符契。彭兄建策攻下游，坚擒王在肯。弱冠齐年君与余，我狂君谨偶同居。日中定计夜中变，我方高枕城东庐。平明丁叟蹋门入，报败遥闻一军泣。督师只欲从湘累，主簿杜袭。十营并发计全虚，从此舍舟山上居。七门不启春欲尽，强教陈李删遗疏。板桥漂破帅旗折，铜官渚畔烽明灭。谁料湘潭大捷来，盗屯奔迸如崩雪。一胜申威百胜从，陆军如虎舟如龙。时人攀附三十载，争道当时赞画功。骆相成名徐陶死，曾弟重歌脊令起。只余湘岸柳千条，曾对当时呜咽水。信陵客散十年多，旧逻频迎节镇过。时平始觉军功贱，官冗间从资格磨。凭君莫话艰难事，亻危得亻危失皆天意。何况当年幕府谋，至今枉屈何无忌。（君舅彭笛翁犹以攻靖港为上策。）”壬秋先生与太守同时为文正客，故歌中多事实。又俞曲园（樾）题是图云：“大将一星危欲摧，有人扶起上云台。乾坤旋转皆由此，只算手援天下来。”清覆后，曼仙病狂，居京师。
珍妃未进宫时，受业于学士文廷式。康有为之得景庙恩眷，妃在宫，实揄扬之。盖闻其师文学士所称道，欲以樊妃自任也。戊戌政蹶，妃失孝钦显皇后意。庚子联军逼京师，孝钦挟景庙幸西安，令太监沈妃于井，始行。曾重伯为《庚子落叶词》纪之，云：“甄官一夕沈秦玺，疏勒千年出汉泉。凤尾檀槽陪玉宛，龙香璎珞殉金钿。文鸾去日红为泪，轻燕仙时紫作烟。十月帝城飞木叶，更于何处听哀蝉。”“赤阑回合翠沦漪，帝子精诚化鸟归。重璧招魂伤穆潇，渐台持节召真妃。清明寒食年年忆，城郭人民事事非。湘瑟流哀弹别鹄，寒鱼衰雁尽惊飞。”“银床玉露冷金铺，碧化长虹转鹿卢。姑恶声声啼苦竹，子规夜夜叫苍括。破家叵耐云昭训，殉国争怜李宝符。料得环归月下，满身星斗泣红蕖。”“朱雀乌衣巷战场，白龙鱼服出边墙。鸥波亭外风光惨，鱼藻宫中岁月长。水殿可怜珠宛转，冰绡赢得玉凄凉。君王莫问三生事，满驿梨花绕佛堂。”“王母传筹拥桂旗，阖门宣谢肯教迟？汉家法度天难问，敌国文明佛不知。（宫中呼孝钦朽‘老佛爷’。）十宅少人簪白柰，六宫同夜策青驴。玉娘湖上粘天草，只托微波杀卷ご。”“天文正策王良马，地络先摧蜀后蛇。太液自来涵圣泽，水仙从古是明家。蕙兰悼影伤琼树，河汉回心湿绛纱。狄女也怜人薄命，绕栏争挂像生花。”光绪丁未除夕，孝钦经南海溺妃处，见妃现形。嗣是宫中屡见之。故例，寒时驻西苑，（即南海子。）暑时驻颐和园，是年正月即移驻颐和园，避妃崇也。同时，杖毙沉妃太监崔玉贵。次年，孝钦、德宗同宴驾。今则昔年驻跸之西苑改为总统府。妃之现形，其帝政将终，衰气之先见欤？
唐星航太史（尚光），敦厚善诗，和余《柏岩闲居》云：“乾坤扰扰此瓜庐，无恙家山一翦蔬。秋露莼菘春雨韭，自天留与灌园书。”“飞阁高临漱玉泉，每携尊酒对花前。平生一副鸢鱼性，不数《南华》第二篇。”“年华驹隙感秋毫，往事蹉跎悔补牢。南面看山东面水，依然豪气足仙曹。”“世路岩未易行，先畴容我画躬耕。年来年去寻常事，只有湖山注姓名。”
辛丑余随扈西安，怀故乡风景，为家在清《湘》最上头诗，托赵孟云太史（鹤龄）绘《湘源游钓图》，当时士大夫和者多佳什。宋师芸子云：“莼鲈风起忽惊秋，颇忆平生旧钓游。潮满湖湘千里去，月明江海一帆收。龙吟夜壑无人间，鱼上春苹不自由。同是一竿俱在水，应从来路识归舟。”方雨初太史霆江（南人）云：“家住清湘最上头，仙源风景即瀛洲。如闻笛谱《渔歌子》，合着诗人赵倚楼。画里关山梦云鹤，世间名利笑蜗牛。莺飞草长江南路，我亦怀归欲买舟。”“家住清湘最上头，披图如见数峰秋。溪花着雨迎人笑，山鸟啼烟破客愁。缥缈蘅芜思屈子，天然濠濮奇庄周。一邱一壑吾曹事，不用荣封万户侯。”龙赞侯太史（焕纶）云：“归心先到楚江头，写出芳馨十里洲。老去少陵偏爱国，春来王粲欲登楼。苍茫身世怜蕉鹿，寥落胸襟问斗牛。一觉觚棱余梦影，罡风吹堕五湖舟。”王泽寰太史（龙文）云：“几度题封在上头，高歌放眼看沧洲。经天日月常新见，万古江河自在流。碍足不为穷路哭，伤心时有杞人忧。茫茫世事纷如许，攘往熙来自去留。（时泽寰以主战联军失利，革职。）舒彬如武部（鸿仪）云：“君家湘水上，我住皖江边。相去几千里，风景皆天然。自昔登朝籍，不复恋林泉。天衢骋寥廓，云路竞联翩。杯酒集冠裳，欢讠燕年复年。都城惊烽火，宸舆忽播迁。道路长荆棘，宫闱生尘烟。君家及我家，妻子同颠连。行行长安道，百物皆弃捐。富贵何足论，恋阙本性天。相聚数晨夕，握手意拳拳。纵谈及时事，百虑如熬煎。安得天悔祸，荡扫遍垓埏。天子回龙驭，小臣得归田。三径虽就荒，风雨剩一廛。桑麻被原隰，杨柳当门前。山色入虚牖，溪水鸣溅溅。此中有真乐，意会难言宣。披图三叹息，聊赋商山篇。相期各努力，永矢誓勿谖。”
碧摩压一名“秘魔压”，相传为卢僧伏龙处也。余游压，喜题诗。有句云：“黄叶满山僧过桥。”成子蕃侍御（昌）曰善，乃援笔绘之，并题《菩萨蛮》一阕云：“山幻谁凿如盂覆，卢师法力龙无毒。遗迹近千年，秘魔名尚传。
三题岩上字，圆泽前生事。坐久竟忘归，落花香满衣。”石上有翁瓶庐师见宝竹坡题名赋诗于后云：“衮衮中朝彦，何人第一流？苍茫万言疏，悱恻五湖舟。直谏吾终敬，长贫尔岂愁？何时枫叶下，同醉万山秋。”
汪巩庵仿清湘逸人笔，为余绘先君教子时风景，作《趋庭余痛图》，并题云：“耿耿孤星映碧虚，岁寒闾巷几邱墟。残年腊鼓群儿闹，老木蚪柯众叶除。斗室尽容吾辈蛰，独行谁似古人迂？尚留彩笔传忠孝，乐事朝来信有余。群儿闹指当时亲，贵干政众叶除指。”当时民心丧失也。胡漱棠侍御题云：“江篱撷尽怅春晖，策蹇趋朝减带围。欲向墓门焚谏草，血痕应纸钱飞。笑向壁尘观墨迹，知君日日佩韦弦。（先君家训，余装挂座右。漱棠观之，曰名言也。）年来剩有新事泪，怕向湘源望墓田。”时盲统三年二月，皆蹙蹙有亡国之虑，殆几之先见。漱棠又有和余《司马文正砚歌》，末一段云：“知其白，守其黑，有托而逃计亦得。织帘磨镜俱奇才，梦里吞声望京国。”次年余以京卿虚职开缺，回桂，不半年而清覆。梦里吞声，竟为事实，亦诗谶也。
廖荪赅先生（树蘅）讲求富学，陈右铭侍郎（宝箴）抚湘时，委办常宁水口山矿，故茭源银场遗址也。先生朴实耐劳，大著成效。中国银铅膑，当以水口山为第一，先生辟之也。尔时先君柳溪公为常宁县尹（麟）随侍，在常亲见先生与先君规画之详。后大臣奏保者，牍屡上，先生辞之。宣统元年至京师，有《游颐和园》诗云：“颐和园中奉森爽，虬松老侩参差长。亭台高下绀墙围，复道行空备宸赏。园门瑰丽填青红，铁色狻猊琢镂工。想见千官随仗入，旌旗剑佩声摩空。循廊一片湖光白，天地萧寒忽异色。汉家昆明何足论，江南莫愁逊清绝。垂虹下属湖心亭，万顷玻璃入杳冥。续缦沈竽深莫测，涛澜谲荡风烟青。玉泉衍近丹棱氵片，仓卒真源寻未见。剩有清浏浩荡来，人间已觉恩波遍。佛香亭占山之巅，百级陂陀不易缘。恍惚华清石瓮寺，东西绣岭相钩连。古松抱阁日光碧，谡谡寒声荡空隙。举目萧条郊野荒，皇情定轸流亡室。东下遥连乐寿堂，椒房阿监直东厢。宫车宴驾行游息，缘苔生阁榭尘芳。当年行乐回天眷，歌钟设在云和苑。水调新翻菊部头，薰弦引入排云殿。此中宜夏亦宜秋，瑟瑟红衣镜里稠。四面凉风监玉块，一帘香雨控琼钩。园居避暑寝成例，圣圣相承六皇帝。一自圆明付劫灰，重来此地严周卫。割取蓬莱左股来，依然平地起楼台。规模虽比上林小，将作微伤少府财。宫官前后怀忠悃，姓氏依稀寇与永。大臣容默小臣言，志节与园同不泯。冲皇临御游幸稀，铜龙昼静寒乌啼。长杨五柞盛皇汉，昭宣以降停骖。我来刚值彤扉启，中官守护严纲纪。凤钥长将寝殿扃，龙舟远向芦奇舣。此后应难再步尘，聊将歌咏纪前因。《连昌》词与《津阳》什，一样伤心感后人。”又《登陶然亭感赋》云：“黄芦碛水绕空亭，拊槛西山一桁青。胜日尊晕怀旧社，天涯文物感晨星。皂居岌で仍形胜，（亭上可望景山。）海禄东南入杳冥。剩有黄花能耐冷，隔帘孤映楚累醒。”又《留别都门诸友兼感时事》云：“不为求赢也出游，软红京国紫骅骝。无端边号催芦管，大好川原别冀州。欹帽同酣燕市酒，冲寒重捡敝貂裘。梦华转旬成陈迹，欲赋东京岁已遒。”“瓯脱曾间鹬蚌持，驺虞无复止戈时。坐看蛮触争蜗角，难免惊乌徙故枝。碧海泷涛催钅夷甲，绿槐驰道隐金椎。沿河拓跋空屯戌，帷幄如斯事可知。”“扌耆拄艰危仗老成，深源当日有声名。服妖幻出麒麟楦，侯调成骨董羹。土木讵能禳厄运，更张徒自失宫声。旧时朝士无多在，难遣贞元以后情。”“回首金台落日悬，太行青霭接幽燕。奇肱缩地轻千里，西笑萦怀己卅年。归买乌犍容种秫，醉呵丹管且摊签。离情付与芦沟柳，明气金风正满天。”先生数诗，盖感日本图满辽，中国无如何抵制。而清季纲纪废弛，更张无序，必致乱亡。虽负时名如张南皮，不能补救。所谓“宫官前后怀忠悃，姓氏依稀寇与永”者，指寇太监谏修颐和园，被孝钦杖毙，及颐和园八品苑副永麟上书谏摄政王，七日不食饿死，托古人尸谏之义也。清覆后，先生隐居宁乡。
梁节庵先生出处然，不欺其志。有《怀蘖》诗云：“诸公负国但谋身，独忆朱云千载人。双手尚思回落日，两心犹与惜余春。市儿都爱五斗米，橘叟来收九斛尘。忠义研磨吾不及，看君肝胆与喉唇。”余细玩其诗，终不知所指何人。意者其升吉甫（允）乎？光绪时，升为陕甘总督，劾项城以立宪为名，必潜易神器。德宗将发其奏，孝钦止之。迄两宫升遐，项城罢职，升又请取销立宪，摄政王朱批斥之。升请假开缺，家无余赀，出华山为道士，为其夫人挽回。开酒店于长安院前街，名鼎华楼，估酒自给。陕西人民以升自进士县令，沥任道府，出使外洋，氵存至督抚，清贫如是，民望愈归之。辛亥变起，仓卒用升允为陕西巡抚以镇之。未几，项城赞成共和，请孝定景皇后谕旨罢升允兵。升遂只身由俄赴库伦，欲借兵复清。余亦有《读史诗》纪其事。后升志不遂，隐居外洋，以教授四子书为生活。
王壬秋甲寅入北京，受任命为国史总裁，兼参政院参政。岁縻俸银二万余，时人比之汉初平间蔡邕。沥三台，修十志，渥被当道宠眷，负一时重望。清翰林在京者，宴壬秋于法源寺。壬秋赋诗有句云：“天地悲歌里，兴亡大梦中。杜鹃知客恨，不肯怨东风。”尔时清太傅徐世昌为国务卿，壬秋赠联云：“数点梅花亡国泪，两朝开济老臣心。”亦有怀旧夙念者也。壬秋在衡州，私通一妇，名周妈。修史时携往京师，尝拜各亲友，名片书“周妈”两字。曹剑潭为诗纪云：“门前忽驻七香车，报是壬秋老内家。侍女下车持刺入，大红帖子写周妈。”壬秋善谐谑，有人赠以联云：“诙谐妙语东方朔，著作奇文扬子云。”亦纪实也。
先民崇尚道德，虽妇人女子，亦知名节。史忠正（可法）殉国后，有爱妾李愫，金陵人，入王屋为女冠，号“空云大士”。尝集明遗老诗为《霜猿集》二卷，并为序曰：“殷之亡也，朝宗兴《麦秀》之歌；周之衰也，行役起《黍离》之叹。乃若王孙不返，沅湘之悼何深；公子无归，虞夏之怀弥笃。诗吟而甲子不更，采菊完柴桑之节；啸罢而《广陵》作操，鼓琴寄中散之音。此数君子者，皆值宗国之沦亡，遇故都之倾覆，衔哀结怨，郁为诗歌者也。愫当明季，丧乱滋多，载哭载歌，四海抱沈渊之痛；吾君吾后，千秋余殉国之香。此开辟未有之奇闻，诚书契所无之创事。天产哲人，赋才独异，文章轶驾于《南华》，疑庄生之再见；风雅迫追于西楚，信屈子之复来。爰读《霜猿》之二卷，如听月峡之三声，其志切，其音哀。志切，故字字发乎深情；音哀，故言言可以长恸。方之少陵诗史，彼略而此详；比之尼父麟书，贬多而褒少。愫深闺弱质，相府小星。际此天倾地陷，赤符无再验之期；遽尔家破人离，素镜绝重圆之照。楼名燕子，与燕俱栖；院锁梨花，比花还悴。爰乃黄纟入道，素简朝真。初上蒲团，即悟三生之果；不登法席，焉知众妙之元？倚碧窗而吹笙鼓瑟，青鸟来庭；入丹山而艺草寻芝，白猿引路。固将长卸红尘，安神云岫；何幸亲承紫气，获睹瑶编？本以忘身忘世之心，又生悲国悲君之念。微吟檐下，凄凄风雨之忽临；高咏灯前，冥冥鬼神之交泣。呜呼！先帝后之陟降非遥，应鉴孤臣之微意；家相国之精灵如在，岂憎贱妾之多言乎！”巾帼有此气节，不愧忠正知已矣。近日惟升吉甫（允）夫妇堪与颉颃。吉甫久沦外蒙，消息隔绝。其夫人居阿拉善一寺中，含辛茹苦，安之若素。乃知天地正气，自不绝于两间也。
德宗方宴驾时，胡翔藻部郎上书，请将戊戌后上谕非出德宗意者删去，以免厚诬先帝。余时掌京畿，代署呈奏，不报。胡部郎夙怀忠爱，老而益坚。壬子清覆，部郎有感事诗云：“青史无从覆旧棋，归周白马尽微箕。百年养士有今日，九庙勤民又一时。陶阮亦曾污伪命，羲炎以后此朝仪。人民城郭都无恙，绕树饥乌惨旧枝。”
湘阴郭复初编修（立山）精通《礼》学，善古今文。清退政后，守志不仕。有浙江戴玉环女土（礼），亦感世道之日非，尝为诗云：“何处容身女仲连。”慕复初之为人，因章编修（┪）为媒介，嫁之。女士自撰联云：“北阙挂冠，愿结丝萝钦令节；西山偕隐，终餐薇蕨相孤忠。”士林传为佳话。未几，郭戴反目，识者惜之。
曹东寅京卿（广权），光绪时任禹州知州，有政声，内迁至学部参议。清覆后，隐居江苏宝应县。购乔氏环溪故址，筑造精舍，自为联云：“欲招古松相对语，闲看楸枰听客为。”又云：“夏雨能生万枝绿，岁寒相见一松青。”又口占云：“闰里朝昏水一天，蛙声何处乱春弦。环溪庭馆多题咏，遥想风流二百年。”盖乔氏避世居此，曾为《环溪图》。王渔洋、侯朝宗诸名士百余人题咏殆遍。东寅亦为《环溪卜居图》，寄各友题咏。其弟广桢学使，其子典初编修偕隐于此，垦荒长湖，讲求农事。东寅日以教子孙为娱，尝手著教科书，发其平生未竟之志，期诸后人。袁世凯称帝时，东寅为《雪蹬一覆》云：“名为董卓脐，又似朱温腹。形残化作脂，肠流谁见血？都欣暗室明，借曰民冤白。独惜玉龙鳞，与尔同消灭。”可以知其志矣。芷荪学使有《题东寅环溪卜居图》云：“九鼎沈沦不可扶，名园新买近长湖。阶前累双松在，肯向秦廷作大夫？宋玉诛茅有故墟，主人今日复何如？《离骚》千古意，不是江南庾信居。”方洪宪帝制之初萌也，余与东寅及李道士瑞清会于上海之爱俪园，（俗名哈同花园。）劝道士应项城之召，而于晤面时行荆轲之事。道士难之。余遂还桂。庚申东寅和余四十八岁自寿诗原韵，中有句云：“痴计求曹沫，伤心禅董贤。班荆聊席地，折柳即离筵。”盖指是事也。
●卷三
江叔海（瀚）精古藻，老而不倦。己未，闻山西励行孔教，来游晋阳。赴晋祠，流连傅青主先生读书处，为七律一首。余记其末四句云：“知己生前交白谷，伤心死后尚黄冠。前人辛苦今人乐，逸老休同一例看。”叔海告余曰：“今之逸老，居青岛，住上海，高楼大厦，车水马龙。其供奉内廷者，每月薪千余圆，乘轩驾驷，大肉细旃，犹自以逸老自居。吁，奇矣！”余在晋祠，见正殿前有碑，光莹如镜，字甚奇特。其诗云：“悬瓮山前一脉清，龙蟠虎伏隐真明。水漂火劫山移步，五十年来帝母临。”署“罗洪先书”。相传清初有缙绅宴客于晋祠，忽来一丐者，衣服褴褛，形容枯槁。入宴客室，予之酒食，不受；予之钱帛，亦不受。客问曰：汝丐者欲乞何物？则应曰：欲见傅青主。群相惊讶。其时青主先生往后山游。客答以遣人寻青主回，请少候。丐者即往正殿，以西瓜皮代笔，题此诗于粉墙上。迄青主回，见丐者长揖。客问曰：“此何人也？”傅曰：“志士罗某，盖图复明祚。失败，名在逮捕中者也。”太原县令重其人，为钩刊于石，不敢刻真名，遂署“罗洪先”名云。由是观之，先人苦节，真不可及也。叔海自太原归，率全家游日本，得诗甚夥。余喜其《新宿御苑观樱会》云：“晓风广陌集轺车，御苑筵开日末斜。黄屋远承千载位，红樱争放八重花。天光绚烂疑仙境，野色苍茫异帝家。客聚五州同眺赏，莫辞相对醉流霞。”又《观澜亭晚望》云：“行殿人犹说，高亭客偶过。年深松化石，日落海生波。啼乌因风缓，渔船向晚多。裴回新月上，清罄出烟萝。”又《登钅兼仓香风园春待山》云：“名园结构费工夫，树色山光俨画图。落日湘心台上望，错将沧海认西湖。”皆佳什也。
道光间，京朝士大夫陈庆镛、何绍基、苏廷魁、苗夔、汤鹏、朱琦、罗衍、庄受祺、冯桂芬、赵振祚、张穆、冯志沂、潘曾玮、杨尚志等，建顾亭林先生祠堂。知名之士多与祭祀，藏岑钟陵所摹亭林先生小像。凡与祭者，皆陆续署名于卷末，亦有题词与诗者，为时珍重。余友方惟一（还），昆山人，与亭林先生同里，用珂罗版影是卷，以广流传。惟一讲求教育，彬雅工诗。己未春来太原，有诗数首。余喜其《答虞和钦宴饮》云：“落日并州见使君”官衙红烛照春云。山河入座吟曹健，袍袖当风酒色醺。万里征朝众星聚，一时诗派几家分。于今四海犹兵革，坛坫何人更尚文？”又有句云：“春寒犹问燕山雪，谈剧如轰大泽雷。”皆得宋人味。
陆中丞（钟琦）父子夫妻，于辛亥革命之时从容就义，正气凛然。近有人在江苏扶乩，先生降坛为诗云：“宗亲遗误在疆场，一火星星起武昌。纵有兴元哀恸诏，那能感泣至戎行。”“自问寸腔犹有血，谁知三月竟无君。孤臣流涕关山外，忍听全权读誓文。”扶乩事本不足信，但此两诗情词怆楚，与寿伯学士之绝命诗同足千古。或者先生之灵魂所为欤？
严范孙侍郎（修）辑纪文达公百余砚扌形付梓，曰《阅微草堂砚谱》。制作之佳，题镌之精，可谓集砚谱之大观。徐东海总统为之序，称纪文达出刘文正之门，以博学多闻结主知，居天禄石渠者数十年，为太平卿相，不以声色货利相矜，而惟以此事为笑乐，足见老辈道德文章之不可及。余则以为不然。卿相而仅不以声色货利自矜，已不能长保太平，况声色货利之未必尽绝者哉？张伸仁（一{鹿吝}）云：“中国文化之衰，始于乾隆时。乱机之伏，亦始于乾隆时。清室之亡，根亦植于乾隆时。盖其时卿相，惟以词藻结知遇，以功名为光宠，以引用门生故吏为得计，以摧残士节民德为快心。其弊也，贪黩成风，民艰不恤。虽仁宗出而一诛和┞，终未挽回风俗。酿而至道光间之政治，流寇四出，清室将亡矣。赖有曾文正、罗忠节等讲根本之学，起而亟救其弊，于是苟延残喘。文正中年以后，大功成而忌者众，事多掣肘，亦未能奏移风易俗之效，而淮军起而代之矣。淮之领袖，尚功名，植己党，亦乾隆时卿相之故智再传。而项城练兵，又代淮军，遂为今之北洋系。竟委穷源，可知中国衰弱乱亡之胎，皆蕴结于乾隆时也。仲仁久赞项城幕府，而反对洪宪帝制，几受巨祸，故知之深而言之痛。余寄严刻《砚谱》赠湘潭赵芷莛丈，并题诗云：“读罢儒经又佛经，闲来检点晓岚铭。不将声色娱臣志，仅以词华答帝廷。本拨枝荣文有劫，海枯石烂墨无灵。可怜太傅皤皤叟，犹识先朝作典型。”盖此意也。
戊戌德宗变法，时康有为、梁启超在嵩云草堂，会知名志士数百人讲演。同乡岑春煊、于式枚、关榕祚、王鹏运、龙焕纶及余等皆入会。康梁命曰“保国会”。德宗失败后，御史文悌劾保国会宣言保中国不保大清，此数百人几罗党锢。其实当时并未闻此项宣言。自有文悌之奏，中国与大清分为两截，竟作今日政局之谶语。尔时新政初败，王半塘（鹏运别号）为饯春词奇意，撰《点绛唇》一阕云：“抛尽榆钱，依然难买春光驻。饯春无语，肠断春归路。
春去能来，人去能来否？长亭暮，乱山无数，只有鹃声苦。”音调凄惨，盖《伊》《凉》之词也。
戊戌政变，康南海乘轮南渡，犹不知逮捕之紧急。船过烟台，南海登陆，题诗云：“龙洒兮蔽日阴，紫微易座帝星沉。小臣辜负传衣带，碧海波涛夜夜深。”题毕回船。甫起定，而烟台关道奉韶来追，船已行矣。迄戊申八月，袁项城寿日，有邮寄寿联者，其词曰：“戊戌八月，戊申八月。我佛万年，我公万年。”当时传为警语。而袁氏见之，如芒刺在背。是年十月，孝钦病急，德宗遽有金扣之痛。悲哉！
昆山方惟一倾心顾亭林，其五言律诗，尤仿顾酷肖。己未在直通办女子师范，有《游狼山诗》曰：“到岸初知海，凌虚不碍云。一闲收故我，百虑返苍曼。觅径花低引，回压磬远闻。薄游意无尽，流照日光曛。”又《至狼山听太虚上人讲经和啬公均》云：“霜落山微绀，冬初野尚青。缘溪知路近，回薄挹岩馨。佛喜新兴寺，僧闲静说经。也随众生例，来傍戒坛听。”又《林溪精舍和啬公均》云：“江海都成壤，林溪亦不凡。孤云入山静，一壁倚天。与佛平分屋，无人自筑岩。刺衣嫌野草，时复荷锄芟。”又《畏蚊早睡》云：“天空忽成市，昏至欲无朝。竟挟奔雷怒，难堪嘬血骄。孤身容万喙，一息屏群嚣。祝尔微尘里，生生百劫超。”啬公，张修撰謇晚年别号也。
袁世凯于宣统初罢归彰德，时以园林诗酒，文其雄心。有池曰圭塘，袁为诗云：“乍赋归来句，林楼旧雨存，卅年醒尘梦，半亩辟荒园。鹏倦青云路，鱼浮绿水源。漳洹犹觉浅，何处问江村？”当时和者甚众。有圭塘弟子记之，此不重录。相传圭塘客有扶乩者，乩仙有一和袁韵诗，颇寓警告之意。圭塘弟子所不记，余补记其诗云：“渔父本非忘世客，几时错入武陵源。卅年未醒梦中梦，万里犹留园外园。百战山河雄主去，一蓑烟雨钓舟存。花开花落春如故，莫问当年水竹村。”
贝子载振纳妓女杨翠喜为妾，被赵芷荪侍御劾奏。山阳曹昌麟为《杨白花曲》四首记之，词甚艳丽。诗曰：“送尽钿车拾翠人，一天风韵殿芳春。相逢无赖随萍水，堕落微怜杂溷茵。歌馆淡烟弹粉黛，帝城寒雪罨香尘。谢娘休负闲才思，台阁阴迷飞燕春。”“一段柔思照柳星，榆钱十万抵金铃。花非冷眼难为白，天若无情不见青。粉箨亭台初索漠，绣衣尘土共飘零。昨宵梦堕长安第，半晌流莺更唤醒。”“搅碎离怀不可赊，绿杨一树记苏家。玉颜未委燕支土，青史烦书掌故花。杜曲日迟骄宝马，章台风急返香车。王孙真觉舂魂断，海思云愁有暗嗟。”“宣武城南尺五天，飞花三月忆年年。风吹池水谁相问，雾隔珠帘汝尚颠。迁客春归愁楚雨，宰官衣解剩湘绵。翠楼一角杨枝外，曾许昆仑几度眠。”先是，载振挟苏妓谢珊珊、谢三宝、谢四宝姊妹宴饮京市桐花庄，为御史张元奇劾之，留中。有人作《珊珊曲》记之，其词曰：“五尺罘葱绿树遮，小桃红处是儿家。燕台几许闲钗钏？争及苏门姊妹花。”“妆东鲜明蝉翠翘，群花齐让谢娘娇。春风才上灵和柳，便许轻盈舞细腰。”“三郎得意大罗天，一曲《霓裳》会众仙。爱听吴歌成痼癖，开场不召李龟年。”“封章竟许劾蛾眉，谁遣分司御史知？第一维新称盛事，樊楼先谪李师师。”“春殿从容笑语和，黑罡风恶捕嫦娥。赐银赐饼寻常事，偏是儿家罪孽多。”“一霎飞英堕溷忙，梨花门闭月昏黄。司秋信有新编律，不试奸囚试教坊。”“更番去刂运遇昆仑，冤重无由叩九阍。便有金铃劳护惜，残英只剩一丝魂。”“旧壁颓垣蛎粉明，马樱花底乱啼莺。不应重怨东风恶，老伴秦宫过一生。”当是时，日本战胜俄国，陪京利权被人攘夺，余痛亲贵之无识，撰《杂感》一律云：“黄尘十丈蔽云天，忽听荒庄奏管弦。公子乌衣歌踏踏，美人红袖舞娟娟。维扬乐府龙舟曲，京雒新声《燕子笺》。知否辽阳消息恶，倭奴齐唱凯歌旋？”亦咏桐花庄事也。
己未八月二十七日圣诞，余赴山东曲阜致祭。有号南宗孔令仪者，亦来祭。自言今曲阜之衍圣公，北宗也，弟也。其兄于宋朝袭爵，靖康时随宋帝南渡，曰以国事为重。其弟则曰：余以家统为重，因留曲阜。迨宋亡，兄不北归，居浙江，为南宗。元封衍圣公，即封其弟，承袭至今。孔令仪持有先师及夫人像，皆楷木制。言是端木子贡手刻，形容局促，似古时殉葬木偶，不及吴道子所画先师像道貌盎然，现于面目。余甚疑令仪藏像之附会，决非真迹。但余友张仲仁（一{鹿吝}）信之，且为诗曰：“二千四百年前物，端木亲雕两圣容。此是中原真宝器，百神呵护到南宗。”仲仁善文学，有气节，与其封翁先后同出翁文恭（同）之门。孙师郑于文恭生日，为瓶社徵诗，以志思慕。仲仁投诗云：“两世虞山一办香，记操吴语问鲈乡。贞元朝士垂垂尽，当日侯芭鬓已苍。”“临贺严装出国门，幅巾归谒外台尊。满盘棋局都成错，鹁鸽头望帝魂。”“风流文采付云烟，沧海桑田事变迁。玉步己移恩怨尽，如椽大笔总千年。”“孙竹江南第一枝，好将佳话入新诗。年年瓶社招吟侣，记取榴花照眼时。”第二首“幅巾归谒”等语，指己亥大学士刚毅南下，文恭素舆往谒，忧谗畏讥也。
杏村于政变后不翦发，为道家装束，住梅阳山，自号梅阳道人。余同年得两道，一梅阳，一清道人李瑞清也。杏村戊午去世，其子祖莼筑祠于梅阳山祀之，乞余与芷荪题联。余为联云：“九疏乾坤作秋气，四山风雨泣冬青。”盖杏村曾上疏九次，劾奕劻、袁世凯也。芷荪联云：“正色立朝，是辣手文章铁肩道义；英风如在，怅打萍身世飘絮山河。”
壬戌元旦，康南海旅居杭州。适戏园演戊戌变政故事，南海往观之。顾无为装德宗，罗笑倩装南海。演至痛心处，顾、罗哭于台上，南海哭于台下。一时观者咸引领看南海，传为奇事。南海有诗记之曰：“君臣鱼水庆明良，戊戌维新事可伤。二十五年忘旧梦，无端傀儡又登场。”“九天阊阖夜灯低，袍宫人眼欲迷。成住坏空经几劫，不堪旧事更重提。”“犹存痛史怀先帝，更现前身牵老夫。忧孟衣冠台上戏，岂知台下有真吾。”“解牛密觅大刀王，（王五侠士）欲入瀛台跳苑墙。北望尧城不能救，孤臣负罪最神伤。”南海尝以中国因总统之故，争竞不休，年年称兵，民不堪命。舍英制虚君共和，不能救国。又以共和真理，首重民生；民生之源，端在实业。闻山西阎伯川督军尊孔教，行民治，遣其友刘仁航、黄荣晔等来晋，说以山西生计，必招华侨资本，大开矿业，民自富裕。督军甚韪之。当是时，山西方欲以井田土地归公，遗意行之于矿务，一切矿产皆收归公有，仍由个人经营，以免资本家之垄断。故南海闻而赞之。
榆次副贡阎直图，字天池。嘉庆时人。负隽才，工诗书画。余偶游并市，见手书残卷，有《偶园前后记》，文多禅理，字学傅青主，而款章剥落，不知何人所书，购之归。常子襄（赞春）见之，曰：“此诗人阎南图手书遗著也。”余乃索先生所刊之《林雨嘶蛩集》、《留影龛集》校之，与此卷同者数十首，亦有此卷有而两集无者六十余首。惜乎此卷首尾己阙，遗落当不少。余为题两诗于卷首，（见《诗存》。）并函送晚移付选。据子襄云：天池尤工画蝶。晚岁落魄，以医学游食于太谷。卒后，遗一妾，庐居玉弛墓侧，守此卷遗诗及画蝶一幅，不忍散失。妾死，两者皆散。又数日，余于市间复得天池所画蛱蝶图，仍为诗记之。（亦见《诗存》。）尘博士和钦（铭新）和十余首，分《新蝶》、《晚蝶》、《素蝶》、《游蝶》、《睡蝶》、《孤蝶》、《双蝶》等题，咏词极艳丽，皆见博士诗集，此不赘录。余尤喜末两首云：“翠鬣娇蛾信手涂，问谁点碧巧施朱？人闲雅有天池笔，欲补滕王未了图。”“根触西风抱断笺，雪儿心绪绝堪怜。只今斜日青陵路，应见韩凭脱化仙。”颇能传天池及其妾之心事。天池诗佳句甚夥，拟补刊之。今录数首于后。《渔父》云：“绿杨村畔水溶溶，几片苍苔钓石封。抛网浅波山影碎，挂蓑红树夕阳浓。风喧浦口多回雁，云覆潭心有卧龙。鱼脍尊羹半瓢酒，不愁双鬓久蓬松。”《怀伯制军麟》云：“疏林远水澹斜曛，归卧茅堂古涧滨。鹤老尚存江海志，松枯犹剩薜萝身。闲携康乐寻山屐，自制渊漉酒巾。休说穷居少经济，耕渔也是不闲人。”《春日过智远禅师因题寺壁》云：“初日照山扉，云中汲井归。地腴丛草脆，林爰垫虫飞。礼塔敲寒磐，寻溪浣衲衣。时来岩树下，跌坐学忘机。”皆佳什也，并附《偶园前后记》。《前偶园记》云：“舍西隙地数亩，荒芜殊甚。予乃扫除之，筑室三楹，叠石为峰，埋盆作池，栽草花竹柏于中。于是蚁缘槛而窥，鸟拂帘而语；蝶弄蕊而翩翩，蝉依枝而嘒嘒。主人来游，徘徊既久，抚时观物，愀然而叹曰：“噫！此何境也？山耶？河耶？草木薮耶？城耶？村耶？邱墓墟耶？园之先不可知也。水耶？焰耶？戎马场耶？楼耶？台耶？绮罗丛耶？园之后不可知也。不特此也，撩须拂翅，弄影蹁跹，其果即鸟与蝶耶？槎牙远拂，磊高堆，其果即树与石耶？盖亦偶焉而巳。嗟乎！我不亦偶焉者哉？我其笏丹墀，握符紫塞，为名垂青史者耶？我其击筑秦关，吹箫呈市，为乞食长衢者耶？栽园桑而卖绢，收家李而钻核，我其田舍者奴耶？石闻法而点头，花入讲而含笑，我其黎者流耶？极之云烟矫翼，江海扬髻，我其飞者耶？潜者耶？枯松磊磊，朽麦修修，我其灵者耶？蠢者耶？若此者，或我先，或我后，皆非今日之我也。则以我之偶为我，而适遇园之偶为园，是海萍之萦绕，遇回澜也；浮云之，遭飘风也。则不必抱警枕，运大瓮，曰志在远大；则不必珍敝帚，藏木屑，曰较在锱铢；则不必十亩濮上之桑，千顷渭川之竹，曰谋我衣食；则不必垂锦髻而授经，曳布裙而举案，曰乐我妻孥；则不必抚剑斟浊酿，读史评古今，曰抒我孤愤；则不必谈经茹紫芝，逃禅遇黄石，曰养我真机。则亦散发其踞，酌酒自醉，随时观化，以全天趣。聊以观夫，偶为鸟与蝶者之见皖翻音、蹁跹弄影而已矣；聊以观夫，偶为树与石者之扶疏远荫、{山律}高堆而已矣；聊以任夫，偶为我者之灭而生、生而灭而已矣。”《后偶园记》云：“夫身何生？生于业。业何生？生于心。无心则无业，无业则无身。夫亦曰性而已矣，先天地而不有也，后天地而不无包乎？天地之外，而非大也入乎？毫芥之内，而非小存存焉？惺惺焉，如如焉，亦何生何灭之有也哉！”
赵意空道人，工诗善画。余尝托绘《西陵图》，以资瞻仰。道人以畴昔未到，难于着笔辞之。为诗柬余曰：“桑乾北望阵云昏，堠火峰云接雁门。（时直皖战正烈。）孤客怕闻风鹤警，夕阳空拜杜鹃魂。莫愁萍水都成梦，不信桃源别有村。画意诗情两枯寂，飞鸿难著雪泥痕。”道人另画山水赠余，颇似辋川风景。自题诗曰：“南坨云起山模糊，北坨瀑水争壑趋。松涛日夜无停息，墅麋挺走林猿。夕阳飞鸟逐前侣，犬声如豹村落孤。纷纷木石与鸟兽，诗情画意难描摹。道人此际无间睹，睫帘不卷禅心枯。客来只许裴秀才，胡为长安市上从屠沽？”道人原名福圻，字介之，官陕西知县。辛亥政变，与其友吴少兰（庚）、张衡玉（瑞玑）同回晋，订莫逆交。少兰别号空山人。未几少兰病故，介之遂号意空道人。衡玉官陕西时，有政声。豪侠好酒，醉后泼墨为梅花，豪放如其人。近年隐居赵城，筑别墅，颜曰“谁园”，盖谓谁居此园，园即谁属也。余于孙药痴观察（奂仑）处，见有题自画梅花诗曰：“风满书楼山满牖，主人闷坐过重九。驿使远道饣鬼殊珍，津门醉蟹潞州酒。贫儿得金喜可知，解馋饱我老饕口。一寸眉峰起峥嵘，兴酣呼僮换大斗。酒后肝胆生槎牙，移灯伸纸揎两肘。破笔焦墨写梅花，但求适意不嫌丑。东皇太乙正酣眠，梦中惊报花神走。起据玉案传天曹，雷霆檄文书蝌蚪。飞檄下界遍寻春，三十六宫春无有。天地萧瑟草木秋，春在谁园主人手。帝曰狂生汝来前，汝之狂妄无其右。汝骨不媚气不柔，鼓舌摇笔动得咎。闲来腕底生春风，岂无桃杏与杨柳？姹紫嫣红汝无缘，甘向山中结寒友。人情杯酒伏干戈，世事白云变苍狗。沧海桑田都经过，南越北胡无汝偶。十年狂名落江湖，归来只有穷可守。倔强仍与造化争，笑汝颜甲十重厚。帝言未毕主人兴，掷笔再拜曰否否。人与梅花同风标，铁骨冰心不染垢。生来不解画牡丹，案头脂粉尘封久。帝言虽嘉违我心，请帝出门勿我诱。空山冰雪有长春，东皇恩泽誓不受。”
黄资鹤（廷光）河南人，博雅好古，尤工篆隶。尝任山西芮城知事，搜罗芮邑之北魏造像、碑文数十种，保存古物，为政尚廉洁。岁庚申，虞和钦博士赠余潘樵侣所绘《云台山种梅图》，资鹤题诗云：“罗浮梦殊杳芒，《广平》赋近铺张。大庾<鼎页>，谁颉颃？云台山下有逸叟，种梅万本森琳琅。丹青妙手潘樵侣，一幅图成笔墨香。展转流传几易主，今入君家阁藏。闻君说此山，如游邓尉乡。见君咏此图，如登林逋堂。愿君买此山，遐想古羲皇。愿君续此图，存作鲁灵光。吁嗟兮！酸咸嗜好难强同，仿佛清漳与浊漳。但使长伴梅花傲霜雪，冬烘遭骂亦无妨。又何必江陵五千橘，成都八百桑？”又意空道人题云：“闭门种菜养雄心，观瀑名图取叶音。（李谷齐句：‘昔人每每图观瀑意在叶音会警心。’）争及置身香雪海，云台山色画中寻。万本寒香一径蒿，金鸦亲月轮高。君家旧物罗浮梦，不借并决剪刀。”皆佳什也。
罗韵珊（振琳）善书工诗，尝至蒙古，著《游蒙杂记》。余喜其《山海关闲眺》云：“雄关百尺势峥嵘，三卫金瓯拱帝京。此日星轺新驿路，当年烽火旧边营。开原秋老丹枫色，铁岭风高画角声。何事停车闲吊占，塞云千里黯荒城。”《夜宿昔林金斯克听俄妇谈稿砧战死事》云：“野店荒凉月色昏，叩关款款宿柴门。怕闻村妇谈前事，顿使征人断客魂。大地无情埋战骨，春闺有梦清啼痕。夜阑灯霜天冷，相对欷酒一尊。”《渡色楞格河》云：“苍茫一水接天流，荒渡人稀动客愁。疏荻连江鸥影澹，黄云横塞雁声秋。波翻岸石冰花涌，日落邮亭暮霭浮。莫更中流思击楫，深寒阵阵薄征裘。”
罗荇樵（炎藻），先君柳溪公在湘所取士也。熟娴经术，年六十余，风骚似少年。余在晋，每作文时，窃忘经典出处，一问荇樵，沥沥如数家珍。同事者号之曰“书柜”。庚申余于旧箧中，检得先君集句《留别》遗诗残稿，诗曰：“黄花红叶满秋山，（耶律楚材《和薛伯通》句。）万里驰书望玉关。（元好问《送李参军北上》句。）樽酒阑珊将远别，（韩《赠别》句。）转蓬流水几时还？（李远《赠潼关不下山僧句》。）”荇樵和韵云：“频年烽火满衡山，无限流民出故关。安得程门三尺雪，洗清原野庆生还。”盖是时，湘省兵联祸结，民不聊生，故荇樵思及程门立雪时也。
山西考定雅乐，聘张芹荪（鸿藻）、彭芷青（庆寿）、顾梅羹（焘）等来晋，于育才馆内设雅乐科，厘订之。余三子成武结婚，张、彭等参用御纂《诗经》乐谱，为奏《螽斯》、《麟趾》两章，并赠诗云：“彩舆飞向碧霄来，前路笙教细细催。仪范如金人似玉，寿眉堂上一齐开。”“郎才绮岁冠群英，中令传经旧有名。从此闺房添韵事，读书声和鼓琴声。“珠箔银屏列四围，鸳鸯绣就总双飞。红氍毹上含羞立，疑是瑶池饮宴归。”“雎麟遣意谱风诗，莲炬双双照玉。记取良辰刚二月，窗前春到小桃枝。”同时晋阳能琴者，有四川顾卓群笔（荦）、江南孙净尘（森）、广东招学庵（勋），而湘南杨时伯（宗稷）亦于王戌夏间，聘至中国。此时琴学之盛，当推晋阳。每弹《渔歌》及《潇湘》《水云》等曲，令人一往情深。奏《孔子读周易》一曲，仿佛见夫子为山东口音，琅琅诵“元亨利贞”，然者皆妙技也。余子媳等皆从卓群学琴，故赠诗有“读书声和鼓琴声”之句。孙净尘别号“江东布衣”，工诗善琴，并喜监造琴瑟。余四子钦武学琴，净尘于十年前得井陉古桐，督工制琴，赠之。余谢以诗。（见《诗存》。）净尘植牡丹于东园，每牡丹盛开时，集诗友，琴友，载酒赏花，琴声诗声支作，洵雅趣也。时伯琴学尤深，所著《琴学丛书》，搜罗宏富，海内重之。卓群著《元音琴谱》，芹荪、芷青、梅羹等编《雅乐集》，厘定宫商，皆可为吾国讲求古乐者圭臬也。虞和钦（铭新）博士时官山西教育厅长，亦工诗善琴，尝在大同口占诗，有句云：“空谷不田砂滚滚，乱山无树雪皑皑。”又有句云：“心无宿愤何须醉，身有长生不用丹。”得宋人遗意。从杨时伯学琴，得其真传。时伯有工人秦华，善制琴。和钦尽得其妙窍，造“虞韶”一百张，名人多题咏之。
