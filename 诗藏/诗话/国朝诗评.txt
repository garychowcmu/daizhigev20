国朝诗评
王世贞

高季迪如射鹏胡儿，伉健急利，往往命中；又如燕姬靓妆，巧笑便辟。
刘伯温如刘宋好武诸王，事力既称，服艺华整，见王、谢衣冠子弟，不免低眉。
袁可潜如师手鸣琴，流利有情，高山尚远。
刘子高如雨中素馨，虽复嫣然，不作寒梅老树风骨。
杨孟载如西湖柳枝，绰约近人，情至之语，风雅扫地。
汪朝宗如胡琴羗管，虽非太常乐，琅琅有致。
徐幼文、张来仪如乡士女，有质有情，而乏体度。
孙伯融如新就街马，步骤未熟，时见轻快。
孙仲愆如豪富儿入少年场，轻脱自好。
浦长源、林子羽如小乘法中作论师，生天则可，成佛甚遥。
解大绅如河朔大侠，须髯戟张，与之周旋，酒肉伧父。
杨东里如流水平桥，粗成小致。
曾子启如封节度募兵东征，解华杂沓，精骑殊少。
汤公酿、刘原济如淮阴少年，斗健作瞰人状。
刘钦谟如村女簪花，秾艳羞涩，正得各半。
夏正夫如乡啬夫衣绣见达官，虽复整严，时露本态。
李西涯如陂塘秋潦，汪洋淡沲，而易见底里。
谢方石如乡里社塾师，日作小儿号嗄。
吴匏庵如学究出身人，虽复闲雅，不脱酸习。
沈启南如老农老圃，无非实际，但多俚辞。
陈公甫如学禅家，偶得一自然语，谓为游戏三昧。
庄孔阳佳处不必言，恶处如村巫降神，里老骂座。
陆鼎仪如吃人作雅语，多在咽喉间。
张亨父如作劳人唱歌，滔滔中俗子耳。
张静之如小棹急流，一瞬而过，无复雅观。
杨文襄如老弋阳伎，发喉甚便而多鼻音，不复见调。
桑民怿如洛阳博徒，家无担石，一掷百万千金。
林待用如太湖中顽石，非不具微致，无奈痴童何？
乔希大如汉官出临远郡，亦自粗具威仪。
祝希哲如盲贾人张肆，颇有珍玩，位置总杂不堪。
蔡九逵如灌莽中蔷薇，汀际小鸟，时复娟然，一览而已。
王敬夫如汉武求仙，欲根正染，时复遇之，终非实境。
石少保如披沙拣金，时时见宝。
文征仲如仕女淡妆，维摩坐语；又如小阁疏窗，位置都雅，而眼境易穷。
康德涵如靖康中宰相，非不处贵，恇扰粗率，无大处分。
蒋子云如白腊糖，看似甘美，不堪咀嚼。
王钦佩如小女儿带花，学作软丽。
唐虞佐如苦行头佗，终少玄解。
王子衡如外国人投唐，武将坐禅，威仪解悟中，不免露抗浪本色。
熊士选如寒蝉乍呜，疏林早秋，非不清楚，恨乏他致。
张琦如夜蛙呜露，自极声致，然不脱淤泥中。
唐伯虎如乞儿唱《莲花乐》，其少时亦复玉楼金埒。
边庭实如洛阳名园，处处绮草，不必尽称姚、魏；又如五陵裘马，千金少年。
顾玉华如春原尽花，苞蘼不少。
刘元瑞闽人强作齐语，多不辨。
朱升之如桓宣武，似刘司空，无所不恨。
殷近夫如越兵纵横江淮间，终不成霸。
王新建如长爪梵志，彼法中铮铮动人。
陆子玄如入赀官作文语雅步，虽自有余，未脱本来面目。
郑继之如冰凌石骨，质劲不华；又如天宝父老谈乱，事皆实际，时时感慨。
孟望之如贫措大置酒，寒酸澹泊，然不至腥膻。
黄勉之如假山池，虽尔华整，大费人力。
高子业如高山鼓琴，沈思忽往，木叶尽脱，石气自清；又如卫洗马言愁，憔悴婉笃，令人折。
薛君采如宋人叶玉，几夺天巧；又如倩女临池，疏花独笑。
胡孝思如骄儿郎爱吴音，兴到即讴，不必合板。
马仲房如程卫尉屯西宫，斥堠精严，甲仗雄整，而士乏乐用之气。
丰道生如沙苑马，驽骏相半，恣情驰骋，中多败蹶。
王舜夫如败铁纲取珊瑚，用力坚深，得宝自少。
孙太初如雪夜偏师，间道入蔡；又如呜蜩伏蚓，声振月露，体滞泥壤。
施子羽如寒鸦数点，流水孤村，惜其景物萧条，迫晚意尽。
王履吉如乡少年久游都会，风流详雅，而不尽脱本来面目；又似扬州大宴，虽鲑珍水陆，时有宿味。
常明卿如沙苑儿驹，骄嘶自赏，未谐步骤。
张文隐如药祷鼎，灿烂惊人，终乏古雅。
王稚钦如良马走坂，美女舞竿，五言尤自长城。
陈约之如青楼小女，月下箜篌，初取闲适，终成凄楚；又如过雨残荷，虽尔衰落，嫣然有态。
杨用修如暴富儿郎，铜山金埒，不晓吃饭着衣。
李子中如刁家奴，辉赫车马，施散金帛，原非己物。
廖呜吾如新决渠浮楚浊泥，一瞬皆下。
皇甫子安如玉盘露屑，清雅绝人，惜轻缣短幅，不堪裁剪。
袁永之如王、谢门中贵子弟，动止可观。
黄才伯如紫瑛石，大似靺鞨，晚年不无可恨。
周以言如中智芘蒭，虽乏根具，不至出小乘语。
施平叔如小邑民筑室，器物俱完。
张以言如甘州石斗，色泽似玉，肤理粗漫。
胡承之如病措大习白猿公术，操舞如度，击刺未堪。
华子潜如盘石疏林，清溪短棹，虽在秋冬之际，不废枫橘。
张孟独如骂阵兵，嗔目喧袖，果势壮往。
张愈光如拙匠琢山骨，斧凿宛然；又如束铜锢腹，满中外道。
汤子重如乡三老入城，威仪举举，终少华冶态。
傅汝舟如言《法华》作风话，凡多圣少。
乔景叔如清泉放溜，新月挂树，然此景殊少，不奈纵观。
蔡子木如骄女织流黄，不知丝理，强自斐然。
王道思如惊弋缩鸟，扑剌遒迅，殊愧幽闲之状。
许伯诚如贾胡子作独游，随事挥散，无论中节。
陈羽伯如东市倡，慕青楼价，微傅粉泽，强工颦笑。
王允宁如马服子陈师，自作奇正，不得兵法；又如项王呕呕未了，忽发喑呜。
徐昌谷如白云自流，山泉泠然，残雪在地，掩映新月；又如飞天仙人，偶游下界，不染尘俗。
何仲默如朝霞点水，芙蕖试风；又如西施、毛嫱，无论才艺，却扇一顾，粉黛无色。
李献吉如金鳷擘天，神龙戏海；又如韩信用兵，众寡如意，排荡莫测。
李于鳞如峩眉积雪，阆风蒸霞，高华气色，罕见其比；又如大商舶明珠异宝，贵堪敌国，下者亦是木难、火齐。
宗子相如渥洼神驹，日可千里，未免啮决之累；又如华山道士，语语烟霞，非人间事。
梁公实如绿野山池，繁雅匀遭；又如汉司隶衣冠，令人惊美，但非全盛仪物。
吴峻伯如子阳在蜀，亦具威仪；又如初地人见声闻则入，大乘则远。
冯汝行如幽州马行客，虽见伉俍，殊乏都雅。
冯汝言如晋人评会稽王，有逮体而无远神。
张茂参如荒伧度江，揖让简略，故是中原门第。
卢少根如翩翩浊世佳公子，轻俊自肆。
朱子价如高坐道人，衩衣蹑屐，忽发胡语。
陈呜野如子玉兵，过三百乘则败。
彭孔嘉如光禄宴使臣，饾饤详整，而中多宿物。
徐汝思如初调鹰见击鸷，故难获鲜。
黄淳父如北里名姬作酒纠，才色既自可观，时出俊语，为客所赏。
谢茂秦如大官旧庖，为小邑设宴，虽事僎非奇，而饾饤不苟。
魏顺甫如黄梅坐人谈上乘，纵未透汗，不失门宗。
