《二南密旨》 旧题唐 贾岛　撰

　　○论六义
　　歌事曰风。布义曰赋。取类曰比。感物曰兴。正事曰雅。善德曰颂。
　　风论一。风者，风也。即兴体定句，须有感。外意随篇目白彰，内意随入讽刺。歌群臣风化之事。
　　赋论二。赋者，敷也，布也。指事而陈，显善恶之殊态。外则敷本题之正休，内则布讽诵之玄情。
　　比论三。比者，类也，妍媸相类、相显之理。或君臣氏佞，则物象比而刺之；或君臣贤明，亦取物比而象之。
　　兴论四。与者，情也，谓外感于物，内动于情，情不可遏，故曰兴。感君臣之德政废兴而形于言。
　　雅论五。雅者，正也，谓歌讽刺之言，而正君臣之道。法制号令，生民悦之，去其苛政。
　　颂论六。颂者，美也，美君臣之德化。

　　○论风之所以
　　君之德，风化被于四方，兹乃正风也。或否塞贤路，下民无告，即正风变矣。

　　○论风双之所由
　　骚者，愁也，始乎屈原。为君昏暗时，龙乎谗佞之臣。含忠抱素，进于逆耳之谏，君暗不纳，放之汀南，遂为《离骚经》。以香草比君子，以美人喻其君，乃变风而入其骚刺之旨，正其风而归于化也。

　　○论二雅大小正旨
　　四方之风，一人之德。民无门以颂，故谓之大雅。诸候之政，匡救善恶，退而歌之，谓之小雅。大雅，如卢纶《兴善事后池》诗：“好风能自至，明月不须期。”

　　○论变大小雅
　　大小雅变者，谓君不君，臣不臣，上行酷政，下进阿谀，诗人则变雅而讽刺之。言变者，即为景象移动比之。如《诗》云：“绿衣黄裳。”此乃变小雅之体也。

　　○论南北二宗例古今正体
　　宗者，总也。言宗则始南北二宗也。南宗一句含理，北宗二句显意。南宗例，如《毛诗》云：“林有朴，野有死鹿。”即今人为对，字字的确，上下各司其意。如鲍照《白头吟》“申黜褒女进，班去赵姬。”如钱起诗：“竹怜新雨后，山爱夕阳时。”此皆宗南宗本也。北宗例，如《毛诗》云：“我心匪石，不可转也。”此体今人宗为十字句，对或不对。如左太冲诗：“吾希段干木，偃息藩魏君。”如卢纶诗：“谁知樵子径，得到葛洪家。”此皆宗北宗之体也。诗人须宗于宗，或一聊合于宗，即终篇之意皆然。

　　○论立格渊奥
　　一曰情。二曰意。三曰事。
　　情格一。耿介曰情。外感于中而形于言，动天地，感鬼神，无出于情。三格中情最切也。如谢灵运诗：“池塘生春草，园柳变鸣禽。”如钱起诗：“带竹飞泉冷，穿花片月深。”此皆情也。如此之用，与日月争衡也。
　　意格二。取诗中之意不形于物象。如古诗云：“行行重行行，与君生别离。”如书公《赋巴山夜猿送客》：“何年有此路，几客共沾襟。”
　　事格三。须兴怀属思，有所冥合。若将古事比今事，无冥合之意，何益于诗教。如谢灵运诗：“偶兴张邴合，久欲归东山。”如陵士衡《齐讴行》：“鄙哉牛山欢，未及至人情。”如古诗云：“懒向碧云客，独吟黄鹤诗。”以上三格，可谓握造化手也。

　　○论古今道理一贯
　　小手皆言《毛诗》及《文选》诸公之作是古道，与今不同，此不可与言也。诗教今古之道皆然。

　　○论题目所由
　　题者，诗家之主也；目者，名目也。如人之眼目，眼目俱明，则全其人中之相，足可坐窥于万象。

　　○论篇目正理用
　　梦游仙，刺君臣道阻也。
　　水边，趋进道阻也。
　　白吟，忠臣遭佞，中路离散也。
　　夜坐，贤人待时也。贫居，君子守志也。
　　看水，群佞当路也。
　　落花，国中正风隳坏也。
　　对雪，君酷虐也。
　　晚望，贤人失时也。送人，用明暗进退之理也。早春、中春，正风明盛也。
　　春晚，正风将坏之兆也。
　　夏日，君暴也。
　　夏残，酷虐将消也。
　　秋日，变为明时，正为暗乱也。
　　残秋，君加昏乱之兆也。
　　冬，亦是暴虐也。
　　残冬，酷虐欲消，向明之兆也。
　　登高野步，贤人观国之光之兆也。
　　游寺院，贤人趋进，否泰之兆也。
　　题寺院，书国之善恶也。
　　春秋书怀，贤人时明君暗，书进退之兆也。
　　题百花，或颂贤人在位之德，或刺小人在位淫乱也。
　　牡丹，君子时会也。
　　鹧鸪，刺小人得志也。
　　观棋，贤人用筹策胜败之道也。
　　风雷，君子感威令也。
　　野烧，兵革昏乱也。
　　赠隐者，君子避世也。
　　已上四十七门，略举大纲也。

　　○论物象是诗家之作用
　　造化之中，一物一象，皆察而用之，比君臣之化。君臣之化，天地同机，比而用之，得不宜乎。

　　○论引古证用物象
　　四时物象节候者，诗家之血脉也。比讽君臣之化深。《毛诗》曰：“殷其雷，在南山之阳。”雷，比教令也。“他山之石，可以攻玉。”此贤人他适之比也。陶潜《咏贫士诗》：“万族各有托，孤云独无依。”以孤云比贫士也。以上例多，不能广引，作者可三隅反也。

　　○论总例物象
　　天地、日月、夫妇君臣也，明暗以体判用。钟声，国中用武，变此正声也。石磬，贤人声价变，忠臣欲死矣。琴瑟，贤人志气也，又比廉能声价也。九衢、道路，此喻皇道也。笙箫、管笛，男女思时会，变国正声也。同志、知己、故人、乡友、友人，皆比贤人，亦比君臣也。
　　舟楫、桥梁，比上宰，又比携进之人，亦皇道通达也。
　　馨香，此喻君子佳誉也。
　　兰蕙，此喻有德才艺之士也。
　　金玉、珍珠、宝玉、玫瑰，此喻仁义光华也。
　　飘风、苦雨、霜雹、波涛，此比国令，又比佞臣也。
　　水深、石磴、石迳、怪石，比喻小人当路也。
　　幽石、好石，此喻君子之志也。
　　岩岭、岗树、巢木、孤峰、高峰，此喻贤臣位也。
　　山影、山色、山光，此喻君子之德也。
　　乱峰、乱□、寒□、翳□、碧□，此喻佞臣得志也。
　　黄□、黄雾，此喻兵革也。
　　白□、孤□、孤烟，此喻贤人也。
　　涧□、谷□，此喻贤人在野也。
　　□影、□色、□气，此喻贤人才艺也。
　　烟浪、野烧、重雾，此喻兵革也。
　　江湖，此喻国也，清澄为明，混浊为暗也。
　　荆棘，蜂蝶，此喻小人也。
　　池井、寺院、宫观，此乃喻国位也。
　　楼台、殿阁，此喻君臣名位，消息而用之也。
　　红尘、惊埃、尘世，此喻兵革乱世也。
　　故乡、故园、家山、乡关，此苏廊庙也。
　　松竹、桧柏，此贤人志义也。
　　松声、竹韵，此喻贤人声偿也。
　　松阴、竹阴，此喻贤人德荫也。
　　岩松、溪竹，此喻贤人在野也。
　　鹭、鹤、鸾、鸡，此喻君子也。
　　百草、苔、莎，此喻百姓众多也。
　　百鸟，取贵贱，比君子、小人也。
　　鸳鸿，比朝列也。
　　泉声、溪声，此贤人清高之举也。
　　他山、他林、乡国，比外国也。
　　笔砚、竹竿、桂楫、桨、棹、橹，比君子筹策也。
　　黄叶、落叶、败叶，比小人也。
　　灯、孤灯，比贤人在乱，而其道明也。
　　积阴、冻雪，比阴谋事起也。
　　片□、晴霭、残雾、残霞、□□，此比佞臣也。
　　木落，比君子道清也。
　　竹杖、藜杖，比贤人筹策也。
　　猿吟，比君子失志也。

　　○论总显大意
　　大意，谓一篇之意。如皇甫冉送人诗：“淮海风涛起，江关幽思长。”此一联见国中兵革、威令并起。“同悲鹊透树，独作脂随阳。”此见贤臣共悲忠臣，君恩不及。“山晚云和雪，门寒月照霜。”此见恩及小人。“由来濯缨处，渔父爱潇湘。”此见贤人见几而退。李嘉《和苗员外雨夜伴直》：“宿雨南宫夜，仙郎伴直时。”此见乱世臣节也。“漏长丹凤阙，秋冷白云司。”此见君臣乱暗之甚。“萤影侵阶乱，鸿声出塞迟。”此见小人道长，侵君子之位。“萧条吏人散，小谢有新诗。”此见佞臣已退，贤人进逆耳之言。李端诗：“盘云双鹤下，隔水一蝉呜。”此贤人趋进兆也。下一句郎韦金部在他国，孤进失期，乃招之也。“古道黄花发，青蒸赤烧生。”此见他国君子道消，正风移败，兵革并起。“茂陵虽有病，犹得伴君行。”此见前国贤人，虽未遂大志，尤喜无兵革。以上三篇，略而列之，用显大意。

　　○论裁体升降
　　诗体若人之有身，人生世间，禀一元相而成体，中间或风姿峭拔，盖人伦之难。体以象显。颜延年诗：“庭昏见野阴，山明望松雪。”鲍明远诗：“腾沙郁黄雾，飞浪扬白鸥。”此以象见体也。
以上一十五门，不可妄传。
