《辽诗话》[清]周春 辑　　　　　　　　　　　　　 

　　〈序〉 

　　唐、宋、元、明俱有诗话，或专集，或散见，为风雅故实；惟五代与辽未备，士林有余憾焉。新城王尚书作《五代诗话》，以授北平黄侍郎昆圃先生，先生缀遗补漏，纂辑刊行，而辽犹阙如。辽自唐季基于朔方，虽地处北鄙，文墨非其所尚，然享年二百，圣、兴、道三宗，雅好词翰，咸通音律，有国乐、雅乐、大乐、散乐、铙歌、横吹乐。东丹王倍聚书万卷，平王隆先着有《阆苑集》。文学之臣，若萧韩家奴、耶律昭、刘辉、耶里孟简，皆淹通风雅，特以诗传者罕，故无人焉为之援述绪言申译遗句耳。海宁周生芚兮，博采群编，凡涉辽诗，无不摭入。以正史为宗，以志乘、说类为佐，上至宫廷，下及谣谚，事典而核，语赡而雅。白萧后、文妃之诬，着张孝杰、赵良嗣之奸，可备劝惩，可昭法戒。洵一代风雅之故实，辅张舜民《使辽录》、许亢宗《使辽行程记》、史愿《亡辽录》之略，芚兮可谓有功辽代者矣。昔吾乡顾太史秀野刻《元百家诗》成，梦元人之徒，俛拜床下。芚兮《诗话》，流布通都，吾知辽代君臣，必有感谢入梦者。干隆己卯仲春，长洲沉德潜题。

　　〈自序〉 

　　辽人诗后世无传，于是移刺名流、二丹才士，与燕、云十六州之文人，胥莫能举其姓氏矣。然试观求草堂之全部，诵三苏之文章，其诗人有灵，苦心所诣，亦复不能尽泯。偶仿《遂初堂诗话》体例，刺取正史数十条，以群书附益之，殆遗山《中州集》之次乎！松霭周春书。

　　《辽诗话》 

　　圣宗 

　　圣宗亲以契丹大字译白居易《讽谏集》，诏番臣读之。史称：幼喜书翰，十岁能诗。既长，晓音律，好绘画，性尤喜吟咏。出题诏宰相以下赋诗进御，一一读之，优者赐金带。又御制曲五百余首。

　　统和十五年，萧挞凛讨平敌烈、阻卜两部，诸番岁贡方物，充于内府，自后往来若一家焉。上赐诗嘉奖，仍命林牙耶律昭做赋，以述其功。

　　兴宗 

　　重熙五年四月，幸后弟萧无曲第，泛觞赋诗。冬十月，幸南京，御元和殿，以〈日射三十六熊赋〉、〈幸燕诗〉试进士于廷。 

　　按：五年九月，猎黄花山，获熊三十六，赏猎人有差，因即以命题也。金试进士，亦尝以此命题。由尔时科目初开，又复亲幸贡院，故百年之久，尚传其盛。我乡查侍讲嗣瑮〈燕京杂咏〉有云：「紫蒙川外月初寒，队队银貂小契丹。不射黄羊调酪酒，传分三十六熊蹯。」盖咏此事。 

　　六年七月，以皇太弟重元生子，赐诗及宝玩器物。二十四年二月，召宋使，钓鱼赋诗。

　　魏国王萧惠有大功，既请老归，遗赐汤药及他赏赉不绝。及惠生日，辄赐诗，以示尊宠。

　　道宗 

　　清宁三年八月，以〈君臣同志华夷同风诗〉进皇太后。六年五月，监修国史耶律白请编次御制诗赋，仍命白为序。

　　咸雍元年十月，皇太后射获虎，大宴群臣，令各赋诗。

　　大安元年，尝赐诗褒北院枢密副使耶律斡特刺。

　　相臣李俨尝作〈黄菊赋〉以献，道宗作诗题其后以赐之曰：「昨日得卿〈黄菊赋〉，碎翦金英填作句。袖中犹觉有余香，冷落西风吹不去。」

　　辽主得其臣所献〈黄菊赋〉，题其后云云。元张肯继孟檃括其辞，寄蝶恋花曰：「昨日得卿黄菊赋，细翦金英，题作多情句。冷落西风吹不去，袖中犹有余香度。沧海尘生秋日暮，玉砌雕阑，木叶鸣疏雨。江总白头心更苦，素琴犹写〈幽兰谱〉。」 

　　按：词载华亭钱舍人芳标《莼 渔词话》，盖继孟手书也。道宗一诗，原出《老学庵笔记》。继孟填词，想亦依据放翁耳。 

　　懿德皇后萧氏 

　　后小字观音，枢密使萧惠之女，以重熙九年五月五日生。姿容端丽，为萧氏首。能歌诗弹筝，琵琶尤为当时第一。清宁元年，册为皇后。方出阁升座，扇开帘卷，忽有白练一段，自空吹至后褥位前，上有「三十六」三字。后问：「此何也？」左右曰：「此天书命可敦领三十六宫也。」后大喜。宫中为语曰：「孤稳压帕女古鞾，菩萨唤作耕斡么。」盖以玉饰首，以金饰足，以观音作皇后也。

　　二年八月，上猎秋山，后率嫔妃从行在所。至伏虎林，命后赋诗，后应声曰：「威风万里压南邦，东去能翻鸭绿江。灵怪大千俱破胆，那教猛虎不投降！」上大喜，出示群臣曰：「皇后可谓女中才子。」次日，上亲射猎，有虎突林而出。上曰：「朕射得此虎，可谓不愧后诗。」一发而殪。群臣皆呼万岁。

　　三年秋，上作〈君臣同志华夷同风诗〉，后应制属和曰：「虞廷开盛轨，王会合奇琛。到处承天意，皆同捧日心。文章通谷蠡，声教薄鸡林。大寓看交泰，应知无古今。」后常慕唐徐贤妃行事，每于当御之夕，进谏得失。国俗君臣尚猎，故有四时捺钵。上既擅圣藻，而尤长弓马，往往以国服先驱。所乘马号飞电，瞬息百里，常驰入深林邃谷，扈从求之不得。后患之，上疏谏猎秋山。上虽嘉纳，心颇厌远。咸雍之末，希得幸御。后因作词曰〈回心院〉，被之管弦，以寓望幸之意。其词曰：「扫深殿，闭久金铺暗。游丝络网尘作堆，积岁青苔厚阶面。扫深殿，待君晏。」「拂象床，凭梦借高唐。敲坏半边知妾卧，恰当天处少辉光。拂象床，待君王。」「换香枕，一半无云锦。为是秋来展转多，更有双双泪痕渗。换香枕，待君寝。」「铺翠被，羞杀鸳鸯对。犹忆当时叫合欢，而今独覆相思块。铺翠被，待君睡。」「装绣帐，金钩未敢上。解却四角夜光珠，不教照见愁模样。装绣帐，待君贶。」「叠锦茵，重重空自陈。只顾身当白玉体，不愿伊当薄命人。叠锦茵，待君临。」「展瑶席，花笑三韩碧。笑妾新铺玉一床，从来妇欢不终夕。展瑶席，待君息。」「剔银灯，须知一样明。偏是君来生彩晕，对妾故作青荧荧。剔银灯，待君行。」「爇熏炉，能将孤闷苏。若道妾身多秽贱，自沾御香香彻肤。爇熏炉，待君娱。」「张鸣筝，恰恰语娇莺。一从弹作房中曲，常和窗前风雨声。张鸣筝，待君听。」

　　时诸伶无能奏演此曲者，独伶官赵惟之能之。耶律乙辛因诬后与惟一淫通，欲乘此害后。更命他人作〈十香淫词〉为诬案云：「青丝七尺长，挽作内家装。不知眠枕上，倍觉绿云香。」「红绡一幅强，轻阑白玉光。试开胸探取，尤比颤酥香。」「芙蓉失新艳，莲花落故妆。两般总堪比，可似粉腮香？」「蝤蛴那足并，长须学凤凰。昨宵欢臂上，应惹领边香。」「和羹好滋味，送语出宫商。定知郎口内，含有暖甘香。」「非关兼酒器，不是口脂芳。却疑花解语，风送过来香。」「既摘上林蕊，还亲御苑桑。归来便携手，纤纤春笋香。」「凤鞾拋合缝，罗袜卸轻霜。谁将暖白玉，雕出软钩香？」「解带色已战，触手心愈忙，那识罗裙内，消魂别有香？」「咳唾千花酿，肌肤百和装。元非噉沈水，生得满身香。」

　　乙辛既造〈十香词〉，阴使宫婢单登本重元家婢，亦善筝及琵琶，每与惟一争能，怨后不知己，乃召登对弹四旦二十八调，皆不及登，媿耻拜服。乞后手书。给后曰：「此宋国忒里蹇所作，更得御书，便称二绝。后读而喜之，既为手书一纸，纸尾复书己所作〈怀古诗〉一绝云：「宫中只数赵家妆，败雨残云误汉王。惟有知情一片月，曾窥飞燕入昭阳。」乙辛得书，以为早晚见其白练挂粉脰也。遂构词，命登等史又有教坊朱鹤顶。陈首，以〈十香词〉为证，乙辛乃密奏之。上大怒，命张孝杰与乙辛穷治其狱。狱既具，上犹未决，指〈怀古〉一诗曰：「此是皇后骂飞燕也，如何更作十词？」孝杰进曰：「此正皇后怀惟一耳。」上问曰：「何以知之？」孝杰曰：「『宫中只数赵家妆』，『惟有知情一片月』，二句中包『赵惟一』三字也。」上意遂决，敕后自尽。

　　后自尽时，乞更面可汗一言而死，不许。乃望帝所而拜，作〈绝命词〉曰：「嗟薄祜兮多幸，羌做俪兮皇家。承昊穹兮下覆，近日月兮分华。托后钩兮凝位，忽前星兮启耀。虽衅累兮黄床，庶无罪兮宗庙。欲贯鱼兮上进，乘阳德兮天飞。岂祸生兮无朕，蒙秽恶兮宫闱。将剖心兮自陈，冀回照兮白日。宁庶女兮多惭，遏飞霜兮下击。顾子女兮哀顿，对左右兮摧伤。共西曜兮将坠，忽吾去兮椒房。呼天地兮惨悴，恨今古兮安极？知吾生兮必死，又焉爱兮日夕？」遂闭宫，以白练自经。年三十有六，正符白练之数，闻者莫不冤之。史云：干统初，追谥宣懿皇后，合葬庆陵。 

　　按：《焚椒录》题大辽观书殿学士王鼎谨述。其书真伪不可辨，今稍为芟节，择其雅驯者存之。 

　　天祚文妃 

　　文妃萧氏，《叶志》作渤海大氏女。小字瑟瑟。幼选入宫。聪慧闲雅，工文墨，善诗歌。天祚即位，册为文妃。见金兵内侵，而天祚畋游不悛，忠良疏斥，作歌以讽云：「莫一作勿。嗟塞上兮暗红尘，勿伤多难兮畏夷人。不如塞却一无却字。奸邪之路兮选取贤臣。直须卧薪而一无而字。尝胆兮激壮士之捐身。便一无便字。可以朝清沙漠一作漠北。兮夕枕燕、云。」词多不备载。其讥切不避权贵如此。

　　按：《叶志》所载与此小异，盖史家以原词稍俚，故润色之也。 

　　又作〈咏史诗〉云：「丞相朝来剑佩鸣，千官侧目一作栏日。寂无声。养成外患一作寇盗。嗟何一作谋将。及，祸尽忠良罚不明。一作谏不行。亲戚并一作尽。连藩屏位，一作翰地。私门潜蓄爪牙兵。可怜往代一作一世。秦天子，枉一作犹。向空中望太平。」天祚见而衔之。后为奉先所诬，赐死。

　　按：此与前首史中俱作歌词，增入「兮」字，题曰〈其二〉。今依《叶志》为七律，而题曰〈咏史〉，以律体差胜也。 

　　东丹王 

　　东丹王倍，小字图一作突。欲，太祖长子也。幼聪敏好学。太祖破大諲譔，改渤海为东丹国，以倍为人皇王主之，建元甘露。太祖将还，倍作歌以献。后让位于德光。德光既立，见疑，以东平为南京，徙倍居之，置卫士，阴伺动静。倍既归国，属王继远譔〈建南京碑〉。起书楼于西宫，作〈乐田园诗〉。唐明宗闻之，使人跨海持书密招焉。倍遂自登州携高美人载书泛海归唐。于海州海岸刊木立碑，大书二十汉字诗云：「小山压大山，大山全无力。羞见故乡人，从此投外国。」唐明宗赐姓东丹，名慕华，复赐姓名李赞华。倍市书至万卷，藏于医巫闾绝顶之望海堂。通阴阳，知音律，精医药砭爇之术。尝译《阴符经》。善画本国人物，如〈射骑〉、〈猎雪骑〉、〈千鹿图〉，皆入宋秘府。

　　平王隆先 

　　隆先字团隐，东丹王子也。聪明能诗，有《阆苑集》行于世。

　　宁王长没 

　　长没字和鲁堇。敏给好学，通契丹、汉字，能诗。统和元年，应太后命赋〈移芍药诗〉。保宁八年，夺爵，贬乌古部。赋〈放鹤诗〉。征还。

　　韩延徽 

　　延徽字藏明，幽州安次人。为刘守光使契丹，不屈见留。太祖召与语，合上意，即俾参军事。居久之，慨然怀其乡里，赋诗见意，遂亡归唐。既而复归契丹，赐名匣列，辽言复来也。仕至政事令南府宰相，封鲁国公，为太祖佐命功臣之一。

　　马得臣 

　　得臣，南京人。好学博古，善属文，尤长于诗。仕至翰林学士承旨，赠太子太保。

　　李澣 

　　澣《全唐诗》作瀚。仕晋为中书舍人。归辽，授翰林学士，累迁工部侍郎。澣兄翰林学士涛在汴，密遣人召澣。澣遁归，至涿，为徼巡者所得，送南京下吏，赖高勋救，得不死。会欲建太宗功德碑，勋奏曰：「非李澣无可秉笔者。」诏从之。文成以进，上悦，释囚，加礼部尚书宣政殿学士。

　　王明清《挥尘后录》云：五代李涛与弟澣俱负才望。澣仕石晋为内相，耶律德光犯京师，俘之以归。后仕契丹通显，有《小集》十卷。

　　李澣登科在和凝榜下，同为学士。会凝作相，澣为承旨，当批诏。次日于玉堂旧阁，悉取图书器玩，留一诗于榻云：「座主登庸归凤阙，门生批诏立鳌头。玉堂旧阁多珍玩，可作西斋润笔不？」

　　《通志．艺文略》云：李氏《应历小集》十卷。李澣，晋末人，陷契丹，以辽穆宗年号名集。

　　按：《宋．志》有李澣《丁年集》十卷，当即是书。盖取李少卿书中语，其弟以典属国相况也。 

　　耶律某 

　　杨文公《谈苑》云：契丹多有文籍，亦以文雅相尚。王矩为工部郎中，本燕人，为契丹将耶律忘其名。掌书记，常从其出入。耶律兄及其兄之子，太平兴国中战没于边郡。后耶律经旧战处，览其遗迹。矩记其两句云：「父子尽从蛇阵没，弟兄空望雁门悲。」

　　按：右一条，见青州褚仁杰《诗话总龟》所引。 

　　萧劳古 

　　劳古，国舅少父房之族。以善属文为圣宗诗友。

　　耶律学古 

　　学古字乙辛隐。颖悟好学，工译鞮及诗。后以功为惕隐。

　　萧柳 

　　柳字徒门。多智能文，膂力绝人，尝伐宋有功。性好滑稽，君臣燕饮，诙谐无所忌，时人比之俳优。耶律观音奴集其所着诗千篇，目曰《岁寒集》。

　　萧孝穆 

　　孝穆小字胡独堇。以椒房戚居相位，不恃功高，推贤报国，当时称为国宝臣。目所着文曰《宝老集》。

　　萧八撒 

　　兴宗酒酣赋诗，吴国王萧孝穆、北府宰相萧八撒等皆属和，夜半乃罢。时重熙六年也。

　　按：八撒未详。封齐王者名撒八，乃孝穆子，又未尝为北府宰相，另是一人也。 

　　刘经 

　　经，官政事舍人。奉使于宋，路中有野韭可食，味绝佳。作诗云：「野韭长犹嫩，沙泉浅更清。」

　　张俭吕德懋 

　　陈昭衮小字王九，云州人。勇而善射，掌围场事。开泰五年秋，大猎。上射虎，马驰太速，矢不及发。虎怒，奋势将犯跸，左右辟易。昭衮舍马捉虎两耳骑之。虎骇，且逸。上命卫士追射，昭衮大呼止之。虎虽轶山，昭衮终不堕地，伺便拔佩刀杀之。辇至上前，慰劳良久。即日设燕，悉以席上金银器赐之。特加节钺，迁围场都太师，赐国姓。命俭及德懋赋诗以美之。

　　按：俭，宛平人。统和十四年进士第一，调云州幕官。圣宗猎云中，节度使献为一代之宝，名符帝梦，由此宠遇特异，叠践清华。累官武定军节度使南院枢密使左丞相太师中书令，加尚父，封韩、陈两国王。薨年九十一。 

　　杜防 

　　防，涿州归义人。濯进士甲科，仕至右丞相，加尚父。重熙二十一年秋，祭仁德皇后，诏儒臣赋诗，防为魁，赐金带。

　　耶律资忠兄国留 

　　资忠字沃衍，博学工词章。年四十，始见知于圣宗，眷遇日隆。每怀君亲，辄有著述，号《西亭集》。上每与群臣宴，时一记忆，曰：「资忠亦有此乐乎」其见重如此。仕由林牙为节度。

　　资忠又作〈治国诗〉，后北辽耶律雅里取与《贞观政要》令侍从读之。

　　国留，资忠兄也。善属文，圣宗重之。以事卒于狱。在狱着〈兔赋〉、〈寤寐歌〉，为世所称。

　　萧韩家奴 

　　韩家奴字休坚。涅剌部人。少好学。弱冠，入南山读书，博览经史，通辽、汉文字。官彰愍宫使。兴宗与语才之，命为诗友。擢翰林都林牙，兼修国史。后奉诏译《贞观政要》诸书，自是日见亲信。每入赐坐，饮酒赋诗，以相酬酢，虽谐谑不忘讽谏。拜归德军节度使，卒年七十二。有《六义集》十二卷行于世。

　　耶律庶成 

　　庶成字喜隐。幼好学，书过目不忘。善辽、汉文字，于诗尤工。重熙初，累选枢密直学士。与林牙萧韩家奴各进〈四时逸乐赋〉，上嗟赏。有诗文行世。

　　耶律庶箴子蒲鲁 

　　庶箴字陈甫，庶成弟也。善属文。官都林牙。尝作〈诫谕诗〉以寄其子蒲鲁，蒲鲁答以赋，典雅，时人两称焉。

　　蒲鲁字乃展。七岁能诵契丹大字，兼习汉文。未十年，博通经籍。重熙中，举进士第，为牌印郎君。应诏赋诗，立成以进。上嘉赏，顾左右曰：「文才如此，必不能武事。」蒲鲁奏曰：「臣自蒙义方，兼习骑射，在流辈中，亦可周旋。」上未之信。会从猎，三矢中三兔，上益奇之。转通进。

　　杨皙 

　　皙字昌时，安次人。幼通五经大义。圣宗闻其颖悟，诏赋诗，授秘书省校书郎。擢进士乙科。仕至宰相枢密使，给两厅傔从，封辽西郡王。

　　杨佶 

　　佶字正叔，南京人。幼颖悟，读书自能成句。弱冠声名藉甚。统和二十四年，举进士第一。后居相位。太平十年，宋遣梅询贺千龄节，诏佶迎送，多所唱酬，每见称赏。有《登瀛集》行世。

　　张昱韩栾 

　　圣宗太平五年九月，驻跸南京。十一月，幸内果园宴，京民聚观。求进士，得七十二人，命赋诗，第其工拙。以张昱等一十四人为太子校书郎，韩栾等五十八人为崇文馆校书郎。燕民以年谷丰熟，车驾临幸，争以土物来献。上礼高年，惠鳏寡，赐酺饮。至夕，六街灯火如昼，士庶嬉游，上亦微行观之。

　　按：「栾」字《日下旧闻》所引，传写误分为「亦士」两字，「太平」作「开泰」，亦误。 

　　张人纪赵睦 

　　太平九年十一月，皇城进士张人纪、赵睦等二十三人入朝，试以诗赋，皆赐第。

　　耶律韩留 

　　韩留字速宁，工为诗。重熙四年，召为北面林牙。奉诏进〈述怀诗〉，上嘉叹。方将大用，遽卒。

　　萧铎卢斡 

　　铎卢斡字撒板。好学，善属文。年三十，始仕给事北院，朝野推重。为乙辛所诬，谪戍西北部。在戍十余年，太子事稍直，始得还乡里。屏居谢人事。一日临流闻雉鸣，三复孔子「时哉」语，作古诗三章见志。当时名士称其高情雅韵，不减古人。卒赠节度使。

　　耶律陈家奴 

　　陈家奴，字绵辛。重熙中，太后生辰进诗，献驯鹿。太后嘉奖，赐珠二琲，杂彩二百段。清宁初，上与燕国王射鹿，俱中。王时年九岁，上悦。陈家奴应制进诗，上喜，解衣以赐。仕至节度使。

　　刘三嘏 

　　刘慎行，河间人。仕辽，官至北府宰相。辽既有幽、蓟及鴈门以北，亦开科以收士人。慎行子三嘏、四端、六符，并第进士。三嘏、四端又皆尚主。三嘏尝献〈一矢毙双鹿赋〉，圣宗嘉其赡丽。后与主不谐，携嬖妾挈一子投宋广信军，情词迫切，自言：主凶很，必欲杀其妾与子，故归。朝廷颇询其国中机事。复为诗自陈云：「虽惭涔勺赴沧溟，仰诉丹衷不为名。寅分星辰将降割，兑方疆寓即交兵。《春秋》大义惟观衅，王者雄师但有征。救得燕民归旧主，免于通问自称兄。」宋以誓约既久，恐开边隙，辽屡移文求索，期于必得，定帅乃遣人拘送，北至幽州，其妻已先在矣。杀其妾与子，械送三嘏，以其昆弟俱方委任，遂贷死，监锢之。

　　李俨 

　　宋绍熙中，蔡京馆辽使李俨、盖泛，使者留馆颇久。一日俨方饮，忽持盘中杏曰：「来未花开方见幸。」京即举梨谓之曰：「去虽叶落可轻离？」俨即道宗朝宰相也。

　　王师儒 

　　宋苏文定辙使辽，馆使者为侍读学士王师儒，能诵老泉、文忠诗文及文定〈茯苓赋〉。

　　耶律谷欲 

　　谷欲字休坚，兴宗命为诗友。

　　耶律良 

　　良字习捻。读书医巫闾山，学既博，复入南山肄业数年。重熙中，为修起居注。会猎秋山，进〈秋游赋〉，上嘉之。清宁中，上幸鸭子河，献〈捕鱼赋〉，称旨，迁知制诰。奏请编御制诗文，目曰《清宁集》。上命良诗为《庆会集》，亲制其序。官至知中京留守，封辽西郡王。

　　冯立赵徽 

　　重熙五年，兴宗幸南京，以〈日射三十六熊赋〉、〈幸燕诗〉试进士。赐冯立、赵徽等四十九人第，以立为右补阙，徽以下皆为太子中舍，赐绯衣银鱼，遂大宴。御试进士自此始。

　　按：徽，南京人。擢甲科，官至南府宰相，赠中书令，谥文宪。 

　　王鼎 

　　鼎字虚中，涿州人。幼好学，居太宁山数年，博通经史。时马唐俊有文名燕、蓟间。适上巳，与同志祓禊水滨，酌酒赋诗。鼎偶造席，唐俊见鼎朴野，置下座，欲以诗困之。先出所作索赋，鼎援笔立成。唐俊惊其敏妙，因与定交。

　　清宁五年，鼎擢进士第，仕至观书殿学士。缘事杖黥夺官，流镇州。居数岁，有赦，鼎独不赦。会守臣召鼎为贺表，因以诗贻使者，有「谁知天雨露，独不到孤寒」之句。上闻而怜之，即日召还，复其职。

　　按：《焚椒录》题鼎所着，疑是依托者。昆山徐尚书干学并疑《叶志》为伪，盖辽事之依托正多也。 

　　耶律孟简 

　　孟简字复易。幼颖悟。六岁，父刘家奴晨出猎，俾赋〈晓天星月诗〉，孟简应声而成，父大奇之。及长，善属文。

　　孟简为乙辛所谮，谪磁窑关。时虽以谗见逐，不形辞色，过林泉胜地，终日忘归。明年，流保州。及闻皇太子被害，不胜哀痛，以诗伤之。又作〈放怀诗〉二十首，自序云：「禽兽有哀乐之声，蝼蚁有动静之形，在物犹然，况于人乎？然贤达哀乐，不在穷通祸福之间，易曰：『乐天知命故不忧。』是以颜回箪瓢自得，此知命而乐者也。余虽流放，以道自安，又何疑耶？」后归乡里，仕至节度使。 

　　耶律俨 

　　俨字若思，析津人。本姓李。经籍一览成诵，有诗名。登咸雍进士第，仕至知枢密院事，封漆水郡王，赠尚父，谥忠懿。

　　马希白 

　　咸雍六年九月，以马希白诗才敏妙，十吏书不能给，召试之。 

　　主枢 

　　枢字子慎。良乡人。辽时登科。后仕金为直史馆。尝有〈三河道中诗〉云：「十载归来对故山，山光依旧向云间。不须更读元通偈，始信人间是梦间。」

　　虞仲文 

　　仲文字质夫，世南之裔。武州宁远人。仕为辽相。归金，授枢密使平章政事，封秦国公。四岁作诗，赋〈煎饼〉，有「鱼目、蝉声」之句，人以神童目之。其〈雪花诗〉云：「琼英与玉蘂，片片落前池。问着花来处，东君也不知。」亦四岁时作也。 

　　按：王内翰、虞令公俱见野史亭选本。以其本辽人，故载之。况四岁之作，乃辽时所作乎！ 

　　时立爱 

　　少陵诗：「黄羊饫不膻。」注云：大观四年，郭随使辽，举此诗以问辽使时立爱。立爱云：「黄羊野物，可猎取，食之不膻。」 

　　张孝杰 

　　孝杰，建州永霸县人。重熙时进士第一。道宗时，仕至北府宰相，封陈国公，赐国姓，汉人贵幸无比。时秋猎，上一日射鹿三十，燕从官，酒酣，命赋〈云上于天诗〉。诏孝杰坐御榻旁，上诵〈黍离〉诗，孝杰奏曰﹔「今天下太平，陛下何忧？富有四海，陛下何求？」上大悦。

　　按﹔孝杰谄附乙辛，谋害储贰，祸及忠良，盖小人之尤者。及其奏对之辞，可云佞矣。附着于后，所以示戒。 

　　赵良嗣 

　　良嗣本燕人马植。世为辽国大族。仕至光禄卿。行污而不齿于人。宋政和初，童贯使辽，因与俱归，易姓名荐诸朝，献结金灭辽之策。宣和二年，以右文殿修撰假朝奉大夫，由登州泛海使金。援祖宗朝故事，买马为名。因议夹攻辽人，取燕、蓟、云、朔等旧汉州，复归于宋。四月，与金主相见于龙冈，致议约之意，金主许之。复同入上京，看辽大内居室。相与上马并辔，由西偏门入，并乘马过五鸾、宣政等殿，遂置酒于延和楼。良嗣有诗云：「建国旧碑明月暗，兴王故地野风干。回头笑谓王公子，骑马随军上五鸾。」于是定议岁输五十万，约宋兵自雄州趋白沟夹攻。王公子指王瓖。

　　按：徽、钦北辕之祸，虽当时君臣失道，而亦由良嗣速之。夤缘媪相，巧佞孔壬，乃辽人之最足垂戒者。诗俚俗无足观，特粗成句耳。以系归朝人，故附着于此。

　　又按倦翁《桯史》云：「余读北辽遗事，见赵良嗣与王瓖使金，适攻辽上京城破，有诗云云。但『谓』作『向』，『鸾』作『銮』，与儒荣堂主人所载小异也。考其诗中所称五銮，上京殿名，阿保机故巢。即会宁，乃契丹所谓西楼者，实耶律氏之咸、镐、丰、沛。良嗣世仕其国，身践其朝，贵为列卿，一旦决去，视宗国颠覆，殊无禾黍之悲，反吟咏以志喜，良可慨也。纵有名篇，亦不足录，况仅尔尔邪？故良嗣自所为集，凡数十卷，时人皆唾去不视，荡毁无收拾者。」

　　宣和四年十一月，金主见良嗣，许割燕京、蓟、景、檀、顺、涿、易六州二十四县，每岁要以所赂契丹银绢。良嗣归有喜色，作诗云：「朔风吹雪下鸡山，烛暗穹庐夜色寒。闻道燕然好消息，晓来驿骑报平安。」副使马扩和诗云：「未见燕铭勒故山，耳闻殊议骨毛寒。愿君共事烹身语，易取皇家万世安。」扩见良嗣妄生边衅，预知金人必将败盟，故和诗隐寓讽之之意。 

　　左企弓 

　　企弓字君财，蓟人。读书通《左氏春秋》。天祚时，仕至宰相。雅里自立，封燕国公。后降金。金人既定燕，欲从宋割地初约。辽故大臣皆言南朝自来畏怯，又见刘廷庆败走，企弓因献诗以谏曰：「君王莫听捐燕议，一寸山河一寸金。」金主初不听，卒畀宋，然阴有败盟之意矣。 

　　按﹔企弓在辽臣节不终，而仕金日浅，存之。 

　　马贤良 

　　宣和四年十月，郭药师等以常胜军入燕城。时有燕人马贤良者，献诗云：「破敌将军晓入燕，满城和气接尧天。油然叆叇三千士，雨洗兵戈二百年。」

　　按：贤良颠末不详，仅见此诗。又刘廷庆之败，燕人常作歌以诮之，今亦无传。 

　　王白 

　　王白，冀州人。明天文，善卜筮。晋司天少监。太宗入汴，得之。仕至节度使。撰〈百中歌〉行世。

　　按：〈百中歌〉当是卜筮书。以歌体类诗，故附载。 

　　刑简妻陈氏 

　　陈氏，营州人。父陉，五代时官司徒。氏甫笄，涉通经义，凡览诗赋辄能诵，尤好吟咏，时以女秀才名之。年二十归于简。以孝为戚党推重。有六子，亲授以经。二子抱朴、抱质，皆为宰相。卒赠鲁国夫人，刻石以表其行。 

　　耶律氏 

　　耶律氏小字常哥，太师适鲁之妹。幼秀爽，有成人风。及长，操行修洁，自誓不嫁。能诗文，不茍作。咸雍间，尝作文以述时政，上称善。耶律乙辛爱其才，属求诗，常哥遣以回文，乙辛知其讽己，衔之。太康三年，皇太子坐事，乙辛诬以罪，按无迹免。及太子被害，不胜哀痛。年七十，卒于家。 

　　童谣 

　　太祖述律后有雄略。尝至辽、土二河之会，有女子乘青牛车，仓促避路，忽不见。未几，童谣云：「青牛妪，曾避路。」盖谚谓地祇为青牛妪云。太祖即位，群臣上尊号曰地皇后。 

　　重熙十五年，杨佶为武定军节度使。时境内亢旱，苗稼将槁，视事之夕，雨泽沾足。百姓歌曰：「何以苏我？上天降雨。谁其抚我？杨公为主。」 

　　北面林牙萧岩寿奏耶律乙辛有阴谋，摇动太子。上悟，出乙辛。乙辛寻复入，流岩寿于乌隗路，终身拘作。岩寿虽窜逐，恒以社稷为忧。时人为之语曰：「以狼牧羊，安能久长？」卒为乙辛所害。 

　　天祚自亲征败绩，中外归罪萧奉先，于是擢用耶律大悲奴等参议军国大事。数人皆昏谬不能裁决。国人语曰：「五个翁翁四百岁，南面北面顿瞌睡。自己精神管不得，有甚心情相厮杀？」远近传为笑端。天祚闻之亦笑。 

　　余尚书北语诗 

　　余靖尚书使契丹，为北语诗，契丹爱之。再往，益亲。余诗云：「夜筵设罢一作逻侈，盛也。臣拜洗，受赐也。两朝厥荷通好也。情斡勒。厚重也。微臣稚一作雅。鲁拜舞也。祝若统，福佑也。圣寿铁摆嵩高也。俱可忒。无极也。」国主喜，举大杯谓余曰：「能道此，饮卿。」余饮复举之。国主大笑。遂酬觞。 

　　按：诗虽非辽人作，以其可资故实，不徒长乐老「四袄、三衾」等句比也，存之。 

　　刁秦使北语诗 

　　刁约奉使契丹，为北语诗曰：「押燕移离毕，移离毕，官名，如中国执政。看房贺跋支。贺跋支，如执衣防合。饯行三匹裂，匹裂，小木罂，以色绫木为之，如黄漆。密赐十貔狸。形如鼠而大，穴居食果谷，嗜肉，北朝以为珍膳，味如豚子而脆。」 

　　魏道明 

　　王圻云：《雷溪子诗话》，辽易县魏道明着。举进士，累官安国军节度师。 

　　按：《中州集》；道明父，辽天庆中登科，仕国朝为兵部郎中。子上达、元贞、元化、元道(即道明字)俱第进士，皆有诗学。元道最知名，暮年居雷溪，自号雷溪子，着《鼎新诗话》行于世。据此，则道明之父，入金尚在，道明或生于辽时，而不可谓之辽人明矣。然观《鼎新》之名，殆似述辽事无疑；况洪洲博物君子，定着为辽，或别有据也。 

　　高丽王王徽 

　　《石林诗话》云：高丽自太祖后，久不入贡。至元丰初，始遣使来朝。神宗以张诚一馆伴，令问其复朝之意。云：国与契丹为邻，每困契丹诛求陵藉不能堪。国主王徽，常诵《华严经》祈生中国。一夕，梦至京师，备见城邑及宫阙之盛，觉而慕之，为诗以记云：「恶业因缘近契丹，一生朝贡几多般。移身忽到中华里，可惜中宵漏滴残。」余大观伴丽人，尝见一语录备载此事。 

　　按：丽人服属契丹，故附见。 

　　臻蓬蓬歌 

　　宋宣和初，收复燕山，以归朝辽民来居汴梁。其俗有〈臻蓬蓬歌〉。每扣鼓和臻蓬蓬之音，为节而舞，人多喜而效之。其歌曰：「臻蓬蓬，外头花花里头空。但看明年正二月，满城不见主人翁。」此本辽谶，然亦北辕之兆也。 

　　按：歌非童谣，又传自东京，特附于宋。 

　　〈附录〉 

　　杨大年文 

　　契丹致祭宋皇后文，杨大年捧读，空纸无一字，随自撰云：「惟灵，巫山一朵云，阆苑一团雪，桃源一枝花，秋空一轮月。岂期云散雪消，花残月缺，伏惟尚飨！」仁宗大喜其才敏给。此出宋小说家依托之辞，恐未可信。当时不乏诗人，岂有诗而竟无笔耶？ 

　　赠寇莱公诗 

　　宋陕州魏处士野〈赠寇莱公诗〉云：「有官居鼎鼐，无地起楼台。」传播途中。章圣朝，使者至，问那个是「无地起楼台」相公？时寇居散地，因即召还。 

　　富郑公对 

　　宋富郑公使辽，辽伴使云：「蚤登鸡子之峰，危如累卵。」答云：「夜宿丈人之馆，安若泰山。」又云：「酒如线，因针乃见。」答云：「饼如月，遇食则缺。」伴使服其机警。他如世所传东坡对语。乃流俗附会，不足信也。 

　　信誓如山河诗 

　　宋翰林学士赵槩平叔聘契丹，契丹主会猎，请赋〈信誓如山河诗〉。诗成，亲酌玉杯为劝，且授侍臣刘六符素扇，写之，纳袖中，其礼重如此。 

　　芳仪曲 

　　李芳仪，江南国主李景女也。纳土后，在汴京。初嫁供奉官孙某，出为武强都监，为辽圣宗所获，封芳仪，生公主一人。赵至忠虞部尝任辽为翰林学士，修国史，后自辽归朝，著书载其事。晁补之无咎因作〈芳仪曲〉以悲之曰：「金陵宫殿春霏微，江南花发鹧鸪飞。风流国主家千口，十五吹箫粉黛稀。满堂诗酒皆词客，夺锦挥毫在瑶席。〈后庭〉一曲风景改，收泪临江悲故国。令公献籍朝未央。敕书筑第优降王。魏俘曾不输织室，供奉一官来武强。秦淮潮水钟山树，塞北江南易怀土。双燕清秋梦柏梁，吹落天涯犹并羽。相随未是断肠悲，黄河应有却还时。宁知翻手一朝事？咫尺河山不可期。仓皇三鼓滹沱岸，良人白马今谁见？国亡家破一身存，薄命如蓬信流转。芳仪加我名字新，教歌遣舞不由人。采珠拾翠衣裳好，深红暗昼惊沙尘。阴山射虎边风急，嘈杂琵琶酒阑泣。无言数遍天河星，只有南箕近乡邑。当年千指渡江来，千指不知身独哀。中原骨肉又零落，黄鹄寄意何当回。生男自有四方志，女子那知出门事？君不见李陵椎髻老穷边，丈夫漂泊尤堪怜。」 

　　题辽人射猎图 

　　李孝光字季和，乐清人，元秘书丞。〈题辽人射猎图〉云：「美人貂帽玉骢马，谁其从之臂鹰者。沙寒草白天雨霜，落日驰猎辽城下。塞南健妇方把鉏，丈夫戍边官索租。」 

　　上花园诗 

　　明昆山叶文庄盛记上花园在今保安州。云：鸡鸣山西三十里，为上花园。又三十里，为镇城。上花园相望有下花园，并辽萧太后种花之所，遗址尚存。涿人顿长史锐正德辛未进士，官终长史。诗：「岭云沉日暝烟斜，见说穷边亦有花。应是汉宫青冢怨，不甘玉貌委龙沙。」 

　　东丹王射鹿诗图 

　　新城王尚书士祯〈东丹王射鹿图诗〉云：「人马势逸不可当，开图素练生风霜。奇哉落笔如挽强，谁其作者东丹王。东楼、西楼二千里，乘秋出猎凌穷荒。番部红鞾铁裲裆，左射右射必叠双。凿蹄骄马如风樯，三花翦鬣纷怒张。俊鹘初变为正鸧，苍鹰塌翅随马缰。雄狐狡兔皆遁藏，射麋丽龟走且僵。东丹昔日称人皇，扶余开国邻扶桑。秋冬射猎海东碛，头鹅燕罢传□浆。跨海南归大梁苑，时时梦忆穹卢乡。往往丹青自游戏，寸缣尺素如琳琅。宣何压架六千轴，东丹九轴千金装。艮岳灰飞玉匣散，此图岂不关与亡？蜡炬如椽照空廊，雄谈剧饮累百觞。东丹丹青远擅场，蹊田夺牛语堂堂。令人千载悲同光。」 

　　辽后妆洗楼词 

　　明泰和杨少师士奇〈郊游记〉云：观于天王寺浮图之址，问僧此寺所创始，不能言也。僧指其南废邱隆然而峙者曰：「此辽之萧太后妆台也。」秀水朱检讨彝尊咏辽后妆洗楼，调寄〈台城路〉云：「层阑不厌波光冷，明霞远捎鱼尾。细草含茸，圆荷倚盖，犹与舞衫相似。揉蓝片水，曾簇蝶湔红，影蛾描翠。锦石秋花，当时稳贴皁罗髻。春城几番士女，纵嬉游元夕，沙界烟寺。黄面瞿昙，白头宫监，也说千年遗事。回心院子，问殿脚香泥，可留萧字？怀古深情，《焚椒》寻蠧纸。」 

　　长白纳兰侍卫性德同作云：「六宫佳丽谁曾见？层台尚临芳渚。露脚斜飞，虹腰欲断，荷叶未收残雨。添妆何处，试问取雕笼，雪衣分付。一镜空蒙，鸳鸯拂破白苹去。相传内家结束，有帕装孤稳，鞾缝女古。冷艳全消，苍苔玉匣，翻出十眉遗谱。人间朝暮，看臙粉亭西，几堆尘土。只有花铃，绾风深夜雨。」 

　　嘉善曹学士尔堪〈梳妆楼废址诗〉云：「云堆黝石高，老魅穴败瓦。何代遗此邱？荒凉古台下。衰柳寒鸱骄，废壑秋泉泻。悲啼乌啄木，萧瑟鼠凭社。芰荷凋今风，景物不堪写。当年环佩来，钿翠何鱼雅。红颜瘗黄土，旧日承恩者。」顾庵此诗泛咏景物，不能典切，视竹垞一词，直有上下床之别矣。 

　　辽宫词 

　　赵士喆字伯浚，山东掖县人，贡生。乡人私谥文潜先生。尝作《辽宫词》百首，竹垞先生《明诗综》录其十首云：「四楼城阙尽东开，正旦诸王面面来。磔犬烧羊挏乳酒，君臣团做笑传杯。」「扈跸宵征敢冒寒，侍儿应作健儿看。锦鞾貂额戎装好，不用郎当舞袖宽。」「李氏螟蛉已赘疣，石郎反噬更添愁。官家笑得渔人利，天外飞来十六州。」「海淀楼台第一层，到来六月失炎蒸。金盘雪藕成虚设，何事天厨更进冰。」「全晋舆图属大辽，太宗新莅紫宸朝。汉家礼乐真堪羡，从此坤仪改姓萧。」「名家妃主度关山，马上貂裘泪不干。莫讶莺花边地少，辽阳更比范阳寒。」「女伴从军万里还，自言曾到玉门关。赫连台上秋云卷，遥见河流入断山。」「风旗雪帐夜张灯，猎后行厨肉似陵。寄语妖狐休作态，君王臂上有神鹰。」「八月巫闾草半枯，绣帘霜重一灯孤。人生失意无南北，笑卷琵琶出塞图。」「传说林牙建义旗，乍闻惊喜久成疑。微躯愿做辽东鹤，一夜乘风到虎思。」 

　　伯浚，副都御史耀之子。甲申后，避兵登州之松椒山，遂不归，与弟子董樵耦耕海上。着《辽宫词》一卷，渔洋山人《感旧集》采十四首云：「圣母仙軿返玉京，六宫掩袂泪如倾。人间那敢谈温树，天上先皇照鉴明。」「银瓮交争忿未平，六龙亲驾复西征。安边自是男儿事，枉却当年嫁义成。」「稚尾交辉宝盖飘，欣瞻御像降丹霄。天王眉宇倾夷夏，北极群灵夜夜朝。」「年来南北靖烽烟，西夏、高丽各晏然。闻道中朝相司马，至尊秘敕慎开边。」「玉帛联翩四十春，富公忠信格神明。小苏近作皇华使，又喜龙荒见凤麟。」「自解衣冠策晋王，石、刘两主号儿皇。河山不改雄图进，白发宫娥泪万行。」「身似风前旅雁孤，夜来犹自梦宣呼。受降城外如霜月，照见行营宝帐无？」「昔日文姬落北庭，故山云树岂忘情？归时恰值炎晖没，肠断苏卿谒茂陵。」「燕京容易便迎降，误我艰难到海邦。草草束装如梦里，赐钗忘却在西窗。」「大梁清梦隔蓬瀛，仙眷何来五国城。共矢余年持苦行，汉宫环佩乞来生。」余四首同前。 

　　再生仪词 

　　辽起松漠，质胜于文。观《礼志．再生仪》一节，具见真挚，有非祭山过树、瑟瑟射柳、露台拜日以及勘箭藏阄、戴辣爇节、头鱼宴等所可同日而语者。稍加缘饰，直当与〈冠礼〉并行，圣人复起，应亦不废也。余尝有诗曰：「可汗跣足过三歧，勿忘殷勤鞠育慈，二百余年传祚永，推元合为再生仪。」「星一周天一度临，须知阻午虑渊深。兴朝孝治无他法，不失当时赤子心。」 

　　〈再生仪〉：凡十有二岁皇帝本命前一年季冬之月，择吉日，前期禁门北除地，置再生室，母后室。先帝神主舆在再生室。东南倒植三歧木。其日以童子及产医妪置室中。一妇人执酒，一叟持矢箙，立于室外。有司请神主降舆，致奠。奠讫，皇帝出寝，投诣再生室，群臣奉迎在拜。皇帝入室，释服，跣，以童子从，三过歧木之下。每过，产医妪致词，拂拭帝躬。童子过歧木七，皇帝卧木侧，叟击箙曰：「生男矣。」太巫幪皇帝首兴，群臣称贺，再拜。产医妪受酒于执酒妇以进，太巫奉襁褓彩结等物赞祝之。预选七叟各立御名，系于彩，皆跪进皇帝，选嘉名受之。赐物，再拜退。群臣皆进襁褓、彩结等物。皇帝拜先帝诸御容，遂宴群臣。史臣曰：善哉阻午可汗之垂训后嗣也！孺子无不慕其亲者，嗜欲深而爱浅，妻子具而孝衰，人人皆然，而况天子乎？再生之仪，岁一周星，使天子一行是礼，以起其孝心。夫体之也真，则其思之也切，孺子之慕，将有油然发于中心者，感发之妙，非语言文字之所能及，善哉阻午可汗之垂训后嗣也！始之以三过歧木，母氏劬劳，能无念乎？终之以拜先帝御容，敬承宗庙，宜何如哉？《诗》曰：「无念尔祖，聿修厥德。」 

　　按：再生仪，辽初夷离毕亦得行之，后又屡为皇太子行此礼。 

　　题龙龛手鉴诗 

　　忆甲戌夏在京师，有持宋刻《龙龛手鉴》来者，因索重直，不获购，走笔作长歌，题其后而归之。其辞曰：「古者训童蒙，书师贵兼通。《凡将》、《元尚》、《滂喜》云烟散，独传《汝南》、《召陵公》、《乘冲》。继推□令顾黄门，所着存佚今不同。楚金国宝最后出，讨论点画毫芒工。幽州有阐士，应属闻风起。涉猎编贝经，一龛手戢□。篹成置之释藏内，欲共《苍雅》相终始。行均行均绰有前人风，昙域慧力神珙差可似。智光作序梦溪称词辩，见《笔谈》。溪西逸民舛讹俾如此。《宋志》、《文献通考》俱题行均，独郑氏〈艺文略〉题智光，盖因作序而误也。焦氏《经籍志》仍沿其误。三十六母谐宫商，音和类隔门分详。似梵佉卢同探折摄妙，况训诂简要精偏傍。桃莱别白易，立肖校雠良。次第见理法，燕僧何堂堂。我闻契丹严书禁，此书奚自归储藏？统和、重熙纪年俱芟去，无乃蒲帅重锓传南方。欲述鲁公作，命名志有托。中原爱其书，嫌讳亦斟酌。颜平原《韵海镜源》，取照之如镜义，今刻作鉴，宋人为翼祖避嫌名也。吴休、武曌、汉龑妄纷纭，王育之胄荆舒更穿凿。《穆天子传》音久亡，《梁四公记》解仍略。《毘陵志》乘多方言，〈蜀都赋〉字难臆度。梵筴说荒唐，《篇海》堪铲削。尉律有意求同文，兹书颇足备考索。宋锦牙签横，楮墨古香生。讵是麻沙版？端楷类率更。余为抚卷三太息，安得匠氏新雕刻，长与《说文》、《玉篇》、《佩觿》垂无极。」 

　　染庄蛇诗 

　　余辑《辽诗话》，遍阅十六州志乘，无足采者，即辽时事迹，亦甚寥寥，为《永平府志》所载《染庄社记》，最为奇异，堪入齐谐之志，几同海枣之谈，因作绝句咏之云：「国士酬知己，由来未足夸。报恩拚一死，不见染庄蛇！」 

　　《染庄社记》：「契丹时，辽兴军□□者，行货，路收一卵于箧，归置锦囊系脐下。月余出蛇，如簪。饲之以肉，每出便饲。渐长盈丈，围将尺许，□虽倾箧居之，而力不能任矣。乃纵之于野，任其自食。尝命以名曰雅，抚首似不忍别，雅知人恋恋然，但不能言而去。数岁益大，始食野禽，继而噬人。有司制之无策，乃闻于契丹，榜募能捕者。□知其必雅，乃应募而抵放处，呼其名而至，叙故旧而数其罪，蛇遂俛首伏诛。其血流及近村，土石悉染红，而庄以名。庄老以□能施恩除害而祀之，雅能知恩服罪而配焉。是岁里人修祠落成，记其岁月。金至宁元年仲秋辛卯兴平路猛安蒲察孟里记。」 

　　按：辽兴军平州，即今永平府之地。□□姓名甚奇，虽太昊苗裔，而堪入夏氏《奇姓通》也。□疑即□，古风字；□疑即□字之讹。 

　　〈跋〉 

　　唐、宋以来，历代皆有诗话，而辽独阙焉无闻。芚兮先生博采旁搜，粲然成帙，足备耶律氏一朝风雅。余客岁辑补《辽史拾遗》，多所取资，用志于此，不敢忘所自云。乙卯仲秋，震泽杨复吉识。 

