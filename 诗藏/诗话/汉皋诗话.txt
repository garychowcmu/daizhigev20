《宋诗话辑佚·汉皋诗话》　　（宋）不著撰人
　　宋诗话辑佚·汉皋诗话 宋 不著撰人 　　《汉皋诗话》，不知卷数，原书久佚。《遂初堂书目》著录于集类文史类，未题撰者。据《苕溪渔隐丛话》后集引《复斋漫录》，以及《能改斋漫录》《清波杂志》，知作者张姓。书疑成于北宋末，至迟在南宋初叶。 　　《汉皋诗话》偏于字句之校勘或评正，所论以杜诗为多，间有所得。清人朱鹤龄注杜，曾参考此书。 　　哈哈儿据中华书局1980年9月版繁体横排本《宋诗话辑佚》录校制作。 　　一、酒胆豩　　豩字，呼关切，顽①也；当在山字韵。刘梦得有"杯前胆不豩"，②赵勰有"吞船酒胆豩"之句。③《礼部韵》不收，《唐韵》亦无此。④（《说郛》本、《历代》四十九） 　　案：此则见姚宽《西溪丛话》上。 　　---------------- 　　①《西溪丛语》"顽"作"颃"。　　②《历代》引此出《文苑潇湘》。　　③宋长白《柳亭诗话》十二亦有此条，不言出《汉皋诗话》。于"赵勰有吞船酒胆顽"句下有"似剧饮淋浪之谓"七字。　　④《柳亭诗话》"《唐韵》无此字，《礼部韵》亦不收"。 　　二、长　夜　　〔杜诗〕①"长夜②苦寒谁独悲？杜陵野老骨欲折"，此成都诗，旧集作长安，非也。③其④夜字之讹，〔故误作安耳。〕⑤况卒章之意明甚。（《说郛》本、《乐趣》十一） 　　---------------- 　　①《乐趣》有此二字。　　②案《集》"夜"作"安"。　　③《乐趣》无"非也"二字。　　④《乐趣》"其"作"乃"。　　⑤《乐趣》无此五字。 　　三、对　霤　　"掖垣竹埤梧十寻，洞门对霤常阴阴"。溜字从别本。《文选》云："二堂对霤，此春深诗也。"而诸本作雪，误矣。（《说郛》本、《乐趣》十一） 　　四、荡　船　　"峡云笼树小，湖日荡船明"。荡字，从一作。非久游江湖者，不知此文之工。正文作落，盖字讹也。（《说郛》本、《乐趣》十一） 　　五、足　期　　"别离重相逢，偶然岂足期"。足字旧集作定，盖由字画小讹；①况上句已云"泄云无定姿"〔也。〕②（《说郛》本、《乐趣》十一） 　　---------------- 　　①《乐趣》"小讹"作"讹也"。　　②《乐趣》"姿"下有"也"字。 　　六、来　诗　　"力疾坐清晓，来诗悲早春"。诗字役别未，①考诗题与上下句意，当从之。②旧作时，非也。（《说郛》本、《乐趣》十一） 　　---------------- 　　①《乐趣》无此语。案"役别末"当作"从别本"。　　②《乐趣》此二语在"非也"之下。 　　七、大　火　　"大火运金气，荆扬不知秋"。火字从一作，谓大火西流，七月诗也。正文作暑，今不取。（《说郛》本、《乐趣》十一） 　　案：前数则均论杜诗，《说诗乐趣》并为一条。 　　八、连　山　　"茂树行相引，连山望忽开"。茂字连山字，皆从一作，时归凤翔行在，正文连山作连①峰，非也，雾树亦然。（《说郛》本） 　　案：《杜诗朱注》谓"不应作莲峰"，与此同。 　　---------------- 　　①今《杜集》"连"作"莲"。 　　九、撇　捩　　"渡河不用船，千骑常撇捩"。撇捩，疾貌。《大食刀歌》："鬼物撇捩辞沆壕"，字意皆同，今从之。旧集作撇烈，非也。（《说郛》本） 　　一○、辞意通　　"风吹巨焰作，河汉腾烟柱"，诸本下句作："何掉腾烟柱。"蜀本何作河。近见别本，今从，盖于辞意通也。（《说郛》本） 　　一一、大　路　　"云断岳莲临大路，天晴宫柳暗长春"。大路，陕华阙地名也。《晋书》檀道济从刘裕伐姚泓至潼关，姚鸾屯大路以绝道济粮道，而蜀本正作大道，误矣。（《说郛》本） 　　案：前数则亦均论杜诗。 　　一二、扬州官梅　　杜诗："东阁官梅动诗兴，还如何逊在扬州。"今本传不见扬州事。逊《早梅诗》云："荒园标物序，惊时最是梅。衔霜当路发，映雪拟寒开。枝横却月观，花绕凌风台。朝洒长门泣，夕驻临卬杯。应知早飘落，故逐上春来。"此诗见《初学记》。杜诗所用，非为此也。《三辅决录》云："逊在扬州见官梅乱发，赋四言诗，人争传写"，故东坡诗云："何逊扬州又几年，官梅诗思故依然。"（《丛话》二十一引《复斋漫录》） 　　一三、字颠倒可用　　字有颠倒可用者，如"罗绮、绮罗"，"图画、画图"，"毛羽、羽毛"，"白黑、黑白"之类，方可纵横。惟韩愈、孟郊辈才豪，故有"湖江白红慨慷"之句，后人亦难仿之。若不学矩步①而学奔逸，诚恐"麟麒凰凤木草川山"之句纷然矣。（《丛话》二十七引《艺苑雌黄》、《诗林》三、《野客丛书》二十八、《历代》五十九） 　　案：王楙云："慨慷二字，退之、东野亦有所祖，非二公自为也。然慷字多作平声用。......如岑参诗......有曰'苍然西郊道，握手何慨慷'。" 　　---------------- 　　①《诗林》"步"作"度"。 　　一四、鲍孤雁　　鲍当吟《孤雁》云："更无专断①续，空有影相随。"当时号为鲍孤雁。凡物有群而孤者皆然，何独雁乎？ （《丛话》三十三引《复斋漫录》、《能改斋漫录》[《辨误录》上]） 　　案：《复斋漫录》云："予观司马文正《诗话》，乃谓当为河南府法曹，常忤知府薛映，因赋《孤雁诗》。所谓'天寒稻粱少，万里孤难进。不惜充君庖，为带边城信'。薛大嗟赏，时号'鲍孤雁'。与张君所记不同，而词意亦大非前句可及。当以张所记为失也。"又吴曾《能改斋漫录》三谓："余后因读《江南野录》，乃知张君所记是南唐人诗。" 　　---------------- 　　①《能改斋漫录》"断"作"接"。 　　一五、东坡遇道人　　案：《清波杂志》云："东坡南迁，度岭次于林麓间，遇二道人见坡，即深入不出。坡谓押送使臣：'此中有异人，可同访之。'既入，见茅屋数间，二道人在焉，意象甚潇洒，顾使臣：'此何人？'对以苏学士。道人曰：'得非子瞻乎？'使臣曰：'学士始以文章得，终以文章失。'道人相视而笑曰：'文章岂解能荣辱，富贵从来有盛衰。'坡曰：'何处山林间无有道之士乎？'煇顷得《诗话》一编，目曰《汉皋》，王季羔端鬓借去，为是正，亦言不知何人作。前说，汉皋所书也。一小说云：'汉皋张姓，不得其名。'"疑周煇所载或即《汉皋诗话》原文。 　　汉皋诗话
《宋诗话辑佚·诗事》　　（宋）不著撰人
　　宋诗话辑佚·诗事　　（宋）不著撰人 　　《诗事》，不知卷数，不著撰人。原书久佚，亦不见诸家著录，仅《竹庄诗话》录存十五条。郭绍虞曾辑其佚文，并称其成书或在北宋之季，至迟亦在南宋初。 　　是书所述多北宋时事，论诗重含蓄，如谓郑文宝咏柳诗"有余意"，谓潘氏《秋扇歌》"颇有情致"。于王安石笔力之"自在"，因旧而语意俱新，颇多褒扬。所论皆不无识见。宋人诗话偏于记事，《诗事》则注重评诗。 　　哈哈儿据中华书局1980年9月版繁体横排本《宋诗话辑佚》录校制作。 　　一、俞秀老诗　　秀老放达不娶，能诗，《宿蒋山栖霞寺》云："独坐清谈久亦劳，碧松燃火暖衾袍。夜深童子唤不起，猛虎一声山月高。"《山中琴兴》云："野客调琴玉一枝，薰风滋味自家知。夜深断送鹤先睡，弹到山空月落时。"又无题云："深深画陌倚朱门，腮粉轻红湿泪痕。寂寞绣屏人未见，杏花疏雨立黄昏。"（《竹庄》十八） 　　二、陈辅之诗　　丹阳陈辅，字辅之，自号南郭子，以诗名世，能尽其妙，少为荆公所知，尝献公《生日诗》云："十月江南已得霜，相君门客小山房。冬深栢子和香扫，准备生辰作好香。"献诗中，公独喜之。（《竹庄》十八） 　　三、晏元献诗　　晏元献文集诗最多，几万余篇。宋元献尤喜"楼台冷落收灯夜，门巷萧条扫雪天"，"梨花院落溶溶月，柳絮池塘淡淡风"。今记其全首于此：《正月十八夜》云："槿户茅斋雅自便，京华风味入新年。楼台冷落收灯夜，门巷萧条扫雪天。病酒不闻花外漏，放朝仍得日高眠。何妨静习闲中趣，欲问林僧结净缘。"《寄远》云："宝毂香轮不再逢，峡云巫雨杳无纵。梨花院落溶溶月，柳絮池塘淡淡风。几日寂寥伤酒后，一番萧索禁烟中。鱼书欲寄无由达，水远山长处处同。"（《竹庄》十八） 　　四、郑文宝柳词　　古今柳词，惟郑文宝一篇有余意也。诗云："亭亭画舸系春潭，只向行人酒半酣。不管烟波与风雨，载将离恨与江南。"终篇了不道柳，惟一系字是工夫，学者思之。（《竹庄》十七） 　　五、郑文宝绝句　　欧公云："郑文宝诗如王维、杜甫。"而僧文莹作《湘山野录》，犹恨欧公不多见郑诗。予家有郑集二十卷，兵火散亡，每惜之，今记其一二绝句。《爽约》云："吟绕虚廊更向阑，绣窗灯影背栏干。燕栖莺宿无人语，一夜萧萧细雨寒。"又《题松滋东禅院》云："百花深处小危楼，千步苍苔到叶舟。一夜楚江寒食雨，离人白尽未归头。"（《竹庄》十六） 　　六、潘氏诗　　陈大节才妻潘氏，善吟诗，尝作《秋扇歌》云："可怜架上团圆扇，一日秋来人勿恋。为尔因思妇妾身，不堪华落君心变。君心变兮奈若何，旧恩都弃新雠多。劝君莫恃少年色，听我微吟《秋扇歌》。"颇有情致，亦妇人女子所难者。（《竹庄》二十二） 　　七、妖　事　　太中大夫韩宗武，字文若，丞相玉汝之子。嘉祐中，侍玉汝守洋州，有神降其室，乃女子也。云：唐兴元节度使李以妾左玉环也。既死，魂游江上，见恶鬼十数，同谋溺渡江船数百人，知谋，以告主者，会上帝出游录其功，以为洋州境内牢山神，冥数当与文若合，因留不去。玉汝兄职方员外郎绎，强明士也，为永兴倅，闻之以书责玉汝，言吾家有此妖事，因奏韦诉天。文若明日见空中黑云表至，告此女子而去。仰视之，洒泪落浅色袄子上，视之皆血耳，自是遂绝。时诵诗句，令文若书纸上，王荆公见之曰："东晋倅作也。"（《竹庄》二十二） 　　八、王叡诗　　炙毂子王叡作《解昭君怨》云："莫怨工人丑画身，莫嫌明主使和亲。当时若不嫁胡肤，只是宫中一舞人。"殊有思能道人好处。（《竹庄》二十） 　　九、王荆公诗　　荆公送人至清凉寺题诗壁间云："断芦洲渚荠花繁，看上征鞍立寺门。投老难堪与公别，倚岗从此望回辕。""看上征鞍立寺门"之句为一篇警策，尤尽别离情意之实，古人未尝道也。若使置之断句尤佳，惜乎在第二语耳。譬犹金玉天下贵宝，制以为器，须是安顿得宜，尤增其光辉。（《竹庄》九） 　　一○、李义山诗　　李义山《袜诗》云："尝闻宓妃袜，渡水欲生尘。好借姮娥著，清秋蹋月轮。"荆公作《月夕诗》云："蹋月看流水，水明摇荡月。草木已华滋，山川复清发。褰裳伏槛处，绿净数毛发。谁能挽姮娥，俯濯凌波袜。"因旧而语意俱新矣。（《竹庄》九） 　　一一、荆公六言　　苏子瞻作翰林日，因休沐邀门下士西至太乙宫，见王荆公旧题六言云："杨柳名条绿暗，荷花落日红酣。三十六陂流水，白头相见江南。"又云："三十年前此路，父兄持我东西。今日重来白首，却寻旧迹都迷。"子瞻讽咏再三，谓鲁直曰："座间惟鲁直笔力可及此尔。"对曰："庭坚极力为之或可追及，但无荆公之自在耳。"（《竹庄》九） 　　一二、王平甫诗　　张文潜极喜王平甫诗，每摘句诵之云："人得交游是风月，天开图画即江山。"又云："小围燕坐画图出，水作夜窗风雨来。"且曰："此说宫殿富贵气象也。"（《竹庄》二十四） 　　一三、岳麓寺诗碑　　黄鲁直尤喜沈传师《岳麓寺诗碑》，尝为之说曰："沈传师字画皆遒劲，真楷笔势可学，唯道林《岳麓诗》殊不相类，似有神助。其间架纵夺偏正，肥瘦长短各有体。忽若龙起沧溟，凤翔青汉；又如花开秀谷，松偃幽岑；或似枯木倒悬，怪石高坠，千变万态，冥发天机，与其诗之气焰，往往勍敌。不问阿买之徒，即韩择木、蔡有邻，不是过也。"此鲁直不特爱其书，又爱其诗如此。仆于宋次道家见所谓唐侍御首唱诗，尤豪壮，乃儒林郎监察御史唐扶也。（《竹庄》十四） 　　一四、语有神助　　郭祥正有句云："明月随人渡流水。"王介甫爱之曰："此言如有神助。"余记范文正公诗云："多情是明月，相连过江来。"乃知郭本此。（《能改斋漫录》八） 　　案：《能改斋漫录》作《吕氏诗事录》。 　　一五、梁园诗　　近世武人如节度使柴宗庆作诗云："曾观大海难为水，除去梁园总是村。"梁园，战国时魏惠王徙治大梁，即其地，今京师之东城是也。（吴曾《能改斋漫录》卷九）

