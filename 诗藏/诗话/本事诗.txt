本事诗   [唐]孟棨

本事诗序    
情感第一    
事感第二    
高逸第三    
怨愤第四    
征异第五    
征咎第六    
嘲戏第七　
 
本事诗序
诗者，情动于中而形于言。故怨思悲愁，常多感慨。抒怀佳作，讽刺雅言，着于羣书，虽盈厨溢阁，其间触事兴咏，尤所钟情。不有发挥，孰明厥义？因采为《本事诗》，凡七题，犹四始也。情感、事感、高逸、怨愤、征异、征咎、嘲戏，各以其类聚之。亦有独掇其要，不全篇者，咸为小序以引之，贻诸好事。其有出诸异传怪录，疑非是实者，则略之；拙俗鄙俚，亦所不取。闻见非博，事多阙漏，访于通识，期复续之。时光启二年十一月，大驾在褒中，前尚书司勋郎中赐紫金鱼袋孟棨序。
 
情感第一
陈太子舍人徐德言之妻，后主叔宝之妹，封乐昌公主，才色冠绝。时陈政方乱，德言知不相保，谓其妻曰：「以君之才容，国亡必入权豪之家，斯永绝矣。傥情缘未断，犹冀相见，宜有以信之。」乃破一镜，人执其半，约曰：「他日必以正月望日卖于都市，我当在，即以是日访之。」及陈亡，其妻果入越公杨素之家，宠嬖殊厚。德言流离辛苦，仅能至京，遂以正月望日访于都市。有苍头卖半镜者，大高其价，人皆笑之。德言直引至其居，设食，具言其故，出半镜以合之，仍题诗曰：「镜与人俱去，镜归人不归。无复嫦娥影，空留明月辉。」陈氏得诗，涕泣不食。素知之，怆然改容，即召德言，还其妻，仍厚遗之。闻者无不感叹。仍与德言、陈氏偕饮，令陈氏为诗，曰：「今日何迁次，新官对旧官。笑啼俱不敢，方验作人难。」遂与德言归江南，竟以终老。
唐武后时，左司郎中乔知之有婢名窈娘，艺色为当时第一。知之宠爱，为之不婚。武延嗣闻之，求一见，势不可抑。既见即留，无复还理。知之痛愤成疾，因为诗，写以缣素，厚赂阍守以达。窈娘得诗悲惋，结于裙带，赴井而死。延嗣见诗，遣酷吏诬陷知之，破其家。诗曰：「石家金谷重新声，明珠十斛买娉婷。昔日可怜君自许，此时歌舞得人情。君家闺阁不曾难，好将歌舞借人看。富贵雄豪非分理，骄奢势力横相干。别君去君终不忍，徒劳掩袂伤红粉。百年离别在高楼，一旦红颜为君尽。」时载初元年三月也。四月下狱，八月死。
宁王曼贵盛，宠妓数十人，皆绝艺上色。宅左有卖饼者妻，纤白明媚，王一见注目，厚遗其夫取之，宠惜逾等。环岁，因问之：「汝复忆饼师否？」默然不对。王召饼师使见之，其妻注视，双泪垂颊，若不胜情。时王座客十余人，皆当时文士，无不凄异。王命赋诗，王右丞维诗先成：「莫以今时宠，宁忘昔日恩。看花满眼泪，不共楚王言。」
开元中，颁赐边军纩衣，制于宫中。有兵士于短袍中得诗曰：「沙场征戍客，寒苦若为眠。战袍经手作，知落阿谁边？畜意多添线，含情更着绵。今生已过也，结取后身缘。」兵士以诗白于帅，帅进之。玄宗命以诗遍示六宫，曰：「有作者勿隐，吾不罪汝。」有一宫人自言万死。玄宗深悯之，遂以嫁得诗人，仍谓之曰：「我与汝结今身缘。」边人皆感泣。
朱滔括兵，不择士族，悉令赴军，自阅于球场。有士子容止可观，进趋淹雅。滔召问之曰：「所业者何？」曰：「学为诗。」问：「有妻否？」曰：「有。」即令作寄内诗，援笔立成。词曰：「握笔题诗易，荷戈征戍难。惯从鸳被暖，怯向鴈门寒。瘦尽宽衣带，啼多渍枕檀。试留青黛着，回日画眉看。」又令代妻作诗答曰：「蓬鬓荆钗世所稀，布裙犹是嫁时衣。胡麻好种无人种，合是归时底不归？」滔遗以束帛，放归。
顾况在洛，乘间与三诗友游于苑中，坐流水上，得大梧叶题诗上曰：「一入深宫里，年年不见春。聊题一片叶，寄与有情人。」况明日于上游，亦题叶上，放于波中。诗曰：「花落深宫莺亦悲，上阳宫女断肠时。帝城不禁东流水，叶上题诗欲寄谁？」后十余日，有客来苑中寻春，又于叶上得诗，以示况。诗曰：「一叶题诗出禁城，谁人酬和独含情？自嗟不及波中叶，荡漾乘春取次行。」
韩晋公镇浙西，戎昱为部内刺史。失州名。郡有酒妓，善歌，色亦媚妙，昱情属甚厚。浙西乐将闻其能，白晋公，召置籍中。昱不敢留，饯于湖上，为歌词以赠之，且曰：「至彼令歌，必首唱是词。」既至，韩为开筵，自持杯，命歌送之，遂唱戎词。曲既终，韩问曰：「戎使君于汝寄情邪？」悚然起立曰：「然。」言随泪下。韩令更衣待命，席上为之忧危。韩召乐将责曰：「戎使君名士，留情郡妓，何故不知而召置之，成余之过！」乃笞之。命与妓百缣，实时归之。其词曰：「好去春风湖上亭，柳条藤蔓系离情。黄莺久住浑相识，欲别频啼四五声。」
韩翃少负才名，天宝末，举进士。孤贞静默，所与游皆当时名士。然而荜门圭窦，室唯四壁。邻有李将失名妓柳氏。李每至，必邀韩同饮。韩以李豁落大丈夫，故常不逆，既久逾狎。柳每以暇日隙壁窥韩所居，即萧然葭艾，闻客至，必名人，因乘间语李曰：「韩秀才穷甚矣，然所与游必闻名人，是必不久贫贱，宜假借之。」李深颔之。间一日，具馔邀韩。酒酣，谓韩曰：「秀才当今名士，柳氏当今名色；以名色配名士，不亦可乎？」遂命柳从坐接韩。韩殊不意，恳辞不敢当。李曰：「大丈夫相遇杯酒间，一言道合，尚相许以死，况一妇人，何足辞也！」卒授之，不可拒。又谓韩曰：「夫子居贫，无以自振，柳资数百万，可以取济。柳，淑人也，宜事夫子，能尽其操。」即长揖而去。韩追让之，顾况然自疑曰：「此豪达者，昨暮备言之矣，勿复致讶。」俄就柳居。来岁成名。后数干淄青节度侯希逸，奏为从事。以世方扰，不敢以柳自随，置之都下，期至而迓之。连三岁，不果迓，因以良金买练囊中寄之，题诗曰：「章台柳，章台柳，往日青青今在否？纵使长条似旧垂，亦应攀折他人手。」柳复书，答诗曰：「杨柳枝，芳菲节，可恨年年赠离别。一叶随风忽报秋，纵使君来岂堪折？」柳以色显独居，恐不自免，乃欲落发为尼，居佛寺。后翃随侯希逸入朝，寻访不得，已为立功番将沙咤利所劫，宠之专房。翃怅然不能割。会入中书，至子城东南角，逢犊车，缓随之。车中问曰：「得非青州韩员外邪？」曰：「是。」遂披帘曰：「某柳氏也。失身沙咤利，无从自脱。明日尚此路还，愿更一来取别。」韩深感之。明日如期而往，犊车寻至。车中投一红巾苞小合子，实以香膏，呜咽言曰：「终身永诀。」车如电逝。韩不胜情，为之雪涕。是日，临淄大校置酒于都市酒楼，邀韩。韩赴之，怅然不乐。座人曰：「韩员外风流谈笑，未尝不适，今日何惨然邪？」韩具话之。有虞侯将许俊，年少被酒，起曰：「寮尝以义烈自许，愿得员外手笔数字，当立置之。」座人皆激赞，韩不得已与之。俊乃急装，乘一马、牵一马而驰，径趋沙咤利之第。会咤利已出，即以入曰：「将军坠马，且不救，遣取柳夫人。」柳惊出，即以韩札示之。挟上马，绝驰而去。座未罢，即以柳氏授韩，曰：「幸不辱命。」一座惊叹。时沙咤初立功，代宗方优借，大惧祸作，阖座同见希逸，白其故。希逸扼腕奋髯，曰：「此我往日所为也，而俊复能之！」立修表上闻，深罪沙咤利。代宗称叹良久，御批曰：「沙咤利宜赐绢二千匹，柳氏却归韩翃。」后罢府闲居，将十年，李相勉镇夷门，又署为幕吏。时韩已迟暮，同职皆新进后生，不能知韩，举目为恶诗。韩邑邑殊不得意，多辞疾在家。唯末职韦巡官者，亦知名士，与韩独善。一日，夜将半，韦叩门急，韩出见之，贺曰：「员外除驾部郎中、知制诰。」韩大愕然曰：「必无此事，定误矣。」韦就座，曰：「留邸状报制诰阙人，中书两进名，御笔不点出，又请之，且求圣旨所与，德宗批曰：『与韩翃。』时有与翃同姓名者，为江淮剌史，又具二人同进，御笔复批曰：『春城无处不飞花，寒食东风御柳斜。日暮汉宫传蜡烛，轻烟散入五侯家。』又批曰：『与此韩翃。』」韦又贺曰：「此非员外诗耶？」韩曰：「是也。」是知不误矣。质明而李与僚属皆至，时建中初也。自韩复为汴职以下，开成中，余罢梧州，有大梁夙将赵唯为岭外刺史，年将九十矣，耳目不衰，过梧州，言大梁往事，述之可听，云此皆目击之。故因录于此也。
李相绅镇淮南，张郎中又新罢江南郡，素与李构隙，事在别录。时于荆溪遇风，漂没二子，悲蹙之中，复惧李之雠己，投长笺自首谢。李深悯之，复书曰：「端溪不让之词，愚罔怀怨；荆浦沈沦之祸，鄙实愍然。」既厚遇之，殊不屑意。张感铭致谢，释然如旧交。与张宴饮，必极欢尽醉。张尝为广陵从事，有酒妓，尝好致情，而终不果纳。至是二十年，犹在席，目张悒然，如将涕下。李起更衣，张以指染酒，题词盘上，妓深晓之。李既至，张持杯不乐。李觉之，即命妓歌以送酒。遂唱是词曰：「云雨分飞二十年，当时求梦不曾眠。今来头白重相见，还上襄王玳瑁筵。」张醉归，李令妓夕就张郎中。张与杨虔州齐名友善，杨妻李氏即墉相之女，有德无容，杨未尝意，敬待特甚。张尝谓杨曰：「我少年成美名，不忧仕矣。唯得美室，平生之望斯足。」杨曰：「必求是，但与我同好，必谐君心。」张深信之。既婚，殊不惬心，杨以笏触之曰：「君何大痴！」言之数四，张不胜其忿，回应之曰：「与君无间，以情告君，君误我如是，何谓痴？」杨历数求名从宦之由，曰：「岂不与君皆同耶？」曰：「然。」「然则我得丑妇，君讵不闻我邪？」张色解，问：「君室何如？」曰：「特甚。」张大笑，遂如初。张既成家，乃诗曰：「牡丹一朵直千金，将谓从来色最深。今日满阑开似雪，一生辜负看花心。」
刘尚书禹锡罢和州，为主客郎中、集贤学士。李司空罢镇在京，慕刘名，尝邀至第中，厚设饮馔。酒酣，命妙妓歌以送之。刘于席上赋诗曰：「?鬌梳头宫样妆，春风一曲杜韦娘。司空见惯浑闲事，断尽江南刺史肠。」李因以妓赠之。?鬌，字亦作低堕，并上声，《古今注》言即坠马之遗传也。
太和初，有为御史分务洛京者，子孙官显，隐其姓名。有妓善歌，时称尤物。时太尉李逢吉留守，闻之，请一见，特说延之。不敢辞，盛妆而往。李见之，命与众姬相面。李妓且四十余人，皆处其下。既入，不复出。顷之，李以疾辞，遂罢坐，信宿绝不复知。怨叹不能已，为诗两篇投献。明日见李，但含笑曰：「大好诗。」遂绝。诗曰：「三山不见海沉沉，岂有仙踪尚可寻？青鸟去时云路断，嫦娥归处月宫深。纱窗遥想春相忆，书幌谁怜夜独吟？料得此时天上月，祇应偏照两人心。」欠一首。
博陵崔护，姿质甚美，而孤洁寡合。举进士下第。清明日，独游都城南，得居人庄，一亩之宫，而花木丛萃，寂若无人。扣门久之，有女子自门隙窥之，问曰：「谁耶？」以姓字对，曰：「寻春独行，酒渴求饮。」女入，以杯水至，开门设床命坐，独倚小桃斜柯伫立，而意属殊厚，妖姿媚态，绰有余妍。崔以言挑之，不对，目注者久之。崔辞去，送至门，如不胜情而入。崔亦睠盼而归，嗣后绝不复至。及来岁清明日，忽思之，情不可抑，径往寻之。门墙如故，而已锁扃之。因题诗于左扉曰：「去年今日此门中，人面桃花相映红。人面秖今何处去？桃花依旧笑春风。」后数日，偶至都城南，复往寻之，闻其中有哭声，扣门问之，有老父出曰：「君非崔护邪？」曰：「是也。」又哭曰：「君杀吾女。」护惊起，莫知所答。老父曰：「吾女笄年知书，未适人，自去年以来，常恍惚若有所失。比日与之出，及归，见左扉有字，读之，入门而病，遂绝食数日而死。吾老矣，此女所以不嫁者，将求君子以托吾身，今不幸而殒，得非君杀之耶？」又特大哭。崔亦感恸，请入哭之。尚俨然在床。崔举其首，枕其股，哭而祝曰：「某在斯，某在斯。」须臾开目，半日复活矣。父大喜，遂以女归之。
 
事感第二
天宝末，玄宗尝乘月登勤政楼，命梨园弟子歌数阕。有唱李峤诗者云：「富贵荣华能几时，山川满目泪沾衣。不见秖今汾水上，惟有年年秋鴈飞。」时上春秋已高，问是谁诗，或对曰李峤，因凄然泣下，不终曲而起，曰：「李峤真才子也。」又明年，幸蜀，登白卫岭，览眺久之，又歌是词，复言李峤真才子，不胜感叹。时高力士在侧，亦挥涕久之。
刘尚书自屯田员外左迁郎州司马，凡十年始征还。方春，作《赠看花诸君子》诗曰：「紫陌红尘拂面来，无人不道看花回。玄都观里桃千树，尽是刘郎去后栽。」其诗一出，传于都下。有素嫉其名者，白于执政，又诬其有怨愤。他日见时宰，与坐，慰问甚厚。既辞，即曰：「近者新诗，未免为累，奈何？」不数日，出为连州刺史。其自叙云：「贞元二十一年春，余为屯田员外，时此观未有花。是岁出牧连州，至荆南，又贬朗州司马。居十年，诏至京师，人人皆言有道士手植仙桃满观，盛如红霞，遂有前篇，以记一时之事。旋又出牧，于今十四年，始为主客郎中。重游玄都，荡然无复一树，唯兔葵燕麦，动摇于春风耳。因再题二十八字，以俟后再游。时太和二年三月也。」诗曰：「百亩庭中半是苔，桃花净尽菜花开。种桃道士归何处？前度刘郎今独来。」
元相公稹为御史，奉使东川，于褒城题黄明府诗，其序云：「昔年曾于解县饮酒，余尝为觥录事。尝于窦少府厅，有一人后至，频犯语令，连飞十数觥，不胜其困，逃席而去。醒后问人，前虞乡黄丞也；此后绝不复知。元和四年三月，奉使东川，十六日，至褒城望驿，有大池，楼榭甚盛。逡巡有黄明府见迎，瞻其形容，髣髴似识，问其前衔，即往日之逃席黄丞也。说向前事，黄生惘然而悟，因馈酒一樽，舣舟请余同载。余不免其意，与之尽欢。徧问座隅山水，则褒女所奔走城在其左，诸葛所征之路次其右。感今怀古，作《赠黄明府》诗曰：『昔年曾痛饮，黄令困飞觥。席上当时走，马前今日迎。依稀迷姓字，即渐识平生。故友身皆远，他乡眼暂明。便邀同榻坐，兼共刺一作剔船行。酒思临风乱，霜棱拂地平。不堪深浅酌，还怆古今情。逦迤七盘路，陂陁数大城。花疑褒女笑，栈想武侯征。一种埋幽石，老闲千载名。』」
白尚书姬人樊素，善歌；妓人小蛮，善舞。尝为诗曰：「樱桃樊素口，杨柳小蛮腰。」年既高迈，而小蛮方丰艳，因为杨柳之词以托意，曰：「一树春风万万枝，嫩于金色软于丝。永丰坊里东南角，尽日无人属阿谁？」及宣宗朝，国乐唱是词，上问谁词，永丰在何处；左右具以对之。遂因东使，命取永丰柳两枝，植于禁中。白感上知其名，且好尚风雅，又为诗一章，其末句云：「定知此后天文里，柳宿光中添两枝。」
李章武学识好古，有名于时。大和末，勑僧尼试经若干纸，不通者勒还俗。章武时为成都少尹，有山僧来谒云：「禅观有年，未尝念经。今被追试，前业弃矣。愿长者宥之。」章武赠诗曰：「南宗尚许通方便，何处心中更有经？好去苾蒭雪水畔，何山松柏不青青？」主者免之而去。
诗人许浑，尝梦登山，有宫室凌云，人云：「此昆仑也。」既入，见数人方饮酒，招之，至暮而罢。赋诗云：「晓入瑶台露气清，坐中唯有许飞琼。尘心未断俗缘在，十里下山空月明。」他日复梦至其处，飞琼曰：「子何故显余姓名于人间？」座上即改为「天风吹下步虚声」，曰：「善。」
 
高逸第三
李太白初自蜀至京师，舍于逆旅。贺监知章闻其名，首访之。既奇其姿，复请所为文。出《蜀道难》以示之。读未竟，称叹者数四，号为「谪仙」，解金龟换酒，与倾尽醉。期不间日，由是称誉光赫。贺又见其《乌栖曲》，叹赏苦吟曰：「此诗可以泣鬼神矣。」故杜子美赠诗及焉。曲曰：「姑苏台上乌栖时，吴王宫里醉西施。吴歌楚舞欢未毕，西山欲衔半边日。金壶丁丁漏水多，起看秋月堕江波。东方渐高奈乐何！」或言是《乌夜啼》二篇，未知孰是，故两录之。《乌夜啼》曰：「黄云城边乌欲栖，归飞哑哑枝上啼。机中织锦秦川女，碧纱如烟隔窗语。停梭向人问故夫，欲说辽西泪如雨。」白才逸气高，与陈拾遗齐名，先后合德。其论诗云：「梁陈以来，艳薄斯极，沈休文又尚以声律，将复古道，非我而谁与！」故陈、李二集，律诗殊少。尝言「兴寄深微，五言不如四言，七言又其靡也。况使束于声调俳优哉！」故戏杜曰：「饭颗山头逢杜甫，头戴笠子日卓午。借问何来太瘦生，总为从前作诗苦。」盖讥其拘束也。玄宗闻之，召入翰林。以其才藻绝人，器识兼茂，欲以上位处之，故未命以官。尝因宫人行乐，谓高力士曰：「对此良辰美景，岂可独以声伎为娱，倘时得逸才词人吟咏之，可以夸耀于后。」遂命召白。时宁王邀白饮酒，已醉；既至，拜舞颓然。上知其薄声律，谓非所长，命为《宫中行乐》五言律诗十首。白顿首曰：「宁王赐臣酒，今已醉。倘陛下赐臣无畏，始可尽臣薄技。」上曰：「可。」即遣二内臣掖扶之，命研墨濡笔以授之，又令二人张朱丝栏于其前。白取笔抒思，略不停缀，十篇立就，更无加点。笔迹遒利，凤跱龙拏。律度对属，无不精绝。其首篇曰：「柳色黄金嫩，梨花白雪香。玉楼巢翡翠，珠殿宿鸳鸯。选妓随雕辇，征歌出洞房。宫中谁第一？飞燕在昭阳。」文不尽录。常出入宫中，恩礼殊厚；竟以疎纵乞归。上亦以非廊庙器，优诏罢遣之。后以不羁流落江外，又以永王招礼，累谪于夜郎。及放还，卒于宣城。杜所赠二十韵，备叙其事。读其文，尽得其故迹。杜逢禄山之难，流离陇蜀，毕陈于诗，推见至隐，殆无遗事，故当时号为「诗史」。
杜舍人牧，弱冠成名。当年制策登科，名振京邑。尝与一二同年城南游览，至文公寺，有禅僧拥褐独坐，与之语，其玄言抄旨，咸出意表。问杜姓字，具以对之。又云：「修何业？」傍人以累捷夸之，顾而笑曰：「皆不知也。」杜叹讶，因题诗曰：「家在城南杜曲傍，两枝仙桂一时芳。禅师都未知名姓，始觉空门意味长。」
杜为御史，分务洛阳，时李司徒罢镇闲居，声伎豪华，为当时第一。洛中名士，咸谒见之。李乃大开筵席，当时朝客高流，无不臻赴。以杜持宪，不敢邀置。杜遣座客达意，愿与斯会。李不得已，驰书。方对花独酌，亦已酣畅，闻命遽来。时会中已饮酒，女奴百余人，皆绝艺殊色。杜独坐南行，瞪目注视，引满三巵，问李云：「闻有紫云者，孰是？」李指示之。杜凝睇良久，曰：「名不虚得，宜以见惠。」李俯而笑，诸妓亦皆回首破颜。杜又自饮三爵，朗吟而起曰：「华堂今日绮筵开，谁唤分司御史来？忽发狂言惊满座，两行红粉一时回。」意气闲逸，傍若无人。杜登科后，狎游饮酒，为诗曰：「落拓江湖载酒行，楚腰纤细掌中情。三年一觉扬州梦，赢得青楼薄幸名。」后又题诗曰：「觥船一棹百分空，十载青春不负公。今日鬓丝禅榻畔，茶烟轻扬落花风。」
 
怨愤第四
宋考功，天后朝求为北门学士，不许，作《明河篇》以见其意，末云：「明河可望不可亲，愿得乘槎一问津。更将织女支机石，还访成都卖卜人。」则天见其诗，谓崔融曰：「吾非不知之问有才调，但以其有口过。」盖以之问患齿疾，口常臭故也。之问终身惭愤。
吴武陵虽有才华，而强悍激讦，为人所畏。尝为容州部内刺史，赃罪狼籍，敕令广州幕吏鞠之。吏少年科第，殊不假贷，持之甚急。武陵不胜其愤，题诗路左佛堂曰：「雀儿来逐飓风高，下视鹰鹯意气豪。自谓能生千里翼，黄昏依旧入蓬蒿。」
开元末，宰相李适之疎直坦夷，时誉甚美。李林甫恶之，排诬罢免。朝客来，虽知无罪，谒问甚稀。适之意愤，日饮醇酣，且为诗曰：「避贤初罢相，乐圣且衔杯。为问门前客，今朝几个来？」李林甫愈怒，终遂不免。
张曲江与李林甫同列，玄宗以文学精识深器之。林甫嫉之若雠，曲江度其巧谲，虑终不免，为《海燕》诗以致意，曰：「海燕何微眇，乘春亦暂来。世知泥滓溅，祇见玉堂开。绣户时双入，华轩日几回。无心与物竞，鹰隼莫相猜。」亦终退斥。
贾岛于兴化里凿池种竹，起台榭。时方下第，或谓执政恶之，故不在选。怨愤尤极，遂于庭内题诗曰：「破却千家作一池，不栽桃李种蔷薇。蔷薇花落秋风后，荆棘满庭君始知。」由是人皆恶其侮慢不逊，故卒不得第，抱憾而终。
 
征异第五
开元中，有幽州衙将姓张者，妻孔氏，生五子，不幸去世。复娶妻李氏，悍怒狠戾，虐遇五子，日鞭棰之。五子不堪其苦，哭于其葬。母忽于冢中出，抚其子，悲恸久之，因以白布巾题诗赠张曰：「不忿成故人，掩涕每盈巾。死生今有隔，相见永无因。匣里残妆粉，留将与后人。黄泉无用处，恨作冢中尘。有意怀男女，无情亦任君。欲知肠断处，明月照孤坟。」五子得诗，以呈其父，其父恸哭，诉于连帅。帅上闻，敕李氏杖一百，流岭南，张停所职。
宋考功以事累贬黜，后放还，至江南。游灵隐寺，夜月极明，长廊吟行，且为诗曰：「鹫岭郁岧峣，龙宫隐寂寥。」第二联搜奇思，终不如意。有老僧点长明灯，座大禅床，问曰：「少年夜夕久不寐，而吟讽甚苦，何邪？」之问答曰：「弟子业诗，适偶欲题此寺，而兴思不属。」僧曰：「试吟上联。」即吟与听之，再三吟讽，因曰：「何不云『楼观沧海日，门听浙江潮』？」之问愕然，讶其遒丽。又续终篇曰：「桂子月中落，天香云外飘。扪萝登塔远，刳木取泉遥。霜薄花更发，冰轻叶未凋。待入天台路，看余度石桥。」僧所赠句，乃为一篇之警策。迟明更访之，则不复见矣。寺僧有知者，曰：「此骆宾王也。」之问诘之，曰当敬业之败，与宾王俱逃，捕之不获。将帅虑失大魁，得不测罪，时死者数万人，因求戮类二人者，函首以献。后虽知不死，不敢捕送，故敬业得为衡山僧，年九十余乃卒。出赵鲁《游南岳记》。宾王亦落发，偏游名山，至灵隐，以周岁卒。当时虽败，且以匡复为名，故人多护脱之。
韩吏部作轩辕弥明传，言尝与文友数人会宿，有老道士形貌瓌异，自通姓名求宿，言论甚奇。既及饮酒，众度其必不留情于诗，因联句咏垆中石罂，将以困之。其首唱曰：「妙匠琢山骨，刳中事调烹。」至弥明，自云不善俗书，书则人多不识。遣人执笔，吟曰：「龙头缩菌蠢，豕腹涨膨脝。」座客无不叹异。会人思竭，不能复续，弥明连足成之。有微吟者，其声凄苦，弥明咏中讥侮之，曰：「仍于蚯蚓窍，更作苍蝇声。」状罂之声，既已酷似；讥微吟者，亦复着题；皆大惊伏。须臾，倚壁而睡，鼻中大鼾，其声如雷。座人异且畏之，咸避就寝。既明，失之，莫知所在。
元相公稹为御史，鞠狱梓潼。时白尚书在京，与名辈游慈恩，小酌花下，为诗寄元曰：「花时同醉破春愁，醉折花枝当酒筹。忽忆故人天际去，计程今日到梁州。」时元果及褒城，亦寄梦游诗曰：「梦君兄弟曲江头，也向慈恩院里游。驿吏唤人排马去，忽惊身在古梁州。」千里神交，合若符契，友朋之道，不期至欤！
马相植罢安南都护，与时宰不通，又除黔南，殊不得意。维舟峡中古寺，寺前长堤，堤畔林木，夜月甚明，见人白衣缓步堤上，吟曰：「截竹为筒作笛吹，凤凰池上凤凰飞。劳君更向黔南去，即是陶钧万类时。」历历可听，吟者数四。遣人邀问，即已失之。后自黔南入为大理卿，迁刑部侍郎，判盐铁，遂作相。
 
征咎第六
诗人刘希夷尝为诗曰：「今年花落颜色改，明年花开复谁在？」忽然悟曰：「其不祥欤！」复遘思逾时，又曰：「年年岁岁花相似，岁岁年年人不同。」又恶之。或解之曰：「何必其然？」遂两留之，果以来春之初下世。
崔曙进士作《明堂火珠》诗试帖，曰：「夜来双月满，曙后一星孤。」当时以为警句。及来年，曙卒，唯一女名星星，人始悟其自谶也。
范阳卢献卿，大中中举进士，词藻为同流所推。作《愍征赋》数千言，时人以为庾子山《哀江南》之亚，今谏议大夫司空图为注之。连不中第，薄游衡湘，至郴而病，梦人赠诗曰：「卜筑郊原古，青山唯四邻。扶疎遶台榭，寂寞独归人。」后旬日而殁，郴守为葬之近郊，果以夏初窆，皆符所梦。
 
嘲戏第七
宋武帝尝吟谢庄《月赋》，称叹良久，谓颜延之曰：「希逸此作，可谓前不见古人，后不见来者。昔陈王何足尚邪？」延之对曰：「诚如圣旨。然其曰『美人迈兮音信阔，隔千里兮共明月』，知之不亦晚乎？」帝深以为然。及见希逸，希逸对曰：「延之诗云『生为长相思，殁为长不归。』岂不更加于臣邪？」帝拊掌竟日。
国初长孙太尉见欧阳率更姿形么陋，嘲之曰：「耸膊成山字，埋肩畏出头。谁言麟阁上，画此一狝猴？」询亦酬之曰：「索头连背暖，漫裆畏肚寒。祇缘心混混，所以面团团。」太宗闻之而笑曰：「询此嘲，岂不畏皇后闻邪？」
则天朝，左司郎中张元一滑稽善谑。时西戎犯边，则天欲诸武立功，因行封爵，命武懿宗统兵以御之。寇未入塞，懿宗始逾邠郊，畏懦而遁。懿宗短陋，元一嘲之曰：「长弓短度箭，蜀马临高蹁。去贼七百里，隈墙独自战。忽然逢着贼，骑猪向南窜。」则天闻之，初未悟，曰：「懿宗无马邪？何故骑猪？」元一解之曰：「骑猪者，是夹豕走也。」则天乃大笑。懿宗怒曰：「元一夙构，贵欲辱臣。」则天命赋诗与之，懿宗请赋「菶」字。元一立嘲曰：「裹头极草草，掠鬓不菶菶。未见桃花面皮，先作杏子眼孔。」则天大欢，故懿宗不能侵伤。
开元中，宰相苏味道与张昌龄俱有名，暇日相遇，互相夸诮。昌龄曰：「某诗所以不及相公者，为无『银花合』故也。」苏有《观灯》诗曰：「火树银花合，星桥铁锁开。暗尘随马去，明月逐人来。」味道云：「子诗虽无『银花合』，还有『金铜钉』。」昌龄《赠张昌宗》诗曰：「昔日浮丘伯，今同丁令威。」遂相与拊掌大笑。
诗人张祜，未尝识白公。白公刺苏州，祜始来谒。才见白，白曰：「久钦籍，尝记得君款头诗。」祜愕然曰：「舍人何所谓？」白曰：「『鸳鸯钿带抛何处，孔雀罗衫付阿谁？』非款头何邪？」张顿首微笑，仰而答曰：「祜亦尝记得舍人《目连变》。」白曰：「何也？」祜曰：「『上穷碧落下黄泉，两处茫茫皆不见。』非《目连变》何邪？」遂与欢宴竟日。
沈佺期以罪谪，遇恩，复官秩，朱绂未复。尝内宴，羣臣皆歌《回波乐》，撰词起舞，因是多求迁擢。佺期词曰：「回波尔时佺期，流向岭外生归。身名已蒙齿录，袍笏未复牙绯。」中宗即以绯鱼赐之。崔日用为御史中丞，赐紫。是时佩鱼须有特恩，亦因内宴，中宗命羣臣撰词，日用曰：「台中鼠子直须谙，信足跳梁上壁龛。倚翻灯脂污张五，还来啮带报韩三。莫浪语，直王相，大家必若赐金龟，卖却猫儿相赏。」中宗亦以绯鱼赐之。
中宗朝，御史大夫裴谈崇奉释氏。妻悍妬，谈畏之如严君。尝谓人：「妻有可畏者三：少妙之时，视之如生菩萨。及男女满前，视之如九子魔母，安有人不畏九子魔母耶？及五十、六十，薄施妆粉或黑，视之如鸠盘荼，安有人不畏鸠盘荼？」时韦庶人颇袭武氏之风轨，中宗渐畏之。内宴唱《回波词》，有优人词曰：「回波尔时栲栳，怕妇也是大好。外边祇有裴谈，内里无过李老。」韦后意色自得，以束帛赐之。

