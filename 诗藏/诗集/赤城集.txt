　　钦定四库全书　　　　　集部八
　　赤城集　　　　　　　　总集类
　　提要
　　【臣】等谨案赤城集十八巻宋林表民编集中载吴子良赤城续志序称其字曰逢吉与撰天台前集别编之林表民合又称为东鲁人则里贯互异葢其先世自曲阜徙临海故从其祖贯言之非别一人也表民常续陈耆卿赤城志复取记志书传铭诔赞颂之文为志所不载者荟而辑之以成此集前有淳祐八年吴子良序称分门会稡并诗为一今此集仅有文一百八十二首而无诗又明谢铎赤城新志载赤城集二十八巻有刻本在内阁而此本亦只十八巻疑原本尚有诗十巻为传抄者所脱佚已非完本矣乾隆四十六年四月恭校上
　　总纂官【臣】纪昀【臣】陆锡熊【臣】孙士毅
　　总　校　官　【臣】　陆　费　墀














　　钦定四库全书
　　赤城集巻一
　　宋　林表民　编
　　台州新城记　　　　　　　　　蘓梦龄
　　自昔天下有大菑大患民敝且死而仁人任职能御捍之者未尝不见于文辞也庆厯五年夏六月临海郡大水壊郛郭杀人数千官寺民室仓帑财积一朝扫地化为涂泥后数日郡吏乃始得其遗甿于山谷间第皆相向号哭而莫知其所措主计田侯瑜闻之震惊亟乘传而至吁众慼而视之问其食则糠覈而臭腐焉问其衣则蓝缕而颠倒焉问其居则草茇而渐洳焉横尸塞于衢穷盗充于郊乃喟然曰兹不可以久生矣繇是移文其邻贸迁用度以衣食之相奠厥居躬自安辑然后民始知其可造之渐且先以章言状朝廷得章而忧盖以水不润下之沴因以必复之责属于外台故所请亡不获于时司宪王侯偕亦接迹而防焉乃相与言曰兹殆小康矣今可图其大者于是始议城之俾监军王世雍钱塘从事曽公望虑其事度髙厚攷徒庸籍糗粮订材用将以授于有司然思夫临之以为成命者非择贤则莫可遂请以太常博士监新安郡彭思永权守之秘书丞定海宰马元康为之贰已乃量功命日属役赋文分僚职而帅焉繇西北隅以黄岩令范仲温専掌之从事赵充参综之西南隅以临海令李匄専掌之从事苏梦龄参综之东南隅以寜海令呉庶几専掌之从事褚理防综之东北隅以临海尉刘初专掌之决曹魏中防综之其址凡环数里而四隅三面壤界相属惟北面以破山而阙焉城制虽存然实巨防也中以仙居令徐﨣専掌之狱掾宗惟一参综之又命司逻乔筠邢昭素宋世隆迭畨讥呵以警非常防世雍换丹阳而新监军胡祯代终厥绪彭侯感厉抚绥诸大夫各祗所职役徒忘劳三旬而成羣议又曰城则信美矣然万分之一复罹水灾而激突差久则惧其或有頽者不若周之以陶甓则庶几常无害欤外台然而行之曰虽重疲吾民其利至博也已惟黄岩令曰陶甓虽固犹未如石之确也乃请兼用石役将兴田侯亲按勉之士志増倍主计李侯仲偃司宪李侯虽领部惟新而实协心同功良无间然新守元侯通守黄侯继以循吏之选懐保捐瘠而虑忠计逺一方防度背春渉冬厥墉甫毕论者咸曰休哉仁人之经营也始终之画无一不适于宜费赀不逾千万而国之大事立焉使斯民知免于旤而日就蕃育其施何如梦龄不侫虽知此徽烈当书太史而欲有以永台民之传故妄志其大略云
　　台州重修城记　　　　　　　　吕祖谦
　　临海郡南东西三方岸江湖秋水时至北限大山蹙不得骋怒齧隄足生聚廪廪恃城以为命距海余百里逋亡剽侠之所遭恶嵗辄睢盱洲溆睥睨郛郭徼警者不敢弛柝故闭修之政在是郡为首务盖所以逺菑害销奸萌非徒区画封表备侯邦之制也庆厯之水几不为郡元章简公绛来守城复立宣和中盗发仙居闯虚罙入突薄欲登时则有户掾滕君膺帅厉吏士圉以方畧冦不为患父老纪焉乾道九年里旅不戒于火延及郡城堵隤甃弛径逾无禁菑气未格民譌不寜间一嵗太史赵侯汝愚自信徙镇暇日循行墙落属丞掾而告之曰置守所以卫民顾屏蔽废彻若是其何以待不虞土功于古虽有常律传春秋者复出啓塞从时之例岂非城闉之啓闭寔有邦之大纪随时筑治有不得而已者邪况壮城之卒月粟嵗帛凡以为此益其廪而寛其程宜无不可以是军事判官苏延寿受役要司輂辇金谷之稽兵马都监胡胜督栽巡功察其勉与不勉者命羣有司各保其所奠地守传众力俾増卑薄涂塞空郤环城诸门作新者四曰镇寕曰兴善曰丰泰曰栝苍修旧者五曰崇和曰靖越曰朝天曰顺正曰延庆起淳熈二年六月癸酉讫闰九月戊辰絫日积工凡一万五千三百七十有六大抵取具于壮城之籍闻民愿即工者厚醻之不欲勿彊防其数眎役兵才十之二鍜断镘塈黝垩之工畀僦直如其数醪醴之馈劳来之问相及于道其材瓦石甓之用积二十一万七千九百钱以贯计米以石计者合四千六百有竒维侯忧民急病之意既达于下而精知周虑又足以综理之故公无羡费民无留力工无余技役事首尾厯再时版牐竝作观堞堀兴而近郊之甿初未尝释陇亩也始侯之至诏奉计最朝十月报政之期甫半嵗而赢或谓是邦特侯假道休沐之地缮营之钜者必姑存以须后乃独于入国阡陌未习之时骤举力政百年之迹成于指顾邦人徳其赐而乐其成请书劳于石抑不知因事而功见已事而迹泯一垒培之绪业于侯何有哉至于不以久暂易意然长虑于目之外以无负于寄委识此者盖亦鲜矣遂书以谂台之君子
　　重修子城记　　　　　　　　　王象祖
　　子城东自皷楼逾州学过东山阁包职官防厯玉霄亭入于州之后山西自皷楼介于内外班之间【内外班钱氏有国时子弟为守兵所居也】亲而长于内外班曲而为洞门又曲而依于大城今越帅徽猷郎中叶公之再造台邦日以修城之余功修之也初子城堙于圜阓蚀于民居寖侵寖削而又乘以巨浸剥落无几乃出遗址展闾巷定丈数立表识器利用备筑之登登甓之棱棱或带之抱或翼之展或防之直物采炳耀威仪章严侯度改观矣既成将笔之于石或谓物大者体必重力微者事亦轻举其重则轻可略环台城而新之既镵诸珉矣因大成而及其防不书未缺典也故大城东西南三面为丈二千四百有竒州后北山城为丈九百有竒而子城之丈不过三百有六十积长较短曽不能十之一也方城増髙加厚挺髙斵深邉江蹙水包山越谷其用物也洪矣其取功也多矣子城量材数力曽不能五十之一也大城水潦毎降江潮互凝舂撞无时倾圮有自不逺其防曷善其后于是为长堤一千四百丈以捍城足渉江之西有盘石潮汐上下飜涛攻捣长堤复虑其难恃乃撤桩于江深逾二丈累石于桩结成三叠复以捍堤以牛练土以水试渗万杵同力百材共良门闗如铁雉堞可砺发掘所至监绍定之水力功物可施増至和之人谋精神心思尽于此城而子城因平地施版筑费公之规画曽不能百之一也若何而笔嗟夫谈曷其易郡国之立城郭惟重重则俱重孰为彼此鲁城中城春秋屡书郑郛之入说者谓郛者郭也内必有城矣然则城有分于内外无分于轻重明也且作者必纪以有俟也纪而获传以有考也有千年之州治必有千年之保障并存并久一成不隳岂非后幸而城复于隍泰必有否山附于地剥乃先复变与时防不能无也然否终归于泰剥必继以复者以前作后述有传有考书契所以有功于天下也自庆厯至绍定浩浩荡荡几二百年而载见岂数乎事之方殷千里一壑懵不可防有一儒生茫搜遗迹得苏君梦龄修城记于倅防面壁之刓碑模以片纸如获千金数而不足证则子城与郡咸休存片石于楼侧之隙地公之功固多矣数而或有证则隙地所存片石可考功不又多乎故子城之记书之详辞之复于公之功巨细不遗以俟后人虽获罪于或者之论不辞也公名棠字次魏乾道丞相之孙详见于生祠记
　　筑城议　　　　　　　　　　　陈　观
　　自古城邑或圮于水但闻迁居以避患不闻补筑以俟患契汤仲盘展转于商亳耿相之间一时大家世臣尽举以迁不惮夫劳苦者诚不欲尽刘其民聚无辜于受死之地也赤城置城巾山之麓背负大固山天台仙居二水并流直冲城下每遇秋雨时至海潮怒涨官吏闭城捍水如御巨冦庆厯间尝一大圮杀人万余不仁哉此城再筑也举万民之鱼腹未厌又聚鱼腹之遗子以传孙坐待今日之祸嗟夫庆厯以前事逺不能详也今去庆厯耳闻目见犹可接也况南渡以后生齿日繁奈何又欲今日遗子若孙俾后之视今亦犹今之视昔为人臣者以天灾为不常至不为国家逺谋恐不可谓之忠臣为长吏者徇目前之苟安不为闻之朝廷施实徳于民恐不可谓之良吏为父祖者以庆厯距今百八十余年为已逺不遗子孙以生生自庸者恐不可谓之慈祖父观二年窃禄其地归卧衡茅犹未浃嵗遽闻此变实为痛心未免犯众忌拂众情言城不可补筑招祸惟有位及阖城之父老实图利之
　　上丞相论台州城筑事　　　　　陈耆卿
　　某等生长台城窃见去秋水溢之变亘古未有其间委折当已备彻钧聴大造矜怜推饥溺由已之念蠲租弛禁移粟散财务使厚徳深仁浃于存没诚不幸中之大幸矣然自遭巨变以来死于溺者既不可生而生者复忧死势甚岌岌台郡爱民体国必有以其实上闻者今不敢赘惟是城筑一事系阖城生灵之命利害最重敢不避烦渎言之某证得本州虽居万山之间而实濒大海之角每遇海潮大泛与山水迎合则城外之水已常及街或值淫霖山水暴涨则城中圜阓之水便溢半壁盖不独去秋极潦可畏而常年固患苦之也所以蔽其南北者幸有两山而所以捍其东西者幸有城尔徃嵗庆厯之水死者良众然视今日才十之一朝廷极力拯防尤以城为重事至命宪漕仓三使者同司督察而一郡之寮属与五色之令佐分隅受任者凡十有七人计度经营井井有绪苏梦龄之记可覆也次年秋水之至太守元章简公又増之至至和之元年守孙砺又増筑之嘉祐之六年守徐亿又増筑之淳熈之五年守赵忠定公又増筑之夫前数公之城皆得所闻忠定公之城或得之所见皆言补筑也包砌甚厚且坚邦民不胜按堵至张弈所为至和城记亦有驱人趋作如赴敌阵之语可见其工程之严而虑患之宻矣夫自庆厯至淳熈百三十年其间非无水灾特以城不徒修修必可久故水不为病民亦无自而告病也自淳熈以后又几年矣求如前政数君子毕智尽力固已寥寥莫见然犹毎嵗检举修补或遇雨水则料拨兵卒储积土木巡守诸门以为不虞之备故其间小水可以无患大水纵入屋不至没屋或能迁徙人而不至杀人也独自近嵗漫不加意甚至常用之闸板预备之泥土亦皆缺焉盖非惟不能如淳熈以前之宏规而淳熈以后之故事亦不复举矣以故去年之水自西门奔迸而入其势如河崩川决而其声甚于浙江之潮澎湃滔天猝然而至人未及转盼揺足而身与数口为鱼矣当要冲者尽室垫溺余亦罕有生全者至若室庐之飘荡筐箧之漂流又皆不暇计也今士大夫之家稍富厚之家徙寓坟庵庄舍者所在相望次而舍已地段寄人篱落或僦或假畧不敢以为安而虽稍自爱之细民亦栖托城外以希旦暮之活全望有司监近祸之惨亟修城壁或可般挈来归而自冬及春雨雪连绵度皆难于兴役人心惶惑未知所依然以某等观之固亦有要领矣盖此周回不十里而北南踞山自朝天门直北转东至钱府皆因山为城自钱府直巾子山之东北角虽合修筑而东面乃下流极易为力又自巾子山之东北角回环接兴善门亦因山为城非所当虑独自兴善门越南门至朝天门乃当天台仙居两邑山水弥漫而下径捣城足之冲水势激湍最为可畏去秋之患盖正坐此若欲杜絶后患须合就此一面极力重筑所筑基址其髙厚当加于旧城而筑之之力当如海塘之状所用石板必须厚一尺长六尺阔三四尺先于其下直排平铺一二层用山土杵筑又侧砌一层又土杵筑务在以石压石愈久愈固中间则用砖子木杵筑取令十分坚实而后以大砖包砌之如此则水势纵髙可以障塞而无摧圯垫没之虑此所谓要领处也今闻郡中筑塞两门已为完具但恐见修之处止用径尺小石甃砌反不若三四尺径石之固又所修者只去秋已溃之城而未溃之城置之不问焉夫以百八十年之间歴几淫潦更几巨浸簸撼冲突之后不惟敝者不支而坚者亦敝矣是故近年以来每遇泛滥外水皆由城罅以入东西南北所在有之不可恃万一水涨窃恐塞于此而复决于彼新城纵固犹不足以支而况未必固乎是以邦人虽甚幸城之修而复预疑城之壊以为前痛未定后忧转深皆不能安定厥居而惟转徙以逃朝夕也某投身化治窃班着之粟虽幸亲脱厄防而室庐生生之计至有荡析丝粟不存者今族姻故旧类多流亡来者诵言其状且谓某等以乡人而玷朝士不能一言实重有媿焉用敢述所见闻冐昧陈控盖如某等鄙见城之依于南北两山者已不啻三之一居下流当修而可畧者又居三之一惟西门一面正当水冲合用石板平侧压砌者亦仅三之一耳倘区处有方则成就亦易如蒙钧慈终始矜念特劄下本州照所陈如海岸例筑叠并将未溃城壁检计鼎新用工或恐所费増多更乞优降钱粟以为之助则是大丞相再造此邦邦人永无昏垫之苦隂功盛徳与日月相为光明倘为不然则新城既未必坚而旧城复不可久后患忽集前功尽废阖城生灵之命岂不甚可哀哉某等怵于一邦利害之深犯分尘渎惟与千万户稚耋屏息以俟仰祈钧鍳
　　台州杂记　　　　　　　　　　元　绛
　　州治据大固山介天台栝苍之间北直大海海潮汐遡江薄城而羣山阨束水不得肆庆厯五年夏山泐海溢逾城杀人万余漂室庐几半州既残毁明年予来守兹土拊视凋瘵慼然出涕廼循周官聚养万民之法恤孤终收介特招俫安辑之问军政昔之闗戍过更疲佚不一廼取尺籍伍符而均齐之问吏蠧昔之疆宗囊橐为奸积嵗为豪者厌饫豢膄贫者挤转沟渎没齿不享斗升之泽廼为定规厘一櫽括料奸擿谲牢不容罅参是数物信以谂之法以束之故民罢者兴兵勤者休吏穷者给缮戎械治囷簏完官庐秩祠宇表廛闬齐簿领平狱犴一一悉力问水害之繇昔之縁城之民刳去客土日以薄圮是有水败廼因新城出帑金以购材募工砻石累甋环周表里外内九门饰之楼观缒木于门牝牡相函外水方悍以御其怒作十窦裁以宻石内水方淹以防其恶又凿渠贯城厮为三支达壅渟清余波距川斵十二石杠蜿蜒跨渠舟车堨来行者不病旬嵗而工既于是秋水复攻城不没者三板乃循闉阇垂木阖或持编菅或捧蒉土辅坚窒隙扞有余壮已而水亡以纵遂复故道昔之刺史廨舍在山谷间滔襄之余虽不甚壊而潮波洄泊鞠为淖洿大凡署所以朝夕处君命之地不可以不葺乃培偃潴支敝阤即旧而新之廨之四隅有楼及亭列峙而五至是摧圯悉欲完之则重烦里旅然士大夫必有退公息偃之地乃取城闉賸材于二山之交作防岩堂庑縁山椒作防云亭天空地逈万象在下射有长圃饮有曲水賔友衎衎哨壶雅咏日为文酒之乐粤今年春州人纵防皷舞于庭除之下有賔击节而歌曰昔民垫昏今民庶蕃昔民赍咨今民熈熈惟君忧乐兮与民共之天惠其寜兮无以君归予闻而甚愧因训之曰予断断然一介臣素性狷直重以蹇连之分孤鸣自哀而朝廷不加诛犹名为二千石幸为僚诸君皆文学政事之选交修补察以禆不逮繇是不为司败之谪者尔大扺刺史能休戚千里若政之媺恶则有舆诵盖春秋之法兴作始事必书予是以杂为之记以俟后之知者
　　临海风俗记　　　　　　　　　陈公辅
　　临海鱼稻之乡在东南一隅昔最号无事余少时见米防百钱鱼肉每斤不过三十钱薪柴杂物极易得无寄居过徃郡官公事之余日日把盏百姓富乐不闻穷愁叹恨之声比年以来国家多事官吏冗杂军兵经由州县需索供应不暇寄居官至有宰相者余不可以数计过徃日日有之故城中百物腾踊价皆十倍于前余虽有庐度不可居于是遁迹村落然乡下寂寞百物无有不免布衣蔬饭杜门待尽而已虽然尝以西北观之所在兵燹焚荡千里无居民吾乡侥幸未至残防而更富盛如徃时庸有是理邪呜呼天下之生一治一乱祖宗之盛承平几二百年一旦衰微若此然今日之乱亦岂终于尽变哉古诗云得见升平有几人吾老矣恐一旦先朝露不能复存子侄诸孙苟内无饥寒之患外无刼夺之忧他日犹幸及见之故书以记
　　又一本作风俗序云夫轻死易发尚鬼好祀汉志以叙呉越之俗急于进取善于图利本朝诸志以叙两浙之俗然呉越之地邉控江淮闽浙六十余郡两浙之地近亦十五郡彼川谷异制民生异俗固有封壤宻接而习俗逈异者得谓呉越两浙同是俗乎盖彼特合四方而论其防尔余采之记述访之耆老以为天台介于东南之陬方承平时最号无事斗米不百钱鱼肉斤不过三十钱薪炭蔬茹之类絶昜得里无贵防郡官公事暇日日把盏百姓富乐但食鱼稻习樵猎而不识官府之严渡江以来国家多故官吏冗防军旅往还取需郡县供亿不给寓士有官至宰辅者而城市百物贵腾视前时十倍民始逐末忘本机变巧出被甲荷戈出没于鹾茗之地吏胥持文书索逋负日呌号于细民之门自是讼牍繁多而民俗浸异矣虽衣冠辈出风雅日盛未之有改也然是岂徒天台一郡为然他郡往往或然则率薄归厚以庶几曩时之旧是则为政者之任而是邦贤士大夫之责也姑即旧闻以攷见是邦民俗本末如此








　　赤城集巻一
　　钦定四库全书
　　赤城集巻二
　　宋　林表民　编
　　台州兴修记　　　　　　　　　张　奕
　　天台郡在越絶东南隅丛山防嶂中濒海百里而近洚水为害嵗常有之尚书库部员外郎孙公治郡之明年即至和元年也夏秋之交大雨壑呕而川泄汹涌湍悍争赴于海迅风乗潮壅阏不得下溢岸凌城不及逾者数尺公遣僚属夜守闉阇土诸门以备非常翌日水遵故道墙垒圯剥荡邉江民庐官宇十二三城中生聚仅免垫溺者繄公力焉居一日公与倅语曰台虽小郡去朝廷僻而且逺然所修者天子职业所治者天子人民为其守臣不能固防安养之而坐视其是诚何心哉遂按阅官府之沮漏庳毁者用羡货市材新廪屋二区凡三十楹以储军食又易甲仗库重防事之西庑为楼五楹以蔵兵械然后调五县上中之产得丁夫二万六千五百九十一工探近山之石杂以瓴甓完州城六百七十八丈以御灾患既讫工城中之民皆皷舞曰治我服器葺我室庐而今而后知生生之业可久其居也先是公下车之初厌郡舍卑逼议营爽垲为便署之所因循久之重于改作至是数役皆勇于从事亲自临督驱人趋作如赴阵敌之严日力省而功倍君子曰亷哉乎不私于已虽一工一木重劳于人公于人虽劳其谁憾耶呜呼公知保民之方矣后公之治继以教之之术台不止富且庶将礼义由之出焉命识嵗月因警来者云
　　台州重修社稷坛记　　　　　　楼　钥
　　台州之北大山绵亘其一支自东而西蜿蜒逶迤至江而止势若囘顾是为龙顾之山子城据其下官寺在焉城西南隅去仪门百许步为社稷之坛厥位面阳爽垲平旷昔人相攸而为此必不苟也有司不戒日就荒圮頽垣成蹊樵牧无禁居民或侵渔其中淳熈已亥正月宗正丞沈侯被选来牧仲春行事愀然顾其僚曰是可以奉吾神乎乃命撤而新之临海令彭仲刚建县治于煨烬之余侯知其才举以任焉首案图籍即地之旧缭以周墙数十百丈始治地得仆碑土中洗而读之盖政和中所颁社稷坛式也制度明甚横列三壝门各四出中立社稷二坛风师居东雷师雨师居西亦各为坛坛之髙二尺有半又为燎坛于风师之东南壝外稍髙于诸坛于是悉仿名数因其旧而増筑之故有屋四楹为视馔待事之所既葺新之又増其一为齐洁之地其涂北出表以二柱中建台门严闗键以守之作于六月朔旦六旬有七日告成靡金钱五十万有竒民不知役工不告勤过者肃然始知有地土之敬侯命钥书之闻古先成民而后致力于神侯之下车访民隠饬吏事廪廪乎循良之风而思不倦以终之以是邦被山带江水旱仍嵗又闻欝攸之灾谓职诸幽者非人力所及故于神无所不致其敬社稷之重其可后乎秋社展礼气象一新环佩琮琤豆笾静嘉神眖昭格如在左右继自今气淑民和雨旸时若其必有相之者然则侯之政真知所先后而致力于神者乃所以成民也侯名揆字虞卿秀之嘉兴人也
　　台州郡治防壁记　　　　　　　曽　防
　　台州者实取天台山以立名即瓯闽之旧壤而勾践之遗封原夫秦并天下废其君长乃置郡县隋开皇九年平陈废郡则诸县并归临海镇于大固山配千兵守防其城临海县移于镇前于栝州江南元帅沈法兴将兵保镇城立为海州唐武德二年东南面行台仆射杜伏威改海州为台州于栝州改总管府为都督府太宗皇帝贞观六年改台温二州并转于栝州都督府故台州置在大固山里人屈光公住宅以其地胜故立屈氏次子惠坦为太守改家为州及今皇宋混一区宇太平兴国三载凡一百二十六政总三百六十一年厯记存焉今自武徳后至于混一区宇之始凡刺史名姓谨列于后越明年呉越王朝京师纳土田夏六月凡伪署官司咸一变易毁城守示无所备灾器甲示不复用削繁苛省徭役自是中朝风教被于逺迩焉炎汉季世三国鼎分临海郡为呉覉縻之地凭山负海民情多变劳于兵防难以徳化六朝以来率以获罪者投于荒裔故逃刑者亦相率偷安焉唐室平一区宇遂通正朔良二千石稍申吏理暨梁朝革命有武肃王奋身草莱専制江东分符懋官既失其道头防箕敛不聊有生数世百年制度去矣我太宗皇帝以圣嗣明文徳柔逺东南海隅率族肆觐纳符请吏贡地籍于大司徒于是申命文臣下治郡国天刄不举而万里安定岛夷编户雍容揄扬以乐大化垂今二十余年岂非王者久于其道然后寖在民心欤今以皇朝歴任氏族继于旧记之末俾嗣治者书以广之
　　上宰执论台州财赋　　　　　　赵汝愚
　　某踈贱之踪已试无効误蒙陶铸俾承乏于天台势不获辞扶老携幼已于此月二十日交割郡事郡中府藏殚竭逋负上供及诸司钱物与夫官吏俸给之属几土十万缗凡利源所入不过三事酒税与折苖耳去冬所在丰稔朝廷寛大之泽不许州县折纳苖米海舶自闽广来者皆为提举司以私盐捕送栝苍禁勘其情犹未竟也余者悉凿舟溺货而去望风不入天台之境者凡数月矣然则财赋所頼惟有酤耳今环城内外私造酒麯者二千余家三务监官六员终日所收本息才数十千不充官吏之费习俗浇竞纲纪荡然不存稍更张之则怨谤交兴姑息不问则旷败难免日凛凛然若履薄氷之上而进退惟谷也某蒙国厚恩不敢自爱亦欲竭其夙夜之力以图报称然念非朝廷力赐主张有如么防祗自速咎耳或不得已如有奏请之类敢望钧慈更施行其一二庶几千里风动数月之间犹能稍自植立仰副君相寄委之意其间更有心切利害如本州系濒海去处自海中乗潮一夕可至城下城有七门大火之后五门犹未建立四壁圯壊私货出入者与履平地无异北军数十人无屋庐可居但月给房缗百余千俾与百姓杂处今春大阅凡军须所用色色无所凋之状触目皆然官吏不暇逺图朝夕汲汲惟贡赋之不入盖亦未尝为国家深思也伏乞钧慈特赐寛假俾渐收余力稍复葺治幸甚幸甚
　　台州重建便防记　　　　　　　姜　容
　　台州便防淳熈十五年守章侯冲重建未四十年蠧朽已岌岌矣寳庆改元守王侯挺叹曰防非逰观地也所以出政聴讼而亲吏民也郡虽例有设防非大聘贺大燕飨不处而便防常处焉蠧朽不治母乃非便乎幸嵗连稔勤收俭藏拨公帑钱授支盐徐昉规画取材计直召夫厚庸革去蠧朽鼎成翚飞广崇之度比旧加倍既而敞賔次整吏直及门庑旁创小防内因瑞莲立堂又广凝思之室为屋总余四十楹縻钱总五百万米百余斛始五月丙寅迄六月已未役甚钜而农不知工不困也容闻治郡者体不贵苟卑心不贵苟约事不贵苟安猥下当穹崇狭隘当恢广摧堕当植立非材识独到不能也侯为此州浚河渠民不病濡滞辟贡院剏三门士不病蹙蹋四瞻郊垣有废辄举今又一新州治千里耸观盖穹崇其猥下者恢广其狭隘者植立其摧堕者侯之材识独到如此虽然栋楹巍峩飞鸟眙棘卫森列鬼神却走况田野之困穷未尝一识官府设或赴愬于我而目堂皇心怖吏卒股栗阶戺其能吐肝肺输疾苦防故体虽穹崇侯俯以谦损心虽恢广侯敛以诚笃事虽植立侯蓄以寛和则于此出政而政平于此聴讼而讼理于此亲吏民而吏民安侯常处何愧焉然侯旦夕去而羽仪天朝矣念必葺之义以遗后之人而岂为身计哉若乃防事退休堂宇幽旷神虑既冲寂临莅俞精明侯故并新之容故并书之
　　台州通判防题名记　　　　　　黄　逺
　　临海之为郡去朝廷虽逺而江山潇洒讼狱简希来莅官者往往号为乐国昔之守倅于此去而升陟侍从致位公相为时名卿者间有人焉而独倅郡者族姓官称无所刻载因循迄今百有余嵗矣承议郎呉深倅郡之明年乃叹其遗阙而言之曰古人虽一日游居尚有叙述况膺天子之命三年从政其可以无纪乎将寻诸旧牍稽诸宿吏庶几得之者可过半也而防庆厯乙酉嵗秋雨暴集江流泛滥冲城堞漂栋宇时官蔵文书皆麋烂流散无有存者故不可悉知惟夏郑公在大中祥符间以著作佐郎来倅是郡今郡人犹能道之而又有光禄丞朱君正辞为郑公之代有賛善大夫刘君有方与郡守章郇公同时所可知者兹数人耳惜夫姑自庆厯而后悉得其名氏与夫在官之嵗月而刻于石岂特俾来者续书之而已哉前日之人或以徳望称或以政事显或晦而不彰或泯而无传皆可指而见也
　　重修台州通判防记　　　　　　李宗勉
　　公防必称其官非为所居官设行君之政令肃民之观瞻盖于此系焉天台东淛名郡州治虽未为宏丽规摹亦峻整独别驾防事庳且隘曽他官不如堂奥倾欹岌嶪欲压考诸图牒莫知建立之始祗云淳熈二年通判管君鋭重建倒指嵗籥未周一甲子岂当时因陋就简易至弛陊重以绍定己丑荡析之变然耶以是处通守端谓非称虽然废兴防革各有其时时至则易若反掌孰制其时在所居官尔郑公襟度髙亮议论洒落昔人所谓胷中自有一丘一壑者余知其决不苟安于此居无何果欲撤而新之余闻之亦喜既则恢衍规制増筑基构取材于市鸠工于庸给用于施官不知役人不告劳经始壬辰暮春断手中夏防事穹隆堂防显敞廊庑纚属户牖爣阆总为楹三十有四旧有芝秀承其左登瀛景沂嵗寒处其右堂后山峦欝律林木青葱自莲风阁登万壑风烟最为竒胜旁列云水梅榭云海岚闗无非啸咏游息之所公或重剏或増修丹雘交辉前后掩映迎风纳月恍若蓬壶观者愕眙屹为千里壮观是役也费务丛广郡虽相之若毫末非公善计节用畴克办此落成之日属予为记辞以芜陋弗获余尝谓知者创物巧者述之是兴事缔功始足以言知矣而孟子论知则曰行其所无事或者疑焉抑不思孟子谓无事岂乐因循好苟且云哉斁者新之摧者植之损者益之循天理之自然不容一毫人伪若禹之治水是也士大夫眡公防如传舍昧一日必葺之义榱栋挠折墙壁毁壊置弗问是固失之乃若自恃过髙喜新厌旧役志于物好乐靡常土木并兴耀竒逞巧作无益害有益则亦未为得也今公因其既圯去故取新弗亟弗徐咸当其可非行其所无事欤斯可谓知矣剏之者劳享之者逸后人蒙其利未必知其颠末是则当书公名崈字谦仲姑苏人以朝散郎通判军州事郡政有阙頼其禆助居多绍定五年壬辰八月既望记
　　台州添差通判防壁记　　　　　洪　适
　　台州之为郡环山枕海壤僻民愿牒诉简少输调有常平时从容见谓无事故分曹授政絶赘冗者中兴以来彯缨之士日进一官相承率三四軰员外署者无郡邑不有绍兴二年是邦始増治中凡五易而适至被命迟期者后复三人则兹员之设将践武不废乃裒粹名氏官秩去来龛石壁间而系之日昔昌黎韩公尝谓邑丞贰令位偪而嫌文书视成一不敢省有公负复归尤焉曽主簿尉之不若丞于郡者亦然厥有不蹈其中萎腇不事事玩民戚休贪残放手漫不孰何曰此太守职也吾何干夫是之谓负官否则铮铮表襮召权市威上下相高矛盾崖异吏不确其承民情不得直夫是之谓越位负其官不可越其位又不可然则奈何能使官不负位不越清其心以求其平视公事唯谨外是而议夫何知之有
　　台州推官重建防事述　　　　　赵师回
　　嘉定二年夏四月予来为推官明年秋八月重建防事斋閤思昔达尊尝入此幕如正献何公天性超融不汲汲于富贵利达其登巾山诗有所谓髙共白云闲志尚可想乃扁閤曰髙闲舍人孔公危言正论劲气廪廪在官之日庭植防桧后八十余年太守曽文清公宴客于下命其堂曰遗直赋诗十二章有百年依正直之句仍榜斋曰依正斋之西辟小轩手种梧竹名以持节于是公退休沐始得与僚友燕谭觞咏委蛇頫仰其间企慕二公之风操足有余乐又明撤门庑而新之弗陋弗华足蔽风雨匠石之费从官给者不什一诸邑大夫与贤士友相与致助犹惧不支适际修水黄公以戎监丞出殿是邦知教化之先务下车之初首贲学宫凡阙文坠典举而秩之一日顾谓予曰知子有兴作此事至难今居官者视公宇如传舍独能留意于斯耶崇奬周给迄于落成姑叙大略以纪嵗月若夫时而葺之则在后之君子
　　台州新造刻漏记【此碑今亡其半】　　　　马仲甫
　　天道之大其啓闭代谢之运蔵功于神用杳不可见圣人设法以求其端于是载诸厯象而有按据之制则漏刻之用兴于其初矣若夫分至相承寒暑相推裁昏明之早晚节昼夜以动息时有缓疾景有长短乘气之差参以増损故数不能逃晷不能逾风雨虽晦抑无失其凖的非漏刻以视其应孰从而审哉且百刻十二辰之法百代不易之用也第数之盈缩系于二十四气以钧校之昼夜之多少固可见矣周官挈壶氏以水火守之分以日夜盖其职焉礼天子宫禁暨官府皆建漏刻有师兴则随次舍设之示不可闇事也虽测筹之数与所造之仪度今古迭变形范各别然测景揆辰大防一也天台郡漏刻自置守以来有之矣厯年既久积习差错钟水无实法流无定凖规模踈简一不如制呌时发皷皆司役之吏详天色以验旦暮耳此其误尤甚又况隂晦弗复辨其失不亦逺乎故晷候之违制度之紊节理适然也乃命浮图可荣改作之荣心智机巧颇能施其术揆测増减之法参之于厯皆有次序若用器屏壶之属惟事事率以新意创始咸适其宜既讫工依其术试之果得昼夜之正迟速来徃指刻可验观者得以知之举曰向日之漏甚踈庶几乎不缪故识其嵗月以垂诸后云皇祐壬辰三月朔日记
　　推官防题名记　　　　　　　　包　恢
　　郡有推官官若非尊者而佐賔幕助郡政其为人之贤否与其行事之是非则一郡之理乱千里之休戚系焉任亦重矣台之为郡东临大海下莅五县境土广袤户口众多词讼纷杂而职繁剧要不易为所頼以佐助者惟在幕府有人耳然前乎此为推官者知几世几人矣而求其孰贤孰否孰善孰恶有系于官民之理乱休戚者曽无可考见非阙典乎后世既无古者侯国之史则先儒论著有题前政之名氏以为记者尚为近古也非徒可以苟知其名氏而已其人之贤而事之善欤书之可以为法也其人之否而事之恶欤书之可以为戒也二者之间有庸庸碌碌上无补于郡下无益于民而泯防于无闻者观其名氏亦可以内自省也岂曰虚文云乎哉今滕君不忍其前之名氏既没而不彰后之名复废而不传乃考之赤城前后志仅得自唐张条而下至于今赵君汝漕凡三十八人而止乃为之第其嵗月之先后而记之而后之继为是官者可以续书之数百年之阙典至是而始备其意羙矣然其贤否善恶所以为之理乱休戚而可为法戒者以多不可得而知独其间有自是而召试论新法后至中书舍人者有自是而为国子监教授后至太宰少傅者其人其事可以观矣自有能辨之者然则畧于前而详于后自今而往求尽其所可法而不犯其所可戒又当自滕君始君之先世父叔皆从朱文公学君姿器质实且习闻二父师友渊源则必优于吏事而见于幕府之所賛画者其为人既贤而其行事必善也知所以题其名宜知所以防其实其于在已之贤行当加修及人之善事当加进使表表焉在人耳目悠悠然入人心思而后之观者必曰滕君惟见其可师而不闻其有可戒斯不负题名之意矣是所以表率乎后来者实在滕君而后之继滕君者又能相兴缉熈而不替使人人皆贤人事事皆善事皆可师而无可戒是又有望于将来台城之所頼者顾不深且逺欤











　　赤城集巻二
　　钦定四库全书
　　赤城集巻三
　　宋　林表民　编
　　重建録事防题名记　　　　　　赵汝回
　　宝庆二年春余来为録事防屋老不蔽风雨狱亦栋挠趾腐椽断壁阙矣亟请于州得钱十万日整月葺既就完好于是即青青堂植竹数十以观卫武公进徳之序采崔文公诗更挹翠轩曰与清以想崔君之遗风古梅出荆榛西山立几案遥睇飞云静聴啼鸟俯仰之间物我俱适当是时有空囹圄释桎梏之意焉防左右三井前岂无名贤尝至闲视题名已石剥字漫不可读因思唐张旭以草圣名家独于尚书郎壁记用楷法峻崄直截妙入神品年嵗愈逺人愈贵惜而尚书郎姓氏无传可叹也夫记纪徳纪事事废徳亏虽以张旭书之人弗观之矣况石剥字漫乎可传矣不得其传后人之责也乃重刻之而叙以完葺之由庶几将来式敬尔狱
　　台州司理防军题名记　　　　　　呉子良
　　狱生地刑仁术也寃枉干隂阳者雪而和鬬狠戕气血者弭而平狡诈悖正性者抑而顺秽汚玷元身者惩而白是谓生地是谓仁术生地而沦于死仁术而为不仁何以故坐六失故六失贪也刻也忿也闇也懦也惫也贪则不公刻则不矜忿则不平闇则不明懦则不决惫则不周六居一焉本心且死矣地何由生本心寖不仁矣术何由仁栝苍何君处东为台理掾始至余一与之语首敬之甫逾月与守赵侯争狱事即弃去赵侯退聴挽留亦敬之未逾年今守包侯资政殿学士杜公下至士民吏交敬之何以故监六失故完本心故余谂理吏前乎君有如君否咸噤无以荅考郡志畧弗书问防壁题名则以己丑水不存也君蹙然曰我何能惟前名氏不可没繙续志得国初三人访老吏得自嘉定间吴焯而下十一人书之石君而后将续书焉请余记余惟本心人人有也六失非人人有也镵其説以劝后乎君必有如君者矣
　　台州司户防壁记　　　　　　　谢　雩
　　台州司户防军唐至徳间著作郎郑防尝以谪官居之今州城东偏犹以户曹名巷杜工部诗所谓老作台州掾是也国朝宣和初滕君膺自睢阳来时睦冦起帮源羣盗响应仙居吕师囊遂据韦羌率众攻城滕君倡义守御卒擒首领一城全活父老纪焉今廨舍为屋三十楹而扁榜者曰户曹防皆滕君遗迹也防故无题名宣和以前莫可寻绎雩将去官次其可考者自滕君以下得十有九人识石防壁间而阙其所不知畧其所未详以俟来云
　　台州重建衙楼记　　　　　　　张　布
　　州有楼一州之观聴在焉所以严等威也有门阙然后壮朝廷有两观然后重侯国故古者亦以兴作课吏绩桥梁邮亭之不修则不为能城郭衖道之治使端正则以为贤是皆可以观政事之废兴吏治之能不况观聴所系之大者乎于其大者不立则政可知己台州治之衙有楼久矣国之朝有朝夕故州县之衙有早晚初不皷角去郡治为逺故建楼设皷以报衙是则观聴所系之大者嵗久朽蠧亟危将倾今郡侯监丞黄公治台之明年政成民龢年谷用登始以其余力革而新之先是州之图经未修三台井掩匿其一逮公之至始命郡士纂辑其事以成图经发所掩井作亭其上以应台星庠序之门隘陋则崇广之坊衖之名不立则表揭之防门旁杂为贾区谯楼率多隳敝则开拓而修复之颁春有亭以厚农政讲武有堂以治军旅养老慈幼有院以惠困穷逮兹楼之作则栋宇壮坚丹艧辉焕朝晡有时吏士犇走不失其度耳目所瞩为一邦之巨丽然后台之文物一新而江山始改观矣初议鸠工人多以其役大费伙而难就已而官覈其实吏忠于公瓦木不取诸民和价倍给其直工徒醻以市价出入有稽用度有节无浮费而收实効事简而工倍役广而费省人始服公之规模先定其功不愆于素公名防字子畊盖江西山谷之晦庵朱子之门人朱子之学以濓溪二程子为宗公修学校则为祠堂绘四先生之像行释菜礼以奉安之命博士乡先进与其门弟子次第讲贯经理又刋朱子中庸大学之说以开后学其渊源有自来故其为政能尊主庇民广教化厚风俗建置规恢知所先后是役也军事推官赵君师回实董之赵君有材既自新其治所竭力以佐公家且以邦人之意请纪其实布辞不获于是乎书
　　临海县防记　　　　　　　　　章望之
　　官府之防盖宣王命而莅政事之所也皇祐二年正月临海县新作正防何新乎逾旧也向之时庳甚矣嵗久朽且不支今宰崔仲牧廼革之仲牧惠和而敏故其举事也中而遗于人也逺不亦嘉哉
　　临海县防壁记　　　　　　　　彭仲刚
　　县故有防壁记自太平兴国钱氏归土以来县令名氏悉载遭乾道癸巳灾与县廨俱爇不存余既建廨舍念前人名不可以无见博求前所摹本絶无得者遂厯访故老逺稽按籍旁考纪牒自宣和而后得三十人镵石以记虚其后以俟方来宣和之前仅得十余人年次来徃不接姑列其前而阙其间之不接与凡日月官称之不详者以俟后之君子他日有得以续之所闻多阙冝未足志然失之于今则后益不可知是犹贤乎已尔
　　临海县重建县治记　　　　　　呉子良
　　百年来临海数贤令曰顔公度彭公仲刚顔当乾道初元公私优裕之时而彭承乾道末年郛郭焚燬之后彭能摩挲赤子树县治百楹于榛莽中役钜事烦而仁不伤故彭公为尤难嗟乎孰知又有难于彭公者盖绍定二年九月丙辰之水陷城呑原隰囓官民庐居杀禾稼环百余里漫为涛川而县治西直栝苍门最先被水崩奔漂悍特甚凡彭公所树尺柱寸椽不留官吏簿书无所于栖狱讼无所于决民方死徙交道继之殍疫连年天子为捐帑振廪复租已责遣部使者叶公棠议荒政议城筑县计虽束手然役之百须则以比郭先诸邑奔命嵗再更县犹丝纷而旧观莫克复于是叶公奏辟前尉温陆呉君楷令临海君既为尉谙其人情土俗不逞智立威一切治以简静扰不及民民之居奠矣君曰民之居奠然后令之居可奠乎而以累民吾不忍也民亦奋曰令常忧民之居矣不忧令之居乎而以累令吾尤不忍也令樽他费以剏之民伺其阙而助之公防中峙挹之髙门吏直旁环引以修庑防之后虚敞为琴堂庑之东闳爽为犴狴蔵敇有库迟賔有位燕休有闲轩寝处有宻室完备至于庖湢整洁及于阶除缭重垣以防其藩培秀峦以镇其隂自五年冬至今不弛不迫虽剏之者民本无预而助之者令则难遏也由是以观绍定二年九月之水殆十倍于乾道末年九月之火火既五年而彭始至城内之民痛定矣水才二年而君已至阖城邑之民痛未瘳也非又难于彭公乎而树立乃尔虽以君继彭公可也古之为令者能以道教民其次能以政养民又其次能毋以政扰民耳近世教与养不十一扰之者总总也夫毋望于教与养姑望其毋扰之耳是民之頼于令者止此耳止此而又不能则是令之居豺虎之窟也谁肯爱豺虎而树之窟哉能毋以政扰民民得婆娑怡愉自足于长郊广谷之间几于去豺虎而傍父母于古为次于今为上矣使父母卧风雨人子其安哉则民之助之亦奚怪哉夫毋以政扰民民犹父母之犹助之而况于以道教民且以政养民者哉此可见临海俗之愿而状诉哗讦犹闻有存者岂其咎専在民哉岂其不可转移也哉嗟夫能毋以政扰民虽继彭公可也能复以道教民且以政养民虽继古之为令者可也
　　临海县重建宣诏亭记　　　　　方　沂
　　皇帝防居阊阖而率宇内若耄倪若飞植然春意固以诏令为风雷也今诏令犹古誓诰按书邦家暨尹御钦扬惧后自井田废于时置守若令令虽小甚佐风雷以陶万彚等也以故穷崖下邑环治无百户亦必有宣诏之地矧甸服户且繁何敢弗防临海县南首歩故有亭诏中下令合父老稽首无异栖觚棱而瞻飞凤也庚子火民庐蔓延亭遂毁四明刘君栋绾县事惕然念非承流所宜鸠工遴材一新故址始癸卯正月越二月告成费以节用之赀役以受佣之夫他事以邑之干勤之士穹梁博础丹垩彪炳于其旁复翼以布象舍数楹夫干以震巽鼓万物皇以诏令皷万民诏令肆颁自朝廷厯监司监司歴州州厯县朝廷去民最逺监司次之州县则近民之官也而县最近故民有休戚利病县知之最悉而县长吏或亷或贪或寛或猛闗民之命脉又最切宣诏有亭岂直具文而已固在奉而行之也传曰君制命为义臣承命为信孔子于震取不防匕鬯于巽取志行顺刚皆臣承命之机括今诏令无嵗不下曰宥罪曰减租曰赈困乏民延颈以俟如蛰而雷如热而风旦暮不可缓臣奉而行之可缓乎而况于民最近者乎刘君之令临海也亷于已而寛于民又悉知其休戚利病乡无逻卒圄无锢囚剏学趣子弟受业盖字而教之道备长民之责可无愧斯亭之建具文乎哉
　　临海县重建县治记　　　　　　尤　袤
　　乾道癸已秋九月临海居民不戒于火滥爓扇延以及县治燔爇俱尽当官者因陋就简仅能建三椽于煨烬之中以聴狱讼吏民亡所托足按牍亡所栖列一遇风雨则沾渍暴露呌呼讙呶讼牒计簿散匿吏胥之家最易甲乙莫可质考县日以不理后三年予来为州有意兴之而无与任其责者淳熈丁酉秋永嘉彭君仲刚来主县事予闻彭名旧矣心固望其有为彭乃言曰夫环百里之地而为之长聚万室之众而聴其令民社所寄视古子男治必有所一邑之条教于是乎出而司存弗偹亡以施政废之当举舍此孰先然役大用伙非受命于郡则令不得擅敢以为请予乃畀钱三十万使营度之是冬予罢官归逾年则彭以书来告成矣外为重门以严啓闭上建层楼以敛藏敕书治事有所燕居有室翼以修廊挟以外庑吏直宾次环列有序奥者为蔵爽者为狱为亭于大门之外以班诏令为阁于东庑之上以蔵按牍为堂为斋为轩以备宴休防息之地下至于庖湢之所防至于什器之末杂至丹艧甃甓之事纎悉毕具规橅坚壮工用精宻总为屋八十有一楹中凿五池潴水为备复以其余力建丞簿之舍而新社禝之坛乡之荆榛瓦砾之塲今乃为髙明宏丽之观民始识有官府之严而称其所以为邑大夫之居者问其经费之所出则曰未尝巧取而苛敛也凡财之隠于吏而亡籍木之讼于官而愿献者悉取而拘之钩校畸赢积絫铢寸故费广而不阙问其工役之次第则曰未尝厉民而强使也籍竟内之为工者若干官出僦庸率如其私之直居处饮食先为规画使极安便率旬有五日而迭休之其用夫止及于附邑之三乡家止一人人役三日畨无过十夫而亦与之庸省督工程无苟简怠惰之患谨视给散无稽留朘削之民之与官为市为役者若私家然故役大而不扰盖经始于丁酉之冬而落成于己亥之秋问其所以久则曰不敢仓卒而趣办也作于农隙而弗夺其时休其力而弗尽其用慰谕其勤而防其不勉民咸劝趋故功成而不劳夫聚财有方用民有节举事有渐顾何往而不济哉予尝谓今之仕莫难于为邑弱者不足以有为而健者或以病民幸而得强弱之中则积负困之奸民挠之欲兴事造业有其志而不克成者多矣又幸而不为积负之所困奸民之所挠而在上者或不察不得自展其才者亦多矣当君之始至赋乱政厐隠户移脱弗可防诘乃定质剂乃正疆理逋租匿役披露首服吏奸民瘼检柅济理田野欢呼讼日以简故能不困于积负不挠于奸民不抑于当路而兴旧起废不扰而集非庶几于古之所谓循吏者乎夫裒聚赢羡于单乏之余可以观俭谨用民力于偪仄之中可以观仁积累工役于迟久之后可以观智是皆足以为吏法而不可使之无传予既嘉彭君之有成而因其请故遂着其实使后之人得以考而法之非以誉彭君也
　　临海县尉防壁记　　　　　　　京　镗
　　县正之职其任非轻汉有四部隋之分判重之也临海附城民事浩繁猾胥奸嫚为尉者非其人则政乖在昔纡黄绶皆宗工钜儒各称其职自此或为监司郡守侍从辅臣不可防数得人为盛矣今缙云叶君卨以名家之秀学业之赡既修饬政事鼎新廨防且念前人名氏不可以亡传博攷图籍厯访父老仅得三十人刋之于石其间年次之不接日月之不详姑阙之庶他日可续焉后之君子好古愽雅必不隠也
　　尉思隠轩记　　　　　　　　　林　仰
　　金华王季海作临海尉葺旧屋辟一楹地为燕息所用梅子真故事名思隠轩属予为记予告之曰君遭时清明少年取科第初官即事贤主人有设榻之重骎骎乎得行其道盖与子真居然不同然则胡为乎隠哉试妄评之君子之道出处而已隠之为言去也仕而有隠志则去就轻去就轻则不为世间势利之所移是以道可行事可立泽可以及斯民古之人太山覆于前而色不变用此道耳不然则接舆荷蒉之流洁身乱伦之行儒者不取也仲尼辙环天下孟轲厯聘齐梁一不合视万钟禄若将凂焉去而不顾故为百世师仕而志乎隠舍是宜无所取法焉季海读书明理道耿耿不可犯干而恂恂似不能言其乡里之贤有以气节闻者季海慕其为人宜其不凡如此是轩之作小出芒角固已超絶况仕益久阅世益深其又可量也哉予于季海同年生也草木味同且有聨事之好其知季海他人不及也故乐为记而不辞
　　黄岩县防壁记　　　　　　　　方行可
　　宣和癸卯嵗之十月黄岩县新作防事告成大夫王公顾谕其客方行可曰昔之为政于此者其贤有闻去而显于朝者有人焉其流风善政在民至今者有人焉是不可以无纪也县防故有壁记辛丑之盗漫为烟埃吾将因新宇之载新复求国朝以来作邑者名氏次以嵗月鋭石而寘诸壁使后世有攷且可继焉子其为我叙之行可不敢辞谨叙之曰县令长皆古官汉制万户为令减万户为长今之知县事古所谓令也黄岩古东瓯盖为邑者尚矣皇宋有天下承平日久生齿滋殖着版之民仅十许万故出宰者率繇尚书左铨熈寜元丰而来以其兼督盐筦间自有司辟置或出于朝廷一时之选以故得循良为多前记无复遗迹今大夫访之故家得于邑士陈褒别记者由宣和而上讫于天禧之元凡四十有一政摄事者九有其姓而亡其名者二其不可攷见者阙之且大其石以竢于后夫近民之官莫重于县而防事政之所自成也一号令之出少有不谨辄病百里或遗患于数世之后为政者不可不知也今大夫之赋政可谓知此矣而又将推以谨来者故人列其在事之嵗月俾其政可攷而存后之人坐于是以令斯民苟阅而思之必将曰某善足慕某不善足戒后之视今亦犹今之视昔吾敢不谨乎是则壁记之作岂特着旧而已实百里之赐数世之泽也嗣大夫者其念此哉
　　黄岩重建防事记　　　　　　　王居安
　　防稽胡君衍道令黄岩才数月政平讼理吏畏之民安之士大夫信之下至海隅山颠黄童白叟莫不知有胡令之贤也邑故有防事建于宣和之五年令王君然百年矣后虽有修建堂宇者由堂而外尚仍其旧凛焉有栋压榱倾之虞前令陈君汶改建门庑而防亦未遑睱君至以嘉定七年六月经始于明年之正月越二月己未乃立木剏大防五间合从屋凡百二十楹糜緍钱三千米斛三百悉办之官丝粟不扰于民役替有时廪给不阙凡度工授材董以邑士周之纯阮时中所以杜吏奸也五月将成君以匄祠得请虑以一篑之亏复累后人于是别储所须若涂雘甃甓之属俾主簿陈君武子讫其役且属居安以纪颠末夫环一邑之境令南向而聴焉有民人社禝之寄固不可以百里俭其居也然今郡县之官莫难于令泉糓所入有经平居常患日不暇给土木之兴良不易矧吾邑为台壮县讼繁赋重曩者连数令无善去则眎他令尤难也间有所为则未免科敛百出下不胜扰而上不加防耳今君至之日未久为之特易而民不知何也始余闻君之官于泉之舶司也未尝市香于泉今闻其宰吾邑也虽杯勺油烛之须必计直入金于官盖其律已严故官事易集其奉已约故公用易饶兹其所以虽难而易也与余惧夫来者徒乐其成而不防其所以成故摭其实而告之继自今聴讼弊狱于斯出政敛财于斯者宜有攷焉君名衍衍道其字也



　　赤城集巻三
　　钦定四库全书
　　赤城集巻四
　　宋　林表民　编
　　黄岩知县续题名记　　　　　　蔡　范
　　设官分职凡以为民陈力就列凡以行志然而去民最近与民最亲知民之休戚最详系民之利害最切则莫重于县之有令仕而欲行其志盖必由是官始况黄岩之壌襟山带海膏腴百万畆其地日益垦辟甍宇十万家其民日益蕃庶故凡赋输之富倍于旁邑诉牒之伙夐絶浙地于是为令不亦尤重已乎范有生最晚冒焉试邑更尝未多触事墙面顾累月以来食息无辍区区此心未尝忘民访利害察休戚因其可近易亲之势思为之计然诚虽存而力弗逮念虽専而事易移縻困朱墨而志有难行者矣悚然以思寜不自愧防事旧有石记前令名氏厥后弗继近事无纪乃咨问父老订正嵗月次其后先用续前石暇日摩挲寻阅缅懐景慕因人考政择善而从苟克利民循守惟谨期以充范之志焉
　　黄岩县尉题名记　　　　　　　孙应时
　　凡官之府舍冝有壁记记在官者名氏嵗月示民不忘其故且继者有攷也黄岩置县盖五百年昔之尉于斯者宜多名人顾未尝有所谓记者何哉岂其因陋就简否则卑之以为官不足记甚亡谓也余之来询诸邑大夫士与乡长老而所称道省録率不过数十年之近又采之所在屋壁碑识之间盖可知者仅如此呜呼其可感矣其愈久而愈不可知矣属将去官乃书而次之石以俟后之人有所闻者附益焉若尚书右丞忠简许公之事则其遗文可见噫州县之官莫如尉最卑然而亦最近民有志之士如欲深知民生之艰与为吏之不易以推及乎世之迁变观古今风俗政事本末求切于实用而精思其所不及则虽犇走劳悴于尘埃棰楚之地疑非所当厌也闻古之士不卑小官而必行其义观斯记也其先乎余者有可慕其后于余者不敢不敬告也
　　重建黄岩县尉防记【此碑磨防】　　　　　谢　直
　　四明杨璘子美作尉黄岩撤旧治而更创之凡门庑防事堂寝房舍庖湢其楹六十以为官者之宅居宅之西有地夷旷累台以望曰见山之台翼亭以憩曰传香之亭即台间中防池沼四隅杂艺花竹古梅怪松特为竒观乃更结草扁以嵗寒以为燕适之所梁河重柝前直县南所谓委羽洞天之山缭墙夹道卒庐射圃以为阅习之塲钲錞皷铎弓旌钩格斧锯搭筩杓具仓库筦钥以为警逻之备凡縻钱五百万饩廪二百经始于辛未之孟秋落成于壬申之仲夏既乃因其长太末陈公鲁叟请记直按开宝之元营缮大内告毕遂诏天下郡邑修立衙宇其制之大畧节察知巡罢者着隳修之籍迭相付授幕职州县受代则对书考课之厯致损者殿一选増葺而不烦民者加如之厥后有司改而为他官不显书吏绩考功止批七事此制因废弗问宦游者视所居曽不若叔孙昭子之于传舍一榻之寄凝尘满席甚或撤屋破柱苟给灶飬迨其有所兴作胥动绎骚敛怨一方无简书之畏矣余承令君之命问子美以资费所出而曰县尊所助益五十斛他吾自输之择材赋工必坚必良涂塈丹雘必致必精吾计其久不计吾之费念其费不念吾之劳君其问诸野吾惟子美之轻财举事诚非人人力之所及而子美之成功遗后者将非人人来则居之哉于以移气体于以莅官事于以事父母于以乐妻孥于以燕僚友尔休尔逰尔宵尔昼无所不可诗云予室翘翘风雨所漂揺保固修饰使更阅终古而轮奂常新岂子美是为抑开宝之所以推躬逮下者幸万世臣子尚有诏也记之谓何
　　天台县题名记　　　　　　　　韩元吉
　　寓天下之治曰郡与县其簿书期防狱讼米盐之职县实百于郡盖郡则有掾有曹各司其局而守特视其成焉县之官丞主簿尉与令为四号为通其事然令无按察丞主簿尉掌治各有他例不能分总县务其极悉萃于令旦起鬬讼者立庭下枚数其牒眊焉已不胜其烦狱之辞毕聴而后蔽暇则督民赋课出纳谨帐籍官廪士学戍兵役月防而须给县或当孔道执劵而候驿者日罗络庑序持文檄相恐动赭皂之衣满前间有率办必取具于常赋之外上官便文自安不问所从来民或诮语则以咎令又为令者秩不过七八品势力卑甚里居之豪寓公之老相与狙诖误腾谤讟胁令以营其私不则揺撼嚣噪必使之去而后已令之缺榜于铨曹者率数十阅嵗逾时皆惮不敢睨然国家之制由选调而更京朝必歴令而正其资号曰亲民比嵗益严其格往往不得命为他官由是士亦勉强自励其才以试于县绍兴二十五年吾兄子云始为令于天台以为天台极两浙之东南其地富山水玉京金庭俱天下胜观可以乘吏役之休逃禅访道从隠君子游资禄以养亲且应夫令之名而已则倥偬亦不暇给既而叹曰县固有剧易事无不可为者因为之竭日夜之力防剔刮磨不事表襮一意而持之未几吏民亦坦坦向化始得从事于文墨之间而县之前令名氏漫不可攷乃访诸塔庙之题识推以案牍之嵗月得其可见者自郑至道而下才二十二人将砻石刻于防事之左元吉方学邑于建安从吾兄以问政因书其事以为题名之始云
　　僊居县令防壁记　　　　　　　　方行可
　　台州之属县五僊居尤为古邑秦汉之交地空于荆呉闽越之间西晋置郡称临海而县名始丰后析其南乡别为县曰乐安实东晋之永和二年也仙居即乐安旧壌宋齐因之隋既吞陈乃并为临海唐一天下武徳辛巳改郡为台州县仍焉至上元乙亥九十五年之间再废再置且易曰永安而迁治盂溪即今县舍也五季不轨呉越僣擅専二浙之地县与州俱溺焉皇朝削平海宇苏救疲瘵州治属浙东观察县仍治盂溪者尚名永安逮景徳丁未四月诏改曰仙居以其洞天名山屏蔽周卫而多神仙之宅因以名焉民既康复日以繁冨今则乡大而户逾万嵗之常赋与夫苖役之息贯石疋两无虑七万其催呼期防输入赋与先后不齐继之以平决枉直应奉符檄矧复宣上之泽达下之情一繇乎县之令令之职重于古今也盖以此夫邑之治否系民之休戚在乎令之才不才然其所以为治一于奉朝廷法而所施之术则不同大防通才明识持以至公则教行令孚政成之速不然则嗷嗷之口岂易防遏耶新昌石君来令于此未几而颇多豫暇于是稽版籍之签书推而正之至于端拱令凡二十有九员端拱而上无从而考景徳四年以来为仙居者又得其始至与夫代去之嵗月各从而书之刋于壁石呜呼诸公之名久塞而遽通昔晦而今显由吾石君以发扬之也
　　僊居县题名记　　　　　　　　　许景龙
　　令壁有记所以纪逺近别同异而治政之能否遗爱之浅深可不须而自见也仙居旧有题名繇端拱以来凡九十五人中更兵盗自何中以下不得其到罢嵗月者十有三犹阙疑以待知者遗墨所存将浸就漫泐大惧不足永其传余将代去廼亟伐石更刻使行列相从粲然可覩呜呼三百年间善政有足称纪殆不一二而邑人相与祠祝之者宻学陈公而已然则令兹邑者陈公其标准欤余故表而出之且以自警
　　僊居县重修丞防记　　　　　　赵善宿
　　安州长贰之居古传伉壮遭煨烬余惟长所剏几古贰以佐官略于筹逺僦工输材取具一时规模湫隘才半故基耳中更缮修亦复因陋就简随治随圯震凌不支嗟夫事土木殚功役固非为政者宜先然莅官之所视漏弗填视倾弗持斯岂人情也耶政三嵗一更仆来一嵗官防事简思无以遗后日鸠工制不逾度役不淹时合内外而一新之兹非为身计姑以贻将来云
　　僊居县重修尉防记　　　　　　俞　建
　　丹丘列邑凡五僊居雅号简靖然勾稽巡徼恭事视他邑独旁午居官者諰諰犇命畴暇过土木而问钱君子立繇璧水擢太常第英粹恢裕不卑其官敏以济恪事修政举莅职之又明年顾防事挠敝欲压创始宣和今垂百禩绍兴丙子小尝缮葺寖复四纪继者惮费忽倾谩弗訾省子立从容谂邑大夫林君岳曰朅来充位再稔阅期月即践更宦防素讳营创矧气力差卑敢犯不韪徒念録録尘埃蔑圭黍禆县官此屋不修且壊诚不忍絫后人寸镪粒粟纵乏敢或一毫蠧民寜辍已不靳易腐苴罅傥支永久吾心庶几焉邑大夫嘉其言而怂惥之谓愒日浮食逆施尸厥官举世总总子立问津青防慨然自诡为来者地端未多见廼率先捐钱五万佐费子立复捐俸继焉木取之官山他费率视市直随给工徒就募计日畴与栋干之蠧败瓦石之阙裂悉易新之东有老屋三楹隳仄罙甚并复増葺闳壮加昔合其费实半鼎创轮奂飞峙丹垩照映经始于中夏之旬有七日不匝月斧斤即工役成而民不知过者交口叹羡寜知子立刄有余地兹特经画之者欤夫扰不及民仁劳已佚人义役不淹时智为人所难勇捐俸克费亷叠是五者可书不可书子立名抚家檇李余里人也
　　僊居县主簿防记　　　　　　　俞　建
　　簿职勾稽上而台寺监下而县崇庳虽异责成之意畧等县隘或不具官尉供二尉逐逐警逻无寜晷自捄弗赡又分其力于簿簿责未必塞并与尉事漫弗理近制簿不檄委督覈不同他曹僊居纵号清简无簿得乎前郡守李公亷奏置簿于戊辰官具而廨犹阙越四年赵君彦儋来僦舍隘陋不堪着足得旧营废址屋之簿有廨自君始寸甓弗思征民期年班输僝工翚飞翼翼士民创见率誉其才余告之曰子居官而不治其舍耻也治舍而或尸厥官亦耻也子奉职以勤恪闻昕暮坐曹无旷事是能治其官如治舍矣事固有大于簿者孜孜振饬眎今所立不既多乎落成请记就以勉之
　　寜海知县题名记　　　　　　　楼　府
　　政和六年余自连山仪曹用还堂阙改差四明仪曹掾是嵗孟秋假道兹邑遇青田刘侯倚友之为丞也宣和二年自明州昌国县令改秩堂除越州余姚县东归待次是嵗季秋假道兹邑遇剑川沈侯贤佐之为宰也二侯乡曲亲故皆得以賔礼叙旧每遇僧坊一宿而迈见其市井萧条人物稀鲜官舍卑陋山岭﨑岖无一事之可人意誓断不复过此洎凶贼殄灭泛海之官至越而旧物已为有力者夺徘徊未知所向朝廷不忍无罪报罢忽降御笔易地于兹顾虽有平昔誓断之言而君命不敢逡巡遂以宣和三年季冬廿六日赴上始即奥席窃叹三至皆有为焉治事旬浃四壁萧然独有题名一记以木为之龛于防角余又叹前贤制此将以为名也殊不思邑之穷僻既不足以得名木之易朽又不足以久其名政宜付樵苏不若已之之为愈逮攷其姓氏同桑梓者二人【杨光祖沈贤佐】有雅故者三人【吕康卿孙人亷敖知言】常半面者三人【史邈殷李陈预】或以政事称或以文章显其声称籍甚固不俟龟跗玉箸已自流传于无穷矣然念古人好名尚有沈碑江水俟千嵗之后谷变为陵庶几可见余又安敢以邑之穷僻木之易朽以废前贤为名之心哉于是砻石移刋以成其美
　　寜海县尹题名记　　　　　　　呉子良
　　寜海令题名记不知始何时宣和间楼府为记称始锓以木更用石焉然颇以井聚僻寂小其县寳庆二年冬防稽王君至僻寂者渐稠宻矣君顾谓县当问民俗不但夸井聚民俗厚虽僻寂未冝小民俗薄虽稠宻未足夸也寜海之民力耕钓安赋输见谓勤朴于今尚尔意其在宣和前未接京邑华靡事其俗之厚无疑矣而可以僻寂小之哉然今既渐稠宻亦渐炽于争盖地迫山海产悭食啬有足悯者未可遽咎其俗之薄也且人情本尚平纵趍险可复御以险乎人情本尚易纵趍难可复御以难乎自是洁己防民隠每黎明达夜分甲是乙否语同家人所与夺一于理义威术弗仗也防之东有堂老几仆葺之如新榜平易以见其志既又谓题名虽更用石刻亦磨漫不可读别市石重刻之増本朝而上三人焉曰刘毂曰陈仲通仕梁唐风迹不大着曰陈长官名莫详矣而知其仕吴越呉越议増赋上书死争以免由是观之果援其民以避险难千载讵终泯耶今石之上名氏班班苟过其下一二数孰为追继陈者孰为逺愧陈者有耸慕而遐思有怒眦而切齿蚩甿得以肆臧否贱得以公赏诛可畏而不可诬也式劝式戒具兹石焉然则以僻寂小其县民之望于令者安在以平易孚其俗君之望于后者有竟乎君名凖字端已遂初先生之次子于是世其家矣
　　寜海县丞防壁记　　　　　　　刘倚友
　　崇寜甲甲大观戊子是邑两置丞职皆逾年诏罢政和壬辰丞职复置余以初第承乏兹任前此虽越两政皆以中废而公廨不克治余至则僦舍编民隘陋苦之既而得地于县之西隅以嵗在癸巳九月经营越明年正月告成址而柱者凡二百二十有二他木称是又辟县之垣以跨桥曰通徳因防之余以构堂曰松吟亦足以资出入燕息之便也一日落成士民纵观有惊眎夸睨若见赏者有俯眉颦语若见劳者又有欲笑而頥不解欲言而声不扬若见诮者夫见赏者余知其乐此基构之成也见劳者余知其防此造为之勤也求其见诮者不可得窃思之固有在矣得非谓仕宦所寓比传舍为稍久今基构造为之功非不知其备且至也然斧墨未干防突未黔代者告至徒役役为后人资耳况继而居者未必察察而未必徳也虽然彼见诮者固有理而所以诮者乃余志也士之有为于世者期以身任天下之重要皆使人人获安利而后已况朝夕从事无非尽其所以为人者于一室劳佚又何较焉若夫察与不察徳与不徳尤非所问也虽然继是居苟能壊者思完者思新毋頽我牖毋毁我器用毋以一时苟简而忘后人长久之利使向之见诮者于余心为无媿亦仁人之赐也因其落成故序此以俟贤者
　　寜海县主簿防壁记　　　　　　季知防
　　设官分职各有攸司自一命而上至于天子之大吏繇簿书期防达而至于坐而论道俾各务其官而修其方用志不分若将终身则事无有不举而民无有不理虽至于大治可也仲尼至圣之徳祭必先于簿正迨俗化陵夷乃有髙士不为主簿之说余尝疾之寜海亦万家之邑官簿散脱为甚盗而去之者家日以益裕而名存实亡者致无以自给今欲一厘正之使黠吏不得窜迹于其间而良民受其赐不在勾稽之职乎主簿栝苍陈公儒家者流沈静端敏莅事兹久官修道行廼以壁记之阙一朝作新命知防记着嵗月故因进其说如此异时必有指是刻而相告曰自某充是官而籍之散忘愈甚也自某善其职而散者因以复合也则斯记之设岂无所取云尔哉矧厯年于兹故多闻人则揭而着之以示不忘兹亦后来者之责也陈公名雅盖学校旧人今所可得而记者仅二十有三人云
　　寜海县新建衙楼记　　　　　　钱惟演
　　古者郎官出宰虽班有土之权县令得人自契震雷之象所谓子男之国实为父母之邦其政不得不修其门不得不壮是故羲经设位式着乾坤之名老氏垂文亦陈道义之说盖以限阃域于内外顺阖辟于徃来其或肇创重楼齐列大道斯又为一时之轮奂使百世之讴謡者也当邑汉防稽之回浦鄞二县地也后汉改回浦为章安晋孝武太元二年分鄞章安户置之唐武徳中改海州为台州寜海属焉自开皇迄唐大厯其间兴废靡定迁改不常图牒具存斯不复载眷惟灵壌实曰奥区地接天台路连石姥时生英秀代出神僊一桃源阮肇旧游之胜境千寻瀑布兴公作赋之邻邦自武肃有国县署之前本无崇制门闼之设止乃平居浸厯嵗华率皆頽毁梁柱悉蠧陶甓不完风雨雪霜栾栌莫庇皇上耕籍之年秋八月我武寜章公来莅是邑性惇寛裕动合典常専文学之科预英雄之选以详雅镇俗以惠爱字民虽位屈于十铨而利均于千室下车数月布政多闲睇广厦以爰周叹闬闳而未备有邑人陈继安暨乡防耆艾等列状献诚愿谋新作既舆情之允洽岂人欲之可违公察以由聿从其志故冬十有二月因农之隙庀徒以时大则输梁栋之材小则致榱桷之用官无醵敛民皆义从押録薛宗等夙事公庭恪居吏局共谋朴斵尽瘁勤劳髙卑悦随上下胥乐一心众力百倍厥功景祐改元门与楼成轩檐半空烟霄咫尺栾栱交结丹漆相鲜晴曦下照于觚棱翠巘四围于爽垲防扉洞啓冝驷马之并驱层构鼎新若蜃云之擎出华不极侈俭皆中规仰之弥高观者如堵翼日公乃谓盐侍禁王君賛府评事阙君曰我之必葺幸已成矣岂非由能干之宏才假通明之奥思以兹公政共成此门不然则何以致累任之阙一旦而备宜乎张丝竹罗樽爼防同僚登是楼而凭之逺可以观耒耜之勤近可以采风俗之语比夫庾元规之登望王仲宣之消忧彼皆赏翫物象娯恱情兴不足同年而道耳于戏斯邑也剏置近数百年斯门也朽腐知数十载是邑之民得不思经度乎所以然者盖以待明公而作之庶播其芳风者哉余受代葵丘经防花县俾兹撰述靡容固让敢以直书是嵗五月二十有七日记










　　赤城集巻四
　　钦定四库全书
　　赤城集巻五
　　宋　林表民　编
　　丹丘州学记　　　　　　　　　李　防
　　学之时义大矣哉人不学不知道道者非他道也安国家治人民之道也人能研味古训钻仰圣经将以演润性识革去防吝究先儒教化之术贮乎胷中颐君子仁义之说裁诸笔下引而伸之利而用之发为徳光蓄为政本求其治也又何艰哉倘舍其学从其政有若擿埴索涂防行而已矣岂辨民哉噫三代之所以明人伦厚风俗者设庠序之效也两汉之所以昌王业永帝图者兴儒学之騐也其人文肇生易其首焉则曰学以聚之问以辨之孔圣答问着成论语首曰学而时习之不亦说乎书曰学古入官议事以制诗曰君子能长育人材礼曰如欲化民成俗其必由学乎春秋曰学然后入政未闻以政学者也孟子曰谨庠序之教申之以孝悌扬子曰人而不学虽无忧如禽何荀子曰欲贱而贵愚而智贫而富唯学乎学者大富之器也举是论之厯代圣贤垂诸典训未始不以劝学为先盖学然后知道知道然后立身立身然后从政从政然后致主非其学则仁义忠信孝弟礼法从何入焉既不以圣贤之道入乎心润乎性则空空焉纵其心放其志事亲则昧其孝事君则昧其忠临民则昧其敎由是而言学者生民立身事主之大本为世之急务也可不在心乎景祐二禩秋八月防自澶移宋宋有府学久矣生徒实繁防模大备风教日盛诗礼日闻以是出名流取甲第者多矣厯公卿居富贵者亦多矣得非兴学明道之显效欤防俚人也遭遇明主坐寘周行每以为学之初渉道甚浅入官之后立政无闻不能探圣人文章之奥稽贤者政事之本徒窃厚禄以为尸素之臣故常有志劝人之为学赎已之不学欲人之多闻赎已之寡闻宝元元年冬十有二月自宋移台台之亚尹宗明晋卿真端方纯懿好古爱公之士也暨从事会稽肃之陇西泰符及临海长著作髙平贯之皆清慎有文之流官聨之间道义相得夤縁幸会有若旧交凡所建议跃然一心因相谓曰渉海则方丈蓬莱跨陆则四明天台以知天台者山水之秀甲天下也可无清气以生竒人况趋走之吏尚弄翰墨而询诸郡人则曰近世以来鲜登科者吁岂非出守者不以儒为意乎反以儒为鄙乎致学者鲜而士之寂寥乎又相谓曰士不以劝劝不以道则舍此而适彼者有之矣道聴而涂説者有之矣为西北之流而防反者有之矣且尚文之世素风四发普天率土咸建儒宫山竒水灵之地何独未建耶晋卿曰久有是心而力不足也今日之事同志相符跃焉而喜济焉而谋政之暇日遂卜方所郡署东南隅凡百歩有隙屋十数间揆而度之黙而识之又相会曰兹地也密迩郡署若建学馆则有位之人易为领袖可计隙屋益而就之矧材甚省功无多苟见义不为是无勇也莫不亟召占吉日风斤骤运虹梁乍申制作有经简质为尚止增十间舍遽成一畆宫自仲春十有一日起功至仲夏十有一日毕力髙门穹崇峻宇萧洒靡逾百日众心乐成诗曰不日成之吾今得之矣学既成会八使叶公清臣戾止是郡首登是学延与诸生从容论道谓防与晋卿曰既兴庠序将变风雅不显不敞何以劝人因而又建小楼以贮羣籍生徒怡怡郡人跃跃复有好事者愿出书粮共三百石其助也翕焉其兴也勃焉噫学校斯设缝掖有光而今而后越变至鲁岂难也哉仍命宿儒特为主者诗书礼乐不得不兴矣忠信孝弟不得不增矣愚者可以智贱者可以贵贫者可以富善者可以显盖学有所归俗有所化自然时习而日益矣吾故曰学之时义大矣哉有君子与吾同志者谅无诮焉
　　州学记　　　　　　　　　　　章望之
　　宋一中国而文教修学者大盛未免乎无师顷嵗诏许郡县建学馆养英才虽兴废在人然后生知乡风教而大讲儒雅斯道开明矣及庆厯癸未甲申用事之臣改革百度太学师生是非时政上惩横议学事中弛越明年戊子又命四方无改官学之人欲详举送尔执事者失朝廷防谓将废学而迎合之学其废矣尚不为立师生矧复能兴栋宇期以教人欤自非知道识王化之本者孰敢尸其事台州之学在子城中之东实前守李君防再徙之嵗久卑敝仅存皇祐二年通判江执中摄州政谋尽革之会卫尉少卿吕侯来守郡嘉协斯议遂毁旧图新倍隆前制逾月而役休有殿以春秋释奠有堂以揖让讲论阁以储书斋以居处门庑庖厨既周既饬凡为屋五十楹岩然而髙冲然而粹复有百物之用备以养官民子弟于其中异日台人道立而行明身宠而家昌且有魁伟特杰之才自致圣贤之地是惟兴学之赐哉斯役也大理寺丞知临海县崔黄臣司理防军王景实董之莅事有方故费鲜而功逸宫室壮好焉已而不鄙非才见托纪述百年学如不葺来者其媿斯文【此碑已亡陈司业耆卿于李守兼所编中抄出】
　　台州重修学记　　　　　　　　季　翔
　　学之设尚矣尧舜三代皆有学春秋之时去古未逺二百四十二年一百九十三国能修泮宫者独一僖公彼郑子产号为名卿不毁乡校仅如饩羊之存亦不克相其君以敎化为本务赵简子以仪为礼晋士会不识殽烝使当时学校素修礼义素明目熟乎爼豆足习乎防矩岂有临事懵礼之失乎由是言之子衿之刺何国蔑有我宋圣圣相承垂二百年庠序徧天下弦歌接闾里主上中兴幸首善书六经制先圣七十二弟子赞风励学者俾获覩天地之纯全何其幸也虽然兴学者天子为天子兴学者太守也太守贤则学校兴人材盛否则学校废人材衰政教汚隆风俗厚薄实系焉不知者乃区区簿书狱讼财赋之末所谓使民回心向道类非俗吏之所能为也太守台簿黄公本以经术为诸儒倡故其为政知所先后台旧有学嵗乆浸圯公命工度材革故而鼎新之又增廪米出公帑加养其徒月谒殿成礼升堂讲説学官职事以序进圜冠峩如大裾襜如訚訚秩秩有洙泗风诸生徳公又乐公教于是相与绘公像记其事曰汉循吏惟文翁以兴学显唐循吏惟常衮以兴学显至今闽蜀号为多士而二人之名与之俱传今黄公笃诚于学士方向化异时人材作成矫矫虎臣在泮献馘当有所谓允武之士也淑问如皋陶在泮献囚当有所谓允文之士也以此导其乡治其国平天下化犷恶而为良善揉不轨而为顺从食我桑黮怀我好音又必自兹以始台之多士盛于闽蜀黄公之名盖有出翁衮右者诗曰既饮防酒永锡难老盖言僖公能饮君子长者以酒君子长者亦锡以难老之福欲其寿永作人也咏歌嗟叹之不足手舞足蹈而有余至于象其形容非止朝夕望其俨然之威即其温然之色而不防钦慕之心亦欲黄公长于作人如鲁之僖公尔薄采其芹薄采其藻则学者事也公字仲防名章邵武人也
　　台州重修学碑　　　　　　　　唐仲友
　　本朝以恢儒为家法自庆厯迄绍兴命教益广太上皇帝首善辇毂欵谒临幸亲勒石经以风厉学者圣主服慈训复举缛典桥门观聴益盛肇建华阁严奉奎画增饰黉舍轮奂一新风教所被无间幽逺矧在甸服敢不钦承仲友世以诸生受国恩淳熙庚子奉命假守嵗丁大祲夙驾至郡既谒先圣行视学宫将就倾圯惕然念非宣化所宜顾民艰食事有序既登麦命临海令葺大成殿易腐苴罅坚致可久至秋中熟乃议修学辟庭髙门崇垣修庑伦堂书阁因旧而葺鸠工度材虑吏竝縁乃集乡之缙绅推其贤能者三人庀役事择僚属四人取诸吏卒谨饬者行文书给呼召如作私室官不知役始作于壬寅孟春毕于首夏庭宇夷直防制宏壮悉过于旧材良匠能可支百载夫以天子命郡置学选明师教士以徳行道艺以培植风化震动习俗使人知有礼义以胥训胥保于平康辑睦之地乃王道之本生民之命不可一朝缓养薄则不足移体居陋则不足移气青衿挑闼而不孙业则风俗之苟简熟烂至于扞格而难入无足恠也兹郡迩辟雍之流而以水火风旱之相承补败不给顾视叹咨以迄于今又因循而不脩守之罪大今捐数千缗而贤士大夫乐与共成岂独守之责塞实亦成前人之志副多士之愿然乡之贤士大夫劳其心力而守蒙成此非天子之徳厚而朝廷之化深与喜其成而推其本言之不足而至于咏歌诗其可无作诗曰有学之宫既久斯圯匪乡之美孰葺而起伊乡之英匪为我劳辟雍之化其流滔滔有庑斯修有门斯闶多士复来居移气壮台山巍巍江流逶迤有学之宫与江山齐既安尔居既皷尔箧青青子衿曷孙尔业我风斯移我俗斯美诏尔多士毋负于天子
　　台州重修至圣文宣王庙记　　　范　説
　　夫后天地而生知天地之始后帝皇而出知帝皇之圣陶唐虞舜之化知所以尽美夏禹汤乙之嗣知所以纯厖挺君臣父子之教成冠婚射御之统垂诸亿载而不易其繄宣圣之谓明矣圣矣实惟生于姬周之季幽厉之后也有麟吐玉书于阙里以为神异以绣绂系麟角而去又曰水精之子继衰周而素王出苍龙绕室五星降庭兹又竒怪惚恍弗可以具论厯聘列国不遇时君盖所以然者患道之不行不患时之不遇訚訚于洙泗之表龂龂于龟防之奥赞明十翼之防开系太极之度三才之义博而益显八卦之列变而益神述二圣三皇之言九宫五行之适引而伸之触类而长之明悔过自誓之为贤发明十五国君臣善恶之本摅之为讽诵叙二百四十年治乱之迹十二公承袭之宜大则申褒贬次则陈赴告三千之状辨卑髙之体三百之条定名数之列裁六乐分四象云门咸池所以兴大伦大章大韶所以增广懿大夏大濩所以象功成大武所以陈武功斯六籍者所谓之人文也洎两汉而下建侯树伯比比相尚嗣王封圣者绵绵徽号台州东瓯之分野淛水之右界率有六朝之遗范粲焉衣冠素业者有矣而兹庙也旧莅郡署之背枕山之趾宫宇侧陋鞠为荆蓁一日会僚属而谋之祠不亦隘矣因图完葺而迁寘之乃卜东城之维四向平易襟带林薮腹腋刹庙薙草诛茅爰命哲匠授全模闳其桴栋博其楹磶有以髙为贵者峙之以塽垲有以广为丽者敞之以廊庑磨砻砥砺周之四壁丹漆頳壤饬之丛绮中设肖像被衮冕于南面旁罗兖公而下象昭穆于左右列八十八座图蘧伯玉左丘明公羊髙糓梁赤伏胜髙堂生戴徳毛苌孔安国刘向郑众杜子春马融郑康成服防贾逵何休王肃王弼杜预范寗髙柴宓不齐樊须琴牢梁鳣冉孺原亢漆雕开商瞿司马耕子张巫马期公冶长澹台灭明原宪公伯寮燕伋南宫縚县成顔路顔幸曹防于东向壁缋孔忠叔仲会秦祖郑国公西舆如冉季漆雕哆左人郢亷洁歩叔乘邽巽顔之仆狄黒顔哙公晳哀乐欬公西蒧申枨曾蒧公孙龙任不齐秦冉施之常公祖勾兹伯防荣旂顔祖秦非申党后处奚容蒧石作蜀壤驷赤漆雕徒父公夏首公良孺公肩定鄡单句井疆罕父黒于西向壁其豆实其笾实视牲器皆品着之其用少牢率以春秋置奠而常飨之景烁哉宣圣为王者师迄今千余禩其道益广其貎益严国家加号至圣文宣王不其然哉其地勿改其制益崇考室斯干赓之伊载钟皷干戚落之惟熙若揭日月而行焉因琢石镂文寘夫不朽
　　台州乡饮酒记　　　　　　　　谢升俊
　　国家自中兴以来追复旧章一新典礼用底太平之治以绍我宋累圣之休是以崇宗庙以宁祖考躬郊祀以飨神祗辟贤士之闗以长育人材凡所阙遗莫不振举惟是乡饮之礼久而未讲今又诏颁郡国悉令推行将使数千百年之旷典亦幸遇于旦暮间甚盛举也郡太守秘阁张公偁适当奉行恪防靡忽不逾旬月大讲于乡校仰副诏防举行之意属升俊实书其事欲镵诸石为永永无穷之传升俊窃谓先王制礼之意悉縁人情人情所欲因以行之其所恶因以去之君义臣行父慈子孝兄友弟恭所谓六顺也是人情之所欲其可不行乎贱妨贵少陵长逺间亲新间旧小加大淫破义所谓六逆也是人情之所恶其可不去乎乡饮酒礼实后世逆顺之所自正孰谓今日可废而不行耶大哉乡饮之为礼也古者賔兴贤能则行之明养老正齿位则行之春秋习射于礼则行之乡大夫饮国中之贤者则行之时习虽不同然其为礼之意则一至汉唐间固尝举行不过一时寻即寝废讵晓先王之深意哉是礼之设初不防防务为笾豆脯醢合欢于饮食间谓夫主賔介僎之有象辞孙献酬之有节拜跪升降之有文坐有序豆数有别凡礼之意悉寓焉故行诸一乡之内则父诏其子兄敎其弟目熟于所见耳熟于所闻不独识礼之制又且达礼之义居于家者弟长而养老仕于国者尊君而亲上自然教化行习俗美人人知顺逆之理皆有士君子之行而乖争凌犯不生焉孔子曰吾观于乡知王道之易易又曰乡饮之礼所以明长防长防之序失则争鬭之狱繁矣殆谓此也台之为郡实东浙乐土生齿繁息事物猥多所以去逆效顺在所悉中于礼观之者如堵皆知为士之贵而加叹仰见今日化行之初风敎之美天下靡然丕变呜呼岂不韪欤
　　台州州学藏监书记　　　　　　季　翔
　　文籍生于虙羲六经成于孔子子出论语史始编年厥后书日益繁六经之外有传注传注之外又各有书诸子亦各有传注史家又有杂说学者耻一物不知昔人有愿入秘书一读平生未见之书夫为士未入秘书必防学校求多书者假之以观而贫者苦于无资其力能以置者固不知秘书之富也非贤师帅为之置书其间学者非自致青云之上求入秘书终未得尽读圣贤之书如古人矣此为士者公患也上即位之首年敷文阁待制赵公以同姓之贤来守丹丘下车敦庠序之教士知向矣明年春陟巍科者十人江山之胜荫牛宿而直台躔长才秀民间出其间每三嵗南宫有司以名上者不过四五人至此遂倍蓰于他时岂非教养作成之有道耶一日公谓翔曰来学之士宛然洙泗之风独书籍未备不足以供其观览未免假书于市者于是出帑藏之赢五百缗置监书三千五百巻命藏之学俾登吾藏书之所如入羣玉之府球琳琅玕无所不有仁智各随其所见大小各随其所得异时推其得于书可尧舜其君民是藏书之效也已呜呼贤矣哉仁人君子之用心也两汉四百年传循吏才十有八人文翁兴蜀学遂冠西京循吏之目卫飒兴桂阳学遂首东京循吏之名彼之兴学未暇藏书也固晔犹歆艳如此睹公劝学之勤藏书之盛又当大书不一书为时循吏之冠冕矣翔非其人也而公命记之姑叙藏书之嵗月俾取书而观者曰是赵公之徳也书之藏不朽公之名亦与之为不朽书之泽无穷公之教亦与之为无穷昔召伯聴讼南国去左右于成王人懐之勿剪其甘棠公今易镇四明行劢相于朝是书之遗徳多士奚止甘棠之遗爱比耶公有才美文章而无骄吝之私天资至诚乐成人才治郡炜然有声为前人之未为能前人之难能其藏书于学尤为可书也若夫得鱼忘筌得兎忘蹄得道忘书虽有不容赘者要之得鱼兎者必自筌蹄始学道者必自藏书始
　　州学更造释奠祭器颂　　　　　贾南金
　　郡刺史以恢儒为政政之本也儒宫释奠政之大天台在浙名邦释奠有器非惟不备且不度行刺史者防未遑及人乎数邪嵗乙巳天子重遴侯度毗陵丁侯璹繇棘正来莅次春丁夘行事因嘅然曰无乃太简乎此规不规彼矩不矩礼自圣人出乃不足藏报奚其礼按朱文公成式寅夕斤察诏工授指盖侯宰新昌曾以公定于太常者授今刺郡宜汲汲期春始告成于是丁亥先夕戒设由殿庭溢两庑位各有器陶不窳斵不镂丽牲于碑奏割如制黄流洋洋椒飶上升刺史衮冕赤舄登降锵锵犹天之灵肃若在庙一郡既观且唶曰夫子之礼如此夫吾徒岂可不恪事毕诸生亟请于南金曰侯以仁义为堂皇以礼乐为宫墙民格其化而士尤沐厥泽可无以鲁之颂僖公者为侯颂乎是可以观政矣嗟夫子入太庙每事问而祭器之簿正尤急曾子亦谓之有司存葢道不能虚行也而寓于器谨其器存其道也子曰我祭则受福政非礼不行礼非儒不举侯将以儒道天下可无颂以祝其嘏其辞曰我瞻芹宫猗祀之器昔不度兮今何伟我瞻庭庑猗祀之位昔不専兮今何备谁其绳之文公兴之卓哉我侯今其新之礼既周矣神具歆矣繄千万年作自今矣邦人有祝祭则受福讵邦之福实侯之糓侯曰不然天子我先我将以礼乐佐天子惟四代之似


　　赤城集巻五
　　钦定四库全书
　　赤城集巻六
　　宋　林表民　编
　　州学建武齐记　　　　　　　　方　防
　　上嗣位之六年夏五月近臣有抗章于朝其畧曰国家留意人才文武并用故有太学有武学今州郡莫不有学起居饮食月书季攷惟文士耳习武举者一无所豫甚失国家并用文武之意乞诸路提学诏所属郡庠增辟一二斋兼养武举之士上可其奏惟临海郡学建置日久淳熙壬寅郡守大着唐公更加缮造仪门外两庑东则宗学西则县学后有由县学之左剏经武一斋寻废今郡侯遵奉明诏属有司相厥攸居于是即武经之旧庐拓旁吏舍而广之设为二斋左曰备文右曰辅徳又于教官廨舍后隟地辟射圃缔亭其上榜曰立徳盖亦循其故址而牐筑蔇茨焉会秋仲月诸生应补者五十余人采其文理之优者聴八月书季攷一如造士之法讲肄射艺旬日亦有常程州郡选戎官之精贯武技者为之训导给民没官之闲田以资其廪饩于戯休哉甚厚意也诸生合辞请谓不可无志防不获辞窃尝诵诗鲁颂泮水有献馘献功等事然后知古之学校不専为敎化弦诵地而武畧兵戎之罔不寓是爰自汉武帝求文武如不及唐长安中始置武举与进士明经并行然董仲舒兴太学之请唐六馆之目至不一而为习兵书者设葢蔑如也惟我髙宗南渡中兴时则两学并建繇是文武长材彬彬軰出若乃郡国自庆厯兴学距今一百五十八年儒风日以寖盛而武勇智畧之士散居田野三载大比仅或自防以着见独平时肄业讲习之所阙然不闻可谓阙典今日崇尚右序风被四方既以敎养作成之事附丽于礼义之宫益使太公孙吴之术是班于孔孟之道士心改观争自激昂奋发功名相勉忠义然则储养于无事与夫揠士于仓卒岂可同日论哉吾闻是邦山明水秀魁垒之英忠鲠之贤公辅之彦师帅之才闻人显士繇乡校出代不乏人绍兴甲戍庚辰僊居鲍氏兄弟首相继以武举擢乾道初又有自右科易进士第而后为名卿贤方伯者自是聨肩接踵腰金纡紫项背相望然终未若文雅闳博之士光明儁伟之盛今郡侯仁贤推广徳意加恵多士尔防于斯泳于斯既乃心精乃艺毋荒于嬉母自鄙夷于诗书礼乐自命于勲业逺大自期诗曰髦士攸宜又蹻蹻王之造抑俾熙朝文武得人如周家之盛庶无负圣天子乐育之意
　　州学敎授题名记　　　　　　　王谦之
　　圣王建置学校长育人材所以续天地生生之大徳也艺祖受命承五代干戈之余纲纪初基日不暇给而临幸监学再举缛典尊师重道有光古昔阅时未久申命近臣聚生徒讲学以风四方防矩逺矣列圣遵守家法有隆无替接于庆厯遂诏天下皆立学置学官之员而教养之制加焉夫培植涵养于平居未用之时将慿借扶持以为子孙数百世之用则所谓教者岂特月书季攷而已哉今学官在郡县中虽无羣有司簿书期会断狱聴讼之冗然所任之重视羣有司何如也议者顾以为闲散无事之员安知祖宗建官立学之本意哉天台为浙下州而人物之盛出为名卿才大夫者项背相望此非一朝夕之故也盖自建学以迄于今作人之功至矣为学官者不知几何人顾使其姓名不传于后岂非大阙予因博稽记籍之传防以故老耳目之所信其所可见者才得二十有八人先此皆与嵗月俱冺而无考失今不识嵗月且益逺凡今之可见者又将冺矣予甚惧焉悉取而载诸石虽到罢日月间有未详然书其姓名于上使后之人或因姓名而考得失庶居是官者有以自警而不敢忽则题名之设尚有补于世教云
　　台州新给赡学田记　　　　　　俞　建
　　嘉泰改元春正月栝苍吴侯繇戎监簿分丹丘铜虎始至欵谒学宫进诸生而谂之曰台岳神秀之区蟠粹钟緼挺生宗工硕辅以隆道峻徳调元岩庙实闿帝赉崧髙之祥伪是邦圭衮盛事洎名卿钜儒魁垒正大彬彬軰出乃至擢第太常防勲璧水声价尤擅一时人物彚征林立号东州冠朅来亲挹簮弁訚訚秩秩讵非幸欤顾淬业于学凡几庠廪所储奚若士厯阶具对比嵗弦咏日蕃赀聚未啬丰年仅仅弗赡小遇旱潦抟手莫支虀盐萧凉韦布瑟缩非一日积侯慨然动色曰若是宁不于多士歉继粟育才责不余任而畴诿会帑吏以败闻聴其归田于官厥壤敷腴境临海之保乐豪宗环睨竞觊顾彊畎适与故学田综错畮计者百有四缗计者九百四十有六斛计者二百三十有七侯喜谓建曰是不足为吾泮助耶吏白帑失赢会直仅偿委焉惧阙公计侯斥言郡国教养宜急捐以予士不犹愈干没汝曹手吾帑纵乏撙缩奚病矧饬厨传称过客匪性所乐抑不暇已约彼裕此余志斯惬尚安靳趣割劵畀学别驾复怂惥之剑佩闻风踊跃起敬懽言牧伯主盟庠校累累毋乏大抵稍缮土木即推殊尤甚或面勉鋭应出衷愫实鲜施予俭束廪给靡闻孰镵植牙恻怛加恵若侯勇且亟者嵗获常入粟有羡储继今一饮一食皆侯赐也属厌将奚穷始谋肖像掲防侯郤弗许乃合辞属建识颠末以诏后不得辞呜呼谋食求饱士之耻也丰饩养士上之礼也礼明则化行化行则俗成泛观州邑棘利舒义右政左教筹筭榜笞日接耳目视诗书爼豆若将凂已惟吴侯学以传家材以经世饬吏事以儒雅主治道以清静孜孜风化嘉与培植是举也君子谓立政知先矣夫出研桑之私智而能急众所缓一宜书耻徇已以自丰推而俾寒素蒙其利二宜书休绩创睹前防伦拟三宜书虽然侯之饫尔士诚渥矣励志贾勇毋但傃功名之岐嚅哜涵泳益鞭其未至以叩圣贤之藩级诸生诚知此欤侯意斯无负而侯之徳庶乎其愈侈哉侯名英售崇宁间以中书舍人知制诰者其再世祖也
　　台州增学田记　　　　　　　　应椿年
　　淳熙四年嵗在丁酉冬十有二月濮城李公被命来守眎事才三日谒于我先圣祠下礼毕陞堂延见诸生顾瞻两序冠带聨属谓椿年曰是邦上应台躔储精孕秀名士代不乏人学校彬彬也固宜他日问学中人才且及经费椿年于是言在籍之士不啻数百人而食于学者未尝满百一嵗之入不足以充费典教者以斆学之余锱铢计之小不经意则用之阙也滋甚故有愿处学而不得者公闻之矍然曰是岂养育成就之道哉当思有以附益之他日又语椿年曰学用之不足未有以为计近谓诸好义者得黄岩黄氏田五十畆宁海士人陈公辅田二十畆临海将仕郎朱凤田十五畆为谷二百石有竒县覈其实而归之学吾方以义劝人其知慕名教而来从者殆未已也子其谓何退语诸生杂然相贺请遂记之椿年愚不肖尸教事愧不能作为文词侈公之赐窃惟今海内郡县莫不有学其间或患不足者特上之人无术以济之耳昔唐刘賔客刺防州尝有言曰今之胶庠不闻弦歌而室庐圯废生徒衰少非学官不振病无赀以给也其説固当矣然其议谓春秋上丁有事孔子庙其礼不应古乃计本州四县一嵗释奠物之直缗钱十六万举天下郡县嵗凡费四千万请罢牲牢衣币籍其资半归国庠为筑室器用籑食之须防其半益州家学校之用计则未为得也今我公明号令一政教紏察奸欺督励风俗曾未期年上下懽服故能以义感民而民以义从不劳指麾千里之内士皆受赐较其成效异乎损上下之仪以为食者矣异日此邦之士乐就菁莪之育而多为闻人实基于此公名质字文叔昭陵贤相文定公四世孙家传儒学公之政汲汲于学校如此源流盖有自来矣是用特书以诏于后嗣有附益尚当屡书之云
　　增学田记　　　　　　　　　　陈耆卿
　　古之善为政者以养士为先善养士者以尊礼校官为急校官无簿书期防可以谈咏而不亊亊也然所职乃敎化则有出于簿书期会之上者焉敎化所以养士之心徒曰养其心而不养其口体亦偏也要自口体以上充而进之尔然则士无田而校官无宅毋乃不可乎按州志曰自三舍法罢田不能及顷南渡后凡几增廪而其入止一千八百石有竒以故月俸日餐丰且病歉且赤立士最盛而养防薄类亾具甚太守邢侯近至则曰吾非不能急此而又有急于此者吾闻已丑之水校官舍寸甓不守而僦民屋以栖诸生知之乎讙曰然乃先以楮四百五十缗为学防费而后以没入田八十八畆为赡学费乂光孝寺私涂田千畆讼宿竞未已复丐以其半为学须意恳恳矣夫重于教化而轻于簿书期会知本也先于师之居而后于士之食知序也然以义理而论则为师者岂以居为奂美为士者岂以食为属厌哉为政者自宜然尔宜然而不然者多矣侯乃能然则几矣吾学固多良士又遇贤师师戴君槃岷隠端明之犹子也问学既有源且能不言而躬匪怒以教所谓合尊礼者于是乎在特所谓尊礼之道不止于新其居尔求余记久未渉笔洎侯去益急曰吾不以其在否为勤惰也贤也记合厘为二逊谢曰愿以田为目而宅附见焉不以已先众也又贤也端平二年七月日记
　　州学增髙涂田记　　　　　　　董亨复
　　儒宫之养养有用也佛氏之养养无用也有用之养常薄无用之养常丰然佛非儒其能安坐而食乎佛既无用于世儒又有功于佛因彼之丰助吾之薄理亦宜尔先是台之亡僧有新围髙潮涂田前太守今尚书赵公必愿以其半与学筼窓记之矣报恩寺争之不胜思以计取阳为租佃嵗输不能厘杪阴实据之既郡委官履之而周知其数为田五百二十二畆有竒地已垦者一百二十畆而缩未垦者二百四十畆而赢潴水之所一百三十七畆有半斯亦广袤矣而涂之增者日未已也然与养济均分学不能専而有故僧抢臂于其间今太守赵公因博士杨君防之请尽挈而归之学别辍廪余以恵贫民然后学总其权而利入丰矣或曰有用无用之养不同矣养士与养民亦不同欤曰不同民之养恵也有政焉士天民之秀杰政所从出也赵侯恳恳爱民而于士尤加意其有望于士者逺矣诸生防于斯当思天地万物与吾同体穷则善其身达则善天下斯有用之实也不然屑尺寸之养其与佛徒相去几何赵君名与杰南丰人淳祐二年四月日记
　　州学登科题名记　　　　　　　孙　实
　　士有所见则有所守有所守则有所建立待文王而后兴者凡民也不待文王而兴者豪杰也方今庠序之教周徧海宇作成賔贡岂皆待文王之凡民盖豪杰之士防于斯泳于斯幸得时尔神宗学政舒王经术今上以圣学缉熙之真相以贤业弼亮之上有所揆下有所守无非道徳之治性命之情其所感化何待镌谕教授黄君作诸生题名记亦建立之一端也乃若贤能之书故自有次第学者当服膺之
　　登科续题名记　　　　　　　　鲁　訔
　　郡直台躔地实隘东海荡江泻气无厚蓄俗多勤瘁竞趋不舒衍古不名显人国家声敎普洽薄海内外士俗炳炳始与他郡争衡罗公适以材徳表见于熙丰多士时陈公公辅以忠鲠得名宣和间左公誉之文雅朱公斐之醇亮比相望也绍兴大驾南巡昵迹风化中州名公卿萃于郡市改肆里易服声华文物相摩荡而俗益美故旧记始自咸平每举不过一二人比来榜不下四五自今家训人励辟山川之隘而广之俗美于今犹今视昔鸿儒硕徳辉映泰阶有人焉訔窃乙夘第郡人同年者三人幸瑞安得陈良翰其一也以前碑无余石请续之因题其首
　　增造贡院记　　　　　　　　　楼　观
　　儒道与天地并所以扶持纲常于不坏不灭者也天下不可一日无儒者之论王公卿大夫不可一日无封植儒者之心不然则生人之类泯泯棼棼殆未知其所终已成周贤能之书乡老献之王拜受之天府天府贰之内史出长入治自是而谋王体断国论致盈成开太平皆儒者已试之效世降日薄竞以簿书期会为急务凡可以钓爵禄趋势利逞嗜欲者增广开拓虽劳民殚财召怨啓谤弗顾防也至若亊闗吾儒漠不暇问或者迫于故常苟简防裂以具文应有能超于积习以封植儒者为心勤勤恳恳随寓而见要当大书特书以诏来者庶有补于世敎岂徒曰识建造工役之繁哉赤城为郡上应三台下列五邑灵岳嶙峋灵江回复天下言东浙山川之宏丽竒伟者先焉人禀地灵寖盛寖昌三年大比云蒸雾集校艺于棘闱者以万计试所隘弗能容羣趋以入尤病乎巷之陋也嘉定壬午齐侯硕以儒家者流奉天子命来治台嵗当劝驾朱幡临视贡院东辟福安荆莽凿山拓址易旧而新其屋千楹而辟酒务仞墙划地为衢转狭而广其涂四轨意向所感咸思协赞乡之国子免解进士南昌司津赵师竀州学録林恪经谕扬鉴贡补杨垓复议甃术覆渠以平坎窞以防泥淖齐侯闻而劝奬捐金给粟助其役郡邑之僚采桑梓之达士友之同志从风乐施季夏鸠工仲秋告成扁其坊曰兴贤履道坦夷多士歩趋济济也由此奏春官防宸陛跻仕版求无愧儒效之已试则封植之初心其功用可限量哉
　　临海进士登科题名记　　　　　　包　恢
　　临海山髙水深地载神气所钟宜为人物渊海如海之大鱼薄集在龙门下得上则变化为龙者又宜以千百计矣夫何厥初寥寥乎其不多见也岂风气未开而犹有待欤至本朝天圣以后厯几年更几科然后以渐加多中兴以来以迄于今则盛矣然中间虽各以所长争鸣于一时类有可称者若其表表特出光前照后或以问学文章显或以操行气节显落落相望亦曾不过十余人果其才之难得欤今邑大夫刘君栋邑政修举将及于教一日因士友相与言而叹曰盍亦反其本矣人才之兴由学术学术之兴由学校顾此邑独无学非大阙典乎乃首为之竭力经营鼎新肇建学宫俨然昉乎此也学宫成乂取邑士题慈恩之名始自天圣甲子至淳祐卒丑凡五十有五科得一百四十余人列而刻之石岂徒曰以是名夸示邑士觊日以起其歆羡而使之争胜负于文锋笔阵之间而已哉兴学校以兴学术人才于是乎在抑名非虚生必以实得何谓学明人伦也惟圣尽伦如舜之察斯可矣知此学则为学术而可与圣贤参察此伦则为人之才而可与天地合繇是而取科名庶几不悖于其实孔门尝有四科之名言人所学之实也自徳行而至文学其本末可考孟子尝有四科之名言人所用之实也自事君而至大人其优劣可见后世所学非所用所用非所学名实之判久矣有能进孔门之所谓学辨孟子之所谓用繇是而取科第庶几无忝于其名取士之科名未可遽改为士之事实不可终戾先达名臣皆由此其选也名不难取而实不易尽盈科而进放乎四海有本者如是夫名实本非异科也惟今者新学之士能体邑大夫之深意无徇其末而防其本则将见有特起东海临大可观而观于海者咸叹其难为水矣取科名真拾芥特其余事耳是不难











　　赤城集巻六
　　钦定四库全书
　　赤城集巻七
　　宋　林表民　编
　　天台县学记　　　　　　　　　洪兴祖
　　天台为山瓌富壮丽昔人于此防搜逺寄追王乔应真于疑似恍惚之间而不知赤城所据灵溪所濯其下必有儁伟不羣之士可与风舞雩而休杏坛者顾所以引而致之之道未至尔与其彷佛所于闻孰若合沓乎所见与其遗世而不返孰若逢时而一鸣吾友赞皇李君之为是邑也圣神在位登崇俊良加恵逺迩富而教之成均首善郡邑承命于是奋然度材鸠工起废一新之而其民不知经始于丙寅之冬落成于丁卯之夏中祀先圣旁集诸生成人小子肩摩袂属弦歌讲诵洋洋盈耳所谓俊伟不羣之士既出而为之师且与其长论所谓逹才而善俗者是嵗贡于礼部者五人齿于乡饮者数百人文质彬彬有邹鲁之风焉呜呼使天下之为邑者皆如李君吾知泮水之有人使泮水之为师儒者亦复如是吾知成均之多士抑尝闻之士而怀居不足以为士矣孔子盖辙环天下而七十子之徒不皆生于鲁而老于鲁也古有分土无分民比闾族党非一方之民则庠序学校非一乡之士周家徳行道艺之举盖取天下之善士岂求于一乡一国而已也耶成均古制也郡邑之学必占籍乃得肄业非古也乡使是邑无所谓俊伟不羣者则如之何学者不可一日无师模不模范不范扬子云非之故愚既为李君书其事又举是説以告来者李君名亦字原仲观其所立可知其人矣
　　天台县文宣王庙记　　　　　　陈　襄
　　孔子圣人之大备者也使得百里之国以为政于天下虽尧舜不可及为天子者不以有已聴命以治天下为诸侯者不以有已聴命以治其国则必期月而为东周矣惜乎天民之不遇命也自唐以来天下郡县始立孔子庙追尊王爵春秋释奠天子以下皆执弟子礼世以为尊用孔子之道如是岂其然乎生而有盛徳于民死以祭礼报之如曰尊用其道则未也天下之文弊久矣自周迄于今宜出浮伪尚忠实百物或有失职者宜正名王泽或有壅滞者宜任大臣逺邪佞官政或有滥冗者宜官贤者以黜不贤者教或有未至者宜兴学校隆师儒礼或有未修者宜敎民冠婚丧葬乐或有未作者宜攷五声十二律放郑卫豪杰或有未出者宜防贤才举逸民鳏寡孤独或有未养者宜弛力舍禁授田以制取财以节民之蠧或有未去者宜黜佛老邉圉之患或有未备者宜足兵孔子之道用之则必先于此数者夫能立庙以守其祭祀尚未为得礼者而况于用乎天台县有孔子庙不修县令石牧之始至嵗十月相县之东南隅大作新庙为屋总六十有二楹先树正殿塑孔子南乡左右十哲曾子自为门弟子六十有一人与诸儒传经者二十有一人皆图诸壁间各以其所追爵等降如周之服冕圭璧惟孟轲荀况扬雄韩愈氏服儒服焉中立讲堂图古之舆服礼乐之器于其两壁间又设学舍师生讲习咸有位序祭器在西房庖厨在东房周回门廊环以墙宇又考古器作笾豆簠簋樽罍俎爵之属十二月庙成明年春秋释奠入而行礼生徒兴事品物如制像图尊严笾爼新嘉神明燕喜人物观化先兹邑民不识儒学又故庙湫隘与民杂居侮慢不尊至是耳目开觉始有学者嗟乎石君可谓有志矣区区一小邑而能为孔子立庙制度以礼春秋以时祭之俾民不忘是已无愧于心如其欲用孔子则天也非力之所及也天其不欲以斯道觉斯民也则亦已矣如欲以斯道觉斯民也石君之志其必有遇矣乎
　　宁海县文宣王庙记　　　　　　李庆孙
　　或曰上古有贤不肖而为帝王者则仲尼反为旅人何哉天止生仲尼以圣徳不授仲尼以宝位圣故有作徳乃有位所以辨别其贤不肖上以品藻于夐古下以绳凖于后世俾自天子及诸侯皆折衷于六籍故举世之人叹其无帝王之位待仲尼之深也自仲尼没至今四十六代而天下自京师至于郡县以庙而祀之不絶则与夫父祖虽授于天命子孙不守于宗祧者异也台州之属邑曰宁海作新庙于县署之震位遇能政而兴旧址也且县之经始有图牒在此乃不书引领四顾驰心万类海际境上山入天半地如雍壤人似鲁俗盖王化所及而儒风如素然向之宰是邑者或因循玩愒或才识无取忽似尧之貎蔑栖神之宇投绘塑于地弃梁栋于野虽黾勉以释奠奈凄凉于肯构于是皇帝东封之三年廷授武功苏公为此民之父母既进谒于先圣则惕然以伤其蓁莽越明年乃与少府展公进吏民于庭谕以新庙之志吏民喜曰向之不葺是邑之不幸今之云葺是敎之将兴若其经费则民恱而子来也唯命爰拓其基而广其制正其位而辨其等殿如岳峙廊如翼舒门如洞辟然后以山龙而下九章被于先圣之衮立先师十哲之像配享于左右图诸达者于屋壁如进贤冠之服彩章着明仪形具备尼丘之祥庶几之圣升堂之列如循循于善诱若拳拳于服膺类孜孜于好学当此时也则苏展二公修礼文而落之集邑中吏民长防以观之皆匐匍奔走俯伏抃跃果不以鄙邑为夷故幸二公掲起斯民使我民复见于先圣之容学校载兴庠序益严诗书以存弦诵以继嗣而朝廷颁以祭器故上丁之礼由兹而为新庙之殊观也且仲尼之生厄陈则絶粮今乃血食逰郑则丧家今乃庙貌去鲁则旅人今乃王爵加以今天子登封降禅之后幸其居而增其諡是其乱代之痛心遇治世之尊教否之于生前泰之于死后也噫庙之既成则先圣之神其不福于斯民乎斯民之性不臻于圣域乎必也异日多君子之称不独在于鲁卫而将变于是邑也岂不美哉有问苏公之为人则曰咸平三年以文章擢进士第以孝养辞賔从职而甘屈迹于县道以迎侍母氏凡所歴任皆以防明称故今之来澄清弊源崇树治本躬易峻岭通为坦途緑毛附龟山来殊贶则秩满考绩或外莅繁剧内列华贯动静语默率以仲尼之道为意迨未可究其遐迩也抑展公乃众仲所封因官以赐姓而命为展氏族分为陇西世袭有常家尚儒术祥符初以礼经中第初命作尉兼职簿书性直道充官清誉至故和而为政民以受赐今以后亦未测其所至也仆以旅游叙苏公之乡故见展公之励诚相与守天子之法制修文宣之庙宇真吾徒也辱命作记乃摭实以传信云耳
　　僊居县学重修记　　　　　　　周必大
　　孔堂髙第犹分四科性与天道未尝轻言世之学者乃欲徳行言语政事文学兼而有之其不可得而闻者每求于议论之间往往名是实非言出而躬不逮此今昔通患也古灵先生陈公讳襄字述古福州侯官人时方以雕篆为学独与陈烈周希孟郑穆唱道海濵乡人化之号四先生皇祐中令台州之僊居笃意学校首为文劝人读书次谕以礼义之俗又择明经之士朝夕讲说询问大义间入程试髙不躐等卑不流俗示之以方期造于道而进取亦在其中士民怀之奉祀今百五十余年嘉泰辛酉夏通直郎四明林岳来治兹邑歆慕前哲凡庠序堂庑门观举新之厥初祠宇庳下迁至中门之右极其严洁刻公遗文二十五巻得谢雨诗于断碑增置集中学有射圃沦弃榛莽亦加薙葺别市民居剏观徳亭总为钱千二百缗皆出节用籍赃田十八畆辍务塲余财月万钱以赡给生员请尉簿嘉禾钱抚専主教导于是学职林宓吕咸陈頴王述不逺二千里以记为请夫教人必以圣人为师古灵学夫子者也林君希古灵者也学者诚能各因其材孜孜弗怠尊所闻而行所知岂特无负贤令亦将无负先圣可不勉欤按国史古灵传惟载其宰河阳典数郡所至必务学校而令僊居则畧之是尤不可不书也
　　台州补军额记　　　　　　　　陈耆卿
　　国曰军国州曰军州非先军而后国与州也窒暴穴夷厉阶防军则国与州溃不治虽先军可也相州之小大而为兵之众寡旧盖有额焉多则赘少则缺缺额之弗补匪惟一朝而亦不止一州矣诿曰省廪食者缩于财也至以饵市人贩子取籍具勿问艺云何桴皷鸣望风迎且遁若是者不误其事哉嘉定十四年毗陵齐侯守台州优其粟与衣而精较其材与力故甚严于春秋二阅尤严于月按士劝且励乐而歌之然未足以尽侯徳也其最可纪者士不幸死则以其子弟之有材力者补焉无子弟则婣党而后许凡民而补焉盖为彼计则一兵死得一兵之养为吾计则一兵死得一兵之用以故无不补之额亦无不练之卒乐而歌之者又日以众矣于是相与请于路分林君訾而林君复请于余愿砻石以报焉余惟自昔诵美邦侯止纪民政未有纪兵政者虽然民驯易感也兵伉难齐也以伉而难齐之兵过于驯而易感之民至于乐而歌之请于林君如此请于余如此其兵政可知也因其兵政而民政又可知也民政不胜纪纪兵政自今始可也补额雄节四十有八人威果三十有五人崇节一百一十七人壮城三十有二人外寨八十有七人今而后又不知其几人矣答之曰砻石以报讵若砻汝心以报哉
　　台州奏蠲酒禁记　　　　　　　谢采伯
　　臣闻诸父老台郡通闽广岚瘴为厉非酒无以御其毒故其民食酒习惯为常耆利冒禁曾不少戢绍熙间守臣徐子寅蠲其禁宝庆间守臣叶棠有志举行会除常平使者继奉诏摄州巨浸之余民不堪命亦蠲其禁然皆仅仅两载而不能以久者未尝闻于上也端平三年守臣陈振孙因士民之有请稽本息之盈缩条公私之两利以闻于上镵诸乐石俾民歌咏圣徳以诏来者其虑逺矣臣以为酟非常赋也汉武帝用兵之饷而剏也武帝席文帝富庶之余业用兵才三十余载而海内已虚耗遂作俑酟继世亦悔其失固尝罢行而言利之臣接踵于后世岂能悉意捐去是用兵之祸厯一千三百八十余载而未已也臣尝两佐州四典州私醸亦固有之然令下之日秋毫无犯独臣里中更守臣十余人绳以一切其弊自若走卒坐铺讥逻旁午而匿奸藏慝反滋弊薮若官吏夫匠之属日赂月餽皆有定数嵗终则倍之有挟者寄造率十余家彊有力者抑又甚焉不幸而获则不过升斗穷窭人也弯卒例擒以逃谴其始获也必让曰以供囚也其编置也复让曰以奉防送也故酒麴秫米之四邻与在城内外之饮客棰楚日报而私酿日盛官额频亏本息折阅承流宣化者亦付之于无可奈何而后止其弊极矣小大之臣但知増取之为工苛惨以求胜而莫以蠲禁为上言者圣徳如天眂民如子岂忍与争锥刀之利而戕民以徒流之酷哉特民瘼不即以上闻尔今贤守臣洞见官额初无毫厘杪忽之亏而在民获安静和平之福乃为奏请而贤相国为之敷陈圣主亟俞之颁降省劄以示遵守与国无极除汉武以来一千三百八十余年之患邦民幸甚得保生业奉賔祀无刑辟之虞熙熙然若生于唐虞三代之世而圣徳巍巍轶唐虞三代之盛矣顾不伟欤
　　新建盐仓记　　　　　　　　　陈淳祖
　　浙东濒海郡四提举司置牢盆处所二十五在台者三独黄岩于浦盐属焉曩钞法行时巨商骤至常先挟劵置驿运盐之艘才达水歩纷售而去不暇积也数年来钞屡更商筭日贫多徙业遁去盐山积无可贮议者谓法不便夫法之变将以通之也岂料其穷至是哉今为盐课之说三有拘之术有私鬻之禁有召诱之防其二者可令行禁止其一者非人乐趋不可强售也故法之行常患吏不通其意一于法则怨一以情则弛急则谤沮怨则奸胜反使下之人操其术以挠吾政者皆是也台虽号濒海接畛聨麓猿居蚁附之民大抵皆山窟穴耳一监所积一嵗贩夫至无几何雪廪氷窖日融雨液吏常怀羽化之忧非开源疏流轻利以便法恐未易朝夕运掉也淳熙五年夏仓使章公端子至律已如严师不肯跬歩放防矩治官如当家不敢寝息废扄钥政出防平人乐其利浙东钞法始流衍于他路独台与温犹以发泄路狭未大至往往人劝趋之通判俞君益之以便宜来告且言都盐仓久废今所谓仓古浮屠半屋耳散积他处架漏日甚宜亟改图旧有常平仓已易建遗趾尚存即其地为便公命亟行之遂以丙午夏经始明年春成为屋百楹内敞外周堂森庑卫公无重费私不繁扰若又虑运盐之弊籍官舡而缮缉之刺兵为篙师以専一其用自是舟运仓储皆有条贯其为公家计悉矣公尝荐于朝谓君综核精密通材有守信哉他日余尝佐公议盐事公曰国用全靠盐耳防计者较其盈不肯捐直以售谓自铢两而上总其凡而计之则为国用之失也滋甚不知盐之为物不与他货等坐一日失一日耳损益有道一朝而尽发之山海之藏固无筭也其未之思乎吾儒生不觧是以理观之宜信防公移节治永嘉不及谋而去矣事之不可行何独此哉俞君请记因识公语附之末云
　　台州支盐防壁记　　　　　　　陈耆卿
　　州县官例有防壁记独支盐防阙岂其病在官庳耶盐课至近代愈饶设职亦众仓官主出纳盐塲官主办集辨集难为力而出纳易为功官虽庳不足病也台州之仓官有二所盐三后以二四明其存者一以故仓官亦省一盐之额以袋计者昔为五千有竒而今为三千有竒夫官既易额减又益易遇客钞至鳞排栉附随先后给之责可塞赏可得爽敏之士噤无所用其力则往往求以自见于其职之外上而台与郡亦曰是有以自见吾不敢束于其职之内焉盖今耿君恱是也然则官虽庳不庳者人尔非惟不足病又足喜也耿君曰吾不以为喜而以为忧忧其无以视后人而又忧其无以继前人也録其姓氏自杨燫以上分员者二十四人王栻以下单员者六人求余记两年及是始笔授
　　杜渎盐塲重修防记　　　　　　宋晋之
　　杜渎蕞尔地僻在海壖国朝熙宁初始议盐防建监设官以董之其课入居是邦三之一绍兴间会稽姚君寛新旧治迄今四十年矣嵗月寖久日就隳圯当官者因陋就简率不经意淳熙十有一年冬十有二月庚申臧君实来视事之始愀然曰如是官乎遂欲更其旧而新是图贻书晋之曰煑海重利也监重事也风雨之不庇而覆压之是虞观瞻之不耸而服役之是懈奚以善其后君为我请之上官吾将佐以已俸晋之遂以其事上之州别驾州别驾又上之盐司之长得钱十有五万臧君慨然致力爰谘爰谋爰究爰度期于必成而后已防以治事室以燕居厫以贮藏亭以量称廊庑门台以翼以峙为屋凡三十有七间役工三千人有竒糜钱凡百十有五万肇始于丙午之春落成于是年之秋工利其入曾不告劳民乐其均亦不称病一旦轮奂观者称美韪哉为是役也噫士风凋弊谁能逺谋其有防懦退缩不克振举视如传舍攴撑朽腐以苟嵗月而已亦有奋然兴作颇快人意往往挟公而私先防厚入利未肤寸而害已猬毛矣有如臧君防勤自将诚实外应表表于流俗之上视民事如家事爱官物如已物捐清俸以就役集众力以为助革累政所不能革之蠧成今日所不易成之绩臧君其贤者欤里有贡士周镐请曰杜渎之鼎新也固臧君之美也君为邑长且职乎此者也亦君之力也攷之吾乡决渠防劳也有记戒坛异教也有记孰谓臧君之事而可以无传晋之于是乎书臧君名栋字元任番易人也谨记
　　临海县狱记　　　　　　　　　王谦之
　　钱君温伯之令临海也度时施宜得先后缓急之序越明年政成讼理顾县狱嵗久庳陋倾侧风雨燥湿之不时而疾疠间作恻然兴念捐金五十余万鸠工度材撤而新之役不逾时屋室毕具夫环百里而为县事之可举者众矣温伯独以犴狱为急岂事无大于此者乎盖温伯提刑君之长子也提刑君在吾乡号丈人行耳目所接多中原故老之传其居官尤谨重狱事每行县録囚徒往往以寛平名温伯之政及此非偶然也又明年温伯过余道其事且求文为之记余谢不能其请至六七不倦余因复于温伯曰民生之不齐旧矣众掩寡智欺愚勇威怯壮陵衰彼惟不得其平也然后决平于官官师察夫不直不正与夫强而不令者寘之于狱使之苦身体劳筋骨一治而终身创彼知长恶之非利则相率而归于善矣是囹圄之设固迁善逺罪之端也子今广其屋室至者颂系与平居不大异然则所谓恶者何以惩善者何以劝乎温伯曰否人之不能皆善固也然其初生未始不善也自其蔽于血气之暂乖争陵犯间或未免及陷于罪未有久而不悔者官司徙以一日之故逆计其终身之不复遂以抵冐昧扞者加之彼虽欲改行为善而道无繇至习俗薄恶人民嚚顽非尽下之人过也今寘之囹圄中优防不迫待其自愧所以养其悔志而复其本心此字民之职先君之志直温之所不敢忘者也余曰恶者人之所共疾子必待其自愧子于恶者如此其于善者可知矣善哉子之志而未大也温伯曰愿闻其説以开固陋余曰昔者夫子聴讼必使无讼盖防其源也今必待其已入于恶然后感之使悔岂若教化之素洽俾之无入于恶无至于悔之为全善也审能此则临海之民皆洽君之徳而无有司之犯狴犴之设将焉用之虽坏以为马廐车库奴婢室可也尚何俟撤而新之乎温伯曰未能也愿学焉请笔其语因为之书






　　赤城集巻七
　　钦定四库全书
　　赤城集巻八
　　宋　林表民　编
　　重建黄岩县狱记　　　　　　　周端朝
　　自朝廷至州狱官皆専置唯县否或曰县卑事省无庸置也然则貤于丞若主簿不可乎或曰令官簿髙阅事熟柄任専丞若主簿不与是也夫县虽卑狱实重事谓无庸置非也狱之生杀予夺其根乃在于县自州至朝廷咸取成焉谓令官髙柄専而事熟是也然令官终不为髙所任终不为専则有疑畏牵肘输诉咈情非仁与明鲜不脂韦以聴吏幸事晰情得所抑必富且强不得于县则嗾台若州之吏反责于县县不能胜也两造至焉吏视财有无为白黒柔其富且强者而无后忧反是则财聚于上而责逮于下唯然故民习赂而轻犯法狱犴充斥县多不理令之设岂端使然哉盖令所不得为者一其所得为者二地迮势压辨数莫夺仰屋而窃叹有矣所得为者令无先入之见无喜事之心平受初情省絶旁蔓纵有不获吾无怍焉又所得为者民不幸抵此矣察其冻饥时其燥湿狴庐勿瘐梏拲中程犹未至以菅莸虺蜴视其民而况丽于狱者非皆狠戾犯法者也追胥之愆诖误之累间多有之顾所以安全之者尤不可后黄岩壮邑事不能甚省而县狱且百年风隤雨败久弗及整绍定已丑令赵君汝駉始撤而新之为式敬堂问事防屋髙而庑深壁閟而板坚起五月至九月毕役请记昔后山氏记彭城狱请敬其社稷不以重法地分视之龙图郑公政法以戒狱具核狱医为首敬其民者本也戒其具者末也白鹿随车苍鸾集舍县尹事也岂直囹圄云乎哉然而本末具举政教并行有能服不鄙夷其民之训则改敝振新亦其事之一焉因记嵗月并县之治理志之以告凡受王嘉师者
　　台州州学三老先生祠堂记　　　叶　适
　　学者聚道之地而仕所由出也或畔道从利苟荣其身欲复之于学弗可受矣况可祠乎台州之学得祠者三人罗提刑适陈侍郎公辅陈詹事良翰提刑用不究故事不显余闻邹浩言熙丰时贵人视民甚蒿菜芟燎恨不力也是时能慷慨建白保赤子以对天命惟江都令罗适弋阳令董敦逸二人而邹公独谓罗公见而得之然则推于所不见其不畔道审矣方靖康忧恐惩艾已泮岂不尚合侍郎发明四肢心腹之论无过此矣竟失措逺去然后徬徨宗周卒成分裂之祸及隆兴英睿愤激大势宜若遽振詹事力守絶和不弃地之防最専一也使坚忍待之中原当可复岂偏安至今哉虽绍兴复用而已与大臣异议终不防虽乾道再入而既为近习擅事迄自退二公任谏诤位从官立朝本末天下诵之岂惟不畔道而固行道道虽难行而亦不苟荣其身而止也士在天地间无他职业一循于道一由于学而已道有伸有屈死生之也学无仕无已始终之也集义而行道之序也致命而止学之成也后世地或千里无学行君子以意行道晚进濶逺不知所从庆厯后名一功着一善往往复之于学矣今其秀人美士羣萃而校处朝夕瞻顾拂拭像服如三老之存春秋盥荐饔醴芳苾如三老之享而又仰其大节俯其细行无不皆可师也为聚道之助不既多乎或疑侍郎不右程公学术若少异然按程公亲为孔文仲排劾而与孔公并党籍史记晏婴非孔子而弟子称善与人交两贤哉
　　州学六贤祠堂记　　　　　　　吴子良
　　淳祐五年秋子被命将漕神京实忝两道提学事不自揆庸陋颇欲恢教法振儒风俾州县学于训厉程别外各议祠乡先贤之未祠者以示标表于是明年之三月台郡学始祠六贤曰金部郎鹿公何曰知南康军石公墪曰户部侍郎商公飞卿曰郭正肃公磊卿曰国子司业陈公耆卿曰丞相杜公范建祠之日太守丁君璹教授王君宗率诸生奠谒成礼而王君以诸生之书来请记余告之曰士所蕴抱者志所讲磨者学所涵养者气所植立者节若夫功业之钜细之于其所处不较也爵位之通塞系之于其所遭不数也使其禀纯实之志明正大之学负刚直之气着忠鲠之节岂不恢恢乎大丈夫哉虽然志与学根源也气与节枝也惟志与学所向而气与节随之未有志与学纯实正大而气与节不刚直忠鲠者夫士君子莫重于进退语默之义天地间莫大于是非邪正之分嗜进而不知退当语而默是掩非而邪干正此之谓树人欲灭天理罔君上误国家自古乱亡继此其出者总总也今夫朝廷尊安名位寖通显矣而投簪于未暮之年脱屣于必争之地孰有如鹿公者乎奸憸柄国羣小塞要津矣而或弹击不避或封驳甚勇论谏益力孰有如商郭杜三公者乎大儒之与防匪但义理之空谈名世之与偕不止文辞之杰出虽非必于退而亦非苟于进虽不得居弹击封驳论谏之地而实凛乎有弹击封驳论谏之风又孰有如石公陈公者乎是故鹿公之遯居野也贪顽者可使耻躁竞者可使息商郭杜三公之鸣于朝也懦夫闻之而增气权幸望之而禠魄石公之沈于州县也宁忤郡将不肯以旱租困饥氓寜弃官去不肯以非义媚贵客宁身与狱卒对不肯使赤子死无辜陈公之滞于三馆也乡人属以祠记谄权相则谢不为所亲啗以两制而索其文则拒不予陛对失人心一防则触忌讳不顾端平用兵之议则众辨之不随也呜呼是六贤者其于进退语默之义岂枉已而求容者哉其于邪正是非之分岂阿意而为欺者哉是其气与节之刚直忠鲠岂非出于其志与学之纯实正大者哉然则士萃而居上师而旁友志当何志岂非当志六贤之志哉学当何学岂非当学六贤之学哉夫志与学以六贤为宗而不止于六贤之所到六贤之所望于士也志与学不以六贤为贵而或出于六贤之所贱非六贤之所望于士也而况于丝粟之得丧瞬息之休戚曾足以汚吾齿絷吾足芥吾胷哉拜六贤之祠者可以凝焉思悚焉慕悠焉悟矣
　　思贤堂三赞　　　　　　　　　尤　袤毕文简公
　　故大丞相毕文简公于太平兴国三年以选知台州淳熙丁酉袤假守是邦尝立公之祠于郡学独访遗像未获后三年袤来江东而公之六代孙希文为安仁宰乃知公自台移饶饶人尝绘像于庙遂摹得之以寄今沈使君掲示祠宇俾邦人嵗嵗得蒸尝云
　　濒海出日声教初暨劳来拊循寄乎共理睠求惟良得此君子贤哉若人玉音嘉喟二百余年遗风髣髴劢相我家流泽未已再拜徳容尚息贪鄙煌煌文简照映青史
　　元章简公
　　大防政章简元公于庆厯六年来守是邦有功在民后一百三十四年得其画像于裔孙康曾绘置学宫以慰邦人嵗时之思云
　　玉堂之僊卒老东府如文章海内咸覩方其未逢出守兹土拯民昏垫寘之按堵完城浚隍植我栋宇百六十春尚芘风雨跻彼防云人渺今古天空地逈遥接公语
　　章郇公
　　昭陵命相率用厚徳显允郇公其仪不忒持循法度恪守绳墨视彼更张无异跳掷执久不行自触墙壁使用公言治无今昔临海旧邦杳音泽厥今甘棠二五诗迹
　　四先生祠堂记　　　　　　　　刘　爚
　　嘉定五年春正月天台郡学始建四先生祠郡侯豫章黄防使来言曰故侍讲文公朱先生道为世师台之士受业于其门者众淳熙间浙东大饥诏起先生为常平使者部内赖以全活而于台人栉垢爬痒为徳独厚盖常比屋设位而祝之盍祠于学宫然先生之道濂溪周先生伊洛二程先生之道也故祠四先生焉庶几邦人有所向慕而兴起愿子有以发其端钥惟黄侯因邦人怀先生之徳而欲慰其思复推原先生学道爱人之所自出以风厉之其于化民成俗之意笃矣然四先生之道孔子孟子之道也今学者孰不曰师孔孟得其言孰得其所以言不入于清虚则溺于浅陋本源不正末流益逺是以义利不明习俗以坏儒者遂可厌薄天下不复见治古盛时然则长民者盍亦反其本矣今侯之牧其民芟夷暴彊封植善良政既行矣侯曰未及乎徳礼也乃建是祠率诸生而舍采焉执事以序雍雍如也礼成而退有进而言曰先生之容则既瞻而仰之矣先生之道可学而至乎侯曰善哉问吾尝闻之惟皇上帝降衷于民本然之性无不善也学者穷理以致其知反躬以践其实则施之家而顺达于国而理措之天下无所处而不得其当若趍其名以为髙入乎耳而出乎口则非四先生之所望于后学也余既嘉侯之为邦知所本而其所以教人者又亲切而着明可尚也已于是乎书
　　陈忠肃公祠堂记　　　　　　　陈振孙
　　故赠諌议大夫忠肃陈公立朝着节为宋名臣去之百有余嵗其精忠确论絶识危行士无贤不肖皆口诵心慕磊磊落落若前日事孟子有言奋乎百世之上百世之下闻者莫不兴起也公之谓矣始公事祐陵为谏官首论蔡京交结外戚谪监当未几以都司摄夕拜又坐上时相书言私史边费谪外祠遂入党籍迁岭表甫自便则又以子讼蔡氏不轨谪通川以进尊尧集谪天台晚稍牵复则又以飞语连徙南康山阳以殁其平生出处本末如此知仁勇天下之达徳也士生斯世维其知不足以知勇不足以行仁不足以守则至于败名丧节失身负国而不恤夫既知之矣而行之或不决守之或不固者亾他焉其知之非真知故也是故三达徳以知为首而大学中庸之教必于明徳明善拳拳焉公之攻蔡氏不遗余力至以射马擒王为喻凡人孰不乐富贵而悲贫贱公视美官若将凂已而甘心于废放窜斥凡人之防患难始而安中而悔终而变者有矣公坐谪至六七不变卒穷以死可谓行之决而守之固矣其论絶灭史学比之王衍谓必有南北分裂之祸方是时天下承平不见牙蘖未三十年而其言信虽灼兆食墨揲蓍命繇不足喻其先见之审也公之所以大过人者岂非大学中庸所谓明徳明善之君子而兼天下之达徳者欤公之在台凡五年始至无以居借僦皆莫之与末乃寓宝城之僧舍故老相传能指其处绍定癸已赵侯为州访公遗迹而得之深惟昔贤迁谪之地往往有祠以见其髙山景行之意如韩文公之于潮苏文忠公之于黄邦人至今奉尝不懈台人之于公不可以莫之知也乃即其处而祠焉明年正月祠成择郡士林表民掌之取田之在官者十有二畆畀寺僧以为晨香夕灯之费而属振孙为之记后学不佞何足以识先儒之大节窃尝论次其事如右遂书以遗台人使刻之侯名必愿丞相忠定公嗣孙妙年擢世科立身有家法为政识大体歴数郡皆有循声能名他举错率类是不尽纪今以直秘阁知婺州
　　台州羁管谢表　　　　　　　　陈　瓘
　　臣瓘言政和元年六月初五日准通州牒准编修政典局牒奉防取索臣所撰尊尧集请速为检取封角交付差去人续又准通州牒尊尧集系奉圣防取索不可迟缓臣即于六月十九日申通州迄依圣防发递前去仍申编修政典局云上件尊尧集先合奏御今匣内黄帕文字等并题作臣瓘谨封伏望本局特为进入于御前开拆今于十月初七日准通州牒准尚书刑部符都省劄子奉圣防陈瓘自撰尊尧集语言无绪尽系诋诬不行毁弃送与张商英意要行用特勒停送台州羁管令本州当职官常切觉察不得放出州城月具存在申尚书省臣即时望阙谢恩发离本家水陆兼行不敢住滞今于十一月初十日已时到台州城内者畎畆之志一书可通刍荛之言万里不隔集羣词而上达遭一览以为荣窜路虽遥陈情已毕中谢伏念臣材如粪土身若梗蓬非敢以著书为能所陈者戴君之义知诋诬之不可志在尊尧岂行用之敢私心唯助舜语言无绪议论至迂独归美于先猷遂大违于国是不行毁弃有误咨询虚消十载之光隂靡恤一门之沟壑果烦揆路特建刑章若非恃庇于九重安能延龄于再造由淮入浙自通至台怒涛虽阻于重江毒瘴幸殊于五岭尚留顶踵独赖君亲此盖伏遇皇帝陛下天大并容日明洞照以至慈而善贷推观过之深仁悯此颠隮欲其存在以身藏怨蝼蚁之命至防徇国捐生犬马之心未替梦驰丹阙日想清光重干擢髪之诛徒欝戴盆之望余生易舍大徳难酬
　　黄岩县学三贤祠记　　　　　　陈耆卿
　　三贤上蔡龙泉两先生八行徐先生也初周程氏倡明絶学欲续孔孟氏其徒有四上蔡与焉学具在书后百年学几絶朱张吕氏再倡又欲续周程氏也龙泉稍后出与之上下议论洎其殁独自为宗两先生天下师之非一乡所得私也师之始一乡者黄岩推八行八行从安定胡公学为司马文正陈忠肃诸公所知遯徳丘园着行里闬尝两以应诏卧不起故黄岩之称前辈者祖焉然未有表而祠之者绍定改元十月赵令汝駉始祠于学且曰吾不止崇一乡之师也崇天下之师矣因上蔡之殁其子尝庐于此诸孙育于此龙泉之生身尝游于此其友朋又多出于此遂合以祠焉或曰世殊也地隔也宗派异而名位邈也夫势地古今不齐位与名有幸不幸皆不足辨也独宗派不可不辨而极有易辨者焉亘古穷今所以赞天地者人也所以为人者道也手道而发挥之之谓文身道而践修之之谓行故文者道之华采而因其文足以知其道也行者文之根干而因其行足以知其文也上蔡之学葢宗孔孟氏龙泉之学亦宗孔孟氏八行之学出安定亦宗孔孟氏能宗之则能续之矣故其道续之也其文与行亦续之也大续而小有未续而亦续也逺续而近有不续而亦续也或涣焉同入或迥焉独出人也或爆焉外震或敛焉内足时也要其归而已矣江河淮济皆归海夫责其不归海可也必欲使江为河淮为济则不可也然则两先生之与八行盖同归矣两先生之学具在书八行之学具在心心与书一也故两先生信天下之师矣而八行则不止一乡之师也合而师之自一乡始也合而祠之自一乡推之上蔡谢氏名良佐龙泉叶氏名适八行名中行子庭筠亦以孝着号二髙士来孙曰升世其学董其祠之役且奉令之命求予文者也
　　上蔡祠堂记　　　　　　　　　叶　适
　　谢良佐字显道受业二程与防酢定夫杨时中立皆为髙第号上蔡先生学者宗其传谓顔冉复见也不幸遭党人禁锢未解而卒诸子避难迸逸一死楚一死闽独克念者落台州绍兴六年给事中朱震子发奏官之寻亦死克念有子偕三贫无衣食替人承符引飬老母嘉定五年太守黄防子耕修郡志访求故家得之请见抗賔主礼给冠带钱米买田宅祠显道于学在二程后郡人惊异曰自黄太守来他日邦赋之没于郡奸者一收敛公使之消于妄费者悉减节遂能以其余兴小学作櫺星门增太学生食服有珩瑀器有罍簠又设熸火立养济葬丛骸政通化达生死润赖此吾等所知也惟上蔡事不可解甚或嗤笑曰奚不切若是哉夫意有逺近知有难易诗曰烝我髦士近也又曰续古之人逺也兴小学近而易知也祠上蔡逺而难解乎道非人不行不行而天地之理不章古今大患也先王比聨闾附而敎其人不敢薄也然其致道而成材者几絶都旷国不一遇焉故尊之贵之珍之重之哀其死也尸祝以神之禄位以延之更世千百犹未也盖公之也若使人奋其私智家操乎异説各不相统而以已之气血所胜者为善则道徳坏而义理灭矣解子耕之举者宜曰独上蔡事尤长非不切也昔正考父饘粥于鼎循墙而走其后孔子生而孟僖子命其子学礼焉谢氏之困于庸奴久矣子耕既洗沐之列于士大夫安知无达人出复佐二程之道斯可以占天意矣然则今之不切不愈甚乎













　　赤城集巻八
　　钦定四库全书
　　赤城集巻九
　　宋　林表民　编
　　郭孝子祠堂记　　　　　　　　吴子良
　　自唐末入五代兵刄沸海防臣乘君强陵弱盗名字蠭起士一身而事数姓恬弗恤也斯时也天地几易位人之类几覆灭矣我太祖皇帝奋英畧削僣叛至我太宗皇帝而天下平于是宋兴三十载诏诸道采孝行者以闻而黄岩郭孝子与被旌奬焉呜呼可谓知本矣无四端无以为人无五常无以为国四端以仁统而孝仁之本也五常以君臣立而父子君臣之本也今夫理杳防一动一静而成气气防密一感一应而成形有视有聴有作有止有好有恶有戴有履是孰使之然哉眡聴而能有则作止而能有常戴履而能有仪是孰使之然哉凡皆父母所以遗我也况于达天人之奥体道徳之全岂子之能能之者父母也故子之身父母之身也爱其身遗其父母是不爱其身者也不爱其身者缪善恶之分朦逆顺之辨紊髙下之伦于仁何有于君臣何有故五代之乱坐此我宋所以续民命旌奬此而已呜呼可谓知本矣夫此吾心也吾性也心谓之本心性谓之常性岂以旌奬而存以不旌奬而止也然而必旌奬者君上无待旌奬者人子郭氏自被旌奬以来二百五十余年矣今孝子之祠仅存而门圮台毁长吏过不问七世孙孝防孝溥孝荣孝恭自出力崇饬门台而葺祠宇子同年友李君从其里人也为请记夫长吏过不问而孙与里人任其责此岂有所待者哉葺祠宇承其祖被旌奬之至行崇门台表先朝旌奬其祖之盛典孝也亦忠也人谓孝防兄弟知有祖李君知有母用充其本心常性而并知有君矣虽然先朝旌奨之长吏对扬钦奉之可也过不问不可也余故记此为无待旌奨者劝又以必旌奨者劝焉孝子名琮事具国史修撰杜公记之详矣兹不着
　　临海县城隍庙记　　　　　　　王子舆
　　夫五等之祭祀有三代之简书或相越以为淫苟不举而授削洁诚徼福用庇元元即山城隍率其常也子舆雍熙初载吏斯邑仲春二月祭斯庙因诘有司曰邑居郡城庙从何得唯称灵应勉而行之俄命祝以致词遂投环而占兆数四不叶左右耸然余晓之曰兆或吉焉神斯滥矣始疑庙非庙肯谓神乃神噫昧之理今古难之我先师夫子秘而不言矧后人哉犹是春秋祀事躬亲焉朔望告奠吏摄焉越明年自春徂夏烁石流金离离旱苖燋灼迨尽虽羣望奔走曾无肤寸之阴霡霂之润凡在有位若无所容遂率同寮祷而盟曰庙既隳人之耻也嵗苟罪神之羞也幸雨如绳注则庙必鼎新未数日而有徴不崇朝而告足万井之懽声雷动四郊之美稼云兴遽命良工广其旧址挥斤运斧日就月将基构克成轮奂具美因敢録幽赞之验序必葺之源未顷新令尹清河张公濬至止公在泗上司刑弹纠厯两任殆十周星纪朝野具闻防干正直故迁是邑与余授代举良能也予明日遂行固托张公愿树其祠聊用直书寘诸屋壁庶几乎后为继者请祷无惑焉
　　重修僊居城隍庙记　　　　　　俞　建
　　唐诏州县霖雨以酒醢禜城门报用特牲实与社稷等祀然社稷以坛而城独禜后人因屋之有自矣僊居岩壑秀絶异时文献甲一方扶舆磅薄厥有阴相而城隍庙貌独陋旧据县城绍兴辛未徙东城门外久马摧落榛莽孤宇仅立嵗时耆老合飨露立庭下风雨不芘为神羞令去来祈报彻即逻谩弗惊省嘉泰改元县尹林君眡事欵谒心愓弗寜顾念力未遑暇既而拊摩呵嘘爬梳剔抉编浮滥搜漏隙以家眎官有纪越明年邑大治丰穰荐臻公私裕赡乃捐帑庀材峙粮鸠工陶砻斵墁类进秩举经始勾龙弃之墠壝次学官次先贤堂次神宇賔馆旁及官舍井井创葺悉登厥初周视城隍宫隅独迫防居隘不容础举百緍鬻地益之袤四十尺广加三之一抑重烦扰毫髪不以属吏邑老陈康受命董役工徒百需率眡市直醻给民不与知屏以崇闳翼以脩庑层垣缭匝清泚映带峦屛对列溪流左旋轮奂翚飞丹雘粲发为屋楹十有三修容有室蒇事有所宏丽靖深观者合词起敬叹肇役于中冬既望再阅月讫工尹斋宿具牺牲率邑父老落其下神人胥怿既胙嘱建识颠末建观今士大夫趦趄铜墨旁縁他岐避弗获一堕烦罟上下交谪旦暮捄过不给尚遑他恤借令盘错孔裕徒或饬厨传亭榭以恱目市喙夸诩钓声誉畴能为民水旱疠疫地以从事幽隠漠间令尹以廉恪简靖近民以精明肃给集事俗无骇政邑无遗功而又致力于神以贻民休顾不韪哉今而后吏得以展敬掲防徼福于神而无愧神亦将宣灵布龢加恵于民而无辞尹遗爱斯邑绵数十百禩而无穷一举而三善具是可无书尹名岳字宗山四明人
　　三台祠记　　　　　　　　　　陈贵谦
　　台州有山曰天台隆崇盘礴葢东吴巨镇自晋以来推为台岳凡山之髙大而灵者称岳五岳特其著者他如吴岳霍岳见于经传尚多台山名岳固宜州既以岳命氏道家者流搜括灵秘以台岳上应台星故岳以星得名通九州分埜言之台固自为牛斗分然余观张衡灵宪论以为星者体生于地精成于天列居错峙各有攸属又史志所载五星自配海岳今以东吴隆崇盘礴之镇上应太防渊燿光明之星理亦宜然若乃三台在天和隂阳理万物此则不待图谍而知者世惟见两汉诸臣验以推明休咎其在周官大宗伯槱燎祀司中司命郑氏释以司中为三台圣王祭祀其尊尚矣敷天之下皆得瞻英躔以徼景贶固非一郡独得而享然齐国祀岱晋国望梁此周制所谓诸侯祭境内山川汉郡国立灵星祠今乐郊吉壤作镇既固上稽乾象名比义协于以掲防妥灵为民祈福侈此邦照临之赐亦理所应有耳然此偶失不图或尝议而不果至嘉定九年嵗在丙子知州事康侯仲頴防酌旧典遂即天庆观度址而祠焉发郡帑及属邑公钱乡士大夫相帅出力来助故役成而民不知朱门洞开紫殿竦峙霓旌绛节绘在两庑泰符正中华而来下侯既祗帅官吏防吉荐献耆稚驩呼奔走瞻敬者填溢郛郭在昔丹丘置郡于海濵广斥六龙时巡服在畿甸鸿畴伦魁项背相望台星实相之也今侯又能作新祠宇煇燿六符之光与匿峯倒景相为发挥神理感通灵心顾享是嵗雨旸式序秔稌具丰休应之不可诬如此自今以往发祥隤祉使异才辈出大有嵗书拱辅京邑屹为盛藩泰符之贶宁有既邪咸愿刻词乐石以着攸始贵谦以前史官之属奉冲佑香火乃拜手而作诗曰坤元上承台岳峻极干文下临台符昭饰宣精作镇实维感通比类旣从营兹新宫郁勃嶙峋正殿洪敞六星照幄相比两两仰瞻星次戴魁承枢岳在防隅翊皇之都明明天子百神受职泰阶时平风五雨十台甸熙熙蠲除防菑农有丰年士多成材孰委兹祉台符所锡孰肇兹祀康侯是力凡是台人世世肃秪既秪于神亦侯之思
　　宋郭孝子碑　　　　　　　　　杜　范
　　表孝行庐自唐始此古明王谊辟因人心以厉风俗焉者也宋兴三十载削平僣乱四方无虞若稽旧典修崇教化命有司曰应诸道州县有义夫节妇孝子顺孙其令转运使采访以闻至道二年台州黄岩仁风乡士庶陈赞等四十余人诣县言本乡有孝子郭琮年七十四事母张氏备极恭顺勤奉甘防寅夕不懈逺妻子寝处母室不饮酒茹荤者三十年诵梵典礼佛塔积膜拜之数以七十余万计甘于勚劳用祝母寿张氏今已一百四嵗视聴不衰饮食尚强里党异之县以闻于郡郡闻于转运使使驰诣其家召其母与之坐饮以醇酎嗟赏良久遂奏于朝太宗皇帝览而嘉之亟诏旌表其闾复其利役呜呼以一匹夫闺门之行而上动天子褒嘉下劳部使者临问筑台植木丹垩烜燿使穷闾陋居突兀改观邑人仰首瞻敬称叹唶唶何其盛也距今二百五十年时久制堕地蹙宫庳门不能丈仅防片石过者怆然幸其祠尚存其像犹旧七世裔孙孝防偕其季孝溥孝荣孝恭输财命工整而新之以显先徳以侈旧章乡之士友属予为之记或者曰古人孝行着于诗书皆可覆视未闻疲筋力从事释氏之説以延其亲之龄者郭君之孝亦异乎古圣贤所谓孝矣予应之曰人性之孝得之于天古今异时儒释异教而此性之真未尝异也世之痼于质而气暴牵于情而爱移性以物离天以人丧不顾其养而遗之忧者往往而尔如郭君者非得于父师之教训朋友之切磋而孝爱笃至凡可以夀其亲者固将无所不为此念一存天地鬼神昭鉴森列感通之道岂不在兹夫孝心为上礼次之使古圣贤复生亦将与其心而畧其礼岂以诗书所不载而非之哉今其祠翼然其像俨然人之登斯堂也见斯容也想咏一时婉愉承顔之意亦可以消暴厉之萌而长爱敬之端其有闗于风教岂不大哉遂为之记
　　石藤石棱二夫人庙记　　　　　林师龢
　　石藤石棱二夫人者婺东阳杜氏之二女也杜氏家鬻汤饼一日夫妇继卒二女方笄厨人挑之于时隋大业末纲常堕废淫奔无媿二女独洁廉自守愤厨人相与杀之亡命入山遁于永嘉郡临海县盂谿之谷采蕨薇茹芝菌无几阬流暴涨姊溺妹援遂相与死唐武徳间以临海置台州统五县临海唐兴黄岩乐安宁海是也盂谿属乐安上元二年改乐安曰永安而迁治盂谿天宝初钟离君令永安闻县治曰盂谿则曰嘻其异矣畴昔之夜予寓长安邸梦二神女凤冠绡帔环佩然揖予曰若举必第后且莅吾邑永安盂溪是吾居也嘱予识之今果不谬独未知二神女者为何乃询耆老始闻杜氏二女之说钟离君髙其节遣乡人踪迹之至三坑口则见二枯骸如雪罣藤石之上欲即而视之道隘阻斧藤流血斸石石亦流血及举其骸闗节钩连金坚玉润铿然有声咸叹所未睹因拾以还中道遇樵父曰斯石藤石棱二夫人鏁子骨也夫人生为烈女死为正神守此山谷若曹宜敬之语毕忽不见归具道所以然钟离君尤嗟异以其骨塑二神女祠三坑口称石藤石棱二夫人之庙由樵夫言也按图经盂谿山周回二百里阬五皆有龙篠曰马藤二夫人溺于是曰桂曰盂盌曰老公曰山其流会于祠下派为三十六堰溉田五万余畆其兴云致雨北渐天台西浃婺女所利葢溥皇宋景徳四年诏改永安曰僊居令郭君易直以是年祷雨入山道险商略徙庙既度材卜阯未吉山麓之民有马直者梦夫人谓曰得而居置吾庙当相酬直翌日入阬治堰见二鱼跳跃不已捕鱼而得金钗因念所梦俱不敢匿以陈诸邑令未之信一夕骤雨阬流坌溢悉漂庙材至直之庐而止令以直言有证遂决迁庙即今庙址是已宣龢间吕冦弄兵民相保聚于斯谷冦至云雾防暝望草木或为兵巅崖熌若旗帜然冦惧终不敢入赖生全者以万数至于水旱疾疫有祷无不应邑宰自密学陈公襄都讲刘公老枢密郭公三益司业郑公南皆有诗纪其实遭冦火石残刻剥不可省惟密学皇祐间马篠谢雨篇有灵泉汲坎窞僊仗下嶙峋之句其碑尚存斯庙嵗月绵逺时代迁革碑志断裂可览者十无二三在昔之为祀典与否难复推考而今朝典祀不録岂非阙遗比縁春夏不雨徧走羣祠祷焉莫荅暨一谒祠下晴空忽云而甘踵至深可敬异因访故老勘断碑得先后灵应事迹为详将闻诸朝请号丐封以答神贶而及有日遂不果故书以俟将来
　　义灵庙碑　　　　　　　　　　朱　熹
　　庆元元年春正月敕以台州士民所请故直秘阁滕侯之祠为义灵庙州人老稚闻是命下惊喜讙呼奔走迎拜导至祠下酌奠以告大书扁榜金朱炜煌揭于门楣庸侈上赐而其耆艾学士大夫叶君圣耦等四十余人亦防祠庭相与言曰往嵗盗起帮原连陷六州戎毒所加民无噍类而吾台人独得全其室家仰父俯子传世不絶以至于今者滕侯力也没而弗祀固无以慰吾民之心祀而弗命又无以彰吾侯之徳今则庙事既修而亦幸防上恩列祀典矣顾无金石以着本初其何以昭报事于长久且当日弃城冒赏之人其子孙犹有存者盖尝肆为妄説强祔其祖以遂侵诬之计吾州之人亦斥其伪以控于朝而报绌之矣然或久而不传则未敢必其无后患也乃以书来请撰其事熹以衰朽欲谢不能而复自念往使浙东留台最久固已熟闻兹事而有感于中矣矧以诸君之请之力其何可辞则应曰诺而病未能也乃今太守周府君晔又因鄞县主簿赵生师防踵门以请则为考按台人前进士陈君思恭所为日记及故礼部侍郎陈公公辅诸人之铭序赞颂皆言闻乱之初阖郡震恐太守赵资道郡丞李景渊咸愕眙不知所为谋欲遁去他吏相顾亦无敢出一语者侯方司户曹事独慨然请任其责有异议者辄面叱之即日移书诀其父母昆弟而闭其妻子于官舍悉召州人谕以利害人人感泣踊跃聴命乃急下令发夫守险增埤濬隍除器募兵积粮致用分屯列栅为死守计日夜循抚甘苦同之城中之人始有固志而守丞以下则皆已遁去久矣既而山民吕师囊起兵应贼号十余万导以攻城前后数四侯皆应机设械立摧破之手弓临城殪厥渠帅贼遂退走卒全其郛凡所存活以十万计参伍其説一无异词是则侯之为烈彰彰明矣独稽史籍则见当时实以守城破贼为丞之功进领郡符就加职秩乃与所闻不类而于妄説反有助焉于是更即诸书以求其故然后乃见当时守丞虽遁而侯于所下文书犹必存其位号冦退解围亟迎以归俾上功状而已不预焉丞盖熙丰故家诸子又皆贵仕故得独冒显赏尘防书而侯反下从捕盗七人之比仅改京秩初阶移官旁郡以去是则阉尹擅兵贼臣柄国之所为而后来侵诬妄论所由起也一时之谬流惑万世向非台之文献有足徴者民吏称思久而不怠则亦何所质正而决其是非哉呜呼是又可叹也已滕侯名膺字子勤后保南都守陈蔡以抗强敌乘胜焱鋭之锋勲绩尤盛劝进大元帅于济州所陈又皆当时天下大计切中机会其于建炎绍兴之史法当立传而熹于是书盖尝受诏参笔削矣是以因书此碑而并覈其真伪如此不惟少塞台人之意亦使后之执笔者有以考焉庙数迁徙今在城西北隅永庆寺东实侯所再筑而力战破贼处台人迎侯继室赵夫人及诸孙仲宜等使居其旁通判州事吕君祖俭谋为买田以资奉守未就而去谈者惜之然以台人之徳侯如此吾知其继而成之者无难也
　　韦溪先生祠堂记　　　　　　　郑公鲤
　　宝祐乙邜春同舍郎方一新葺乃祖韦溪先生祠堂以书来告曰生民尊祖礼无贵贱反本始也然亲有尽而报有终在礼小宗之制由祢而上至髙祖四世而亲尽矣四世亲尽易世则祧祧主既藏不与祫事报有终也孝子慈孙反始一念或有不能安抑尝深感厯代儒先宗主道术修明孔氏之业而不失其传者各随名迹所在建置祠宇春秋舍菜以诏将来永维我祖显显垂裕若使追养继世过祧则止反有媿承学之士绵绵相续舍菜先师我心则怛谓报有终其可乎一新不肖忝承祖祢寅念先祖以经学鸣世在绍兴间蔚为诸儒领袖学者尊之号曰韦溪先生欲俾来裔瞻望厥祖弥逺弥光乃即韦溪遗址修葺祠宇反始之义永永无极惟君久在辟雍习闻诸先生绪论旧矣愿为记之公鲤窃念先生之学其时郎中张公布待制黄公宜受业于门亲见而知之者故其言哀悼思永真得其的黄公云党禁三家后潜心自六经三家则蜀学洛学学也三家操尚虽殊守正则一自绍圣奸臣执政发其私愤尽谪三家入元祐党禁専尚王氏学用以取士谓之新学士趋私尚以钓爵位谓之时官士习既变士气亦靡至建炎绍兴中兴之初而余风未殄惟先生志益固守益坚潜心六经卓然屹立于众醉独醒之中遂为东南学者表正之师黄公发潜至矣洞见渊源张公云佛老韩攘斥文章孔性天此皆亲炙函丈精得心传严于卫道以开后学者也先生遗像家藏日逺二公遗语传颂日新且古者乡校释菜先师犹永不忘而况子孙继承遗绪其可防之乎爰葺祠宇以奉世祀宜也咸谓先生坚凝正守与世寡谐坎防一官老死不行其志以是为恨然心传道统学为儒宗羣弟子接迹咸显则先生济时行道之用又岂终泯哉姓名言行登载县志昭然可攷兹故不详乃若四世神主合于韦溪祠宇以为子孙训者则自有永式云




　　赤城集巻九
　　钦定四库全书
　　赤城集巻十
　　宋　林表民　编
　　浙东提举叶侯生祠记　　　　　王象祖
　　绍定二年台郡夏旱秋潦九月乙丑朔复雨丙寅加骤丁卯天台仙居水自西来海自南溢俱会于城下防者不戒袭朝天门大翻栝苍门城以入杂决崇龢门侧城而出平地髙丈有七尺死人民逾二万凡物之蔽江塞港入于海者三日癸酉前邦君今本路仓使叶公闻变驰来朝廷以公得台民心因命澹天灾以续民命至则陵谷反易城市为沙砾之墟亡者叠腐存者改形为之大戚乃赂贪夫以收遗骸募卒伍以出途巷严冥録以靖寃妖籍户口颁钱米助修筑弛徴阁租赋以请命求利害以尽人言问疾苦以通下情日以所见奏所未闻且乞大赐予以造一邦会赵守得祠并以郡属公事颛言益切先民而虑徯民而发亟请不倦得防征予一年凡官钱皆如之秋租减其七眀年夏赋损其半须钱米以赈防城筑者合缗斛几百万初仓廪荡于波涛遗禾腐于泥潦人心惶怖公移粟于近告粜于逺劝啇贾通有无忧在不继及圣泽溥博忧在奉行内选郡僚外求寓公寓公各自择其乡之堪其事者并书吏省文书灾伤以轻重为差州郭重于诸县临海重于天台仙居天台仙居重于宁海黄岩重者数倍轻者必称必均各竞于善而恵无不实日有粥月有给疾病有药死亡有棺癃惸独孩防者有养始于季秋毕于季夏台郡无前闻也水先壊门遂加坚为深结深为洞门三其限以受版石穴其防以为限多门多罅水多冲栝苍故塞栝苍门栝苍无罅水必犇丰泰并塞丰泰门患江之齧外为长堤以护城足患水之冲内为髙台以助城力城崇旧二尺厚旧三尺埋深以固址开叠以广基器利材良土宻工练展民居除恶壌暮穴其筑以受水诘朝水不耗方止筑三分其城新筑者一补筑者一余环而髙厚甃甓之如一也矗然伟冠可并邉城又通利河渠疏整沟闸坚辟里城修郡庠复賔馆新浮梁广养济作防楼于台上以压江势存民立邦尽能事矣而志虑已周犹惧未徧民情大感尚忧不满哀矜恻怛常若不足此情此念天实临之邦人岂无人心哉嵗既告登功又告成起妙胜院之废而辟其堂肖公徳容饮食必祝焉妙胜朝天门之通衢也于水之入表功之成也嗟夫天岂无变頼其生贤天将示变必先用贤先水一年民徳公甚闻水之日公急民忧天意人谋岂蹔合哉变之方殷除骸尽五日之令催科立一月之期苛暴不念其昬垫而残羸慰安者恃公一身尔事之未定疫亡枕藉蚕麦大荒讹言足以兴攘敓而彊梁妥息者感公一心尔茫茫垂尽骎骎苏醒匪身奚子匪子奚孙身不可忘子孙尚可忘乎又有大者水患自庆厯至今防二百年而见天无数则已天果有数则公之为利于后者岂止今哉庆厯之筑至龢始定宣龢方冦之变其徒颠沛于此城者至龢之筑也圣人不畏多难公之为备于后者岂止水哉齐桓存亡风有木鲁僖复宇颂存閟宫丰功盛心感叹不足不足心声之成音也公名棠字次魏僊防人乾道丞相正简公之孙歌曰天生贤哲兮捄灾扶危渺千里兮谁其恵来存亡续絶兮父母提携何以报之兮卜此招提巾山崇崇公名兮穹隆西江溶溶公夀兮无穷昔元章简公兮庆厯当此公聿似之归辅天子公皇祖正简公兮乾道秉政公其绳之再显绍定自今嵗时兮公顔必红一笑语人兮台民报功报功永存台民子孙子孙有知视此丰碑
　　苍山庙记　　　　　　　　　　宋　諴
　　苍山在州西才十五里水陆之途通焉连属之势亘于西南隠隠崇崇臻此而止自郡城暨于山嘉树脩竹映夹道侧聫聫不絶如在翠帐间行防是山若造非常之境羣峯叠秀烟树罗碧清猿好鸟呌啸其间实神僊之所居信东岳之佐命山之南又有澄潭周环百余歩空阔沉碧逗而不穷旁倚峻岩穴通溟涨峭壁削以直耸清泉贯潭承其泉而龙是宅每天将晦必云物郁乎其上或清旭晚照辉映相鲜岚障千里水光一带烟霭蒙羃如列画屏峻彼西郊作镇兹土会昌四年冬梁国乔公自尚书郎来守是邦每景物澄霁升髙而望兹山觉峰峦之有异公曰是山也得不司于吾土乎明年夏将旱公惧嵗之不登忧民之歉食虽土龙徙市啓千百神曽未果应公曰余为之长郡之旱民之灾是亦警余之或未勤乃召易者而筮之得山泽损之卦筮者曰艮上兊下为损损而后益乃丰嵗之象艮为山兊为泽为西方云泽之气果应为西得不为苍山之兆乎公遂躬祷是山请以民之灾灾已诫告明明山不閟灵车未及旋索泽如悬槁苗亘青若云布川是嵗果登乃自兹山厥后隂阳其或乖度俾吏致告靡不响荅公又曰礼云能御大灾则祀之水旱者民之灾也是山果能兴布云泽救民之灾得不庙而祀欤遂命工人爰构庙室于山之阳六年春三月庙告成乃户乃堂飞轩翼张粉缋糊頳东西其廊像设无哗威容肃庄俨若旧制公而昌秋七月公大备牲牢罗丝竹于庙庭之下躬自荐拜以荅神祉因命乡贡进士广平宋諴记其事以志于庙乃重为赞曰懿彼苍山吐纳隂气兴隆云泽救民之瘁实自我公诚明期至以防以祷引过归已鍳周明布膏于地嵗既丰盈惟公之致爰立庙堂示民以依春秋荐拜水旱云祈有举无废在礼而知靡烦靡凟无逾我仪
　　临海县灵康庙碑　　　　　　　石公孺
　　建炎三年冬金人陷钱塘会稽守外附防骑侵鄞于是浙东之门不啓明年春鄞溃临海介于两郡之间封畛相际居人震恐逃散山谷时管内安抚使鼂公统州事甫浃旬乃召父老之习事者与夫土豪之骁勇者升堂宴犒宣示祖宗累世恵安之意谘访险易及其备豫词情慷慨闻者感涕贾勇百倍人自战守铠仗犀利武艺精敏絶壁巨堑如在天上公曰人事至矣不禋于神神弗福也尝闻东晋苻秦之败逺视八公山草木皆成人形闻风声鹤唳皆如晋师之至神所助也天台神僊所宅是乌得无灵响哉郡人相与言曰宣和辛丑之盗陈师城下防其牲酒造灵顺之祠祈焉卜僣不吉乃焚其庙诘朝蓐食尽锐攻北城仰顾守陴者皆冠劔伟人光景骇异俄有飞矢中其酋领羣盗觧去一郡以安曽不逾时新庙告成诏加显佑之号神之功也公明徳以荐馨香神其吐之乎公乃斋戒备礼而祷之夜梦神人具衮冕通刺请谒且言阖境无虞之意公异之以邦人之必信也宣示于众故逃者复还散者复集千里晏然恃以无恐及大驾巡幸永嘉公复防祷焉而波臣受职神舟顺济自冬迄春无顿防遗镞之患金人退师矣天子嘉之比大驾北还赐公对良久天语温厚慰抚周悉进公直显谟阁而王亦加广恵之号报灵贶也既而夏苦旱暵秋复霖潦公至诚恻怛每为之请祷祷之未尝不旋踵而应由是穑事告成人知乐业矣一日郡人谓公孺曰敌骑慿陵深入明越衣冠士庶戕杀殆尽而吾人安于袵席飓风怒号骇浪磅礴鱼龙出没百恠呈露而吾天子扬颿徃来如出轨道夏秋水旱米若珠琲一糓不登将堕沟壑而吾邦仓庾告盈是三者公之惠也神之赐也有一于此犹当大书之况兼尽其美而噤无一辞何以侈大天子之褒宠乎于是公孺稽首为之序次曰惟王赵氏讳炳字公阿东阳人后汉与闽人徐登遇于乌伤谿上各试其术以疗疾登死东入章安或挟鼎升屋而防或张盖絶流而渡逺近服其神遭章安令之害见于方术传郡人爼豆之立祠白鹤山下元丰中始建灵康庙额俄封仁济侯显仁公灵顺王宣和中加号顕佑今天子复加广恵凡三号焉厯代血食今千载矣先是郡大饥有诣闽广告其贾客曰吾赵氏台之富人也台贵籴倘运而往将稇载而归台吾宅也不阅旬海舶麇至访赵氏乃王也元章简公刺州事未之信夏旱甚祷于祠而钥之约曰三日不雨则毁庙五日不雨毁像登舟风雨遽集高下告足公谢焉洪光寺曳殿材阻隘不得进其徒祷之谿谷暴溢一夕自至绍圣中増修祠宇工人度材未施斤斧忽空中有若引锯者郡守槛其木于屋壁其灵响防如此公孺尝谓昔之详以事神者备牺牲严器币求于杳之间荒唐恍惚疑不可得及积诚之感假则若鉴之取水燧之取火俄顷而有合耿恭拜井而溢裴行俭致水泉之异信不诬也世之名
　　山大川圣贤遗烈尚多有之或【阙】　　　　　　　　升其堂户重足股栗稍近防易必致祸责而王之视此民也有若赤子仁而不怒人之事神有若父母爱而益恭故动息出入饮食疾痛每祈焉吉防悔吝不待布蓍灼而后信也有能使人迁善逺辠以辅朝廷风化之美顾不韪哉然王能使后世事之如生而不能捄一日之患能全五邑之生聚而不保其像设岂不以人之所利为先已之所谓化而不忘者邪鼂公名公为字子莫济北鼎族元祐文伯龙阁之嗣公以文章翰墨名世而能精于致治成民而事神灵贶昭明合若符契是宜书之传无穷也白鹤山势竒伟真一郡之胜水浮陆转将事络绎箫鼓之声不絶永康故有庙奉尝不减临海而行宫所及徧于逺迩矣故作诗系之俾歌以荐献云山崭絶兮苍苍江水深兮汤汤俨闷宇兮山阳古帝命兮灵康感清梦于良宵距强敌兮保疆衞神舟兮沧溟斥蛟龙兮蛰藏雨旸适兮黍稌盈生繁祉兮安且宁捧玉书兮下西清加显号兮昭王灵椒有馨兮橘柚埀羌迎神兮江之湄神之往兮鹤与飞神之来兮鹤旋归管嘒嘒兮鼓咚咚自今以始兮嵗其丰报神贶兮歌鼂公恵此土兮无终穷
　　后梁宣帝祠记　　　　　　　　王　艺
　　余宦逰宁川宁川地广山连栝苍水通闽中得无名山大川神灵圣迹者乎询诸父老则龙湫有九独玉溪刋石备陈本末次及梁王詧祀凡至亢旱天不我雨邑令率其民吏躬祭祠下诚心祈祷未尝不应时雨降神之灵神之圣可谓至矣稽诸祀典桐栢之山龙潭三所畧而不详俚传无据求之史籍梁昭明太子有子五人曰欢曰誉曰詧曰曰鍳帝昭明第三子也昭明薨梁武帝欲立欢为太子以国难未平不可以传少主乃封昭明诸子悉以为王图慰其心詧遂进位岳阳王为会稽太守詧以兄弟不得嗣居常不平又以梁武朝多秕政有败亡之渐乃蓄积寳货招致賔客归附者数千人大同中除雍州刺史梁元帝调兵于湘州刺史河东王誉张绩构誉与詧于元帝誉恶张绩之防而拒命元帝遣世子方等王僧辨杜防安讨誉誉军败克湘州斩誉詧闻而大怒举兵伐江宁称藩西魏魏因以封之是为梁王詧会魏军于防阳防广平斩杜巚岸等并其母妻子女尽诛诸杜宗族防弱皆下蚕室发其坟墓烧其骸骨灰而扬之并以为漆防葢复克誉之雠及建业平杜崱兄弟发安宁陵焚之以报漆防之酷元帝不之罪及魏军攻元帝元帝临阵督战元帝见执如王之营甚见诘辱王遣傅凖进土囊害元帝魏乃立詧国号后梁建元大定北齐遣上党王高涣送萧明来主梁嗣陈覇先杀王僧辨黜萧明而奉恭帝詧以不用尹徳毅之言而失襄阳之地耻其不振常懐忧愤着愍时赋以见其志八年病背疽而殂諡曰宣帝世传帝避侯景之难隠于此地元帝已平侯景元帝后复见执于帝知帝非为侯景所逐余疑其为政会稽有徳及物人为祠之迄今恵泽其施博哉去世既逺未可轻论唐武徳中旁兴大刹目曰资福我宋大中祥符始赐崇福之号景祐中邑令袁熈载字良辅谓帝性不茹荤不饮酒杀牲以祭不类余闻昭明身衣浣衣食不重肉未尝闻帝不茹荤苟血食而代以素馔殆去饩羊之类欤谓不饮酒则亦可以去奠茅好礼者未然因民而有旱干之忧当顺人情以致时雨徒事变更善守者或诮予岂好辩因其同仕洎诸邑老强余再四故滥阅简防拾诸踪迹叙其事宁人得帝之迹仰帝之心固当益重余俟好古博雅君子得究其详
　　唐临淮王李武穆庙碑　　　　　舒　奎
　　天寳末安禄山反范阳陷两京明皇流离于蜀宇内防非唐有矣非有而卒复有葢王与郭汾阳之功也王之功纪金劵藏太庙图凌烟阁载诸史册霞电烱照而金翠补冩也迨于今蓑童笠防皆知有王云呜呼然孰知宁海阆风寂寞之野有王之祠存焉按之史册求之图志寳应初袁晁反台州尽有浙东地王遣其将张伯议李臯讨平之此土之民被王徳立祠祀王迨于今火盗雨旸螟蟊疾厉有禳有祝焉呜呼王之食于此土非忝也民之报王盍忠信矣乎且王尝防常山防赵防懐而与夫景城河间信都清河平原博平皆附焉捍饶阳捍太原捍河阳以至于申光徐泗宋许兖郓防阳皆平焉然则王之功满于河淮京洛之间平浙其细也戮晁则易也何独此土之民被其徳哉感之于平浙也懐之以戮晁也毋以小王乎呜呼徳之深浅不以其功之小大也功之小大不以其惠之浅深也使晁蔓不已宁能勿为禄山耶则此土之民被其徳固无异于淮河京洛之间也然庙始创嵗月无文字可绎其几废几兴邪防制像设服饰若野老踞居一室座下伏文兽其何根何证邪屋有低塌风掀雨漉破壁四面见山星斗零落绽瓦中行遂贯穿祠后神露其背过者悯然恻怛也余闻王之御军行师号令明一麾帜壁垒气色皆光焰不应憔悴若是想夫功成身危程鱼交毁徬徨惨澹其意态亦如是乎嵗比不登众讙曰王病民乎民病王也于是富者以田产之髙下出财贫者以口数之众寡助力典其役者以财厚薄力小大取材始于淳祐六年正月而成于明年十月九日过者肃然惊异矣夫图牒之所载忠豪之遗迹此以教长民者所当兴奋也而乡人之为是也孰紏而孰率之王之徳于此土也深又能神而明之故合而成焉者出于忠信也呜呼王之功纪金劵藏太庙图凌烟阁今其物为飞花为聚沬烟空月寒故迹何在曽不如豚蹄斗酒之肃慤也其被于河淮京洛之间者今且数经兵燹鞠为丘墟蓬蒿皆长大成林薮未必有数椽焉简防可依也然则庙之存于此土岂不幸欤呜呼王之功崇烈伟夫岂系于庙之有无哉然庙之有无民之忠信厚薄观焉乡人所以尽其情也然则庙之新于今岂不韪欤王之名氏不待书也当时与郭令公齐名者谁欤
　　董将军庙记　　　　　　　　　林师防
　　郡之东湖南百歩有庙岿然抵城按图经云唐浙东观察使董将军祠也世传吴越钱氏有国时立名在祀典嵗久屡圮葺于邦人至淳熈六年父老始请于州即其旧址东向易而新之庙故有石记尾独载朝奉大夫知军州李春卿立其置庙之因与所置之人若年月皆逸而不传师防尝考于图记访于耆旧则神有灵徳且惧其将就暧没遂以合载于文使得以着于不朽焉按皇宋熈宁中始开东湖欲毁其庙时衙校左良玉者实监其役良玉无子其妻一夕梦神告曰能存吾庙当以判官为汝子妻寤以语良玉庙遂不毁未防果得子状肖庙之判官是子防年头有疮疾久之不愈家人徃庙祷焉见屋漏滴损判官之首亟修之而儿疮立愈大观二年登进士第官至湖州别驾名誉字与言即其子也暨淳熈间郡饥甚有闽商支太辈泛米海外俄见一人身衣白衫方巾皂履美貌长髯语言异常引船相向揖曰吾台州董主人也家东湖上门植双桧台米价昂特来相招因命于内取酒一小壶分斟与支啇以下遍饮饮尽醉米入台港将次州约曰吾先徃议价汝抵岸当来言讫船忽不见商至寻访东湖竟无所谓董主人者有一老父语此但有董将军尔引与偕往见庙前二桧入覩其像乃向之招船人也羣商相视惊异且祭罗拜感泣而去声传别境客来竞凑舳舻相衔邦人乃粒繄神之力也夫有恵济民者冝飨有灵应物者宜书神自吴越置祠而肆祀逮今是必尝有功于民者而此二事尤为灵异邦人徳神之赐且恨未有以记之者师防既为之记又系之以词使歌以祀神其词曰神生而异殁有灵庙食此邦何英明人受其赐于是崇是信靡不承于粲春敷与秋荣山果野蔌含新青牲酒肃戒羞洁馨酌献虽微意益精湖光弥弥风泠泠惟神此宅严幽扃永济我民年糓登报飨不匮千百龄
　　夀台楼赋　　　　　　　　　　王象祖
　　仓使寳谟叶公再造台邦之明年作危楼于旧栝苍之上仰考天文扁以夀台欲此城与台星长久为民之意无穷也又明年绍定己卯五月丁亥与賔彦落之郡人王象祖与焉赋曰伟天台之宅国兮聚神秀于山川环千岑而拱揖兮会三江之蜿蜒即长虹之霞采兮罩苍龙之云烟通沧溟之潮汐兮亦有时而奔溃风作而南溢兮潢潦凑而西滙骇闻见于恍惚兮忙运棹于不戒袭其虚而頽其弊兮捣崇墉如滩瀬帝哀民而求其欲兮欲莫如旧之求今赤子而昔父母兮夺襁褓于横流孰宜先而尚敏兮孰可后而迟留兼保养于内外兮合二急而交修侈旧雉于加倍兮作新意于危楼嗟洪涛之懐防兮更二百载而造弃人事于不谋兮委天数于有考使知及而仁守兮何千龄之不可保瞻昊天之靡逺兮彼昭晣者何星非上台之主夀兮亦岂不福乎此城挿穹苍而上引兮光下属而荧荧镇流峙于高卑兮安反侧于常经曩人物之颠错兮今万壑之顺序曷陵谷之变迁兮有既平之水土道待人而后行兮天亦可求其故处功成而不自足兮参泰阶之轨度噫变化之难谌兮嘉剥复之有常娱賔彦于觞豆兮易劳佚于弛张放吾目于万有兮収吾耳于宫商骈城陴之士女兮同其乐于未央惊吾土之有此兮缀履舄之末光咏黄楼騒雅兮争日星之炜煌齐彭城于丹丘兮美哲人之相望匪登髙之能赋兮铺盛徳于难陈彼此一时兮尚懐逺于苏与秦
　　赤城集巻十
　　钦定四库全书
　　赤城集巻十一
　　宋　林表民　编
　　临海县泰安馆记　　　　　　　石公孺
　　丹丘山岭崇峻川流深永旁际沧海自会稽抵郡凡十置驿水陆相望东接鄞川南则直永嘉并闽越西南则道处婺连江南走湖湘行李徃来叠迹屯轨络绎不絶然郡抵天台几百里中有驿曰小石联延壮伟其来旧矣道里既均从容就馆各展其物无冦盗燥湿之患宣和辛丑蜂蚁啸聚驿为煨烬客使经逰往往兼程以进时雨暴集无从托宿率皆寄迹民舎徒御惊扰里社不宁而又顷者昭慈圣献神御之温祖宗神主复归于庙皆剏土木旋即倾壊贡赋输挽由此涂出行者无所居者先病如是十七寒暑矣绍兴六年夏徽猷孙公来守此邦以博大之徳行岂弟之化访民所欲以废驿请颇欲缮治而爱惜民力且未暇及又一年政成讼简民气和乐千里之内讴谣载路至无一物失其所者公曰斯可矣冬十月会监盗抵法没入居室相与建议议以克合乃撤而经营之邑令及尉协力从事逺迩懽呼观瞻动色咨嗟叹美万口同辞人不知役日未至且毕矣门堂廊庑下逮庖圊车马之所无不毕备赤白晶荧顿还旧观焉且以泰安掲其榜士大夫恱之请有述焉公孺曰尝观易之序卦有曰履而泰然后安夫行道之劳苦方祈寒暑雨之逼乃获庐舎馆之适安而无遽泰而能通其利顾不博哉昔晋文公俾圬人乃以时塓馆室故能主盟诸侯单防公假道于陈司里不授国无寄寓然后知陈之将亡唐大厯中邦畿之内必命御史以为之使其重如此何者成周之制建官为重賔至如归此大小所以懐爱也今也复故于十七年之后因材之可取从人之所欲无妨农费财之事其亦合周官之制矣故纪其实
　　神秀楼记　　　　　　　　　　陈耆卿
　　天下事有蹔而忘有久而不置有大而故闇有细而新葢繋其人尔淳熈二载丞相赵公忠定自太史守台台城堞素完中更鬰攸半不治楼亦随之公至缓缮修急抚养未防里安其政而城之役始兴城九门各有楼鼎新者四而神秀独南峙更雄丽焉乃集僚佐落成且诗其事余记齿未龀见人人诵公诗以为公去幸诗存诗存楼亦存也然诗存无尽而楼存有坏矣葢近一甲子公之孙必愿以纶邸行侯事其政实似公遂新公楼而赓公诗落成公律人曰侯之诗又似公矣而楼更防丽于公侯去幸诗存诗可无尽而楼又可无坏也噫盛哉按神秀语本兴公独指言山尔然有山之神秀有人物之神秀山之神秀一州之润也人物之神秀四海之润也公去台二十稔实秉大政定大防勲在宗社徳在堪舆虽竟逐烟瘴以而终随日月而耀葢四海共之矣夫一州固四海之细一楼又一州之细细而久可忘矣而民诵之不置焉又久冝故闇矣而侯治之复新焉非系其人欤则登今楼想昔景侯固百年不老公亦千古如在徳侯愈甚则思公愈深诵公诗未休而诵侯诗又继之矣是使此楼常新也诵之者愈不置也不论其细与久也信繋其人也否则崇台杰阁穹亭危榭屋角拄河汉檐牙挂星斗非无防丽过此楼者而存则嗟怨去则诋讥见其子孙则愤激若是者蹔犹不可而况可久邪其能使诵之不置而与之常新耶予为此文非独以书有功抑以风世之堕而无立志者
　　镇安庙新建景福阁记　　　　　姜　容
　　自郑子产祈于四墉而城郭之祀尚矣镇安庙者台州城祠也按郡志神屈氏御灾捍患功烈显著皇朝屡加褒宠前守齐侯硕徇邦人之请裒神灵异转而上闻纶命继颁王爵加贲既新正殿増祢室创寝宫庙像显设矣然地据大固山之东北面势髙峭栋桷腾突气象呈露乏浑函蕴蓄之意于是议建阁以翼蔽之经始于癸未仲春之六日郡出緍粟倡于先众输财力和于后日南至基斯筑筑斯架而齐侯庾节上会稽矣今守王侯挺始至谓兹役也久未就绪惧风剥雨摧将毁前功而重后费亟捐钱发廪架斯覆覆斯塈以甲申仲夏二日落成之为屋上下八楹左右十有八楹瓌丽宏敞称其为神明之居扁曰景福夫聦明正直神之徳也福善祸恶神之职也能秉是徳专是职则人懐喜福惧祸之心始不敢肆其无忌惮之恶将力为善而不懈今阁以福名岂独徼福于神哉葢自神宅于此凡雨旸之祷犹鼓应枹冦攘之害如晛消雪时禬嵗禳公祈私请无不倚以为命福是邦者至矣命名之义庸无纪实于前而祈恵于后乎然古之王天下者出命令主人神明则职之人幽则职之神各尽其职无相黩也然后幽明以顺而神人以龢今神既有徳于台而二侯接武镇临政平讼理民安乐之所谓各尽其职交福此邦者也顾乃独归其福于神而因欲永其福于民视子产无愧矣自今而后邦人可不思所以体侯之意荅神之贶力于善而不懈也哉是嵗中秋日记
　　台州城隍封诰
　　敕台州镇安庙显祐通应灵恵侯神生有竒质没为贵神至今台岭之人想见玉溪之迹与母偕隠既着一时之令名于民有功宜应千载之命祀兹跻登于显号以慰荅于舆言服我明恩振于灵施可特封显祐通应灵恵昭贶侯奉敕如右牒到奉行乾道四年三月二十日下尚书右仆射同中书门下平章事芾防知政事俊卿中书舎人迈
　　清平阁记　　　　　　　　　　黄　阁
　　客有蹔释尘俗防乎郡治彷徉四顾有阁翚飞上冠新亭下临清池可以观政可以燕賔可以赏心而娱情问其阁则曰郡侯黄公之所筑也既成而名掲以清平取梁太守萧洽宏祢为政之防问其名则曰防政贺公之所命也既命而书彩题粲粲龙凤飞跃映帯云楣问其书则曰户侍钱公之所笔也防览既周喟然叹曰郡侯之政见赏于贤士大夫如是归而访诸庠序则士者歌于学采之田里则农者歌于野熈熈油油万口一舌麦秀之岐然桑叶之沃然多稼斯积京然坻然则又跃然而喜曰郡侯之政不惟贤士大夫咏之邦人皆诵之泮宫既饬取其余材于台于地民弗烦也财弗殚也美具而名益传也台自吴为郡地饶海陆古者火畊水耨其民不过食鱼稲业樵猎无他事也江左以来为政者或简约或清防或抚绥而安缉宏祢之在当时又其杰然考之图志风采可想见已宋兴二百余年车驾幸钱塘而台为之辅生齿日滋官府日冗江山风物古今十百循良辈出磊磊相望然斯民习沿之久逐末而忘本者众被甲荷戈出没乎鹾茗之塲纷如也胥吏持文书索租赋嚣号于细民之门者容或有之牒素号为繁矣黄公下车期年于兹约已以清与民以简凡政之蠧民者一切务去凌者抑弱者扶法有所当宥则释之而不疑刑有不得已则终持之以恕山泽之禁不敢弛不以矫俗而人自迁于善军国之须不敢后不以强民而人乐输于上虽更多故环境内外曽无鸡鸣犬吠之惊吾又知郡侯之政不惟邦人诵之上而朝列且将以不扰闻邉陲向清国歩向平登斯阁也挹清风之徐来瞰平波之不兴左顾君子右盼静镇朋俦俪美岂直登玉霄上参云为极目之荣观而已哉大书特书不一书以为我朝牧伯得人之庆子墨客卿之职也公名章字仲微伯仲第一流人居朝者耸风烈治郡者蔼声名一门之懿以并列之云
　　分绣阁记　　　　　　　　　　洪　适
　　浙河以东层冈峭岑盘深复陆出会稽道天姥百有余里财得夷旷之地十有五顷以为天台郡郡践山作郛而余麓及屹立之峯废不可庐者亦十一二故官寺民区鲜钜丽之所十数年中监州始有以员外置者侨寓城之巽隅距黄堂七百歩而赢其职业之商谳僚类之谒请吏抱文书袂属嚣阛隘谿间举不以为便乃徙幕曹之舍为今所居与正贠相东西焉然规恢下窄荣奥埃墨无复髙明垲爽之观独东偏有地斗大藂榛委甓蚓虺所潜前沿后仍指为弃壤则薅刜辇治培基建阁以夏四日课材阅月而斤斧论功其髙四寻衡袤卄有七尺南北不及者九之一羣山萦环垂光献状可以分绣名推去冗牍登临领略则岩姿之四时烟霏云采之隠见咸与意会举杯属客则琴歌奕思恢乎其有乐地阁之下对植美竹以清閟目其堂后穿小池可容蓱藻则又为舞猗之亭或曰人生天地间以百年为须臾况宦防弗常席甫暖而趣代今子来旬嵗矣又如是而去何以兹阁为语之曰人能无以一生为寄则澡濯自强期与前英聫横能无以一官为不久则黾勉尽瘁必有以美其政子年少质下若乘鴈双鳬虽去来无系于邦人然吾身朝夕于斯抑欲自适耳绍兴十六年五月七日记后卄四年壻永嘉薛绍以左从事郎为郡推官得是阁而新之请昜旧扁故又重刻此碑
　　玉霄亭柱记　　　　　　　　　尤　袤
　　台州南西北三面逼山独东望诸峯差逺云烟空蒙外际溟海蓬莱方丈想见其处旧有小亭在子城之上绍兴丁卯南丰曽使君谹父改创更名玉霄距今三十年摧败倾欹岌业欲压其下昔有茂林脩竹今皆剪伐错为民溷圊罗列汚秽喧嚣防者叹息余乃披剃蠲疏载芟载除四为缭墙以限外涂下建石柱上跨飞阁出亭之外又有六尺凡楹栋榱桷之朽挠叠瓴级甓之阙折丹黄粉漆之陊剥皆易而新之方连周阹可倚可眺晨揖灏气夕延素月山川城郭尽在几席之下凭栏四望叠嶂环绕手挥丝桐目送飞鸿飘飘乎如乗云御风身在物表州之宴防于是为胜乃刻亭柱以纪
　　重建万壑风烟亭记　　　　　　陈　观
　　汉置永宁跨温台二州今郡城鴈荡在其南天台在其北奇恠神秀崒嵂胜絶而郡适当二名山之间相距各百里不可以隄封自限也官舍负大固山余旧闻有亭曰万壑风烟得登临之胜暨来丞郡公退寻访即斯亭已供前人薪防故基埋没榛草矣乃芟薙鉏剔夷髙増卑累石甃砖敞为一堂基辟于新名承其旧于是俯仰顾瞻连冈叠障罗列如翠屏一水自天台来与海潮相为吐吞萦纾如缟带复有帢帻二峯植立江濆如正人君子冠佩特立而无所附丽真足舒眺望涤尘襟销滞思对越临汝省此心有愧乎否也余尝叹斯地虽僻在海隅而髙人逸士或隠于僧或托于僊寻花问雁采药【阙】



















　　飞跃亭记　　　　　　　　　　吴子良
　　县治之北可里许小坡蜿蜒号环翠山旁濒驿河旧因河为放生池狭且淤绍兴二年春令黄君凖始面山凿池又筑亭负山而临池名之曰飞跃有过而笑曰飞自飞也天何力焉跃自跃也渊何力焉天与渊无所用力而人力乌乎施人力无所施而奚以亭为君曰不然飞自飞也跃自跃也天与渊固无所用力也而缨缴坠峻衔钩出深天与渊亦无所用力也充是类也以往物之相靡扰扰无穷也则如之何是故天与渊无所用力而寄力于人人岂他有所谓力哉岂有加于天与渊哉因其飞而遂其飞因其跃而遂其跃充是类也以往物之相刄相靡释然休澹然忘悠然逝而已矣故曰好生之徳有好之者又曰赞天地之化育有赞之者肆我皇宋循唐旧规所在县州池用无废生同一性性同一机温乎谷风而跂栖倐焉飞浩乎平波而潜泳倐焉跃是非有以使之亦非无以使之孰为其天孰为其渊是为圣人能辅万物之自然吾莅兹邑上奉帝命其敢弗防以宣厚恩以祝夀嘏名亭适称而又奚疑焉余闻而是之未几君求记因着其问荅语置亭中
　　岸帻亭记　　　　　　　　　　沈　震
　　建炎改元秋震自姑苏跨海涨畧曹娥道出鄞江走玉溪登令君之亭读其榜曰岸帻窃三复之不领以问令君令君矍然曰夫主簿王漻之为此也他日以职事行属部震实与从私窃访之父老皆曰吾令君始来之一年皷抵几搢版磨丹凡事之髋髀器之苦窳禾之蟊蠈羊之败羣豪里之子弟嵗时不识爼豆既一一如榘矱乃慨然伤兹亭之将圯因其旧稍加撑柱以就涂垩有簿公者曳杖踵门而诧曰昔卞延之不受令长之裁尝脱帻投地曰我所以屈卿者正此耳今吾观令君行古之道攻竽以瑟售文以武幸不见骂于官长摈斥于督邮而瘦马一刍奴仆一食鼻间栩栩然用心独奈何诗云优哉防哉聊以卒嵗请因其亭以岸帻榜之盖不侈也震闻之而叹曰夫物之废兴固自有定虽造物者不能加意今兹亭之就圯而复新会令君岸帻其上又有贤佐吏为之赞助是可书也今令君法当满秩将夺邑人之意以去后之登斯亭者尝试矫首而望西有华顶之流春可以灌南有玉溪之潭旱可以泽青珠白峤下瞰乎东溟赤柱鴈苍西矗乎桐栢揽形势之吐吞想前人之遗防庶几寻嘉木之传以无忘角弓之诗也令君为魏贲盖平江人云
　　梁源蟠松亭记　　　　　　　　王　藻
　　于古有挺特负材离羣独立偃然而傲世者余得而闻矣今乃寤寐之莫能彷佛则于梁源之松知敬爱焉梁源于宁海为会山由邑右趋三里而近其奥或得遗劔器者相传萧梁宣帝昔所避地山由以名也其峭然秀发为锦绣峯下为精庐剏唐武徳嵗旁夹径连抱者万松此其一也于径以逹奥皆为胜覧而是松其尤焉去松歩为驿道鞭毂趋竞日相挨摩有闻山之高而弗克穷者惟近则于松无不即焉既必充然以为极瓌诡之观问其得失适与余会令君桐庐方公始度其旁为亭提提桷榱左右以翼顾乡先学皆宦防靡居也属予记之辞弗获得以名问焉则命松以蟠亭则松名也余辴然曰此余夙焉求得乎松而未能者又奚为言夫曲直木性也惟松则不以产植滋养之异莫不絶苯防参青是顾以蟠取之然曲者折而不剉其直伏者踞焉不夺其操低囘寻仭兀硉未降云披水滙倐亘畆陌扶舆矫折纎末具态皆将逺举横骛乎无际畔也眎夫铮焉竞立闯焉相髙者不以末乎闻之古曰龙未之升为蟠取形若义斯得兼矣苟徒曰蜿蜒其资而不戾乎近观容与其材而适逺乎世用有励志操者将夷而艾之踣而拜之于亭何有哉惟斯邑三薄鸿寖西北紫翠万马相奔则山之原剡厯天台来者盖至此则仰顾屹若遏不进伏为夷壌冈峦蒙茸缭如掩抱囘溪沄沄万折乃东盖其势宅而深气雄而廓斯松是钟而岂徒哉惟天之和惟地之英山川炳灵物盈其间各有得焉惟萃其美者则必抗焉自异而天地山川之相与无穷者其发越则未始既也使是松得独当奇则余惧焉孰从是而得大观者风云月露不足尚也他时雷电晦有抱膝讽吟踞坐而扪虱相与问松斯亭者毋诘其所从来姑以斯名余语访焉将有异闻不可以不告也公名懋烈字仲勲由学省擢髙第综理渊通贤令君也事无小必勇以集大者将次第举是亭非以夸也力其事者山之僧法雨云










　　赤城集巻十一
　　钦定四库全书
　　赤城集巻十二
　　宋　林表民　编
　　霞起堂记　　　　　　　　　　尤　袤
　　双岩堂踞两崖之间独得地胜其下面墙广不寻丈拥蔽心目不快人意予因辟之墙之外粪壤所潴乃垦乃夷得旧址焉撤废亭于射圃移植其上榜曰凝思取孙兴公赋所谓凝思幽岩者也亭之前有败屋数椽东面西上榱栋桡折隅奥庳仄乃改创为堂三楹南向与静镇堂相植因名曰霞起繇双岩而望静镇直若引绳其外绕以回廊上连参云以为风雨防观之备爰植美竹以经纬之于是堂成而胜益奇前所未睹披豁呈露天若开而明地若广而敞景物若増益而富晨烟夕霏万化千变近峯逺岭间见层出皆可不出檐庑而尽得之噫是亦足以广心志荡尘垢而非苟以为娱也惟此邦灵仙所宅昔号胜处自经大旱遂成陋邦而山川之秀不异今昔或谓予当单乏之际顾为此不急之务然取材于旧课工于卒不市一木不役一民而使隘者敞窒者通敝者新则亦何害于政哉第废材不足以支久尚能十稔若其革而鼎之以俟后之君子始役于淳熈三年正月己未成于二月壬午
　　节爱堂记　　　　　　　　　　尤　袤
　　过静镇堂之左少南为方池并池而南墙壁障碍败屋倾欹公厨以积醪醴问诸故老曰此昔之燕豫堂也池旧有桥横纵济渡其东为草堂今皆燬撤后人因基筑台以望月其下挖池为小阁名曰清平台庳且隘不快登覧人迹罕至亦渐頽圯予既徙台于参云亭之后榜曰匿峯以望北山平夷旧基更作堂曰乐山以望西山之秀而池光山色且蔽于阁而不得见也廼徙阁于池之南因燕豫堂之基别为堂曰节爱取节用爱人之义旁为挟廊而上与乐山堂通池之北石崕盘踞土壤所壅疏剔理脉发露呈显如枕股膊如覆囷廪如鼋鼍之背负土而出西望连冈叠嶂间厠隠显如拥鬟髻如展旌斾如风樯阵马排闼而入其南则帢帻二峯角立朋秀若伟丈夫冠劔而坐双塔亭亭影挿天半于是仰山俯池逺树近石环列先后若相拱揖烟消日出层楼飞阁浮虚跨空如展图画而望蓬莱之云气也夫昔人经始莫不相山川之冝度面势之便其所建立如纪纲法度井井然悉有条理一定而不可易后人见其敝而不能复也遂出已意变更之易其东则西废撤其左而右病遂使昔之胜防日就堙没今予非能有所増创也大抵无改前规无废后观便觉天宇开明巗壑増秀林木水鸟皆有喜色而后知昔人之规模可因而不可变也爰刻诸石以识颠末尚告来者嗣葺焉始欲跨池为桥仍其旧池上有老梅惜不忍伐遂不复作
　　思爱庵记　　　　　　　　　　陈耆卿
　　思爱庵在北山滕侯庙左十歩台之人感懐侯徳故立庙既庙复庵其旁者侯徳无穷而感且懐之者转不已也侯以郡下末曹抗海内钜冦事具守台録及文公记中世已传故弗着间尝论自古有冦未至而恐皆是也其上冦至不恐急则遁又其上冦至不恐急不遁继以死岂不难哉侯则不继以死继以生侯生而一城之老穉皆得生百余年间涵孕孳育婆娑嬉逰以织以耕以仕以学不知者自谓太平幸民坦腹卧而知者流涕也知则思思之而不得见则愿见其家人如侯在廼命侯孙仲冝迎赵夫人于阳武夫人庵居侯庙食官斥废田半顷俾仲冝主祠事仲冝死子昖主之田嵗防庵且日圯泣曰若是则非台人之所以命我也会秋中熟乃以田之入供脩费先庙后庵讫功徴记于予予惟侯天与血诚视戡难解险如饮食功成而孙赏浓薄不计庵与庙有无足道哉台人念忠昖知孝故眷眷于庵与庙得不废虽然庵与庙台人责也而廼以累昖昖蔬水仅仅给又齧之于匠石将奈何爱根则防枝继自今庵与庙圮当修田不足当附益予以田之逸而后责以庵与庙之劳庵当益不废侯死不可作使侯世世主侯祠不絶即所谓感懐侯徳不已者也予记曩年陪庙祭尊簠横陈箫鼓撼木末祭罢胙饮庵中而尝恨庵小不足容也今既新是庵春猿秋鹤喜动顔色大夫士将云阗雾塞酿酒张肉以来歌侯之徳之赐夫必念其为台人之责而母以累昖其殆庶几乎
　　重建青青堂记　　　　　　　　吴子良
　　赵君防道既新録事防之西轩更名与清顾其前青青堂旧环以竹竹废堂寖毁清趣安在于是并新堂重植竹语余曰堂以竹名而吾典狱事翠色笼烟霭讵能涤簿书之垢氛雅韵含宫商讵能掩呌号之惨戚虽独清于竹亦难清于狱为民司命欲厌烦剧专幽闲得哉虽然神劳斯昏力疲斯惰少舒吾神少休吾力昏可醒惰可彊斯堂斯竹独无助乎而况夫卫武公之诗白乐天之记吾左右掲而朝夕观焉非特吾助又吾师也嗟乎世称王子猷嗜竹以之障郡嚣寄幽赏止耳亦尝闻君之言乎夫澄心所以应事乃欲无事以为髙而置心于事之表观物所以会理乃徒翫物以为适而尊理于物之上是皆当时风味子猷未能免也今君先堂之陋以竹代葩卉吏退净几焚香环古书金石刻悠然孤咏语悬明水闲弄丝桐送飞鸿云外其孰能溷君而言乃尔葢澄事之源观理之寓竹匪独清而狱匪难清矣然则其剖判明其转旋敏其磨链熟未足尽君而君当有贤于此者庶防异日君子既去居是堂者对竹如对君哉
　　与清堂记　　　　　　　　　　陈　埙
　　台州録事防右偏旧有挹翠堂与青青堂对牖破楹欹不任风雨赵君汝囘以东嘉奇胜士作郡纲纪政用诗书千里欣頼退公怡暇念无以寄幽遐养性情乃度乃营葺而新之更曰与清疎短墙豁四目延朝爽向之郁壅湫陋者皆澡沐精焕为吟都理窟矣国人朋友咸宜焉会予从鴈荡来榻于堂隅以分此清时夜欲参半壶觞方稠客讯主人以与清之防主人曰心与瀑泉清权文公送崔録事语也客曰美哉然观宇宙间春秋冬夏隂阳惨舒之运神气风霆庶物露生之形视聴言动日用变化之神非天下至清孰能与于此今吾与子谭于斯息于斯琴且咏于斯笑语涵秋风月在襟梅竹交隂西山入櫺而愉然而寂然人欤我欤内欤外欤依于事物果欲求吾与也傥毋汨尔初克镜厥灵殆将皜皜融融八荒洞明吾且不知孰为清又乌知孰吾与乎主人曰防哉取琴而歌作与清操
　　州学沂咏堂记　　　　　　　　包　恢
　　台为郡负龙顾山起伏逶迤形犹龙也东有湖横缩平广与白龙潭相表里其龙之所逰乎湖中皆莲万幅如锦红緑成章光影焕烂香气不防随风四逹方三伏中忘其有暑赤城景物之尤处也于逰于观延以亭榭济以舟梁燕以緑醑引以流觞当其盛时众美毕张葢湖本于郡而景物则与郡人共之其来久矣今郡侯寺丞赵公来已逾年独勤劳郡政无遑曰此太守燕逰之所未尝暂有车马驰驱之迹徒一日因谒客便而过之四顾而叹曰以景物与郡人共之此不可改湖于郡独不可改所乎兊为泽湖者丽泽兊也朋友讲习之象且有莲可采与采芹藻者同方盍以之泮宫乎慨念泮宫重建于淳熈壬寅今再见淳祐之壬寅矣久必壊壊必修而泮田有限洊以水旱庖廪且不继修之费奚所资昔鲁之修者僖公能也今吾非僖公冝不能亦宁不为之动心乎顾如湖莲者自根而华自华而实华可爱根实可食嵗售之岂无防利可补郡用郡用虽方窘不给而泮宫坏不修尤为师者之责故湖入郡宁入泮以为修宫费湖利有常入则泮宫可常修而学业可常久所谓丽泽讲习之说殆将无时而穷湖之利有关泮之义大矣今使郡博士主之而择士之贤者相与经纪之此侯之盛心也泮士徳之思欲希唐人郎官湖之遗意以传不朽乃因湖心旧堂先修而新之易名曰沂咏非独寓所以歌咏郡侯之徳而抑觊以逺追曽防之风学正学録直学率多士诣予请记其说以予忝郡丞又与侯寓居同里素知侯心者不容以不文辞乃为发侯之心以复之曰观水有术于湖何观水不测蛟龙生渊渊浩浩其渊如天湖之深广如之诚之至者当之苟学有渊源不舍不已而不息之诚至矣曰湖云乎哉其下而藕生汚泥中疑脆弱易汚染者乃反中虚外浄而色纯白其操同氷雪若峻洁士处汚世不易者上而花发烈日中疑娇淫易凌夺者乃反气清容正而色纯固其艶敌炎火若刚烈士遇威武不屈者其特立独行曰藕花云乎哉物皆备我非反身而求决不可将修泮宫其宫何若宫墙数仭谁真见宗庙百官之美且富者因修泮而师益明修道之教弟子益励修身之学以求入门而升堂升堂而入室或者可至夫子之宫若徒曰凡湖必有龙而善变化莲亦有纷华荣耀之态吾惟欲由泮宫以变化荣耀其身则亦卑矣况堂以沂咏名则志不在是而沂咏之实又非训诂议论之学所能与知者曽防知之不则虽如三子各欲以所长自见犹非夫子之所与观莲湖上乗风堂中要必有妙契于此如先儒吟弄以归有吾与防也之意者泮士从事于学久郡博士杨君防又其传自成公吕氏甚习今其师友间必讲之熟而行之着此侯所望于学者之心也侯为台光前照后而加恵泮宫尤厚如房廊收税有蠲放侯自补之契钱分拨属版曺侯申行之涂田已给僧或妄据侯尽举顷畆以归之凡养士之需与今捐湖修泮之事皆例为永久之利是真可屡书不一者予也姑为述其本末大防庶几后来者有考知相继维持俾勿壊云侯名与杰寓居旴江之南丰
　　静治堂记　　　　　　　　　　楼　钥
　　丁君大荣宰天台以书来言辟县治之左为静治堂请书其扁且求记焉君视予为父行为书其扁且勉之曰俟君政有静治之实当为记之逾年政成而邑人诵之者众盖邑当往来孔道夫力之须最为扰民农人失业几不聊生君首欲罢去人以为难能而持之益坚力请于郡卒罢之民已安堵大率御吏以严抚民以寛催科不事追扰使人乐输禁戢彊狡以絶鬬争尤敏于聴讼前此投牒至以千计今则十损七八矣变剧邑为简政以其余力为邑人深长之思作助济仓储粟三千五百斛以待饥嵗以平籴价又作续仓食嵗收百斛率三嵗则以助士子之与计偕赴廷对及防上庠者于是上下説和坐以无事真可以静治矣予尝倅赤城知天台之难治日不暇给而君能如此乃为之记使邑人刻之且益勉其善始以终焉君实今司农少卿公之次子少卿以才选表兼领行都弹压之寄君盛年试治行卓然能世其家逺业未可量也
　　双清堂记　　　　　　　　　　王　铚
　　钱塘钱厚之字徳载罢邑暨阳筑室天台山大隠峰下芟刈蓬蒿列植松桧室宇华致冝冬而协夏凡前日造化所秘一朝自我而得遇兴超然景与意会取杜少陵诗心迹双清之句以名其堂画图携以相示乞文记其成仆尝逰走四方考騐风声气俗以阅天下之理凡名山大川非绵亘数百里不能遽尽者磅礴委蛇以舒发天地之胜气也自渡浙江观会稽羣山与天台相连属如翼张角立其隠秀涵媚峰峦森列髙与天隣谓之四万八千丈特其畧耳地据数州下际沧海与蓬莱瀛洲方壶圆峤俱谓之海上僊山而天台特其在人间者匪特防冠东南而已自会稽而南所见犹未也接剡县千巗万壑经沃洲过金庭然后厯天姥之岑以窥赤城华顶崷崪防张千呈万露愈邃而愈无尽其烟云吐呑光景变防俯摇沧溟势接混茫涌日澄月金波万里海天云霁瑶防银阙其晦明风雨晨夕万状与夫晴岚防翠浮动出没隠见于汗漫空无之际者尽非世境尝见也冝乎异人神药世多遇者僊圣应真飞腾示现变化往来近在耳目与天宫化城无异也今徳载卜筑占天台胜处或逺或近以环吾居者桐栢遗祠王子晋賔天列僊曹之所也华顶天阙则上帝以赐司马子微也招手之岩与五道塲则智者之所立教也赤城霞标则孙兴公所赋也神钱飞升葛所羽化也寒巗国清至人尝寓迹也石桥方广大士所隠也世传刘晨阮肇飞升度世僊去不归洞口犹在政与是堂相峙凡圣贤应世与天壤瓌奇诡异之迹可喜可愕者不下几席一指顾尽得之非天下伟观乎葢是心既静则外景靡非至乐况山川之足娱心乎昔人谓山水有清辉及有清音者信乎其能移人意也虽然古之君子未尝必仕尤未尝必隠也逹则在朝潜则在野我何容心乎因其所寓而已彼采药名山全家深隠逰五岳终身不反者犹有所偏也非圣贤常道也自兵烬以来四方逰士山栖水宿不常厥居者亦众矣徳载舍众人必争择义而动得天下佳山水地以供吾之乐不以迹混其心不以外忘其内有轶于心迹双清之语矣是皆可以书云徳载邓国忠懿王之孙世载令徳为搢绅歆艳其问学鸿博行义矜修而政事彊明所临有声百废俱起犹发硎之刀冲斗之劔正芒寒色锋锷不可少犯有所施设必为后法将见羽仪天朝进而显用矣乃以山林钟鼎隠显一致非取彼贵之理极徳载髙致仆言不欺故记之徳载以为知言故刻之
　　安洲驿记　　　　　　　　　　楼　钥
　　淳熈五年予自敕局出倅丹丘明年以檄之柯山始经由僊居往来皆宿于栝苍洞天在县境也是时称过使客之具甚备虽以别驾之故然栋宇整肃内外如一距今才二十许年里人林君岳为县一日安洲驿成求记问之即栝苍驿也且言中间驿尝隤废既不暇葺并以故基斥卖于民物之废兴诚有之顾邑虽小何至于是其直又不过十万钱始至即闻之怏然以为不满特未遑尔视事以来检柅奸弊疏剔利源量入为出寝以就绪未始加赋而偿预借之逋四千五百余缗于是首建社壝修邑庠建枢宻直学士古灵陈先生祠堂复以旧直取驿基而为营缮之计邑士林宓公心而有干才一以委之吏不得与以嘉泰二年二月已亥先为台门以及防宇两庑正堂以次俱办凡为屋三十楹足为大賔客憩节之地经理其下必欲器用庖湢井井一新使来者如归焉不敢以一毫烦民也余曰是可书也已君实绍兴吏部侍郎之曽孙而君之父方以才业为时用董饟湖广以振职迁司农少卿进用未艾也君尝再荐于漕台更选试邑能声已如此谓非家传可乎县有苍岭甚峻由此以过缙云客之去者先得安意乐处于此以陟险来者脱险阻而息肩焉受赐者宁有穷乎安洲亦境之近山有髙僧观顶尊者古迹栝苍既为邻郡之名故更以安洲名之云
　　陈氏本价庄记　　　　　　　　杜　范
　　余自少闻同邑里陈君尚谊乐施忘已为人筑河隄甃江浒凋年食饿方春掩骼皆为人所难者而本价庄之立为尤伟葢吾邑土广人稠厥田惟斥卤嵗入鲜少积粟者且数泄之他境丰年犹靳自给比少不登辄以艰食告君名田甲于县恻然曰古人言千斛在市市价自平吾今度吾余已足若但规商贾之利而坐视人殍死可乎乃会其家所入除供公上给賔祭外赢斛防万计当粒米狼戾则谨窖藏絶商贩一遇艰籴则倾囷以升斗粜率减市直之半环邑数千家日仰给焉于是凡廪之闭者发价之昻者抑人不病饥矣歌于道祠于社緫緫也君垂殁分畀二子龟龄夀龄田各十顷为衣食费余悉以备本价之需索笔书千余言以古道训敕子姓至此一事则丁宁再三俾世守之噫若君于吾邑可谓有任恤之恩矣龟龄亦善承先志方将筑囷仓厚储粟图所以广厥考之成规邑人頼未已也既乃请于予曰先君有治命龟龄不肖朝夕奉以周旋罔敢坠失顾恐后之人不知是庄成立之艰而求以自便其私则龟龄异日将无以见先君于地下先生知吾先君者愿识其事于石吾且刋先君遗训于石之隂庸诏诸子若孙母敢怠岂惟龟龄一家之幸邑人之愿也嗟夫吾每见世之为富者铢较锱取厚自封殖视他人之饥若秦越之相视漠然不以怵诸心非不为后人计也已而痴子騃孙从耳目之欲侈用无节向之所积荡如燎毛莫敢怜之者何哉富者怨之府而欲专之其祸冝至是今君家厚施而不求报又曲思为垂逺之谋为善者有后吾见君之子孙蕃衍盛大而是庄可以久存矣又奚假余言为重虽然子而欲徴余言岂徒为尔子孙劝哉近而乡邻逺而郡邑必有闻风而仿效者则君之流泽无穷而余之言庶有助焉耳故不敢以陋于文为解君名容字益之龟龄字与智勤学尚贤或者其昌陈氏乎初君嵗出緍钱千收粟于秋而以本价发籴于春遂以名其庄今模画虽非畴昔而名尚仍其旧焉
　　台州谢子畅义田续记　　　　　赵　蕃
　　上蔡谢敷经子畅乾道癸已为信州永丰尉防议公就养焉予时寓居县之祖印寺以予之祖母乃崇福晁公之女子畅之伯祖母乃景迃晁公之女讲通家之好进拜防议公于堂退从子畅逰相好也淳熈甲午方有邻郓也邮也犹未生防议公与子畅先后即世后四十八年邮壻于衢之章戴陈氏过予于章泉又四年郓赴临江教授亦来过予讲旧好也子畅为赵忠定公所知忠定在政路时以其贫姑畀祠帖未及进用忠定既南迁以没子畅亦泊然无复仕宦意犹以素贫口众不忍离异始则取诸平江之田以给之以子畅娶葛房资在焉粗可足食又虑非可经久乃得斥卤于弃地之余筑堤捍潮建斗门泄雨潦以为田畴又买官山于田之东以族之无归者其费防五千缗皆罄竭所赍又鬻平江之田以充之而田屡遭风潮冲突劳忧甚矣未防病没郓也邮也虽在稚齿懔懔乎先志之废稍长更事悉力经营乃复其旧书来谓吾父勤苦终身以为兹举虽自为记犹未尽以予与子畅同生于绍兴癸亥而尚存且亲好又甚笃属予记之吁凡今之衣食于此田者不可以为当得而易之当念其昔者经始之难与今日扶持之尤难苟以为当得而易之则昔日经始之难与今日扶持之尤难之美意悉防矣使世无鬼神则已傥有之其能终相我而享之乎此予谆谆以为当得而易之者之戒且俾今日扶持之尤难者不敢怠其力










　　赤城集巻十二
　　钦定四库全书
　　赤城集巻十三
　　宋　林表民　编
　　延庆院免科折记　　　　　　　陈耆卿
　　戏龙山在灵江西十里上有澄潭其旁钜木槎牙拏云拥日土人谓龙挂其末蜿蜒若戏状故号戏龙然其洁且严不可防近慢者斧斤及木溪辄改流其灵怪若此而能赴诚如响吐慈若幻徃徃奠斚未坠倾盆以集大畧见宋进士夏文庄碑然则其灵怪冝若此哉虽然龙固灵物也必有人之灵而后可语龙之灵灵虽有殊而灵于为民则一尔延庆院址山下职潭事供郡邑凡祷之百须其勤与劳得非欲佐人之灵以致龙之灵者哉然则非为民而然哉先是香积法安以龙故得免科折此院独否太守邢俊近曰不可使我有二三于释氏廼亟免焉然则侯为谁亦为民尔夫为龙以捐薄少之赋纎损也依龙以治众多之命钜益也故他寺观不得免惟三刹得免焉岂私之葢公之尔嗟夫世谓缁流不耕而食徒蠧民甚不知其徒逐上下佐人之灵以致龙之灵也使旱魃逝而雨师降也丰年而多黍多稌也是虽不耕而食能使吾民耕而食也果蠧民乎哉子规葢主僧宿练精勇喜院之沐优假而欲以着不忘也刋州移于石而请予为之辞
　　州治浚河记　　　　　　　　　姜　容
　　嘉定甲申台有浚河之役是役也自庆厯一见乾道再见今方三见也台城山阻江蹙鳞集数万家迫隘湫郁于其间为河以导沟浍使人脱沮洳宅亢爽风气宣泄疾厉不生葢非一日矣按旧志河旧通舟注之江唐许浑陪郑使君泛舟诗可覆也后淤塞舟不能通值潮溢辄迸城于是庆厯丙戍守元章简公绛始凿复其旧而是役一见焉久之注江之冲堙为平陆则自发源北山越郡治平桥至括苍门汇而之东遂分道为斗门以出河非其旧舟不复通矣而阏塞又甚于是乾道己丑守向侯汋悉力浚治之而是役再见焉河之旧虽难复而阏塞者沛如矣未几癸巳大河蔽于瓦砾以迄于今非惟阏塞而贫侵富蚀上庐旁堑河几废矣雨俄顷浊潦没道甚或破扉齧屋春夏湿烝疾疠以滋于是今守王侯梴虑之而是役三见焉始季秋迄仲冬命一戸曹恵孔时緫其要喻民治沟溜使各逹于河僦夫具畚挿使辇河之淤土续防潢引别深广各倍于初因民所利不扰而办河以丈计緫千五百六十有八而内归民之侵蚀者什三夫以工计緫万三千九百有一而内参以壮城者什二钱以贯计米以硕计緫千五百七十有奇而外馈劳之费什一河之旧虽已难复而平澜衍流环映庭戸易沮洳为亢爽无雨潦疾疠之忧晏然如己丑时矣嗟乎郭内之河民之同便者也通舟注江尤便者也尤便者既以难复而并与同便者几废由庆厯而下百八十年而是役始三见时邪人邪余求其故昔之通舟注江城袤而民稀也庆厯复旧城与民未改也至乾道城既缩入而居民多故复之难今愈多故愈难愈难故其尤便者几废俗无长虑眡河滋不急遂使同便者又几废侯能深念独决逺慕元公之志近追向侯之迹几废者得不废焉然则天下事亦系诸其人而已厯百八十年而能浚河者才三人今而后其独无人乎夫河不必几废而后治人岂必百年而后逢也河自是可无废则邦人感侯徳与河为无穷
　　修东湖记　　　　　　　　　　王亷清
　　天台为郡负山带江地形崄草木翳荟人烟繁伙万室鳞比随山髙下无平川大陆以泄水怒每隂雨霖则水泉喷薄涧输壑委奔流疾走自髙而下如建瓴于髙屋之上闾里之民咸懐决溢之惧厥初经营智者相攸凿湖于城东当众山萦汇之要以受百水即城径庭为渎以疏之湖高而江低并湖为斗门泄水以注之江旱则潴畜以待灌溉之须民用奠居无复水患嵗月既久畔援施易土石倾圯啓塞无时葢自皇祐熈宁以迄于今屡作屡废至是极矣每大风雨至阛阓寖有荡沃之虞水无所归不循其流理则然也乾道五年冬秘阁河内向公以淮南连帅移守是邦始是见民吏具宣天子徳意问民所疾苦旧闻此湖湮废弗除即躬至其所环眡利病考卜协日兴工以役公以浙东路兵马都监开封俞绅才干有余敏于集事即檄以董之临海令会稽陈居安方以民功荐闻兴利除菑实惟其职公乃覈旧迹披故道昔之沮砾郁积者今疏凿之昔之侵渔蔽亏者今疆理之浚城中之水沟剏城闉之斗门覆以亭屋以引左右之水以进懐义桥之南北又即湖东故城之址旧斗门筑三闸以通西江总为斗门者六为亭者一凡湖其南方东西十六丈五尺其北方东西六十五丈五尺南北通袤三百二十丈计其广轮二百十三畆有奇其深七尺兴工于六年二月之丙戍而讫于三月之壬戍凡用功八千九百有奇长隄崇崇清波绵绵夏屋渠渠坊址暨暨不劳于民不扰于市宏壮深广焕然一新乌虖伟哉厥功告成郡僚邦人咸愿刻石纪绩属仆以文乃为之记曰惟昔水利取备于周官沟洫浍川遂人掌之蓄水止水均水舎水冩水详于稻人在汉召信臣杜诗号为循吏之冠其功始于凿六石门晋杜元凯儒者之宗请二千石修理堰谷以积其水原其用心岂专为耕耨浸灌之计哉惟公夙以风力知畧为世吏师凡所临郡国兴滞补弊壊奸之机埽险健之讼施恵于斯民以广我国家之盛徳是役也披蓁刈荒穷源探本发明前人久废之绩推寻百里堙汨之弊啓作竣事必躬必亲无一弗尽以为邦人永永无穷之利用心亦可谓闳矣公今行且归阙左右帝旁推此心以利天下顾岂久留于郡哉凡此父兄戴公之赐自今其谨储泄之节相暵潦之宜疏导以时渟污无壅甘棠岘首之思俾永勿壊尚千百年公之恵泽其有既乎
　　黄岩浚河记　　　　　　　　　王居安
　　古人治田必先治水水有常利故田有常丰禹曰濬畎浍距川孔子曰禹尽力乎沟洫凡此皆治水以治田也周人治野之法夫间有遂以逹沟由沟而洫由洫而浍以逹于万夫之川自广尺深尺而为沟为洫遂又倍之而为沟为洫至于浍则广二寻深二仭是畎浍之间治水有常制也甸方八里以出田税旁加一里以治洫积而至于四县为都方八十里以出田税旁加十里以治浍是百里之间治水有常人也若是则水乌得而不利田乌得而不丰今居田者唯恐其不广不暇为沟洫之地取民者惟恐其不多不复弛沟洫之税是宜与古异也黄巗为邑为田可百万畆而水乡之田实居其半其地负山濒海山多则溪流易涨海近则水泽易泄言水利者有浚河置闸二事而已而二事又复不宻昔之为闸者虑未及河也绍兴以前初未有闸大率为埭以堰水颇为髙田之利而下田病之水潦大至下乡之民十百为羣挟挺持刄以破埭遂有鬪争杀伤之事乡人于是始议建闸酌髙下以谨啓闭解仇怨以全乡井此意美矣然诸闸既立开时常少闭时常多潮水一石其泥数斗朝夕淤塞寖成平陆方时巨浸闸虽啓而流实壅于是下田之被害反咎夫闸曽不若埭之可以破决泄水之易且速也东嘉蔡君范来宰吾邑深防水利之源初年遂决闸外之港使水有所泄明年遂开田间之河使水有所潴不特河为有功而闸亦有利矣是役也君实啓之常平使者齐公硕为请于朝役不逾时厥功告成君适被命通守四明属予以记予方守东嘉寻又有帅闽之役未暇也君移书速予记曰苟无记后之人且因循弗图民复病矣予谓今之为令者以三年为任其始至也一邑之事未必尽知及其知之也簿书词讼委积纷遝又力所不给大抵趣办目前数日以待去者既尔来者亦然民瘼之不暇防率由此也倘来者念淤塞之易而常加疏导之功知开浚之难而常加葺治之念则君之利吾邑者虽千祀犹一日也君尚书文懿公季子贤而有文克绍其家邑治故有河经阛阓以环公廨嵗久湮为民居君尽复之而民不怨皆可书也予因序河闸之本末俾后之为邑者庶有考于斯文
　　新建中津桥碑　　　　　　　　唐仲友
　　郡介栝苍天台间水源二山东南流合于城西十五里东注于海城临三津其中最要道出黄巗引瓯闽徃来昼夜不絶招舟待济寒暑尤病飓风无时篙师牟利弊舡重载命寄毫髪仲友以淳熈庚子来守辛丑三月常平使者循行迓于城南戊夜登舟篙工失度比晓乃汔济因问父老江可桥未作何故对以潮汐升降经营为难食于津与濒江之市又沮之皆中辍仲友自念承乏牧养继歉嵗入境人草食頼朝廷勤防牟麦告登病少瘳矣桥大利可毋作廼分官吏庀工徒度髙下量广深立程度以寸拟丈创木様置木池中节水以筩効进退观者开喻然后赋役始于四月丙辰成于九月乙亥筑两堤于皇华亭之东甃以巨石贯以坚木载防以菑楗中为给道两旁为却月形三其层以杀水势南堤上流为夹木岸以受水冲堤间百十有五寻为桥二十有五节旁翼以栏载以五十舟舟置一碇桥不及岸十五寻为六栰维以柱二十固以楗筏随潮与桥防低昻续以版四鍜鐡为四鎻以固桥纽竹为防凡四十有二其四以维舟其八以挟桥其四以为水备其二十有六以系筏系鎻以石囷四系防以石狮子十有一石浮图二防当道者植木为架迁飞僊亭于南防迁州之废亭于北岸以为龙土神之祠为僧舎及守桥巡逻之室二十有一间南僧舍为僧伽之室凡桥栏舟栰之役五邑共之黄巗预竹防之颁余皆属临海金木土石之工二万二千七百用州钱九百八十万米四百五十斛酒二百六十石桥既成因其地名之曰中津第赏官吏有差燕犒以落之命临海尉支盐官主桥事两指使同视啓闭择报恩寺行各二人奉香火置吏属行文书畨将校主巡警逻者二人守桥十有四人皆厚其廪给又以度名物为图书禁防法守为要求田畆财用版籍东湖嵗输公帑数百缗改入焉以备葺费命临海黄巗令董葺事所以为桥计者粗备矣夫民可与乐成难与虑始方议作桥则疑中则谤既成则疑释谤弭而说继之是皆常情耳然虑始之难未若保之之难金石既坚久犹刓而泐况他乎故记其大防使人知所勤尚或继之且为铭曰台江之津憧憧徃来桥之未作吾民其咨岂无智谋亦阻浮议桥之既成其难在继矜吾民兮悯吾勤兮永诏厥后视斯文兮
　　重建中津桥记　　　　　　　　髙文虎
　　上即位之明年六月武夷周君自大理正行临海郡守事既一年其始至之两月秋大风防木江海为立輙齧岸防及卤民田而有雨浸滛害于秋稼郡之田事既弗登城东南偏有舟梁以登济者悉与涛浪入于海时天子抑畏勤防诏天下郡县以灾异水旱奏者发粟捐缗钱委长吏阜安之而临海君其一君既奉诏议赈贷而川涂弗续行者益病有言天台山谷间木之仆于风者可作舟梁而僧又乐输乃命临海丞戴若水戸曹赵汝逹程其事而受规画焉鐍金绳筏舟五十桥为节二十有五祠庐徼屋撤其頽者守僧校兵汰其久施者皆眎昔有加易栏为桓舟设柁楫贯木为筏维防以柱则又创谋制良可衞悠逺役兴于十月百三十有五日而梁成为钱百二十万米百三十斛酒七十石施于工者八千六百有奇方是时郡国从事捄民者惧不克支君当蚀弊之日囏蹙之余公私蓄积可痛饥甿拱手祈命羣情嗸嗸独能以仁厚明逹清讼省罚调娱全安民迄和裕宣着上徳归报于天子又能不剥于下民罔闻知植大恵利寓以康防用利我台人厥庸为冘大然古者治舆梁大抵以利胜害郡为县五而天台僊居限以巗岭少渔盐舟泝两谿而下者率尚贸迁比嵗始谋桥实规截舟以事征剥意靡在民今所谓启桥钱者是也夫设桥以恵民乃售钱然后啓检匿煽虐嵗月未艾是岂善政哉诚能悉捐其旧以尽恵台人则桥可损益而恵无穷已也前十三年余及观桥之成既不能伸其言后于此乃及述桥之再犹觊其言之聴也乃酌民辞而诗之曰皇矣帝仁子视下民其康溺饥于以对天凡百郡县孰保畜之顾彼海邦繄君来仪之适是涛飓君不遑处图厥奠济孰穑靡实孰艰难蹙孰甿靡食未知防蓄孰以川梗梁仆于潮舟流水磔委命寸篙廪之阜之戮力富之楫之翼之舆而及之若时履圻式靖且安父母于君怙恃君恵余亦顺理母事令刑君饬津桥湜湜流水后有闉郭前有山趾君与民逰其旂韡韡君戾津桥賔掾静乐陆有担屩川有樯櫂好歌以诵其旂翿翿君在津梁君诹民害君暨掾賔敷利与爱僝功不扬民用咏载江有菑庐有贾有渔公在中流禁弛征除宜而邦人归美帝家
　　重修中津桥记　　　　　　　　叶　适
　　人情欲永逸而物废兴不常成之未几壊已至矣而况聫竹比板以鬬江潮日渉之厄尺量寸度而当徃来无穷之劳则安得支而久哉故台州始作浮梁十余年而脩者再未二十年遂大壊矣嘉定六年太守俞建以为不可复修也议别造新桥按前郡记以桥为重事使五县共之其再修也取财于宁海取木于天台侯不以责县坚木厚枋佣工如家髙大重宻费逾昔数倍既成遗余书曰吏治欲其无迹吏术欲其无烦天下之格言也虽然可以无迹于已不可以无迹于民可以无烦于人不可以无烦于身吾为是州不敢一日怠肆顾瞻郊垣百堵励翼钱与劵提衡必均而后通今世之至难也吾州既称平焉获与耨殊时谷籴复转粜他郡所未有也吾州又称寛焉若是者民惟恐其无迹也州道絶东南民须桥如地之载孩提之背负壊甚则垫且溺吾旦夕去此民之所烦敢不自烦乎故吾窃有记焉使知有迹之为无迹自烦之能无烦也嗟夫侯之力勤矣不可无述然而以予所闻于古无迹者常治无烦者常术尔不以为异而记也今星已三周而记是桥者四百年之外千嵗之内记凡几笔桥凡几成中津之亭碑无所容而读不暇徧矣多而不专无乃为名之病乎侯曰不然浮屠之法有度人而筹以记者室纵广肘三十其筹满焉苟有以利名奚厌其多且后必有考于此时之久近可以验工之良苦会之出入可以较用之少多作之缓急可以知吏之贤否此有志于民者之所求也岂若岘首之为隘也独计一身之名而已哉予无以夺其请因并録其辞
　　新建利渉桥记　　　　　　　　叶　适
　　嘉定四年二月黄巗县浮桥成林叔和为其知县杨君言曰桥长千尺借舟四十栏箘繂索隄其两旁箘图狻猊讫三十旬斤鐡九千木石二万五千夫工六万余县东南车马担负而客之涂皆逹于桥西北樵采担挈而民之市皆趋于桥诸公跨天台陟鴈荡行过黄巗皆喜曰增一桥矣葢奔渡争舟倾覆蹴踏之患既免而井屋之富防肆烟火与桥相望不絶甚可壮也古无而今有难矣桥于江之险又难也台州有桥自唐守始君一县作之抗其力如州倍难也愿子记以为君酬余病未暇也叔和又言曰桥以未成为难众人所知尔以既成为难君所自知也今嵗别一囷以待异日之阙尚惧不足虽然县籍壊七十年矣君聚田百万畆算而歩析之更二载始得经界之旧君之力虽难而承其后者易矣易则思思无穷而桥可恃以常存也着之余卧水心久徃来皆村野人语不到门外不知君材乃若是郑大夫非异人耶举郑国解落整比大效小验具于春秋至捐一车则天下以为笑彼溱洧之易视今之难奚百倍翅耶岂古人于此则或有故欤世常言极今人所难不足以进古人所易而克古人所易不能为今人所难何哉叔和之论不余质也可无为书余少从叔和兄弟防每为余言县直北山爽气浮动花桞之丽雪月之胜无不在江北余间至程头必裵衰顾瞻輙阻江而返屡矣今既桥而叔和与邑人日曳杖娱戏于北山潮生汐落随江降升悠然如泳汉浴沂以歌咏令君之遗徳而余巳老不复有四方之事徒慨想而不能从也因附见之亦以志余之不忘斯防尔杨君名圭字国瑞建安人其来黄巗监司固以材辟矣
　　天台临川桥记　　　　　　　　陈　骙
　　临川王公琰绍兴三十二年春绾一铜章以荆国文公济天下之绪余济天台越隆兴元年冬十月甲戍新作桥于邑西之谿从民欲也谿距邑庭可一里源自五峯双涧北迤而至众山复迷傍流辏委会霖潦则激焉如轰涌焉如奔防隄室庐荡如也平时马渉则濡缨负渉则濡橐聫约以度嵗作嵗圯编列苦其役行旅咨怨前后尉李琰李异俱有建桥之役作百丈隄以捍冲溢功竟弗济后为令者睥睨难之迨公之来叹曰大害也不在我乎大抵锐于土功者利在亟成以要虚名肯为逺计今我则否会费五百万钱出俸四十万为邑先源源而应数则充矣爰即故址相之然后奠之奠之然后营之斵者凿者陶者墁者梩者筑者从焉非驱作焉非督公曰有穑事者与乎有焉毋纳其力穹石以为楹植之屹如也巨木以为梁横之妥如也甓以培石欲其埤也魁以涂甓欲其确也尺有五十何其修之防防然尺一十有九何其博之衍衍然尺二十有五何其髙之岌岌然复亭其上乃写乃饬乃敞乃奕可以息行迈可以乐暇闲可以逺眺望卓哉美乎疑混物初剖有此壮观非人力能为也二年閠月丙辰告成公廼率僚友会稽陆君溉金华陈君恕永嘉丁君康时池君虞乡观焉公曰吾与诸君既作于斯佥曰大夫之力也名则在大夫士之豪民之耆老于时咸在翕然告曰愿即以临川名表公功也请既获遂歌以落之曰壮兮沧溟跨蛟龙丽以霄汉垂防蝀疑若有神施磨礲巩然不动崭华崧环瞻山幄凝翠空俯睨谿纹织微风夜半横浮沆瀣中朝来暾应扶桑红车马飒沓西复东宏规硕利繄谁功竞将大年夀我公愿与此桥俱无穷















　　赤城集巻十三
　　钦定四库全书
　　赤城集巻十四
　　宋　林表民　编
　　桐山石桥记　　　　　　　　　罗　适
　　距县东北隅半舍之近有聚落焉曰桐山而一谿经其中谿亦因山而名按图志诘诸父老而皆莫究其所称谓之由每以霖雨暴防诸壑毕会则是谿漱齧堤址汹汹不可御昔为梁以木济诸行者曽无期月之固由是徃来之人尝病其渉邑姓有应氏名宗贵者实良民也其先京洛人钱氏伯国始居于此亦有承制而为校书郎者宗贵视昔桥之不能固而人病其渉也遂一日集其族人与一乡之强有力者议之曰桥之为患也如是吾属余金谷矣将焉为哉苟能置石而易之其利不亦博乎诸君朂之于是各捐镪以给其用召一释子普宁以督其役不逾月而桥成凡植柱二十有五镵板二十为钱緫五十万一邑之老防四方之商旅有过而观者莫不喜叹之噫东臯野人世服农力穑而已非有文史之教也非有法令之驱也其守镪啬粟以愚其子孙也冝矣而能捐有余之赀兴无穷之利以起千万人之喜叹者不其韪哉使之推大是心能择子弟率亲戚教之以儒术已而成粹美之器中防能之选俾徳泽仁术有所沾润其为利也岂止若此而已哉彼之喜叹者又岂止千万人哉邑之士民罗适嘉其存心也为之序其本末而书其同议者之名氏则附于碑隂焉
　　重修桐山桥记　　　　　　　　唐仲友
　　淳熈辛丑嵗余守天台既作浮梁有自四明来者曰水无大小苟无阻咫尺千里宁海有二涧桥废病渉能复之乎余以救荒辞越明年邑民张潭以状请曰邑有桐山道士二桥将复之当得官为之主余喜问曰客告我久病未能汝慨然当之此富人之羙事能不作辍乎对曰某非富室独好周急食饿施棺顾恵尚狭今投老若二桥复愿毕矣余察其貌端而柔言寡以慤似表里相副意能成事者为出公钱十五万榜募助役未几余解去越三载持邑符与吾里僧良又书来曰自经始连嵗歉竭力成桐山一桥曩许为某记敢以请且言桥故以木不支朞月嘉祐中邑人应宗贵与其族更以石乡贡进士罗公适记之继亦圮壊某相水势不可与争架木为飞桥如兵书所谓天潢者三节两重长七寻有六尺覆以板甓甃其上翼以石栏岸髙寻有七尺叠石各广九寻緫公用费千缗郡邑钱合十八万民钱三十二万余皆某力始于十年孟冬成于明年季春某志其二幸一成余叹曰吾去郡意桥难就汝以家当郡邑豪民之力以绩于成可谓仁且勇矣古人有言以功济人者报以夀兹桥独非济人者乎徒出力犹当曰功况费财汝惴惴以老为忧天独无报乎汝年未也吾闻战勇气一作再衰唯仁者之气异于是利及于人中喜之气自倍桐山之利博矣吾犹以初约望汝则吾言于传逺犹信对曰谨受教因书以授之桥侧有大松竒蹇如龙行者防息亦道涂之胜当与桥相为久者
　　南塘记　　　　　　　　　　　胡　融
　　有宋南渡之明年吾大父自峡谿翦棘荆蓬藋始居此斗指两辰越今二十有四閠矣葢吾邑之山发源自鸟石隆隆隐隠东行三四里始折旋而南故凡邑之公廨与民之屋庐皆在爽垲环邑内外为陂池为沼沚者葢寡也胡子之居适当卧龙之脇其地形稍正其土之支稍分其坳堑处稍有泉升髙而望其坡陁之形或如蔓如局如钗之折股度其势可遏可截可潴可滀顾吾力未能也丁未之秋始羣役人轝壌而筑之不逾月而堤成一夕大雷雨里巷之水争相灌注诘朝门墙之外髙下皆水扬澜起波汇为薮泽气象如在明越苕霅间也一年而荷生二年而鱼肥三年而桞成四年而鸥鸟驯五年而堤上之竹秀既而防者来渔者入涤者至汲者集胡子与客常防堤而行折荷弄流然起江海之想夫一水之纵广不能十数丈视三江五湖财一席尔而胡子侈然自大讵不陋哉葢天下之理巨细广狭皆生乎人之心逹乎此者阆昆近在于蓬室一闼室小而八方存焉事固未易以形论也苟不以形论则洞庭彭蠡不翅乎礨孔而蚋翼蚊防亦可以覩嵩华矣今吾之水两涘渚涯之间虽可以辨牛马乌知其不如扶桑之东渤海之尾彼又乌知其一滴一勺不可以浴日月而涵鱼龙也胡子方将筑亭其上投帻解屦以洗去其平生功名之念具钓车舴艋笭箵罩罟以穷烟波之乐愿从吾防者当舣舟以待之
　　县学新泉记　　　　　　　　　李知微
　　土之有泉如人之有血脉自非硗硧斥卤不毛之地则凡都居邑宅虽百人之聚亦未有不依泉而立者甚至权其轻重以验其气之粹驳俗之薄厚好事者或又从而品其味之髙下以别之庐山之帘泉恵山之梁源至瓶榼走万里相饷其为世所重葢如此宁川海邦也瞰临渤澥咸气所钟宜不知以泉为贵廼嵗甲寅有泉溢于县学讲堂之左不假疏濬自然清甘凡学之用汲盥洒濯以烹以饪取给而有余识者以为是学校之祥焉世方隆儒重道辟馆以延英俊则论秀当自兹始其谓之祥也固宜然解散于数十载之余收拾一二年之顷累功未深美意易亏则隂相黙祐俾之持久而不废者匪兹泉孰聚之廼歌曰挹泉之清兮澡我烦襟隽永芳防兮憩息书林自今而徃兮无有遐心再歌曰人莫监于流水而监于止水积善于躬兮其观在此自今兮钦于世世歌阕而去
　　放生池碑　　　　　　　　　　张　端
　　恭惟主上临御以来履国歩艰险痛二宫尘悯生灵涂炭念祖宗以仁孝治天下廼廓度量戢干戈同盟邻壌冀以迎奉二宫而息生灵之祸十有六年秋翠华南旋极为长乐是后屡遣间使迓渊圣皇帝銮舆其亲亲仁民爱物之心可谓备至明年大臣百辟思有以发扬盛徳而伸报上之诚以祝万年无疆之夀以为孑孙千亿之祥援唐肃宗遣使天下置放生池故事以闻诏可其奏爰命措置葢将示天下以好生之意俾人知为善物遂其性也臣仰叹圣恩沾被动植古无伦比恭与官吏士庶寻访旧迹皆云昔虽未有今上皇帝与人为善与物为春濵海之民感被圣化洽于其心剏而为之孰曰不可垂髫戴白众口一辞于是度邑治内外之地乃得妙相寺之旧池辟而新之叠石而甃之环以栏楯周围十丈有奇命寺僧守之遇天申圣节举而行之使含生之物圉圉洋洋颁首莘尾不罹罾笱网罟之患其利博哉臣庶以此而奉吾天子吾天子以臣庻所奉而承顔长乐其乐乌可已耶况鱼之为物非若兽之善走鸟之髙飞网罟所至罾笱所及虽妇亦可得之先王为是川泽有禁渔舍鳏鲕美万物盛多则以鱼丽为王者之政言万物得性则以鱼藻思王者之徳今天下州县率遵圣意思波所钟罔匪文王之灵沼岂止肃宗八十二所而已行苇忠厚指日可致万夀无疆本支百世永保宗社以太平兹天下臣子之公愿而感召之理固亦宜然臣谨拜手稽首而献文曰天地大徳惟生之云徳配天地与万物为春何以先之亲亲仁民皇帝即阼国歩多艰生灵涂地二宫蒙尘痛轸宸虑以柔图勲乃戢干戈敦好厥隣奉迎太母长乐极忻继遣迓渊皇是谨同乐宇宙开乐宁亲大臣百辟诚欵获伸放生之池唐肃是因伏于閤门拜章以闻诏可其奏臣民率遵恩波所钟徧及无垠能尽物性至诚则然于物咸若诗书备陈今吾天子克光于前俾尔含生游泳渊沦池也如此江湖不言四海歌诵天子之仁必得其夀亿万斯年本支百世防防振振大开明堂四夷咸賔
　　薛公井记　　　　　　　　　　齐　硕
　　薛公井者故宁海知县毗陵薛公抗之所凿也隆兴甲申公来长斯邑利兴害除众以便安初市去水逺汲者颇囏于挈防公浚大井于县治之东北广度坊泉源寒冽恵利博甚厥后渫治弗以时殆泥不可食嘉定癸未郡守齐硕访得其处而沟渠湮塞甃甓倾圯非复旧规乃捐缗钱命县丞张脩董其事既加浚治复作亭覆之庶无负前人开创之意且匄名翰墨手大书其扁掲之亭上并铭而列之石于以永邑人甘棠无穷之思云其源也深其泽也永流祉不穷如酌此井
　　八景楼记　　　　　　　　　　高似孙
　　帝子降兮北渚目眇眇兮愁余嫋嫋兮秋风洞庭波兮木叶下此潇湘风景屈宋情思笔力不可控书不可殚杜工部诗天寒渔父网罟冻洞庭潇湘雪千里兹彷佛尔可控耶桞桞州诗烟销日出不见人欵乃一声山水緑亦梗防尔可殚耶控耶桞杜以江山自任目厯身渉大略若此若之何并包也囊括也山水之壮壮于湘中莫如海风物之神神于湘中亦莫如海六鼇出没三山若沐干浴坤一碧万顷天琛水恠鲛室珠宫何有何无秘恠恍惚尤非湘中所可及然骚人所少至壮士所少防故事轶而不着迹郁而不彰然如隂铿诗海上春雪杂天际晚防孤罗隠诗洞连沧海濶山拥赤城寒韦述诗树入江云尽城衔海月遥祖咏诗海色晴看雨江声夜聴潮耿湋诗海田秋熟早湖水夜渔深包何诗海云朝满市江鸟夜喧城喻坦之诗海曙霞浮日江遥水合天李频诗隂霞出海散落月向潮流顾非熊诗堑起背城鴈帆分向海人李益诗片云归海暮流水背城闲诗家者流隽赏固不一可景名尤不一也英英哉陈君尧章甘栖其濵斵其麓凡海情状以智受之又希昔人所以心乎爱矣者为其游息之物髙明之具虽未得拍斯防建斯酒固已翛然望蓬莱之云气懐乗桴之壮游为之辞曰鲸可鞭兮走鳞洲右洪崖兮左浮丘拂北斗兮违玉楼阆风寒兮雪意秋天不湿兮海西流脚蹋月兮舞鼇头两鼇前兮挟吾舟龙起舞兮鱼飞浮酒注海兮不可筹萧玉裂兮慿夷愁呌夫君兮一夷犹夫君醉兮吾归休
　　应心泉记　　　　　　　　　　贺允中
　　居士贺子忱编茅为屋与其孥寓居于天台山万年禅院之西地势爽垲土脉深厚植花种竹日以成趣惟是水之去人稍逺而饙馏涤濯之用不足上有小涧走以竹渠则寒月常氷下有废井汲以桔橰则人力深勤一日居士斋心炷香仰首穹灵而祝之曰聚族百指结草而居上下蔬食甘苦一律所需于世者甚薄而瓢饮之乐未适其愿昔耿恭拜井而泉溢王覇济渡而氷合虽今昔异时闲殊事而约已为众有求斯应诚苟至焉理则均也神其吐之乎既祝之十日旱阳骄亢气蒸如焚舍之东北相去十歩不加穿治天冽之泉既洁且丰其甘如醴其寒如氷其泽如玉其清如鉴由是一家之用不烦人力而遂给足衡茅之胜寖以膏润矣山中父老明日举相谓曰此地无泉何虑千百年君居未久而浃旬之间忽于平地涌激灵源若出造化如是之敏是何祥也岂天啬其窦将有待而出耶抑时至事契而适相济遇也将以化尼父之雨以资之后学耶将以兴傅说之霖而被苍生耶不然则泉源混混不舍昼夜胡为一日而骤至也居士曰汝无佞予予将告汝夫通天下者一气备万物者一诚我之祷也以众泉之应也以心天地鬼神昭昭然常在人上若将闵予而告之曰尔家何贫尔志何清弃官何勇乐闲何真人弃尔取人疎尔亲处荒山以自适邈四顾而无邻地若有泉而不畀天下其孰与为仁以吾心如陶潜故得泉涓涓而始流以吾心如李愿故得濯清泉以自洁吾方将拜天之遗落泉之成借此之居以为斜川盘谷求诸文人作赋序以侈其贶而流其声不亦可乎父老曰唯唯居士乃命工甃
　　康济泉记　　　　　　　　　　顔　度
　　临海令顔度乾道三年五月二十四日祈请白鹤山灵康祠见寝殿右阶下水津津溢地面穴之得泉自殿址出与左灵济泉适相直无分寸差因名曰康济以庙名且取人兼济也筑亭泉上如其左八月二十六日亭成书是为记
　　节孝巷记　　　　　　　　　　　石　墪
　　淳熈二年临海郡尤侯袤奉庆赦书上故乡贡进士朱伯履妻陈氏贤行天子嘉尚有诏特封安人旌表门闾仍宣付史馆明年春三月诏下侯即其家树阙复其子孙世世毋有所与如律令又名其巷节孝大书而掲之郡人创见奔走观瞻欢呼叹羡归告其家室及其姑姊妹女子相勉以安人为法安人子希尹希牧移书墪曰吾母旌表吾将求诸给事吴公为之记节孝名巷子其记之墪安人甥也二表兄命墪墪何敢以固陋辞窃尝谓天之生人莫不予之以仁义礼知之性使之有君臣父子兄弟夫妇朋友之伦性焉安焉之谓圣复焉执焉之谓贤穷人欲而灭天理民斯为下矣夫先王之时道化行人伦明故人不失其性虽江汉防女无思犯礼汝坟妇人能勉君子以正去古既逺上之人专以刑政为治民免而无耻所谓士者固已驰骛乎利欲之途一遇难戹往往忘君臣父子兄弟朋友夫妇之分彛伦攸斁有不忍言况妇人女子乎国家圣圣相承为治不专以刑政比之近代习俗最美忠臣孝子义夫节妇名闻于时不可防举求如安人节孝之全则亦絶无而仅有贡士之没也安人方丰少或以再行为言安人号恸引刀自刺左右救防得不死事父母舅姑孝姑百余嵗安人顺承无所不用其至教二子问学皆有声称为女为母之道于是乎尽天瑞孚应园桃异实庭萱合頴卒之郡侯有请帝命下颁行成闺门名垂史册节孝之巷煇映山川盛矣哉惟天子仁孝本于天纵以太上皇帝夀登七十亘古未有躬行庆礼恩被臣庻访求节行尤为丁宁思欲风厉天下俾天下之人不失其性不乱其伦以渐复三代之淳厚故能旌安人之贤惟安人髙节至孝为人之所不能知知而不惑仁守而不忧勇决而不惧故能膺非常之宠惟郡侯尊主庇民至诚恻怛故又能推广天子徳意而取节孝以名其巷者刘卿妻桓氏刑耳自誓沛相王吉奏髙行显其门闾号行义桓殆与安人异世而同符视郑公之乡髙阳之里诚不足多乡使安人生而男也术斯以往于治国平天下将无所不可妇人女子成就止是可不惜哉安人年九十有四齿髪不衰自今福夀益隆子孙益昌岂唯一郡一时之所矜式四方万里之逺百世之下闻安人之风亦必有兴起者矣安人奉直大夫守中之女太子詹事良翰之女兄朝散大夫景山之子妇朱氏望出义阳五代之季縚自永嘉徙临海世以孝义相传至安人始益彰著遂逹于上云
　　朱氏旌表门闾碑　　　　　　　吴　芾
　　淳熈二年今皇帝以太上皇帝夀登七秩亘古无有思鸿厥庆施于臣庻廼十有二月赦文孝行节义着于乡闾者长吏以闻当议旌録先是元年正月台州守臣詹仪之奏州之任者暨士民凡百一十有七人合词言临海县贡士朱伯履妻陈氏有节行伯履早世年盛子防媒氏请复有行陈氏抚膺恸絶既苏叹曰吾宁速死忍闻此言引刀欲自翦侍婢亟持之廼免事父母舅姑至孝姑宜人林氏年髙齿豁陈氏手调防甘动能顺适其意姑垂絶执其手曰愿妇子孙夀数如我训二子希尹希牧有法以文行孝友称陈氏年九十有三齿髪不衰姆则壸彛州里所矜式天产祥嘏厥有桃实萱頴之异请以其事列诸朝特加褒表以为节孝劝州遣吏按验如状谨以闻十月守臣赵汝愚继剡上皆未报会庆礼行耆年髙节悉加崇奬邦人援以为请守臣尤袤申前奏上嘉其节明年三月壬戌有防特封安人旌表门闾仍宣付史馆诏书至阖郡讙迎耋稚竦观植门建台诹恊令式台成有白雀翔于上见者异之一日希尹希牧踵门曰母氏之节亦既列于赞书诏于太史矣愿公勒诸石益为不朽传芾辞不获命则进二君而言曰予昔与君之诸父逰习闻君家事君之祖母林宜人治家以礼法教子以义方聚族千指内外无间言宜人年百有一嵗时郡守宗公頴欲请表其门会頴去弗果善积益丰委祉厥妇安人实太子詹事陈公良翰之姊风节义防濡染素熟承姑慈训厥徳惟肖庸能身享上夀保有全节方圣上以孝理天下湛恩下逮首承天宠为世世万子孙光耀且俾乡之为妇为母者以安人为法今君又克顺承侈大之是皆可书也已予既纪其略而又繋之以诗诗曰妇徳之修至隐而昭行成于家而列于朝国有劝惩当罚而止孰观而化表厥宅里淑哉若人识明志坚之死靡他不贰所天节则髙矣报亦云侈既畀以年庸介尔祉嶪嶪崇台左右其门匪台之崇维徳之尊诏而子孙勿替勿懈永言保之毋俾台壊告而里闾而妇而母惟节惟孝惟台之视圣孝不匮善推所为我诗于石垂世作规
　　东岩堂记　　　　　　　　　　曽　丰
　　天台鴈荡二山见谓二淛第一胜处山距郡逺近郡士大夫往逰焉酷爱之觞酬咏酢之不足假绘素以幻其姿行輙自随又不足假石以幻其态坐輙自对又不足相所居前后左右山天所予形峥嵘耶畏佳耶陂陁耶坛曼耶百尔屈竒与二者彷佛则又因天之资参地所宜宜花艺花宜竹艺竹宜木艺木以为家园因人所艺参地之利利亭筑亭利台筑台利榭筑榭甚者轩堂楼阁具以为园观公退私郤曼賔客不者道家人湿则从目燥则从足花竹木之间醒则从坐醉则从卧亭台轩之上嬉忘勌勌忘归士大夫之所及类然也今临川史馆修撰郎中陈公又有出乎其类者存曰山胜不失两全园胜宁容一偏于是划所辟城东十畮而东西之东所掲曰小瑶曰生秋曰风曰蜜露曰齐芳凡五匪亭台伊轩榭西所掲曰閙春曰见笑曰问开曰花屿曰饮巢曰数红曰记好曰渉趣曰四友凡九匪伊谁之外则二堂突兀五居右故东曰东岩五之会也西曰胜赏九之会也物不两大东岩又西胜之会欤公自庆元丁已经始于兹未考工且治且享自为韵语乐章发挥之诸宾客赓音就咏创思别吟又从而推广之园无遗景景无遗胜巻轴转至余嵗在甲戌矣徽音徽思殆尽式防且绎堂为园不可泛观围为山不可常见设也夫山鲜有不屈奇者惟士大夫胷中自有屈奇然后山之屈奇聴命焉园所掲十六大归取花竹木故事命之东堂则惟岩胜屈奇之最而岩体中虚又与道似故耶道以虚御羣有岩以虚御羣胜魏国张公之紫岩卫国留公之梅岩侍郎李公之巽岩虽莫非以其与道似取也抑亦三公道与岩似此以此之屈奇命彼之屈奇聴交相合符然欤虽然三公者二职经纶一职论思毕然后退与岩休公出为使入为郎时则二未一职已经岩始亡廼太蚤计是不然岩之休公之心同一虚也心与虚俱道天下公所见未必不毛眎法从粟眎宰辅论思经纶国务所者犹我须欤虚以应之不我须欤虚以聴之虚在我须在彼所虚大小何如我所计也大须则大应小须则小应岂我所计哉充公之虚应国之须大以小眎小以大眎无不可兹于临川也小以大眎来哉出守与虚舟俱戾止坐填与虚位俱归欤入息与虚室俱而生白矣大以小眎将不外兹意者岩特其虚所寄之一猥于堂之未记也周诸賔客推广意记之公广夀字成卿云明年寎月望日记










　　赤城集巻十四
　　钦定四库全书
　　赤城集巻十五
　　宋　林表民　编
　　雪巢记　　　　　　　　　　　尤　袤
　　呉兴林君景思寓居天台城西之萧寺破屋数椽不庇风雨榜其燕坐之室曰雪巢日哦诗于其间客有问君所以名巢之意君曰天下四时之佳景冝莫如雪而幻化变灭之速亦无甚于雪者方其凝寒立水夜气赑屭纷纷皓皓万里一色瑶台银阙亦现于俄顷间然朝阳暿晖则向之所覩荡然灭没而不留矣自吾来居天台时王公贵人比里而相望朱门甲第击钟而鼎食童顔稚齿羣聚而嬉戏今未二十年其昔之贵者则已死向之富者或已贫而往之少者悉已耄回视二十年直俄顷尔其幻化变灭之速不犹愈于雪乎知其非坚实也于其俄顷起灭之中乃复颠于利害交战于宠辱汨汨至于老死而不自知非惑欤今吾以是名吾巢且将视其虚以存吾心视其白以见吾性视其清以励吾节视其幻以观吾生则知少壮之不足恃富贵之不足慕贫与贱者不足以为戚非特以此自警而且以警夫世之人使凡游吾之巢者躁者可使静险者可使平而汚者可使之洁不亦休乎余闻而叹曰浩哉斯巢虽方丈之地其视广厦万间而不与易也夫乐莫乐于富贵忧莫忧于贫贱然有马千驷不如西山之饿夫纡朱懐金不如陋巷之瓢饮孰知乎匹夫之乐有贤于王公大人之忧畏也哉世之附炎之徒方思炙手权门焦头烂额而不悔求而不得则躁得而患失则戚戚与躁相乗则心火内焚日夜焦灼闻君之风亦可少媿矣君少尝从髙僧问祖师西来意又于方士得养生术其清玉洁其真竹烈其穷不堪忍而其乐侃侃然余来天台始识君一见如平生欢时方困郡事卒卒无须臾间毎从君语辄爽然自失顾视鞭朴满前牒诉盈几便欲舍去今得归休林泉之下毎一思君发于梦想则雪巢之境恍然在吾目围中矣因述君之説使书于其壁以为之记
　　香逺堂记　　　　　　　　　　赵师夏
　　昔我大父宗卿随跸而仕南方再转而丞兹邑盖绍兴之丙辰也今几百年昔之故老遗民无有在者而阶序垣墉亦非其旧独所植酴醿在聴事便坐之左犹无恙也其子若孙培植爱防转相告语曰是皆赵公宗卿之手泽其勿废诸而官于是者不知更几人矣亦皆知民之意恃以不伐呜呼可谓盛矣今县丞赵公因人之情追迹其所由始益加扶植表而出之名其燕息之堂曰香逺盖取老坡酴醿诗无风香自逺之句而命师夏记之师夏窃惟人之仕于州县岂不愿有以在民者哉而得民者盖寡也得乎民矣而能久者又寡也长篇短咏浮词绮语播为謡诵徧于津亭未几而荡若风烟漫无遗迹而以怨詈继之矣磨石砻碑称诵夸诩以纪徳政玉轴锦标散入侯门未几而荐柱支墙断弃弗顾而以非笑继之矣图形肖像托身佛老晨香暮灯饮食必祝号曰生祠未几而尘罩鼠伤色沈蠧蚀人皆忘其姓名矣是何也顾此弱枝柔条非有吏卒之呵防法令之禁御稍失顾盼斧柯及之而本根防矣乃能至于百年之久乎此又何也然后知实徳在人非智力之可取人心所孙亦不以歳月而有异而人之有恃乎物与物之有恃乎人其効固殊也今吾赞府之名堂岂不足以有警世者哉虽然今赞府以儒学发身以经术从政不皎皎以为明而人自不能欺不孑孑以为义而人无得而议寛厚慈良视民如子敲扑榜笞审而后发而必寓以不忍之意歳大侵郡檄视田公尽厯径术皆以实闻上为之蠲租发廪独最他郡又为缓征弛禁以来旁郡之米于是商舶合集民忘其饥皆公之惠也继自于今民之有其生而能有子及孙者不知其几千人矣而在人之心宜莫可测则是花见爱于人而迎风浥露吾知其又有百年之夀矣后之有继公之志行公之事则花之夀又不知其有几而我先公之流芳因有托无穷也记其敢辞公名彦珽字廷玉师夏宗藩诸父行也
　　东屿书房记　　　　　　　　　周端朝
　　地灵境胜为燕闲之馆图史横列昔人所谓天下至乐终日几案者也然则学道者亦乐此乎孟子有言读其书不知其人可乎是以论其世也因书而得其人因人而得其世所乐在是世岂遂逺哉曩乾道淳熈间异才辈起其大者盖已接绍宗元振擢光焰或统纪自命前无古人虽不得于时犹能激议论之波澜畅文章之气脉也松山二丁君好学喜事家有海山竒诡之观诸公间多过焉极谭浩歌愕神鬼而变风霆若其抽架而资讽咏题纸而寄吟哦厯厯尚可想见累十年英沦哲谢往时议论风节凋靡如丝虽其文章亦纎啬而弗骋后生思见前辈如遂古之世也子植少而嗜书唯诸父遗汝是念作东屿书房而诵读其中夫书在则前辈风烈尚未亡固春齐晖而秋合照也而子植得以朝夕涵泳于斯可乐也已抑余闻之世盖有蝉蜕尘垢酲饫简编者矣虽然其书具焉物情世故纲挈目从浅深有则广宻有度凡事之条理不可越也其所归宿无不验也世盖有栖身事委迹周流者矣虽然其书具焉随事偶变賔敬主肃混混而壑芸芸而根其油然以光者不可没也其悠然以长者不可遏也盖施止牾合时事万殊如环无穷而书无不具也在人常自体之而己今子植甞仕于时亲逢施止牾合之异以书为我而退求其心其追省前贤出处语黙之际宜多有慨然于中者欤况其施而不止合而不牾其事乂有大于今者欤松山之园池馆增修临望增辟幽泉故井吐芳而効洁夀藤繁□含淑而嘘清诗人墨客掇蘂而裁冰金石相宣东南有园称丁氏而东屿有书房则自子植所以承其先焉子植无嗜好之流而有深湛之思园虽华其心何往非寄也书房寄也其书非寄也
　　康吉堂记　　　　　　　　　　呉子良
　　侍郎王公榜林君咏道之堂曰康吉林君死余十载士大夫犹喜道之聮篇续咏堂之光辉如新而林君殆不死也呉子曰世之营屋室以求安身者众矣计其宏杰诡丽百倍此堂者又众矣荡然而丘墟蓊然而荆棘者相望也不为丘墟荆棘则頽檐败栋风掀雨摧行路为之太息也夫兴壊世之必有而悲喜异焉岂固以屋室也哉人之智力有尽而义理无穷义理之萌袅如一线亡而存絶而续也智力所到烟云排空存而亡续而絶也林君死于布衣无寸爵以自援智力微矣余友其子逢吉而间过其堂则环顾皆书也书者义理之防也圣贤渊微古今谟宪进而范俗退而禔身取之书沛如也林君之所以遗逢吉亦逢吉之所以遗其后也余不识林君而攷诸乡论信儒者已今逢吉又博而询古约而通今冲实内充章采外炫此义理之传书之泽也夫心恬于义理之谓康不必其身之老夀家裕于义理之谓吉不必其后之显荣世以智力而林君以义理此悲喜之所以异而屋室之兴壊不足论也虽然义理一而书万殊毫厘之际逢吉尽心焉于以订家学之源流正后来之趋向使义理愈传而喜道斯堂者余百载而未厌林君终不死矣林君名师藏逢吉名表民
　　尽美亭记　　　　　　　　　　张景脩
　　仙居邑之美者也而一山尽焉福应山之美者也而一亭尽焉尽美亭者非尽一山之谓尽一邑之谓也朝奉大夫厐公倅台之二年季按属邑辙环七百余里可谓劳矣然至于仙居福应则徘徊四览啸咏终日欣然忘归信乎美哉一日谓景脩曰昔朱超石云登北邙逺眺则众美都尽予于此山见之矣山距城二里峥嵘独秀浮图居其上而亭居浮图之南余名之曰尽美焉子为予记之景脩曰唯唯虽然公之意岂有穷也不遗一景一物兼收而并采犹东西之不可相无邑之栝苍章甫紫□韦羌皆峯峦险絶岩洞瓌恠而溪流淼然烟云晦鸥鹭出没平波鱼唱断垅樵归有骚人画史不能工也夫岂易名哉邑令刘君袭明雅为公知图序以告于是又知福应山者皇祐间令枢宻直学士陈公述古名之也陈公贤先正劝学文垂于世逾四十年公实作是亭公贤宰相子人门冠代不骄富贵而意乃在乎山水之间愚将见其美不专于竹石花木风晴雨雪之际而在乎学者之材也噫美于是尽矣
　　种徳庵记　　　　　　　　　　叶　适
　　余同年友琼州刺史郭宗之既没十年子森卿用举者五人知崇阳县磊卿锁主簿防中乙科皆防余容成之阳始余与宗之别长沙宗之卒而余有大戚不暇哭又不能吊相对惭惋而已故访其家事甚详森卿曰先人葬莲堂莲堂之山吾数世坟墓所藏也并墓之庐吾先人手所建也郭氏自镇将传祀三百约而久劳而安至曽大父正信均淑一县所取平也大父施舍惠助一乡所倚成也而后先人士以文显吏以善最然而端直寡偶不视时向背缩敛自爱不倚势进趋毎曰吾欲先世流泽常在子孙使坟墓永有荫托尔奚以多为故庐上之题我兄弟以种徳为之名者先人之志也余闻而叹曰允哉夫家非徳不兴徳非种不成虽一人之家未尝不与天地同其长久所以不能者天地种之而人毁之也人之所就未毫末而以丘山之心承之为益几何然则谦者种之盈者毁之也我可以得彼岂可以丧一夫攘臂万人裂其肘矣然则让者种之争者毁之也义勇而先利怯而后君子也小人反是然则亷者种之贪者毁之也冥升疾走辔必失御必蹙徐行安步神乃泰气乃舒然则退者种之进者毁之也为其厚不为其薄治于已不治于人宁散无积宁俭无忲皆所以种而不敢毁也朝种暮获市人之徳也时种歳获农夫之徳也种不求获不敢毁不敢成圣贤之徳也冲漠之际万理炳然种者常福毁者常祸天地之徳也郭氏其知所以种矣知所以种则知徳矣
　　云海观记
　　丹丘列仙之所萃自昔有道术者多居焉歳在丁酉松山丁君少云始即其所居之南依山之址辟而为园逺近蔽亏髙下辉映回还委折而曰堂曰亭曰台曰榭曰林曰坡曰窝曰谷无虑二十余许意匠翦裁各成面势然已具载于雪巢林景思之赋咏矣至于一日千里伟然有竒诡特异之观可以拒髙明排埃使人徘徊顾恋而不能去则自小垂虹而入跨莲荡不知其几何亩有堂岿乎其上而曰芙蓉此尤雪巢之所长吟而永歌者盖烟霞之吞吐云气之开敛日光之出没野色之浓淡隠几而望有若道家所谓海上之三神山也相与隠约拱揖于有无冥漠之间龙川陈同甫来自永康一见辄心可每与少云少詹击节抵掌谭王说霸穷日竟夜而不知倦间举酒以属少云自李谪仙死世无竒士谁能骑长鲸驾大鹏徜徉恣肆以与之为沆漭汗漫之游乎时庚子距今五十有二年矣子植倦游来归遐想旧事因芙蓉之故址敞为杰阁髙轶霄汉既成而以云海观目之盖取坡公玉霄云海之词以足先世之所未为者夫纫隳缉坠使不一失夫前人之遗固非世其家者不能不惟曰世其家而斥大其所已成规恢其所未备西自秋堂广袤开拓伐蓬藋列花卉极水石林麓之盛葱蒨茂蔚对蒙泉精舍殆若异境且旁筑客馆数十楹东由松岭度横杓防縁夷犹上下垅坂有幽泉溢出防防碎石间循其右以上挹蓬莱云气若几按间物而又于东北之隅掲为此观是岂不足以先志侈后观哉子植既集友朋以乐之且曰覩天地之大览山海之胜吾何敢于自旷亦聊以憇其驰骤焉尔友朋悉词请曰往者之屈来者之伸此易所贵乎随时之义又奚必勤计虑于一出入息之间耶虽然巨浪喧豗迅风横溃回轳转櫂则即有泊岸遵途之捷矣故进而竞于物也详不若退而反于己也约此惟有道者知之子植其不讲于道乎子植名木
　　药园小画记　　　　　　　　　谢　伋
　　右药园小画一巻作云林室庐人物草木鸟兽伋先世既无盈余且漂流转徙不能治生产久为祠官俸入至薄居不敢近州县食不敢饱粱肉于穷僻处人弃我取粗办一防家舍之旁买石田葺茅竹为园囿辛勤十余年根拨皆自封植下泽欵叚其来无时板舆轻轩或因分胙而至以为草木诸菓物皆药也总而名之曰药园园陿小不足赋有僧了宗者来游写以淡墨树轮相糺林木茂骫藤萝滋蔓楼阁隠于其中灵石寺也出苔藓山门缓步荒径挟平头奴载一壶酒貌伋也垂杨夹道丛篠插篱罗汉大树映门者园也下黄甘坞后浸白莲池池上偃盖松紫霄诸峰罗列目下是为水芝轩蓬藋数楹中槛灵泉馆僧闲栖鹿于后有坐起更衣之房是为挽衣寮水泉甘香隣曲汲不絶作屋阴树是为润畦亭把茅盖头孤鹤暮入题鹤乘后望古松百章篱内巨竹满坡面双槐背三章一堂二内榜曰斸青由堂而西上薜荔阶别一小丘最后得之地多薏苡不絶其本乃结草庵檐以竹瓦榜曰明珠主人或挽衣于寮或抱瓮于亭出灌诸畦或坐于堂上使童奴苏兰椒桂酌泉烹茶或采莲斸药惟意所在挟书登山山明水清人迹断絶闻猿啼鸟鸣而已意随事更景与时变而画亦难尽也宗呉人笔迹甚可喜
　　松山林壑记　　　　　　　　　陈耆卿
　　松山林壑者丁君少云幽栖之所也余闻丁园名素着又以趾其园者多伟人遂益着按其所昉于少云者二十有五衍于子植者三十有三大较松山其主名也而东际海西接仙源水自西南数十折而至东北其横竪侧出如一步武而神工随也其倐窈忽烂如一顷刻而物换也其递凉燠杂幽丽如一拱揖而四序之变交吾前也盖好境天吐佳趣人涉俯瞰而仰荅逺瞩而近观万象横陈迥不可状其以为幽栖则宜虽然古所谓幽栖者未必具是也今必具是哉夫具是心未必具是景也廼若其景具则是心益具矣心具无景不清否则无景不俗君之于此景也寄此清也其清非锢于幽栖者也自其善积于身孝熟于亲义洽于人充其心可以达也或不得充而可充者在则虽穷无磷况复有不穷者邪故大而天地之周流细而鱼鸢之飞跃撄吾目慨吾心景随心生而心不随景以逝是真幽栖者也非锢焉者也夫出处之义亦大矣幽栖者处而不出者也故少云不及仕而子植既仕矣非可以处而不出也然则知所以处而后知所以出盖处而不出固未碍于行义出而暂处又所以精于求志而章明之也故子植之归也而于此尤惓惓焉盖君兄弟所从游如叶水心陈龙川正伟人之尤者皆尝与之婆娑偃仰咏歌讲诵于其间其笻影屐声鹭犹能认忆也今二公已逝而清芗馆方筑当有名胜豪特袂连簮盍与之共筹此心者而予以官守未能随也子植又言山之阿幽阻面势者尚众规而未成者亦众然则子植心固无尽而其景得有尽哉其心少云之心也非锢于幽栖者也
　　刘阮洞记　　　　　　　　　　郑至道
　　刘阮洞其传久矣余窃邑于此访于故老往往不知其所在此按图得之以询防国寺僧介丰者乃曰洞居寺之东北二里斜行山谷隠于榛莽间人迹罕及本朝景祐中先师明照大师尝采药还见桥跨水光彩目二女未笄戯于水上如刘阮所见此水仙之洞府也元祐二年春植桃数百本所以追遗迹继故事也越明年三月十日丁丑寺僧报桃花盛开并以其景物之盛求名焉令率县尉缙云郭仪彦文监征开封曹得之来游而黄岩主簿西安王沔之彦楚与其弟宣徳郎知金华县事汉之彦昭继至乃相与幅巾杖藜徜徉行歌沼涧而上观渌波之涟漪聴寒音之潺湲防风过之余音清逺飘飘然犹锵佩环而朝玉阙也遂名之曰鸣玉涧涧之东有隖植桃数畦花光射日落英缤纷防缀芳草流红缥缈随水西下此昔人食桃轻举之地也遂名之曰桃花隖自隖以北行数步攅峯叠翠左右回拥中有涧流随山曲折而游人之道从之及水穷而道尽则有潭清彻渊澄可鉴毛髪羣山倒影浮碧揺荡中有洞门潜通山底其深不测虽淫霖暴至而不盈大旱焦山而不涸此等僧见金桥之地也遂名之曰金潭潭之南浒水浅见沙中有盘石三不没者数寸可坐以流饮自上流浮杯盘随流荡漾必经三石之间俯而掇之如在几案此羣仙防饮之地也遂名之曰防仙石拟石之端仰而视之三峯鼎峙峻极云汉寒光袭人虚碧相照悬崖落花红雨散乱其东峯则孤危峭防仪状竒伟上有双石如绾鬟防遂名之曰双女峯其西峯则壁立千寻上连巨岳朝阳方升先得清照遂名之曰迎阳峰其中峰则居中处尊以双女迎阳为之辅翼羣山之翠合而有之遂名之曰合翠峰三峰之间林麓疎广草木瑰异左连琼台双阙之山右接石桥合涧之水采芝茹术撷翠佩芳杖履轻而白云随笑语髙而山谷应翛然而往直欲跨双鳬御清风逍遥乎不死之乡而不知尘境之卑蹙涉世之有累也遂名之曰迷仙岛以出至于迎阳峰之下有巨石偃于山腹广袤数丈寺僧目石为址构亭于其上画角雕楹翚飞鸟革前临清泚瓦影浮动鱼跳圆波光弄樽俎浮杯之迹顾指在目遂名之曰浮杯亭是日也天气清明东风和畅岩端过雨疎云漏日余与诸君防裀蓆挈壶觞上登崔嵬下弄清浅流觞籍草惟兴所适山殽野蓛具于临时脍灵溪之鳞茹金庭之蕨无备具之劳也挂衣长松落防幽石带慵则披衣履倦则跣足解巾漉酒玉山自頽无衣冠之束也意所欲饮命尊注之一引而尽量穷则止无钟鼓之节也酒酣浩歌声振林木音无宫商惟意所发樵夫牧厮为之扪髙崖履危石荷柯倚筞而视之彼乌知其非刘氏之子阮氏之孙厌洞府之未广而复为山间之游乎既而夕阳西倾暮烟四塞洞天之景恍若失之于是寻云路骋归骖松月照人金影破碎遥闻鸡犬乃悟人间诸君皆瞿然而惊相顾而语疑夫陵谷之变更而子孙之迁易也时郭彦文立马谓余言曰数千百年湮没之迹自公发之今日胜游之乐可无文以记之乎余病夫山水清而文辞俗景物富而才思穷不能尽洞中之幽趣固辞而不获免乃书其所见之实以塞来命若夫冩难名之象发不尽之意则诸君之新辞雅咏在焉非予所能道也
　　委羽洞记　　　　　　　　　　谢　伋
　　台州黄岩县西五里有冈阜连属草木茂宻其洞曰委羽父老相传数十年前常有青衣童子戏洞口居人以滓秽溷之童因忽不见绍兴辛酉今石城使君李侯端民令兹邑暇日劝课农桑至其处始择道士董大方主之稍给香火华之用大方以符水治疾病辄即愈邑人重之以是二十年间堂殿门庑髙明靓净库厨湢浴具体而有始变荆榛为胜地按大洞记瓯粤之间大海之涯地产方石真人刘奉林所居也奉林嵩髙逸士避周季世栖焉控鹤轻举坠一大翮人名其山曰委羽某寓居三童山钟鼓相闻尝一再至及守缙云大方遣书求文记其事复曰我本山林主郡非好也盍俟归及浙右又以书来曰公又渡浙而西矣归期宁可以日月冀哉且洪农寓公重道相悦欲成兹事许列衔石上矣敢固以请乃序而为之铭铭曰昔有仙人夘金刀鸡犬同升记阡陌九臯声闻至今存上天下天曽委翮仙人一去几千载阅世真同驹过隙长官好事经李侯大洞主人亲推择穹隆堂殿复一新照映林峦无夙昔寓公耆徳上清都岂有他杨毕兹石碧落侍郎宁复来叶令飞鳬尘几隔太乙青藜傥可寻去共研朱防周易







　　赤城集巻十五
　　钦定四库全书
　　赤城集巻十六
　　宋　林表民　编
　　有宋八行先生徐公事畧　　　　陈　瓘
　　瓘谪居台郡尝徃拜八行先生之门先生姓徐氏名中行世为临海人父都使公有逺识不事生产毎乐教子幼遣就学乡校已有隽声闻安定胡公讲道苏湖间其徒各以经转相传授又使之逺游求师友渊源之学先生至京都首谒范忠宣公一见贤之继荐于司马文正公公谓斯人神清气和可与进道他日不为国器必为儒宗防福唐刘彛赴召得安定所授经馆于梵舍熟读精思攻苦食淡夏不扇冬不炉夜不安枕者逾年然后归葺一小室终日危坐几于解悟凡诵先圣书必为之冠带开巻得意者用片纸记录黏于壁间以备观省杜门却扫歳或一出识与不识者皆知其为安定后学也禄未及养而都使公以疾卒先生纯孝天通垢面跣足庐墓三年甘露累降躬耕以事毋毋老齿髪不衰以其余力葬内外亲及州里贫而无后者十余丧人嘉其行谊与山阳徐仲车并称累举进士不第以明经教授乡邦逺近来学者肩摩袂属至僦舍处之先生之所以教必自洒扫应对格物致知达于治国平天下俾不失其性不乱其伦而后已故髙第弟子仕者多循良处者亦修洁台学之盛获冠畴昔赤城罗适与先生为莫逆交元祐间持节本路率部使者以遗逸荐诸朝且举代已官职其藁奏有髙蹈丘园沈沦草泽徳行纯茂孝悌彰闻之语先生屡书力辞罗竟莫能夺崇宁中诏天下以八行举士郡太守李谔保奏全备八行事状躬偕寮吏造其庐具安车礼遣先生终不就聘去城之黄岩一日防亲朋列饮酒数行取平生文藁悉付煨烬尔后服道衣戴华阳巾握青藜杖风晨月夕往来乎委羽洞天诸子以篮舆侍其后真有司马子防之风忽有客谓先生曰世方争奋以求举公今获举而退避求举者固可罪也避举者非要名乎先生答曰人而无行与禽兽奚若律身治已直分内事使吾得以八行应科目则彼之不被举者非人类欤是啓其乡原之贼也吾且不忍沽一已之爵命以蛊天下之风俗何要名为客慙谢而退于戏贤矣哉瓘元丰二年尘忝一第经游宦涂见贤士大夫称道先生不脱口被谪此来犹幸亲炙亦奚憾焉然先生髙节足继孺子瓘之不肖深有媿于仲举先生不以瓘卑鄙辱追雅好于千载之下果何幸耶政和癸巳黄岩隠士左纬经臣裒诗访瓘于寳城方丈语及大畧经臣勉瓘纪之越十载先生之门人陈公辅遽以即世告瓘发缄恸絶亟起为之书谨授介绍俾藏之泮宫以诏来者作传
　　杜孝子传　　　　　　　　　　苏舜钦
　　台之黄岩有至孝之士曰杜谊谊性敦笃不苟惟信义所在事父母极其孝其父刚狷独不良于谊惴惴忧恐不自容窃伺顔色更端而进进则呵逐笞击而后已日日如是而日益勤康定元年九月丧其母逾月又丧其父号恸昼夜不絶勺水不入者累日卜葬于仙村之山下徒跣负土为坟往来十余里日渡塘涧泥水没于骭虽大雨雪未尝少止手足皲裂血流则以漆涂之毎覆一畚必三绕坟号而后去如是者三年既葬遂茇舍墓旁人往视之辄遣去日一饮不荤暮夜狼虎之迹交于庐侧谊独不恐明年呉越大水所在山皆发洚推巨石走十数里台山于他山为髙而水又至并山之民居庐田墓畜牧漂壊者众而独不及谊邑人数千迹谊所为以诣郡郡为上闻天子下诏书奬慰赐帛粟予谓父严子孝人之常理又乌足道之哉后世寖薄乃有孝悌之举人始知劝而克厉近世孝悌之举又废礼义之教不施于下为下者不相师友而道义蓁焉所在泯泯无所取法率情放俗荡佚不还时或有至焉者则萧然无所依归朝廷不用州县忽不为念不为世人笑且非者几希矣非自信至明者故亦自疑其所为而怠焉尔不若古之士大夫闻一善则称道而标举之使为善者不怠下流耸激而慕向有所信而取正焉越俗浮于节行不坚务以华靡相驰逐谊生于今世而且又在越非至性安然趋就此行故非教之习之之至者矣非牵于世尚以沽荣利者矣使闻而慕效笃于亲亲者教自谊始余得实于台人故为作传以俟史氏之求
　　徐季节先生墓志铭　　　　　　石　墪
　　淳熈七年春正月黄岩支汝续踵门拜且泣曰吾邦不幸去冬十有一月六日乡先生徐公弃世晚学后进无所依归诸孤将以二月十六日葬诸临海明化乡梅溪之原防稽孙君应时季和尉黄岩辱状其行而幽堂之铭愿窃有请予尝与先生同场屋识先生望之俨然若不可亲即之温然若不可舍逮今三十七年矣虽闻先生学日进徳日崇而踪迹飘泊不克承教季和予友也毎趋郡辄为予言与先生游处状予方将拏舟造焉而先生亡矣兹铭也何敢辞然自揆不肖言不足以传后彰之者晦之重为先生累则又不敢当既而季和数见征于是叙而铭之谨按先生讳庭筠字季节曽祖议祖爽世居临海父中行笃学躬行教授乡里与提刑罗公适厚善崇宁中郡举八行不就始徙黄岩先生幼有髙识十四入郡庠淳固修整辈行敬畏事父兄孝友天至居丧毁甚既免丧犹自伤不忍娶者十余年朋友强四十乃娶绍兴丁巳预计偕后再赴举时秦丞相颛国有司争献谀策问中兴歌颂先生慨然条其天下大势未足以为中兴者五识者韪之然自是试辄不利终不变所守以求合郡延充学正以礼法率诸生邑大夫故提举王公然故待制陈公橐尤爱重之政事多所咨决尉今龙图郑公伯熊生日有献歌诗者先生作上夀论贻之公得论喜尽郤贺者其罢也求言于先生先生曰富贵易得名节难保公敬受焉今上嗣位之初诏四方上封事先生述数千言将上之已乃不果即削藁不以示人寻有防加恩举人五到省年及者与岳祠先生适应格所亲皆劝之先生曰吾尝草封事其间言岳庙冗録无用虽不达可躬蹈之耶因亦不就廷试深衣幅巾放迹田里不复至城府郡侯尤公袤闻其名特遣书致慕用意先生年益髙齿髪不衰一日忽命驾厯访旧游徜徉几月归感防疾革敕诸子送死一用司马公仪诸子泣进药即自力起坐神气莹彻目光烱然手纳药未竟曰吾往矣瞑目而逝享年八十有五先生娶陈氏子男四弗如弗为弗君弗思弗思蚤卒女三适章化鹏牟述牟如璋孙男女十有一先生天资刚正质实不事缘饰服食器用专取朴素事无细大必诚必敬卧必登牀而后脱巾旦则巾而后起终日危坐不欹侧口无戏言不祠神佛独严其先祭以分至祭之日虽疾必扶以拜不焚纸币不事阴阳吉凶之説师慕洛学读书不治章句务行诸身手疏圣贤格言掲之壁朝夕对以自警接人和易无贵贱之间不轻臧否人物与人言依于仁义忠信朋友有过面责不少假借小夫贱一善可取称叹不容口家甚贫授徒为生所入仅疗饥寒余悉以济人之急其于族婣尤厚嫁兄之女及友壻之女凢六人天寒遇人于道意有所悯恻辄解衣遗之不问姓名僦居六十年泰然不以为忧邑长有好事者援洛人献地于邵康节先生之説欲率钱为买田庐又録没官田宅之善者以归之先生皆笑不愿晚歳诸子始葺居同屿屋才数间而先生以为过其欲名其房佚我尝曰君子为善欲无愧于心而已非求人知也故平生潜徳絶口不自道其容貌辞气无一毫矜见于外粥粥若无能者临终谓诸子曰吾少也宁无过晚而自觉其庶矣乎吾惟以不欺心一语佩之终身汝宜念之季和状先生之行如此惟先生穷居海峤非有师承之自薰陶渐染之助而徳性精明学术淳正施诸言动举合节度其亦可谓特立独行之君子者矣铭曰天之生民厥有常性物欲蔽固以失其正先生之学诚敬是先视彼壁无非格言处已接人有权有度我躬则否我心则豫既夀且康声问日隆谓天难知而报亦丰梅溪之原先生之竁过者敛容千载无替
　　方山隠士杜君圹志　　　　　　赵师夏
　　君杜氏名知仁字仁仲台州黄岩人也曽祖谊祖舜卿皆不仕父春当仕不仕名其燕游之地曰樊川乡人谓樊翁者是也母商氏徐氏君徐出也以锡类恩封太孺人娶阮氏继戴氏四子长曰思睿先君一年亡次思大思永思兼皆业进士三女嫁从事郎绍兴府石堰庆元府鸣鹤盐场管押袋盐林仲谦进士徐津王賔男孙曰石孙野孙田孙女孙贺生于绍兴庚辰卒于嘉定庚辰其日五月癸巳也有诗文十五巻订礼读易説诗多所论述未及裒次以是嵗十二月庚申葬于东奥之原樊翁有二子皆以文行名于乡君其季也君少有俊才为举子文操笔即惊人措词命意必异凡子已而曰是不足以为能乃刻意于诗雕搜锻链不竒不已可以肩随古人矣则又曰是不足以为学于是即六经语孟之言考论一时诸老先生风防至武夷之书则拱而曰道其在是穷理求仁吾知所止矣偕其伯氏反覆论説于朋友间一言一字必明辨乃已至其通洽则凡人事之当然与阴阳造化之所以然无不防悉君数试于乡比皆不中乃大弃科举絶意荣进时方壮年人惊其决盖将以求其志也自是刺字不出于乡闾足迹不至于城邑乡大夫欲识之者有往谢无往见人有结驷而至则辞以疾望劔佩之颙卭则趋而辟而让道于樵降色言于寡弱施钧敌之礼于后生自号曰方山友民示已志也予与君共学友也知予莫若君知君莫若予君疾且病予亟往救则已属纩矣悲夫乃书其导匶之旌曰有宋方山隠士众咸曰冝退而为之诔曰君学足以有为才足以行之致命委顺不竞于时无丧无得谓之有徳匪徳其徳以居其则故曰有宋隠士百世以无惑思大等泣拜曰子既命之矣请勒诸圹
　　草庐先生墓志铭　　　　　　　叶　适
　　草庐先生姓林氏名鼒字叔和黄岩县人事父母兄无违志朋友不倍其言妻子裕如也乡里懽如也其行既修矣少而广问博请长而探幽索防老而愈勤穷而益信其学既明矣面于方山木或春雕草或冬蕃井不先汲炊不蚤熟蹒行株坐自若也邑后生聚而谋曰得无从草庐游乎先生得无思见我乎邑大夫作而顾曰某狱疑先生决之乎某政谬草庐知之乎年七十一一日笔数牍缄题竟就牀若将寐者视之已卒其为士者无不吊而哀如不欲生也卒之十月丙戌明年嘉定十年正月丁酉葬于樟槿山其为士者无不送而号如不欲归也或肖其像恍乎草庐之容也或玩其书泠乎先生之音也呜呼世谓文华之俗薄虽躬行朴厚不能化曷不视此乎自孟子为论世尚友之説始轻视一乡之善盖天下所同善者犹未足也况一乡哉按周官乡即国也黄岩古伯男国也二乡公也公旦君奭预焉一乡卿也闳散南宫适参焉王国之善即天下之善也岂孟子未见周礼而以战国近事言之乎然则一乡之所谓君子者固无往而不为君子矣夫疑天下之善不足于乡而又以一乡之善不足于天下者惑也先生之子季复幼常除丧来告余既窃有感于孟子遂以记其墓两夫人皆陈氏女嫁胡惠连铭曰噫昔追随五十年近离逺合交倾宣一札不至奄重泉矢词如忘徒然
　　大田先生墓志铭　　　　　　　呉子良
　　王徳父既没余为叙其遗文十五巻将葬其子励复以铭为请嘻叙且铭是欧阳氏施之圣俞子美隣几者余何敢僣而于义何可辞余二十五六闻徳父之贤耳熟盖水心叶公之髙弟乐净五公之重客筼陈公之畏友也他日防之筼所朴厚严重色正而气和不以余晚出辱交焉自是歳必一再诣诣必尽日留听其言出入经传百家上下古今数千载勘订东都南渡诸儒精粗异同领挈珠贯海涌而岳立也间出所着一读怳不可知再读惊喜而犹疑三四读乃始凝焉防豁焉通吻膏舌腴沦浃肌髓盖其思也苦故其入愈奥其见也独故其出愈竒嘻是真水心所谓苏明允之流也是时徳父有重膇疾一室黯黮才丈余家具左右逼塞若闷闷不能出气而徳父终嵗处之安然余亦尽日对之欣然也值其疾少间侣行田间倚枯藜傍流水且笑且歌鸡犬桑麻俱有自得意第舍傍耕翁樵叟举手问学正安往亦若喜动顔色者徳父好语劳之恩意敌朋侪而独以见达官为耻以对俗子为无味以入城市为不得已以非义之获为泥为滓自试礼部归即谢举门不入郡博士倚以紏郡庠故里人称学正而亦弃不就太守县大夫愿见之不可得逺近宿儒新俊闻风慕重不但称学正以其居大田又称之曰大田王先生云嘻何必苏明允厐徳公之流耶然徳父虽闭闗毎恻然有忧当世意而慨然谈当世事真公之在建安借余寄声徳父徳父因贻书勉以救时宜学孔子不止学孟子李公既相素厚徳父者也徳父疾已侵藁数千言规正之及公不及私何必厐徳公鲁仲连之流耶余不足以知之矣徳父名象祖家世着临海祖冲文学行义有名孝宗朝为校书郎父应之豪迈博习遍交干淳诸老赠承议郎妻陈氏男勉励勤女长适李宗次先卒孙男五殁于嘉熈三年四月晦年七十六葬于淳祐元年某月某日墓在重晖乡三坑山铭曰夜光出屋天不我匮连城几何人不我玉虽不我玉不献不哭亦不刖我足全而归之贲林谷
　　竹邨居士林君墓碑　　　　　　陈耆卿
　　君名师防字咏道其先曲阜人五世祖广之卒天台县税官依郡城以处彬曽祖也防江制司差使黻祖也修职郎信父也君孝友孚达广学而苦成少所从多有道师儒壮所交多有道未遇卿相跨郡所接识多海内名胜居家所振胆多境外旅穷好客如馋耽士如醉而尤嗜书传扶竒斸近购逺求家已巻数千犹典衣抄传恐晚丹铅勘防蝇头蛰然至遇古帖秘文断刻坠简不啻虞箫振耳商彞夺目积之久亦余千巻焉篆尤留心以张谦中虞仲房为法虞号君嫡授简俾代已书毎扁榜荧荧必君也夫士剽盗渔猎以聚书为赘疣弗之好矣或心好而力不能聚诿曰穷至字书不待达以工而听其委落曰浅事浅事拙何病然则邺侯永逝而阳冰辈真不起矣如君聚人所难聚而工人所不工非爱古博雅能然哉金夫人行实嫓君空嫁奁助之奉亲余则以觞客姑久疾舅几丧明亲煑药臑食以供不解衣三载舅姑曰活我无以报愿汝生好儿长夀尔表民自幼即乡学受父母督程其爱古博雅信好儿而所储书益富独赀用窘书又以水多散亡并失富寥寥也故君死以甲戌七月十八日金夫人死以戊子二月十七日至乙未腊月八日始克合于浮冈祖垅之侧盖君七十五金又加五焉其长夀信夫孙曰锡畴铭曰吾观近世藏书之家多燬于火而君复圮于水也或曰至寳难久聚有是哉虽然其外可圮也其中不可滓也
　　四朝布衣竹邨林君墓表　　　　呉子良
　　筼先生既铭咏道林君子表民复请余表其墓余谢曰铭具矣不灭矣虽表奚加焉表民请弗置曰所以传载吾父岂嫌乎多余无以答则为摘其可表者三君生事薄莱田不足支丰歳然酷嗜书质衣货家具购书至几千巻名帖亦数千巻毎一巻入手喜津津校雠考订忘日夜可谓贫而富于书君卧穷巷声援絶然师友皆名辈胜流王公卿月虞公似良李公庚徐公似道钱公象祖谢公深甫张公布商公飞卿丁公可徐公大受林公宪桑公世昌君陪从于乡邦者也陈公傅良楼公钥张公孝伯万公钟龚公頥正王公厚之巩公丰真公徳秀杨公长孺君承接于他邦者也可谓约而广于交君屡试屡跌以老然不自忧而忧人忧龙舒呉防长乐王作古栝陈百朋防稽潘方谪台州君馆置其家接歳逾时经纪之后皆成名去可谓困而勇于谊然则世之非贫非约非困而弃书弃交弃谊者曷不视君乎是三者可表已而又有一焉夫身贫则子宜裕不然书为无益矣身约则子宜泰不然交为无益矣身困则子宜亨不然谊为无益矣君一子表民也其贫其约其困复似君而不悔书书益多不悔交交益宻不悔谊谊益防然则世之能以书以交以谊必其身不能以书以交以谊必其子者又曷不视君乎君名师防字咏道临海人自号竹邨居士死年七十五葬浮江所为诗文数钜帙藏于家他行能若世出若死葬月日见铭中







　　赤城集巻十六
　　钦定四库全书
　　赤城集巻十七
　　宋　林民表　编
　　委羽居士集序　　　　　　　　黄　裳
　　赤城之南有左氏子焉不出仕常以诗自适慕王维杜甫之遗风甚严而有法自言毎以意理趣观古今诗莫能出此三字然考子之诗旁以意明物不以物絷其意览者宛转而思之卒归乎所赋使人意虚而志逺此亦得诗之要者耶然而援甫之诗离三字以指其体未能遂屈吾论故为之説曰意者理之所寓趣者志之所向大抵诗人之作感物以明志运才而遣意四者相须而后备特其所好者异其所造者有深浅逺近尔由是而之焉乃各有趣其为趣也或之乎雅正平淡优防髙逺或之乎清新俊逸豪华险怪各不同也然而尚理与意物为之感才为之用不役于才不累于物以人意抱天理其为诗也来自夷旷惑忽之间可以动天地感鬼神与三代风雅颂并列而同奏此其至也才出人性之良能使之有约以文至理其为诗也孰御不然恃才以造意超中正傲平淡以作险怪瑰竒之语咀嚼少味终不足以经世惟杜甫兼数体似乎有道者然而精爽神妙气艳三者修真之士资以为道而乃冥搜旁想散与万物相逐于无穷与物同尽借使得名于世不过一诗人尔可胜惜哉吾闻天上有白玉京之境黄老之有道者常游乎其间仙籍焉子归而求之上能奔逸絶尘立乎万物之表下而有感所谓古今诗人百家之体子当肆笔而兼得之患弗为尔区区三字不足以为子道左经臣工于诗而黄公序语乃专取存三守一之事以为当学而谓尽力于诗者为不足道也经臣闻是幡然将改所习昔所留意悉弃弗吝舍枝叶而趋本根亦岂道家之所独贵乎闻而随喜因题其后政和癸巳夏延平陈瓘书于丹丘寳城之南
　　余抵丹丘之三年左经臣携黄公序见访尝为跋其后今又两年矣复持以相示余读经臣诗编有招友人之句云一别人经无数日百年能得几多时非特词意清逸可翫味也老于世幻逝景迅速读此二语能无警乎序所谓使人意虚而志逺非溢言也政和乙未三月二十八日延平陈瓘题
　　观黄公之序则知经臣之诗六义之隽也余谪居临海黄岩丞盛元叙録经臣所为诗数十百章示余览之不释于手及披黄福州序因书其后乙未三月二十五日山隂石公弼题
　　泰山孙伯野甞见经臣避冦古律诗击节称叹曰此非今人之诗也若置之杜集中孰能辨别余谓非避冦诸诗为然大抵句法皆与少陵抗衡如防侄一大篇自天寳以后不闻此作矣横塘许景衡云
　　方岩王公文集序　　　　　　　呉子良
　　丙寅冬韩侂胄以弄权误国诛著作郎王公居安拜左司谏抗防请明正宪典并陈自强郭僎窜岭外伸雪故大府丞吕祖俭承务郎于进布衣吕祖泰之寃而褒其忠防极治本乱阶曰如此则治否则乱分别君子小人曰此不可以再误再误是一侂胄死一侂胄复生亡几何赵彦逾与诸贤同日召公言侂胄之专故相汝愚之死咎实自彦逾而可与诸贤偕来乎疏已具当路闻而劝止之弗从是夕迁左史兼崇政殿説书公直前奏臣供諌职未两旬无故而得美迁岂非当路者以臣欲劾彦逾邪使彦逾再入臣为善人忧防欲明日上而今夜改他职是蹈侂冑前辙遏言路涂圣聪废台諌纪纲饵臣以好官而塞之口臣甚恧焉愿求去退又杜门上章不朝谒于是中丞雷好友承风防论公越职夺一官罢而王左史之直声撼海内矣后起家为郡守部使者防栁冦猖獗毒连江湖招捕久无功当路稍释憾召权工部侍郎帅隆兴付贼事公奋不辞难勉戎帅忠义白吉守懦谩厚贼之降附离贼之腹心李元砺罗世传寻授首江西湖南次第平民家颂户祝之然忌谗复起坐废逾十年而公老矣嗟夫慷慨而立风节谈笑而成功名非具竒禀负杰气讵能如此易易耶自古养才如养木木虽坚劲耐嵗寒要亦以培植而成以摧拉而毁干淳间培植而成者众嘉定后摧拉而毁者多如公之瑰磊卓特当其拜司諌帅隆兴时傥不以忌谗去得直遂而迅上所树立岂在干淳人物之下哉此可为浩叹者也公之子畴集遗文十巻属余序余读之明白夷畅絶类其胷襟诗尤圆妥旷逺尝有句云髙下水痕元自定后先花信不须催公之于出处去就此二语可以占矣
　　雪巢小集序　　　　　　　　　尤　袤
　　余友林宪景思呉兴人年少时卓荦有大志贺防政子忱竒其才以孙女妻之临终复与田数百斛谢不取贺既亡挈其拏居萧寺屡濒于馁而不悔读书着文不改其乐顷尝随贺使北同行中后有鼎贵者防赴大比试来都城因游西湖上新贵人于马上觇识之使人传言请见亟遁去其操守如此独喜哦诗初不鍜链而落笔立就浑然天成无一语蹈袭如柔橹晚潮上寒灯深树中汲水延晚花推窻数新竹中夜鵞鹜喧谁家海舡上唐人之精于诗者不是过一时名流皆愿交之若徐敦立芮国器莫子及毛平仲相与为莫逆其后诸公雕丧畧尽君亦连蹇不偶至无屋可居无田可耕其贫益甚其节益固而其诗益工呜呼士患无才而有才者困穷类若此岂发造化之秘天殆恶此耶抑尝谓富与贵人之所可得而才者天之所甚靳景思取天之所甚靳者多则不能兼人之所可得固宜然则才者寔致穷之具人何用有此而天亦何用靳此此未易以理晓也君所居室名曰雪巢尝属余记之故其诗若干篇自号雪巢小集云
　　雪巢集后序　　　　　　　　　杨万里
　　雪巢小集天台林宪景思之诗也梁溪先生尤延之既序之矣景思复征余序其后景思之诗似唐人信矣延之之论也然至如羣花飞尽杨花飞杨花飞尽无可飞天空霜无影等句超出诗人准绳之外其遐不可追其卓不可跂矣使李太白在必一笑领此句也似唐人而已乎然延之深爱景思之才而深惜其穷至谓岂发造化之秘而天恶此耶又谓富贵者人之所可得而才者天之所甚靳既取所甚靳则不兼其所可得又谓才者致穷之具人何用有此而天亦何用靳此又未易以理晓者余尝摘此语以唁景思曰子何必以才而致穷耶子何必发天之所秘而逢天之所怒耶子何必争天之所靳而不取人之所可得者耶景思笑曰子不见唐人孟郊贾岛乎郊岛之穷才之所致固也然同时之士如王涯贾餗岂不富且贵哉当郊岛以饥死寒死涯餗未必不怜之也及甘露之祸涯餗虽欲如郊岛之饥死寒死不可得也使郊岛见涯餗之祸涯餗怜郊岛乎郊岛怜涯餗乎未可知也子不见本朝黄秦乎鲁直贬死宜州少游贬死滕州而蔡京王黼相继为宰相贵震天下当黄秦之死王蔡必幸其死及王蔡之诛黄秦不见其诛使黄秦见其诛亦必不幸之也然黄秦不幸王蔡之诛而天下万世幸之王蔡幸黄秦之死而天下万世惜之然则黄秦之贫贱王蔡之富贵其防何如也且彼四子之富贵其得者几何而今视之不啻如粪土而此四子之贫贱所得者如此今与日月争光可也然则孰可愿孰不可愿乎亦未可知也今吾不才岂敢拟郊岛黄秦而吾之穷有甚于郊岛黄秦吾何幸得与郊岛黄秦同其穷而不与涯餗王蔡同其达而子为我愿之乎且吾与诗人同争夫天之所靳是天之横民也同犯夫天之所恶是又天之横民也治横民者宜以横政既与诗人同为横民又欲不与诗人同受横政可乎余贺之曰子既无遗力以取所靳无惧心以犯所恶无怨言以安所致然则延之为君惜延之过也余举延之语以唁君亦过也然君必欲専享诗人所谓才之所致者而不顾不悔以不辞造物之横政亦过也子盍持此语再见延之为余问之
　　石屏诗集前序　　　　　　　　楼　钥
　　唐人以诗名家者众近时文士多而诗人少文犹可以发身诗虽甚工反成屠龙之技苟非深得其趣谁能好之黄岩戴君敏才独能以诗自适号东臯子不肯作举子业终穷而不悔且死一子方襁褓中语新友曰吾之病病矣而子甚幼诗遂无传乎为之太息语不及他与世异好乃如此子既长名曰复古字式之或告以遗言收舍残编仅存一二深切痛之遂笃意古律雪巢林监庙景思竹隠徐直院渊子皆丹丘名士俱从之游讲明句法又登三山陆放翁之门而诗益进一日携大编访余且言吾以此传父业然亦以此而穷求一语以书其志余答之曰夫诗能穷人或谓惟穷然后工笠泽之论李长吉玉溪生言甚悲也子惟能固穷则诗愈昌矣予之言顾何足为轩轾邪尝闻戴安道善琴二子勃颙并受琴于父父没所传之声不忍复奏乃各造新弄广陵上息之流皆与世异其孝固可称然似稍过果尔则琴亦当废矣式之岂其苗裔邪而能以诗承先志殆异于此东臯子其不死矣
　　石屏集后序　　　　　　　　　呉子良
　　石屏戴式之以诗鸣海内余四十年所搜猎防勘自周汉至今大编短什诡刻秘文遗事廋説凡可资以为诗者何啻数百千家所游厯登览东呉浙西襄汉北淮南越凡乔岳钜浸灵洞珍苑空迥絶特之观荒怪古僻之踪可以拓诗之景助诗之竒者周遭何啻数千万里所唱酬谂订或道义之师或文词之宗或勲庸之杰或表着郡邑之英或山林里巷之秀或耕钓酒侠之遗凡以诗为师友者何啻数十百人是故其诗清苦而不困于瘦丰融而不豢于俗豪杰而不役于麤闳放而不流于澷古澹而不死于枯工巧而不露于斵闻而争传读而亟赏者何啻数百千篇盖尝论诗之意义贵雅正气象贵和平标韵贵髙逸趣味贵深逺才力贵雄浑音节贵婉畅若石屛者庶乎兼之矣岂非其搜揽于古今者博邪岂非其陶冩于山水者竒邪岂非其磨礲于师友者熟邪虽然此旧日石屏也今则不类行年七十七矣焚香观化付断简于埃尘隠几闭闗等一楼于宇宙离羣絶侣对烛影为賔朋而时发于诗旷达而益工不劳思而弥中的然则诗固自性情发石屏所造诣有在言语之外者非世俗所能测也
　　题陈夀老论孟纪防　　　　　　叶　适
　　古圣贤之防言先儒所共讲也然皆云至二程而始明凡二程所尝讲皆曰至是止矣其宻承亲领游杨尹谢之流而张吕朱氏后时同起交阐互畅厥义大宏无留蕴焉窃惟数十年士之诣门请益厯阶覩奥者提防警厉之深涵玩充溢之久固宜各有论述自名其宗而未闻与众出之以扶翼其教何哉岂敬其师之所以觉我而谦于我之所以觉人欤天台陈耆卿生晚而又独学奚遽笔之书然观其简峻捷疾防心切已则非熟于其统要者不能入也总括凝聚枝源派本则非博于伦类者不能推也机钥严秘门藏户摄则非老于其室家者不能守也勾萌荣动春花秋实则非妙于其功用者不能化也盖数十年所未见而一日得之余甚骇焉嗟夫余虽后死而素无其质终不足以进此道矣使子及其时步趋规矩于亲领宻承之间回复折旋于互畅交阐之盛不挺然异材乎不柄授之以扶翼其教乎愧余之不足进余昔之言也美子之不可及余今之言也当以余之言为掲
　　题陈夀老文集后　　　　　　　叶　适
　　建安中徐应陈刘争饰词藻见称于时识者谓两京余泽由七子尚存自后文体变落虽工愈下虽严愈靡古道不复庶几遂数百年元祐初黄秦晁张各擅毫墨待价而显许之者以为古人大全赖数君复见及夫纷纭于绍述埋没于播迁异等不越宏词髙第仅止科举前代遗文风流泯絶又百有余年矣文之废兴与治消长亦岂细故哉今陈君耆卿之作驰骤羣言特立新意险不流怪巧不入浮建安元祐恍焉再覩盖未易以常情限也若夫出竒吐頴何地无材近宗欧曽逺揖秦汉未脱摸拟之习徒为陵肆之资所知不深自好已甚欲周目前之用固难矣又安能及逺乎君之为文绵涉既多培蕴亦厚幅制广而宻波游浩而平错综应防纬经匀等膏润枯笔之后安徐窘步之末若是则荐之庙郊而王度善藏之林薮而幽愿惬矣若又审其所从不求强同贵其所与毋为易得趋舍一心之信否臧百年之公则何止于建安元祐之文也君必勉之
　　桑泽卿莫庵诗集序　　　　　　陈　亮
　　余平生不能诗亦莫能识其浅深髙下然尝闻韩退之之论文曰纡余为妍卓荦为杰黄鲁直论长短句以为抑扬顿挫能揺动人心合是二者于诗其庶几乎至于立意精穏造语平熟始不刺人眼目自余皆不足以言诗也夫桑泽卿来客西湖为诗数百篇无一句一字刺人眼者可谓用工于斯术者矣刘牢之大小数十战方为名将何无忌从容坐谈而灵寳以为酷似其舅一战而胜彼亦畧似之终非其真泽卿试问之渭阳李靖之兵法既尽乎骨肉之间有留则君集将议其恡矣
　　曽使君新词序　　　　　　　　谢　伋
　　临海使君南丰曽侯惇字谹父以故相孙习知台閤工为文辞年逾二十当全盛时官中都诸公贵人一口称荐王邸戚里名胜豪侠莫不愿交而谹父亦善与人交笑言靃靡各适其意名声一日满京师酒酣耳热遗簮堕珥之前滑稽放肆之词播在乐府下至流传平康诸曲皆习歌之以是乐府尤着盖识其小者轻千金重然诺夸承平公子之豪而见其大者英妙卓絶可继门户钟鼎之盛此谹父异时之作也伋政和末肄业太学同舍生多能语此后十四年谹父丞大府伋丞大宗正相遇行在所叙中外契明年同出尚书省见其文词日益多而乐府传者少时中外多故虽官曹令休反室无私恩意皇暇乎朋友燕集之事哉及十三年歳在丙寅谹父来守临海四方无事屡丰穰不鄙夷其民教以礼乐老者安而少者懐矣于是以少日之所自乐而与斯民共乐之变叹息愁恨之音为乐职中和之作合乐府五十一转而上闻则安静平易无烦苛廹急办治于谈笑之间殆将于此乎政小而行逺则髙下抑扬曲折变化人情物态莫不周知虽异世识其人矣既秩满去郡门生故吏相与裒次属黄岩长刻诸板将传之又属伋为序伋应之曰曾侯知我不能度曲尝觞我顾其侍儿诵苏东坡前后赤壁二赋曰聴此文也毕之何敢序侯词则又合词来尝曰是亦侯之心也固辞不获故序其自所见闻者如上
　　筼窻续集序　　　　　　　　　呉子良
　　文有统绪有气脉统绪植于正而绵延枝派旁出者无与也气脉培之厚而盛大华藻外饰者无与也六籍尚矣非直以文称而言文者辄先焉不曰统绪之端气脉之元乎自周以降文莫盛于汉唐宋汉之文以贾马倡接之者更生子云孟坚其徒也唐之文以韩栁倡接之者习之持正其徒也宋东都之文以欧苏曽倡接之者无咎无已文潜其徒也宋南渡之文以吕叶倡接之者夀老其徒也夀老少壮时逺参洙泗近探伊洛沈涵渊防恢拓广大固已下视笔墨町畦矣及夫满而出之则波浩而涛起伏麓秀郁而崚嶒户管摄而枢运转舆卫而冠冕雍容其竒也非怪其丽也非靡其宻也不乱其踈也不断其周旋乎贾马韩栁欧苏曽之间疆场甚寛而步武甚的也不幸吕公不及见而叶公晚见之惊诧起立为序其所著论孟纪防若干巻筼窻初集若干巻以为学游谢而文晁张也至其独得于古圣贤者中夜授垂死嘱焉而曰吾向以语吕公伯恭今以语夀老四十年矣叶公既没筼之文遂岿然为世宗盖其统绪正而气脉厚也自元祐后谈理者祖程论文者宗苏而理与文分为二吕公病其然思防融之故吕公之文早葩而晚实逮至叶公穷髙极深精妙卓特备天地之竒变而只字半简无虚设者夀老一见亦奋跃防而追之几及焉然则所谓统绪正而气脉厚者又岂直文而已余十六从筼二十四从叶公公亦以其嘱筼者嘱予也惰不复进每遐想太息之故于筼窓初集既以锓之海陵而今复并其续集锓之豫章使夫统绪气脉之传来者尚有考也
　　赤城志序　　　　　　　　　　陈耆卿
　　图牒之传尚矣今地隃万里县不登万户亦必有成书焉矧以台为名邦且称辅郡绵涉千歳更数百守而阙亡以诏难之欤抑因陋袭简不暇问欤有守四人尝勤其力于斯矣如尤公袤唐公仲友李公兼类鞅掌不克就最后黄公荣辱以命余偕陈维等纂集焉防黄去匆匆仅就未备也束其藁十年矣更久则非惟不备而并与仅就者失之今青社齐公硕始至欲迄就未暇逾年报政遂复以命余于是郡博士姜君容总防之邑大夫蔡君范以下分订之又再嘱陈维及林表民等采益之既具余为谂沿革诘异同剂巨纎权雅俗凡意所未解者恃故老故老所不能言者恃碑刻碑刻所不能判者恃载籍载籍之内有漫漶不白者则防之以理而析之于人情事立之凡巻授之引防以存教化识典章非直为纪事设也如是者半载而书成嗟夫同是州也非可成于今不可成于昔也或曰有时尔昔欧阳公论学慨述吏道以为有司簿书之所不责者谓之不急夫岂惟学哉语以图牒非不急之尤者耶然而莫奥于图牒莫渫于簿书有司之所不急固君子所急也今公之为政也剖丛涤烦烛幽洞隠于有司所急者诚井井矣而于君子所急者尤惓惓焉用能以半载之间纫千歳之阙増十年之未备洗数百守之因袭成四人之勤嗟夫此岂以其时哉书成者时也所以成者公之志也其志立则时赴之矣无其志而曰需其时者吾未之闻也岂惟一图牒为然天下事皆然
　　赤城集巻十七
　　钦定四库全书
　　赤城集巻十八
　　宋　林表民　编
　　赤城续志序　　　　　　　　　呉子良
　　台为郡余千年赤城志犹未就卒就于前太守齐公硕其未就者何见闻狭而亡以证事迹散而难于聚也其卒就者何来访于士友属笔于筼窓有以证易于聚矣今其书凡例以义起去取以法定着善别流品因事列篇什按是非于故实感得失于世变寓劝戒于防辞实闗教化何止证之聚之也哉虽然证之聚之愈详无害也而一时采访未免豪髪之遗宜续书志以纲系目废牒坠翰无所系难悉録虽不録又不欲弃宜续书今太守王公梴广齐公之政百绪厉翼若浚河复经界以便民修学辟贡闱以便士最要者也前者幸有继后者期有考冝续书于是教授姜君容条画以属东鲁林表民逢吉总书之为八巻俾子良防订焉门类率与本志协所证所聚愈详矣而书岂徒取其详而已乎使读赤城志者诠评流品而思励其行防咀篇什而思畅其才睹是非而开漫漶念得失而重沿革悟劝戒而审趋舍讵小补哉夫然后取是编而续之见其步骤前作殚智苦心谓皆无补不可也书岂徒取其详而已乎
　　赤城三志序　　　　　　　　　王象祖
　　赤城志作于太史陈公耆卿凡例严辨去取精确诸小序凛凛乎马班书志之遗笔莫可尚矣其友林君表民与修焉而林君又为续志绍定己丑郡陷于水仓使寳谟仙游叶公再造有邦复俾为三志博雅考订有源有委非斯人不可也君谓予曰志数百年不克就今就未十载而续志三志继作不赘乎古事备矣今所书止城筑建立不畧乎予谓作当问可否非赘非略之嫌也今郡之图牒古诸侯之国史也春秋非鲁之史欤大水以灾书城邢城楚丘以存亡书新作南门雉门以修旧书后世图牒之所有者多经之所无则经之所有图牒固不可遗也三之何害又问人物有志今天下之母育于吾邦之相门书乎否乎予谓纪季姜归于京师过我犹书况所自出哉三志于是论定嗟夫水之方作咸谓郡无前闻尔有老父指暗壁浸宇示子孙曰庆厯五年有此矣已而儒生考载记搜碑刻惟苏君梦龄新城记得于倅防壁之刓碑书城筑颇详而城筑之外无见也故字画有考则老父之暗壁犹信纪述不备虽坚珉深刻可憾焉传春秋者谓其不详也使后之指今逺而犹可考不在兹志乎苏记谓庆厯必复之责属之外台当时未有仓防也漕宪毕至而元公绛又为之守今一人任三人之责而功又倍之兹而不志则后之恨今必甚于今之恨昔也林君又立灾异纪功二门有得于春秋之遗意皆郡国图牒所无者继或有因必自赤城三志始矣
　　养济院创置修复本末序　　　　赵必愿
　　恭惟国家上接三代以仁造邦凡颠连鳏寡无告之民恤养涵囿载在令甲咨尔守令宣上徳意乃奉行不防视簿书狱讼财赋之外漫不加省惟我先祖忠定公将漕江西创院养济廪租设庐可利永久尤文简公继之不替旧规用加惠于一道元祐黄太史之孙监丞君实家于洪其守丹峤乃仿斯制度地城南为赡养之所又拨在官之田籍其数以须奏报所以为民虑至悉也嗣是不能世守给复者不辨请鬻者不遏因循衅灾籍荡无有绍定癸巳朝廷不以必愿不肖守藩于此实惟我先忠定公之旧治视政之始按养济之籍名存实亡暇日与同寮赵君体要阅视其处则败屋数楹壁垣不备因念承乏牧养幸前人规置尚可讨理不待更创乃核现存之租増拨入之田庇存有宇给用有器经今图后以待其久既为条列锓梓又命所司别藏其副虽不敢自谓详宻然推而行之或庶几焉虽然必愿之来适继水旱补苴罅漏日有不给而又守此未朞易而去故他欲广圣朝仁厚之意以续我先忠定公之遗惠者多不暇讲而于此仅举而未备后之有志于民者傥不以人而废其政则必愿拜赐宏矣事难成而易壊大抵然也况于天民无告者哉
　　送滕子勤赴衢州司録序　　　　陈公辅
　　天下之事得于所闻固不若所见为详且确也余在都城闻贼攻台所赖以无事者滕子勤尔初未以为然及归见州人称子勤不容口无大小贵贱皆以再生之赐归于滕公是知不妄矣呜呼时方无难贤才隠于难知欲观贤才之实必在有难之时疾风劲草歳寒松柏诚言非虚语初贼起青溪二浙方惊子勤以为攻守计寅夕警备誓与台人同其死生然贼锋尚逺人固未知其果何如韦羌羣冦已破仙居水陆夹进逼于城下太守且奔矣军民皆解体其他官吏皇皇莫知所向子勤独奋然曰今日之事吾誓不与贼俱生扄其家人辈不使闻变而扰申戒诸门有出城者斩之官吏始不敢动羣情稍安愿効死以守城凡围十日不得逞而退子勤更益其备罄仓廪府库以犒军士凡所经画皆观时之宜身任其责无纎芥自嫌其忠诚所激如是后四十日贼复至民知子勤之可倚也捍御愈坚贼徒数千拥众而登城上皆皷噪矢石如雨贼兵多被害遂退保招延去城四十里不敢进洎王师擒渠魁余党殄灭台州卒完防子勤吾知一州无噍类矣朝廷叙功京秩且患三衢经破荡思得人以赞治令録州事将行民惜其去愿借留不可咸谓功多赏轻未足以称而子勤处之恬然乃曰臣事君无逃于天地间吾之遇贼以死守者义所当为岂有意功赏哉由是益知子勤之贤为不可及何以言之国家承平既久州县玩不知备一旦变起如钱塘之大贼唾手取之自淛望风遁去殆百数辈责其死守者几何人哉及贼已平或因人成事或既逃而还乃更较计功绩规求国恩人人有徼幸之望是诚何心哉二者子勤皆所不为果不谓之贤乎子勤名家子少喜学问余初识之于台聴其言详其趋操日已知其不凡决谓其能立事今兹果然余忧居废笔砚于子勤行不可无言亦虑夫世人不能知子勤事详且确也以台人所亲见者録而序之庻以识别
　　滕侯守台颂并序　　　　　　　李昌龄
　　自古以孤城弱旅抗暴悍之师而全名髙节辉
　　于天下者几何人哉必皆信以先之谋以定之
　　而后勇以决之盖非信不足以抚民而用其命
　　非谋不足以揆事而制其机非勇不足以守死
　　而克其敌故防成而后可以图济嵗在宣和盗
　　发睦鄙天下平治既久民惟耒耜之知不识金
　　革吏惟文法之守不习战争势熖所焮声震甚
　　逺大将望氛气而弃甲牧守听音响而委城故
　　盗得以狂奔呌呶不遇一矢之御而攻取所至
　　无留难者时旁郡羣不逞之人亦因其声以相
　　转诱屯聚攻剽呉越沸然于是睦歙杭处衢婺
　　六州悉防于贼惟天台介六州之间于盗甚偪
　　而独以全何恃而然哉守之得人而已其人则
　　睢阳滕侯也当是时侯非被长吏之命为守御
　　计然一版曹位甚卑不足以使众乃能全郡于
　　盗所甚偪必将有以矣闻之台人曰侯慨然兴
　　叹谓报国惟有赤心家人撼以危言抚劒逐之
　　又为书属其兄以后事信足以孚于众也诱乡
　　兵得三千人分城排为十三寨部列有次号令
　　甚严谋之臧矣冦至围城数周火光烛天呼震
　　林木众皆股战胆掉不敢下视侯擐甲冐矢石
　　躬自率之士气始振然有鬬志贼乃敛众而
　　去暨贼再来必欲拔城冲镝之交侯遂以死囚
　　尸诸城上且属声徧呼曰渠帅死矣众响应之
　　盗皆失色未及驰去侯以一矢毙其帅于是大
　　溃旬日王师继来盗是以殱台是以全当是时
　　非侯之勇足以济其谋而用其信台何恃而不
　　抜也台人又言盗之未溃皆自相惊以为有神
　　人金甲而身数丈者执弧矢以令诸城上兹实
　　天之佑侯也已夫用武之世家习钤略人便弓
　　矢熟于战争能致其死与使人之致死则易时
　　当和平家丰益人安富贵能致其死与使人之
　　致死诚难而侯乃能之髙牙大纛前赏后刑其
　　使众则易秩不足以寄重权不足以用威其使
　　众诚难而侯乃能之则侯之功前于古而莫拟
　　畴于今而莫伦矣惜朝廷之赏犹未足以称其
　　功也苟图其劳登而用之谋诸帷幄寄以疆场
　　使尽行其志则侯之功徒足以全天台也哉予闻侯之先曰章敏公左右国家克树勲绩今其保
　　世之人实济厥羙天且昌而大之使弼有宋苟
　　将大之其在侯矣台人像侯之形纪侯之功以
　　刻诸石俾流于逺且使其世勿忘侯徳载瞻载
　　嘉颂以赞焉颂曰赫赫王事被于九州彼冦维
　　何有诡其谋裒鞠凶顽俶我呉楚狂奔呌呶肆
　　厥螳斧民之玩治弗能胜兵冦乘其虚遂堕六城岂无斯侯不用其则岂无乗戎是弃其律彼台且都在冦之宅无竞维人冦莫我即非莫我即莫我能克人谓伊何有侯之滕明信靖谋是图是勤勇以决之孰余敢陵彼昏卒狂再干大戮毙之一矢骇禽奔鹿王师嗣来尽磔枭蝮天台之全呉楚以康维侯之功与劳于王谁以滕侯逹于旒缀登而用之以毕其智无俾封殖独于台人俾乃勲徳均我有民颂言不诬敢告司钧
　　送通判黄瑊中舎序　　　　　　陈　襄
　　台州庆厯五年夏六月大水死者数千人适遭周谢之政二公弗协天灾致旤荼毒生民老防怨咨无所宁息已而元侯受命作牧侯来为贰小人间之且忧且宁有来勉侯曰元侯有材而贤侯好义而直重刚相乘其势必争今台民未宁侯惟念哉庻政惟和时乃生民侯曰然既至左右元侯侯先不疑办事曲直不挠于气不形于色无所不沥肺胆而陈之元侯既信无所不以虚受之二公同心庶几大和百姓康宁元侯曰吾无以为徳尚赖侯侯曰某也惟公之徳无旷厥官夙夜不忘终始惟一为可观也已若元侯者可谓敏而不失其贤若侯者可谓和而不诎其道者也呜呼彼之事君者何独不然下焉者好已之胜人上焉者恶人之胜已材相似则争位相近则陵和之不复可知矣使宰相以至百官和于朝百姓和于国万物和于野至和之气盈于天地唐虞之世矣夫某目二侯之徳因有所感为侯序之以送其行
　　送叶孟我官宁国序　　　　　　陈耆卿
　　嘉定改元夏五月乡先生叶公孟我出为宣之宁国主簿是行也邦之大夫士乐而贺之走独以为叹宣言曰邦人知公耶公问学如禹治水政制度如周公画井田制赋落笔为文章如庖丁奏刀而匠庆操斧少已负声望入太学名流特异之当是时谓万里可立致命不随汨汨以老诸凡友公研席者或已为公相师公方册者多已为卿大夫公独栖迟故山仅仅妻子养寒月半帘清风一榻萧然吊影居人之所不堪是坐何尤哉宁国小邑也主簿卑官也吾方以为公吊奚其贺虽然吾为公平心而言之公亦为我平心而聴之天靳才人乐富贵二者之难兼自古固然盖亦造物之神机所以暝一世者必不得已而去曰宁去富贵富贵无闻者多矣而至于哲人虽饿且死名犹日月也然则将柰何邑小则便闲官卑则逺谤琴髙之山谢晀之亭前迹往事岂无怪怪竒竒为公献者邪勾稽暇览而歌之其声与天籁相宫商而不杂则其视一主簿秩已为凂已无论其大诗云一日不见如三月兮况三嵗别乎此则予之所以悲
　　大成殿奉安先圣文　　　　　　王　然
　　维宣和五年歳次癸夘二月乙酉朔宣教郎知台州黄岩县管勾劝农公事兼监盐监王然谨以清酌之奠敬告于先圣至圣文宣王天台之南鴈荡之北有古东瓯薄于海濵地广齿蕃多士攸集惟圣祠学序礼义所有往被冦攘延荡尽然效官之始首议营建爰即故址改卜新宫寒暑载离一新庙室柱石磐巩檐牙翚飞轮奂有观华侈中度庶几乎掲防妥灵昭示无极涓吉告成祗迁貌像以先圣先师爰暨十哲奉安于位仰冀威神俯垂鉴格尚飨
　　劝谕文　　　　　　　　　　　陈　襄
　　为吾民者父义【能正其家】母慈【能养其下】兄友【能爱其弟】弟恭【能敬其兄】子孝【能事父母】夫妇有恩【贫穷相守为恩若弃妻不养夫丧改嫁皆是无恩也】男女有别【男有妇女有夫分别不乱】子弟有学【能知礼义亷耻】乡闾有礼【歳时寒暄有以恩意往来燕饮序老少坐立拜起】贫穷患难亲戚相救【借贷钱谷】婚婣死丧隣保相助无隳农业无作盗贼无学赌博无好相讼无以恶陵善无以富吞贫行者逊路【少避长贱避贵轻避重去避来】耕者逊畔【地有界畔不相侵凌】斑白者不负戴于道路【子弟负重执役不令老者担挈】则为礼义之俗矣
　　黄岩劝学文　　　　　　　　　王　然
　　万物散殊于天地之间其生不同其类甚众而不能知道则物而已矣惟人受才于天地之中为万物之灵故可以知道若夫不知道则非才之罪也不学之过也故曰玉不琢不成器人不学不知道且道不可以他求也所以为君臣父子夫妇长幼朋友者也是故其学之也有先后其既学也有始终孔子曰弟子入则孝出则弟谨而信泛爱众而亲仁行有余力则以学文扬子曰威仪文辞表也徳行忠信里也此学之先后也孟子曰仁之于父子也义之于君臣也礼之于賔主也智之于贤者也圣人之于天道也荀子曰始乎为士终乎为圣人此学之始终也古者之学耕且养修其天爵而人爵从之而孔子曰耕也馁在其中矣学也禄在其中矣则学之不可以已也如此黄岩古东瓯素号多士昨者庙学燬于兵火遂使承学之徒无所依止无所聴读然受命作邑爰自到官首建乡校迁于旧址今殿堂告成斋舎渐就亦可以招延士类修举庠序之风矣比已择请职事在学欲取新歳肇开讲席以来生徒窃虑乡士在逺有所未知故述斯文更加劝谕非勉之不至也切冀见闻咸悉此意毋忽
　　仙居劝学文　　　　　　　　　陈　襄
　　咨汝邑父老夫人之为善莫善于读书为学然后而知礼义孝悌之教故一子为学则父母有养一弟为学则兄姊有爱一家为学则宗族和睦一乡为学则闾里康宁一邑为学则风俗美厚其间虽有恶人将变而为善矣今天子三年一选士虽是山野贫贱之家子弟苟有文学必赐科名身享富贵家门光宠户无繇役庥廕子孙岂不为盛事哉予自到任以来居尝悯尔邑民不识为学父子兄弟不相孝友乡党隣里不相存恤其心汲汲惟争财竞利为事以致身冐刑宪鞭捶流血而不知止予甚哀焉奈何奉行天子诏条不可私怒毎刑一人若伤肤髪而汝邑民不知予心乃相扇炽构讼成狱自以为能使予日不得食夜不得寝以与汝断蔽略不能改是诚何心虽然非汝百姓之乐于此也盖不知读书为善之故也前年曽有文书告谕汝乡民令遣子弟入学于今二年矣何其无人也古者十室之邑尚有忠信者况今百里之邑良民之子弟不少其间岂无聪明瓌茂朴美之器可使为公卿者然而不使之为学真可惜也今汝父老归告而子弟速令来学予其择明师而教诲之庶几有成如前所説予明年十二月官满即去汝父老亟其聴予言
　　台州夀台楼记　　　　　　　　叶　棠
　　台在天为泰阶主风雨时又魁下而色齐主君臣和而晋志司命主夀独属上台何欤夫天生物必夀物生不夀匪天亡之人实戕之绍定二年秋九月丁夘大水壊台州城杀人民逾二万先一年予守台八月当大比吾邑士闻城中防日夜暴雨溪潦涨怒海潮角之涛波冲撞溅沬女堞城岌岌有声予身帅吏卒筑闉窒窦迄以免祸居无何朝家不以棠不佞即郡畀常平使者节去数月而水竟作城竟破呜呼痛哉大抵有物斯有数短长什百智者莫齐焉一旦无少长贵贱皆以水诿之数可乎予时在越得变告疾驰来发仓捐缗窃用便宜既而有防俾兼佩故印凡厥控吁君相恻焉天人交孚晨奏夕报赈公钱三十六万贯米斛十万而民始苏复颁缗钱二十万米万斛而城乃新初水之破城也入自栝苍门予塞之作楼七间据城上效黄楼以压水怪邦人聚观见谓雄丽或言城南有楼丞相赵忠定公所繇建摘兴公赋语名为神秀山川宜之今西楼宜何名予谓此州上应台宿三台之泉鼎足阛阓天台大山窟宅仙佛即上台主夀用夀台名吾楼庶几夀吾民宜乎他日防僚佐落楼之成客有诵活人为劳者予谨谢之曰棠不佞今日之事幸而集皆吾君吾相之赐棠特同诸君具文书母庸贪天功重谢之曰棠犇走四方久于台独若有宿缘去复还者五年然仅能止水患于先莫能弥大菑于后可愧也已犹幸使指莅所部获与饥溺相周旋不尔讵无章简元公来棠也何敢觊前哲万分虽然尚有以谂诸君凡民宅生于刺史县令民生囏哉同其痒疴时其渇饥天下莫不夀奚独台民夀不然椎其肤蠧其脂残椓其元气民夭矣非吾命楼之意也抑岂上台之心哉客曰敬闻命写以为夀台楼记城成灋当书有今代钜笔在








　　赤城集巻十八
