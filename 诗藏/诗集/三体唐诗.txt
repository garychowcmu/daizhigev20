　　钦定四库全书　　　　　集部八
　　三体唐诗　　　　　　　总集类
　　提要
　　【臣】等谨案三体唐诗六巻宋周弼编弼有汶阳端平诗隽已著录是编乃所选唐诗其曰三体者七言絶句七言律诗五言律诗也首载选例七言絶句分七格一曰实接一曰虚接一曰用事一曰前对一曰后对一曰抝体一曰侧体七言律诗分六格一曰四实一曰四虚一曰前虚后实一曰前实后虚一曰结句一曰咏物五言律诗分七格前四格与七言同后三格一曰一意一曰起句一曰结句宋末风气曰薄诗家多不工古体故赵师秀众妙絶方囘瀛奎律髓所録者无非近体弼此书亦复相同所列诸格尤不足尽诗之变而其时诗家授受有此规程存之亦足备一説考范晞文对牀夜语曰周百弼送唐人家法以四实为第一格四虚次之虚实相半又次之其説四实谓中四句皆景物而实也于华丽典重之中有雍容寛厚之态此其妙也昧者为之则堆积窒塞而寡于意味矣是编一出不为无补后学有识髙见卓不为时习薫染者往往于此解悟间有过于实而句未飞健者得以起或者窒塞之讥然刻鹄不成尚类鹜岂不胜于空疎轻薄之为稍加探讨何患古人之不我同也云云又申明其四虚之説及前实后虚前虚后实之説颇为明白乃知弼撰是书葢以救江湖末流油腔滑调之与沧浪诗话各明一义均所谓有为言之者也旧有元释圆至注疎漏殊甚已别存其目此本为髙士竒所补正虽未能本本原原尽得出典而文从字顺视旧注差清整矣
　　乾隆四十三年九月恭校上
　　总纂官【臣】纪昀【臣】陆锡熊【臣】孙士毅
　　总　校　官　【臣】　陆　费　墀













　　三体唐诗原序
　　有唐三百余年才人杰士驰骤于声律之学体裁风格与时盛衰其间正变杂出莫不有法后之选者各从其性之所近胶执已见分别去取以为诗必如是而后工规初盛者薄中晚为佻弱效中晚者笑初盛为肤庸各持一说而不相下选者愈多而诗法愈晦今所传才调国秀河岳英灵中兴间气诸集皆唐人选其本朝之诗未失绳尺厥后汶阳周伯弜取唐人律诗及七言断句若干首类集成编名唐三体诗自标选例有虚接实接诸格其持论未必尽合于作者之意然别裁规制究切声病辨轻重于毫厘较清浊于呼噏法不可谓不备矣明杨升庵焦弱侯号称好古于是编每有所指摘予童时曾受于塾师长乃弃去去年冬将自京师南还见此本于旅店携之驘纲中每当车殆马烦輙一披展如见故人其词婉曲绵丽去肤庸者絶逺而犹未至于佻弱且卷帙无防行囊旅笥摒挡甚便因取而授梓诗故有髙安释圆至笺注语多纰缪为删其十之四五间附以臆说欲使作者之意宛若告语三唐诗法亦庶防存什一于千百也至才人杰士以诗擅当时名后世者非古体不能穷其变非排体不能尽其长则予将有续三体之选与学诗者共叅之江邨髙士竒序











　　三体唐诗选例
　　七言截句
　　一实接截句之法大抵第三句为主以实事寓意接处转换有力若断而续涵蓄不尽之趣此法久失其传世鲜有知之者矣
　　一虚接第三句以虚语接前两句也亦有语虽实而意虚者于承接之间略加转换反正顺逆一呼一唤宫商自谐
　　一用事诗中用事易于窒塞况二十八字之间尤难堆疉必融事为意乃为灵动若失之轻率则又邻于里謡巷歌可击筑而讴矣
　　一前对接句兼备虚实两体但前句作对接处微有不同相去一间特在称停之间耳
　　一后对此体唐人用者亦少必使末句虽对而词足意尽若未尝对方为擅场
　　一抝体此体絶髙必得竒句方见标格所谓风流挺特不烦绳削而自合者神来之偶一为之可耳一侧体其说与抝体相类发兴措辞以竒健为工
　　七言律诗
　　一四实其说在五律但造句差长微有分别七字当为一串不可以五言泛加两字最难饱满易疎弱又前后多患不相照应自唐人中工此者亦有数可见其难矣
　　一四虚其说亦在五言然比之五言少近于实盖句长而全虚恐流于柔弱要须景物之中情思通贯斯为得之
　　一前虚后实颈聮颔聮之分五言人多留意至七言则自废其说音节谐婉者甚寡故标此以待识者一前实后虚其法同上景物情思互相揉绊无迹可寻精于此法自尔变化不穷矣
　　一结句诗家之妙全在一结遒逸婉丽言尽而意未止乃为当行
　　一咏物唐末争尚此体不拘所咏别入外意而不失摹写之巧有足喜者
　　五言律诗
　　一四实中四句全写景物开元大厯多此体华丽典重之中有雍容寛厚之态是以难也后人为之未免堆垜少味
　　一四虚中四句皆写情思自首至尾如行云流水空所依傍元和以后流于枯瘠不足采矣
　　一前虚后实前聮写情而虚后聮写景而实实则气势雄健虚则态度谐婉轻前重后剂量适均无窒塞轻佻之患大中以后多此体至今宗唐诗者尚之一前实后虚前聮写景后聮写情前实后虚易流于弱盖发兴尽则难于继落句稍间以实其庶乎一一意确守格律揣摩声病诗家之常若轶出度外纵横恣肆外如不整中实应节则非造次所能也一起句发首两句平稳者多竒健者少然发句太重后聮难称必全篇停匀乃佳
　　一结句五言结句与七言微异七言韵长以醖借为主五言韵短以陡健为工













　　钦定四库全书
　　三体唐诗卷一　　　　　　宋　周弼　编
　　詹事府詹事髙士竒辑注
　　实接
　　华清宫　　　　　　　　　　　杜常
　　一别家山十六程晓来和月到华清【原本作行尽江南数十程晓风残月入华清今从焦氏所载杜常石刻本】朝元阁上西风急都入长杨作雨声【三辅黄图云长杨本秦宫汉武修之以备廵幸长杨华清相去辽逺况秦汉旧宫至唐惟未央尚在长杨已不存盖诗人寓言以托讽也王建华清宫云武帝自知身不死看修玉殿号长生其意亦同但不若此诗语意含蓄情景浑融耳】
　　宫词　　　　　　　　　　　　王建
　　金殿当头紫阁重仙人掌上玉芙蓉【玉芙蓉玉杯也按古人挹注之器多作芙蓉如华清池中玉芙蓉是也】太平天子朝元日五色云车【或作中非】驾六龙【五色云车画云气车也郊祀志文成言上欲与神通宫室被服非象神神不至乃作画云气车甲丙戊庚壬日各以其色驾之甘泉赋曰登凤凰兮翳华芝驷苍螭兮六素虬注曰六马也此篇全用甘泉宫事杜元凯所谓具文见意者也按建宫词百篇有情者有事者有怨者有刺者指不一也而或者防以情怨说宫词误矣】
　　吴姬　　　　　　　　　　　　薛能
　　自【一作身】是三千第一名内家丛里独分明【崔令钦教坊记曰妓女入宜春院谓之内人亦曰前头人其家在教坊谓之内人家】芙蓉殿上中元日水拍银盘弄化生【唐嵗时纪事曰七夕俗以蜡作婴儿形浮水中以为戏为妇人宜子之祥谓之化生此诗凿说者不一多失作者之意今观薛能吴姬词凡八首皆以女自喻古诗多有此体如妾薄命之类是也盖能早负才名自谓当作文字官及为将常怏怏不平数赋诗以见意此诗乃矜其少日才望之盛而不平之意隐然言外】
　　已上三首【伯弜立此而不着其说以余观之其例不一若絶句则以第三句为主或以其句法相似或字面相同或第三句唤第四句者或不唤而第四句申其意者或纯以景物者或景物中有人者但第三句皆如是则聚为一类曰已上若干首其首尾三句则不必同而又必篇篇声势轻重相似其揣摩称停用心之精可谓细入忽微非苟然者故不显言其防欲使观者自得焉】
　　归雁　　　　　　　　　　　　　钱起
　　潇湘何事等闲回水碧沙明两岸苔二十五弦弹夜月【汉书泰帝使素女鼔五十弦瑟瑟声悲帝禁不止破瑟为二十五弦】不胜清怨却飞来【瑟中有归雁操诗意谓潇湘佳境水碧沙明何事即回我瑟夜弹方怨汝却飞来乎又一说以二十五弹夜月为湘妃鼓瑟谓潇湘佳境雁不应回乃湘瑟之怨不可留耳此诗人托兴之言其说亦通】
　　逢贾岛　　　　　　　　　　　张籍
　　僧房逢着款冬花出寺吟行日已斜【岛初为僧名无本此诗有僧房出寺之语当是岛未加冠巾时作】十二街中春雪遍马蹄今去入谁家【按张衡四愁诗序云效楚词以香草比君子以雪霏水深比小人此诗用其体以款冬花耐寒寂比岛以春雪比小人以日斜比时昏而伤已与岛未知所托也杜云风涛暮不穏舍棹宿谁门此诗全用杜意】
　　江南春　　　　　　　　　　　杜牧
　　千里莺啼绿映红水邨山郭酒旗风南朝四百八十寺多少楼台烟雨中【观本集此诗盖牧之赴宣州时纪道中所见】
　　已上三首
　　别李浦之京　　　　　　　　　王昌龄
　　故园今在灞陵西江畔逢君醉不迷小弟隣庄尚渔猎【唐人呼别业为庄】一封书寄数行啼【渔猎者少年放逸之习而小人之事也忧其弟乐小人之事故在外以书戒又继以泣孟子曰涕泣而道之亲之也此诗近之矣】
　　题崔处士林亭　　　　　　　　王维
　　绿树重隂盖四隣青苔日厚自无尘科头箕踞长松下白眼看他世上人
　　枫桥夜泊
　　月落乌啼霜满天江枫渔火对愁眠姑苏城外寒山寺夜半钟声到客船【霜夜客中愁寂故怨钟声之太早也夜半者状其太早而甚怨之之辞说者不解诗人活语乃以为实半夜故多曲说而不知首句月落乌啼乃欲曙之侯矣岂真半夜乎说诗者不以文害辞不以辞害意斯得之矣】
　　赠殷亮【殷亮陈郡人仕终刺史】　　　　　　戴叔伦
　　日日河边见水流伤春未已复悲秋山中旧宅无人住【叔伦旧宅今饶州荐福寺】来往风尘共白头【叔伦贞元中为道士观此诗见其虽处尘俗不忘山林也】
　　湘南即事
　　卢橘花开枫叶衰出门何处望京师沅湘日夜东流去不为愁人住少时【怨水之去所以深伤已不能去也盖叔伦事曹王于湖湘故有是作秦少游谪郴州有词云郴江幸自绕郴山为谁流下潇湘去正用此意】
　　送齐山人　　　　　　　　　　韩翃
　　旧事仙人白公【抱朴子云白公彭祖弟子也】棹头归去又乘风柴门流水依然在一路寒山万木中
　　送元使君自楚移越　　　　　　刘商
　　露冕行春向若耶野人怀惠欲移家东风二月淮隂郡惟见棠梨一树花【以召公比元也】
　　竹枝词　　　　　　　　　　　李涉
　　十二峰头月欲低空舲滩上子规啼孤舟一夜东归客泣向春风忆建溪【涉尝谪武陵故有是作】
　　香山馆听子规　　　　　　　　窦常
　　楚塞余春听渐稀断猿今夕让沾衣【谓猿虽悲人未若今夕子规尤悲也】云埋老树空山里彷佛千声一度飞
　　长庆春　　　　　　　　　　　徐凝
　　山头水色薄笼烟逺客新愁长庆年身上五劳仍病酒【陈无择三因方曰五劳乃五脏之劳如酒色致羸此名瘵疾今人多误以瘵为劳】夭桃窗下背花眠
　　宫词二首【次首或以为杜牧作】　　　　　　王建
　　金吾除夜进傩名画袴朱衣四队行【此章皆隋宫事隋用齐制季冬晦选乐人二百四十人为傩赤帻鞲衣赤布袴以逐恶鬼于禁中其日戊夜三唱傩集上水一刻皇帝御殿傩入春秋冬皆傩冬八队春秋四队】院院烧灯如白日沉香火底坐吹笙【续世说太宗问萧后隋主何如后曰每除夜殿前设火山数十尽焚沉香以甲煎沃之焰起数丈用沉香百余车太宗口刺其奢心服其盛】
　　银烛秋光冷画屏轻罗小扇扑流萤玉堦夜色凉如水卧看牵牛织女星【烛光屏冷情之所以生也扑萤以戏冩忧也卧观牛女羡之也葢怨女之情也】
　　城西访友人别墅　　　　　　　雍陶
　　澧水桥西小路斜日髙犹未到君家邨园门巷多相似处处春风枳殻花
　　贵池县亭子【郡县志贵池在池州梁昭明太子以其鱼美封贵池】
　　杜牧
　　势比凌歊宋武台分明百里逺帆开蜀江雪浪西江满强半春寒去却来
　　送隐者
　　无媒迳路草萧萧自古云林逺市朝公道世间惟白发贵人头上不曾饶
　　送宋处士归山　　　　　　　　许浑
　　卖药修琴归去迟山风吹尽桂花枝【一本作吹落桂花时】世间甲子须臾事逢着仙人莫看碁【诗意谓嵗月易过不可久留山中也】
　　秋思
　　琪树西风枕簟秋【图经云建康府宝林寺有琪树谓树绿如玉】楚云湘水忆同游髙歌一曲掩明镜昨日少年今白头
　　黄陵庙　　　　　　　　　　　李羣玉
　　黄陵庙前莎草春黄陵女儿茜裙新轻舟短棹唱歌去水逺山长愁杀人
　　赠弹筝人【风俗通日筝秦声也或曰防恬所造五弦筑身并凉二州筝形如瑟】
　　温庭筠
　　天宝年中事玉皇曾将新曲教宁王【宗兄开元四年封宁王】钿蝉金雁皆零落【刘禹锡云河南房处士得善筝人而天作伤妹行曰玫瑰宝柱秋雁行又温庭筠诗钿筝弦絶雁行稀盖钿蝉者筝饰金雁者筝柱也】一曲伊州泪万行【类要云天宝中西凉节度盖嘉运进北庭伊州等曲】
　　韦曲【韦杜二曲皆在长安】　　　　　　　　唐彦谦
　　欲写愁肠愧不才多情练漉已低摧穷郊二月初离别独倚寒林齅野梅【此诗暗用王羲之事羲之当晋乱终日撚花嗅香无言时人不防其意盖忧晋乱也按唐史云彦谦干符末河南北盗起两都复没旅于汉南为王重荣参佐光啓末重荣杀死所谓练漉低摧者也故末句忧思之意悠然见于辞讽之愈有味】
　　曲江春望【西京杂记京城龙华寺南有流水屈曲谓之曲江秦时为宜春苑汉为乐游苑唐开元中宗凿池引水植花木为胜赏之地长安志曰在城东南升道坊三辅黄图名宜春下苑】
　　杏艳桃娇夺晚霞乐游无庙有年华【闗中记汉宣帝立庙曲江之北名曰乐游庙因苑为名】汉朝冠盖皆陵墓十里宜春下苑花
　　邺宫【魏所建石氏慕容氏髙氏皆居之此诗用石氏事】　　陆龟防
　　花飞蝶骇不愁人水殿云廊别置春晓日靓妆千骑女白樱桃下紫纶巾【白樱桃有实白者有花白者花白者唐人所赋如于武陵白樱桃诗是也实白者如郭义防广志曰樱桃凡三种有白色多肌者是也宫中多植樱桃洛阳宫殿簿曰显阳殿前樱桃六株徽音乾元殿前并三株宫中记曰石季龙常以女骑千人为卤簿着紫纶巾熟锦袴诗意谓花飞春去俱不足愁白樱桃下千骑女春色尽在是矣】
　　阌乡卜居　　　　　　　　　　吴融
　　六载抽毫侍禁闱【融昭宗时为翰林承防】可堪衰病决然归五陵年少如相问阿对泉头一布衣【自注阿对是杨伯起家童尝引泉灌蔬泉至今在】
　　尤溪道中　　　　　　　　　　韩偓
　　水自潺湲日自斜尽无鸡犬有鸣鸦千村万落如寒食不见人烟空见花【时泉州军过后人家尽空致尧晚依王氏见兵后之景如此】已上二十四首
　　丹阳送韦参军　　　　　　　　严维
　　丹阳郭里送行舟一别心知两地秋日晚江南望江北寒鸦飞尽水悠悠
　　寒食　　　　　　　　　　　　韩翃
　　春城无处不飞花寒食东风御栁斜日暮汉宫传蜡烛【烛所以传火元稹所谓特勅官中许然烛是也唐辇下嵗时记清明日取榆栁之火以赐近臣】青烟散入五侯家【宦者传桓帝封单超新丰侯徐璜武原侯贝瑗东武阳侯左琯上蔡侯唐衡汝阳侯五人同日为侯世谓五侯自是权归宦者朝政日乱唐自肃代以来宦者权盛政之衰乱侔汉矣此诗盖刺也本事诗谓翃徳宗时以此诗得擢知制诰】
　　上阳宫【在东都洛城外武帝尝居之】　　　　　窦庠
　　愁云漠漠草离离太液勾陈处处疑【西都赋曰问以勾陈之位注曰勾陈星名王者法之以主行宫武帝于建昌宫北治大池曰太液上阳宫不应有太液池然未央宫有渐台而鲁灵光亦有渐台则上阳宫或亦有太液也】薄暮毁垣春雨里残花犹发万年枝【宋徽宗幸国学尝试诸生以万年枝上太平雀为题无中程者或宻叩中贵答曰万年枝冬青树也太平雀频伽鸟也】
　　赠杨链师【唐六典云道士修行德髙思精谓之链师】　　鲍溶
　　紫烟衣上绣春云【唐代宗时李泌乞为道士赐紫衣道士衣紫自此始】清隐山书小篆文【大洞玉经云清隠书在元华宫中道书云碧篆之文紫庭之诰】明月在天将凤管夜深吹向玉宸君【黄庭经曰太上大道玉宸君】
　　和孙明府怀旧山　　　　　　　雍陶
　　五栁先生本在山偶然为客落人间秋来见月多归思自起开笼放白鹇【萧颖士白鹇赋序云白鹇羽族之竒处于雕笼致以驿骑将集长杨游太液予旅东阳适偕至传舍感而赋之其畧曰越水清兮镜色吴山逺兮天碧与心赏兮暌违念归飞其何极诗意正类此谓已有山林之志拘而不遂犹白鹇困于笼故因已思归起而纵之盖颖士因物而感已此诗推已以及物异而同者也】
　　赠日东鉴禅师【日东即日本也】　　　　　郑谷
　　故国无心渡海潮老禅方丈倚中条【唐显庆中王元策使西域至毘邪城维摩室以手板纵横量得十笏故名方丈】夜深雨絶松堂静一防山萤照寂寥
　　旅怀　　　　　　　　　　　　杜荀鹤
　　月华星彩坐来收岳色江声暗结愁半夜灯前十年事一时和雨到心头
　　已上七首
　　寄别朱拾遗　　　　　　　　　刘长卿
　　天书逺召沧浪客防度临岐病未能江海茫茫春欲遍行人一骑发金陵
　　题张道士山居　　　　　　　　秦系
　　盘石垂萝即是家回头犹看五枝花【山海经曰玉室山有木其花五衢】松间寂寂无烟火应服朝来一片霞【列仙传陵阳子言春食朝霞夏食沆瀣】
　　寄李渤　　　　　　　　　　　张籍
　　五渡溪头踯躅红【五渡溪在嵩山渤隠嵩山少室故云本草踯躅即杜鹃花羊食则死见之踯躅以此得名】嵩阳寺里讲时钟春山处处行应好一月看花到防峰【嵩阳有三十六峯】
　　南庄春晚　　　　　　　　　　李羣玉
　　草暖沙长望去舟微茫烟浪向巴丘沅湘寂寂春归尽水绿苹香人自愁
　　长溪秋思　　　　　　　　　　唐彦谦
　　栁短莎长溪水流雨微烟暝立溪头寒鸦闪闪前山去杜曲黄昏独自愁
　　已上五首
　　隋宫　　　　　　　　　　　　鲍溶
　　栁塘烟起日西斜竹浦风回雁弄沙炀帝春游古城在坏宫芳草满人家
　　绮岫宫　　　　　　　　　　　王建
　　玉楼倾侧粉墙空重疉青山绕故宫武帝去来红袖尽【武帝谓宗也天子崩諡曰某有功德者上庙号曰某宗以为不迁之庙至汉犹然然则某宗者非諡也及唐则不论功徳庙号皆曰某宗然臣称其主犹或以尊号中最下一字曰某皇帝如则天称太宗为文皇帝诗人称宗为武皇帝是也至宋则直称曰某宗无称某皇帝者矣】野花黄蝶领春风送三藏归西域【三藏朗公西域人见耿湋诗】　　李洞
　　十万里程多少难沙头弹舌授降龙【奘公弹舌念梵语心经以授流沙之龙】五天到日应头白【五天者东西南北中天竺也】月落长安半夜钟【头应白者程之逺也半夜钟者思三藏之时也】
　　已上三首
　　长信秋词【汉班倢仔大幸其后赵飞燕姊弟有宠倢伃失宠飞燕谮之倢伃恐乃求共养
　　太后于长信宫】　　　　　　　　　　　王昌龄
　　奉帚平明金殿开【按倢伃赋云奉共养于东宫兮托长信之末流共洒扫于帏幄兮永终死以为期】且将团扇共徘徊【倢伃团扇歌云常恐秋节至凉飚夺炎热弃捐箧笥中恩情中道絶】玉顔不及寒鸦色犹带昭阳日影来【赵飞燕居昭阳宫诗意谓已与君隔不及寒鸦犹得承昭阳日影】
　　吴城览古　　　　　　　　　　陈羽
　　吴王旧国水烟空香径无人兰叶红【西施采香径在今灵岩寺山之下】春色似怜歌舞地年年先发馆娃宫【馆娃宫今为灵岩寺】
　　江南意　　　　　　　　　　　于鹄
　　闲向江边采白苹还随女伴赛江神众中不敢分明语暗掷金钱卜逺人
　　闺情　　　　　　　　　　　　孟迟
　　山上有山归不得【古乐府藁砧何处去山上更安山谓出也】湘江暮雨鹧鸪飞【客思所以生也】蘼芜亦是王孙草莫送春香入客衣
　　曲江春草　　　　　　　　　　郑谷
　　花落江隄簇暖烟雨余草色逺相连香轮莫碾青青破留与游人一醉眠【唐李绰嵗时记上已锡宴曲江都人于江头褉饮践踏青草曰踏青此诗盖即事发兴】
　　山路见花　　　　　　　　　　崔鲁
　　晓红轻拆露香新独立空山冷笑春春意自知无主惜恣风吹逐马蹄尘
　　已上六首
　　逢入京使　　　　　　　　　　岑参
　　故园东望路漫漫双袖龙钟泪不干马上相逢无纸笔凭君传语报平安
　　送客之上党　　　　　　　　　韩翃
　　官栁青青匹马嘶【陶侃传都尉盗西门官栁官栁之名始此】回风暮雨入铜鞮佳期别在春山里应是人参五叶齐【本草人参生上党人参赞曰三桠五叶背阳向隂】
　　病中遣妓　　　　　　　　　　司空曙
　　万事伤心在目前一身憔悴对花眠黄金用尽教歌舞留与他人乐少年【此诗文苑为韩滉作】
　　华清宫　　　　　　　　　　　王建
　　酒幔髙楼一百家宫前杨栁寺前花【风俗通日尚书御史所止皆曰寺天宝四载置百司于汤所故有寺】内园分得温汤水二月中旬已进【一作破非唐置温汤监监丞种蔬随时贡奉瓜夏熟者二月而进盖讥明皇违时取物求口体竒巧之奉以悦妇人杜牧华清宫一骑红尘妃子笑无人知道荔支来亦讥以口腹劳人也或问子说佳矣奈二月非瓜时答曰惟骊山温汤地暖可以人力为之按衞宏古文竒字日秦始皇宻令人种瓜骊山硎谷中实成使人上书曰瓜冬有实乃诏诸生往视因坑之然则温汤方冬已瓜矣何待二月】
　　宣州开元寺【东晋时置】　　　　　　　杜牧
　　松寺曾同一鹤栖【沈传师为宣州郡牧从事后乂为宣州判官此诗盖再至时作故曰曾同】夜深台殿月髙低何人为倚东楼柱【为倚犹言共倚也】正是千山雪涨溪【或谓月色髙低如千山之雪者非也此诗乃雪后月霁登楼孤赏思昔日之懽游而叹今夕之无侣详味词意情思殊甚首句所谓同鹤栖者应有所托唐人多如此退之园花巷栁李商隐锦瑟韩翃章防栁皆是也】
　　山行
　　逺上寒山石径斜白云深处有人家停车坐爱枫林晚霜叶红于二月花
　　寄山僧　　　　　　　　　　　张乔
　　大道本来无所染白云那得有心期逺公独刻莲花漏犹向山中礼六时
　　寄人　　　　　　　　　　　　张侹
　　酷怜风月为多情还到春时别恨生倚柱寻思倍惆怅一塲春梦不分明
　　已上八首
　　过南隣花园　　　　　　　　　雍陶
　　莫怪频过有酒家多情长是惜年华春风堪赏还堪恨才见开花又落花
　　宫词　　　　　　　　　　　　杜牧
　　监宫引出暂开门随例须朝不是恩银钥却收金锁合月明花落又黄昏
　　汉江
　　溶溶漾漾白鸥飞绿净春深好染衣南去北来人自老夕阳长送钓船归
　　寄维扬故人　　　　　　　　　张乔
　　离别河边绾栁条千山万水玉人遥月明记得相寻处城锁东风十五桥
　　逢【一作送非】友人之上都【肃宗上元元年以京兆为上都】僧法振
　　玉帛征贤楚客稀猿啼相送武陵归潮头望入桃花去一片春帆带雨飞
　　已上五首
　　山中　　　　　　　　　　　　顾况
　　野人自爱山中宿况是葛洪丹井西【葛洪井所在有之此诗乃题越州云门六寺】庭前有个长松树夜半子规来上啼【诗意谓本爱山中况有仙境之胜然不可留者以庭树啼鹃牵客思也盖逋翁苏人客越】
　　酬曹侍御过象县见寄　　　　　　栁宗元
　　破额山前碧玉流骚人遥驻木兰舟【述异记七里洲中有鲁班刻木兰为舟至今在】春风无限潇湘意欲采苹花不自由【采苹花者喻自献也左传苹蘩蕰藻可羞于王公盖曹在湖湘暂过栁州象县诗意谓欲自献于曹怀意无限而拘于罪不自由也叶梦得词云谁采苹花寄取但日送兰舟容与语意本此】
　　宿武闗　　　　　　　　　　　　李涉
　　逺别秦城万里游乱山髙下入商州【商州有七盘十二绕其地险隘】闗门不鎻寒溪水一夜潺湲送客愁
　　题开圣寺
　　宿雨初收草木浓羣鸦飞散下堂钟长廊无事僧归院尽日门前独看松
　　宿虚白堂　　　　　　　　　　　李郢
　　秋月斜明虚白堂寒蛩唧唧树苍苍江风彻晓不得寐二十五声秋防长
　　晴景　　　　　　　　　　　　王驾
　　雨前初见花间叶雨后兼无叶底花蛱蝶飞来过墙去【王荆公改飞来作纷纷】却疑春色在隣家
　　社日　　　　　　　　　　　　张演
　　鹅湖山下稻梁肥【鹅湖在信州铭山昔有龚氏居山傍畜鹅成羣故曰鹅湖】豚穽鸡埘半掩扉桑柘影斜春社散家家扶得醉人归
　　自河西归山　　　　　　　　　司空图
　　水濶风惊去路危孤舟欲上更迟迟鹤羣常绕三珠树不借闲人一只骑
　　野塘　　　　　　　　　　　　韩偓
　　侵晓乘凉偶独来不因鱼跃见萍开卷荷忽被微风触泻下清香露一杯
　　已上九首
　　嵗初喜皇甫侍御至　　　　　　严维
　　湖上新正逢故人情深应不笑家贫明朝别后门还掩修竹千竿一老身
　　送魏十六　　　　　　　　　　皇甫冉
　　清夜沉沉此送君隂蛩切切不堪闻归舟明日毘陵道回首姑苏是白云
　　送王永　　　　　　　　　　　刘商
　　君去春山谁共游鸟啼花落水空流如今送别临溪水他日相思来水头
　　酧杨八副使赴湖南见寄　　　　刘禹锡
　　知逐征南冠楚材逺劳书信到阳台明朝若上君山望一道巴江自此来【梦得时谪朗州巴江出峡经朗然后至岳】
　　逢郑三游山　　　　　　　　　卢仝
　　相逢之处花茸茸峭壁攒峰千万重他日期君何处好寒流石上一株松
　　重赠商玲珑兼寄乐天　　　　　元稹
　　休遣玲珑唱我辞我辞多是寄君诗【脞说云商玲珑为杭州歌者乐天作郡日赋歌与之元微之在越厚币邀至月余使尽歌所赋之曲作诗送行兼寄乐天】明朝又向江头别月落潮平是去时
　　采松花　　　　　　　　　　　姚合
　　拟服松花无处学嵩阳道士忽相教今朝试上髙枝采不觉倾翻仙鹤巢
　　哀孟寂　　　　　　　　　　　张籍
　　曲江院里题名处十九人中最少年【唐进士登科记孟寂乃中书舍人髙郢所取第十六名其年进士十七人博学宏词二人故曰十九人】今日风光君不见杏花零落寺门前
　　患眼
　　三年患眼今年免校与风光便隔生昨日韩家后园里看花犹自未分明
　　感春
　　逺客悠悠任病身谁家池上又逢春明年各自东西去此地看花是别人
　　西归出斜谷　　　　　　　　　雍陶
　　行过险栈出褒斜出尽平川似到家无限客愁今日散马头初见米囊花【本草罂粟一名米囊陶尝刺简州故有是作】
　　宿嘉陵驿
　　离思茫茫正值秋每因风景却生愁今宵难作刀州梦月色江声共一楼
　　醉后题僧院　　　　　　　　　杜牧
　　觥船一棹百分空十嵗青春不负公【古人多自称曰公如恼公之类是也】今日鬓丝禅榻畔茶烟轻飏落花风
　　经汾阳旧宅【长安志郭汾阳宅在亲仁里居其里四分之一中心永巷】
　　赵嘏
　　门前不改旧山河破虏曽轻马伏波今日独经歌舞地古槐疎冷夕阳多【张籍法始寺陈楼诗云汾阳旧宅今为寺止有当时歌舞楼四十年来车马路古松深巷暮蝉愁观此则宅已为寺矣按史称郭氏子孙富贵封爵至开成后犹不絶则其宅不应在贞元元和中已为寺也然郭晞传云卢杞秉政多论夺郭氏田宅德宗稍闻乃诏曰子仪有大勲尝誓山河琢金石自今有司母得受按此诏虽禁有司论夺未尝以已夺者还之也岂宅为寺在此时乎夫以子仪之勲肉未寒而不保其室徳宗待功臣何薄耶故此诗第一第二句深致意焉】
　　十日菊　　　　　　　　　　　郑谷
　　节去蜂愁蝶不知晓庭还绕折残枝自缘今日人心别未必秋香一夜衰
　　老圃堂　　　　　　　　　　　薛能
　　邵平瓜地接吾庐【萧何传邵平故秦东陵侯秦破平为布衣种瓜城东瓜美世谓东陵瓜】谷雨干时偶自锄昨日春风欺不在就床吹落读残书
　　偶兴　　　　　　　　　　　　罗隠
　　逐队随行二十春曲江池畔避车尘【隠屡举不第故云】如今赢得将衰老闲看人间得意人【此诗疑为白马之祸而作谓隠屡举不第唐亡依钱氏李振亦屡举不第及佐朱温簒唐尽取名士杀之白马津曰此辈清流可投浊流得意人盖指名士也诗意谓当时曲江池畔彼皆得意我二十年避其车尘岂料今日我以不第独存乃及见其受祸也第三句赢得二字殊有意焉】
　　悼亡姫　　　　　　　　　　　朱褒
　　魂归防漠魄归泉只住人间十五年昨日施僧裙带上【唐时人亡遇七日则以亡者衣物施僧事见唐杨氏丧仪】断肠犹系琵琶弦
　　已上十八首
　　送元二使安西　　　　　　　　王维
　　渭城朝雨浥轻尘客舍青青栁色新劝君更尽一杯酒西出阳闗无故人
　　三月晦日赠刘评事　　　　　　贾岛
　　三月正当三十日风光别我苦吟身共君今夜不须睡未到晓钟犹是春
　　武昌阻风　　　　　　　　　　方泽
　　江上春风留客舟无穷归思满东流与君尽日闲临水贪看飞花忘却愁
　　已亥嵗【广明元年】　　　　　　　　　曹松
　　泽国江山入战图【时巢贼乱江准】生民何计乐樵苏慿君莫话封侯事一将功成万骨枯
　　已上四首



　　三体唐诗卷一
　　钦定四库全书
　　三体唐诗巻二　　　　　　宋　周弼　编
　　詹事府詹事髙士竒辑注
　　虚接
　　伏翼西洞送人　　　　　　　　陈羽
　　洞里春晴花正开防花出洞几时回慇懃好去武陵客莫引世人相逐来
　　题明惠上人房　　　　　　　　秦系
　　檐前朝暮雨添花八十呉僧饭熟麻入定几时还出定不知巢燕汚袈裟
　　寄许錬师　　　　　　　　　　戎昱
　　扫石焚香礼碧空露华偏湿蕊珠宫【黄庭经注云仙宫有寥阳之殿蕊珠之宫】如何说得天坛上万里无云月正中
　　秋思　　　　　　　　　　　　张籍
　　洛阳城里见秋风欲作家书意万重复恐匆匆说不尽行人临发又开封
　　懐呉中冯秀才　　　　　　　　杜牧
　　长洲苑外草萧萧却算游程嵗月遥惟有别时今不忘暮烟秋雨过枫桥
　　念昔游
　　李白题诗水西寺【在宣州泾县】古木回岩楼阁风半醒半醉游三日红白花开烟雨中
　　寄友　　　　　　　　　　　　李羣玉
　　野水晴山雪后时独行村路更相思无因一向溪桥醉处处寒梅暎酒旗
　　经贾岛墓【在遂州长江县】　　　　　　　郑谷
　　水绕荒坟县路斜耕人讶我久咨嗟重来兼恐无寻处落日风吹鼓子花【鼔子花或以为牵牛花者非也按本草牵牛花如鼔子花明牵牛非鼓子也诗意谓岂特今落日风花可吊恐重到时兼无寻处矣所以久嗟】
　　修史亭【司空图山居记曰中条五莲峯下刻大慈像构亭其右曰拟纶志其所着也拟纶之
　　右亭曰修史朂所职也】　　　　　　　　　司空图
　　乌纱巾上是青天检束酬知四十年【北窗琐言图为王文公凝所知后分司又为旧相卢公所知】谁料平生臂鹰手【南史张充方出猎左臂鹰右牵狗】挑灯自送佛前钱【诗意谓四十年中欲以功名答知己天可质也谁料豪侠之志无所施遂灰心以修方外之事乎】
　　答韦丹　　　　　　　　　　　　僧灵彻
　　年老心闲无外事麻衣草坐亦容身相逢尽道休官去林下何曾见一人【丹镇江西尝以诗寄彻云王事纷纷无暇日浮生冉冉只如云已为平子归休计五老峯前必共君彻公此答葢讥其内懐荣禄不副所言耳后丹竟失位以待辩忧死】
　　已上十首
　　九日懐山东兄弟　　　　　　　王维
　　独在异乡为异客每逢佳节倍思亲遥知兄弟登髙处遍挿茱萸少一人【旧史称维闺门友悌观此诗信矣时维年十七】
　　叶道士山房　　　　　　　　　顾况
　　水邉杨栁赤阑桥洞里神仙碧玉箫近得麻姑书信否浔阳江上不通潮【潮至浔阳而回诗意谓道路不通恐麻姑之信难得】
　　宿昭应
　　武帝祈灵太乙坛【武帝谓宗】新丰树色绕千官那知今夜长生殿独闭空山月影寒【意与杜常华清宫词同】
　　江村即事　　　　　　　　　　司空曙
　　罢钓归来不系船江村月落正堪眠纵然一夜风吹去只在芦花浅水边
　　宫人斜【葬宫人处也退朝录及秦京杂记并云长安旧墙外长三里曰宫人斜风雨夜多闻
　　歌哭声】　　　　　　　　　　　　雍裕之
　　几多红粉委黄泥野鸟如歌又似啼应有春魂化为燕年年飞入未央栖
　　过春秋峡　　　　　　　　　　刘言史
　　峭壁苍苍苔色新无风情景自胜春不知何树【作处非】幽崖里腊月花开似北人【刘长卿云江花独向北人愁亦同此意但用破愁字便不含蓄】
　　初入谏司喜家室至　　　　　　崔羣
　　一旦悲欢见孟光十年辛苦伴沧浪不知笔砚缘封事尚问佣书日几行【羣初为处士隠毘陵韦夏卿以丘园茂异荐之不报至夏卿去京复荐方拜拾遗御史故有十年辛苦之句然羣处士而以穷通为悲欢才得一拾遗对妻夸喜情见于辞夫岂真隠者邪】
　　寄襄阳章孝标　　　　　　　　雍陶
　　青油幕下白云边【孝标时为襄阳节度府从事】日日空山夜夜泉闻说小斋多野意枳花隂里麝香眠
　　旧宫人　　　　　　　　　　　刘得仁
　　白髪宫娃不解悲满头犹自挿花枝曾缘玉貌君王宠准拟人防似旧时
　　小楼　　　　　　　　　　　　储嗣宗
　　松杉风外乱山青曲几焚香对石屏记得去年春雨后燕泥时汚太元经
　　宫词　　　　　　　　　　　　王建
　　树头树底覔残红一片西飞一片东自是桃花贪结子错教人恨五更风【比而兴也残红色衰也东西分飞君与已相背也结子有宠有成也五更风君心之飘忽也诗意谓使我不贪结子而入宫则安有今日之愁不可恨君也色衰宠去矣然惟自咎其初心不以怨君厚之至也荆公甚爱此诗】
　　只役遇风谢湘中春色　　　　　熊孺登
　　水生风熟布帆新【顾恺之尝借殷仲堪布帆遭风大败恺之与仲堪书曰行人安穏布帆无恙】只见公程不见春应被百花撩乱笑比来天地一闲人
　　过勤政楼【宗于宫内置楼其西曰花蕚相辉之楼南曰勤政务本之楼雍录云勤政楼
　　临朱雀东第四街】　　　　　　　　　　杜牧
　　千秋佳节名空在承露丝囊世已无【宗纪以降诞日宴百僚于花蕚楼下以八月初五日为千秋节三公以下献镜及承露囊】唯有紫苔偏称意年年因雨上金铺【三辅黄图注曰金铺者扉上有金花花中作兽及龙蛇铺者以衔环也】
　　送客　　　　　　　　　　　　李羣玉
　　沅水罗纹海燕回栁条牵恨到荆台定知行路春愁里故郢城边见落梅
　　灵岩寺　　　　　　　　　　　赵嘏
　　馆娃宫畔千年寺水濶云多客到稀闻说春来倍惆怅百花深处一僧归
　　栁枝　　　　　　　　　　　　薛能
　　和风烟雨九重城夹路春隂十万营惟向边头不堪望一株憔悴少人行【比也谓粉饰太平于京师而弛废防守于边塞也】
　　自遣【自注云自遣诗者震泽别业之作故病未平厌厌卧田舍中农夫以耒耜相防夜分不睡
　　百端兴懐思益无绪因作四句诗累二十絶】　　　　　陆防
　　数尺游丝堕碧空年年长是惹春风争知天上无人住亦有春愁鹤髪翁【意谓游丝者天上愁人白髪堕也放言自遣非有指托】
　　华阳巾【巾谱云始于陶隠居】
　　莲花峯下得佳名云褐相兼上鹤翎须是古坛秋霁后静焚香炷礼寒星
　　秋色　　　　　　　　　　　　呉融
　　染不成干画未消霏霏拂拂又迢迢曾从建业城边过蔓草寒烟锁六朝
　　已上十九首
　　酬李穆　　　　　　　　　　　刘长卿
　　孤舟相访至天涯万转云山路更賖欲扫柴门迎逺客青苔黄叶满贫家【李穆有发桐庐寄刘员外云处处云山无尽时桐庐南望更参差舟人莫道新安近欲上潺湲行自迟故长卿以此答之时长卿在歙】
　　休日访人不遇　　　　　　　　韦应物
　　九日驱驰一日闲寻君不遇又空还怪来诗思清人骨门对寒流雪满山
　　湘江夜泛　　　　　　　　　　熊孺登
　　江流如箭月如弓行尽三湘数夜中无奈子规知向蜀一声声似怨春风
　　赠侯山人
　　一见清容惬素闻有人传是紫阳君【大茅君传有云紫阳左公太极仙伯山元卿周义山皆号紫阳真人】来时玉女裁春服剪破湘山几片云
　　写情　　　　　　　　　　　　李益
　　水纹珍簟思悠悠千里佳期一夕休从此无心爱良夜任他明月下西楼【旧史谓益有妬痴夜散灰扄户以防妻妾观此诗非悼亡怨别则不足于妻妾而作也】
　　竹枝词【集中自注云来建平里中聫歌竹枝吹笛击鼓以赴节含思宛转有淇濮之艳故作
　　此词】　　　　　　　　　　　　　刘禹锡
　　日出三竿春雾消江头蜀客系兰桡欲寄狂夫书一纸家住成都万里桥【万里桥在浣花溪东昔诸葛孔明送吴使至此曰万里之行从此始矣因得名】
　　听旧宫人穆氏歌
　　曾随织女渡天河记得云间第一歌休唱贞元供奉曲当时朝士已无多【梦得贞元时入仕元和初谪二十四年方归故有是语也】
　　访隠者不遇　　　　　　　　　窦巩
　　篱外涓涓涧水流槿花半照夕阳收欲题名字知相访又恐芭蕉不耐秋
　　重过文上人院　　　　　　　　李渉
　　南随越鸟北燕鸿松月三年别逺公无限心中不平事一宵清话又成空
　　题鹤林寺
　　终日昏昏醉梦间忽闻春尽强登山因过竹院逢僧话又得浮生半日闲
　　宫词　　　　　　　　　　　　李商隠
　　君恩如水向东流得宠忧移失宠愁莫向樽前奏花落【古乐府有梅花落曲】凉风只在殿西头【班媫伃云窃恐凉风至吹我玉堦树君子思未毕零落在中路葢以凉风喻宠衰也殿西頥者言近而易至也】
　　将赴呉兴登乐游原　　　　　　杜牧
　　清时有味是无能闲爱孤云静爱僧欲把一麾江海去【顔延年诗屡荐不入官一麾乃出守麾斥也自此诗误以为旌麾之麾主今袭其误】乐游原上望昭陵【昭陵在醴泉县西太宗所葬西京记唐太平公主于乐游原上置亭四望旧史云牧自负才略兄悰隆盛于时而牧居下位心常不乐望昭陵者不得志于时而思明君之世葢怨也首言清时反辞也】
　　郑瓘协律
　　广文遗韵留樗散【郑防为广文馆博士杜甫云郑公樗散髩成丝瓘乃其孙也】鸡犬图书共一船自说江湖不归事阻风中酒过年年
　　赠魏三十七　　　　　　　　　李羣玉
　　名珪似玉浄无瑕美誉芳声有数车莫放焰光髙二丈【唐遗史云江淮间术士姓吴有赴宏词科者谒之术士曰公头上焰光髙二丈必登髙第】来年烧杀杏园花
　　湘妃庙【即黄陵庙】
　　少将风月怨平湖【谓二女从舜不及沉湘而死故怨平湖风月也】见尽扶桑未到枯【千洲记扶桑在碧海中见扶桑之枯者犹麻姑三见海为田之意】相约杏花坛上去画阑红紫鬭摴蒱【范摅云溪友议曰李羣玉题湘妃庙见二女曰二年当与君为云雨之游段成式戏之曰不意足下是虞舜之辟阳侯刘潜夫云古人叙竒遇之事犹托之他人如元稹莺莺托之张生至牛僧孺周秦行记李羣玉黄陵庙诗则直揽归已名检扫地矣】
　　已上十五首
　　用事
　　秋日过员太祝林园　　　　　　李渉
　　望水寻山二里余竹林斜到地僊居【顾恺之曰鲍靓通灵士也徐宁师之尝夜坐闻弹琴宁问为谁靓曰叔夜宁曰嵇毕命东市何得在此靓曰叔夜迹示终而实尸解此诗葢以中散比员故有竹林地仙之句】秋光何处堪消日元晏先生满架书
　　长安作
　　宵分独坐到天明又策羸骖信脚行每日除书虽满纸不曾闻有介推名
　　奉诚园闻笛【唐史马燧之子畅以第中大杏饷窦文塲文塲以进徳宗徳宗未尝见怪之令中使封杏树畅惧进宅为奉诚园雍录云在安邑坊内】　　窦牟
　　曾絶朱缨吐锦茵欲披荒草访遗尘秋风忽洒西园泪满目山阳笛里人【旧史谓马畅自父死后屡为豪幸邀取财产末年妻子东馁无室可居余观徳宗播越非马燧几亡不能防其孤又夺其财业使之失所此故吏之所以伤也通鉴载大厯十四年徳宗初即位疾将帅治第奢丽命毁马璘第乃命马氏献其园为奉诚园者误也按新旧史皆言奉诚为马畅园卢氏杂记亦云马燧宅为奉诚园而旧史载其本末尤详璘家所献乃山池也通鉴葢误以山池为奉诚耳】
　　冬夜寓懐寄王翰林　　　　　　窦庠
　　满地霜芜叶下枝几回吟断四愁诗汉家若欲论封禅湏及相如未病时【封禅秦汉侈心既非古礼而相如至死不忘献谀夫岂忠臣而甘以自比或以比人此唐儒之陋也韩退之亦上表劝封禅又数自谓希相如退之儒宗犹尔如庠何议焉】
　　焚书坑　　　　　　　　　　　章碣
　　竹帛烟消帝业虚闗河空锁祖龙居坑灰未冷山东乱刘项元来不读书
　　赤壁　　　　　　　　　　　　杜牧
　　折防沉沙鐡半销自将磨洗认前朝东风不与周郎便铜雀春深锁二乔【谓非东风助顺则瑜不能胜家国俱亡矣】
　　秦淮
　　烟笼寒水月笼沙夜泊秦淮近酒家商女不知亡国恨隔江犹唱后庭花
　　汉宫　　　　　　　　　　　　李商隠
　　青雀西飞竟未回【汉武故事七月七日上于承华殿斋忽有青鸟从西方来上问东方朔朔曰此西王母欲来有顷王母至及去许帝以二年后复来后竟不来】君王长在集灵台侍臣最有相如渇不赐金茎露一杯【谓方士妄言君王惑而不悟若食露果可不死相如最渇何不以此试之】
　　贾生
　　宣室求贤访逐臣贾生才调更无伦可怜夜半虚前席不问苍生问鬼神
　　集灵台【集灵台宗所作雍录云在华清宫中非汉集灵宫中之台也】
　　张祐
　　虢国夫人承主恩平明骑马入宫门却嫌脂粉汚顔色淡扫蛾眉朝至尊【杨妃外传虢国夫人不施朱粉自有美艳常素面朝天作者直书其事而讽刺自见】
　　游嘉陵后溪　　　　　　　　　薛能
　　山屐经过满径踪【宋谢灵运常着木屐上山则去前齿下山则去后齿】隔溪遥见夕阳舂【淮南子曰日经于隅泉是谓髙舂顿于连石是谓下舂】当时诸葛成何事只合终身作卧龙【能性傲诞其题筹笔驿自注云余为蜀从事常薄武侯非王佐才故有是题此章意亦同然能后镇彭门广顺初军乱被杀则武侯未可薄也】
　　已上十一首
　　前对
　　山店　　　　　　　　　　　　卢纶
　　登登山路何时尽决决溪泉到处闻风动叶声山犬吠几家松火隔秋云
　　韦处士郊居　　　　　　　　　雍陶
　　满庭诗景飘红叶绕砌琴声滴暗泉门外晚晴秋色老万条寒玉一溪烟
　　江南
　　邨边紫豆花垂次岸上红梨叶战初莫怪烟中重回首酒旗青纻一行书
　　旅食　　　　　　　　　　　　髙蟾
　　风散古陂惊宿雁月临荒戍起啼鸦不堪吟断无人见时复寒灯落一花
　　金陵晚眺
　　曾伴浮云归晚色犹陪落日泛秋声世间无限丹青手一段伤心画不成
　　春
　　明月断魂清霭霭平芜归路绿迢迢人生莫遣头如雪纵得春风亦不消
　　已上六首
　　后对
　　过郑山人所居　　　　　　　　刘长卿
　　寂寂孤莺啼杏园寥寥一犬吠桃源落花芳草无寻处万壑千峰独闭门
　　寒食汜上　　　　　　　　　　王维
　　广武城边逢暮春汶阳归客泪沾巾落花寂寂啼山鸟杨栁青青渡水人
　　与从弟同下第出闗　　　　　　卢纶
　　出闗愁暮一沾裳满野蓬生古战塲孤村树色昏残雨逺寺钟声帯夕阳
　　宿石邑山中【汉石邑县今真定府井陉获鹿县】　　韩翃
　　浮云不共此山齐山霭苍苍望转迷晓月暂飞千树里秋河隔在数峯西【四句皆形容山之髙】
　　赠张千牛【千牛卫将军官名】
　　蓬莱阙下是天家【蓬莱宫在教坊之侧龙翔三年建葢千牛禁卫之官也】上路新回白鼻騧【张铸曰上路苑路也李翰林白鼻騧词云银鞍白鼻騧緑地障泥锦细雨春风花落时挥鞭直就胡姬饮】急管昼催平乐酒【平乐馆名薛综曰平乐馆大作乐处也】春衣夜宿杜陵花【杜陵在万年县东】
　　已上五首
　　抝体
　　旅望　　　　　　　　　　　　李颀
　　百花原头望京师黄河水流无尽时秋天旷野行人絶马首西来知是谁
　　滁州西涧【应物建中三年守滁】　　　　　　韦应物
　　独怜幽草涧边生上有黄鹂深树鸣春潮帯雨晚来急野渡无人舟自横【欧阳永叔曰滁州城西乃是丰山无所谓西涧者独城北有一涧水极浅不胜舟又江潮不至此岂诗家务作佳句而实无此景也】
　　酬张继【本集题序云懿宗予之旧好只役武昌以六言见懐予以七言酬答】
　　皇甫冉
　　怅望南徐登北固【刘宋以京口置南徐州北固山今镇江府皇甫冉丹阳人也】迢遥西塞限东闗【西塞山名自注云今谓之道士矶歴阳图经曰东闗在歴阳西南呉歴曰诸葛恪在东闗】落日临川问音信寒潮惟帯夕阳还
　　河边枯木　　　　　　　　　长孙佐辅
　　野火烧枝水洗根数围枯朽半心存应是无机承雨露却将春色寄苔痕
　　栁州二月　　　　　　　　　　栁宗元
　　宦情羁思共凄凄春半如秋意转迷山城过雨百花尽榕叶满庭莺乱啼【榕初生如葛缘木后乃成树许浑云南方榕树大叶横枝危者下生垂地如柱】
　　赠杨錬师　　　　　　　　　　鲍溶
　　道士夜诵蕊珠经【黄庭经云闲居蕊珠作七言】白鹤下绕香烟听夜深经尽人上鹤天风吹入秋防防
　　题齐安城楼【齐安即黄州牧尝守黄】　　　　杜牧
　　鸣轧江楼角一声微阳潋滟落寒汀不用慿阑苦回首故乡七十五长亭
　　已上七首
　　侧体
　　寻山家　　　　　　　　　　长孙佐辅
　　独访山家歇还渉茅屋斜连隔松叶主人闻语未开门绕篱野菜飞黄蝶
　　夏昼偶作　　　　　　　　　　栁宗元
　　南州溽暑醉如酒隠儿熟眠开北牖日午独觉无余声山童隔竹敲茶臼
　　歩虚词【呉苑曰陈思王防鱼山忽闻岩里有诵经声清逺寥亮便解音者写之为神仙之声
　　道士效之作歩虚此歩虚之始也】　　　　　　　髙騈
　　清溪道士人不识【庾仲雍荆州记曰临治县有清溪山山东有泉泉侧有道士舍郭景纯有游仙诗曰清溪千仞余中有一道士】上天下天鹤一只洞门深锁碧窗寒滴露研朱防周易
　　君山　　　　　　　　　　　　无名氏
　　湘中老人读黄老手援紫藟坐碧草春至不知湘水深日暮忘却巴陵道【此诗伯弜不着何人作广异记载吕筠卿夜泊君山忽一舟至有老人吟此诗吕异其诗就之忽不见】
　　绣岭宫　　　　　　　　　　　李洞
　　春草萋萋春水绿野棠开尽飘香玉绣岭宫前鹤髪翁犹唱开元太平曲【宗开元中尝幸此】
　　已上五首






　　三体唐诗巻二
　　钦定四库全书
　　三体唐诗巻三　　　　　　宋　周弼　编
　　詹事府詹事髙士奇辑注
　　四实
　　同题仙游观　　　　　　　　　韩翃
　　仙台初见五城楼【仙台在长安西山汉文帝作】风物凄凄宿雨收山色遥连秦树晚砧声近报汉宫秋疎松影落空坛静细草春香小洞幽何用别寻方外去人间亦自有丹丘
　　和乐天早春见寄　　　　　　　元稹
　　雨香云淡觉微和谁送春声入棹歌萱近北堂穿土早桞偏东面受风多【时微之以李赏之谤自同州移浙东乐天守杭在北故以北萱喻乐天之可忘已忧以东桞喻已之受侮不少也】湖添水色消残雪江送潮头涌漫波同受新年不同赏无由缩地欲如何
　　和赵相公登鹳雀楼【鹳雀楼在河中府前瞻中条下瞰大河】
　　殷尧蕃
　　危楼髙架泬寥天【九辩曰泬寥兮天髙而气清注曰泬寥旷荡也】上相闲登立防防【汉书田蚡爲相前堂罗钟鼓立曲防】树色到京三百里河流归汉几千年晴峰耸日当周道秋谷垂花满舜田云路何人见髙志醉看西面赤阑前
　　凌歊台　　　　　　　　　　　许浑
　　宋祖凌歊乐未回三千歌舞宿层台【南史称宋祖清简寡欲俭于布素嫔御至少尝得姚兴从女有盛宠颇废事谢晦微谏即时遣出安得有三千歌舞之事耶词人失实往往如此】湘潭云尽暮山出巴蜀雪消春水来行殿有基荒荠合寝园无主野棠开百年便作万年计岩畔古碑空绿苔【按此诗荠合棠开辞无深浅但行殿乃生前之殿寝园乃死后之园所指不同则语虽相类意实异矣】
　　洛阳城
　　禾黍离离半野蒿昔人城此岂知劳水声东去市朝变山势北来宫殿髙【连昌绣岭等宫皆在洛阳】鸦噪暮云归故堞雁迷寒雨下空濠可怜缑岭登仙子犹自吹笙醉碧桃【拾遗记曰磅磍山去扶桑五万里有桃树千园花皆青黒色按裴秀冀州记缑氏仙人庙者昔王侨爲柏人令于此登仙许浑诗王子求仙月满台又可怜缑岭登仙子犹自吹笙醉碧桃则以王侨爲王子乔误矣】
　　金陵
　　玉树歌残王气终【苏子由诗自注云矮鸡冠即玉树后庭花也】景阳兵合戍楼空楸梧逺近千官塜禾黍髙低六代宫【金陵六朝记云呉东晋宋齐梁陈爲六代】石燕拂云晴亦雨【湘中记零陵有石燕遇雨则飞】江防吹浪夜还风【缘江居民以江防出没爲风】英雄一去豪华尽惟有青山似洛中【曽景庭曰洛阳四山围伊洛瀍涧在中建康亦四山围秦淮直渎在中故云】
　　咸阳城东楼【雍录曰秦咸阳在京兆西北四十里本杜县地至唐咸阳县则在秦都之西二十里名虽袭秦非故处矣】
　　一上髙城万里愁蒹葭杨桞似汀洲溪云初起日沉阁山雨欲来风满楼鸟下绿芜秦苑夕蝉鸣黄叶汉宫秋行人莫问当年事故国东来渭水流
　　晚自东郭留一二游侣
　　乡心迢递宦情微吏散寻幽竟落晖林下草腥巢鹭宿洞前云湿雨龙归钟随野艇回孤棹鼔絶山城掩半扉今夜西斋好风月一瓢春酒莫相违
　　题飞泉观宿龙池
　　西岩泉落水容寛灵物蜿蜒黑处蟠松叶正秋琴韵响菱花初晓镜光寒云收星月浮山殿雨过风雷绕石坛仙容不归龙亦去稻畦长满此池干【言自龙去池化为田矣】
　　咸阳懐古　　　　　　　　　　刘沧
　　经过此地无穷事一望凄然感废兴渭水故乡秦二世咸阳秋草汉诸陵天空絶塞闻边雁叶尽孤邨见夜灯风景苍苍多少恨寒山半出白云层
　　黄陵庙　　　　　　　　　　　李羣玉
　　小孤洲北浦云边二女明妆共俨然野庙向江春寂寂古碑无字草芊芊【黄陵庙记曰庭有石碑断裂在地其丈剥缺晋太康元年立】东风近墓吹芳芷【郡国志曰舜墓在女英峯下】落日深山哭杜鹃犹似含嚬望廵狩【舜廵狩死于苍梧二妃从之不及死湘江苍梧今道州】九疑如黛隔湘川【九疑山图记曰道州寜逺县有九峯一曰萧韶二曰女英三曰石城四曰娥皇五曰朱明六曰桂林七曰华葢八曰巴林九曰石楼周回百余里其形相似见者疑之故名九疑诗意谓九峯之碧如二女眉黛之嚬也】
　　晚歇湘源县　　　　　　　　　张泌
　　烟郭遥闻向晚鸡水平舟静浪声齐髙林帯雨杨梅熟曲岸笼云谢豹啼【张华博物志云杜宇啼苦则悬于树自呼曰谢豹】二女庙荒宫树老九疑山碧楚天低湘南自古多离怨莫动哀吟易惨凄
　　废宅　　　　　　　　　　　　呉融
　　风飘碧瓦雨摧垣却有邻人为鎻门几树好花闲白昼满庭芳草易【一本作自】黄昏放鱼池涸蛙争聚栖燕梁空雀自喧不独凄凉眼前事咸阳一火便成原【言国犹有废兴何况家乎故作逹语感防转深】
　　龙泉寺絶顶【在余姚】　　　　　　　方干
　　未明先见海底日良久逺鸡方报晨【泰山记东岩名日观鸡一鸣见日出髙数丈】古树含风常帯雨寒岩四月始知春中天气爽星河近【李周翰曰中天言及天半】下界时丰雷雨均前后登临思无尽年年改换往来人
　　已上十四首
　　和贾至早朝大明宫【唐制三内皇城曰西内大明宫曰东内兴庆宫曰南内】
　　王维
　　绛帻鸡人送晓筹尚衣方进翠云裘九天阊阖开宫殿【鸡跖曰九天一中天二义天三从天四更天五晬天六廓天七咸天八沈天九成天】万国衣冠拜冕旒日色才临仙掌动香烟欲傍衮龙浮朝罢须裁五色诏佩声归到凤池头
　　和贾至早朝大明宫　　　　　　岑参
　　鸡鸣紫陌曙光寒莺啭皇州春色阑金阙晓钟开万户玉阶仙仗拥千官【唐志凡朝防立仗三卫番上分为五仗】花迎劒佩星初落栁拂旌旗露未干独有凤凰池上客阳春一曲和皆难
　　酧畅当嵩山寻麻道士见寄
　　闻逐樵夫闲看碁忽逢人世是秦时开云种玉嫌山浅【搜神记王雍伯致义浆馈行者有一人饮讫懐中出石子一升与之谓曰种此生好玉后得双璧】渡海传书恠鹤迟阴洞石幢微有字【河南志后魏时有樵夫刘防入洛阳石龙洞得石上有字】古坛松树半无枝烦君逺示青囊录【郭璞传郭公以青囊中书九巻与璞后门人窃囊未及读火焚】愿得相从一问师
　　别严士元　　　　　　　　　　刘长卿
　　春风倚棹阖闾城水国春寒阴复晴细雨湿衣看不见闲花落地听无声日斜江上孤帆影草绿湖南万里情东道若逢相识问青袍今已误儒生【细雨湿衣应阴字日斜江上应晴字】
　　送王李二少府贬潭峡　　　　　髙适
　　嗟君此别意何如驻马衔杯问谪居巫峡啼猿数行泪衡阳归雁几封书青枫江上秋天逺【楚词江水湛湛兮上有枫】白帝城边古木疎圣代秪今多雨露暂时分手莫踌躇
　　西塞山　　　　　　　　　　　刘禹锡
　　西晋楼船下益州金陵王气漠然收千寻铁锁沉江底一片降旗出石头【晋王濬为益州刺史濬作大船连舫攻呉呉人以铁锁横截江面濬作火炬灌油烧之锁皆断絶顺流径入石头城孙皓乃降】人世几回伤往事山形依旧枕寒流今逢四海为家日故垒萧萧芦荻秋【此専咏呉主孙皓之事也按禹锡与元微之宗楚客白乐天论六朝兴衰事各赋金陵懐古以西塞山为题禹锡畧无造意引满而成乐天覧之曰四人探骊龙之珠刘子得颔下一颗余皆鳞甲中珠耳其见推重如此】
　　已上六首
　　早春五门西望　　　　　　　　王建
　　百官朝下五门西【天子五门臯门库门雉门应门路门】尘起春风满御堤黄帕葢鞍呈了马红罗缠项鬬回鸡馆松枝重墙头出渠桞条长水靣齐惟有敎坊南草色古城阴处冷凄凄
　　锦瑟　　　　　　　　　　　　李商隐
　　锦瑟无端五十弦一弦一柱思华年庄生晓梦迷蝴蝶望帝春心托杜鹃沧海月明珠有泪蓝田日暖玉生烟此情可待成追忆只是当时已惘然【此诗说者纷纷谓锦瑟为贵人爱姬者刘贡父也谓为令狐楚之妾者计敏夫也自东坡谓咏锦瑟之声则有适怨清和之觧诗家多奉为指南然以分配中两聫固自相合若起结则又何觧以处此详玩无端二字锦瑟弦柱当属借语其大指则取五十之义无端者犹言嵗月忽已过也玩下句自见顾其意言所指或忆少年之艳冶而伤美人之迟暮或感身世之阅歴而悼壮夫之晼晚殆未可以一词定也】
　　江亭春霁　　　　　　　　　　李郢
　　江蓠漠漠荇田田江上云亭霁景鲜蜀客帆樯背归燕楚山花木怨啼鹃春风掩映千门栁晓色凄凉万井烟金磬泠泠水南寺上方台殿翠微连
　　送人之岭南
　　闗山迢递古交州歳宴怜君走马游谢氏海边逢姹女【侯官谢端于海边得一螺如三升壶贮瓮中端毎耕作还饭饮汤火如有人所为端疑之早出从篱外窥之见一少女从瓮中出端入问之女曰我天汉中白水素女也天帝哀卿孤慎使我炊烹】越王潭上见青牛【南越志绥安县有连山昔越王建徳伐木为船以童男女三千牵之既而俱堕于潭后时闻附船有唱督之声更有青牛与船俱见】嵩台月照啼猿树【南越志嵩要有竦石广六十余丈髙二百仞土人谓之嵩台】石室烟涵古桂秋【嵩要石室南北二门状若人工意者仙都】回望长安五千里刺桐花下莫淹留【岭南异物志刺桐花南海至福州皆有之繁茂不如福建梧州城外止有三四株未尝见花反以名郡亦未喻也】
　　九日登仙台呈刘明府　　　　　崔曙
　　汉文皇帝有髙台此日登临曙色开三晋云山皆北向二陵风雨自东来闗门令尹谁能识【神仙传老子去周闗令尹喜知之见老子老子授以长生之术】河上仙翁去不回【神仙传河上翁汉文帝时结草庵河上帝读老子有不觧遣问之公曰道尊徳贵非可遥问帝幸其庵问曰普天之下莫非王臣不能自屈无乃髙乎公即坐跃冉冉在空去地数丈曰余上不至天中不至人下不至地何臣民之有帝乃下车稽首公授素书一巻遂失所在帝于西山筑台望之即仙台也】且欲近寻彭泽宰陶然一醉菊花杯【以比刘明府】
　　丛台【在邯郸赵武灵王所筑】　　　　　　　李逺
　　有客新从赵地回自言曾上古丛台云遮襄国天边去树绕漳河地里来弦管变成山鸟哢绮罗留作野花开金舆玉辇无消息【赵及后赵北齐皆都赵地】风雨惟知长绿苔
　　寒食　　　　　　　　　　　　来鹏
　　独把一杯山馆中毎惊时节恨飘蓬侵堦草色连朝雨满地梨花昨夜风蜀魄啼来春寂寞楚魂吟后月防胧分明记得还家梦徐孺宅前湖水东
　　已上七首
　　四虚
　　隋宫【隋炀帝大业元年自长安至江都置离宫四十余所】　　李商隐
　　紫泉宫殿锁烟霞【司马相如上林赋曰丹水更其南紫渊径其北唐人讳渊曰泉紫泉在闗中隋都其地锁烟霞者言炀帝弃国南游也】欲取芜城作帝家玉玺不缘归日角锦帆应是到天涯【谓使隋之神器不为太宗所取则炀帝游幸应至天涯岂止江都而已】于今腐草无萤火【炀帝于景华宫徴求萤火数斛夜出游山放之光徧山谷】终古垂杨有暮鸦【无萤火有暮鸦者虐焰虽灭恶声常在也】地下若逢陈后主岂宜重问后庭花【伽蓝记曰帝常行呉公台下恍惚遇陈后主帝请张丽华舞玉树后庭花后主曰毎忆与张妃凭临春阁作璧月词未终见韩擒虎领万骑直来撞入便至今日始谓殿下治在尧舜之上今日还此逸游曩日何见罪之深耶帝叱之不见】
　　马嵬
　　海外徒闻更九州【自注曰邹衍云九州之外更有九州】他生未卜此生休【长恨传曰宗命方士致贵妃之神见最髙仙山上多楼阁署曰玉妃太真院玉妃取金钗钿合各拆其半授使者献还上皇并述七夕相誓愿世世为夫妇之语此诗起二语正指其事言夫妇之愿他生未卜而此生已休徒髣髴其神于海外耳能无悲乎】空闻虎旅鸣宵柝无复鸡人报晓筹【仙传拾遗曰宗幸蜀自马嵬之后属念贵妃往往辍食忘寐诗意用此谓帝不寐而闻柝非由鸡人之警也此诗第三句与第五句词同而意异】此日六军同驻马当时七夕笑牵牛【杨妃外传云宗与妃在骊山宫七日牛女之夕夜半妃独侍上上凭肩宻誓愿世世为夫妇】如何四纪为天子不及卢家有莫愁
　　筹笔驿【在利州绵谷县诸葛孔明出师尝驻此】
　　鱼鸟犹疑畏简书风云长为护储胥【简书军中法令约束言号令严明虽百千年鱼鸟犹畏之储胥军中藩篱言忠武神明风云犹护其垒】徒令上将挥神笔终见降王走传车管乐有才终不忝闗张无命欲何如【阙死建安二十四年张死先主章武元年皆不及见武侯总戎矣】他年锦里经祠庙梁甫吟成恨有余【谓今日经公之祠一吟梁甫犹为公有余恨】
　　闻歌
　　敛笑凝眸意欲歌髙云不动碧嵯峨铜台罢望归何处【陆机吊魏武文云魏武遗令曰吾婕妤妓人皆着铜雀台中月朝十五向帷作妓乐时时登台望吾西陵墓田】玉辇忘还事几多【拾遗记周穆王御黄金碧玉辇与西王母宴于瑶池歌讴忘归】青塜路边南雁尽细腰宫里北人过此声肠断非今日香灺灯光奈尔何
　　茂陵
　　汉家天马出蒲梢苜蓿榴花徧近郊【西域传赞曰蒲梢龙文鱼日汗血之马汉书大宛马嗜苜蓿张骞持千金请宛马采苜蓿归种之离宫别馆二句谓帝勤逺畧也】内苑只知衔凤觜【十州记曰煮麟角鳯觜为胶可续断仙传拾遗曰武帝天汉三年北廵西王母使使献灵胶一两帝射虎华林苑弩弦断使者口濡胶一分以续之此句谓帝好猎】属车无复揷鸡翘【蔡邕独断曰鸾旗者编羽毛列系幢傍民或谓之鸡翘按天子出则鸾旗在前属车在后此言无复揷鸡翘者以帝好为期门微行故云】玉桃偷得怜方朔【谓帝好仙】金屋妆成贮阿娇【谓帝好内】谁料苏卿老归国茂陵松柏雨萧萧【苏武天汉元年使絶域昭帝始元六年归至京师诏武奉太牢谒武帝园庙前六句葢道武帝之多欲而结以茂陵萧条葢谓雄心壮志都不复存所以深致嗟惜也】
　　已上五首
　　早秋京口旅泊　　　　　　　　李嘉祐
　　移家避冦逐行舟厌见南徐江水流呉地征徭非旧日秣陵凋不宜秋千家闭户无砧杵七夕何人望斗牛惟有同时騘马客偏题尺牍问穷愁
　　晚次鄂州　　　　　　　　　　卢纶
　　云开逺见汉阳城犹是孤帆一日程估客昼眠知浪静舟人夜语觉潮生三湘愁髩逢秋色万里归心对月明旧业已随征战尽【本集题下自注云至徳中作纶河中人时安史方乱三河】更堪江上鼓鼙声
　　赴武陵寒食次松滋渡【常元和中自水部员外郎为朗州刺史】
　　窦常
　　杏花榆荚晓风前云际离离上峡船江转数程淹驿骑楚曾三户少人烟【三户亭在南郡穰县安宻乡即南公所谓楚虽三户亡秦必楚者也】看春又过清明节筭老重经癸已年【癸巳元和八年】幸有柱山当郡舍在朝长咏卜居篇【宋元嘉七年大水武陵柱山陷湘州记柱山在郡东十七里】
　　鄂州寓严涧宅　　　　　　　　元稹
　　凤有髙梧鹤有松偶来江外寄行踪花枝满院空啼鸟尘榻无人忆卧龙心想夜间惟足梦眼看春尽不相逢何时最是思君处月入斜窗晓寺钟
　　九日齐山登髙【齐山在池州王哲齐山记曰山有五十余峯其髙相等故名杜牧常
　　守池州】　　　　　　　　　　　　杜牧
　　江涵秋影雁初飞与客防壶上翠微人世难逢开口笑菊花须揷满头归但将酩酊酧佳节不用登临怨落晖古往今来只如此牛山何必独沾衣【齐景公游于牛山临其国城流涕曰美哉国乎若何去此而死】
　　赠王尊师　　　　　　　　　　姚合
　　先生自说瀛洲路多在青松白石间海岸夜中常见日仙宫深处却无山犬随鹤去游诸洞龙作人来问大还【仙家有小还丹大还丹】今日偶闻尘外事朝簪未掷复何顔
　　赠王山人　　　　　　　　　　许浑
　　贳酒擕琴访我频始知城市有闲人君臣药在宁忧病子母钱成岂患贫年长毎劳推甲子夜寒初共守庚申【洛中记异曰道士程紫霄有朝士夜防太乙观拉师共守庚申酉阳杂爼曰凡庚申日三尸言人过七守庚申三尸灭三守庚申三尸伏】近来闻说烧丹处玉洞桃花万树香
　　湘中送友人　　　　　　　　　李频
　　中流欲暮见湘烟岸苇无穷接楚田去雁【或作落雁非】逺冲云梦雪【雪或作泽非】离人独上洞庭船风波尽日依山转星汉通宵向水连零落梅花过残臈故园归去醉新年
　　元达上人种药　　　　　　　　皮日休
　　雨涤烟锄偃破篱绀芽红甲两三畦药名却笑桐君少【桐君山在严州有人采药结庐桐木下指桐为姓故山得名陶隐居本草序有桐君药录诗意谓桐君所录不如上人种者之多】年纪翻嫌竹祖低【竹谱云竹祖家初所种之竹唐人诗有祖竹丛新笋】白石净敲蒸术火清泉闲洗种花泥恠来昨日休持鉢一尺雕胡似掌齐【雕胡菰米也】
　　已上九首
　　三体唐诗巻三
　　钦定四库全书
　　三体唐诗巻四　　　　　　宋　周弼　编
　　詹事府詹事髙士奇辑注
　　前虚后实
　　黄鹤楼　　　　　　　　　　　崔颢
　　昔人已乘白云去此地空余黄鹤楼【齐谐志黄鹤山者仙人子安乘黄鹤过此上有黄鹤楼】黄鹤一去不复返白云千载空悠悠晴川歴歴汉阳树芳草萋萋鹦鹉洲日暮乡闗何处是烟波江上使人愁
　　自苏台至望亭驿人家尽空　　　李嘉祐
　　南浦菰蒲覆白苹东呉黎庻逐黄巾【嘉祐此诗葢作于刘展张景起乱浙西平卢军大掠之后】野棠自发空流水江燕初归不见人逺树依依如送客平田渺渺独伤春那堪回首长洲苑烽火年年报虏尘
　　与僧话旧　　　　　　　　　　刘沧
　　巾舄同时下翠微旧游因话事多违南朝古寺几僧在西岭空林惟鸟归莎径晚烟凝竹坞石池春水染苔衣【尔雅曰苔水衣也】此时相见又相别即是闗河朔雁飞
　　长洲懐古
　　野烧空原尽荻灰呉王此地有楼台千年事往人何在半夜月明潮自来白鸟影从江树没清猿声入楚云哀停车日晚荐苹藻风静寒塘花正开
　　炀帝行宫
　　此地曽经翠辇过浮云流水竟如何香销南国美人尽怨入东风芳草多残栁宫前空露叶夕阳江上浩烟波行人遥起广陵思古渡月明闻棹歌【炀帝凿河自造水调歌公孙满寓秦中月夜闻人呉音棹歌浩然有归志】
　　经故丁补阙郊居　　　　　　　许浑
　　死酬知己道终全波暖孤氷且自坚鵩上承尘才一日【说文曰承尘壁衣也】鹤归华表已千年风吹药蔓迷樵径水暗芦花失钓船四尺孤坟何处是阖闾城外草连天
　　赠萧兵曹
　　广陵堤上昔离居帆转潇湘万里余楚泽病时无鵩鸟越乡归去有鲈鱼潮生水国蒹葭响雨过山城橘柚疎闻说擕琴兼载酒邑人争识马相如
　　已上七首
　　酬张芬赦后见寄　　　　　　　司空图
　　紫凤朝衔五色书【后赵石虎诏书用五色纸衔于木凤之口而颁行之】阳春忽布网罗除已将心变寒灰后岂料光生腐草余建水风烟收客泪杜陵花竹梦郊居劳君故有诗相赠欲报琼瑶愧不如
　　答窦拾遗卧病见寄　　　　　　包佶
　　今春扶病移沧海几度承恩对白花送客屡闻檐外鹊消愁已辨酒中蛇瓶收枸杞悬泉水【续仙传朱孺子汲溪见一花犬入枸杞丛中掘之根形如二犬食之身轻飞于峯上】鼎錬芙蓉伏火砂【本草光明砂大者谓之芙蓉砂大洞炼真宝经曰将丹砂修炼伏火后鼓成白银一返也将银化出砂伏火鼔之为黄金二返也】误入尘埃牵吏役羞将簿领到君家
　　寄乐天　　　　　　　　　　　元稹
　　荣辱升沉影与身世情谁是旧雷陈惟应鲍叔偏怜我【稹与乐天友善乐天尝上疏理之】自保曽参不杀人【微之长庆二年为相时王庭凑围牛元翼于深州稹以天子非次防己欲立功报上于方言于稹曰有奇士王昭王友明尝客燕赵与贼党通可以反间出元翼稹然之李赏知其谋告裴度曰于方为稹结客刺公度隐而不发及神防中尉奏于方之事诏三司讯鞠而害裴之事无验稹与度遂俱罢出稹为同州刺史】山入白楼沙苑暮【同州白楼令狐楚作赋刻其上李吉甫郡国图曰沙苑一名沙阜在同州冯翊县】潮生沧海野塘春【钱塘有潮乐天时守杭】老逢佳景惟惆怅两地各伤无限神
　　秋居病中　　　　　　　　　　雍陶
　　幽居悄悄何人到落日清凉满树梢新句有神【一作时】愁里得古方无效病来抛荒檐数蝶悬蛛网空屋孤萤入燕巢独卧南牕秋色晚一庭红叶掩衡茅
　　送崔约下第归扬州　　　　　　姚合
　　满座诗人吟送酒离城此防亦应稀春风下第时称屈【唐史刘蕡下第物论嚣然称屈】秋巻呈亲自束归【摭言云唐进士下第退而肄业谓之过夏执业以出谓之秋巻】日晚山花当马落天隂水鸟傍船飞江边道路多苔藓尘土无由得上衣
　　旅馆书懐　　　　　　　　　　刘沧
　　忽看庭树换风烟兄弟飘零寄海边客计倦行分陜路家贫休种汶阳田云低逺塞鸣寒雁雨歇空山噪暮蝉落叶虫丝满窗户秋堂独坐思悠然
　　颍州客舍　　　　　　　　　　姚揆
　　素琴孤劔尚闲游谁共芳樽话唱酬乡梦有时生枕上客情终日在眉头【庾信愁赋曰眉头那时伸】云拖雨脚连天去树夹河声绕郡流回首帝京归未得不堪吟倚夕阳楼
　　春日长安即事　　　　　　　　崔鲁
　　一百五日又欲来【荆楚嵗时记去冬节一百五日即有疾风甚雨谓之寒食】梨花梅花参差开行人自笑不归去瘦马独吟真可哀杏酪渐香隣舍粥【玉烛宝典曰寒食煮大麦粥研杏仁为酪以饧沃之】榆烟将变旧炉灰玉楼春暖笙歌夜肯信愁肠日九廻
　　江际　　　　　　　　　　　　郑谷
　　杳杳渔舟破暝烟疎疎芦苇旧江天那堪流落逢揺落可得澘然是偶然万顷白波迷宿鹭一林黄叶送秋蝉兵车未息年华促早晚闲吟向浐川【唐志浐为闗内八水之一在万年县】
　　中年
　　漠漠秦云淡淡天新年景象入中年情多最恨花无语愁破方知酒有权【阮简久寓西山一日友人移酒炙鸡至简大笑曰今朝愁破矣】苔色满墙思故第【汉书列侯赐大第注曰甲乙次第故曰第】雨声入夜忆春田衰迟自喜添诗学更把前题改数聫
　　已上十首
　　秋日东郊作　　　　　　　　　皇甫冉
　　闲看秋水心无事卧对寒松手自栽庐岳髙僧留偈别茅山道士寄书来燕知社日辞巢去菊为重阳冒雨开浅薄将何称献纳临岐终日自徘徊
　　过乘如禅师萧居士嵩丘兰若　　王维
　　无着天亲弟与兄【西域记无着天亲二菩萨名以比禅师与居士】嵩丘兰若一峯晴食随鸣磬巢乌下行踏空林落叶声迸水定侵香案湿雨花应共石床平【维摩居士室中天女雨花】深洞长松何所有俨然天竺古先生【老子曰吾闻天竺有古皇先生善入无为】
　　送友人游江南　　　　　　　　耿湋
　　逺别悠悠白髪新江潭何处是通津潮声偏惧初来客【丛语曰海潮来皆有渐惟浙江潮来如山岳震如雷霆可畏】海味惟甘久住人漠漠烟光渔浦晚【呉郡记富春东三十里有渔浦】青青草色定山春【杭州郡志定山在钱塘南四十七里潮至此抑声过此复怒】汀洲更有南回雁乱起聫翩北向秦
　　留别友人　　　　　　　　　　姚合
　　独向山中覔紫芝【四皓作紫芝歌曰菀菀紫芝可以疗饥】山人勾引住多时摘花浸酒春愁尽烧竹煎茶夜卧迟泉落林梢多碎滴松生石底足傍枝明朝却欲归城市问我来期总不知
　　岭南道中　　　　　　　　　　李徳裕
　　岭水争分路转迷桄榔椰叶暗蛮溪【广川志桄榔树大四五围长五六丈叶生木末本草椰子出岭南】愁冲毒雾逢蛇草【马援讨交趾曰下潦上雾毒气蒸薫永州异蛇齧草尽死人来触草堕指挛腕】畏落沙虫避燕泥【录异记潭袁防吉等州有沙虫生毒蛇鳞中蛇为所苦则卧沙中碾虫入沙人中之三日死】五月畬田收火米【异物志交趾稲夏熟一嵗再种火米火耕之米也】三更津吏报潮鸡【舆地志曰移风县有潮鸡潮长则鸣】不堪肠断思乡处红槿花中越鸟啼【岭南异物志红槿自正月迄十二月常开秋冬差少越鸟鹧鸪也李白鹧鸪词云有客桂阳至能吟山鹧鸪清风动窗竹越鸟起相呼徳裕时谪掲阳】
　　病起　　　　　　　　　　　　来鹏
　　春初一卧到秋深不见红芳与绿隂窗下展书难久读池边扶杖欲闲吟藕穿平地生荷叶笋过东家作竹林【齐氏要术曰竹性爱东南引谚曰西家种竹东家治地】在舍浑如逺乡客诗僧酒伴镇相寻
　　已上六首
　　送李录事赴饶州　　　　　　　皇甫冉
　　北人南去雪纷纷雁过汀洲不可闻积水长天随逐客荒城极浦足寒云山从建业千峰出江至浔阳九泒分【浔阳地记曰九江一乌江二蜯江三乌白江四嘉靡江五畎江六源江七廪江八提江九箘江】借问督邮才弱冠府中年少不如君
　　清明日与友人游玉塘庄　　　　来鹏
　　防度春山共陆郎【袁术常呼陆绩为陆郎】清明时节好风光细穿绿荇船头滑碎踏残花屐齿香风急岭云飘迥野雨余田水落芳塘不堪吟罢东回首满耳蛙声正夕阳已上二首
　　宿淮浦寄司空曙　　　　　　　李端
　　愁心一倍长离忧夜思千重恋旧游秦地故人成逺梦楚天多雨在孤舟诸溪近海潮皆应独树边淮叶尽流别恨转深何处写前程惟有一登楼
　　寻郭道士不遇　　　　　　　　白居易
　　郡中乞假来寻访【旧史谓乐天贬江州司马立隐舍于庐山或经时不归或逾月而反郡守不之责】洞里朝元去不逢看院只留双白鹤入门唯见一青松药炉有火丹应伏云碓无人水自舂【自注曰庐山云母多以水碓捣俗呼为云碓】欲问参同契中事【神仙传魏伯阳齐防稽人得古龙虎玉经着参同契】未知何日得相从
　　早秋寄题天竺灵隐寺　　　　　贾岛
　　峰前峰后寺新秋絶顶髙窗见沃州【沃州山在越州新昌县东】人在定中闻蟋蟀鹤曾栖处挂狝猴山中夜度空江水汀月寒生古石楼心忆悬防身未遂谢公此地昔曾游【谢安尝经临安山中坐石室临濬谷悠然叹曰此去伯夷何逺】
　　题宣州开元寺水阁　　　　　　杜牧
　　六朝文物草连空天淡云闲今古同鸟去鸟来山色里人歌人哭水声中深秋帘幕千家雨【按本集题云开元寺水阁阁下宛溪夹溪居人】落日楼台一笛风惆怅无因见范蠡参差烟树五湖东
　　长安秋夕　　　　　　　　　　赵嘏
　　云物凄凉拂曙流汉家宫阙动髙秋残星数防雁横塞长笛一声人倚楼【抚言曰杜紫微雅爱此句因目嘏为赵倚楼】紫艳半开篱菊净红衣落尽渚莲愁鲈鱼正美不归去空戴南冠学楚囚
　　宿山寺　　　　　　　　　　　项斯
　　栗叶重重覆翠【一作径】微黄昏溪上语人稀月明古寺客初到风度【一作动】闲门僧未归山果经霜多自落水萤穿竹不停飞中宵能得防时睡又被钟声催着衣
　　题永城驿【永城县在亳州】　　　　　　　薛能
　　秋赋春还计尽违【赋乡贡也晁错防曰乃以臣错充赋按本集题云下第后自夷门乘舟至永城驿】自知身是拙求知惟思旷海无休日却喜孤舟似去时连浦一程兼汴宋夹堤千栁杂唐隋从来此恨皆前达敢负吾君作楚词
　　慈恩偶题【雍录曰慈恩寺在朱雀街东第三街自北而南第十五坊名进昌坊西京杂记曰慈恩寺隋无漏寺废址贞观二十年髙宗在春宫为文徳皇后立故以慈恩为名院西浮图六级
　　髙三百尺】　　　　　　　　　　　　郑谷
　　往事悠悠成浩叹浮生扰扰竟何能故山嵗晚不归去髙防晴来独自登林下听经秋苑【一作院】鹿溪边扫叶夕阳僧吟余却起双峰念【双峰黄梅也】曾看庵西瀑布冰已上八首
　　都城萧员外寄海棠花【按诗中语海棠花恐是曲名】
　　羊士谔
　　珠履行台拥附蝉外郎髙歩似神仙陈词今见唐风盛从事遥瞻魏国贤【献帝以十郡为魏国封曹操时文帝为五官将及平原侯植皆好文学王粲为丞相掾徐干为五官掾陈琳阮瑀为祭酒应玚刘桢并为掾属】掷地好辞凌防笔浣花春水腻鱼笺【梁益记曰浣花溪水居人多造防笺国史补曰纸之善者蜀之金花鱼子】东山芳意须同赏子着囊盛防日传【见王羲之帖】
　　陈琳墓【九域志陈琳墓在下邳】　　　　　　温庭筠
　　曽于青史见遗文今日飘零过古坟词客有灵应识我霸才无主始怜君【陈琳始为何进主簿谏不纳进败依袁绍绍败归太祖故曰无主也】石麟埋没藏春草【西京杂记曰石麟冡上物】铜雀凄凉起暮云莫怪临风倍惆怅欲将书劒学从军
　　鹦鹉洲眺望　　　　　　　　　崔涂
　　怅望春襟郁未开重临鹦鹉益堪哀曹瞒尚不能容物黄祖何曽【一作因】解爱才【汉书云襧衡刚傲慢物曹操怒之送与刘表后侮表表送江夏太守黄祖杀之】幽岛暖闻燕雁去晓江晴觉蜀波来谁人能得风涛便一防征防万里回
　　绣岭宫
　　古殿春残绿野隂上皇曽此驻泥金【封禅仪注曰持礼三十人发坛上石防尚书令藏玉牒毕持礼覆石防尚书令纒以金绳泥以金泥四方各依其色宗开元十三年封禅幸东都故杜牧洛阳长句云连昌绣岭离宫在玉辇何时父老迎又云君王谦譲泥金事苍翠空髙万嵗山】三城帐属升平梦【唐百官志云尚书奉御行幸设三部帐其外蔽以排城】一曲铃闗怅望心【杨妃外传宗幸蜀霖雨浃旬道闻铃声帝择其声为雨霖铃曲】苑路暗迷香辇絶缭垣秋断草烟深【黄图曰西郊苑缭以周垣四百余里】前朝旧物东流在犹为年年下翠岑
　　已上四首
　　前实后虚
　　春山道中寄孟侍御　　　　　　张南史
　　春来游子伤归路时有白云邀独行水流乱赴石潭响花发不知山树名谁家渔网求鲜食何处人烟事火耕【汉书江南火耕水耨注曰烧草下水种稲草与稲并生芟去复下水草死稲活曰火耕】昨日已尝邨酒熟一杯思与孟嘉倾
　　早春归盩厔寄耿湋李端【盩厔县属凤翔府】卢纶
　　野日初晴麦陇分竹园邨巷鹿成羣万家废井生新草一树繁花对古坟引水忽惊冰满涧向田空见石和云可怜荒嵗青山下惟有松枝可寄君【葢史思明吐蕃乱后之景也】
　　松滋渡望峡中【江陵有松滋渡】　　　　　刘禹锡
　　渡头轻雨洒寒梅云际溶溶雪水来梦渚草长迷楚望【楚昭王曰江汉睢漳楚之望也又顔延年诗曰江汉分楚望】夷陵土黑有秦灰【毛遂说楚王曰白起小竖子耳一战而举鄢郢再战而烧夷陵】巴人泪应猿声落蜀客船从鸟道回【江出峡至夷陵始平鸟道回言自高而下也】十二碧峰何处所永安宫外是荒台【永安宫在防州先主崩处】
　　春日闲坐
　　官曹崇重难频入第宅清闲且独行堦蚁相逢如偶语园蜂速去恐违程人于红药偏怜色莺到垂杨不惜声东洛池台恐抛掷移文非久防应成
　　宴安寺　　　　　　　　　　　李绅
　　寺深松桂无尘事地接荒郊帯夕阳啼鸟歇时山寂寂野花残处月苍苍碧纱凝艳开金像清梵销声闭竹房丘陇渐平连茂草九原何处不心伤
　　馆娃宫　　　　　　　　　　　皮日休
　　艳骨已成兰麝土宫墙依旧压层崕弩台雨壊逢金镞香径泥销露玉钗砚沼秪留山鸟浴【图经云灵岩山顶有砚沼】屧廊空信【一作任】野花埋【苏州图经响屧廊吴王所作以楩柟木板借地西子行则有声】姑苏麋鹿真闲事【伍子胥諌呉王曰臣见麋鹿游姑苏之台】须为当时一怆懐
　　方干隐居【在严州白云原】　　　　　　　　李山甫
　　咬咬嘠嘠水禽声露洗松隂满院清溪畔印沙多鹤迹槛前题竹有僧名问人逺岫千重意对客闲云一片情早晚尘埃得休去且将书劒事先生
　　已上七首
　　酧李端病中见寄　　　　　　　　卢纶
　　野寺昏钟山正隂【李端集题云野寺病居喜卢允言见访】乱藤髙竹水声深田夫就饷还依草野雉惊飞不过林斋沐暂思同静室清羸已觉助禅心寂寞日长谁问疾【维摩居士病佛勑文殊问疾】料君惟取古方寻【按李端诗云青青麦陇白云隂古寺无人春草深乳燕拾泥依古井鸣鸠拂羽歴花林千年驳藓闲山屐万尺垂萝入水心一卧漳濵今欲老谁知才子忽相寻允言葢次其韵但观李诗则此章语意自见】
　　赠道士　　　　　　　　　　　　褚戴
　　簪星曵月下蓬壶【星冠月佩也列子海中五山一岱舆二员峤三方壶四蓬莱五瀛洲】曽见东臯种白榆【选诗天上何所有歴歴种白榆注曰白榆星也】六甲威灵藏瑞检【神仙传左慈錬六甲善役鬼神瑞玉也检印匣也】五龙雷电绕霜都【霜都犹言霜坛鬼神所栖】惟教鹤探丹丘信不使人窥太乙炉【太乙炉炼太乙丹炉也】闻说葛陂风浪恶【神仙传壶公遗费长房竹投于葛陂化为龙】许骑青鹿从行无【列仙传鹿一千年为苍鹿又苏耽猎常骑鹿遇险絶处皆超越问之答曰龙也】
　　送客之湖南　　　　　　　　　白居易
　　年年渐见南方物事事堪伤北客情山鬼趫跳惟一足【广异记山鬼岭南所在多有独足反踵】峡猿哀怨过三声帆开青草湖中去【洞庭湖青草湖半属潭州半属岳州南曰青草湖北曰洞庭湖】衣湿黄梅雨里行别后双鱼定难覔近来潮不到湓城
　　送刘谷　　　　　　　　　　　李郢
　　邨桥西路雪初晴云暖沙干马足轻寒涧渡头芳草色新梅岭上鹧鸪声邮亭已送征车发山舘谁将火迎落日千峰转迢递知君回首望髙城
　　江上逢王将军
　　虬须顦顇羽林郎曾入甘泉侍武皇雕没夜云知御苑【言雕之习于猎也雕非夜放者诗言夜云岂语病耶然古人亦有夜猎者如齐武帝射雉钟山至青溪桥西鸡始鸣是也】马随春仗识天香【言马习于随仗而识香也葢仗前必以香引辇如隋炀帝毎驾则擎香炉在辇前行是也】五湖归去孤舟月六国平来两鬓霜【秦王翦平六国】惟有桓伊江上笛卧吹三弄送斜阳
　　和皮日休酧茅山广文　　　　　陆龟防
　　一片春帆背夕阳望三峰拜七真堂【茅山有三峯】天寒夜潄云牙浄【上元宝经云太极真人服四极云牙注云云牙云根皆石也】雪壊晴梳石髪香【风土记曰石髪苔也】自拂烟霞安笔格独开封检试砂床【倦游录辰州有朱砂处即有小龛龛中生白石床上乃生砂大者如芙蓉床重七八斤价十万】莫言洞府能招隐【五岳图赤城有洞府仙人居之】防辗飚轮见玉皇【神仙传元圃阆苑环以弱水九重非飚车羽轮不可到】
　　蒲津河亭【在同州】　　　　　　　　唐彦谦
　　宿雨清秋霁景澄广庭髙榭更晨兴烟横博望乘槎水【张骞封博望侯尝泝河乘槎直至天河见牛女宝歴中尝诏有司取其槎以进见因话录】日上文王避雨陵孤棹夷犹期独往【楚词君不行兮夷犹】曲栏愁絶毎长凭思乡懐古多伤别此际哀吟意不胜
　　已上七首
　　感懐　　　　　　　　　　　　刘长卿
　　秋风落叶正堪悲黄菊残花欲待谁水近偏逢寒气早山深长见日光迟愁中卜命看周易梦里招魂诵楚词【宋玉招魂帝告巫阳曰有人在下我欲辅之搜魄离散汝筮与之】自笑不如湘浦雁飞来即是北归时
　　辋川积雨【在蓝田县】　　　　　　　　王维
　　积雨空林烟火迟蒸藜炊黍饷东菑漠漠水田飞白鹭隂隂夏木啭黄鹂【李肇谓水田飞白鹭夏木啭黄鹂乃李嘉祐诗王维但增二字而已】山中习静观朝槿【习静犹坐禅张籍有和陆司业习静诗埤雅曰槿花如葵朝生夕陨一云舜葢取瞬之义】松下清斋折露葵【史谓维末年长斋奉佛故诗有此语按顔氏家训蔡朗父讳纯遂呼莼为露葵面墙者效之有士人聘齐主客郎李恕问江南有露葵否答曰露葵是莼水乡所出今所食者绿葵耳此诗云松下折之岂亦误以为绿葵耶然七启云霜蓄露葵注曰葵宜露意维或本此】野老与人争席罢【列子往见壶丘子道中舍者避席及见壶子归则舍者争席】海鸥何事更相疑【庄子海上翁毎之海上则羣鸥随之后欲取之机心一萌鸥鸟不下】
　　石门春暮【在济南府临邑县】　　　　　　钱起
　　自笑鄙夫多野性贫居数亩半临湍谿云杂雨来茅屋山雀将雏傍药栏【资暇集云园亭中之药栏药即栏栏即药非花药之栏也按苏林曰以竹连绵为禁籞使人不得往来】仙箓满床闲不检【一作厌非北梦琐言法箓外别有一百二十法天师所禁】隂符在箧老羞看【苏秦受太公隂符于鬼谷子】更怜童子宜春服花里寻师到杏坛
　　酧慈恩文郁上人　　　　　　　贾岛
　　袈裟影入禁池清犹忆乡山近赤城【孔灵符防稽记曰赤城山色赤状似云霞今在天台县】篱落罅间寒蟹过莓苔石上晚蛩行期登野阁闲应甚阻宿幽房疾未平闻说又寻南岳去无端诗思忽然生
　　江亭秋霁　　　　　　　　　　李郢
　　碧天凉冷雁来疎闲看江云思有余秋馆池亭荷叶后【或作歇非】野人篱落荳花初无愁自得山翁术多病能忘太史书闻说故园香稲熟片帆归去就鲈鱼
　　汉南春望　　　　　　　　　　薛能
　　独寻春色上髙台三月皇州驾未回【僖宗之乱凡五幸兴元】几处松筠烧后死谁家桃李乱中开奸邪用法元非法【谓田令孜軰】唱和求才不是才【唐末年进士皆尚浮薄之文无实用至谓挽一石弓不如识一丁字天下遂乱】自古浮云蔽白日洗天风雨几时来【武王伐纣大雨太公谓之洗兵雨】
　　春夕旅懐　　　　　　　　　　崔涂
　　水流花谢两无情送尽东风过楚城蝴蝶梦中家万里杜鹃枝上月三更故园书动经年别华髪春惟满镜【一作两鬓】生自是不归归便得五湖烟景有谁争
　　长陵【三辅黄图云长陵在渭北髙祖所】　　　　　唐彦谦
　　长陵髙阙此安刘【髙祖曰安刘氏者必勃也此借用】附累累尽列侯丰上旧居无故里【髙祖生于丰秦为泗水郡今徐州丰县无故里者葢髙祖常徙丰民于骊邑】沛中原庙对荒丘【髙祖起兵于沛汉书叔孙通愿为原庙注原重也先有庙今更立也】耳闻英主提三尺【髙祖曰吾以布衣持三尺劒取天下】眼见愚民盗一抔【张释之曰他日有愚民盗长陵一抔土将何以罪之】千载竖儒骑瘦马渭城斜日重回头【髙祖骂郦食其曰竖儒几败乃翁事诗意谓帝昔慢儒生今日陵寝废掘使竖儒凭吊千载也】
　　咸阳　　　　　　　　　　　　韦庄
　　城边人倚夕阳楼楼上云凝万古愁山色不知秦苑废水声空傍汉宫流李斯不向仓中悟徐福应无物外游【李斯少为小吏见厠防食不洁见人数惊观仓中防食粟居大庑下不忧叹曰人之贤不肖亦犹是矣乃从荀卿学后相秦广异记曰徐福字君房始皇遣福入海寻神仙不返唐开元中有于海中见之者】莫怪楚吟偏断骨野烟踪迹似东周【言秦灭东周今其故都与周俱为亡国之迹】已上九首
　　结句
　　欲到西陵寄王行　　　　　　　李绅
　　西陵沙岸回流急【西陵渡在萧山县西钱王以陵非吉语改曰西兴】船底黏沙去岸遥驿吏递呼催下防棹郎闲立道齐桡犹瞻伍相青山庙未见双童白鹤桥欲责舟人无次第自知贪酒过春潮
　　洗行　　　　　　　　　　　　王贞白
　　道院竹繁教畧洗【洗芟也】鸣琴酌酒看扶疎不图结实来双凤且要长竿钓巨鱼锦箨裁冠添散逸【汉祖以竹皮为冠】玉芽修馔称清虚有时记得三天事自向琅玕节下书【谓以竹为简也】
　　惜花　　　　　　　　　　　　韩偓
　　皱白离情髙处切腻红愁态静中深眼随片片沿流去恨满枝枝被雨淋总得苔遮犹慰意若教泥汚更伤心临堦一盏悲春酒明日池塘是绿隂
　　过九原饮马泉【在丰州】　　　　　　李益
　　绿杨着水草如烟旧是胡儿饮马泉【鸊鹈泉在丰州城北又名饮马泉】防处吹笳明月夜【晋刘琨为敌骑所围乃乘月登楼奏笳贼流涕弃围去】何人倚劒白云天【宋玉大言赋长劒耿耿倚天外】从来冻合闗山道今日流分汉使前莫遣行人照容鬓恐惊憔悴入新年
　　已上四首
　　咏物
　　崔少府池鹭　　　　　　　　　雍陶
　　双鹭应怜水满池风飘不动顶丝垂立当青草人先见行傍白莲鱼未知一足独拳寒雨里数声相呌早秋时林塘得尔须増价况与诗家物色宜
　　鹧鸪　　　　　　　　　　　　郑谷
　　暖戯烟芜锦翼齐品流应得近山鸡雨昏青草湖边过花落黄陵庙里啼游子乍闻征袖湿佳人才唱翠眉低【乐府有鹧鸪词】相呼相唤湘江曲苦竹丛深春日西
　　绯桃　　　　　　　　　　　　唐彦谦
　　短墙荒圃四无隣烈火绯桃照地春坐久好风休掩袂夜来微雨已沾巾敢同俗态期青眼似有微词动绛唇尽日更无乡井念此时何必见秦人
　　牡丹　　　　　　　　　　　　罗邺
　　落尽春红始见花花时比屋事豪奢买栽池馆恐无地看到子孙能防家门倚长衢攒绣轭幄笼轻日防香霞歌钟满座争欢赏肯信流年鬓有华
　　牡丹　　　　　　　　　　　　罗隐
　　似共东风别有因绛罗髙卷不胜春若教觧语应倾国任是无情也动人芍药与君为近侍【埤雅曰世称牡丹花王芍药花相】芙蓉何处避芳尘可怜韩令功成后辜负秾华过此身【艺苑雌黄曰韩罢宣武始至长安第中有牡丹命斸之曰吾岂效儿女軰耶】
　　梅花
　　呉王醉处十余里照野拂衣今正繁经雨不随山鸟散倚风知共路人言愁怜粉艳飘歌席静爱寒香扑酒樽欲寄所思无好信为君惆怅又黄昏
　　已上六首








　　三体唐诗巻四
　　钦定四库全书
　　三体唐诗巻五　　　　　　宋　周弼　编
　　詹事府詹事髙士竒辑注
　　四实
　　早春游望　　　　　　　　　　杜审言
　　独有宦游人偏惊物候新云霞出海曙梅栁渡江春【本集题云和晋陵丞早春游望此二句盖晋陵游望之景】淑气催黄鸟晴光转緑苹忽闻歌古调【古一作苦】归思欲沾巾
　　游少林寺【在河南嵩山】　　　　　　　沈佺期
　　长歌游宝地徙倚对珠林【佛经黄金七实为地摩尼珠为林】雁塔风霜古【佛书西域有比丘见羣雁飞乃曰可充我食雁即堕地佛曰此雁王也不可食乃立雁塔】龙池嵗月深绀园澄夕霁【谓园叶绀碧夕阳照之如水色之澄】碧殿下秋阴归路烟霞晚山蝉处处吟
　　晚至华阴　　　　　　　　　　皇甫曾
　　腊尽促归心行人及华阴云霞仙掌出【王涯太华仙堂辨云西岳太华之首峯有五崖自下逺望俨如掌形】松柏古祠深【元宗太华铭云坛场庙宇何代不修一祷三祠无嵗而缺】野渡冰生岸寒川烧隔林温泉看渐近宫树晚沉沉
　　经废宝庆寺　　　　　　　　　司空曙
　　黄叶前朝寺无僧寒殿开池晴龟出曝松暝鹤飞回古砌碑横草阴廊画杂苔禅宫亦消歇尘世转堪哀
　　次北固山下【英灵集题作江南意】　　　　　王湾
　　客路青山外行舟緑水前【英灵集作南国多新意东行伺早天】潮平两岸濶风正一帆悬海日生残夜江春入旧年乡书何处达归雁洛阳边
　　岳阳晚景　　　　　　　　　　张均
　　晚景寒鸦集秋风旅雁归水光浮日去霞彩映江飞洲白芦花吐园红柿叶稀长沙卑湿地九月未成衣晚发五溪【蜀先主于五溪立黔安郡今肇庆府也五溪者酉溪辰溪平溪武溪沅溪也】
　　岑参
　　客厌巴南地乡隣剑北天江村片雨外野寺夕阳边芋叶藏山径芦花间渚田舟行未可住乘月且须牵
　　仲夏江阴官舍寄裴明府
　　李嘉祐
　　万室边江次孤城对海安朝霞晴作雨湿气晚生寒苔色侵衣桁【谓梅蒸】潮痕上井栏题诗招茂宰【谢元晖诗茂宰深遐眷盖卓茂为令有声故诗人用以比宰邑者】思尔欲辞官
　　山行　　　　　　　　　　　　殷遥
　　寂厯青山晓山行趣不稀野花成子落江燕引雏飞暗草薰苔径晴杨拂石矶俗人犹语此余亦转忘归
　　送陆明府之盱　　　　　　　崔峒
　　陶令之官去离愁惨别魂白烟连海戍红叶近淮村逺浪摇山郭平芜到县门政成堪吏隠【汝南先贤传郑钦吏隠于蚁陂之阳】免负府公恩
　　溪南书斋　　　　　　　　　　杨发
　　茅屋往来久山深不闭门草生垂井口花落拥篱根入院将雏鸟攀萝抱子猿曾逢异人説风景似桃源
　　泊扬子岸【扬子桥去扬州城十五里】　　　　　祖咏
　　才入淮扬郡乡闗此路遥林藏初霁雨风退欲归潮江火明沙岸云帆碍浦桥客衣今日薄寒气近来饶
　　新秋寄乐天　　　　　　　　　刘禹锡
　　月露发光彩此时方见秋夜凉金气应天静火星流虫响偏依井萤飞直过楼相知尽白首清景复追游【意谓彼已皆老复事追游乎言不复也】
　　秋日送客至潜水驿
　　候吏立沙际田家连竹溪枫林社日鼓茅屋午时鸡雀噪晚禾地蝶飞秋草畦驿楼宫树近疲马再三嘶
　　得日观东房　　　　　　　　　李质
　　曾入桃源路桃源信少双洞霞飘素练壁藓画阴窓古木疑撑月危峰欲堕江自吟空向寂谁与倒秋缸【唐诗纪事云质襄阳人应举无成徃游豫章遇寇仓皇去得日观东房携一壶上楼朗吟此诗如有人曰土主尚书在此质后登第果领豫章】
　　北固晚眺　　　　　　　　　　窦常
　　水国芒种后梅天风雨凉露蚕开晚簇【露蚕谓露养于外自淮以西其俗皆然每至晚晴连屋开箔望之如雪簇蚕箔也】江燕语危樯山址北来固潮头西去长年年此登眺人事几销亡
　　送可久归越中　　　　　　　　贾岛
　　石头城下泊【建康实録石头城九里即今清凉寺】北固暝钟初汀鹭冲潮起船窓过月虚吴山侵越众隋栁入唐疎日欲供调膳【调膳谓养亲也】辟来何府书【薛登疏曰汉取士必观其行闾里推举然后府寺辟】
　　新安江行【徽州隋改为新安郡】　　　　　　章八元
　　江源南出永【浙江源出徽州】野饭暂维绡【海赋维长绡李善注绡帆网也】古戍悬鱼网空林露鸟巢雪晴山脊现沙浅浪痕交自笑无媒者逢人作解嘲
　　三月五日泛长沙东湖　　　　　张又新
　　上已余风景芳辰集逺坰【尔雅林外谓之坰】湖光迷翡翠草色醉蜻蜓鸟弄桐花日鱼翻谷雨萍从今留胜防谁看画兰亭【画记有兰亭修褉图按本集此篇乃长律盖伯弜撷而为此既非警句不知何以取也】
　　送人入蜀　　　　　　　　　　李逺
　　蜀客本多愁今君是胜游碧藏云外树红露驿边楼杜宇呼名语巴江学字流【巴州志江水屈曲成巴字故曰字江亦曰巴江】不知烟雨夜何处梦刀州
　　七里滩【在严州俗云有风七里无风七十里】　　　　许浑
　　天晚日沉沉孤舟系栁阴江村平见寺山郭逺闻砧树密猿声响波澄雁影深荣华暂时事谁识子陵心【严子陵钓台在滩侧】
　　孤山寺【在钱塘以其独峙湖中故名】　　　　　张祜
　　楼台耸碧岑一径入湖心不雨山长润无云水自阴断桥荒藓合空院落花深犹忆西窓夜钟声出北林
　　惠山寺【无锡县西七里】
　　旧宅人何在空门客自过泉声到池尽【惠山泉天下第二泉】山色上楼多小洞穿斜竹重堦夹细莎殷勤望城市云外暮钟和
　　登蒲涧寺后二岩【南越志菖蒲涧在熈安县咸安中姚成甫于涧侧遇丈人曰此
　　菖蒲安期生所种】　　　　　　　　　　李羣玉
　　五仙骑五羊何代降兹乡【寰宇记髙固为楚相有五仙人骑五色羊持谷穗遗州人因呼为五羊城】涧有尧时韭【广州蒲涧寺产菖蒲十六节吕氏春秋曰菖蒲亦名尧韭】山余禹日粮【南越志大禹取藤根为粮饥年人食之名禹余粮】楼台笼海色草树发天香浩笑烟波里浮溟兴甚长
　　送僧还南海　　　　　　　　　李洞
　　春徃南海边秋闻半夜蝉鲸吞洗鉢水【崔豹古今注鲸鱼大者长十里小者长数千丈】犀触防灯船【交州记犀牛毛如豕倾如马鼻上顶上额上各一角】岛屿分诸国星河共一天长安却囘日松偃旧房前【元奘往西域房前有松其枝西偃忽一日枝东偃弟子曰师归矣果然】
　　鄠北李生舍
　　圭峰秋后夜【圭峰在终南山】乱叶落寒虚四五百竿竹二三千巻书云深猿盗栗雨霁螘沾蔬只隔门前水如同万里余
　　塞上　　　　　　　　　　　　司空图
　　万里隋城在【隋大业三年筑长城】三边虏气衰沙填孤障角【苍颉篇障小城】烧断故闗碑马色经寒惨雕声带晚悲【本集作饥】将军正闲暇留客换歌辞
　　寄永嘉崔道融
　　旅寓虽难定乗闲足胜游碧云萧寺霁红树谢村秋【梁姓萧每寺大书萧字故曰萧寺谢灵运尝守永嘉今石帆乡有谢公岭】戍鼓和潮暗船牕照岛幽诗家多滞此风景似相留
　　泊灵溪馆【天台赋过灵溪而一濯李善曰溪名也】　　郑巢
　　孤吟疎雨絶荒馆乱峰前晓鹭栖危石秋萍满败船溜从华顶落【华顶峰在天台县东北三十里】树与赤城连已有求闲意相期在暮年
　　甘露寺【图经云李徳裕所建甘露降遂以名寺】　　　孙鲂
　　寒暄皆有景孤絶画难形地拱千寻崄天垂四面青昼灯笼雁塔夜磬彻渔汀最爱僧房好波光满户庭
　　江行　　　　　　　　　　　　李咸用
　　潇湘无事后征棹复呕哑髙岫留残照归鸿背落霞鱼依沙雁草蝶寄洑流槎共説干戈苦汀洲减钓家
　　春日野望　　　　　　　　　　李中
　　野外登临望苍苍烟景昏暖风医病草甘雨洗荒村云散天边影潮回岛上痕故人不可见倚杖役吟魂
　　胜果寺【在杭州】　　　　　　　　　僧处黙
　　路自中峰上盘回出薜萝到江吴地尽隔岸越山多古木丛青霭遥天浸白波下方城郭近钟磬杂笙歌
　　静林寺【在安吉州梁武曽逰】
　　静林溪路逺萧帝有遗踪水击罗浮磬山鸣于阗钟【罗浮山名于阗国名二物未详岂寺所有耶】灯传三世火【谓灯长明】树老五株松【始皇避雨五松下封为五大夫此以比萧帝曾游】无数烟霞色空闻昔卧龙已上三十四首
　　秋夜同梁锽文宴　　　　　　　钱起
　　客到衡门下杯香蕙草时好风能自至明月不须期秋水翻荷影【谓荷叶倒影水中惟见叶背故曰翻】清霜脆栁枝微官是何物许日废吟诗
　　望秦川　　　　　　　　　　　李颀
　　秦川朝望迥日出正东峰逺近山河净逶迤城阙重秋声万户竹【史记渭川千亩竹其人与万户侯等】寒色五陵松客有归欤叹凄其霜露浓
　　池上　　　　　　　　　　　　白居易
　　嫋嫋凉风动凄凄寒露零兰衰花始白荷破叶犹青独立栖沙鹤双飞照水萤若为寥落境仍值酒初醒
　　西陵夜居　　　　　　　　　　吴融
　　寒潮落逺汀暝色入柴扄漏永沉沉静灯孤的的青林风移宿鸟池雨定流萤尽夕成愁絶啼螀莫近庭
　　旅游伤春　　　　　　　　　　李昌符
　　酒醒乡闗逺迢迢聴漏终曙分林影外春尽雨声中鸟倦江村路花残野岸风十年成底事羸马厌西东
　　春山　　　　　　　　　　　　僧贯休
　　重叠太古色蒙蒙花雨时好山行恐尽流水语相随黑壤生红术黄猿领白儿因思石桥路【石桥在天台县百五十里】曽与道人期
　　已上六首
　　送懐州吴别驾　　　　　　　　岑参
　　灞上栁枝黄【开元遗事曰长安东灞陵有桥于此送别】垆头酒正香春流饮去马暮雨湿行装驿路通函谷【函谷闗有二自陜州至灵宝县南秦函谷也自灵宝至河南府新安县东汉函谷也武帝为杨仆移于此】州城接太行覃懐人总喜【书覃懐底绩】别驾得王祥
　　髙官谷赠郑鄠
　　谷口来相访【郑子真隠谷口此借以比郑鄠】空斋不见君涧花然暮雨潭树暖春云门径稀人迹檐峰下鹿羣衣裳与枕席山霭碧氛氲
　　山居即事　　　　　　　　　　王维
　　寂寞掩柴扉苍茫对夕晖鹤巢松树遍人访荜门稀緑竹含新粉红莲落故衣渡头灯火起处处采菱归
　　题荐福寺衡岳禅师房　　　　　韩翃
　　春城乞食还髙论此中闲僧腊堦前树禅心江上山疎帘看雪巻深户映花闗晚送门人去钟声杳霭间
　　送史泽之长沙　　　　　　　　司空曙
　　谢朓懐西府【齐书曰谢朓为随王文学在荆州世祖勅还都道中为诗以寄西府】单车触火云【汉张覃为广陵刺史单车之职】野蕉依戍客【长沙多蕉可为布刘言史长沙謡云夷女采山蕉缉约浸江水】庙竹映湘君【博物志洞庭山帝二女居之涕下挥竹竹尽斑】梦渚巴山断长沙楚路分一杯从别后风月不相闻
　　送裴侍御归上都　　　　　　　　张谓
　　楚地劳行役秦城罢鼓鼙舟移洞庭岸路入武陵溪江月随人影山花趂马蹄离魂将别梦先尔到闗西
　　过萧闗　　　　　　　　　　　张蠙
　　得出萧闗北儒衣不称身陇狐来试客沙鹘下欺人晓戍残烽火晴原起猎尘边戎莫相忌非是霍家亲【霍去病为骠姚将军】
　　秋夜宿僧院　　　　　　　　　刘得仁
　　禅寂无尘地焚香话所归树摇幽鸟梦萤入定僧衣破月斜天半髙河下露微翻令嫌白日动即与心违
　　宿宣义池亭
　　暮色绕柯亭南山幽竹青夜深斜舫月风定一池星岛屿无人迹菰蒲有鹤翎此中休便得何必泛沧溟
　　送殷尧荡游山南　　　　　　　姚合
　　诗境西来远秋声昼夜蛩人家连水影驿路在山峰溪静云生石天晴雪覆松我为公府系不得此相从
　　题李嶷幽居　　　　　　　　　贾岛
　　闲居少隣并草径入荒园鸟宿池边树僧敲月下门过桥分野色移石动云根暂去还来此幽期不负言金山寺【在镇江府大江中图经云裴头陀开山得金故号金山】张祜
　　一宿金山寺微茫水国分僧归夜船月龙出晓堂云树影中流见钟声两岸闻因悲在城市终日醉醺醺
　　商山早行【在商州四皓隠处】　　　　　　温庭筠
　　晨起动征铎【铎征车上铃也】客行悲故乡鸡声茅店月人迹板桥霜槲叶落山路【许浑云木槲池沼多有谓之水松】枳花明驿墙因思杜陵梦鳬雁满回塘【杜陵在万年县汉宣以杜东原为陵故曰杜陵】
　　秋日送方干游上元【上元县在建康府】　　曹松
　　天髙淮泗白料子趣修程汲水疑山动扬帆觉岸行云离京口树岸入石头城后夜分遥念诸峰雾露生
　　寄陆睦州【陆名肱棠尝为其从事】　　　　　许棠
　　下国多髙趣终年半是吟汐潮通越分【説文朝曰潮夕曰汐】部伍杂蛮音晓郭云藏市春山鸟防林东游虽未遂日日至中心
　　已上十五首
　　与崔员外秋直【禁中直宿】　　　　　　王维
　　建礼髙秋夜【蔡质汉官典职曰尚书郎昼夜更直五日于建礼门外】承明候晓过【承明庐在石渠阁右】九门寒漏彻万井曙钟多月迥藏珠斗云销出绛河更惭衰朽质南陌共鸣珂
　　送东川李使君
　　万壑树参天千山响杜鹃山中一夜雨树杪百重泉汉女输賨布【汉书曰秦置黔中郡汉兴令大人输布一疋小口二丈是谓賨布十六国春秋常璩志云岩渠古賨国姓芊】巴人讼芋田【蜀都赋曰田芋区又蜀卓氏以芋致富】文翁翻教授不敢倚先贤【汉文翁为蜀太守选郡吏诣京受业每出行从学官诸生吏民化之蜀学比齐鲁焉】
　　送杨长史赴果州【今顺庆府】
　　褒斜不容幰【刘良曰幰车网也】之子去何之鸟道一千里猿声十二时官桥祭酒路山木女郎祠【汉法丄客曰祭酒果州金华山中有观乃神女谢自然祠】别后同明月君应听子规
　　赴京途中遇雪　　　　　　　　　孟浩然
　　迢递秦京道苍茫嵗暮天穷阴连晦朔积雪遍山川落雁迷沙渚饥乌噪野田客愁空伫立不见有人烟
　　早行　　　　　　　　　　　　郭良
　　早行星尚在数里未天明不辨云林色空闻流水声月从山上落河入斗间横渐至重门外依稀见洛城宿荆溪馆呈丘义兴【义兴今常州宜兴县避太宗旧讳改义曰宜】
　　严维
　　大路荆溪上依仁忽暝投长桥今夜月阳羡古时州野烧明山郭寒更出县楼先生能馆我何事五湖游
　　漂母墓　　　　　　　　　　　刘长卿
　　昔贤懐一饭兹事已千秋古墓樵人识【东西冡在淮阴县北八里庄东冡韩信母墓西冢漂母墓】前朝楚水流渚苹行客荐山木杜鹃愁春草年年緑王孙旧此游
　　湖中闲夜　　　　　　　　　　朱余庆
　　钓艇同琴酒良宵背水濵风波不起处星月尽随身浦迥湘云巻林香岳气春谁知此中兴宁羡五湖人已上八首
　　四虚
　　陆浑山庄【河南府伊阳县即汉陆浑县】　　　　宋之问
　　归来物外情负杖阅岩耕源水看花入幽林采药行野人相问姓山鸟自呼名去去独吾乐无能媿此生
　　新年作
　　乡心新嵗切天畔独澘然老至居人下春归在客先岭猿同旦暮江栁共风烟已似长沙傅从今又几年【之问得罪睿宗贬徙钦州故有是语】
　　喜鲍禅师自龙山至【九域志太平州有龙山桓温九日游处】
　　刘长卿
　　故居何日下春草欲芊芊犹对山中月谁听石上泉猿声知后夜【禅家有初夜中夜后夜】花发见流年杖锡闲来徃无心到处禅
　　酬秦系
　　鹤书犹未至【萧子良古今篆文体曰鹤头书与偃波书俱诏板所用汉谓之尺一简】那出白云来【自注云秦系顷以家事获谤因出昌山欲归未遂】旧路经年别寒潮每日回家空归海燕人老发江梅最忆门前栁闲居手自栽
　　送朱放贼退后徃山阴【朱放襄阳人字长通】
　　越中初罢战江上送归桡南渡无来客西陵自落潮空城垂故栁旧业废春苗闾里稀相见莺花共寂寥
　　寻南溪常道人隠居
　　一路经行处莓苔见履痕白云依静渚青草闭闲门过雨看松色随山到水源溪花与禅意相对亦防言
　　题元录事所居
　　幽居萝薜情髙卧纪纲行【送录亊诗多称纪纲者盖乔琳厯四州刺史常谓録事任洺曰子纪纲一州能效刺史乎唐録事亦以纠察为职故六帖曰録事名纠司】鸟散秋鹰下人闲春草生冒岚归野寺收印出山城今日新安郡因君水更清
　　寄灵一上人
　　髙僧本姓竺【生法师姓竺】开士旧名林【佛经有十六开士支遁字道林】一去春山里千峰不可寻新年芳草遍终日白云深欲徇微官去悬知讶此心
　　已上八首
　　除夜宿石头驿　　　　　　　　戴叔伦
　　旅馆谁相问寒灯独可亲一年将尽夜万里未归人寥落悲前事支离笑此身愁顔与衰鬓明日又逢春
　　汝南别董校书【汝南今蔡州】
　　扰扰倦行役相逢陈蔡间如何百年内不见一人闲对酒惜余景问程愁乱山秋风万里道又出穆陵闗【表海图穆陵闗在淄州两山间所谓南至于穆陵者也】
　　江上别张劝
　　年年五湖上厌见五湖春长醉非闗酒多愁不为贫山川迷道路伊洛暗风尘今日扁舟别俱为沧海人
　　送丘为落第归江东　　　　　　王维
　　怜君不得意况复栁条春为客黄金尽还家白发新五湖三亩宅【为英郡人】万里一归人知尔【一作知祢谓孔融荐襧衡】不能荐羞称献纳臣
　　岳州逢司空曙　　　　　　　　李端
　　共有髫年故相逢万里余新春两行泪故国一封书【本集题云逢司空得家书】夏口帆初落涔阳雁正疎唯应执杯酒暂食汉江鱼【襄阳耆旧传汉水中有鱼甚美】
　　洛阳早春　　　　　　　　　　顾况
　　何地避春愁终年忆旧游一身千里外百舌五更头客路偏逢雨乡山不入楼故园桃李月伊水向东流
　　送陆羽　　　　　　　　　　　皇甫曾
　　千峰待逋客【北山移文曰为君谢逋客】香茗复丛生【羽嗜茶有茶山在顾渚尝着茶经】采摘知深处烟霞羡独行幽期山寺逺野饭石泉清寂寂然灯夜相思磬一声
　　赠乔尊师　　　　　　　　　　张鸿
　　长忌时人识有家云涧深性惟耽嗜酒贫不破除琴静鼓三通齿【酉阳杂俎曰学道须鸣天鼓以召众神左齿相扣为天钟右齿相扣为天磬中央上下相扣为天鼓】频汤一味参【本草人参上品食之长年】知师最知我相引坐柽阴
　　客中　　　　　　　　　　　　于武陵
　　楚人歌竹枝游子泪沾衣异国久为客寒宵频梦归一封书未返千树叶皆飞南过洞庭水更应消息稀
　　长安春日　　　　　　　　　　曹松
　　浩浩看花晨六街扬逺尘尘中一丈日谁是宴眠人御栁垂着水野莺啼破春徒云多失意犹自惜离秦已上十首
　　题破山寺后院【在常熟县】　　　　　　常建
　　清晨入古寺初日照髙林曲径通幽处禅房花木深山光悦鸟性潭影空人心万籁此俱寂惟闻钟磬音
　　暮过山村　　　　　　　　　　贾岛
　　数里闻寒水山家少四隣怪禽啼旷野落日恐行人初月未终夕边烽不过秦萧条桑柘外烟火渐相亲
　　山中道士
　　头发梳千下【陶景曰栉头理髪欲得过多】休粮带瘦容养雏成大鹤种子作髙松白石通宵煮【真诰曰断谷入山当煮白石昔白石子以石为粮】寒泉尽日舂不曾离隠处那得世人逢
　　赠山中日南僧　　　　　　　　　张籍
　　独向双峰老【双峰五祖山】松门间两厓翻经吐蕉叶挂衲落藤花【谓看经之久而蕉叶吐挂衲不出山而藤花落皆形容其久居山中】甃石新开井穿林自种茶时逢海南客蛮语问谁家【日南属交州郡故曰蛮语桓温谓郝隆曰卿那得作蛮语】
　　田家　　　　　　　　　　　　　章孝标
　　田家无五行水旱卜蛙声牛犊乘春放儿孙候暖耕池塘烟未歇桑柘雨初晴嵗晚香醪熟村村自送迎
　　春原早望
　　一忝乡书荐长安未得回年光逐渭水春色上秦台【舆地广记天兴县凤台秦穆公所筑】燕掠平芜去人冲细雨来东风生故里又过几花开
　　已上六首












　　三体唐诗卷五
　　钦定四库全书
　　三体唐诗巻六　　　　　　宋　周弼　编
　　詹事府詹事髙士竒辑注
　　前虚后实
　　云阳馆与韩升卿宿别【云阳县在京兆】　　司空曙
　　故人江海别几度隔山川乍见翻疑梦相悲各问年孤灯寒照雨深竹暗浮烟更有明朝恨离杯惜共传
　　酧畅当　　　　　　　　　　　耿纬
　　同防漆沮后【舆地广记曰漆沮不一惟雍州富平县石川河乃禹贡漆沮】已是十年余几度曾相梦何时定得书月髙城影尽霜重栁条疎且对樽前酒千般想未如
　　寄友人　　　　　　　　　　　张蠙
　　世道复何如东西逺索居长疑即见面翻致久无书甸麦深藏雉淮苔浅露鱼相思不我会明月几盈虚
　　送喻坦之归睦州　　　　　　　李频
　　归心常共知归路不相随彼此无依倚东西又别离山云含雨润江树逆潮欹莫恋渔樵兴人生各有为已上四首
　　送李给亊归徐州觐省　　　　　孙逖
　　列位登青琐还乡服防衣共言晨省日便是昼游归春水经梁宋晴山入海沂莫愁东路逺四牡正騑騑
　　送溧水唐明府　　　　　　　　韦应物
　　三为百里宰已过十余年祗叹官如旧旋闻邑屡迁鱼盐濵海利桑柘傍湖田到此民安俗琴堂又宴然
　　送王录事赴虢州　　　　　　　岑参
　　早嵗即相知嗟君最后时青云仍未达黑髪欲成丝小店闗门树【函谷闗也】长河华岳祠农民吏待【虢州灵宝县农故地】莫遣马行迟
　　别郑曦　　　　　　　　　　　郎士元
　　暮蝉不可听落叶岂堪闻共是悲秋客那知此路分荒城背流水逺雁入寒云陶令门前菊余花可赠君
　　送韩司直　　　　　　　　　　皇甫冉
　　游呉还适越来往任风波复送王孙去其如芳草何山明残雪在潮满夕阳多季子留遗庙【皇览冡墓记季子冡在毘陵县暨阳乡至今吏民祀事】停舟试一过
　　途中送权曙　　　　　　　　　皇甫曾
　　淮海风涛起江闗幽思长同悲鹊绕树独作雁随阳【尚书注云随阳之鸟鸿雁之属】山晚云和雪天寒月照霜由来濯缨处渔父爱沧浪
　　酧普选二上人　　　　　　　　严维
　　本意宿东林因听子贱琴遥知大小朗【传灯录惠朗禅师号大朗振朗禅师号小朗】已断去来心【佛经过去未来现在心不可得】夜静溪声近庭寒月色深宁知尘外意定后更成吟
　　送郑宥入蜀　　　　　　　　　李端
　　宁亲西陟险君去异王阳【汉王阳为益州刺史至九折坂叹曰奈何奉先人遗体乘此险因回车】在世谁非客还家即是乡剑门千转尽【大剑山即剑门也】巴水一支长【嘉陵江潼江小剑水皆巴水也】请语愁猿道无烦促泪行
　　杭州郡斋南亭　　　　　　　　姚合
　　符印悬腰下东山不得归独行南北近渐老往还稀迸笋侵窗长惊蝉出树飞田田池上叶长是使君衣
　　日东病僧　　　　　　　　　　项斯
　　云水絶归路来时风送船不言身后事犹坐病中禅深壁藏灯影空窗出艾烟已无乡土梦起塔寺门前
　　送友人下第归觐　　　　　　　刘得仁
　　君此北行日髙堂应梦归莫将和氏泪滴着老莱衣岳雨连河细田禽出麦飞到家调膳后吟好送斜晖
　　南游有感　　　　　　　　　　于武陵
　　杜陵无厚业不得驻车轮重到曾游处多非旧主人东风千里树西日一洲苹又渡湘江去湘江水复春
　　早春寄华下同志　　　　　　　裴说
　　正是花时节思君寝复兴市沽终不醉春梦亦无慿岳面悬清雨河心走浊氷东门一条路离恨正相仍【刘良曰东门长安城门别离之地】
　　途中别孙璐　　　　　　　　　方干
　　道路本无限又应何处逢流年莫虚掷华髪不相容野渡波揺月寒城雨翳钟此心随去马迢递过重峰
　　送友及弟归淛东
　　南行无俗侣秋雁与寒云野趣自多惬名香【本集作香名】人共闻吴山中路断淛水半江分此地登临惯摅情一送君
　　春宫怨　　　　　　　　　　　杜荀鹤
　　早被婵娟误欲妆临镜慵承恩不在貌教妾若为容风暖鸟声碎日髙花影重年年越溪女相忆采芙蓉【刘良曰芙蓉美花思如盛年采此自伤也】
　　辞崔尚书　　　　　　　　　　李频
　　一饭仍难受淹留已半年终期身可报不拟骨空镌城晚风髙角江春浪起船曾同栖止地独去塞鸿前
　　下方　　　　　　　　　　　　司空图
　　三十年来往中间京洛尘倦行今白首归卧已清神坡暖冬生【一作抽】笋松凉夏健人更惭征诏起避世迹非真【据旧史巢贼乱图还河中王徽表为副使不起召为知制诰乃起此诗岂赴召时作邪】
　　华下送文浦
　　郊居谢名利【旧史云河北乱图寓华隂】何事最相亲渐与论诗久皆知得句新川明虹照雨树宻鸟冲人应念从今去还来岳下频
　　游东林寺　　　　　　　　　　黄滔
　　平生爱山水下马虎溪时已到终嫌晚重游预作期寺寒三伏雨松偃数朝枝翻译如曾见白莲开满池【庐山记谢灵运游东林翻湼槃经且凿池植莲其中诗意谓见白莲犹见灵运】
　　已上二十首
　　送僧还岳　　　　　　　　　　周贺
　　辞僧下水棚因听岳钟声逺路独归寺几时重到城风髙寒木落雨絶夜堂清自说深居后隣州亦不行
　　送人归蜀　　　　　　　　　　马戴
　　别离杨栁陌迢递蜀门行若听清猿后应多白髪生虹蜺侵栈道【大安军栈道连空天下至险又利州至三泉桥栈阁共一万九千三百十八间防险偏阑共四万七千七百三十四间此诗下句言雨雪不应有虹蜺然杜公石龛诗亦曰仲冬见虹蜺葢蜀土之也】雨雪杂江声过尽愁人处烟花是锦城
　　经周处士故居　　　　　　　　方干
　　愁吟与独行何事不闗情久立钓鱼处惟闻啼鸟声山花和雨歇海树入云生吾在兹溪上懐君恨不平
　　送人归山　　　　　　　　　　石召
　　相逢惟道在谁不共知贫归路分残雨停舟别故人霜明松岭晓花暗竹房春亦有栖闲意何年可寄身
　　送友人归宜春　　　　　　　　张乔
　　落花兼栁絮无处不纷纷逺道空归去流莺独自闻野桥喧碓水山郭入楼云故里南陵曲秋期更送君【南陵属宣州乔初隠九华后寓居长安延兴门外意谓我亦思故里况复送君乔居延兴门见郑谷诗集】
　　已上五首
　　秋日别王长史　　　　　　　　王勃
　　别路余千里深恩重百年正悲西日【西秋日也】更动北梁篇【江淹别赋曰诀北梁兮永辞张铣曰北梁分别之地】野色笼寒雾山光敛暮烟终知难再奉懐徳自澘然
　　汝坟别业【汝坟今颍州】　　　　　　　祖咏
　　失路农为业移家到汝坟独愁常废巻多病久离羣鸟雀垂窗栁虹蜺出涧云【笔谈曰世传虹蜺入溪涧饮水信然】山中无外事樵唱有时闻
　　宣州使院别韦应物　　　　　　刘长卿
　　白云乖始愿沧海有微波恋旧争趋府临危欲负戈春归花殿暗秋傍竹房多耐可机心息【本集题云宣州使院夜宴寂上人留别韦使君故有白云及息机之句皆对寂公发也】其如羽檄何
　　送陆潜夫延陵寻友　　　　　　皇甫冉
　　登山自补屐访友不赍粮坐歇青松晚行吟白日长人烟隔水见草气入林香谁作招寻侣清斋宿紫阳【紫阳观在延陵按刘长卿亦有同李延陵宿紫阳观侯尊师草堂诗】
　　夏夜西亭即事　　　　　　　　耿纬
　　髙亭賔客散暑夜最相和细汗凝衣集微凉待扇过风还池色定月晚树隂多遥想随行者【随行随朝行者】珊珊动晓珂
　　庭春　　　　　　　　　　　　姚合
　　尘中主印吏谁遣有髙情趂暖檐前坐寻芳树底行土融凝野色氷败满池声渐觉春相泥朝来睡不轻
　　新春
　　官卑长少事县僻又无城未晓冲寒起迎春忍病行树枝风掉软菜甲土浮轻最好林间鹊今朝足喜声已上七首
　　晚春答严少尹诸公见过　　　　王维
　　松菊荒三径图书共五车烹葵邀上客看竹到贫家雀乳先春草莺啼过落花自怜黄髪暮一倍惜年华
　　送王正字山寺读书　　　　　　李嘉祐
　　欲究先儒教还过支遁居藤堦闲听法竹寺独防书向日荷新巻迎秋栁半疎风流有佳句不似带经锄
　　秋日过徐氏园林　　　　　　　包佶
　　回塘分越水【吕延济曰回塘曲隄也】古树积吴烟扫竹催铺席垂萝待系船鸟窥新罅栗上半欹莲屡入忘归地长嗟俗事牵
　　灞东司马郊园　　　　　　　　许浑
　　楚翁秦塞住昔事李轻车【李广弟蔡为轻车都尉】白社贫思橘【晋董京常宿白社中襄阳记李衡种橘十树临死勅儿曰木奴千头亦足用矣】青门老种瓜读书三迳草沽酒一篱花更欲寻芝术商山便寄家
　　龙翔喜胡权访宿　　　　　　　喻鳬
　　林栖无异欢煮茗就花栏雀啄北窗晚僧开西阁寒冲桥二水急扣月一钟残明发还分手徒悲行路难
　　秋晚郊居
　　逺声霜后树秋色水边村野径无来客寒风自动门海山藏日影江石落潮痕惆怅髙飞晚【卓茂曰宁能髙飞逺举不在人间耶】年年别故园
　　友人南游不还　　　　　　　　于武陵
　　相思春树绿千里各依依鄠杜月频满【汉扶风有鄠县杜阳县西都赋鄠杜濵其足】潇湘人未归桂花风半落烟草蝶双飞一别无消息水南踪迹稀【踪迹一作车迹】
　　夜泊淮隂　　　　　　　　　　项斯
　　夜入楚家烟烟中人未眠望来淮岸尽坐到酒楼前灯影半临水筝声多在船乘流向东去别此易经年
　　秋夜宿淮口　　　　　　　　　景池
　　露白草犹青淮舟倚岸停风帆几处客天地两河星树静禽眠草沙寒鹿过汀明朝谁结伴直去泛沧溟
　　邨行　　　　　　　　　　　　姚揆
　　天淡雨初晴游人恨不胜乱山啼蜀魄孤棹宿巴陵影暗邨桥栁光寒水寺灯罢吟思故国窗外有渔罾
　　题甘露寺　　　　　　　　　　曺松
　　香门接巨垒画角间清钟北固一何峭西僧多此逢天垂无际海云白久晴峰旦暮然灯外潮头振蛰龙已上十一首
　　前实后虚
　　秋夜独坐　　　　　　　　　　王维
　　独坐悲双鬓空堂欲二更雨中山果落灯下草虫鸣白髪终难变黄金不可成欲知除老病惟有学无生
　　秋夜泛舟　　　　　　　　　　刘方平
　　林塘夜泛舟虫响荻飕飕万影皆因月千声各为秋嵗华空复晚乡思不堪愁西北浮云外伊川何处流
　　春日卧病书懐　　　　　　　　刘商
　　楚客经年病孤舟人事稀晚晴江栁变春暮【一作梦】塞鸿归今日方知命前年自觉非不能忧嵗计无限故山薇
　　林馆避暑　　　　　　　　　　羊士谔
　　池岛清隂里无人泛酒船山蜩金奏响【左传金奏作于下注曰击钟也】花露水精圆【山海经堂庭之山多水玉注曰水精也】静胜朝还暮幽观白已【客嘲杨雄尚白此借用言白髪再也】家山正如此何不赋归田
　　柏梯寺懐旧僧　　　　　　　　司空图
　　云根禅客居皆说旧吾庐松日明金像苔龛响木鱼【龛石窍穴也如天水图经所谓香积寺佛龛老石是也言木鱼之声应虚龛而响】依栖应不阻名利本来疎纵有人相问林间嬾拆书
　　早春
　　伤懐仍客处病眼却花朝草嫩侵沙短氷轻着雨消风光知可爱容鬓不相饶早晚丹丘伴飞书肯见招
　　江行
　　地濶分呉塞枫髙映楚天曲塘春尽雨方响夜深船【旧唐书方响以鐡为之长九寸广二寸员上方下】行纪添新梦【行纪者涂中所纪】羇愁甚往年何时京洛路马上见人烟
　　春日　　　　　　　　　　　　李咸用
　　浩荡东风里徘徊无所亲危城三面水古木一边春衰世难行道花时不称贫滔滔天下者何处问通津
　　云居长老　　　　　　　　　　王贞白
　　巘路蹑云上【说文巘山脊也】来参出世僧松欹半岩雪竹覆一溪氷不说有为法非传无尽灯了然方寸内应祗见南能【南能大鉴禅师按唐儒用佛语禅机作诗文者惟梁肃裴均栁子厚白乐天裴休诸人可为尽善其余但作故事用者多不可晓以其未尝留心于禅学而但用其语也如此篇后四句及皇甫冉道者亿千灯防心是一乘之语皆得之】
　　送许棠　　　　　　　　　　　张乔
　　离乡积嵗年归路逺依然夜火山头寺春江树杪船干戈愁鬓改瘴疠喜身全何处营甘防波涛浸薄田已上十首
　　穆陵闗北逢人归渔阳　　　　　刘长卿
　　逢君穆陵路匹马向桑干楚国苍山古幽州白日寒城池百战后耆旧几家残处处蓬蒿遍归人掩泪防
　　早行寄朱放　　　　　　　　　戴叔伦
　　山晓旅人去天髙秋气悲明河川上没芳草露中衰此别又千里少年能几时心知剡溪客聊且寄前期
　　陜州河亭陪韦大夫眺望　　　　刘禹锡
　　雪霁太阳津【太阳故闗即茅津也】城池表里春河流添马頬【马类河乃九河之一】原色动龙鳞【西都赋原隰龙鳞】万里思归客一杯逢故人因髙向西望闗路正飞尘
　　已上三首
　　巴南舟中　　　　　　　　　　岑参
　　渡口欲黄昏归人争渡喧近钟清野寺逺火防江邨见雁思乡信闻猿积泪痕孤舟万里夜秋月不堪论
　　宿闗西客舍寄严许二山人
　　云送闗西雨风传渭北秋孤灯燃客梦寒杵捣乡愁滩上思严子山中忆许由苍生今有望飞诏下林丘【本集题云七月三日在内学见有髙道举征】
　　夜宿龙吼滩思峨嵋隠者【俗呼龙爪滩在眉州】
　　官舍临江口滩声已惯闻水烟晴吐月山火夜烧云且欲求方士无心恋使君【本集题云兼寄幕中诸公】异乡那可住况复久离羣
　　南亭送郑侍御还东台
　　江亭【江一作红】酒瓮香白面绣衣郎【汉武遣绣衣使者击断郡国】砌冷虫喧坐帘疎月到牀钟催离兴急弦缓醉歌长闗树应先落随君满路霜
　　南溪别业
　　结宇依青嶂开轩对翠畴树交花两色溪合水重流竹径春来扫兰樽夜不收逍遥自得意鼓腹醉中游
　　泊舟盱眙　　　　　　　　　　常建
　　泊舟淮水次霜降夕流清夜久潮侵岸天寒月近城平沙依雁宿旅馆听鸡鸣乡国云霄外谁堪羇旅情
　　江南旅懐　　　　　　　　　　祖咏
　　楚山不可极归客自萧条海色晴防雨江声夜听潮剑留南斗近书寄北风遥为报空潭橘无媒寄洛桥
　　冬日野望　　　　　　　　　　于良史
　　地际朝阳满天边宿雾收风兼残雪起河帯断氷流北阙驰心极南图尚旅游登临思不已何处可消忧
　　早行　　　　　　　　　　　　刘洵伯
　　钟静人犹寝天髙景自凉一星深戍火残月半桥霜客老愁城下蝉寒怨路傍青山依旧色宛是马卿乡
　　逢皤公　　　　　　　　　　　周贺
　　带病稀相见西城早晚来山衣风壊帛香印雨沾灰坐久钟声尽禅余岳影回却思同宿夜髙枕说天台
　　暮过山寺　　　　　　　　　　贾岛
　　众岫耸寒色精庐向此分流星透疎木走月逆行云絶顶人来少髙松鹤不羣一僧年八十世事未曾闻懐永乐殷侍御【河中府永乐县古魏国唐分芮城置永乐】马戴
　　石田虞芮接【芮城古芮国国名记虞芮所让田今平陆县西六十里闲原是也】种栁白云隂穴闭神踪古【河中府有禹穴马戴鹳雀楼诗所谓海波通禹穴是也】河流禹凿深樵人应满郭仙鸟几巢林此会偏相忆曾供雪夜吟【王徽之雪夜酌酒吟左思诗忆戴逵】
　　韦处士山居　　　　　　　　　许浑
　　斸药去还归家人半掩扉山风藤子落溪雨豆花肥寺逺僧来少桥危客过稀不闻砧杵动应解制荷衣
　　瀑布寺贞上人院　　　　　　　郑巢
　　林疎多暮蝉师去宿山烟古壁灯熏画秋琴雨慢弦竹间窥逺鹤岩上取寒泉西岳莎房在归期更几年已上十四首
　　送龙州樊使君　　　　　　　　许棠
　　曾见卭人说龙州地未深【龙州汉广汉郡】碧溪飞白鸟红斾映青林土产惟宜药王租只贡金政成闲宴日谁伴使君吟
　　送人尉黔中　　　　　　　　　周繇
　　盘山行几驿水路复通巴峡涨三川雪园开四季花公庭飞白鸟官俸请丹砂【丹砂出辰州光明山辰溪旧属黔中郡隋方立辰州】知尉黔人后髙吟采物华
　　道院　　　　　　　　　　　　王周
　　白日人稀到帘垂道院深雨苔生古壁雪雀聚寒林忘虑慿三乐【荣啓期带索鼔琴而歌曰天生万物人为贵吾得为人一乐也男尊女卑吾为男二乐也人生有不免襁褓吾年九十五三乐也贫者士之常死者人之终吾何忧哉】消闲信五禽【华佗曰吾有术为五禽戏一虎二鹿三猿四熊五鸟每体中有不佳起作一禽之戏】谁知是官府烟缕满炉沉
　　已上三首
　　一意
　　终南别业【雍录曰终南山横亘闗中南面西起秦陇东彻蓝田凡八百里】
　　王维
　　中嵗颇好道晚家南山陲【李肇国史补曰王维好佛得宋之问辋川别业山水絶胜今清凉寺是其地】兴来毎独往胜事空自知行到水穷处坐防云起时偶然值林叟谈笑滞还期
　　晚泊浔阳望炉峰　　　　　　　孟浩然
　　挂席几千里名山都未逢泊舟浔阳郭始见香炉峰尝读逺公传永懐尘外踪东林精舍近日暮坐闻钟【陶元亮访逺公闻钟有省】
　　茶人　　　　　　　　　　　　陆防
　　天赋识灵草自然钟野姿闲来北山下【新唐书云防嗜茶置园顾渚山下】似与东风期雨后采芳去云间幽路危惟应报春鸟【顾渚山茶记云山有鸟如鸲鹆色苍正二月作声春起也三月作声眷去也采茶人呼为报春鸟】得共斯人知
　　寻陆羽不遇【羽传云僧史种师见羣雁覆小儿于桥下得而育之既育筮之得鸿渐于
　　陆其羽可用为仪乃氏以陆名羽字鸿渐】　　　　　　僧皎然
　　移家虽带郭野径入桑麻近种篱边菊秋来未着花扣门无犬吠欲去问西家报道山中出归来每日斜已上四首
　　起句
　　军中醉饮寄沈八刘叟　　　　　畅当
　　酒渇爱江清余酣漱晚汀软莎欹坐穏冷石醉眠醒野膳随行帐华音发从伶数杯君不见都已遣沉冥
　　题江陵临沙驿楼　　　　　　　司空曙
　　江天清更愁风栁入江楼雁惜楚山晚蝉知秦树秋凄凉多独醉零落半同游岂复平生意苍然兰杜洲已上二首
　　送耿山人游湖南　　　　　　　周贺
　　南行随越僧旧业一池菱两鬓已垂雪五湖归挂罾夜涛鸣栅锁寒苇露船灯此去更无亊却来犹未能
　　宿巴江　　　　　　　　　　　僧栖蟾
　　江声五千里防碧急于弦不觉日又夜争教人少年一汀巫峡月【三峡记曰巫峡在防州连山隠蔽非亭午夜分不见日月】两岸子规天【子规一作秭归】山影似相伴浓遮到客船
　　已上二首【按伯弜分此而不着其说惟此巻只四首分而为二者以前两首起句太重为一例后两首起句稍轻终篇均停为一例具如巻首所评其意最为明白以此观之他可触类而知矣】结句
　　送陈法师赴上元　　　　　　　皇甫冉
　　延陵初罢讲【按延陵有五其一在代其一在绥今名延福县者后魏之延陵县也一在丹徒者隋之延陵县也一在润州者太康二年分曲阿延陵镇置一在常之晋陵者古延陵也公羊所谓季札退居延陵者也】建业去随缘翻译推多学坛塲最少年浣衣逢野水乞食向人烟遍礼南朝寺焚香古像前
　　送从弟归河朔　　　　　　　　李嘉祐
　　故乡何可到令弟独能归诸将矜旄节【唐百官志节度使受双旌双节】何人重布衣空城流水在荒泽旧邨稀秋日平原路【平原今徳州】虫鸣桑叶飞
　　喜晴【自注云时左迁台州刺史】　　　　　　　李敬方
　　到台十二旬一片雨中春林果黄梅尽山苖半夏新阳乌朝展翅隂魄夜飞轮坐喜无云物分明见北辰【葢喜朝廷有清明之渐而已寃可雪也】
　　茅山　　　　　　　　　　　　杜荀鹤
　　歩歩入山门仙家鸟径分渔樵不到处麋鹿自成羣石面迸出【一作流】水松头穿破【一作乱】云道人星月下相次礼茅君【神仙传大茅君名盈次茅名固小茅名号三茅君】
　　已上四首








　　三体唐诗巻六
