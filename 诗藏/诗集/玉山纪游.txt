　　钦定四库全书　　　　　集部八
　　五山纪游　　　　　　　总集类
　　提要
　　【臣】等谨案玉山纪游一巻元顾瑛纪游倡和之作明袁华为类次成帙者也所游自昆山以外如天平山灵岩山虎邱西湖呉江锡山上方山观音山或有在数百里外者总题曰玉山游非一人而瑛为之主游非一地而往来聚防悉归玉山堂也每游必有诗每诗必有小序以志歳月所与游者自华以外为防稽杨维桢遂昌郑元祐呉兴郯韶沈明逺南康于立天台陈基淮南张渥嘉典瞿智呉中周砥释良琦昆山陆仁皆一时风雅胜流又有顾佐冯郁王濡之三人里贯事迹皆未详然以其侪偶推之定非俗士矣所收不及玉山名胜集草堂雅集之富而山水清音琴樽佳兴一时文采风流千载下尚如将见之也华已入明然其诗皆作于至正中华编是集之时亦尚在至正中故不以编集之人为断而以作诗之人为断仍列诸元代焉乾隆四十三年三月恭校上
　　总纂官【臣】纪昀【臣】陆锡熊【臣】孙士毅
　　总　校　官　【臣】　陆　费　墀









　　钦定四库全书
　　玉山纪游
　　明　袁华　编
　　游昆山聨句诗并序
　　至正八年春二月十有九日昆山顾君仲瑛以书来招致余明日抵顾君所又明日命百华舫集宾客自余而次凡六人朝发自界溪岀津义浦过九里庵转金溪午泊舟驷马桥下换舆骑入慧聚寺寺主僧然叟出肃客上神运殿见石甃壁其工天出然云此向禅师开山时鬼所运也遂登玉山山首卬脊凹状类马鞍故俗名马鞍其卬之石幢然立与双苏涂相角者又号文笔云东见沧海防防无岸水与天相防北海树中见孤屿隐起苍苍然然云此虞山也泰伯之仲所居故名已而大风石声如大波涛衣防掀舞瘁然不可立然领客憩翠防阁呼山丁作茗供观向师虎化石山下读唐孟郊张袩宋王安石诗于东石壁然作合掌礼云地由玉峯胜玉峯又由人而胜自孟张王诗后絶响久矣愿吾子有继焉余诺之西庑僧应又招憩来青阁盛出佳楮墨求诗余遂书玉峯诗云大风落日人立玉峯头禅将风虎伏鬼运石羊愁地平山北顾天断海东流飇车在何处我欲过沧洲诸客各和诗又复聨句用江字窄韵推余首唱诸客以次分韵余又叠尾韵成若干句毕顾君録诗请序且将剥磷石壁左方昔王逸少登乌山顾诸客语曰百年后安知王逸少与诸卿至此乎吁此羊叔氏岘山之感也今吾五六人俯仰之余倘无纪述百年后又安知玉峯之游有吾五六人也遂叙客曰京兆姚文奂淮海张渥呉兴郯韶匡庐于立余会稽杨维祯也二月廿二日楼船下娄江破浪击长艣【维祯】惊飚髙杠海峯揺古色【文奂】石树鸣悲腔蹑灯屐齿齿【渥】登堂鼔逄逄地险立孤柱【韶】天垂开八窻乌升海光浴【立】鸢骞风力降番赋夹闽估【瑛】越謡襍呉哤仙樵椎结崒【文奂】胡佛凹眉厖婆律喷狮鼎【维祯】琉璃照龙釭曽轩坐叠浪【韶】落笔飞流淙爱此韫玉石【立】岂曰取火矼文脉贯琬琰【瑛】宻韵含甖缸驱羊欲成万【维祯】种璧得无双多今文章伯【渥】萃此礼义邦龙驹幸识陆【文奂】凤雏亦知厐翠笄掉文舌【瑛】茜衲折曼幢敏思抽连茧雄心闘孤鏦句神跃冶剑才捷下水艭磬声重寡和鼎力轻羣扛昆渠诗已就谁诮陇头泷【维祯】
　　游天平山
　　天池去天平一舎而近山田髙下之间山多立石池之上巨石森立如人如柱如旌幢大抵环池皆石也池方广可三亩余绀碧澄莹轿夫击石皆清响投石池水谓极深田老谓宋有国时朱秘监甞搆亭池傍亦呉中一竒观也今则皆为稻田矣至正庚寅八月二十有二日呉僧琦元璞邀玉山顾仲瑛游天平其同游者番昜萧元泰呉兴郯九成匡庐于彦成遂昌郑元祐所至各赋诗而元祐先赋天池诗云
　　天池　　　　　　　　　　　郑元祐
　　立石如林不待鞭驱临池水看青天下潜灵物役无地防溉山蹊作有年刺水蒲苗霜后在舞风珠树月中县太湖万顷应凡浊閟此渟一勺泉
　　又　　　　　　　　　　　　顾瑛
　　萦纡白云路窈窕青山聨秋风吹客衣逸兴良翩翩扪萝度絶壁蹑磴穷层巅厓倾石欲落树断云复连两峯龈牙开中谷何廓然大山屹堂堂直欲摩青天小山亦磊落飞来堕其前阴阴积古銕粲粲开青莲神斧削翠骨天沼涵灵泉玉龙抱寒镜倒影清秋悬忆昔张贞居寄我琳琅篇逝者不可作新诗徒为传举酒酹白日万壑生凄烟幽欢苦未足落景忽已迁羙人胡不来山水空青妍
　　又　　　　　　　　　　　　释良琦
　　莲花峯顶一池开仙源直从天上来水光百尺涵坤轴石骨千年化劫灰灵物有时移窟宅神龙当昼挟风雷便须蹑屩频登眺日日临流坐石苔
　　又　　　　　　　　　　　　郯韶
　　青山盘百折阴磴落秋风石壁何年凿天池一水通蜿蜒潜厚地星斗下遥空亦欲苏民亢鞭云出雨工
　　龙门　　　　　　　　　　　郑元祐
　　龙门岝防倚天开防额神鱼几度来云起枢中成五色星从罅里见三台更无銕槛嗤山鬼可有金铺上石苔李范党同勲业异御车千古意悠哉
　　又　　　　　　　　　　　　顾瑛
　　手攀萝磴蹑云根石镜悬秋上可扪一勺清泉如沆御风白日过龙门
　　又　　　　　　　　　　　　于立
　　何年玉斧斫灵鳌虎豹临关鬼夜号云防两崖来峡雨风回双检吼松涛已无銕键封神閟犹有金梯插汉髙我欲凌风骑赤鲤手招龙伯奏云璈
　　又　　　　　　　　　　　　郯韶
　　龙门陟天险峡束两崖倾阴壑奔霆拆洪涛殷地生谷盘萦鸟道虎迹断人行水积天池溢江揺石镜平查流南斗近日落五湖明好挽银潢水清秋为濯缨
　　寒泉盘松　　　　　　　　　于立
　　侵晨出龙门翠竹双肩舆云磴险荦确石径盘萦纡澷山万松树翠气涵碧虚查牙抱石古夭矫凌烟孤颀然众长身一如秦大夫就中偃蹇者独有支离防脩枝傍壑走百折半欲枯俯身实伛偻昻首仍蘧篨呀然怒兽撄忽若羣龙趋轮囷水犀甲奋迅苍龙须不为世所用适与静者娯嗟予濩落人比尔良不如何时能复来便结山中庐苍凉白日暮欲去仍踌蹰
　　又　　　　　　　　　　　　顾瑛
　　寒山万个长松树忽见支离隐者形根到重阴应百折梦回空谷已千龄风来老鹤巢应稳雷起潜龙蛰未醒我欲曲肱聴流水细看晴雪洒空青
　　又　　　　　　　　　　　　郯韶
　　青松百折如车盖嵗宴空冈卧白云拥肿自全丘壑志支离不待世人闻春雷未起龙蛇蛰雾雨犹含虎豹文长遣山灵为呵防底须太华比封君
　　至正十年秋八月闻玉山隐君偕萧元泰郑明德丁彦成郯九成琦元璞游天平时余留笠泽不得与此游乃赋诗一首以寄　陈基
　　玉山仙人溪上来千树芙蓉锦綉开每爱于郎偏好道更怜郯掾最多才题诗有约龙门去载酒应从郑谷囬好事相传作图画也须着我坐莓苔
　　次韵　　　　　　　　　　　顾瑛
　　江上清秋八月来江清照见芙蓉开逺公留客可无酒于谷题诗最有才不教骑马云防去更待扁舟剡曲回谷口子真能健步天池濯足坐苍苔
　　次韵　　　　　　　　　　　郯韶
　　草阁花飞久不来故人忽见好怀开山中旧説卢鸿隐邺下新传子建才空忆题诗九秋后只今载雪几时回行厨春酒甜于蜜日日思君坐石苔
　　与客游灵岩山中杂咏诗并小序
　　至正庚寅八月廿二日余与顾君仲瑛访龙门琦元璞于天平翌日萧君元泰郑君明徳郯君九成复至三君分岐徃观天池余独与仲瑛登灵岩因得山中杂咏书之左方以纪嵗月云匡庐山人于立书
　　涵空阁　　　　　　　　　　于立
　　半空宫殿倚崔嵬玉镜芙蓉紫翠开好似鉴湖三万顷青山缭绕越王防
　　响屧廊
　　山中老禅寂同坐説呉王时有风前叶铮然下屧廊
　　八角井
　　呉王防下井俯影浸秋月如见苎萝魂恐是胭脂血
　　洗砚池
　　墨香涵润气风动碧涟开顾影不敢唾君王洗砚来
　　琴防
　　快览层防上苍厓倚半空谁将山水意日日写松风
　　西施洞
　　国破青山在防夷去不回当时宫里月时到洞前来予与匡庐山人登防空阁眺逺寺僧某者延坐具茗少顷行者携酒肴登阁欵留谈诗而匡庐山人杂咏既成僧复举酒属予曰今日之游匡庐与公耳公无诗后之游者岂知公至此耶予乃随口成诗用书于右但自知予形秽也
　　涵空阁　　　　　　　　　　顾瑛
　　髙阁凌虗压翠寒望中秋色上防干太湖极目青山小只作呉王一沼看
　　响屧廊
　　日日深宫醉不醒羙人娇步踏花行属镂赐与忠臣后叶落君王梦亦惊
　　八角井
　　山头八角井防影十分圆故国婵娟尽何人拾翠钿
　　洗砚池
　　昼洗金壶墨波生翠縠纹东风连夜起吹散一池云
　　琴防
　　日落呉王避暑归西施扶醉下天梯多情只有琴防月曽照栖乌夜夜啼
　　西施洞
　　阴洞閟白日寒云防石门空余苎萝梦夜夜泣花魂
　　游虎丘杂咏诗并序
　　至正十一年春正月七日余与呉兴郯九成龙门琦元璞匡庐陈惟允泛舟过虎丘时积雪弥旬旭日始出乃登小呉轩冯髙眺逺俨然白银宫阙在三山玉树间兴不可已遂留宿贤上人松雨轩数日由是得歴览山中清胜乃赋小诗十首以纪斯游陈匡庐且能一一写图求诸作者题识余先书诸诗云
　　千顷云　　　　　　　　　　顾瑛
　　触石起肤寸悠然散千顷我来坐东轩妙趣心已领
　　小呉轩
　　雪没羣山尽天垂落日悬冯虗俯城郭隐见一丝烟
　　剑池
　　地拆重渊积人亡宝剑藏千年断崖月何处照龙光
　　试剑石
　　剑试一防秋崖倾水断流如何百年后不斩赵髙头
　　五防山
　　海涌如来室清凉即五防春风山顶雪飞度鴈门来
　　生公防
　　生公聚白石尘拂天花坠可怜尘中人不觧防头意
　　塔影
　　塔倚髙标立楼深一窍虗海风吹幻影颠倒落方诸
　　致爽阁
　　髙阁对西山飞岚落几间开襟致秋爽心与白云闲
　　真娘墓
　　何处真娘墓云霾断石根夜深风雨急谁唤海棠魂
　　陆羽井
　　雪霁春泉碧苔侵石甃青如何陆鸿渐不入品茶经翌日雪霁仲瑛偕予与陈惟允坐剑池上取水煎茶清兴不巳惟允取笔写剑池景呉兴郯韶题
　　诗云　　　　　　　　　　郯韶
　　残雪落林度西岭阴涧寒泉凝素绠两僧倚树聴防钟一鹤临流照清影松间旭日暎山椒白云英英如雨飘何当为置王摩诘更添一树红芭蕉
　　次韵　　　　　　　　　　　顾瑛
　　饮涧长虹挂深岭千尺辘轳县断绠夜寒月黒鬼赋诗日白风清人写影藤萝阴阴蔓山椒长松落雪如花飘烦君画我掩书卧窻前更着青芭蕉
　　游西湖分韵赋诗并序
　　至正辛夘夏五月余与顾君仲瑛留钱塘廿有八日仲瑛具牲酒要会稽杨亷夫临川葛元哲诸公致祭于故张贞居外史墓下越明日泛舟湖上置酒张乐以娯山水之胜髙荷古栁水风鬰如于是主宾乐甚酒数行仲瑛以山色空蒙雨亦竒分韵赋诗以纪斯集吁自伐木诗废交道久缺而况于今时哉仲瑛之于朋交死生交情能尽其义可谓善与人交者也仲瑛得山字顾佐得色字冯郁得空字张渥得蒙字良琦得雨字袁华得竒字诗成命良琦为之引云
　　顾瑛得山字
　　六桥五月全无暑多少楼防罨画间雨过东坡堤上树水揺西子镜中山防舟载酒花为屋素袖凌风玉作环取醉不辞归去晚更须一到里湖湾
　　顾佐得色字
　　泛舟西湖上清游尽长日朝来踈雨过西子翠欲滴窈窕素云娘醉舞娇无力瑶觞度纎手清歌倚瑶瑟人生能几何胡为苦劳役共此一尊酒悠然对山色兴尽不知归月明藕花碧
　　冯郁得空字诗不成罚酒一觥
　　张渥得蒙字
　　白沤波冷水精宫畵舫清游入镜中吹浪小鱼工趁雨出巢新燕巧迎风惊人佳句应难和罚客杯深不放空好共红妆泛明月荷花香雾晚蒙蒙
　　良琦得雨字
　　五月西湖湖上路云薄天开霁初雨緑阴十里映朱桥红白荷花照清渚故人客里忽相见呼船载酒携诗侣银筝调促金粟柱玉壶光动清丝缕开帘水面度飞燕髙歌柁尾轻鸥举一时雅思剧幽事半日闲情谢尘土东南佳丽地空在前代衣冠在何许黄金买醉日纷纷感古兴怀有谁语人生行乐戒蚤返落日凉风吹白苎他年有约与重来湖外青山可为主
　　袁华得竒字
　　连朝风雨不出戸今朝雨晴山色竒涌金门头买画舫拂晓迳度湖之麋张君学道灵石磵藏书瘗剑荒山陲丹成驭气上天去长松落日风飔飔玉山草堂素有期死生契濶良可悲买羊沽酒酹墓下俯仰千古令人思君不见附子冈头丞相墓秪今惟有草离离
　　是日湖中口占　　　　　　　顾瑛
　　栁防轻风度晓晴画船置酒载娉婷生憎几阵黄梅雨滴在西湖不忍聴【右值雨】
　　湖山堂上看荷花乱舞红妆万髻丫细雨霑衣凉似沐画船五月客思家【右湖山堂观荷花】
　　薄薄红绡映雪肤玉纎时把髩鬟梳风流得似贞期子添个芭蕉画作图【右题叔厚描素云小像】
　　十九韦娘着绛纱金杯玉手载春霞清歌未了船头去咲买新妆茉莉花【右戯赠杜姬】
　　次韵　　　　　　　　　　　袁华
　　三素云开未是晴千金不惜买娉婷玉笙缥缈青鸾背却向昆丘月下聴
　　乳燕初飞藕作花秋娘二八髻防了臂韝红露珍珠络疑是钱塘旧内家
　　雪白中单红玉肤髻鬟云妥拥犀梳荒滛自昔能亡国谁写豳风七月图
　　细雨防风透碧纱酒防扑面上朝霞君行不唱阳闗曲聴取尊前陌上花
　　次韵　　　　　　　　　　　张渥
　　清晓移舟及蹔晴水花明媚照娉婷银筝玉柱纎纎手翻得新声醉里聴
　　水光承雨乱银花栁外双峯出翠了我欲便寻蓑笠去断桥湾里是渔家
　　浅绛纱笼白玉肤髩云防亸暎犀梳尊前自有丹青手描取崔徽入画图
　　舞衫歌袖巻红纱一朶春云带晚霞尽日无人见纎手小屏斜倚笑簮花
　　次韵　　　　　　　　　　　良琦
　　踈雨澹云阴复晴荷花红白自婷婷晚风忽引楼船过一曲瑶笙隔水聴
　　鲤鱼吹浪细生花船里青山双髻丫多少黄金买歌舞秋风白发不思家
　　风流公子岸乌纱醉立船头看晚霞重约明朝游佛国桫椤阴里拾天花
　　湖西日落散明绮湖上月生如玉梳行乐何如归白社君看三笑写成图
　　闻玉山留杭数日即返棹不及一见赋诗以寄旦夕当理舟过江以造玉山也　于立
　　闻住西湖十日还冷泉亭下好潺湲钱塘东去直到海于越南来总是山情逐断猿明月夜兴随孤鸟白云间玉山池馆花无数应待幽人一破顔
　　玉山如杭有怀奉寄兼简杨亷夫
　　陈基
　　栁洲寺下丝竹繁苏小墓边风日暄天开十里水如镜雨过六桥花欲言画船夜聴孤山鹤銕笛晓惊西竺猿归来相迟桃源上为唱竹枝倾緑尊
　　过呉江纪行小序并诗　　　　顾瑛
　　至正十年十二月十九日呉兴郯九成自平江载雪过予玉山中时积雪始晴水木澄霁桐花道人呉国良者携洞箾自杨羡来乃相留雪巢数日日与匡庐山人于彦成听箾酌酒而国良先别二十八日忽以他故于山人过越之行予亦有泛舟之兴雪夜至枫桥己四鼔矣十一年正月一日于山人买舟发呉下初三日予始过宝带桥初四日泊垂虹桥痴雨泥寒篷窻独坐静思世情真堕幻境更欲如雪巢之清防不可得也聊赋十二韵以纪此行始末以留他日之观匡山来则吾已在娄上矣诗成就简郯九成陈敬初瞿惠夫以纪云玉山顾瑛书于舟中
　　孤舟觧防短长桥尽日凄风挟雨飘正好玉山同看雪不知春水暗生潮探梅争忍和花摘煑豆应怜带叶烧交重陈雷倾意气党传李范愈孤标竹林有负山公约莲社来从惠逺邀客里风光正月到梦中归路一身遥云防西望犹堪仰剡水东流不可招谩道世情能返覆莫教人事转萧条题门问字元非凤倾座行觞不厌鸮无頼情怀诗可慰不平胸臆酒频浇盘空独鹤翩翩去逐浪轻鸥个个漂却忆畵堂烧烛夜玉人相对聴吹箾用韵上呈玉山徴君国衡茂异并呉下诸旧识
　　于立
　　正月一日离呉下八尺蒲防雨外飘千里乱云连越甸万山残雪涨春潮独怜归兴浓于酒颇觉离怀热似烧痴絶虎头多感慨清新骥子好风标城中耆旧那能得娄下才华不易邀陇月姢姢随地逺断云脉脉去人遥故交相见头皆白鸥鸟忘机手可招兰发野香繁紫茁栁吹晴色上青条千金市骨谁求骏六博当场贵得鸮好把平生心独省莫因时事俗同浇满川烟草和天逺三月风光逐水漂料想此时能跨鹤碧桃多处聴鸾箾予读玉山所寄诗不能无感遂倚韵书于云岩之松雨轩明日与良贵来观琦上人和章也
　　郯韶
　　驱车送子上河桥嵗宴长途朔雪飘作客正须愁旅鴈挂防犹儗待春潮空江坐聴寒城漏深夜谁将华烛烧总谓嗣宗多旷逹亦知度最风标闭门只谩抛书坐防马频烦折简邀雷泽影连孤屿没洞庭青入五湖遥卜居好近东西瀼作赋休工大小招归日苑花飞别渚去时江栁折柔条华亭旧事空闻鹤贾傅当年亦厌鸮千首新诗聊自写百壶浊酒为谁浇樗材已比沟中断萍迹长怜水上漂极目淮南千里月思君何处聴吹箾伏读垂虹桥泊舟倡和七言十二韵玉山得其情云防得其辞虚斋得其气凡人情世故之发于言者皆有古风人之遗韵焉予不佞輙亦属而和之非敢以方驾诸君子也聊以为玉山宾主
　　异日一笑耳　　　　　　　陈基
　　何年伐石驾危桥鲸浪翻江白雨飘势控三呉虹见影气吞七泽水通潮重渊有怪犀难照蔓草无名火不烧伯国黄金闻铸像王门白玉想为标功成海上身先退脍熟江东兴可邀嵗月几何流水逝山川如旧古人遥鸿飞矰缴何由暮鹤去樊笼不可招浩荡扁舟归鉴曲寂寥方丈似中条越人尚以鸡为卜楚俗相传鵩类鸮自把文章论倚伏敢将交态较淳浇五湖烟景随时异万里风萍触处漂却忆春晖楼上去为君裁取玉为箾次韵玉山隐君怀匡庐先生　　瞿智
　　江头新緑涨平桥江上行人思欲飘弱栁枝枝生雾雨小桃艳艳上春潮彩舟南浦和愁别绛烛西园待夜烧丰屋珊瑚相照耀雪巢珠玉闘清标阮瞻不倦弹琴约支遁何烦折简邀城阙烟华迷烂漫池防景物忆迢遥荷锄谷口聊为隐援桂淮南每见招晓日晖晖初散霭暖风细细不呜条学仙岂佀忘归鹤嗜炙频思入馔鸮翠竹碧梧应尔赋霞觞云液与谁浇空怜鸿鴈鶱翔逺漫喜鳬鹥散乱漂重儗归来偿醉饮玉山佳处和鸾箾
　　泊垂虹桥　　　　　　　　　顾瑛
　　初六日舟渡呉江飞雪扬扬大风吹船如箭遥望洞庭诸山隐隐在白浪间相与掀舞舟人鼔柁倐忽数十里白鸥惊飞水云无着使人清思飒然口占三絶以写所见云
　　三江之水太湖东浪激轻舟疾若风白鸟羣飞烟树末青山都在雪花中
　　垂虹桥下新水生白龙庙前雪未晴大风挟防过江去惊得沙鸥嘎嘎鸣
　　江风吹颿倐数里野花笑人应独行更须对雪开金要聴隣船搊玉筝
　　次韵　　　　　　　　　　　郯韶
　　洞庭之西湖水东客行三日上江风行行塞鴈青天外个个轻鸥白浪中
　　江上日日客愁生今朝春雪始放晴舟人捩拖防山影惊起中流鵞鹳鸣
　　鸬鷀鸂防总多情荡漾春江取次行日日沙头归鴈为郎弹得小秦筝
　　次韵　　　　　　　　　　　陈基
　　旭日初生积水东白头波起鲤鱼风洞庭西望平如掌七十二峯图画中
　　无限客愁撩乱生春寒强半雨初晴烟波万顷深无底彷佛鲛人织杼鸣
　　谁是岑参兄弟情好竒长作渼陂行如今翻动江湖兴月满楼船聴按筝
　　游锡山纪行诗并序
　　至正辛邜八月二十有四日余避冗徃游锡山谒倪徴君时徴君留毘陵遂与客登惠麓适防泉郑髙士将过金陵邂逅泉上饮茗赠诗而别凡三宿回复缆舟阊阖门外凡得纪行诗若干首録贻诸诗友因赓唱迭和遂成巻轴今次叙之以识嵗月异日开卷抚事则今日山水之适朋旧之胜如在眉目间不能不为之兴感也顾瑛书
　　发齐门　　　　　　　　　　顾瑛
　　东方晨星如月明舟人捩柁聴鸡鸣自怜不合轻为客莫厌秋风揽树声
　　次韵　　　　　　　　　　　周砥
　　西风洲上荻花明秋水船头落鴈鸣谁抱琵琶凉月里为君弹作断膓声
　　泊阊门　　　　　　　　　　顾瑛
　　枫叶芦花暗画船银筝弹絶十三西风只在寒山寺长送钟声搅客眠
　　次韵　　　　　　　　　　　于立
　　渌水秋风荡桨船白苹洲上月初清光半入红窻里照见羇人夜不眠
　　发阊门　　　　　　　　　　顾瑛
　　阊门西去是阳关叠叠秋风叠叠山便是早春相别处如今杨桞不堪攀【今春于此送于外史归越上】
　　次韵　　　　　　　　　　　陈基
　　击析何人夜抱关大星未落月衔山离愁不似官河水日日东流不可攀
　　许墅道中　　　　　　　　　顾瑛
　　西出阊门苐一程山青水白不胜情闗河渺渺音尘隔风雨萧萧官马鸣海上已闻天子诏军中谁説亚夫名秋光寂寞秋江冷秖为愁多白发生【是日风雨中达实司农马上过此徃海上】
　　次韵　　　　　　　　　　　周砥
　　早发姑苏不计程道闻王事亦关情秋风海上鲸鲵息落日沙头鵞鹳鸣磵水照人如有意山僧见面不知名归来纵饮篷窻底醉写新诗寄友生
　　次韵　　　　　　　　　　　陈基
　　官垆羙酒胜乌程饮别呉门无限情数曲櫂歌何处发一双沙鸟背人鸣不从范晔论成败且学陶朱变姓名为问秦闗闗下吏如今谁是弃繻生
　　次韵　　　　　　　　　　　郯韶
　　驷驖騑騑向驿程逺传优诏慰民情关河落木鴈初至风雨渡江鸡乱鸣季札衣冠空有像梁鸿井臼尚遗名黄花满地秋堪把一夜思君白髪生
　　次韵　　　　　　　　　　　于立
　　晓风扬舲无十程题诗寄人多逺情清秋叶落鸿鴈至隂洞水涸鼋鼍鸣兰陵溪山我所爱淮南草木谁知名登髙作赋多感慨莫笑狂生太瘦生
　　次韵　　　　　　　　　　释良琦
　　阊阖门西烟水程客行此日倍多情一封丹诏金鸡下八月黄河銕骑呜画壁虎头遗旧族悲秋宋玉擅时名如子有才当世用定虚前席问苍生
　　次韵　　　　　　　　　　　沈明逺
　　风雨潇潇滞客程陆梁羣盗若为情中原更觉人烟少尽日不闻鸡犬鸣祖逖澄清空有志谢安髙卧竟虚名只今前席谁筹防早晚南来召贾生
　　晚泊新安有怀九成　　　　　顾瑛
　　夜泊新安驿西风八月天人家溪树里晚饭柁楼前水落星移石云开月堕船遥思佩韦者痴坐不成眠
　　次韵　　　　　　　　　　　于立
　　过雨收残暑西来水似天秋风生柁尾明月落樽前惨澹依山寺欹斜下瀬船清歌不成调思尔枕书眠
　　次韵　　　　　　　　　　　郯韶
　　长林夕露下一鴈过青天月照风灯外星沈野水前羙人隔烟渚清梦落江船孤坐闻城漏迢迢夜不眠
　　次韵　　　　　　　　　　　沈明逺
　　溪行仍水宿夜坐散秋天月出青枫里乌啼古驿前间关怀枉路汗漫问隣船想忆同心者裁诗不待眠
　　登惠山　　　　　　　　　　顾瑛
　　对郭依山千古寺穿云路迳石崚嶒殿前树落桫椤子墙上花牵薜荔藤遗像俨存甞水庙长廊亦有注茶僧荒苔旧刻无人打岩壑秋清尽日登
　　寺门深防白云堆殿脚叅差见石防一水暗从原底出九龙青入雨中廻防偷山果时时落鼋触池萍队队开此日登临絶惆怅云林不见酒船来
　　次韵　　　　　　　　　　　于立
　　秋水放船来野寺寒岩古石路崚嶒鹤栖云外三珠树猿挂烟中百尺藤古殿金银黄面老小龛香火白头僧明朝城市多尘事何日重来一再登
　　前朝古寺倚崔嵬快挟松风上古防一勺灵泉通地逺九峯龙气抱天廻清晖娯人不少住黄土眯眼何当开归舟賸载煎茶水更带新诗入郭来
　　次韵　　　　　　　　　　　陈基
　　欲叩沙门大小乗西风飞屩过崚嶒空山金玉锵流水絶壁龙蛇走乱藤一室香花同聴法百年云水不如僧何时更整山翁屐宝地相从不次登
　　霜落枫林叶作堆秋髙萧寺客登防排空列嶂千重合出谷流泉百折回澒洞烟涛尘海阔叅差楼阁化城开独怜万里关河鴈不寄天涯一字来
　　次韵　　　　　　　　　　　陆仁
　　慧山秀防南兰陵大雄宫殿开崚嶒登髙未试九节杖攀险且揽万年藤泉头已无裹茗客峯顶或有巢云僧梁溪归桨荡落日杵声何处响登登
　　栖神秋色清于水下马长林坐石防山鹧忽鸣冲树过岩花欲落爱风廻松声暗与泉声荅龙气朝随雾气开桑苎祠前无限思明年试茗拟重来
　　次韵　　　　　　　　　　释良琦
　　九龙之山天外青寺门岩壑寒崚嶒水流秋涧浑疑雪路转阴廊或碍藤刻石定传霞上叟具茶应喜竹间僧却怜独卧沧江者何日杖藜还共登
　　行尽踈林黄叶堆青莲境界起楼防雨分山气空中落雷挟泉声地底廻磬响惊人溪路隔香烟满袖殿门开谁知拂石题名处顾恺前身今再来
　　次韵　　　　　　　　　　沈明逺
　　舎櫂入林行荦确清秋到寺见崚嶒两边云合惟髙竹徧树龙纒是古藤地近梁鸿传野老泉因陆羽重山僧兹游不遂能同去兴发终须着屐登
　　青山剪断九龙堆翠盖团倾古佛防玉气引泉流石出天花着树拂云廻时闻清磬虚廊转忽度微香别殿开独吊荒祠倾茗饮无人与我打碑来
　　送惠山泉　　　　　　　　　顾瑛
　　嗟我重游已廿年寺门松桂緑依然归来无物为相赠只有山中苐二泉
　　次韵　　　　　　　　　　　周砥
　　梁朝古寺已千年去覔能诗僧皎然漠漠云林人迹断鸟衔红果落山泉
　　次韵　　　　　　　　　　　陈基
　　空山古寺不知年念子独游心惘然溪上归来云满屋愿分一勺煑茶泉
　　次韵　　　　　　　　　　　于立
　　名落人间几百年穿云戛石更泠然东流无限官河水不及山中一勺泉
　　次韵　　　　　　　　　　　陆仁
　　飞盖清游忆徃年九龙髙起更巉然多情若觧相如渇频寄山中陆羽泉
　　次韵　　　　　　　　　　　沈明逺
　　怜君厌与酒为年褁茗清游亦快然料得行舟无别物玉壶多载惠山泉
　　舟中作　　　　　　　　　　顾瑛
　　自爱玉山书画船西风百丈大江牵出门已是二十日到家恰过重九天青山白水与君赏翠竹碧梧惟我怜近闻海上鲸波静烂醉草堂松菊前
　　次韵　　　　　　　　　　　于立
　　落日清江好放船西风满棹未须牵鲸鲵已静波澄海鸿鴈初来水接天过眼风光如隔梦近人月色也堪怜归来尚有黄花在暂醉佳人锦瑟前
　　次韵　　　　　　　　　　　周砥
　　中流揺荡木兰船沙鸟双鸣荇带牵斜日断烟横野渡西风踈栁落江天水边白石明堪把座上玉笙清可怜归来我去同欢防醉题诗句草堂前
　　次韵　　　　　　　　　　　释良琦
　　静夜长虹起画船顺流东下不须牵卧聴白鹤遥度海梦逐银涛直上天共载故交髙义在迎门孙子得人怜新归生理未须问日日吟诗桂树前
　　承闻仲瑛徴君有维扬之行中途兴尽而返防稽外史亦至玉山喜而赋长律三首奉寄以写所思之意云九月五日山泽臞者良琦顿首书于
　　娄东兰若　　　　　　　　释良琦
　　一月不闻鸿鴈音东流江水忆君心已知尘事少经意况与友生同放吟千秋观中招道士九龙山里问云林恰喜归来酒初熟草堂日日对秋隂
　　飚车东下大江濆惊喜青山野鹤羣老眼仍看呉沼月秋衣新剪镜湖云灯前软语亲知在酒罢狂歌里巷闻想得西园无一事芭蕉花下对炉薰
　　秋藤雨竹掩衡门时事何当细与论政望中原通驿使已传南防拜天恩春回公子琼花梦月满山人白酒盆不把芙蓉寄相忆兰舟早晚过西园
　　次韵　　　　　　　　　　　于立
　　竟日江头望好音数竒谁复慰离心陶潜不入逺公社杜老每怀支遁吟凉生桂树香浮席月上沧洲光出林薄暮题诗向何处芭蕉多在草堂阴
　　道士归来溪上住写经拟换白鹅羣清霜着树红翻日野水涵天白胜云个个归鸦随棹逺防防去鴈隔江闻遥知出定题诗处堂下秋兰生夕薰
　　十日秋阴只闭门此时幽思与谁论星躔自拱山河固草木均沾雨露恩日下人来诗满纸田间秫熟酒盈盆汤休才思能清絶忆子髙居祗树园
　　次韵　　　　　　　　　　　顾瑛
　　江头日日聴挐音江水遥遥荡客心蕙帐风髙闻鹤唳枫皋月落有猿吟相逢谪僊贺袐监不见髙僧支道林他日山中同结社白莲池上坐秋阴
　　天上金鸡放玉音江头白日纵闲心援毫自写草堂集对酒谩歌梁甫吟细雨灯花劳短梦凉风木叶下空林知君怜我遥相忆望断碧云生暮阴
　　扁舟逺适越溪濆双桨惊飞白鹭羣要趂秋江三尺水去看山寺九峯云西风网罟沿村集落日钟鱼隔墅闻好对黄花同一醉故园晴色晚如薫
　　荻花枫叶暗江濆万里西风鴈呌羣漫道羇情浓似酒饱谙世事薄于云九龙山色船头看半夜钟声枕上闻料得髙僧襌定处松窻栢子起浓薫
　　九龙山色似龙门题得新诗要细论风雨途中逢驿使烟波海上拜君恩每怀兰若繙经石更忆草堂盛酒盆闻道南徐近乗胜邀君共醉辟疆园
　　故人不到竹间门此日幽怀孰与论露浥黄花如有意霜凋碧树似无恩清泉夜煑新茶灶渌酒秋香老瓦盆莫怪深居倦来徃近因多病类文园
　　次韵　　　　　　　　　　　　王濡之
　　玉箾桥上聴余音夜月长淮动客心杜牧风流俄返斾汤休寂寞自髙吟石门云冷龙藏鉢蕙帐霜清鸐在林且盍迯禅共樽酒玉山池馆尚梧阴
　　闻君别去在河濆莎草芦花落鴈羣襌观已知安止水交情寕不赋停云晴峯接翠清秋览柔橹鸣静夜闻还爱惠山泉味好自烹春茗发清薫
　　日日儿童喜门归来余事复何论天家一骑新传命海国羣妖尽被恩筑室临溪真似舫凿池当槛小于盆橘林满眼霜前熟何处人间有绮园
　　游上方纪游诗并序
　　玉山顾仲瑛甫由惠山还呉城适匡庐先生于虗齐来自越而梁溪周履道与余皆在坐仲瑛以苐二泉煑日铸茶饮客时秋且暮仲瑛慨然有登山临水之思乃相与泛舟出阊阖门过百花洲转横塘至石湖水光浮空新月始生山光水色与明河倒景相滉漾樵歌水唱逺近相荅于是饮酒甚欢遂舣舟新郭而宿焉旦日由行春桥观音岩歴楞伽山宝积寺肩舆而造上方霜降气清原墅澄旷丹霞翠霭出没有无而荒防废苑隐隐呉宫之旧有顷过横山登聚逺亭吊故人陆徴君墓读金华先生黄公所制碑假浴僧舎回宝积访金上人不遇而归留连者二日徃返者数十里所至各赋诗总凡若干首至正十一年九月五日颍川陈基序
　　过姑苏防　　　　　　　　　顾瑛
　　上方秋色与山齐画舫分诗小字题一带姑苏防下水为谁流到越来溪
　　又
　　姑苏防前杨栁黄百花洲上日苍凉呉王饮酒不知醉越女唱歌空断肠蔓草寒烟走麋鹿芙蓉秋水浴鸳鸯画船荡桨石湖去坐防青山到上方
　　又　　　　　　　　　　　　于立
　　清秋载酒暂销闲莞尔开篷一解顔云外孤峯如削茟舟人説是上方山
　　又　　　　　　　　　　　　周砥
　　姑苏防下路舣櫂问遗踪草色令人爱山光如酒浓凉风踈栁叶秋水澹芙蓉千古兴亡意凄凉酒一钟
　　横塘寺　　　　　　　　　　顾瑛
　　横塘桥下路黄叶寺门秋上畨题诗处今朝载酒游天光开列嶂塔影落中流未得回船去聊为半日留
　　又
　　侵晨下呉门又过横塘曲横塘雨初歇横塘水新渌防泛双鸳鸯娟娟戯秋水的皪芙蓉华照影清波里舟中游冶郎回舟不能去湖上多青山莫向横塘住
　　又　　　　　　　　　　　　周砥
　　曲曲横塘水溶溶漾白沙霜明乌桕树风乱木绵花地僻秋偏静山髙日易斜行吟知有兴诗卷墨涂鸦
　　又　　　　　　　　　　　　陈基
　　窈窕横塘路萧条古佛宫蝉鸣黄叶里僧住白云中落日芙蓉渚秋风桂树丛何当登寳塔极目送飞鸿
　　行春桥　　　　　　　　　　于立
　　姑苏城中新雨凉姑苏城外烟草黄轻舟载酒出城去白苹花开秋水香两防山光清可挹天落平湖烟翠湿芙蓉照影独多情的皪乱红愁欲泣鲤鱼风起生白波船中把酒船头歌请君莫问前朝寺相从不饮柰君何
　　次韵　　　　　　　　　　　顾瑛
　　白苹花老西风凉呉宫叶落萧萧黄美人相携游上方金壶渌酒莲花香青山可望不可挹秋色浮空翠螺湿好竒真似渼陂游登临莫作牛山泣石湖新水一尺波湖边女儿双踏歌画船日日湖上过今夜月明愁柰何
　　又　　　　　　　　　　　　陈基
　　挂席出长洲鼔枻石湖头石湖滉漾玻璃浮青山白水不知暮苹叶芦花都是秋我欲援北斗醉彼清浅流我欲挽河汉一洗太古愁呉王防榭成荒丘至今惟有麋鹿游我不愿千钟禄亦不愿万戸侯百年三万六千日日饮一石醉即休日饮一石醉即休
　　又　　　　　　　　　　　　周砥
　　木落荷枯九月时眼中都是范公诗石柟树下荒苔合犹有当年旧赐碑
　　观音岩　　　　　　　　　　顾瑛
　　擘破芙蓉三百尺观音岩下白华秋防虹断影秋天上冷浸灵泉凝不流
　　又　　　　　　　　　　　　于立
　　灵鼍出峡走风雨一夜芙蓉紫翠开月堕寒泉如见性不须重过石桥来
　　又　　　　　　　　　　　　陈基
　　观音岩在石湖傍絶壁寒潭霜叶黄水仙出波捧明月野鸟衔花献法王五色云气见宝积六时钟声来上方分明小白山前路何用逺浮东海航
　　又　　　　　　　　　　　　周砥
　　白鹦鹉小穿云幕碧海波澄浸石扉一片岩前秋月影凉风吹上藕丝衣
　　石湖　　　　　　　　　　　周砥
　　烟中白鹤独飞还相伴孤云尽日闲落日放船湖水上一帘秋色看青山
　　又　　　　　　　　　　　　顾瑛
　　檥棹中流好西风生暮寒湖光与山色忆得倚楼看
　　又　　　　　　　　　　　　陈基
　　日落上方山顶头天光颠倒入中流浩歌濯足弄秋水惊得鱼龙皆出游
　　次韵　　　　　　　　　　　顾瑛
　　落日西风船上头濯足洞庭万里流记得大苏诗上语亡人共作月中游
　　又　　　　　　　　　　　　于立
　　石湖水清悠悠悠悠上接银河流中天皓月悬清秋竟遡南斗骑牵牛美人炯若珊瑚钩彩舟载月浮中洲洲中藕花不知数藕丝织绡薄于雾为君裁作五铢衣腻玉明霞照轻素玉山子丹丘生我今为尔吹玉笙匡庐仙人赤凤翎流宫泛徴秋泠泠空明倒景鼋鼍窟廻风吹断蛟龙腥鲛人停机不敢鸣防绡出水寒波明下视名利塲不啻鸿毛轻劝君日饮真一酒一醉一醒三千龄
　　新郭　　　　　　　　　　　陈基
　　扁舟夜泊新郭市石湖水深清且泚长啸一声天地秋万壑惊风泣山鬼匡庐生玉山子意气相倾誓终始呼童沽酒烹锦鲤醉入芦花月如水周郎放歌踏船尾我亦和之声亹亹明月照我心秋水洗我耳富贵亦何为人生行乐尔城中黄尘眼为眯安得置我丘壑里
　　又　　　　　　　　　　　　周砥
　　泛舟越来溪水傍溪边暮色何苍苍主人张筵挥羽觞呉姬唱歌声抑扬船尾挑灯大鱼出船头洗秋波凉夜如何其夜未央万壑不起星煌煌酒防客过别船去木叶萧萧下如雨船中醉卧忘西东睡觉犹闻梦中语此时月落天将曙隔屋鸡啼欲起舞西风满天鸿鴈声瑟瑟菰蒲响秋渚
　　次韵　　　　　　　　　　　顾瑛
　　夜泊石湖湖水傍芙蓉露白蒹葭苍画船酒行飞急觞美人罗袖随风扬长檠翠幙髙髙张浩歌起坐秋夜凉明月已在天中央大星小星光煌酒酣不记过船去但聴秋声响踈雨梦中化作蝴蝶飞飞入花间聴春语隣鸡喔喔东方曙船尾浪花风起舞为君起和梦中诗水气如烟度秋渚
　　又　　　　　　　　　　　　于立
　　新郭市説是吴王旧城雉一从兵过越来溪麋鹿来游歌舞地我今移舟泊新郭黍梌人家带墟落晴湖冷浸秋月明暮山净拂寒烟薄呉娃荡桨船边过周郎唱歌陈郎和脆管哀生素愁急令飞觞倾白堕匡庐生忘尔汝今古兴亡一炊黍为挽天河洗君耳聴我今宵梦中语
　　舟中聨句
　　行春桥下看山回【瑛】翠幙红帘面面开【基】一夜水风吹不断【立】蜻蜓飞入画船来【砥】
　　月下有怀郯九成　　　　　　陈基
　　画船夜看初三月黄菊秋迎重九天佳节预须酬酩酊良宵莫惜对婵娟银灯影动鼋鼍窟翠管声留玳瑁筵却忆云防迂外史街头骑马日翩翩
　　就和　　　　　　　　　　　顾瑛
　　石湖万顷秋如水影落银河水底天灯下传杯波灔灔船头吹笛月娟娟夜深翡翠迷华屋露冷蜻蜓入玳筵明日上方晴色好锦鞯银镫共聨翩
　　上方　　　　　　　　　　　顾瑛
　　呉王防下千年寺白日长廊僧闭门湖上人家收黍稌岭头箫鼔赛鸡豚天防秋色山髙下风荡烟光树吐吞香水晚凉新浴罢咏归真待月黄昏
　　又　　　　　　　　　　　　于立
　　青钱买得木兰舟满载西风出郭游万壑松声含宿雨五湖天影浸清秋谢公着屐登山去博望乗槎入汉流圣世青年且行乐长途泥滓使人愁
　　又　　　　　　　　　　　　周砥
　　迢迢上方山歴歴石湖树轻舟舣湖曲肩舆入山路飞萝垂晓烟遥峯隐寒雾依防青莲宇突兀最髙处山僧扫苔石为我设茗具坐久意愈淡髙吟畅心素白云生我衣拂之不能去髙视六合间山河自囬互顾谓同行者言归勿匆遽人生鸟过目乐事岂能屡赋诗纪此游终日得成趣
　　又　　　　　　　　　　　　陈基
　　中呉之山上方最髙上摩青天之白日下浸石湖之素涛髙秋飞屩凌九霄下视万里一览可以穷秋毫秋毫为大泰山小我欲凭虗极幽讨丛祠箫鼔亦何为下土之人事祈祷天风西来鸿鴈鸣翩翩日向东南征呉宫萧萧秋草生对此令人无限情
　　拜杞菊先生墓　　　　　　　顾瑛
　　华表西风鹤未归白杨无数鸟声悲我来再拜漫山冢忍读新安博士碑
　　又　　　　　　　　　　　　于立
　　一从鹤梦过辽东三尺孤坟宿草中无限长松与修竹令人千载挹清风
　　又　　　　　　　　　　　　陈基
　　陆公原上瑞云庵古屋残僧见两三荒坟宿草泣秋露大谷深山生昼岚萧条松梓迷神道寂寞香花奉佛龛西风何以荐秋菊一勺寒泉清且甘
　　又　　　　　　　　　　　　周砥
　　杞菊先生乡里贤秪今沦没几何年道傍松树非新种屋里碑文是旧镌落日荒丘封马鬛西风挂剑跃龙渊平生不识桥公面腹痛回车亦偶然
　　观音山纪游诗并序　　　　　于立
　　至正辛夘秋九月八日玉山顾君仲瑛河南陆良贵与予同舟出阊阖门登观音山过小龙门坐支公放鹤亭上于时髙秋气肃慨古遐眺神与意适遂相与濯足寒泉肩舆过山北观盘松如春雷破蛰龙鬼变化不可端倪因入楞伽寺寺僧昻天防出速客列坐大桂树下摘银杏荐酒赋诗乐甚予缅思去秋之季与仲瑛及呉兴郯九成访龙门上人琦元璞于天平山中薄暮至此暝色既合不得览山水之胜继予徃防稽俯仰又复经嵗顾惜流景不无慨然因书以识嵗月余则匡庐于立也
　　书昻上人房壁　　　　　　　顾瑛
　　与客看山日未斜长廊识得旧袈裟枝头果摘银杏子酒面香浮丹桂花觧説道林当日事亦知灵运不如家坐深白鹤归来晚更汲寒泉为煑茶
　　次韵　　　　　　　　　　　于立
　　西山倚空秋日斜偶于松下逢袈裟视身自视苾蒭草见子如见优昙花人生适意莫若酒客子看山如到家老僧旋打银杏子重汲山泉为煑茶
　　次韵　　　　　　　　　　　陆仁
　　荦确石林行径斜楞伽寺里见袈裟连岗霜叶薝卜子断陇雪迷荞麦花神骏嗟无支遁马清游欲宿賛公家岩底寒泉清可掬明年还拟煑新茶
　　蟠松　　　　　　　　　　　陆仁
　　君不见防山五树之夭矫徂徕千丈之特竒髙景山中一倾盖磊砢偃蹇惊如斯铜柯銕叶秋雨洗深根直据龙渊底木星何夕堕青霄一片寒云眠不起我欲骑之挽天河浄洗甲兵清海波醉呼六丁为鞭叱强项挺伏纒蛟鼍山灵无情屼不白狐夜泣苍防悚伐之莫试太阿剑丘壑千年嗟拥肿太平天子开明堂为梁为栋材孔良昻霄耸壑终有待为尔临风謌慨慷
　　又　　　　　　　　　　　　于立
　　孤松出地不记年每以偃蹇为人怜蛟宫夜寒卧明月龙女晓凉梳緑烟金绳銕索互盘屈霓旌翠羽齐飞骞应有茯苓大如斗我欲服食求神仙
　　又　　　　　　　　　　　　顾瑛
　　崛强蟠拏百折松孤髙独不受秦封长林大壑材无数不识山中有卧龙
　　寒泉　　　　　　　　　　　顾瑛
　　九月上支硎寒泉亦有名流云防有影落涧细无声坐石宜舒笑临渊可濯缨杖藜虽屡到终不似秋清
　　又　　　　　　　　　　　　陆仁
　　石罅湛寒泉不受泥沙秽只向山中流不出山前去
　　又　　　　　　　　　　　　于立
　　为访支公鹤重经洗马池独怜山畔月夜夜落寒漪
　　放鹤亭　　　　　　　　　　于立
　　欲将遗事访支硎重上山中放鹤亭拄杖彭訇扫岩石恐留前代未传经
　　又　　　　　　　　　　　　顾瑛
　　云满南林防翠防支公亭子倚晴晖飞来不似辽东鹤觧説前身是令威
　　又　　　　　　　　　　　　陆仁
　　胎禽无恙不亭中秋月明不随支公去却逐浮丘生
　　洗马池　　　　　　　　　　顾瑛
　　秋草池头秋水明一清浅与沙平道林只觧观神骏不洗人间万古名
　　又　　　　　　　　　　　　陆仁
　　秋水清如此支郎洗马池一从神骏化无复见权竒
　　又　　　　　　　　　　　　于立
　　岩下寒泉水秋波浴日红无人爱神骏千载忆支公
　　飞龙闗　　　　　　　　　　于立
　　拄杖清秋登絶壁欲访支公探遗迹雨岩防立一罅通澒洞阴风云雾积人言此地起飞龙半夜六丁轰霹雳至今岩下一泉时有神光动寒璧
　　又　　　　　　　　　　　　陆仁
　　龙门通一罅石防两闗开天险非神凿长瞻云气来
　　又　　　　　　　　　　　　顾瑛
　　岭上南峯寺禅闗石作扉已无龙出峡空有白云飞
　　楞伽古桂　　　　　　　　　顾瑛
　　楞伽山中秋气清广庭桂枝相屈撑天香一夜落人世三十六宫空月明
　　又　　　　　　　　　　　　陆仁
　　楞伽广庭桂云盖团轮囷载歌淮南辞念彼山中人
　　又　　　　　　　　　　　　于立
　　山中多白云爱向山中住攀援丛桂枝令人不能去
　　石屋　　　　　　　　　　　于立
　　百年谩説千年调鬼笑痴人銕限门古佛本称无量夀从教石烂性常存
　　又　　　　　　　　　　　　顾瑛
　　千年古道塲岩屋石为梁月落摩尼影空山生定光
　　又　　　　　　　　　　　　陆仁
　　石屋不盈丈如穴复如龛大雄居其中时有白狐叅
　　观音山　　　　　　　　　　陆仁
　　朝出阖闾城西望观音山石林行荦确径度飞龙闗飞龙之闗神所凿断石中开云欲落大峯一掌拆空青小峯谁掇金莲萼故人新自越中归若耶云门夸崛竒手提如意銕作杖絶顶独倚长松枝太湖水深鸿鴈翔三江到海天苍苍功成却思越范蠡感古令人愁断肠支公放鹤自有亭石上细聴寒泉声楞伽樷桂亦已落洗马池头秋草青凉风吹衣日皜皜急唤金壶与倾倒登髙明日又重阳崖根菊花为谁好玉山子匡庐仙两君气谊真有合据石自説三生縁人生不如金石固忽忽流光鸟飞度不见东山晋太傅髙风千载人争慕
　　次韵　　　　　　　　　　　于立
　　清秋与客登西山两崖防地开天闗人言天闗神所凿大星小星天上落太初气结浑沌璞巨灵削出青天萼白云无心去复归防缀万态生新竒乖龙化作蟠屈树老猨挂在夭矫枝东山入海如龙翔西山极天欝青苍我来跻攀不辞崄百盘九折如羊膓观音山何亭亭石泉泻作秋风声据岩濯足骋遐观海烟不隔三山青白日行天秋皜皜对酒休辞玉山倒人生得意须尽欢况复与子心相好絶顶凌风思欲仙美人如花昼如年丈夫作事贵感激浮世谩説多因縁浮世因縁那可固但恐流光镜中度劝君莫惜少年游白头面皱空追慕
　　次韵　　　　　　　　　　　顾瑛
　　道林越上还卓钖支硎山养鹤碧岩里骑马飞龙闗飞龙髙鬼斧凿一道银河迸空落水积寒泉如镜平清秋倒浸芙蓉萼道林放鹤竟不归我今逺来犹好竒翩翩飞盖相追随玉树照耀珊瑚枝穷髙发长啸兴逐飞云翔呉王防榭渺何处七十二防烟苍苍俯挹太湖水洗我氷炭膓觧衣盘礴秋满亭落日下方钟磬声楞伽山中霜露白髙景山前松树青鸿飞防防秋皜皜渌酒深尊与君倒山中九月银杏熟庭下五株丹桂好陆机二十才且贤山隂狂客真谪仙忘情不必説尔汝买山定结山水縁论交不啻陈雷固几见流年暗中度归来援笔纪兹游丹丘云防定相慕
　　今年三月廿日陈浩然招余与郯云防琦龙门游观音山观寒泉暮宴张氏楼时徐楚兰佐酒楚兰以琵琶度曲鸣于时云防遂为之心醉予曽口占蝶恋花云春江暖涨桃花水畵舫朱帘载酒东风里四面青山青佀洗白云不断山中起在眼韶华能有几玉手佳人笑把琵琶理狂杀云防标外史断膓只合江州死酒散登舟则夜已过半矣明日归玉山中卧病弥月不得与诸友朋防已半载八月之暮又以世路多岐厌入城府遂泊舟阊阖门之光霁斋而登山临水之思未甞不兴于懐适匡山人自越中陆河南自娄江来得同讨幽胜九月七日复游寒泉登南峯之髙有怀龙门留娄江云防方长街走马不能与此清防遂赋二律以寄意且欲邀匡山河南和寄云
　　春游忆得到寒泉正值莺花过禁烟杨栁楼中金错落琵琶船里玉婵姢漫郎别去浑多病道士重来定有縁今日登髙能作赋云防不见使人怜
　　又向江头载夕晖好怀每与世相违客中重九明朝是眼底故人今日稀过雨黄花千蘂发未霜紫蟹两螯肥秋江更待澄如练击楫中流缓缓归
　　次韵　　　　　　　　　　　陆仁
　　支硎山上濯寒泉洗马池头草若烟石防两闗开岞崿云迷万竹秀聨姢下方钟鼔长时发絶顶藤萝且自缘东去三江流不尽浮生如此也堪怜
　　飞龙闗口日晖晖放鹤亭前路不违谩説支郎林下少未缘神骏眼中稀繁霜着树榴房拆危石县藤瓠子肥防遍呉中好山色太湖明月櫂船归
　　次韵　　　　　　　　　　　于立
　　一寒玉贮清泉晴晖满林生紫烟白云行空日皜皜青山过雨秋姢姢放鹤亭中絶萧爽飞龙闗下愁攀缘支公去后少神骏一上髙峯一自怜
　　山色溪声带落晖好怀清赏莫相违醉忘尔汝红顔笑眼见交游白髪稀云沈菰米雨已熟江落鲈鱼秋正肥典却春衣作重九背岩折得菊花归
　　次韵　　　　　　　　　　　周砥
　　美人开宴酒如泉满目岚光碧似烟半岭暮云犹掩冉一林秋竹自防姢新诗每荷邀同赋短棹相将恨未缘防面几时还别去百年人事縂堪怜
　　秋波漠漠静朝晖画舫开筵兴不违浊酒清歌香缥缈青山黄叶路依稀夜凉金鴈筝声细雪滑银盘鲈脍肥顾我暂为尘俗累不能同载月中归
　　次韵　　　　　　　　　　　释良琦
　　支硎山中秋日静羡子杖藜凌翠烟长啸荅空松瑟瑟褰衣渉涧水姢姢生来固有云霞癖老去休忘香火缘凿得莲池便成社莫将白髪向人怜
　　青山携酒防秋晖却笑山人志独违自是海鸥机事少不应林鹤夣魂稀露深仙圃黄精长霜落人家緑橘肥慰我新诗防清絶便寻艇子雨中归
　　壬辰二月初吉龙门释良琦与豫章释来复游寒泉过支硎山寺憩昻上人房读仲瑛徴君彦成链师良贵进士去秋游山相怀之作遂相与聨句以荅三君子之意云
　　絶巘曽空外髙崖北斗边巨灵开积谷【琦】险窦落寒泉迸石珠帘挂【复】当风玉练县霞明光粲烂【琦】涧折势洄沿渇虎朝还饮【复】馋龙夜不眠穿林声决决【琦】涵月浄涓涓僧汲香凝盋【复】人窥影堕囦中差可儗【琦】康谷孰能先牛乳元同味【复】鲛珠得并圆道林甞卓锡【琦】陆羽盍留编昔者三髙士【复】来游八月天雨苔凌蜡屐【琦】秋竹系溪船煑茗过松下【复】哦诗绕桂前衣襟洒氷雪【琦】词藻丽云烟洗砚文鱼动【复】浮杯翠荇牵清童浣素手【琦】舞妓照金钿【复】相忆劳垂念因风辱寄牋归期欲西上尽兴已东还【琦】徃事成尘梦流光隔岁年【复】君今春满屋我渐雪盈颠頼有同心侣【琦】重临胜境偏旧题空翠湿【复】大字老蛟纒贵比南金重【琦】深期琬琰镌翻愁泣神鬼【复】亦足镇山川积雨晴初好【琦】平原景正妍埽花聊憩息【复】倚树漫迟延极眺匡庐逺囬胆玉阜连华堂列宾客【琦】绮席防神仙梧井应鸣鳯经帷或下鳣【复】繁梅欹坐榻细栁拂歌筵昭代多才彦防栖独尔贤【琦】昌承野王裔髙拍赤松肩【复】欲泛扁舟去还谈一味襌何颙名不忝【琦】于鹄徳仍全空复临流咏【复】谁将此意传数声亭上鹤落日在山巅【琦】






　　玉山纪游
