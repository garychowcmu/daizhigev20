　　钦定四库全书　　　　　集部八
　　三家宫词　　　　　　　总集类
　　提要
　　【臣】等谨案三家宫词三巻明毛晋编晋有毛诗草木鸟兽虫鱼疏广要已着録三家者一为唐王建一为蜀花蘂夫人一为宋王珪各七言絶句一百首建集别着録其宫词百首旧刻杂入王昌龄长信秋词一首刘禹锡魏宫词二首白居易后宫词一首张籍宫词二首杜牧秋夕作一首出宫人一首晋并考旧本厘正花蘂夫人蜀孟昶妃费氏也宋熙寜五年王安国检校官书始得其手书于敝簏纸中以语王安石王安石以语王珪冯京始传于世珪所撰华阳集明代巳佚今始以永乐大典所载裒辑成帙惟此宫词以别行之本仅存而流俗传写误以其中四十一首窜入花蘂夫人诗中而移花蘂夫人诗三十九首属之于珪又摭唐诗二首足之颠舛殊甚此本亦一一校改建赠王守澄诗有不是当家亲向説九重争得外人知句虽一时刼制之词而宫禁深严流传事亦未必不出于若辈其语殆不尽诬费氏身备掖庭述所闻见珪出入禁闼歴仕四朝不出国门而至宰相耳濡目染亦异乎草野传闻晋裒而编之皆足以考当日之轶事不但取其词之工也乾隆四十六年十二月恭校上
　　总纂官【臣】纪昀【臣】陆锡熊【臣】孙士毅
　　总　校　官　【臣】　陆　费　墀




　　钦定四库全书
　　三家宫词巻上
　　明　毛晋　编
　　唐
　　王建
　　蓬莱正殿压金鼇红日初生碧海涛开着五门遥北望赭黄新帕御牀高
　　殿前传防各依班召对西来八诏蛮上得青花龙尾道侧身偷觑正南山
　　龙烟日暖紫曈曈宣政门当玉殿风五刻阁前卿相出下帘声在半天中
　　白玉前起草臣樱桃初赤赐尝新殿头传语金阶逺因进辞来谢圣人
　　内人对御叠花牋绣坐移来玉案边红蜡光中呈草本平明舁出阁门宣
　　千牛仗下放朝初玉案旁边立起居每日进来金凤纸殿头无事不教书
　　延英引对碧衣郎江砚宣毫各别牀天子下帘亲考试宫人手里过茶汤
　　未明开着九重关金画黄龙五色幡直到银台排仗合圣人三殿对西番
　　少年天子重边功亲到凌烟画阁中教觅勲臣冩图本长将殿里作屏风
　　丹凤楼门把火开五云金辂下天来堦前走马人宣慰天子南郊一宿回
　　楼前立仗看宣赦万嵗声长再拜齐日照防盘高百尺飞仙争上取金鸡
　　集贤殿内图书满防勘头边御印同真迹进来依数字别收鎻在玉函中
　　秘殿清斋刻漏长紫微宫女夜焚香拜陵日近公卿发卤簿分头出太常
　　新调白马怕鞭声供奉骑来绕殿行为报诸王侵早入隔门催进打毬名
　　对御难争第一筹殿前不打背身毬内人唱好兹急天子龙舆过玉楼
　　新衫一样殿头黄银带排方獭尾长总把金鞭骑御马绿騣红额麝兰香
　　罗衫叶叶绣重重金凤银鹅各一丛每遍舞头分两向太平万嵗字当中
　　鱼藻宫中鎻翠娥先皇行处不曾过如今池防休铺锦菱角鸡头积渐多
　　殿前明日中和节连夜琼林散舞衣传报所司分蜡烛监开金鎻放人归
　　五更三防索金车尽放宫人出看花仗下一时催立马殿头先报内园家
　　城东北面望云楼半下珠帘半上钩骑马行人长速过恐防天子在楼头
　　射生宫女宿红糚请得新弓各自张临上马时齐赐酒男儿跪拜谢君王
　　新秋白兎大于拳红耳霜毛趂草眠天子不教人射杀玉鞭遮到马蹄前
　　内鹰笼脱解红绦鬬胜争先出手高直上青云还却下一双金爪菊花毛
　　竞渡船头掉防旗两邉溅水湿罗衣池东争向池西岸先到先书上字归【掉一作揷】
　　灯前飞入玉堦虫未卧常闻半夜钟看着中元斋日到自盘金线绣真容
　　红灯睡里唤春云云上三更直宿分金砌雨来行歩滑两人擡起隐花裙
　　一时起立吹箫管得宠人来满殿迎整顿衣裳皆着却舞头当拍第三声
　　琵琶先抹六么头小管丁宁侧调愁半夜美人双唱起一声声出凤凰楼
　　春池日暖少风波花里牵船水上歌遥索剑南新様锦东宫先钓得鱼多
　　十三初学擘箜篌弟子名中被防留昨日敎坊新进入并房宫女与梳头
　　红蛮捍拨帖胸前移坐当头近御筵用力独弹金殿响凤凰飞出四条弦
　　春风吹雨洒旗竿得出深宫不怕寒夸道自家能走马围中横过觅人看【出一作在围一作园】
　　粟金腰帯象牙锥散挿红翎玉突枝旋猎一边还引马归来鸡兎绕鞍垂【玉一作五】
　　云駮花骢各试行一般毛色一般缨殿前来往重骑过欲得君王别赐名
　　每夜停灯熨御衣银熏笼底火微防遥聴帐里君王觉上直声钟始得归【微微一作霏霏】
　　因吃樱桃病放归三年着破旧罗衣内中侍从来还去结得金花上贵妃【内中侍从来还去一作内中人识从来去】
　　欲迎天子看花去下得金堦却悔行恐见失恩人旧院回来忆着五声
　　往来旧院不堪脩教近宣徽别起楼闻有美人新进入六宫未见一时愁【一作宫中谁识大家愁】
　　自夸歌舞胜诸人邀勒君王出内频连夜宫中脩别院地衣帘额一时新
　　闷来无处可思量旋下金堦旋忆牀收得山丹红蘂粉镜前洗却麝香黄【镜前一作中】
　　蜂须蝉翅薄松松浮动搔头似有风一度出时抛一遍金条零落满函中
　　御厨不食索时新每见花开即苦春白日睡多娇似病隔教唤女医人
　　丛丛洒手绕金盆旋拭红巾入殿门众里遥抛金橘子在前收得便承恩
　　御池水色春来好处处分流白玉渠密奏君王知入月唤人相伴洗裙裾
　　移来女乐部头边新赐花檀大五缏得红罗手帕子中心细画一双蝉
　　合暗报来门鎻了夜深应别唤笙歌房房下着珠睡月过金阶白露多
　　新晴草色緑温暾山雪初消浐水浑今日踏青归较晩传声留着望春门
　　西楼新换珠帘额中尉明朝设内家一様金盘五十面红酥防出牡丹花【十一作千】
　　尽送香毬出内家记廵传把一枝花散时各自烧红烛相逐行归不上车
　　家常爱着旧衣裳空挿红梳不作糚忽地下阶裙解带非时应得见君王
　　别勑敎歌不出房一声一遍奏君王再三博士留残拍索向宣徽作彻章
　　私缝黄帔舍钗梳欲得金僊观内居近被君王知识字收来案上检文书
　　行中第一争先舞博士旁边亦被欺忽觉管偷破拍急翻罗袖不教知
　　月冷江清近腊时玉阶金瓦雪澌澌浴堂门外抄名入公主家人谢面脂
　　未承恩泽一家愁乍到宫中忆外头新学管弦声尚澁侧商调里唱伊州【新学一作求守尚澁一作欵逐】
　　东风泼泼雨新休舁尽春泥扫雪沟走马犊车当御路汉阳公主进鸡毬
　　风帘水阁压芙蓉四面钩栏在水中避热不归金殿宿秋河织女夜糚红
　　圣人生日明朝是私地教人属内监自冩金花红牓子前头先进凤凰衫
　　避暑昭阳不掷卢井边含水喷鵶雏内中数日无呼唤搨得滕王蛱蝶图
　　内宴初休入二更殿前灯火一天明中宫传防音声散诸院门开触处行
　　玉蝉金雀三层挿翠髻高丛緑鬓虚舞处春风吹落地归来别赐一头梳
　　树叶初成鸟防窠石榴花里笑声多众中遗却金钗子拾得从他要赎麽
　　小殿初成粉未干贵妃姊妺自来看为逢好日先移入续向街西索牡丹
　　内人相续报花开准拟君王便看来逢着五弦琴绣袋宜春院里按歌回
　　廵吹慢遍不相和暗数看谁曲较多明日梨花园里见先须逐得内家歌
　　黄金合里盛红雪重结香罗四出花一一旁边书勅字中官送与大臣家
　　未明东上阁门开排仗声从后殿来阿监两边相对立遥听索马一时回
　　宫人拍手笑相呼不识堦前扫地夫乞与金钱争借问外头还似此间无
　　小随阿姊学吹笙好见君王赐与名夜拂玉牀朝把镜黄金殿外不教行【小随阿姊一作不随阿姊】
　　日高殿里有香烟万嵗声长动九天妃子院中初降诞内人争乞洗儿钱
　　宫花不共外花同正月长先一半红供御樱桃看守别直无鵶鹊到园中【此首或见花蕋夫人集中】
　　殿前铺设两边楼寒食宫人歩打毬一半走来争跪拜上棚先谢得头筹
　　太仪前日暖房来嘱向朝阳乞药栽勑赐一窠红踯躅谢恩未了奏花开【太仪一作大姨】
　　御前新赐紫罗襦歩歩金堦上软舆宫局总来为喜乐院中新拜内尚书
　　鹦鹉谁教转舌关内人手里养来奸语多更觉承恩泽数对君王忆陇山
　　分朋闲坐赌樱桃收却投壶玉腕劳各把沉香双陆子局中鬬累阿谁高
　　禁寺红楼内里通笙歌引驾夹城东裹头宫监堂前立手把牙弰竹弹弓【宫监一作番女】
　　春风院院落花堆金鎻生衣掣不开更筑歌台起糚殿明朝先进画图来
　　舞来汗湿罗衣彻楼上人扶下玉梯归到院中重洗面金花盆里泼红泥
　　宿糚残粉未明天总在昭阳花树边寒食内人长白打库中先散与金钱
　　众中偏得君王笑偷把金箱笔砚开书破红蛮隔子上旋推当直美人来
　　敎遍宫娥唱遍词暗中头白没人知楼中日日歌声好不问从初学阿谁
　　青楼小妇砑裙长总被抄名入教坊春设殿前多舞队棚头各别请衣裳
　　艾心芹叶初生小祗鬬时新不鬬花总待大家般数尽袖中方出鬰金芽【一作水中芹叶土中花拾得还将避众家总待别人般数尽袖中拈出鬰金芽】
　　玉箫改调筝移柱催换红罗绣舞筵未戴柘枝花防子两行宫监在帘前
　　窻窻戸戸院相当总有珠玳瑁牀虽道君王不来宿帐中长是炷牙香
　　忽地金舆向月陂内人接着便相随却回龙武军前过当处敎开卧鸭池
　　雨入珠满殿凉避风新出玉盆汤内人恐要秋衣着不住熏笼换好香
　　金吾除夜进傩名画袴朱衣四队行院院银灯如白日沉香火底坐吹笙
　　树头树底觅残红一片西飞一片东自是桃花贪结子错敎人恨五更风
　　金殿当头紫阁重仙人掌上玉芙蓉太平天子朝元日五色云车驾六龙
　　春来睡困不梳头懒逐君王苑北游暂向玉花阶上坐簸钱赢得两三筹
　　歩行送入长门里不许来辞旧院花只恐它时身到此乞求恩赦放还家
　　嫌罗不着索轻□对面教人染退红衫子成来一遍出明朝半片在园中
　　弹棋玉指两参差背局临虚鬬着危先打角头红子落上三金字半边垂
　　宛转黄金白柄长青荷叶子画鸳鸯把来不是呈新様欲进微风到御牀
　　画作天河刻作牛玉梭金镊防桥头每年宫女穿针夜勑赐诸亲乞巧楼
　　供御香方加减频水沈山麝每囘新内中不许相传出已被毉家冩与人
　　药童食后送云浆高殿无风扇小凉每到日中重掠鬓衩衣骑马绕宫廊
　　王建太和中为陜州司马与韩愈张籍同时而籍相友善工为乐府歌行思逺格幽初为渭南尉与宦者王守澄有宗人之分因过饮相讥戯守澄深憾曰吾弟所作宫词禁掖深邃何以知之将奏劾建因以诗解之曰先朝行坐镇相随今上春宫见长时脱下御衣偏得着进来龙马每敎骑常承宻防还家少独奏边情出殿迟不是官家频向説九重争遣外人知事遂寝宫词凡百絶天下传播效此体者虽有数家而建为之祖云
　　余阅王建宫词輙襍以他人诗句如奉帚平明金殿开暂将纨扇共徘徊玉顔不及寒鵶色犹带昭阳日影来此王少伯长信秋词之一也日晚长秋帘外报望陵歌舞在明朝添炉欲爇熏衣麝忆得分时不忍烧日映西陵松栢枝下台相顾一相悲朝来乐府歌新曲唱着君王自作词此皆刘梦得魏宫词也泪尽罗衣梦不成夜深前殿按歌声红顔未老恩先断斜倚熏笼坐到明此白乐天后宫词之一也新鹰初放兎初肥白日君王在内稀薄暮午门临欲鎻红糚飞骑向前归黄金捍拨紫檀槽索初张调更高尽理昨来新上曲内官外送樱桃此皆张文昌宫词也银烛秋光冷画屏轻罗小扇扑流萤天街夜色凉如水卧防牵牛织女星此杜牧之秋夕作也闲吹玉殿昭华琯醉打梨园缥蔕花千年一梦归人世绛缕犹封繋臂纱此又杜牧之出宫人之一也意宋南渡后逸其真作好事者摭拾以补之今余歴参古本百篇具在他作一一删去






　　三家宫词巻上
　　钦定四库全书
　　三家宫词巻中
　　明　毛晋　编
　　蜀
　　花蕋夫人
　　五云楼阁凤城间花木长新日月闲三十六宫连内苑太平天子住昆山
　　会真广殿约宫墙楼阁相扶倚太阳净甃玉阶横水防御炉香气扑龙牀
　　龙池九曲逺相通杨栁丝牵两防风长似江南好春景画船来去碧波中
　　东内斜穿紫禁通龙池凤苑夹城中晓钟声断严糚罢院院纱牕海日红
　　殿名新立号重光岛上亭台尽改张但是一人行幸处黄金阁子鎻牙牀
　　安排诸院接行廊水槛周十里长青锦地衣红绣毯尽铺龙脑鬰金香
　　厨船进食簇时新侍宴无非列近臣日午殿头宣索鲙隔花催唤打鱼人【船一作盘】
　　立春日进内园花红蕋轻轻嫩浅霞跪到玉阶犹带露一时宣赐与宫娃
　　夹城门与内门通朝罢廵游到苑中每日日高祗处满堤红艶立春风
　　三面宫城尽夹墙苑中池水白茫茫亦从狮子门前入旋见亭台绕岸旁
　　离宫别院绕宫城金板轻敲合凤笙夜夜月明花树底傍池长有按歌声
　　御制新翻曲子成六宫才唱未知名尽将觱篥来抄谱先按君王玉笛声
　　旋移红树斸青苔宣使龙池再凿开展得緑波寛似海水晶楼殿胜蓬莱
　　太虚高阁临波殿背倚城墙面枕池诸院各分娘子位羊车到处不教知
　　脩仪承宠住龙池扫地焚香日午时等候大家来院里看教鹦鹉念宫词
　　才人出入每相随笔砚将行绕曲池能向防牋书大字忽防御制写新诗
　　六宫官职总新除宫女安排入画图二十四司分六局御前频见错相呼
　　春风一面晓糚成偷折花枝傍水行却被内监遥觑见故将红豆打黄莺
　　梨园子弟簇池头小乐擕来燕游旋炙银笙先按拍海棠花下合梁州
　　殿前排宴赏花开宫女侵晨探防回斜望苑门遥举袖传声宣唤近臣来
　　小毬塲近曲池头宣唤勲臣试打毬先向画廊排御幄管声动立浮油
　　供奉头筹不敢争上棚等唤近臣名内人酌酒才宣赐马上齐呼万嵗声
　　殿前宫女总纎腰初学乘骑怯又娇上得马来才欲走防回抛鞚抱鞍桥
　　自敎宫娥学打毬玉鞍初跨栁腰柔上棚知是官家认遍遍长赢第一筹
　　翔鸾阁外夕阳天树影花光逺接连望见内家来往处水门斜过画楼船
　　内人追逐采莲时惊起沙鸥两防飞兰棹把来齐拍水并船相鬬湿罗衣
　　新秋女伴各相逢罨画船飞别渚中旋折荷花伴歌舞夕阳斜照满衣红
　　少年相逐采莲回罗防罗衫巧制裁每到岸头长拍水竞提纎手出船来
　　安排竹栅与笆篱养得新生鹁鸽儿宣受内家专喂饲花毛闲看总皆知
　　年初十五最风流新赐云鬟使上头按罢霓裳归院里画楼云阁总新脩
　　早春杨栁引长条倚岸沿堤一面高称与画船牵锦缆暖风搓出防丝绦
　　媫妤生长帝王家常近龙顔逐翠华杨栁岸长春日暮傍池行困倚桃花
　　月头支给买花钱满殿宫人近数千遇着唱名多不语含羞走过御牀前
　　寒食清明小殿旁防楼双夹鬬鸡塲内人对御分明看先赌红罗被十牀
　　水车踏水上宫城寝殿檐头滴滴鸣助得圣人高枕兴夜凉长作逺滩声
　　平头船子小龙牀多少神仙立御旁旋刺篙竿令过岸满池春水蘸红糚
　　苑东天子爱廵游御岸花堤枕碧流新敎内人供射鸭长将弓箭绕池头
　　罗衫玉带最风流斜挿银篦漫裹头闻得殿前调御马掉鞭横过小红楼
　　沉香亭子傍池斜夏日廵游歇翠华帘畔越盆盛浄水内人手里剖银
　　薄罗衫子透肌肤夏日初长板阁虚独自凭阑无一事水风凉处读文书
　　金画香台出露盘黄龙雕刻绕朱阑焚脩每遇三元节天子亲簮白玉冠
　　六宫一例罗冠子新様交镌白玉花欲试淡糚兼道服面前宣与唾盂家
　　三月樱桃乍熟时内人相引看红枝回头索取黄金弹绕树藏身打雀儿
　　春天睡起晓糚成随侍君王触处行画得自家梳洗様相凭女伴把来呈
　　小小宫娥到内园未梳云鬓脸如莲自从配与夫人后不使寻花乱入船
　　锦城上起凌烟阁拥殿遮楼一向高认得圣顔遥望见碧阑干映赭黄袍【凌一作凝】
　　大臣承宠赐新庄栀子园亭东栁旁每日圣恩亲幸到板桥头是读书堂【栁一作院】
　　舞头皆着画罗衣唱得新翻御制词每日内庭闻敎队乐声飞上到龙池
　　春早寻花入内园竞传宣防欲黄昏明朝驾幸逰蚕市暗使毡车就苑门
　　半夜揺船载内家水门红蜡一行斜圣人正在宫中饮宣使池头旋折花
　　春日龙池小宴开岸边亭子号流杯沉檀刻作神仙女对捧金樽水上来
　　寝殿门前晓色开红泥药树间花栽君王未起翠帘卷又发宫人上直来
　　漫梳鬟髻着轻红春早争求芍药丛近日承恩移住处夹城里面占新宫
　　别色官司御辇家黄衫束带脸如花深宫内苑参承惯常从金舆到日斜
　　日高房里学围棋等官家未出时为赌金钱争路数专忧女伴恠来迟
　　摴蒱冷淡学投壶箭倚腰身约画图尽对君王称妙手一人来谢一人输
　　漫揎红袖指纎纎学钓池鱼傍水边忍冷不禁还自去钓竿常被别人牵
　　宣徽院约池南岸粉壁红画不成总是一人行幸处彻宵闻奏管声
　　丹霞亭浸池心冷曲沼门含水脚清傍岸鸳鸯皆着对时时出向浅沙行
　　杨栁隂中引御沟碧梧桐树拥朱楼金陵城共滕王阁画向丹青也合羞
　　海棠花发盛春天游赏无时引御筵绕岸结成红锦帐暖枝犹拂画樱船
　　晩来随驾上城游行到东西百尺楼囘望苑中花栁色緑隂红艶满池头
　　牡丹移向苑中栽尽是藩方进入来未到末春縁地暖数般顔色一时开
　　晓日官人外按囘自牵骢马出林隈御前接得髙义手时得山鸡喜进来
　　朱雀门髙花外开毬塲空濶浄尘埃预排白兎兼苍狗等候君王按鹘来
　　明朝腊日官家出随驾先须防内人回鹘衣装回鹘马就中偏称小腰身
　　鞍鞯盘龙鬭色糚黄金压胯紫游缰自从拣得眞龙骨别置东头小马坊
　　窻树高低约浪痕岛中斜日欲黄昏树头木刻双飞鹤逺晴空映水门
　　翠辇每从城畔出内人相次立池边嫩荷花里摇船去一阵香风送水仙
　　高烧红蜡防银灯秋晩花池景色澄今夜圣人新殿宿后宫相竞觅祗承
　　苑中排比宴秋宵弦管挣摐各自调日晚阁门传圣防明朝尽放紫宸朝
　　夜深饮散月初斜无限宫嫔乱挿花近侍媫妤先过水遥闻隔岸唤船家
　　宫娥小小艶红糚唱得歌声绕画梁縁是太妃新进入座前颁赐小罗箱
　　池心小样钓鱼船入翫偏冝向晩天挂得防帆敎便放急风吹过水门边
　　傍池居住有渔家收网揺船到浅沙预进活鱼供日料满筐跳跃白银花
　　会仙观内玉清坛新防宫人作女冠每度驾来羞不出羽衣初着怕人看
　　老大初敎学道人鹿皮冠子淡黄裙后宫歌舞全抛掷每日焚香事老君
　　法云寺里中元节又是官家诞降辰满殿香花争供养内园先占得铺陈
　　嫩荷香扑钓鱼亭水面文鱼作队行宫女竞来池畔看傍呼唤勿高声
　　秋晓红糚傍水行竞将衣袖扑蜻蜓回头瞥见宫中唤几度藏身入画屏【晓一作晚】
　　御沟春水碧于天宫女寻花入内园汗湿红糚行渐困岸头相唤洗花钿
　　内人深夜学迷藏徧绕花丛水岸旁乗兴或来仙洞里大家寻觅一时忙
　　酒库新脩近水旁泼醅初熟五云浆殿前供御频宣索进入花间一阵香
　　白藤花限白银花閤子当门寝殿斜近被宫中知了事每来随驾使烹茶
　　西毬塲里打毬回御宴先于苑内开宣索教坊诸伎乐傍池催唤入船来
　　新翻酒令着词章侍宴初开忆却忙宣使近臣传赐本书家院里遍抄将
　　昭仪侍宴足精神玉烛抽看记饮廵倚頼识书为録事灯前时复错瞒人
　　后宫阿监裹罗巾出入经过苑囿频承奉圣顔忧误失就中长怕内夫人
　　管弦声急满龙池宫女藏阉夜宴时好是圣人亲捉得便将浓墨扫双睂
　　密室红泥地火炉内人冬日晚传呼今宵驾幸池头宿排比椒房得暖无
　　画船花舫总新糚进入池心近岛旁松木楼窻楠木板暖风吹过一团香
　　三清台近苑墙东楼槛层层映水红尽日绮罗人度曲管弦声在半天中
　　高亭百尺立春风引得君王到此中牀上翠屏开六扇槛花初绽牡丹红
　　小院珠着地垂院中排比不相知羡他鹦鹉能言语里偷敎鸜鹆儿
　　鸳鸯瓦上瞥然声昼寝宫娥梦里惊元是我王金弹子海棠花下打流鸎【此首或见王建集中】
　　雨洒瑶阶花尽开君王应是看花来静凭雕槛浑忘倦忽听笙簧殿外囘
　　内人承宠赐新房红纸泥绕画廊种得海柑才结子乞求自进与君王
　　翡翠帘前日影斜御沟春水浸成霞侍臣向晚随天歩共看池头满树花
　　金章紫绶选高班每每东头近圣顔才艺足当防宠别只看供奉一塲闲
　　金碧防干倚防边卷初听一声蝉殿头日午揺纨扇宫女争来玉座前
　　熙宁五年奉诏定蜀民楚民秦民三家所献书可入馆者令令史李希顔料理之其书多剥脱而得二敝纸所书花蕋夫人诗笔书乃出于花蕋夫人手而词甚奇与王建宫词无异建自唐至今读者不絶口而此独遗失不见取前受诏定三家书者又斥去之甚为可惜也谨令令史郭祥缮写入三馆而口诵数篇于丞相王安石明日与中书语及之而王珪冯京愿传其本于是盛行于时
　　按蜀主王建纳徐耕二女姊为淑妃妺为贵妃俱善为诗有藻思妹生衍衍即位册贵妃为顺圣太后淑妃为翊圣太妃或即以顺圣为花蕋夫人如诗话所称小徐妃者是也及唐庄宗平蜀后孟知祥再有蜀传孟昶青城女费氏防能属文尤长于诗以才貌事昶得幸赐号花蕋夫人然则花蕋夫人果有二邪但徐妃以污乱失国孟昶继之宠溺后宫而犹袭亡国夫人之号岂大惑者固不知其不祥也乃陶宗仪以孟昶纳徐匡璋女拜为贵妃别号花蕋夫人而以费氏为误葢未详王建之有徐妃孟昶之有费妃也意蜀主有前后之异而世传夫人为蜀主妃不及考其为王为孟为徐为费为顺圣为花蕋邪今宫词百首实孟昶妃费氏作不闻小徐妃云
　　宋太祖平后蜀花蕋夫人以俘见问其所作口占一絶云君王城上竖降旗妾在深宫那得知四十万人齐解甲更无一个是男儿杨用脩云宫词之外尤工乐府蜀亡入汴书葭萌驿壁云初离蜀道心将碎离恨绵绵春日如年马上时时闻杜鹃书未毕为军骑催行后人续之云三千宫女皆花貌妾最婵娟此去朝天只恐君王宠爱偏花蕋见宋祖犹作更无一个是男儿之句焉有随昶行而书此败节之语乎续之者不惟虚空架桥而词之鄙亦狗尾续貂矣


　　三家宫词巻中
　　钦定四库全书
　　三家宫词巻下
　　明　毛晋　编
　　宋
　　王珪
　　花里宫莺晓未啼千牛仗下报班齐银袍五百趋龙尾天子临轩赐御题
　　洛阳新进牡丹丛种在蓬莱第几宫压晓看花传驾入露苞初拆御袍红【几一作一】
　　燕去燕来闲白昼花开花落送黄昏年年好景春风妬梦里铅华湿涙痕
　　侍辇归来歩玉阶试穿金缕凤头鞋堦前摘得冝男草笑挿黄金十二钗
　　旌风卷緑波流绣扇红鸾五防楼撮角茶牀金钉铰暗花香印锦纹头
　　燕子初来语更新一声声报内家春遥闻春苑樱桃熟先进金盘奉紫宸
　　盆山高叠小蓬莱桧柏屏风凤尾开緑绕金阶春水濶新分一脉御沟来
　　内苑宫人学打毬青丝飞辔紫花骝朝朝结束防宣唤一样真珠络控头
　　元夕星灯照露台六宫歌吹出云来夜深翠辇归金殿十里廻廊锦帐开
　　金鸡竿下龙旗动万国华夷拜冕旒十二门开传诏急祥云捧日在楼头
　　数骑红糚晓猎还销金罗袜镂金环佯佯走马穿花过拂拭雕弓对御弯
　　晚来东殿放笙歌外院池亭得暂过深炷炉香登月榭阑干西角拜姮娥
　　两班齐贺玉闗清新奏熈州曲破成画鼓连声催拍遍内人多半未知名
　　沉烟揺碧透金铺密下珠镇玉壶近赐赵昌花雀障却嫌崔白芰荷图
　　夜色楼台月数层金防烟穗绕觚棱重廊屈折连三殿宻上真珠百寳灯
　　禁里春浓蝶自飞御蠺眠起弄新丝碧尽日敎鹦鹉念得君王数首诗
　　鬬草深宫玉槛前春蒲如箭荇如钱不知红药防干曲日暮何人落翠钿
　　太液波清水殿凉画船惊起宿鸳鸯翠睂不及池边栁取次飞花入建章
　　春心滴破花边露晓梦惊囘禁里钟十二椘山何处是御楼曾见两三峯【露一作漏】
　　博山夜宿沉香火帐外时闻暖凤笙理徧从头新上曲殿前龙直未交更
　　春殿千官宴喜归上林莺舌报花时宣徽旋进新裁曲学士争吟应诏诗
　　一线沉波漾防舟鱼争芳饵上龙钩内人急捧金盘接拨剌红鳞跃未休
　　尽日闲赌选僊小娃争觅到盆钱上筹争占蓬莱岛一掷乗鸾出洞天
　　丽日祥烟鏁禁林樱桃初熟杏成隂年年翠辇来游幸花落春阶一寸深
　　新供御马可曽骑青鬛连钱碧玉蹄每在殿前祗候驾金鞍卸下不闻嘶
　　大家装着鬭时冝独自寻常拂淡睂为染浅黄衫子色金盆添水看鹅儿
　　帘揺翡翠金风日瓦湿鸳鸯玉露天秋晓殿开重九宴内人争帖菊花钿
　　内库新函进御茶龙团春足建溪芽黄封各各题名姓赐入东西两府家
　　银盆着水洒毬塲马嚼衔声立两行齐上玉鞍随仗列粟金腰带小牌方
　　三殿飞云禁钥开风从天上送春来诸藩玉帛朝元日齐献南山万寿杯
　　露井银牀冻不收深宫花暗晓莺愁残红满地无人扫一半随风落御沟
　　盘龙新织翠云裘检防黄封玉匣收防备秋来供御着金箱捧入曝衣楼
　　十三垂髻碧螺松学舞经年后苑中近日昭仪抄姓字一时宣拨入东宫
　　内库从头赐舞衣一畨时样一畨冝才人特地新装束五色春衫画折枝
　　黄金掌上露华晞朝退君王索辇迟到得经筵春讲罢海棠花影数甎移
　　禁庭漏促斜沉月殿烛光寒未卷御殿催班元会集牙牌先入奏中严
　　焚香重熨赭黄衣恐怕朝阳进御迟禁鼓五更交早直归来还是立班时
　　素英飘洒昨宵寒一寸金花烛泪残连夜对香宣两府平明谢雪到斋坛
　　清晓自倾花上露冷侵宫殿玉蟾蜍擘开五色销金纸碧前学草书
　　翠钿帖靥轻如笑玉凤雕钗袅欲飞拂晓贺春皇帝阁防衣金胜近龙衣
　　鏁声金掣閤门环帘卷真珠十二间别殿春风呼万嵗中丞新押散朝班
　　鸡人报晓传三唱玉井金牀转辘轳烟引御炉香绕殿漏籖初刻上铜壶
　　御桉横金殿幄红扇开云表露天容太常奏备三千曲乐府新调十二钟
　　宫女熏香进御衣殿门开鏁请金匙朝阳初上黄金屋禁掖春深昼漏迟
　　三月金明栁絮飞岸花堤草弄春时楼船百戯催宣赐御辇今年不上池
　　内人稀见水秋千争擘珠帐殿前第一锦标谁夺得右军输却小龙船
　　黄昏鏁院听麻除翰长平明趂起居撰就白麻先进草金泥降出内中书
　　红湿春罗染御袍透三丈日华高金针玉尺穿缝处一对盘龙落剪刀【穿一作裁】
　　端午生衣进御牀赭黄罗帕覆金箱美人捧入南薰殿玉腕斜封防缕长
　　选进僊韶第一人才胜罗绮不胜春重敎按舞桃花下只踏残红作地茵
　　侍女争挥玉弹弓金丸飞入乱花中一时惊得流莺散踏落残英满地红【得一作起落一作破英一作花】
　　夜寒金屋篆烟飞灯烛分明在紫微漏永禁宫三十六宴囘争踏月轮归
　　晓吹翩翩动翠旗炉烟千叠瑞云飞何人奏对偏移刻御史天香隔绣衣
　　金井秋啼络纬声出花宫漏报严更不知谁是金銮直玉宇沉沉夜气清
　　内庭秋宴玉池东香散荷花水殿风阿监采菱牵锦缆月明犹在画船中
　　纱幔薄垂金麦穂帘钩纎挂玉葱条楼西别起长春殿香碧红泥透蜀椒
　　蕙炷香销烛影残御衣熏尽彻更阑归来困顿眠红帐一枕西风梦里寒
　　东宫降诞挺佳辰少海星边拥瑞云中尉传开三日宴翰林当撰洗儿文
　　金鋋画角警塲开天子南郊玉辂来十里青城遥北望防云宫殿月楼台
　　鼓角三更夜奏严夕斋清庙宿重檐殿前太尉横银仗指防金盘御水添
　　銮舆昨夜宿郊坛月淡风低防内寒宻写销金红榜子宫中日日报平安
　　禁籞春来报踏青御池波漾碧涟轻内人争送秋千急风隔桃花闻笑声
　　崇文院里胜蓬莱绣柱扶天秘閤开典籍较讐黄阁外图书多出禁中来
　　昨日龙车幸寳文宸毫金轴展风云前朝御印从头拆重整牙签甲乙分
　　夕宴中秋醉广寒阆风银阙鎻三山美人半夜歌明月声在玉壶天地间
　　六龙观稼奉宸逰齐贺丰年荐麦秋后苑宴囘卿相出内官金合送来麰
　　六宫春色醉僊葩绮戸沉烟望翠华琥珀盘生山芍药绛纱囊佩木香花
　　花外防干厌翠檐水边金阁半垂帘内砧敲月黄昏后坐觉春风一倍添
　　十年一住广寒宫云恋歌声惯绕空长爱惜花花下唱袖和金缕怕春风
　　内家宣赐生辰宴隔夜诸宫进御花后殿未闻公主入东门先报下金车
　　七寳阑干白玉除新开凉殿幸金舆一沟泛碧流春水四面琼钩搭绮疏
　　山楼防凤栖寒月宴殿金麟吐御香蜀锦地衣呈队舞敎头先出拜君王
　　天外明河翻玉浪楼西凉月涌金盆香销甲乙牀前帐宫鎻珑闭殿门
　　蘐草成窠杏子青夜闻禁漏晓闻莺吹囘一觉昭阳梦帐外春风太薄情
　　西风欹叶撼宫梧早怯秋寒着绣襦玉宇无人双燕去一弯新月上金枢
　　东宫花烛防楼新天上僊桥不鎻春徧出六宫歌舞奏姮娥初到月虚轮
　　翠华香重玉炉添双凤楼头晓日暹扇掩红鸾金殿悄一声清跸卷珠
　　金作盘龙绣作麟壶氷楼阁禁中春君王避暑来游幸风月横秋气象新
　　天门晏闭九重关楼倚银河气象间一防星毬乗绛阙五云僊仗下蓬山
　　御座垂帘绣额单氷山重叠贮金盘玉清迢递无尘到殿角东西五月寒
　　碧桃花下试枰棋误算筹先一着低输却钿钗双翡翠可胜重劝玉东西
　　瑶台夜滴金茎露水殿凉生玉枕风卧看星河归阁晚月斜疎影转梧桐
　　临明一阵裂花雨梦隔瑚斗帐明后苑乐声催引驾春衫初试觉身轻
　　夜深独倚防干角玉笛横吹弄月明余响度云无处觅人间闻得两三声
　　太尉洮岷破敌廻腰柔金带入关来殿前献夀天顔喜花覆千官拱御杯
　　后苑归来月上初天歌吹引六鸾舆春风料峭余寒重犹索金函览奏书
　　中宫赐雪玉成峰滴露堆寒冷照空三十六牕明月夜嫦娥浑在水晶宫
　　迢递金壶漏水长轮更传防报君王诸宫各进时新果进着龙牀驻夜香
　　博士当年敎玉筝六宫谁敢鬬新声如今旧曲无心理宝柱一行秋雁横
　　宫人捧砚临香案一幅春绡展素霞玉筯弯环题御篆风云合殿起龙蛇
　　鱼藻宫中淑景长鸭头新水御池塘奇花深院院门闭总被春风漏泄香
　　石刻蛟龙扶绣柱金盘龙凤走雕楹万年枝上流莺啭屏掩春山梦不成
　　雪晴鳷鹊楼边月风落昭阳殿后梅炉炭灺消香兽暖独拈香箸拨红灰
　　花香着蕋藏蜂翅栁影拖金入鎻牕舞鉴晓鸾无奈只认梁归燕却成双
　　玉兎何年上月宫夜深捣药特无踪神丹不老嫦娥乞取刀圭驻玉容
　　千年一遇圣人生岂特河清海亦清瑞应固宜流乐府行看丝竹有新声
　　小雨霏微润緑苔石栏红杏傍池开一枝挿向金瓶里捧进君王玉殿来
　　殿下排塲撃土牛君王玉仗久迟留内人争卜宜春喜夺得金泥各自收
　　一片桃花一片春夜来风雨落纷纷多情更逐东流水还作高唐梦里人
　　新学琵琶曲破成僊韶第一巳知名朱未落黄金拨玉腕先闻动钏声
　　王岐公讳珪字禹玉早中甲科以文章事业被遇四朝自嘉祐初与欧阳永叔蔡君谟更直北门熈宁九年拜相务为安靖之政遂膺顾托有定策之言平生未尝迁谪多代言应制之词无放逐感愤之作故其诗多富贵气
　　公自执政至宰相凡十六年朝廷大典防多出其手其文闳侈丽自成一家词林称之作宫词百首时本误刻花蕋夫人者四十一首而即以夫人三十九首移入公集复以唐絶二首足之今悉厘正无错
　　小星鸡鸣三百篇之宫词也着金环而御夕鸣玉佩以惊晨其万世彤管之辉耀欤嗣后昭阳寂寂褕翟之凝彩聨篇钩弋沈沈弓韣之贲章累牍至于云失护芜草同尘或倚徙云日徘徊风月思雉扇于鳯墀想羊车于鸾阙莫不飞华振藻绘景摅懐白滴齐纨之涙红拭楚袖之血迨夫才人学士感思无聊身设永巷之幽情寄増城之邈绣坐移来叠花牋而属草碧窻却展素纸而挥毫无非言喷玉屑笔落珠霏多者百篇少亦几什自唐迄宋始辑三家仍旧本也若五家之参错千家之汗漫尚容攷订以俟续入













　　三家宫词巻下
