　　钦定四库全书　　　　　集部八
　　箧中集　　　　　　　　总集类
　　提要
　　【臣】等谨案箧中集一巻唐元结编结有次山集已着録是集成于乾元三年録沈千运王季友于逖孟云卿张彪赵防明元季川七人之诗凡二十四首前有自序称已长逝者遗文散失方阻絶者不见近作尽箧中所有总编次之名曰箧中集其诗皆淳古淡泊絶去雕饰非惟与当时作者门径迥殊即七人所作见于他集者亦不及此集之精善葢汰取精华百中存一特不欲居刋薙之名故托言箧中所有仅此云尔其沈千运寄秘书十四兄一首较河岳英灵集所载颠倒一聫又少后四句亦小有异同而均以此本为胜疑结亦颇有所防定馆阁书目谓二十四首皆结作则不然也千运呉兴人家于汝北季友河南人家贫卖履博极羣书豫章太守李勉引为宾客杜甫诗所谓丰城客子王季友也逖里籍无考李白独孤及皆有诗赠之云卿河南人或曰武昌人尝第进士官校书郎今所传诗一巻仅十七首而悲苦之词凡十三首则亦不得志之士彪頴洛间人杜甫诗所称张山人彪者即其人防明天水人名见窦泉述书赋季川即结弟元融独书其字未详其故或融之子孙所録如玉台新咏之称徐孝穆欤乾隆四十二年九月恭校上
　　总纂官【臣】纪昀【臣】陆锡熊【臣】孙士毅
　　总　校　官　【臣】　陆　费　墀



　　钦定四库全书　　　　　集部八
　　箧中集目录　　　　　　总集类
　　沈千运【四首】
　　感怀弟妹
　　赠史修文
　　濮中言怀
　　山中作
　　王季友【二首】
　　别李季友
　　寄韦子春
　　于逖【二首】
　　野外行
　　忆舎弟
　　孟云卿【五首】
　　古乐府挽歌
　　今别离
　　悲哉行
　　古离别
　　伤怀赠故人
　　张彪【四首】
　　杂诗
　　神仙
　　北逰还詶孟云卿
　　古别离
　　赵征明【三首】
　　回军跛者
　　挽歌词
　　思归
　　元季川【四首】
　　泉上雨后作
　　登云中
　　山中晓兴
　　古逺行















　　箧中集原序
　　元结作箧中集成问曰公所集之诗何以订之对曰风雅不兴几及千嵗溺于时者世无人哉呜呼有名位不显年寿不将独无知音不见称显死而已矣谁云无之近世作者更相沿袭拘限声病喜尚形似且以流易为词不知丧于雅正然哉彼则指咏时物防谐丝竹与歌儿舞女生汚惑之声于私室可矣若今方直之士大雅君子听而诵之则未见其可矣吴兴沈千运独挺于流俗之中强攘于己溺之后穷老不惑五十余年凡所为文皆与时异故朋友后生稍见师效能佀类者有五六人呜呼自沈公及二三子皆以正直而无禄位皆以忠信而久贫贱皆以仁让而至丧亡异于是者显荣当世谁为辨士吾欲问之天下兵兴于今六嵗人皆务武斯为谁嗣已长逝者遗文散失方阻絶者不见近作尽箧中所有总编次之命曰箧中集且欲传之亲故冀其不忘于今凡七人诗二十四首时干之三年也【阙】
　　钦定四库全书
　　箧中集　　　　　　　　　唐　元结　编沈千运【四首】
　　感怀弟妹
　　今日春气防东风杏花拆筋力又不如却羡涧中石神仙杳难凖中寿稀满百近世多夭伤喜见鬂发白杖藜竹树间宛宛行旧迹岂知林园主却是林园客兄弟可存半空为亡者惜防防无再期哀哀望松栢骨肉能几人年大自踈隔性情谁免此与我不相易唯念得尔辈时看慰朝夕平生兹已矣此外尽非适
　　赠史修文
　　故人阻千里防靣非别期握手于此地当欢返成悲念离宛犹昨俄已经数朞畴昔皆少年别来鬂如丝不道旧姓名相逢知是谁曩防尽骞翥与君仍布衣岂曰无其才命理应有时别路渐欲少不觉生涕洟
　　濮中言怀
　　圣朝优贤良草泽无遗匿人生各有志在余胡不激一生但区区五十无寸禄衰退当弃捐贫贱招毁讟栖栖去人世迍踬日穷廹不如守田园嵗晏望丰熟壮年失宜尽老大无筋力始觉前计非将贻后生福童儿新学稼少女未能织顾此烦知已终日求衣食
　　山中作
　　栖隠非别事所愿离风尘不辞城邑逰礼乐拘束人迩来归山林庶事皆吾身何者为形骸谁是智与仁寂寞了闲事而后知天真咳唾矜崇华迂俯相屈伸如何巢与由天子不得臣
　　王季友【二首】
　　别李季友
　　栖鸟不恋枝喈喈在同声行子迟出户依依主人情昔时霜台镜丑妇羞尔形闭匣二十年皎洁常独明今日照离别前途白发生
　　寄韦子春
　　出山秋云曙山木已再春食我山中药不忆山中人山中谁余宻白发惟相亲雀防昼夜无知我厨廪贫依依北舎松不厌吾南隣有情尽弃捐土石为同身
　　于逖【二首】
　　野外行
　　老病无乐事嵗秋悲更长穷郊日萧索生意已苍黄小弟发亦白两男俱不强有才且未达况我非贤良幸以朽钝姿野外老风霜寒鸦噪晩景乔木思故乡魏人宅蓬池结网伫鳣鲂水清鱼不来嵗暮空彷徨
　　忆舎弟
　　衰门少兄弟兄弟唯两人饥寒各流浪感念伤我神夏期秋未来安知无他因不怨别天长但愿见尔身茫茫天地间万类各有亲安知汝与我乖隔同胡秦何时对形影愤懑当共陈
　　孟云卿【五首】
　　古乐府挽歌
　　草草闾巷喧涂车俨成位冥冥何得尽戴我生人意北邙路非遥此别终天地临穴频抚棺至哀反无泪尔形未衰老尔息犹童稚骨肉安可离皇天若容易房帷即灵帐庭宇为哀次薤露歌若斯人生尽如寄
　　今别离
　　结发生别离相思复相保如何日已逺五变中庭草渺天海途悠悠呉江岛但恐不出门出门无逺道逺道行既难家贫衣裳单严风吹积雪晨起鼻何酸人生各有志岂不怀所安分明天上日生死誓同观
　　悲哉行
　　孤儿去慈亲逺客丧主人莫吟辛苦曲此曲难忍闻可闻不可见去去无形迹行人念前程不待参辰没朝亦常苦饥暮亦常苦饥飘飘万余里贫贱多是非少年莫逺逰逺逰多不归
　　古别离
　　朝日上髙台离人愁秋草如见万里天不见万里道含酸欲谁诉转转伤怀抱君行本迢逺苦乐良难保宿昔梦同衾心忧梦颠倒结发年已迟征行去何早寒暄有时谢憔悴难再好人皆筭年寿死者何曽老少壮无见期水深风浩浩
　　伤怀赠故人
　　稍稍晨鸟翔淅淅草上霜人生早艰苦寿命恐不长二十学已成三十名不彰岂无同门友贵贱易中肠驱马行万里悠悠过帝乡幸因弦歌末得上君子堂众乐互喧奏独子备笙簧坐中无知音安得神扬扬愿因髙风起上感白日光
　　张彪【四首】
　　杂诗
　　富贵多胜事贫贱无良图上德兼济心中才不如愚商者多巧智农者争膏腴儒生未遇时衣食不自如久与故交别他荣我穷居到门懒入门何况千里余君子有褊性矧乃寻常徒行行任天地无为强亲踈
　　神仙
　　神仙可学无百嵗名大约天地何茫茫人间半哀乐浮生亮多惑善事翻为恶争先等驰驱中路苦瘦弱长老思养寿后生笑寂寞五谷非长年四气乃灵药列子何必待吾心满寥廓
　　北逰还酬孟云卿
　　忽忽望前事志愿能相乖衣马乆羸弊谁信文与才善道居贫贱洁服蒙尘埃行行无定心防坎难归来慈母忧疚疹至家念栖栖与君宿姻亲深见中外怀俟余惜时节怅望临髙台
　　古别离
　　别离无逺近事欢情亦悲不闻车轮声后防将何时去日忘寄书来日乖前期纵知明当返一息千万思
　　赵征明【三首】
　　回军跛者
　　既老又不全始得离邉城一枝假枯木步步向南行去时日一百来时月一程常恐道路旁掩弃狐兎茔所愿死乡里到日不愿生闻此哀怨词念念不忍听惜无异人术倐忽具尔形
　　挽歌词
　　寒日蒿上明凄凄郭东路素车谁家子丹旐引将去原下荆棘樷樷邉有新墓人间痛伤别此是常别处旷野多萧条青松白杨树
　　思归
　　为别未几日去日如三秋犹疑望可见日日上髙楼惟见分手处白苹满芳洲寸心寜死别不忍生离忧
　　元季川【四首】
　　泉上雨后作
　　风雨荡繁暑雷息佳霁初众峰带云雨清气入我庐飒飒凉飚来临窥惬所图緑萝长新蔓褭褭垂坐隅流水复檐下丹砂发清渠养葛为我衣种芋为我蔬谁是畹与畦弥漫连野芜
　　登云中
　　灌田东山下取药在尔休清兴相引行日日三四周白鸥与我心不厌此中逰穷览颇有适不极趣无幽憀然歌采薇曲尽心悠悠
　　山中晓兴
　　河汉降霜昨来节物殊媿无神仙姿岂有隂阳俱灵鸟望不见慨然悲髙梧华叶随风扬珍条杂榛芜为君寒谷吟叹息知何如
　　古逺行
　　悠悠逺行者羁独当时思道与日月长人无茅舎期出门万里心谁不伤别离纵逺当白发嵗月悲今时何况异形容安湏与尔悲



　　箧中集
