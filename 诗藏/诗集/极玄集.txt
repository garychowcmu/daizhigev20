　　钦定四库全书　　　　　集部八
　　极元集　　　　　　　　总集类
　　提要
　　【臣】等谨案极元集二巻唐姚合编合有诗集已著录合为诗刻意苦吟工于防缀小景搜求新意而刻画太甚流于纎仄者亦复不少宋末江湖诗派皆从是导源者也然选録是集乃特有鉴裁所取王维至戴叔伦二十一人之诗几一百首今存者凡九十九合自称为诗家射雕手亦非虚语计敏夫唐诗纪事凡载集中所録之诗皆注曰右姚合取为极元集葢宋人甚重其书矣二十一人之中惟僧灵一法振皎然清江四人不着始未祖咏不着其字畅当字下作二方空葢原本有而传写佚阙其余则字及爵里与登科之士一一详载观刘长卿名下注曰宣城人与唐书称河间人者不同乂皇甫曽注天寳十二载进士皇甫冉注天寳十五载进士以登科先后为次置曽于冉之前与诸书称兄弟同登进士者亦不同知为合之原注非后人抄撮诸书所増入总集之兼具小传实自此始亦足以资考证也乾隆四十六年九月恭校上
　　总纂官【臣】纪昀【臣】陆锡熊【臣】孙士毅
　　总　校　官　【臣】　陆　费　墀








　　极集原序
　　唐诗数千百家浩如渊海姚合以唐人选唐诗其识鉴精矣然所选仅若此何也盖当是时以诗鸣者人有其集制作虽多鲜克全美譬之握珠懐璧岂得悉无瑕类者哉武功去取之法严故其选精选之精故所取仅若此宋初诗人犹宗唐自苏黄一出唐法几废介甫选唐百家亦惟据宋次道所有本耳又粹苑世已稀覩况其他乎易尝采唐人诗几千家万有余首视此有愧盖悯作者之苦心悼后世之无闻故凡一联一句可传诵者悉録不遗亦不以人废固知博而寡要劳而无功知我罪我一不敢计业欲并锓诸梓而力有未逮姑先此集与言诗者共之时重纪至元之五年三月旣望建阳蒋易题



　　钦定四库全书
　　极集巻上　　　　　　　唐　姚合　选王维【字摩诘河东人开元九年进士歴拾遗御史天寳末给事中肃宗时尚书右丞】送鼂监归日本
　　积水不可极安知沧海东九州何处所万里若乘空向国唯看日归帆但信风鼇身映天黑鱼眼射波红乡树扶桑外主人孤岛中别离方异域音信若为通
　　送丘为
　　怜君不得意况复柳条春为客黄金尽还家白发新五湖三亩宅万里一归人知尔不能荐羞称献纳臣
　　观猎
　　风劲角弓鸣将军猎渭城草枯鹰眼疾雪尽马蹄轻忽过新丰市还归细柳营看射雕处千里暮云平
　　祖咏【开元十三年进士】
　　留别卢象
　　朝来已握手宿别更伤心灞水行人渡商山驿路深故情君且足谪宦我难任直道皆如此谁能泪满襟
　　兰峰赠张九臯【集作扈从御宿池】
　　君王既廵狩辇路入秦亰逺树低苍垒孤山出幔城寒疎清禁漏夜警羽林兵谁念迷方客长懐魏阙情
　　苏氏别业【国秀集作蓟门别业英灵集作逰苏氏别业】
　　别业居幽处到来生隐心南山当户牖沣水暎园林竹覆经冬雪庭昏未夕隂寥寥人境外闲坐听春禽
　　夕次圃田店
　　前路入郑郊尚经百余里马烦时欲歇客归程未巳落日桑柘隂遥村烟火起西还不遑宿中夜渡泾水【本集路刻程村刻林】
　　题韩少府水亭
　　梅福幽栖处佳期不忘还鸟啼当户竹花绕傍池山水气侵堦冷藤隂覆座闲寜知武陵趣宛在市朝间李端【字正已赵郡人大厯五年进士与卢纶吉中孚韩栩钱起司空曙苗发崔洞耿湋夏侯审
　　唱和号十才子歴校书郎终杭州司马】
　　赠苗员外
　　朱户敞髙扉青槐碍落晖八龙承庆重三虎递朝归坐竹人声絶横琴鸟语稀花慙潘岳貎年称老莱衣叶暗新樱熟丝长粉蝶飞应怜鲁儒贱空与故山违
　　茂陵山行陪韦工部
　　宿雨朝来歇空山天气清盘云双鹤下隔水一蝉鸣古道黄花落平芜赤烧生茂陵虽有病犹得伴君行
　　云际中峰
　　自得中峰住深林亦闭关经秋无客到入夜有僧还暗涧泉声小荒冈树影闲髙亭不可望星月满空山【本集冈作村亭作窗】
　　芜城懐古
　　风吹城上树草没城邉路城里月眀时精灵自来去
　　耿湋【或作纬寳应二年进士官至左拾遗湋音为】
　　赠严维
　　许询清论重寂寞住山隂野客投寒寺闲门当古林海田秋熟早湖水夜渔深世上穷通理谁能奈此心
　　赠朗公
　　来自西天竺持经奉紫微年深梵语变行苦俗人归月上安禅乆苔生出院稀梁间有驯鸽不去为无机
　　早朝
　　钟鼔余声里千官向紫微冒寒人语少乘月烛来稀清漏闻驰道红霞暎琐闱犹看嘶马处未启掖垣扉【红一作轻】
　　秋日
　　返照入闾巷忧来谁与语古道无人行秋风动禾黍
　　书情逢故人【原题巴陵逢洛阳隣舍】
　　因君知此事流浪已忘机客久多人识年髙众病归连云湖色逺度雪雁声稀又说家林尽凄伤泪满衣
　　沙上雁
　　衡阳多道里弱羽复哀音还塞知何日惊乱此心夜隂前侣逺秋冷后湖深独立汀沙意寜知雪霰侵【本集雪作霜】
　　赠张将军
　　寥落军城暮重门返照间鼓鼙经雨暗士马过秋闲惯守临边郡曾营近海山关西旧业在夜夜梦中还
　　酬畅当
　　同逰漆沮后已是十年余几度曾相梦何时定得书月髙城影尽霜重柳条疎且对尊中酒千般想未如卢纶【字允言河东人天寳末举进士不第大厯初王缙奏为集贤学士终户部郎中】领岭南故人书【本集作夜中得循州赵司马侍郎书因寄囘使】
　　瘴海寄双鱼中宵逹我居两行灯下泪一纸岭南书地说炎蒸极人称老病余殷勤报贾谊莫共酒杯疎
　　题兴善寺后池
　　隔窗栖白鸟似与镜湖隣月照何年树花逢几世人防莎青有路苔径緑无尘愿得容依止僧中老此身【本集愿得作永愿】
　　山下古木
　　髙林已萧索夜雨复秋风坠叶鸣荒竹斜根拥断蓬半侵山影里长在水声中此地何人到云门路亦通
　　送李端
　　故关衰草徧离别自堪悲路出寒云外人归暮雪时少孤为客早多难识君迟掩泪空相向风尘何所期
　　司空曙【字文明广平人举进士贞元中水部郎中终虞部郎中】
　　耿湋就宿因伤故人
　　旧时闻笛泪此夜重霑衣方恨同懐少堪相见稀竹烟凝涧壑林雪似芳菲多谢劳车马应怜独掩扉【一作何】
　　经废宝庆寺
　　黄叶前朝寺无僧寒殿开池晴出曝松暝鹤飞囘古砌碑横草隂廊畵杂苔禅宫亦消歇尘世转堪哀
　　春日野望寄钱员外
　　草长花落树羸病强寻春无复少年意空余白发新青原髙见水白社静逢人寄语南宫客轩车不可亲【本集白社作华社】
　　喜外弟卢纶见宿
　　静夜无四隣荒居旧业贫雨中黄叶树灯下白头人以我独沈久愧君相见频平生自有分况是蔡家亲【蔡或刻霍】
　　送王闰
　　相送临寒水苍茫望故关江芜连梦泽楚雪入商山话我他年旧看君此日还因将自悲泪一洒别离顔【顔集作间】
　　新蝉
　　今朝蝉忽鸣迁客若为情渐觉一年谢能令万感生微风初满树落日稍沉城为问同懐者凄听几声【本集渐作便谢作老】
　　望水
　　髙楼晴见水楚色霭相和野极空如练天遥不辨波永无人迹到时有鸟行过况是苍茫外残阳照最多
　　哭麴象
　　忆昔秋风起君曾叹逐臣何言芳草日自作九原人
　　钱起【字仲文吴兴人天寳十载进士歴校书郎终尚书郎太清宫使】
　　送僧归日本
　　上国随縁住东途若梦行浮云沧海逺去世法舟轻水月通禅观鱼龙听梵声唯怜惠灯影万里眼中明
　　送僧自吴逰蜀
　　随縁忽西去何日返东林世路无期别空门不住心人烟一饭少山雪独行深天外猿声夜谁闻清梵音【本集无期作寜嗟不住作久息夜作处】
　　送张管书记
　　边事多劳役儒衣逐鼔鼙日寒关树外峰尽塞云西河广篷难度天遥雁渐低班超封定逺之子去思齐
　　送征雁
　　秋空万里静嘹唳独南征风急翻霜冷云开见月惊塞长怜去翼影灭有余声怅望遥天外乡愁满目生
　　寄郎士元
　　龙节知无事江城不掩扉诗传过客逺书到故人稀坐啸看潮起行春送雁归望舒三五夜思尽谢晖
　　宿洞口观【或作耿湋诗】
　　野竹通溪冷秋蝉入戸鸣乱来人不到寒草上阶生【本集蝉作泉寒作芳】
　　裴廸书斋望月【中兴集作裴廸书斋翫月○小异】
　　夜来诗酒兴独上谢公楼影闭重门静寒生独树秋鹊惊随叶散萤逺入烟流今夕遥天末清辉几处愁【本集独上作月满】
　　送弹琴李长史赴洪州【中兴集小异】
　　抱琴为傲吏孤棹复南征几度秋江水皆添白雪声佳期来客梦幽思缓王程佐牧无劳问心和政自平郎士元【字君胄天寳十五年进士与钱起齐名厯拾遗终郢州刺史】
　　送彭将军【集作送李将军赴定州】
　　双旌汉飞将万里授横戈春色临关尽黄云出塞多鼔鼙悲絶漠烽戍隔长河莫断隂山路天骄已请和【本集关作边戍作火第七句作想到山隂北】
　　送孙頠
　　悠然富春客忆与暮潮归擢第人多羡如君独歩稀乱流江渡浅逺色海山微若访新安路严陵有钓矶
　　赠张南史
　　雨余深巷静独酌送残春车马虽嫌僻莺花不弃贫虫声黏户网防迹印牀尘闻道山阳防如今有几人【本集闻道作借问】
　　宿杜判官江楼
　　适楚岂吾愿思归秋向深故人江楼月永夜千里心落叶觉乡梦鸟啼惊越吟寥寥更何有断续空城砧
　　送杨中丞和畨【中兴集同】
　　锦车登陇日边草正萋萋旧好寻君长新愁听鼓声河源飞鸟外雪岭大荒西汉垒今犹在遥知路不迷
　　送长沙韦明府之任
　　秋入长沙县萧条旅宦心烟波连桂水官舍暎枫林云日楚天暮汀沙白露深遥知讼堂里嘉政在鸣琴
　　送奚贾归吴【中兴集小异】
　　东南富春渚曾是谢公逰今日奚生去新安江正秋水容清过客枫叶落行舟遥想青亭下闻猿应夜愁【本集水容清作水清迎枫作霜落作伴青作赤】
　　送友人别【集作盩厔县郑礒宅送钱大中兴集作别郑礒○小异】
　　暮蝉不可听落叶岂堪闻共是悲秋客知此路分荒城背流水逺雁入寒云陶令门前菊余花可赠君
　　畅当【字阙　河东人进士及第贞元初太常博士终果州刺史】
　　宿潭上
　　夜潭有仙舸与月当水中嘉宾爱明月逰子惊秋风
　　又
　　青蒲野陂水白露明月天中夜秋风起心事坐澘然
　　别卢纶
　　故交君独在又欲与君离我有新秋泪非闗宋玉悲



　　极集巻上
　　钦定四库全书
　　极集巻下　　　　　　　唐　姚合　选韩翃【字君平南阳人天宝十三载进士以寒食诗受知德宗官至中书舍人】
　　少年行
　　千防斓斒喷玉骢青丝结尾绣纒鬃鸣鞭晓出铜台路叶叶春衣杨柳风【本集喷玉作玉勒晓作晩铜作章】
　　羽林骑
　　骢马牵来御柳中鸣鞭欲向渭桥东红蹄乱踏春城雪花颔骄嘶上苑风【本集骢作骏】
　　题荐福衡岳禅师房【中兴集小异】
　　春城乞食还髙论此中闲僧腊堦前树禅心江上山疎帘看雪巻深户暎花关晩送门人去钟声杳霭间【本集树作草去作出】
　　送孙革及第归【本集作送李秀才归江南○中兴集小异】
　　过淮芳草歇千里又东归野水吴山出家林越鸟飞荷香随去棹梅雨防行衣无数沧洲客如君达者稀【本集林作村洲作江】
　　皇甫曽【字孝常丹阳人天寳十二载进士歴官监察御史与兄冉齐名一时】
　　寻刘处士
　　几年人不见林下掩柴关留客当清夜逢君话旧山隔城寒杵急带月早鸿还南陌虽相近其如隐者闲
　　哭陆处士
　　从此无期见柴扉带雪开二毛逢世难万恨掩泉台返照空堂夕孤城吊客汉家偏访道独畏鹤书来【本集扉带作门对】
　　送人作使归【本集作送李中丞归本道○中兴集作送杜中丞还京】
　　上将还专席双旌复出秦关河三晋路賔从五原人孤戍云连海平沙雪度春酬恩看玉劔何处有烟尘【本集还专席作宜分阃出作去后联作碣石山通海滹沲雪度春】
　　李嘉祐【字从一袁州人天寳七载进士大厯中泉州刺史】
　　和苗员外秋夜省直【中兴集同】
　　乆雨南宫夜仙郎寓直时漏长丹凤阙秋老白云司萤影侵阶乱鸿声出苑迟萧条人吏散小谢有新诗【本集乆作多寓作上老作令】
　　皇甫冉【宇茂政丹阳人天寳十五载进士大厯中为左补阙】
　　送韩司直【此诗今但见皇甫曾集又见郎士元集又见刘长卿集】
　　游吴还适越来徃任风波复送王孙去其如春草何山明残雪在湖满夕阳多季子留遗庙停舟试一过【本集山作岸湖作潮】
　　宿严维宅【本集上多秋夜二字】
　　昔闻度宅门向防稽峰君住东湖下清风继旧踪初秋临水月半夜隔山钟世路多离别良宵讵可逢【本集路作故】
　　途中送权曙二兄
　　淮海风涛起江关忧思长同悲鹊绕树独作雁随阳山晩云和雪汀寒月照霜由来濯缨处渔父爱沧浪
　　西陵寄一公【此诗又见皇甫曽集】
　　西陵遇风处自古是通津终日空江上云山若待人汀沙寒事早鱼鸟兴同新南望山隂路吾心有所亲【本集沙作洲同作情吾心作心中】
　　九日寄郑愕【本集愕作丰】
　　重阳秋已晩千里信仍稀何处登髙望知君正忆归还当采时菊应未授寒衣欲识离居恨郊园昼掩扉【本集昼作正】
　　酬崔侍郎期苏道士不至【本集中兴集郎作御】
　　一心求妙道几嵗真师丹灶今何处白云无定期昆崘烟景絶汗漫往来迟君但焚香待人间到有时【本集处作在烟景作景致来作还】
　　巫山髙【本集髙作峡御览集中兴集同】
　　巫峡见巴东迢迢出半空云藏神女馆雨到楚王宫朝暮泉声落寒暄树色同清猿不可听偏在九秋中
　　送元晟归潜山【中兴集作送元晟还归潜山所居】
　　深山秋事早归去复何如裛露收新稼迎寒葺旧庐题诗即招隐作赋是闲居别后空相忆康懒寄书
　　朱放【字长通襄州人隐居剡溪贞元初召拜拾遗不就】
　　送张山人归
　　知君住处足风烟古树荒村在眼前便欲移家逐君去唯愁未有买山钱
　　送着公归越
　　谁能愁此别到越防相逢长忆云门寺门前千万峰石牀埋积雪山路倒枯松莫学白道士无人知去踪
　　严维【字正文山隂人至徳一载进士厯诸暨及河南尉终校书郎】
　　送薛尚书入朝
　　卑情不敢论拜手立辕门列郡诸侯长登朝八座尊凝笳临水发行斾向风翻几许遗民泣同懐父母恩【本集民作黎一本敢作可】
　　题一公院新泉
　　山下新泉出泠泠比法源落池才有响溅石未成痕独暎孤松色殊分众鸟喧唯当清夜月观此启禅门【本集溅作喷】
　　哭灵一上人
　　一公何不住空有逺公名共说岑山路今时莫可行旧房松更老新塔草初生经论传缁侣文章徧墨卿【本集下更有四句云禅林枝折法宇栋梁倾谁复修僧史应知传已成】
　　自云阳归晩泊陆沣宅
　　雪天行易晩前路故人居孤棹所思乆寒林相见初闲灯忘夜永清漏任更余明后还须去离家嵗欲除【本集雪天作天隂寒林作冒寒余作疎嵗欲作几嵗】
　　刘长卿【字文房宣城人开元二十一年进士歴监察御史终随州刺史】
　　过张眀府别业
　　寥寥东郭外白首一先生考满孤琴在家移五柳成夕阳临水钓春雨向田畊终日空林下何人识此情【本集考满作解印家移作移家】
　　余干旅舍
　　揺落暮天逈青枫霜叶稀孤城向水闭独鸟背人飞渡口月初上邻家渔未归乡心正欲絶何处捣寒衣
　　送郑十二归庐山
　　浔阳数畆宅归卧掩柴关谷口何人在门前秋草闲忘机卖药罢不语杖藜还旧笋成寒竹空斋向暮山水流过舍下云去到人间桂树花应发因行寄一攀【忘一本作无】
　　长沙桓王墓下书事别张南史
　　长沙千载后春草独萋萋流水朝还暮行人东复西苔碑几字灭山木万株齐唯有年芳在相看惜解携【唯有年芳在一本作伫立伤今古】
　　登思禅寺上方
　　西峰上方处台殿隐朦胧晩磬秋山里清猿古木中众溪连竹径诸岭共松风倘许栖林下甘成白首翁【本集西峰上方处作上方幽且暮】
　　过隐公故房
　　自从飞锡去人到沃州稀林下期何在山中春独归踏花寻旧径暎竹掩空扉寥落东峰上犹堪静者依
　　送李中丞归汉阳【中兴集作送李中丞之襄州○小异】
　　流落征南将曾驱十万师罢归无别业老去恋明时独立三边静轻生一劒随茫茫汉江上日暮欲何之【本集静作朝识随作知欲作复】
　　灵一
　　酬皇甫冉西陵见寄
　　西陵潮信满岛屿没中流越客依风水相思南渡头寒光生极浦落日暎沧洲何事扬帆去空惊海上鸥
　　溪行即事
　　近夜山更碧入林溪转清不知伏牛地潭洞何从横野防烟初合平湖月未生孤舟屡失道但听秋泉声
　　重还宜丰寺
　　再过招隐寺重防息心期樵客问归日山僧记别时野云隂逺甸秋雨涨前陂勿谓频来此吾今不好竒
　　栖霞山夜坐
　　山头戒坛路幽暎云巗侧四面青石牀一峰苔藓色松风静复起月影开还黑何独乗夜来殊非昼所得
　　法振
　　送人游闽越
　　不须行借问为尔话闽中海岛春寒雨江帆来去风道游度宅身寄朗陵公此别何伤逺如今关塞通
　　疾愈寄友【或刻皎然集】
　　哀乐暗成疾卧中方月移西山有清士孤啸不可追捣药曙林静汲泉隂涧迟微踪与麋鹿逺谢求羊知
　　皎然
　　微雨
　　片雨拂檐楹烦襟四座清霏防过麦陇萧散傍莎城静爱和花落幽闻入竹声朝观趣无限髙咏寄闲情
　　题废寺
　　武原罹乱后真界积尘埃残月照秋水悲风起古台居人今已尽栖鸽暝还来不到无生理应堪赋七哀
　　赋得啼猿送客
　　万里巴山外三声月峡深何年有此路几客共霑巾断壁分重影流泉入苦吟凄离别后闻此更伤心
　　思归示故人
　　桐江秋信早忆在故山时静夜风鸣磬无人竹扫墀猿来触净水鸟下啄寒枝何必关吾事归心自有期
　　清江
　　长安卧疾
　　身世足堪悲空房卧疾时巻帘花雨滴扫石竹隂移已觉生如梦堪嗟夀不知未能通法性讵可见支离
　　宿严维宅简章八元
　　佳期曾不逺甲第即南隣惠爱偏相及经过岂厌频秋光林叶动夕霁月华新莫话羁栖事平原是主人戴叔伦【字幼公润州金坛人师萧頴士为门人冠大厯间抚州刺史容管经畧使】吴眀府自逺而来留宿
　　出门逢故友衣服满尘埃嵗月不可问山川何处来绮城容弊宅散职寄灵台自此留君醉相欢得几
　　除夜宿石头驿
　　旅馆谁相问寒灯独可亲一年将尽夜万里未归人寥落悲前事支离笑此身愁顔与衰鬓明日又逢春
　　客夜与故人偶集
　　天秋月又满城阙夜千重还作江南防翻疑梦里逢风枝惊暗鹊露草覆寒蛩羁旅长堪醉相留畏晓钟
　　送友人东归
　　万里杨柳色出关送故人轻烟拂流水落日照行尘积梦江湖阔忆家兄弟贫徘徊灞亭上不语自伤春
　　别友人【上五首俱与中兴集同】
　　扰扰倦行役相逄陈蔡间如何百年内不见一人门对酒惜余景问程愁乱山秋风万里道又出穆陵关
　　赠李山人
　　此意静无事闭门风景迟柳条将白发相对共垂丝
　　广陵送赵主簿【中兴集作广陵送赵主簿自归蜀】
　　将归汾水上逺省锦城来已泛西江尽仍随北雁暮云征马速晓月故关开渐向庭闱近留君醉一杯















　　极集巻下
