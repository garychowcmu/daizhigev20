　　钦定四库全书　　　　　集部八
　　窦氏聨珠集　　　　　　总集类
　　提要
　　【臣】等谨案窦氏聫珠集五巻唐西江禇蔵言所辑窦常窦牟窦羣窦庠窦巩兄弟五人之诗人为一巻每巻各有小序详其始末常字中行官国子祭酒弟牟字贻周官国子司业羣字丹列官容管经畧庠字胄卿官婺州刺史巩字友封官秘书少监五人皆拾遗叔向子羣庠以荐辟余皆进士科叔向有集一巻常有集十八巻见唐书艺文志今并不传此集五巻唐志亦着録而宋时传本颇稀故刘克庄后村诗话称惜未见聫珠集此本为毛晋汲古阁所刋末有张昭跋署戊戌嵗晋髙祖天福三年也又有和岘跋及和题字署甲子嵗为宋太祖干徳二年岘凝之子岘之弟岘跋称借抄于致政大夫即张昭也又有淳熙戊戌王崧跋亦称世少其本今刋诸公府盖抄冩流传至南宋始有蕲州板耳最后为毛晋跋引洪迈容斋随笔及计有功唐诗纪事附载叔向诗九篇又补巩诗六篇不载于此集者禇蔵言序称牟羣庠巩之集并未遑编录盖遗编散落者也集中附载杨凭韩愈韦执谊李益武元卫韦贯之刘伯翁韦渠牟元稹白居易裴度令狐楚诸诗盖谢眺集中附载王融之例庠诗一首常诗一首亦附载牟集之中不入本集盖古人唱和意皆相答不似后来之泛应必聚而观之乃互见作者之意是亦编次之不苟耳乾隆四十六年十一月恭校上
　　总纂官【臣】纪昀【臣】陆锡熊【臣】孙士毅
　　总　校　官　【臣】　陆　费　墀
　　钦定四库全书
　　窦氏联珠集巻一
　　联珠之义葢取一家之言以偕列郎署法五星如联珠星星郎也凡诗一百首
　　故国子祭酒致仕赠太子少保府君诗【并传】
　　府君讳常字中行扶风平陵人也祖亶同昌郡司马赠水部郎中皇考叔向仕至左拾遗赠尚书右仆射当代宗皇帝朝善五言诗名冠流辈时属贞懿皇后山陵上注意哀挽即时进三章内考首出传诸人口者有礼逊生前贵恩追殁后荣又命妇羞苹叶都人插柰花又禁兵环素帟宫女哭寒云备在文集故刑部侍郎包佶制序府君同气五人各载首序府君大厯十四年举进士与故吏部侍郎奚陟商州牧下俛秘校独孤授同年上第迨拾遗下世力养继亲家无旧产百口漂寓繇是弃髙科于盛时就泉府之少职邅回者十年厥后载罹家祸因卜居广陵之栁杨西偏流泉种竹隠几著书者又十载繇擢第至释褐凡二十年洎贞元十四年秋成徳军节度使太尉王公命从事御史卢泚贶五百金辟为掌记不就其年淮南节度左仆射霸陵杜公奏为参谋授秘书省挍书郎厥后歴泉府从事繇恊律郎迁监察御史里行居无何湘东倅戎转殿中侍御史赐绯鱼袋元和六年繇侍御史入为水部员外郎亦既二嵗婚嫁未毕求牧守之官出为朗州刺史转固陵浔阳临川三郡既罢秩东归旧业时宰嘉招固辞衰疾因除国子祭酒致仕寳歴元年秋寝疾告终于广陵之白沙别业享年七十七其年诏赠越州都督防昌元年武宗即位恩覃中外嗣子宏余任广州刺史准赦改赠太子少保有文一十八巻西江逸民禇藏言制序
　　晩次方山精舎却寄张荐员外
　　楚腊还无雪江春又足风马羸三迳外人病四愁中西塞波涛濶南朝寺舍空犹衔歩兵酒宿醉在除东
　　和裴端公枢芜城秋夕简远近亲知
　　嵗积登朝恋秋加陋巷贫宿醒因夜歇佳句得愁新尽日慿幽几何时上软轮汉廷风宪在应念匪躬人
　　谒诸葛武侯庙
　　永安宫外有祠堂鱼水恩深祚不长立一方初退舍拟称三汉更图王人同过隟无留影石在穷沙尚啓行归蜀降吴竟何事为陵为谷共苍苍
　　奉贺太保岐公承恩致政
　　君为宫保及清时冠葢初闲拜舞迟五色诏中宣九徳百寮班外置三师山泉遂性休称疾子弟能官各受词不学铸金思范蠡乞言犹许上丹墀【君为宫保一作召公为保】
　　四皓祠堂即事
　　夺嫡心萌事可忧四贤西笑暂安刘后王不敢论珪组土偶人前枳树秋
　　项亭怀古
　　力取诚多难天亡路亦穷有心裁帐下无面到江东命厄留骓处年销逐鹿中汉家神器在须废防山功
　　奉使西还早发小磵馆寄卢滁州迈
　　野棠花覆地山馆夜来隂马迹穿云去鸡声出涧深清风时偃草久旱或为霖试与惸嫠话犹坚借冦心之任武陵寒食日途次松滋渡先寄刘员外禹锡
　　杏花榆荚晓风前云际离离上峡船江转数程淹驿骑楚曾三户少人烟看春又过清明节算老重经癸巳年幸得枉山当郡舍在朝长咏卜居篇
　　奉赠窦大员外兄松滋渡见寄之作【刘禹锡】
　　楚乡寒食橘花时野渡临风驻防旗草色连天人去住水纹如縠燕参差朱轮尚忆群飞雉青绶初悬左顾龟非是湓城鱼司马水曹何事与新诗
　　奉送职方崔员外摄中丞新罗册使
　　帝命海东使人行天一涯辨方知木德开国有金家册拜申恩重留懽作限賖顺风鲸浪熟初日锦帆斜夜色潜然火秋期独往槎慰安皆喻防忠信自无瑕髪美童年髻篸香子月花便随琛賮入正朔在中华
　　早发金钩居寄奚十唐太二茂才
　　出门山未曙风叶暗萧萧月影临荒栅泉声近废桥嵗经秋后役程在洛中遥寄谢金门侣弓旌悮见招
　　途中立春寄怀杨郇伯
　　浪迹终年客惊心此地春风前独去马泽畔耦耕人老大交情重悲凉物外亲子云今在宅应见栁条新
　　七夕寄怀
　　露盘花水望三星髣髴虚无为降灵斜汉没时人不寐防条蛛防下风庭
　　故秘监丹阳郡公延陵包公挽歌词
　　卓絶明时第孤贞贵后贫郄诜为胄子季札是乡人笔下调金石花间领搢绅那堪归葬日哭渡栁杨津
　　凉国恵康公主挽歌
　　玉立分尧绪笄年下相门早加于氏对偏占馆陶恩泪有潜成血香无却返魂共知何驸马垂白抱天孙
　　哭张仓曹南史
　　万事竟蹉跎重泉恨若何官临环卫小身逐转蓬多丽藻尝専席闲情欲烂柯春风宛陵路丹旐在沧波
　　过宋氏五女旧居【宋氏女姊五人贞元中同入宫】
　　谢庭风韵媫妤才天纵斯文去不回一宅栁花今佀雪乡人拟筑望仙台
　　奉寄辰州房使君郎中
　　汉代文明今盛明犹将贾傅暂専城何妨密防先符竹莫是除书误姓名蜗舍喜时春梦去隼旟行处瘴江清新年只可三十二却笑潘郎白髪生
　　酬窦大闲居见寄【房孺复】
　　来自三湘到五谿青风无树不嗁名慙竹使官情少路隔桃源归思迷鵩鸟赋成知性命鲤鱼书至恨暌擕烦君强着潘年比骑省风流讵可齐
　　北固晩眺
　　水园芒种后梅天风雨凉露萤开晩簇江燕绕危樯山趾北来固潮头西去长年年此登眺人事防销亡
　　谒三闾庙
　　君非三谏寤礼许一身逃自树终天戚何禆事主劳众鱼应饵骨多士尽餔糟有客椒浆奠文衰不继骚








　　窦氏联珠集巻一
　　钦定四库全书
　　窦氏联珠集巻二
　　故国子司业赠给事中扶风窦府君诗
　　府君讳牟字贻周家世所传载于首序府君贞元二年举进士与从父弟故相赠司徒易直故相赠少师李公夷简故兵部侍郎张公贾故工部侍郎张公正甫同年上第府君初授秘挍东都留守从事厯河阳三城从事累转恊律郎评事监察御史里行府罢复为留守判官转殿中侍御史寻为昭义节度判官累迁捡挍水部员外转本司郎中兼御史赐绯鱼袋后为留守判官捡挍尚书都官郎中出为泽州刺史改国子司业长庆三年春寝疾告终于宣平里之私第享年七十四嗣子周余任秘书丞今上即位恩覃内外准赦文大中四年赠给事中府君和粹积中文华发外唯琴与酒克俭于家时人以为有前古风韵世为五言诗加以笔述文集十巻未暇编録
　　史馆候别蒋拾遗不遇
　　千门万户迷伫立月华西画防晨光动春松宿露低主文亲玉扆通籍入金闺肯念从戎去风沙亊鼓鞞
　　早赴临台立马待漏口号寄弟羣
　　上陌行初尽严城立未开人疑早朝去客是远方来伏奏徒将命周行自引才可怜霄汉曙鸳鹭正裵佪
　　天津晓望因寄呈分司一二省郎
　　万乗西都去千门正位虚凿龙横碧落提象出华胥望幸宫嫔老迎春海鷰初保厘才半仗容卫尽空庐要自词难拟繇来画不如散郎无所属聊事穆清居
　　窦洛阳见简篇章偶赠絶句【杨慿】
　　直用天才众却瞠应欺李杜久为尘南荒不死中华老别玉翻同西国人
　　奉酬杨侍郎十兄见赠之作
　　翠羽雕虫日日新翰林工部欲何神自悲由瑟无弹处今作闗西门下人
　　早入朝书事
　　紫陌纷如画彤廷郁未晨列星沉骑火残月暗车尘隠轸排云翰差池跨海鳞玉声繁似乐香泽散成春叹息驱羸马分明识故人一生三不遇今作老郎身
　　秋夕闲居对雨赠别卢七侍御坦
　　燕燕辞巢蝉蜕枝穷居积雨坏籓篱夜长檐霤寒无寝日晏厨烟湿未炊悟主一言那可学从军五百竟徒为故人骢马朝天使洛下秋声恐要知
　　杏园渡
　　衞郊多垒少年家南渡天寒日又斜君子素风悲已矣杏园无复一枝花
　　元日喜闻大礼寄上翰林四学士中书六舍人二十韵
　　有事郊坛毕无私日月临嵗华春更早天瑞雪犹深玉辇回时令金门降徳音翰飞鸳别侣藂植桂为林粉泽资鸿笔薫和本素琴礼成戎器下恩彻鬼方沉麟爵来称纪官师退絶箴道风黄阁静禅景紫垣隂夀酒朝时献农书直夜寻国香煴翠幄庭燎赩红衾汉魏文章盛尧汤雨露霃宻辞投水石精义出砂金宸扆亲唯敬钧衡近匪侵疾骎千里骏清唳九霄禽庆赐迎新服斋庄弃旧簪忽思班女怨遥听越人吟末路甘贫病流年苦滞淫梦中青琐闼归处碧山岑窃抃闻韶濩观光想任大哉环海晏不笇子牟心
　　缑氏拜陵回道中呈李舍人少君
　　忽忝诸卿位仍陪长者车礼容皆若旧名借自慿虚上路花偏早空山云甚余却愁新咏发酬和不相如
　　陪韩院长韦河南同寻刘师不遇
　　仙客诚难访吾人岂易同独游应驻景相顾且吟风药畹琼枝秀斋轩粉壁空不题三五字何以逹壶公
　　同前【韩愈】
　　秦客何年驻仙源此地深还随蹑鳬骑来访驭风襟院闭青霞入松髙老鹤寻犹疑隠形坐敢起窃桃心
　　同前【韦执中】
　　早上逍遥境常怀汗漫期星郎同访道羽客杳何之物外求仙侣人间失我师不知柯烂者何处看围棋
　　奉诚园闻笛【园马侍中故宅】
　　曾絶珠缨吐锦茵欲披荒草访遗尘秋风忽洒西园泪满目山阳笛里人
　　李舍人少尹恵家醖一小榼立书絶句
　　禁琐天浆嫩虞行夜月寒一瓢可醉应遣试尝看
　　答窦二曹长留酒还榼一絶【李益】
　　榼小非由榼星郎是酒星解酲元有数不用吓刘伶
　　送东光吕少府之官连帅奏授
　　远爱东光县平临若木津一城先见日百里早惊春徳礼邀才重恩辉拜命新防时裁尺素沧海有枯鳞
　　送刘公逹判官赴天徳军幕
　　特建青油幕量分紫禁师自然知召子不用问从谁文武轻车少衣冠旧制宜北风如有寄画取受降时【军有东西受降城】
　　故秘监丹阳郡公延陵包公挽歌
　　台鼎尝虚位防龙莫致尧徳音防秘府风韵散清朝天上文星落林端玉树凋有呉君子墓返葬故山遥晩过敷水驿却寄华州使院张郑二侍御
　　春雨如烟又若丝晓来昬处晩晴时仙人掌上芙蓉沼柱史关西松柏祠防许嵗华销道路无穷王事系戎师回瞻二妙非吾侣日对三峯自有期
　　洛下闲居夜晴观雪寄四远诸兄弟
　　雪月相辉云四开终风助冻不扬埃万重琼树宫中接一直银河天上来荆楚嵗时知染翰湘呉醇酎忆衔桮强题缣素无顔色鸿雁南飞早晩回
　　奉酬侍御家兄东洛闲居夜晴观雪之什【庠】
　　洛阳宫观与天齐雪净云销月未西清浅乍分银汉近辉光渐觉玉绳低緑醽乍熟堪聊酌黄竹篇成好命题应念武闗山断处空愁簿领候晨鸡
　　奉使至邢州赠李八使君
　　独占龙冈部深持虎节居尽心敷吏术含笑掩兵书礼饰华缨重才牵雅制余茂隂延驿路温液逗官渠南畆行春罢西楼待客初瓮头开緑蚁砧下落红鱼牧伯风流足輶轩若涩虚今宵铃阁内醉舞复何如
　　秋日洛阳官舍寄上水部家兄
　　洛阳归老日此县忽为君白髪兄仍见丹诚帝岂闻九衢横逝水二室散浮云屈指豪家尽伤心要地分禁中周防鼎源上汉诸坟貔虎今无半狐狸宿有辟威声慙北部仁化乐南薫野蘖饥来食天香静处防壮年唯喜酒幼学便诃文及尔空裒暮离忧讵可闻
　　酬舍弟牟秋日洛阳官舍寄怀十韵【常】
　　幼为逃难者才省用兵初去国三苗外全生四纪余老头亲帝里归处失吾庐逝水犹呜咽祥云自巻舒正郎曾首拜亚尹末平除防变陶家栁空传魏阙书思凌天际鹤言甚辙中鱼玉立知求已金声乍起予在朝鱼水分多病雪霜居忽报阳春曲纵横恨不如
　　望终南
　　日爱南山好时逢夏景残白云兼佀雪清昼乍生寒九陌峯如坠千门翠可团欲知形胜尽都在紫宸看
　　酬舍弟庠罢举从州辟书
　　之荆且愿依刘表折桂终慙见郄诜舍弟未应丝作鬓园公不用印随身







　　窦氏联珠集巻二
　　钦定四库全书
　　窦氏联珠集巻三
　　故朝议郎御史中丞容管经畧使赐紫金鱼袋赠左散骑常侍扶风窦府君诗
　　府君讳羣字丹列家世所传载扵首序府君由弱冠不乐进士之科便于著书耕垦坟籍既孤以蔬素自适著书于毗陵之西偏给长兄之俸而与诸季安于膝下者十稔洎再罹内艰殆尽而复前者数四厥后郡守给事中京兆韦公夏卿知公以为江左文雅无出其右适贞元十年诏征天下隠居丘园不求闻逹之士韦公遂荐焉与桂山处士刘明素同表公之言云受天清气与道逍遥时人以为孔北海防祢衡之文不之过也其时天下慰荐九人公独不除授其后韦公移牧呉郡又以公所着史记名臣疏三十四巻进入皆寝而不报人皆异之公自以为通塞系于命静而俟之厥后韦公入为天官侍郎改京兆命中谢之日徳宗与之绪言韦进曰臣忝居逹官而窃负其位上曰卿有何负奏曰臣守毘陵日荐处士窦群于时独防不録后臣在苏州又进窦群所著名臣疏又防不答臣以为以人而废在臣则当然言群则屈上乃惊曰卿之知人固无疑卒不问者乃宰执之失也便宣即令召对此贞元十八年也公即日起于衡泌白衣召见上谓公曰夏卿知卿卿有何蕴蓄得以尽言公从容对曰臣无蕴蓄第读书俟时夫蕴蓄者迹在近班进有所不纳谏有所不听臣即蕴蓄如臣处于草茅但仰元化而已实无蕴蓄上甚竒其对便宣令付中书即除谏官释褐授右拾遗居无何秘监张公荐和蕃请公为判官因改侍御史其后有故不行请复本列上不许遂守侍御史俄兼领杂务徳宗晏驾改膳部员外郎出为唐州刺史司空于公镇汉南奏公为节度副使捡挍兵部郎中兼中丞加金紫居无何除吏部郎中迁御史中丞以举职太过出为黔中观察使后以十洞扰乱准诏用兵翦伐事平公坐贬开州刺史亦既周嵗除容管经畧使宪宗以公守官无隠思欲大用因急诏追入中路遘疾终于衡州旅馆享年五十五赠左
　　散骑常侍公有子曰谦余审余偕孝敬相率审余应进士公天授和粹亮直孤峻著书俟用隠于衡泌未尝以名利枉其所守时论以公有公辅之望卒无所伸文集散落未暇编録
　　题剑
　　丈夫得寳剑束髪曾书绅嗟吁一朝遇愿言千载邻心许留家树辞直断佞臣焉能为绕指拂拭试时人
　　黔中书事
　　万事非京国千山拥丽谯佩刀看日晒赐马傍江调言语多重译壶觞每独謡江流如着翅不敢问归桡
　　初入諌司喜家室至
　　一旦悲懽见孟光十年辛苦伴沧浪不知笔砚縁封事犹问佣书日防行
　　草堂夜坐
　　匣中三尺剑天上少微星勿谓相去远壮心曾不停
　　冬日晓思寄杨二十七錬师【一作谏卿】
　　雨霜地如雪松桂青参差鹤警晨光上歩出南轩时所遇各有适我懐亦自怡愿言缄素封昨夜梦琼枝贞元末东院尝接事今西川武相公于兹三周谬领中宪裵徊防宇多获文篇夏日即事因寄四韵
　　重轩深佀谷列栢镇含烟境絶苍蝇到风生白雪前弹冠惊迹近専席感恩偏霄汉朝来下油幢路防千
　　晨兴赠友寄呈窦开川【武元衡】
　　江城嵗方晏晨起眄庭柯白露伤红叶清飚断绿萝徇时真气索念远忧懐多宿昔东山意纵横南浦波有美婵娟子百虑攒双蛾缄情郁不舒丝竹自骈罗为予歌苦寒防酒朱顔酡鬒髪倐云变功名将奈何
　　奉酬西川武相公晨兴赠友见示之作
　　碧树分晓色宿雨弄清光犹闻子规啼独念一声长眷眷轸芳思依依寄远方情同如兰臭恵比返防香新什惊变雅古瑟代沉湘殷勤见知已揜抑绕中膓隙驷不我待路人易相忘孤老空许国幽报期苍苍
　　窦三中丞去嵗有台中五言四韵之什未及酬答承领镇黔南途经蜀门百里而近愿言欵觌封畧间之因追酬曩篇持以为赠【武元衡】
　　在昔谬司宪尝僚唯有君报恩如皎日致位等青云削槀书难见除苛事早闻双旌不可驻风雪路岐分
　　雪中寓直
　　寒光凝雪彩限直居粉闱怳疑白云上乍觉金印非树色霭虚空琴声谐素徽明晨阻通籍独卧挂朝衣
　　同前【韦贯之】
　　耿耿风雪暮直庐未揜扉咏兰幽助兴俪玉粲相辉气劲琴韵切夜深罏火防虽殊江海远即此恋彤闱
　　春雨
　　昨日偷闲看花了今朝多雨奈人何人间尽是逢花雨莫爱芳菲湿绮罗
　　东山月下逢友人
　　东山多乔木月午始苍苍虽殊碧海状爱此青苔光髙下灭华烛参差啓洞房佳人梦余思寳瑟愁应商皎洁殊未已沉吟限一方宦情哂鸡口世路倦羊肠彼美金石分眷言兰桂芳清晖讵同夕耿耿但相望
　　赠刘大兄院长
　　万年枝下昔同趋三事行中半已无路自长沙忽相见共惊双鬓别来殊
　　奉酬窦三中丞见赠【刘伯翁】
　　多幸尝陪侍玉墀俄惊负谴阻天涯今日相逢问荣悴更嗟年鬓飒然衰
　　经潼关赠宇文十
　　古有弓旌礼今征草泽臣方同白衣见不是弃繻人
　　送内弟袁徳师
　　南渡登舟即水仙西垣有客思悠然因君相问为官意不卖毗陵负郭田
　　观画鹤
　　华亭不相识卫国复谁知怅望冲天羽甘心任画师
　　北地
　　何事到容州临池照白头兴随年已往愁与水长流僶俛思逋客辛勤悔饭牛诗人亦何意树草欲忘忧
　　时兴
　　夙心旷何许日暮依林薄流水不待人孤云时映鹤蒙蒙千万花曷为神仙药不遇烂柯叟报非旧城郭
　　雨后月夜寄怀羊二十七资州
　　夕霁凉飚至翛然心赏谐清光松上月虚白郡中斋置酒平生在开衿愿见乖殷勤寄双鲤梦想入君怀晩自台中归永宁里南望山色怅然有怀呈上右司十一兄
　　白髪侵侵生有涯青襟曾爱紫河车自怜悟主难归去马上看山恐到家
　　假日寻花
　　武陵縁源不可到河阳带县讵堪夸枝枝如雪南闗外一日休闲尽属花
　　中牟县经鲁公庙【尝修名臣畧系司徒公】
　　青史编名在箧中故林遗庙揖仁风还将文字如顔色暂下蒲车为鲁公






　　窦氏联珠集巻三
　　钦定四库全书
　　窦氏联珠集巻四
　　故朝议郎婺州刺史上柱国扶风窦府君诗
　　府君讳庠字胄卿家世所传载于首序府君初应进士感于知己一言遂从事于商洛授国子主簿未防而罢后吏部侍郎韩公出镇武昌美公之才辟为莭度推官以监察御史俄而昌黎移镇京口用为度支副史改殿中侍御史昌黎却入公至辇下迁漳州刺史秩满时光禄卿范公由呉郡领宛陵奏公试太子中允兼侍御史为团练副使加章服府罢除奉天县令迁登州刺史昌黎公留守东都又奏授公为汝州防御判官改捡挍户部员外郎兼侍御史后迁信州刺史三载转婺州亦既二载遘疾告终于东阳之官舍享年六十有二公天授倜傥气在物表一言而合期于嵗寒为五字诗颇得其妙嗣子匡余疾没世次曰繇晋州司法次曰载国子
　　监直讲皆克荷素风聿脩官业诗笔落编録未遑
　　太原送穆贽南游
　　今朝天景清秋入晋阳城露叶离披处风蝉三数声那言苦行役值此远徂征莫话心中事相看气不平
　　四皓驿听琴送王师简归湖南使幕
　　朱弦韵正调清夜佀闻韶山馆月犹在松枝雪未消城笳三奏晓别鹤一声遥明日思君处春泉翻寂寥
　　夜行古战塲
　　山断塞初平人言古战庭泉冰声更咽隂火焰偏青月落云沙黒风回草木腥不知秦与汉徒欲吊英灵窦五判官罢举赴商州辟书袖文相访书怀话旧因抒鄙辞【韦渠牟】
　　故旧相逢三两家爱君兄弟有声华文挥锦防珠垂露兴逸江天绮防霞美玉自矜频献璞真金谁与细披沙终湏撰取新诗品更比芙蓉出水花
　　酬谢韦卿二十五兄俯赠輙敢书情
　　大贤持赠一明珰蓬荜初惊满室光埋没剑中生紫气尘埃瑟上动清商荆山璞在终应识楚国人知不是狂莫恨伏辕身未老防将筋力事王良
　　都尉别业
　　曾识将军匹防防塲花下醉如泥春来欲问林园主桃李无言鸟自啼
　　灵台镇赠丘岑中丞
　　晓日天山雪半晴红旗遥识汉家营近来羌骑依南牧羊马城邉春草生
　　奉和王侍郎春日喜李侍郎崔给谏张舍人韦谏议见访因命觞观乐之什
　　华馆迟嘉賔逢迎淑景新锦筵开绛帐玉佩下朱轮曲里三仙防风前百啭春欲知忘味处共仰在齐人勅目至家兄防淮南仆射杜公奏授秘挍兼节度参谋同书寄上
　　朝市三千里园庐二十春歩兵终日饮原宪四时贫桂树留人久蓬山入梦新鹤书承处重鹊语喜时频草奏才偏委嘉谋事最亲榻因徐孺解醴为穆生陈衞国今多士荆州好寄身烟霄定从此非假问陶均
　　赠道芬上人【上人善画松石】
　　云湿烟封不可闚画时唯有鬼神知防回逢着天台客认得嵓西最老枝
　　金山寺
　　一防青螺碧浪中全依水府与天通晴江万里云飞尽鼇背参差日气红
　　酬韩愈侍郎登岳阳楼见赠【时予权知岳州事】
　　巨浸连空濶危楼在杳冥稍分巴子国欲近老人星昏旦呈新候川原按旧经地图封七泽天限锁重扄万象皆归掌三光岂遁形月车才碾浪日御已翻溟落照金城柱余霞翠拥屏夜光疑汉曲寒韵辨湘灵山晩云常碧湖春草徧青轩黄曾举乐范蠡防扬舲有客初留鹢贪程尚数蓂自当徐孺榻不是谢公亭雅论氷生水雄材刃发硎座中琼玉润名下茝兰馨假手诚知拙斋心匪蹔宁每慙公府粟却忆故山苓苦调当三叹知音愿一聴自悲由也瑟敢坠孔悝铭野杏初成雪松醪正满瓶莫辞今日醉长恨古人醒
　　冬日寓懐奉寄翰林王补阙
　　满地霜芜叶下枝防囘吟断四愁诗汉家若欲论封禅须及相如未病时
　　醉中赠符载
　　白社防中尝共醉青云路上未相逢时人莫小池中水浅处无妨有卧龙
　　东都嘉亮亭诗【献留守韩仆射】
　　卜筑三川上仪刑万井中度材垂后俭选胜揜前功云搆中央起烟波四面通乍疑游汗漫稍似入崆峒廛闬髙低尽山河表里穷峰峦从地碧宫阙倚天红灵槛如朝蜃飞桥状晩虹曙霞晴错落夕霭湿葱茏庾亮楼何阨陈蕃榻更崇有时闲讲徳永日静观风玉斚飞无算金铙奏未终重筵开玳瑁上客集鹓鸿接武空慙蹇修文敢竝雄岂须登岘首然后奉羊公
　　留守府酬皇甫曙侍御弹琴之什
　　青琐昼无尘碧梧隂似水髙张朱弦琴静举白玉指洞箫又奏繁寒磬一声起鹤警风露中泉飞雪云里泠泠分雅郑析析谐宫征座客无尘心巢禽亦倾耳卫国知有人齐竽偶相齿有时趋绛纱尽日随朱履那令杂繁手出假求焦尾防载遗正音今朝自君始
　　龙门看花
　　无叶无枝不见空连天扑地迳才通山鸎惊起酒醒处火焰烧人雪喷风
　　金山行【润州金山寺寺在江心】
　　西江中波四截涌出一峯青堞防外如削成中缺裂阳气发生隂气结是时炎天五六月上有火云下冰雪夜色晨光相荡沃积翠流霞满坑谷龙彻底沙布金鸟道插云梯甃玉架险凌虚随指顾榱桷玲珑皆固防斡流倒景不可窥万仞千崕生跬歩日华重重上金榜丹楹碧砌真珠网此时天海风浪清呉楚万家皆在掌琼楼菌阁纷明媚曲槛回轩深且邃海鸟夜上瑚枝江花晓落瑠璃地有时倒影沉江底万状分明光似洗不知水上有楼台却就波中看啓闭舟人忘却江水深水神误到人间世歘然风生波出没瀖濩晶莹无定物居人相顾非人间如到日宫经月窟信知灵境长有灵住者不得无仙骨三神山上蓬莱宫徒有丹青人未逢何如此处灵山宅清凉不与嚣尘隔曾到金山处处行梦魂长羡金山客
　　于阗钟歌【送灵彻上人归越】
　　灵嘉寺钟按越中记此钟本于阗国寺钟因风雨失钟所在有天竺僧过于阗识此钟于越灵嘉寺至今锁在寺楼
　　海中有国倾神功烹金化成九乳钟精气激射声冲瀜防持海底诸鱼龙声有感神无方连天云水无津梁不知飞在灵嘉寺一国之人皆若狂东南之美天下传环文万象无雕镌有灵飞动不敢悬锁在危楼五百年有时清秋日正中繁霜满地天无风一声洞彻八音尽万籁悄然星汉空徒言凡质千钧重一夫之力能振动大鸣小鸣须在君不击不考终不闻髙僧访古稽山曲终日当之言不足手提文锋百链成恐刜此钟无一声
　　陪留守仆射巡内至上阳宫感兴
　　翠辇西归七十春玊堂珠缀俨埃尘武皇弓剑埋何处泣问上阳宫里人
　　愁云漠漠草离离太液钩陈处处疑薄暮毁垣春雨里残花犹发万年枝




　　窦氏联珠集卷四
　　钦定四库全书
　　窦氏联珠集巻五
　　故武昌军节度副使朝散大夫捡挍秘书监兼御史中丞扶风窦府君诗
　　府君讳巩字友封家世所传载于首序府君元和二年举进士与今东都留守在仆射孙公简故吏部侍郎兴元节度使王公源中中书舍人崔公咸制诰李公正封同年上第府君世传五言诗颇得其妙故相淮阳公镇滑台辟为从事释褐授秘挍淮阳移镇渚宫迁岘首改协律郎二府専掌奏记淮阳下世司空薛公平镇青社辟公为掌书记又改节度判官副使累迁至大理评事监察御史里行殿中侍御史检挍祠部员外郎章服后薛公入为民曹府君除侍御史转司勲员外郎迁刑部郎中文昌故事文酒之为由公复振也故相左辖元公出镇夏口固请公副戎分实旧文词不能免遂除秘书少监兼中丞加金紫无何元公下世公亦北归道途遘疾迨至辇下告终于崇徳里之私第享年六十三有子六人长曰景余疾没世次归裕见任晋阳令俱力学脩文孝敬相率公温仁华茂风韵峭逸遇境必言诗言之必破的佳句不冺传于人间文集散落未暇编録
　　老将吟
　　烽烟犹未尽年鬓暗相催轻敌心空在弯弓手不开马依秋草病栁傍故营摧唯有酬恩客时听説剑来
　　赠萧都官
　　萧郎自小贤爱客不言钱有酒轻寒夜无愁倚少年闲寻织锦字醉上看花船好是闗身事从人道性偏江陵遇元九李六二侍御纪事书情呈十二韵
　　自见人相爱如君爱我稀好闲容问道攻短每言非梦想何曾间追欢未省违看花怜后到避酒许先归栁寺春堤远津桥曙月微渔翁随去处禅客共因依蓬阁初疑义霜台晩畏威学深通古字心直触危机滞荆州掾犹香柏署衣山连巫峡秀田傍渚宫肥美玉方齐价迁鸎尚怯飞伫看霄汉上连歩待彤闱
　　酬窦七相赠依次重用本韵【元稹】
　　风波千里别书信二年稀乍见悲兼喜犹疑是与非身名判作梦杯盏莫相违草馆同牀宿沙头待月归春深鄊路远老去宦情防魏阙何由到荆州且共依人欺翻省事官冷易蔵威剩拟驯鸥鸟无因用弩机看和松叶酒闲施稻田衣莼菜银丝嫩鲈鱼雪片肥怜君诗似涌赠我笔如飞防遣诸伶唱篇篇入禁闱
　　忝职武昌初至夏口书事献府主相公
　　白髪放櫜鞬梁王爱旧全竹篱江畔宅梅雨病中天时奉登楼防间脩上水船邑人兴谤易莫遣鹤支钱
　　戯酬副使中丞见示四韵【元稹】
　　莫恨暂櫜鞬交游防个全眼明相见日肺病欲秋天五马虚盈枥双蛾浪满船可怜俱老大无处用闲钱微之见寄与窦七酬唱之什本韵外勇加二韵【白居易】
　　旌钺从櫜鞬宾寮情礼全防龙来要地鸳鹭下寥天赭汗骑骄马青蛾舞醉仙合成江上作散到洛中传穷巷能无酒贫池亦有船春装秋未寄漫道足闲钱
　　窦七中丞见示初至夏口献元戎诗辄戯和之【裴度】
　　出佐青油幕来吟白雪篇须为九臯鹤莫上五湖船故态君应在新声我亦便元侯看再入好被暂留连鄂州使至窦七副使中丞见示与元相公献酬之什鄙人任户部尚书时中丞是当司员外郎每示篇章多相唱和今因四韵以寄所懐【令狐楚】
　　仙吏秦城别新诗鄂渚来才推今八米职副旧三台雕镂心偏许缄封手自开何年相赠答却得在中台
　　早秋江行
　　回望湓城远西风吹荻花暮潮江势濶秋雨雁行斜多醉浑无梦频愁欲到家渐惊云树转数防是晨鵶
　　题任处士幽居
　　红叶江邨夕孤烟草舍贫水清鱼识钓林静犬随人探掇山无主扶持药有神客来唯劝酒蝴蜨是前身
　　南游感兴
　　伤心欲问前朝事惟见江流去不回日暮东风春草緑鹧鸪飞上越王台
　　放鱼
　　金钱赎得见刀防闻道禽鱼亦感恩好去长江千万里不须辛苦上龙门
　　汉隂驿与宇文十相遇旋归西川因以赠别
　　呉蜀何年别相逢汉水头望鄊心共醉握手泪先流宿雾千山晓春霖一夜愁离情方浩荡莫説去刀州
　　早春松江野望
　　江邨风雪霁晓望忽惊春畊地人来早营巢鹊语频带花移树小插槿作篱新何事胜无事穷通任此身陜府宾堂览房杜二公仁夀年中题纪手迹
　　仁夀元和二百年蒙笼水墨淡如烟当时憔悴题名日汉祖龙潜未上天
　　登玊钩亭奉献淮南李相公
　　西南城上髙髙处望月分明似玉钩朱槛入云看鸟灭緑杨如荠绕江流定知有客嫌陈榻从此无人上庾楼今日巻帘天气好不劳骑马看扬州
　　早春送宇文十归呉
　　春迟不省似新年一月无花雪满天邨店闭门何处宿夜深遥唤隔江船【新一作今隔一作渡】
　　少妇词
　　坐惜年光变辽阳信未通燕迷新画屋春识旧花丛梦绕天山外愁翻锦字中昨来谁是伴鹦鹉在帘栊
　　嵗晩喜远兄弟至书情
　　防年沧海别相见意多违鬓髪縁愁白音书为嬾稀新诗徒有赠故国未同归人事那堪问无言是与非
　　南阳道中作
　　东风雨洗顺阳川蜀锦花开緑草田彩雉鬭时频驻马酒旗翻处亦留钱新晴日照山头雪薄暮人争渡口船早晩到家春欲尽今年寒食月初圆
　　哭吕衡州八郎中
　　今朝血泪问苍苍不分先悲旅馆丧人送剑来归陇上雁飞书去呌衡阳还家路逺儿童小埋玉泉深昼夜长望尽素车秋草外欲将身赎返魂香
　　赠阿史那都尉
　　较猎燕山经防春雕弓白羽不离身年来马上浑无力望见飞鸿指似人
　　经窦车骑故城
　　荒坡古堞欲千年名振图书剑在泉今日诸孙拜坟树愧无文字续燕然
　　逰仙词
　　海上神山緑溪边杏树红不知何处去月照玉楼空














　　窦氏联珠集巻五
　　窦氏聨珠集跋
　　巩嗫嚅诗一何神妙恨此少不见其集聨珠之最也戊戌嵗中元歬一日夷门旅舎书张昭
　　夜吟窦集追思夷门显处已三稔矣凄然感兴书之
　　往嵗记时梁苑后今宵吟处洛城秋浮生瞥电人何在懐旧伤心泪迸流三径竹风隣笛怨一庭霜月井梧愁妻儿未防余惆怅只怪镫前不举头自巩而下皆大夫所显慕而録之
　　甲子嵗春初中仪李公借此书抄写得无何秘监李公借去已失坠不复相还余尝读此集寤寐思之至夏末忽投书于致政大夫果见借所恨自少闲暇令扎吏抄録故多谬误躬亲校勘颇亦改正因得吟味喜不自胜刑部员外郎兼太常博士和记
　　时干徳二年六月廿五日雨霁防读过
　　余家所蔵和岘所校五窦诗世少其本和所跋甲子嵗即干徳二年也秘监尹公者尹拙也致政大夫者吏部尚书致仕张昭也昭字潜夫显巩诗后一篇称潜夫者即昭也刑部员外郎兼太常博士和者岘也后有显防读过者岘季弟也惟中仪李公当时为礼部侍郎而李姓者偶忘其为何人逺方无书可攷姑俟知者今刋诸公府庶永其传淳熙五年四月旦日朝散大夫权知蕲州军州事北海王崧书
　　窦叔向五子曰常曰牟曰羣曰庠曰巩西江禇蔵言辑其诗各有小叙大畧已见矣但常牟庠巩皆登第羣独夷然不屑客隠于毘陵至如齧指置母棺中及对徳宗数语又五人中杰出者宜唐史独着其传而兄弟附焉第其父叔向诗不可多得据宋洪容斋云五窦之父叔向善五言而畧无一首存于今荆公百家诗选亦无之是可惜也余尝得呉良嗣家所抄唐诗仅有叔向六篇皆竒作念其不传于世今悉録之夏夜宿表兄话旧云夜合花开香满庭夜深微雨醉初醒逺书珍重何时达旧事凄凉不可聴去日儿童皆长大昔年亲友半凋零明朝又是孤舟别愁见河桥酒幔青秋砧送包大夫云防续长门夜清泠逆旅秋征夫应待信寒女不胜愁带月飞城上因风散陌头离居偏入聴况复送归舟春日早朝应制云紫殿俯千官春从应合欢御炉香焰暖驰道玉声寒乳鷰翻珠缀祥乌集露盘宫花一万树不敢举头看过檐石湖云晓发鱼门代晴看檐石湖日衔高浪出天入四空无咫尺分洲岛纎毫指舳舻渺然从此去谁念客帆孤贞懿挽歌二首云二陵恭妇道六寝盛皇情礼逊生前贵恩追殁后荣幼王亲捧土爱女复连茔东望长如在谁云向玉京后庭攀画柳陌上咽青笳命妇羞苹叶都人插奈花夀宫星月异仙路往来赊纵有迎神术终悲隔绛纱第三篇亡矣又据宋计敏夫云窦叔向字遗直京兆人代宗时常衮为相用为左拾遗内供奉及贬亦出为溧水令有寒食赐火诗云恩光及小臣华烛忽惊春电影随中使星辉拂路人幸因榆柳暖一照草茅贫端午日恩赐百索云仙宫长命缕端午降殊私事盛蛟龙见恩深犬马知余生倘可续终冀答明时酬李袁州嘉祐云少年轻防复轻离老大闗心总是悲强説前程聊自慰未知携手定何时公才屈指登黄阁匪服胡顔上赤墀想到长安诵佳句满朝谁不念琼枝自宋迄今厯几百年余所见叔向诗反多于容斋始信诗文显晦故自有时匪闗嵗月之先后久暂也又得嗫嚅翁絶句六首代邻叟云年来七十罢畊桑就暖支羸强下床满眼儿孙身外事闲梳白发对残阳永宁小园寄接近较书云故里心期奈别何手栽芳树忆庭柯东臯黍熟君应醉棃叶初红白露多寄南游弟兄云书来未报几时还知在三湖五岭间独立衡门秋水阔寒霞飞去日衔山新营别墅寄兄云懒性如今成野人行蔵由兴不由身莫惊此度归来晩买得山居正值春自京将赴黔南云风雨荆州二月天问人初雇峡中船西南一望云和水犹道黔南有四千宫人斜云离宫逺路北原斜生死恩深不到家云雨今归何处去黄鹂飞上野棠花余向读白乐天与微之书极称窦七与元八絶句可见同时早有定论矣尝手録一编并唐书列传附于集后寄友人云向谓窦氏聨珠今可谓窦氏合璧否海虞毛晋识












