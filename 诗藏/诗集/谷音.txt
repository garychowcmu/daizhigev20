谷音 元 杜本

提要
卷上
巻下
跋
 
 
　
 
提要

　　《谷音》二巻，元杜本编。本有《清江碧嶂集》，已着録。是编末有张榘跋，称右诗一巻凡二十三人，无名者四人，共一百首。明毛晋跋则称谷音二巻，宋末逸民诗也，凡二十有九人，诗百篇。此本上巻凡十人，诗五十首，下巻凡十五人，无名者五人，诗五十一首，当为三十人，诗一百一首。与二跋皆不合，其厘为二巻，亦不知始自何人也。毎人各载小传，惟柯芝柯茂谦父子共一传，杨应登杨霖祖孙共一传，凡小传二十有八。其间如王浍、程自修、冉琇、元吉、孟鲠皆金元间人。张璜以牙兵战没，汪涯以不草露布，为贾似道所杀，毛晋以为皆宋逸民。亦约畧大概言之耳。本所著《清江碧嶂集》词意麤浅，不称其名，而是集所録，乃皆古直悲凉风格遒上，无宋末江湖龌龊之习，其人又皆仗节守义之士，足为诗重。王士祯论诗絶句曰：谁嗣箧中冰雪句，谷音一巻独铮铮。其品题当矣。  
　 
卷上

　　○辽东王浍玄佐（六首）

　　浍博学醇行，博州刺史迎为师，教授弟子百余，贞佑中，就拜宣抚辽东，宰相累书请浍之镇，浍不应，浮海遯去。

　　河之坊

　　河之坊矣截截其平，岂曰不力言持其盈。国■〈亻旣〉覆矣视尔梦，梦云，胡昊天不终惠我。生云，胡昊天疾威堂堂，辗转翫日四国卒荒，偃仰在位不知匪臧，不顾其行。有粟有粟，亦集于缶，则不敢饘抑糊。余口谇曰，哲矣，孰秉其咎。知我懮懮，不知我疚。陟彼南山石，其扁矣。戒尔勿伤足其趼矣，■〈口沓〉■〈口沓〉■〈口昏〉■〈口昏〉颜之腼矣。猗余何言，涕之泫矣，民之种种，具曰赘疣，弗于尔躬，曷云能瘳，勖哉夫子，保尔有位，慎尔为犹！

　　感遇

　　迅景走北陆，髙木交朔风，众情悦妖冶，岂云惠其终，万事无不有，流转大化中，古来论成败，咄咄鱼为龙，牛车窜下国，势异情则同，浦姚本徂击，桓桓汤武功，彼美二三子，一笑清酤空。

　　又

　　两虎闘中野，利乃归衡虞，血肉相蹂躏，鼓吹行通衢，独倚刚膂力，箕踞倾百壶，未必非祸福，凡百持尔躯，吾闻虎畏罴，吹竹不枝梧。

　　又

　　光风荡繁囿，丹绿缀柔柯，游子去万里，空闺敛翠蛾，行云落江水，酒尽不成歌，鸡飞与狗走，妾命独奈何。

　　又

　　槁梧蒙绂冕，峥嵘化侯王，■〈衍上食下〉饵先百牢，兰烟浮玉房，儿女何所见，拜跪色甚庄，四海正聋瞽，威灵尔翕张，哀哉杞梓材，弃捐官道傍。

　　赠段十

　　相识风尘下，斯文伯仲间，骑驴逢圣日，扪虱对秋山，忠信偏成拙，支离最得闲，秦川贵公子，早计适荆蛮。

　　○洛阳程自修忘吾（七首）

　　自修性孝，友读书，城东门翰林元裕之上其言行，除礼部郎中，自修闻之，弃家南去。

　　归龙门

　　来往空书札，行藏但布衣，直为知已用，可惜转头非，岁月百忧集，江山一笑归，祢生狂到死，君子要知几。

　　出城

　　束带供人事，扶藜强病身，诛求非上意，盗贼本良民，湿翠山藏雨，轻黄栁带春，小儿随白首，行坐各沾巾。

　　独坐

　　终南在吾目，秋色逺接应，谁招天外翠，来作窓中靓，娟娟初画眉，盈盈独临镜，云去物象空，月出心源莹，我欲往从之，有客夸快捷方式，洗耳复洗耳，松风入清听。

　　痛哭

　　日射石虬鳞甲开，草色又换青春回，精灵聚散岂拘束，山鬼呌呼松柏哀，当时沸天箫鼓动，今日悲风陵上来，匆匆今古成传舎，人生有情泪如把，乾坤误落腐儒手，但遣空言当汗马，西晋风流絶可愁，怅望千秋共潇洒。

　　岁云莫矣

　　岁云莫矣百工休，独持千古供索逰，丈夫礌落如天日，促促胡为升斗谋，望尘下拜乃东市，山中茹芝可白头，呜呼此道弃如土，眼中厯厯圣贤蠧，乡里小儿纥那歌，前辈先生八风舞，欲挽东流无万牛，抱膝长吟听更雨。

　　送元吉归河东

　　独怜风格困尘埃，敢料天涯共酒杯，花鸟偏于前辈好，江山更有后人哀，颜回盗跖终归命，诸葛曹丕岂论才，正自别离愁未透，更教栁色带青来。

　　王猛墓

　　男儿有才须有识，死塟蛮夷真可惜，君不见渴虎不饮盗泉水，始吾虞君今已矣。

　　○琅琊冉琇温季（六首）

　　琇好纵横谈，业渔猎，世为李氏客，难且作，琇累书，止之不听，乃南走渡江，闻璮灭东乡，三哭伏剑。

　　蓬莱阁

　　倚阑吟不就，看剑老相催，鸟逐孤云没，帆从别国回，鲁连惟有死，王粲不胜哀，回问依依栁，秋声何处来。

　　遄台

　　游目遄台上，烟色秋暧曃，当时驻文舆，君臣良宴会，歌钟正喧喧，华缨接飞盖，行乐遽未央，已见颜色改，爽鸠焉可知，齐景尚何在，世运如日月，朝夕还相代。

　　海州

　　波涛起天末，舟檝满城隅，管晏非王佐，田韩有霸图，何门堪趿履，吾道欲乘桴，倚杖春风近，含愁向绿芜。

　　宿京口

　　推篷在京口，山色对秋眠，搔首半帆落，怀人孤月悬，形骸成独往，风物共流年，随处逃名姓，乌啼又发船。

　　秦吉了

　　有鸟秦吉了，鸣声一何悲，自言承主恩，十载供提携，雕笼闭羽翼，系之双华丝，一朝不终惠，零落投荒夷，自伤去汉土，岂不怀南枝，诚堪利主家，生死不敢辞，努力万里风，寄此长相思。

　　独立

　　独立春将晚，周游道正穷，江山千古后，形影百年中，士论元无的，人生各有终，临危负知已，泪落海云东。

　　○河东元吉文中（五首）

　　吉，太原大侠也。报雠市上，吏求捕，更杀吏，走太行谷中。会以赦，归乃絶。甞与游者三年，通左氏、史记，家益贫，至元甲子从戍，开平道卒。

　　上党

　　怒山出老拳，寒色顽赑屃，城根挿沙水，斗絶虎相视。忆昔宣武兵最强，合围步骤如搤吭，那知一叱立破散，谁道亚子口尚黄，呜呼皇天肯悔祸，岂有盗贼称天王，要留千古论曲直，故垒依稀榆叶赤。

　　自葫芦河至居庸闗

　　男儿不成名，命也，负羁绁投袂出门去。浩荡破邉色，飞沙白荡胸，落叶黄没膝，微阳割层暝，山骨紧格格，抉眼已峥嵘，置身何突兀，健鵰势欲落，老马智亦屈，气岸勇枝梧，脉络大包括，物候秋冬交，土风夷夏隔，怀归畏简书，欲往投鬼蜮，无言答酸楚，有血洒寥閴，古来丧乱中，天地坐局蹐，形骸尽则已，烈士裹马革。

　　陪翟三游平州东城

　　老境逢春色，平州聚德星，不堪歌敕勒，并欲案丁零，雪泥残年白，山呈太古青，殊方更分手，莫角若为听。

　　早发博州

　　落落空城在，萧萧独客归，古今殊未了，心迹每相违，魏国山河美，唐家节度非，偷生惭宿鸟，霜月上征衣。

　　夜坐

　　森森夜气落寒櫩，闲把离骚酒正酣，忽忆梅花不成语，梦中风雪在江南。

　　曲阜孟鲠介甫（四首）

　　鲠沈毅雄畧，中綂癸亥，山东兵欲起，劫鲠计事，甲者三至，鲠不肯，遂被害。

　　徐州

　　徐州压城霜木赭，可能回首风尘下，当年缟素从西来，仰天伏地声呜哑，君臣大义日月白，牧野鸣条此其亚，帝王气象佳葱葱，举止却类田舎翁，美人琼玉是粪土，四海正在水火中，如龙如虎尚蹉跌，况乃竖子贪天功。

　　南京

　　愔愔坊陌傍深春，活活河流雨过浑，花鸟几时充贡赋，牛羊今日上丘原，犹传栁七工词翰，不见朱三有子孙，我亦前生梁楚士，独持心事过夷门。

　　猛虎

　　猛虎被束缚，皮肉不相保，人生到错迕，天地亦草草。古来割据何代无，可怜百万殉匹夫，渔阳突骑如风火，青州城门铁作枢，丈夫好在识时务，座上赤龙公莫舞，沙海荒荒魂不归，莫说青州泪如雨。

　　折花怨

　　匆匆杯酒又天涯，迟日墙东呌卖花，可惜同生不同死，却随春色去谁家。

　　○广汉安如山汝止（二首）

　　如山善击剑，左右射，读经史百氏之书，端平甲午，安抚曹友闻，辟掌书记，不起。友闻战死三泉。如山往收其骨，藏诸其先之侧，乃东下老于会稽。

　　曹将军

　　将军精悍姿，齿齿碎铁石，在昔童稚中，但闻饱经术，纵横骋柔翰，丹雘间金碧，有司塞明诏，敝邑屈词伯，芹香春水生，冠玉侍重席，脱畧章句陋，搜抉穷理窟，未及文化成，其如王土窄，丈夫报主愿，岂必蒙清秩，苍然请去位，满面秋栗烈，纠合熊虎羣，旌斾扬广陌，正当摩厉间，一鼓拔勍敌，屯兵沔水源，千里斧截截，浩荡排烟旻，西极安屼嵲，奈何国无人，腐儒秉旄钺，赏予入私门，金汤授盗贼，公时奋臂争，反遭献玉刖，三军视马首，痛哭下天壁，功成坐龃龉，愤怒须挿戟，中宵拔剑起，肃肃整劲翮，吐气风云生，搴旗陷坚列，贯穿死生地，蹀血天地黒，势虽众寡悬，形未雌雄决，路穷断首尾，众尽乃手格，岂知龙虎逝，黯淡山川色，百万尚震惊，呜呼死诸葛，长城但自坏，千古痛稠结，肉食无逺谋，野史有直笔，酒酣歌节士，皛皛霜日白。

　　下瞿唐

　　去去如奔马，来来无尽船，人心似江水，日夜向吴天。

　　○成都王翥一飞（五首）

　　翥笃学，尚气，吴曦谋反，来请，翥阳病，风瘖，潜往安丙谋诛曦事。定。匿巴中，为农终身。

　　送张判官归巴州

　　回首三巴曲，平生万里桥，衣冠无赖客，花月可怜宵。

　　灌口秋涨

　　所向愁无地，穷源欲上天，蛟龙胡尔怒，鸥鹭更谁怜，万里朝宗意，羣凶跋扈年，生涯秋色里，独立问渔船。

　　吴宣抚故宅

　　社稷疲奔命，乾坤服至诚，扶持三蜀，在出入两朝荣，豚犬有遗恨，麒麟空复情，家声隤已尽，国法用犹轻，成季翻无后，花卿浪得名，门庭黄鸟语，几杖绿苔生，威福何偏重，精神恐不平，庶几蒙世美，凡百慎持盈。

　　忆舎弟

　　药物吾仍病，花时汝未归，不眠愁月落，独立看云飞，诗礼自持律，饥寒谁解围，遥知理舟檝，西望涕沾衣。

　　浮世

　　浮世惟髙枕，平生有敝裘，江花中酒日，巴雨落帆秋，老矣英雄事，愚哉盗贼谋，啼猿长自在，一笑下沧洲。

　　○襄阳师严道立（六首）

　　严读书，识大义，善槊射，自围中拔身走行在，所上书论事，不报拂衣，去，客死武陵。

　　渡江

　　尘门山人沧浪客，洒泪已枯眼见骨，风尘峥嵘万里空，不知何处营三窟，城中性命汤火近，路穷援断无消息，鼠窃狗偷何足忧，都将十指漫天日，大言阔步好公卿，三百年余涵养成，已闻郑五但搔首，复道龎涓竖子名，平时肉食夸果决，谁信临危跋■〈士冖田疋，上中中下〉行，白头面皱牙齿落，万事巳矣秋风生。

　　大阅

　　长江天设险，荆州国西门，幕前杖斧钺，赫赫齐晋尊，熊罴在掌握，百万不敢喧，固列厓峤立，动色虹蜺翻，虽云上将猷，亦是明主恩，髙秋鼓角壮，惨淡伤精魂，山南正困戹，血肉连川原，由来多垒辱，岂不在大藩，既同事王室，于义如弟晜，勖哉从简书，恤邻古所敦。

　　蔺五见访

　　汉阴美人青兕裘，独骑痩马寻荒丘，花前下马迎一笑，珠玉在侧形骸羞，酒酣散髪箕踞坐，锦带烂熳悬吴钩，断蛟刺虎好身手，碧瞳如水涵清秋，惜哉科目太脱畧，壮士岂为章句囚，中原格闘困不巳，江波木落寒悠悠。

　　庚午三月五日朱尚书席上醉歌

　　天风浩荡何处来，荆南府中好春酒，我公此日盛宾佐，但饮无劳问升斗，座中十万无下箸，乌帽朱衣马牛走，妙舞清歌如有神，翠烂金明各回首，人生行乐须壮年，小人再拜为主寿，满堂泪落起挽须，临馈三叹成郁纡，干戈未定郡国破，乱臣贼子何代无，主忧臣辱坐感激，忍对花鸟调欢娱，近闻士卒愿一战，猛气正倚风尘麤，丈夫行事动千古，快意一饱非雄图。

　　武陵客居

　　浩荡千年调，饥寒八尺身，不愁逢魍魉，可笑系麒麟，残雪江村路，空山涧水春，时违终逺去，道在岂全贫。

　　公安早发

　　去国秦公子，穷途阮步兵，别离如昨日，豪侠异平生，江月为谁好，巴船何处行，髙秋伴摇落，早发若为情。

　　○广陵张琰汝玉（五首）

　　琰身七尺长，鬛倜傥有节，槩补州牙兵，随制置李庭芝溃围，南赴行在，所追者及之，麾下鸟兽散，琰独斗死。

　　出塞曲

　　腰间挿雄剑，中夜龙虎吼，平明登前途，万里不回首，男儿当野死，岂为印如斗，忠诚表壮节，灿烂千古后。

　　又

　　朝发山阳去，莫宿清水头，上马左右射，捷下如猕猴，先发服勇决，手提血髑髅，兵家互胜负，凡百慎前筹。

　　又

　　驱马饮淮水，千里黄草平，种谷却流血，痛哭秋风生，寡妻出租税，孤儿荷戈行，武威既不足，愿见和亲成。

　　又

　　军中日奏凯鼓行，辽海东当宁，怡玉色千金，劳成功焉知，昨日地袒甲，去如空邉，人不敢语，将军益褒崇。

　　官栁

　　不见桥东黄布帘，树犹如此，我何堪，袅袅亭亭忒无赖，又将春色误江南。

　　○汉阳汪涯万顷（四首）

　　涯家贫，事母孝，宣抚贾似道请为客。当作露布，献捷，涯瞋目曰：啖人以利，而退其师，又儿弄主上。似道大怒，挝杀之。其母曰：汝以直死，我则不辱，可以下报先君矣。亦自沈。

　　江帆

　　江帆去去可肠断，千古万古越王台，埽空黄叶晚风定，飞尽碧天晴鸟回，半生无成坐笔砚，万事不理问樽罍，年年看梅今白首，已矣英雄留七哀。

　　采石独酌

　　欲落不落月在手，百年几何持钓纶，不知春色万象表，绿烟漠漠入江滨，天翻地覆有今夕，酒熟诗温无可人，向来谈笑成黄土，堕泪未了鸡司晨。

　　江行

　　江陵白鱼如斫玉，挂席独去风日寒，封题两瓮寄白髪，儿涯不是作鱼官。

　　又

　　秋光荡漾满行色，邻舟吹笛不堪闻，洞庭濯足一樽酒，夫君不来空白云。  
　 
巻下

　　○建安詹本道生（三首）

　　本温言正行，丞相江万里荐为郎，先致书本，本方坐门前，石上钓使者至，问本居。本曰：前。即持竿渡溪去，不知所终。

　　春日携客

　　游武夷山脚，健枝梧百里，挿苍峭，粼粼石，可把曙色坐，逺钓风水真，笙竽厯落太古，调衣冠带，莽苍山鬼惊，二妙，云月正忘年，花鸟更索笑，回船翠凌乱，吾道付长啸。

　　闲中

　　万事问不知，山中一樽酒，埽石坐松风，绿阴满巾袖。

　　宿天台

　　风泉隔西屋，独夜寒自生，开窓失山色，白云压前楹，累尽得潇洒，去住俱不惊，鼻息答僧锺，霜露入残更。

　　○四明皇甫明子东生（三首）

　　明子性豪宕，乘小舟挂布帆，载琴尊书籍，钓具往来江湖，至元丙子发，狂痛哭蹈海。

　　水国

　　水国凄凉住，秋宵烂熳眠，归云犹带雨，堕月忽明船，社稷资长算，髭须近莫年，乱离栖不定，百口托浮田。

　　海口

　　穷岛迷孤青，飓风荡顽寒，不知是海口，万里空波澜，蛟龙恃幽沈，怒气雄屈蟠，峥嵘抉秋阴，挂席潮如山，荧惑表南纪，天去何时还，云旗光惨淡，腰下青琅玕，谁能居甬东，一死谅非难，呜呼朝宗意，会见桑土干。

　　京口行

　　京口兵可用，酒可饮，一语参差族成血，忠贼相持各凛凛，岂知好丑隔形骸，父为孔鸾子为鸩，人众天定理则那，遗臭流芳且髙枕。

　　○长沙丁开复见（四首）

　　开负气敢言，安抚向士璧被问，开独诣阙上疏，具陈士璧功大，军府小费不宜推究，书奏，羁管扬州，岁余卒。

　　可惜

　　日者今何及，天乎有不平，功髙人共嫉，事定我当烹，父老俱呜咽，天王本圣明，不愁罹党祸，携涙向孤城。

　　漂泊岳阳遇张中行因泛舟洞庭晚宿君山聨句

　　元气无根株，【开】地脉有断絶，【中行】

　　日月互吞吐，【开】云雾自生灭。【中行】

　　楚妃结幽想【开】，巴客答清吷【中行】，

　　宁知莽苍中不假，巨鳌力势阅南纪浮。【开】

　　思随西风发，形影寄孤舟。【中行】

　　吾道成鴃舌，笑谈正凌傲。【开】

　　俯仰不偪侧，每与景物会。【中行】

　　未省欢娱毕，迭翠晚愔愔。【开】

　　堕黄秋的的，鱼龙负赑屃。【中行】

　　独鸟去不息，旷原眇周抱。【开】

　　异境超慌惚，径度万顷空。【中行】

　　忽得一拳碧，稍稍鸡犬近。【开】

　　依依钟梵夕，推门月微堕。【中行】

　　煮茗香初歇，衣裳识霜信。【开】

　　瓶钵了禅悦，事定心源清。【中行】

　　梦回斗柄直，周游兴欲尽。【开】

　　长往计未决，出门更回首。【中行】

　　沙水荡虚白，美哉神禹功。【开】

　　巳矣三苗国，山川长不朽。【中行】

　　愚智俱可惜，神交正冥冥。【开】

　　指点空厯厯，慎勿语俗人。【中行】

　　桃源恐相失。【开】

　　建业

　　谁遣凄凉满眼中，苹花渺渺又秋风，龙蹲虎踞江山大，马去牛来社稷空，纵有千人惟诺诺，本无百岁更匆匆，乾坤颠倒孤舟在，聊复残生伴钓翁。

　　扬州岁莫

　　万国春回日，层城晚眺余，江声隔吴楚，原色到邳徐，大阅军容壮，狂歌客礼疎，百年寒荻里，风雨忆吾庐。

　　○括苍鲍輗以行（四首）

　　輗嗜酒，授简万言，教授得钱，悉送酒家。遇客尽饮，乃去晚，益傲诞。衲衣髽结，游青城不返。

　　襄阳行

　　今日何日春气柔，东城骑马花绸缪，为君停马一呼酒，花前倒披紫绮裘，玉脂泛滥鱼鸟饫，歌舞倦矣蛾眉愁，千金万寿好宾主，今我不乐岁如流，岂比世上狂驰子，一语不合行掉头，呜呼天伦古所定，非有大故宁相尤。

　　天马

　　天马抱奇相，紧骨瞳方明，出入百万中，有如一鸟轻，宇宙莽超踏，风云惨经营，独倚雄杰态，萧萧随北征，朝饮南海头，夕秣乃幽并，失主坐黯淡，别羣奋长鸣，岂无轻侠儿，金羁悬朱缨，但感束帛义，不忍负死生，低头为君老，喑喑万里情。

　　重到钱塘

　　生死双飞正可怜，若为白髪上征船，未应分手江南去，更有春光七十年。

　　又

　　无赖山光迭迭青，玉鱼金盌早飘零，冷思禹穴真奇事，千古衣冠托杳冥。

　　又

　　万家歌舞送浮生，曾有涓埃答太平，猿鹤虫沙天始定，不须辛苦怨南征。

　　又

　　闻道深春雪打围，谁怜身上藕丝衣，莫忧白璧成尘土，解逐南风万里归。

　　又

　　惟有寒潮不世情，朝朝莫莫过空城，百年车马阊门外，独被春风草又生。

　　○京口崔璆子玉（三首）

　　璆美风仪，善谈论。晚病，狂携大瓢贮酒，行市，拍掌歌笑。未死十日，自表石题曰：醉乡伯崔璆之墓。

　　携戣钺泛江

　　酒星落京口，化为崔子玉，孤舟载壶觞，水花红暎肉，小儿唱铜斗，大儿倒醽醁，一笑不知年，浩荡天地屋，慎勿临窦呼，人生随转烛，嗣宗礼法仇，锺会被杀戮。

　　咄咄

　　咄咄复咄咄，小儿成老翁，么微各形色，追琢元化工，不知春风去，又见千绿丛，主人美客怀，载酒行溪东，一步一回首，十步尊巳空，灵均与太白，醒醉同所终，愿见化蠛蠓，生死托壶中。

　　今日一何好

　　今日一何好，花下醉狼籍，醉中有奇事，梦见生八翼，浩荡排虚空，灵君好颜色，朱衣持大篆，授我醉乡伯，顿首玉墀下，臣璆才虮虱，封此抑何功，请陈愚顽臆，臣家京口东，门前大江碧，臣愿驾长风，吹作酒万石，万象各千锺，拍拍大庭国，推枕在山中，纸衾霜晓月。

　　○姑孰鱼潜德昭（五首）

　　潜敦重，和易，推分澹泊，不忤于物，所居环堵，埽地焚香，弹琴读书，养鹅鸭百头，以给食。终八十余。

　　杨白花

　　杨白花，谁教度帘幙，摇荡春风能几何，不比无情自漂泊，人生祇合作支离，长秋鸦啼江水落。

　　古意

　　青青陵上柏，落落劲不摧，人生百年内，朝夕变所怀，斗酒命同好，万里不頋回，闻有昌国君，谈笑黄金台，柔言更长跪，信是富贵媒，但恐气习移，古今不同才，寄言去国者，岁晚有余哀。

　　又

　　权衡岂公平，天驷但伏枥，东井不捄渇，仓库何时实，元工肯假借，名器甚可惜，如何万万古，不行督责术。

　　送郑秘书南归

　　垂老乃如此，凭髙俱惘然，空能正几字，好去作千年，童子歌鸲鹆，幽人拜杜鹃，江花独烂熳，春去得谁怜。

　　闻歌

　　流云行水出名姝，酒尽花前双玉壶，此曲江南都忘却，春风转调小单于。

　　○瑞阳柯芝士先（三首）

　　芝早通五经，善词赋，又诣行在，所见章秘书，求读书省中，益通诸家。教授生徒，著书百余巻，子茂谦。

　　余髪

　　余髪萧萧白垂领，十年守拙门庭冷，来频沙鸟颇相识，起晚邻鸡巳三请，形骸拄树岂复好，心绪如蓬不能整，平生几緉空馺■〈马沓〉，老去一杯先酩酊，俗言祇虞方凿迕，人事但惬幽居屏，赋形不必尽刍狗，处坎何堪共鼃黾，若为苴履曽足芥，幸不栁衫真欲瘿，一声樵响何处来，独立看云发深省。

　　耳耳

　　耳耳非佳语，陆陆难为颜，我生胡不淑，多戚长鲜欢，摇落复巳绿，春风满江干，最灵起予兴，欲言骨肉酸，园桑摧为薪，桃李亦半残，翘荛企晴燠，九室十更寒，飞钱如美色，乃入贵者阑，丘闾有谷卖，穷櫩朝无饘，不售信蹙隠，徒手良抱叹，宛转愒余息，沟壑分寸间，吾辈正不免，遑暇恤彼瘝。

　　横江

　　横江一片碧，携鹤上渔船，收纶不成下，却抱钓竿眠。

　　○柯茂谦退子（二首）

　　江行早发

　　陶铛煮孤影，寒灯沸青花，氷开数江树，月落失人家。

　　鲁港

　　十年回首付沾襟，断甲沈沙齿齿，深可惜使船如使马，不闻声鼓但声金，人歌鬼哭都堪泪，木落江空正独吟，遗老萧条渐无语，酒旗飐飐出芦林。

　　○庐陵邵定中立（二首）

　　定温粹博雅，通周易春秋，宅边植梅竹兰桂莲菊各十余本，深衣大带，婆娑其闲，自称六芗老人。

　　山中

　　白日看云坐，清秋对雨眠，眉头无一事，笔下有千年。

　　渔家

　　渔家临水住，春尽无花开，年年谢流水，流得好花来。

　　○豫章熊与龢天乐（二首）

　　与龢性介澹，无妻，不食肉，通经史百氏之书。布衣草屦，遨游诸名山，尤嗜弹琴草书。

　　唐玄宗铁像

　　巍冠攒迭碧云花，坐阅山中几岁华，莫把金丹轻点化，正愁生死困安家。

　　木平饲龙亭次韵方巨山

　　耳见何如得眼闻，山根磅礴极初分，浮沤起灭自潭影，大地晴阴空岭云，何处老人来听讲，他年少府有移文，由来清调须吾辈，幸不山王愧五君。

　　○宜春晏乂明粲（二首）

　　乂风度秀整，主赵崇澭，后，澭逮系，乂自请诣狱，俱以瘐死。

　　访吴

　　平生一语不肯吐，浩然披髪行西林，美人十日跨驴出，黄叶堆门云雪深。

　　梦中

　　春树年年少，寒云浦浦连，片帆髙浪起，斗酒夕阳偏，沙市怀司马，州城哭老边，太平冠盖尽，尔敢望诸贤。

　　○大庾孙琏器之（二首）

　　琏家贫，益嗜书，不应选举，躬耕织屦以食。终百岁。

　　述怀

　　少也不谐俗，老去益美闲，百草生巳绿，春雨满南山，朝朝荷锄去，既夕驱牛还，生长茒檐下，贫贱甚独安，但愿桑麻长，优游足岁年。

　　又

　　坐倦秋树根，摄衣步前丘，横河澹如练，破月西南流，独持一尊酒，悠然发清讴，俯仰无不足，吾生焉所求。

　　○临江杨应登幼平（二首）

　　应登，寛厚长者。有德行言辞，七试国子不第，退就耕牧，老于南塘孙雯。

　　水宿

　　水宿逢今雨，春归反故园，圣朝臣巳老，往事客何言，乞米分邻里，看书到子孙，苍茫不可会，一笑了清樽。

　　寄赵梅州

　　江城鴈呌天如水，寒色苍苍草木死，哀歌未断月东出，有才无命可流涕，今我不乐思梅州，束带深衣百僚底，天下规矩见卓絶，龙章麟角诸公子，白头时节得蛮府，归来闭门呼不起，惆怅平生狗马病，风后力牧长已矣，为公问酒日日酤，熏天富贵忧患始。

　　○杨雯天章（五首）

　　迢迢空同山

　　迢迢空同山，乃在西极巅，玉泉荫灵芝，上有千岁仙，安得凌风翼，相从白云间，神仙本冥漠，天运仍推迁，不如酌我酒，或得成自然，田父要我语，饮者亦非贤，愿君长独醒，加餐足髙年。

　　宋武帝庙

　　溪声答松风，巨石出老拳，古树不知名，岌岌蛟龙纒，夕阴互出没，秋华带芳鲜，葱葱帝王气，栋宇垂千年，虎贲秉霜戟，惨淡生云烟，宫人翠龙驾，手持玉连蜷，昌明坐慌惚，精神靁在天，大呼司雍间，旬月无秦燕，昔为万夫特，今受众目怜，石马亦埋没，岁时草芊芊，小臣异代士，见之泪迸泉，齐人思爽鸠，蜀人哀杜鹃，江东旧正朔，礼奉敢不虔，但愿君王心，不忘载荻船，下山又再拜，白日当空悬。

　　客

　　北客相催发，一日举千帆，遥怜庾开府，岁晚望江南。

　　宿峡市

　　人烟正摇落，楼笛颇清圆，老树依山驿，东风上峡船，江湖万里外，灯火十年前，世路能令老，吾生且醉眠。

　　早春

　　不知何处碧云乡，冉冉平生可断肠，怪底乾坤惟理在，老来岁月更心，长城头急鼓千家梦，江上残梅一水香，自作醉侯开醉国，笑人奔走为谁狂。

　　○旴江曾童子澈（一首）

　　鲍輗过盱江，遇一童子，眉目疎朗，语必援古今，惊问，逆旅主人子也。明年载访之，死矣。得其诗一首于其同舎生。

　　九龄行

　　我生九龄气食牛，喑呜顿挫无匹俦，白云无根起天末，一身万事同悠悠，低头拱手事先觉，谈笑未了成仇雠，一誉不足胜百毁，言语起灭如浮沤，圣贤可与知者道，麟凤岂在山中游，蘧然梦觉大槐国，江花昨夜生凉秋。

　　○无名氏

　　番阳布衣

　　有书中山驿，云回首万里岁晚何言（云云），番阳布衣题。

　　回头四十五年非，无赖秋光满客衣，可惜呉中莼菜好，陆机张翰不同归。

　　潇湘渔父

　　崔璆晚泊湘江，淡烟微月，有客歌而过之，追问居与名，置其钓竿，长啸而去。

　　髙枕形骸外，空江何限情，落叶不成调，半夜起秋声。

　　古碑文

　　掲大中云：或渔于潭，得片石字十数行，率磨没，仅识得二十八字，意幽人愤世之作，不合于时，故沈之，以俟知者。

　　干淳老人气岳岳，破冠穿履行带索，撑肠拄肚书万巻，临风欲言牙齿落。

　　闽清野人

　　僧惠了，行闽清谷中，三日到一空舎，稍憇，有一人荷锄来，便向壁熟睡。僧既寻路还，他日再往，已焚其舎，惟斫树白而书云。

　　偶与云水会，不与云水同，云散水流去，杳然天地空。

　　罗浮狂客

　　赵孟柔云：柔録事惠州，闻罗浮道士言，咸淳中，客有戴乌帽着靴，往来山中，见人辄大笑反走，三年不言姓名。他日醉归，忽取煤书壁上，长揖渡海去（云云）。

　　云意不知沧海，春光欲上翠微，人间欲堕千劫，犹探梅花未归。  
　 
跋

　　右诗一巻，凡二十三人，无名者四人，共一百首，乃宋亡元初节士。悲愤幽人清咏之辞，京兆先生早游江湖，得于见闻，悉能成诵，因录为一编。题曰谷音。若曰山谷之音，野史之类也，刋于平川怀友轩，以传于世。今厯兵燹，板己不存，余幸藏此本，风晨月夕寂寥之中，每一歌之，则想象其人，而愧不能彷佛其万一也。未尝不慨然久之。今年先生之孙徳基来，从余暇时，輙出此编，俾録而归之，曰是尔祖手订之文。且诸人小录，皆其自述言，简而备是，亦家传之旧。子能诵而思之，亦继绍之一端，未可以为小书而忽之也。因尝论之时危世变，临难不避，与夫长往自洁者，不为不少惜，不尽传于世也。如此编，数人茍非先生记其诗而传之，则泯没无闻矣。然则诵其诗者，非独取其雄浑冲澹，而其心术之正出处之大，可槩见矣。徳基其广传之，毋为箧笥故纸云。戊午重九日，蜀郡张榘书。

　　宋初，阅杜伯原《懐友轩记》喜其孤往风标，翛然云上，急觅本传读之，累征不赴，隠廉于武夷九曲间。殆古之栖逸者流，而以翰墨自放者也。正谓其《四经表义》诸书，湮没罕见，扼腕久之。月在从呉门来携得《谷音》二巻，乃伯原所集宋末逸民诗也。凡二十有九人，各有小传纪其大略，共诗百篇，诸体具备。韩昌黎云其歌也，有思其哭也，有懐凡出乎口而为声者，其皆有弗平者乎？宋室既倾，诗品都靡，独数子者心悬万里之外，九霄之上，或上书，或浮海，或仗剑沉渊，悲歌慷慨，令人读其诗，想其人。有齐二客鲁两生之思焉。不然，纪逡唐林之节非不苦，韦庄和凝之诗非不韵，一失身于新莽伪属之朝，恐未免为后世嗤笑，资于伯原斯编意，有不得其平复，有不忍鸣者，聊借他人章句，窃比靖节不书甲子之遗意欤。湖南毛晋识。  
　
