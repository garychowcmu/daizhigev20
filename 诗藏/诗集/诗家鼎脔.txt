　钦定四库全书

　　集部八

　　诗家鼎脔

　　总集类

　　提要

　　（臣）等谨案诗家鼎脔二巻不着选辑人姓名巻首有小序署曰倦叟亦无姓氏案倦圃为曹溶别号此序当速溶所题其书乃宋末人所録南渡诸家之诗上巻五十八人下巻三十七人每人各着其里居字号为例不一所存诗多者十余首少者仅一二首葢取尝鼎一脔之意故以为名方回瀛奎律髓称庆元嘉定以来有诗人为谒客者钱唐湖山什伯为羣阮梅峰秀实林可山洪孙花翁季蕃髙菊磵九万往往雌黄士大夫口吻可畏今考是书内如林洪孙季蕃髙九万诸人之诗并在选中或即其时骛名者所刋以为应求标榜之具亦陈思江湖小集之类也说者以巻首有王恽姓名指为元之王秋涧遂谓此书当出于元人不知元之王恽为汲县人而此书明题曰古汴王恽乃自开封南渡者署其旧贯之词宋时往往有此称实与元时王恽无涉秋涧集内亦并无此诗又书中尚有环溪马知节与宋史有传之祥符马知节亦同姓名而非一人此更可以为证王恽之为宋人固无足致疑者特其间家数太杂时代亦多颠倒失伦未能尽臻精核然裒辑既广所録诗人其有専集流传者什无一二今惟苏泂王迈章甫诸人幸于永乐大典中掇拾丛残遗稿复得重显于世而其它别无表见者尚多得是书以存其一斑于诗家考据之助要不无小补焉

　　乾隆四十六年十月恭校上

　　总纂官 （臣）纪昀 （臣）陆锡熊 （臣）孙士毅

　　总校官 （臣）陆费墀

　　●诗家鼎脔序

　　宋季江湖诗派以尤杨范陆为大家兹选均不及稍推服紫芝石屏后村仪卿其余人各一二诗止隘矣疆事日蹙如处漏舟里巷之儒犹刋诗巻相传诵且诸人姓名有他书别无可考独见之此编者存以征晚宋故实也倦叟

　　●钦定四库全书

　　诗家鼎脔巻上

　　古汴王恽

　　杨柳枝
　　宻叶阴阴汉将营春风吹断鼓鼙声少年不说封侯事柘弹铜丸落晓莺

　　武夷刘褒伯宠

　　题旅舎
　　去日春蚕吐雪丝归时霜菊剥金衣沙鸥不入鸳鸿侣依旧沧浪绕钓矶

　　溪翁刘淮叔通

　　平逺台
　　海天漠漠水云寛开到梨花正自寒却拥重裘上平逺愁心千叠倚阑干

　　韩府
　　寳莲山下韩家府鬰鬰沉沉深几许主人一朝出汉塞緑户玄墙鎻风雨九世卿家一朝覆太师之诛魏公辱后车不信有前车突兀眼前看此屋

　　山阴苏洞召叟

　　金陵
　　朱雀街头观阙红角门东畔是春风人家一様垂杨柳种入宫墙自不同

　　除夕呈主人
　　使节梅花外椒盘泪眼边山川非故国笳鼓咽新年机事鸥偏觉家书雁不传细筹今夕恨万一故人怜

　　逺庵方士繇伯谟

　　崇安分水道中
　　溪流清浅路横斜日暮牛羊自识家梅叶阴阴桃李尽春光已到白桐花

　　榖城黄铢子厚

　　梅花
　　玉箫吹彻北楼寒野月峥嵘动万山一夜霜清不成梦起来春信满人间

　　铁笛亭
　　一声苍壁裂再奏蛟龙悲事徃迹犹在山空人不归

　　云岩陈均平父

　　九江闻雁
　　烟波渺渺梦悠悠家在江南海尽头音信稀踈兄弟隔一声新雁九江秋

　　涧谷罗椅子逺

　　吴江雪齐图
　　天上清流雪片人间名胜吴松两贤相厄已甚頼得斜阳半峰

　　陈子予

　　秋思
　　柳岸风条顿老橘林露叶犹香门对一天秋色人行十里斜阳

　　李士举

　　竹枝辞
　　江上渔舟叶叶轻峡中云雨晚凉生长亭宴罢客归去桂树夕阳啼鸟声

　　鄱阳章甫冠之

　　寄荆南故人
　　余年自判一虚舟未害寻诗慰客愁梅欲飘零犹藴藉柳纔依约己风流闗心弟妹无黄犬入梦江湖有白鸥别后故人相念否春风应倚仲宣楼

　　括苍郑克己仁叔

　　旅中遇故人
　　云薄清溪水天寒黄叶风乡闗三载别客路一尊同旧事如昨日问年俱老翁相看今夕意泪冷菊花丛

　　送中书王舎人出使
　　细马镂金鞍文星使可汗袖中天诏重帐外节毛寒烽火芜城急尘沙朔野寛安边存大体何必斩楼兰

　　章泉赵蕃昌甫

　　蔡季通挽诗
　　鹃叫春林复递诗雁回霜月忽传悲兰枯蕙死迷三楚雨暗云昏碍九疑早岁力辞公府檄暮年名与党人碑呜呼季子延陵墓不待镵词行可知

　　答施荣甫
　　昨韵村中行客稀今吟临水送将归笑谈未了风吹断何日重能欵竹扉

　　漫堂刘宰平国

　　乙酉述怀
　　水边舟子竞招招陌上车尘晚更嚣只有幽人无个事藕花深处弄轻桡

　　天乐赵师秀紫芝

　　约客不来
　　黄梅时节家家雨青草池塘处处蛙有约不来过夜半闲敲棊子落灯花

　　薛氏瓜庐
　　不作封侯念悠然逺世纷唯应种瓜事犹被读书分野水多于地春山半是云吾生嫌己老为圃未如君

　　庵西
　　数里庵西路东风去更吹稲寒生叶细梅老作花迟小憩嫌无侣曽逰忆有诗新荧光尚小未暗出空池

　　冷泉亭夜坐
　　众境碧沉沉前峰月正临楼钟晴听响池水夜观深清净非人世虚空见佛心却寻来处宿风起古松林

　　题陈待制与造化逰之楼
　　何处飞来缥缈中人间惟有画图同两层帘幕垂无地一片笙箫起半空岸竹倒添秋水碧渚莲平接晚霞红主人未达蒙庄旨虚倚阑干面面风

　　呈蒋薛二友
　　中夜清寒入缊袍一杯山茗当香醪禽栖竹叶霜初下人立梅花月正髙无欲自然心似水有营何止事如毛春来拟约萧闲伴同上天台看海涛

　　十里
　　乌纱巾上是黄尘落日荒原更恐人竹里怪禽啼似鬼道旁枯木祭为神亦知逺役能添老无奈髙眠不捄贫此地到城惟十里明朝难得自由身

　　莆阳赵庚夫仲白

　　落魄
　　落魄蕉衫戴道冠菖蒲满案浸清寒有钱即买丹沙炼无病犹将素问看连日游山僧共住频年乞米鹤同餐世间不朽非锺鼎曾与髙人静处观

　　道中逢潜夫
　　相逢投草舎对雨话移时衣湿全无火囊空各有诗客程樵可问日课仆皆知未别情先恶那堪逺别离

　　习气
　　习气年来已尽除一牕长是读方书家因护竹厨无笋住偶邻僧饭有蔬老去情怀多感旧贫来亲故不如初几时深入青山隐木叶为衣穏跨驴

　　解林赵善扛文鼎

　　春辞
　　碧落初明月未收露华香滴杏梢头玉阑干外东风暖人在重云第几楼

　　两山赵汝唫仁父

　　别朱子大苏名叟
　　薄宦尘埃易满襟问盟犹喜盍朋簪只今风月一杯酒他日云山千里心杨柳阴踈秋馆静芙蓉香冷暮江深潮回一信西兴渡为寄相思别后吟

　　送梅牕兄
　　离歌休再叠我亦不堪闻山接诗愁去云随别袂分官闲宁问禄命薄谩能文怅望梅边屋花开更忆君

　　山民徐照道晖

　　石门瀑布
　　一派从天下曽经李白看千年流不尽六月地常寒洒水跳微沬冲崖作怒湍人家深碧处常有老龙盘

　　张端义正甫

　　挽周晋仙
　　策杖辞朋友形骸已可怜无钱亲药裹冒雨上归船官竟生前弃诗应死后传空余京洛月愁照夜台边

　　天台徐似道渊子

　　偶题
　　老去功名不挂怀髙眠之外只清斋偶因种竹便多事风叶扫余还满阶

　　转庵潘柽德乆

　　钓台
　　蝉冠未必似羊裘出处当时已熟筹但得诸公依日月不妨老子卧林丘英雄陈迹千年事香火空山万木秋自笑黄尘吹鬓客爱来祠下系扁舟

　　鹭
　　银潢何限鹊查查看得桥成度寳车如许风标无用处年年分占水葓花

　　西岩翁巻灵舒

　　寄逺
　　秋气日凄清秋衣殊未成在家犹不乐行路若为情几处看山色暮天闻雁声思君有幽梦夜夜出江城

　　野望
　　一天秋色冷晴湾无数峰峦逺近间自上山来看野水却于水底见青山

　　龙洲刘过改之

　　寄湖州赵侍郎
　　桑柘村村烟树浓新秧刺水麦梳风舟行苕霅双溪上人在苏杭两郡中鼓角丽声喧旦暮旌旗小队间青红主人夙有神仙骨合住水晶天上宫

　　送王简卿归天台
　　枚数人才难例指有如公者又东归班行失士国轻重道路不言心是非载酒青山随处饮谈诗玉麈为谁挥归期趂得东风早莫放梅花一片飞
　　千岩万壑天台路一日分为两日程事可语人酬酢易面无惭色去留轻放开笔下闲风月収敛胷中旧甲兵世事看来忙不得百年到手是功名

　　月渚杜东晦之

　　山行
　　逺岫依依落照平林隠隠踈钟独跨蹇驴归去梅花一笑相逢

　　緑珠
　　以色危身岂不知甘心死别不生离楼前甲士纷如雪正是花飞玉碎时

　　平山堂
　　平山堂下水云重孤笛凄凉淡月中不见龙蛇飞素壁只余狐兔戍离宫仙翁已逐风流尽世事俱随梦幻空广武无人同此意慨然止有泪临风

　　小山杜耒子野

　　寒夜
　　寒夜客来茶当酒竹炉汤沸火初红寻常一様牕前月纔有梅花便不同

　　送吴太博赴莆中
　　贵为五马只儒酸都说先生大耐官去国十年虽已乆爱君一念不曽寒定知前辈如公少好与今人作様看归日不须囊薏苡有书堪録荔堪干

　　巽斋危祯逢吉

　　送刘帅归蜀
　　万水朝东弱水西先生归去老峨嵋人间那得楼千尺望得峨嵋山见时

　　春日即事
　　麦风翻陇泼浓緑花露滴枝黏老红小立楼头检春事一丝暖日坠青虫

　　竹溪饶良辅昌朝

　　竹径步月
　　素月流空天不夜清辉散入疎林下下有幽人独往来杖藜缥缈谁能画

　　乙山黄铸亦颜

　　贽见洪师
　　风烟入暝少人行独鹤来依帝子城华表柱头霜月冷清宵有梦到钟声

　　长乐郑舜卿虞任

　　昭君曲
　　前辈作昭君曲其辞多后人追感昭君之事而怜之耳未足以见当时马上之情而寄其隠悲也从当时之称当曰昭君曲
　　沙平草软云连绵臂弱不胜黄金鞭琵琶围绕情如诉妾心骤感君王怜自入昭阳宫过箭流芳年娙娥容华貎如玉琐牕粉黛添婵娟妾丑己自知羊车春草空芊芊内中时时宣画工分定愧死行金钱那知咫尺间笔端变媸妍玉阶铜砌呼上马重瞳光射搔头偏念此一顾恩穹庐万里宁无縁紫台房栊梦到晓日暮忍看征鸿翩吞声不敢哭哭声应彻天但得君王知妾身应信目前皆山川不必诛画工此事古则然但愿夕烽常不惊甘泉妾身胜在君王前寄语幕南诸将军虎头燕颔食肉休筹边自呼琵琶写此曲有声无调谁能传

　　月湖何异同叔

　　一犁春雨图
　　负郭先畴二顷余饱看雨后着耕夫软红尘里家山梦却就君家阅画图

　　南州来梓子仪

　　子猷访戴
　　四山如玉夜光浮一舸玻璃凝不流若使过门相见了千年风致一时休

　　东溪许玠介之

　　汉宫春夜
　　虚轮绚采千门外牕眼渗光金箔碎渇龙滴水续铜壶檐马呼风揺玉佩宫车声逺翠幌幽珠帘闲却珊瑚钩睂山两点亦何有中鎻万斛相思愁蜀罗蜜炬光明灭红泪难溅守宫血遥夜春寒听晓钟角声满地梨花雪

　　南丰曾极景建

　　寄蔡西山
　　四海朱夫子征君独典型青云伯夷传白首太玄经有客怜孤愤无人问独醒瑶琴空寳匣弦断不堪听

　　清凉寺李王寝殿基
　　秋叶春花迹已陈衮龙曽绕梦中身夷门金鼓从天下惊起床头轩鼻人

　　行宫古龙屏风
　　乘云逰雾过江东绘事当年小叶公可惜垂空千丈势翦裁今入小屏风

　　李显卿

　　冬日山村
　　枯木扶踈夹道傍野梅倒影浸寒塘朝曦不到溪阴处留得横桥一板霜

　　大梁张良臣武子

　　晓行
　　千山万山星斗落一声两声钟磬清路入小桥和梦过豆花深处草虫鸣

　　葵牕周端臣彦良

　　内人烧香图
　　花底烧香深闭门宫鸦栖了已黄昏君王未识无人妬虽不承恩却感恩

　　早冬湖上
　　晴湖水落稻田干白鸟飞来立晚寒杨桞不知秋已逺尚揺踈翠拂阑干

　　刘寺坟园
　　万竹苍寒拥寺门寺牌金字御书存荣华肯信当年梦仪制空留后世恩影阁有灯尘网暗殡宫无月土花昏见梅不敢轻攀折恐是春风水际魂

　　古断肠曲
　　条风牕户柳阴阴云碧春衫护水沉花里小栏人不到流莺啼起去年心
　　依旧斜阳燕子楼共谁把酒话闲愁韦娘去后西风老烂漫黄花满院秋

　　观潮行
　　吴山越山相对青中有滚滚长江横长江谁道不曽改年来一半沙填平潮生潮落何时了万古人间一昏晓岁岁吴侬来看潮不知潮送吴侬老酒楼笙歌喧醉耳客帆翻覆云涛里悠悠哀乐永相忘空江落日秋风起

　　竹国于革去非

　　春晚
　　舎南舎北草萋萋原上行人路欲迷已是春寒仍禁火楝花风急子规啼

　　花翁孙惟信季蕃

　　禅寂之所有卖花声出廊庑间清婉动耳
　　曲巷深房忆帝州卖花庭宇最风流牕纱破晓斜开扇帘绣笼阴半上钩少日喜拈春在手暮年羞戴雪盈头泉南寺里潇潇雨婉婉一声无限愁

　　东涧陈元鉴

　　金陵怀古
　　英雄战守几春秋虎踞龙蟠古石头北固只凭江水在中原长对夕阳愁曹刘谩有经营志王谢空遗富贵羞举目便怀千古恨鳯凰台上不须游

　　苔矶叶元素唐卿

　　自赞
　　心事茫然两鬓斑十年空走利名闗算来只合苔矶坐钓不得鱼犹得闲

　　靖逸叶绍翁嗣宗

　　逰园不值
　　应嫌屐齿印苍苔十叩柴门九不开春色满园闗不住一枝红杏出墙来

　　野蝶
　　银为须翅玉为肌驱役春风不解肥桃李上林无分到可怜只傍菜花飞

　　送冯济川归蜀
　　勇唤东吴万里船皂囊来奏九重天一官岂为苏洵冗诸老寜容贾谊先满载月归应有命便耕云去岂无田竹枝歌罢蓬牕掩到此相思盍黯然

　　亦山郑会有极

　　邸间壁
　　酴醿香梦怯春寒翠掩重帘燕子闲敲断玉钗红烛冷计程应说到常山

　　天台丁木子植

　　次韵何安节抚机
　　送别邗江路梅花作暮愁闗情何水部回首古扬州雁影明寒水氷凘涩去舟想应今夜宿霜月满瓜洲

　　白云赵崇嶓

　　闺词
　　恨杀庭前鹊难凭卜逺期朝朝来报喜误妾画双眉

　　采莲词
　　别浦潮生花梦寒片红飞下粉痕干预知妾面如花面泣向西风不忍看

　　四明潘屿

　　客中九日
　　破帽西风急寒牕败叶飞重阳今日是三径几时归檐上多黄菊门前少白衣吟情淡如水一雁叫斜晖

　　南康冯去非可迁

　　江上
　　清秋不可奈先自懒登楼一雁叫寒水数峰生逺愁乾坤消剑气江海笑诗流不解人间事眠鸥尽自由

　　寓居
　　身世漂流付等闲向来感慨鬓毛斑唤船载梦西兴渡借屋盛书北固山开到黄花风渐鋭照残清野月频弯江流送我东来了何日潮头送我还

　　祈门道中
　　麦颖垂垂稲已秧好风晴日燕飞忙无人得似游丝懒相逐秋千过粉墙

　　所思
　　雁自飞飞水自流西风不寄小银钩斜阳何处横孤簟十二阑干一様愁

　　竹所赵崇滋

　　悼步月
　　雁过妆楼人不见断肠又是一黄昏不知天上婵娟影能照人间寂寞魂响屐廊深空认步唾茸牕暖尚留痕合将一把香酥骨葬在巫阳云雨村

　　会稽陆叡景思

　　退宫人效项斯
　　破箧犹存旧赐香轻将魂梦别昭阳只知镜里春难驻不信人间夜更长父母家贫容不得君王恩重死难忘东风二月垂杨桞犹解飞花入苑墙

　　梅村倪龙辅唐辅

　　登楼有感
　　好趁西风理钓舟半生书剑两悠悠凭髙有恨无人识空负闗河万里秋

　　宫怨
　　翠袖无香镜有尘一枝花瘦不藏春十年不识君王面始信婵娟解误人

　　遯斋陈叔坚坚甫

　　送素上人游方
　　不是无衣钵师心酷爱山自言行脚好却厌住庵闲野水寒林外孤云夕照间清逰何处寺须寄好碑还

　　三山黄深源益长

　　秋日寄怀友人
　　几度裁书无雁休思君天阔水悠悠自从席上飞花后又见江头落木秋背壁一灯怜瘦影谁家双杵动新愁不知今夜西风里人倚月明何处楼

　　可山林洪龙发

　　春宫
　　桃李大宫寂君王在石渠临鸾悔梳洗女色不如书

　　泊涌金门
　　烟生杨柳一痕月雨弄荷花数点秋此景此诗摹不尽画船归去有渔舟

　　松山曹邍

　　南徐怀古呈呉履斋
　　匹马来逢塞草秋淮云一片隔神州黄昏灯火西津渡白昼风烟北固楼犹有断碑和晋宋谁将遗石问孙刘天荒地老英雄尽落日长江万古愁

　　云间储泳

　　隠者
　　尽日掩柴门何人得见君祗应喧寂异似有圣凡分瀑近夜疑雨山深晴亦云传闻九霄翮落羽正纷纷

　　秋夕怀友
　　楼髙不敢眺愁思满沧洲有梦隔千里无书过一秋晴风吹野树落日照寒流客里添萧索何时得共游

　　药牕王安之叔安

　　寄友
　　忆昔青灯夜对床冷猿声里早梅香一从去棹冲寒雪几度凭阑到夕阳秋思渐于蝉外觉别愁空入雁边长梧桐解得离人意不遣西风叶尽黄

　　容安王显世子亦

　　乌驻道中
　　蹲鸱用事谢黄独木奴弄色陵乌椑落日人行桑柘里西风雁过稻粱时故山秋晚正如此逰子天寒何所之一笑沙禽忽惊去水边的皪早横枝

　　金沙夏
　　（阙）

　　诗家鼎脔巻上

　　●钦定四库全书

　　诗家鼎脔巻下

　　石屏戴复古式之

　　湘中遇翁灵舒
　　天台山与雁山邻只隔中间一片云一片云边不相识三千里外却逢君

　　钓台
　　万事无心一钓竿三公不换此江山平生恨识刘文叔惹起虚名满世间

　　湘西寺
　　东岸楼台西岸山潇湘一片在中间红尘不到沧波上僧与白云相对闲

　　春日
　　滛滞江湖乆蹉跎白髪新客愁茅店雨诗思柳桥春秣马寻归路骑鲸问故人山林与朝市何处着吾身

　　别邵武诸故人
　　白髪乱纷纷乡心逐海云此行堪一哭无复见诸君老马寻归路孤鸿恋旧羣酒阑何处笛今夜不堪闻

　　鄂渚烟波亭
　　倚遍南楼到鹤楼小亭潇洒最宜秋接天烟浪来三峡隔岸楼台又一州豪杰不生机事息古今无尽大江流凭栏日暮怀乡国崔颢诗中旧日愁

　　都中怀竹隠徐渊子直院
　　手携漫刺访朝官争似沧洲把钓竿万事看从今日别九原叫起古人难菊花到死犹堪惜秋叶虽红不耐看多谢天公怜客意霜风未忍放朝寒

　　登南恩南楼
　　欲从髙处赏新秋上尽层坡更上楼天地无情吾辈老江山有恨古人休宁随狡兔营三窟且跨飞鸿阅九州岛忆着当年杜陵老一生飘泊也风流

　　后村刘克庄潜夫

　　穴蚁
　　穴蚁能防患常于未雨移聚如营洛日散似去邠时断续縁髙壁周遭避浅池谁为谋国者见事反伤迟

　　夜过瑞香庵
　　夜深扪絶岭童子旋开扉问客来何暮云僧出未归山空闻瀑泻林黑见萤飞此境惟予爱他人到想稀

　　扬州作
　　几多精甲没黄沙野哭遥怜战士家瓜步月明空粉蝶芜城烟断只昏鸦似闻汉使颁王醢尚喜健儿剖帝羓惆怅两淮蚕织地春风不复长桑芽

　　渔梁
　　春泥滑滑雨丝丝一路阴寒少霁时水入陂渠喧似瀑云从山崦上如炊燎衣去傍田家火炙烛来看野店诗落尽梅花心事恶独搔蓬鬓遶残枝

　　清凉寺
　　塔庙当年甲一方千层金碧万支郎开山佛已抛凡界住院僧犹说李王遗像有尘龛坏壁断碑无首立斜阳唯应驻马坡头月曽见金舆夜纳凉

　　西山
　　絶顶遥知有隠君餐芝种术鹿为羣多应午灶茶烟起山下看来是白云

　　西野刘克逊无竞

　　送扬帅
　　累诏登华省当时已避踪身闲名转重道大世难容南国因锄薤东山得倚笻何当投劾去短褐许相从

　　菊磵髙九万九万

　　送方岩先生
　　忠言歴歴未曽行尽载图书出帝城余子但知才可忌先生当以去为荣门阑竹石闗心乆部曲溪山照眼明长啸归与莫怊怅浙江风定自潮平

　　清明日
　　南北山头多墓田清明祭扫各纷然纸灰飞作白蝴蝶泪血染成红杜鹃日落狐狸眠冢上夜归儿女拜灯前人生有酒须当醉一滴何曽到九泉

　　感怀
　　漂泊南州又过年恰如杜子客鄜川酒堪度日难为醉诗怕伤时未可传店舎无烟兵火后街坊有月试灯前荒凉古驿闻吹笛老泪纵横落枕边

　　杂兴
　　新分菊本自锄山手缚枯藤作矮阑比似著书空用力种花犹得一年看

　　恭跋思陵宸翰石本后
　　淡黄越纸打残碑尽是先皇御赐诗白髪内人和泪读为曽亲见写诗时

　　秋夜
　　老去惊秋白髪添不禁凉吹逼踈帘楼髙幸自蛩声逺争奈梧桐又傍櫩

　　踈寮髙似孙续古

　　四圣观
　　水明一色挹神州雨压轻尘不敢浮山北山南人唤酒春前春后客凭楼射熊馆暗花扶扆下鹄池深柳拂舟白首都人能道旧君王曽奉上皇逰

　　水西
　　抱崖一水限僧居空翠溟蒙画不如落日逰人山窈窕清风啼鸟竹萧踈

　　长平游仪伯庄

　　题鄂州黄鹤楼
　　长江巨浪拍天浮城郭相望万景投汉水北吞云梦入蜀川西带洞庭流角声交送千家月野色中分两岸秋黄鹤楼前人不见却寻鹦鹉下汀洲

　　寒岩游次公子明

　　早起
　　银床露湿井华寒自挈铜瓶汲水还宿雨未干池馆静凉蝉犹在栋梁间

　　来阳道中
　　山头磴石危梯险山下荒田野草悲更着秋风吹两鬓不消几日尽成丝

　　钓矶
　　竹里茅茨竹外溪粼粼白石护渔矶想应日日来垂钓石上蓑衣不带归

　　黙斋游九言诚之

　　美人倚楼图
　　檐头燕子说春寒蝴蝶悠悠午梦残睡起髙楼多少恨天涯小雨怯阑干

　　溪上
　　烟开晓日照溪头溪上人家岸下舟啼鸟不知春已老数声自喜碧岩幽

　　受斋游九功勉之

　　浯亭望横山
　　峩峩岸东山跃来势奔虬横约一溪水抱邑止复流近郭看逾好向望此其尤翠展曲屏宽一目千里收此山此之水我歌我来游知不市声杂亦忘溪上幽方将解其缚于焉我何求

　　答黄叔旸
　　冥鸿倦云飞敛翼退遵渚秋虫感时至自野来在宇老我乆合归溪山况延伫俯此沙水清面被烟尘聚龙断既冲冲澜倒亦吁吁岂无砥中立而不改风雨忽忻逺寄声秀句盈章吐灿烂炯寒芒晴空见冰柱颇闻词场笔漫焉叶如土黄粱枕上过得之亦不处独行固不移犹在审去取

　　题魏醇父菊庄
　　东篱采采人归来长歌三嗔书生老子方青春志紫霄种菊幽探计何早一枝可爱况千丛想应苦吟被花恼西风浩然天池秋白露霏空下百草此时此花抱幽贞宁衒世间颜色好日斜寒照蕚明韚霜轻净澈香逺到淡焉见谓山泽癯渊乎我爱其似道荒畦野径尤惬性何似移根伴枯槁虽知晚节亦何用为制颓龄聊自保

　　鲁庵黄师参子鲁

　　李咸谷歌
　　李咸谷真诗人无枝可栖云水身去年县官为架屋纔有数枝堪寄宿朝厨无烟眠正髙痴儿叫怒吟转豪人间六月尽絺服独着春衫凉自足黄鸡白酒东家留西家欲留还住休凿池养鱼未盈掌有客过门须举网网收鱼尽镜奁空菜羮作供尤春风谷之山窈复深谁其友之紫芝民谷之水清且泚谁其似之巢父耳再拜号君咸谷子白头结交从此始

　　过庐陵
　　昔年楼迹处今访不知门华屋半尘土故人余子孙少留谁共语欲去转销魂落日江楼望江山空复存

　　咏怀
　　南国有佳人不数阴丽华长年事絺葛无语吟桞花平生父母心岂不愿有家纷纷轻薄儿媒氏空自哗失身死堪羞失时未须嗟

　　小楼即事
　　病起懒拈酒盏衣单顿怯春寒独把东坡诗巻立残西日阑干

　　南溪黄登瀛父

　　万峯庵
　　上到山巅晓色分眼看残月待朝昕望迷四顾浑如海立欲移时祗是云隠隠楼台平地见行行钟磬半天闻举头顿觉青霄近我欲乘风谒帝君

　　季杜元白

　　过废寺
　　溪沙横涨水痕平闲叩云闗壁半倾殿上土花人不到断砖支睡听蝉鸣

　　梦庵张棨

　　梅
　　扶笻拄月过前溪问讯江南第一枝驿使不来羌管歇等闲开落只春知

　　斯庵任希逸伯起

　　检院即事
　　辇路风清蜚早鸦官卑难趂紫宸衙了无公事钩帘坐一树冬青落细花

　　平斋洪咨夔舜俞

　　六月十六日宣锁
　　禁门深锁寂无哗浓墨淋漓两相麻唱彻五更天未晓一池月浸紫薇花

　　王章
　　皂囊盥手日封题忘却牛衣忍冻啼一点丹心通碧落岁寒宁负白头妻

　　哭都城火【辛卯】
　　九月丙戍夜未中祝融张焰通天红层楼杰观舞燧象绮峯绣陌奔烛龙始从李博士桥起三面分风十五里崩摧汹涌海潮翻填咽纷纷釜鱼死开禧回禄前未闻今更五分多二分大涂小撤噤不讲拱手坐视连宵焚殿前将军猛如虎救得汾阳令公府祖宗神灵飞上天痛哉九庙成焦土

　　鹤山魏了翁华父

　　夜景
　　逺钟入枕递新晴衾铁棱棱梦不成起傍梅花读周易一牕明月四檐声

　　留畊王伯大幼学

　　丹青阁
　　杰阁岧嶤倚壁苍菊花时节此持觞市声一殿隔秋水桥影半空横夕阳挺挺霜筠排壑立涓涓石溜引山长人言絶顶多竒观安得闲身宿上方

　　信庵赵葵南仲

　　荒城
　　城荒叶落风飕飕淮水茫茫古渡头回首不堪行乐地黄花点点是离愁

　　节斋陈昉叔方

　　宫词
　　桂影婆娑玉殿凉风传花漏夜声长内人亦有思僊者月下吹箫引鳯凰

　　臞轩王迈实之

　　飞翼楼【旧传范蠡故址】
　　亭前一望海东流更有雄楼在上头燕子飞来春漠漠鸱夷仙去水悠悠神交故国三千里目断中原四百州日暮片云栖古树昔人留与后人愁

　　华谷严粲坦叔

　　晚春
　　生平得意在烟霞失脚黄尘负岁华过了海棠浑不省梦中犹自咏梅花

　　还家
　　万屋烟消余塔身还家何处访情亲旧时巷陌都忘记却问新携来住人

　　鳯山严肃伯复

　　落花
　　片片落花飞随风去不归如何临欲别不得傍君衣

　　三休严参少鲁

　　梅
　　何年流水恨昨夜小桥春纵有相逢地都无可寄人

　　看雪
　　天逺正难穷楼髙不堪倚醉梦入江南杨花数千里

　　樵溪严仁次山

　　平逺楼
　　湘中病客思归日城上髙楼独倚时半树夕阳鸦集早一江秋色雁来迟

　　闻雁
　　西风吹梦楚江秋雁正来时妾正愁怕有帛书天外至画睂未了急登楼

　　塞下曲
　　漠漠孤城落照间黄榆白苇满闗山千枝羌笛连云起知是朔方牧马还

　　沧浪逋客严羽仪卿

　　酬友人见赠
　　湘江南去少人行瘴雨蛮烟白草生谁念梁园旧词客桄榔树下独闻莺

　　送友人之楚州
　　黯黯离筵夕照收边城羌笛起边愁念君此去三千里何处闗山是楚州

　　送别
　　客鬓风霜晚离亭鼓角闻念君当此去把袂不能分衡霍连秋气蒸湘合暮云愁心将落叶向晚共纷纷

　　絶句
　　西陵终日望不见有归桡欲去犹回首寒江起暮潮

　　临川逢郑遐之云梦
　　天涯十载无穷恨老泪灯前语罢垂明发又为千里别相思应尽一生期洞庭波浪帆开晚云梦蒹葭鸟去迟世乱音书何日到闗河一望不胜悲

　　送张季逺入京
　　手把一枝菊赠君千里行山川遥满目何处是吴京饮罢北风起萧萧塞雁声东流傥未尽见我望君情

　　访益上人兰若
　　独寻青莲宇行过白沙滩一径入松雪数峯生暮寒山僧喜客至林野借人看吟罢拂衣去钟声云外残

　　阆风山人上官良史伟长

　　寻严丹丘东潭居二首【丹丘仪卿旧字】
　　爱子东溪幽抱被来同宿山家无膏火然薪代明烛闲牕何所有古书三五束鸟栖月上时还见檐前竹
　　山斋棂牖踈水月连春雾今夕定何夕清心欣所遇如从天姥逰似得招提趣幽梦出云时匆匆山鸟曙

　　泊舟有怀

　　渺渺复迢迢枫林带柞桥沙寒初上月浦暗已回潮霜苇多先折江花或后凋今宵何处雁相伴宿兰桡

　　河梁值雨有怀严羽
　　苇岸逢残雨河桥对暮流停鞭一怅望客思暂夷犹枫叶满江色夕阳终古愁遥怜君亦苦不共故园秋

　　竹庄頼铸成之

　　送郑居之
　　牕前落叶正萧萧夜雨寒灯共寂寥君是居人予是客明朝相候合江桥

　　春塘钱舜选

　　示妷
　　才过中年百念轻独于风月未忘情贫将入骨诗方好事不萦心梦亦清万巻难图金马贵一篷当与白鸥盟幸然不作诸侯客犹恐江湖说姓名

　　节斋蔡渊伯静

　　仲弟未归岁晚有懐
　　明月照席寒生我愁百端冉冉岁云徂逰子不顾还相送荷花碧相望枫叶丹髙楼日千回散步东林隈攀条复揽秀日暮空徘徊金杯白玉台犹能对寒梅寄书岂不早三月千里道敢怨归轩迟但念堂中老春风萱草生更树堂前庭

　　九峯蔡沈仲黙

　　赠琴士翁明逺
　　胶漆本无意丝桐非有情因縁醉翁指发此无穷声萧萧秋风引落叶渭水清喧喧阳春歌花明锦江城离鸾月徘徊别鹤云杳冥清泠洒毛髪震荡惊雷霆曲度神莫测调髙妙难名时方多艰虞掩耳谁为听无为恩怨儿女语疆场勇士轩昂行

　　古州马子严庄父

　　乌林词
　　荆州儿曹不足恃何物老瞒欺一世兵书浪语十三篇不料乌林出竒计隆凖云孙驱伏龙紫髯强援邀江东戈船植羽蔽寒日雪浪崩厓惊晚风行间一卒如儿戏持火絶江人不意灰消汉贼终老心功入乔家少年壻君不见华容道傍春草生魂消不听车马声哀猿夜啼霜月冷空余野磷沙边明

　　环溪马知节介卿

　　枯梅
　　斧斤戕不死半藓半枯槎寂寞幽厓下一枝三四花

　　雪岩宋伯仁器之

　　柬赵监盐
　　西风吹破黑貂裘多少江山惜倦逰红叶已霜天欲暮緑蓑初雨客吟秋人逢知己无荣辱事不萦怀任去留但是菊花开便好醉中休说异乡愁

　　芸隠施枢知言

　　小楼
　　帘卷西风入小楼夕阳衔雁欲西流无人细说吟边事独有黄花共晚秋

　　闺思
　　帘底临鸾惜岁华鬓云慵掠寳钗斜落梅香断无消息一树春风属杏花

　　雪篷姚镛希声

　　桐庐道中
　　两岸山如簇中流鏁翠微风帆逆水上江鹤背人飞野庙青枫树人家白板扉严陵台下过不敢浣尘衣

　　别毛沧洲
　　风雨三更梦江湖万里心青灯正愁絶可惜不能琴

　　放船
　　数幅蒲帆破晓烟一篙春水涨平川谁家池馆多杨柳时送飞花到客船

　　道士黎师俣道华

　　门外
　　门外黄尘尺许深痴儿抵死竞浮沉谁知一寸茅檐日天付闲人直万金

　　道士王克功德成

　　思友
　　孤坐忽太息拂衣临长风天髙夕月冷木脱秋山空良晤匪易得好怀难再同思君不可见心逐孤飞鸿

　　剑浦思归
　　韶华客里一番老自叹此生行路多独上危楼望乡国阑干倚遍奈愁何
　　古柳枝头啼暮鸦清明时候又天涯故园桃李凭君问老却春风几度花

　　梅仙山
　　芒屩支藤上翠微长松影里叩柴扉石坛丹灶苍苔冷天阔风髙鹤不归

　　诗家鼎脔巻下 
