　　钦定四库全书　　　　　集部八
　　元音　　　　　　　　　总集类
　　提要
　　【臣】等谨案元音十二巻不着编辑者名氏前有洪武甲子乌斯道序称宁波孙原理彚辑又有曽用臧序称为定海丞张中达所刻末题辛已九月下澣而空其年号两字考辛已为建文三年殆以靖难革除铲削其板盖犹明初本也所录自刘因至龙云从凡一百七十六人每人之下畧注字号爵里大抵详于元末而畧于元初末附无名氏诗十一首又陈益稷诗一首程文海诗四首滕宾诗一首虞集诗五首别为一巻而题曰补遗均为原目所不载其中无名氏诸篇尤为浅俗与全书体例稍异或中达刻板之时以意増入欤顾嗣立元百家诗选凡例尝议宋公传元诗体要蒋易元风雅及原理是书所收均为不广然是书于去取之间颇具持择虽未能尽汰当时秾缛之习而大致崇尚风格已有除烦涤滥之功矣乾隆四十六年十月恭校上
　　总纂官【臣】纪昀【臣】陆锡熊【臣】孙士毅
　　总　校　官　【臣】　陆　费　墀










　　元音序
　　元诗若干巻合古诗歌行律诗若干首宁波孙原理采辑陈孟诚编选定海邑丞张侯中达校正其子再昌再隆请锓梓侯俾予叙诸篇端予谓侯之诗已板行于时脍炙人口孟诚以科第进宰古田而归尤精于诗原理亦精于诗者也用心若是予可已于言哉昔吴之季子聘于鲁请观周乐鲁命工歌二南雅颂列国之诗未尝篇举而什陈也而季子能审其音而知国家之盛衰后之君子虽不能审乐之音如吴之季子茍观诗之辞而国家之盛衰亦庶防可得而知欤厥后诗自汉魏至于赵宋国家之盛衰可知矣至若元之盛衰观其诗又不可知欤夫士之生也虽各以已之所遭发之于欢欣闲冶悲懐感慨之辞万有不同然其音节调度则未始有不同焉者其可不类而辑之以备乎一代之典也哉予尝见古今选诗者众矣而必以已之好尚者为善未免倚于一偏为识者之所陋也譬之衣服饮食人各有所好尚未若布帛菽粟刍豢众人之所同也众人之所同者则善矣今夫元诗选其尤者合于三君子之手或臧或否或去或取论归于一而定焉固非倚于一偏者也犹好尚布帛菽粟刍豢众人之所同也以是而镂板传之天下后世使观诗者知元之世运何若又以取而法焉岂不可哉洪武十七年嵗在甲子冬十月既望四明山人乌斯道序









　　元音序
　　作诗为难校正尤难作而不知蹊径刻鹄犹可冀其类于骛校而不知诗之髙下清浊鄙雅精粗何足为校正哉校而不能探作者之指意而妄去取之焉何益故曰校正尤难邑人张君中达学愽见髙凡有前辈述作一经于目若贾者之市物自能识其贵贱而价苐之故丞于淛之定海也得以闲日校正元朝百余年间诸公诗歌而板行之其淑人也逺矣哉近年此板几于遍传而君之美意竟泯予惧夫后有怠于类编选采校理之心则板行亦几乎鲜矣君有子曰再隆今充邑庠生惓惓以其尊甫校正元音而不得表白其姓名为恨故征予言以弁其端俾观者开巻即可以见公之用心是亦再隆继志能孝之一端也【阙】　辛巳九月下澣同里曽用臧追书


　　钦定四库全书
　　元音巻一
　　刘因【字梦吉号静修容城人太子賛善】
　　黄金台
　　燕山不改色易水无新声谁知数尺台中有万古情区区后世人犹爱黄金名黄金亦何物能为贤重轻徳辉照九仭凤鸟才一鸣伊谁腐防弃坐见饥鸢争周道日东渐二老皆西行养民以致贤王业自此成黄金与山平不救兵纵横落日下荒台山水有余清
　　翟节妇诗
　　昔金源氏之南迁也河朔土崩天理荡然人纪为之大扰谁复维持之者而易之西山乃有妇人曰翟氏年二十余其夫从军死于王事出入兵刃徃复数百里昼伏夜行以其尸归负土而葬之既葬自以早寡无子遭时如此思以义自完乃自决于墓侧隣里救而复苏终始一节今八十余年矣夫人心之极有世变之所不可夺者于此亦可以见之余闻之于是作诗俾其外孙田磐刻之石使翟氏风节如在亦庶几乎吴人河女之章焉
　　兵尘浩无际烈士难自全妇人无九首志欲不二天燕山翟氏女既嫁夫防边一朝闻死事健妇増慨然生有如此夫早寡非所怜求尸白刃中负土家山前事去哀亦深义尽身可捐无儿亦何为所依惟黄泉乡隣救引诀烈日丹悬谁辨节孝翁重赋睢阳贤我昨过其乡山水犹清妍闻风如竹飘飘动踈烟千年吟诗台峨峨大寜颠为招冯太师和我节妇篇【大寜山有冯道吟诗台距翟居甫数十里】
　　燕平学僊台
　　碣石来海际西南奄全燕中有学仙台燕平欲升天燕平骨已朽遗防犹相传虽复生青松嵗乆摧为烟极【目】望海波不见三山巅三山巨鳌簮山人虮虱然使无不足论信有亦可怜大块与洪鑪金石难乆坚天地防有尽何物为神仙空山无笙鹤落日下饥鸢今古非一台浩叹秋风前
　　宋理宗书宫扇
　　杭州宫扇二好事者得之燕市一画雪夜泛舟一画二色菊理宗题其首有兴尽为期及晚节寒香之句诸公赋诗余亦同作
　　天津月明啼杜鹃梁园春色凝寒烟伤心莫説靖康前吴山又到繁华年繁华几时春已换千古万古合欢扇铜雀香销见墨痕秋去秋来几防怨一声白鴈落西风冠盖散为烟雾空百钱袜锦天留在祸胎要鍳骊山宫当时梦里金银阙百子楼头无六月琼枝秀发后庭春珠帘晴卷天门雪棹歌一曲白云秋不觉金人泪暗流乾坤几度青城月扇影无情也觧愁五云回首燕山北燕山雪花大如席雪花漫漫氷峨峨大风起兮奈尔何
　　归去来圗
　　渊明豪气昔未除翺翔八表凌天衢归来荒径手自锄草中恐生镏寄奴中年欲与夷皓俱晚节乐地归唐虞平生磊磊一物无停云怀人早所圗有酒今与厐通沽眼中之人不可呼哀歌抚巻声呜呜
　　防安濯足圗
　　汉家无复云台功生平不识大耳公眼中天意镜中语此身只有扁舟东关东诸公亦英雄百年能办山阳封归来老栢号秋风世事悠悠七十翁乾坤故物两足在霜海浮云空复空无刀可断华太尉有死不为丕太中丹青皁防凛氷雪髙山目送防飞鸿为问苏家好兄弟万古北海谁真龙【长公爱文举次公爱防安盖气质各以类云】
　　采菊圗
　　天门折翼不举袖手四海横流前长星饮汝一杯酒留我万古羲皇天庙堂衮衮宋元勲谁信东篱有晋臣南山果识悠然处不惜寒香持赠君
　　易台
　　望中孤鸟入消沉云带离愁结暮阴万国河山有燕赵百年风气自辽金物华暗与秋容老杯酒不随人意深无限霜松动岩壑天教揺落助清吟
　　海南鸟
　　越鸟羣飞朔漠濵气机千古见真纯纥干风景今如此女国园林亦暮春精卫有情衔太华杜鹃无血到天津声声觧堕金铜泪未信吴儿是木人
　　过方古故居
　　古金大定间人常举进士不第遂归独居一室置琴书其侧不妄与人交县令佐公服门亦以逊词谢遣之有田数十畆食其获如菽熟惟食菽乡人好事者欲以米易之不聴曰是天所食者不可易也监察御史接行郡邑闻其行上之不报其为人盖亦近于圣学之所谓狷史学之所谓独行者欤先父每举以律乡人之贪鄙者故乡人至今能道之古殁无后其丘陇已为樵牧区今过其居亦莽为荆棘矣不觉感叹夫发潜徳而纪先贤实后生之责也顾力未能焉姑题诗以纪先父之训
　　名姓初闻自过庭山田食力老穷经乡闾月旦归公论耆宿风流尚典刑盛事重吟鳬绎集怀贤谁筑聘君亭还家游子悲千种念旧思亲泪最青
　　铜雀瓦
　　诸侯负汉已堪怜直笔何为亦魏编却爱曹瞒台上瓦至今犹属建安年
　　题理宗烟波横披圗
　　自古兴衰不可常每从运气见文章谁知万古中天月只办南楼一夜凉【太祖常咏月云才到中天万国明理宗和云并在南楼一夜凉故以寓其意云云】
　　许衡【字仲平号鲁斋河内人中书左丞儒教大宗师】
　　赵氏南庄
　　晓起北窻凉清谈戢羽觞入帘花气重落纸燕泥香梦里青山好吟邉白髪长秋风载书籍相对筑茅堂
　　忆贾君玉
　　贾君清介士吾辈鲜能群守志王元伯甘贫范史云铜台书废读东郡酒方醺何日寻先约青灯共夜分
　　元好问【字裕之号遗山】
　　箕山
　　幽林转阴厓鸟道人迹絶许君栖隠地唯有太古雪人间黄金贵物外秪自洁尚厌一瓢喧重负寜所屑降均义禀汩利妄智决得陇又望蜀有齐安用薛干戈几蛮触宇宙日流血鲁连蹈东海夷叔采薇蕨至今阳城山衡华两丘垤古人不可作百念肝肺热浩歌北风前悠悠送孤月
　　西楼曲
　　游丝落絮春漫漫西楼晚晴花作团楼中少妇弄瑶瑟一曲未终坐长叹去年与君西入闗春风浩荡随金鞍今年匹马妾东还零落芙蓉秋水寒并刀不剪东流水湘竹年年泪痕紫海枯石烂两鸳鸯只合双飞便双死重城车马红尘起干鹊无端为谁喜镜中独语人不知欲挿花枝泪如洗
　　结杨桞怨
　　长乐坡前一杯酒郑重行人结杨桞可怜杨桞千万条防防尽入行人手轻烟细雨緑相和恼乱春风态度多路人爱此风流树无奈朝攀暮折何朝攀暮折何时了不道行人暗中老素衣今日洛阳尘白髪明朝塞城草桞色年年嵗嵗青闗情何事管离情春风谁向丁寜道折尽柔条莫再生
　　杏花落后分得归字韵
　　獭髓能医病颊肥鸾胶无那片红飞残阳淡淡不肯下流水溶溶何处归煑酒青林寒食过明妆髙烛赏心违写生正有徐熈在汉苑招魂果是非
　　阎复【字子静东平人】
　　遗山先生挽诗
　　萧寺秋风卷玉荷月明人影共娑娑谁知别后骊驹曲便是先生薤露歌野史夜寒虫蠧简锦机春暖凤停梭只应前日西州路常使羊昙忍泪过
　　亷平章挽诗
　　海岳储精五十秋早闻仙驭蹑金虬梁公独擅斗南誉老范长怀天下忧东阁闲闗苍藓合西山埋玉白云稠凤池人物谁优劣合在元龙百尺楼
　　姚枢【字公严号灵春栁城人学士承防】
　　被顾问题张萱画明皇击梧按乐圗
　　阿萱五季名画师尤工粉墨含春姿君王游荡堕声色不知声色倾人国开元无逸致太平天寳奢风生五兵偃月堂近幽蓟逺潜谋不入芙蓉苑咸阳行色马嵬尘萱笔虽工恐未真四海苍生半鱼肉归来岂为香囊哭一日重开日月光黄金却铸郭汾阳
　　徐世隆【字威卿陈州西华人】
　　挽文丞相
　　大元不杀文丞相君义臣忠两得之义似汉王封齿日忠于蜀将斫顔时乾坤日月华夷见海岭风霜草木知只恐史官编不尽老夫和泪写新诗
　　郝经【字伯常陵川人侍读学士充国信使】
　　巴陵女子行
　　已未秋九月王师度江大帅巴图自鄂渚以一军觇上流遂围岳岳溃入于洞庭俘其遗民以归节妇巴陵女子誓不辱于兵书诗衣帛见意赴江而死其自叙曰巴陵女子韩希孟魏公五世孙归于尚书贾公之男璚岳州破被俘之明日以衣帛书诗愿好事君子知吾宋家有节妇者其诗悲婉激切有汉魏歌謡风气如天果丧宋氏出门泪如我本瑚琏器安肯作溺皿借此清江水葬我全首领皇天如有知定作血靣请愿魂化精卫填海使成岭殆数百言辞意壮烈有古义士未到者余既髙希孟之节且悲其志作巴陵女子行
　　北来诸军飞渡江突骑一夜满岳阳楼头火起入闾巷曹伍偶走如牛羊巴陵女子尚书妇生平不识门前路乱兵駈出势仓皇夫婿翁姑在何处吞声掩泪行且啼啼痕沾湿越罗衣此身忍使人再辱裂帛暗写临终诗上言社稷安危事下説投江誓天志一回宛转一悲辛心折魂飞不成字诗成泪尽赴江流蛾眉萧飒天为愁芙蓉零落入秋水玉骨直葬青海头古来烈妇才一二谁似巴陵更文理名与长江万古流丞相魏公还不死
　　太平顶读秦碑
　　岱宗太平顶磨崖皆天齐左列则天颂右刻张説辞文采与书法不离近代规汉封宛在周观东秦坛夐出絶顶西坛前圎平值中突兀上有始皇碑年深雨渍百裂余折作两峰蹲半规靣阳数字仍可辨隙缝重衔苔藓皮中间隠约见制可完好可辨唯臣斯拳如钗股直如筯屈铁碾玉秀且竒千年瘦劲益飞动廻视满山肥更痴当时风雨有余怒岂容夸石独在兹祗应神明爱尤物不肯轰击常防持昔年韩文公曾赋嵝诗字青石赤皆传闻漫为咨嗟涕涟洏何如亲登防山日观峯光恠特见绛气纒金虹摩挲细读秦相碑天门髙咏来清风乃知山灵不相负夜宿天邉不忍去醉依云牕重回顾
　　姚燧【字端甫号牧庵洛阳人学士承防】
　　别王良辅
　　只闻官罢尚荆州不谓相逄郢水秋如我避贤三退舍与君为客一登楼人才妄自金鸣冶世事从渠劒刻舟明日分携武昌去应烦南梦到沧洲
　　杨果【字正卿蒲阴人】
　　羽林行
　　银鞍白马鸣玉珂风花三月燕支坡侍中女夫领军事黄金买断青楼歌少年羽林出名字随从武皇偏得意当时事少游幸多御马御衣尝得赐年年春水复秋山风毛雨血金莲川归来宴贺满宫醉山呼揺动东南天明昌太和承平乆北人嵗献葡卜酒一声长啸四海空繁华事徃空回首悬瓠月落城上墙天子死不为降王羽林零落只君在白头辛苦趋路傍腰无长劒手无鎗欲语前事涕满裳洛阳城下嵗华暮秋风秋气伤金疮龙门流出伊河水北望临潢八千里蔡州新起髑髅台只合当年抱君死君家父兄健如虎一旦仓皇变为防锦衣新贵见莫嗤得时失时令人悲
　　洛阳怀古
　　洛阳云树欝崔嵬落日行人首重回山势忽从平野断河声偏傍故宫哀五噫拟逐梁鸿去六印休惊季子来惆怅青槐旧时路年年无数野棠开
　　过狄仁杰墓
　　牝鸡声里紫宸寒神器都归窃弄间一语唤回鹦鹉梦九霄夺得凤雏还荒坟寂寞临官道清节孤髙重防山为问模棱苏相国当时相见果何顔
　　梁栋
　　四禽言
　　不如归去锦官宫殿迷烟树天津桥上一两声呌破汴京无住处不如归去
　　行不得也哥哥湖南湖北春水多九疑山前呌虞舜奈此乾坤无路何行不得也哥哥
　　脱却布袴贫家能有几尺布闲机织尽无得裁可人不来亷叔度脱却布袴
　　提壶芦提壶芦今年酒贱频频沽众人皆醉我亦醉哀哉谁问醒三闾提壶芦提壶芦
　　杨奂【字焕然号紫阳奉天人】
　　金谷行
　　洛阳园池天下无金谷近在西城隅晋时花草不复见野人犹觧谈齐奴齐奴豪奢谁比数酒酣爱击瑚株后堂春风满桃李中有一枝名緑珠千金买步障百金买氍毹时时吹笛替郎语云牕露戸长欢娱层阶欲下湏人扶岂料一日能捐躯红飞玉碎顷刻里空使行客悲踌躇楼头小妇感恩死君臣大义当何如
　　长安感怀
　　此心直欲作东周再到长安已白头徃事无慿空击楫故人何处独登楼月揺银海秦陵夜露滴金茎汉殿秋落日酒醒双眼泪几时清渭向西流
　　读汝南遗事二首
　　轵道牵羊事已非更堪行酒着青衣裹头婢子那知此争逐君王烈熖归
　　六朝江水故依然隔断中原又百年长笑桓温无逺略竟留王猛佐苻坚
　　李冶【字仁卿栾城人】
　　杨白花
　　帝家迷楼春昼长紫笙吹破百花香蒲萄凝碧琥珀光燕语莺啼空断肠枕帷红泪洒潇湘玉镜台前添午妆茜裙缓帯双鸳鸯胡蝶趂雪上钗梁千里万里云茫茫
　　张易【字仲畴】
　　送鲁斋先生归山
　　衮衮诸公入省闱先生承诏独南归道逢时否贫何病老得身闲古亦稀行色一杯燕市酒春风二月故山薇到家已及蠺生日布谷催畊陇麦肥
　　林景熈
　　闻家大参南归
　　濵死孤臣雪满颠氷氊齧尽偶生全衣冠万里风尘老名节千年日月悬清泪秋荒辽海鹤古魂春冷蜀山鹃归来亲旧惊相问禾黍离离夕照邉
　　梁曽【字贡父】
　　岳阳楼
　　楼前秋水健防开楼上凉风舞袖廻万里舟航通鸟道四时云雨防龙堆江山如此不一醉嵗月几何能再来欲问老髯求鐡笛月中吹上紫荆台
　　宋衜
　　次范药庄韵
　　家近西湖六月凉兰舟桂醑芰荷裳海门潮上波涛壮天竺风来草木香今日悲秋哦椘些他年著论辨吴亡君才位置闻人説宜侍诗仙七宝牀
　　李凤
　　睢阳怀古
　　睢阳城郭刼灰余风景萧条市井踈堤接汴梁分驿路地连齐鲁几兵车张廵战垒沙沉防阏伯提封草满墟珍重开元遗寺在石幢犹刻鲁公书
　　卢挚【字处道号踈斋涿郡人学士承防】
　　题钓防
　　云山苍苍兮烟木稠石瀬潺潺兮江水流故人兮冕旒先生兮羊裘使人皆先生兮谁其伊周使人不先生兮谁其巢由仕止乆速兮舍圣人将安求清风一丝兮岂为名钩蕉黄荔丹兮香火千秋山下几篙兮荣辱之舟先生一笑兮白云收
　　题渊明归去圗
　　留侯晚节从赤松武侯早嵗称卧龙仇秦复汉身始终渊明初非避俗翁两侯大节将无同阳秋甲子法王正特笔宛有长沙雄易地防上祁山功王宏何恨奉吾足督邮能芥平生胸归来种豆南山中斜川只许桃源通门前五桞春蒙蒙落絮不与江波东环堵萧然吾未穷北牕尽有羲皇风画圗不尽千古意诗成一笑浮云空
　　采薇圗
　　服药求长年孰与孤竹子一食西山薇万古犹不死
　　周驰【字景逺聊城人监察御史】
　　题五王醉归圗
　　晋阳首事成功烈卒入宫门流战血至亲骨肉忍相残祸至黄防那可説让帝知几辞寳位履霜知是坚氷至华萼相辉势使然遂许明皇敦友弟当时行乐殊未央赐予无节恩非常出则同游入同宴五龙躞蹀腾康庄时光鼎鼎如流电虚伪既消诚实见三子无辜死渭桥太真有宠来金殿欲心一纵祸滔天社稷生灵不暇怜从此陵夷于五代干戈丧乱过年年
　　李孟【字道复】
　　初科知贡举
　　百年场屋事初行一夕文章聚帝京豹管敢窥天下士龙头谁占日边名寛容极口论时事衣被终身荷圣情愿得真儒佐明主白头应不负平生
　　贯云石【号酸斋】
　　桃花岩
　　白兆山桃花岩太白有诗近人建长庚书院来京师时中书平章白云相其成求诗于词林臣李秋谷程雪楼陈北山元复初赵子昻张希孟与仆同赋
　　美人一别三千年思美人兮在我前桃花染雨入白兆信知尘世逃神仙空山亭亭伴朝暮老树悲啼发红雾为谁化作神仙区十丈风烟挂淮浦暖翠流香春自活手撚残霞背天末几回云外落清啸美人天上骑丹鹤神游八极栖此山流水杳然心自闲觧劒狂歌一壶外知有洞府无人间酒酣仰天呼太白眼空四海无纎物明月满山招断魂春风何处求顔色
　　美人篇
　　仙风雕雪玲珑温吴姫剪雪纎纎昏行云补髻翠光滑凤凰呌落空山月手摘闲愁八字分春山恨重画不伸肌浓汗腻朱粉匀背人挥泪妆无痕霜刀自裂石榴裙闭门不识诸王孙緑烟熏透蓝田玉罗帯随风换妆束飞鸟衔怨过长门芳菲不忍韶华屋连环步窄玉佩响霓裳袖阔春风长钏松腕瘦觉多情举手搔天天亦痒锦香帐冷兰灯沉落花不入芙蓉衾三山路杳银河深彩鸾髙诉愁人心天与美人倾国色不如更与美人节梦里梅花梦外身万古千年对明月
　　君山行
　　北溟鱼皆几千里负我大梦游弱水蓬莱隔眼不盈拳碧落香销吹不起茜裙女儿怀逺游逺人不归明月羞寳钗绾髻翠欲流风鬟十二照暮秋女娲炼石补天手手拙石开露天丑琼楼玉宇亦人间直指示君君见不斯须鱼去梦亦还白云与我游君山
　　别离情
　　吁别离之苦兮苍梧之野春草青黄陵庙前春水生日暮湘裙动轻翠玉树亭亭染红泪又闻垓下虞姫泣斗帐初惊椘歌毕佳人阁泪弃英雄劒血不销原草碧何物谓之别离情肝肠剥剥如铜声不如斫其竹剪其草免使人生为情老
　　芦花被
　　仆过梁山泊有渔翁织芦花为被仆尚其清欲易之以防者翁曰君尚吾清愿以诗输之遂赋果却绸
　　采得芦花不涴尘翠蓑聊复借为防西风刮梦秋无际夜月生香雪满身毛骨巳随天地老声名不让古今贫青绫莫为鸳鸯妬欵乃声中别有春
　　陈孚【字刚中号勿斋天台人衢州治中】
　　出门别亲友
　　停君汉水浮鸭之翠杓聴我峄山栖鸾之緑桐男儿拂衣出门去龙泉三尺光如虹君不见磻溪鹤髪钓鱼者偶掷渔竿来牧野白旄麾开炮烙烟桓圭朱芾侯青社又不见南阳卧龙人不识一朝佐汉坐狠石羽扇轻揺蛇鸟惊火精焰焰天西极旗亭四月桞如蓝紫骝嘶风黄金骖岂无叩牛歌亦有扪虱谈天生巉嵓崪嵂骨蒿莱槁死谁能甘我欲登防山扶笻欵天闗东溟若木如可攀手弄日月青云间我欲渡黄河赤脚淩秋波水仙楼阁髙嵯峨径叱海若笞蛟鼍停君翠杓聴我緑桐真人开天六合同风驺虞凤凰飞舞镐宫有线五色献于重瞳补舜衣裳山龙华虫虎豹九闗兮不可以达吾则脱冠归来兮丹丘之青峰长揖二三子目送西征鸿
　　别离曲
　　杏花红压纱牕雨画栏孤禽弄娇语翠绡晓帐双蛾愁涙湿菱花怨歌舞龙香记昔调哀一丝指拨春风前罗衾未暖骊驹发栁条折尽长亭寒燕钗分恨藏尘玉梦断云深椘江緑舞鸾折翅锦字空鱼目晴波接红烛江南贾客千黄金停鞭欲换天涯心从教门外苔痕老绣鞋不过屛山阴
　　居庸闗
　　车棱棱石确确车声彭彭鬪石角马啼蹴石石欲落不知何年鬼斧凿仅与青天通一握上有藤束万仭之崕下有泉喷千丈之壑太行羊肠蜀剑阁身热头痛悬度索一夫当闗万夫却未必有此竒巘崿吾皇神圣混地络烽火不红停夜柝但有地险今犹昨我扶瘦笻息倦脚欲扣徃事云漠漠平沙风起鸣冻雀
　　葛岭行
　　葛岭相君之故居昔年甲第临通衢钱横花间甃作迳锦铺泉底防为渠后庭三千倾城姝歌舞絶世氷肌肤麒麟银裳龙销裾佩以文罗木难珠相君出拥万虎士各操阘防左右趍劒履上殿帝赐坐駞蹄七寳分御厨望尘拜者颂元老伊尹周公所不如岂知一旦事瓦裂银铛鐡鎻载以驴我偶过此访废址狐兎纵横草焦枯琨防琼砌不复见已有野人来种蔬却怪当时凿隧道挟诈出入潜如狙大臣一身佩天下版廧复壁何谬欤山童从我一壶酒回首落日悲欷歔摩挲仆碑共踞坐尚是御赐淩烟圗
　　铜雀防
　　古防百尺生野蒿昔谁筑此当涂髙上有三千金步揺满陵松栢围凤绡西飞燕子东伯劳尘间泉下路迢迢龙帐银筝紫檀槽怨入漳河翻夜涛人生过眼草上露白骨何由见歌舞独不念汉家长陵一抔土玉匣珠鎻秋雨
　　金陵
　　六代帝王州寒烟满石头星河天北转江汉水东流步絶金莲雨歌残玉树秋白头有渔者犹説景阳楼
　　楼桑庙
　　古庙千年后桑阴满涿州乱山空北向大火已西流遗恨三分国英风百尺楼里人牲酒奠想像衮龙浮
　　开平即事
　　天开地辟帝王州河朔风云拱上游雕影逺盘青海月鴈声斜度黑山秋龙冈上绕三千陌月殿香飘十二楼莫笑青衫穷太史御烟曽见衮龙浮
　　邯郸怀古
　　数防寒峰拥翠岚丛防日落见漳南火枯防子残铜斗土蚀平原旧玉簮宫闭沙丘空有雀兵呑函谷已如蠺回仙逆旅今存否世上黄粱梦正酣
　　鄂渚晚眺
　　黄鹤楼前木叶黄白云飞尽防茫茫橹声揺月归巫峡灯影随潮过汉阳庾令有尘污简册襧生无土盖文章防干只有当年桞留与行人记武昌
　　凤凰山
　　浮屠百尺耸亭亭落日鸦啼野蔓青故国尽销龙虎气空山犹带凤凰形金根辇路迎神驾玉树歌防语梵铃惟有钱塘江上月年年随鴈过寒汀
　　凤凰防
　　凤凰防上野乌啼笳鼓连云日又西天地无情潮寂寞英雄有恨黍髙低残桁夜雨迷朱雀荒冢秋风怨白鸡空有断碑苍藓里千年留得谪仙题
　　交址使还
　　少年偶此请长缨命落南州一羽轻万里上林无鴈到三更函谷有鸡鸣金戈影里丹心苦铜鼓声中白髪生已喜归来身健在梦回犹觉瘴魂惊
　　平江
　　沧浪亭下望姑苏千尺飞桥接太湖故里空传吴稻蟹寒祠犹记晋莼鲈芙蓉夜月开天镜杨桞春风拥画圗为问馆娃歌舞处莺花还似昔年无
　　送罗子有奉亦愚右丞之丧归杭
　　风沙万里一征鞍短防朱髯泪未干广武山川空阮籍长平賔客只任安故园有梦鹃声急大厦无依燕翅寒江左故人如见问为言灯火客金銮
　　丞相安【阙】延説四书因以诗呈
　　带砺家声耀八寰中书独压紫薇班捧持日月祥云上洗涤山河湛露间緑竹正歌淇澳美赤松聊伴谷城间圣门别有经纶事更对青灯话孔顔
　　泊安庆府呈贡父
　　共拥旌度百蛮今朝忽过皖公山幸承乙夜君王问更喜丁年奉使还旧梦未迷天禄阁新愁犹忆鬼门闗尘缨笑濯沧浪水少伴沙鸥半日闲
　　与李子构读天寳遗事
　　四十乾坤拱紫宸东风只属倚防人玉鳬波暖骊山晓金犊烟横綉岭春七夕有钗留羽客千秋无镜泣孤臣红尘一骑君休笑中有渔阳万骑尘
　　汴阳龙徳故宫
　　书来海上劝休兵已见金轮逐火精醮絶绛楼无鹤唳朝空丹扆有狐鸣羽袍士尚传三洞介帻人谁报六更一代兴亡真大梦陈桥驿畔见青城
　　淮阴侯庙
　　汉家罗网正髙张谁有勲名记太常戯尔登坛呼大将危乎操印立真王烟中草木疑残帜沙上风涛忆故囊钟室千年君莫怨未央宫殿已斜阳
　　日南感怀
　　老母粤南垂白髪病妻燕北待黄昏蛮烟瘴雨交州客三处相思一梦魂
　　浪沙
　　一击车中胆气髙祖龙社稷已惊揺如何十二金人外唯有民间铁未销
　　祝蕃【字蕃逺上饶人饶州教授】
　　即席和贯学士月氐王头饮器歌
　　单于寳刀寒映雪月氐髑髅饮寃血泥丸真人辞綘宫麯生时能醉其骨阏氏夜张蒲萄香拍拍春霞灔秋月贤王起舞谷蠡歌传饮欢呼两耳热灯前人影半防残灯后青燐已明灭持杯为尔浇嶙峋胡为对此伤精魂弓蛇犹能致惑疾智瑶岂是无心人头颅如此当速朽生擒误入仇家手忍将鸣镝射头曼吁嗟降王尔何有后来汉使渃水东犹待留犁挠盟酒
　　揭祐民【字希韦盱江人】
　　瘠马圗
　　念汝出塞下四蹄疾如飞半夜驰临闗气夺戎王围被铁踏河氷几度向武威将军事百战腾力不湏肥祗令饮源流齿老不任机坡寒莫风酸沙瘠春草防百感画者意要见骏骨稀但防古英贤一世常寒饥
　　何失【字得之昌平人】
　　感兴四诗
　　大寳隠于石哲匠莫辨真猛虎走四野尺草岂蔽身来者虎不见投石安足珍所以卞和泣千载共沾巾饮酒莫啜漓结交当求知论人先论行相马不相皮一謟予何敢三谗亲亦疑投身入屠钓犹胜坐书痴人皆欲富贵我岂愿贫贱贵贱一差池如药勿瞑防学苦不多夜思曽得半今也髪尽白梳头雪满面长恐愧乡闾一朝死愚懦
　　渥洼骐骥儿自有絶尘足锦障过都门飞来射众目叹彼辕下姿亦非驽骀物世乏伯乐俦谁识千金骨所以荷蓑士烟水日沦没
　　招贾元播马徳昌饮
　　积雨释炎热凉颷变清商薄帷纳朝景倐尔頽西厢念我二三子不来复一觞言笑吐兰菊芬芳粲中堂仰慕不昨日忽别若殊方况各廹桑榆何以永夕光
　　方镜
　　十八事舅姑机杼任蓬首照面不照心照心妾不丑
　　何中【字太虚临江人】
　　赠元复初
　　暖云流青堤光风转芳甸逺在天一涯幽沉限闻见防防秋归鸿翩翩春来燕天路万里通胡为絶遐睠竒姿夺南国怅望愧踈贱良防慰宿心愿君毕欢宴
　　知非堂夜坐
　　前池荷叶深防凉坐前爽人归一犬吠月上百虫响余非洽隠沦隙地成偃仰林端斗柄斜抚心独凄怆
　　风雨
　　池上风雨来柴扉人迹絶隔水烟气生林峯半明灭蛤吠秋草深鱼惊晚荷折孤坐倚匡牀防红隠天末










　　元音巻一
　　钦定四库全书
　　元音巻二
　　陈益稷【交趾王】
　　大明殿侍宴
　　班陪玉笋侍红云日表熈熈瑞气温万泒朝宗沧海阔众星环拱紫宸尊雍容湛露歌诗什彷佛钧天入梦魂孤孽秋毫皆帝力愿殚忠赤报深恩
　　挽河南王
　　哲人萎矣栋梁倾回首西风涕暗零三世功名今古史百年过客短长亭手扶红日名犹在身就黄粱梦不醒记取汾阳旧勲业紫薇留种继芳馨
　　驾畋栁林随侍
　　仙仗平明拥翠华景阳钟发海东霞千官捧日临春殿万骑屯云动晓沙白鹞韝翻山露薄黄龙旗拂栁风斜太平气象同民乐南北梯航共一家
　　送元复初
　　江流脉脉草离离黄鹤矶头酒一巵报国寸心怜我老论交半靣识君迟正当重鼎调梅日又是长亭折栁时满载诗书归路穏凤城依约更相期
　　赵世延
　　代祀南岳登祝融峯
　　天风吹我蹑云根一覧羣山蚁垤纷瀛海波翻初日上石坛人语半空闻炎荒作镇荆吴逺元气浮形天地分何日束书煨芋室孤峯絶顶防浮云
　　赵半闲
　　去妇词
　　里有孀妇子不检而无室既疾病乃亟为娶且命之曰为汝娶为宗祀计也未几死而子竟违母言寻出其妇妇以衰麻在身义不得去被廹逐不可留因为诗以写怀云
　　落叶不返柯去妇无归年敛袂出故帏独影心凄然君心纸鸢飞万里难拘牵妾如鬓邉花未衰先弃捐忆昔初嫁君姑病在牀前嵗月能几何衰麻奉姑筵妾今辞门去抚棺泪如泉九原防有知当为去妇怜
　　鲜于枢【字伯机】
　　过桐庐漏港滩示同舟人
　　惊流激长滩百折怒未巳篙师与水争退尺进才咫技穷觧衣下力排过乃止维时春冬交氷雪寒堕指我时卧舟中起视颡有泚迂踈一何补辛苦愧舟子
　　华鲸引
　　石上桐孙美如玉化作长鲸唤僧粥香严一击六根开剥落皮毛换凡骨中郎却顾中散惊初非防下鸣不平批鳞防角就绳墨龙门緑绮瘖无声昔闻北溟鱼化作天池鹏今见横海姿觧作威凤鸣薾然败棺材蠢尔牛防撑龙腾虎变固有待不遇赏音徒尔灵君不见饭牛自卖亦何者逢时自致千秋名
　　望峄山
　　东方巨镇宗岱宗羣山列侍臣妾同西南崛起一万仭却立不屈如争雄何年天星下天宫坠地化作青芙蓉外如刻削中空同阆风圃遥相通我昔东游访青童群仙招我游中峰悔不絶粒巢云松失身误落尘网中如今可望不可到舣舟空羡防飞鸿神仙可学事亦晚安用屑屑悲秋蓬吾闻峄阳有孤桐凤凰鸣处朝阳红安得斵为寳琴献天子为民解愠歌南风
　　建徳溪行
　　山截溪将断川回路忽通鸟飞青嶂里人语翠防中圃参差是桃源想像同平生苦行役翻爱打头风
　　石桥山留题
　　旁通日月上星辰有路遥应接玉京仙奕未终人物换秦鞭不到海波平当时混沌知谁凿他日崆峒强自名枯树重荣事尤异欲从樵者问长生
　　程文海【字钜夫号雪楼广平人】
　　题许仁仲诗巻
　　残雪词林退食时小牕开巻鬓如丝音传正始谁同调气逼元和稍自持文字不随前辈尽风流只许后人知霜清月冷梅花瘦独对熏炉看欲疑
　　赵孟頫【字子昻号松雪吴兴人学士承防】
　　古风十首
　　诗亡春秋作仲尼益苦心空言恐难托指事着以深大义炳如日万古仰照临凤鸟乆不至楚狂乃知音愁来不得语起坐弹吾琴
　　周衰有战国纷纷极荆榛黄金聘辩士驷马迎从人朝为刻骨雠暮作防血亲终然志力屈奉身俱入秦相如赋大人出语颇竒怪飘然凌云意过耳诚一快夸言入无际自觉尘俗隘安知翻成劝何用名为戒自有天地来蓬莱几清浅人生空皓首举世谁得见瑶台在何许烟波逺方舟不可渡使我空辗转絶代有佳人被服绮与纨蛾眉秀聨娟吐词馥若兰清歌啓皓齿瑶琴发哀弹一弹再三叹聴者涕汍澜借问谁家子为言本邯郸
　　秋风吹亭树故叶纷以坠明月耿夜长草虫促经纬四序苦不淹少壮何足贵辗转复辗转寤擗不能寐昔为闺中秀今作市门鄙岂无膏与沐甘心得憔悴
　　山深多悲风日暮愁我心云降寒雨松栢自哀吟人生百年后奄然閟重阴念此每不乐天路何由寻仙人偓佺辈消揺在青岑奈何不尔思委命重黄金
　　海中有竒树粲粲瑚枝由来植物性无胫可推移如何石氏子树之白玉墀洛阳经几战金谷乆荒夷徒令千载下闻者为伤悲
　　烈风号枯条落叶满周道原野何萧索川流亦浩浩离居日以逺怀思令人老功名防有时生平苦不早顾瞻靡所骋忧心惄如捣
　　浮云何方来不知竟安之飘飖随风去汗漫以为期自昔功名士徃徃事驱驰白驹空谷中谁能加絷维皎皎难见容翻受世妍媸虚名诚无益不见斗与箕
　　逸民诗
　　驱车秣驽马吾将适齐国闻有鲁连子倜傥好竒画一谈秦师走再説聊城防功成不受赏髙举振六翮布衣终其身岂复为世役茫茫千载逺安徃访遗迹踌躇东海上向风长太息
　　四时相代谢荣耀安足恃瓜田引新蔓不见桃与李知士解其防遇坎当复止邵生故秦吏乃亦睹兹理贤哉感我怀三叹不能已
　　子真初亦仕嵗晚乃逃之区区南昌尉上防忘其卑忠言不见用耿耿当告谁飘然弃妻子终身与世辞抱闗甘贫贱所贵莫我知至今九江濆清风激群黎神仙信茫昧此士独不疑孤云无定在逝水何时归遐思一矫首怅望何由期
　　悠悠空山云泱泱长江流廊庙意不屑山泽聊淹留故人在天位髙步追巢由岂曰子无衣辛苦被羊裘东京多节义之子乃其尤穷居虽独善辅世岂不优
　　汪汪千顷陂不为人浊清道周言行表荡然无得名谁言牛医儿乃是人中英当时无间言后世流徳声思之不可见使我鄙吝萌淳风乆已漓此意岂复明时无君子者虽贤寜见称
　　南州有髙士食力事畊稼优游聊卒嵗不矫亦不隘大木行欲颠绋纚岂足頼何为诸老翁栖栖不遑舎斯言非无见明哲自髙迈谁能悬一榻待子来税驾
　　鹿门何亭亭下有避世贤凤雏隠中林卧龙蟠其囦一朝起髙翔斯人独深潜功名不可为我志乆已安一闻旧传使我心悠然
　　黄鹄羽翼长一举思千里防安本中原乘槎走东海举世方尚同逺引存吾志流风渐异俗敦礼化邻鄙子鱼平生友胡乃不相委
　　尘事非所便田园乆见招归来三径中蔚蔚长蓬蒿虽有荷锄倦浊酒且自陶茫茫大化中委运将焉逃唐虞去已逺由来非一朝粲粲霜中菊采采忘其劳
　　烈妇行
　　至元七年濵州军士刘平之戍枣阳与其妻胡俱道宿车下平为虎所得起追及之杀虎脱其夫吾闻之中原贤士大夫如此乃为感激慷慨作烈妇行以謌之
　　客车何焞焞夫挽妇为推问君将安去言徃枣阳戍官事有程防车下夜半可怜逢猛虎夫命悬虎口妇怒髪指天十步之内血相溅夫难再得虎可前寜与夫死母与虎生呼儿取刃力与争虎死夫活心始平男儿节义有如此万嵗千秋可以奉明主冯妇卞庄安足数
　　题商徳符学士桃源春晓圗
　　防云初散青山湿落红缤纷溪水急桃花源里得春多洞口轻烟揺緑萝緑萝揺烟挂絶壁飞流直下三千尺瑶草离离满涧阿长松落落淩空碧鸡鸣犬吠自成村居人至老不相识瀛洲仙客知仙路防染丹青寄轻素何处有山如此圗移家欲向山中住
　　送朱仲阳太平教授
　　列仙之儒山泽臞手中黄纸新除书敎官虽冷实清选当涂山川如画圗我生无能百不如盍不从君赋归欤请君为我酹太白矫首南望心烦纡
　　谢鲜于伯机惠琴【云是许旌阳手植桐作】
　　仙人已归白云中空余手植青枝桐根柯盘欝如蛟龙一朝霹雳驱雷公烈火半爇随狂风箕子之裔多髯翁才气迈俗惊愚防抱持来归寻国工斵为二琴合商宫我来自北欣相逢持一赠我为我容自吾得此不敢寐中夜起坐弹秋鸿下弦清泠上黄钟转弦更张涕满胸黄虞已逺将无同恨君不识牙与钟恨我不识瞽与蒙周南大雅当谁从
　　题黄素黄庭后
　　此书飘飘有仙气意其为杨许旧迹盖人间至寳伯机所藏也
　　琴心玉文洞金纽朱锦乃汝传子孙得之可长年黄素缜栗完且坚横理如髪约两邉纵有赤道如朱弦文居其间走螘飞云巻舒相终始大道甚夷非力使无为自然有至理谁能精专换骨髓扫除俗尘不瑕秽目中有神乃识真白玉为轵环车轮裹以天上翠织成仙人楼居俨长生鸾鹤翔舞猿猱轻子能保之慎勿惊宫室之中夜自明上清真人杨与许焚香清斋接神语手作此书留下土千年流传子为主东方青龙西白虎亷不索兮贪勿与
　　题二乔图
　　长江东去水滔滔谁谓河广不容舠中有乔家女儿泪何意师昏随二豪龙虎相争欲相啖鸾凤铩羽将安逃不见当时老诸葛独聘丑妇何其髙
　　赠永清曹县尹
　　赤县郎官宰清朝学士班云端双履冷花里一琴闲鸿鹄宜天路麒麟近帝闗无当从此召岂待及还
　　送吴礼部奉防诣彭湖
　　为国建长防此行非偶然止戈方见武入海不求仙朱绂为郎日金符出使年早归承圣渥圗像上凌烟
　　送翟伯玉云南省都事
　　万里云南路青山落照边省郎新紫绶幕府旧红莲见靣嗟吾晚观文觉子贤秪应清淑气不受瘴溪烟
　　题孙安之松楸圗
　　坟墓在万里宦游今五年谁人无父母掩巻一澘然
　　过牧废苑
　　一片中原地纷纷几战争至今将不去留与后人耕
　　万嵗山
　　万嵗仙山耸碧空广寒宫殿最当中云移锦石通三岛路绕银河接两宫孔雀花浓深驻日凤凰枝老细含风年年嵗嵗经游辇自是升平乐未终
　　寿布呼相公
　　新筑沙堤冻未晞雪余爱日转春晖黄钟律应迎中气执法星明拱太防仪凤自因防乐至祥麟寜假豸冠威明堂政尔须梁栋赤日行看副衮衣
　　溪上
　　溪上春风吹柳花溪头春水净无沙白鸥自信忘机事鸟犹知有嵗华锦缆牙樯非昨梦凤笙龙管是谁家令人苦忆东陵子拟向田园学种
　　题岳武穆王墓
　　岳王坟上草离离秋日荒凉石兽危南渡君臣轻社稷中原父老望旌旗英雄一死嗟何及天下中分遂不支莫向西湖歌此曲水光山色不胜悲
　　闻捣衣
　　露下碧梧秋满天砧声不断思绵绵北来风俗犹存古南渡衣冠不复前苜蓿总肥宛騕防琵琶曾泣汉婵娟人间俯仰成今古何待他年始惘然
　　和姚子敬秋怀五首
　　落日孤城动鼓鼙楼中画角不胜吹山川萧瑟秋云净草木凋伤暮雨悲多病马卿聊假日数竒李广不逢时巻帘白水青山外隠几无言有所思
　　吴宫烟冷水空流惨淡风云黯九秋禾黍故基曾驻辇芙蓉髙阁逈添愁綉楹锦柱蛟龙泣金沓瑶阶鹿豕游宋玉平生最萧瑟欲将九辩赋离忧
　　铜雀春深汉苑空邯郸月冷照秦宫烟花楼阁西风里锦绣湖山落照中河水南来非禹迹冀方北去有唐风溪城秋色催迟莫愁对黄云没断鸿
　　搔首风尘双短鬓侧身天地一儒冠中原人物思王猛江左功名愧谢安苜蓿秋髙戎马健江湖日短白鸥寒金尊緑酒无钱共安得愁中却暂欢
　　野旷天低木叶踈水清沙白鸟相呼胡笳处处军麾满鬼哭村村汉月孤新亭举目山河异故国伤神梦寐俱黄菊欲开人卧病可怜三径已荒芜
　　送陈都事云南铨选兼问李廉访
　　送君铨选使滇池部落诸夷自品题明月梦囬防子北长风吹度夜郎西山连塞雨骅骝滑花落蛮云杜宇啼为问霜防李学士白头官满尚覊栖
　　寿王赵公八十
　　儒仙弭节下蓬瀛燕处超然鹤骨清周室龙韬师尚父汉廷鸠杖赐桓荣中州大国封全赵东阁贤良位列卿白髪同僚欣盛事年年来此庆长生
　　杭州拱北楼
　　城上髙楼接暮霞令严钟鼓静无哗提封内向三千里比屋同封百万家心在江湖存魏阙身随牛斗泛仙槎举头便觉长安近时倚阑干望日华
　　东阳八咏楼
　　山城秋色静朝晖极目登临未儗归羽士曾闻辽鹤语征人又见塞鸿飞西流二水玻瓈合南去千峰紫翠围如此山川良不恶休文何事不胜衣
　　送吴思可总管汀州
　　七闽南去路﨑岖五马承恩出帝都地气喜闻今有雪民生寜似昔无山城酒美倾鹦鹉旅馆春深聴鹧鸪它日相思应怅恨离筵不忍赋骊驹
　　送阎子静亷访浙西
　　翰林华葢逼青冥宪节乘骢出帝城海内文章归浑厚淛西民物望澄清姑苏落日荷花净震泽秋风橘柚明忆向玉阶承草诏早开黄阁慰苍生
　　送戴真人归越
　　跃马年年塞北游春风此日送归舟山中树老飞鹤江上莎长卧白鸥未许谢公同隠逸肯容贺老独风流山阴道士如相防沽取松醪醉未休
　　饥董尊师还山
　　太极山人寿且康法宫髙砌佩琳琅山中学道降龙虎天上观光翳凤凰玉玺曽防五色诏金尊还赐九霞觞于今更许归山去万里云林江水长
　　送张秋泉还山
　　上界仙人不可招九重丹诏许逍遥已从万里开真舘又入天台访石桥红日玉堂香冉冉碧云金水路迢迢何年再覔神州观芝草琅玕雨露饶
　　送吴真人谒告归为二亲八十之寿兼降香名山
　　许迈杨羲奕世仙木公金母共长年斑衣归戱鄱君侧绛节朝辞玉帝前去去青牛随紫气飞飞白鹤绕香烟大椿自得人间寿八十从今数八千
　　送萧万户镇阆州
　　锦屏山下蜀江清阆州城南春意生投壶今见诗书帅树羽遥连鼓角营逺戍固须烦将畧杂畊因足见民情梅花到日应如雪折取繁枝一寄声
　　赠特穆尔总管
　　将军鐡马拥雕弓壮嵗分符镇越中山水多情留贺监儿童拍手爱山公紫髯似防君犹壮白髪如丝我已翁悦礼敦诗殊不忝看君真有古人风
　　海子上即事
　　小姬劝客倒金壶家近荷花似鉴湖游骑等闲来洗马舞靴轻妙迅飞鳬油云判污纒头锦粉汗生怜络臂珠只有道人尘境静一襟凉思咏风雩
　　钱塘怀古
　　东南都防帝王州三月莺花非旧游故国金人泣辞汉当年玉马去朝周湖山靡靡今犹在江水悠悠只自流千古兴亡尽如此春风麦秀使人愁
　　登金陵雨花防遂至故人刘叔亮墓
　　雨花防上看晴空万里风烟入望中人物车书南北混江山襟带古今同鱼龙未蛰霜先陨凤鸟不鸣江自东緑髪刘伶縁醉死徃寻荒冢酹西风
　　趵突泉
　　泺水发源天下无平地拥出白玉壶谷虚只恐元气泄嵗旱不愁东海枯云雾润蒸华不注波涛声震大明湖时来泉上濯尘土氷雪满怀清兴孤
　　次韵左辖相公
　　昔年闾里自浮沉郎省那知遂有今老去冯唐堪底用愁来庄舄向谁吟上林柳叶春犹浅西塞桃花水正深知已如公居鼎鼐不应长此泣南音
　　题赵子敬御史志飬堂
　　志飬堂前骢马蹄融融喜气动庭闱能令将种为书种可是斑衣胜绣衣手树丛萱侵雪色心同寸草报春晖不须更上陈情表亲寿康强世所稀
　　絶句三首
　　春寒恻恻掩重门金鸭香残火尚温燕子不来花又落一庭风雨自黄昏
　　午枕花前簟欲流日催红影上帘钩窥人鸟唤悠扬梦隔水山供宛转愁
　　庭槐风静緑阴多睡起西牕日影过自笑老来无复梦闲看行蚁上南柯
　　杭州雨中
　　江南十日九风雨花柳欲开无好春却忆京城二三月秋千风暖涨香尘
　　部中莫归寄周公谨
　　日莫空堦生白烟归来羸马不胜鞭明朝又逐鸡声起辜负日髙花影眠
　　和黄景庆雪中即事
　　公事幽闲子不知防官束缚我堪嗤年来笔砚荒芜甚旋理耰锄垦恶诗
　　梅花
　　潇洒江梅似玉人倚风无语澹生春曲中桃叶元非似梦里梨花恐未真
　　湖上莫归
　　春阴栁絮不能飞雨足蒲芽緑更肥祗恐前诃惊白鹭独骑欵段绕湖归
　　题水仙
　　翠防盈盈不受扶天风缥缈降麻姑便应从此东吴去几见蓬莱弱水枯
　　题杜陵浣花
　　春色醺人苦不禁蹇驴防醉晚骎骎江花江草诗千首老尽平生用世心
　　采桑曲
　　野雉朝雊雊且飞谁家女儿采桑归欲折花枝挿丫髻还愁草露湿裳衣
　　元明善【字复初清河人湖广参政】
　　防南岳寿寜观碑后
　　朱陵灵防天柱巍太虚寳洞緑烟扉上馆赤帝朱鸟飞祝融宅内参为旗羲娥两曜愁蔽亏象纬冷逼嗟位迷四观燕吴与秦齐恒嵩泰华孰崇卑五气顺布百志熈流祥万物宣后只雨风露雷岂其私惠尔下土尸者谁中有异人餐赤芝夜眠秋霞昼天倪衣以青云裳白霓风车八极骖两螭七十二峰足幽栖琳宫贝阙辉陆离潜光炼魄如婴儿大丹入咽无渇饥谁其思之吴宗师神变倐忽方张施泠然御风渺何之太君嵗晏嘉子期千秋万嵗受鸿厘皇圗景运永以丕手持芙蓉朝紫防旋飚天阖此来归彰灵答贶逹尔垂磨崖镌我瑶华辞
　　吴湛【字防青号草庐临川人翰林承防】
　　徐州怀古二首
　　籍也楚世将江东八千兵伧侬脆肌骨上国足横行乘愤西入秦昼锦归彭城喑呜千人废诸侯莫敢争竟坐勇力亡汉以寛仁兴
　　斯文六经后百世一昌黎饥寒三十年一朝从陇西生死终不召感恩报已知徐牧亦何人燕楼贮歌姫翩翩伤弓鸟谁暇择木栖丈夫出处难泪洒符离雎
　　别赵子昻
　　畸人坐书僻殊嗜流俗笑觧弦三十秋已矣钟期少近赋逺游篇上下四方小识君维扬驿玉色天人表伏梅千载事疑谳一夕了诗究正始上白昼云龙矫乐经乆沦亡黍管分毫杪瑟笙十二谱苦志谐古调科斗史籀来篆楷行草字体成十家落笔一如扫草木虫鱼影自植自飞跳曲艺天与巧谁实窥奥窔肉食肉眼多按剑横道寳鹤书徴为郎瑚琏惬清庙班资何足计万世日杲杲蹇驽励十驾天下与君操
　　题閤皂山
　　汉吴仙迹两峰齐欲拾瑶华路恐迷寳殿青红疑地涌林峦苍翠接天低九重香案分云篆八景琅函记玉题仙鹤翔空清似水步虚声在朶云西
　　张养浩【字希孟号云庄老人济南人】
　　王内翰哀挽
　　束髪躭经晚益勤平生精力尽斯文前朝十老今余几当代三王独数君李贺屡烦韩愈驾羊昙空阻谢安坟玉堂寥索人何在落日溪牕满白云
　　赠李秘监【至治间曽画御容】
　　封章曾拜殿庭间凛凛丰仪肃九闗回首桥山泪成血逢君不忍问龙顔
　　文子方
　　次元复初韵送虞伯生代祀江渎
　　成均十载攷遗经未识沙墩长短亭旌斾晓霞穿化日文章秋月暎华星鸟鸣春尽岷江白鹘没天低陇树青四海车书今混一摩挲劒阁重防铭
　　滕賔【号玉霄雎阳人江西儒学提举】
　　感寓六首
　　宇宙忽空阔饮马万里流平生负两眼及此行寓州天清健鹘运木脱饥鹰投长风吹海雨濯我紫绮裘相逢半游侠把酒髯如虬慷慨説史记歴歴山川秋向来衣带水目短何无舟
　　吾爱东方朔髙揖金马门向非玩六合安肯来昆仑昻昻九尺身谈辨黄河翻谁知上书意蛾眉非自婚不见马相如俯首狗监恩人生非桃李何故不自言
　　吾爱李太白玩世如游龙自知天上谪何必人间容海风吹緑髪萧萧卧云松我昔梦见之遗以金芙蓉清辉恍在眼月落峩眉峰
　　西风桂花落我上天台山仙子扶我手泠然苍水环乘鸾者谁子飞烟渺难攀三生此游戱弄影银河湾空山忽风瀑四顾鸣潺湲长揖马子防此岂非人间
　　春风如緑波淡荡洛阳栁髙楼语锦瑟落花泛緑酒何人白鼻騧防茸紫貂袖一字或未识银菟悬两肘煌煌贝宫珠乃落纬萧手爰居偶钟鼓牺牛竟文绣终然同一尽岂复论好丑谁知草者穷巷闭白首
　　船头书十乘船尾酒百壶酒尽书在眼落月如明珠忽悟八阵法纵横如河圗惜哉经世士未有窥唐虞季子相六国所见惟阴符
　　吟人
　　吟人瘦倚曲阑千酒醒香销午梦残燕子不来春社去一帘踈雨杏花寒
　　刘祈【浑源人】
　　古意
　　秋江有芙蓉顔色好鲜洁蹇裳欲采折水深不可涉严风下飞霜芳艶空凋歇怅望一长叹临川无桂楫
　　送雷伯威
　　朔风起天末落木鸣空山氷霜正凝沍游子百里还出郭送将别徘徊上髙原如何暌离情对此芳嵗阑壮士志四方不湏涕汍澜人生非山海防靣亦不难愿子崇明徳余功振文翰长因东南鸿惠我金玉言
　　叶李【字太白諡文简富春人中书右丞】
　　寿冯大使
　　帝遣皇华逺有光可能白首老中郎云台伟迹推冯异天榜魁名説马凉花桞无私春鼎鼎松椿不老嵗苍苍传闻又揽澄清辔一道平反福更长
　　郝天挺【号新斋官左丞】
　　麻姑山
　　路入寻幽景便嘉石田瑶草带烟霞注经洞古亡遗检养药炉存失旧砂青鸟空传王母信防鸾应到玉皇家岩扉不掩春长在老却碧桃无数花
　　李京【字景中真定人】
　　留别都城诸公
　　苍龙双阙郁岧嶤曽侍鹓鸾趂早朝徃事已随尘衮衮虚名赢得鬓萧萧长林丰草空相忆瘴雨蛮烟苦见招借问都门门外栁为谁留着最长条
　　杜瑛【字文玉号缑山】
　　吊故宫
　　月上觚棱椒壁湿饥乌啄碎琅玕石刼灰飞尽海扬尘废殿荒防土花碧洛阳书生汴梁客一夜秋风头欲白尊中頼有酒如泉醉倚寒牕破愁寂
　　秋思
　　壮心忽忽剧悬旌秋气偏令客子惊白鴈不闻云外过清霜先向鬓邉生铜驼巷陌周东土金凤楼防邺北城千古繁华俱一梦空余草木战风声
　　征南口号
　　春早云南麦已黄泸江蒸雾水如汤马蹄半带阴山雪变作人间六月凉
　　元音巻二
　　钦定四库全书
　　元音巻三
　　袁桷【字伯长号清容四明人参知政事】
　　次韵元复初春思三首
　　冻树回青阳覊禽竞新哢喧喧人语浮稍稍春事动澄心絶芳华小睡足幽梦梦觉天宇新朝光集飞栋游尘逐平皋秀色翳榛莽油云互东西欝抑不能雨昭蘓在功竟夕复延伫何当抉其颠振翮穷委羽逺客芳草思湛湛天外舟坐令亲知防低徊此淹留古树擢竒石清流滙芳洲素心谅有在胡不为兹游
　　送邵元道四首
　　仲连匡世姿挥手却秦军掩袂停白日登车抗浮云射书诚草草孤城死生分辞荣敦厚俗矫抗离其羣虞卿舌转丸揣事精防芒事危见交态穷愁名益光黄金散逝水白璧凝飞霜丈夫有定志得失非豫防梅生一尉防喋喋正天纪洗心洞化削迹无妻子龙变孰为驯蝉蜕乃真止松廽风泠泠水落石齿齿襄阳孟浩然拂衣归故山放懐岩壑深流泳遗人间举袖林花落击楫江鸥还羊公碑堕泪水声日潺潺
　　送王继学马伯庸分院上都二首
　　玉京髙处雪流脂连挿鸡翘緑鬓垂蹀躞有泥歌独漉琵琶无梦説相思黒河旧乐催填谱白海名花拟进词羽猎上林俱罢赋卿云何以报明时
　　浅坡平叠碛漫漫拂岭青帘罨畵看氊屋起营羊胛熟土房催顿马通干挏官走驿传金椀氷正分奁贮玉盘莫上乡台望南北白云防处是枪竿
　　观物
　　黄河不信从天下济水那知有伏流自古乾坤合神化空将简牍费防搜张华博物身终死邹衍谈天舌竟休我亦从今销绮语春风碧眼玩沙鸥
　　寄开元奎律师
　　双塔亭亭透夕阳芭蕉深处碧凉江神夜听光明偈天女朝分解脱香斋鉢午空乌守树经堂云冷鹤归房平生欲结西方社似怪渊明作吏忙
　　无题次马伯庸韵四首
　　金缕歌残月满江玉顔曽忆侍油幢象床云重防専一鲸锦波翻赐叠双春浅正宜氊作幕夜凉深恨魫为浣纱可是无虚匹侧足寒溪溅石淙
　　翠帘匝匝防朱光千叶宫桃满院香阆苑有鸾通尺素虚桥无鹊寄流黄上林赋罢归巴蜀兴庆词工谪夜郎不是月中亲度曲世人那解听霓裳
　　相期来似石城潮日望晴虹结防桥却月眉愁歌渐逺凌波歩近意非遥抽琴有恨廽清角叠袖无尘转緑腰防玉最怜随凤去秋来谁与伴吹箫
　　白发词臣两耳垂华腴堆笏陋牛医宫娥引烛催麻日院吏传更写制时蜡撚化生秋夕赐翠标叠胜嵗华移低头欲説唐朝旧愿侍虚皇进玉巵
　　海狗巢石图
　　复壁层负六鳌药栏花槛翠周遭如何画史同羣吠不与君王绘旅獒
　　葛仙翁移居图
　　翁媪相携入翠防转头犹有可怜儿丹砂不是神仙药勾漏归来鬓已丝
　　宫女度曲图
　　望瀛法曲紫霞觞更按伊州奉玉皇翠竹凉深宫院宻新声那得过宫墙
　　次韵王继学竹枝宛转词
　　闻郎腰瘦寄当归望尽天邉破镜飞昨夜灯花圆似粟倚门不肯送郎衣
　　卢亘【字彦威汲郡人翰林待制】
　　送邓善之提举江淛十首
　　北门古深严论思寄筹度自非鸿才士训诰何犹作夫君出巴蜀文采动京洛十年掌丝纶摛藻扬景铄荆璞抱瑾瑜龙渊淬锋锷肯献上林赋寜居天禄阁即今观浙江眷恋晞金雀黄图欝紫氛绛节生碧落依然难为情清霜养飞藿
　　春秋严笔削凛若执钺君独抱遗经结髪饱剞劂眀剖是非心防探义理窟下视羣儿愚争端王正月朅来奋直笔浩然心思竭王功与帝徳昭昭日月掲胡为厌词林拟欲观溟渤荣华若浮烟汗简青不灭
　　词林富声华几人得精悍悠悠三百年篇翰孰承纉夫君清庙器祼荐盛圭瓉五就惜繁缨九游载云罕依依风向翔忽忽月新满冷然时雨情短章不可断
　　风雨妬芳华稂莠深嘉谷天地岂不仁盛徳禀命独明廷萃羣英四门延穆穆既卜渭水钓又起傅岩筑声华何岌嶪众辐辏一毂銮坡俨清韵硕人歌在轴愿言徃从之星驾命宜夙岂知彼鸟戢翼辞云屋幸无素丝悲庶免穷途哭
　　离离天星髙皓皓云月光鴈过楚泽蟠蟀鸣中堂天时谅难测徒然多感伤念子去意逺沉忧结肠忆昔初奉欢露白春兰芳清尊罢新制妙趣深濠梁飞景急西匿川流浩汤汤发凄嵗晚木脱天雨霜蔓草岂容惜松栢在髙冈
　　翰林子元子武库森戈矛英声迈千古逸韵横九州与君契金兰投分何绸缪清和谢夷恵典刑追韩欧坐令人文焕允塞昭王猷念君独逺迈寥落行人愁木瘦楚山晓风净寒江流何当驾飞车却宴昆仑丘尘埃满腥腐朝莫同蜉蝣
　　旸谷上寒日影射扶桑枝瞬息及中天流光迅难持人生百年内昻昻何所施孤鸿东南征浮云西北驰可怜万感身防合须臾期安得弄明月皎皎逺忧疑折花芙蓉浦荡桨江潢涯优游以卒嵗身名良不隳
　　游云苍鳞穹阊阖不可呌徒令虎豹闗日月近辉耀蒙蒙八表尘隐隐万彚窍泯然一归途伊谁执其要栖栖圣者徒礼乐懐眇闭门忍朝饥风雨深蓬蓼今年江海去光景短萤爝禾黍满故墟闾巷余返照挥弦送飞鸿今古入长啸
　　昔我适呉防日夕承欢顔髙堂乐起舞防服何斒斓东潮汹波涛西湖翠烟鬟北归余十年谬迹通朝班家祸一朝集音容何可攀悲号苍穹逈徃事思日艰命穷时亦迫志弱体自孱安得腾化术从君超人寰执手不忍诀临风涕空潜
　　我留君勿思君归我当忆十年胶在漆一旦各异域吴江激防波震泽起暝色鹍鹏隔天地鴈鹜杂南北念我平生友怆恨摧胸臆独看燕山云嵗暮日初昃永言长风翔情寄南飞翼
　　题金显宗墨竹
　　天人赋物如天工墨光洒竹回天容千年劲玉寒不死清波照响悲吟龙烟凝草緑承华殿鬼冷秋霜月如练长毫冩影竹不知子夜歌残空记面春云一防风吹尘茫茫海色翻青鳞金仙泪痕愁汉月尚怜玉轴随时新梦跨茅龙上天去女娲补天天不语海绡画鸾生翠羽踏破银湾湿河鼔射龙江深春不度风色萧萧怨千古
　　题张国纲理问塞河诗巻
　　导河积石尧解忧滔天之水成安流何年决齧半南土清淮怒巻黄云愁宣房既筑汉歌喜越巫抱璧神光起害除梁楚二渠成海溢西南九河死后来羣策知谁贤何人捧土能防川彭城楼堞照黄土河平堰石愁金天吾皇放勲超万古泽世余功平水土睢阳塞决付贤侯解变狂澜作安堵于今此功寜复有从容小试经纶手千年遗爱在邦民春风吹水浓如酒
　　冯海粟【字子正】
　　塔灯
　　擎天一柱碍云低破暗功同日月齐半夜火龙蟠地轴八方星象下天梯光揺灔滪沿珠蚌影落沧溟照水犀文防逼人髙万丈倒提鐡笔向空题
　　胡寛
　　大眀宫早朝
　　蓬莱拂曙色煜煜舒祥光九仪肃清跸日月开旂常圣人握金镜绣衮临玉堂咸英备雅奏圭璧辑羣方欢燕洽湛露敷恩焕龙章讴歌罄率土岂乐逢时康典文极藻缋声烈照前王巍巍纉鸿绪万年斯无疆
　　刘致【字时中河东人翰林待制】
　　青楼曲
　　峭寒暗袭云蓝绮鲛帐愔愔夜如水美人骨醉红玉软满眼春酣不忺起幽禽闗闗唤霜曙金壁屠蘓溢香雾有生只合老温柔璧月长教挂璚树鸳鸯同心暗中结满意芳兰暖红雪痴云騃雨自年年不管人间有离别
　　秋雨吟
　　湿萤闪光飞不起八尺风漪夜如水仙姝不眠肌骨清起驭夜凉吹玉笙曲中忽作孤凤鸣天帝感泣秋雨零旱龙暍死嗟莫及坐见扶桑落叶湿前溪水髙龙夜吟不管西郊老农泣
　　淮南歌
　　甓社湖中出明月斯湏千山万山白烛龙驰影不敢眠淮土风烟黯无色鼪鼯起啼鳅鳝舞荷风惊涛战南浦湖天无光湖水立夜半行空洒飞雨东方揺揺天欲曙毕逋啼老扶桑树淮天幽幽澹空素老蚌潜辉寂无处
　　姑苏台
　　麋鹿应知易代频吴趋谁唱不堪闻捧心台暗棃花月抉目门深薜荔云江阅水犀欧冶剑气腾金虎阖庐坟计然已死鸱夷逝寂寞五湖西日曛
　　燕中懐古
　　荆卿坟上草离离郭隗台前对落晖战国山河秋气肃中原豪杰晓星稀乾坤纳纳无人识南北年年有鴈飞谁似卢沟桥畔栁安排青眼送将归
　　富珠哩翀【字子翚色目人翰林学士】
　　范坟诗
　　宋蜀郡开国公范镇景仁谥忠文其一世盛徳伟烈光着史籍人固知之其在襄城汝安乡推贤里载东坡集中甚详襄城故汝州翀来访问故老其坟俨然尚左已为野夫豪农耕为禾黍之区矣范氏当金季犹有居坟左者自经兵烬不知所存拊事叹闵故为作诗以纪其概幸在官君子知其为先贤遗垅庶有以处之
　　忠文峩眉英始也迹甚防堂堂薛简肃隼西南飞其人古廉守肯持蒟酱归所得一伟人天下大布衣引以賔王家光映春官闱昭陵宋仁主前星久无辉犯讳言所难雷电每霁威雄哉炼石手妙补天巍巍丞相江南来云掩扶桑晖旧得陈苦辞徃徃阨谤讥诸贤抗章防弱卒攻坚围公力斡禹鼎正气黄扉荆舒愤至骨斥语笔自挥赠之以蕙兰何徃无芳菲时公与司马声谐玉琴徽解冠挂神武甘老西山薇九防日瞀瞀赤子将畴依两公幸无恙起拯或庶几嗣君元祐初痛洗前人非民望属司马欲遯天为鞿帝命起公卧门乆车马騑君实了吾事此外何所希清风溢寰海不啻严陵矶公既晚家许道徳人所腓襄城卜封竁汝颍皆京圻我来访遗垅名姓存依稀来仍散兵烬雨雪无留霏公名在天下岂逐薤露晞谁能禁耕牧盛事乗新机吾力不足振感叹徒歔欷
　　阅故唐宫
　　锦帆走灭淮海波虬髯起操汤武戈荡民疮痏六朝下天开百二秦山河我来徬徨旧宫土细麦繁花忽谁主终南王气三百年仙李春风已千古春风吹梦天茫茫玉楼金殿春云香开元舞马散防寞纥干冻雀含悲凉世态仓皇几烟雾秦汉英灵不知处昆仑河脉自西来湘浦鴈行今北去
　　刘伯顔【字明叟】
　　大驾还宫
　　宫阙欢迎大驾还九衢香雾拜天顔龙旗影里明鈇钺鼍鼔声中襍佩环肃肃锦衣人似海亭亭黄屋象如山封囊乆欲排阊阖愿溥斯仁泽世间
　　曹元用【字子贞汶上人礼部尚书】
　　次马伯庸尚书韵
　　栁簇金沟蘸碧波云深玉阙瞰重坡凤凰曲奏钧天乐乌鹊桥通织女河万井闾阎春浩荡六街车马晓坡陀山人素有林泉兴奈此承明夜直何
　　张伯逺
　　饯祝直清
　　朝餐狙林橡夕饮虎窟泉幽栖岂不逸于道为未全是以少防星含辉丽中天云萝谢招隐冠帯趋兴贤鲁生賛制作商老安疑然董子述征验贾谊明经权盛徳有遭逢志士无弃捐长贫若忘世一出垂千年折梅楚山阿赋诗江水邉寂寞思古人中懐为君宣
　　李材【字子搆】
　　过黄陵庙
　　黄陵庙前湘水緑天寒渔郎唱巴曲沙棠舟上月苍苍翠蛟白蜃江茫茫似闻清愁五十柱万里鸿飞枫叶暮神鸦翻舞祠门开珠裳玉袖霑莓苔猿昼啼薜萝影赤鳞夜去芙蓉冷北渚泪痕斑竹纹南风哀思苍梧云山头古桂秋露碧山下江流岂终极荒凉掲车杂杜蘅灵风自吹烟雾旌轻帆晚向芳洲泊聊荐苹羞奠兰酌沅有汜兮湘有沱洞庭水落生层波裴回独咏骚人歌
　　夀杜侍郎
　　黄阁老臣踵防皋法冠苍佩陪霓旄八龙委蛇巻春水一鹗搏控明秋毫华勋玉防耀天府雄章银笔翻云涛举觞献夀碧桃晚南极正与文星髙
　　老松怪栢图
　　仙人解衣盘薄羸造化惨淡秋毫端枝柯千尺入层汉笙籁万壑鸣惊湍堂中日月不可老壁上雷雨何当干我来醉卧北下梦跨黄鹄天风寒
　　和春诗
　　莺啼燕语花渐稀天明海碧涵晴晖洛阳台榭春色在山隂衣冠昔人非梦云何处燕瑶席舞雪谁家裁苎衣独有倚楼无限意年年烟草暮鸿飞
　　次韵裴都事朝回
　　海上琼楼接五城人间歌吹近蓬瀛云移豹尾旌旗暖日射螭头劔防明拜舞尽随仙仗入退归遥听玉珂鸣欣欣百草含春意得傍东君暖处生
　　海子上即事
　　驰道尘香逐玉珂彤楼花暗弄云和光风已转瀛洲草细雨防添太液波月榭管弦鸣曙早水亭帘幙受寒多少年易动伤春感唤取青娥对酒歌
　　送省郎杨耀卿使云南
　　飘飖使节出金闺郭隗台前暂解携天入五溪无鴈到地经三峡有猿啼子云旧里风烟在太尉家声日月齐后夜客槎何处望秋河迢逓碧云低
　　禁城秋夕
　　绛宫星淡海无波九陌犹闻动玉珂阊阖防云藏夕漏建章明月挂秋河此身天地流萍逺故国闗山落木多欲聼钧天尘梦隔紫箫吹尽桂婆娑
　　邓文原【字善之巴西人国子祭酒】
　　雨中次范徳机见寄杂兴韵
　　穷巷积隂雨离居寡悰情安得埃风逍遥余上征长日有逝川春花无晚荣永懐山泽居好遯潜英声于陵方灌园厐公不入城此意岂忘世咏歌以濯清今我梦江国噭噭鹈鴂鸣不忧芳草歇但恐白髪生归休企前哲矢言着贞诚悠悠莫识察思子携手行
　　都中送元杰道士南归
　　授节仙山得过家都门津栁动春华还乡近佀千年鹤奉使荣扵八月槎古井云封丹灶药旧松风扫石坛花道人冠剑鸣瑶佩岂必髙车昼锦夸
　　奉题延祐宸翰
　　钦惟仁宗上承祖武搜罗俊彦求治靡寜尤尊礼儒臣务敦风化由是治书侍御史臣郭贯擢礼部尚书凡在选者六人惟贯进秩有加亲洒宸翰昭示龙光忝备臣僚咸増鼔舞集贤直学士臣邓文原谨拜手稽首而作诗曰
　　宵旰需贤表荐绅秩宗首选賛华勋官聨天府璇玑象帝阐河图琬琰文曽听箫韶曕晓日仰攀弓剑泣秋云小臣作颂称仁圣湛露承恩未足云
　　题小薛王画鹿
　　礼乐河间雅好儒曽陪校猎奉銮舆昼长灵囿观游后政暇嘉賔燕集余蛱蝶图工人去乆驺虞诗好化行初宗藩翰墨留珍赏凭仗相如赋子虚
　　题谢氏通济桥
　　涔阳川上压云涛逈若仙山驾巨鼇甃石不愁僧路滑倾金寜计鬼工劳泛槎客去银河近题柱人归玉垒髙此地通津足佳兴楚歌明月放轻舠
　　郎中苏公哀挽【志道】
　　塞垣重镇雪云堆画诺人称幕府材流马道艰逢嵗俭涸鱼民病得春回阳闗犹记歌三叠杜老俄成赋八哀夜静燕台山月冷秪疑化鹤一归来
　　送李彦谦御史之西台
　　霜风十月长安道健鹘凌空浄羽毛地控函关西极重星聨执法太防髙铸金古鼎奸先伏发刄新硎用欲韬雅志澄清付公等我懐江海放渔舠
　　送鲜于伯机之官浙东
　　衣冠文献叅诸老台阁功名负此公十载黄尘看去马万山青眼送飞鸿挥毫对客风生座载酒论诗月满篷昭世需材公论定起分春雨淛江东
　　送张纲父教官
　　我友白苹洲畔客忽凌风雪问征途南州嵗晚寻髙士西塞烟深忆钓徒呼酒江船春水动读书山舘雨灯孤无钱自媿苏司业聊赋骊驹为子娱
　　赠赵錬师奉祠南海防稽
　　函香南国羽衣师东晓稽山谒禹祠使驭穏如乗白鹤仙都归及采芝文园进藁无封禅宣室求言有受厘书防同灵贶阔词人休譔九歌辞
　　题陶渊眀像
　　诗中甲子春秋笔篱下黄花雨露枝便向斜川频载酒风光不似义熈时
　　马祖常【字伯庸浚仪人御史中丞】
　　书上都学官斋壁
　　斋居芹宫旁永日少人迹清心慕古躅简编颇防绎徒自伤迷民位卑方莫及茍禄亦可羞吾将返蓬荜至治癸亥八月望日同袁伯长虞伯生过枪竿岭马上聨句
　　有岭名枪竿其上若栈阁白云乱石齿青峰转防脚积氷太古隂出矿无底壑马饮沆瀣泉鹰荡扶揺幕辙迹委垂神人声发虚槖舄飞接鸟背羽没疑虎膊雾松秋髪长霜果红脂薄斤樵不知疲独徃端有愕兢兢矛头淅杌杌井上索凝睇见日观引手操月廓南下渺沆海北广终沙漠金桥迎仙游宝塔百神凿禽鸣蜀帝魂鐡铸石郎错防干挂钩冲欃枪敛锋锷属车建前茅驰道徇严柝载笔三人行弭节半途却
　　赠陈众仲秀才缬云辞
　　缬云织波射金水郎君水西着皮履南陌紫尘十丈髙捋须买酒意气豪万里将书凭好鸟荔枝千颗团团小天津不隔少防星阊阖门开夜光晓
　　寄家书
　　春云阁雨花泥少池上波平飞白鸟蓟中河外尽天涯莲叶圆时身到家
　　挽何得之先生
　　手织乌纱日卖钱全家移住五云邉伏生有女书空在伯道无儿世共怜北市行歌花烂漫西亭坐啸月婵娟少防光气今年暗知是诗随过海船
　　送王叅政上京奏选二首
　　滇池细马踏龙沙宰相朝天路不赊峡里琴泉春作乳月中珠树夜生花三千礼乐尊儒术百二山河壮帝家鱼上禹门无防额直郎宣奏日当衙
　　千官吉日听宣麻白髪词臣帝汝嘉池凤有毛皆五色蕋珠无树不三花緑绨诏底书分雨红锦囊中字剪霞天路北盘三十六归时秋月满京华
　　开平事
　　金马门东画省西千官花覆曙光低九茎芝葢云衣合百石铜盘露颗齐鹿栅已营脩竹隖燕巢还补落花泥上林伏日金桃熟鹦鹉来时不敢栖
　　还过龙门
　　紫塞秋髙凤辇回龙门有客去还来荡摩日月昆仑坼吐纳风云混沌开天帝有神司主宰地灵无力载崔嵬谁吹石瀬成飞雨不使时人污酒杯
　　驾发
　　紫绣鸾旗不受风北都驾发日曈昽九秋宫殿明天外十部箫韶起仗中白海水波浮晓緑赤城花蕋带春红神皋不用清尘雨辇路龙沙草借重
　　龙虎台应制
　　龙虎台髙秋意多翠华来日似銮坡天将山海为城堑人傍云霞作绮罗周穆故慙黄竹赋汉髙空奏大风歌两京廵狩非行幸要使苍生乐至和
　　正月十一日大眀殿后寝殿进讲毕赐侍宴
　　劝讲经帷只尺天圣恩留侍大眀筵东风律应轩辕乐左个阳开月令篇春动仗旗回彩晕日浮牕炫华鲜百珍水陆难名品因笑传柑诧昔年
　　宣徳府九十三嵗老人
　　我无麯蘖为春酒翁得期頥作夀朋鸠杖赐来堪佚老鹈梁辞去不同升五原白草春迷树一曲黄河夜合氷古有乞言今可待逍遥全福见曽
　　光山县孔宰幽风亭
　　光山近在故山西树满冈头稲满畦隣屋读书相教授社祠醉酒共提携水牛砺角嫌耕浅野茧抽丝喜价低春雨行田无从吏独骑斋马畏青泥
　　次韵进士宋显夫海岸春行
　　灵沼春波殿影髙行人苑外望蟠桃街尘曙雨沉红雾宫瓦晴霏动翠涛鸟度镜中还避弹鱼跳船尾不因篙曲江别有新承宴笑我官曹似马曹
　　次韵送上官伯圭
　　阊阖风吹禹别州才华生世重前旒终军闗右须乘传王粲荆南不上楼黄鹤白云鹦鹉梦金陵江水凤凰游东船载雨潇湘上柿叶题诗寄十洲
　　送宋显夫南归
　　琵琶沟北识君初借甚朱华二十余欲赋兎园干孝邸不同狗监荐相如潇湘路熟逢知已韦杜天低望故居携防归来拜丘陇南游莫恋武昌鱼
　　菊枕
　　东篱采采数枝霜包褁西风入梦凉半夜归心三径逺一囊秋色四屏香床头未觉黄金尽镜底难教白髪长几度醉来消不得卧收清气入诗肠
　　寄淡渊提防
　　仙客吹箫踏月轮因游淮海误寻真松花捣药分贫士柿叶题诗寄逺人秋浦有潮留载酒春云不雨取裁巾江都千树隋宫栁曽见先生緑髪新
　　御沟春日偶成
　　御沟流水晓潺潺直似长虹曲似环流入宫墙才一尺便分天上与人间
　　刘濩【字声七三山人】
　　赠臧鲁山廉访
　　肃政光华逺清台启授公节移梅岭北轺发桂江东楮帐筛寒月椰杯鼓朔风瘦童空挟杖贫病不装狨徼俗三年问威名百郡雄星芒垂许洛雪色照賔融敷教有虞庙讲经夫子宫端严银鑛戾易直牖倥侗吏猾加笞竹官贪解印铜寃销千褐父恩浃万黄童花缦戯冬暖瓠笙吹嵗丰仁频苞嫩緑古辣醸轻红象迹烟中堞鲸波雨外篷夷珠人有斛粤布我无筒剖决心如水驱驰髩已蓬六条方奏最四牡欲歌功为有澄清志迟输献纳忠织云添衣绣鞭霆亦乘騘楚尾吴头防三湘七泽通天文恢翼轸地葢接潭洪牙纛聨分政旌旗列揔戎鹜争肥似鴈罴搏猛扵熊懐璧枉无罪见金忘有躬化源安溷溷狱市积怱怱大器能绳物先声已击防道傍豺果避窟底兎几空勿珥终凶笔毋闗报怨弓左饘并右粥后稑更先穜采菊赋归老爱莲无极翁理明轻势利语妙入盲聋文祖欧阳古诗宗鲁直工挽回铅椠习超出簿书丛顾盼山须动揄扬石可砻羽仪倾振鹭啄菢徧哀鸿念昔初腾踏时方息战攻考工崖黯黯试垒海昽昽赤芾彼三百素丝兹五总穏行卑剑阁善纳小云梦甲子从头数冠绅进秩穹阶兰香浣露田玉气嘘虹世或探斯吾寜牿尔犝察鱼应小慧听蚁岂真聪静躁聆徽外刚柔省彀中江湖归独歩宇宙渉丹徳骥曽思附仙舟偶未同耐寒衣故白好古佩仍葱梦枕频鲜荔覉帆几落枫泥涂各曵霄汉凤稀冲厉操期霜栢吞声等防桐渐忘身显晦得防学初终韩子哦双鸟庄生感二虫乐莘晞衎衎忧杞笑忡忡选举繄唐盛方闻及汉崇贡琛凌渤澥懐组际穹窿谷欠防饥敛盐因析利笼骇民牛觳虚士鹤黼黻需俊饔飱给老癃防看杨绾贵不许孟郊穷温井觇阳长明奎卜道隆斵辞规爱助华髪尚狂侗
　　春日郊行书与邓善之别五首
　　在山水非清出山水非浊泉源但无壅沧海端可学风急低巻帆潮来直扶柁我舟如我心鸥鸟亦忘我动心趋蹶间治气怜不早缓歩勿贪髙登山良有道东风吹纸鸢众目看不出处亦儿嬉善收存一线文鸡照水影五彩何缤纷凤凰灵且瑞在徳不在文
　　戴表元【字帅初剡溪人】
　　题范文正公书伯夷颂后
　　有耳不听下俚巴人有手不冩剧秦美新天生灵物寄我体可惜秽弃同埃尘清风百世希文老一字流传今是宝谁知堂堂伯夷颂曽借春晖发枯槁韩子也复英雄姿氷寒斗峻余文辞吹嘘自起北海隠脍炙聊慰西山饥天荒地老精灵在处处江湖虹散彩书离孔氏忽自归金遇龚侯如有待世情爱古兼爱竒书奴满眼非吾师请君焚香盥手拜此帖归洗人间儿女痴
　　胡长孺【字汲仲号石塘永康人寜海主薄】
　　题段郁文雪石
　　白云飞来着春空翕霍变化生竒朝曦照耀舒复巻碧华忽拥玻瓈宫秋潮初壮眀扵雪千雷动地吴山裂涛头出海夕阳防百链青铜浮玉玦云容涛势伟且竒乍出乍没须臾时干竺雪山白盈尺晴天万里窥蛾眉似识诗翁作诗苦独拥清妍照环堵河翻月落夜未央如虹光气飞屋梁
　　题醉王母图
　　宴罢瑶池醉不任仙人那有世人心良工欲冩无言意自托丹青作酒箴















　　元音巻三
　　钦定四库全书
　　元音巻四
　　范梈【字徳机临江人宪司知事】
　　赠方永叔往教重庆路
　　汲水得明月倒影上青天客行三十年未识蜀月圆中宵梦巴蜀秣马辞燕服成都虽云逺未到意已足逺意不可期宿夕宛见之云迷飞鸟道雨急卧龙祠干戈何草草秖说渝州好但得渝州官甘就渝州老渝州古雄城彭君旧建旌至今江石上犹有古时名豪杰世已矣空城俯流水复有江东人来教渝州士方侯天机深大雅托遗音沉濳万夫敌脱畧五湖心翩然别我往长揖仙人掌疾风吹大旗落日明斜舫即此少相知相知长恨思巫山桂树发折寄定何时
　　节妇王氏
　　妾年四二三始识月团圆十二学女工刺綉如鸳鸾十九嫁夫家事姑施衿鞶夫婿良家儿世籍为王官虽聨朱紫贵不习绮与纨过庭执诗礼开口若惊湍风仪在一时争作玉人看天地忽降毒摧折青琅玕囬首四十春景光若流丸贞心守松栢芳性轶芝兰落月帘帷曙西风机杼寒沉思往昔事涙下红防干豪客至茅屋举家窜林峦入房卫病姑身死白刃攅相向义怜释视死色无难亲知为叹息保社为辛酸欲与上州府为妾旌门阑妾实无所愿所愿在所安妇人往从人阿毋涕汍澜送行遗之语敬顺无违欢匹偶固有时寜知忧患端辛苦蹈物变岂羡身独完殷勤谢旧故闻者摧肺肝
　　濡露亭
　　初秋白露降爽气逼虚帏薄林方泥泥洒汉复霏霏暗袭玉堂悄斜飘金掌微鹤眠寒屡警萤火湿犹飞叶垂知月朗花艶怯阳晞兰饮畏朝坠草沾伤夕归为霜当宿戒去日寖增欷娉婷吴宫女三月采蔷薇挹彼枝上香入舞裳衣千嵗亦不减但恐愿初违君子保世泽在久愈光辉
　　赠别张清夫还吴
　　新雨不作泥钩辀树上啼征夫懐逺路家在太湖西别家今几度杨栁江邉树念卿车轮下渐是中年路万事中年尚可期人生旦暮长别离长别离向何方九河落花清浦香王睢斑斑鳬乳黄南望不见三髙堂奈此防子思故乡我家朱公济时早功成身退合天道当时未必知者贤挽不囬之卧烟岛后来阅尽亏成事始识从初去时好我不能赤手缚虹蜺又岂委身同草木生逢尧舜世肯受泥涂辱昨者误奋龙门雷蝘蜓嘲之自云足忧来举觞酹白日唯有皇天照空谷张公子吴江生我有千载意不羡身后名为君冩作送行曲曲中铿戛难为情君行不听我意不平明日买船棹秋声亦欲东下窥沧瀛飘然始去白玉京湏君禹穴相逢迎相迎不见湏相待客行虽迟心不改
　　题先天观山水图
　　学仙之人与山为徒住在匡庐之奥湖江之区张公錬丹作龙虎丹成御气逰六虚后来作者絶代无复有逸人住都都之坛井角孤上摩万里之黄鹄下伏千尺之饥鼯隂森桧筠自太古斩种力与开辟俱榑桑朝日挂絶壁照见楼观青糢糊擘厓控弦冩哀壑秋云春露芝田腴我亦人间山泽臞偶随防龙賔唐虞兴来醉倒黄公垆震风三日撼不苏折花不得度弱水挥手始识仙凡殊玉堂仙人危与吴遗我兹山之画图寻牕数户久叹息无縁置我双摴蒱独行幽人不受呼扫叶青涧听啼乌日暮萝迳相萦纡相萦纡向何处明朝为借麻姑鹏我亦骑之上天去
　　赠海康举进士者
　　圣主徴儒用文学翩翩五士起海角元戎虎帐飞荐鹗泮水成材玉新琢吉日举饯钟鼓作皇华大夫绣朱襮快马凿蹄轮脱斵相送西风出郊郭问君此行事何若于莵要是赤手缚候鴈南飞不逾岳洞庭山秋木叶落词塲先锋夺霜锷万里青山上黄鹤明光宫中问礼乐董生策有经济畧一朝声名动河朔往取青紫如六博前年礼闱开峻擢明当接武丝纶阁归来锦衣照丘壑人生无如进士乐呜呼人生无如进士乐朂尔髙歩翔寥廓
　　王氏能逺楼
　　逰莫羡天池鹏归莫问辽东鹤人生万事湏自为跬歩江山即寥廓请君得酒勿少留为我痛酌能逺之髙楼醉捧勾吴匣中剑斫防千秋万古愁沧溟朝旭射燕甸桑枝正搭虚面昆仑池上碧桃花舞尽东风千万片千万片落谁家愿倾海水溢流霞寄谢尊前望乡客底湏惆怅惜天涯
　　杏叶黄
　　杏叶黄天雨霜穹窿携日照八荒回光照见白玉堂堂中美人双佩珰中宵抱被直西厢忠君爱亲两不防奈何零露沾衣裳清晓楼头见征鴈不如谢官归故乡
　　辘轳怨
　　门前水扬声似雨幽人当碧弦语东里征夫去不归一双蛾眉镜中舞年年井上攀辘轳劳心只恐秋葵枯他年种得长生草梅花落尽青青好
　　云林歌为贡供奉作
　　朝望宣城夕企云林扫花钓月清我闲心城东之山倚天碧手扪南斗近咫尺幽人筑堂面山坐絶似谢公故时宅谢公今何在苍苔翦行迹调笙诵新诗流水照白石看水作明镜年光静来往夜深敬亭雨坐见南湖长清风被长阪鸟度菱葭响云之林兮不可攀中有青狷白鹤相盘桓林之云兮不可缚时来宿我青檐端昻藏老仙人抱琴卧山侧忆在中华时相逢鬓未白问之不笑亦不言阿家中子瀛州客却起遗我寳字书依稀摄精练魂魄相期后天无极年共尔守之合自然御气还得同飞仙未登云林堂试作云林歌嗟我久客意衰迈云林云林奈尔何
　　钓防歌
　　吾慕严子陵隠居富春山故人乗六龙身随鱼鸟闲羊裘大泽雪在须忽来导从入皇都掉头不受諌大夫髙风逸节何代无慎勿沧浪轻钓徒
　　首阳山图
　　山漠漠兮谷逶迤中有二士形容饥问之不答告者谁在昔父死人致国弟让兄辞俱去之一朝隠居北海北去乱就治归人师遇世偶有战伐事叩马垂血陈忱辞君王知名臣义直直不退听将疑为见兵不果事乃定耻食其粟隠于斯终然饥死兹山下到今称诵犹当时白旄黄钺不可追功业甚盛徳甚衰救民水火事诚危三纲一失谁扶持是以圣人表其怨谓彼仁者良由兹首阳之坟髙防尺自古富贵埋没野草空累累我欲酹北斗荐以黄金巵展图涕涟洏此意画者宜不知
　　赠李右丞
　　恂恂李右辖行义古人期缓急仓公传勤劳卫母诗沧波大地转白首老天知莫冩青田鹤鸣臯重我思
　　赠别徐教授之钦州
　　冉冉嵗月暮悠悠闗塞长歌钟凝旅宴舞袖拂征艎到日梅花乱来春蕙草芳南金自昔重寄赠可能忘王继学晚过舎下翌日恵诗一章用韵答贶
　　平生病太史浅陋愧曹邦自足封函谷聊湏垒受降黄钟知和寡白璧动成双天外谁招得清风满八
　　和李溉之园居襍咏四首
　　书剑上青霄乡闗雨雪遥年华侵水竹客思堕山苗防想商岩绮捋从郑里侨文辞诚小伎秖比俗情饶岂是幽栖地飞腾亦未量城根分鼠壤池面合鱼梁名久喧郎署歌时感女桑畏卿音调苦畴复贵相忘圃色依帘障天光切戸庭草生连夜雨花落遍池星未遂翔寥廓真堪托晦暝逢时湏紫燕得意拂青萍亦欲依家耳衡门斗极邉乡心徴化鹤宦迳跕飞鸢白日抛书送青山拂槛延风流自无已忆上五湖船
　　絶句二首
　　江上打鱼船有头那无尾与卿相见时不望如鱼水乡路西州是延平那向东片帆侬防使秖是怕随风
　　十月九日诣天光门上进三朝实録
　　仪鸾簇仗满云端玉钥初闻众乐攅三后龙光周典册羣臣鹄立汉衣冠炉烟着日浮晴霭宫树班香试晓寒千骑前头都不避秖传学士拜金銮
　　辛酉嵗元日
　　西山千仭郁崔嵬山下楼台紫翠开玉帛防同来万国玑衡县运属三台尝闻海客谈金鼎更见词官进玉杯惭愧辞臣今白首久无赋颂献蓬莱
　　四月十六日诣东华门奉迎香舆
　　天香晓报出宫城已辨隅头合乐迎黄鸟低斜冲队过紫骝踈荡着班行百王盛祀无遗典万乗深居有至情失喜快传汤沐赐礼官识姓未知名
　　送白无咎太守之郡
　　潇洒中书旧省郎排云曾揽舜衣裳一麾况复守名郡万事不如归故乡马首渐违燕阙雨鴈声欲度晋城霜汉廷择相皆良吏蚤奉潘舆谒建章
　　寄上甘肃吴右丞二首
　　要使唐虞化逺覃玉门闗下屈征骖多忧总为民心苦有喜唯闻郡姓甘日晚邉沙黄浼浼天晴陇树碧国风不系秦州外自此西人识召南
　　塞上孤鹰白雪毛塞门风物静萧骚黄河西去从天下泰华东来防地髙枸杞莫捋如薏苡醍醐足饮胜蒲萄遥瞻圭衮还舟日正属江湖心绪劳
　　寄题集贤周司直悠然阁
　　番阳东下万山围魁阁峥嵘面翠微云接大荒回古色波涵落木动晴晖宦情静与防鱼逝诗思长随夕鸟飞久待倚阑成独酌痴儿了事各湏宜
　　张留公母
　　山风遥引紫云车楼阁峥嵘阿母家更五十周重甲子后三千嵗一桃花防衣故绾封留印白璧新随蜀使查见说麻姑旧行防至今源上有丹砂
　　奉和王继学懐济南旧游
　　前辈风流逐断澌济南旧録故人诗遥知灵运初防日正是元方后载时青社寥寥成异物丹丘皛皛属遐思壮年易动离居感缱绻花前金屈巵
　　开嵗
　　自违北极向南辰重见东皇似故人合席管弦方殿嵗殊乡花栁觉先春水归楚泽鱼俱化土覆周郊兽亦仁薄宦于时无补报且湏康济百年身
　　草堂
　　草堂不在万山峯时有幽人歩往踪雨压墙烟笼薜荔石行渠水鉴芙蓉清名岂让陶贞白共住犹湏陆士龙忽忆鴈行天外去归来期在粤城中
　　送毛錬师奉祠礼成还京
　　仙官持节下青防海渎严祠卫百灵行为治平循禹服礼从禋祀想虞廷东风到防随神雨南极归来奏夀星致福要当宣室问鹤书先报白云扃
　　奉和吴宗师退朝
　　栁外朝冠古进贤云开观户旧通仙蓬莱岂隔三千里华颂宜过一万年香并衮龙浮瑞日声随箫凤下晴天丈臣不愿金茎赐但想黄封到竹边
　　吊张錬师
　　名家接武依丹陛壮嵗招魂入翠微遂使老聃成自吊不知丁令竟何归蛇蝉岂恋寻山蜕鸡犬曽闻挟日飞独有皇恩无以报昨传天语慰松扉
　　平台晚懐
　　落日微风生晚凉平台西上万山苍佳人独不生同世乐土那知是异乡海岳云霞千古意乡闗道路九回肠丹青不冩归田赋徒以虚名累霍光
　　送别周仪之官钱唐并柬李四秘书
　　武帝龙飞第一春京华相送各沾巾讵知邂逅文身地同是栖迟皓首人山驿蛟眠星满洞水乡鴈起月迷津若逢李泂南天竺为说前书感谢频
　　将赴雷阳送罗提举之任广东
　　松滋蹔泊蓟门船复指番禺路几千茉莉香深和酒露桄榔叶暗煮盐烟齐人旧筭无遗策汉史新藏有剰钱莫为遐荒心力怠朱崖更在海南边
　　送人之五羊
　　豫章逺接五羊城白鸟飞边道路明昔我乗槎游汗漫今君揽辔度峥嵘湖堧夕下潮声转斗角寒深寳气横总为观风扬职业有诗才不负兹行
　　以琼扇一握奉致黄明府
　　拾得炎州月一团殷勤持赠比琅玕情知已是秋风后留作明年九夏寒
　　钟陵夜宿闻钟
　　中年江海梦灵皇夜半闻钟似上阳一百八声犹未已更兼云外鴈啼霜
　　钱生幽禽图
　　谁人剪下碧梧枝误落西风粉墨池立断小禽飞不去朝阳何事鳯鸣迟
　　渡端州峡
　　櫂郎得便泝清流忽报舟前晓雾收蛮语酬人翻自苦好山不敢问何州
　　挽西蜀【阙】先生
　　八十犹传隠者名乾坤未是负先生无端白帝城边水欲载哀歌上玉京
　　忆得
　　忆得佳人白苎词几捋天外数归期自从落尽庭前树夜夜秋声总不知
　　闻东郊夜歌
　　促拍繁歌沸不停月髙弦语转明星莫令知有西隣客独坐挑灯看六经
　　杨载【字仲宏建之浦城人官翰林编修】
　　雪轩
　　北风海上来大雪何壮哉上下九万里洗浄无纎埃君家十二楼轩牕洞然开吹笙撃鸣鼓呼賔与衔杯名言落四座大笑声如雷举头望长空髙兴惊防鸿仙人五六辈飞下白云中粲粲眀珠袍相从万玉童问君何所事未就丹鼎功翩然如携手共入蓬莱宫
　　题文丞相书梅堂
　　大厦就倾覆难以一木支惟公抱忠义挺然出天姿死既得所处自頋乃不疑恻怆大江南名与日月垂我行见遗墨再拜堕涕洟名堂有深意亦惟嵗寒枝可知平昔心慷慨非一时峨峨着栋宇昭昭示民彛勿使风雨败永慰千古思
　　次方韶父逰九锁山韵
　　平生一枝笻畏踏市朝路出门见青山如鹘追狡兎兹辰正炎暑赤日那肯暮振衣得冷风超若防世故防防九锁云未覩心已慕想当挟良朋尽取竒絶处旷哉天壤间寓物岂为痼归来思旧丘我服宁改素无官正尔佳有子亦堪据谁欤事虚名白首不知误
　　太古雪为杨友直赋
　　往时天大风能吹华山裂坠此一拳石或云太古雪粤自开辟初云气所凝结已经六万嵗变化同嶫望之色正白表里共澄澈尘土不能涴光彩燿日月愿君勿爱此持以献金阙回中避暑时持用消毒热
　　东山诗为叶子实赋
　　东山髙几许上有浮空云叶君居其间好道夙所闻穷年絶人事矻坐攷遗文松闗昼常掩石田朝自耘葆真去汨昏养息袭氤氲轩冕有遗荣髙举谢世纷悠悠阻林莽长与麋鹿羣由来巢许臣不事尧舜君
　　次韵袁伯长
　　盘盘海底石并树青琅玕至阳生至隂龙宫常苦寒扬光炫朝彩吐气蒸微澜根株厯千载莫测荣悴端端如巢居子草木皮衣冠超然去人羣取友蹄与翰日诵黄帝言浩歌涙阑干奈何天下治必以云为官佩纫黄金环咀丹白玉盘自闻至人徳积热生肺肝黄尘日暮起对面不相看三山在何处使我师王韩聊歌紫芝曲倚君清夜弹
　　次韵虞彦髙防阳明洞
　　忆昔神禹奠九州兹山防计功始休诸侯玉帛何许但见万水从东流衣冠永闭阳明洞夜闻鬼哭岩之幽珠宫贝阙号龙瑞天造地设非人谋槎牙怪树冻不死化作千丈苍玉虬丹洞呀然仙掌裂翠峰巧矣蛾眉脩梅梁飞去鐡锁断往往雷雨生灵湫轩辕缑神极秘怪海上笙鹤时相投平生闭门读史记子乃探穴先吾防明当挟子骑汗漫题诗更在最上头不妨山水乐吾乐岂有饥溺忧民忧故家乔木尚可求有子有孙百世留卧横玉箫泛归舟吹散万斛江南愁
　　古墙行
　　建炎白马南渡时循王以身佩安危疏防治第壮舆卫缩板载干由偏禆下锸江城但沙卤往夷赤山取焦土帐前亲兵力如虎一日连云兴百堵引锥试之铁石坚长城在此势屹然上功幕府分金钱讙声如雷动地传尔来息逾百年髙崖为谷惊推迁华堂寂寞散文础乔木惨淡栖寒烟我入荒园访遗古所见唯存丈寻许废壊终嗟麋鹿逰飘零不记商羊舞王孙欲言涙如雨为言王孙毋自苦子孙再世隳门戸英公尚及观房杜如君百不一二数人生富贵当自取况有长才文共武公侯之后必复初好把家声继其祖
　　时中兄示余画一轴画一老翁推独轮小车上载两巨瓮意其为警世之为因为赋诗
　　小人无他独嗜利两瓮载车捋逺致肩赪足趼汗澘然冉冉脩程胡不畏世人但笑愚翁愚瓮破即与瓦砾俱不知人有千金躯前行险道方乗车
　　夀姚承防
　　上帝黄金阙仙人白玉堂皇猷资黼黻大笔主文章间气生竒伟休期际吉康四朝承宠渥多士仰辉光尽发琅函秘重繙石室藏成书侔二典有道述三皇硕望髙天下荣光近日旁谋谟湏稷契羽翼借园黄上殿扶鸠杖开筵接蚁觞九重师道徳千载合明良共说纶如綍能推绣作裳人思兴礼乐国待理隂阳旧族名先着髙门庆甚长赐书余万巻纳笏过三床转觉勋庸盛还欣体力强朱顔朝映日素髪晓欺霜已注长生箓曾传却老方宜齐周李耳逺迈汉张苍松柏深逾秀芝兰久益芳愿公多夀祉仍见子孙昌
　　题信州先天观图
　　髙林褰翠气虚谷散虹光道士多骑虎仙人自牧羊涧泉通地逺山岭际天长戴子文为记流传示不防
　　寄刘师鲁
　　想君防宦处正值洞庭湖落日波涛壮晴天岛屿孤舟航通汉沔风物览衡巫天下文章敝非君孰起予
　　蠧简
　　徃古韦编在何年始汗青蠧虫深卜宅科斗少成形泯灭阽秦火捜罗出汉廷斯文天未防不敢望全经
　　断碑
　　摩挲不成读上有藓斑斑字画钟王辈文章汉魏间趺凋赑屃螭首落孱顔渤海神明逺今同硙石顽
　　送孙大方归朝元宫
　　髙卧林泉表超然谢世纷空山鸣白雨古石系苍云不作防龙伍甘从鹿豕羣都门防宦客囬首总慙君
　　饶国吴文康公挽诗二首
　　厚徳修天爵崇资拜地官粲然周典礼伟甚汉衣冠共喜悬金印俄闻盖玉棺史臣书宠数光照碧防岏道学由贤子推防自圣皇白茅分壤土华衮赐衣裳漫注长生箓虚传却老方神防终不返瀛海路茫茫
　　送胡汲古之吴中
　　有客佩苍精居然得此生山开栖越迹水泝入吴程佚老悠悠计伤离恋恋情食莼方未已应不为鱼羮
　　赠方韶父处士
　　蜀郡苏明乆襄阳孟浩然成名兼二子得句诧羣贤口絶人间事身如物外仙卓然能有此未信独无传
　　宗阳宫望月
　　老君台上凉如水坐看冰轮转二更大地山河微有影九天风露寂无声蛟龙并起扶金榜鸾鳯双飞载玉笙不信弱流三万里此身今夕到蓬瀛
　　大明殿早朝
　　玉气浮空御殿开金衣照日近臣来丝囊已进千秋録黼座还称万夀杯王子吹箫双鳯下羲和揽辔六龙回衢尊此日沾防泽散作祥风遍九垓
　　次韵陈子仁黄河
　　禹功疏凿过忧勤海内山川自此分元气浑沦通地脉孤光迢递贯天文毋金伏砾秋逾盛隂火藏渊夜不焚多少鱼龙争变化总归西北防风云
　　送户部康里尚书
　　经济才髙负重名早趍兰省执权衡唐除宰相同三品汉拜司农列九卿礼乐正圗兴美化锥刀先务已苛征公家事业齐周召重使斯民望太平
　　纪梦
　　海上垂纶已有年平居无事梦朝天苍龙观阙东风里黄道星辰北极边治世只今逢五百前程如此隔三千扬雄曾奏甘泉赋应有声名达帝前
　　题拱北楼
　　殷地鼓鞞迎日出倚天梁栋与云浮北瞻帝阙三千里南控臣藩二百州江海无波沉罔象旌旗垂野驻貔貅鸾囬丽榜多深意綉衮于今有魏牟
　　题本斋王公画像
　　诗礼传家徳望隆一门三世拜三公五营带甲军容盛九府流泉国赋充房魏素懐尊主术龚黄先奏养民功欲将恵泽量深浅楚浸洋洋与海通
　　钱唐懐古四首
　　山囬禁籞入云长无复陈兵卫两厢千石金钟埋野草万年珠树落秋霜龙文不徙阳人聚鸟篆终降轵道旁九市尘埃来衮衮一江波浪正茫茫
　　西湖清浊自天开鸿雁鳬鹥日往来黄道星辰环太乙紫云宫殿拥蓬莱论文竞奏王褒颂献夀深倾阿母杯九域舆图今混一百年耆旧独兴哀
　　斜界钩陈通大道中分魏阙对层峦云生殿上金炉暗露下庭前玉井寒江汉飞龙俄杳杳沧溟泛鹢竟漫漫中天防合寜非数坐见苍生奠枕安
　　化人宫阙被层阿栋宇髙低若涌波翠石文章书日月寳珠光焰烛山河空桑说法黄龙听贝叶翻经白马防谁谓一无超众有只今尘土重来过
　　送袁伯长扈驾
　　【阙】　前驱盛国容黄麾仙仗卫重重星流旷野飞苍鹘日【阙】　　驭赤龙耀武边陲湏北狩合祛天地待东封论才孰可铭休烈扈圣还宜祀岱宗
　　懐钱唐故人柬应中父
　　防年流滞客京师每忆江边话别离落魄已甘心似铁蹉蛇无奈鬓成丝草思苦无人问弹铗长歌只自悲满目塞云飞去尽倚笻独立更多时
　　留别京师
　　嚢衣橐载道傍车人事匆匆嵗欲徂风雨四更鸡乱呌闗河千里雁相呼芜菁散澷根犹美桑柘萧条叶尽枯却上髙丘重逥首五云飞绕帝王都
　　送薛卿归龙虎山
　　金门诏下羽人归欲向山中采蕨薇琥珀悬崖松树老琅玕倚涧竹根稀髙岩蓄雨星辰湿古石縁云迳路防养性可无轩冕累防尘元不涴仙衣
　　送罗云叔归山
　　黄石山原风物幽贱子往年曾一逰旧行檿柘已成径新艺麻禾应满畴冯衍能忘白首叹谢安湏为苍生忧余杭溪上明日发愁杀杨花吹客舟
　　夀饶国公
　　可乐无如父母全既贤既贵又长年金壶赐出青云上玉佩朝辞白日边楚木论春犹五百蟠桃称夀必三千佀闻黄绮归来后长向山中作隠仙
　　赠同院诸公
　　诏编国史有程期正是诸郎儤直时虎士守门宫杳杳鸡人传箭漏迟迟间夜雨销银烛城上春云压彩旗才大各称天下选书成当继古人为
　　送吴真人
　　具严威命领祠官歴祀名山不厌难上帝乗龙防下土真人骑鹤上灵坛已刋白玉为封检更铸黄金作冠国夀延洪千万嵗愿祈谷熟小民安
　　寄吏部尚书张公
　　复喜清朝用大贤玉音俄对广庭宣姚崇已托君臣契李泌终持将相权此日经纶湏展布他时简策要流传渊明有待公田米可念江湖久弃捐
　　次韵辛良史早朝
　　掖垣迢递到城回魏阙嵯峨此日开赤芾防同宵仗引朱轮争道晓钟催三泉忽报藏金甲万嵗徒闻进玉杯乐奏象箾从此毕小臣思见鳯凰来
　　题钟吕传道图
　　济世曾闻有大才超然脱屣去尘埃剑光昱昱今何在上下乗龙戏九垓
　　题郑子真画像
　　躬耕谷口襍编民寜肯懐金媚贼臣扬子解言如许事不知执防是何人






　　元音巻四
　　钦定四库全书
　　元音巻五
　　虞集【字伯生号邵庵蜀郡人翰林学士】
　　题商徳符华山图
　　昔祠云台馆行穿御阶栢夕隂岚气深重碧照行客独访张超谷渐觉岩险迫冰生玉井头日射仙掌侧岂无铁锁悬翻身若飞鹘恐烦华隂令不奈昌黎伯王事况有程车马何忽忽流观终南山周览天府国尔来十七年欲往不再得山河想邈悠伤残转萧索摩挲商老图彷佛希夷宅髙哉莲花峯白云澹秋色
　　次韵陈溪山椶履
　　颇忆蜀井西椶榈每易讨披心割鱼子束皮充彗扫淛工巧纫履文织象花草轻松隔沮洳缓歩得坚好长跪献圯下防期后三早知君贵践履陟降恒有道怜我渉世深垂诚不待造兢兢歴渊冰缩缩奉师保时行不违矩庶慊嵗年老
　　题薛外史琼林台
　　髙台积方石琼林树交柯晨光白云夕景纒紫萝每闻樵子唱恐是仙人过尘世在足下岂能闻笙歌过海只骑鹤开池还养鵞外史正潇洒太白焉足多
　　题许愿夫抗云楼
　　城居苦廹隘层防上苕嶤措身方丈间千里能自超可以抗浮云谁能顾尘嚣拟岘有古台遗碑正萧条子固若星斗其魂安可招厐公辍耕际旷懐见凌霄赋诗托飞鸟长空何寥寥
　　次韵袁伯长赋陶心
　　忆昔白云君髙居保黄寜夕炼黄帝鼎晨注神农经羣真时满座逸响每盈庭寸田既无畔幽闗那有扃飞凌万物表婆娑垂带铃归来尘世外曽孙宴虚亭所志在髙逺三峯列青防頽然得所止一念三十龄昆崘安明珠旭日曜帝青槃桓有童子松根求茯苓
　　赵千里出峡图
　　巨舟临峡口众工志如一各以所操济虽危万无失所忧在平旷玩肆生纵逸毋俾持钓翁倚岸三太息
　　哀陈童子
　　南山有鳯雏飞来上林树秖承朝阳辉不食秋夕露珠零海气尽璧毁月光曙巫阳不能招荔丹满洲屿
　　于仲元舎赋红梅
　　白雪不成夜丹霞遂崇朝妙质承日暎飞英向风飘醉来红袖近歌罢防云消扬州问何逊可似董娇娆
　　题儋耳东坡载酒堂
　　翳翳儋耳城歴歴桄榔树百年遗故丘新堂设賔阼清风海上至朝阳在庭户丹山五色鳯览徳屡来下
　　应制题王朏画吴王纳凉图
　　雨过太湖上风生响屧廊红绡拂几席白纻制衣裳朱光沦厚地明月在髙堂何以保玉体长年乐未央
　　题水木清华亭
　　中流泛兰枻望彼嘉树林落日荡野水浮云生夕隂鱼防恋芳藻鸟鸣在幽岑为乐恐易老吾将脱朝簮
　　出直次韵
　　月下白玉阶露生黄金井疏条栖鹊寒衰蕙流萤冷恋阙感时康懐归觉宵永晨钟禁中来白髪聊自整
　　酬上清道士钞隂何诗
　　残雪松上落轻冰砚里生写诗过夜半欹枕又天明少陵爱何逊太白似隂铿不愁劳弱翰亦足助髙情
　　金人出塞图
　　海风吹沙如卷涛髙为陁碛深为壕筑垒其上严周遭名王専居气振豪强弓大马田为遨八月草白风飕颾马食草实轻骨毛加试弓复置櫜今日不乐心慅慅什什伍伍呼其曹银黄兎鹘明绣袍鹧鸪小管随鸣鞉背孤向虚出北皋海东之鸷王不骄锦鞲金簇红绒绦按习久蓄思一超是时皛清天翳絶驾鹅东来云帖帖去地万仭天一瞥离娄属望目力竭微如闻音鸷一掣束身直上不囬折遂使孤飞一片雪顷刻平芜洒毛血争夸得隽顿足恱旌旗先归向城阙落日悲风起萧屑烟尘满城鼓微咽大帅要王具甘歠王亦欣然沃焦热阏支出迎骑小驖琵琶两姬红颧颊舞歌迭进醉烛灭穹庐斜转氍毹月
　　题柯敬仲画
　　子先世居隆州州治之后山石室翁守郡时隆为陵州州事简时来就吾家拾故纸背作茅兰竹木之属所得颇多吾防时尚收得数纸今亦亡之丹丘生用文法作竹木而坡石过之近又以新意作墨花甚妙从子恱有眉山学官之行丘为作此予爱而赋之
　　昔者老可守陵州守居北山吾故丘太守时来看山雨每画纸背成沧洲老蒲松烟色过重挥霍隂崖交劔矛百年离乱亡故物敝箧江南谁复收新图筼筜枝叶修使我不乐思昔侯碧鸡祠前杜防呌玉女井上丛篁幽棠梨树髙青子落碧花翠蔓萦牵牛扬雄无家不归老蟏蛸蟋蟀寒相求丹丘先生东海客何以见我空山秋萧条破墨作清润残质刋落精英留陂陀重复分细草山石萦纡生乱流眉山学官莫厌冷言归故乡非逺逰石田茅屋傥可得万里欲上东吴舟百花潭深濯新锦持报以比珊瑚钩
　　为达兼善御史题墨竹
　　蜀道荒凉多古木筼筜千尺相因依少年惯见今白髪杜宇夜啼愁不归老可尝作陵州守古木蛟龙多入手春雷毎恐破壁去神鼎空令防魅走丹丘越人不到蜀修叶何以能纵横内府人家烂漫写使可见之心亦惊江南御史龙头客蹔别那能不相忆知君深识篆籀文故作寒泉溜崖石
　　子昻墨竹
　　吴兴画竹不欲工腕指所至生秋风古来篆籀法已絶止有木叶雕蚕虫黄金错刀交屈铁大隂作雨山石裂蛟龙起陆真宰秘云暗苍梧泣湘血吴兴之竹乃非竹吴兴昔年面如玉波涛浩荡江海空落月年年照秋屋
　　送戴真人归越
　　戴先生日饮五斗醉不得再饮一石不肯眠昨从桃源来两袖携风烟长安道上小儿女拍手拦道呼神仙马如防龙花如雨蹴踏春秋作朝暮东方不作间戏上帝还令海邉去海邉玉虹夜不收贝宫珠阙皆蛟虬芝田玉树久相待天上老仙那肯留戴先生鉴湖之水三千丈不可以鉴可以酿明朝亦脱锦袍去与汝酣歌钓船上
　　题柯愽士画
　　矶头风急潮水长蒹葭苍苍系鱼榜青山一髪是江南白头不归神独往幽篁绕屋茅覆檐木叶脱落秋满帘买鱼沽酒待明月定是黄州苏子瞻子瞻文章世希有谪向江波动星斗夜投断岸发清啸栖鹘惊飞怒蛟吼图中风景偶相似欣然挥洒春云开子瞻应是念乡里还化江东孤鹤来
　　题金马图
　　贾客自骑千金马解囊小憩荒城下平原无树起秋风梦入隂山雪横野太平疆宇大无外外户连城无闭夜不然安有独行人懐寳安眠如画者
　　题花鸟图
　　吴中女儿顔色好洗面看花花为悄调朱弄粉不自施写作间雪衣鸟緑牕沉沉春昼迟半生心事花鸟知花残鸟去人不归细雨梅酸愁画眉
　　白翎雀歌
　　乌桓城下白翎雀雌雄相呼以为乐平沙无树托营巢八月雪深黄草薄君不见旧时飞燕在昭阳沉沉宫殿锁鸳鸯芙蓉露冷秋宵永芍药风暄春昼长
　　庆史显甫治书父八十
　　治世尊三夀髙年见八朝羽仪参汉皓神观迈周乔柱下声名逺壶中日月饶微酡霞灼灼新沐雪萧萧地厚源初浚天全玉不雕一经传令子贰宪肃羣僚侃侃称时望英英树国标绣衣兼防服白日上青霄上夀归荣异推防锡爵超紫深宗伯槖金重列侯腰珍膳应恒设安车必见招乞言逾药石报徳称琼瑶千嵗庭来鳯羣工韵合韶陈诗方懿颂撃壤比康謡
　　题秋山图
　　峰回留深隠天清袭素袍栖身断人迹防目送鸿毛树挂栖厓鸷藤悬饮子猱龙眠石润冷虎撼树根牢木客吟时共山樵奕处遭浮云过水尽孤月挟霜髙羽使来三岛胎仙舞九皋左招玉斧饮右揽赤松遨空色收寥廓虚声起绎骚弹琴遗古散载酒棹轻舠遂向图中见谁能世外逃乗槎防日至一泛九秋涛
　　正月十一日朝回即事
　　宫树春隂合霓旌拂曙来天光临阁道云气转蓬莱昼漏沉沉鼓晨尊灔灔杯香霏帘底雾乐殷殿前雷祥瑞仪曹奏珍淳尚食催舞庭分鹭序效献过龙媒融雪微生草轻风不动埃老人南极至王母上方回玉色何多喜金华得重陪裁诗贺新雨西阁待门开
　　次韵马伯庸少监四首
　　仍嵗从巡幸山川识重临讲帷来济济驰道止骎骎三月衣裘薄诸生坐席深归耕何待老莫问二疏金移跸宫城曙烟花绕阁重来王俱属籍称使不传烽赐席还亲问囊书更手封恐烦宣室召眡日转苍龙臣甫多愁思长歌拜杜鹃凿厓通阁道积水放楼船惆怅霜横野栖迟雪满颠经行看宿草碧色自年年太平知永日渐老惜芳晨论说惭孤学推扬负相臣退思尝感慨拜赐每逡巡郊薮多闲地余生托凤麟
　　奉别阿勒呼木东泉学士逰瓯越
　　忆昔同经幄春明下玉除挂冠俄去国连舸总盛书笋脯尝红稻莼羮斫白鱼莫言江海逺咫尺玉堂庐
　　送长沙守
　　白髪长沙守循良又好文近辞金马去逺有玉鱼分对竹听湘雨开帘看岳云汉廷思贾谊一饭莫忘君
　　代众仲作
　　昔在泉州住将军每见招春云山对屋夜雨水平桥池鸭穿荷叶溪鱼上栁条禁城钟鼓起车马晚萧萧
　　送王照磨之官云南
　　遗庙珍珠浦归舟僰道溪飞鸢愁暑雨走马畏山泥官署尊丹鹫祠宫胜碧鸡题诗逺相送红日五云西
　　八月八日有感题视草堂壁
　　载笔趋芸阁探囊索緼袍坐销秋日净心折夜风髙识字头先白谋生计转劳文园多病渴常想赐蒲萄
　　御沟诗次宋显夫韵
　　御沟雪融三月初鳬鹥鸿雁总来居蒲萄水緑可为酒杨栁条青堪贯鱼逶迤天河起箕尾滉漾云海浮青徐舟前花落傍飞燕隄上风来湿舞裾翠辇时留金騕褭锦波不着玉芙蕖临流宋玉偏能赋莫待东都客问予题故太子少傅翰林承防李野斋幽居图
　　车盖归来托逺林鲁山崷崒鲁原深渔樵相识频分席賔客时过共赐金百嵗仪刑犹近古五朝文物至于今披图想见登临地松满徂徕起夕隂
　　赋张志甫八十
　　身阅升平近百龄顔如玉雪鬓如星逺移湘竹堪扶老旧种苍松已茯苓顿见大官躬致馈早令掌故口传经古来名士多肥遯徧与题诗歴下亭
　　送韩伯髙佥宪淛西
　　正月楼船过大江海风吹雨洒船云消虹蜺横山阁潮落鼋鼍避石矼阙下諌书谁第一济南名士旧无双湖隂暑退多鱼鸟应胜愁吟对怒泷
　　王氏孝义诗【奉元人】
　　隂隂榆栁防韦村中有鸟头孝义门耕织事均家益赡缌麻亲尽义弥敦蜜蜂日暖开窻户慈竹春深长子孙先世此邦尝赐履为歌遗俗却消魂
　　寄福建佥宪马叔恵
　　荔子枝头火齐红髙堂纨扇坐薫风湘筠簟冷鱼波合海柏梁深燕语通络纬岂知秋袂薄扊扅长忆晓餐同禁城来看花如锦谁道清霜解恼公
　　次韵道士窦神清赋舜粟
　　帝徳无为保太和厯山遗种有嘉禾想经稷教躬耕法正是尧时击壤歌斾斾九秋新雨露离离千古旧山河曲肱饮水防防肉毕竟宣尼感叹多
　　赠窦神清归隠茅山
　　翩翩归鹤自辽东又向茅山拟住冬啄食定依何处竹结巢应得古时松雪满空山骑一虎月明秋水佩双龙别来彷佛三千嵗亦欲还栖第一峰
　　送宋诚甫太监祀天妃
　　使者受节大明殿候神海上非求仙庙前水生客戾止帷中灵语风泠然丽牲有石载文字沈璧用缫求渊泉贾生何可久不见海若率职君子还
　　赠升龙观主
　　榻前亲制先生号赐与江南谢舜咨太华云开天使下少微星动史官知龙飞沧海留珠树虎卧丹房守玉芝圣主无为千万夀更应筑馆候安期
　　赋壶洲
　　传闻海上有洲曾是安期旧所逰千顷白云都种玉一杯弱水不胜舟鱼龙夜防黄金鼎鸾鹄晨朝紫绮裘波浪不惊星斗近歩虚声里度清秋
　　寄赵子敬平章
　　闻道乗闲入翠微犹愁岚气湿人衣道傍野树飞花尽溪上春云作雨归故旧钓丝轻在手仙人棋局静忘机赤松曾许同千嵗拟向髙秋伴鹤飞
　　别国史院勅峰石
　　秋雨莓苔数尺身文章曽见百年人吁嗟一代兴王盛付托诸公制作新坰野有诗皆在鲁泰山无刻更先秦鳯麟一去无消息空使驽骀愧后尘
　　神鳯琴
　　鸣鸟人间久不闻遗纹欲托断琴纹曾看土鼓歌朝日亦共陶尊醉夜分五色云中迎太乙九疑山下望湘君采诗应被唐风谱早晚楼船或祀汾
　　谢书巢送宣和泸石砚
　　巢翁新得泸州砚拂拭尘埃送老樵毁璧复完知故物沉沙俄出认前朝毫翻夜雨天垂藻墨泛春冰地应潮恐召相如令草檄为懐诸葛渡军遥
　　题东平王与盛熈明手巻
　　宋宣和手勅一通巻首题识四字我朝英宗皇帝御书也帝尝以至治三年正月十五日幸五华山臣有以此书献者丞相拜珠侍侧就题以赐之既归第曲先盛熈明写金字佛书一帙贽丞相丞相因以此巻赠之且语以其故至顺三年三月八日熈明属欧阳记其事于左方
　　圣代御题前代勅小臣叨备史臣书事业久为人土苴丈章犹作世璠璵海沦碣石图空在墓筑祁连计已疎谁识全燕天所靳万年形胜帝王居
　　题暖翠亭
　　老去唯思卧白云一亭万竹喜初闻波回晓日鸳鸯并沙散晴烟翡翠分把钓左泉归卫女乗舟北渚望湘君谁能独采薇盈袖却道髙寒思不羣
　　观着色山图
　　江树重重江水深楚王宫殿在山隂白云窈窕生春浦翠黛婵娟对晚岑宋玉少时多讽咏江淹老去倦登临扁舟却上巴陵去闲听孤猿月下吟
　　题画
　　缉熈殿里御屏风零落谁收百嵗中锦树总含春雨露画桥犹是旧青红花开陌上懐归燕潮落江头送去鸿何佀緑波生太液绛桃风急防船东
　　题张希孟中丞送毕中达提防巻后
　　十年七聘不还朝起为饥【阙】　　轺嘉树百年谁忍伐生刍一束不能招西州华屋交逰少北海清尊意气消欲写济南名士传泉声山影晚萧萧
　　寄泉南三老人
　　春城连海树扶疎中有幽人八十余庾信流传江左赋伏生零落济南书邻翁社舞尊多酒弟子晨炊馔有鱼前代衣冠今絶少故懐三老载安车
　　白云闲上人度夏
　　白云长傍太湖飞忽向西山度钓矶彭蠡小龙邀共饭潮阳迁客忆留衣笋因春雨朝朝吃橘待秋霜颗颗肥我自本名无所住经函松下共柴扉
　　寄鲁学士
　　往嵗楼船过太湖珠帘翠幙防图书泉南五马传灯后天上羣龙进讲余满座賔朋尊有酒盈畴稷稻食多鱼趋装未觉曹参晚应有贤人载后车
　　甲戌四月十七日至临川冲云寺祝圣斋罢赋此
　　郭西寺门双石头水鉴相对林塘幽白花过雨落松瞑黄鸟隔溪鸣麦秋衰朽虗防宣室问淹迟实爱小山留为贪佛日同僧话满袖香烟念旧逰
　　次韵聂空山送杏
　　看徧生红雨满林筠笼逺致百丸金遥知过熟心先喜犹恐微酸齿不禁浅琖便应催泛蚁封囊何必共来禽唯当种核成佳树花绕春坛坐鼔琴
　　即事【四月十六日】
　　卧病丘园忽五年千官此日正朝天县公称夀邀相共野老扶藜拜不前带拭文犀看旧赐髪垂明鹤愧初筵莫愁小邑天光逺朝盖灵芝五色鲜
　　予少年过蓟门酒楼赋此题曰连十八书郡人疑其为吕洞賔诗谩记于此
　　耳目聪明一丈夫飞行八极隘寰区剑吹白雪妖邪灭袖拂春风槁朽苏气佀酒酣双国士情如花拥万天姝如今一去无消息只有中天月影孤
　　李伯宗録诗
　　老去逢春只谩吟敢烦彩笔为追寻玉堂天上成尘梦茅舎山中称野心万里云霄归鸟尽孤村风雨落花深文章传世知何用空使髙情慨古今
　　端午节饮客与赵伯髙
　　龙沙冰井夏初融簪笔长随避暑宫蜡烛烟轻留贾谊铜盘露冷赐扬雄南村乆病思求艾北客多情问转蓬忽听满船歌白苎翻疑昔梦倚春鸿
　　鹤
　　予家有薛少保鹤图一大轴先尚书自蜀携至此邑以为珍玩先参政晚嵗失之不知所在当时极惋叹今二十余年集妻侄浚仪赵徳庄从好事家重购得之欲集识其故而蔵诸箧笥为赋此
　　吾家旧物薛公鹤老气峥嵘压九皋铁石阁身脩足胫雪霜依骨浅翎毛通泉久失千年璧杜甫空吟一世豪老去思乡归未得时时借看倚秋髙
　　周昉画美人图
　　鸟上云生日转櫩海风吹面暮寒尖春明玉色遗香泽夜定珠光入镜奁织得鸳鸯成緑皱教成鹦鹉啄红甜试令鼓瑟应无语目断归帆思未忺
　　费无隠丹室
　　碧云双引树重重除却丹经户牖空一径緑隂三月雨数声啼鸟百花风年深不记栽桃客静夜长留卖药翁几度到来浑不语独依秋色数归鸿
　　寄澄湛堂
　　月中桂子落巗阿想有林间阅贝多持足地神衣拂石献珠天女韈凌波香因结愿留龙受水为烹茶唤虎防寄到竹西无孔笛吹成动地太平歌
　　赋雪洲
　　江上经年忆雪多长洲化作玉陂陀旧时射虎迷蹲石薄暮归渔认拥蓑河伯作宫龙献璧湘灵遗佩鳯停梭鳬翳客与江花发更待春来生水波
　　送胡古愚
　　仙馆醉余千石酒上林吟遍百花风拾遗徒歩头虽白供奉归来锦更红晚下紫微怜病鹤春生緑水送冥鸿故人江上如相见为借扁舟候秃翁
　　罗若川画松
　　暮春多雨昼防防罗生画松当翠屏老蛟化作剑气黒白鹤下啄苔痕青传来日暮自篝火梦入幽岩寻茯苓不遇胡僧露双脚石圅自了读残经
　　挽文山丞相
　　徒把金戈挽落晖南冠无奈北风吹子房本为韩仇出诸葛寜知汉祚移云暗鼎湖龙去逺月明华表鹤归迟不须更上新台望大不如前洒涙时
　　朝回和周待制韵
　　三十六竽吹鳯皇九重春色绚天光卿云微动旌旗暖湛露初晞草木香贝叶神师东度岭金舆驯象北浮洋小臣职在謌功徳拜手陈诗对日长
　　赠道士
　　神室谁开自洞微紫烟为户玉为扉春容淡薄胎仙舞夜景虚明脉望飞绕指风雷龙睡醒满囊云锦虎防归犹嫌长物烦闻见更上髙楼一振衣
　　赠道士邹云山
　　一片春云万仭山六鼇戴向海波间金银楼观苍龙戏日月旌旗白虎闲换骨有丹宜早服虚心如水及秋还九重元与蓬莱接看尔仙衣簉玉班
　　赠无尘道人
　　云雾为衣月作裳天坛独自礼虚皇龙收古剑沉秋水鹤识神丹起夜光金井有声惟坠露玉堦无色乍凝霜无端下界松风动又欲飘然上鳯凰
　　送朱仁卿
　　羡子南归盱水上经过为我问临川防家橘柚霜垂屋何防蒹葭月满船应有交逰怜逺道好从父老说丰年寒机早晚成春服一一平安报日边
　　玉华山
　　何处清江拥玉华手题名榜寄仙家光凝石殿千年雪影动银河八月槎藏药寳圅腾玉气说诗瑶席散天葩奎章阁吏无能赋得似新宫蔡少霞
　　双桧轩
　　素王旧植鲁宫墙双树隂隂接太行冰雪髙寒今节操云雷参错古文章河津此日营舟楫廊庙他年待栋梁防与羣龙近华盖九天朝日正苍凉
　　王庶山水
　　蜀人偏爱蜀江山图画苍茫咫尺间驷马桥边车葢合百花潭上钓舟闲亦知杜甫贫能赋应叹扬雄老不还花重锦官难得见杜鹃啼处雨斑斑
　　张道士蜀山图
　　碧玉参天是蜀山旧曽飞歩厯孱顔松风上接空歌外萝月空悬合景间试剑丹崖秋隼疾濯缨清涧夜龙闲君家虗静归来日冉冉蓬壶为忆还
　　画虎图赠贞一先生
　　猎猎霜风木叶干月明曽过越王山青龙乆待蟠仙鼎赤豹相呼守帝闗终嵗采芝茅阜曲丰年收谷杏林间谁家稚子能为御长与桃椎共往还
　　玉堂读巻
　　玉堂策士诏儒臣御笔亲题墨色新省树坐移帘底日宫壶驰赐殿头春虞廷制作防龙盛汉代文章董贾醇书阁莫年偏感遇但歌天保播皇仁
　　谢卢陵両刘君
　　扁舟已作度江云囬首髙年忆两君座客颇知韦刺史诗人犹拜杜参军总看玉树当春昼长对青藜过夜分他日聚星如可画殷勤垂白更论文
　　宣和墨竹寒雀
　　洒墨冩琅玕深宫春昼闲萧条数枝雪不似纥千山
　　双鸳图
　　戢翼石梁隂秋风日夜深使君莫行野江水荡人心
　　画扇雀竹
　　啄粟野田暮飞鸣亦求雌谁家江上雨发船歌竹枝
　　画双蝶
　　舞罢庭花落池边看睡鳬无端双蛱蝶飞上绣罗襦
　　题柯敬仲杂画十二首
　　北苑今仍在南宫奈老何青山解浮动端为白云多雨过苍苔石云生野防泉幽懐春冉冉稚子秀娟娟铁石余生色冰霜作晓妍春雷明日起何防尚龙眠雨过黄陵庙苍梧云正愁何时倚虚幌对此满林秋江山秋漠漠风雨晚萧萧千载谁相识唯应待老樵昔过筼筜谷钩衣石角斜拟寻龙作杖拾得上天槎黄金千锁甲雕玉六帘钩雨送鸳鸯梦烟笼翡翠愁娟娟生玉润楚楚作金声羽扇迎风定羊车过月明峡口春云重江南夜雨多水深桃叶渡风急竹枝歌苍凉初出日黄落早知秋不遇采芝客寜知丛桂幽明堂要梁栋大匠取修直郁屈崕石间秋风动萧瑟平陆苍龙起近山生逺烟前村三万顷明日水平田
　　青山白云图
　　独向山中访隠君行穷千涧水沄沄仙家更在空青外只许人间礼白云
　　竹杏沙头鸂
　　胡蝶飞来石竹丛罗襦曽试绣文重荷花啼鸟银屏暖卧看间唾碧茸
　　钱舜举折枝芙蓉
　　白髪多情忆剑南秋风溪上看春酣剪来一尺吴江水拟比千花濯锦潭
　　商徳符小景
　　五老峰前数往来紫云如盖防崔嵬十年京国频看画最爱髙僧坐石苔
　　题古木画
　　髙秋木落洞庭空岳阳城南多晚风蛟龙夜防玉坛古剑影长留明月中
　　子昻幽兰修竹
　　旧时长见挥毫处修竹幽兰取次成欲把一竿苕水上鸥波千顷看云生
　　送上党长
　　春雨人参长紫苗县庭无事坐终朝俯看云气千山表野有新田市有謡
　　题柯敬仲杂画
　　梦里江南忆旧逰明珰翠佩不胜愁一钩纎月清如水吹笛何人共防舟
　　题着色山图
　　巫山空翠湿人衣玉笛凌虚韵转微宋玉多情今已老闲云闲雨是耶非
　　子昻兰石
　　汀草离离石老苍行吟何防乐清狂江中遗佩相思久莫待明年春蕨长
　　题黄敬申虎图
　　当时玉帐蜀云西坐啸风生草木低传冩余威千载外空山藜藿尚萋萋
　　元音巻五
　　钦定四库全书
　　元音巻六
　　揭傒斯【字防硕豫章人集贤学士】
　　去妇词
　　江东有一士子留都下三年适要一贵人女为妻久乃知其已有妻子矣一夕逃去因托去妇为之诗非徒欲传其事抑以示风戒云尔
　　轻合鲜义终茍容希礼遇逺结万里婚多为才名悮始与君结好不知君有妇有女嫁他人俱懐托迟暮青青墙下草生死墙下路娟娟道傍花零落无处所女子失其身何以保贞素既乖百年意百年谁能度对镜空悲唶中心良难诉浮萍难为托一木无两附弃旧属新欢新欢渐成故寜当中路折莫被他人去寜老阿母傍不受他人妬腾身出房闼两絶无复頋岂愿嫁他人甘心西山树
　　赠王郎
　　王郎楚狂士意气飞秋霜读书一万巻下笔数千行富贵视浮云况肯矜文章十五耻闾里掉臂辞故乡夜宿东海月朝买西州航瞠目王公前结客少年塲一饮或一石一醉或一觞寜揖屠狗人不与俗士当千金不易笑嵗暮单衣裳阮籍在穷途英声连四方鸾鹄有时铩反愧燕雀翔世无剧孟交不及青楼倡燕赵如花人翠袂黄金珰不识豪俊士空媚痴与狂王郎逺过我坐我枯藜床终夕无酒饮抚髀歌慨慷平眀别我去极目空茫茫
　　赋得吴歌送人归吴中
　　三月酒如渑髙堂丝竹停绣筵双鳯影珠箔乱莺声叠应红牙拍辞传金缕名防云低不度芳尘暗自惊花发长洲苑日照阖闾城且奉千金夀寜防万里情
　　题王山仲所藏潇湘八景图巻走笔作
　　潇湘夜雨
　　涔涔暗江树荒荒楚天路稳系渡头船莫放流下去
　　逺浦防归
　　防防何处来小楼江上开长恨风防色日日误郎囬
　　烟寺晚钟
　　朝送山僧去莫唤山僧归相唤复相送山露湿人衣
　　洞庭秋月
　　颢气自澄穆碧波还荡漾应有凌风人吹笛君山上
　　平沙落雁
　　天寒闗塞逺水落洲渚濶已逐夕阳低还向黄芦没
　　渔村晚照
　　定从海底出且向平沙照渔网未全收渔舟还下钓
　　山市晴岚
　　近树叅差出行人取次多板桥双路口此世防廽过
　　江天暮雪
　　孤舟三日住不见有人家昏昏竹篱处郤恐是梅花
　　李宫人琵琶引
　　鄠县亢主簿言有李宫人者善琵琶至元十九年以良家子入宫得幸上比之昭君至大中入事兴圣宫比以足疾乃得赐归侍母给内俸如故因亢且乞诗于予遂作李宫人琵琶引其辞曰
　　茫茫青冢春风里嵗嵗春风吹不起传得琵琶马上声古今只有王与李李氏昔在至元中少小辞家来入宫一见世皇称艺絶珠歌翠舞忽如空君王岂为红顔惜自是众人弹不得玉觞未举乐未停一曲便觉千金直广寒殿里月流晖太液池头花发时旧曲未终新觧谱新声万变总相宜三十六年如一日长得君王赐顔色形容渐改病相寻独抱琵琶空叹息兴圣宫中爱更深承恩始得遂归心时时尚被宫中召强理琵琶弦上音琵琶调转声转澁堂上慈亲还伫立囬防旧赐满床头落花飞絮春风急
　　祖生诗
　　浦城孝子身姓祖自怜性命如粪土生才五嵗遭乱离有母更被官军虏零丁二十八春秋母纵得生何处求天地茫茫眀月恨江山漠漠白云愁忽得母书惊母在防书未尽涙先流书云流落河南县河南蹋徧无由见唐州境上忽相逢白髪萧萧霜满面谁知喜极情转悲旁人更问初别时千生万死到今日始为母子东南归东南迢逓关山路入门犹记阶前树居人传说尽相防鸡黍提携竟朝暮祖生母子真可怜少壮离别老大还同时乡井被兵者防人骨月能生全愿生母子长夀考四海升平永相保
　　居庸行
　　昔我望居庸南今日出居庸北嵓峦争吞吐风水清且激逶迤数千里曲折殊未息闗门两向当天开马如流水车如雷荒鸡一鸣闗吏起列宿惨淡云徘徊山盘盘石圉圉山如龙石如虎龙怒欲腾虎欲舞太行余势犹如许昔不容单车今马列什伍圣人有道闗门开闗门开千万古
　　长风沙夜泊
　　长风沙风沙不断行人嗟行人嗟奈君何南风正髙北风起大船初湾小船喜移船更近大船头不独风沙夜可忧但祝行人好心事长江何防是安流茅舎叅差数株栁时平尚置官军守青裙老妪诧鲜鱼白髪残兵卖私酒鱼贱可买酒可沽他人心事知何如
　　夏五月武昌舟中触目
　　两髯背立鸣双橹短蓑开合沧江雨青山如龙入云去白髪何人并沙语船头放歌船尾和篷上雨鸣篷下坐推篷不省是何乡但见双双白鸥过
　　题眀皇出游图应制
　　眀皇八骏争驰道还是开元是天寳长安花发万年枝不识年华醉中老奎章阁下文书静衮衣髙拱唐虞圣莫言此画徒尔为千载君王作金镜
　　髙邮城
　　髙邮城城何长城上种麦城下种桑昔日铁不如今为耕种塲但愿千万年尽四海外为封疆桑隂隂麦茫茫终古不用城与隍
　　如武昌发临川作
　　江转欲无路山回忽似围客程秋共逺物色晚多疑稍稍沙鸥集忩忩野树稀武昌今夜梦定有故人知
　　送乡人祐上人从师归当阳
　　学道玉泉寺从师天子都流年春事半归路客帆孤山势遥连蜀江声不入吴故园如可到种芋有遗区
　　南康夜泊闻卢阜钟声
　　卢山三百寺何处叩层云宿鸟月中去归人湖上闻入空应更逈近瀑正难分遥想诸僧定香炉上夕熏
　　史馆独坐
　　地夐天逾近风髙午尚寒虚庭松子落欹槛菊花干抚巻俱千古忧时有万端寂寥麟父笔才薄欲辞官
　　梦武昌
　　黄鹤楼前鹦鹉洲梦中浑似昔时逰苍山斜入三湘路落日平铺七泽流鼓角沉雄遥动地防樯髙下乱维舟故人虽在多分散独向南池防白鸥
　　送道士薛卿归江东
　　知君此去渐难招只在人间已廓寥市上有时逢卖药山头何防覔吹箫仙岩花落溪流满鬼谷云闲树影遥未必故山安隐逸海天凉月夜萧萧
　　小孤山晓发和蔡思敬韵
　　日落霞眀锦浪翻崖倾石削白云间乾坤上下雄孤柱吴蜀东南壮此闗神物夜移风动地仙舟晓渡月漫山回瞻絶顶登临防空翠防蒙杳霭间
　　歌风台和李提举韵
　　万乗东归火徳开汉皇曽此宴髙台沛中父老讴歌入海内英雄倒载回汤沐空余清泗在风云犹似翠华来穹碑立断苍烟上静阅人间几刧灰
　　送播州杨宣慰归藩
　　双旌遥指洞庭西十乗连翩度五溪龙虎亲军兼使节犬狼诸獠入封提光昭庙祏防波逺风动藩维礼秩跻北望五云髙魏阙亦知忧顾在黔黎
　　送唐尊师祠武昌
　　龙衮分香下绛霄羽衣承诏出清朝星临翼轸南垂濶神降虚危北极遥金殿压云开紫气玉台和月合琼箫蕃厘更为吾皇祝下国时丰雨露饶
　　送詹尊师归庐山
　　香炉峰色紫生烟一入京华路杳然云碓秋闲春药水雨犁春卧种芝田书凭海鹤来时寄剑自潭蛟去后悬忽报归期惊倦客独怜微禄负中年
　　送赵尊师分祀海岳
　　僊都道士神眀后防度圅香去祝厘西厯蚕丛瞻雪岭南随鹏翼到天池昔闻奉诏分祠日正是观风问俗时宣室岂无前席夜谘诹应不负驱驰
　　送大名安治中守沔阳
　　展骥犹穿魏郡花分符忽指竟陵行瞻禹迹过三峡带拥羲文望五华春雨蚕桑无旷土秋风鱼稲满贫家亦知王政仁为本莫厌公田饭有沙
　　送林彦广南行香
　　昔年同事文皇帝出入千门万户中汉阁图书观每遍周家典祀学皆通鼎湖忽送飞龙去石鼓空歌我马同今日圅香南镇去还寻禹穴酹西风
　　宋徽宗成平殿曲宴蔡京图御画御记
　　东京诸蔡满周行延福成平乐未央千亩松篁笼玉殿九霄风露湿霓裳君臣契合同尧舜礼乐光华迈汉唐眀日图成仍作记千秋留与监兴亡
　　御书雪林二字赐赵中丞应制
　　圣主挥毫临秘阁亲臣执法坐崇台祥云五色从天下彩鳯双飞映日来政欲清如林上雪已闻声奋地中雷君臣千载眀良防咫尺薇垣接上台
　　忆昨四首
　　天厯中年秘阁开授经新拜育羣材宫门待漏常先到讲席收书每后回召试时防天语劳分题不待侍臣催满头白髪丹心在太液池边只独来
　　宫草葱茸禁树齐日趋延颢对凝辉朝迎歩辇花间出暮送回銮栁下归碧殿东浮苍巘合金河北引玉泉肥防回庆门前路春气蒙蒙欲染衣
　　己巳羣儒映璧奎端阳侍燕寳慈西线分学士亲臣送诗赐黄姑御手题注酒含春瑶露重承尘转午锦云低日斜共出西门道既醉犹能散马蹄
　　奎章分署隔纱不断香风别殿花留守日颁中赐果宣徽月送上供茶诸生讲罢仍畨直学士吟成每自夸五载光隂如过客九疑无处望重华
　　和张太一秋兴四首
　　翩翩公子五云中风骨虽殊意气同道徳渊源行地逺神眀台观与天通欲随穆满賔王母更拟轩辕相大鸿南国正秋忧旱暵谁驱列缺起丰隆
　　蓬莱宫阙赤回阑龙虎神君禹歩寛朝咽日华当食糓夜迎天仗识鸣銮露飞仙掌金茎冻月满都玉佩寒遥想西斋清似水吟诗听到漏声残
　　太行遥接帝王州西北连山际海稠鹤下静依山舘夕雁啼髙挟塞垣秋侧身天地浑如寄偷防风云縂是浮应笑白头京国里长年百虑更千忧
　　霜落燕山敛翠蛾风翻禁树夕阳多遥闻扈从劳行役转恐饥寒损泰和朔月先还沾旧制终宵不寐想鸣珂深恩未有涓埃补白髪萧萧可奈何
　　李泂【字溉之奎章阁学士】
　　题汉阳郎官湖
　　山翁薄莫醉酒归杖藜迷却髙阳池清风吹花緑隂倒我笑谓是秋云移还乗贯月槎夜过郎官湖峥嵘星斗入江汉荡漾槎影如鲸鱼九华之真人邀我倒玉壶麒麟擘脯供行厨依稀仙乐在空际碧山四映寒蟾孤举酒酌寒蟾眀月下饮姮娥俱霓裳拂云锦万荷露防璚瑶枝麾幢晻霭罗烟空乃有玉皇所授之玉童风前飘飘曵广带对立十二秋芙蓉清香九曲银河通真人緑髪披春风锦袍玉雪照天地口说姓字安南公是公多逸气略与古昔贤豪同时能扫月色延我石室烟萝中又言昔同张谓所逰地长笑一覆丹霞钟风吹仙乐度溪去我已醉卧香炉峰
　　我本山人素志丘壑获归名山为愿毕矣爰以四月十一日离京师是夜抵潞阳慨然赋诗遥慰匡庐隠者并似金门诸公为一噱云
　　野马脱覊鞅倐疑天地寛临风一长鸣风吹散入青防间颇如鲁仲连蹈海不复还又如安期生长留一舄令人防江南浩荡忽如海落日照耀浮云闗既不能低眉伏气摧心顔诡遇特达惊防顽又不能抱书挟策千万乗调笑日月相廻盘匡庐迢迢接仙山仙翁泛若秋云闲长松之隂引孤鹤望我不见空长叹采铅天池津饮渌桃花湾苍梧倒影三湘寒赤城霞气生微澜鲸鲵翻空海波赤晓色欲上扶桑难人间之乐兮诚不足恃何如归卧栖岩峦栖岩峦卧岩穴夜半天风吹酒醒犹有西溪万年月
　　寄吴原可
　　不谓相踈亦自猜空山旧雨入莓苔江湖机熟鸥忘去吴楚年荒雁不来豪杰何心犹用世乾坤自古少怜才向来共醉梅花下昨夜一枝寒自开
　　刘汶【字师鲁鄜州人尚书】
　　赠刘禹玉
　　刘郎方朔徒防戯紫泥海千年华表非唯有寸心在向来淛河西雄辨吞虹蜺手擕九节杖东入蓬莱栖我时探禹穴同防山隂雪千人万人中怪子独超越朝骑白鼻騧莫逐油璧车得钱即付酒携妓顔如花踏翻豪侠窟醉狎山人家或嘲狂楚士或诮报恩子从渠立名多讵识子竒伟一朝去乡国北上争吹嘘家无十金产袖有万言书所陈果何事为国非自计寜遭丞相嗔肯负丈夫志蹉跎十数秋甘与黄冠俦善蔵倚天剑未暇磨斗牛幡然走山东隐迹随壶公还寻岱宗去絶壑凌天风鸡鸣上日观眼乱扶桑红窥临事未已逸气横万里行歌齐鲁间兴为庐山起庐山秀可飡怡此冰雪顔挥毫洒瀑布五老开云闗逺公拍手笑喜见遗民还乃知士不偶正可防名山去年卧衡岳聊憩四海脚厌垂君平帘懒卖伯休药却呼魏夫人共把流霞酌今年与山辞下笔湘水湄临风吊贾傅酹月招湘累文章本踈荡强忍终技痒光怪不可收倐忽又千丈有时遇知音朗咏山中吟复恐儿軰觉不得容山林兹晨忽聚首慰我别来久辛勤四十霜所获竟何有却懐居东时勇以功名期焉知尚漂泊筋力供路岐攀杯置佳念此去安所之南窥古云阳更了山川竒山川固娱目慎勿过幽独奈何白云歌再送刘十六乾坤苍茫廻首眷空谷我将秣其驹乃不受覊束愿子无遐心归哉返初服
　　郭昻【字彦髙号野斋大名人】
　　客燕
　　昨夜乡闗入梦遥月眀魂断更难招鬓邉白髪秋能种囊里黄金日易消尺璧自慙投暗室前途何处是青霄龙沙见说难为客八月尖风彻敝貂
　　林镇
　　江南曲
　　髙髙碧云楼粲粲瑚钩娟娟一美人烱烱眀双眸妾居湘江尾君居湘江头好风吹桃花同向湘江流
　　黄伯旸
　　香奁体
　　与君生别离朱帘长不开春风故相撩燕子双归来双双相思鸟飞上相思树相思虽不同同是相思苦昨夜海棠花睡足西雨春梦苦无凭知在阿谁防下堦拜新月空庭夜如水相思隔千里未有团圆意
　　商挺
　　水仙花二首
　　海上三山璧月眀人间谁识许飞琼秋风吹上青鸾背来散天香与素英
　　眀月珠衣翡翠裳冰肌玉骨自清凉不随王母瑶池去来侍维摩病几傍
　　贡奎【字仲章宣城人江西提学】
　　读马伯庸学士止酒诗
　　今晨不可出大风吹我帷陋巷泥沮洳空墙雨淋漓研朱课儿书防思解羣疑敲门童子来袖有止酒诗读之至再三击节且喜悲若饮以酒揖让陶唐时峩峩古冠裳执彼璋与圭短褐才掩胫藜藿空防饥风雅乆已衰作者微君谁嗟我重景仰老大将何为
　　司业李公哀挽【元礼】
　　山立庭绅耸众观名髙真不愧儒冠文章清庙蔵琛玉勋业乌台振羽翰誉重朝端知有子贫怜身后似无官百年耆旧凋零尽展巻哀辞忍泪防
　　谢端
　　滋溪书堂
　　赵之川滹浸涞易恒汦洨各异出惟滋有溪亦足疋或伏或见舠不容不能百里滹是从混混千里俱朝宗予曩渉河观湖江踔云荡日怒击撞归视子滋岭之泷是滋名扬子所始有田有庐水之涘有堂三楹庳非侈中经子史堂右左髙曽遗予以自课予乃善继志不惰搜今摭古抉怪竒演迤吐为辞副墨往往传京师嬴金青紫世所取滋溪有源予有后斯堂斯书可世守
　　陈应麟【字信仲】
　　送萨经厯监舶泉南回京
　　玉立朝班侍紫宸桐边一见许清真九霄星凤人间瑞万斛珠犀扇外尘行色急催闽海曙吟情逺逐帝城春相思一夜江花老梦里犹疑见可人
　　宋本【字诚夫大兴人礼部尚书】
　　大都杂诗四首
　　抛却渔竿沧海边拂衣来防九重天画栏九陌桥如月緑影千门树似烟南国佳人王幼玉朝中才子杜樊川紫云楼上如渑酒孤负东风二十年
　　綉错繁华徧九衢上林辞赋汉西都朱门细婢金条脱紫禁材官玉鹿卢万里星辰闗上界四朝冠盖翊皇图东隣白面生纨绮笑杀扬雄卧一区
　　芦沟晓月堕苍烟十二门开日色鲜海上神仙非弱水人间平地有钧天寳幢珠珞瞿昙寺豪竹哀丝玳瑁筵春雨如膏三万里尽将嵩呼祝尧年
　　形势全燕拥地灵梯航万国走王城狗屠已仕眀天子牛相寜知别太平武钩陈腾王气白麟赤鴈入新声近来朝报多如雨不见河南召贾生
　　殿试罢赋
　　玉堂松桧带晨霞遥望宸严共拜嘉逢掖诸生袍立鹄未央清问墨翻鸦扶揺九万风斯下礼乐三千日未斜从此君王识名姓烟波惭愧旧渔家
　　奉防降香天妃谢翰林诸公赠诗
　　皇帝甘泉受计时寳奁亲授走冰夷今朝朝着张骞出后夜天文李郃知云绕勾吴分贝阙春生防荡下龙墀深惭礼乐光华外賸得曹刘祖道诗
　　段惟徳【河东人叅政】
　　登岳阳楼
　　羣江西来与天平天壤巨浸开洞庭雄吞三湘隘七泽中蟠万古君山青我行持节按广海驿骑蹔驻巴陵城巴陵城楼冠天下风轩月户云雾屏平生梦想今始到危栏乍倚心防惊初疑太极浑未判日月往复凌空眀又疑此世坠物外弱水万里环蓬瀛湖山得意有如此况乃佳客聨簪缨金杯浮动玉色酒满懐清思春云生鱼龙掀舞怒涛起眼花落日揺青防轩皇广乐遗响芳洲寳瑟愁湘灵丹丘谪仙竟何许防欲八表追遐龄孤心未了忠孝愿敢念緑髪潜凋零圣神一视无逺近恩风化雨浃四溟寻常啸聚犬豕尔阵烟一洗霏天清归鞭咫尺觐慈母细语八千山水程孰能闭置若新妇正要磊落肝胆横饮酣拂袖下楼去忽随过鴈云边声
　　李仲渊【号冲斋四川叅政】
　　送镏宗道奉使日南
　　一介强扵十万兵秋风持节使麊泠可容賛普窥唐壤要遣莎车拜汉廷蜃吐瘴烟黎月暗鲸掀巨浪海云腥元戎已办安边筞万古千秋汗简青
　　送捧诏使
　　霜落澄江水似蓝江亭折栁送髯叅五条温诏颁天北一棹清风下斗南父老疲癃沾利泽山川胜概入豪谈渝城好过黄花节金碧台髙酒半酣
　　送冯叅政致仕
　　天眷虽隆志叵渝拂衣归去不踌躇百年乔木推耆旧九老香山入画图力疾不辞春命驾感恩直欲夜含珠圣王已有黄金像一舸秋风下五湖
　　黄靖老【字子肃昭武人翰林应奉】
　　燕中懐古章贡侍御
　　娉婷二八女絶色妙难画新妆薄铅华照影修竹下盛年事夫婿锦玉耀精舎虽非伯鸾妻惓然惜春夜琴余月当轩黙默倚风榭寄语东家儿红顔莫轻嫁
　　送李子威代祀嵩衡淮海二首
　　羣生望甘泽五岳云气通天香落岩谷瑞霭春冥蒙海潮天际来金碧森万峰划落紫翠堆亭亭玉芙蓉古庙丝竹存迎神奏黄钟空山逓余响落花舞青童
　　南海祝融宅汪洋载神州巨浸万有元气何空浮苍苍岛屿间彷佛通十洲神鱼在深渊甘霖何以求朝折若木枝夕饮桐柏流万里一瓣香岂徒司马逰
　　古诗四首送王君冕归陜西
　　麦熟天乍热开轩理瑶琴兹晨有客至一径苍苔深日出树影倒旷坐分緑隂清谈落余花松风杂幽禽君子希道徳永言结同心
　　狂风卷茅屋遥见溪上山人生有遇合离别何足叹黄鹄将西归临水振羽翰我有双眀珠置之青云端朝朝复暮暮照君千里还
　　少年处山谷壮嵗逰京师性本猿鹤羣焉能牛马驰曩有采薪忧挂冠愿为医近得圣贤心读书甘如饴习贯已成癖岂无君子知
　　十载宦京辇田园就荒芜兹焉拟归耕休马南山隅酒树色动莺燕鸣相呼流水既送君白云亦邀予锦囊可赠逺愧非眀月珠
　　古乐府二首
　　君好锦绣段妾好眀月珠锦绣可为服服美令人愚不如珠夜光可以照读书
　　君好春芍药妾好夏池莲芍药多艳色春风迷少年不如莲有实可以夀君筵
　　夜宴友人席上有懐志能照磨暮春防同年所作因寄
　　青山林下啼斑鸠緑杨门前嘶紫骝落花成阵作春雨东风淡淡云悠悠美人卷帘日在手蝴蝶飞上瑚钩南溪不见笋成竹拟约沧波同倚楼
　　贡闱偶成呈同院诸公
　　射宫围棘断经过闲却秋声太液波风定碧帘闻禁漏夜残银烛见星河仙人共对青藜杖词客孤眠白玉坡弱水蓬莱三万里不知何处月眀多
　　雪夜直宿玉堂
　　琪树花生禁漏迟金茎月色近书闱白云入水春无迹银汉横空夜有辉竹静似闻苍玉佩松寒欲傍緑荷衣乾坤清气蓬莱表独对天风拂翠微
　　张志道别都
　　竹寺西轩共听琴杏花犹记紫囊吟溪山老我扁舟兴风雨知君万里心沧海夜潮云汉湿蓬莱春树碧云深三年离别尊前话倾倒何时更似今
　　庚午兴圣殿进史
　　瑶编初进侍眀光日丽龙池昼刻长堤栁染成春水色宫花并入御炉香金壶洒露层堦滑玉椀分冰广殿凉蒙瞍似知天意喜凤笙新奏五云章
　　友人拟古乐府因题十絶句
　　早晚临妆镜秋容怯玉钿君心如日月照妾似初年采荇归来午花梢日转廊緑隂凉似水不见洗红妆生爱东隣女蛾眉画不如近来机杼废临得右军书漫道从军乐风霜只独居三年辽水上不得一行书海上扶桑景清光日见君只愁风雨夜西北有浮云今夜中秋月含情独上楼辰星三两防偏照玉帘钩自见南楼月频频梦楚州无端今夜雨秖作小山秋露井踈桐晚风亭碧藕秋卷帘山月上水宿见双鸥堂上春花老流泉日绕山愿为双白鹤云路载君还天子西廵狩彤弓锡虎臣楼兰何日斩防汝画麒麟
　　王沂【字师鲁襄隂人博士】
　　广陵岳宫登瀛桥为王髙士赋
　　登瀛桥上登瀛客曽向瀛洲采玉芝鸾鹤云闲朝斗夜鱼龙波静歩虚时杯浮翡翠兰苕影袖拂瑚铁网枝安得琴髙骑赤鲤传书海上问安期
　　次韵宋诚夫上都书事
　　日边音问及沧浪知有飞鸿拂建章黄帽折腰惭郑老青云回首忆韦郎持竿寜解遮西日赐履还防出上方惆怅平生一杯酒鬓毛林叶两苍苍
　　寄曹子贞
　　黄金台下旧骑驴曽记含香侍玉除禹穴有人寻李白甘泉无赋似相如潜鳞解舞湘灵瑟病鹤难传阆苑书遥想论思翔集地紫薇花防緑苔踈
　　送马伯庸
　　社燕秋鸿十二春相逢疑是烂柯人公车未索长安米野服曽沾辇路尘日丽天门严虎柝波揺宫瓦动龙鳞悬知进讲金华殿五色云中拱北宸
　　周权【字衡之号此山括苍人】
　　纪信叹
　　沛中龙奋硭砀云咸阳楚炬三月焚两雄角起鹿在野三户有楚无强秦貔貅百万纷如雪戈矛尽染英雄血旌旗晓蔽天河云兵尘夜暗中原月荥阳数载战不休重围食尽汉亦忧将军诈帝出降楚脱帝虎口真良筹无何诸将已平楚事定论功裂茅土独无旌美到将军不得褒名纪盟府男儿死节志已酬瞑目地下夫何求吁嗟功怨俱悠悠汉廷雍齿还封侯
　　子陵钓图
　　东都热官手可炙吴侬面似秋江色平生落拓一羊裘七叶貂蝉不堪易功臣尽在云台中丹青化作灰尘空先生遗像乃在此钓竿尚袅桐江风悠悠世事江云白过眼轻帆自朝夕人间万古仰孤风天上有星犹是客
　　九日
　　座上风流忆孟嘉登髙目防楚天涯百年嵗月催蓬鬓半世江湖负菊花小雨酿寒侵白苎西风怜醉避乌纱闲擕栉栗吟归路流水残云带晚鸦
　　次韵友人
　　司马山川忆壮逰袖中剑气尚横秋懐人空有春天树乗兴都无雪夜舟年少文章慕西汉风流人物擅南州缚麟老手今无防不数当年赵倚楼
　　多景楼
　　北固峰髙翠色浮断崖千尺障东流谁言宇宙无多景今见江山第一楼云气晓含帘箔雨涛声夜落海门秋客来莫问孙刘事狠石苔深万古愁
　　阙下遥瞻
　　乾坤瑞气霭燕山天仗初开虎豹闗金爵觚棱银汉上玉堦平墄緑云间紫泥香暖春宣诏清跸声严晓趣班千载眀良今庆防喜防新雨涤尘寰
　　罗磵谷
　　幼舆折齿歌
　　秋衫未成锦机语棠梨半花凤一羽象牀雪综小龙梭细穴银光吐冰缕西隣即君东海归芙蓉半白杏雨肥十二栏边说幽怨劝织南浦鸳鸯飞含兰匿蕙无消息春酲彤霞漾玉色小龙呵出风雨声奔腾触裂双白石白石国城三十六女子军来两城覆鸾歌猿啸强激昻百戸风来如箭簇章台公子真豪纵复以微言相感动郎君切莫更痴心忍作甘心可人痛
　　胡尊生
　　送君进周公
　　忆君初来湖水满金鳞泼刺春波暖江南早晚雪花飞蒲防下水送君归霜风淅沥湖光晚白鱼粳米中流饭囬头咫尺庐山云一寸心长防力短临分乍觉过重闱金螺移在双翠眉哑哑灵鸟啼树枝家人夜夜卜蛛丝雪醅新醸都昌酒欲来不来待君久人言逺归胜新婚稚子牵衣妇擕手牕前红烛宵弹棊新欢满眼寜相思江南今嵗梅开迟赠君无花折空枝眀年花开来不来
　　琼花上天
　　无双亭前浮冷月芜城暗锁腥烟黒仙魂夜吟天欲泣巫阳下招飞玉勅神风鬼雨鞭车急一株玉雪雪中立金车嵗嵗朝衮龙异香荡漾天水浓蓬莱峩峩髙北斗玉佩沉沉舞衰栁瑶京三月银雪飞琼仙琼仙招不归钧天夜奏紫皇醉二十四楼寒浸水
　　金茎承露
　　蓬莱仙人骑黄鹤来遗刘郎不死药银漏无声秋夜深时见星河头上落精金纠错蛟龙蟠未央阙角觚棱寒莫教仰见杯中物直是他年双泪痕桂房椒壁蕙兰老留得新愁向云表犹逐官车出汉闗茂陵萧萧湿青草
　　陆文圭
　　烧笋赋
　　先生朝盘厌苜蓿笋味得全差胜肉苍头扫地犀角出赤焰烧空龙尾秃土膏渐渴外欲枯火灰微湿中已熟拨灰可惜衣残锦解箨犹怜肤濯玉青青无分长儿孙草草为人供口腹李家丞相蒸葫芦石家美人煮豆粥去毛留项有何好韭作虀空自速不如野人工食淡自办行厨入修竹句里曽参玉版师胸中防着筼筜谷主人不问不须嗔昨夜西风响林屋
　　胡东
　　赠别二首
　　杜鹃啼血正伤神又向尊前送逺人君到泸沟防流水落花犹是禁城春
　　一丝春动栁枝柔尘压征鞍驻紫骝莫惜尊前更斟酒醉中别去不知愁











　　元音巻六
　　钦定四库全书
　　元音卷七
　　王士熙【字继学东平人淛东亷使】
　　送苏公赴岭北行省郎中
　　居庸关头乱山积李陵台西白沙碛画省郎官貂防侧飞雪皑皑马韀湿马蹄雪深迟迟行冷月栖云塞垣明铁甲无光烽不惊万营角声如水清明年四月新草生征人卖劒陇头耕思君遥遥隔高城南风城楼来雁鸣
　　和马伯庸寄袁学士
　　白雪赓歌少朱咏叹长天池鹍独运雾谷豹深藏旧地収华防新田买石房闲情齐绮皓时论伫班扬瑚琏登周庙宗彞画舜裳西昆分颢气南斗避寒芒六月滦阳扇三秋镜水航弹琴无俗曲辟谷有仙方玉海羞麟脯金茎馈露浆书空忘咄咄文障拂堂堂翰府聨芳逺枢庭奕叶光名山畱史策鸟国售诗章节拟芝田鹤音谐律管凰写经酬道士立塔礼空王借草连裾碧分觵注酒黄竹牀吟几小纱帻鬓丝凉离别三生梦归依一瓣香升堂乖笑语在野愧才良云拥鄞山雨潮生定海洋何时宣室召四马骤康庄
　　题玩芳亭二首
　　何处春来好城南尺五天地幽迷晓树花重压春烟上客抛罗袂佳人舞画筵晚来清兴熟移坐曲池边畱客青春过题诗碧雾寒乱莺穿舞幛轻蝶立回阑白日闲斟酒清时早挂冠主人多雅兴不觉玉巵干
　　题鲜于伯机与仇廉访帖
　　三生文采赵公子四海声名仇使君弹琴不作广陵防焚香遥驻博山云玉署春来莺漫语绣衣人去雁空闻龙蛇两纸光如玉即是安西与右军【其帖曰赵公子明日欲过寒舍亷访相公能一来焚香弹琴亦佳赵公子子昻也】
　　送袁德平归越
　　平湖如镜静秋波禹宂西风卷碧萝狂客有船都载酒道人无字不笼鹅牀头旧笏青云近窗下残编白雪多燕市尘深拂衣去海门何处问渔蓑
　　送虞伯生代祀还蜀用袁伯长韵
　　蜀道扬鞭旧险摧家山遥认石崔嵬奉香暂别金銮去题柱真乘驷马来祠罢汾隂迎汉鼎路经骊谷吊秦灰归厘宣室虚前席不似长沙逺召囘
　　送巨徳新
　　渭城秋水泛红莲白雪梁园作赋年金马朝回门似水碧鸡人去路如天扬雄宅古平芜雨诸葛祠空老树烟小队出游春色里满蹊花朶正娟娟
　　夀刘邢公
　　诏下金銮第一防春风湛露防趋庭嘉辰又绂苍麟角仙侣同骖白鹤翎卫武髙年犹入相韦贤老日只传经崆峒别有长生诀杖几凝香酒半醒
　　送袁道士
　　五公旧谱汉庭传之子飘飘去学仙山里牧羊成白石云间骑鹤上青天黄庭夜月吟三叠緑绮春风度七弦拂袖京尘留不住别离可柰落花前
　　轩辕云裔越公家学道青山防嵗华仙覔安期曽授枣诗成湘子解开花金砂拟炼长生药银海初囘逺使槎二十四岩明月夜箫声何处落烟霞
　　题节妇
　　寒窗机杼泣秋风镜影铅云不汝同明月有光生夜白贞松无梦妬春红罗襦旧绣天吴拆緑绮离海鹤空陌上行人指华表闭门疎雨落梧桐
　　骊山宫图
　　翠岭含烟晓仗催五家车骑入朝来千峰云散歌楼合十月霜晴浴殿开烽火髙台畱草树荔支长路认尘埃月中人去青山在始信昆明有劫灰
　　寄上都分省僚友
　　天上风清暑尽消尚方仙队按云韶白鹅海上生鹰猎红药山冈诈马朝凉入赐衣飘细葛醉题歌扇湿轻绡河堤杨栁休伤别八月星槎到鹊桥
　　上京次伯庸学士韵
　　侍臣催讲御堦西云静觚棱晓色低天辟神州卑两汉地连碣石转三齐含香昼永闲青视草堂幽湿紫泥最忆东山老松树秋风应有鹤来栖
　　送王在中代祀秦蜀山川
　　太华云连蜀栈低栁花三月紫骝嘶香浮晓露金奁湿旛拂春烟绛节齐策牍当年吟桂苑词林后夜趣芝泥长安游客应无数谁共王襃颂碧鸡
　　李宫人琵琶引五絶
　　琼华春岛百花香太液池边夜色凉一曲六么天上谱君王曽进紫霞觞
　　鸾舆三月幸龙冈宣唤新声促晓妆拨断冰秋满眼塞天云碧草茫茫
　　紫檀别殿鎻春光铃索声闻白日长不似开元教坊曲太真微醉拨龙香
　　一入深宫嵗月长承恩曽得侍昭阳檀槽按出新翻曲五色云中落鳯凰
　　劔舞当年识大娘花奴羯鼓漫悲伤贞元朝士仍多在应笑青衫泣白郎
　　薛汉【字宗海永嘉人国子助教】
　　送马少卿南祀
　　总章盛金徳斋明赫当宁皇皇遣天使肃肃承圣语三熏礼岳渎万里涉梁楚祝厘归尧舜降神出申甫南斗迎文星西风起仪羽乐张洞庭月斾湿湘岸雨壮吟鄙骚怨髙谈洗儒腐过家猿鹤喜揽辔鸿雁聚青闱闵贤劳黄屋深记注归骑慎勿徐席虚玉堂署
　　送牟伯厚还霅
　　西风起双鸿度万山空林霜霰落各念饮啄难中途忽相失独畱谅无欢极目送防飞风云逸脩翰低回守矰网自顾形影单奋翅念逺举天路浩漫漫空想五湖水东风涨波澜
　　和虞先生筯香
　　竒芬精微纎茎挺脩直灺轻雪消睆火细萤耀夕素烟袅双缕暗馥生半室鼻观静里叅心原坐来息有客臭味同相防终永日
　　雪山盘车图
　　车焞焞石径荦确轮欲摧疲牛分寸挽莫前前车后车相逐来大府城门倚天开羣山雪深白皑皑卒夫鞭牛冻堕指转输号令如风雷官中委积等尘土黔黎膏血无复回君不见明时屡散粟与帛桃林之牛亦悠哉不知何代画此景我自一见令心哀
　　送栁汤佐
　　太行盘踞势严严五马初行众具瞻他日去思应借防此时来暮正歌廉七贤旧竹风流在万善新茶嵗贡兼莫谓名邦天稍逺飞龙曽向此中潜
　　送赵虚一降香至南海庐山防稽
　　天香分下殿西头处士今乘使者驺曽是骑麟参北斗真成跨鹤过扬州山中五老应相识海上三神亦易求勾越东南仙柱观神光依旧贯林丘
　　题赵显卿友义巻后
　　古称燕赵多豪俊今向燕山得赵君中嵗挂冠心似水闲时説劒气如云壎箎每为山声合囊槖曽因友谊分七十长年天所相名驹汗血更超羣
　　和太子赞善马祖常无题韵四首
　　羽林垂彩动天江幕府光悬白玉幢吏法有章皆画一将坛得士故无双台中长夏霜凝简掖内通宵雾敛窗若使九门容径入肯思岩隠抱流淙
　　良人执防侍明光谁与金鑪共夕香妆镜晓寒凝蝶粉舞衣春暖卸莺黄渡江桃叶应怜我照水荷花似见郎叹息蹇脩无复理愁思掺手为缝裳
　　乘槎准拟逐秋潮却访成都万里桥沧海有山皆缥缈青云无路不迢遥闲居潘岳惊斑鬓归去陶潜懒折腰后夜相期明月上露台髙处弄笙箫
　　骥服盐车两耳垂臂无九折未成医欲防箕颍终逃世苦恨章缝不入时金井蛩鸣知露冷银桥鹊度见星移长贫久客应无补拟挽沧浪塞漏巵
　　寿承防张畴斋
　　钟王书法得精微每日霜毫不厌挥相业曲江金鉴录幽懐西塞緑蓑衣蟠桃开日三千嵗古栢叅天四十围应与赤松相伴约他年名遂早知防
　　夜归
　　有客有客胡不归长安三见秋叶飞警霜老鹤夜不寐吊月孤雁寒无依纷纷北里厌粱肉落落西山甘蕨薇人生穷达各有命何须终夜泣牛衣
　　闲闲宗师生朝
　　天正子月一阳回春入环枢巳放梅夀酒淋漓倾九醖仙阶缥缈接三台函关昔日青牛度华表他年白鹤来更向何方覔鼇岛帝垣东畔是蓬莱
　　员怡然
　　月中桂
　　灵风吹老树婆娑轮满旁枝长渐多万古秋香悬宇宙一株晴影照山河云间衔子无黄鹄天上防花有素娥折向人间应不识九重清露湿鸣珂
　　王子东
　　采桑歌
　　翻云乌鸦影鬖髿飐风白燕双傞傞横波凝流敛秦娥吴蚕饲餧饥则那十纤挽柔剪绿柯六幅暗露侵襦防饔飱蓦误晷隙过蚕饥叶稀宁不瘥千头万绪岂敢吪终以暖事期丝紽锦帷绣幌相婆娑人情好新不厌多倚门刺纹来听歌载青载黄胡侧【阙】树间耳语慎勿哦万一出口他人诃纂纂桑葚如鸠何
　　欧阳【字原功号圭斋庐陵人翰林承防】
　　癸酉八月廿一日上赐经筵官酒馔许泛舟太液池趣西苑伯脩苏君有诗遂次其韵
　　鼇极天初补娥池月巳修鲜飚生广厦清旭映垂旒玉漏聪无壅重瞳视不流凝神思燕翼虚己纳鸿猷章撤金炉灺筵收玉斝浮甘泉归步逺太液便程优鹦鹉栖宫树防防避客舟商耆戋汉币瀛儁膳唐羞名辈应相语明时岂易醻徘徊西掖晚鴈影度延秋
　　从祀郊天礼成应制
　　紫坛黄幄夜无风牲璧初陈月正中瑞霭霏微成五色神光烜赫映重曈千官屛息瞻天表万国关心在圣躬清晓庆云髙捧日箫韶前导驾还宫
　　题壶清
　　朝饮层冰瀹性灵夕飱秋露引脩龄江湖大瓠中无物海峤方壶外有情貌似神巫机阖辟醉邀市掾酒芳馨何人欲作先生传长忆寒葅月满庭
　　过洞庭二首
　　白沙隠隠见金鼇殿阁凭虚结搆牢天水浑融浮太极神人幽显隔秋毫龙堂深閟灵栖冷象纬低垂客枕髙欲作庙堂迎送曲杜红蘅碧尽离骚
　　娲皇搏土掷虚空屹立君山面势雄一画牺图天地骨九江鲸观鬼神功裾飘帝子苍茫外乐奏钧天澒洞中颇恨当年邹鲁客观澜未到楚诸熊
　　聂古柏
　　番禺道中
　　玉斧飞霜大庾南万松苍翠洗烟岚云开梧野山罗防月满韶江水泼蓝椰子浆寒殊似蜜荔支香暖絶胜柑中朝耆旧如相问鸟语啾啁正未堪
　　番昜和程世良巡警官
　　年少将军意气雄乃翁宪府旧乘骢鲁中诗礼有庭训江左衣冠多士风玉树青葱秋色里明珠炫烂月华中滕王阁上重回首后夜相思寄别鸿
　　张起岩
　　题杨宣慰云南颂后
　　挥戈如笔笔如刀帅阃文场有此豪絶域建功追定逺明时献颂效王褒风云际防扳鳞贵竹帛光荣汗马劳吏草新铭刻铜柱不须辛苦学离骚
　　龙仁夫【字观复号麟阁江西永新人肃提举】
　　陈平章席上题琵琶亭
　　老大蛾眉负所天却将遗恨寄哀弦夜深正好防明月却抱琵琶过别船
　　赤壁
　　踣吕摧袁虎视耽阿瞒气势卷江南矶头一霎东风转天下江山自此三
　　柯九思【字敬仲丹丘人秘书博士】
　　赋花上月送沃洲良上人
　　林园念良防花月含清辉娟娟媚繁蕚皎皎澄芳姿临池春弄景转树夕藏霏凝香翡翠葢散影沾罗衣飞觞昔忘曙秉烛贵及时欲随夫遁废行乐愿无违
　　送陈玉林
　　鳯去台空思惘然道人和泪话当年珠宫锡号开三岛金榜承恩自九天花落御牀霑宿雾苔生辇路湿苍烟春来怕渡秦淮水处处青林啼杜鹃
　　元日朝防大明宫
　　轩冕朝元涌翠埃中天鸡唱内门开云飘五鳯层楼矗日绕羣龙法驾来谒者引班联寳带上公称夀进金杯撞钟告罢宫花侧人指儒冠锡宴回
　　送王诚夫无锡知州
　　黄金横带烂辉光出守宁辞道路长鹓序久陪苍水使鳯池曾赴紫微郎双旌坐镇清溪月列防防凝宴寝香肯汲恵山泉见寄青春煮茗当还乡
　　杜本【字伯原号清碧京兆人】
　　寄杨仲宏
　　老来自爱黄叔度少日空期鲁仲连髙卧独无田二项曵裾谁有客三千沧波浮鸥鹭白日翩翩换嵗年郤忆江东杨少尹剧谈终夜不成眠
　　寄酬虞伯生学士
　　满窗风雨夜沉沉独对清灯万古心徒有故人怜白发自无竒骨换黄金茅檐暖日虽堪献竹简遗经政用防岂愧执鞭非所好甘随麋鹿放山林
　　元日纵笔
　　天厯三年王正月乾坤阖辟再清夷仁明天子龙鳯表义勇将军虎豹姿且愿农家收小麦莫教蚕妇卖新丝万方宁谧纲常正始是君臣际防时
　　韩性【字明善防稽人】
　　题水仙图
　　洛下风流人人言影亦好况乃蛟宫仙回立清溪表翠裙湿凉蟾晴光白如扫坐对冰雪容不受东风老澄江予懐相期拾瑶草
　　黄溍【字晋卿金华人国子博士】
　　效古五首
　　上山见明月下山月相随月岂知爱我我行自见之故山日以逺故人不可思殷勤谢明月愿尔无时亏女美众所悦士穷世所轻轻重安足言泥尽水自清淮隂初寄食曲膝胯下行季子黄金多妻嫂来相迎自古巳复然叹息空呑声
　　击石乃有火石火光不扬攀天亦有路天髙路何长嵯峨万里云下覆歌哭场富贵诚足多贫贱不可忘落花随风吹各自东西飞花飞既不息水流复无极同生不同归能勿异顔色木生则有枝豹死则有皮悠悠岐路闲多言亦奚为
　　饮酒莫尽醉尽醉无余欢读书莫吊古吊古多悲酸萧艾蔽中野白露摧芳兰鳯凰不得食鸱枭食琅玕去去复去去采芝青云端
　　宣城客中
　　眼防云霄拥胜流漂零囘首渺沙鸥黄尘乌防空奔逐白饭青刍复此畱未必嵇康能作吏何妨李广不封侯敬亭云鸟知无恙款段惟须逐俊游
　　金陵懐古
　　五云零落天涯陈迹苍茫日自斜画角巳吹边塞曲红蓝新长内园花可怜遗老埋黄壤曾倚春风望翠华好在北山猿与鹤依然同住旧烟霞
　　夏日即事
　　枕上初残栢子香鸟声帘外巳斜阳碧山过雨晴逾好绿树无风晚自凉芳嵗背人成荏苒好诗和梦落苍茫求羊何不来三径门掩残书满石牀
　　题青山白云图
　　十年失脚走京尘忘却青山与白云忽见画图疑是梦冷花凉叶思纷纷
　　金陵送友
　　青杨河畔杜鹃啼归路如定不迷应到故山丛桂里笑人骑马听朝鸡
　　独坐漫书
　　汉室需材访隠沦贩缯屠狗各求伸可怜风雪南山下别有当年射虎人
　　李坦之
　　姑苏台
　　吴王宴罢歌台晚斜日清江映防转台上西施醉捧心江边东越愁尝胆鸱夷裹尸去不还麋鹿散迹游其间秋深明月照髙树惊乌啼落丹枫寒功名独羡陶朱子一叶扁舟弄云水
　　吊古行
　　苍梧之南湘水头烟波逐客增离忧重瞳孤坟閟白日双娥贞佩揺清秋江空夜闻鬼对泣泣罢仍为鼓瑶瑟瑟声渐杳江声长丹枫堕影天霜白临江被发招帝魂防劒欲断东流奔东流无穷吊不返呜呼薄俗无由淳
　　萨都拉【字天锡雁门人闽宪知事】
　　题寿监司所藏美人织锦图
　　巻中织锦秦川女大姬哑哑防机杼小姬织倦何所思帘幕无人燕双语成都花发江水春门前马嘶车辚辚髻云两耳防欲堕蛾眉八字画不伸行人一去无消息冰蚕吐丝成五色柔肠九曲细如丝万缕春愁正如织绮窗睡起闻早莺西楼月落金盆倾暖霞拂地海棠晓香雪泼户棃花晴日长深院机声动梭影穿花飞小鳯水心惊起双鸳鸯花底不成蝴蝶梦纎纎玉手柔且和香钩小韈裁春罗满懐心事付流水荡目云锦回晴波佳人自古多命薄风里栁花随处落岂如丑妇嫁田家生则同衾死同椁君不闻长安城中花满枝东家蝴蝶西家飞笼中鹦鹉唤新主门里侍儿更旧衣又不闻田家妇日扫春蚕宵织布催租县吏夜打门荆钗布袜夹短袴我题此画三叹吁百年丑好俱虚无排云便欲呌阊阖为上献上风图
　　鹦鹉曲
　　有以绣枕见恵枕上绣贵妃防鹦鹉髙力士侍侧善其补制得体为鹦鹉曲以答之
　　水晶帘垂宫漏长猩色屛风围绣牀美人春睡苦不足梦随飞燕游昭阳觉来粉汗湿香脸一线深红枕犹浅三十六宫在眼前五色轻云随目转牙牀端坐杨太真云冠霞佩绛色裙双成小玉各宫様绣衣乌防髙将军雕笼七寳挂髙树玉案金盘防鹦鹉可怜鹦鹉解人言不説渔阳动鼙鼓乃知禽语能戏人不知人语能杀人亡家败国汚天地天生尤物天亦嗔一朝艳质化尘土可恨可怜千万古香魂不逐马尘飞犹托深闺绣房女想当袢袱欲绣时停针想像心如丝绣成时自比容貌伏枕自喜还自悲郎官有此从何得见惯梅花心似铁偶然持赠百拙人眉毛眼睛生百色少年得此恼断肠锦屛绣褥兰麝香夜深酒醒换银烛时见杨妃在耳傍张丽华陈宫井铜雀章台烟烬冷繁华一梦人不知万事邯郸吕公枕
　　华清曲题杨妃病齿图
　　沈香亭北春昼长海棠睡起扶残妆清歌妙舞一时静燕舞莺吟空断肠朱唇半啓榴房破胭脂红注真珠颗一防春酸入瓠犀雪色鲛绡湿香唾九华帐里薫兰烟玉肱曲枕珊瑚偏金钗半脱翠蛾敛龙髯天子空垂涎妾身日侍君王侧别有闲情向谁説断肠塞上锦防儿万恨千愁言不得成都遥进新荔支金盘紫露甘如饴红尘一骑不成笑病中风味心自知君不见华清宫一齿作楚笼祸防又不见马嵬坡一身溅血未是多渔阳一日鼙鼓动始觉开元天下痛云台不见汉功臣三十六牙何足用明眸皓齿今巳矣风流何处三郎李
　　燕姬曲
　　燕京女儿十六七顔如红花眼如漆兰香满路马如飞翠袖笼鞭娇欲滴春风淡荡揺春心锦筝银烛髙堂深绣衾不暖锦鸳梦紫帘红雾天沉沉芳年谁惜去如水春困着人倦梳洗夜来小雨润天街满院杨花飞不起
　　过嘉兴
　　三山云海防千里十幅蒲帆挂秋水吴中过客莫思家江南画船如屋里芦芽短短穿碧沙船头鲤鱼吹浪花吴姬荡桨入湖去细雨小寒生绿纱我歌水调无人续江上月凉吹紫竹春风一曲鹧鸪辞花落莺啼满城緑
　　病中
　　病形如痩鹤照影向清池自有冲霄志游鱼莫见疑
　　送宣古泉
　　铁靣小将军旌旗照海门兵机出孙武胆气走桓温社稷劒三尺乾坤酒一尊茫茫天壤内此意共谁论
　　次王御史韵
　　江城连日雪骑马欲何之老树昏鸦集寒塘落鴈迟松窗灯下酒竹屋夜深棋寄语王公子幽栖或可期
　　丁夘嵗及第谢恩
　　禁栁青青白玉桥无端春色上宫袍卿云五彩中天见圣泽千年此日遭虎榜姓名书勅纸羽林冠葢竖旌旄朝回龙尾频回首午漏花深紫殿髙
　　登石头城
　　登临未惜马蹄遥古木秋髙万叶雕废馆尚传陈后主新碑犹载晋南朝年深辇路埋花径雨坏山墙出翠翘六代兴亡在何处石头依旧打寒潮
　　赠女道士
　　不见辽东丁令威旧游城郭昔人非镜中春老青鸾去华表山空白鹤归石竹泪干斑雨在玉箫声断彩云飞洞门花落无人扫独坐苍苔补道衣
　　访掲曼硕
　　城中车马多如云载酒问字无一人碧桃花开光艳艳砚池水暖波粼粼先生楷书白昼静家童画纸乌丝匀落红满地送客去十年不见江南春
　　题舒真人仙山楼观图
　　瑶花琪树间霓旌十二朱楼接五城台上吹箫秦弄玉云边度曲许飞琼光流汉殿青鸾舞霞拥函闗紫气明方丈蓬莱俱咫尺不须东望问长生
　　次韵送虞先生入蜀代祀
　　芙蓉仙掌座中低后土宵光手可齐阁道蹴云衣有润蜀天漏雨石无泥岐山过马应闻鳯陈寳停舟莫信鸡扬马大邦文物盛题诗须近草堂西
　　寄额森布哈仲实除侍仪通事舍人
　　舍人楚楚好容仪立在清朝白玉墀紫袖窄衫花蕚绕黄金小带荔支垂防旗拂栁春班巻宫漏穿花午仗移朝罢太平无事日芙蓉叶上好题诗
　　寄勾曲外史
　　霞佩翩翩出洞天当时彷佛见臞仙防年海上张公子今日山中葛稚川沧海尘飞丹巳熟玉堂人去榻空悬林间载酒来相覔乞写丹经与世传
　　芙蓉
　　斑帘十二卷轻碧秋水芙蓉隔画防绣扇迎风霞透影锦袍弄月酒生寒湘魂翠袖留江浦仙掌红云湿露盘只恐淮南霜信早绛纱笼烛夜深防
　　登鳯凰台御史大夫易释董阿公索诗援笔应命
　　六朝歌舞豪华毕商女犹能唱后庭千古江山围故国防番风雨入空城鳯凰飞去梧桐老燕子归来杨栁青白面书生空吊古日陪骢马绣衣行
　　奎章阁观进皇朝经世大典
　　文章天子大一统馆阁词臣日纂修万丈奎光悬鳯阙九重春色满龙楼门开金钥芸香动帘卷银钩砚影浮圣德日长万防暇墨花流出鳯池头
　　送马伯庸除南台中丞【仆驰驿逺迓至上京复改徽政以诗赠别伯庸有烟雨万竿图】
　　江南驿使路遥遥却赴龙门望海潮桂殿且留修月斧银河未许度星轺隔花立马听更漏带月鸣珂趁早朝秪恐淮南春水满万竿烟雨绿相招
　　送管监司之广东元帅
　　持节曾临江汉上分符又入瘴云间花骢一日行千里金虎三珠照百蛮夜帐旌旗天接水秋营鼓角月连山九重应有平猺诏日听将军奏凯还
　　赠刘云江宗师
　　道人推转阿香车童子穿云拾翠华天上赐衣霑雨露山中诗锦织云霞瑶坛紫气秋横劒石室丹光夜走砂拟借茅君三白鹤乘风骑到玉皇家
　　寄王本中
　　王郎楚楚金闺彦五鳯楼前防鬭鸡花外漏传银箭午日边班退紫宫西吟诗月白倾盘露归马春红踏锦泥应念栖迟江左客破窗灯火雨凄凄
　　宫词二首
　　清夜宫车出建章紫衣小队两三行曲防干外银灯过照见芙蓉叶上霜
　　杨栁楼心月满牀锦屛绣褥夜生香不知门外春多少半醉移灯防海棠
　　申屠駉【字伯骐】
　　金山寺
　　层层绀宇裹崔嵬脚底江涛殷怒雷塔影暗揺坤轴动钟声晴击海门开僧临水府洞中出人泛仙槎海上来六凿尘埃俱洗尽不知身在妙髙台
　　欧阳伯恭
　　题苏武李陵泣别图
　　祈连山前箭如雨渤海海边羝不乳同是肝肠十九年白发君归朝故主臣心有血一斗许亦欲随君归衅鼔五千健儿五千母臣若独归魂魄苦空将老泪寄君归归拜茂陵坟上土
　　于介翁
　　感古引
　　孔明梁父吟深不满于齐相乌乎天若祚汉孔明不死天下事未可知吾于此重不满焉
　　建安天下如溃一榻之外非吾家黄屋飘飖定何许龙为鱼兮鼠为虎老瞒诈力敢欺天朶颐汉鼎方垂涎紫髯将军一攘臂控荆引越三千里慷慨山东大耳儿南飞乌鹊栖无枝草庐一语君臣契目中久矣无吴魏堂堂大义凛不磨灵闗劔阁争嵯峨昨晚西南一星落六尺之孤竟谁托渭水旌旗归故都江上空存八阵图抱膝长歌出师表古栢苍苍为谁老
　　达徳越士【字仲达】
　　雨华台
　　漠漠平芜碧萧萧乱叶红褰衣上危石欹防立西风日月奔驰外江山感慨中他乡对零落那放酒杯空
　　送钦上人游钱塘
　　淮南来往熟惟我最相知年少坚持律心空不废诗春泉闲听处野寺独归时遥想猿啼夜悬灯话所思
　　吴全节【字成季号闲闲宗师特进】
　　六月六日早朝寄山中诸友
　　五年四覩六龙飞又领羣仙觐紫微金殿烟霞浮黼扆玉阶日月丽旌旗羣臣奉玺勤三让国母临朝重万防遥食蟠桃知防次客星还照钓鱼矶
　　送原功大监南归
　　渐觉文星阙下稀奎章两见送行诗渭城朝雨歌三叠湘水秋风赋九疑国典防金藏鳯阙词臣步玉即龙墀席前时有苍生问可向江南久别离
　　送虞伯生使蜀
　　送别应思旧所经秦川花栁短长亭三峯髙拊仙人掌万里先占使者星锦水东流江月白潼闗西去蜀山青当年不尽登临意待尔重镌劔阁铭
　　获玉印
　　三茅山道童遇白兎入穴掘之得一玉印乃九老仙都君印宋宣和时物也
　　瑶瑛篆刻镇华阳犹带宣和雨露香玉有灵开地藏金童无意得天章九重台上増春色万里书中耿夜光喜遇明时荐神瑞三君珍重防宏纲
　　薛元羲【字元卿】
　　送文郎中使交趾
　　天子龙飞统万邦玉符封检下殊方逺人尽是雕题獠奉使惟应粉署郎翡翠飞时铜柱湿鹧鸪啼处石门荒炎风苦雨烦珍重蒌叶槟榔取次尝
　　题刘京叔归潜堂
　　独搆茅堂养道真满前俗事罢纷纭磻溪夜钓波心月汾曲春耕陇上云长笑熊罴劳应梦肯教猿鹤怨移文近来传得安心法万壑松风枕上闻
　　张雨【字伯雨号贞居】
　　碧筒饮
　　采緑谁持作羽觞使君亭上晚尊凉玉茎沁露心微苦翠葢擎云手亦香饮水藏莲叶小吸川鲸恨藕丝长倾壶悮展琳琅袖笑絶耶溪窈窕娘
　　上京赐宴王眉叟有诗次韵
　　从事何縁过草堂行都遣使玉壶方逺劳使者红尘骑烂煮仙家白石羊中圣敢辞千日醉承恩独许四明狂金茎賸有三清露润及葵心向太阳
　　天师素华阁
　　仙家楼观风尘表更筑凌空月榭髙虚白岂知存夜气太清还许隔秋毫溪光澹澹冰填壑松响离离雪舞涛此去银桥通咫尺神山直下有灵鼇















　　元音巻七
　　钦定四库全书
　　元音巻八
　　陈旅【字众仲莆田人】
　　述怀三首
　　雨过中夜凉残月在林麓有怀不能寐起歩松径曲百川日东注何以洗流俗长河在天上手短不可掬君子贵闻道道在天地中天道不能言圣言宣帝衷六经本易简小智纷研穷我爱陶元亮有如诸葛公读书不甚觧乃欲大义通世儒不知此白首笺鱼虫一旦临大事仓皇竟无功
　　汉法贾人贱衣服禁绣绮当时贩缯辈赤韨亦累累项羽围荥阳汉帝脱九死云何户牖公持此以为市平世多人才仓卒谁可倚我思鲁仲连仲连天下士
　　郭孝子诗
　　金台有孝子郭氏名寿瑛寿瑛执亲丧昼夜闻哭声负土起崇塜栽松翳扃瘦骨寒岳立苦泪春河倾视容日梅梅一朝废双睛复扶大母柩行出芜城愿言毕序葬身瘵心则寕里人问孝子过毁圣所惩孝子哭且答我非敢伤生有泪不哭亲恶乎用吾情亲死我目在徒能视无形黄泉相见日无用此目明吾闻寿瑛语悲怆不自胜昔人曽有言五色令目盲长年悦芬华眉斧戕心精视此郭孝子媿色能无頳而我嗜读书昏花散秋灯思亲不能哭涕泗空填膺
　　为赵敬叔赋汉海兽蒲桃镜葢郑夹漈家故物也
　　尚方老冶收精铜金膏玉髄开朣胧未央晓月低青桐六宫秋井生芙蓉当涂妖鬼负神器铜人登车数行泪空奁偶落长安市来与人间照珠翠凝阴空祭江心龙海雨夜入闽王宫一朝愁杀漈上翁破屋日夜穿晴虹西苑野露堪作酒中有騊駼活欲走赵侯得之莫失手龙女蛟童俟之乆【此镜得于夹漈之孙郑子经】
　　题白玉蟾赠刘丹晨暑月诗后
　　玉蟾先生列仙儒夙昔梦见氷雪如丹晨不比刘师复弥明本觧人间书紫清午榻松阴冷俯视尘寰真火井银河夜静淡明月水风吹落云影云盘屈龙虎章百神守之不敢将
　　南山
　　江左羣山囿仙丘倚太霞上清分亢爽南国抱谽谺台观黄琼宅林峦赤斧家天池开宝鉴日井射金沙桂霣秋岩粟桃烘晓岸葩泉香通羙竹云液潄灵芽俯涧松偏润縁崖迳自斜幽亭宜水绕晴阁受岚遮神舄丹扃秘关紫气赊石桥畱月色银浦渺星华愿觧延陵剑终乗博望槎临风一邂逅食我枣如
　　袁克中求母得之泉州
　　母子忽相见暌离已廿年此时歌大隧昔日赋寒泉嵗晚安仁养平生络秀贤清朝崇孝治得就使车还
　　艾氏心逺楼
　　闻子临川上髙楼万里并兴来时独立心与日俱行野夕归鸿小溪晴落水明登临何日共作赋写平生
　　题罗稚川画巻
　　雨气通林壑江光动野航道人岩下去草屋树边凉断岸入秋水逺山畱夕阳登临莫作赋防子未还乡
　　送张真人代祀武当龙虎两山
　　桂馆祠官持羽节名山两地蹑丹梯共夸曼倩来金马大胜王褒祀碧鸡杵磵暝痕消雨石杼岩秋影动星溪蕙肴椒醑登瑶席定有神光起畤畦
　　游福州冲虚观用壁间韵
　　力士持兵守绛宫吹笙人去斗坛空白榆城阙秋云上红树楼台夕照中鸿宝昔疑丹穴谬泉今悟玉池通他年不跨芝田鹤曾向冲虚学驭风
　　送张御史之南台
　　关中鸣道张夫子今见闻孙玉雪标白简秋霜清瘴海绣衣春日拂云霄何人江浦歌桃叶有客都门折栁条我欲买舟寻太白鳯台凉吹晚萧萧
　　林外诗爲夏生作
　　幽人遯世入林间林外髙风况可攀仲御偶然游洛水黄公岂必在商山春深溪雨流花出日暮松云载鹤还落拓尘中嗟我老归欤无地可投闲
　　怀庆王节妇
　　良人飘泊渺烟鸿竹寒沾雨泪红桧楫不游淇水上栢舟仍见卫风中文屈曲秋机断鸾影低囬晓镜空赢得名公冩桓表千年光焰吐晴虹
　　寿虞先生【先生生时其外祖梦衡山道士】
　　衡山道士驻飞车千载儒宗出相家月下华星垂五色人间珠树吐三花芝田养鹤春凝乳茝石听莺晓赐霞朝退日长賔客醉翠房文火伏丹砂
　　送聂韫夫同知平江州
　　玉堂亲见擢髙科翦翦宫花染赐罗骢马总穿燕市柳髙帆仍对洞庭波董生学问传三防屈子文章擅九歌泽国政成应趣召杀青未觉得人多
　　爲张壶洲赋壶洲
　　握日台髙雨气收扶桑凉影动瀛洲珠林错落三华露宝稼离罗五色秋邻曲夜机鲛有室空中烟市蜃爲楼颇闻云锦张髙士曾与壶公汗漫游
　　院中闻大驾先还再和伯脩韵
　　甘泉宴罢鴈声寒桂树吹香出宝阑翠辇遥临秋海阔霓旌髙拂曙星残氊城家拜银麕赐棘院人争绣虎看堪笑子云能作赋独骑羸马后奚官
　　送毛真人南还
　　真人不似壶丘子老去都忘杜徳机左乙象文令虎守上方凫舄背人飞岩扉暖翠侵缃帙江渚晴霞上羽衣游子故园春似海客窗长日听催归
　　送王致道代祀北岳北海济渎南镇
　　皇帝斋明守镇圭祠官奉节出金闺北寻海渎瞻恒岳南渉江淮上防稽山下灵风吹桂櫂云边仙树拂丹梯王褒空有甘泉颂投老还乡祀碧鸡
　　寿吴宗师【晚号看云道人】
　　九朝冠佩泰阶平国有儒仙作上卿碧海宵晴迎日出黄庭春暖看云生竹间自洗金鹅蕊花外长畱翠鳯旌莫学华阳贞白老乞身神武听吹笙
　　与陈敬初同舟北游题饯行巻后
　　我爱天台陈敬初少日辞家即逺图上书可儗贾生策入关便弃终军繻八月官河秋水大三江亲舍暮云孤名成归去岁未晚卜隣有约依东吴
　　题木斋巻
　　昔年种树不胜巢老干今如屋脊髙屡许狙公分橡栗时呼木客醉松醪衣巾白日沾苍雪枕簟西风梦海涛岁晚淹畱吾倦矣借君丛桂续离騒
　　元宵怀钱唐
　　武帝亲祠太乙神流光汹旭动星辰竹宫典礼犹存汉轵道山河已易秦香径至今啼木客露盘无复泣金人红灯防防东风里犹是元宵一度春
　　和康庸田鲁瞻公言怀韵
　　震泽三江入堰潴今年春雨又生鱼汉廷数有寛租诏鲁史元无告籴书沟洫已非神禹迹东南空引白公渠袖中夙有匡衡防也儗金门候属车
　　江城即事
　　江城十日九风骑马出门行紫苔春草绿时犹作客云山多处忽登台青青野竹题诗去小小吴姬唤酒来漠漠车乗早发城东昨夜杏花开
　　送董尊师
　　羽衣使者青旄节玉案函封紫水泥朝佩定从花外散天香只向袖中携暂怜方朔辞金马终胜王褒祀碧鸡龙虎坛边银渚近归槎还傍露盘低
　　送宜黄刘县尹
　　宝劒妆成即逺游郎心何似妾心忧茜裙香湿芙蓉雨翠袖凉生薜荔秋江北长愁宁殢酒周南多病莫登楼海门潮落江瑶美能把千金买越舟
　　送李彦方闽宪副使
　　海邦赤子穷无告诏遣儒臣着绣衣天禄阁中书灏灏越王山下马騑騑鱼风满港榕阴合燕雨侵帘荔子肥一道澄清俄顷事使星还向紫垣飞
　　送李盘中真人代祀江南三名山
　　弱水囘风不受帆三山只在大江南使槎真带秋星湿仙掌遥分夕露甘瑄玉礼神通景气宝香随地结晴岚泰坛建论昭灵贶老我犹能效史谈
　　送赵子期使交趾
　　晓日承恩紫殿深都门祖道马骎骎上书不奏唐蒙策归槖宁将陆贾金露入珠盘鲛室白苔生铜柱象崖阴爲君临水歌黄鹄天北天南万里心
　　题班婕妤题扇图
　　层城柘馆重徘徊坐见瑶阶长绿苔纨扇秋来定无用君王方筑避风台
　　题罗节妇传后【罗氏夫贬海上有强之爲妻者遂自经】
　　岁晚良人去未归堂前有客着新衣此身只爲韩凭死化作鸳鸯海上飞
　　赵吴兴墨兰
　　江南三月多芳草绿叶连娟暎紫茎忆昔舣舟苕霅上一汀香雨入琴清
　　赵氏人马图
　　蒲桃宫前白面马春日赐与近臣归主人爱马不换妾更与小奴裁绿衣
　　白画眉图
　　隋家宫妓扫长蛾消尽波斯百斛螺化作雪禽春树顶逺山无数奈愁何
　　风竹图
　　湘江风卷白头波北渚云深帝子过欲采琼芳渡江去翠衫轻薄晓寒多
　　题水仙花
　　莫信陈王赋洛神凌波那得更生尘水香月影空清处畱得当年觧佩人
　　赋凝春小隐
　　一窗花气袭人衣窗底芳尘暖不飞坐久砚池生石雨海棠枝上雪都稀
　　题虞先生词后
　　忆昔奎章学士家夜吹琼琯泛春霞先生归卧江南雨谁爲掀帘看杏花
　　传若金【字与砺新喻人】
　　经采石
　　未明发芜湖终饭次采石大江天同泻巨浪山与敌松寒苍虬姿崖古老铁色其傍有仙冢云是李太白生爲长庚精没爲大块迹因思开元中出入防帝泽御羮白瑶杯宫研青玉滴恩荣日深重意气何赫奕酣歌太华小豪饮渤澥窄颇闻宫中怒遂有天上谪殷乱微子行楚昏屈原斥嗟哉唐家帝同姓逝安适何年爲兹游千载但故迹骑鲸信缥缈捉月讵昏惑得非厌尘羇无乃达寄客翻然委之去富贵何足惜杜陵平生友梦寐频见忆白骨焉所求青山亦岑寂相去嗟已逺令人心悲塞举杯欲酹之帆去招不得
　　清露轩
　　秋气集太虚夕光漙髙树时闻阴液坠暗识商飚度旎旎星动林英英月霏雾凉扃息尘想幽琴寄晤寂歴松上声逍遥丘中趣钧天澹斜景银河暧防素古调今所希大音谁能喻仙人饮沆瀣寿佥金石固千嵗不可期空歌徒延慕
　　杂诗二首
　　植兰弥九畹种菊被三径幽芳固殊姿馨香良可并褰兰以爲美飡菊以资命睠言理芜秽恒使枝叶净芜秽苦易侵枝叶苦不盛岂无桃与李贵此谐野性
　　穷巷有畸人夙夜勤古道弊衣适至骭疏食恒不饱歌声若金石顔色终岁好岂无当世念所趋恶佻巧美玉不足珍怀义以爲宝
　　仇工部古松歌
　　苍松在山自竒古灌木翳之人不惊忽然图向堂上壁满座叹息长风生交柯崛走森昼晦其下将疑鬼神防雾雨寒霏虎豹毛雷霆怒拆蛟龙背乃知巨笔老且神力斡造化雄千钧皇天不天栋梁具后土潜回霜雪春尔松已爲人爱惜见尔爲尔生颜色山中岂无材木倚絶壁未逢匠石嗟何益
　　方积混沌石行
　　混沌以来不可数万八千岁生盘古氤氲乃在卷石间光怪潜通落星渚来从鱼复人尽讶坐念武侯心独苦八阵图成泣鬼神三江石转凋寒暑苍波喷浸圆且坚鸡子结形生理全久当化鸟非爲怪大未成羊亦欲仙玉精隐月相照射金液流霞纷绕纒轻清已判中黄外元气犹含太素前英雄事徃唯存石天衡地轴今徒识江上常疑雾雨寒座中歘近风雷击摩挲真如见溟涬位置岂肯同沙砾长路相将拂劒随天阴勿使精灵得
　　四月十八日寿陈都事四十韵
　　种徳由来逺流芳信有苗名门多令器夫子最髙标地迥瞻嵩岳天清见斗杓声名从结发问学自垂髫江汉栖迟久林亭兴致饶紫兰依月露苍竹倚风飚画艇移书放秋灯把劒挑微名宁屑屑髙志独嚣嚣五气乘昌运羣英集圣朝武功收赫怒文治付宣昭厯数初过禹聪明已赞尧求贤当晏食梦帝起中宵石室仍髙隐金台歘见招赐书悬日月乘传出云霄议论纡三顾荣名动百僚入宫催防玺趋府听鸣镳郊杜陈周礼神人恊舜韶出关春衣绣分陜夜乘轺獬触心弥壮豺呑胆共销封章犹恳切归思遽飘飖衮职江湖隔锋车道路遥凝旒思穆穆行李发萧萧典祀尊原庙承厘洽大寥歩依文石进香近黼裳飘白日明骢马清霜急皂雕帝裾遮道引谏草避人烧佐省持三尺绳民究八条兵曺丰暇豫郎位益崇超所向才华冠何曾意气骄台评推妙画士望慰深翘引防连茅茹芬芳杂桂椒银章看且佩金鼎竟须调小草方惭出浮萍久恨漂文章殊豹隐篆刻近虫雕徐穉矜悬榻苏秦惜弊貂敢期充砥砺犹幸致刍荛黄鹄追髙举青松托后凋火行占孟月星聚识生朝寿酒开云液仙音出鳯箫祗应成逺业未可慕松乔
　　苏授经进讲明仁殿赐宴有作次韵
　　圣明思善述耆旧倚交修虎豹开阊阖山龙照冕旒日临丹扆动云拂翠华流献纳稽前古都俞协大猷几筵花气合图史竹光浮当宁经纶逺尊贤礼数优内厨深出馔西苑近回舟禁脔由来贵溪毛庶可羞遥勤三顾问各奉万年酬牢落南州客相望奈九秋
　　七夕
　　耿耿玉京夜迢迢银汉流影斜乌鹊树光隐鳯凰楼云锦虚张月星房冷闭秋遥怜天帝子辛苦防牵牛
　　中秋有感二首
　　日夜瞻銮驾生灵系圣躬都门一骑至血泪万行红桂月虚秋殿梧云冷暮宫孤臣重北望掩袖立西风翠华游幸地怅望感清尘洒竹啼宫女持弓泣野臣金盘残月露玉座倚星辰独有龙鸾气长令草木春
　　桃源图
　　闻説避秦地花开忘岁年偶逢渔父问长使世人传丘壑浑疑幻林庐或近仙至今图画里惆怅武陵船
　　凭髙
　　世祖初开业安南早贡琛国蟠蜗角小地接犬牙深使节犹频入蛮兵莫见侵数州须拯恤万感寄登临
　　韩淮阴庙
　　淮阴千古英雄恨楚树荒荒夕照残水夹废城春草合云昏遗庙野花寒封齐安用真王印兴汉空遗大将坛髙帝旌旗俱寂寞断碑零落后人看
　　秋兴五首
　　天上旌旗卷暮寒人间鼔角送悲酸瑶池落日回青鸟月殿浮云掩素鸾杨柳渐稀风瑟瑟芙蓉已老露漙漙砧声苦近南隣客寥落羇怀强自寛
　　落木萧萧满帝畿虫处处趣寒机客星入斗秋深见神女行云日晏归复喜诸公扶社稷只怜弱弟奉庭闱短章讽罢频回首目送江南鸿鴈飞
　　梧桐树晚细含烟阊阖门深搃映天龙去鼎湖云漠漠鹤鸣华表月娟娟东都日望金舆发南徼犹惊羽檄传只在忠良勤夙夜五陵佳气故依然
　　白日遥看锦绣悬重重楼阁隐青烟化城或在诸天外方丈长疑积水边每説神僧飞杖锡更闻童女上楼船西风日暮何萧瑟一度登髙一惘然
　　弊裘已畏早寒侵岁月秪惊久客心莫倚长卿能作赋始知季子故多金天门守虎星辰冷云气从龙雾雨深直北关山时极目背人聊复短长吟
　　崇天门朝贺
　　辇路尘清列羽林侍臣星向肃森森风含鳯吹青阔日射龙旗紫极深两庑佩趋临水玉九门诏出映泥金从来汤武须传业更在伊周老尽心
　　送唐子华赴嘉兴
　　闻君秋思满南湖行李今晨发帝都幙府初乘从事马江城还忆步兵鲈树浮白日山侵越潮蹴青天海入吴闲暇凭髙动诗兴须成一醉扫新图
　　和危山臞寄弟二首
　　画防连云甲第髙内官如雨送春醪贡金半铸分封印赐锦多裁侍宴袍自古圣明非独治只今才武系相遭文章且共安微命廊庙由来录旧劳
　　故园兄弟搃相思久客怀归屡失期司马却慙题柱早东方翻恨上书迟都门栁暗愁中见乡国花繁别后知昨日南桥放春水望云回首独多时
　　题书船入蜀图送防州教黄尚质
　　楚客之官泛蜀船画图盈尺见山川九江树色潇湘外三峡猿声灔滪前方译渐通巴俗语国书新絶汉人传岂无好事能携酒问字时时集讲筵
　　归舟阻风
　　洞庭十日风势虓沙头客舟如系匏沅湘九道白波立衡霍千峯云雾交神蛟欲蛰无定窟黄鹄将归愁故巢咫尺城楼不得上何由一望楚江郊
　　王氏相师山庄
　　相师之山云杳防千崖万壑倚空青上方雷雨藏天井南极风烟落洞庭溪客去迷花蔼蔼野人居爱竹泠泠何时遂买登山屐乘兴还来扣石扃
　　书南宁驿
　　岁晚驱驰忆帝京北风回首重关情中天日月回金阙南极星辰绕玉衡父老尚烦司马檄蛮夷须用伏波兵也知文德能柔逺传道新恩欲罢征
　　高明楼
　　江上孤城暎水回市中曾搆出尘开衡庐树入青天尽章贡波翻白日来每爱陈登门有客最传王粲赋多才阑干百尺应能借乘兴谁同月下杯
　　题天使馆
　　元统三年颁正朔诏书还到极南开使旌入馆青云动仙葢临江白日回谕蜀岂劳司马檄朝周终见越裳来还家耆旧应相问文化如今遍九垓
　　却侍姬
　　夜宿安南天使馆主人供帐烂相辉宝香烬起风过席银烛花偏月照帏王母谩劳青鸟至文箫先放防鸾归书生自是心如铁莫遣行云乱湿衣
　　登楼
　　楼上秋风吹画屏楼前秋思满都亭金河水去涓涓碧琼岛云来冉冉青近见萧何成第宅旧闻汲黯在朝廷明时进用多英杰迂腐深慙守一经
　　题张齐公祠
　　将军结髪事先朝百战山河血未销总説霁云多慷慨兼闻去病最嫖姚烟尘剑防迷秋峒风雨旌旗落暮潮自古英雄须庙食精灵何待楚词招
　　过故妻墓
　　湘皋烟草绿纷纷洒泪东风忆细君每恨姮娥工入月虚疑神女觧爲云花阴午坐闲金剪竹里春愁泠翠裙畱得旧时残锦在伤心不忍读回文
　　汴梁
　　汴上荒城绕故宫山头危石堕秋风夷门市起闻嘶马梁苑樵归见断鸿鬬草尚余残后碧进花无复盛时红欲登高处肠先断满目闲愁赋未工
　　洞庭连天楼
　　崔嵬古庙压危沙缥缈飞楼入断霞南极千峯迷楚越西江众水混渝巴鲛人夜出风低草龙女春还雨湿花北倚阑干望京国故人何处认星槎
　　鳯凰台
　　太白题诗鳯游处古台萧索换流年风流偶出齐梁后文藻犹含晋宋前淮水夜明沧海月石城春暗秣陵烟古来宫殿俱无迹风雨凭阑思黯然
　　寄鄂季弟防霖并寄仲弟次舟
　　吾亲霜鬓日纷纷爲客艰难不使闻养老只须常善饭生儿何必总能文书同洛下思黄耳心似河阳见白云季弟还家报兄好归期犹恐过春分
　　送姚子微
　　双阙除书上玉阶三湘回櫂拂氷崖天垂铜柱南低海地入金陵北近淮江国鴈来秋肃肃驿楼鸡动晓喈喈大家定有东征赋鲑菜随船慰老怀
　　送杜德常西台御史
　　御史才华旧省郎翩翩云路起鹓行天回紫阁明奎壁地切乌台动雪霜分陜定存周礼乐过秦犹有汉文章欲因巡郡还搜访别酒临风意独长
　　登岳
　　万壑千峯次第开祝融最上气崔嵬九江水尽荆扬去百粤山连翼轸来入树恐侵帝宅牵萝思上赤灵台明年更拟寻春兴应及潇湘鴈北回
　　送赵仲礼御史
　　文章御史久爲郎南赴金陵道路长百粤云山连楚大六朝烟树入隋荒清秋按部行骢马落日登台咏鳯皇新喜诸公振风采早闻当道去豺狼
　　送卢茂实之广东宪幙
　　仙城近接众山回宪府遥临百粤开海上喜通持节使幙中兼得济时材鲛宫织罢鱼龙出蜑户珠还蚌蛤来预想到官多暇日清诗题遍岭头梅
　　和余太守对雪见怀
　　江雪寒连驿树遥鹤裘清坐听萧萧中天月避光芒合南国云含瘴疠消因忆石田春种玉乍疑银汉夕通桥使君辛苦迎骢马也念幽居寄阒寥
　　岳阳中秋値安南贡使因怀旧游
　　洞庭秋气满龙堆爲客偏惊节叙催铁笛乍闻云外响琼楼应傍月中开越裳重译三年至溟海浮槎八月来忽忆旧游今万里天涯长见鴈飞回
　　寿王左丞
　　南极诸星暎赤霄东风二月满青条焚香鳯阁春开宴鸣玉龙墀午散朝但使经纶齐稷契不劳服食慕松乔日长自度升平曲闲听云间合九韶
　　栁贯【字道传东阳人江西提学】
　　度居庸关
　　居庸朔方塞始入两崖张行行转石角细路萦涧冈层壑倒天影半林漏晨光﨑嵚里四十所厯万羊肠千辕络前后两轨通中央谷开稍夷旷在险获康庄岂惟遂生聚列防参雁行激流或机硙架广亦僧坊我生山水窟爱此不能忘是日新雨已浮岚乱沾裳水声与石鬭风飘韵清商局辔不知髙浮云翼超骧考牒曩有闻经途今始详缅维古塞北入州犹汉疆控扼识形势防同知乐康属兹景运开六服连绥荒两京备巡幸离宫岌相望守岳将考制如祠匪求祥式瞻龙德中足征王业昌请继王防图勿赓祈招章
　　李老谷闻子规
　　老杜闻子规近在东西川犹云感时物收泪写幽悁今我行塞徼子规相后先时夏云景晦鸟呼摇空烟响入树窅窅啼垂血溅溅想知歧路难不恤躯命全千声复万声唤我归言遄茍非木石心岂免肠内煎江南丛薄间有花名杜鹃开时是鸟至相戒治春田不归如江水负此今五年风土孰云异物情要有迁寄巢勿浪出祝尔还自怜严程趣行迈且复挥吾鞭
　　和袁集贤上都杂诗十首
　　出塞行瞻日趋朝喜近天离宫开苑囿驰道絶风烟瑶水巡非逺峒山厯更绵甘泉多法从献赋忆当年雨水渐衣黒云沙际目黄烟开才黯惨日出巳苍凉徇俗高檐帽清心小篆香端居万里念蕙草惜微芳昔建寰中业初开徼外山雉城平兀兀沙水净湾湾朱夏宸游正清秋武卫闲叨陪文学乘空愧髩毛斑谣俗随方异沟途隔舍迷醺人惟马湩劝客有駞蹄殿角孤花靓城隅杂树低天涯中夜舞如意昔曽携天潢犹白白云幙故青青积潦摧车轴高风堕箭翎宫涂丹赭垩殿户紫金钉女乐蓬莱秘哀箫动杳防幄殿层云障辕门积雪峰竒鹰皆戴角御马尽飞龙瀚海将临幸云亭望陟封青丘大羽猎有事待冬曹务唯章句官规自法程斋扉侵雨润宴几得风清厯厯三刀梦行行万里城明年遂耕隐深仗酒爲名经游还絶塞际遇复清朝大暑无防绤轻寒已御貂盘空齑屡荐觞至酒频浇贫病谙爲客何惭带减腰公子青丝辔王孙绿幰车宴酣风小定舞破日西斜手掷宫中果神行海上查筑郿无自厚俭德不期奢水草方方善弓弧户户便合围连妇女从戍到曾雪毳千家帐冰瓢百眼泉浚稽山更北长望斗光悬
　　观锡喇鄂尔多御宴回
　　毳幙承空柱绣楣防绳亘地掣文霓辰旗忽动祠光下甲帐徐开殿影齐芍药名花围簇坐蒲萄法酒拆封泥御前赐酺千官醉忽觉中天雨露低
　　八月二日大驾北巡将校猎于赛音布拉克诏免汉官扈从南旋有期喜而成咏
　　天子龙飞啓圣时乾坤开辟再清夷幸从在镐承周宴重喜临边举汉仪御宿常时严虎卫吉行惟日望鸾旗诏恩许免陪骖乘却愧长杨赋未竒
　　次韵元日预宴大安阁下
　　金殿开扉日映枢翠帷香雾动流苏玉壶脩干双龙捧宝座重裀瑞鹊敷春色入杯初防滟雪光浮栋尚糢糊天元啓运三阳正需宴欣承湛露濡
　　过长城
　　道德藩墉亿万年长城谩与朔云连秦人骨肉皆爲土汉地封疆已罢边饮马窟深泉动脉牧羝沙暖草生烟神京近在溟北九域开荒际幅员
　　还次桓州
　　塞雨初干草未霜穹庐秋色满沙场割鲜爼上荐黄鼠献获腰间悬白狼别部乌桓知防族他山稽落是何方长云西北天如水想见旌旗瀚海光
　　题斋壁
　　牧马新来秣地椒街头挏酒玉倾瓢羲和白日经天近敕勒阴山度幙遥雨过忽然思御裌风清聊复快凌歊他年续作滦阳梦万里排云遡泬寥
　　送临川谢有源赴闽医提领
　　一路青山茘子丛华山西望粤台东家风兰玉庭阶上官事参苓药笼中鹢首去乘潮浪白蛎房催荐酒醅红福州自是炎蒸少腊雪飞花落半空
　　鄂抡图【字克庄淮西佥宪】
　　题西湖亭子寄徐复初检校
　　芙蓉花开一万顷钱唐最好是湖边晓风得酒更畱月春水到门还放船笙引鳯凰天上曲赋裁鹦鹉座中贤令人却忆徐公子深阁焚香日晏眠
　　刘闻【字文廷安成人国子助教】
　　赋得石钟二首送宋显夫佥事之山南
　　云苍崕深月出湖水动旅思方然噌吰发空洞悠悠湘灵感殷殷钧天梦人在九江船余音逺相送苍茫楚泽秋岩谷隐宫徴鱼龙守轩辕鸟识追蠡酒醒江南客月在船窗里佳期不可寻相思满湖水










　　元音巻八
　　钦定四库全书
　　元音巻九
　　张翥【字仲举号蜕庵晋宁人翰林承防】
　　送黄中玉之庆元市舶
　　昔我游四明壮观溟海波褰裳宝山顶曙色寒嵯峨日轮镕生金涌岀万丈涡云气忽破碎朱光相荡摩决眦蓬莱宫携手扶桑柯羣仙迎我笑佩羽纷傞傞风歘惊潮腾掷鳄与鼍浮查径可擥从此超天河精神洞百灵上下烦防诃归来已十载远梦时一过君家贤父兄儒术传世科薄言捧省檄舶署聊婆娑是邦控岛夷走集聚商舸珠香杂犀象税入何其多权衡较低昻心计宁有讹资阅须厯试壮图讵蹉跎维君官事隙爲访岩之阿悬应仙者徒徃徃啸且歌遐征渺不见空响遥相和因声两黄鹄持我紫玉珂岂无沧洲兴奈此尘刼何
　　题陈孝子传后
　　昌化陈南仲防失其生母王氏寻之六年后得之永丰县礼贤鎭之施氏永康胡石塘先生作传
　　百丈山前妾辞主礼贤镇中子逄母三十年余一日同白发相看泪如雨阿防去时未断乳儿壮得知心独若清湖老妪天所畱逆旅主人神使语归来桑竹溪之浒妇前持觞孙起舞双生祥表秋圃岂待旌书动官府吴人买妾纷莫数岁满母归遗子女巷南巷北不相覔况复山川两脩阻呜呼千秋复万古孝子之名昭寰宇世上滔滔忘母人不愧唐昌一杯土
　　萤苑曲
　　杨花吹春一千里兽舰如云锦帆起咸洛山河真帝都君王自爱扬州死军装小队皆羙人画龙韀汗金麒麟香风摇荡夜游处二十四桥珠翠尘骑行不用烧红烛万防飞萤炫川谷金钗歌度苑中来宝帐香迷楼上宿醉魂贪作花月荒肯信劒防生宫墙斓斑交合洗秋露尚疑怨血凝晶光至今落日行人路鬼火狐鸣隔烟树腐草无情亦有情年年爲照雷塘墓
　　王贞妇
　　青枫岭头石色赤岭下江千丈黑数行血字尚斓斑雨荡霜磨消不得当时一死眞勇烈身入波涛魂入石至今苔藓不敢生上与日月争光晶千秋万古化爲碧海风吹断山云腥可怜薄命良家女千金之躯弃如土奸臣误国合万死天独胡爲妾遭虏古来丧乱何代无谁肯将身事他主兵尘澒洞迷天台骨肉散尽随飞埃枫林景黒寒燐堕精灵日暮空归来堂堂大节有如此正当庙食依崔嵬君看江之畔石上血当与湘江之竹泪痕俱不防
　　重赋明山歌送胥式有仪还武昌【山式从其师曾坚子白读书处】
　　盱母城南隐居者一生耕凿盱南野何年移入明山来筑楼山颠云在下环山小坞三十六中有清池防桑竹日高坞口烟雾消稍见行人出深谷池头古井穿石空絶底暗与江流通井中鲤鱼长尺半人不敢取疑蛟龙隐居何人曾子白谁其从者胥生式先生喜与山爲徒意不在仙在楼居胥也来读山中书溪翁野老时时一相过有筐盛蕨兮有酒盛壶兴酣题诗满青壁墨痕入石青糢糊华盖浮丘石门麻姑邻峰近壑可游衍中山之乐足以遄吾躯生今掉头不肯住京尘茫茫岁云莫岂知卬亦爱山人未办山赀得归去曾先生防时把袂明山行洒扫楼上听松声黄精饱啖一千日飞上丹梯朝玉京
　　息斋竹石古木爲防稽韩季博士题【上有欧阳原功承防题】
　　老竹叶稀多秃枝新竹碧润含幽姿箨中龙子振春蛰突出雷雨头参差傍蹲怪石石罅裂裂处恍惚疑龙穴山中有树皆十围活榦撑青死槎折霜皮食尽干藓文半顶斩立双桠分最后一株身出羣垂枝倒走阴崖云李侯标致不可得小字亲题别涂黑纵横不在摩诘下萧爽直与洋州敌玉堂学士欣见之浓墨大书真崛竒森然一片铁石笔妙甚七字琼瑰词此诗此画今两絶把玩微风动毛髪只应真宰泣雕锼一夜山窗冷秋月
　　伍牧【宋将尹玉援常州战死于此】
　　苦战勤王事精魂泣鬼雄坏城兵气黑遗镞血花红故老谈亡国明时录死忠长吟一搔首落日鸟呼风
　　题汪会语村隐居
　　闻道荆村僻幽居趣自成桑中豚穽晚芹外燕泥晴苔石畱僧坐山尊迟客倾凭轩久不到望得白云生
　　题杨太史山居图
　　湖上山居好奎题压翠微烟霞改旧色林壑发清晖松晚看书罢荷凉坐钓归图中有真趣须此桂朝衣
　　陪东泉学士泛湖
　　山霭忽空无春晖正满湖船头载家乐花里驻行厨乐任喧呼动归从酩酊扶使君畱客意更爲倒金壶
　　送成礼部谊叔察访守令河南山东
　　厯数开千载明良防一时朝廷严守令宵旰爲黔黎南服方多故东州复阻饥郎官应简拔使者出询谘此命于今重如君众论推直承亷察往肯作畏难辞灵雨随华毂流风度防旗草兼骢一色栁与辔同丝梁宋分淮甸青齐并海涯政苛嗟虎猛民散念鸿离罢耎宁胜任奸贪只自私中牟因雉见单父得鱼知或有隳其职谁能愼所司张从急缓朗鉴各妍媸治道诚先务皇心实在兹俱爲良吏选足慰远人思空阔青云歩孤高玉树姿暂倾冠盖饯行赴简书期事业悬钟鼎光华映羽仪归来前席问请入史臣词
　　送彭大年眞人祀东海东岳东镇
　　国典崇常杞名山仰岱宗圣皇钦所遣使者肃惟恭礼自唐虞秩神知造化钟天门开嶫日观上巃嵸零雨行清道浮云起荡胸宿斋分鹤帐朝享发鲸钟吹溢安歌进灵来卫仗从御香分晻霭佩玉响瑽瑢美荐怀椒糈精诚奠璧琮东流瞻钜海列镇到诸峰瀛岛遥相望仙人或此逢岳祗调虎豹水怪帖鱼龙星坠祠光白烟涵瑞气浓振衣临濬壑飞盖拂长松庶物消余沴洪河复故踪年祥报齐鲁地宝出雷澭嘉泽羣方洽明时百职供回车宜访问弭节可从容世祚祈千亿功赞九重禁庭归福处有待颂东封
　　上清薛茂宏虞内翰以鹤斋号之爲赋
　　羽人新得虞翁号归筑衡茅并翠微丹室有风鸣夜帐斗坛多露湿秋衣画中昨者薛少保华表他年丁令威直儗身形炼相似玉笙吹上白云飞
　　州与成居竹王克纯登江风山月亭
　　风起西津断客艘熊家亭上得凭高云移鸟影沉江树雨带龙腥出海涛开辟自天畱壮观登临如我老英豪放舟拟就金山宿一夜清寒袭锦袍
　　登金山呑海亭了公请赋
　　危亭突兀戴鼇头俯视沧溟一勺浮龙伯衣冠藏下府梵王台殿起中流扶桑夜色三山日灔滪江声万里秋老我惜无呑海句但磨崕石记曾逰
　　寄成居竹隐君
　　青袍朝士困京华此老萧闲竹满家山压穷愁诗强项海枯渴肺酒槎牙商岩未采芝如草彭泽将归菊有花孤负江头理渔事短篷春雨梦沤沙
　　题唐子华画王师鲁尚书石田山房
　　秋水桥边红叶林数家茅屋傍青岑冈头种玉朝烟暖垅上锄云宿深摩诘辋川宜入画少陵韦曲自成吟束薪岁晚来同煮应许山中道士寻
　　赋中书左曹小瀛洲
　　东曹地迥集名郎宛是仙家紫翠房阊阖上通天咫尺蓬莱移出海中央金波日暖浮鳷鹊玉树春浓下鳯凰防度梦回清夜直此身如在五云乡
　　登六和塔
　　江上浮图快一登望中烟岸是西兴日生沧海横流外人立青防最上层潮落远沙羣下雁树欹髙壁独巢鹰百年等是豪华尽怕听兴亡懒问僧
　　三月望日游虎丘寺题小吴轩
　　海涌峯前云树盘佛宫飞阁出巑岏虎来古冢金精白龙卧秋池劒影寒禅老説空畱坏石鬼仙题下虚坛凭高不尽登临兴更借西山晚翠看
　　题黄州管氏怀坡堂
　　玉局仙人云锦裳骑龙一夕下黄冈峩峩冠盖生陈迹落落江山有耿光谪宦六年名益重怀贤千古意何长君侯此举诚佳事未数儋州载酒堂
　　题舒噜存道元帅平师宗三州卷后
　　不用牙璋远出师将军冯轼定边陲僰酋争防金盘血汉使高悬玉帐旗司马文章传太史武侯威略震南夷只今父老兰沧上拟刻宁蛮第一碑
　　次韵存道元帅师宗感时及陡遡山竢刀寨入贡诗因送归关成
　　徼外频惊羽檄飞将军三起着戎衣空山狐无藏穴平陆龙蛇有杀机巳见赵佗知汉徳更令孟获识天威此行整顿蛮荒了箐雨泸烟好赋归
　　二月朔日登悯忠寺阁
　　百级危梯遡碧空凭阑浩浩纳长风金银宫阙诸天上锦绣山川一气中事往前朝僧自老魂来沧海鬼犹雄只怜春色城南苑寂寞余花发旧红
　　奉答新仲铭禅师
　　吴枫初冷鴈连天梦在江南野水边词客欲归嗟老大美人不嫁惜婵娟豺狼正尔当官道龙象于今防法筵我识新公老禅枘一镫蒲室是眞传
　　题金陵
　　运尽黄旗晋祚开天星俄复坼三台方惊掘地双鹅起卽见浮江五马来草暗离宫碑卧土雨残战地骨生苔当时一掬新亭泪谁信清谈自有才
　　送李孟端奉祀天妃祠北归
　　万里函香出汉廷楚江南下越山青祠光夜现天妃火骑气秋瞻使者星三岛鳯麟环碧海九关虎豹隔青防君才宜掌丝纶美爲述文章袭六经
　　王继学自海南召还翰林再除南台侍御
　　天上归来锦作袍防陪春色醉宫桃银河有路惟飞鹊碧海无山不戴鼇卿月又临仙掌动客星偏傍钓台高广陵路接金陵近拟拂尘衣望节旄
　　寄别陈渭叟
　　空山花发春事幽道人结屋居上头胡麻随水有时得杏子成林谁敢偷金银气杂丹光现磵壑响带松声流寄诗黄鹄一相别独立苍茫歌远游
　　虚斋赠四明王道士
　　高斋闻在茘枝林曲几方牀宴坐深大道无形元寓器至人于物不容心三山云气通寥泬一室天光入照临我欲壶中收药去石田瑶草共相寻
　　吴江
　　坐倚风樯看太湖波涛澒洞半三吴寒通上界咸池气黑入中流水伯都云暗蛟龙应起立雪深鸿鴈自惊呼望亭有酒宵堪醉买得渔家一尺鲈
　　寄题杜原父怀友轩
　　尺五城南近世纷移家来并武夷君他年功业谁青史此客山林自白云石气晓侵书幌湿溪声时杂棹歌闻故人巳有同栖约杖防行穿虎豹羣
　　赠马易之
　　万里征帆度越江兹游竒观世无双海中蓬岛金银阙天上玉堂云雾窗吾道政须求柱石诗坛从此避旌幢青林白谷归休地怀抱因君得暂降
　　中秋对月时张外史有约以醉不赴
　　明月中天云雾消酒醒凉思正飘飘星河不动秋空阔钟鼓无声夜寂寥露下远山皆落木风来沧海欲生潮仙家玩事无缘到虚负璚楼听玉箫
　　梅雪斋爲茅山杨道士赋
　　雪树生香满佩巾紫霄最上集仙眞苔荒鹤迹浑无路花暗笙声不见人瑶圃月寒通白晓丹台云暖驻长春莫教流水山前去恐似桃花客问津
　　鳯山
　　衰草寒烟老木风南朝佳气落秋空璧来山鬼遮秦使盘泣铜仙别汉宫坏埓尚传祠乙鸟荒池曽见射飞鸿骚人自古多羇思长在登临感慨中
　　冰蟾爲金齐贤赋
　　老蟾素魄禀金精千岁玻瓈幻结成明水夜零阴燧冻丹书秋满肉芝生腹凝寒露藏虚白影入银河浴太清拟向姮娥乞灵药与君骑向广廷行
　　吴江王氏水云深处
　　湖平天阔开诗境宜着幽亭俯碧浔闲许钓徒分半席静饶沙鸟占全林青连河汉秋无极黒入菰蒲晚易阴更好扁舟明月夜醉携长笛写龙吟
　　题上清张道士壶洲
　　锦水东头观阙青仙家元不隔沧溟鳯麟洲渚寒凝碧云雾衣冠夜降灵金醴浸花畱客醉玉箫吹月使龙听看君福地容萧爽长与曽孙宴幔亭
　　石头城次萨天锡韵
　　陂陀石路带城遥古寺残碑藓半凋一自降王归上国空余故老説前朝坏陵鬼剽传金盌画壁仙妆剥鳯翘更欲畱连尽竒观夕阳江上又生潮
　　见鴈
　　鴈行新自鴈门来远度平沙阵势开光禄塞空霜气冽受降城废水声哀乌孙公主歌谁和猿臂将军射未回今日客中肠易断不须更上最高台
　　送式无外归高丽
　　三韩山水有灵晖秀出斯人了佛机岳寺禅余畱偈别王城斋罢戴经归瓶收沧海降龙入锡度秋空近鹤飞只恐故林云卧后一镫秋老木棉衣
　　送俞伯畴还淛东
　　四明游客往京都旅舍青灯照影孤家信防年黄耳犬乡心一夜白头乌却携长钺辞金水直桂轻帆过鉴湖爲问蠡吾王太守别来安稳有书无
　　散木轩爲陈则虚高士赋
　　散木轩中一散仙形虽如槁气苍然路松政自爲名误社栎还因不用全梁栋无心聊阅世山林有地可长年碧窗日静忘机处悟得南华第四篇
　　铁笛爲孟天暐作
　　爱此轻圆铁铸成何须楚竹选孤生年多化作青蛇色夜静吹如彩鳯声绣出碧花凝错落冷涵金气发铿清最宜携向君山去一听仙翁奏月明
　　寿缶斋传左丞
　　六朝名德仰巍巍未许家园久息机霖雨帝方思汝作衮衣人更望公归南山一柱标中土左辖三星拱太微欲向賔筵颂眉寿寸心遥与白云飞
　　夏孝子【名永庆定海人】
　　翁已全生儿殒躯投文我欲诘天吴一时肝胆宁知死万顷波涛视若无骨塟夜泉鲸穴冷魂归故国蜃云孤自今孝子流风在直与扶桑水到枯
　　台哈布哈【字兼善防古人南台御史】
　　赋得上林莺送张兵曹
　　春日阳关道莺声满上林来从金谷晓飞度玉楼阴栁嫩难分色歌停稍辨音明朝空解语人去落花深
　　寄姚子中
　　懒趋青琐备朝班焚却银鱼挂铁冠琪树有枝空集燕竹花无实谩栖鸾汉庭将相思王允晋代衣冠托谢安圣世只今多雨露上林芳草似琅玕
　　春日宣则门书事简虞邵庵
　　三月龙池栁色深碧梧烟暖日愔愔蜂粘落絮萦青琐燕逐飞花避绿沉仙仗晓开班玉笋云韶春奏锡琼林从臣尽献河东赋独有相如得赐金
　　春日次宋显夫韵
　　帝城三月多春色南陌风光画不如踯躅花深啼杜宇鸬鷀滩暖聚王余五楼似是秦宫宅金水元非郑国渠处处笙歌移白日扬雄空读五车书
　　送赵常伯淮西宪副
　　东华晨雾正霏霏使者分符向合肥封事尚畱青琐闼防恩近出紫宸闱江涵晓日明楼堞风引春云上绣衣珍重故人千里别绿尊须尽莫相违
　　寄同年宋吏部
　　金镜承恩对紫微锦鞯白马耀春晖谩随仙仗朝天去不记宫花压帽归海国风高秋气早关河云冷鴈声稀嗟余已属明时弃自整丝纶覔钓矶
　　上尊号听诏李供奉以病不出奉寄
　　丹鳯衔书出内庭羽林环卫拥霓旌千官拜舞开仙仗四海讴歌荷圣情香雾细添宫栁碧日华遥射锦袍明侍臣亦有文园病卧听龙墀鼓吹声
　　与萧存道元帅作秋千词分韵得香字
　　芙蓉宫额半涂黄双送秋千出画墙帘底燕惊花雨乱树头蜂绕袜尘香巧将新月添眉黛闲倩东风响佩珰归去绿窗和困睡暂凭春梦到辽阳
　　絶句二首
　　绣帘钩月夜生凉花雾阴阴入画堂吹彻玉箫人未寝更添新火试沉香
　　金吾列侍拥旌旄五色云深雉尾高视草词臣方退食内官传勅赐蒲萄
　　送王奏差调福州
　　春水溶溶满鉴湖兰舟长护锦屠苏可怜走马闽山道榕叶阴中听鹧鸪
　　雅勒呼【字正卿扣琨人】
　　和韵王继学题冰壶四美人图
　　彩毫将恨付霜红恨自绵绵水自东金屋有关严虎豹玉书无路托鳞鸿秋期暗度惊催织春信潜通误守宫莫道银河消息杳明年锦树又西风【唐宫题叶】
　　舞鸾妆镜拭铅华毫素无声散彩霞夜月影寒分桂魄春冰晕薄映桃花梦随图去凭青鸟愁逐书来防墨鸦未得离魂如倩女衰容先我到君家【崔徽冩真】
　　邺宫檐瓦似鸳飘兰渚鸣鸾去国遥谩説君王畱宝枕不闻仙子和琼箫惊鸿易没青天月沉鲤难凭碧海潮肠断洛川东去水野烟汀草共萧萧【洛神】
　　树交加玉树重鸳鸯难偶雪难容共思汉事随流水各对吴侬蹙远峰洛赋未成梁月堕秋笳已断塞云浓人间流落浑相似犹胜凄凉泣暮蛩【二乔】
　　寄南台御史达兼善二首
　　昔年奎壁聚星图文彩虚称二妙俱只有蒹葭依玉树初无薏苡似明珠鳯凰台上天光近乌鹊枝边月影孤壮志未消知己在敢烦音问慰穷途
　　白沟秋水帝城边晓发河南使者船契阔山川将万里飘零岁月又三年云间快覩防防鳯海上愁看跕跕鸢经术匡君须我辈莫将离恨染华顚
　　送苏伯脩御史之南台
　　天上词臣夐莫双乘骢此日莅南邦梅花路近宜逢雪桃叶波平好渡江千里苍生瞻绣斧十州使者避旌幢同袍知己如相问已许闲身老北窗
　　汴梁怀古
　　花石冈前麋鹿过中原秋色动关河欲询故国伤心事忍听前朝皓齿歌蔓草有风嘶石马荆榛无月泣铜驼人间富贵皆如梦不独兴亡感慨多
　　酬江夏友人见寄
　　四海元龙眼界空平生豪习竟谁雄早知黔首成秦赘悔学蛾眉入汉宫曲水踈篁秋色里小山丛桂月明中故人岁晚能招隐便买扁舟向汉东
　　送赵秉彞亲迎江夏之官临川
　　婀娜新衣锦绣重美人今夕过湖东一声铁笛千家月十幅蒲帆万里风孔雀画屛占贵客甘棠嘉树咏先公墨池光动凌云笔春满花封赋更雄
　　送防古学教授之卭州
　　玉贯珠联我国音乱山深处变巴吟苍虬挂屋寒笻瘦白鹤悬巢古栈深座冷一氊知宦况书来万里见乡心文翁课最同文盛应译嘉谟寄上林
　　二月梅
　　去年呵笔赋寒梅又见仙家二月开不是东君畱客醉肯教神女逐春回梨花院落爲云妬栁絮池塘作雪猜东阁如今清兴减罗浮谁与寄香来
　　京师上元夜
　　华月澄澄宿雾收万家灯火见皇州天阍虎豹依霄汉人海鱼龙混斗牛公子锦鞯鸣玉勒内家珠箔控银钩道傍亦有扬雄宅寂寞芸窗冷似秋
　　送袁果山经厯之潮阳
　　潮阳赞府之官去犹是薇垣白髪郎天上故人悬夜榻海边吏促春装翠绡巻雨蕉花老火齐然云茘子香终日韩山对帘幙只愁简牍破诗忙
　　畱别克呼彦卿学士
　　十年帝里共鸣珂别后悲欢事防多汗竹有编归太史雨花无迹染维摩湘江夜雨生青草淮海秋风起白波明日扁舟又南去天涯相望意如何
　　李孝光【字季和号五峯永嘉人】
　　题画史朱好古巻【篇中叶韵四字】
　　眞宰簸橐籥笑睨造化鑪鼔金铸贤智抟土作下愚画史天机精窃见造化枢盘礴解衣后当轩吮铅朱沾涂狡翰神气如走珠手掣巨鼇簮防□生肌肤六丁拔山来下无根与株海风吹之凝累累挿江湖其中有幽人傲兀不可呼已知画手好令我心踟躇五湖风雨夕迳去理钓舟子技亦精絶白玉无疵瑕谁能荐天子遣之画云台一朝被赏识富贵真萌芽但访青牛君乞受黄金壶
　　大星
　　大星在天小星落城头呜呜吹画角津吏击鼔河上船行人草草居人怜男儿堕地弧矢愿南北东西君莫怨
　　北风
　　萧萧北风吹客船月未出海天苍然客子放歌脚叩舷萧台东头天裹海萧台西头山刺天君行西过钓台口寄谢江边老病叟坐看云台落人手丈夫岂敢爱微躯奈此黄花一尊酒
　　茅山谣
　　道人两鬓青如莲大醉上山扪青天青天荡荡玉盘出引手举盘天上悬银河倾倒桂树影长风吹香落丹井地上小儿沾玉馥白急捣霜熟愔愔仙家十二楼夜半起拂踆乌浴手招茅君呌列仙带劒上立红云前茅君骑虎上天去道人乞我明霞篇
　　江山图
　　元气菌蠢生蛟龙银河倒挿金芙蓉九疑正在九州外碧树峭峭连丹枫上有万古不死之明月下有掀天巨浪之长江有客有客陆防往来江南成老翁天地无家屡回首放船去踏江上之青峰船头十日悬青雨风拔银山映东户山随没鹘落中原水作巴蛇走全楚向来英雄定黄土空遗绢素流今古天地一合如金瓯万岁千秋奉明主
　　越上
　　贺家湖上又秋风放翁宅前东复东两行云树忽远近十里荷花能白红游人濯足银潢上越女梳头青镜中我欲张帆上南斗扶桑碧海与天通
　　宿巢县
　　旅食荆吴改岁年春风行路思绵绵青山故绕周瑜墓明月犹窥亚父泉楚县城荒余画角巢湖日落有归船天涯芳草萋萋緑想见登楼忆仲宣
　　送王伯循
　　使者楼船鼔三叠犹见车前白鹭翿莫嗔惜别把衣袖他日爲谁拈酒醪龙蛇未蛰江水壮鸿鴈欲动秋风高槐树东头读书处更忆君家双鳯毛
　　寄达兼善
　　城上鸟啼欲闭门潇潇风雨近黄昏无端画角连云起铁铸梅花亦断魂
　　甘立【字允从陈畱人】
　　璚林台爲薛卿赋
　　西山有崇台上与云气通仙人紫霞佩导以双青童逍遥琪树林盘薄璚华宫积石象圃连岑搆空同纚纚驻朝景泠泠度天风丹鳯刷仪羽绛节飘曈昽矫首不可及灭没凌飞鸿愿言授灵药与世无终穷
　　送客赋得城上乌
　　月落城上楼乌啼楼上头一啼海色动再啼朝景浮马鸣黄金勒霜满翠羽裘乌啼在故处人生多去畱
　　晚出西掖同柯博士赋
　　薄暮出重闱逶迟望双阙辇路犹轻尘上林已初月悠悠文书静去去车马绝小草慙长松承恩总无别
　　送方叔高赋得长安道
　　灞陵桥上秋风早行人晓出长安道长安城头乌正啼长安陌上闻朝鸡征车遥遥行复止征马萧萧鸣不已将军年少美且都黄金箭镞雕玉弧未央前殿进书罢诸生拜官辞石渠将军归去亦草草长安道边人羡好莫怜贾谊谪长沙不见冯唐禁中老
　　送多尔济国王之辽东
　　奕世名王防骏功远分茅土镇辽东玉符金印传孙子铁券丹书誓始终沧海断霞连虎帐黒河飞雪暗雕弓莫忘圣武艰难日四杰从容陟降同
　　郊祀庆成
　　圜丘亲祀自吾皇夙驾鸾舆建太常冕服并行周典礼乐歌不数汉文章清台夜奏灵光紫温室朝迎瑞日黄今代侍臣多马郑明时应许议明堂
　　和宋学士晚出丽正门
　　暮光霞彩炫金题绛阙高居雉堞低上相楼台连御苑中郎车骑过沙堤皂雕孤捩凌云翮紫燕双翻踣雪蹄回首上林凉月夜蕊珠多是鳯鸾栖
　　送阁学士赴上都
　　从官万骑拥銮舆东阁词臣载宝书雨过草肥金络马月明山转紫駞车龙庭日近瀛洲路滦水天高玉帝居明日仙凡便相隔少年僚吏谩踟躇
　　古长信秋词二首
　　缺月流光入绮疏金壶传箭梦回初秦台彩鳯无消息桂影空闲十二除
　　辇路青苔雨后深铜鱼双钥昼沉沉词臣还有相如在不得当时买赋金
　　吴王纳凉图
　　六月长洲水殿凉酒酣挥袖倚新妆芙蕖露冷秋云薄廻首西风响屧廊
　　题柯博士墨竹
　　嶰谷春回落粉香拂云和露倚苍苍月明后夜吹箫过应是伶伦学鳯凰
　　邓德良
　　送陈杏林赴潮州医学教授
　　三千驿路上滩船九品医官半百年药市得钱添月俸杏林收谷当公田北书渐觉江鸿远南食初尝海鳄鲜不用越巫驱瘴疠家家传取卫生篇












　　元音巻九

　　钦定四库全书
　　元音巻十
　　余阙【字廷心武威人】
　　大口迎驾和观应奉韵二首
　　晨光开翠防广路净炎氛玉度流水华葢烂垂云既御大宛马还朝鳀海君都人望旌纛乐哉歌采芹仗出弹筝峡川原彀骑分天行肃大化时迈耀前闻整跸传清道激吹入行云日暮望双阙草木亦欣欣
　　送王闗赴泗州打捕提举
　　苍茫吴楚防纵横淮汳流春氷未泮渚芳杜已生洲扬旌朱楼前张猎青山幽献功效大兕亦致公子裘逍遥足为乐何嗟晚不侯
　　待制张廷美姑阿庆诗
　　葭茨啓望国灼灼咏桃天操觚染芳藻短发未胜翘始聆白雪句兼传黄竹谣兰萌初映砌春霜已降霄秋榛覆故陇惊蓬飒回飚金尊与瑶席庶足奉仁娇
　　杨平章崇徳楼诗
　　重城控秋塞丹楼耀芳甸赪霞上氛氲苍林下葱蒨长河城边急积岨窗中见逺雁灭居延行云归鄯善大贤谢卿伯垂帏化乡县春虫触寳瑟余花飘玉研方从董园乐陋彼歌梁转伊予去山泽寒斋秋草徧载览登楼篇益重临渊羡
　　云松楼
　　初日髙楼上巻幔对黄山黄山出霄汉烂漫发青莲参差非一状朝夕看屡妍九华承双舄敬亭附骈筵漫漫云羃岭沈沈松覆泉清飇坐中起如闻帝女弦静有幽事乐动无尘虑牵逍遥悦心目兹道可长年
　　送刘伯温之江西防使得云字
　　祖帐依仙馆车葢何缤纷使君驱驷马衣上绣成文中筵陈绮坐羽觞含郁薰情多酒行速意促歌吹殷况我同乡友同馆复离羣朝阳丽神皋遥天澄逺氛回镳望双阙五色若庆云苍茫嵗年徂东西岐路分道长防日远何以奉殷勤惟有淩霜柏天寒可赠君
　　八月十五日处州分司对月
　　武夕始正华月升秋旻金波何穆穆緑桂满中轮徘徊出西陆照耀此瓯闽光流河宿隠气随商律振余辉洞轩房紫兰含微津皇天降嘉嵗五政亦已陈乐哉一巵酒允矣同庶人
　　三月十九日郡学后亭燕卢起先使君
　　晨集欵江渚列席当蕙櫋斯亭信显敞翠岭带澄川潮驾宜城步山积司空原青松纷被径红桃竞发园众賔起为夀緐啭出娇弦中觞念逺离嵗行已再迁漂萍有时合行云未见旋今朝不为乐来防知何年
　　赋得蛾眉亭送王徳常御史赴南台
　　江亭望华崿望望似脩眉扫黛偏能巧含颦知为谁姢姢微雨里脉脉夕阳时千里乗骢去因之伤别离
　　有所思
　　春风起寒色春衣方重熏新装卷罗幔清唱入行云艳色若流月芳泽谢兰芬婵姢信无度我思何在君
　　长安陌
　　浩浩长安陌璚楼夹广防鸳鸯御沟上芍药吹楼前骏马追韩嫣金尊约郑防功名有时有且得乐当年
　　伯九徳兴学诗
　　上徳抚元运吁俊尹神京三雍烝髦士五学训齐氓登歌陈羽县鸾刀奉丽牲优游乐清化大道嘉方行
　　送孙教授
　　皇情重声教宵装尔载驰边城南徼外礼殿左江陲揖让陈椰器歌荫薜帷全胜宜春郭花落闭门时
　　赋得君子泉送彭公权为黄州教
　　君子没已久遗井郡斋中本寓思人意兼全泽物功银牀驳故藓玉甃落寒桐防日趋官舍横经诵养防
　　赋得春雁送司执中之江西宪幙
　　春风起苹末旅雁尚回翔乳鸭娇同啑新蒲短可藏应懐洞庭水非避塞垣霜客路烦懐旧题书寄帝乡
　　南归偶书二首
　　帝城南下望江城此去乡闗半月程同向春风折杨栁一般离别两般情
　　二月不归三月归已将行箧卷征衣殷勤为报家园树缓缓开花缓缓飞
　　别樊时中防使
　　光禄桥西惜解防春星欲傍露盘低自来宫栁多离思更着城乌在上啼
　　丁复【字仲容天台人】
　　与杜清碧先生四首
　　武夷山水先生宅山上松声落醉眠不废乾坤有清气至今岩壑出神仙南阳诸葛吟梁父西蜀扬雄草太圣主如天明日月九重虚席正求贤
　　先生九曲溪边住锦里风光太逼眞当代如求董狐笔名家政要杜陵人玉堂金马频催诏朱绂银鱼懒挂身闻道少微星不夜已知江上有垂纶
　　五云綘节下林丘万里银槎上斗牛圣代已兴周礼乐大儒宜法鲁春秋上林花雾冥冥湿太液恩波浩浩流清夜梦回髙阁逺一蓑烟雨泛渔舟
　　圣君虚席礼贤初太史濡毫应诏余沙草纵肥金騕褭宫花时落玉蟾蜍晋朝人物推安石汉代文章识仲舒成业经纶有如此人生须读五车书
　　新寺和张仲举韵
　　天宫兠率下崔嵬结绮交疏面面开地势周围龙虎国钟声疎应鳯凰台鼎湖仙去秋遗剑笠泽僧归夜渡杯千骑廵游羣乐动五云深处御香来
　　题方壶子天台图送曺士安省亲还上清
　　仙人飇车竟独往我家天台不得还云飞舍下两白发桃熟溪头双緑鬟七十江上老为客夜半梦中无数山更烦尔祖方壶子冩我与君刘阮间
　　与李五峯先生
　　雁荡山前结屋牢先生欹枕听松涛麒麟一出空祥瑞鳯鸟孤飞惜羽毛汉代文章迁史盛晋时人物谢安髙懒将白发供朝绂纵有金鱼换酒醪
　　九月一日游昭亭
　　山色江光带近郊道旁杨栁舞寒条半生九日黄花酒多在西风白下桥千里客游仍暮景异乡人事又今朝老来未遣登临懒尽醉东家緑玉瓢
　　送僧归庐山
　　庐山东南山木多石梁顚倒挂银河仙灯夜半天绅落佛屋春深海客过五老芙蓉还好在陶公杨栁定如何布防又起江湖兴应道西风动薜萝
　　吴师道
　　十台懐古
　　姑苏
　　百花洲上姑苏台吴王宴时花正开半空画烛西子醉三更铁甲东门来吴波吴山簇不见娇嚬倚阑曲丹枫落月怨啼乌碧草东风走惊鹿阖闾丘墓相连处应恨夫差迷不悟防指千年血未干游魂夜哭台前路
　　章华
　　灵王倾国崇台宇按剑章华睨中土弁裳防地走诸侯钟鼓淩空震三楚骋骄不畏伍子谋落成乞与吴兵游孤舟竟走江上路块土独占山中愁十年霸气终萧索回首华容归不得饥魂漂泊啼秋烟细腰却舞新王前
　　朝阳
　　神娥缥缈髙唐上楚宫楼阁森相向丹枫苍桂拥孤阙白石清江簇连嶂行云防防飞雨寒孤猿咽咽秋花间翠钿龙驾杳何处防魂残梦愁空山微臣宋玉夸能赋当日襄王岂真遇千古秋风恨未平髙泉飞落三巴怒
　　黄金
　　昭王锐志移青社筑土悬金奉贤者四方剑佩集强燕千里风尘驰骏马郭君自举先羣豪乐生独步超凡曹酧恩一雪霸国耻建功独倚云天髙君臣意气千年少落日荒凉没秋草黄金买贵满长安惆怅英雄布衣老
　　戏马
　　项王数马从东来意气蹴局全秦摧入闗不并沛公辔还乡却上彭城台重瞳按剑风云靡万疋腾空烟雾起凄凉垓下泣名骓零落江边余数骑寄奴千载心争雄登髙把酒临秋风诈移晋鼎非男子君看百战东城死
　　歌风
　　沛宫置酒君王归酒酣思深风云飞儿童环台和击筑父老满座同沾衣一歌丰沛白日动再歌淮楚长波涌龙髯气拂半空寒虎士心驰四方勇河山萧瑟长陵荒野中怒响犹飞扬髙台未倾风未息故乡之情那有极
　　望思
　　桐人气迫前星黯思子宫成翠华晚髙台有恨碧草新大野无踪金犊逺一朝防兵儿罪轻百金钟爱天伦深戾园魂魄夜寂寂湖城风雨秋阴阴汉宫楼观连天起方士秉香召仙鬼望思望思终不归茂陵老泪如倾水
　　铜雀
　　半空髙栋翔金雀玉扆繐帷尘漠漠西陵老树暝色寒长安残枝春情薄曲终红袖辞尊前檐倾防甓飞人间分香老泪恨不灭秋风吹入苔花斑汉家一片当时土肯为奸雄载歌舞销尽曹瞒万古魂落日潼河咽寒雨
　　鳯凰
　　金陵王气飞祥云鳯凰台上声和鸣鳯来春日花防鳯去秋风荒草生娇娥舞散髙台暮青山逈隔丹丘路斜阳门巷语乌衣细雨汀洲飞白鹭江空天濶鳯影遥谪仙吟防谁能招六朝宫阙烟萧萧月明夜半人吹箫
　　凌歊
　　宋家天子游南国红粉三千台百尺歌钟激浪楚日白帘栊凝树湘云碧凌歊髙宴金舆来侍臣狎笑朱顔开台城宫扉锁花栁寄奴玉障生尘埃昏昏醉梦春风防不顾江东数千里酒罢歌防帝业销青山空映当涂水
　　韩中材
　　岳王墓
　　妖星堕地芒角赤龙剑悲吼风萧瑟中原王气挽不回将军一死鸿毛掷秦家小儿真戏剧播防造化摇枢极指雠为亲忠为逆只手上遮天眼力九闗茫茫隔天日无由下烛臣愚直臣愚万死不足惜国耻未湔犹愤激古坟埋寃血空碧风雨年年土花蚀我恐精忠埋不得白日英魂土中泣请将衰骨斵出荒苔痕献作吾皇补天石
　　鸿门宴
　　花膺绣膊帕抹额勇士如云森剑防沛公对酒顔如灰主人重瞳光照席重瞳座上身如寄巵酒未呑心已醉醉酣不辨真天人百万貔貅眼中睡春融玉帐香风开呜呜帐下筝琶哀目前等作万口计军声四面欢如雷沛公唯若非无意就中暗挈秦天地此时可想聼得异四面军声皆汉骑
　　征妇叹
　　虎头将军眼如电领兵夜渡黄河面良人腰悬大羽箭辽东掠地辽西战一纸红牋寄春怨十年消息无归便日长花栁暗庭院斜倚妆楼倦针线心忆良人嗔不见手掷金弹打双燕无术平戎报明主恨身不是竒男子傥妾当年未嫁夫请学明妃献西虏
　　黄诚性
　　读文山集
　　三百余年乐育恩晚从科目得斯人﨑岖岭海期年国零落氊毛万死身诸葛未亡犹有汉包胥欲泣更无秦挑灯慷慨歌梁甫鬓发萧森惙鬼神
　　王思诚【字致道兖州人】
　　赋得云梦泽送宋显夫佥事之山南
　　两仪开混沌二泽积渟汇溢巴丘腹陂防楚地形龙蛇蟠窟宅鲛蜃驾空防余润蒸巫峡层波接洞庭汀花迎日白岸草际天青使节光卿月仙槎泛客星扣舷歌楚些鼓瑟舞湘灵忧世婴多病伤懐忆独醒清风吹碧渚明月漾沧溟迢递山南道乗骢旧所经
　　程益【字光道济南人】
　　赋得金盘露酒送宋显夫佥事之山南
　　鳯城仙客来扬州便当解此千金裘丹丘夜出玛瑙瓮洞庭春泛瑶华舟看花路入竹西寺吹箫人倚桥边楼船头对月且独饮锦袍明日金陵游
　　王廓【字元举彭城人湖州经歴】
　　小狐山
　　江上青山一剑孤气虹夜贯斗牛墟寒藤古祠神所居谩说彭郎迎小姑俚言不经听者愚举世孰与明其诬山下长江通蜀吴飞亷怒锁千舳舻乾坤变色惨不舒竿摧缆絶愁万夫初疑破虏遇老狐又讶伏波留贾胡阳侯负弩雄前驱冯夷击鼓严后车六鼇掣钓轩蓬壶八骏按辔鞭龙鱼神灵怪骇千万殊总有健笔难穷书一官长沙赋归与三年卧病南阳庐故交新贵一字无扁舟梦鲙松江鲈行或止之不可虞呼童取酒聊自娱短歌激烈惊樵渔掀髯一笑谁和予邻商去住依祝巫盘餐拜祠樯上乌百钱之利众所趋浪走不待晨鸡呼进锐退速中乗除未要冒险争前途江上正自不我疎我亦乐与江山俱安得匹素百尺余他年冩我东游图
　　张九思【字思敬】
　　公莫舞
　　鸿门壮士发植蒲玉帐酒热声喑呜六合杀气郁结甚长鎗大帜悬于菟张筵賔戏称大夫泗上亭长不敢醉黄金铄铄剑交飞裂眦填人齿生彘公莫舞收莫邪不闻夜泽死长蛇神龙变化不可豢徒劳杀戮人如麻起来三吁碎玉斗一军西望长咨嗟
　　吴浩【字养浩龙泉人丁夘进士】
　　二月八日驾幸栁林
　　早步廊街曙色红圣时搜乗理车攻髙驼载宝氍毹丽驯象腾车翡翠重夹道香烟春郁郁接天御气晓溶溶亦知奏赋长杨近五彩光华起六龙
　　李涧【字国用瑞阳人入贡魁】
　　过庐山
　　斜阳淡淡栁依依立马桥边客去迟昼锦已成蝼蚁梦夜台应媿鹡鸰诗萍虀豆粥无传法蒲扇桃笙有贱时千载孝标裙帔恨凭谁笺寄故人知
　　臧梦解
　　送则平使安南
　　玉节金函志气雄紫泥犹带朶云红中郎笑揽皇华辔南越懽迎御史骢为说葵倾知向日谁云草偃不从风折冲尊俎吾儒事伫看梯航万国同
　　谭复【字见心阙州人】
　　寄玉笥刘师服道士
　　玉笥峯头玉作人梅花坛下读丹经晓分露水洗明月夜扫云洲拾落星海舄近传鳬径度泉琴误许鹤同听何当谢却尘中鞅共倚松根斸茯苓
　　俞镇
　　送钱伯全上春官
　　云间荐鹗起翩翩瑞世文章得共传白璧一双全肉好青钱万选中方圆九天宫阙龙飞日率土衣冠虎拜年擢第大廷归馆阁细图王防续新篇
　　奉赠绍兴总管王叔能
　　蓬莱髙压水精宫牧守清明似范公緑野犁锄春雨外画船箫鼓夕阳中隄防地设三江险楼阁天开七郡雄珍重能文王博士为磨贞石纪丰功
　　王瓒【字在中奉元人河东佥宪】
　　题赤壁图
　　我昔南游过赤壁曽上矶头访遗迹吴魏胜负了无闻一曲渔歌楚天碧黄冈迁客蛾眉翁道同北海人中龙覊懐得酒逸兴发扁舟夜泛空明中江山如许谁賔主醉挟飞仙梦中语直将天地等浮沤三国周郎曽比数神游八极空画图开巻彷佛瞻眉须清风千古凛如在悠悠目防江云孤
　　林徳阳
　　读文山集
　　黒风夜撼天柱折万里飞尘九溟竭谁欲扶之两腕絶英泪浪浪满襟血龙旄戈鋋烂如雪孤臣生死早已决纲常万古悬日月百年身世轻一发苦寒尚握苏武节垂尽犹存杲卿舌膝不可下头可截白日不照吾忠切哀鸿上诉天欲裂一编千载虹光发书生倚剑歌激烈万壑松声助幽咽世间泪洒儿女别大丈夫心一寸鐡
　　杨鹏翼
　　秋千
　　日转华檐树影偏谢家庭院簇神仙防绳斜擘纎纎玉画板轻承步步莲防玉未升云汉上緑珠先堕防楼前不知小径残红里明日何人拾翠钿
　　周伯琦【字伯温号雪坡番阳人江浙左丞】
　　入居庸闗
　　出闗复入闗五见月上草木虽未霜寒风已凄然崕路何纡萦叠嶂横中天上有太古石下有无底泉幽致良足嘉万雷柰喧阗驯象宝辔鸣紫驼锦幪鲜铁骑簇云队黄屋循星躔时廵谧风俗执法恭后先达官国同休防宅如登仙细民终嵗劳输转百苦煎苦乐殊云泥使我中心悁偶经岩谷胜复忆江湖壖升髙望白云楚天浩无边吾师未休息敢赋归来篇
　　龙虎台【在昌平县境北距居庸闗二十五里】
　　巍巍百尺台荡荡昌平原隆隆镇天府奕奕环星垣居庸亘北纪隩区敛全燕苍龙左蟠拏白虎右踞蹲斯名岂易得天以遗吾元明明传正统圣子及神孙廵归遂驻跸衣冠照乾坤山川皆改容草木亦被恩章华民力竭柏梁侈心存岂若因自然张设一旦昏雄伟国势重简俭邦本敦年年举盛典宫中奏云门
　　贡师泰【字泰甫号玩斋宣城人江浙参政】
　　杂诗四首
　　看月当看缺月缺终须圆赏花莫待开花开落还先静观万物理可以全吾天东邻侈曼舞西邻沸緐弦欢燕犹未终飘忽如浮烟宣尼陈蔡间伯夷首阳巅斯人虽已矣清风万古传
　　千金不为恩一语终感徳所以古来士慷慨重相得睠兹义利间谁能有真识张仪复连衡郦生空伏轼鲁连不帝秦髙论抗六国遂令千载下抚巻长叹息
　　疏林收霁霭方池含宻阴坐深清昼冷余花散鸣禽缄情何所寄抚我緑绮琴世无钟子期谁能复知音曲终一长叹悠悠千载心
　　偃息北窗下好风从南来开窗延好风懐抱忽为开人生如逆旅造化同婴孩小知鬭蜗角营营真可哀是非何足论客至且衔杯
　　题顔辉山水
　　苍龙渡海成叠嶂屴崱西来势何壮荡摩日月嘘云烟回薄风霆起波浪悬流昼夜相舂摐恍惚银河落天上桥横霞岭类天台谷隠龙湫疑雁荡若非华葢及武夷无乃仙都与秦望参差飞观倚半空错落长松髙百丈烟悬絶磴畏﨑岖路出平川喜夷旷野老朝耕屋角云渔翁晚钓篱根涨偶随鹤舞抱瑶琴犹恐猿啼惊蕙帐画师盘薄精天机元气淋漓归意匠毫芒防染逺近间咫尺巻舒千万状三年老我东海隅立马看山每惆怅麻姑敬亭曽见招何日相从脱尘鞅
　　题二马图
　　鐡喙騧连钱骢何年坠影江水中蒲梢西来八尺龙天闲十二为尔空五花云锦吹东风
　　送江西傅与砺赴广州教授
　　买得吴船便欲东更骑羸马别诸公文声久许江西盛诗律因归海外工人羡义阳封介子客从泰畤荐扬雄五羊城下南风起茉莉花香荔子红
　　送顾仲庄之海北
　　钓龙台下与君别万里东南何日还星斗动摇天在水海门空濶浪如山瑚寳树来三岛鹦鹉金笼出八蛮箫鼔船回应北上鳯池春早佩
　　送笃御史
　　万斛龙骧海上回除书忽降自天来红莲日转神仙幕翠柏霜飞御史台已喜文章收美誉还因纲纪得长材风尘满目难为别且尽江头酒一杯
　　送刘彦明从经略使还
　　经略江南开幕府曽因三语辟刘郎千金海上求骐骥五色云间识鳯凰思入金茎秋滴露行随玉节昼飞霜还朝定上平南防应从防龙到建章
　　送洪元成赴静江治中
　　海上东风吹鬓毛杏花开处雨萧骚荐书旧最司征考宫锦新裁别驾袍落日山城旌斾逺拍天春水柁楼髙莫怜投老多辛苦万里行囊有豹韬
　　次韵李景仪治书
　　杨仆船归百越平捷书今喜出瓯寕秋髙剑气冲南斗天近纶音动北溟万里声名双鬓白百年文物一氊青珠玑忽向三山落谁复歌诗继鲁坰
　　题张子固所藏鲜于墨迹
　　一自昭陵藏墨本书名谁复更超羣忽传河朔专行草不让吴兴变分黄鹄夜深随落月白鹅秋冷化孤云风流赖有张公子雪茧封题比右军
　　题李则平宪副所藏息斋竹
　　满川风雨长筼筜吹作参差三鳯凰箨粉已翻鳞甲紫墨花还染羽毛苍春寒弱榦当轩润日暮清阴入酒凉便欲截筒鸣嶰谷却愁弹瑟望潇湘
　　巴陵女子韩希孟贞节
　　尚书子妇魏王孙清白传家节更文诸将已捐南渡主孤身犹抗北来军血书夜洒巴陵月壮气秋横鄂渚云欲吊忠魂无覔处惟应瑶席从湘君
　　题渊明小像
　　竹杖芒鞋白鹿裘山中甲子几春秋呼童防检门前栁莫放飞花过石头
　　徐天逸
　　拟古三首
　　皎皎机上丝织为游子衣逰子荡风尘素衣化成缁风尘不可避四顾将何之岂不念洁白徒重墨子悲勗哉加澣濯河水清且漪
　　娉婷闺中女天质知自爱空懐苹藻心日月苦行迈蹇修意良勤迟迟如有待未嫁庸何伤失身将重悔婉娩自结发伉俪情义深夫征日易久鱼雁成销沈自怜镜中貌衰白将骎骎有衣谁为熏有花谁为簪顾影虽无俦秉心犹防金青天悬明月照影不照心
　　段天佑【字吉甫河南人江浙提学】
　　送妓入道
　　歌舞当年第一流洗妆今日别青楼便从南岳夫人去肯为苏州刺史留琳馆月明箫鳯下琐窗花老镜鸾收却怜愁絶浔阳妇嫁得商人已白头
　　吴漳【字楚望】
　　题南阳诸葛庙
　　剑江流水緑沄沄五丈原头日又曛旧业未能归后主大星先已落前军南阳祠庙荒秋草西蜀闗山隔暮云正统不惭传万古莫将成败论三分
　　桂元【字师善慈溪人】
　　和王守之防肠曲二首
　　翩翩白马垂杨陌千金结交五陵客白苎细褶玉系腰迎风叶叶衣袖飘青楼夜夜偎香玉锦帐殷红射银烛兰房寂寞琐窗春一月不动罗帏尘昨宵醉归扶不起天明又入长安市【右荡子】
　　桃花夹隄春水滑棹歌三叠行舟发行舟去去东复西几度桃花二三月花前一别一回老相思日多欢乐少君重黄金轻别离黄金买得少年时【右商人妇】
　　宋无【字子虚吴门人】
　　公莫舞
　　公莫舞公莫舞鸿门王气归真主何人睚眦赤龙子手循玉玦目相语令公莫舞公楚舞剑光射日白虹吐人发杀机天不与撞斗帐中唉亚父霸业明朝弃如土
　　妾薄命
　　云母屏琢春氷鲛女织绡蝉翼轻比妾妾薄命比君君薄情红绵拭镜照胆明还疑妾貌非倾城倾城从来有人妬况复君心不如故故人心尚峰九疑新妾那能无故时补天天不髙填海海不深不食莲菂不知妾心
　　乌夜啼
　　露华洗天天堕水烛光烧云半空紫西施夜醉芙蓉洲金丝玉簧咽清秋鼙鼓鞭月行春雷洞房花雾酣不回宫中夜夜啼栖乌美人日日歌吴歈吴王国破歌声絶鬼火青荧生碧血千年坏冢穴狐兔乌衔纸钱挂枯树髑髅无语满眼泥曽见吴王歌舞时乌夜啼啼为谁身前欢乐身后悲空留琴怨传相思乌夜啼啼别离
　　彭炳【字元亮武夷人】
　　湘中曲
　　龙挟天河堕江渚天子骑龙上天去轰轰藏剑凿黄云日落苍梧一抔土两鳯追天住湘浦红泪湘筠满秋雨青山九防又春归花落无人见韶舞
　　渊明辞
　　醉倚苍江看落花阿舒扶上短辕车河山万里皆刘裕五栁春风自一家










　　元音巻十
　　钦定四库全书
　　元音巻十一
　　成廷珪【芜城人】
　　春夜曲
　　芙蓉楼前拜新月宝鸭微熏透银叶吴山楚水送逺游不管闺中照离别谁家玉钩飞上天一似连环旧时缺缺多圆少将奈何一寸愁肠百重结为郎白苎裁春衣又恐月圆郎未归
　　射鸭谣
　　阿侬手挽竹枝弓射鸭緑杨湖水东三三五五似学武一箭悮中双飞鸿前船唱歌后船哭月黒湖中夜濳伏东海健儿不敢过人命几如几上肉老翁入县前致辞夜夜全家犹野宿丁寜门户且勿开明朝又怕官军来
　　送周草窗尊师归庐山太平宫
　　匡庐之山仙所居银河倒蘸青芙蕖三千里路昔一往十八社友今何如向来匡君结庐处至今海月悬髙树水流花落春复春洞府苍茫隔烟雾西风萧萧吹短衣卖药修琴不归去浔阳潮落海欲枯防时再得麻姑书桂风不跨林下虎回仙肯顾盘中鱼幸留神物守丹鼎喜近弟子迎飇车世间信有扬州鹤防汝乗之上寥廓晴窗须理白雪弦爽气仍开紫霞阁袖中宝剑且藏锋彭蠡小龙方睡着
　　江南曲
　　吴姬当垆春酒香翠绡短袂红罗裳上盆十千买一斗三杯五杯来劝郎落花不解留春住似欲随郎度江去酒醒一夜怨啼防明日兰舟泊何处
　　和张孟载春愁诗韵録寄杨鉄厓
　　小窗病酒厌厌卧春色三分二分过仙人漫织藕丝长金铜难补菱花破花间黄蝶也双飞叶底青梅才一个防笔题诗人未归愁肠一似车轮大
　　湘江秋逺图
　　苍梧愁云拂烟水日暮无风波自起何人吹箫作鳯凰被临江迎帝子黄陵女儿情更多却掩冰丝泪如洗千年遗恨人不知坐对空山疑梦里
　　上江淛丞相多尔济国王
　　世祖开中国元臣起朔方八荒归版籍千载际明良奕世兼茅土闻孙列庙堂白麻新命相紫诰旧封王镂玉为符契镕金作印章既徴扶社稷仍赉理阴阳淮海风尘静长安草木芳精忠存北阙化泽被南荒翠织龙衣宻黄封御酒香三吴歌盛徳百辟仰辉光士竞歌麟趾人争覩鳯凰小儒狂斐在有颂继甘棠
　　送郭仲安贡察院
　　捧檄上京华清才世共夸封章不起草健笔自生花燕市千金马天河八月槎看君冠獬豸好为触奸邪
　　晓出钱塘门
　　出城聊适意草树碧纷纷一雨破清晓四山生白云僧楼缘岭出樵迳过桥分明日重携酒来浇和靖坟
　　送张可道赴嘉定府太守
　　秦中百二汉闗河曽记乗骢旧所过栈道地形天下险嘉州风物古来多分符又协三刀梦入境先闻五袴歌父老扶笻亲引道将军负弩疾防呵锦袍错落金为带白马聫翩玉作珂兴学固当崇俎豆防边还为戢干戈四川画省劳询问一郡苍生望抚摩楼倚青防来万境山横紫翠接三峨题书别馆鱼堪寄退食公堂雀可罗西蜀考功当第一他山有石为君磨
　　寄庵为余氏赋
　　此身江海即蜉蝣小住庵中五百秋万刼有穷惟道在八方无碍与天游虎龙夜合黄金鼎鸾鹤朝飞白玉楼暂向人间忘尔汝一瓢春酒肯相留
　　上清卢道士所藏双龙图
　　仙潭烟雾晓防防彷佛飞空剑气腥岩穴防年当蜕骨画图今日露真形天瓢水浅阴犹伏宝藏云深夜不扃好就卢敖听驱使八方行雨鼔风霆
　　韩致用梦鹤
　　畴昔相过赤壁矶神交遗思尚依依应从五色云中过还绕三珠树上飞月色满庭空夜帐露华如雨湿秋衣蓬莱山下花无数稚子吹箫作伴归
　　柬句曲外史张伯雨
　　霞佩翩翩出洞天当时彷佛见臞仙防年东海张公子今日西湖葛稚川沧海尘飞丹已熟玉堂人去榻空悬林间载酒来相覔乞冩山灵与世传
　　送人归桐江
　　读书不谒万乗君挟防肯傍诸侯门啸歌苏台晚山碧濯足洞庭秋水浑千金未易买骏骨一饭岂足哀王孙风尘拂衣且归去髙卧桐江烟水村
　　送陈子山状元赴太庙署令
　　天上词臣锦作裳喜趋清庙奉烝甞宝刀刻颂登彛鼎金砚挥毫选乐章太液秋风黄鹄下斋房明月紫芝香礼成月荐应分胙防服承恩到北堂
　　送杨士安归长安
　　落魄麻衣不受尘黄金挥尽只清贫新丰市上酒濯足韦曲城南花恼人豪杰漫嗤秦逐客渔樵能话汉功臣清时老去丹心在且把长竿钓渭濵
　　九月十日自夀
　　余生堪叹复堪怜喜际明时老市防把菊巳从前一日种桃犹待后千年但令有子亲书帙莫怪无人送酒钱寡欲清心今得矣炼丹何用学神仙
　　徐防未平感时伤事寄张仲举
　　边报纷纷日转频彭城犹未息风尘中原白骨多新鬼浮世黄金少故人阮籍一生唯纵酒季鹰今日定思莼河东鹤叟应相忆落日悲笳泪满巾
　　送余廷心翰林应奉
　　枫叶萧萧江已秋吴船三日住扬州靛花深染青绫被云叶新裁紫绮裘征驿马嘶风满树别筵人散月当楼明年春雁持书去人在蓬瀛第防洲
　　哭江州太守李子成
　　将帅仓皇忽弃城孤忠何以独支撑尚闻传檄诛狂冦犹喜开仓举义兵千古报君心不死九江图像面如生只今月黒匡庐下彷佛悲风有战声
　　题李氏藏拙斋
　　李君抱朴深居处曲几匡床事事幽三穴有谋怜狡兔一巢无计笑痴鸠白云生满溪前面黄叶飞来屋上头应是此中藏大巧鳯楼十二要重修
　　懐方壶髙士
　　尘湖山下足烟霞羡尔方壶道士家雨后放龙畊緑野日中呼犬试丹砂璚林一路芝如草碧涧千年竹有花正欲相陪此深隠半盂分我饭胡麻
　　送王止善归茅山
　　勾曲仙人止善君乱离何处避尘氛独乗一苇凌沧海谁共三茅管白云丹井浇瓢分石髓宝函封检秘天文他年定有方壶约防夜苏台鹤羣
　　杨仲徳照磨自汴梁归话中原荆棘蔽野人烟防絶闻复山东感而赋此
　　故人归话朔方兵已下山东七十城日月未教乌兔死乾坤方使虎龙争入闗谩尔窥周鼎背水今谁立汉旌北望中原五千里黄河之水防时清
　　送李唐臣调山南宪幙
　　潮落寒汀水欲冰酌君何惜酒如渑人怜狗监知司马我喜龙门识李膺爽气九秋横楚泽先声一日到江陵君行自厉青云志斥鷃终惭九万鹏
　　吴中五日追念故友李时中李钦嗣有感而作为时中生忌
　　梦绕南冈北岭云一杯无计洒松筠世间我岂长贫者地下君为不死人夜雨自荒张祐宅秋风谁障庾公尘于今有道俱凋丧落日江湖泪满巾
　　又正月廿日闻泗州盱眙同日失守
　　野寨苍茫落照中东征三载未成功黄金似土供儿戏白骨如山泣鬼雄天狗星沈军府动水犀兵散弩台空于今人力消磨尽谁念东南府库穷
　　金溪葛氏二孝烈女祠
　　葛女祠前荐荔蕉藤花风雨急飘萧翠軿五夜灵氛下银穴三年宝气销太史已闻书孝烈遗民无复困征徭绛唇朱袖归黄土惆怅何人说二乔
　　八月十六日送张仲举至秦邮是夕邵文卿置酒云峰台望月二首
　　水驿官船晚未开月明乗兴且登台扬州鹤怨山人去甓社珠迎国士来千里何时重命驾百年今夕此衔杯同君尽醉交游地为问秦郎安在哉
　　云峰台上今宵月竒絶平生在此行天水光摇秋万顷星河凉转夜三更谪仙被酒骑鲸去游女吹箫学鳯鸣明发星槎上河汉定传诗话到蓬瀛
　　道士胡道尝以一舟往来洪之东湖扁曰活死人窝为赋此
　　一住行窝防百年蓬头长日走如颠海棠亭下重阳子莲叶舟中太乙仙无物可离虚殻外有人能悟未生前出门一笑无拘碍云在东湖月在天
　　宿鹤沙张氏草堂
　　草堂借我作行窝杖履频烦太史过满地白云清昼永隔溪黄鸟緑阴多银瓶自防中山酒鐡笛谁翻小海歌今日逢君须尽醉西家亭馆奈愁何
　　寄周平叔先生就求苍耳子
　　周侯久不通书问夜夜沧江入梦频五月采来苍耳子防时分送白头人沙头酒熟田毛足港口船来海错新南北相望千百里老来幽独倍伤神
　　赤壁图
　　赤壁礇头秃鬂翁兴来携酒泛秋风偶论水月盈虚际并入江山感慨中华髪多情伤老大皇天无地着英雄神游八极知何许良夜应骑一鹤东
　　奉寄李子洁宪副时湖北残破却迁太平开司
　　武昌遗老望旌旗正是诸君报国时令弟九江全死节明公南海有生祠台中妙选丘山重湖北先声草木知一道宪纲还旧覩真儒端可共安危
　　次李希顔述懐韵
　　八月边声草木寒愁来短不胜冠诸公莫诮王夷甫我辈终惭管防安酒券如山空好客田毛何日再输官兰陵沟上松无恙还有孤猿夜夜防
　　游平江瑞光寺
　　水殿云廊取次开不论庐阜与天台窗间燕雀驯相近池上鱼唤亦来春雨久荒红药圃香烟遍绕碧莲台上方似可容吾隠也伴髙僧坐石苔
　　寄题上海积善庵水竹轩
　　水阁云廊深复深开轩緑雾常阴阴凉宵濯足月在港清昼读书风满林食笋也胜鱼肉味截筒谁作鳯凰吟清凉更在声尘外夜夜海潮生妙音
　　送学无遇长老归江南
　　新赐袈裟染茜红拈花消息悟灵峰大开海防容三教逺致嵩呼祝九重贝叶有书防白马葛藤无语问黄龙湖船满载燕山月归照招提万树松
　　送智隠住水月禅寺
　　放船直到栖禅处万顷湖心一镜开緑树鸟惊风落果碧潭龙去水生苔西岩尊宿传灯在东海髙僧杖锡来今夜月明清似水大空无地着纎埃
　　题徽宗画栀子白头翁
　　栀子红时人正愁故宫衰草不胜秋西风吹落青城月啼得山禽也白头
　　春夜
　　酒兵无力破愁城春尽空山杜宇声敲缺唾壶眠不得半帘花影月三更
　　题明皇吹箫图
　　华萼楼前栁色新东风吹散马嵬尘锦囊玉管俱零落谁是终南梦里人
　　徐秋云
　　观国诗
　　金沟晴色照燕然紫殿红楼玉树烟万雉入云环五衞六龙扶日拥羣仙教坊月夜歌如水绣局春风锦作天挟防逺臣身万里只将金镜献君前
　　登桐柏宫
　　十八回亭云气浓云边清磬落寒松山巅忽涌地百顷世上已登天一重丹井龙蟠金薜荔箫台人化玉芙蓉沈沈双阙神仙府应隔寥阳第防峰
　　武帝
　　万户千门禁漏迟建章花发锦成帏瑶池有信青鸾至金屋无人白燕飞风起轮台春寂寂露零仙掌月辉辉楼船箫鼓緐华梦汾上年年只雁归
　　明皇
　　太平风月属三郎羯鼓声髙思转长天子锦纒娱虢国贵妃音律教寜王人归巫峡山空在花落温泉水更香谁信蓬莱青鸟使回来无语怨渔阳
　　闺怨
　　一自镏郎出剡溪箫声长伴乳鸦啼魂销秋水玉蝉翼泪铸春风金褭蹄别恨不禁杨栁外相思只在杏花西珠帘夜夜空明月愁杀落红香满泥
　　武林
　　芙蓉城阙夕阳红歌舞三千上碧空绣岭看花蝴蝶梦锦江吹酒鲤鱼风当年紫籞开仙仗今日青山是梵宫曽向黄金台上望九天阊阖五云中
　　美人图
　　玉佩鸣珰照素秋緑云扶梦下璚楼潇湘一片芙蓉雨珠箔沈沈不上钩
　　寄友
　　忆别钱塘第防春舜江春水緑如云小楼吟倚孤山月只有梅花可寄君
　　张宪【字思防防稽人】
　　缚虎行
　　白门楼下兵合围白门楼上虎伏威防尖不掉丈二尾袍花已脱斑斓衣捽虎脑截虎爪眼中看虎如猫小猛跳不越当涂髙血吻空腥千里草养虎肉不饱虎饥能噬人缚虎绳不急绳寛苦无亲座中叵信刘将军不纵猛虎食汉贼反杀猛虎生赋臣食原【丁】食卓【董】何足瞠
　　梁甫吟
　　伏龙隠南阳髙卧久不起不随老虎渡长江肯逐凡狵过漳水炎炎火絶夘金刀巍巍土旺当涂髙种儿子不力战织屦郎君无地逃伏龙一起撼坤轴雄据西南成鼎足十年汗血战黄五度王师争九六美髯熊环眼如虎大刃长矛佐行伍河南河北谩称雄不得袁曹一块土伏龙后出帝业新千古君臣鱼水亲遂使真龙全羽翼风云成就二将军
　　南飞乌
　　南飞乌尾毕逋白头哑哑将四雏渭河西防逐野马白门东楼追赤菟冀豚荆犬肉不饱展翼南飞又江表江东林木多俊禽不许南枝三匝绕老乌莫侮髯郎小髯郎讵让老乌老东风一炬乌尾焦不使老乌矜觜爪老乌自谓足奸狡岂信江湖多鸷鸟能捽老乌头能啄老乌脑不许老乌争树枝肯使蛟龙竞池沼释老乌乌未搏紫髯大耳空相攫河东老羽云外落老乌巢成哺铜雀
　　大腹儿
　　麀巫夜祷轧荦山揺光下爥穹庐寒栁城男儿不敢睡四野恶声啼狗犴猪龙怒磔老枭腹鳞甲麤疎头角秃婪酣犬肚三百斤偷得真龙防分福范阳氊帐妖濳形平卢宝刀迟发硎金鸡口吐东北赦青螺啼作西南声鳯凰春池金镜破獬豸霜台胡眼大东风野鹿嚼杨花白日妖狐登御座华清玉甃汤作泉洗儿果撒黄金钱并刀剪防十大幅锦绷压碎宫娥肩象牀夜冷婴儿哭猪龙爪破金诃玉香龈不痛荔支浆雄心已饱鸡头肉长安天夺蜜口臣铜头鬼鼔渔阳尘赤心一夜变胡腹二十四郡俱无人潼闗夜漏鸡声早马嵬坡下氷山倒剑门西寄杜鹃巢练带玉环埋翠草嘉山玉门勤战功猪儿帐下屠猪龙旄头星落大腹破机上鸾刀一尺红
　　镏鹤心
　　獭皮褥
　　湖阴阿頼藕丝裙川后封作鱼梁君紫兰碧露饱膏沐瑶毳光映玻璃云氷肌夜怯凌波冷蜕骨来依合欢枕裁花剪雾八尺强龙尘消图春锦皮毛剥尽贵心知张胆犹能分酒巵香魂悮落金镞血恨杀东平轻薄儿玉溪诗胜无病脑十二叶肝任渠好衣襟不住梦中花鼇背香烟湿瑶草
　　陈古春
　　獭皮褥
　　赖侯失国毛嫱老莲叶裳衣为谁好曲阿湖上采菱舟溅血沦精哭秋媪祭鱼永谢菰蒲春去作香魂荐寝裀緑云四面裁如意毳影当中吹暖尘玉指象林聊嵗晚絶胜防死兹板闻道惊鳞胆尚寒莫教展放芙蓉馆流酥帐里佳人语巻却龙须偏爱汝梦中若更说离骚膓防靡芜楚天雨
　　谢宗可
　　睡燕
　　补巢衔得落花泥困倚东风倦翅低金屋昼闲随蝶化玉堂春静怕莺啼魂飞汉殿人应逺梦入乌衣路欲迷却被巻帘人唤醒小桥流水夕阳西
　　同根竹
　　竞秀氷霜一种竒骈头曾脱锦防儿西山二子情依旧湘浦双娥影镇随髙节元非连理树虚心共是傲霜枝莫教移作仙人杖恐化雌雄下葛陂
　　赵君谟
　　碧筒饮
　　擎波老榦折苍璚酣饮何如吸海鲸象鼻卷氷收玉醴翠盘承露落金茎几丝香溜葡萄滑九窍春浓琥珀倾莫恋醉乡心更苦独醒衣上为谁清
　　吴炳【字彦辉】
　　咏尘
　　氛氲随骑集散漫依风度似雾暗津楼连云隠郊树渐迷乌几色已失京衣素嗟予南北人长年事行路
　　古镜
　　雁去悲银海螭蟠泣鬼工黄肠迷汉柏野火上秦蓬浓翠凝螺黛鲜朱渍守宫漆添灯晕黒文灭绣奁红一旦珠还浦千年剑出酆雾余空黯淡云在月朦胧伏兽衔丝结防絺画羽虫粉绵施婉转台玉剥玲珑匪茹曾申诫惟明可保躬他时赐盘鉴来照梦中熊
　　吴嵩【字维申庐陵人】
　　古钗叹
　　何年美人宝钗失深井沈泥汚玓瓅一朝拾得再揩磨三回五回看叹息双鸾匹鳯两股匀终然汚色难为新当时光莹照头上有似桃李摇青春今人不识古仪状宝钗虽好非时样为君插罢拥髻悲物无贵贱皆随时
　　张崇【字彦髙东平人】
　　古行路难
　　君不见古来行路难只有荆卿报燕丹感君恩厚为君死自知故国一去无生还秋风易水无今古中有恩情别时语武阳饮酒荆卿歌壮士相看面如土秦山嵽嵲秦闗髙奋身西上腾惊猱尽倾肝胆许知巳性命不啻轻鸿毛奉图再拜王心喜图穷匕首明秋水刼王复地计全非何处秦云哭燕鬼当时一语思匡国精神动天虹贯日狂谋肇祸鬼不祀大业帝嬴天与力虎须堪编尾堪履倒卷天河恨难洗臣身涂炭君莫论万死报君期世世行路难君当闻丈夫莫忘沾人恩杀身徇名信絶伦可怜孤负樊将军
　　钱惟善
　　送贾元英之照潭
　　照潭遥望九华山弓马萧萧日暮还梦里无题惟寄内胸中有防欲平蛮落花闭户眠黄犬明月开笼放白鹇綘灌何曾轻贾谊早随鹓鹭入朝班
　　清逸斋
　　神仙官府曽为吏一日乗风即掉头太白岂惟凌鲍谢元卿只合友羊裘门前种树云连屋湖上听潮月满楼遥忆五经名隠地峩眉髙耸蜀天秋
　　送达兼善之京
　　龙飞天子中兴年使者弓旌集俊贤阊阖早朝班玉笋瀛洲夜直赐金莲五经同异须刘向三絶才名数郑防黼黻当年遗老在长歌黄鹄送楼船
　　卞宜之
　　鐡笛诗寄杨防夫
　　一段清氷百链钢曽翻宫徴侍虚皇裂开黄鹤矶头石惊落青鸾镜里霜仙子佩环新乐府翰林风月旧文章道人清节磨砻乆却笑桓伊独据床
　　潘纯【字子素】
　　钱塘懐古
　　海门寒日澹无晖偃月堂深书漏稀万灶貔貅江上老两宫环佩梦中归内园羯鼓催花发小殿珠帘看雪飞不道帐前胡旋舞有人行酒着青衣
　　题鄂王墓
　　湖水年年自緑波空林人迹少经过夜寒石马嘶风雨日落山精泣薜萝江左长城真自坏邺中明月为谁歌空余满地苌血芳草年深碧更多
　　题宋髙宗刘妃图
　　秋风落尽故宫槐江上芙蓉并蒂开留得君王不归去鳯凰山下起楼台
　　题赵子固画兰
　　江上青山日欲晡幽花小纸墨糢糊华清宫殿生秋草零落滕王蛱蝶图
　　程文【字以文】
　　送文仲徳之临洮帅府经歴
　　吾闻洮州緑石堪为砚能淬笔锋如淬剑地灵天宝愁鬼工埋没尘沙羞自献羌童目悍手足鲜挂弓走马唯临边雄藩令严烽燧息鼓角昼静旌旗悬幕官姓文不好武要使西羌化东鲁诗书埋按夜生辉亲冩封章上天府豪猪之靴青兕裘时平不愿万户侯但得洮州緑石砚归来泚笔立螭头
　　倪瓒【字元镇毗陵人】
　　春日云林斋居
　　临池春流驶扫地夕阴满正襟味道言迢遥出溪馆岚领当书榻烦襟一舒散靡靡松花黄逐逐云气暖石梁青苔合于焉人迹防故非与世违防栖遂防返
　　听袁子方弹琴
　　蕙帐凝夕清髙堂流月明芳琴发绮席列坐散烦缨回翔别鹤意缥缈孤鸾鸣一写氷霜操掩抑寄余情
　　王冕【防稽人】
　　书懐
　　世情多曲折客况自堪怜听雨愁如海懐人夜似年草肥燕地马花老蜀山防冷淡无归计苍苔满石田
　　梅
　　我家洗砚池头树个个花开淡墨痕不要人夸好顔色只留清气满乾坤
　　李鹏【字万里江西人】
　　三尺水剑歌
　　龙侯手提三尺水清晨访我古狱里直愁云气感星辰满目寒光素涛起氷凝结摇空青芙蓉白日生精荧为君拂拭开宝匣炯若积雪涵疎星起看天地云防防谁其麾叱走六丁为击风雨驱雷霆荡涤氛祲万国寜上头铭字侯所作辞严义正发炳灵怜君少年负才气毎能仗义讨不庭侧身北望空驰情君不见燕丹夙昔得荆轲尊前击筑扬悲歌咸阳西入万狼虎白虹贯日横秋河英雄事去一朝异奈此古来忧愤多忧愤多向谁语我有髙懐亘千古黄金不用买功名失势因之虎为鼠呜呼腰间宝玦弃如土为尔更歌公莫舞
　　鬼首法刀歌
　　犴狴云黒风怒号古柏下荫青天髙白头狱卒气如虎示我鬼首之法刀刀光闪闪展秋练朱苍髯飒青面防使者为防持一夕蟠空起雷电雷公霹雳电火微恨血漠漠青燐飞妖狐跳梁天狗吠北斗白日无晶辉君不见东南羣盗方驰突黄牛峡西更仓卒酒酣激烈风火生我欲持刀待明发青灯荧荧古狱中起来搔首乱飞蓬还君此刀泪沾臆呜呼壮士今沈郁
　　万徳躬
　　退宫人引
　　驼绒绣帽红颧颊素微连细纱结出宫嫁作海商妻裙腰尚带河西褶少年十五二十时中宫教得行歩齐春罗夜剪绣花帖阶前夜舞髙防丽宠姬当前翠衿小便觉中原美人少金莲斜抱捧珠龙玉笼倒挂收香鸟年年宫中春日长小车银瓮蒲萄香香殿吹箫鳯凰语一日再宴诸侯王舞困楼兰过三十内家别选娥眉入虽名遣送半无家旋卖珠环问亲戚一为商妇始自怜十年不见回畨船年多不记教坊曲时时寻拨相思弦
　　题陈希夷像
　　花项君王瓦棺冷柴家陵上西风紧殿前防检不知名醉眼摩挲睨周鼎白昼龙虎行天阶紫微小星何僭哉先生大笑出门去明日华山归去来山色还如旧时好流水小桥散芳草千载谁知驴背心芒砀云深入孤鸟汴城峨峨汴水流江南江北数百州秦王未已晋王起人间万岁更千秋
　　弃妇吟
　　上堂拜姑姑不语门外上车别邻里命轻不敢怨他人回头却顾房中女女子勿啼汝父贤必不嫁汝狂少边丈夫有心只如一荡子情多无十年风吹栁花春日暮邻姬送上来时路父母俱亡门户衰未到先愁兄嫂怒归家明镜半无光绣带双红空断肠今夜无人看夫婿雨打棃花孤梦长
　　陈济渊
　　海东青
　　怒挟孤风海外来脩翎如剑斫云开潜身陡缩千寻起得意雄攀一防回万里老拳无脱脑满鞴英气不凡材山防野雉休回首神物无心到草莱
　　杨西亭【江浙贡士】
　　题马元徳知州华山春晓图
　　三峯列金精层崕丽璇霄地髙万灵防日出诸山朝松阴停鹤驭花间闻鳯箫独寻希夷叟相与谈逍遥
　　陈髙【字子上永嘉人进士秘书监丞】
　　商妇怨
　　嫁夫嫁商贾重利不重恩三年南海去寄信无回言妾身为妇人不敢出闺门缝衣待君返请君看泪痕
　　镏敬【字伯旉清江人】
　　赋得潇湘曲送复上人之湖南
　　潇湘露白西风起江竹斑斑澧兰紫神僧八月遡星河一杯飞渡潇湘水潇湘两岸遥相望仙人霞裾白霓裳炯炯吴丝照清浦鳯梭制锦回龙章翠筦银牋为谁写璚佩蠙珠烂盈把兰桡归来江渚空五两悬风疾于马鹧鸪啼雨苍梧秋渺吴云天尽头翠珉剥得蛟龙字寄逐南鸿湘水流
　　杨祖恕【字仲如号近斋鄞人】
　　歌风台
　　怒涛突千骑上有峥嵘台六合一望间万里天风来畴昔龙虎气芒砀深云堆煌煌赤帜立赫赫炎运开皇灵固有属亚父徒惊唉得志家海内故乡重徘徊寤寐猛士守宿将胡嫌猜矧兹霸心存咄被后乗骀朗咏三侯章击节嗟雄哉
　　周永言【字懐孝冨州人】
　　春日感兴
　　春风庭院栁吹花暗度流年感物华石斛水香鱼有子画梁灰冷燕无家春愁烂漫来难遣午梦飘萧去莫遮欲泛曲江陪旧宴浪船摇曳晚川斜
　　次毛楚实韵
　　声誉无闻五十前一身为客动经年纱帷授业花生银烛抄书雪满颠晴树画图开晓日暮林楼阁倚春天畏人风雨时时有神剑那应久蛰渊










　　元音巻十一
　　钦定四库全书
　　元音巻十二
　　杨维桢【字防夫号鐡崖】
　　鸿门宴
　　天迷闗地迷户东龙白日西龙雨撞钟饮酒愁海飜碧火吹巢双猰防照天万古无一乌长庚破月来天隅坐中有客天子气左股七十二子聫明珠军中十万震屋瓦防剑当人面如赭将军下马力防山气卷黄河酒如泻剑光上天寒彗残明朝画地分河山将军呼龙客将走石破青天撞玉斗
　　虞美人歌
　　防山将军气如虎神骓如龙踏天下将军战败歌楚歌美人一死能自许怆惶伏剑答危主不同野雉随仇虏江边碧血吹青雨化作春芳悲瀵土
　　题青莲居士像
　　天人骑龙飞上天一念下谪三千年长庚文章光照地在古无上今无前天台道人一倾倒有如大鹏遇希有乌纱白苎登阙庭天子见之如绮皓万言倚马真天材酒酣误触玻璃杯忠诚白日不照鉴洗天风雨何时来七宝宫床不为泰夜郎之天岂为隘八极挥斥列缺鞭泰山培塿风雷噫人言捉月采石江岂知骑兔长庚傍自非广寒玉虚贮神彩桂殿何处人间凉周郎尺素间清扬皦如白月射屋梁千金好事摹七字安得笔光千丈强
　　题杨妃春睡图
　　沈香亭前燕来后三郎鼔中放花栁西宫困人春最先华清溶溶暖如酒雪肢欲透红蔷薇锦裆卸尽流苏帏小莲侍拥扶不起翠被巻作梨云飞蟠龙髻重未胜绾燕钗半落犀梳偃晚漏壶中水声逺帘外日斜花影转琵琶未受宣唤促睡重黎腰春正熟不知小防思塞酥梦中化作衔花鹿
　　赋海渉
　　海风吹沙潮欲来青虾乱跳凝紫苔初疑长剑斫出老鲛血又疑霹雳击破妖龙胎蟹汤微泣玛瑙髓蜀锦乱把并刀裁红氷嚼碎齿不冷丹霞入腹鸣饥雷坐令海水化作蒲萄醅我当大嚼一饮三百杯
　　送日本僧
　　山为城海为池龙伯有国东海陲我皇仁风被八极其王锡贡多珍竒樗社子雪狮猕跨海来拜天人师神鼇鼓涛雪山白浪花作雨青天低龙骧何啻万斛重大风开防秋叶飞手提只履葱岭西七条挂在扶桑枝城头鼓响城下马嘶人从大唐国里归
　　海隄歌为余姚州判官叶敬常赋
　　天吴蜚精卫啼娥江之北蛟门之西大禹东来朝防稽九河一疏锡圭寥寥三千载桑田变沧海洚水日横流我思诉真宰相门子叶大夫莅政三月初海如瓠子决滪趋红涛黒浪争吞屠元光白马有祭璧羽山黄熊无玉书蛟眼赤射日蜑民不寜居叶大夫海砥柱驱鬼鞭运神斧五丁一力万夫一语新甫取柏昆山取石金锥筑土首锁阳侯之咽脚踏支祈之股玉绳永奠三万六千尺陈公隄白公渠无足数君不见石人夜语鲁已仙河伯血面上诉天叶大夫回狂澜障百川海不波石不穿河清海晏三千年
　　寄韩李二御史同年
　　扬子十年官不调岂无词赋列时髦青防逺隔新持斧雨露犹同旧赐袍共喜诸公当北道可容独客卧东臯斗牛清夜能回首一道丰城剑气髙
　　送卨舜臣防试
　　公子才名玉牒贤乡书屡荐许谁先可无大对三千字独抱遗经二十年晓日天门金字榜春风官马锦花韀鳯凰台上泥金帖早报璚林第一仙
　　寄丁仲容
　　帝王州里丁令子一时才气絶无前空劳太史观星象未向金陵捉酒仙独唱斗南诗似锦醉归月下马如船封书已寄茅山鹤共上扬州十万纒
　　送僧归日本
　　东风昨夜来乡国又见阶前吴草青金锡躅空灵鸟逝宝珠嗅海毒龙腥车轮日出扶桑树笠盖天倾北极星我欲东夷访文献归来中土校全经
　　赠琼花珠月
　　新年春色在邻家队子三三聚馆娃月满十分珠有价花开第一玉无瑕葡萄酒沉樱果翡翠裙翻踏月牙老子围红先防笔诗成免饮白莲花
　　翡翠巢
　　罗浮花使先春到来傍玉楼深处巢舞雪豓翻杨栁絮歌云轻压海棠梢屏开时露鸦头袜弦断应衔鳯觜胶却笑雪衣娘太劣雕笼深锁未全教
　　醉和篇字韵
　　夜来病酒朝来眠乐府新声已浪传燕语莺啼春个个花枝草蔓锦篇篇虎头品藻成三絶老监风流擅八仙莫唱回风到秋叶琼花舞袖正婵娟
　　嬉春体五首【钱塘湖上作】
　　今朝立春好天气况是太平朝野时走向南邻覔酒伴还从西墅买花枝陶令久辞彭泽县山公只爱习家池宜春帖子题赠尔日日春游日日宜
　　西子湖头春色浓望湖楼下水连空栁条千树僧眼碧桃花一枝人面红天气浑如曲江节野客恰似杜陵翁得钱沽酒勿复较如此好懐谁与同
　　何处被春恼不彻好春最好是湖边不须东家借骑马自可西津买蹋船燕子绕林红雨乱鳬雏冲岸浪花圆段家桥头猩色酒重典春衣沽十千
　　入山十里清凉国三百楼台迤开岳王坟前吊东度隠君寺里话西来接果黄猿呼一个探花白鹿走千回风流文采湖山主发白应须属有才
　　长城小姬如可怜红丝新上琵琶弦可人座上三珠树美酒沙头双玉船小洞桃花落香雪大堤杨栁扫晴烟明朝纱帽青藜杖更访东林十八仙
　　溪舫斋
　　道人自爱溪屋好溪屋小如书画船锦袍每爱月下坐醉眼忽疑篷底眠芦叶秋风一雁过桃花春水双鸥前何时挈家海上去拾得骊珠如月圎
　　送秦刺史赴召史馆
　　防稽太守文章伯玉牒仙人第一筹柱下去为周太史枋头今见晋春秋衰朝闰厄三分国治鉴明开十二旒柱笔须裁五色诏香烟长傍衮龙浮
　　寄康赵二同年
　　榜中龙虎称康赵毎见除书作要官一代文章惊海内百寮风采耸朝端课章长听尚书履柱史方加侍御冠扬子十年名不调看花犹似梦长安
　　过沙湖寄玉山伯仲
　　五月落残梅子雨沙湖水髙三尺强大风开防作弓满白浪触船如马狂唱歌卖鱼赤髯老打鼓踏车青苎娘故人相见在楼下坐对玉山懐草堂
　　无题四首
　　当轩队子立红靴甲屏风拥绛纱公子银屏分汗酒佳人金胜剪春花曲调青鳯歌声转觥进黄鹅舞势斜五十男儿头未白临流洗马走江沙
　　主家院落近连昌燕子归来旧杏梁金埒近收青海骏锦笼初放雪衣娘巻衣甲帐春容早吹笛西楼月色凉今夜阿鸿新进剧黄金小带荔支装
　　二月皇都花满城美人多病苦多情一双孔雀衔青觜十二飞鸿上锦筝酒掬真珠传玉掌羮分甘露倒银罂不堪容易少年老争遣狂夫作后生
　　天街如水夜初凉照室铜盘璧月光别院三千红芍药洞房七十紫鸳鸯绣靴蹋踘句骊様罗帕垂弯女直妆愿尔康强好眠食百年欢乐未渠央
　　掲汯【字伯防豫章人秘书监丞】
　　汪大雅善书诗以赠之
　　汉变秦石中郎实云祖浑浑元气运生意蓄未吐钟梁己小变唐遂失其武迨元数公起精妙可追古鳯翥与鸾翔烂然照中土老成既凋谢来者或未覩纷纷欲争髙往往背前矩峭刻少浑成痴肥乏筋膂收敛类畏缩轩张或伤怒规规事模放又若优孟舞汪君忽杰立落笔蔡为主见此神骨全真若古钟吕美玉出荆璞明珠还合浦况当文物新制作方并举纪常勒钟鼎封岱禅梁甫大书与特书执笔当俟子具兹华国文名已登天府
　　秋夜懐芑禅师
　　商飇起西郊槭槭振林木鸟辞故垒蟋蟀入屋云间出华月照我尊中緑引觞不能尽弹琴不成曲敢恨时物迁只叹流景速独羡清泉师悠然在空谷鸡鸣天未曙披衣清旭
　　陈廷言【字君从天台人江浙贡士】
　　钱塘懐古
　　越水吴山共寂寥己无遗老话前朝海门三日潮声歇天目千年王气消夜月乌啼龙井树春风花落海鲜桥威仪文物今何在回首浮屠倚碧霄
　　桂【字懐英号古香老樵慈溪人】
　　长江万里图
　　万里澄江一叶舟披图忽忆少年游落霞孤鹜洪都晚明月清风赤壁秋有客吹箫寻故垒何人击楫誓中流浪淘不尽英雄恨都把兴亡付白鸥
　　孙庚【字居仁号雪矶慈溪人】
　　题荷花巻送季山甫
　　渉江采芙蓉江长浩烟雾摇荡木兰舟依稀认前路粉花委秋风翠实待寒露徘徊水中坻佳期未云暮归来明月多櫂歌起鸳鹭
　　题定海七墖寺
　　墖影参差倚殿庭好山晴涌屋头青土龙刳目潭波息药草成金藏佛灵白鸟破烟江树晓黒鼍吹雨海云腥禅房似隔人间世一榻松风昼掩扃
　　陆景龙【字徳阳檇李人江浙贡士】
　　送吏部焦郎中
　　黄道天开紫极髙炉烟缭绕拂宫袍汉家人物追三代周典天官冠六曹翠幙昼闲吟芍药玉壶春暖醉蒲萄袖中应有山公启月旦无辞献纳劳
　　榾柮窝
　　安乐窝中兴澹然灵根斫得自樵仙地炉伏火春如海雪屋围风夜似年香透玉酥和芋拨脂流琥珀带松燃絶胜沉水烧金鸭吹彻参差恼醉眠
　　蠒窝
　　斗室团团素箔围梅花梦里似还非一规明月抱银瓮无数晴云为白衣壶隠仙翁形若蜕巢居羽客步如飞孰知志在经纶内五色文章出锦机
　　梅影
　　一自逋诗为冩神横斜意态宛如真夀阳镜里春风面仙子江边水月身晴雪隔窓花似雾冻云印地玉无尘夜深低转雕阑去空忆罗浮梦里人
　　题赵松雪人马图
　　阁老风流世絶夸挥毫写此两名騧玉闗秋逺风生树银海春明浪蹴花一代衣冠沦草莽百年缟素飒风沙萧萧白发鄞江上见画令人重叹嗟
　　题慈溪孙氏瑞萱堂
　　慈溪之浒孙郎家弟兄孝感良可夸冬正当建子月北堂忽放宜男花茕然孤嫠抚二竖宛如一榦含双葩信知嘉祥天所锡我歌此诗赓白华
　　杜甫游春
　　杜陵野客兴萧骚防蹇行春乐更饶杨栁暖风欹醉帽杏花微雨湿吟袍推敲谩说冲京兆清絶徒怜过防桥直许文章光万丈谪仙声价两相高
　　濂溪爱莲
　　窓前旣云不除草溪上胡爲独爱莲君子风高还宛似先生雅趣自悠然神交浄色逺香外秋在光风霁月边万物生生皆太极始知一画自先天
　　渊明对菊
　　彭泽归来秋巳老黄花无数绕东篱采芳谩尔不盈把感物悠然有所思五斗折腰惭可去一尊遣兴醉何辞衣冠不改仍如晋摇落风霜在义熙
　　和靖观梅
　　银屿蜿蜒一径斜先生卜筑隠烟霞高风自是天下士雅好何如雪里花水影月香传妙句山童野鹤伴生涯茂陵封禅无遗稿赢得清名百世夸
　　纸帐
　　溪藤捣雪净无瑕素箔围风絶可夸梦入清虚明月偃神游广漠白云遮茧窝春暖浮银色鲛室宵分散玉华野鹤一声天巳曙老夫诗思绕梅花
　　挽普大夫
　　英英正气钟河岳赫赫高名照古今七道提纲徒赤手九泉饮恨只丹心台空鳯去秋云惨屋冷乌啼夜月沈珍重遗章犹絶笔令人一读泪沾襟
　　题镇南王纳凉图
　　忆昔扬州全盛日内家轮奂见翚飞芙蓉仙馆红香凝杨栁歌台紫翠围云母屏开秋澹澹水晶帘卷月晖晖十年一觉防华梦春草王孙怨不归
　　春日遣怀和呉主韵二首
　　闲愁日日不能禁谩赋停云感寸心老去一贫何至此春来多病到如今门前花飞万防急湖上水添三尺深却喜小楼当绿树可人时复听莺音
　　近闻海内战尘消臯契羣贤巳事尧万里江山随地阔四郊花木放春饶求贤汉使颁明诏兴学文翁有教条衰老自惭无寸用愿歌击壤答清朝
　　送赵士元兄弟还永嘉省亲
　　汝伯大参天下士而翁太守斗南人二难表表联金玉三俊英英总鳯麟沧海月明悬佩洁赤城霞彩绚衣新时人应比河东薛早立勲名据要津
　　题墨菊
　　东篱正色本来真子墨何如强写神满靣缁尘非旧日西风羞见白衣人
　　题红梅
　　昔醉西湖处士家酒痕吹上水边花东风蛱蝶迷香梦一树珊瑚月影斜
　　题定川陈仲章梅坡稿
　　陈君梅屋近蛟门鲛客绡成毎见分从此胸中有机轴解将五色织春云
　　纳新【字易之南阳人】
　　卖盐妇
　　卖盐妇百结青裙走风雨雨花洒盐盐作卤背负空筐泪如缕三日破铛无粟煑老姑饥寒更愁苦道傍行人因问之拭泪吞声爲君语妾身家本住山东夫家名在兵籍中荷戈﨑岖戍明越妾亦万里来相从年来海上风尘起楼船百战秋涛里良人贾勇身先死白骨谁知沈海水前年大儿征饶州饶州未复军尚留去年小儿攻髙邮可怜血作淮河流中原封装音信絶官仓不开口粮缺空营木落烟火稀夜雨残灯泣呜咽东邻西舍夫不归今年嫁作商人妻绣罗裁衣春日低落花飞絮愁深闺妾心如水甘贫贱辛苦卖盐终不怨得钱籴米供老姑泉下无惭见夫面君不见绣衣使者淛河东采诗正欲观民风莫弃吾侬卖盐妇归朝先奏明光宫
　　仙居县杜氏二真仙庙诗
　　东阳杜氏二女子早丧父母鬻饼市中厨人挑之二子愤杀厨人走匿仙居之孟溪夜雨水涨皆溺死其尸阁钜木上苍藤纒束俨若棺椁时隋大业间也唐令令狐某取其遗骨塑像建庙溪上宋时古灵陈襄祷雨屡应刻石祠下国朝至正壬寅东阳陈君元祥以渐省员外督制兹邑水旱之祷显有竒应明年君督漕入京请诸中书令太常议封贞恵贞淑二真仙元祥因徴赋诗庙壁云
　　君不见防湘江上斑斑竹雨洒踈林泪痕緑又不见金谿县里两婵姢身化白金金贱复至今九疑山下大江西窅窕祠堂依古木仙居更有杜贞娥千古清风凛相续贞娥鬻饼东阳市厨人相挑愤切齿提刀夜断贼奴头勇烈真同丈夫子脱身窜匿来孟溪木食涧饮幽岩栖茕茕娣妹自相保天寒愁听哀猿啼夜雨奔流溢山趾月黑溪深黯无底呜呼双娥同溺死玉骨藤纒髙树里开元贤令衔余哀筑祠却傍苍崕开悲风潇潇落山叶精灵日暮犹归来陈侯自是古灵后来作仙居民父母衔香赤脚祷龙湫秋日甘霖起枯朽去年飞章彻九门紫绫裁诏褒贞魂鸾车孔盖蔽白日髣髴来谢朝家恩男儿堂堂躯七尺忍诟含羞污简册何如贞惠贞淑两真仙万古千秋长庙食
　　钱塘留别喀尔丞相之防稽代祀
　　圣主临轩授寳匳词臣将命祀东南胥江潮上迎官舫禹穴云开拥使骖万里兼程安敢后四方专对每多惭千官法仗遥相送始觉皇恩似海涵
　　使归
　　白头万里喜来归小院深深过客稀睡起无题闲锦槖春来多病怯罗衣流莺乱蹴残红溜乳燕争衔落絮飞莫道山房浑寂寞卧听小女学鸣机
　　陈植【字中吉吉州永丰人江西进士魁】
　　题祢氏杏林卷后
　　祢子洲前万杏花一壶仙隠自成家抄书檐下分清露洗药溪邉踏锦沙布素屡烦卿相揖剑芒犹拂斗牛斜曲江又废明年防栽树何由见倚霞
　　刘玉汝【字成玉庐陵人江西进士】
　　次友人感兴
　　常期冠冕治朝臣岂意天戈老此身耿耿泉阿埋地底盈盈牛女隔天津谁怜潦倒长爲客自惜娉婷不嫁人寓迹城闉聊自适琴床书几浄无尘
　　九江逢故人
　　九江江水抱城廻汹涌波涛亦壮哉雨散淮濆随地足云移庐阜向天开曳裾邹子长为客待诏公孙巳擢魁邂逅他乡急呼酒楼头今日早秋来
　　刘倩玉【字伯琛欧乡人江西进士】
　　中秋对月
　　十年对月干戈里忍向尊前更浩歌光满又逢新节序影微难验旧山河霓裳犹记开元曲桂籍空懐进士科矫首广寒宫阙近欲将消息问姮娥
　　施子愽
　　咸阳懐古
　　咸阳秋色草离离千古愁云锁翠防黄犬巳亡秦鹿失白蛇初断汉龙飞烟消故国空流水树老荒城自落晖应是骊山九泉下死魂犹望采芝归
　　济雅穆尔坦【字元徳回囘人浙东佥都元帅】
　　寄穆尔古苏院判
　　将军辛苦事戎行麾下论兵总俊良沙漠苏卿多感慨鉴湖贺老自清狂风尘满眼青山旧天地无私白髪长万里君亲俱在念扁舟何日赋沧浪
　　游定水寺寄杜尧臣
　　水纹藤簟竹方床山阁重隂雨后凉新月梧桐秋未老孤灯机杼夜初长白鱼入馔松醪熟红稻供炊笋脯香云树芝泉随处好一时清赏肯相忘
　　阿尔沙【字允中囘囘人翰林应奉】
　　题九灵山房图
　　梦里乡山十载违丹青咫尺是耶非墨池新水春还满书阁晴云晚更飞张翰见机先引去管宁避乱久无归人生若解幽栖意处处丘园有蕨薇
　　题前余姚州判官叶敬常海堤遗巻
　　潮汐东来势蹵天一堤横捍万家全陵迁谷变人谁在海晏河清事独贤晓日山川神禹迹秋风禾黍有虞田河渠他日书成绩应并宣房与代传
　　鹤年【西域人】
　　送定海许县丞
　　蛟门佐邑满南去庭闱雨露随花绶云霞避防衣贤声今巳着色养旧无违万里沧溟月清秋作伴归
　　赠李仙姑
　　何年萼緑华来降地仙家花拥青鸾节香随白鹿车清辉廻雪月想结云霞不赴瑶池宴桃开几度花
　　托太师
　　淮海重闻斧钺临一时黎庻尽倾心雷霆声播天威逺霖雨恩添帝泽深暗室有蝇汚白璧明廷无象铸黄金风尘未息英雄死坐对江山慨古今
　　靳公子
　　中朝公子多才俊潇洒风尘独靳侯白鴈久无天上信黑貂渐弊雪中裘虚堂帘影迟迟昼别馆灯光淡淡秋到手深杯须剧饮醉乡消得古今愁
　　寄胡敬文县尹胡遂初真人【时二公皆在京师】
　　全楚英材集士林十年兵革尽消沉昆冈火后余双璧锦里书囘抵万金鳬舄趍朝天阙近霓裳展曲月宫深谁知海上垂纶者去国长悬万里心
　　寄昌国济汝舟长老【先兄太守尝题诗方丈】
　　西江禅伯住东溟境接蓬莱地有灵析木秋涛浮座白扶桑朝影拂檐青巳无鹤近云间锡秖有龙听月下经李白骑鲸天上去题诗谁复扣岩扃
　　逃禅室与苏伊举话旧有感
　　不学扬雄事草且随苏晋暂逃禅无锥可卓香严地有柱难擎杞国天谩诧丹霞烧木佛谁怜清露泣铜仙茫茫东海皆鱼鳖何处堪容鲁仲连
　　赠李上水道士【上水湖广威顺王门人】
　　元孙子都客啸傲三湘七泽间黄鹤白云迷鄂渚青牛紫气满函关袖中宝剑雌雄合鼎内金丹大小还不见吹笙王子晋秋来防度缑山
　　赠九灵先生
　　挟海懐山谒紫宸拟将忠孝报君亲忽从华表闻辽鹤却抱遗经泣鲁麟防乱行藏心似铁蹉跎勲业髩如银万言椽笔今无用闲向林泉纪逸民
　　瑞萱堂为孙原道兄弟赋
　　手种丛萱孝感深阳和随见破穷隂侵凌雪色双花蕚报答春晖寸草心踈翠近分书带碧嫩黄遥映夀觞金忘忧坐对髙堂晚更听壎箎奏好音
　　梦得先妣墓
　　兵后还武昌陵谷变迁先妣封树竟迷所在久寻不见露祷大雪中忽感异梦翌日遂得其处赋诗以记云
　　穷冬风雪正交驰独扣泉扃访母慈极浦空江泥滑滑荒冈旧陇冢累累那知恍惚魂归夜正是呼号泪尽时孝格皇天吾岂敢聊同乌鸟报恩私
　　龙从云【字子髙号钓鱼轩庐陵人】
　　明皇春宫按乐图
　　华清宫殿春沉沈宫门杨栁垂黄金玉环新度霓裳曲曲声酣动君王心融融汗体生春困芙蓉露白桃花嫩可怜飞燕在昭阳李白文章有遗恨树头花暖莺啼早满院嫔妃总含笑门外千官进午朝三郎沈醉不知晓渔阳囘首飘胡尘花钿委地徒霑巾呜呼我今展图似阅史有国有家当监此
　　明皇秋宫夜宴图
　　金茎滴露秋满衣玉楼商叶吟参差六宫沉沈度清乐月在华清池上芙蓉枝虹桥锦步上龙尾十八宫娥舞相对玉环吹笛背银灯百欢媚得君王醉君王醉卧倚龙屏羯鼓嗷嘈尚未停禄山含笑林甫喜但愿君王醉不醒
　　失名氏
　　凌波曲
　　吴蚕八茧双鸳绮绣缕团花金凤尾昔时啼艳晓妆慵满眼春娇扶不起昔时解带罗韈松玉尖防露生春红翩翩白练轻舒巻笋箨初翻宫様软三尺春云入手轻一钩新月凌波浅象床舞罢娇无力鴈沙踏破防差迹金莲窄小不堪行独倚东风玉堦立
　　雪花曲
　　苦篁猎猎吹北风黄河水流凝不通天孙手持白鸾尾笑埽琪花飞碧空昆山玉碎琼楼裂老龙起舞惊明月梦觉游魂不觉寒醉吟纸帐春云热东家娇娘厌桃李学绣宫花琐窓里冷袖擎来欲细观隔帘火气催成水
　　鹤骨笛
　　九臯声断楚天秋玉顶丹砂一夕休枯朽挽囘生死调凄清吹尽古今愁魂归辽海身如寄曲破江城月满楼惆怅主人三弄罢杳无消息到扬州
　　天灯
　　髙挂长绳百尺余直撑红焰上天衢一包春髓蒸元气九转灵丹炼太虚防凤抱成吞日卵赤龙衔出照天珠髙髙不受飞蛾扑长使凡人仰面吁
　　车中女
　　青青帷幄映彤车浅露新妆不自遮绣带垂膺明防鳯茜罗帕首防云鸦青夷关外东风栁丞相园中上日花亦有防鞭年少者雕鞍并坐是谁家
　　美人纱带
　　满眼春娇倚綉床玉钩新绾藕丝长鸳鸯机上舒晴雪翡翠帘前蹴晓霜拾翠不知罗韈润踏花犹隔綉鞋香防囘暗忆吹箫侣背立东风咏鳯凰
　　仙坛
　　碧坛纛影防龙蛇骑鹤归来枣似仙语风前飘玉屑道衣天上剪云霞寒潭六月犹无暑老木千年尚有花采药青童来借问苍烟起处是谁家
　　补遗
　　陈益稷
　　万嵗山侍宴
　　碧汉鸣鸾隔世尘玉京开宴防星辰舞廻鳌背千山雪酒上龙顔万国春物被仁风荣御苑水流圣泽溢天津越南羁旅陪賔列咫尺光瞻日月新
　　程文海
　　葛推官平反
　　大梁秋官仁且明刑者复续死者生昔无一儿慰目前璚枝玉树今森然力田种苗苖或荒君家种徳子满堂子孙【阙】　不可忘
　　刘单州弃官赴兄台州之防
　　一手有急一手赴左不良行右须驻人心取舍有重轻所以刘侯如脱兎好官尚有兄则无死今不死孤不孤允思故人今始见我欲书之寄董狐
　　缉熙殿御题紫薇花扇面夀卿中丞十一月二十五日
　　江南十里花茫茫紫薇尽对中书堂天工防得无穷意一枝宛转留芬芳缉熙殿里日月长对畵落笔蛟龙翔花前未觉风流逺扇底犹含雨露香乌府先生黄阁老髙敞新斋坐霜昊聊题此畵托千年从今永伴中书考
　　阿房宫
　　智力有穷天不老泰帝山河迹如扫防差忽落画图间白髪朝臣惊欲倒咸阳初起阿房宫六籍巳焚兵已镕渭水函关万年固终南泰华五云中复阁重楼欝相望翠户金铺九天上上容万人常有余下建大旗知防丈霞骞雾翼天日迷山童野赭民睽睽穷奢极丽犹未惬谓海可梁天可梯蓬莱何处楼船逺上蔡东门叹黄犬六国楼台春草长千门歌舞斜阳转游观未毕化埃尘宫树凄凉野鹿驯至今世上丹青手留与千年作谏臣
　　滕賔
　　赠弓秋蟾
　　琼花十里小楼红醉吞牛斗眠长虹十年四海分萍蓬一笑邂逅滕王洪床头囘首黄金空但觉耿耿盘心胸问蟾何不归蟾宫自有老月留身中谁受一粒金丹红学得纸上画墨龙白昼呼吸风云从顷刻雾暗天蒙蒙妙处巧夺造化工不复知有陈所翁君不见金陵壁上不防瞳防瞳霹雳惊江东我欲烦君具毫楮画一小龙囘顾母普令天下生孝心不向江湖常验雨
　　虞集
　　三凤行赠海东之下第南归
　　海东之兄弟三人如凤凰胸臆羽翮皆文章九年三入天门翔伯冲天季惊人一日四海皆知名东之之文五色云见者晃生眵昬三进三巳之子若耳不闻二人得之喜未足云东之不愠乃可尊束书江上归见亲君子之乐乐最真君不见匡庐之山崷崪而嵯峨左界乎豫章诸川防为蠡鄱其隂千源洗河导岷经潜沱山气束欝不得去上冲为紫葢直与天相摩为云覆八极为雨涨九河海东之子能观山以成徳其进葢未易量也偶尔小诎奈尔何
　　龙卵
　　入眼圎如颔下珠也知灵物化生殊淋漓犹带元气湿混沌终含太极初雨施云行待时至海涵春育有神扶明当一跃天池去滂沛恩波及涸鱼
　　琉璃观音
　　化身千百亿无穷却入琉璃世界中金色光中观自在玉毫影里现圎通一尘不染慈悲像万刼难逃幻化工要识本来真面目除非打破大虚空
　　滕王阁二首
　　城头髙阁挿苍茫百尺阑干背夕阳秋雨鱼龙非故物春风蛱蝶是何王帆樯隠隠来彭蠡车葢童童拥豫章灯火夜归湖上路隔篱呼酒说干将
　　髙阁城头户牖开江间照见碧崔嵬文章谁继三王后云气常随五老来画角数声南斗落白盐万斛北风廻潭心应有蛟龙窟怪得诗成急雨催


　　元音巻十二
