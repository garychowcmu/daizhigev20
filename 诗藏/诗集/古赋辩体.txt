　　钦定四库全书　　　　　　集部八
　　古赋辩体目録　　　　　　总集类
　　古今之赋甚多愚于此编非敢有所去取而妄谓赋之可取者止于此也不过载常所诵者尔其意实欲因时代之髙下而论其述作之不同因体制之沿草而要其指归之当一庶几可以由今之体以复古之体云
　　巻一
　　楚辞体上
　　屈原
　　离骚
　　九歌【东皇太乙云中君湘君湘夫人大司命少司命东君　　河伯　山鬼】九章【惜诵　涉江　哀郢抽思　怀沙】
　　巻二
　　楚辞体下
　　九章【思美人　惜往日　橘颂　悲囬风】逺游
　　卜居
　　渔父
　　宋玉
　　九辩
　　荀卿
　　礼赋　知赋　云赋　赋　箴赋
　　巻三
　　两汉体上
　　贾生
　　吊屈原赋　鵩赋
　　司马长卿
　　子虚赋　　上林赋　长门赋
　　斑媫妤
　　自悼赋　　捣素赋
　　巻四
　　两汉体下
　　杨子云
　　甘泉赋　　河东赋　　羽猎赋
　　长杨赋
　　斑孟坚
　　西都赋　　东都赋
　　祢正平
　　鹦鹉赋
　　巻五
　　三国六朝体上
　　王仲宣
　　登楼赋
　　陆士衡
　　文赋　　叹逝赋
　　张茂先
　　鹪鹩赋
　　潘安仁
　　籍田赋　秋兴赋
　　成公子安
　　啸赋
　　巻六
　　三国六朝体下
　　孙兴公
　　天台山赋
　　谢惠连
　　雪赋
　　谢希逸
　　月赋
　　鲍明逺
　　芜城赋　舞鹤赋　野鹅赋
　　江文通
　　别赋
　　庾子山
　　枯树赋
　　巻七
　　唐体
　　骆宾王
　　萤火赋
　　李太白
　　大鹏赋　　明堂赋　　大猎赋
　　惜余春赋　愁阳春赋　悲清秋赋
　　劒阁赋
　　韩退之
　　闵已赋　　别知赋
　　栁子厚
　　闵生赋　　梦归赋
　　杜牧之
　　阿房宫赋
　　巻八
　　宋体
　　宋子京
　　圜丘赋
　　欧阳永叔
　　秋声赋
　　苏子瞻
　　屈原庙赋　前赤壁赋　后赤壁赋
　　苏子由
　　屈原庙赋　黄楼赋　超然台赋
　　苏叔党
　　风赋
　　黄鲁直
　　悼徃赋
　　秦少游
　　黄楼赋
　　张文潜
　　病暑赋　　大礼庆成赋　　老圃赋
　　巻九
　　外录上
　　后骚
　　晁氏
　　招魂　　　惜誓
　　汉庄忌
　　哀时命　　招隐士
　　汉扬子云
　　反骚
　　唐韩退之
　　讼风伯　　享罗池
　　宋王介甫
　　寄蔡氏女
　　宋黄鲁直
　　毁璧
　　宋邢居实
　　秋风二叠
　　辞
　　汉武帝
　　秋风辞
　　汉息夫躬
　　絶命辞
　　晋陶渊明
　　归去来辞
　　宋黄鲁直
　　濂溪辞
　　宋杨诚斋
　　延陵懐古辞　【延陵季子　兰陵令东坡先生】
　　巻十
　　外录下
　　文
　　六朝孔徳璋
　　北山移文
　　唐李遐叔
　　吊古战塲文
　　唐韩退之
　　吊田横文
　　唐栁子厚
　　吊屈原文　吊苌文　吊乐文
　　操
　　尹伯竒
　　履霜操
　　牧犊子
　　雉朝飞操
　　韩退之
　　将归操　　山操　　拘幽操
　　残形操
　　蔡文姬
　　胡笳
　　歌
　　虞舜氏
　　南风歌
　　箕子
　　麦秀歌
　　伯夷
　　采薇歌
　　孔子
　　获麟歌
　　楚狂接舆
　　鳯兮歌
　　寡陶婴
　　黄鹄歌
　　楚渔父
　　渡伍员歌
　　榜枻越人
　　越人歌
　　燕荆轲
　　易水歌
　　项羽
　　垓下帐中歌
　　汉髙帝
　　大风歌
　　汉武帝
　　瓠子歌
　　乌孙公主
　　乌孙公主歌
　　后汉梁鸿
　　五噫歌
　　唐李太白
　　鸣臯歌
　　韩退之
　　盘谷歌
　　【臣】等谨案古赋辩体十巻元祝尧编江西通志载尧上饶人延祐五年进士为江山尹后迁无锡州同知广信府志载尧字君泽与此本所题同惟云官萍乡州同知与江西通志异其书自楚词以下凡两汉三国六朝唐宋诸赋每朝録取数篇以辨其体格凡八巻其外集二巻则拟骚及操歌等篇为赋家流别者也采摭颇为完备其论司马相如子虚上林赋谓问荅之体其源出自卜居渔父宋玉辈述之至汉而盛首尾是文中间是赋世传既久变而又变其中间之赋以铺张为靡而専于词者则流为齐梁唐初之俳体其首尾之文以议论为便而专于理者则流为唐末及宋之文体于正变源流亦言之最确何焯义门读书记尝讥其论潘岳籍田赋分别赋颂之非引马融广成颂为证谓古人赋颂通为一名然文体屡变支遂分犹之姓出一源而氏殊百族既云辨体势不得合而一之焯所言虽有典据但追溯本始知其同出异名可矣必谓尧强生分别即为杜撰是亦非通方之论也乾隆四十三年九月恭校上
　　总纂官【臣】纪昀【臣】陆锡熊【臣】孙士毅
　　总　校　官　【臣】　陆　费　墀





　　钦定四库全书
　　古赋辩体巻一
　　元　祝尧　撰
　　楚辞体上
　　宋景文公曰离骚为词赋祖后人为之如至方不能加矩至圆不能过规则赋家可不祖楚骚乎然骚者诗之变也诗无楚风楚乃有骚何邪愚按屈原为骚时江汉皆楚地盖自文王之化行乎南国汉广江有汜诸诗已列于二南十五国风之先其民被先王之泽也深风雅既变而楚狂鳯兮之歌沧浪孺子清兮浊兮之歌莫不发乎情止乎礼义而犹有诗人之六义故动吾夫子之听但其歌稍变于诗之本体又以兮为读楚声萌蘖乆矣原最后出本诗之义以为骚凡其寓情草木托意男女以极逰观之适者变风之流也其叙事陈情感今怀古不忘君臣之义者变雅之类也其语祀神歌舞之盛则几乎颂矣至其为赋则如骚经首章之云比则如香草恶物之类兴则托物兴辞初不取义如九歌沅芷澧兰以兴思公子而未敢言之属但世号楚辞初不正名曰赋然赋之义实居多焉自汉以来赋家体制大抵皆祖原意故能赋者要当复熟于此以求古诗所赋之本义则情形于辞而其意思髙逺辞合于理而其防趣深长成周先王二南之遗风可以复见于今矣
　　屈原【名平】
　　原与楚同姓仕于怀王为三闾大夫【掌王族昭屈景三族】与王图政监下应对诸侯同列上官大夫及用事臣靳尚妬其能譛之王王防原原乃作离骚九歌九章逺逰等篇陈正道以讽諌泄其忧悲愤懑无聊不平之思致其缱绻恻怛不能自已之意以灵倄美人喻君以香草善鸟龙鳯比忠贞君子以臭草恶鸟颷风云霓比小人上述唐虞下序桀纣援天引圣终不见省不忍见宗国将遂危亡遂自沈于汨罗之渊
　　离骚【离别也骚愁也】
　　晦翁云诗之兴多而比赋少骚则兴少而比赋多要必辨此而后辞义可寻然其逰春宫求宓妃之属又兼风之义述尧舜言桀纣之类又兼雅之义故淮南王安曰国风好色而不淫小雅怨诽而不乱若离骚者可谓兼之矣读者诚能体原之心而知其情味原之行而知其理则自有感动兴起省悟处孟轲氏论说诗曰不以文害辞不以辞害意以意志是为得之凡赋人之赋与赋已之赋皆当于此体防则其情油然而生粲然而见决不为文辞之所害矣
　　帝髙阳之苖裔兮朕皇考曰伯庸摄提贞于孟陬兮惟庚寅吾以降【洪叶】皇览揆余于初度兮肇锡余以嘉名名余曰正则兮字余曰灵均【赋也】纷吾既有此内美兮又重之以修能【耐叶】扈江离与辟【璧】芷兮纫秋兰以为佩汨余若将不及兮恐年嵗之不吾与朝搴【蹇】阰【皮】之木兰兮夕揽【防通】洲之宿莽日月忽其不淹兮春与秋其代序惟草木之零落兮恐美人之迟暮不抚壮而弃秽兮何不改乎此度椉【乘】骐骥以驰骋兮来吾导夫先路昔三后之纯粹兮固众芳之所在杂申椒与菌桂兮岂惟纫夫蕙彼尧舜之耿介兮既遵道而得路何桀纣之昌披兮夫唯防径以窘歩惟党人之偷乐兮路幽昧以险隘【叶忆】岂余身之惮殃兮恐皇舆之败绩【已上并赋而比】忽奔走以先后兮及前王之踵武荃【荃一作荪】不揆余之中情兮反信谗而斋【齐通】怒【此四句则比而赋也】余固知謇謇之为患兮忍而不能舍【叶户预切】也指九天以为正兮夫惟灵脩之故也【此四句又赋而比也】曰黄昏以为期兮羌中道而改路初既与余成言兮后悔遁而有他余既不难夫离别兮伤灵倄之数化余既滋兰之九畹兮又树蕙之百畮【叶满彼切】畦留夷与揭车兮杂杜蘅与芳芷冀枝叶之峻茂兮愿俟时乎吾将刈虽萎絶其亦何伤兮哀众芳之芜秽【已上比也】众皆竞进以贪婪兮凭不厌乎求索【叶素】羌内恕已以量人兮各兴心而嫉妬忽驰骛以追逐兮非余心之所急老冉冉其将至兮恐倄名之不立【已上赋也】朝饮木兰之坠露兮夕餐秋菊之落英茍余情其信姱以练要兮长顑【坎】颔【同上】亦何伤擥木根以结兮贯薜荔之落蕊矫菌桂以纫兰兮索【柔】胡绳之纚纚【比也】謇吾法夫前修兮非世俗之所服虽不周于今之人兮愿依彭咸之遗则长太息以掩涕兮哀人生之多艰余虽好修姱以鞿覊兮謇朝谇而夕替【叶未详】既替余以蕙纕兮又申之以揽亦余心之所善兮虽九死其犹未悔【又赋而比】怨灵修之浩荡兮终不察夫民心众女嫉余之蛾眉兮謡诼【卓】谓余以善淫固时俗之工巧兮偭【面】防矩以改错【措】背绳墨以追【古随字】曲兮竞周容以为度【已上比也】忳【唇】欝邑余侘傺【又炽】兮吾独穷困
　　乎此时也宁溘　　　　　　　　　　【合】死以流亡兮余不忍为此态【叶土冝】也【赋也】鸷鸟之不群兮自前世而固然何方圆之能周兮夫孰异道而相安【叶一先切比也】屈心而抑志兮忍尤而攘訽【诟通】伏清白以死直兮固前圣之所厚【赋也】悔相道之不察兮延伫乎吾将反囬朕车以复路兮及行迷之未逺步余马于兰皋兮驰丘且焉止息进不入以离【去】尤兮退将复修吾初服【叶屏入】制芰荷以为衣兮集【古集字】芙蓉以为裳不吾知其亦已兮茍余情其信芳【已上比也】髙余冠之岌岌兮长余佩之陆离芳与泽其杂糅兮唯昭质其犹未亏【赋也】忽反頋以防目兮将徃观乎四荒佩缤纷其繁饰兮芳菲菲其弥章【比也】民生各有所乐兮余独好修以为常虽体觧吾犹未变兮岂余心之可惩【叶长】女嬃【湏】之婵媛【袁】兮申申其詈予【与】曰鮌婞【悻同】直以亡身兮终然妖乎羽之野【叶墅】汝何博謇而好修兮纷独有此姱节【叶即】薋菉葹【音茨绿施】以盈室兮判独离而不服【叶屏入并赋而比也】众不可户説【税】兮孰云察余之中情世并举而好朋兮夫何茕独而不余听【平此赋也】依前圣以节中兮喟凭心而厯兹济沅湘以南征兮就重华而敶【古陈】词啓九辩与九歌兮夏康娱以自纵不顾难以图后兮五子用失乎家衖【巷】羿滛游以佚畋兮又好射夫封狐固乱流其鲜终兮浞又贪夫厥家【叶孤】浇【尧去】身被服强圉兮纵欲而不忍日康娱而自忘兮厥首用夫颠陨夏桀之常违兮乃逐焉而逢殃后辛之葅醢兮殷宗用之不长汤禹俨而祗敬兮周论道而莫差蹉举贤才而授能兮循绳墨而不颇【平】皇天无私阿兮览民徳焉错辅夫惟圣哲之茂行兮茍得用此下土瞻前而顾后兮相观民之计极夫孰非义而可用兮孰非善而可服【叶屏入反】阽【塩】余身而危死兮览余初其犹未悔不量凿而正枘兮固前修以葅醢曽歔欷余欝邑兮哀朕时之不当揽茹蕙以掩涕兮霑余襟之浪浪【平】跪敷袵以陈词兮耿吾既得此中正【叶征】驷玉虬以椉鹥【黟】兮溘埃风余上征朝发轫于苍梧兮夕余至乎县【】圃欲少留此灵璅兮日忽忽其将暮吾令羲和弭节兮望崦嵫而勿迫路漫漫【去又平】其修逺兮吾将上下而求索饮余马于咸池兮总余辔乎扶桑折若木以拂日兮聊逍遥以相羊前望舒使先驱兮后飞防使奔属【叶赴】鸾皇为余先戒兮雷师告余以未具吾令鳯鸟飞腾兮继之以日夜飘风屯其相离兮帅云霓而来御【叶迓】纷总总其离合兮斑陆离其上下【叶戸】吾令帝阍开闗兮倚阊阖而望予【与】时暧暧【爱】其将罢兮结幽兰而延伫世溷浊而不分兮好蔽美而嫉妬朝吾将济于白水兮登阆风而緤马【叶满补切】忽反顾以流涕兮哀髙丘之无女溘吾防此春宫兮折琼枝以继佩【叶备】及荣华之未落兮相【去】下女之可诒【异】吾令丰隆椉云兮求虙妃之所在【叶才里】觧佩纕以结言兮吾令蹇修以为理纷总总其离合兮忽纬繣【防画】其难迁夕归次于穷石兮朝濯乎洧槃【叶蒲延切】保厥美以骄傲兮日康娱以滛逰虽信美而无礼兮来违弃而改求览相观于四极兮周流乎天余乃下【叶戸】望瑶台之偃蹇兮见有娀之佚女吾令鸩为媒兮鸩告余以不好雄鸠之鸣逝兮余犹恶其佻【挑】巧心犹豫而狐疑兮欲自适而不可鳯凰既受诒兮恐髙之先我欲逺集而无所止兮聊浮防以逍遥及少康之未家兮留有虞之二姚理弱而媒拙兮恐导言之不固世溷浊而嫉贤兮好蔽美而称恶闺中既以邃逺兮哲王又不寤怀朕情而不发兮余焉能忍而与此终古索藑【琼通】茅以筵篿【廷専】兮命灵氛为余占之曰两美其必合兮孰信修而慕之思九州之博大兮岂惟是其有女曰勉逝而无狐疑兮孰求美而释女【汝】何所独无芳草兮尔何怀乎故宇世幽昧以曜兮孰云察余之善恶民好恶其不同兮惟此党人其独异户服艾以盈要【腰】兮谓幽兰其不可佩【备】览草木其犹未得兮岂珵羙之能当苏粪壤以充帏兮谓申椒其不芳欲从灵氛之吉占兮心犹豫而狐疑巫咸将夕降兮怀糈而要之百神翳其备降兮九疑缤其并迎【叶御】皇剡剡其扬灵兮告余以吉故曰勉陞降以上下兮求榘矱之所同汤禹俨而求合兮挚咎繇而能调【叶同】茍中情其好修兮又何必用夫行媒【叶眉】说操筑于传岩兮武丁用而不疑吕望之鼓刀兮遭周文而得举寗戚之讴歌兮齐桓闻以该辅及年嵗之未晏兮时亦犹其未央恐鹈鴂之先鸣兮使夫百草为【去】之不芳何琼佩之偃蹇兮众薆然而蔽之惟此党人之不谅兮恐嫉妬而折【叶制】之时缤纷以变易兮又何可以淹留兰芷变而不芳兮荃蕙化而为茅何昔日之芳草兮今直为此萧艾也岂其有他故兮莫好修之害也余以兰为可恃兮羌无实而容长委厥美以从俗兮茍得列乎众芳椒専佞以慢慆兮榝又欲夫佩帏【晖】既干进而务入兮又何芳之能祗固时俗之流从兮又孰能无变化【叶花】览椒兰其若兹兮又况揭车与江蓠惟兹佩之可贵兮委厥美而厯兹芳菲菲而难亏兮芬至今犹未沬【叶莫之切】和调度以自娯兮聊浮游而求女【汝】及余饰之方壮兮周流观乎上下【户】灵氛既告余以吉占兮厯吉日乎吾将行【杭】折琼枝以为羞兮精琼靡【縻】以为粮为余驾飞龙兮杂瑶象以为车何离心之可同兮吾将逺逝以自防邅【扇】吾道夫昆仑兮路修逺以周流扬云霓之晻霭兮鸣玉鸾之啾啾朝发轫于天津兮夕余至乎西极鳯凰翼其承旂兮髙翺翔之翼翼忽吾行此流沙兮遵赤水而容与麾蛟龙以梁津兮诏西皇使涉子【与】路修逺以多艰兮腾众车使径待【叶徒音切】路不周以左转兮指西海以为期屯余车其千乘兮齐玉【犬】而并驰驾八龙之蜿蜿兮载云旗之委蛇抑志而弭节兮神髙驰之邈邈奏九歌而舞韶兮聊暇日以媮【俞】乐陟陞皇之赫戏【】兮忽临睨夫旧鄊仆夫悲余马怀兮蜷局顾而不行【叶杭已上并比而赋】乱曰已矣哉国无人兮莫我知兮又何怀乎故都既莫足与为美政兮吾将从彭咸之所居【乱则赋也】
　　九歌
　　昔楚南郢沅湘之俗信鬼而好祀每使巫觋作乐歌舞以娯神俗陋词俚原既放而感之故更其辞以寓其情因彼事神不荅而不能忘其敬爱比吾事君不合而不能忘其忠赤故诸篇全体皆赋而比而赋比之中又兼数义晦翁云比其类则宜为三颂之属论其辞则反为国风再变之郑卫矣读者详之
　　东皇太一【太一天之贵神祠在楚东故曰东皇】
　　全篇赋而比也言巳至诚尽礼以事神愿神之欣恱安宁以寄人臣竭力尽忠爱君不已之情又古者巫以降神神降而下托于巫则见其貌美服好身虽巫而心则神也楚人名巫为灵子若曰神之子也后篇凡言灵者义仿此
　　吉日兮辰良穆将愉兮上皇抚长劔兮玉珥【饵】璆【蚪】锵鸣兮琳琅瑶席兮玉瑱【镇】盍将把兮琼芳蕙肴蒸兮兰借【谢】奠桂酒兮椒浆扬桴【浮】兮拊鼓防【踈】缓节兮安歌陈竽瑟兮浩倡【昌】灵偃蹇兮姣服芳菲兮满堂五音纷兮繁防君欣欣兮乐康
　　云中君【灵神也】
　　赋而比也言神降而与人接神去而人思不忘以寄臣子慕君之情
　　浴兰汤兮沐芳华采衣兮若英【秧】灵连蜷【拳】兮既留烂昭昭兮未央謇将憺兮夀宫【古荒切】与日月兮齐光龙驾兮帝服聊翺逰兮周章灵皇皇兮既降【洪】焱【飘】逺举兮云中览冀州兮有余横四海兮焉穷思夫【扶】君兮太息极劳心兮【敕中切一作冲】
　　湘君【尧长女舜正妃娥皇也舜崩于苍梧二妃死于江湘之间湘旁黄陵有庙】
　　赋而比也然其中有比之比与兴而比处情意爱慕曲折尤多
　　君不行兮夷犹蹇谁留兮中洲美要【音妙】兮宜修沛吾乗兮桂舟令沅湘兮无波使江水兮安流望夫【扶】君兮未来【叶厄】吹参差兮谁思驾飞龙兮北征邅吾道兮洞庭薜荔拍【博】兮蕙绸承荃桡兮兰旌望涔阳兮极浦横大江兮扬灵杨灵兮未极女婵媛【袁】兮为余太息横流涕兮潺湲【袁】隐思君兮陫侧桂棹兮兰枻【曵叶泄】斵氷兮积雪采薜荔兮水中搴芙蓉兮木末心不同兮媒劳恩不甚兮轻絶【此篇本以求神不荅比事君不偶此章又别事比求神不荅所谓比中之比】石瀬兮浅浅【牋】飞龙兮翩翩交不忠兮怨长期不信兮告余以不间【闲叶贤　比章以上二句引下二句以求神不荅之意又兴而比】朝驰骛兮江皋夕弭节兮北渚鸟次兮屋上水周兮堂下【戸】捐余玦兮江中遗【如字】余佩兮澧浦采芳洲兮杜若将以遗【去】兮下女旹【古时字】不可兮再得聊逍遥兮容与
　　湘夫人【尧次女舜次妃女英也】
　　与前篇比赋同至沅有芷兮澧有兰思公子兮未敢言则又属兴矣
　　帝子降兮北渚目兮愁予【与】嫋嫋兮秋风洞庭波兮木叶下【戸】登白薠【凡】兮骋望与佳期兮夕张【帐】鸟何萃兮苹中罾何为兮木上【赋而比也】沅有芷兮澧有兰思公子兮未敢言慌惚兮逺望观流水兮潺湲【此章兴也】麋何为兮庭中蛟何为兮水裔朝驰余马兮江皋夕济兮西澨【比而赋也】闻佳人兮召予将腾驾兮偕逝筑室兮水中葺之兮荷盖【叶居又切】荪壁兮紫坛【善】匊【播】芳椒兮成堂桂栋兮兰橑【老】夷楣兮药【约】房防薜荔兮为帏擗【僻】蕙櫋兮既张白玉兮为镇【瑱通】防石兰兮为芳芷葺兮荷屋缭【了】之兮杜衡合百草兮实庭建芳馨兮庑门九嶷【疑通】缤兮并迎【去】灵之来兮如云捐余玦兮江中遗【如字】余褋【牒】兮沣浦搴汀洲兮杜若将以遗【去】兮逺者【叶渚】时不可乎骤得聊逍遥兮容与
　　大司命【周礼大宗伯祀司命】
　　赋而比也卒章乃言人生贫富贵贱各有所当或离或合神实司之非人所能为也原于祠司命而发此意所以顺受其正者严矣其又雅之义与
　　广开兮天门纷吾乘兮云令飘风兮先驱使冻【东】雨兮洒尘君逥翔兮以下【叶户】逾空桑兮从女纷总总兮九州何寿夭兮在子【叶与】髙飞兮安翔乘清气兮御隂阳吾与君兮齐速道【导】帝之兮九阬【冈】灵衣兮被被玉佩兮陆离壹阴兮壹阳众莫知兮余所为折防【下】麻兮瑶华【叶敷】将以遗兮离居老冉冉兮既极不寖近兮愈防【平】乘龙兮辚辚髙駞兮冲天【叶纎因反】结桂枝兮延伫羗愈思兮愁人愁人兮奈何【奚】愿若今兮无亏固人命兮有当孰离合兮可为
　　少司命【此司命其文昌第四星欤】
　　首两章兴也中间意思纒绵处似风末正言称賛处又似雅与颂然全篇比赋之义固已在风兴雅颂之中矣　前篇司命阳神而尊故但为主祭者之词此司命阳神而少卑故为女巫之言以接之篇末言神能驱除邪恶拥防良善宜为下民取正则与前篇意合
　　秋兰兮蘼芜罗生兮堂下【户】緑叶兮素枝芳菲菲兮袭予【与】夫人兮自有美子荪何以兮愁苦【此章上二句兴下二句也】秋兰兮青青绿叶兮紫茎满堂兮美人忽独与余兮目成【此章上二句兴下二句也】入不言兮出不辞乘回风兮载云旗悲莫悲兮生别离乐莫乐兮新相知荷衣兮蕙带【帝】倐而来兮忽而逝夕宿兮帝郊君谁湏兮云之际【以上深情感人又似风义】与女逰兮九河冲风至兮水扬波与女【汝】沐兮咸池【驻】晞女髪兮阳之阿望美人兮未来临风怳【恍】兮浩歌孔盖兮翠旍【旌通】登九天兮抚彗星竦长剑兮拥防艾荪独宜兮为民正【叶征】
　　东君【迎日之祭也】
　　赋也似不兼别义却有颂体
　　暾将出兮东方照吾槛兮扶桑抚余马兮安驱夜皎皎兮既明【叶芒】驾龙辀兮乗雷载云旗兮委蛇长太息兮将上心低徊兮顾怀【叶胡或切】羌声色兮娱人观者憺兮忘归縆【古登切】瑟兮交鼓箫钟兮瑶簴鸣防【箎】兮吹竽思灵保兮贤姱【叶戸】翾【许豫切】飞兮翠曽【増与防通】展诗兮防舞应律兮合节【即】灵之来兮蔽日青云衣兮白霓裳举长矢兮射天狼操余弧兮反沦降【平】援北斗兮酌桂浆撰余辔兮髙驼翔杳冥冥兮以东行【杭】
　　河伯
　　赋而比也晦翁云巫与河伯既相别矣而波犹来迎鱼犹来送眷眷之无已也原岂至是而始叹君防之薄乎
　　与女【汝】逰兮九河冲风起兮横波乘水车兮荷盖驾两龙兮骖螭【叶丑歌切】登昆仑兮四望心飞扬兮浩荡日将暮兮怅忘归惟极浦兮窹怀【叶虗惟切】鱼鳞屋兮龙堂【叶同】紫贝阙兮珠宫灵何为兮水中乘白鼋兮逐文鱼【叶上】与女【汝】逰兮河之渚流澌纷兮将来下【户】子交手兮东行送美人兮南浦波滔滔兮来迎鱼鳞鳞兮媵予【叶汝】
　　山鬼
　　赋而比也前诸篇皆言人慕神比臣忠君此篇鬼阴而贱不可比君故以人况君以鬼喻已而为鬼媚人之语凡言余与我及若有人山中之类皆托鬼自喻言子与君及所思灵修美人公子之类则况君也反覆曲折盖言已与君始亲终防今君虽未忘我而卒困于谗已终拳拳不忘君也
　　若有人兮山之阿被薜荔兮带女萝既含睇【弟】兮又宜笑子慕余兮善窈窕乘赤豹兮从文貍辛夷车兮结桂旗被石兰兮带杜衡折芳馨兮遗【去】所思余处幽篁兮终不见天路险难兮独后来【叶厘】表独立兮山之上云容容兮在下【户】杳防防兮羗昼晦东风飘兮神灵雨留灵修兮憺忘归嵗既晏兮孰华子【与】采三秀兮于山间石磊磊兮葛蔓蔓【平】怨公子兮怅忘归君思我兮不得闲山中人兮芳杜若饮石泉兮防松柏君思我兮然疑作靁填填兮雨防防猿啾啾兮狖夜鸣风飒飒兮木萧萧思公子兮徒离忧
　　九章
　　原思君念国随事感触輙形于声后人辑之得其九章合为一巻非必出于一时之言也其词多直致无润色而惜徃日悲囬风又其临絶之音尤愤懑而极悲哀读之使人叹息流涕而不能已比之离骚又其情哀伤之甚者也盖风雅之变至此极矣
　　惜诵
　　赋也晦翁云此篇全用赋体无他寄托其言明切最为易晓
　　惜诵以致愍兮发愤以抒【纾通】情所非忠而言之兮指苍天以为正【叶征】令五帝以折中【去】兮戒六神与向服【叶屏入】俾山川以备御兮命咎繇使听直竭忠诚而事君兮反离羣而赘肬【尤叶于】忘儇媚以背众兮待明君其知之言与行其可迹兮情与貌其不变故相臣莫若君兮所以证之不逺吾谊先君而后身兮羌众人之所仇也専惟君而无他兮又众兆之所雠也壹心而不豫兮羗不可保也疾亲君而无他兮有招祸之道也思君其莫我忠兮忽忘身之贱贫事君而不贰兮迷不知宠之门【叶称贫切】忠何辜以遇罚兮亦非余之所志【叶之】也行不羣以巅越兮又众兆之所咍也【咍叶呼其】纷逢尤以离谤兮謇不可释也情沈抑而不达兮又蔽而莫之白也【白叶弼】心欝邑余侘傺兮又莫察余之中情固烦言不可结而诒兮愿陈志而无路退静黙而莫余知兮进号呼又莫余闻申侘傺之烦惑兮中闷瞀之忳忳【豚】昔余梦登天兮防中道而无杭【航通】吾使厉神占之兮曰有志极而无旁【傍】终危独以离异兮曰君可思而不可恃故众口其铄金兮初若是而逢殆【叶徒系切】惩热羮而吹兮何不变此志也欲释阶而登天兮犹有曩之态【叶替】也众骇遽而离心兮又何以为此伴也同极而异路兮又何以为此援也晋申生之孝子兮父信谗而不好【叶呼鬬切】行□【悻通】直而不豫兮鲧功用而不就吾闻作忠以造怨兮忽谓之过言九折臂而成医兮吾至今乃知其信然矰弋机而在上兮罻罗张而在下【户】设张辟以娯君兮愿侧身而无所欲儃佪以干傺兮恐重患而离尤欲髙飞而逺集兮君防谓女何之欲横奔而失路兮盖坚志而不忍背膺胖【判】以交痛兮心欝结而纡轸捣木兰以矫蕙兮□【作】申椒以为粮播江离与滋菊兮愿春日以为糗芳【此四句则赋而比也】恐情质【致】之不信兮故重着以自明【叶芒】挢兹媚以私处兮愿曽【増】思【去】而逺身
　　渉江
　　赋而比也
　　余防好此竒服兮年既老而不衰带长铗之陆离兮冠【去】切云之崔嵬被明月兮佩寳璐世溷浊而莫余知兮吾方髙驰而不顾驾青虬兮骖白螭吾与重华逰兮瑶之圃登昆仑兮食玉英吾与天地兮比寿与日月兮齐光哀南夷之莫吾知兮旦余将济乎江湘乘鄂渚而反顾兮欵【哀与唉同】秋冬之绪风歩余马兮山皋邸余车兮方林椉舲船余上沅兮齐吴榜【谤】而击汏船容与而不进兮淹回水而凝滞【叶尹介切】朝发枉陼【渚】兮夕宿辰阳茍余心之端直兮虽僻逺其何伤入溆浦余儃佪兮迷不知吾所如深林杳以防防兮乃猿狖之所居山峻髙以蔽日兮下幽晦以多雨霰雪纷其无垠兮云霏霏其承宇哀吾生之无乐兮幽独处乎山中吾不能变心以从俗兮固将愁苦而终穷接舆髠首兮桑扈臝行忠不必用兮贤不必以伍子逢殃兮比干葅醢【叶喜】与前世而皆然兮吾又何怨乎今之人余将董道而不豫兮固将重昏而丧身乱曰鸾鸟鳯凰日以逺兮燕雀乌鹊巢堂坛兮露申辛夷死林薄兮腥臊并御芳不得薄兮阴阳易位时不当兮怀信侘傺忽乎吾将行【杭】兮
　　哀郢【楚文王自丹阳徙江陵谓之郢九世平王城之又后十世为秦所防而楚徙陈谓之东郢】赋也有风义原怀故都徘徊不忍去有黍离之余悲焉但黍离章末曰悠悠苍天此何人哉虽怨而发之和平盖犹有先王之泽此章之末则曰信非吾罪而弃逐兮何日夜而忘之虽言非我深乃尤人其出于愤激固已与和平之音异矣
　　皇天之不纯命兮何百姓之震愆民离散而相失兮方仲春而东迁去故鄊而就逺兮遵江夏以流亡出国门而轸怀兮申之鼂【朝】吾以行【杭】发郢都而去闾兮怊【超】荒忽其焉极楫亝【齐】扬以容与兮哀见君而不再得望长楸而太息兮涕滛滛其若霰过夏首而西浮兮顾龙门而不见心婵媛而伤怀兮不知其所蹠【只】顺风波而流从兮焉洋洋而为客凌阳侯之汜滥兮忽翺翔之焉【烟】薄心絓【画】结而不觧兮思蹇产而不释【叶芍】将运舟而下浮兮上【上】洞庭而下江【叶工】去终古之所居兮今逍遥而来东羌灵防之欲归兮何须防而忘反背夏浦而西思兮哀故都之日逺登大坟以逺望兮聊以舒吾忧心哀州土之平乐兮悲江介之遗风【叶音】当陵阳之焉【烟】至兮淼【】南度之焉【烟】如曽不知夏【厦通】之为丘兮孰两东门之可芜心不怡之长久兮忧与忧其相接唯郢路之遥逺兮江与夏之不可渉忽若去不信兮至今九年而不复惨欝欝而不通兮蹇侘傺而含慼【叶七六切】外承欢之汋【绰】约兮谌荏【稔】弱而难持忠湛湛【蓞】而愿进兮妬被【披】离而障之彼尧舜之抗行【去】兮了杳杳其薄天众谗人之嫉妬兮被以不慈之伪名憎愠惀【询上】之修美兮好夫人之忼慨众踥蹀之日进兮美超逺而逾迈乱曰曼余目以流观兮冀壹反之何时鸟飞反故鄊兮狐死必首丘【叶欺】信非吾罪而弃逐兮何日夜而忘之
　　抽思
　　赋而比也所谓少歌倡乱皆是乐歌音节之名其倡曰一节意味尤长不惟兼比赋之义抑且有风人之防焉
　　心欝欝之幽思兮独永叹乎増伤思蹇产之不释兮曼遭夜之方长【比也】悲秋风之动容兮何囬极之浮浮数【上声】惟荪之多怒兮伤余心之懮懮【忧通】愿遥赴而横奔兮览民尤以自镇【珍】结防情以陈词兮矫以遗夫美人昔君与我成言兮曰黄昏以为期羌中道而囬畔兮反既有此他志【叶之】防【□通】吾以其美好兮览余以其修姱【户】与余言而不信兮盖为余而造怒愿承闲【闲】以自察兮心震悼而不敢悲夷犹而冀进兮心怛伤之憺憺【谈上】兹厯情以陈辞兮荪佯聋而不闻固切人之不媚兮众果以我为患【乎门切】初吾所陈之耿着兮岂不至今其庸亡何独乐斯之謇謇兮愿荪美之可完【叶黄】望三五以为像兮指彭咸以为仪夫何极而不至兮故逺闻而难亏善不由外来兮名不可以虚作孰无施【去】而有报兮孰不实而有获少【去】歌曰与美人之抽思兮并日夜而无正【平】防吾以其美好兮敖朕辞而不聼【平】倡【唱】曰有鸟自南兮来集汉北好姱佳丽兮牉独处此异域既惸独而不羣兮又无良媒在其侧道卓逺而日忘兮愿自申而不得望北山而流涕兮临流水而太息望孟夏之短夜兮何晦明之若嵗惟郢路之辽逺兮魂一夕而九逝曽不知路之曲直兮南指月与列星愿径逝而不得兮魂识路之营营【犹言焭焭】何灵魂之信直兮人之心不与吾心同理弱而媒不通兮尚不知余之从容乱曰长瀬湍流泝江潭兮狂頋南行聊以娱心兮轸石崴【隈】嵬蹇吾愿兮超囬志度行隠进兮低徊夷犹宿北姑兮烦寃瞀容实沛徂兮愁叹苦神灵遥思兮路逺处幽又无良媒【叶眉】兮道思作颂聊以自救兮忧心不遂斯言谁告【叶居后切】兮
　　怀沙【言怀抱沙石以自沈】
　　赋而比也
　　滔滔孟夏兮草木莾莾伤怀永哀兮汨徂南土防【瞬通】兮杳杳孔静幽黙欝结纡轸兮离愍而长鞠【叶各额切】抚情效志兮寃屈而自抑刓方以为圜兮常度未替易初本迪兮君子所鄙章画志墨兮前图未改【叶已】内厚质正兮大人所晠【盛通】巧倕不斵兮孰察其揆正文处幽兮蒙瞍谓之不章离娄微睇兮瞽以为无明变白以为黒兮倒上以为下鳯凰在笯兮鸡鹜翔舞同糅玉石兮一槩而相量夫惟党人之鄙固兮羌不知余之所臧任重载逺兮防滞而不济怀瑾握瑜兮穷不知所示邑犬羣吠兮吠所怪也非俊疑杰兮固庸态也文采疏【踈】内【讷】兮众不知余之异采【叶韲上】材朴委积兮莫知余之所有【叶于彼】重仁袭义兮谨厚以为丰重华不可遌【悟】兮孰知余之从容古固有不并兮岂知其何故汤禹久逺兮邈而不可慕惩违改忿兮抑心而自强【上声】离慜而不迁兮愿志之有像进路北次兮日昧昧其将暮舒忧娱哀兮限之以大故乱曰浩浩沅湘分流汩【滑】兮修路幽蔽道逺忽兮怀质抱情独无匹兮伯乐既没骥焉【烟】程兮民生禀命各有所错兮定心广志余何畏惧兮曽【増】伤爰哀永叹喟兮世溷浊莫吾知人心不可谓兮知死不可让愿勿爱【衣去】兮明告君子吾将以为类兮













　　古赋辩体巻一
　　钦定四库全书
　　古赋辩体巻二
　　元　祝尧　撰
　　楚辞体下
　　屈原
　　思美人
　　比而赋也其谓寄言于云而云不将致辞于鸟而鸟难值令薜荔为理而惮縁木因芙蓉为媒而惮濡足原之思何时可释邪诗曰心之忧矣其谁知之其谁知之盖亦勿思当是时也有能思原之思者乎
　　思美人兮擥涕而竚贻【炽】媒絶路阻兮言不可结而诒【异】蹇蹇之烦寃兮陷滞而不发申旦以舒中情兮志沈菀【欝】而莫逹愿寄言于浮云兮遇丰隆而不将因归鸟以致辞兮羌迅髙而难当髙辛之灵晟【盛】兮遭鸟而致诒【叶异】欲变节以从俗兮媿易初而屈志独厯年而离愍兮羌凭心犹未化【叶防】宁隐闵而寿考兮何变易之可为知前辙之不遂兮未改此度车既覆而马颠兮蹇独怀此异路勒骐骥而更驾兮造父为我操之迁逡次而勿驱兮聊暇日以湏时指嶓冡之西隈兮与纁黄以为期开春发嵗兮白日出之悠悠吾将荡志而愉乐兮遵江夏以娯忧【此章又兼兴义】擥大薄之芳兮搴长洲之宿莽惜吾不及古之人兮吾谁与玩此芳草【叶七古反】觧篇薄与杂菜兮备以为交佩【叶偹】佩缤纷以缭转兮遂萎絶而离异吾且儃佪以娯忧兮观南人之变态【叶替】窃快在其中心兮扬厥凭而不竢芳与泽其杂糅兮羌芳华自中出【吹去】纷郁郁其逺蒸兮满内而外扬情与质信可保兮羌居蔽而闻【去】章令薜荔以为理兮惮举趾而縁木因芙蓉以为媒兮惮褰裳而濡足登髙吾不説兮入下吾不能【叶泥】固朕形之不服兮然容与而狐疑广遂前画兮未改此度也命则处幽吾将罢兮愿及白日之未暮也独茕茕而南行兮思彭咸之故也
　　思往日
　　此章赋多而比少
　　惜往日之曽信兮受命诏以昭时奉先功以照下兮明法度之嫌疑国富强而法立兮属贞臣而日娭【嬉】秘宻事之载心兮虽过失犹弗治【平】心纯厐而不泄兮遭谗人而嫉之君含怒以待臣兮不清澂其然否【叶悲】蔽晦君之聪明兮虚惑误又以欺弗参验以考实兮逺迁臣而弗思信谗谀之溷浊兮晠【盛】气志而过之何贞臣之无辠兮被讟谤而见尤【叶于其切】慙光景之诚信兮身幽隐而偹之临沅湘之渊兮遂自忍而沉流卒没身而絶名兮惜廱君之不昭【叶周】君无度而弗察兮使芳草为薮幽焉【平声】舒情而抽信兮恬死亡而不聊【叶为】独鄣廱【壅】而蔽隐兮使贞臣而无由闻百里之为虏兮伊尹烹于庖厨【叶裯】吕望屠于朝歌兮寗戚歌而饭牛不逢汤武与桓缪兮世孰云而知之【叶周】呉信谗而弗味兮子胥死而后忧介子忠而立枯兮文公悟而追求封介山而为之禁兮报大徳之优防思乆故之亲身兮因缟素而哭之【叶周】或忠信而死节兮或訑谩而不疑弗省察而按实兮聼谗人之虚辞芳与泽其杂糅兮孰申旦而别之何芳草之早殀兮微霜降而下戒【叶居得切】谅聪不明而蔽廱兮使谗谀而日得自前世之嫉贤兮谓蕙若其不可佩【叶偹】妬佳冶之芬芳兮毋姣而自好【叶戱】虽有西施之美容兮谗妬入以自代【叶他】愿陈情以白行兮得罪过之不意情寃见之日明兮如列宿之错置椉骐骥而驰骋兮无防辔而自载【叶子赐切】乘汜【□】泭【敷】以下流兮无舟楫而自备背法度而心治兮譬与此其无异宁溘死而流亡兮恐祸殃之有再不毕辞以赴渊兮惜痈君之不识【志】
　　橘颂
　　此章以颂名虽曰颂橘之徳其实则比赋之义原盖有感于逾淮为枳之説自比其志节如橘之不可移篇内意皆放此然此一章冝作两节防前一节是形容其根叶华实之纷緼后一节是称美其本性徳行之髙洁两节发端皆以不迁难徙为言原之深情在此也而后一节尤展转咏叹岂専颂橘也哉
　　后皇嘉树橘徕服兮受命不迁生南国兮深固难徙更壹志兮绿叶素荣纷其可喜【叶戯】兮曽【层】枝剡棘圆果抟兮青黄杂糅文章烂【叶兰】兮精色内白类任道【叶徒茍切】兮纷【坟】緼宜修姱而不丑兮嗟尔防志有以异兮独立不迁岂不可喜兮深固难徙廓其无求兮苏世独立横而不流兮闭【偏入】心自慎终不过失兮秉徳无私参天地兮愿嵗拜谢与长友【叶似】兮淑不淫梗其有理兮年嵗虽少【去】可师长【上】兮行【去】比伯夷置以为像兮
　　悲囬风
　　此章比而赋赋而比盖其临终之作出于瞀乱迷惑之际词混淆而情哀伤无复如昔者雍容整暇矣
　　悲囬风之揺蕙兮心寃结而内伤物有微而陨性兮声有隐而先倡夫何彭咸之造思兮暨志介而不忘万变其情岂可盖兮孰虗伪之可长鸟兽鸣以号羣兮草苴【咀】比【鼻】而不芳鱼葺鳞以自别兮蛟龙隠其文章故荼荠不同畞兮兰幽而独芳惟佳人之永都兮更【平】统世以自贶【叶平】逺志之所及兮怜浮云之相羊介志之所惑兮窃赋诗之所明【芒】惟佳人之独怀兮折芳椒以自处曽【増】歔欷之嗟嗟兮独隐伏而思虑涕泣交而凄凄兮思不眠以至曙终长夜之曼曼兮掩此哀而不去寤从容以周流兮聊逍遥以自恃伤太息之愍怜兮气于邑而不可止糺【紏】思心以为纕兮编愁苦以为膺折若木以蔽光兮随飘风之所仍存髣髴而不见兮心踊跃其若汤抚佩祍以案志兮超惘惘而遂行嵗曶曶其若頽兮旹亦冉冉而将至薠蘅槁而节离兮芳已歇而不可比【鼻】怜思心之不可惩兮证此言之不可聊【叶留】宁溘死而流亡兮不忍此心之常愁孤子吟而抆【吻】泪兮放子出而不还【叶胡昆切】孰能思而不隐兮昭彭咸之所闻登石峦以逺望兮路之黙黙入景【影通】响之无应兮闻省想而不可得愁欝欝之无快兮居戚戚而不可觧【懈】心鞿覊而不开兮气缭转而自缔穆之无垠兮莾茫茫之无仪声有隐而相感兮物有纯而不可为邈漫漫之不可量兮缥绵绵之不可纡愁悄悄之常悲兮翩防防之不可娱凌大波而流风兮托彭咸之所居上髙岩之峭岸兮处雌蜺【齧】之标【飘上】巅据青冥而摅虹兮遂儵忽而扪天吸湛露之浮凉兮潄凝霜之雰雰依风穴以自息兮忽倾寤以婵媛冯昆仑以澂【澄】雾兮隐防【岷】山以清江【叶工】惮涌湍之礚礚【嘅】兮聼波声之汹汹【防】纷容容之无经兮罔芒芒之无纪轧洋洋之无从兮驰委【平】移之焉止漂翻翻其上下兮翼遥遥其左右【叶羽已切】汜潏潏【决】其前后兮伴【叛通】张弛之信期【叶上】观炎气之相仍兮窥烟液之所积悲霜雪之俱下兮听潮水之相击借光景以徃来兮施黄棘之枉防求介子之所存兮见伯夷之放迹心调度而弗去兮刻着志之无适曰吾徃昔之所兾兮悼来者之悐悐【狄】浮江淮而入海兮从子胥而自适望大河之洲渚兮悲申徒之抗迹骤諌君而不聼兮任重石之何益心絓结而不觧兮思蹇产而不释
　　逺逰
　　此篇虽托神仰以起兴而实非兴举天地百神以自比而实非比原之作此实以往者弗及来者不闻为恨悲宗国将亡而君不悟思欲求仙不死以观国事终久何如尔故其词皆与庄周寓言同有非复诗人寄托之义大抵用赋体也后来赋家为阐衍钜丽之辞者莫不祖此司马相如大人赋尤多袭之然原之情非相如所可窥也大人赋因不复録
　　悲时俗之迫阨兮愿轻举而逺逰质菲薄而无因兮焉【烟】托乘【去】而上浮遭沈浊而污秽兮独欝结其谁语夜耿耿而不寐兮魂营营【一作焭】而至曙惟天地之无穷兮哀人生之长勤往者余弗及兮来者吾弗闻歩徙倚而遥思兮怊【超】惝【倘】怳【恍】而永怀【叶胡威切】意荒【慌】忽而流荡兮心愁凄而増悲神儵忽而不反兮形枯槁而独留内惟省【上】以端操【去】兮求正气之所由漠虗静以恬愉兮澹无为而自得闻赤松之清尘兮愿承风乎遗则贵真人之休徳兮美徃世之登仙与化去而不见兮名声着而日延竒傅说之托辰星兮羡韩众而得一形穆穆以浸逺兮离人羣而遁逸因气变而遂曽【増】举兮忽神奔而鬼怪时髣髴以遥见兮精皎皎以往来【叶赉】超氛埃而淑邮兮终不反其故都免众患而不惧兮世莫知其所如恐天时之代序兮耀灵而西征微霜降而下沦兮悼芳草之先蘦【零】聊彷徉而逍遥兮永厯年而无成谁可与玩斯遗芳兮长乡【向】风而舒情髙阳以逺兮余将焉所程重【去】曰春秋忽其不淹兮奚久留此故居轩辕不可攀援兮吾将从王乔而娱戏【叶虗】飱六气而饮沆【抗去】瀣【薤】兮潄正阳而含朝霞【叶胡】保神明之清澄兮精气入而麤秽除顺凯风以从逰兮至南巢而一息见王子而宿之兮审一气之和徳曰道可受兮而不可传其小无内兮其大无垠【叶鱼坚切】母滑【骨】而魂兮彼将自然壹气孔神兮于中夜存【叶才缘切】虚以待之兮无为之先庶类以成兮此徳之门【叶汉连切】闻至贵而遂徂兮忽乎吾将行【叶杭】仍羽人于丹丘兮留不死之旧鄊朝濯髪于汤【旸】谷兮夕晞余目兮九阳吸飞泉之微液兮怀琬琰之华英玉色【竮】以脕顔兮精醇粋而始壮质销铄以汋【绰】约兮神要【妙同】以淫放嘉南州之炎徳兮丽桂树之冬荣山萧条而无兽兮野【寂】漠其无人载营魂而登霞【遐同】兮掩浮云而上征命天阍其开闗兮排闾阖而望予召丰隆使先兮问太微之所居集重阳入帝居兮造旬始而观清都朝发轫于太仪兮夕始临乎于【医】微闾余屯车之万乗兮纷溶与而并驰驾八龙之婉婉兮载云旗之逶蛇建雄虹之采旄兮五色杂而炫燿服偃蹇以低昻兮骖连蜷以骄【居召切】骜【傲】骑胶葛以杂乱兮斑漫衍而方行【杭】撰余辔而正防兮吾将过乎句芒厯太皓以右转兮前飞防以啓路阳杲杲其未光兮凌天地以径度风伯为余先驱兮氛埃辟而清凉鳯凰翼其承旂兮遇蓐收乎西皇擥彗星以为旍【旌】兮举斗柄以为麾叛【判】陆离其上下兮逰惊雾之流波【叶陂】旹暧曃其曭莾兮召武而奔属后文昌使掌行兮选署众神以并毂路曼曼其修逺兮徐弭节而髙厉左雨师使径待兮右雷公而为卫欲度世以忘归兮意恣睢【许鼻切】以担【掲同】挢【娇】内欣欣而自美兮聊媮娱以婬乐【叶五教切】渉青云以泛滥防兮忽临睨夫旧鄊仆夫怀余心悲兮边马顾而不行【叶杭】思旧故以想像兮长太息而掩涕汜容与而遐举兮聊抑志以自弭指炎神而直驰兮吾将往乎南疑览方外之荒【慌】忽兮沛瀁以自浮【叶肥】祝融戒而跸御兮腾告鸾鸟迎虙妃张咸池奏承云兮二女御九韶歌【叶居支切】使湘灵皷瑟兮令海若舞冯夷螭防象【以两切】并出进兮形蟉【于九切】虬【巨九切】而逶蛇雌蜺便娟以増挠【绕】兮鸾鸟轩翥而翔飞音乐愽衍无终极兮焉【平】乃逝以徘徊舒并节以驰骛兮逴【趠】絶垠乎寒门轶迅风于清源兮从颛顼于増冰歴防以邪迳兮乘间维以反顾召黔羸而见之兮为余先乎平路经营四方兮周流六漠上至列缺兮降望大壑下峥嵘而无地兮上寥廓而无天视儵忽而无见兮听惝怳而无闻【叶无□切】超无为以至清兮与泰初而为隣
　　卜居
　　赋也中用比义此原阳为不知善恶之所在假托蓍以决之非果未能审于所向而求之神也居谓立身所安之地非居处之居洪景卢云自屈原词赋假为渔父日者问荅之后后人作者悉相规仿司马相如子虗上林以子虗乌有先生亡是公杨子云长杨赋以翰林主人子墨客卿班孟坚两都赋以西都宾东都主人张平子两京赋以冯虗公子安处先生左太冲三都赋以西蜀公子东呉王孙魏国先生皆改名换字蹈袭一律无复超然新意稍出于规矩法度者愚观此言则知词赋之作莫不祖于屈原之骚矣
　　屈原既放三年不得复见竭智尽忠而蔽障于谗心烦意乱不知所从往见太卜郑詹尹曰余有所疑愿因先生决之詹尹乃端防拂曰君将何以教之屈原曰吾宁悃悃欵欵朴以忠乎将送往劳来斯无穷乎宁诛鉏草茅以力耕乎将游大人以成名乎宁正言不讳以危身乎将从俗富贵以偷生乎宁超然髙举以保真乎将哫訾栗斯喔咿嚅唲以事妇人乎宁防洁正直以自清乎将突梯滑稽如脂如韦以絜楹乎宁昻昻若千里之驹乎将泛泛若水中之鳬与波上下偷以全吾躯乎宁与骐骥抗轭乎将随驽马之迹乎宁与黄鹄比翼乎将与鸡鹜争食乎此孰吉孰防何去何从世溷浊而不清蝉翼为重千钧为轻黄钟毁弃瓦釡雷鸣谗人髙张贤士无名于嗟嘿嘿兮谁知吾之防贞詹尹乃释防而谢曰夫尺有所短寸有所长物有所不足智有所不明数有所不逮神有所不通用君之心行君之意防诚不能知此事
　　渔父
　　赋也格辙与前篇同渔父盖古巢由之流荷蒉丈人之属或曰亦原托之也篇中句末用乎字疑辞亦与前篇义仝其即荀卿诸赋句末者邪者欤等字之体也古今赋中或为歌固莫非以骚为祖他有谇曰重曰之类即是乱辞中间作歌如前赤壁之类用倡曰少歌曰体赋尾作歌如齐梁以来诸人所作用此篇体
　　屈原既放游于江潭行吟泽畔顔色憔悴形容枯槁渔父见而问之曰子非三闾大夫欤何故至于斯屈原曰举世皆浊我独清众人皆醉我独醒是以见放渔父曰圣人不凝滞于物而能与世推移世人皆浊何不淈其泥而扬其波众人皆醉何不餔其糟而歠其醨何故深思髙举自令放为屈原曰吾闻之新沐者必弹冠新浴者必振衣安能以身之察察受物之汶汶者乎寜赴湘流塟于江鱼腹中安能以皓皓之白而蒙世俗之尘埃乎渔父莞尔而笑鼓枻而去乃歌曰沧浪之水清兮可以濯我缨沧浪之水浊兮可以濯我足遂去不复与言
　　宋玉
　　玉屈原弟子也为楚大夫闵其师忠而放逐故作九辨以述其志玉赋颇多然其精者莫精于九辨昔人以屈宋并称岂非于此乎得之太史公曰屈原之后楚有宋玉唐勒景差之徒皆以赋见称或问杨子云曰景差唐勒宋玉枚乘之赋也善乎曰必也滛诗人之赋丽以则词人之赋丽以淫审此则宋赋已不如屈而为词人之赋矣宋黄山谷云作赋湏以宋玉贾谊相如子云为之师略依仿其步骤乃有古风老杜咏呉生画云画手防时軰呉生逺擅场盖古人于能事不独求夸时辈要须前辈中擅场尔此言尤后学所当佩服但其言自宋玊以下而不及屈子岂以骚为不可及邪
　　九辨
　　其一【兴而赋也然兼比义盖遭谗放逐感时物而兴怀者兴也而秋乃一岁之运盛极而
　　衰隂气用事有似叔世危邦之象则比也】
　　悲哉秋之为气也萧瑟兮草木揺落而变衰憭【流】栗兮若在逺行登山临水兮送将归泬【洫】寥兮天髙而气清寂【宩】【寥】兮收潦而水清憯【惨】凄憎欷【去】兮薄寒之中【去】人怆怳懭【旷】悢【朗】兮去故而就新坎廪兮贫士失职而志不平廓落兮覊旅而无友生惆怅兮而私自怜【叶】燕翩翩其辞归兮蝉寂漠而无声鴈廱廱而南游兮鹍鸡啁唽而悲鸣独申旦而不寐兮哀蟋蟀而宵征时亹亹而过中兮蹇淹留而无成
　　其二【赋兼风也玩其柔宛转之辞则得之矣】
　　悲忧穷戚兮独处廓有美一人兮心不怿【叶乐】去鄊离家兮逺客【叶恪】超逍遥兮今焉【平】薄专思君兮不可化【叶花】君不知兮可奈何蓄怨兮积思心烦憺兮忘食事愿一见兮道余意君之心兮与余异车既驾兮朅而归不得见兮心伤悲倚结軨【零】兮长太息涕潺湲兮下霑轼忼【慷】慨絶兮不得中瞀【】乱兮迷惑私自怜兮何极心怦怦兮谅直
　　其三【赋兼比兴之义与首篇同余吾皆为原之谓他篇仿此】
　　皇天平分四时兮窃独悲此凛秋白露既下百草兮奄披此梧楸去白日之昭昭兮袭长夜之悠悠离芳蔼之方壮兮余萎约而悲愁秋既先戒以白露兮冬又申之以严霜收恢台之孟夏兮然欿【坎】傺而沈藏叶菸【于】邑而无色兮枝烦挐而交横顔滛溢而将罢【皮】兮柯彷佛而萎黄萷【梢】櫹【萧】槮【森】之可哀兮形销铄而瘀【于去】伤惟其纷糅而将落兮恨其失时而无当擥騑辔而下节兮聊逍遥以相徉嵗忽忽而遒尽兮恐余寿之弗将悼余生之不时兮逢此时之恇【匡】攘澹容与而独倚兮蟋蟀鸣此西堂心怵愓而震荡兮何所忧之多方卭【仰同】明月而太息兮步列宿而极明【叶芒】
　　其四【比而赋也】
　　窃悲夫蕙华之曽敷兮纷旖旎乎都房何曽华之无实兮从风雨而飞飏以为君独服此蕙兮羌无以异于众芳闵竒思之不通兮将去君而髙翔心悯怜之惨凄兮愿一见而有明【叶芒】重无怨而生离兮中结轸而増伤岂不欝陶而思君兮君之门以九重猛犬狺狺而迎吠兮关梁闭而不通皇天滛溢而秋霖兮后土何时而得干块独守此无泽兮仰浮云而永叹
　　其五【比而赋也全篇取骥与鳯为比寓情曲折有味】
　　何时俗之工巧兮背绳墨而改错【措】却骐骥而不乘兮防驽骀而取路当世岂无骐骥兮诚莫之能善御见执辔者非其人兮故局跳【徒聊切】而逺去鳬鴈皆唼夫粱藻兮鳯愈飘翔而髙举圜凿而方枘兮吾固知其鉏铻而难入众鸟皆有所登栖兮鳯独遑遑而无所集愿防枚而无言兮尝被君之渥洽太公九十乃显荣兮诚未遇其匹合谓骐骥兮安归谓鳯凰兮安栖变古易俗兮世衰今之相见者兮举肥骐骥伏匿而不见兮鳯凰髙飞而不下【户】鸟兽犹知褱徳兮何云贤士之不处骥不骤进而求服兮鳯亦不贪餧而妄食君弃逺而不察兮虽愿忠其焉得欲寞而絶端兮窃不敢忘初之厚徳独悲愁其伤人兮冯欝欝其何极
　　其六【赋而比也其中赋多而比少】
　　霜露惨凄而交下兮心尚□【幸司】其弗济霰雪纷糅其増加兮乃知遭命之将至愿徼幸而有待兮泊【汨】莾莾【姓】与□草同死愿自直而迳往兮路壅絶而不通欲循道而平驱兮又未知其所从然中路而迷惑兮自厌【淹入】按而学诵性愚陋以褊浅兮信未达乎从容窃美申包胥之气盛兮悲时世之不固【当作同】何时俗之工巧兮灭防矩而改凿【叶造】独耿介而不随兮愿慕先圣之遗教【叶告】处浊世而显荣兮非余心之所乐【叶去】与其无义而有名兮宁穷处而守髙【叶告】食不媮而为饱兮衣不茍而为温窃慕诗人之遗风兮愿托志乎素餐蹇充倔【掘】而无端兮泊莾莾而无垠无衣裘以御【御】冬兮恐溘死而不得见乎阳春
　　其七【赋也中含比义】
　　靓杪秋之遥夜兮心缭【了】悷【戾】而有哀春秋逴逴而日髙兮然惆怅而自悲【叶排】四时逓来而卒嵗兮阴阳不可与俪偕白日晼晚其将入兮明月销铄而减毁嵗忽忽而遒尽兮老冉冉而愈弛心揺恱而日□【幸】兮然怊怅而无冀中憯恻之凄怆兮长太息而増欷【叶上】年洋洋以日徃兮老嵺【寥】廓而无处事亹亹而觊进兮蹇淹留而踌躇【叶文吕切】
　　其八【比而赋也首尾专言拥蔽之祸】
　　何泥滥之浮云兮焱【标】廱蔽此明月志昭昭而愿见兮然霠【阴】曀而莫达愿皓日之显行兮云蒙蒙而蔽之窃不自料【平】而愿忠兮或黙【丁戚切】防而污【去】之尧舜之抗行兮了冥冥而薄天何崄巇之嫉妬兮被之以不慈之伪名彼日月之照明兮尚黯【谙上】黮【蓞】而有瑕何况一国之事兮亦多端而胶【豪加切】加被【披】荷禂【凋】之晏晏兮然潢【戸广切】洋【养】而不可带既骄美而伐武兮负左右之耿介憎愠【韫】惀【询上】之修美兮好夫人之慷慨众踥蹀而日进兮美超逺而逾迈农夫辍耕而容与兮恐田野之芜秽事緜緜而多私兮窃悼后之危败世雷同而炫曜兮何毁誉之昧昧今修饰而窥镜兮后尚可以窜藏愿寄言夫流星兮羌儵忽而难当卒廱蔽此浮云兮下暗漠而无光
　　其九【赋也其间亦略兼比】
　　尧舜皆有所举任兮故髙枕而自适谅无怨于天下兮心焉【平】取此怵愓椉骐骥之浏浏【栁】兮驭安用夫强防谅城郭之不足恃兮虽重介之何益邅翼翼而无终兮忳【豚】惛惛【昏】而愁约【叶要】生天地之若过兮功不成而无效愿沉滞而不见兮尚欲布名乎天下【戸】然潢洋而不遇兮直怐遘愗【茂】而自苦莾洋洋而无极兮忽翺翔之焉薄国有骥而不知乘兮焉【平】皇皇而更【平】索【叶桑入】寗戚讴于车下兮桓公闻而知之无伯乐之善相兮今谁使乎誉之防流涕以聊虑兮惟着意而得之纷忳忳【一作钝】之愿忠兮妬被【披】离而鄣之愿赐不肖之躯而别离兮放逰志乎云中椉精气之抟抟【团】兮骛诸神之湛湛【羊戎切】骖白霓之习习兮歴羣灵之丰丰左朱雀之茇茇【斾】兮右苍龙之躣躣【衢】属雷师之阗阗兮通飞防之衙衙【鱼】前轻谅【辌】之锵锵兮后辎椉之从从【楚江切】载云旗之委蛇兮扈屯骑之容容计专专之不可化兮愿遂推而为臧頼皇天之厚徳兮还及君之无恙
　　右屈宋之辞家传人诵尚矣删后遗音莫此为古者以兼六义焉尔赋者诚能隽永于斯则知其辞所以有无穷之意味者诚以舒忧泄思粲然出于情故其忠君爱国隐然出于理自情而辞自辞而理真得诗人发乎情止乎礼义之妙岂徒以辞而已哉如但知屈宋之辞为古而莫知其所以古及其极力摹放则又徒为艰深之言以文其浅近之説摘竒难之字以工其鄙陋之辞汲汲焉以辞为古而意味殊索然矣夫何古之有能赋者必有以辨之
　　荀卿【名况】
　　卿赵人少游于齐为稷下祭酒后以避谗适楚春申君以为兰陵令君死卿废遂家兰陵而终其时在屈原先楚赋于斯已盛矣愚今先屈后荀固诚舛但以屈子之骚赋家多祖之卿赋措辞工巧虽有足尚然其意味终不能如骚章之渊永若欲寘之于首恐误后学林少頴曰昔孔子之始删诗也得周之国风雅颂于自卫反鲁之初既列而序之末乃得商颂又从而附益之不以世次之先后为嫌也狂愚不揆窃自附于圣人之义览者亦毋以世次之先后为拘则幸矣
　　礼赋【纯用赋体无别义后诸篇同卿赋五篇一律全是隠语描形写影名状形容尽其工巧自是赋家一体要不可废然其辞既不先本于情之所发又不尽本于理之所存若视风骚所赋则有间矣吁此楚骚所以为百代词赋之祖也欤】
　　爰有大物非丝非帛文理成章非日非月为天下明【叶芒】生者以寿死者以葬【平】城郭以固三君以强粹而王驳而伯无一焉而亡臣愚不识敢请之王王曰此夫文而不采者欤简然易知而致有理者欤君子所敬而小人所不者与【阙】性不得则若禽兽性得之则甚雅似者与匹夫隆之则为圣人诸侯隆之则一四海者与至明而约甚顺而体请归之礼
　　知赋
　　皇天降物以示下民或厚或薄帝不齐均桀纣以死汤武以贤涽涽淑淑皇皇穆穆周流四海曽不崇日君子以修跖以空室大参乎天精微而无形行义以正事业以成可以禁暴足穷百姓待之而后宁防臣愚不识请问其名曰此夫安寛平而危险隘者邪修洁之为亲而杂汚之为狄者耶甚深藏而外胜敌者耶法舜禹而不能掩迹者邪行为动静待之而后适者耶血气之精也志意之荣也百姓待之而后宁也天下待之而后平也明达纯粹而无疵也夫是之谓君子之知
　　云赋
　　有物于此居则周静致下动则綦髙以钜圆者中规方者中矩大参天地徳厚舜禹精微乎毫毛而充盈乎天防忽兮其极之逺也攭【蠡同】兮其相逐而反也卭卭兮天下之咸蹇也徳厚而不损五色备而成文往来惛惫通乎大神出入甚亟莫知其门天下失之则灭得之则存弟子不敏此之愿陈君子设辞请测意之曰此夫大而不塞者与充盈大宇而不窕【窱同】入郄【隙同】穴而不偪者与行逺疾速而不可托讯者与徃来惛惫而不可为固塞者与暴至杀伤而不亿忌者与功被天下而不私置者与托地而游宇友风而子雨冬曰作寒夏曰作暑广大精神请归之云
　　蚕赋【五赋中蚕箴二赋辞尤深刻直思索到人所不到处】
　　有物于此防防兮其状屡化如神功被天下为万世文礼乐以成贵贱以分养老长防待之为而后存名号不美与暴为隣功立而身废事成而家败弃其耆老收其后世人属所利飞鸟所害臣愚而不识请占之五防五防占之曰此夫身女好而头马首者与屡化而不寿者与善壮而拙老者与有父母而无牝牡者与冬伏而夏游食桑而吐丝前乱而后治夏生而恶暑喜温而恶雨蛹以为母蛾以为父三俯三起事乃大矣是谓之蚕理【蚕之义理】
　　箴赋【古箴鍼通俗今作针】
　　有物于此生于山阜处于室堂无知【智】无巧善治衣裳不盗不窃穿窬而行日夜合杂以成章以能合从又善连衡下覆百姓上饰帝王功业甚愽不见贤良时用则存不用则亡臣愚不识敢请之王王曰此夫始生钜其成功小者耶长其尾而锐其剽者耶头铦逹而剽逴【读棹】缭者耶一徃一来结尾以为事无羽无翼反覆甚极【亟】尾生而事起尾邅【转】而事已簮以为父管以为母既以缝表又以连里夫是之谓箴理












　　古赋辩体巻二
　　钦定四库全书
　　古赋辨体巻三
　　元　祝尧　撰
　　两汉体上
　　汉艺文志曰古者诸侯卿大夫交接隣国揖让之时必称诗以喻意以别贤不肖而观盛衰焉【春秋赋诗是也】春秋之后聘问咏歌不行于列国学诗之士逸在布衣而贤士失志之赋作矣大传荀卿及楚臣屈原离谗忧国皆作赋以风【如所云则骚即风也】咸有恻隠古诗之义【如荀卿佹诗成相并赋也所谓古诗之义在是】其后宋玉唐勒枚乘司马相如扬子云竞为侈丽闳衍之辞没其风喻之义子云悔之曰词人之赋防以淫愚谓骚人之赋与词人之赋虽异然犹有古诗之义辞虽防而义可则故晦翁不敢直以词人之赋视之也至于宋唐以下则是词人之赋多没其古诗之义辞极防而过淫伤已非如骚人之赋矣而况于诗人之赋乎何者诗人所赋因以吟咏情性也骚人所赋有古诗之义者亦以其发乎情也其情不自知而形于辞其辞不自知而合于理情形于辞故防而可观辞合于理故则而可法然其防而可观虽若出于辞而实出于情其则而可法虽若出于理而实出于辞有情有辞则读之者有兴起之妙趣有辞有理则读之者有咏歌之遗音如或失之于情尚辞而不尚意则无兴起之妙而于则乎何有后代赋家之俳体是已又或失之于辞尚理而不尚辞则无咏歌之遗而于防乎何有后代赋家之文体是已是以三百五篇之诗二十五篇之骚莫非发乎情者为赋为比为兴而见于风雅颂之体此情之形乎辞者然其辞莫不具是理为风为雅为颂而兼于赋比兴之义此辞之合乎理者然其理本不出于情理出于辞辞出于情所以其辞也防其理也则而有风比雅兴颂诸义也与汉兴赋家专取诗中赋之一义以为赋又取骚中赡防之辞以为辞所赋之赋为辞赋所赋之人为辞人一则曰辞二则曰辞若情若理有不暇及故其为防已异乎风骚之防而则之与淫遂判矣贾马杨班赋家之升堂入室者至今尚推尊之晦翁云自原之后作者继起独贾生以命世英杰之材俯就骚律非一时诸人所及定斋云赋则漫衍其流体亦丛杂长卿长于叙事渊云长于説理林艾轩云扬子云班孟坚只填得腔子满张平子辈竭尽气力又更不及如是则贾生之非所及毋论也张平子辈之更不及不论也若长卿子云孟坚之徒诚有可论者盖其长于叙事则于辞也长而于情或昧长于説理则于理也长而于辞或略只填得腔子满则辞尚未长而况于理要之皆以不发于情故尔所以渔猎捃摭夸多鬭靡而每逺于性情哀荒防慢希合茍容而遂害于义理间如上林甘泉极其铺张终归于讽諌而风之义未冺两都等赋极其矅终折以法度而雅颂之义未冺长门自悼等赋縁情发义托物兴辞咸有和平从容之意而比兴之义未冺一代所见其与几何诚以其时经焚坑之秦故古诗之义未免没而或多淫近风雅之周故古诗之义犹有存而或可则古今言赋自骚之外咸以两汉为古已非魏晋以还所及心乎古赋者诚当祖骚而宗汉去其所以淫而取其所以则可也今故于此备论古今之体制而发明扬子防则防淫之防庶不失古赋之本义云
　　贾生【名谊】
　　生通达国体汉文帝议任以公卿之位绛灌之属害之乃以为长沙王太傅谊以谪去意不自得及过湘水时屈原沉汨罗已百余年矣生追伤之投文而吊以自喻在长沙三年有鵩鸟飞入生舍鵩似鹗不祥鸟也生以长沙卑湿恐夀不得长故为赋以自广晦翁云生有经世之才文章盖其余事愚观二赋实竒伟卓絶然吊屈原赋用比义鵩赋全用赋体无他义故同死生齐物我之辞虽有逸气而其理未免渉于荒忽恠幻若较之吊屈于比义中发咏歌嗟叹之情反覆抑扬殊觉有味
　　吊屈原赋【比也虽曰赋而比比义实多文选因史传有投文吊屈之语故以为吊屈原文而诸家则以为赋要之篇中实皆比赋之义宜从诸家迂斋云议讥时人太分明其才甚髙其志甚大而量则狭矣】
　　恭承嘉惠兮竢罪长沙仄闻屈原兮自沉汨罗造托湘流兮敬吊先生遭世罔极兮廼陨厥身乌虖哀哉兮逢时不祥鸾鳯伏窜兮鸱鸮翺翔阘【塔】茸【冗】尊显兮谗谀得志贤圣曵兮方正倒植【值】谓随夷溷兮谓跖蹻防莫邪为钝兮铅刀为铦于嗟黙黙生之亡故兮斡【管】弃周鼎寳康瓠兮腾驾罢牛骖蹇驴兮骥垂两耳服盐车兮章父【甫】荐屦渐不可久兮嗟苦先生独罹此咎兮谇【碎】曰已矣国其莫吾知兮子独壹欝其谁语鳯缥缥【漂仝】其髙逝兮夫固自引而逺去袭九渊之神龙兮沕【勿】深潜以自珍偭【面】蟂獭以隠处兮夫岂从虾与蛭螾【蚓仝叶寅】所贵圣之神徳兮逺浊世而自臧【古藏字】使麒麟可系而羁兮岂云异夫犬羊般【斑】纷纷其离此尤兮亦夫子之故【叶孤】也歴九州而相其君兮何必怀此都也鳯凰翔于千仞兮览徳辉而下之见细徳之险微兮遥避缴而去之彼寻常之污渎兮岂容吞舟之鱼横江湖之鳣鲸兮固将制于蝼螘【叶五居切】
　　鵩赋【赋也其辞汗漫恍惚皆遗世忘形之语此太史公读之而有令人爽然自失之叹文公云谊所称皆列御防庄周之常言又为伤悼无聊之故而借之以自悼者】
　　单阏【遏】之嵗四月孟夏庚子日斜鵩集余舍止于坐隅貌甚间暇异物来崪【萃】私恠其故发书占之防言其度曰野鸟入室主人将去请问于鵩余去何之吉虖告我防言其灾淹速之度语余其期鵩乃叹息举首奋翼口不能言请对以臆曰万物变化兮固亡休息斡流而迁兮或推而还【旋】形气转续兮变化而蟺【蝉】沕【勿】穆无穷兮胡可胜言祸兮福所倚福兮祸所伏忧喜聚门兮吉防同域彼吴强大兮夫差以败越栖防稽兮勾践伯世斯逰遂成兮卒被五刑傅説胥靡兮乃相武丁祸之与福兮何异紏纆命不可説兮孰知其极水激则旱【悍】兮矢激则逺万物回薄兮振荡相转云蒸雨降兮紏错相分大钧播物兮坱圠无垠天不可预虑兮道不可预谋【漠悲切】迟速有命兮恶识其时且夫天地为炉兮造化为工隂阳为炭兮万物为铜合散消息兮安有常则千变万化兮未始有极忽然为人兮何足控抟化为异物兮又何足患【平】小智自私兮贱彼贵我达人大观兮物无不可贪夫徇财兮烈士徇名夸者死权兮众庶每【梅】生怵迫之徒兮或趍西东大人不曲兮亿变齐同愚士系俗兮僒【古块字】若囚拘至人遗物兮独与道俱众人惑惑兮好恶积意【亿】真人恬漠兮独与道息释智遗形兮超然自丧【去】寥廓忽荒兮与道翶翔乗流则逝兮得坎则止纵躯委命兮不私与已其生兮若浮其死兮若休澹乎若深渊之静泛乎若不系之舟不以生故自寳兮养空而防徳人无累兮知命不忧细故蔕芥兮何足以疑【叶牛】
　　司马长卿
　　长卿蜀人少逰梁着子虚赋后归成都久之杨得意为狗监侍武帝帝尝读子虚赋而善之曰朕独不得与此人同时哉得意曰臣邑人司马相如自言为此赋上惊乃召问长卿长卿曰此乃诸侯之事未足观请为天子逰猎之赋上令尚书给笔札乃为上林赋以讽谏焉又文选长门赋序云武帝陈后得幸颇妬别在长门宫闻相如工文奉黄金百斤为文君取酒因求解悲愁之辞以悟主上后复得幸然汉书陈后及长卿传无奉金求赋复幸事不知序者何从实此云
　　子虚赋【此赋虽两篇实则一篇赋之问答体其原自卜居渔父篇来厥后宋玉軰述之至汉此体遂盛此两赋及两都二京三都等作皆然盖又别为一体首尾是文中间乃赋世传既久变而又变其中间之赋以铺张为靡而专于辞者则流为齐梁唐初之俳体其首尾之文以议论为驶而专于理者则流为唐末及宋之文体性情益逺六义澌尽赋体遂失然此等铺叙之赋固将进士大夫于台阁发其蕴而验其用非徒使之赋咏景物而已须将此两赋及扬子云甘泉河东羽猎长扬班孟坚两都潘安仁借田李太白明堂大猎宋子京圜丘张文潜大礼庆成等赋并防又将离骚逺逰诸篇赡防竒伟处参防一埽山林草野之气习全仿冠冕佩玉之歩骤取天地百神之竒恠使其词夸取风云山川之形态使其词媚取鸟兽草木之名物使其词赡取金璧防缯之容色使其词藻取宫室城阙之制度使其词壮则词人之赋吾既尽之然后自赋之体而兼取他义当讽刺则讽刺而取之风当援引则援引而取诸比当假托则假托而取诸兴当正言则正言而取诸雅当歌咏则歌咏而取诸颂则诗人之赋吾又兼之吞吐溟渤黼黻云际良金美玉无施不可汉人所谓感物造端材知防美可与图串故可为列大夫有不在于斯人与】
　　楚使子虚使于齐齐王悉发境内之士备车骑之众与使者出畋畋罢子虚过诧乌有先生而亡是公存焉坐定乌有先生问曰今日畋乐乎子虚曰乐获多乎曰少然则何乐对曰仆乐齐王之欲夸仆以车骑之众而对以云梦之事也曰可得闻乎子虚曰可王驾车千乗选徒万骑畋于海濵列卒满泽罘【浮】网弥山掩兎辚鹿射麋脚麟骛于盐浦割鲜染轮射中【去】获多矜而自功顾谓仆曰楚亦有平原广泽逰猎之地饶乐若此者乎楚王之猎孰与寡人乎仆下车对曰臣楚国之鄙人也幸得宿卫十有余年时从出逰逰于后圃览于有无然犹不能徧覩也又焉足以言其外泽者乎齐王曰虽然略以子之所闻见而言之仆对曰唯唯臣闻楚有七泽甞见其一未覩其余也臣之所见盖特其小小者尔名曰云梦云梦者方九百里其中有山焉其山则盘纡岪【弗】欝隆崇崒岑崟参差日月蔽亏交错紏纷上干青云罢【皮】池陂陁下属江河其土则丹青赭垩雌黄白坿【附】锡碧金银众色炫耀照烂龙鳞其石则赤玉玫瑰琳瑉【石之次玉者】昆吾瑊【针】玏【勒】厉礝石碔砆其东则有蕙圃蘅兰若射【夜】干芎防菖蒲茳蓠蘪芜诸柘巴苴其南则有平原广泽登降迤靡案衍坛【善】曼縁以大江限以巫山其髙燥则生葴【针】菥【斯】苞荔薛莎【飒】青薠其埤【婢】湿则生藏莨【郎】蒹葭东蘠雕胡莲藕菰芦庵【淹】防轩于众物居之不可胜图其西则有涌泉清池激水推移外发芙蓉菱华内隠钜石白沙其中则有神蛟鼍瑇瑁鼈鼋其北则有隂林巨树楩柟【南】豫樟桂椒木兰檗【擘】离【棃仝】朱杨樝【查】梨梬【郢】栗橘柚芬芳其上则有赤猿玃猱鹓雏孔鸾腾逺射干其下则有白虎豹蟃【万】蜒【衍】防【驱】犴【岸平】于是乎乃使专诸之伦手格此兽楚王乃驾驯驳之驷乗雕玉之舆靡鱼须之桡防曵明月之珠旗建干将之雄防左乌号【平】之雕弓右夏服之劲箭阳子骖乗阿为御按节未舒即陵狡兽蹵蛩蛩辚【邻上】距虚轶野马【卫】騊駼乗遗风射防骐倐眒【去】倩【千上】浰【练】雷动焱至星流霆击弓不虚发中必决眦【剂】洞达掖絶乎心系获若雨兽揜草蔽地于是楚王乃弭节徘徊翶翔容与览乎隂林观壮士之暴怒与猛兽之恐惧徼【枭】【剧仝】受誳【屈】殚覩众物之变态于是郑女曼姬被阿緆【锡】揄纻缟杂纎罗垂雾縠襞襀【劈积】褰绉纡徐委曲郁挠溪谷衯衯裶裶扬袘戍【防】削飞【纎】垂髾【稍】扶舆猗靡翕呷【呼甲】萃【翠】蔡下摩【靡】兰蕙上拂羽盖错翡翠之葳防缪【了】绕玉绥忽忽若神仙之髣髴于是乃羣相与獠【了】于蕙圃媻【盘】姗【】勃窣而上乎金隄揜翡翠射鵔鸃【俊仪】防矰出纎缴施弋白鹄连驾鵞防鸧下鹤加怠而后发防于清池浮文鹢扬旌栧【曵】张翠帷建羽盖网瑇瑁钩紫贝摐【牕】金鼓吹鸣籁榜【谤】人歌声流喝【餲】水虫骇波鸿沸涌泉起奔扬防磊石相击硠硠礚礚【慨】若雷霆之声闻于数百里之外将息獠【了】者击灵鼓起烽燧车案行【杭】骑就队纚【防】乎淫淫般【盘】乎裔裔于是楚王乃登阳云之台泊乎无为澹乎自持勺药之和具而后御之不若大王终日驰骋曽不下与脟【剸】割轮焠自以为娱臣窃观之齐殆不如于是齐王无以应仆也乌有先王曰是何言之过也足下不逺千里来贶齐国王悉发境内之士备车骑之众与使者出田乃欲戮力致获以娱左右何名为夸哉问楚地之有无者愿闻大国之风烈先生之余论今足下不称楚王之徳厚而盛推云梦以为骄奢言淫乐而显侈靡窃为足下不取也必若所言固非楚国之美也有而言之是彰君之恶无而言之是害足下之信彰君之恶而伤私义二者无一可也而先生行之必且轻于齐而累于楚矣且齐东渚钜海南有琅琊观乎成山射乎之罘浮渤澥【蟹】游孟诸邪与肃慎为邻右以旸谷为界秋田乎青丘彷徨乎海外吞若云梦者八九于其胷中曽不蔕芥若乃俶【踢】傥瑰玮异方殊类珍恠鸟兽万端鳞萃充牣于其中者不可胜记禹不能名卨【契】不能计然在诸侯之位不敢言逰戱之乐苑圃之大先生又见客是以王辞而不复何为无以应哉
　　上林赋【此篇之末有风义长卿之赋虽多虚辞滥説然要其归引之于节俭此与诗之讽谏何异扬子云乃曰靡防之赋劝百而风一犹骋郑卫之声曲终而奏雅不已戱乎林艾轩又云相如赋之圣者子云孟坚如何得似他自然流出愚谓子云以为戱者则以其驾辞多尚虚而理或至于不实艾轩以为圣者则以其运意犹自然而辞未失于太过若于此体防则古人之赋固未可以铺张侈大之辞为佳而又不可以刻画斧凿之辞为工亦当就情与理上求之】
　　亡是公听【欣】然而笑曰楚则失矣而齐亦未为得也夫使诸侯纳贡者非为财币所以述职也封疆画界者非为守御所以禁淫也今齐列为东藩而外私肃慎狷国逾限越海而田其于义固未可也且二君之论不务明君臣之义正诸侯之礼徒事争逰戯之乐苑囿之大欲以奢侈相胜荒淫相越此不可以扬名发誉而适足専【古贬字】君自损也且夫齐楚之事又焉足道乎君未覩夫巨防也独不闻天子之上林乎左苍梧右西极丹水更其南紫渊径其北终始防浐出入泾渭酆镐【浩】潦潏【决】纡余逶迤经营乎其内荡荡乎八川分流相背而异态东西南北驰骛往来【去】出乎椒丘之阙行乎洲淤【去】之浦径乎桂林之中过乎泱漭之野汨【骨】乎混流顺阿而下赴隘陿之口触穹石激堆埼【祈】沸【拂】乎暴怒汹涌彭【烹】湃滭沸□汨【聿】偪侧沁【笔】瀄【栉】横流折转腾潎【偏入】洌滂濞沆【康】溉【害】穹隆云桡宛潬【善】胶戻逾波趍浥【沓】涖涖【利】下瀬批【偏入】岩冲拥奔扬滞沛【外】临坻注壑瀺【谗】灂【牎入】霣坠沉沉隠隠砰【僻平】磅【烹】訇【轰】礚【慨】潏潏【决】淈淈【骨】湁【则入】潗【葺】鼎沸驰波跳沫汨【聿】防【邑】漂【飘】疾悠逺长怀寂漻【】无声肆乎永归然后灏【浩】溔【】潢【晃】洋漾安翔徐囘翯【举】乎滈滈东注太湖衍溢陂池于是乎蛟龙赤螭防【亘】防渐离鰅【颙】鰫【容】鰬【防】魠【托】禺禺【颙】魼【榻】鳎揵【轩】鳍掉尾振鳞奋翼潜处乎深岩鱼鳖讙声万物众伙明月珠子的防江靡蜀石黄碝【軮】水玉磊砢磷磷【吝】烂烂采色澔【皓】汗丛积乎其中鸿鹔鹄鸨【保】鴐鵞属玉交精旋目烦鹜庸渠箴【鍼】疵【赀】防【火交】卢羣浮乎其上沉滛泛滥随风憺淡与波揺荡掩薄水渚唼【所甲】喋【霅】菁藻咀嚼菱藕于是乎崇山矗矗巃【刀孔】嵸【总】崔嵬深林巨木崭【巉】岩参差九嶻防【言入】南山峩峩岩陁【迟】甗【言入】锜【其上】嶊【摧】崣【委】崛【掘】﨑【倚】振溪通谷蹇产沟渎谽【呼含】呀【虾】豁閕【雅】阜陵别隝【岛】崴【毁】嵬【伟】嵔【猥】廆【防】丘虚堀礨【磊】隠辚【吝】防【垒】登降陀【迤】靡陂池貏豸【豕】沇溶淫【悠】鬻防涣夷陆亭皋千里靡不被筑掩以緑蕙被以江蓠糅以靡芜杂以留荑布结缕攒戾莎掲【憇】车衡兰槀本射干茈【紫】姜蘘【襄】荷葴【针】撜若荪鲜支黄砾蒋茅青薠布濩【防】闳泽延蔓太原离【里】靡广衍应风披靡吐芳扬烈郁郁菲菲众香发越盻蠁布写防【僭】薆咇【频】茀【勃】于是乎周览泛观缜纷轧芴【勿】芒芒【莽】怳忽视之无端察之无涯日出东沼入乎西陂其南则隆冬生长涌水跃波其兽则防旄貘【陌】防【黎】沉牛尘麋赤首圜题穷竒象犀其北则盛夏冻裂地渉氷掲河其兽则麒麟角端騊駼槖駞蛩蛩驒騱駃騠驴骡于是乎离宫别舘弥山跨谷髙廊四注重坐曲阁华榱壁珰辇道纚属歩櫩周流长途中宿夷嵕筑堂累台増成岩窔【窍】洞房俯杳眇而无见仰攀橑【老】而扪天奔星更于闺闼宛虹拖【柁】于楯轩青龙蚴蟉于东厢象舆蜿僤于西清灵圄燕于间舘偓佺之伦暴于南荣醴泉涌于清室通川过于中庭盘石振崖嵚岩倚倾嵯峨防嶫刻削峥嵘玫瑰碧琳瑚丛生琘玉旁唐玢豳文磷赤瑕驳荦【康入】杂臿其间朝采琬琰和氏出焉于是乎卢橘夏熟黄柑橙楱【凑】枇杷橪【烟】柿楟柰厚朴梬枣杨梅樱桃蒲萄隠夫薁【燠】棣荅遝离支罗乎后宫列乎北园防【迆】丘陵下平原扬翠叶杌紫发红华垂朱荣煌煌扈扈照曜钜野沙棠栎槠华【去】枫枰栌留落胥邪仁频并闾欃檀木兰豫章女贞长千仞大连抱夸条直畅实叶葰楙【俊荗】攒立丛倚连蜷欐【逦】佹【诡】崔【槯】错癹【遏】骩【委】坑【庚】衡閜砢垂条扶踈落英幡纚纷溶箾【萧】参【森】猗【旖】柅从风藰【流】莅卉歙【吸】盖象金石之声管籥之音偨【差】池茈【此】虒【耻】旋还乎后宫杂袭累集被山縁谷循坂下隰视之无端究之无穷于是猿素雌蜼【垒】玃飞蠝蛭蜩蠼蝚【猱通】獑【才】胡豰【啄】蛫【诡】栖息乎其间长啸哀鸣翩幡互经夭蟜【矫】枝格偃蹇杪颠逾絶梁腾殊榛捷垂条踔【掉】希间牢落陆离烂熳逺迁若此者数千百处娱逰往来宫宿馆舍庖厨不徙后宫不移百官备具于是乎背秋渉冬天子校猎乘镂象六玉虬拖蜺旌靡云旗前皮轩后道游孙叔奉辔卫公骖乗扈从横行出乎四校之中鼓严簿【歩户切】纵【放也】猎者江河为阹【虚】泰山为橹车骑雷起殷天动地先后陆离离散别追滛滛裔裔縁陆流泽云布雨施生貔【毗】豹搏豺狼手熊罴足野羊蒙鹖苏绔【】白虎被斑文跨野马凌三之危下碛歴之坻经峻赴险越壑厉水椎飞亷弄獬豸格虾【遐】蛤鋋【蝉】猛氏羂【畎】騕【杳】褭【袅】射封豕箭不茍害觧脰防【傔】脑弓不虚发应声而倒于是乎乗舆弭节徘徊翶翔往来睨部曲之进退览将帅之变态然后侵滛促节倐夐逺去流离轻禽蹵履狡兽【卫】白鹿捷狡兎轶赤电遗光耀追怪物出宇宙弯蕃弱满白羽射游枭栎【系也】飞遽择肉而后发先中【去】而命处矢分艺殪【翳】仆然后扬节而上浮凌惊风歴骇猋乗虚无与神俱蔺鹤乱昆鸡遒【酋】孔鸾促鵕防拂翳【鹥】鸟捎鳯凰捷鹓雏掩焦朋道尽涂殚回车而还招揺乎儴【襄】佯降集乎北纮率乎直指晻【奄】乎反乡蹷石关歴封峦过鳷鹊望露寒下棠梨息宜春西驰宣曲濯鹢牛首登龙台掩细柳观士大夫之勤畧钧猎者之所得获观徒车之所蔺轹歩骑之所蹂蹃【若】人臣之所蹈借与其穷极踡【倦】【剧】警惮【怛】詟【摄】伏不被创刃怖而死者他他【驰】借借填坑满谷揜平弥泽于是乎游戏懈怠置酒乎颢天之台张乐乎胶葛之防撞千石之钟立万石之虡【具】建翠华之旗树灵鼍之鼓奏陶唐氏之舞听葛天氏之歌千人唱万人和山陵为之震动川谷为之荡波巴俞宋蔡淮南干遮文成颠歌族居递奏金鼓迭起铿鎗闛【汤】鞈【塔】洞心骇耳荆吴郑卫之声韶濩武象之乐隂淫案衍之音鄢郢缤纷激楚结风俳优侏儒狄鞮之唱所以娱耳目乐心意者防靡烂漫于前靡曼美色于后若夫青琴宓妃之徒絶殊离俗妖冶闲都靓妆刻餙便【平】嬛【许縁】绰约柔桡【閙】嫚嫚【媚仝】妩媚纎弱曵独茧之防眇阎易【去】以戍削便【平】姗【先】嫳【偏入】屑与俗殊服芬芳沤郁酷烈淑郁皓齿粲烂宜笑的皪长眉连娟微睇緜藐色授魂与心愉于侧于是酒中【去】乐酣天子芒然而思似若有亡曰嗟乎此太奢侈朕以览听余间无事弃日顺天道以杀伐时休息于此恐后世靡防遂往而不返非所以为继嗣创业垂统也于是乎乃解酒罢猎而命有司曰地可垦辟悉为农郊以赡氓頽墙填堑使山泽之民得至焉实陂池而勿禁虚宫馆而勿牣发仓廪以救贫穷补不足恤鳏寡存孤独出徳号省刑罚改制度易服色革正朔与天下为始于是歴吉日以斋戒袭朝服乘法驾建华旗鸣玉鸾游乎六艺之囿驰骛乎仁义之涂览观乎春秋之林射貍首兼驺虞弋鹤舞干戚载云防掩羣雅悲伐檀乐【去】乐胥修容乎礼园翶翔乎书圃述易道放怪兽登明堂坐朝庙恣羣臣奏得失四海之内靡不受获于斯之时天下大悦向风而听随流而化芔【熏入】然兴道而迁义刑错而不用徳隆于三皇而功羡于五帝若此故猎乃可喜也若夫终日驰骋劳神苦形疲车马之用抏【翫五官切】士卒之精费府库之财而无徳厚之恩务在独乐不顾众庶忘国家之政贪雉兎之获则仁者不繇也从此观之齐楚之事岂不哀哉地方不过千里而囿居九百是草木不得垦辟而民无所食也夫以诸侯之细而乐万乘之所侈仆恐百姓被其尤也于是二子愀然改容超若自失逡廵避廗【古席字】曰鄙人固陋不知忌讳乃今日见教谨受命矣
　　长门赋【以赋体而杂出于风比兴之义其情思纒绵敢言而不敢怨者风之义篇中如天飘飘而疾风及孤雌峙于枯杨之类者比之义上下兰台遥望周歩援琴变调视月精光等语兴之义盖六艺中惟风兴二义每发于情最为动人而能发人之才思长卿之赋甚多而此篇最杰出者有风兴之义也故晦翁称此文古妙归来子亦曰此讽也非髙唐洛神之比愚甞以长卿之子虚上林较之长门如出二手二赋尚辞极其靡防而不本于情终无深意逺味长门尚意感动人心所谓情动于中而形于言虽不尚辞而辞亦在意之中由此观之赋家果可徒尚辞而不尚意乎尚意则古之六义可兼是所谓诗人之赋而非后世词人之赋矣】
　　夫何一佳人兮歩逍遥以自虞【娱仝】魂逾佚而不返兮形枯槁而独居言我朝往而暮来兮饮食乐而忘人心熑【謟平】移而不省故兮交得意而相亲伊余志之慢愚兮怀贞慤之欢心愿赐问而自进兮得尚君之玉音奉虚言而望诚兮期城南之离宫修薄具而自设兮君曽不肯乎幸临廓独潜而专精兮天飘飘而疾风登兰台而遥望兮神怳怳而外淫浮云郁而四塞兮天窈窈而昼隂雷殷殷而响起兮声象君之车音飘风回而赴闺兮举帷幄之襜襜桂树交而相纷兮芳酷烈之訚訚孔雀集而相存兮猿啸而长吟翡翠胁翼而来萃兮鸾鳯飞而北南【叶尼心切】心慿噫【平】而不舒兮邪气壮而攻中下兰台而周览兮步从容于深宫正殿块以造天兮郁并起而穹崇间徙倚于东箱兮观夫靡靡而无穷挤玉户以撼金铺兮声噌【铮】吰【宏】而似钟刻木兰以为榱兮餙文杏以为梁罗丰茸之游树兮离楼梧【牾】而相撑施瑰木之欂栌兮委参差以槺梁时髣髴以物类兮象积石之将将【锵】五采炫以相曜兮烂耀耀而成光致错石之瓴甓【僻】兮象瑇瑁之文章张罗绮之幔帷兮垂楚组之连纲抚柱楣以从容兮览曲台之央央白鹤噭【呌】以哀号兮孤雌跱于枯杨日黄昏而絶望兮怅独托于空堂悬明月以自照兮徂清夜于洞房援雅琴以变调兮奏愁思之不可长案流徴以却转兮声防【要】妙而复扬贯厯览其中操兮意慷慨而自卭左右悲而垂涙兮涕流离而从横舒息悒而増欷【去】兮蹝履起而彷徨投长袂以自翳兮数昔日之諐殃无面目之可显兮遂頽思而就床搏【团】芬若以为枕兮席荃兰而香忽寝寐而梦想兮魂若君之在傍惕寐觉以无见兮魂迋迋【汪去】若有亡众鸡鸣以愁予兮起视月之精光观众星之行列兮毕昴出于东方望中庭之蔼蔼兮若季秋之降霜夜漫漫其若嵗兮怀郁郁其不可再更澹偃蹇而待曙兮荒【恍】亭亭而复明妾人窃自悲伤兮究年嵗而不敢忘
　　班偼伃
　　偼伃以汉成帝时选入宫贵幸尝从逰后庭帝召欲与同辇载辞曰观古图畵贤圣之君皆有名臣在侧三代末主乃有嬖女今欲同辇得无近似之乎上善其言而止后赵飞燕娣弟自微贱兴偼伃稀复进见飞燕遂谮偼伃祝诅主上考问偼伃偼伃对曰妾闻死生有命富贵在天修正尚未防福为邪欲以何望使鬼神有知不受不臣之愬如其无知愬之何益故不为也上善其对事遂释偼伃恐终见危求得共养太后长信宫因作赋以自悼
　　自悼赋【重曰以上赋也重曰以下且兴且风晦翁云其情虽出于幽怨而能引分以自安援古以自慰和平中正终不过于哀伤其徳性之美学问之力有过人者鸣呼贤哉】
　　承祖考之遗徳兮何性命之淑灵登薄躯于宫阙兮充下陈于后庭防圣皇之渥惠兮当日月之盛明扬光烈之翕赫兮奉隆宠于増成既过幸于非位兮窃庶几乎嘉时毎寤寐而絫【累】息兮申佩离【防】以自思陈女图以镜监兮顾女使而问诗悲晨妇之作戒兮哀褒阎【艳仝】之为邮【尤仝】美皇英之女虞兮荣姙姒之母周虽愚陋其靡及兮敢舍心而忘溢歴年嵗而悼衢【惧仝】兮闵蕃华之不滋痛阳禄与柘馆兮仍襁褓而离灾岂妾人之殃咎兮将天命之不可求白日忽已移光兮遂晻【暗】莫而昩幽犹被覆载之厚徳兮不废捐于罪邮奉共【供】养于东宫兮托长信之末流共【供】洒扫于帷幄兮永终死以为期愿归骨于山足兮依松栢之余休重曰潜宫兮幽以清应【平】门闭兮禁闼扄华殿尘兮玉阶菭【苔仝】中庭萋兮緑草生广室隂兮帷殿暗房栊虚兮风泠泠【此以上皆兴也所以发下之义】感帷裳兮发红罗纷綷【翠】縩【蔡】兮纨素声神睐兮宻靓处君不御兮谁为荣俯视兮丹墀思君兮履綦仰视兮云屋防涕兮横流【此以下皆风义】顾左右兮和顔酌羽觞兮销忧惟人生兮一世忽已过兮若浮已独享兮髙明处民生兮极休勉虞【娱】精兮极乐与福禄兮无期緑衣兮白华自古兮有之
　　素赋【此虽赋也而末后一叚辞防缜宻意思纒绵真有发乎情止乎礼义之风也】
　　测平分以知嵗酌玉衡之初临见禽华以麃【庖】色忽霜鹤之传音伫风轩而结睇对浮云之浮沉虽松梧之贞脆岂荣雕其异心若乃广储悬月晖水流清桂露朝满凉衿夕轻燕姜含兰而未止赵女抽簧而絶声改容色而相命巻霜帛而下庭曵罗裙之绮靡振珠佩之精明若乃盻睐生姿动容多制弱态含羞妖风靡防皎若明魄之升崖焕若荷花之昭晰【制】调铅无以玉其貌凝朱不能异其唇若云霞之迩月似桃李之向春红黛相媚绮组流光笑笑移妍步步生芳两靥如防双眉如张頽肌柔液音性闲良于是投香杵扣玫砧择鸾声争鳯音梧因虚而调逺桂由贞而响沈防繁轻而浮捷节踈亮而清深含笙总筑比玉兼金不埙不箎匪瑟匪琴或旋环而纡郁或相参而不杂或将往而中还或已离而复合翔鸾为之徘徊落英为之飒沓调非常律声无定本任落手之参差从风飚之近逺或连跃而更投或暂舒而长敛清寡鸾之命羣哀离鹤之归晚当是时也钟期改听伯牙弛琴桑间絶响濮上传音萧史编管而拟吹周王调笙以象吟若乃窈窕殊妙之年幽闲贞专之性符皎日之心甘首疾之病歌采緑之章发东山之咏望明月以抚心对秋风而掩镜阅纹练之初成择黄之妙匹凖华裁于昔时疑形异于今日想骄奢之或至许椒兰之多术慙陋制之无韵虑蛾眉之为愧怀百忧之盈抱空千里兮饮泪侈长袖于妍袂缀半月于兰襟表纎手于微缝庶见迹而知心计修路之遐夐怨芬芳之易泄书既封而重题笥已缄而更结慙行客之无言还空房而掩咽
　　古赋辨体巻三
　　钦定四库全书
　　古赋辨体巻四
　　元　祝尧　撰
　　两汉体下
　　扬子云【名雄西汉人】
　　子云少而好赋每慕相如尝作绵竹颂成帝时直郎杨庄颂此帝曰此似相如之文庄曰非也此臣邑人扬子云帝召见时帝为赵飞燕无予徃祠甘泉防畤子云奏甘泉赋以风帝又祠后土汾阴追观先代遗迹子云又以为今日宜兴至治以拟帝皇上河东赋以劝又帝羽猎子云从以为防畤非三驱之意故因校猎赋以风帝又将夸胡人以多禽兽命右扶风发民捕载输长杨射熊馆令胡人手搏之自取其获子云又上长杨赋以风愚谓自楚骚已多用连绵字及防字长卿赋用之尤多至子云好竒字人每载酒从问焉故赋中全喜用竒字十句而八九矣厥后灵光江海等赋旁搜遍索皆以用此等字为赋体读者苦之然赋之为古亦观六义所发何如尔若夫雾縠组丽雕虫篆刻以从事于侈靡之辞而不本于情其体固已非古况乎专尚竒难之字以为古吾恐其益趍于辞之末而益逺于辞之本也晦翁尝论今人好用字如读汉书便去收拾三两个字洪景卢较过人亦然南丰尚觧使一二字欧苏全不使一个难字而文字如此好则作者何必要用竒难字哉
　　甘泉赋【赋也全是仿司马长卿真所谓同工异曲者与盖自长卿诸人就骚中分出侈丽之一体以为辞赋至于子云此体遂盛不因于情不止于理而惟事于辞虽曰因宫室畋猎等事以起兴然务矜夸而非咏歌兴之义变甚矣虽曰取天地百神等物以为比然涉竒狂而非愽雅比之义变甚矣虽曰陈古者帝王之迹以含讽然近防佞而非柔婉风之义变甚矣虽曰称朝廷功徳等美以仿雅颂然多文饰而非正大雅颂之义又变甚矣但风比兴雅颂之义虽变而风比兴雅颂之义终未冺至于三国六朝以降辞益侈丽六义变尽而情失六义冺尽而理失噫于此可以观世变矣】
　　惟汉十世将郊上定防畤【止】拥神休尊明号同符三皇録功五帝防锡羡【沿去】拓迹开统于是乃命群僚厯吉日恊灵辰星陈而天行诏招揺与太阴兮伏勾陈使当兵属堪舆以壁垒兮捎防魖而扶獝狂八神奔而警跸兮振殷【隐】辚【邻】而军装蚩尤之伦带干将而秉玉戚兮飞蒙茸而走陆梁齐总总以撙撙【尊上】其相胶轕兮猋【飘】骇云迅奋以方攘骈罗列布鳞以杂沓兮偨【此】傂【耻】参差鱼颉而鸟防杭翕赫防霍雾集蒙合兮半散照烂灿以成章于是乘舆乃登夫鳯凰兮翳华芝驷苍螭兮六素虬蠖略防绥漓乎防【参】纚帅尔阴闭霅然阳开腾清霄而轶浮景兮夫何旟旐郅【质】偈【桀】之旖旎也流星旄以电烛兮咸翠盖而鸾旗屯万骑于中营兮方玉车之千乘声駍【伻】隐以陆离兮轻先疾雷而馺【飒】遗风临髙衍之嵱嵷【勇耸】兮超纡谲之清澄登椽栾而羾【贡】天门兮驰阊阖而入凌兢是时未臻夫甘泉也廼望通天之绎绎下阴潜以惨懔兮上洪纷而相错直峣峣以造天兮厥髙庆【羌】而不可乎弥度平原唐其坛【但】漫兮列新荑于林薄攅并闾与茇【鉢】葀【括】兮纷被丽其无鄂崇丘陵之駊騀【颇我髙貌】兮深沟嵚【平】岩而为谷【往】离宫般【斑】以相烛兮封峦石闗迤靡乎连属于是大厦云谲波诡摧【上】嗺【翠上】而成观仰矫首以髙视兮目冥【面】眴【县】而无见正浏【刘去】滥以惝【敞】兮指东西之漫漫徒徊徊以徨徨兮魂魄而昏乱据軨【】轩而周流兮忽軮【坱】轧【北】而无垠翠玉树之青葱兮璧马犀之璘【隣】防【彬】金人仡仡【银入】其承钟虚【巨】兮嵌【开平】岩岩其龙鳞杨光曜之燎爥兮垂景炎【艳】之炘炘配帝宫之县圃兮象太一之威神洪台崛其独出兮防【知上】北极之嶟嶟【津】列宿乃施于上荣兮日月才经于柍【鞅】振【真】雷欝律于岩【窍】兮电倐忽于墙藩鬼魅不能自逮兮半长途而下颠厯倒景而絶飞梁兮浮蠛蠓而撇天左欃枪而右冥兮前熛阙而后应门荫西海与幽都兮涌醴汨【聿】以生川蛟龙连蜷于东厓兮白虎敦圉乎昆仑览樛流于髙光兮溶彷徨于西清前殿崔巍兮和氏珑玲抗浮柱之飞榱兮神莫莫而扶倾闶【杭】阆阆【郎】其寥廓兮似紫宫之峥巆骈交错而曼【万】衍兮防【罪】隗乎其相婴乘云阁而上下兮纷蒙笼以混成曵虹彩之流离兮飏【羊】翠气之宛延袭璇室与倾宫兮若登髙逺肃乎临渊逥焱【标】肆其荡骇兮翍【披】桂椒而欝栘【夷】杨香芬茀以穹窿兮击欂栌而将荣芗呹【迭】【弼】以棍【混】枇【偏入】兮声駍隐而厯钟排玉户而飏金铺兮发兰蕙与芎防帷弸【曽萌切】彋【宏】其拂汨【聿】兮稍暗暗【谙上】而靓深阴阳清浊穆羽相和兮若防牙之调琴般倕弃其剞【椅】劂【鳜】兮王茧投其钩防虽方征侨与偓佺兮犹彷佛其若梦于是事变物化目骇耳逥盖天子穆然珍台闲舘璇题玉英蟺【蝉】娟蠖濩之中惟天所以澄心清魂储精垂恩廼感动天地厘三神者廼搜逑索偶皋伊之徒冠伦魁能【名】函甘棠之惠挟东征之意相与齐乎阳灵之宫靡薜荔而为席兮折琼枝以为芳吸青云之流霞兮饮若木之露英集乎礼神之圃登乎颂祗之堂建光耀之长旓【梢】兮昭华覆之威威攀璇玑而下视兮行逰目乎三危陈众车于东阬【杭】兮肆玉而下驰漂龙渊而还九垠兮窥地底而上逥风漎漎而扶辖兮鸾鳯纷其衘蕤梁弱水之濎【顶】濙【乌挺】兮蹑不周之逶蛇想西王母欣然而上夀兮屏玉女而却宓妃玉女亡所眺其清矑兮宓妃曽不得施其娥眉方擥道徳之精刚兮侔神明与之为资于是钦柴宗祈燎薫皇天招揺太乙举洪頥树灵旗樵蒸焜上配藜四施东爥沧海西燿流沙北熿【晃】幽都南炀丹厓瓉觩防【蚪防】秬鬯泔【噉】淡盻蠁丰融懿懿芬芬炎感黄龙兮熛【标】讹硕麟选巫咸兮呌帝阍开天庭兮延羣神傧暗【谙上】蔼兮降清坛瑞穰穰兮委如山于是事毕功逥车而归度三峦兮偈【憇】棠黎天阃决兮地垠开八荒恊兮万国谐登长平兮雷鼓磕【慨】天声起兮勇士厉云飞扬兮雨霶霈于胥徳兮丽万世乱曰崇崇圜丘隆隐天兮登降峛【耻】崺【迤】单【蝉】蜷【拳】垣兮増宫参差骈嵳峩兮岭巆嶙峋洞无涯兮上天之縡【载】杳旭卉兮圣皇穆穆信厥对兮来祗郊禋神所依兮徘徊招揺灵栖迟兮煇光燿降厥福兮子子孙孙长无极兮
　　河东赋【赋也】
　　伊年暮春将瘗后土礼灵祗谒汾阴于东郊因兹以勒崇垂鸿发祥隤祉钦若神明者盛哉铄乎越不可载已于是命羣臣齐法服整灵舆廼抚翠鳯之驾六先景之束【乘仝】掉犇星之流防彏天狼之威弧张燿日之旄扬左纛被云梢【旓】奋电鞭骖雷辎鸣洪钟建五旗羲和司日顔伦奉舆风发颷拂神腾鬼趡【挑去】千乘霆乱万骑屈【君入】挢【沓上】嘻嘻旭旭天地稠防【傲】丘跳峦涌渭跃泾秦神下詟【挕】跖魂负沴河灵矍踢爪【掌】华蹈衰遂臻阴宫穆穆肃肃蹲蹲如也灵祗既乡【向】五位时叙絪緼黄将绍厥后于是灵舆安步周流容与【去】以览虖介山嗟文公而愍推兮勤大禹于龙门洒【酾】沈菑【灾】于豁渎兮播九河于东濒登厯观而遥望兮聊防浮以经营乐徃昔之遗风兮喜虞代之所耕瞰帝唐之嵩髙兮□【覔仝】隆周之大宁汨低徊而不能去兮行睨垓下与彭城濊【秽仝】南巢之坎坷兮易【去】豳岐之夷平乘翠龙而超河兮陟西岳之峣【尧】崝【精】云防防而来迎兮泽渗【淋】漓而下降欝萧条其幽蔼兮滃泛沛以丰隆叱风伯于南北兮呵雨师于西东参天地而独立兮廓荡荡其亡双遵逝虖归来以凾夏之大汉兮彼何足与比功建乾坤之贞兆兮将悉总之以群龙丽钩芒与骖蓐收兮服防及祝融敦众神使式道兮奋六经以摅颂【容】隃【逾】于穆之缉熙兮过清庙之雝雝轶五帝之遐迹兮蹑三皇之髙踪既发轫于平盈兮谁谓路逺而不能从
　　羽猎赋【赋也赋尾有风与甘泉诸赋同然子云之所谓风与长卿之所谓风盖出一律有非复诗骚之风矣】
　　丽哉神圣处于宫富既与地乎侔赀贵正与天乎比崇齐桓曽不足使轶毂楚荘未足以为骖乘狭三王之阨僻矫髙举而太兴歴五帝之寥廓陟三皇之登闳建道徳以为师友仁义与为朋于是冬季月天地隆烈万物权舆于内徂落于外帝将惟田于灵之囿开北垠受不周之制以终始颛顼冥之统乃诏虞人典泽东延昆隣西驰阊阖储积共【供】偫【雉】戌卒夹道斩丛棘夷野草御自汧【牵】渭经营沣镐章皇周流出入日月天与地沓尔廼虎落三以为司马围经百里而为殿门外则正南极海邪界虞渊鸿蒙【并上】沆【康上】茫【莽】碣以崇山营合围防然后先置乎长杨之南昆明灵沼之东贲【奔】育之伦蒙盾负羽杖镆铘而罗者以万计其余荷垂天之罼张竟壄之罘靡日月之朱竿曵篲星之长旗青云为纷虹蜺为缳【铉】属【祝】之乎昆仑之墟决【涣】若天星之罗浩如涛水之波淫淫与与前后要【平】遮欃枪为闉明月为荧惑司命天弧发射鲜扁【偏】陆离骈衍佖路徽车轻武鸿【上】絧【上】緁猎殷殷轸轸被陵縁岅穷防极逺者相与迾乎髙原之上羽骑营营昈【庐】分殊事缤纷徃来轠【雷】轳不絶若光若灭者布乎青林之下于是天子乃以阳朝始出乎宫撞鸿钟建九旒六白虎载灵舆蚩尤并【傍】毂蒙公先驱立厯天之旗曵梢星之防霹雳列缺吐火施鞭萃傱【耸】沇【允】溶淋漓廓落戯【麾】八镇而开闗飞防云师吸嚊【彼去】防【肃】率鳞罗布列攅以龙翰秋秋跄跄入西园切神光望平乐径竹林蹂蕙圃践兰唐举烽烈火辔者施伎方驰千驷校【狡】骑万师虓虎之阵从横胶轕焱【标】拉雷厉驞駍【伻】騐【净】【慨】汹汹旭旭天动地岋【飒】羡漫半散萧条数千里之外若夫壮士忼慨殊向别趣东西南北骋嗜奔欲拕【他】苍豨【喜】防犀防【犂】蹶浮麋斮巨狿【延】抟猨腾空虚岠连巻踔【罩】夭蹻嬉闲间莫莫纷纷山谷为之风焱林丛为之生尘及至获夷之徒蹶松栢掌蒺藜猎蒙笼辚轻飞履般【班】首带修虵钩赤豹牵象犀跇【曵】峦阬【冈】超唐陂车骑云防登降闇蔼泰华为旒熊耳为缀木仆山还【旋】漫若天外储与【平】乎大溥浪乎宇内于是天清日晏逢蒙列眦羿氏控皇车幽【上】輵【轧】光纯【凖】天地望舒弭辔翼乎徐至于上兰移围徙阵浸【侵】淫蹵部曲队坚重各案行伍璧垒天旋神扶电击逢之则碎近之则破鸟不及飞兽不得过军惊师骇刮野扫地及至防车飞扬武骑聿皇蹈飞豹羂【畎】嘄阳追天寳出一方应骈声击流光野尽山穷囊括其雌雄沇沇溶溶遥噱【强入】乎纮中三军茫然穷【穹】穴【况】阏【遏】与【预】但观夫禽之绁【曵】逾犀兕之抵触熊罴之挐攫虎豹之凌遽徒角枪题注防竦詟怖魂亡魄失触辐闗脰妄发期中【去】进退履获创淫轮夷丘累陵聚于是禽殚中衰相与集于靖防之舘以临珎池灌以岐梁溢以江河东瞰目尽西畅亡涯隋珠和氏焯【灼】烁其陂玉石嶜【岑】崟【呤】矅青荧汉女水潜怪物暗冥不可殚形鸾孔雀翡翠垂荣王防闗闗鸿鴈嘤嘤羣嬉乎其中噍噍【窄】昆鸣鳬鹥振鹭上下砰【伻】【慨】声若雷霆乃使文身之伎水格鳞虫凌坚氷犯严渊探岩排碕薄索蛟螭蹈防獭据鼋鼍祛灵【似弥】入洞穴出苍梧乘钜鳞骑鲸鱼浮彭蠡目有虞方椎夜光之流离剖明月之胎珠鞭洛水之宓妃饷屈原与彭胥于兹乎鸿生钜儒俄【峩仝】轩冕杂衣裳修唐典匡雅颂揖让于前昭光振耀蠁忽如神仁声惠于北狄武谊动于南隣是以防裘之王胡貉之长移珍来享抗手称臣前入围口后陈卢山羣公常伯杨朱墨翟之徒喟然并称曰崇哉乎徳虽有唐虞大夏成周之隆何以侈兹夫古之觐东岳禅梁基舍此世也其谁与哉上犹谦让而未俞也方将上猎三灵之流下决醴泉之滋发黄龙之穴窥鳯凰之巢临麒麟之囿幸神雀之林奢云梦侈孟诸非章华是灵防罕徂离宫而辍观游土事不饰木功不雕蒸民乎农桑劝之以弗怠侪男女使莫违恐贫穷者不遍被洋溢之饶开禁苑散公储制道徳之囿仁惠之虞驰弋乎神明之囿览观乎羣臣之有无放雉兎收罝罘麋鹿蒭荛与百姓共之盖所以臻兹也于是醇洪畅之徳丰茂世之规加劳三皇朂勤五帝不亦至乎乃祗庄雍穆之徒立君臣之节崇圣贤之业未皇苑囿之丽逰猎之靡也因逥轸还衡背阿房反未央
　　长杨赋【问答赋如子虚上林首尾同是文而其中犹是赋至子云此赋则自首至尾纯是文赋之体鲜矣厥后唐末宋时诸公以文为赋岂非滥觞于此盖赋之为体固尚辞然其于辞也必本之于情而逹之于理文之为体每尚理然其于理也多畧乎其辞而昧乎其情故以赋为赋则自然有情有辞而有理以文为赋则有理矣而未必有辞有辞矣而未必有情此等之作虽名曰赋乃是有防之文并与赋之本义失之噫】
　　子墨客卿问于翰林主人曰盖闻圣主之养民也仁霑而恩洽动不为身今年猎长杨先命右扶风左太华而右褎斜防嶻嶭而为弋纡南山以为罝罗千乘于林莽列万骑于山隅帅军萃阹【祛】锡戎获胡搤【厄】熊罴拕【拖】豪猪木拥枪累【垒】以为储胥此天下之穷览极观也虽然亦颇扰乎农人三旬有余其勤至矣而功不图恐不识者外之则以为娯乐之逰内之则不以为干豆之事岂为民乎哉且人君以黙为神淡泊为徳今乐逺出以露威灵数揺动以疲车甲本非人主之急务蒙窃惑焉翰林主人曰吁客何谓兹耶若客所谓知其一未覩其二见其外不识其内也仆尝倦谈不能一二其详请略举其凡而客自览其切焉客曰唯唯主人曰昔有彊秦封豕其士窫【轧】窳【庾】其民凿齿之徒相与磨牙而争之豪俊麋沸云扰羣黎为之不康于是上帝眷頋髙祖奉命顺斗极运天闗横巨海漂昆仑提剑而叱之所过麾城摲【斩平】邑下将旗一日之战不可殚记当此之勤头蓬不暇梳饥不及飡鞮【低】鍪生虮【虱同】介胄被霑汗以为万姓请命乎皇天廼展民之所屈振民之所乏规亿载恢帝业七年之间而天下宻如也逮至圣文随风乗流方垂意于至徳躬服节俭绨衣不敝革鞜不穿大厦不居木器无文于是后宫贱瑇瑁而踈珠玑却翡翠之饰除雕琢之巧恶丽靡而不近斥芬芳而不御抑止丝竹宴衎之乐憎闻郑卫防【要】之声是以玉衡正而太阶平也其后薫鬻作虐东夷横【去】叛羌戎睚眦闽越相乱遐氓为之不安中国蒙被其难【去】于是圣武勃怒爰整其旅乃命骠骑汾沄沸渭云合电发飚腾波流机骇蜂轶疾如奔星击如震霆碎轒【汾】輼【氲】破穹庐脑沙漠髓余吾遂猎乎王庭驱槖駞烧熐【覔】蠡【螺】分黎单于裂属国夷坑谷防卤莽刋山石蹂尸舆厮【斯】系累老弱吮鋋【蝉】瘢耆金镞淫夷者数十万人皆稽防树颌【蛤】匍匐蚁伏二十余年尚不敢惕息夫天兵四临幽都先加逥戈邪指南越相夷靡节西征羌僰【屏入】东驰是以遐方防俗殊邻絶党之域自上仁所不化茂徳所不绥莫不蹻足抗手请献厥珍使海内澹然永无边城之灾金革之患今朝廷纯仁遵道显义并包书林圣风云靡英华沈浮洋溢八区普天所覆莫不霑濡士有不谈王道者则樵夫咲之意者以为事防隆而不杀物靡盛而不亏故平不肆险安不忘危乃时以有年出兵整舆竦戎陈师五柞【作】习马长杨简力狡兽校武彯【正妙】禽乃萃然登南山瞰乌弋西压月窟东震日域又恐后代迷于一时之事常以此为国家之大务淫荒畋猎陵夷而不御也是以车不安轫日未靡防从者髣髴委属而还亦所以奉太尊之烈遵文武之度复三皇之田反五帝之虞使农不辍耰工不下机婚姻以时男女莫违出恺悌行简易矜劬劳休力役见百年存孤弱帅【率】与之同苦乐然后陈钟鼓之悬鸣鼗磬之和建碣【轧】磍【辖】之虡戞击鸣球掉八列之舞酌允铄肴乐胥听庙中之雍雍受神人之福祐歌投颂吹合雅其勤若此故真神之所劳也方将俟元符以禅梁父之基増泰山之髙延光于将来比隆于徃号岂徒欲淫览浮观驰骋秔稻之地周流棃栗之林蹂践蒭荛夸诩众庶盛犺玃之收多麋鹿之获哉且盲者不见咫尺而离娄爥千里之隅客徒爱胡人之获我禽兽曽不知我已获其王矦言未卒墨客降席再拜稽首曰大哉体乎允非小人之所能及也乃今日发防廓然已昭矣
　　班孟坚【固】
　　孟坚汉明帝时为兰台令史时帝修洛阳宫西京父老有怨帝不都长安之意孟坚因作两都赋以风其自序云或曰赋者古诗之流也昔成康没而颂声寝王泽竭而诗不作大汉初定日不暇给至于武宣之世乃崇礼官考文章内设金马石渠之署外兴乐府协律之事以兴废继絶润色鸿业是以众庶説豫福应尤甚白麟赤鴈芝房寳鼎之歌荐于郊庙神雀五鳯甘露黄龙之瑞以为年纪故言语侍从之臣若司马相如吾丘夀王东方朔枚皋王褒之属朝夕论思日月献纳而公卿大臣御史大夫倪寛大常孔臧太中大夫董仲舒宗正刘徳太子太傅萧望之等时时间作或以抒【巨与】下情而通讽谕或以宣上徳而尽忠孝雍容揄扬着于后嗣抑国家之遗美亦雅颂之亚也故孝成之世论而録之盖奏御者千有余篇而后大汉之文章炳焉与三代同风且夫道有夷隆学有粗宻因时而建徳者不以逺近易则故皋陶歌虞奚斯颂鲁同见采于孔氏列于诗书其义一也稽之上古则如彼考之汉室又如此斯事虽细然先臣之旧式国家之遗美不可阙也臣窃见海内清平朝廷无事京师修宫室浚城隍而起苑囿以备制度西土父老咸懐怨思冀上之睠顾而盛称长安旧制有陋洛邑之义故作两都赋以极众人之所曜折以今之法度是编诸赋之序刋而不载实以巻帙増多不便览者故皆撮其凡附见于姓名之下而特存此序实欲后之学者知词赋之作源委如此也二京三都等赋大祖此其赋因不复録
　　西都赋【此赋两篇亦一篇也前篇极其曜赋中之赋也后篇折以法度赋中之雅也篇末五诗则又赋中之颂也昌黎曰诗正而葩子云曰诗人之赋丽以则愚谓先正而后葩此诗之所以为诗先防而后则此赋之所以为赋自汉以来赋者多知赋之当丽而少知赋之当则茍有善赋者以诗中之赋而为赋先以情而见乎辞则有正与则之意为骨后以辞而达于理则有葩与丽之辞为肉庶防葩丽而不淫正则而可尚发乎情止乎礼义是独非诗人之赋欤何词人之赋足言也此赋涉雅颂犹有正与则之余风愚故于此意言之】
　　有西都賔问于东都主人曰盖闻皇汉之初经营也尝有意乎都河洛矣辍而弗康实用西迁作我上都主人闻其故而覩其制乎主人曰未也愿賔摅懐旧之蓄念发思古之幽情愽我以皇道我以汉京賔曰唯唯汉之西都在于雍州实曰长安左据函谷二崤之阻表以太华终南之山右界褒斜陇首之险帯以洪河泾渭之川众流之隈汧涌其西华实之毛则九州之上腴焉防御之阻则天地之隩区焉是故横被六合三成帝畿周以龙兴秦以虎视及至大汉受命而都之也仰悟东井之精俯协河图之灵奉春建防留侯演成天人合应以发皇明乃眷西顾实惟作京于是睎秦岭睋北阜挟沣防据龙首图皇基于亿载度宏规而大起肇自髙而终平世増饰以崇丽厯十二之延祚故穷防而极侈建金城之万雉呀周池而成渊披三条之广路立十二之通门内则街衢洞达闾阎且千九市开塲货别隧分人不得顾车不得旋阗城溢郭旁流百防红尘四合烟云相连于是既庶且富娱乐无疆都人士女殊异乎五方逰士拟于公侯列肆侈于姬姜乡曲豪举逰侠之雄节慕原尝名亚春陵连交合众骋骛乎其中若乃观其四郊浮逰近县则南望杜覇北眺五陵名都对郭邑居相承英俊之域绂冕所兴冠盖如云七相五公与乎州郡之豪杰五都之货殖三选七迁充奉陵邑盖以彊榦弱枝隆上都而观万国封畿之内厥土千里卓荦诸夏兼其所有其阳则崇山隐天幽林穹谷陆海珍藏蓝田美玉商洛縁其隈鄠【户】杜濵其足源泉灌注陂池交属竹林果园芳草甘木郊野之富号为近蜀其隂则冠以九嵕陪以甘泉乃有灵宫起乎其中秦汉之所极观渊云之所颂叹于是乎存焉下有郑白之沃衣食之源提封五万疆场【亦】绮纷沟塍刻镂原隰龙鳞决渠降雨荷锸成云五谷垂頴桑麻敷纷东郊则有通沟大漕溃渭洞河泛舟山东控引淮湖与海通波西郊则有上囿禁苑林麓薮泽陂池连乎蜀汉缭以周墙四百余里离宫别舘三十六所神池灵沼徃徃而在其中乃有九真之麟大宛之马黄支之犀条枝之鸟逾昆仑越巨海殊方异类至于三万里其宫室也体象乎天地经纬乎隂阳据坤灵之正位仿太紫之圆方树中天之华阙丰冠山之朱堂因瓌材而究竒抗应龙之虹梁列棼【纷】橑【老】以布翼荷栋桴而髙骧雕玉瑱【田去】以居楹裁金璧以饰珰发五色之渥彩光爓【焰】朗以景彰于是左墄【仓则】右平重轩三阶闺房周通门闼洞开列钟虡于中庭立金人于端闱仍増崖而衡阈临峻路而启扉徇以离宫别寝承以崇台闻馆焕若列宿紫宫是环清凉宣温神仙长年金华玉堂白虎麒麟区宇若兹不可殚论増盘崔嵬登降照烂殊形诡制每各异观乘茵步辇惟所息宴后宫则有掖庭椒房后妃之室合欢増城安处常宁茝若椒风披香发越兰林蕙草鸳鸾飞翔之列昭阳特盛隆于孝成屋不呈材墙不露形裛以藻绣络以纶连隋侯明月错落其间金缸衘璧是为列钱翡翠火齐【去】流耀含英悬黎垂棘夜光在焉于是墀扣【扣】砌玉阶彤庭碝【软】磩防致琳珉青荧珊瑚碧树周阿而生红罗飒纚绮组缤纷精曜华爥俯仰如神后宫之号十有四位窈窕繁华更盛迭贵处乎斯列者葢以百数左右庭中朝堂百寮之位萧曹魏邴谋谟乎其上佐命则垂统辅翼则成化流大汉之恺悌荡亡秦之毒螫故令斯人扬乐和之声作画一之歌功徳着乎祖宗膏泽洽乎黎庶又有天禄石渠典籍之府命夫谆诲故老名儒师傅讲论乎六艺稽合乎同异又有承明金马著作之庭大雅宏达于兹为羣元元本本殚见洽闻启发篇章校理秘文周以钩陈之位卫以严更之署总礼官之甲科羣百郡之亷孝虎贲赘【缀仝】衣阉尹阍寺陛防百重各有典司周庐千列徼道绮错辇路经营修除飞阁自未央而连桂宫北弥明光而亘长乐陵墱道而超西墉混建章而连外属设璧门之鳯阙上觚棱而栖金爵内则别风嶕峣丽巧而竦擢张千门而立万户顺隂阳以开阖尔乃正殿崔嵬层构厥髙临乎未央经骀荡而出馺【飒】娑【上】洞枍【翳】诣以与天梁上反宇以盖戴激口景而纳光神明鬰其特起遂偃蹇而上跻轶云雨于太半虹霓逥带于棼楣虽轻迅与僄【飘上】狡犹愕眙而不能阶攀井干【寒】而未半目昡转而意迷舍槛而却倚若颠坠而复稽魂怳怳以失度廵廽途而下低既惩惧于登望降周流以彷徨步甬道以萦衍又杳窱【小】而不见阳排飞闼而上出若逰目于天表似无依而洋洋前唐中而后太液览沧海之汤汤扬波涛于碣石激神岳之嶈嶈【锵】滥灜洲与方壶蓬莱起乎中央于是灵草冬荣神木丛生岩峻崷崪金石峥嵘抗仙掌以承露擢双立之金茎轶埃【蔼】之混浊鲜颢气之清英骋文成之丕诞驰五利之所刑庶松乔之羣类时逰从乎斯庭实列仙之攸馆非吾人之所宁尔乃盛娱逰之壮观奋大武乎上囿因兹以威戎夸狄耀威灵而讲武事命荆州使起鸟诏梁野而驱兽毛羣内阗飞羽上覆接翼侧足集禁林而屯聚水衡虞人理其营表种别羣分部曲有署罘网连纮笼山络野列卒周匝星罗云布于是乗鸾舆备法驾帅羣臣披飞亷入苑门遂绕酆鄗厯上兰六师发逐百兽骇殚震震爚爚雷奔电激草木涂地山渊反覆蹂躏其十二三乃拗【郁】怒而少息尔乃期门佽飞列刃攒鍭要【平】趹【决】追踪鸟惊触丝兽骇值锋机不虚掎不再控【叶空】矢不单杀中必叠双飑飑【仆】纷纷矰缴【酌】相纒风毛雨血洒野蔽天平原赤勇士厉猿失木豺狼慑窜尔乃移师赴险并【傍】蹈潜秽穷虎奔突狂兕触蹶许少施巧秦成力折【制】掎【几】僄【剽】狡扼猛噬脱角挫脰【豆】徒搏独杀【铩】挟师豹拖熊螭曵犀犛顿象罴超洞壑越峻崖【宜】蹶崭【斩平】岩巨石頽松栢仆丛林摧草木无余禽兽殄夷于是天子乃登属玉之馆厯长杨之榭览山川之体势观三军之杀获原野萧条目极四裔禽相镇压兽相枕藉然后收禽防众论功赐胙陈轻骑以行炰腾酒车以斟酌割鲜野食举烽命爵飨赐毕劳逸齐大辂鸣銮容与徘徊集乎豫章之宇临乎昆明之池左牵牛而右织女似云汉之无涯茂树防蔚芳草被堤兰茝发色猗猗若摛锦与布绣爥燿乎其陂鸟则鹤白鹭黄鹄防鹳鸧鸹鸨【保】鶂【银入】鳬鹥鸿鴈朝发河海夕宿江汉沉浮徃来云集雾散于是后宫乘輚【】辂登龙舟张鳯盖建华旗祛【虚】黼帷镜清流靡微风澹【谈去】淡【噉】浮櫂女讴皷吹震【真】声激越謍【轰】厉天鸟羣翔鱼窥渊招白鹇下双鹄投文竿出比目抚洪罿【冲】御矰缴方舟并骛俛仰极乐遂乃风举云揺浮防溥览前乘秦岭后越九东薄河华西涉岐雍宫馆所厯百有余区行所朝夕储不改供【去】礼上下而接山川究休祐之所用采逰童之欢謡第从臣之嘉颂于斯之时都都相望邑邑相属国借十世之基家承百年之业士食旧徳之名氏农服先畴之畎畞商修族世之所鬻工用髙曽之规矩粲乎隐隐各得其所若臣者徒观迹于旧墟闻之乎故老十分未得其一端故不能徧举
　　东都赋
　　东都主人喟然而叹曰痛乎风俗之移人也子实秦人矜夸宫馆保界河山信识昭襄而知始皇矣乌睹大汉之云为乎夫大汉之开元也奋布衣以登皇位由数朞而创万代盖六籍所不能谈前圣靡得而言焉当此之时功有横【去】而当天讨有送而顺民故娄敬度【入】势而献其説萧公权宜而拓其制时岂防而安之哉计不得以已也吾子曽不是睹顾曜后嗣之末造不亦暗乎今将语子以建武之治永平之事监于太清以变子之惑志徃者王莾作汉祚中阙天人致诛六合相灭于时之乱生民防亡鬼神泯絶壑无完柩郛罔遗室原野厌人之肉川谷流人之血秦项之灾犹不克半书契以来未之或纪故下人号【平】而上诉上帝懐而降监【平】乃致命乎圣皇于是圣皇乃握干符阐坤珍披皇图稽帝文赫然发愤应若兴云霆击昆阳凭怒雷震遂超大河跨北岳立号髙邑建都河洛绍百王之荒屯因造化之荡涤体元立制继天而作系唐统接汉绪茂育羣生恢复疆宇勲兼乎在昔事勤乎三五岂特方轨并迹纷纶后辟治近古之所务蹈一圣之险易云尔哉且夫建武之元天地革命四海之内更造夫妇肇有父子君臣初建人伦实始斯乃伏羲氏之所以基皇徳也分州土立市朝作舟舆造器械斯乃轩辕氐之所以开帝功也防行天罚应夭顺人斯乃汤武之所以昭王业也迁都改邑有殷宗中兴之则焉即土之中有周成隆平之制焉不阶尺土一人之柄同符乎髙祖克已复礼以奉终始允恭乎孝文宪章稽古封岱勒成仪炳乎世宗按六经而校徳古昔而论功仁圣之事既该而帝王之道备矣至于永平之际重熈而累洽盛三雍之上仪修衮龙之法服铺鸿藻信【申】景铄扬世庙正雅乐神人之和允洽羣臣之序既肃乃动大辂遵皇衢省方廵狩穷览万国之有无考声教之所被散皇明以爥幽然后増周旧修洛邑扇巍巍显翼翼光汉京于诸夏总八方而为之极是以皇城之内宫室光明阙庭神丽奢不可逾俭不能侈外则因原野以作苑顺流泉以为沼发苹藻以潜鱼丰囿草以毓兽制同乎梁邹谊合乎灵囿若乃顺时节以搜狩简车徒以讲武则必临之以王制考之以风雅厯驺虞览驷鐡嘉车攻采吉日礼官整仪乘舆乃出于是发鲸鱼铿华钟登玉辂乘时龙鳯盖棽【林】丽【离】和銮玲珑天官景从祲威盛容山灵护野属御方神雨师泛洒风伯清尘千乘雷起万骑纷纭元戎竟野戈鋋彗云羽旄扫霓旌旗拂天焱焱【艶】炎炎扬光飞文吐爓生风欱【荒合】野歕【喷】山日月为之夺明丘陵为之揺震【真】遂集乎中囿陈师按屯骈部曲列校队勒三军誓将帅然后举熢伐皷申令三驱【去】轻车霆激骁骑电骛由基发射范氏施御不睼【弟】禽辔不诡遇飞者未及翔走者不及去指顾倐忽获车已实乐不极盘杀不尽物马踠【宛】余足士怒未防【薛】先驱复路属车按节于是荐三牺效五牲礼神祗懐百灵觐明堂临辟雍扬缉熙宣皇风登灵台考休徴俯仰乎乾坤叅象乎圣躬目中夏而布徳瞰四裔而抗棱西荡河源东澹海漘【纯】北动幽崖【宜】南曜朱垠殊方别区界絶而不隣自孝武之所不征孝宣之所未臣莫不陆詟【挕】水栗奔走而来賔遂绥哀牢开永昌春王三朝防同汉京是日也天子受四方之图籍膺万国之贡珍内抚诸夏外绥百蛮尔乃盛礼兴乐供帐置乎云龙之庭陈百寮而賛羣后究皇仪而展帝容于是庭实千品防酒万钟列金罍班玉觞嘉珍御太牢飨尔乃食举雍彻太师奏乐陈金石布丝竹钟皷铿鍧管煜【育】抗五声极六律歌九功舞八佾韶舞备防古毕四夷间【去】奏徳广所及僸【禁】佅【卖】兠离罔不具集万乐备百礼暨皇欢浃羣臣醉降烟【因】煴【氲】调元气然后撞钟告罢百寮遂退于是圣上覩万方之欢娱又沐浴于膏泽惧其侈心之将萌而怠于东作乃申旧章下明诏命有司班宪度昭节俭示太素去后宫之丽饰损乘舆之服御抑工商之淫业兴农桑之盛务令海内弃末而反本背伪而归真女修织絍男务耕耘器用陶匏服尚素耻纎羙而不服贱竒丽而不珍捐金于山沉珠于渊于是百姓涤瑕荡秽而镜至清形神寂寞耳目不营嗜欲之源灭亷耻之心生莫不优防而自得玉润而金声是以四海之内学校如林庠序盈门献酬交错爼豆莘莘下舞上歌蹈徳咏仁登降饫宴之礼既毕因相与嗟叹徳谠言说咸含和而吐气颂曰盛哉乎斯世今论者但知诵虞夏之书咏殷周之诗讲羲文之易论孔氏之春秋罕能精古今之清浊究汉徳之所由惟子颇识旧章又徒驰骋乎末流温故知新已难而知徳者鲜矣且夫僻界西戎险阻四塞修其防御孰与乎土中平夷洞达万方辐辏秦岭九泾渭之川曷若四渎五岳带河泝洛图书之渊建章甘泉馆御列仙孰若灵台明堂统和天人太液昆明鸟兽之囿曷若辟雍海流道徳之富防侠逾侈犯义侵礼孰与履法度翼翼济济子徒习阿房之造天而不知京洛之有制识函谷之可闗而不知王者之无外主人之辞未终西都賔矍然失容逡巡降阶惵【蝶】然意下捧手欲辞主人曰复位今将授子以五篇之诗賔既卒业乃称曰美哉乎斯诗义正乎扬雄事实乎相如匪唯主人之好学盖乃遭遇乎斯时小子狂简不知所裁既闻正道请终身而诵之其辞曰明堂诗
　　于昭明堂明堂孔阳圣皇宗祀穆穆皇皇上帝宴飨五位时序谁其配之世祖光武普天率土各以其职猗欤缉熙允懐多福
　　辟雍诗
　　乃流辟雍辟雍汤汤圣皇涖止造舟为梁皤皤国老乃父乃兄抑抑皇仪孝友光明于赫太上示我汉行洪化为神永观厥成
　　灵台诗
　　乃经灵台灵台既崇帝勤时登爰考休徴三光宣精五行布序习习祥风祁祁甘雨百谷蓁蓁庶草蕃庑屡惟丰年于皇乐胥
　　寳鼎诗
　　岳修贡兮川效珍吐金景兮歊【槀】浮云寳鼎见兮色纷纭焕其炳兮被龙文登祖庙兮享圣神昭灵徳兮弥亿年
　　白雉诗
　　启灵篇兮披瑞图获白雉兮效素乌嘉祥阜兮集皇都发皓羽兮奋翘英容洁朗兮于淳精彰皇徳兮侔周成永延长兮膺天庆
　　祢正平【衡】
　　正平性刚偏恃才傲物数侮曹操操不能容欲杀衡畏为人所议遂送正平与荆州牧刘表表复不能容以江夏太守黄祖性急故复送正平与之祖长子射尤善正平尝防宾客正平预坐适有献鹉者射命正平赋之正平援笔而成文不加防一座称善后正平竟以众中辱祖为祖所害时二十六后人遂名其所赋之地为鹦鹉洲云
　　鹦鹉赋【比而赋也其中兼含风兴之义虚以物为比而寓其覉栖流落无聊不平之情读之可为哀欷凡咏物题当以此等赋为法其为辞也须就物理上推出人情来直教从肺腑中流出方有髙古气味如但赋之以辞则流于后代之体以字句之巧为用工而不知其漠然无情以体贴之切为着题而不知其涣然无理视之虽如织锦味之乃如嚼蜡况望其可髙古耶此赋宜与鲍明逺野鵞赋并看】
　　惟西域之灵鸟挺自然之竒姿体金精之妙质含火徳之明煇性辨慧而能言才聪明而识机故其嬉逰髙峻栖跱幽深飞不妄集翔必择林绀趾丹觜緑衣翠衿采采丽容咬咬好音虽同族于羽毛固殊知而异心配鸾皇而等美焉比徳于众禽于是美芳声之逺扬伟灵表之可嘉命虞人于垅坻诏伯益于流沙跨昆仑而播弋冠云霓而张罗虽网维之备设终一目之所加且其容止闲暇守植安停逼之不惧抚之不惊宁顺从以逺害不违忤以防生故献全者受赏而伤肌者被刑尔乃归穷委命羣防侣闭以雕笼剪其趐羽流飘万里﨑岖重阻逾岷越障载罹寒暑女辞家而适人臣出身而事主彼贤哲之逢患犹栖迟以覊旅矧禽鸟之微物能驯扰以安处眷西路而长懐望故乡而延伫忖陋体之腥臊亦何劳于鼎爼嗟禄命之衰薄奚遭时之崄巇岂言语以阶乱将不宻以致危痛母子之永隔哀伉俪之生离匪余言之足惜慜众雏之无知背蛮夷之下国侍君子之光仪惧名实之不副耻才能之无竒羡西都之沃壤识苦乐之异宜懐代越之悠思故每言而称斯若乃少昊司辰蓐收整辔严霜初降凉风萧瑟长吟逺慕哀鸣感类音声凄以激扬容貌惨以顦顇闻之者悲伤见之者陨泪放臣为之屡叹弃妻为之歔欷感平生之逰处兮若壎箎之相须何今日之两絶若胡越之异区顺栊槛以俯仰闚戸牗以踟蹰想昆山之髙岳思邓林之扶踈顾六翮之残毁虽奋迅其焉如心懐归而弗果徒怨毒于一隅茍竭心于所事敢背惠而忘初托轻鄙之微命委贱陋之薄躯期守死以报徳甘尽辞而效愚恃隆恩于既徃庶弥久而不渝




　　古赋辨体巻四
　　钦定四库全书
　　古赋辨体巻五
　　元　祝尧　撰
　　三国六朝体上
　　梁昭明文选序云诗有六义二曰赋今之作者异乎古诗之体今则全取赋名愚按汉艺文志云不歌而诵谓之赋则知辞人所赋赋其辞尔故不歌而诵诗人所赋赋其情尔故不诵而歌诵者其辞歌者其情此古今诗人辞人之赋所以异也尝观古之诗人其赋古也则于古有懐其赋今也则于今有感其赋事也则于事有触其赋物也则于物有况情之所在索之而愈深穷之而愈妙彼其于辞直寄焉而已矣又观后之辞人刋陈落腐而惟恐一语未新搜竒摘艶而惟恐一字未巧抽黄对白而惟恐一聮未偶回声揣病而惟恐一韵未协辞之所为罄矣而愈求妍矣而愈饰彼其于情直外焉而已矣是故古人所歌情至而辞不至则嗟叹而不自胜辞尽而情不尽则舞蹈而不自觉三百五篇所赋皆歌之以此尔后来春秋朝聘燕享之所赋犹取于工歌之声诗楚骚乱倡少歌之所赋亦取于乐歌之音节柰之何汉以前之赋出于情汉以后之赋出于辞其不歌而诵全取赋名无恠也葢西汉之赋其辞工于楚骚东汉之赋其辞又工于西汉以至三国六朝之赋一代工于一代辞愈工则情愈短情愈短则味愈浅味愈浅则体愈下建安七子独王仲宣辞赋有古风归来子曰仲宣登楼之作去楚骚逺又不及汉然犹过曹植陆机潘岳众作魏之赋极此矣诚以其登楼一赋不专为辞人之辞而犹有得于诗人之情以为风此兴等义晋初陆士衡作文赋有曰立片言以居要乃一篇之警防吕居仁曰文章无警防则不能动人但晋宋间人专致力于此故失于绮靡而无髙古气味吁士衡以辞为警防尔故曰立言居要居仁以辞能动人尔故曰绮靡无味殊不知辞之所以动人者以情之能动人也何待以辞为警防然后能动人也哉且独不见古诗所赋乎出于小夫妇人之手而后世老师宿傅不能道夫小夫妇人亦安知有所谓辞哉特其所赋出于胸中一时之情不能自己故形于辞而为风比兴雅颂等义其辞自深逺矣然指此辞之深逺也情之深逺也至若后世老师宿傅则未有不能辞者及其见之于赋反不能如古者小夫妇人之所为则以其徒泥于纸上之语而不得其胸中之趣故虽穷年矻矻操觚弄翰欲求一辞之及于古亦不可得又观士衡軰文赋等作全用俳体盖自楚骚制芰荷以为衣集芙蓉以为裳等句便已似俳然犹一句中自作对及相如左乌号之雕弓右夏服之劲箭等语始分两句作对其俳益甚故吕与叔曰文似相如殆类俳流至潘岳首尾絶俳然犹可也沈休文等出四声八病起而俳体又入于律为俳者则必拘于对之必的为律者则必拘于音之必协精宻工巧调和便美率于辞上求之郊居赋中尝恐人呼雌霓【音齧】作倪不复论大体意味乃专论一字声律其赋可知徐庾继出又复隔句对聮以为骈四俪六簇事对偶以为愽物洽闻有辞无情义亡体失此六朝之赋所以益逺于古然其中有士衡叹逝茂先鹪鹩安仁秋兴明逺芜城野鹅等篇虽曰其辞不过后代之辞乃若其情则犹得古诗之余情愚于此益叹古今人情如此其不相逺古诗赋义如此其终不泯诗云中心藏之何日忘之六义藏于人心自有不能忘者吾乌乎而忘吾情
　　王仲宣【名粲三国魏人】
　　仲宣山阳人汉献帝时避难荆州依刘表因登江陵城楼懐归而作赋后从魏太祖辟为魏侍中魏文帝尝作典论论文称仲宣长于词赋如初征登楼槐赋虽张蔡不是过葢建安七子中惟仲宣长于赋云
　　登楼赋【赋也末自步栖迟以徙倚之下则兼风比兴义故犹有古味以此知诗人所赋之六义其妙处皆从情上来情之不可已也如是夫】
　　登兹楼以四望兮聊假【或作暇】日以销忧览斯宇之所处兮实显敞而寡仇挟清漳之通浦兮倚曲沮之长洲背坟衍之广陆兮临皋隰之沃流北弥陶牧西接昭丘华实蔽野黍稷盈畴虽信羙而非吾土兮曽何足以少留遭纷浊而迁逝兮漫逾纪以迄今情眷眷而懐归兮孰忧思之可任凭轩槛以遥望兮向北风而开襟平原逺而极目兮蔽荆山之髙岑路逶迤而脩逺兮川既漾而济深悲旧乡之壅隔兮涕横坠而弗禁【平】昔尼父之在陈兮有归与之叹音钟仪幽而楚奏兮荘舄显而越吟人情同于懐土兮岂穷达而异心惟日月之逾迈兮俟河清乎其未极冀王道之一平兮假髙衢而骋力惧匏之徒悬兮畏井渫之莫食步栖迟以徙倚兮白日忽其将匿风萧瑟而并兴兮天惨惨而无色兽狂顾以求羣兮鸟相鸣而举翼原野閴其无人兮征夫行而未息心凄怆以感发兮意忉怛而惨恻循堦除而下降兮气交愤于胸臆夜参半而不寐兮怅盘桓以反侧
　　陆士衡【名机晋人】
　　士衡天才秀逸辞藻宏丽张华尝称之曰人之为文尝恨才少而子尝患多葛洪亦称其妍丽赡英锐飘逸亦一代之絶笔二十时作文赋以述先士之盛藻论作文之利害所由而自谓窃有以得其心
　　文赋【赋也叙作文之变态以为赋也中曰其为物也多姿其为道也多迁其防意也尚巧其遣言也贵妍盖当时贵尚妍巧以为至文又岂知古人之文哉至于论赋则曰体物而浏亮使赋在于体物浏亮而己乎则又何以妍巧为】
　　伫中区以览頥情志于典坟遵四时以叹逝瞻万物而思纷悲落叶于劲秋喜柔条于芳春心凛凛以懐霜志而临云咏世徳之骏烈诵先人之清芬游文章之林府嘉丽藻之彬彬慨投篇而援笔聊宣之乎斯文其始也皆收视反听耽思傍讯精骛八极心逰万仞其致也情曈昽而弥鲜物昭晰而互进倾羣言之沥液漱六艺之芳润浮天渊以安流濯下泉而潜【侵】浸【淫】于是沈辞怫悦若逰鱼衘钩而出重渊之深浮藻聮翩若翰鸟缨缴而坠曽云之峻收百世之阙文采千载之遗韵谢朝华于已披启夕秀于未振观古今于须臾抚四海于一瞬然后选义按部考辞就班抱景者咸叩懐响者毕弹或因枝而振叶或沿波而讨源或本隐以之显或求易而得难或虎变而兽扰或龙见而鸟澜或妥帖而易施或岨【沮】峿而不安罄澄心以凝思众虑而为言笼天地于形内挫万物于笔端始踯躅于燥吻终流离于濡翰理扶质以立榦文垂条而结繁信情貌之不差故每变而在顔思涉乐其必笑方言哀而已叹【平】或操觚以率尔或含毫而邈然伊兹事之可乐固圣贤之所钦课虚无以责有叩寂寞而求音函绵邈于尺素吐滂沛乎寸心言恢之而弥广思【去】按之而愈深播芳防之馥馥发青条之森森粲风飞而飚树欝云起乎翰林体有万殊物无一量【去】纷纭挥霍形难为状辞程才而效伎意司契而为匠在有无而黾俛当浅深而不让虽离方而遯圆期穷形而尽相【去】故夫夸目者尚奢惬心者贵当【去】言穷者无隘论达者唯旷诗縁情而绮靡赋体物而浏亮碑披文以相质诔纒绵而凄怆铭博约而温润箴顿挫而清壮颂优游以彬蔚论精微而朗畅奏平彻以闲雅説炜而谲诳虽区分之在兹亦禁邪而制放要辞达而理举故无取乎冗长【仗】其为物也多姿其为体也屡迁其防意也尚巧其遣言也贵妍暨音声之迭代若五色之相宣虽逝止之无常固崎锜而难便【平】茍达变而识次犹开流以纳泉如失机而后防恒操末以续颠谬黄之秩叙故淟【天上】涊【觧上】而不鲜或仰偪于先条或俯侵于后章或辞害而理比【频入】或言顺而义妨离之则双羙合之则两伤考殿【去】最于锱铢定去留于毫芒茍铨衡之所裁固应防其必当或文繁理富而意不指适极无两致尽不可益立片言以居要乃一篇之警防虽众辞之有条必待兹而效绩亮功多而累寡故取足而不易或藻思绮合清丽千眠炳若缛绣凄若繁必所拟之不殊乃闇合乎曩篇虽杼轴于予懐怵他人之我先茍伤亷而愆义亦虽爱而必指或苕发頴竪离众絶致形不可逐响难为系块孤立而特峙非常音之所纬心牢落而无偶意徘徊而不能褫石韫玉而山辉水懐珠而川媚彼榛楛之勿剪亦防荣于集翠缀下里于白雪吾亦以济夫所伟或托言于短韵对穷迹而孤兴俯寂寞而无友仰寥廓而莫承譬偏之独张含清唱而靡应或寄辞于瘁音言徒靡而弗华混妍蚩而成体累良质而为瑕象下管之偏疾故虽应而不和或遗理以存异徒寻虚而逐防言寡情而鲜爱辞浮漂而不归犹么而徽急故虽和而不悲或奔放以谐合务嘈囋而妖冶徒悦目而偶俗固声髙而曲下寤防露与桑间又虽悲而不雅或清虚以婉约每除烦而去滥阙大羮之遗味同朱之清泛虽一唱而三叹固既雅而不艳若夫丰约之裁俯仰之形因宜识变曲有微情或言拙而喻巧或理朴而辞轻或袭故而弥新或沿浊而更清或览之而必察或研之而后精譬犹舞者赴节以投袂歌者应而遣声是盖轮扁所不得言亦非华説之所能精普辞条与文律良余膺之所服练世情之常尤识前倄之所淑虽濬发于巧心或受嗤于拙目彼琼敷与玉藻若中原之有菽同槖籥之罔穷与天地乎并育虽纷蔼于此世嗟不盈于予掬患挈瓶之屡空病昌言之难属故踸踔于短韵放庸音以足曲恒遗恨以终篇岂懐盈而自足惧防尘于叩缶顾取笑乎鸣玉若夫应感之防通塞之纪来不可遏去不可止藏若景灭行犹响起方天机之骏利夫何纷而不理思风发于胸臆言泉流于唇齿纷葳防以馺遝唯毫素之所拟文徽徽而溢目音泠泠而盈耳及其六情底滞志徃神留兀若枯木豁若涸流览营魂以探頥顿清爽而自求理翳翳而愈伏思轧轧其若抽是故或竭情而多悔或率意而寡尤虽兹物之在我非余力之所戮【留】故时抚空懐而自惋吾未识夫开塞之所由也伊兹文之为用固众理之所因恢万里使无阂通亿载而为津俯贻则于来叶仰观象乎古人济文武于将坠宣风声于不泯【平】涂无逺而不弥理无防而不纶配霑润于云雨象变化乎鬼神被金石而广徳流管而日新
　　叹逝赋【赋也凡哀怨之文易以动人六朝人尤喜作之岂非懽愉之辞难工而穷苦之言易好与然此作虽未能止乎礼义而发乎情犹于变风之义有取焉但古人情得其理和平中正故哀而不伤怨而不怒后人情流于欲淫邪偏宕故哀极而伤怨极而怒此赋与江文通恨赋同一哀伤而此赋尤动人吁哀思之音诚庄人端士之所当警者】
　　伊天地之运流纷升降而相袭日望空以骏驱节循虚而警立嗟人生之短期孰长年之能执时飘忽其不再老晼晚其将及对琼蘂之无徴恨朝露之难挹望旸谷以企予惜此景之屡戢悲夫川阅水以成川水滔滔而日度世阅人而为世人冉冉而行暮人何世而弗新世何人之能故野每春其必华草无朝而遗露经终古而常然率品物其如素譬日及之在条恒虽尽而不悟虽不寤其可悲心惆焉而自伤亮造化之若兹吾安取夫久长痛灵根之夙殒怨具尔之多防悼堂构之頽瘁慜城阙之丘荒亲弥懿其已逝交何慼而不忘咨余今之方殆何视天之茫茫伤懐凄其多念慼貌瘁而鲜欢幽情发而成绪滞思叩而兴端惨此世之无乐咏在昔而为言居充室而衍宇行连驾而比轩弥年时其讵防夫何徃而不残或邈而既尽或寥廓而仅半信松茂而栢悦嗟芝焚而蕙叹茍性命之不殊岂同波而异澜瞻前轨之既覆知此路之良难启四体而深悼惧兹形之将然毒娱情之寡方怨感目之多顔亮多顔之感目神何适而获怡寻平生于响像览前物而懐之步寒林以凄恻翫春翘而有思触万类以生悲叹同节而异时年弥徃而念广涂薄暮而意迮亲落落而日稀友靡靡而愈索顾旧要于遗存得十一于千百乐隤心其如亡哀縁情而来宅托末契于后生余将老而为客然后弭节安懐妙思天造精浮神沦忽在世表寤大暮之同寐何矜晚以怨早指彼日之方除岂兹情之足搅感秋华于衰木瘁零露于丰草在殷忧而弗违夫何云乎识道将頥天地之大徳遗圣人之洪寳解心累于末迹聊优防以娱老
　　张茂先【名华西晋人】
　　茂先好文义为中书郎虽栖处云阁慨然有感作鹪鹩赋以比鸟小而能安也
　　鹪鹩赋【小雀也诗曰桃防方言曰桑飞】
　　【比而赋也凡咏物之赋须兼比兴之义则所赋之情不专在物特借物以见我之情尔盖物虽无情而我则有情物不能辞而我则能辞要必以我之情推物之情以我之辞代物之辞因之以起兴假之以成比虽曰推物之情而实言我之情虽曰代物之辞而实出我之辞本于人情尽于物理其词自工其情自切使读者莫不感动然后为佳此赋盖与鹦鹉野鹅二赋同一比兴故皆有古意但鹦鹉野鹅二赋尤觉情意纒绵词语凄惋则其所以兴情处异故也】
　　何造化之多端兮播羣形于万类惟鹪鹩之防禽兮亦摄生而受气有翩翾之陋质兮无黄以自贵毛弗施于噐用兮肉不登于爼味鹰鹯过犹俄翼兮尚何惧于罿【冲】罻翳防防笼是焉逰集飞不飘扬翔不翕习其居易容其求易给巢林不过一枝每食不过数粒柄无所滞逰无所盘匪陋荆棘匪荣茝兰动翼而逸投足而安委命顺理与物无患【平】伊兹禽之无知兮何处身之似智不懐寳以贾害兮不饰表以招累静守约而不矜动因循以简易任自然以为资无夸慕于世伪雕鹖介其觜距鹄鹭翼于云际鹍鸡窜于幽险孔翠生乎遐裔彼晨鳬与归鴈又矫翼而増逝咸美羽而丰肌故无罪而皆毙徒防芦以避缴终为戮于此世苍鹰鸷而受緤【絏】鹦鹉慧而入笼屈猛志以服养块幽絷于九重变音声以顺防思摧翮而为庸恋钟岱之林野慕垅坻之高松虽防幸于今日未若畴昔之从容海鸟鶢鶋避风而至条枝巨雀逾岭自致提挈万里飘飖逼畏夫惟体大妨物而形瓌足伟也隂阳陶蒸万品一区巨细舛错种繁类殊鹪巢于蚊睫大鹏弥乎天隅将以上方不足而下比有余普天壤以遐观吾又安知其小大之所如
　　潘安仁
　　安仁总角辩慧摛藻清艶晋武帝借于千畞作借田赋又以太尉掾寓于散骑省作秋兴赋
　　借田赋【赋也臧荣绪晋书以为借田颂文选以为借田赋要之篇末虽是颂而篇中纯是赋赋多颂义少当曰赋马扬之赋终以风班潘之赋终以颂非异也田猎祷祠涉于淫乐故不可以不风奠都借田国家大事则不可以不颂所施各有攸当凡为台阁之赋又当知此】
　　伊晋之四年正月丁未皇帝亲率羣后借于千畞之甸礼也于是乃使甸师清畿野庐扫路封人壝【遗去】宫掌舍设【互】青坛蔚其岳立兮翠幕黕以云布结崇基之灵趾兮启四涂之广阼沃野坟【上】腴膏壤平砥清洛浊渠引流激水遐阡绳直迩陌如矢总犗【介】服于缥轭【厄】兮绀辕缀于耒耜俨储驾于防左兮俟万乘之躬履百僚先置位以职分自上下下具惟命臣袭春服之萋萋兮接游车之辚辚微风生于轻幰【褰上】兮纎埃起于朱轮森奉璋以堦列兮望皇轩而肃震【真】若湛露之晞朝阳兮众星之拱北辰也于是前驱鱼丽【平】属车鳞萃阊阖洞启叅涂方驷常伯陪乘太仆秉辔后妃献种【重】稑【六】之种司农撰播殖之器挈壷掌升降之节宫正设门闾之跸天子乃御玉辇防华盖冲牙铮鎗【铛】绡纨綷【翠】防【蔡】金根照耀以烱晃兮龙骥腾骧而沛芰表朱于离坎飞青缟于震兊中黄以发晖兮方防纷其繁防五辂鸣銮九旗扬斾琼钑入蘂云防晻蔼箫管嘲哳以啾嘈兮皷鞞硡隐以砰【伻】【慨】笋簴嶷以轩翥兮洪钟越乎区外震震【平】填填尘骛连天以幸乎借田蝉冕颎以灼灼兮碧色肃其芊芊似夜光之剖荆璞兮若茂松之依山巅也于是我皇乃降灵坛抚御耦坻【迟】场染屦洪縻在手三推而舍庶人终畞贵贱以班或五或九于斯时也居靡都鄙民无华裔长防杂遝以交集士女颁斌而咸戾被褐振裾垂髫总髻蹑踵侧肩掎【椅】裳连袂黄尘为之四合兮阳光为之潜翳动容发音而观者莫不抃舞乎康衢讴吟乎圣世情欣乐于昏作兮虑尽力乎树艺靡谁督而常勤兮莫之课而自励躬先劳以恱使兮岂严刑而猛制哉有邑老田父或进而称曰盖损益随时理有常然髙以下为基民以食为天正其末者端其本善其后者慎其先夫九土之宜弗任四人之务不一野有菜蔬之色朝靡代畊之秩无储稸以虞灾徒望嵗以自必三季之衰皆此物也今圣上昧旦丕显夕惕若栗图匮于丰防险于逸钦哉钦哉惟谷之恤展三时之务致仓廪于盈溢固尧汤之用心而存救之要术也若乃庙祧有事祝宗诹日簠簋普淖则此之自实缩鬯萧茅又于此乎出黍稷馨香旨酒嘉栗宜其民和年丰而神降之吉也古人有言曰圣人之徳无以加于孝乎夫孝者天地之性人之所由灵也昔者明王以孝理天下其或继之者鲜哉希矣逮我皇晋实光斯道仪刑孚于万国爱敬尽于祖考故躬稼以供粢盛所以致孝也劝穑以足百姓所以固本也能本而孝盛徳大业至矣哉此一役也而二美具焉不亦逺乎不亦重乎敢作颂曰
　　思乐甸畿薄采其茅大君戾止言借其农其农三推万方以祗耨我公田实及我私我簠斯盛我簋斯齐【粢通】我仓如陵我庾如坻念兹在兹永言孝思民力普存祝史正辞神祗攸歆逸豫无期一人有庆兆民赖之
　　秋兴赋【赋也赋虽以兴名篇而全体多是赋义但其情尚觉舂容其辞未费斧凿盖汉魏流风犹有存者夫安仁本躁者也而篇末一叚乃强为静者之辞要岂其真情也哉篇中慕徒感节惜老嗟卑深情莅于辞表所谓躁人之辞多是已若因人之辞而观人之情手指目视自有不能掩者】
　　四运忽其代序兮万物纷以逥薄【慱】览花莳【上】之时育兮察盛衰之所托感冬索而春敷兮嗟夏茂而秋落虽末事之荣悴兮伊人情之羙恶善乎宋玉之言曰悲哉秋之为气也萧瑟兮草木揺落而变衰憀栗兮若在逺行登山临水送将归夫送归懐慕徒之恋兮逺行有覉旅之愤临川感流以叹逝兮登山懐逺而悼近彼四慼之疚心兮遭一涂而难忍嗟秋日之可哀兮谅无愁而不尽野有归燕隰有翔隼游气朝兴槁叶夕陨于是乃屏轻箑释纎絺借莞【桓】蒻【若】御祫【夹】衣庭树摵【生入】以洒落兮劲风戾而吹帷蝉嘒嘒以寒吟兮鴈飘飘而南飞天晃朗以弥髙兮日悠扬而浸微何微阳之短晷觉良夜之方永月曈胧以含光兮露凄清以凝冷熠燿粲于阶闼兮蟋蟀鸣于轩屏【上】听离鸿之晨吟兮望流火之余景宵耿介而不寐兮独展转于华省悟时嵗之遒尽兮慨俛首以自省斑鬓髟【标】以承弁兮素髪飒以垂领仰羣隽之逸轨兮攀云汉以逰骋登春台之熈熈兮珥金貂之烱烱茍趍舍之殊涂兮庸讵识其躁静闻至人之休风兮齐天地于一指彼知安而忘危兮同出生而入死行投趾于容迹兮殆不践而获底阙【掘仝】侧足以及泉兮虽猿猴而不履祀骨于宗祧兮思反身于緑水且敛袵以归来兮忽投绂以髙厉耕东皋之沃壤兮输黍稷之余税泉涌湍于石间兮菊扬芳于崖澨澡秋水之悁悁分玩防儵之潎潎【皮去】逍遥山川之阿放旷乎人间之世优哉防哉聊以卒嵗
　　成公子安【名绥】
　　子安少有俊才辞赋壮丽时人以其贫贱不重其文张华一见甚善之徴为博士厯中书郎
　　啸赋【赋也大凡人作有故实底文字则有依傍有模仿夫何难哉若作无故实底文必须凌危驾空将无作有或引别事比映或就别事团搦全靠虚空形容咏出来方见能手此赋颇得此体茍以类长何患不能为无故实之赋乎洪景卢云啸赋无所賔主必假逸羣公子乃能遣辞盖问荅之体此习根着末之或改】
　　逸羣公子体竒好异傲世忘荣絶弃人事晞髙慕古长想逺思将登箕山以抗节浮沧海以防志于是延友生集同好【去】精性命之至机研道徳之奥愍流俗之未悟独超然而先觉【去】狭世路之阨僻仰天衢而髙蹈邈跨俗而遗身乃慷慨而长啸于时曜灵俄景流光蒙汜逍遥携手踟蹰步趾发妙声于丹唇激哀音于皓齿响抑扬而潜转气冲郁而熛【飚】起恊黄宫于清角杂商羽于流徴飘浮云于太清集长风于万里曲既终而响絶遗余玩而未已良自然之至音非丝竹之所拟是故声不假器用不借物近取诸身役心御气动唇有曲发口成音触类感物因歌随吟大而不洿【乌】细而不沉情激切于竽笙优润和于瑟琴妙足以通神悟灵精防足穷幽测深收激楚之哀荒节北里之奢淫济洪灾于炎旱反亢阳于重隂唱引万变曲用无方和乐怡怿悲伤摧藏时幽散而将絶中矫厉而慨慷徐婉约而优防纷繁骛而激扬情既思而能反心虽哀而不伤总八音之至和故极乐而无荒若乃登髙台以临逺披文轩而骋望喟仰抃而抗首嘈长引而憀【留】亮或舒肆而自反或徘徊而复放或冉弱而柔扰或澎濞而奔壮横郁鸣而滔涸冽飘眇而清昶逸气奋涌缤纷交错列列飚扬啾啾响作奏胡马之长嘶逥寒风于北朔又似鸿鴈之将鶵羣鸣号乎沙漠故能因形创声随事造曲应物无穷机发响速怫郁冲流参谭云属若离若合将絶复续飞亷皷于幽隧猛虎应于中谷南箕动于穹苍清飚振乎乔木散积滞而播扬流埃霭之溷浊变隂阳之至和移淫风之秽俗若乃防崇冈陵景山临岩侧望流川坐盘石潄清泉借皋兰之猗靡防修竹之婵娟乃吟咏而发散声络绎而响连舒蓄思之愤悱奋久结之纒绵心涤荡而无累志离俗而飘然若夫假象金革拟则陶匏众声繁奏若笳若箫磞【烹】硠【郎】震隐訇【轰】【慨】【劳】嘈发徴则隆冬熈蒸骋羽则严霜夏凋动商则秋霖春降奏角则谷风鸣条音韵不恒曲无定制行而不留止而不滞随口吻以发扬假芳气而逺逝音要妙而流响声激嚁【狄】而清厉信自然之极丽殊尤而絶世越韶夏与咸池何徒取异于郑卫于时緜驹结舌而防精王豹杜口而失色虞公辍声而止歌寗子敛手而叹息钟期弃琴而改听尼父止味而不食百兽率舞而抃足鳯凰来仪而拊翼乃知长啸之竒妙盖亦音声之至极










　　古赋辨体巻五
　　钦定四库全书
　　古赋辩体巻六
　　元　祝尧　撰
　　三国六朝体下
　　孙兴公【名绰东晋人】
　　兴公为永嘉太守闻天台山神秀意将解印长往以尚幽寂因使图其状遥为之赋赋成以示友人范荣期荣期曰此赋掷地当作金石声
　　天台山赋
　　赋也造悟真遣累之辞以寓其寻幽履胜之情其源亦出于离骚逺游尝谓世之学仙者以离情为宗然虽曰离一切爱而未免慕真则爱未尝离虽曰离一切乐而未免好静则乐未尝离虽曰离一切欲而未免贪生则欲未尝离凡人之情与生俱生而岂可离哉必也无生而后情可离为仙者欲以长生久视吾恐其终未免于有情也晋人言圣人忘情其下不尽情然则情之所钟正在我辈愚于是而并有感
　　太虚辽廓而无阂【碍】运自然之妙有融而为川渎结而为山阜嗟台岳之所竒挺寔神明之所扶持防牛宿以曜峯托灵越以正基结根弥于华岱直指髙于九疑应配天于唐典齐峻极于周诗邈彼絶域幽邃窈窕近智者以守见而不之之者以路絶而莫晓哂夏虫之疑冰整轻翮而思矫理无隠而不彰启二竒以示兆赤城霞起以建标瀑布飞流以界道观灵验而遂徂忽乎吾之将行仍羽人于丹丘寻不死之福庭茍台岭之可攀亦何羡于层城释域中之常恋畅超然之髙情被毛褐之森森振金策之铃铃披荒榛之防茏陟峭崿之峥嵘济楢【由】溪而直进落五界而迅征跨穹隆之悬磴临万仞之絶防践莓苔之滑石搏壁立之翠屏揽樛木之长萝援葛藟之飞茎虽一冒于垂堂乃永存乎长生必契诚于幽昧履重险而逾平既克隮于九折路威夷而脩通恣心目之寥朗任缓步以从容借萋萋之纎草防落落之长松觌翔鸾之裔裔听鸣凤之嗈嗈过灵溪而一濯疏烦想于心胸荡流尘之旋流发五葢之游防追羲农之絶轨蹑二老之踪陟降信宿迄于仙都双阙云竦以夹路琼台中天而悬居朱阁玲珑于林间玉堂防映于髙隅彤云斐亹以翼櫺皎日炯晃于绮疏八桂森挺以凌霜五芝含秀而晨敷惠风伫芳于阳林醴泉涌溜于隂渠建木灭景于千寻琪树璀璨而垂珠王乔控鹤以冲天应真飞锡以蹑虚骋神变之挥霍忽出有而入无于是游览既周体静心闲害马已去世事都捐投刃皆虚目牛无全凝思幽岩朗咏长川尔乃羲和亭午游气髙褰法鼓琅以振响众香馥以扬烟肆觐天宗爰集通仙挹以玉之膏潄以华池之泉散以象外之説畅以无生之篇悟遣有之不尽觉涉无之有间泯色空以合迹忽即有而得释二名之同出消一无于三幡恣语乐以终日等寂黙于不言浑万象以防观兀同体于自然
　　顔延年【名延之宋人】
　　延年文章冠絶为秘书监时受武帝赭白马之赐及文帝即位后马死命羣臣赋之延年遂有此作赭白马赋
　　赋也辞极精密晋宋间赋辞虽太工丽要是赋中所有者赋家亦不可不察乎此若使辞出于情情辞两得尤为善美兼尽但不可有辞而无情尔愚故尝谓赋之为赋与有辞而无情宁有情而无辞葢有情而无辞则辞虽浅而情自深其义不失为髙古有辞而无情则辞虽工而情不及其体遂流于卑弱此赋句意皆出于汉天马歌至唐李杜咏马之作则又出于此矣
　　维宋二十二载盛烈光乎重叶武义粤其肃陈文教迄已优洽泰阶之平可升兴王之轨可接访国美于旧史考方载于往牒昔帝轩陟位飞黄服皁后唐膺箓赤文日汉道亨而天骥呈才魏德懋而泽马効质伊逸伦之妙足自前代而间出并荣光于瑞典登郊歌乎司律所以崇衞威神扶防警跸是用精曜叶从灵物咸秩暨明命之初基罄九区而率顺有肆险以禀朔或逾逺而纳賮【赆】闻王防之阜昌知函夏之充牣总六服以收贤掩七戎而得骏葢乗风之淑类实先景之洪故能代骖象舆歴配钩陈齿算延长声价隆振【真】信圣祖之蕃锡留皇情而骤进徒观其附筋树骨垂梢植髪双瞳夹镜两权协月异体峯【锋仚】生殊相逸发超摅絶夫尘辙驱骛迅于灭没简伟塞门献状绛阙旦刷幽燕昼秣荆越教敬不易之典训人必书之举惟帝惟祖爰游爰豫飞輶轩以戒道环彀骑而清路勒五营使按部声八鸾以节步具服金组兼饰丹艧【叶汚】宝铰星躔镂章霞布进迫遮列却属辇辂歘耸擢以鸿惊时濩畧而龙翥弭雄姿以奉引婉柔心而待御至于露滋月肃霜戾秋登王于兴言阐肄威棱临广望坐百层料武艺品骁腾流藻周施和铃重设睨影髙鸣将超中折分驰逈场角壮永埓别辈越羣绚练夐絶捷趫【乔】夫之敏手促华鼓之繁节经蹄而雹散歴素支而氷裂膺门沫赭汗沟走血踠迹回唐畜怒未防【泄仝】干心降【平】而微怡都人仰而朋悦妍变之态既毕凌遽之气方属局镳辔之牵制隘通都之圈【娟上】束眷西极而骧首望朔云而蹀【蹀】足将使紫燕骈衡緑蛇衞毂纎骊接趾秀骥齐亍觐王母于昆防要【平】帝台于宣岳中洲之辙迹穷神行之轨躅然而盘于游畋作镜前王肆于人上取悔义方天子乃辍驾回虑息徒解装鉴穆武宪文光振民隠脩国章戒出豕之败御惕飞鸟之时衡故祗慎乎所常忽警备乎所未防舆有重轮之安马无泛驾之佚处以濯龙之奥委有红粟之秩服养知仁从老得卒加敝帷收仆质天情周皇恩毕乱曰惟德动天神物仪兮于时驵【感上】骏充阶街兮禀灵月驷祖云螭兮雄志倜傥精权竒兮既刚且淑服鞿羁兮效足中黄徇驱驰兮愿终惠养防本枝兮竟先朝露长委离兮
　　谢惠连
　　惠连十嵗能文族兄灵运深加知赏为雪赋以髙丽见竒其赋假托汉时梁王邹枚相如而设为賔主之辞以起赋端葢梁王好赋邹阳枚叟当孝王时皆以善词赋客游于梁故假托焉
　　雪赋
　　赋也二歌及乱涉风比兴义意味近古二歌仿招魂语意乱辞别为一体又骚之变者且歌者诗人所赋之妙实以其情非辞能尽故形于声而为歌雪月二赋篇末之歌犹是发乎情本义若枯树赋簇事为歌何情之可歌哉此赋中间极精丽后人咏雪皆脱胎焉葢琢句练字抽画细腻自是晋宋间所长其源亦自荀卿云蚕诸赋来
　　嵗将暮时既昏寒风积愁云繁梁王不悦游于兎园乃置防酒命賔友召邹生延枚叟相如末至居客之右俄而微霰零密雪下王乃歌北风于衞诗咏南山于周雅授简于司马大夫曰抽子秘思骋子妍辞侔色揣称为寡人赋之相如于是避席而起逡巡而揖曰臣闻雪宫建于东国雪山峙于西域岐昌发咏于来思姬满申歌于黄竹曹风以麻衣比色楚謡以幽兰俪曲盈尺则呈瑞于丰年袤【茂】丈则表沴于隂德雪之时义逺矣哉请言其始若乃律穷严气升焦泉涸汤谷凝火井灭温泉冰沸潭无涌炎风不兴北户墐扉祼壤垂缯于是河海生云朔漠飞沙连氛累霭揜日韬霞霰淅沥而先集云纷糅而遂多其为状也散漫交错氛氲萧索霭霭浮浮瀌瀌奕奕联翩飞洒徘徊委积始縁甍而冒栋终开帘而入隙初便娟于墀庑末萦盈于帷席既因方而为珪亦遇圆而成璧眄隰则万顷同缟瞻山则千岩俱白于是台如重璧逵似连璐庭列瑶阶林挺琼树皓鹤夺鲜白鹇失素纨袖慙冶玉顔掩嫮【防】若乃积素未亏白日朝鲜烂兮若烛龙衔耀照昆山尔其流滴垂冰縁霤承隅粲兮若冯夷剖蚌列明珠至夫缤纷繁骛之貌皓汗皎洁之仪回散萦积之势飞聚凝曜之竒固展转而无穷嗟难得而备知若乃申娱翫之无已夜幽静而多懐风触楹而转响月承幌而通辉酌湘吴之醇酎御狐貉之兼衣对庭鹍之双舞瞻云雁之孤飞折园中之萱草摘阶上之芳薇践雪霜之交积怜枝叶之相违驰遥思于千里愿接手而同归邹阳闻之懑然心服有懐妍唱敬接末曲于是乃作而赋积雪之歌歌曰携佳人兮披重幄援绮衾兮坐芳褥燎熏鑪兮炳明烛酌桂酒兮扬清曲又续而为白雪之歌歌曰曲既扬兮酒既陈朱顔兮思自亲愿低帷以昵枕念解佩而褫绅怨年嵗之易暮伤后防之无因君宁见阶上之白雪岂鲜耀于阳春歌卒王乃寻绎吟翫抚览扼腕顾谓枚叔起而为乱乱曰白羽虽白质以轻兮白玉虽白空守贞兮未若兹雪因时兴灭隂凝不昧其洁太阳耀不固其节节岂我名洁岂我贞凭云升降随风飘零值物赋象任地班形素因遇立污随染成纵心浩然何虑何营
　　谢希逸【名庄】
　　希逸七嵗能文为月赋假托陈王及王仲宣以设賔主之词葢陈思王曹植与王粲仲宣及应玚休琏刘桢公干并以文章驰名于魏初时号建安体故假托焉与雪赋假梁王邹枚相如同格
　　月赋
　　赋也先叙事次咏景次咏题次咏游赏而终之以歌从首至尾全用雪赋格自是咏景物一体所当效放然荀卿咏物但于句上求工已自深刻晋宋间人又于字上求工故精刻过之篇末之歌犹有诗人所赋之情故隔千里兮共明月之辞极为当世人所称赏
　　陈王初丧应刘端忧多暇緑苔生阁芳尘凝榭悄焉疚懐不怡中夜乃清兰路肃桂苑腾吹【去】寒山弭葢秋坂临濬壑而怨遥登崇岫而伤逺于时斜汉左界北陆南躔白露暧空素月流天沈吟齐章殷勤陈篇抽毫进牍以命仲宣仲宣跪而称曰臣东鄙幽介长自丘樊昧道懵学孤奉明恩臣闻沈潜既义髙明既经日以阳德月以防灵擅扶光于东沼嗣若英于西防引兎于帝台集素娥于后庭朒【浓入】朓【挑去】警阙朏【斐】魄示冲顺辰通烛从星泽风増华台室扬彩轩宫委照而吴业昌沦精而汉道融若夫气霁地表云敛天末洞庭始波木叶微脱菊散芳于山椒雁流哀于江濑升清质之悠悠降澄辉之蔼蔼列宿掩缛长河韬映柔祗雪凝圆灵水镜连观霜缟周除冰净君王乃厌晨懽乐宵宴收妙舞弛清县去烛房即月殿芳酒登鸣琴荐若乃凉夜自凄风篁成韵亲懿莫从羁孤递进聆臯禽之夕闻听朔管之秋引于是丝桐练响音容选和徘徊房露惆怅阳阿声林虚籁沦池灭波情纡轸其何托愬皓月而长歌歌曰美人迈兮音尘阙隔千里兮共明月临风叹兮将焉歇川路长兮不可越歌响未终余景就毕满堂变容回徨如失又称歌曰月既没兮露欲晞嵗方晏兮无与归佳期可以还微霜霑人衣陈王曰善乃命执事献寿荐璧敬佩玉音服之无斁
　　鲍明逺【昭】
　　明逺文辞赡逸宋孝武时为临海王子瑱防军随至广陵子瑱叛逆昭见广陵故城荒芜此城乃汉吴王濞故城昭以为子瑱事同于濞遂为芜城赋以讽之子瑱败明逺为乱兵所杀
　　芜城赋
　　赋也而亦畧有风兴之义此赋虽与黍离哀郢同情然黍离哀郢情过于辞言穷而情不可穷故至今读之犹可哀痛若此赋则辞过于情言穷而情亦穷矣故辞虽哀切终无深逺之味诗云知我者谓我心忧不知我者谓我何求古人之情岂可于辞上穷之邪
　　濔迤平原南驰苍梧涨海北走【奏】紫塞雁门柂【驼去】以漕渠轴以昆冈重江复闗之隩四防五达之庄当昔全盛之时车挂轊【衞】人驾肩防闬扑地歌吹沸天孳货盐田铲利铜山才力雄富士马精妍故能侈秦法佚周令划崇墉刳濬洫图脩世以休命是以板筑雉堞之殷井干【寒】烽橹之勤格髙五岳袤广三坟崪若断岸矗似长云制磁石以御冲糊赪壤以飞文观基扃之固防将万祀而一君出入三代五百余载竟剖而豆分泽葵依井荒葛罥【畎】涂坛罗虺阶鬭麏鼯木魅山鬼野鼠城狐风嘷雨啸昏见晨趍饥鹰厉吻寒鸱吓鶵伏虣【虓同】藏虎乳血餐肤崩榛塞路峥嵘古馗【逵】白杨早落塞草前衰棱棱霜气簌簌风威孤蓬自振惊沙坐飞灌莾杳而无际丛薄纷其相依通池既已夷峻隅又以頽直视千里外惟见起黄埃凝思寂听心伤已摧若夫藻扃黼帐歌堂舞阁之基璇渊碧树弋林钓渚之馆吴蔡齐秦之声鱼龙爵马之玩皆薫歇烬灭光沈响絶东都妙姬南国丽人蕙心纨质玉貌绛唇莫不埋魂幽石委骨穷尘岂忆同轝【与】之愉乐离宫之苦辛哉天道如何吞恨者多抽琴命操为芜城之歌歌曰边风急兮城上寒井迳灭兮丘陇残千龄兮万代共尽兮何言
　　舞鹤赋
　　赋也形状舞态极工其若无毛质及整神容以自持等语皆超诣末聚舞事结束正用啸赋格葢六朝之赋至顔谢工矣若明逺则工之又工者也其所以工者尽辞之妙而惟其辞之不尽岂知古人之赋宁不能尽其辞而使之工哉每留其辞而不使之尽哉诚欲有余之情溢于不尽之辞则其意味深逺不在于辞之妙而在于情之妙也然以荀卿大传所赋犹或不察而况于六朝间人耶
　　散幽经以验物伟胎化之仙禽钟浮旷之藻质抱清逈之明心指蓬壸而翻翰望昆阆而扬音匝日域以回骛穷天步而髙寻践神区其既逺积灵祀而方多精含丹而星曜顶凝紫而烟华引圆吭之纎婉顿脩趾之洪姱叠霜毛而弄影振玉羽而临霞朝戏乎芝田夕饮乎瑶池厌江海而游泽掩云罗而见羁去帝乡之岑寂归人寰之喧卑嵗峥嵘而愁暮心惆怅而哀离于是穷隂杀节急景凋年凉沙振野箕风动天严严苦雾皎皎悲泉氷塞长河雪满羣山既而氛昏夜歇景物澄廓星翻汉回晓月将落感寒鸡之早晨怜霜雁之违漠临惊风之萧条对流光之照灼唳清响于丹墀舞飞容于金阁始连轩以凤跄终宛转而龙跃踯躅徘徊振迅腾摧惊身蓬集矫翅雪飞离纲别赴合绪相依将兴中止若往而归飒沓矜顾迁延迟暮逸翮后尘翺翥先路指防规翔临岐矩步态有遗妍貌无停趣奔机逗节角睐分形长扬缓骛并翼连声轻迹凌乱浮影交横众变繁姿参差洊密烟交雾凝若无毛质风去雨还不可谈悉既散魂而荡目迷不知其所之忽星离而云罢整神容而自持仰天居之崇絶更惆怅以惊思当是时也燕姬色沮巴童心耻巾拂两停丸剑双止虽邯郸其敢伦岂阳阿之能拟入衞国而乗轩出吴都而倾市守驯养于千龄结长悲于万里
　　野鵞赋
　　比而赋也此赋虽亦尚辞而其凄惋动人处实以其情使之然尔遐想明逺当时赋此岂能无慨于其中哉以六朝之时而有赋若此则知辞有古今而情无古今但习俗移人虽贤者失其情而不自觉文选不收此赋前辈谓昭明识陋固不信然此赋从祢正平鹦鹉赋中来可与并看
　　集陈之隼以自逺而称神栖汉之雀乃出幽而见珍此璅禽其何取亦厠景而承仁舍水泽之驩逸对钟鼓之悲辛岂徇利而忘命将感爱而投身入长罗之逼胁怅髙缴之樊萦邈辞朋而别偶超烟骛而风行日月以遥逝忽瞻国而望城践菲迹于遥涂升弱羽于丹庭瞰东西之绣户眺左右之金扃貌纎杀【去】而含悴心翻越而慙惊若将坠而堕谷怳不知其所宁惟君囿之珍丽实妙物之所殷翔海泽之轻鸥巢天宿之鸣鹑鹖程才于枭猛翚荐体之雕文既敷容以照景亦振翮而排云虽居物以成偶终在我以非羣望征云而延悼顾委翼以自伤无青雀之御命乏赤雁之嘉祥空秽君之园池徒慙君之稻粱愿引身而剪迹抱末志以幽藏于是流嵗遂逺惨节方崇云纒海岱风拂崤潼飞云驰霰飘沙舞蓬视清池之初涸望緑林之始空立菰蒲之寒渚托只影以为双宛拔啄而掩眦悲结怅而满处朝昼而虽念假外见而迁排涉脩夜之长寂信专思而知哀风梢梢而过树月苍苍而照台氷依岸而早结霜托草而先摧敛双翮于水裔翘孤趾于林隈情无方而雨集事有限而星乖在俄倾而犹悼矧穷生之所懐闻宿世之髙贤泽无微而不均育草木而明义爱禽鸟而昭仁全殒卵而来凤放乳麑而感麟虽陋生于万物若沙漠之一尘茍全躯而毕命庶魂报以自申
　　江文通【名淹】
　　文通六嵗能文爱竒尚异为齐豫章王记室后为金紫光禄大夫
　　别赋
　　赋也赋至齐梁淫靡已极其曲家小石调画家没骨图与观此篇可见然遣辞犹未脱顔谢之精工用事亦未如徐庾之堆垜但月露之形风云之状江左末年日甚一日宜为昔人所厌弃陈后山曰凡作文宁拙无巧宁朴无华宁粗无弱如此等赋岂复有拙朴粗之患邪殊不知已流于巧巧而华华而弱矣
　　黯然销魂者唯别而已矣况秦吴兮絶国复燕宋兮干里或春苔兮始生乍秋风兮暂起是以行子肠断百感凄恻风萧萧而异响云漫漫而竒色舟凝滞于水濵车逶迟于山侧櫂容与而讵前马寒鸣而不息掩金觞而谁御横玉柱而霑轼居人愁卧恍若有亡日下壁而沈彩月上轩而飞光见红兰之受露望青楸之离霜巡层楹而空掩抚锦幙而虚凉知离梦之踯躅意别魂之飞扬故别虽一绪事有万族至若龙马银鞍朱轩绣轴帐饮东都送客金谷琴羽张兮箫鼓陈燕赵歌兮伤美人珠与玉兮艳暮秋罗与绮兮娇上春惊驷马之仰秣耸渊鱼之赤鳞造分手而衔泪感寂寞而伤神乃有剑客慙恩少年报士韩国赵厠吴宫燕市割慈忍爱离邦去里沥泣共诀抆【音问】血相视驱征马而不顾见行尘之时起方衔感于一剑非买价于泉里金石震而色变骨肉悲而心死或乃边郡未和负羽从军辽水无极雁山参云闺中风暖陌上草薫日出天而曜景露下地而腾文镜朱尘之照烂袭青气之絪緼攀桃李兮不忍别送爱子兮霑罗裙至如一去絶国讵相见期视乔木兮故里诀北梁兮永辞左右兮魂动亲賔兮涕滋可班荆兮増恨惟尊酒兮叙悲值秋雁兮飞日当白露兮下时怨复怨兮逺山曲去复去兮长河湄又若君居淄右妾家河阳同琼佩之晨照共金炉之夕香君结绶兮千里惜瑶草之徒芳慙幽闺之琴瑟晦髙台之流黄春宫閟此青苔色秋帐含兹明月光夏簟清兮昼不暮冬缸凝兮夜何长织锦曲兮泣已尽回文诗兮影独伤傥有华隂上士服食还仙术既妙而犹学道已寂而未传守丹灶而不顾链金鼎而方坚驾鹤上汉骖鸾腾天蹔游万里少别千年惟世间兮重别谢主人兮依然下有芍药之诗佳人之歌桑中衞女上宫陈娥春草碧色春水緑波送君南浦伤如之何至乃秋露如珠秋月如珪明月白露光隂往来与子之别思心徘徊是以别方不定别理千名有别必怨有怨必盈使人意夺神骇心折骨惊虽渊云之墨妙皆严乐之笔精金闺之诸彦兰台之羣英赋有凌云之称辩有雕龙之声讵能摹暂离之状写永诀之情者乎
　　庾子山【名信】
　　子山与父肩吾及东海徐摛摛子陵并仕于梁陈出入禁闺文并绮艳世号徐庾体葢自沈休文以平上去入为四声至子山尤以音韵为事后遂流于声律焉晋宋间赋虽辞胜体卑然犹句精字选徐庾以后精工既不及而卑弱则过之就六朝之赋而言梁陈之于晋宋又天渊之隔矣
　　枯树赋
　　赋也庾赋多为当时所赏今观此赋固有可采处然喜成段对用故事以为竒赡殊不知乃为事所用其间意脉多不贯串夫诗人之多识岂以多为博哉亦不过引古而证今就事而生意以畅吾所赋云尔定齐论赋以为长卿长于叙事所谓叙者亦曰事得其叙所以为长东莱曰为文之妙在于叙事状情若用事不得其叙则泛而腐于情既不足以发冗而碎于辞又不足以达窒而涩于理复不足以明虽多亦奚以为后山尝谓欧公不用故事陈言而文益髙尤学者所当察愚故特存此篇以辩梁陈之体
　　殷仲文者风流儒雅海内知名世异时移出为东阳太守常忽忽不乐顾庭槐而叹曰此树婆娑生意尽矣至如白鹿贞松青牛文梓根柢盘魄山崖表里桂何事而销亡桐何为而半死昔之三河徙植九畹移根开花建始之殿落实睢阳之园声含嶰谷曲抱云门将雏集凤比翼巢鸳临风庭而唳鹤对月峡而吟猿乃有拳曲拥肿盘防反覆熊虎顾盼鱼龙起伏节竖山连文横水蹙匠石惊视公输目雕防始就剞【绮】劂仍加平鳞铲甲落角摧牙重重碎锦片片真花纷披草树散乱烟霞若夫松子古度平仲君迁森梢百顷槎枿千年秦则大夫受职汉则将军坐焉莫不苔埋菌压鸟剥虫穿或低垂于霜露或撼顿于风烟东海有白木之庙西河有枯桑之社北陆以杨叶为闗南陵以梅根作冶小山则丛桂留人扶风则长松系马岂独城临细柳之上塞落桃林之下若乃山河阻絶飘零离别拔本垂泪伤根洒血火入空心膏流断节横洞口而欹卧顿山腰而半折文斜者百围氷碎理正者千寻瓦裂戴瘿衔瘤藏穿抱穴木魅防睒山精伏孽况复风雷不感羁旅无归未能采葛还成食薇沈沦穷巷芜没荆扉既伤揺落弥嗟变衰淮南子云木叶落长年悲斯之谓矣乃为歌曰建章三月火黄河千里槎若非金谷满园树即是河阳一县花桓大司马闻而叹曰昔年种栁依依汉南今看揺落凄怆江潭树犹如此人何以堪





　　古赋辩体巻六
　　钦定四库全书
　　古赋辩体巻七
　　元　　祝尧　撰
　　唐体
　　尝观唐人文集及文苑英华所载唐赋无虑以千计大抵律多而古少夫古赋之体其变久矣而况上之人选进士以律赋诱之以利禄耶葢俳体始于两汉律体始于齐梁俳者律之根律者俳之蔓后山云四律之作始自徐庾俳体卑矣而加以律律体弱矣而加以四六此唐以来进士赋体所由始也雕虫道丧頽波横流光铓气焰埋铲晦蚀风俗不古风骚不今后生务进干名声律大盛句中拘对偶以趍时好字中揣声病以避时忌孰肯学古哉退之云时时应事作俗语下笔令人慙及以示人大惭以为大好小惭以为小好不知古文真何用于今世斯言也其伤今也夫其懐古也夫是以唐之一代古赋之所以不古者律之盛而古之衰也就有为古赋者率以徐庾为宗亦不过少异于律尔甚而或以五七言之诗为古赋者或以四六句之联为古赋者不知五七言之诗四六句之联果古赋之体乎宋广平大雅君子也其为梅花赋皮日休尚称其清便富艶得南朝徐庾体殊不类其为人他可知矣且古赋所以可贵者诚以本心之情有为而发六义之体随寓而形如云之行空风之行水百态横生为变不测纵横颠倒不主故常委蛇曲折畧无留碍有不齐之齐焉用俳有不调之调焉有律及为俳体者则不然骈花俪叶含宫泛商如无盐辈膏沐为容而又与西施鬭美然天下之正色终自有在子美诗云词赋工无益其意殆为俳律者发李太白天才英卓所作古赋差强人意但俳之蔓虽除律之根故在虽下笔有光焰时作竒语只是六朝赋尔惟韩柳诸古赋一以骚为宗而超出俳律之外韩子之学自言其正葩之诗而下逮于骚栁之学自言其本之诗以求其恒参之骚以致其幽要皆是学古者唐赋之古莫古于此至杜牧之阿房宫赋古今脍炙但大半是论体不复可专目为赋矣毋亦恶俳律之过而特尚理以矫其失与或疑诗序谓发乎情止乎礼义言情言理而不言辞岂知古人所赋其有理也以其有辞其有辞也以其有情其情正则辞合于理而正其情邪则辞背于理而邪所谓辞者不过以发其情而达其理故始之以情终之以礼义虽未尝言辞而辞实在其中葢其所赋固必假于辞而有不专于辞者去古日逺人情为利欲所汨而失其天理之本然情涉于邪而不正则以游辞而释之理归于邪而不正则以强辞而夺之易系六辞轲书四辞固不出于理之正而亦何莫不从心上来吁辞者情之形诸外也理者情之有诸中也有诸中故见其形诸外形诸外故知其有诸中辞不从外来理不由他得一本于情而已矣若所赋专尚辞专尚理则亦何足见其平时素蕴之懐他日有为之志哉方今崇雅黜浮变律为古愚故极论律之所以为律古之所以为古赋者知此则其形一国之风言天下之事当有得古人吟咏情性之妙者矣
　　骆賔王
　　賔王幽絷有感于夜萤出入之时托之以写其忧思之意因作萤火赋唐初王杨卢骆专学徐庾秾纎妖媚当时尚之惟此赋犹有发乎情之防得鹦鹉野鹅之微者故特辨之
　　萤火赋
　　比而赋也本取萤自比而又取他物比萤所谓比中之比或以比萤之明或以比萤之化非不精工但先后复出既防且塞体物浏亮恐不其然其病源正在学齐梁赋尔葢古人所赋篇简而不防何待俳事之碎句质而不华何待对偶之巧字通而不怪何待琢眼之工韵寛而不狭何待协律之切赋家必知此四者则其辞进于古矣因就论焉
　　伊功之播气有丹鸟之赋象顺隂阳以亭毒资变化而涵养每寒潜而暑出若知来而藏往既发晖而外融亦含光而内朗若夫小暑南收大火西流林塘改夏云物凝秋忽凌虚而起逺乍排丛而出幽均火齐之宵映如夜光之暗投逝将归而未返忽欲去而中留入槐榆而焰发若改燧而环周绕堂皇而影遍疑秉烛以嬉游防缀悬珠之网隠映落星之楼乍灭乍兴或聚或散居无定所习无定玩曳影周流飘光凌乱泛灔乎池沼徘徊乎林岸状火井之沈荧似明珠之出汉值冲飚而不烈逢滛雨而逾焕照灼兮如湛卢之夜飞的防兮象招揺之夕烂与夜燎而相炫照重隂于已昏共爝火而齐息避太阳于始旦尔其光　周物明足自资偶仙防而伺夜谢飞蛾之赴熺类君子之有道入暗室而不欺同至人之无迹懐明义以应时处幽不昧居照斯晦随隠显而动息昏明以进退委性命兮幽任物理兮推迁化腐木以含彩集枯草而藏烟不贪热而茍进每和光而曲全岂如镕金而自铄宁学膏火而相煎陋蝉蜩之习蜕怵蝼螘之慕羶匪伤蜉蝣之夕不羡鹤之年抢榆飞而控地搏扶起而垂天虽小大之殊品岂逍遥之异筌夫何化之斯化无使然而自然若乃有来斯通无去不至排朱门而独逺升青云而自致匪偷光于隣壁宁假晖于阳燧终徇已以效能靡因人而成事物有感而情动迹或均而行异响必应之于同声道固求之于同类始未明以趍舍终讵识其防意子尚不知鱼水之为乐吾又安知萤火之所利明兮能迁变兮无穷牛哀倐而化贙【衒】羽泉忽兮生熊血三年兮藏碧魂一变兮成虹知战场之化燐悟寃狱之为虫彼翩翻之弱质尚矫翼而凌空何微生之多踬独宛颈以触笼异璧光之照庑同剑影之埋丰觊道迷而可复庶鉴幽而或通览光华以自照顾形影而相吊感秋夕之殷忧慙宵行之熠燿熠燿飞兮絶复连殷忧积兮明自煎见流光之不息怆惊魂之屡迁如过隙兮已矣同奔电兮忽焉傥余景之可照庶寒灰之重然
　　李太白
　　太白小嵗通诗书苏颋异之曰是子天才英特少益以学可比相如贺知章见其文叹曰子谪仙人也又于江陵见司马子微子微谓太白有仙风道骨可与神游八极之表因着大鹏遇希有鸟赋以自广王荆公尝谓太白才髙而识卑山谷又曰好作竒语自是文章之病建安以来好作竒语故其气象衰薾愚谓二公所言太白病处正在许里
　　大鹏赋
　　比而赋也太白葢以鹏自比而以希有鸟比司马子微赋家宏衍钜丽之体楚骚逺游等作已然司马班扬尤尚此此显出于庄子寓言本自宏濶而太白又以豪气雄文发之事与辞称俊迈飘逸去骚颇近然但得骚人赋中一体尔若论骚人所赋全体固当以优柔婉曲者为有味岂专为闳衍钜丽之一体哉后人以庄比骚实以庄骚皆是寓言同一比义岂知骚中比兼风兴岂庄所及庄文是异端荒唐缪悠之説骚文乃有先王盛时发乎情止乎礼义之遗风学者果学庄乎学骚乎
　　南华老僊发天机于漆园吐峥嵘之髙论开浩荡之竒言徴至怪于齐谐谈北溟之巨鱼吾不知其几千里其名曰鲲化成大鹏质凝胚腪脱脩鬛于海岛张广翅于天门刷渤澥之春流晞扶桑之朝暾赫奕乎宇宙凭陵乎昆仑一鼓一舞烟朦沙昏五岳为之震动百川为之崩奔尔乃蹶巨壑摩太清亘层霄突重溟激三千以崛起搏九万以迅征背嶪太山之崔嵬翼举垂云之纵横左回右旋倐隂忽明歴汗漫以天矫排阊阖之峥嵘鸿蒙扇雷霆斗转而天动山揺而海倾怒无所搏雄无所争固可想像其势髣髴其形若乃足萦虹蜺目耀日月连轩沓柂挥霍翕忽喷气则六合生云洒毛则千里飞雪邈彼北荒将穷南图运逸翰以旁击鼓奔飚而长驱烛龙含光而照影列缺施鞭而启途块视三山杯观五湖其动也神应其行也道俱任公见之而罢钓有穷不敢以弯弧莫不投竿失镞仰之长吁尔其雄姿壮观映背河汉上摩苍苍下覆漫漫盘古开天而直视羲和倚日以傍叹缤纷乎八荒之间隠映乎四海之半横大明而掩昼若混茫之未判忽胜覆以回旋则霞廓而雾散然后六月一息至于海湄歘翳景以横榰逆髙天而下垂憩乎洪漭之野入乎汪湟之池猛势所射余风所吹溟涨沸渭岩岳纷披天吴为之怵栗海若为之躨跜巨鼇冠山而却走长鲸腾海而下驰缩殻挫鬛莫之敢窥吾亦不测其神怪而若此葢亦造化之所为岂比夫蓬莱之黄鹄夸金衣与菊裳耻苍梧之凤耀彩质与锦章既服御于灵仙亦驯扰于池隍精衞殷勤于衔木鶢鶋悲愁乎荐觞天鸡警曙于蟠木踆乌炳燿于太阳不旷荡以纵适何拘挛而守常未若兹鹏之逍遥无厥类而比方不矜大而慕猛每顺时而行藏参根以比寿饮元气以充肠戏旸谷以徘徊凭炎洲而抑扬俄而希有鸟见而谓之曰伟哉鹏乎若此之乐也吾左翼掩乎东极右翼蔽乎西荒跨蹑地络周旋天纲以恍惚为巢以虚无为场我呼尔游尔呼我翔于是大鹏许之欣然有随此二禽已登于寥廓而斥鷃之辈空见笑于藩篱
　　明堂赋
　　赋也实从司马扬班诸人之赋来气豪辞艶疑若过之若论体格则不及逺甚葢汉赋体未甚俳而此篇与后篇大猎等赋则悦于时而俳甚矣晦翁云白有逸才尤长于诗而其赋乃不及魏晋斯言信矣
　　伊皇唐之格天创元也我髙祖乃仗大顺赫然雷发以首之于是横八荒漂九阳扫叛涣开混茫景星耀而泰阶平虹霓灭而日月张钦若太宗继明重光廓区宇以立极缀苍昊之頽纲淳风沕穆鸿恩滂洋武义烜赫于有截仁声馺沓乎无疆若乃髙宗绍兴拓綂锡羡神休傍臻瑞物咸荐元符剖兮地珍见既应天以顺人遂登封而降禅将欲考有洛崇明堂惟厥功之未辑兮乗白云于帝乡天后勤劳以辅政兮中宗以钦明克昌遵先轨以继作兮扬列圣之耿光则使轩辕草图羲和练日经之营之不防不质因子来于四方岂殚税于万室乃准水臬攅云梁罄玉石于垅坂空瓌材于潇湘巧夺神鬼髙穷昊苍听天语之察察拟帝居之锵锵虽暂劳而永固兮贻圣谟于我皇观夫明堂之宏壮也则突兀曈昽乍明乍防像太古元气之结空巃【力孔】嵸【子孔】頽沓若嵬若嶪似天阃地门之开阖尔乃划岝以岳立郁穹崇而鸿纷冠百王而垂勲烛万象而腾文窙惚恍以洞启呼嵌岩而傍分又比乎昆山之天柱矗九霄而垂云于是结构乎黄道岧嶤乎紫微络勾陈以缭垣辟阊阖以启扉峥嵘嶷粲宇宙兮光辉崔嵬赫奕张天地之神威夫其背黄河垠漱清洛太行却立通谷前廓逺则标熊耳以作碣豁龙门以开闗防翠防于洪荒洞隂清乎羣山及乎烟云巻舒忽出乍没岌嵩喷伊倚日薄月雷霆之所鼓荡星斗之所伾扢【讫】拏金龙之蟠蜿挂天珠之硉矹势拔五岳形张四维轧地轴以盘根摩天倪而创规楼台崛岉以奔附城阙嵚崟而蔽亏珍树翠草含华扬防目瑶井之荧荧拖玉绳之离离防华葢以灙漭仰太微之参差拥以禁扃横以武库献房心以开凿瞻少阳而举措采殷制酌夏步杂以代室重屋之名括以辰次火木之数壮不及奢丽不及素层檐屹其霞矫广厦郁以云布掩日道遏风路阳乌转影而翻飞大鹏横霄而侧度近则万木森下干宫对出熠乎光碧之堂灵乎琼华之室锦烂霞駮星错波沏飒萧寥以飕飗窅隂郁以栉密含佳气之青葱吐祥烟之郁嵂九室窈窕五闱连绵飞楹磊砢走拱夤縁云楣立岌以横绮防桷攅峦而仰天皜壁昼朗朱甍晴鲜頳栏各落偃蹇霄汉翠楹回合蝉联汗漫沓苍穹之絶垠跨皇居之大半逺而望之赫煌煌以辉辉忽天旋而云昏迫而察之粲炳焕以照烂倐山譌而晷换跨蓬壶之海楼吞岱宗之日观猛虎失道潜虬蟠梯经通天而直上俯长河而复低玉女攀星于网户金娥纳月于璇题藻井防错以舒蓬天窓赩【奭】翼而衔霓扶标川而罔足拟跟絓而罢跻要离歘曤而外丧精视氷背而中迷亘以复道接乎宫掖坌入西楼是为昆仑前疑后丞正仪躅以出入九夷五狄顺方面而来奔其左右也则丹陛崿崿彤庭煌煌列宝鼎歊金光流辟雍之滔滔像环海之汤汤辟青阳而启总章廓明台而布堂俨以太庙处乎中央发号施令采时顺方其阃阈也三十六户七十二牖度筵列位南七西九白虎列序而躨跜青龙承隅而蚴蟉其深沈奥密也则赤熛掌火招拒司金灵威制阳汁光摧隂神斗王土据乎其心若乃熠燿五色张皇万殊人物禽兽竒形异模势若飞动瞪盼睢盱明君暗主忠臣烈夫威政兴灭表贤示愚于是王正孟月朝阳登曦天子乃服苍玉辔苍螭临乎青阳左个方御瑶瑟而弹鸣丝展乎国容辉乎皇仪傍瞻神台顺观云之轨俯对清庙崇配天之规钦若蠁维清缉熈崇牙树羽荧煌葳防纳五服之贡受万邦之籍张龙旗与虹旌攅金防与玉戚延五更进百辟奉珪瓉献琛帛颙昻俯偻俨容叠迹乃洁葅醢脩粢盛奠三牺荐五牲享于神灵太祝正辞庶官精诚鼓大武之隠辚张钧天之铿鍧孤竹合奏空桑和鸣尽六变齐九成羣神来兮降明庭葢圣主之所以孝治天下而享祀窅防也然后临辟雍宴羣后隂阳为庖造化为宰飡元气洒太和千里鼓舞百寮赓歌于斯之时云油雨霈恩鸿溶兮泽汪濊四海归兮八荒防咙聒乎区防骈阗乎阙外羣臣醉德揖让而退而圣主犹夕惕若厉惧人未安乃目极于天耳下于泉飞聪驰明无逺不察考鬼神之奥摧隂阳之荒下明诏班旧章振穷乏散敖仓毁玉沈珠卑宫頽墙使山泽无间往来相望帝躬于天田后亲于郊桑弃末兮反本人和兮时康建翠华兮萋萋鸣玉銮之鉠鉠游乎升平之圃憩乎穆清之堂天欣欣兮瑞穰穰巡陵于鹑首之野讲武于骊山之旁封岱宗兮祀后土掩栗陆兮包陶唐遨游乎崆峒之上汾水之阳吸沆瀣之精英黜滋味之馨香贵理国其若梦几华胥之故乡于是元元澹然不知所在若羣云从龙众水奔海此真所谓我大君登明堂之政化也岂比夫秦赵吴楚争髙竞奢结阿房与崇台建姑苏及章华非享祀与严配徒掩月而凌霞由此观之不足称也况瑶台之巨丽复安可语哉敢扬国美遂作辞曰穹崇明堂倚天开兮巃崧鸿蒙构瓌材兮偃蹇坱邈崔嵬兮周流辟雍岌灵台兮赫日星喷风雷宗祀蠁王化恢镇八荒兮通九垓四门启兮万国来考休徴兮进贤才俨若皇居而作固穷千祀兮悠哉
　　大猎赋
　　赋也与子虚上林羽猎等赋首尾布叙用事遣辞多相出入
　　粤若皇唐之挈天地而袭气母兮粲五叶之葳防惟开化廓海防而运斗极兮总六圣之光熈诞金德之纯精兮潄玉露之华滋文章炳乎七曜兮制作参乎两仪括众妙而为师明无幽而不烛兮泽无逺而不施慕逺昔之三驱兮顺生杀于四时若乃严冬惨切寒气凛烈不周来风防掌雪木脱叶草解节土囊烟隂火井冰闭【瞥】是月也天子处乎堂之中沧八水兮休百工考王制兮遵国风乐农人之闲隙兮因校猎而讲戎乃使神兵出于九闗天仗罗于四野徴水衡与林虞辨土物之众寡千骑飚扫万乗雷奔捎扶桑而拂火云兮刮月窟而搜塞门赫壮观于今古嶪揺荡于乾坤此其大畧也而内以中华为天心外以穷髪为海口豁咽喉以洞开吞荒裔以尽取大章按步以来往夸父振策以奔走足迹乎日月之所通囊括乎隂阳之未有君王于是撞鸿钟发銮音出凤阙开宸襟驾玉辂之飞龙歴神州之层岑游五柞兮瞰三危挟细栁兮过上林攅髙牙以总总兮驻华葢之森森于是擢倚天之剑弯落月之弓昆仑叱兮可倒宇宙噫兮増雄河汉为之却流川岳为之生风羽旄扬兮九天绛猎火燃兮千山红乃召蚩尤之徒聚长防罗广泽呵雨师走风伯棱威耀乎雷霆烜赫震于蛮貊陋梁都之体制鄙灵囿之规格而南以衡霍作襟北以岱恒作袪夹东海而为堑兮施西溟而流渠麾九州之珍禽兮回千羣以坌入联八荒之竒兽兮屯万族以来居云罗髙张天网密布罝罘緜原峭格掩路蠛蠓过而犹碍蟭螟飞而不度彼层霄与殊榛罕翔鸟与伏兎从营合技弥峦被冈金戈森行洗晴野之寒霜虹旗电掣巻长空之飞雪吴骖走练宛马蹀血萦众山之联绵隔逺水之明灭使五丁摧峯一夫拔木下整髙頽深平险谷摆桩栝开林丛喤喤呷呷葢奔突于场中而田疆古冶之俦乌获中黄之党越峥嵘猎莾苍喑呼哮风旋电往脱文豹之皮抵熊之掌批狻【筌】手猱挟三挈两既徒搏以角力又挥锋而争先行甝【酣】号以鹗睨兮气赫火而敌烟拳封猯肘巨狿【延】枭羊应叱以毙踣防貐亡精而坠巅或碎以折脊或歕【喷】髓以飞涎穷遐荒荡林薮扼土狛【粕】殪天狗脱角犀顶探牙象口扫封狐于千里捩【延入】雄虺之九首咋腾蛇而仰合拖奔兕以却走君王于是峩通天靡星防奔雷车挥电鞭观壮士之效获顾三军而欣然曰夫何神抉鬼栗之骇人也又命建夔鼓励武卒虽躏跞之巳多犹抝怒而未歇集赤羽兮照日张乌号兮满月戎车轞轞以陆离彀骑煌煌而奋发鹰犬之所腾捷飞走之所蹉蹶攫麏麚之咆哮蹂豺貉以挂格膏锋染锷填岩掩窟观殊材举逸羣尚挥霍以出没别有白猸飞骏穷竒防牙若错剑鬛如丛竿口吞殳鋋目极枪橹碎琅弧攫玉弩射猛彘透奔虎金镟一发旁叠四五虽凿齿而致伉谁谓南山白额之足覩总八校搜四隅驰专诸走都卢趫乔木撇絶壁抄獑【谗】猢揽貊囚鼬鼯于峻崖顿防【谷】貜于穹石养由发箭竒肱飞车巧聒更【平】嬴妙兼蒱且【平】坠鸀鳿于青云落鸿雁于紫虚捎鸧鹄漂鸬弹地庐与神居斩飞鹏于日域摧大凤于天墟龙伯钓其灵鼇任公获其巨鱼穷造化之谲诡何神怪之有余所以喷血流川飞毛洒雪状若乎髙天雨兽上坠于大荒又似乎积禽为山下崩于林穴阳乌沮色于朝日隂兎丧精于明月思腾装上猎于太清所恨穹昊于路絶而忽也莫不海晏天空万方来同虽秦皇与汉武兮复何足以争雄俄而君王茫然改容愀然有失于是居安思危防险戒逸斯驰骋以狂发非至理之术且夫人君以端拱为尊妙为宝暴殄天物是谓不道乃去三面之网示六合之仁已杀者皆其犯命未伤者全其天真虽剪毛而不献岂割鲜以焠轮解凤皇与鸑鷟兮旋驺虞与麒麟获天宝于陈仓载飞熊于渭濵于是享猎徒封劳苦轩行庖骑酌酤韬兵戈火网罟然后登九霄之台宴八纮之圃开日月之扃辟生灵之户圣人作而万物覩览搜岐与狩敖何宣成之足数哂穆王之荒诞歌白云之西母若饱人以淡泊之味醉以醇和之觞鼓之以雷霆舞之以隂阳虞乎神明狃于道德张无外以为罝琢大朴以为杙顿天网以掩之猎贤俊以御极若此之狩罔有不克使天人晏安草木蕃殖六宫斥其珠玉百姓乐于耕织寝郑衞之声却靡曼之色天老掌图风后侍侧是三阶砥平而皇猷允塞岂比夫子虚上林长杨羽猎计麋鹿之多少苑囿之大小哉方将延荣光于后昆轶风于邃古拥嘉瑞臻元符登封于泰山篆德于社首岂与乎七十二帝同条而共贯哉君王于是回蜺旌反銮舆访广成之至道问大隗之幽居使罔象掇珠于赤水天下不知其所如也
　　惜余春赋
　　赋也太白诸短赋雕脂镂氷只是江文通别赋等篇步骤晦翁尝谓离骚兴少而比赋多愚谓后代之赋但咏景物而不咏情性并此废之而况他义乎欲复古者当何如哉
　　天之何为令北斗而知春兮回指于东方氷荡漾兮碧色兰葳防兮红芳试登髙兮望逺极云海之茫茫魂一去兮欲断泪流颊兮成行吟青枫兮咏沧浪懐洞庭兮悲潇湘何余心之缥缈兮与春风而飘扬思飘扬兮无限念佳期兮莫展平原萋其绮色爱芳草兮如剪惜余春之将防每为恨而不浅汉之曲兮江之潭把瑶草兮思何堪想游女于岘北愁帝子于湘南恨无极兮心氤氲目眇眇兮愁纷纷披衞情于淇水结楚梦于阳云春每归兮花开花已防兮春改叹长河之流速送驰波于东海春不留兮时已失老衰飒兮逾疾恨不得挂长绳于青天系此西飞之白日若有人兮情相亲去南越兮往西秦见游丝之横洛网春晖以留人沈吟兮哀歌踯躅兮伤别送行子之将逺看征鸿之稍灭醉愁心于垂杨随柔条以纠结望夫君兮咨嗟横涕泪怨春华寄遥影于明月惜送君于天涯
　　愁阳春赋
　　赋也上句先用连绵字以起下句之意正是学九辨第一首语意及至若乃以下则又只是梁陈体
　　东风归来见碧草而知春荡漾惚恍何垂杨旖旎之愁人天光清而妍和海气緑而芳新防翠兮绵云飘飘兮相鲜演漾兮夤縁规青苔之生泉缥缈兮翩绵见游丝之萦烟魂与此兮俱断醉风光兮凄然若乃陇水秦声江猿巴吟明妃出塞楚客枫林试登髙兮望逺痛切骨而伤心春心荡兮如波春愁乱兮如雪兼万情之悲欢兹一感于芳节若有一人兮湘水濵隔云霓而见无因洒别泪于尺波寄东流于情亲若使春光可揽而不灭兮吾欲赠天涯之佳人
　　悲清秋赋
　　赋也澄湖练明遥海上月与赤壁赋人影在地仰见明月语意同谓之倒句若云遥海上月澄湖练明仰见明月人影在地语意虽顺意味便减
　　登九疑兮望清川见三湘之潺湲水流寒以归海云横秋以蔽天余以鸟道计于故乡兮不知去荆吴之几千于时西阳半规映岛欲没澄湖练明遥海上月全佳期之浩荡渺懐燕而望越荷花落兮江色秋风嫋嫋兮夜悠悠临穷溟以有羡思钓鼇于沧洲无脩竿以一举抚洪波而増忧归去来兮人间不可以托些吾将采药于蓬丘
　　剑阁赋
　　赋也其前有上则旁则等语是揫敛上林两都铺叙体格而裁入小赋所谓天吴与紫凤颠倒在短褐者欤故虽以小赋亦自浩荡而不伤俭陋葢太白才飘逸其为诗也或离旧格而去之其赋亦然
　　咸阳之南直望五千里见云峯之崔嵬前有剑阁横断倚青天而中开上则松风萧飒瑟防有巴猿兮相哀旁则飞湍走壑洒石喷阁汹涌而惊雷送佳人兮此去复何时归来望夫君兮安极我沈吟兮叹息视沧波之东注悲白日之西匿鸿别燕兮秋声云愁秦而溟色若明月出于剑阁兮与君两乡对酒而相忆
　　韩退之
　　退之才髙数黜颇自伤其不遇作闵已赋其贬阳山令与湖南支使杨仪之别作别知赋
　　闵已赋
　　赋也畧有比义退之葢思古人静俟之义自坚其志终之以无闷云
　　余悲不及古之人兮伊时势而则然独闵闵其曷已兮凭文章以自宣昔顔氏之庶几兮在隠约而平寛固哲人之细事兮夫子乃叹其贤恶饮食乎陋巷兮亦足以頥神而保年有至圣而为之依归兮又何不自得于艰难曰余昏昏其无类兮望夫人其已逺行舟楫而不识四方兮涉大水之漫漫勤祖先之所贻兮勉汲汲于前脩之言虽举足以蹈道兮哀与我者为谁众皆舍而已用兮忽自惑其是非下土茫茫其广大兮余一不知其可懐就水草以休息兮恒未安而既危久拳拳其何故兮亦天命之本宜惟否泰之相极兮咸一得而一违君子有失其所兮小人有得其时聊固守以静俟兮诚不及古之人兮其焉悲
　　别知赋
　　赋也其中山敖敖其相轧四句殊觉自在方是赋家语有比兴之义存焉宋王介甫书山石辞有云水冷冷而北出山靡靡以旁围欲穷源而不得竟怅望以忘归谈者尚之以为非今人言辞其妙意虽在后二句然前二句亦雅淡正与此赋四语相似
　　余取友于天下将嵗行之两周下何深之不即上何髙之不求纷扰扰其既多咸喜能而好修宁安显以独裕顾阨穷而共愁惟知心之难得斯百一而为收嵗癸未而迁逐侣虫蛇于海陬遇夫人之来使辟公馆而罗羞索微言于乱志发孤笑于羣忧物何深而不镜理何隠而不抽始参差以异序卒烂漫而同流何此欢之不可恃遂驾马而回辀山磝磝其相轧树蓊蓊其相摎雨浪浪其不止云浩浩其常浮知来者之不可以数哀此去而无由倚郭郛而掩涕空尽日以淹留
　　栁子厚
　　子厚在唐宪宗时坐王叔文党贬官永柳州幽困歴年不得还悔其年少气鋭不识几微不幸丧志失身以至此遂作闵生梦归等赋其悔厉亦极矣
　　闵生赋
　　赋也亦用比义葢才有古义便与后代体不同
　　闵吾生之险阨兮纷丧志以逢尤气沈郁以杳眇兮涕浪浪而常流膏液竭而枯居兮魄离散而逺游言不信而莫余白兮虽遑遑欲焉求合喙而隠志兮幽黙以待尽为与世而斥缪兮固离披以颠陨骐骥之弃辱兮驽骀以为骋虬蹶泥兮畏避鼃黾行不容之峥嵘兮质魁【口贿切】垒【磊】而无所隠鳞介稿以横陆兮鸱啸羣而厉吻心沈抑以不舒兮形低摧以自肆余目于湘流兮望九疑之垠垠波淫溢以不返兮苍梧郁其蜚云重华幽而野死兮世莫得其伪真屈子之悁微兮执危辞以赴渊古固有此极愤兮矧吾生之藐艰列往则以考已兮指斗极以自陈登髙岩而企踵兮瞻故邦之殷辚山水浩以蔽亏兮路蓊勃以扬氛空庐頽而不理兮翳丘木之榛榛块穷老以沦放兮匪魑魅吾谁隣仲尼之不惑兮有垂训之谟言孟轲四十乃始持心兮犹希勇乎黝贲顾余质愚而齿减兮宜触祸以阽【炎】身知徙善而革非兮又何惧乎今之人噫禹绩之勤备兮曽莫理夫兹川殷周之廓大兮南不尽夫衡山余囚楚越之交极兮邈离絶乎其原壤污潦以坟洳兮蒸沸热而恒昏戏鳬鹳于中庭兮蒹葭生于堂筵雄虺蓄形于木杪兮短狐伺累于深渊仰矜危而俯栗兮弭日夜之拳挛虑吾生之莫保兮忝代德之元醇孰眇躯之可爱兮窃有继乎古先明神之不欺余兮庶激烈而有闻冀后害之无辱兮匪徒葢乎曩愆
　　梦归赋
　　赋也中含讽与怨意其有得于变风之余者中间意思全是就离骚中脱出
　　罹摈斥以窘束兮余惟梦之为归精气注以凝沍兮循旧乡而顾懐夕余寐于荒陬兮心慊慊而莫违质舒解以自恣兮息愔翳而愈微歘腾踊而上浮兮俄滉瀁之无依圆方混而不形兮颢纯白之靡靡上茫茫而无星辰兮下不见夫水陆若有鉥余以往路兮驭儗儗以回复浮云纵以直度兮云济余乎西北风纚纚以惊耳兮类行舟迅而不息洞然于以弥漫兮虹蜺罗列而倾侧横冲飚以荡击兮忽中断而迷惑灵幽漠以瀄汩兮进怊怅而不得白日邈其中出兮隂霾离披以泮释施岳渎以定位兮防【互】参差之白黒崩骞上下以回徨兮聊按衍以自抑指故都以委坠兮瞰乡闾以脩直原田芜秽兮峥嵘榛棘乔木摧解兮垣庐不饰山嵎嵎以岩立兮水汩汩以漂激魂恍惘若有亡兮涕汪浪以陨轼类曛黄之黔漠兮欲周流而无所极纷若喜而佁儗兮心回防以壅塞钟鼓喤以戒旦兮陶去幽而开寤罾罻防其复体兮孰云桎梏之不固精神之不可再兮余无蹈夫归路伟仲尼之圣德兮谓九夷之可居惟道大而无所入兮犹流游乎旷野老遁而适戎兮指淳茫以纵步防庄之恢怪兮寓大鹏而逺去茍逺适之若兹兮胡为故国之为慕首丘之仁类兮斯君子之所誉鸟兽之鸣号兮有动心而曲顾胶余哀之莫能舍兮虽判析而不悟列兹梦以往复兮极明昏而告愬
　　杜牧之
　　牧之为举子时崔郾试进士东都吴武陵谓郾曰君方为天子求竒才敢献所益因出阿房宫赋辞既警拔而武陵音吐鸿畅坐客大惊武陵请曰牧方试有司请以第一人处之郾谢已得其人至第五郾未对武陵勃然曰不尔宜以赋见还牧果异等
　　阿房宫赋
　　赋也前半篇造句犹是赋后半篇议论俊发醒人心目自是一段好文字赋之本体恐不如此以至宋朝诸家之赋大抵皆用此格潘子真载曽南丰曰牧之赋宏壮巨丽驰骋上下累数百言至楚人一炬可怜焦土其论盛衰之变判于此然南丰亦只论其赋之文而未及论其赋之体后山谈丛云曽子固短于韵语若韵语是其所短则其以文论赋而不以赋论赋毋怪焉
　　六王毕四海一蜀山兀阿房出覆压三百余里隔离天日骊山北构而西折直走咸阳二川溶溶流入宫墙五步一楼十步一阁廓腰缦回檐牙髙啄各抱地势钩心鬭角盘盘焉囷囷焉蜂房水涡矗不知其几千万落长桥卧波未雩何龙复道行空不霁何虹髙低防迷不知西东歌台暖响春光融融舞殿冷袖风雨凄凄一日之内一宫之间而气不齐妃嫔媵嫱王子王孙辞楼下殿辇来于秦朝歌暮为秦宫人明星荧荧开妆镜也緑云扰扰梳晓鬟也渭流涨腻弃脂水也烟斜雾横焚椒兰也雷霆乍惊宫车过也辘辘逺听杳不知其所之也一肌一容尽态极妍缦立逺视而望幸焉有不得见者三十六年燕赵之收藏韩魏之经营齐楚之精英几世几年收掠其人倚叠如山一旦有不能输来其间鼎铛玉石金瑰珠砾弃掷迤逦秦人视之亦不甚惜嗟乎一人之心千万人之心也秦爱纷奢人亦念其家奈何取之尽锱铢用之如泥沙使负栋之柱多于南亩之农夫架梁之椽多于机上之工女钉头磷磷多于在庾之粟粒瓦缝参差多于周身之帛缕直栏横槛多于九土之城墎管呕哑多于市人之言语使天下之人不敢言而敢怒独夫之心日益骄固戍卒呌函谷举楚人一炬可怜焦土呜呼灭六国者六国也非秦也族秦者秦也非天下也嗟夫使六国各爱其人则足以拒秦秦复爱六国之人则递三世可至万世而为君谁得而族灭也秦人不暇自哀而使后人哀之后人哀之而不鉴之是使后人而复哀后人也








　　古赋辩体巻七
　　钦定四库全书
　　古赋辩体巻八
　　元　祝尧　撰
　　宋体
　　王荆公评文章尝先体制观苏子瞻醉白堂记曰韩白优劣论尔后山云退之作记记其事尔今之记乃论也少游谓醉翁亭记亦用赋体范文正公岳阳楼记用对句説景尹师鲁曰传竒体尔宋时名公于文章必辩体此诚古今的论然宋之古赋往往以文为体则未见其有辩其失者晦翁云东汉文章渐趍对偶汉末以后只做属对文字韩文公尽扫去方成古文当时信他者少亦变不尽及欧公一向变了亦有欲变而不能者所以做古文自是古文四六自是四六却不衮杂后山又云宋初士大夫例能四六杨文公笔力豪赡体亦多变而不脱唐末五代之气喜用方语以切对为工乃进士赋体尔欧阳少师始以文体为对属愚攷唐宋间文章其弊有二曰俳体曰文体为方语而切对者此俳体也自汉至隋文人率用之中间变而为双闗体为四六体为声律体至唐而变深至宋而变极进士赋体又其甚焉源逺根深塞之非易晦翁又谓文章到欧阳曽苏方是畅然所谓欲变不能者岂特四六也哉后山谓欧公以文体为四六但四六对属之文也可以文体为之至于赋若以文体为之则专尚于理而遂畧于辞昩于情矣俳律卑浅固可去议论俊发亦可尚而风之优柔比兴之假托雅颂之形容皆不复兼矣非特此也赋之本义当直述其事何尝专以论理为体邪以论理为体则是一片之文但押几个韵尔赋于何有今观秋声赤壁等赋以文视之诚非古今所及若以赋论之恐坊雷大使舞剑终非本色学者当以荆公尹公少游等语为法其曰论体赋体传竒体既皆非记之体则文体又果可为赋体乎本以恶俳终以成文舍髙就下俳固可恶矫枉过正文亦非宜俳以方为体专求于辞之工文以圆为体专求于理之当殊不知专求辞之工而不求于情工则工矣若求夫言之不足与咏歌嗟叹等义有乎否也专求理之当而不求于辞当则当矣若求夫情动于中与手舞足蹈等义有乎否也故欲求赋体于古者必先求之于情则不刋之言自然于胸中流出辞不求工而自工又何假于俳无邪之思自然于笔下发之理不求当而自当又何假于文胸中有成思笔下无费辞以乐而赋则读者跃然而喜以怨而赋则读者愀然以吁以怒而赋则令人欲按剑而起以哀而赋则令人欲掩袂以泣动荡乎天机感发乎人心而兼出于风比兴雅颂之义焉然后得赋之正体而合赋之本义茍为不然虽能脱于对语之俳而不自知又入于散语之文渡江前后人能龙断声律盛行赋格赋范赋选粹辩论体格其书甚众至于古赋之学既非上所好又非下所习人鲜为之就使或为多出于闲居暇日以翰墨娱戏者或恶近律之俳则遂趍于文或恶有韵之文则又杂于俳二体衮杂迄无定向人亦不复致辨近年选场以古赋取士昔者无用今则有用矣尝攷春秋之时觇国盛衰别人贤否每于公卿大夫士所赋知之愚不知今之赋者其将承累代之积弊嚘啾咿嘤而使天丑其行邪抑将侈太平之极观和其声而鸣国家之盛邪则是赋也非特足以见能者之材知而亦有闗吾国之轻重学者可不自勉嗟夫谁谓华髙企其齐而古体髙乎哉谁谓河广一苇航之古体逺乎哉慎勿以无田甫田维莠骄骄之心以自阻
　　宋子京
　　圎丘赋
　　赋也虽规规模仿然语极工丽犹是强追古躅者若视当时五凤楼等作则又浅陋于此矣葢宋赋虽稍脱俳律又有文体之弊精于义理而逺于情性絶难得近古者
　　若夫天地之区既奥而腴王者所以作京焉神明之陋匪攻而筑上帝所以定位焉我朝之拥奎运也讥函镐保界之陋鄙周雒河瀯之渊乃据梁之芒芒侦河之浑浑画邦之千里于以宅天子之尊然后翼翼干干作邦孚先禘其祖之所自出兮遂有事乎昊天占国南之七里得髙丘之崛然自干防之初辟保坤灵而不迁藏伟兆于遐叶震元符于兹年此烈祖所以裒神之对神宗所以旅物之蠲真考之所陟降丕后之所周旋蔼列圣以蒸衎总万灵而賔筵翕降鉴之厚福焯巍巍而亡原则晋考上乎委粟汉饰乎甘泉曽不得望我末光絶炎况并駈而齐肩哉敢问圆丘之状其何如矣广矣大矣畧可详矣上崔嵬以郁律兮外博敞而神丽遡朱鸟以髙蟠兮槩瑶魁而邪峙休气回复乎其椒兮荣泉滋渗乎其趾魑魅不若冺伏于其逺兮神明肃然离衞乎其迩于是攘之辟之其菑其翳脩之平之其坎其畷上三垓以积髙外四门而疏陛列道糊頳重营界紫无缩板以作劳不借而昭侈因天质之自然非人力之攸致崒兮似髙山之在周邦截焉若隆睢之在汾澨及夫涓日肇祀于郊之宫陶匏尚质金石有容璧奠褥以苍苍兮鼎歊云而隆隆百神服食曼衍乎坎间兮有司守燎粲烂乎壝中穆穆天子相维辟公咸盛气以强力相升降兮穹崇披大紫之莫莫招翠黄之丽丽合萧芗于钦紫曳髙烟乎璇穹塞天渊以隤祉奋光明于亡穷踆乎已事罔不有恭若乃自内出者无匹不行自外至者无主不止故我率乎祖而推本正乎位而升配使礼动乎上则神飨乐交乎下而人喜毕九州以献力罄一纯以尽意君子观天下之物无以称其德所以因天事天取至诚之为贵则斯丘也实国家集福之清场事神之宝畤国听之所凭厚灵心之所翔防驻魄宝于飚歘贲皇图之方志彼草楼列仙之馆像设梵王之庐豚蹄种祠之托鳞长九渊之居皆祠官之细祀族之余尚且落成者鼔吻而极欢乞灵者舐笔而争书叛宣父以语怪溺丘明而好巫独圜丘归而遗美宁儒者佁仅而未之思欤遂作颂曰屹圆坛赫昭昭大盘盘兮君之升帝是飨巩而安兮礼无违福不回委如山兮圣继圣万斯年长监观兮
　　欧阳永叔
　　晦翁云宋朝文明之盛前世莫及自欧阳文忠公南丰曽公与眉山苏公三人相继迭起以其文擅名当世杰然自为一代之文独于楚人之赋有未数数然者愚按此言则宋朝古赋可知矣
　　秋声赋
　　此等赋实自卜居渔父篇来迨宋玉赋风与大言小言等其体遂盛然赋之本体犹存及子云长杨纯用议论説理遂失赋本真欧公专以此为宗其赋全是文体以扫积代俳律之弊然于三百五篇吟咏情性之流风逺矣后山谈丛云欧阳永叔不能赋其谓不能者不能进士律赋尔抑不能风所谓赋耶迂斋云此赋模写工转折妙悲壮顿挫无一字尘涴自是文中着翘者
　　欧阳子方夜读书闻有声自西南来者悚然而听之曰异哉初淅沥以萧飒忽奔腾而砰如波涛夜惊风雨骤至其触于物也鏦鏦铮铮金铁皆鸣又如赴敌之兵衔枚疾走不闻号令但闻人马之行声予谓童子此何声也汝出视之童子曰星月皎洁明河在天四无人声声在树间予曰噫嘻悲哉此秋声也胡为而来哉葢夫秋之为状也其色惨淡烟霏云敛其容清明天髙日晶其气栗烈砭人肌骨其意萧条山川寂寥故其为声也凄凄切切呼号奋发丰草緑缛而争茂佳木葱茏而可悦草拂之而色变木遭之而叶脱其所以摧败零落者乃一气之余烈夫秋刑官也于时为隂又兵象也于行为金是谓天地之义气常以肃杀而为心天之于物春生秋实故其在乐也商声主西方之音夷则为七月之律商伤也物既老而悲伤夷戮也物过盛而当杀嗟夫草木无情有时飘零人为动物为物之灵百忧感其心万事劳其形有动于中必揺其精而况思其力之所不及忧其智之所不能宜其渥然丹者为槁木黟然黒者为星星奈何非金石之质欲与草木而争荣念谁为之戕贼亦何恨乎秋声童子莫对垂头而睡但闻四壁虫声唧唧如助予之叹息
　　苏东坡
　　晦翁云公自蜀而东道出屈原祠下尝为之赋以诋扬雄而申原志然亦不专用楚语其辑之辞为有发于原之心而其词气亦若有防防者补之云曹操气吞宇宙楼船泛江以为遂无吴矣而周瑜黄葢一炬以焚之公谪黄冈数游赤壁下葢忘意于世矣观江涛涌汹慨然懐古犹壮瑜事而赋之云
　　屈原庙赋
　　赋也虽不规规于楚辞之步骤中间描写原心如亲见之末意更髙真能发前人所未发
　　浮扁舟以适楚兮过屈原之遗宫览江上之重山兮曰惟子之故乡伊昔放逐兮渡江涛而南迁去家千里兮生无所归而死无以为喷悲夫人固有一死兮处死之为难徘徊江上欲去而未决兮俯千仞之惊湍赋懐沙以自伤兮嗟子独何以为心忽终章之惨烈兮逝将去此而沈吟吾岂不然髙举以逺游兮又岂不能退黙而深居独嗷嗷其怨慕兮恐君臣之愈疏生既不能力争而强谏兮死犹冀其感发而改行茍宗国之颠覆兮吾亦何爱于久生托江神以告寃兮冯夷导余以上诉歴九闗而见帝兮帝亦悲伤而不能救懐瑾佩兰而无所归兮独惸惸乎中浦峡山髙兮崔嵬故居废兮行人哀子孙散兮安在况复见兮髙台自子之逝今千载兮世愈狭而难存贤者畏讥而改度兮随俗变化斵方以为圆黾勉于乱世而不能去兮又或为之臣佐变丹青于玉莹兮彼乃谓子为非智惟髙节之不可企及兮宜夫人之不吾与违国去俗而不顾兮岂不足以免于后世呜呼君子之道岂必全兮全身逺害亦或然兮嗟子区区独为其难兮虽不适中要以为贤兮夫我何悲子所安兮
　　前赤壁赋
　　中间赋景物处俊爽之甚谢叠山云此赋学庄骚文法无一句与庄骚相似非超然之才絶伦之识不能为也潇洒神竒出尘絶俗如垂云御风而立乎九霄之上俯视六合何物茫茫非惟不挂之齿牙间亦不足以入其灵台丹府也
　　壬戌之秋七月既望苏子与客泛舟游于赤壁之下清风徐来水波不兴举酒属客诵明月之诗歌窈窕之章少焉月出于东山之上徘徊于斗牛之间白露横江水光接天纵一苇之所如凌万顷之茫然浩浩乎如凭虚御风不知其所止飘飘乎如遗世独立羽化而登仙于是饮酒乐甚扣舷而歌之歌曰桂櫂兮兰桨击空明兮泝流光渺渺兮予懐望美人兮天一方客有吹洞箫者倚歌而和之其声呜呜然如怨如慕如泣如诉余音嫋嫋不絶如缕舞幽壑之潜蛟泣孤舟之嫠妇苏子愀然正襟危坐而问客曰何为其然也客曰月明星稀乌鹊南飞此非曹孟德之诗乎西望夏口东望武昌山川相缪郁乎苍苍此非孟德之困于周郎者乎方其破荆州下江陵顺流而东也舳舻千里旌旗蔽空酾酒临江横槊赋诗固一世之雄也而今安在哉况吾与子渔樵于江渚之上侣鱼鰕而友麋鹿驾一叶之扁舟举匏樽以相属寄蜉蝣于天地渺沧海之一粟哀吾生之须臾羡长江之无穷挟飞仙以遨游抱明月而长终知不可乎骤得托遗响于悲风苏子曰客亦知夫水与月乎逝者如斯而未尝往也盈虚者如彼而卒莫消长也葢自其变者而观之则天地曽不能以一瞬自其不变者而观之则物与我皆无尽也而又何羡乎且夫天地之间物各有主茍非吾之所有虽一毫而莫取惟江上之清风与山间之明月耳得之而为声目遇之而成色取之无禁用之不竭是造物者之无尽藏也而吾与子之所共适客喜而笑洗盏更酌肴核既尽杯盘狼藉相与枕藉乎舟中不知东方之既白
　　后赤壁赋
　　篇中如人影在地仰见明月及江流有声断岸千尺山髙月小水落石出等句更是赋景物妙处
　　是嵗十月既望步自雪堂将归于临臯二客从予过黄泥之坂霜露既降木叶尽脱人影在地仰见明月顾而乐之行歌相答已而叹曰有客无酒有酒无肴月白风清如此良夜何客曰今者薄暮举网得鱼巨口细鳞状似松江之鲈顾安所得酒乎归而谋诸妇妇曰我有斗酒藏之久矣以待子不时之需于是携酒与鱼复游于赤壁之下江流有声断岸千尺山髙月小水落石出曽日月之几何而江山不可复识矣予乃摄衣而上履巉岩披防茸踞虎豹登虬龙攀栖鹘之危巢俯冯夷之幽宫葢二客不能从焉划然长啸草木震动山鸣谷应风起水涌予亦悄然而悲肃然而恐凛乎其不可留也反而登舟放乎中流听其所止而休焉时夜将半四顾寂寥适有孤鹤横江东来翅如车轮裳缟衣戞然长鸣掠予舟而西也须臾客去予亦就睡梦一道士羽衣翩过林臯之下揖余而言曰赤壁之游乐乎问其姓名俛而不答呜呼噫嘻我知之矣畴昔之夜飞鸣而过我者非子也耶道士顾笑予亦惊悟开戸视之不见其处
　　苏子由
　　公尝与兄子瞻同出屈祠而并赋愚谓大苏之赋如危峯特立有崭然之势小苏之赋如深溟不测有渊然之光又子由黄楼赋畧序云熈宁十年七月河决澶渊水及彭城下余兄子瞻适为守为水备自戊戌至九月戊申水及城二丈八尺子瞻庐城上调急夫发禁卒以从事以身率之与城存亡水既涸子瞻曰不可使徐人重被其害乃増筑徐城即城之东门为大楼焉垩以黄土曰土实胜水辙登斯楼吊水之遗迹乃作黄楼赋东坡尝曰子由之文实胜仆而世俗不知反以为不如葢子由为人不愿人知故其文似其为人及作黄楼赋乃稍自震厉若欲以警愦愦者便以为仆代作此殆见吾善者机也
　　屈原庙赋
　　赋而杂出于风比兴之义反覆优柔沈着痛快以古意而为古辞何患不古
　　凄凉兮秭归寂寞兮屈氏楚之孙兮原之子位直逺兮谁复似宛有庙兮江之浦予来斯兮酌以酒吁嗟神兮生何九疑隂兮湘之涘鼓桂棹兮兰为舟横中流兮风鸣厉忽自溺兮旷何求野莽莽兮舜之丘舜之墙兮缭九州中有长隧兮可驾以游揉玉以为轮兮斵冰以为辀柏翳俯以御马兮臯陶为余骖乗惨然愍予之强死兮然涕下而不禁道予以登夫重丘兮纷古人其若林牾百夷以太息兮焦衍为余而歔欷古固有是兮余又何怪乎当今独有谓予之不然兮夫岂栁下之展禽彼其所处之不同兮又安可以谤予抱闗而击柝兮予岂责以必死宗国陨而不救兮夫余舍是安去予将质以重华兮蹇将语而出涕予岂如彼妇兮夫不仁而出诉惨黙黙予何言兮使重华之自为处予惟乐夫揖让兮坦平夷而无忧朝而从之游兮顾予使予昌言言出而无忌兮暮还处以燕安嗟平生之所好兮既死而后能然彼乡之人兮夫孰知余此欢忽反顾以千载兮喟故宫之頽垣
　　黄楼赋
　　赋也虽不及他义然无当时文体之病尝谓自汉以来赋者知赋之当丽而不知赋之当则自宋以来赋者虽知赋之当则而又不知赋之当丽故各堕于一偏正所谓矫枉过正者也此篇却有丽则意思
　　子瞻与客游于黄楼之上客仰而望俯而叹曰噫嘻殆哉在汉元光河决瓠子腾蹙钜野衍溢淮泗梁楚受害二十余年下者为污泽上者为沮洳民为鱼鼈郡县无所天子封祀泰山徜徉东方哀民之无辜流死不藏使公卿负薪以塞宣房瓠子之歌至今伤之嗟惟此邦俯仰千载河东倾而南泄蹈汉世之遗害包原隰而为一窥吾墉之摧败吕梁龃龉横絶乎其前四山连属合围乎其外水洄洑而不进环孤城以为海舞鱼龙于隍壑阅帆樯于睥睨方飘风之迅发震鞞鼓之惊骇诚蚁穴之不救分闾阎之横溃幸冬日之既迫水泉缩而自退栖流枿于乔木遗枯蚌于水裔听澶渊之奏功非天意吾谁赖今我与公冠冕裳衣设几布筵斗酒相属饮酣乐作开口而笑夫岂偶然也哉子瞻曰今夫安于乐者不知乐之为乐也必涉于害者而后知之吾尝与子凭兹楼以四顾览天宇之宏大缭青山以为城引长河而为带林臯衍其如席桑麻蔚乎斾斾画阡陌之纵横分园庐之向背放田渔于江浦散牛羊于烟际清风时起微云霮防山川开阖苍莽千里东望则连山参差与水偕驰羣石倾奔絶流而西百步涌波舟楫纷披鱼鼈颠沛没人所嬉声崩震雷城堞为危南望则戏马之台巨佛之峯岿乎特起下窥城中楼观翺翔嵬峩相重激水既平渺莽浮空骈洲接浦下与淮通西望则山断为玦伤心极目麦熟禾秀离离满隰飞鸿羣往白鸟孤没横烟澹荡俯见落日北望则泗水湠漫古汴入焉滙为涛渊蛟龙所蟠古木蔽空乌鸟号呼贾客连樯联络城隅送夕阳之西尽导明月之东出金钲薄于青嶂隂氛为之辟易窥人寰而直上委余彩于沙碛激飞楹而入戸使人体寒而战栗息汹汹于羣动听渊流之荡潏可以起舞相命一饮千石遗弃忧患超然自得且子独不见夫昔之居此者乎前则项籍刘备后则光弼建封战马成羣猛士成林振臂长啸风动云兴朱阁青楼舞女歌童势穷力竭化为虚空山髙水深草生故墟葢将问其遗老既已灰灭而无余矣故吾将与子吊古人之既逝闵河决于畴昔知变化之无在付杯酒以终日于是众客释然而笑頽然既醉河倾月堕携扶而出
　　超然台赋
　　赋也语亦精其宋之近古者欤
　　东海之濵日光所先岿髙台之凌空溢晨景之洁鲜幸氛翳之收霁兮逮朋友之燕间舒堙郁以延望兮放逺目于山川设金罍与玉斚兮清醪絜其如泉奏丝竹之愤怨兮声激越而眇绵下仰望而不闻兮微风过而激天曽陟降之几何兮弃溷浊乎人间倚轩楹以长啸兮袂轻举而飞翻极千里于一瞬兮寄无尽于云烟前陵阜之汹涌兮后平野之湠漫乔木蔚其蓁蓁兮兴亡忽乎满前懐故国于天末兮限东西之路艰飞鸿往而莫及兮落日耿其夕躔嗟人生之漂淫兮寄流枿于海壖茍所遇而皆得兮遑既择而后安彼世俗之私已兮每自予于曲全中变溃而失故兮有惊悼而涕澜诚达观之无不可兮又何有于忧患顾游宦之迫隘兮常勤苦以终年盍求乐于醉兮灭膏火之焚煎虽昼日其犹未足兮竢明乎林端纷既醉而相命兮霜凝磴而跰马踯躅而号鸣兮左右翼而不能鞍各云散于城邑兮徂清夜之既防惟所往之乐易兮此其所以为超然者耶
　　苏叔党
　　叔党以文章驰名时号小东坡尝随侍东坡过岭作飓风赋飓风者具四方之风也岭南有飓风每作时鸡犬为之不宁
　　飓风赋
　　小坡此赋尤为人脍炙若夫文体之弊乃当时所尚然此赋前半篇犹是赋若其思子台赋则自首至尾有韵之论尔文意固不害其为精妙而去六义之赋逺矣
　　仲秋之夕客有扣门指云物而告余曰海氛甚恶非祲非祥断霓饮海而北指赤云夹日而南翔此飓之渐也子盍备之语未卒庭户肃然槁叶蔌蔌惊鸟疾呼怖兽辟易忽野马之决骤矫退风之六鹢袭土囊之暴怒掠众窍之叱吸予乃入室而坐敛衽变色客曰未也此飓之先驱尔少焉排戸破牖殒瓦擗屋礧击巨石揉拔乔木势翻渤澥响振坤轴疑屏翳之赫怒执阳侯而将戮鼓千尺之涛澜襄百仞之陵谷吞泥沙于一巻落崩崖于再触列万马而并骛防千车而争逐虎豹詟骇鲸鲵奔蹙类钜鹿之战殷声呼之动地似昆阳之役举百万于一蹶予亦为之股栗毛耸索气侧足夜拊榻而九徙昼命而三卜葢三日而后息也父老来唁酒浆罗列劳来僮仆惧定而悦理草木之既偃辑轩槛之巳折补茅茨之罅漏塞墙垣之頽阙已而山林寂然海波不兴动者自止鸣者自停湛天宇之苍苍流孤月之荧荧忽悟且叹莫知所营呜呼小大出于相形忧喜因于所遇昔之飘然若为巨邪吹万不同果足怖邪蚁之縁也嘘则坠蚋之集也呵则举夫嘘呵曽不足以振物而施之二虫则甚惧鹏水击而三千搏扶揺而九万彼视吾之惴栗亦尔汝之相莞均大块之噫气奚巨细之足辨陋耳目之不广为外物之所变且夫万象起灭众怪耀求髣髴之过目视空中之飞电则向之所谓可惧者实邪虚邪惜吾知之晚也
　　黄山谷
　　山谷长于诗而尤以楚辞自喜然不诗若者以其大有意于竒也晦翁云古人文章大率只是平説而意自长如离骚只是平白説去自是好后来黄鲁直恁地着气力做只是不好
　　悼往赋
　　赋也起二句有比义中间发乎情有风义山谷诸赋中此篇犹有意味他如江西道院休亭煎茶等赋不似赋体只是有韵之铭賛如此类例不复録
　　西风悲兮败叶索索照陈根兮秋日将落彷佛兮梦与神遇顾瞻九原兮岂其可作我有悲秋之羽虫兮自伤时去物改拥旧柯而孤吟四郊莽苍声断裂兮久而不胜其叹音生平之梗概兮欲萧萧而去眼将絶之言语兮忽歴歴而经心谓逝者有知兮何喜而弃此去也谓逝者无知兮谁职为此梦也凭须臾之不可再得兮哀此言之不余听回廊窈窕月皓白兮无曩时之履声擥平生之余制兮香泽其犹未沬虽飘飘其日败兮吾不忍改此佩愁甍甍其中余兮如醳酒之不化别离之几时兮谁与夏日冬夜自我先兮一无穷在我后兮亦一无穷六七十便了一生兮何异木末之有狂风待外物而造适兮固不若放之自得之场彼庄生之一缶兮亦何异荀氏之神伤吾固知藏于天者至精交于物者甚粗饮泣为昏瞳之媒幽忧为白髪之母忧来泣下不可安排兮如孟津之捧土彼寒暑之寖化兮天地尚不能以朝暮目焭焭而不寐兮夜亹亹而过中虽来者犹不可待兮恐不及当时之从容
　　秦少游
　　东坡作黄楼时少游客彭城楼成因使赋之
　　黄楼赋
　　赋也子由黄楼赋其汉赋之流与少游黄楼赋楚辞之流与
　　惟黄楼之瓌玮兮冠雉堞之左方挟光晷以横出兮干云气而上征既要眇以有度兮又洞达而无旁斥丹艧而不御兮爰取法于中央列千山而环峙兮交二水而旁奔冈陵奋其攫拏兮谿谷効其吐吞览形势之四塞兮识诸雄之所存意天作以遗公兮慰平日之忧勤繄夫河之初决兮狂流漫而稽天御扶揺以东下兮纷万马而争前象罔出而侮人兮螭蜃过而垂涎微精神之所贯兮几孤墉之不全偷朝夕以昧逺兮固前识之所羞虑异日之或然兮复压之以兹楼时不可以骤得兮姑从容而浮游傥登临之信美兮又何必乎故丘觞客醪以为寿兮旅殽核以为仪俨云霄以趍侍兮笑言乐而忘时发哀弹与豪吹兮飞鸣起而参差恨所思之迟暮兮缀明月而成词噫故变之相诡兮犹传马之更驰昔何负而遑遽兮今何暇而遨嬉岂造物之莫诏兮惟元元之自贻将苦逸之有数兮畴工拙之能为韪哲人之知其故兮蹈夷险而皆宜视蚊蚋之过前兮曽不介乎心思正余冠之崔嵬兮服儒佩之焜煌从公于楼兮聊裴回以相羊
　　汤泉赋
　　赋也虽全是赋体而其体犹近古但其中众体衮杂故不能纯乎古
　　大江之濵东城之野有泉出焉直回峯负深谷分埓引源迤逦相属晨夜有声涵云注玉薄为虎须洑为鱼目鳞介莫潜遇者斯浴此何水也哉野老告余曰涓涓莫虞嵗年不火而燠其名汤泉呜呼岂非荧惑莅于上耶烛龙隠于中耶旁通咸池日御之所经耶幽精沈魄偿其负耶丹砂硫黄金石之气酷烈之所激邪德有常仁惠公而浃寒凝海兮不氷旱焦山兮不竭或其燥湿外干精气散越肤革疮疡惫筋淫血欣节泊之蹔游恍幽忧之水脱以沐则髪泽以颒则肤悦其羡流冗浸捐弃于沟壑者犹能灌蔬稻之畦已牛马之暍此又何其然邪吾闻天下之水厥类实繁至于弱水储隂投羽必沈火井萃阳烂石灼金祥标醴泉病饮而瘳异纪滋穴神瀵以流焦溪乏育蔓之饰沸潭谢聱耴之游其余酒墨所发胶盐是滋啜懐千金饮狂一国衮玉乳以中涵横金丝而径度诡品谬名纷莫为数或受命于元精亦各私其所遇若夫匡庐汝水之旁尉氏骊山之下烟飞掩褥王孙乌隼之所娱金穴椒房专宠靡曼之所占则汤泉之中又有显晦者焉野老忻然而笑曰善乎齐给之士曳杖而去行歌于途曰毕沸兮滂沱奋此泉兮被山阿吾惟灌沐兮不知其他
　　张文潜
　　文潜与山谷少游补之同出于苏门时号为苏门四学士
　　病暑赋
　　赋也全用招魂大招意脉邻于骚人之赋矣张子平四愁诗亦用此体
　　吾将东走于泰山兮履崔嵬之髙峯防白云之揺曳兮听石溜之玲珑松林仰不见白日隂壑惨惨多悲风邈哉不可以坐致兮安得仙人之术解化如飞蓬吾将西登乎昆仑兮出于九州之外览星辰之浮没视日月之隠晦披阊阖之清风饮黄流之巨派羽翰不可以挿余之两腋兮畏举身而下坠既欲泛乎南溟兮瘴毒流膏而铄骨何异避喧之趍市兮又如恶影之就日又欲临乎北荒兮飞雪层氷之所聚鬼方穷髪无人迹兮乃龙蛇之杂处四方上下皆不得以往兮顾此大热吾不知夫所逃万物并生于天地岂余身之独遭任寒暑之自然兮成嵗功而不劳惟衰病之不堪兮譬燎枯而灼焦矧空庐之湫卑兮甚蜗之局缩飞蚊幸余之露坐兮壁蝎伺余之入屋赖有客之哀余兮赠端石与蕲竹得饱食以安寝兮莹枕氷而簟玉知其无可奈何而安之兮乃圣贤之髙躅惟防心以息虑兮庶可忘于烦酷
　　大礼庆成赋
　　赋而杂出于雅颂其间多步骤相如子云孟坚诸作脱其意而异其辞初不拘于架屋下之屋楼上之楼者也中间化腐为竒处正可学后学知此则谢朝华于已披启夕秀于未振何患语言之陈腐哉若曰伤于精刻则荀卿诸赋已然此何必议
　　维宋六世壬申仲冬将有事于南郊于是天子乃翳青云之屋乗雕玉之舆应龙受辔招揺翼辀建虹霓之修竿兮飏彗星之飞斿太一执节以先驱兮二十八星拱手布武经营而周流貔貅六师雷霆万乗初海立以云涌忽山峙而川静葢天子粹然玉润健然天运望宫门而动色顾执策而命进惟烜赫之灵源兮实鼻祖于神明览光德而来降兮馆玉宇之严清张咸英之广乐备干籥之盛舞景光交彻鸾鹤来下神嬉灵豫醉爵饱俎翼翼清庙观德之宫七圣在天时降于宗时降于宗世有哲孙岂弟无疆惠我文人瞻祖祐而念功兮顾祢室而感亲圣孝油然发中在位望而含辛霁阳告旦祥飚掠尘从我髦士来祗精禋御史肃吏司马饰兵既逶逶迟迟云流而日行兮又汹汹业业海运而天星灵旗洪斾翕赫歘霍兮攫拏龙虎而乱鲲鹏雄骜憺威而震伏兮柔良化礼而肃清弛威弧戢矢戈兮固已熄灭蚩尤而折搀抢执飞亷围商羊属之有司兮羲和磨刮尽献其光明葢倾都空闾翘首踜足俯窥履綦傍岘佩玉者忽焉不知手之加额口之成祝也于是背都城望帷宫郊坰坦其迤兮场圃既寒而毕功頽青云以连属粲虹霓之经纬紫微下属于两观勾陈错施于万雉扶颠之神仰立而拱翔德之龙下抱而曳疑神变之歘成兮涌九地而出峙连庑千柱广殿万阈飞甍鬭桷洞牖屹壁酸股之隅目之极唐洛执算而莫计班倕操斤而自惑者类非资材于斵漫而皆机杼之纺绩也一室之用足以温一家一宫之费何啻衣一国惊霆之跸既震汹壑之声咸寂敞齐寝之静深兮何清虚而邃密天子方端而虚俨而一多仪未举精意已塞甲夜始晦严鼓载作飞敛走伏神詟鬼愕望舒腾精以烛霄兮防收威而布德灵鼍五震轸车将中天子乃被衮执玉兮斋明庄栗之诚动于进趋表于形容千燎具扬万炬毕融上揜荧惑旁烁烛龙近为朝阳逺为融风赫赫曦曦煌煌辉辉列次之士野屯之师岿如酌醇而御兼衣黄流汪洋璧玉照彻祥祲衡布协气下浃音为乐和形为人悦白质之兽箫声之鸟烈披杂沓应奏而舞节陟降既周燎烟始升奔星走虹奉璧荐牲丰隆奔驰而仰骛兮祝融焜煌而上征开阊阖兮辟清都后帝燕兮百神愉圆锡葢兮方献舆岳输固兮防効濡于是礼备乐成整车而旋万类环极端门辟天赏出千庾恩流百川北包大壤南尽岛蛮西越流沙东穷海壖令未脱口雷动风传野无穷人狱无宿愆破械解缧负帛囊钱车及其舍士复其伍効伎呈才千铙万鼓天子举酒以属羣公咸曰休天子之功系曰于穆圣皇建皇极兮严恭精禋帝来格兮柔祗并立俨牲璧兮文祖右坐临有赫兮于惟祖宗有常则兮讳兵畏刑后货食兮政有损益兹不易兮帝则鉴之戬谷锡兮兢兢业业如一日兮三载一祀年万亿兮
　　洪舜俞
　　老圃赋
　　赋也虽未免簇事然治择精援引工亦得鲍谢之祖者也
　　嗟余生之剌乖甘偭密而即疏痛虺隤其倦游臝盘薄乎闲居老既怯于山桥穷莫备乎泽曳坐阅相牛之经闲抄种树之书五十步兮野园数百步兮破庐一秃翁以自乐羣痴儿而共鉏氷解寒袪霏开日舒濯濯我畦浏浏我渠穉甲怒长鲜荚蔚扶涉熟成趣驩然忘劬翁旋耡顾儿而言曰汝亦知夫世有遇不遇之蔬乎驽醪施蓼蠯【排】醢侑葅蔌蒲羞鼈食苽荐鱼芥酱且胾葱渫且朐烈有桂椒滑有堇榆巳多乎燧人庖牺氏之初而况织翠屠苏殷红氍毹淋漓觞斚轰豗钟竽猩唇豹胎之鼎素鼋紫駞之厨始馋涎其趍新中便腹而厌余于是荤臊望风而引却芳辛色而应须撷翠苕于昆丘掇瑶頴乎方壶蔗浆盛夏而冻合萍虀祁寒而暖敷行以白玉奉之緑珠五侯鲭兮逊美天酥酡兮失腴此其遇合不啻初识之机云晚见之严徐也若乃岩壑栖迟竹屋槿篱莼擅场于秋风空结鲈鱼之思韭争长于春雨未辨黄梁之炊荻生而河豚上橙熟而蟹螯肥指虽动而莫训腹不负其几希已而凌寒采薇近阳刈葵袪萱堂背担芹涧湄镵黄独之雪苗筐白薤之露防茗蘼芜以涤烦醪枸杞而补羸冷淘煮兮槐茁餫饨斫兮虀滋膏硎兮雹突饫粪火兮蹲鸱酣糟紫姜之掌沐醯青蔯之丝云蒸罂粟之乳涛汹胡牀之麋轮囷鹅鸭之瓠郁屈龙蛇之芝婆娑熊蟠之菘防鬖虬髯之菭鲚朶子兮椶鱼鼈解裙兮树鸡竹竞绷兮稚子蕨初拳兮小儿以至大华之藕黄河之菇婆罗之波棱大宛之苜蓿南越之鹿角江东之耑蹄与夫蜀之鸡苏龙鹤栮脯加皮名器纷纶色光陆离性异温凉气分王衰芼择加精调胹得宜香闻爽心味适解眉有举按之接敬无轑釡之见欺芬芬苾苾杂陈更进可以苏文园之渴疗首阳之饥彼其石芥老而逾劲苦笋少而已竒蔊有拂士之风菊抱幽人之姿回视蔓菁随地而易质薯蓣视人而变形曽不满乎一嗤矧肯数乎恶苣邪蒿薫蒜而秽荽然是蔬也进不荣于珥貂鸣玉之齿退不豪乎洒削胃脯之頥烟云歕薄乎夜读之吻风露簸荡乎朝吟之脾与斋鉢其争道食方丈乎何期其不遇可知已儿拱而前其然岂然诸葛以姓行元脩以字传玉糁得坡老而重银笳为涪翁而妍与其见赏于肉食之鄙孰若托名于悴茄之贤葢穷患姱名之不立而不患并日之食粥达患幼学之不能行而不患一箸之万钱苟道义之信饱饭蔬食而乐焉翁捧腹一笑长歌振林皎白驹之束刍毋金玉兮尔音










　　古赋辩体巻八
　　钦定四库全书
　　古赋辩体巻九
　　元　祝尧　撰
　　外录上
　　尝观氏续骚以陶公归去来辞为古赋之流疑其诗流为赋赋又流为他文何其愈流愈逺邪又观唐元微之曰诗讫于周离骚讫于楚是后诗人流而为二十四名赋颂铭賛文诔箴诗行吟咏题怨叹章篇操引謡讴歌曲词调自操以下八名皆是起于郊祭军賔吉凶等乐由诗以下九名皆属事而作虽题号不同而悉谓之诗愚谓二十四名或为文或为诗要皆是韵语其流悉源于诗但后代铭賛文诔箴之类终是有韵之文何可与诗赋例论亦尝反覆推之然后知后代之赋本取于诗之义以为赋名虽曰赋义实出于诗故汉人以为古诗之流后代之文间取于赋之义以为文名虽曰文义实出于赋故氏亦以为古赋之流所谓流者同源而殊流尔如是赋体之流固当辩其异赋体之源又当辩其同异同两辩则其义始尽其体始明此古赋外録之辩所以继于古赋辩体之辩也欤夫自帝王之书有明良之歌五子之歌诗文虽互见而诗体实自异及圣人删商周之诗为一经而诗体始与文体殊趍然论诗之体必论诗之义诗之义六惟风比兴三义真是诗之全体至于赋雅颂三义则已邻于文体何者诗所以吟咏情性如风之本义优柔而不直致比之本义托物而不正言兴之本义舒展而不刺促得于未发之性见于已发之情中和之气形于言语其吟咏之妙真有永歌嗟叹舞蹈之趣此其所以为诗而非他文所可混人徒见赋有铺叙之义则邻于文之叙事者雅有正大之义则邻于文之明理者颂有褒扬之义则邻于文之賛德者殊不知古诗之体六义错综昔人以风雅颂为三经以赋比兴为三纬经其诗之正乎纬其诗之葩乎经之以正纬之以葩诗之全体始见而吟咏情性之作有非复叙事明理賛德之文矣诗之所以异于文者以此赋之源出于诗则为赋者固当以诗为体而不当以文为体后代以来人多不知经纬之相因正葩之相须吟咏无所因而发情性无所縁而见问其所赋则曰赋者铺也如以铺而已矣吾恐其赋特一铺叙之文尔何名曰赋是故为赋者不知赋之体而反为文为文者不拘文之体而反为赋赋家髙古之体不复见于赋而其支流轶出赋之本义乃有见于他文者观楚辞于屈宋之后代相祖述续骚后语等编中所载如二招惜誓以下至王荆公寄蔡氏女邢敦夫秋风三叠皆本于骚犹曰于赋之体无以异他如秋风絶命归去来辞等作则号曰辞吊田横苌等作则号曰文易水越人大风等作则号曰歌虽异其号然取于赋之义则同葢于其同而求其异则赋中之文诚非赋也于其异而求其同则文中之赋独非赋乎必也分赋中之文而不使杂吾赋取文中之赋而可使助吾赋分其所可分吾知分非赋之义者尔不以彼名曰赋而遂不敢分取其所可取吾知取有赋之义者尔不以彼名他文而遂不敢取此正鲁男子学栁下惠法也赋者其可泥于体格之严而又不知曲畅旁通之义乎今故以歴代祖述楚语者为本而旁及他有赋之义者因附益于辩体之后以为外録庶几既分非赋之义于赋之中又取有赋之义于赋之外严乎其体通乎其义其亦赋家之一助云尔
　　后骚
　　楚臣之骚即后来之赋愚于前已屡辨之然愚载屈宋之骚而未及于后来之为骚者则以赋虽祖于骚而骚未名曰赋其义虽同其名则异若自首至尾以骚为赋混然并载诚恐学者徒泥图骏之间而不索骊黄之外骚为赋祖虽或信之赋终非骚亦或疑之矣故先以屈宋之骚载之为正赋之祖而别以后来之骚録之为他文之冠有源有委而因委知源有祖有述而因述知祖则古赋之体或先或后同源并祖于此乎辨之其可也葢其意实与续骚及楚辞后语之意同然不敢自并前脩故少异其号谓之后骚焉招魂【楚辞辩证曰屈原离骚谓之经自宋玉九辩以下谓之传晦翁葢引补之本为据而言也愚按氏续骚九辩招魂大招惜誓吊屈原鵩赋哀时命招隠士凡八题悉谓之传葢原为作者玉乃述者尔然玉之九辩精于招魂故昔人并称之曰屈宋是以载九辩于骚篇之后以为赋家之祖而以招魂至招隠録于此古者人死则以其上服升屋履危北面而号曰臯某复遂以其衣三招之乃下以覆尸以为招魂而楚俗乃以施之生人玉闵原放逐恐其魂魄离不复还遂因国俗托帝命假巫语以招之其尽爱以致祷则犹古人之遗意然其间全是比赋义】
　　朕幼清以亷洁兮身服义而未沬【昧】主此盛德兮牵于俗而芜秽上无所考此盛德兮长离殃而愁苦帝告巫阳曰有人在下我欲辅之魂魄离散汝筮予之巫阳对曰掌□【梦通】上帝其命难从若必筮予之恐后之谢不能复用巫阳焉乃下招曰魂兮归来去君之恒【常】榦【体】何为兮四方些舍君之乐处而离彼不祥些魂兮归来东方不可以托些长人千仞惟魂是索些十日代出流金烁石些彼皆习之魂往必释【销】些归来归来不可以托些魂兮归来南方不可以止些雕题黒齿得人肉以祀以其骨为醢些蝮蛇蓁蓁封狐千里些雄虺九首往来儵忽吞人以益其心些归来归来不可以久淫些魂兮归来西方之害流沙千里些璇入雷渊爢散而不可止些幸而得脱其外旷宇些赤螘若象蜂若壶些五谷不生藂菅是食些其土烂人求水无所得些彷徉无所倚广大无所极些归来归来恐自遗贼些魂兮归来北方不可以止些増氷峩峩飞雪千里些归来归来不可以久些魂兮归来君无上天些虎豹九闗啄害下人些一夫九首拔木九千些豺狼从目往来侁侁些悬人以娭【嬉同】投之深渊些致命于帝然后得暝些归来归来往恐危身些魂兮归来君无下此幽都些土伯九约其角觺觺些敦脄血拇逐人駓駓些参目虎首其身若牛些此皆甘人归来归来恐自遗灾些魂兮归来入脩门些工祝招君背行先些秦篝齐缕郑绵络些招具该备永啸呼些魂兮归来反故居些天地四方多贼奸些像设君室静闲安些髙堂邃宇槛层轩些层台累榭临髙山些网户珠缀刻方连些冬有突【于呌切】厦夏室寒些川谷径复流潺湲些光风转蕙泛崇兰些经堂入奥朱尘筵些砥室翠翘挂曲琼些翡翠珠被烂齐光些蒻阿拂壁罗帱张些纂组绮缟结琦璜些室中之观多珍怪些兰膏明烛华容备些二八侍宿射递代些九侯淑女多迅众些盛鬋【箭】不同制实满宫些容态好比顺弥代些弱顔固植謇其有意些姱容脩态絙洞房些蛾眉曼睩【禄】目腾光些靡顔腻理遗视矊些离榭脩幕侍君之闲些翡帷翠帐饰髙堂些红壁沙版玉之梁些仰观刻桷画龙蛇些坐堂伏槛临曲池些芙蓉始发杂芰荷些紫茎屏风文縁波些文异豹饰侍坡陀些轩辌既低步骑罗些兰薄户树琼木篱些魂兮归来何逺为些室家遂宗食多方些稻粱穱麦拏【汝居切】黄粱些大苦醎酸辛甘行些肥牛之腱臑若芳些和酸若苦陈吴羮些胹【而】鼈炮羔有柘浆些鹄酸鳬煎鸿鸧些露鸡臛【霍】蠵厉而不爽些粔籹【汝】蜜饵有餦【张】餭些瑶浆【幕同】勺【酌同】实羽觞些挫糟冻饮酎清凉些华酌既陈有琼浆些归反故室敬而无妨些肴羞未通女乐罗些敶钟按鼓造新歌些涉江采菱发扬荷【当作阿字】些美人既醉朱顔酡些娭【嬉同】光眇视目曽波些被文服纎丽而不竒些长髪曼鬋艳陆离些二八齐容起郑舞些袵若交竿抚案下些竽瑟狂防填【田】鸣鼓些宫庭震惊发激楚些吴歈【俞】蔡讴奏大吕些士女杂坐乱而不分些放敶组缨班其相纷些郑衞妖玩来杂陈些激楚之结独秀先些箟蔽象棊有六些分曹并进遒相迫些成枭而牟呼五白些晋制犀比费白日些铿钟揺虡揳【戛】梓瑟些娱酒不废沈日夜些兰膏明烛华镫错【措同】些结撰至思兰房假些人有所极同心赋些酎饮尽欢乐先故些魂兮归来反故居些乱曰献嵗发春兮汩【聿】吾南征菉苹齐叶兮白芷生路贯庐江兮左长薄倚沼畦瀛兮遥望博青骊结驷兮齐千乗悬火延起兮顔烝步及骤处兮诱骋先抑骛若通兮引车右还与王趍梦兮课后先君王亲发兮惮青兕朱明承夜兮时不可淹臯兰被径兮斯路渐【尖】湛湛江水兮上有枫目极千里兮伤春心魂兮归来哀江南
　　惜誓【史记汉书载贾生吊屈鵩鸟二赋而无惜誓一篇晦翁据洪兴祖説谓其间数语与吊屈辞指畧同意为生作无疑又云黄鹄之一举兮知山川之纡曲再举兮睹天地之圜方此语超然拔出言意之表未易以笔墨蹊径论其髙下浅深也愚谓此比而赋也】
　　惜余年老而日衰兮嵗忽忽而不反登苍天而髙举兮歴众山而日逺观江河之纡曲兮离四海之霑濡攀北极而一息兮吸沆瀣以充虚飞朱鸟使先驱兮驾太一之象舆苍龙蚴【于纠切】虬【渠纠切】于左骖兮白虎骋而为右騑【叶方无切】建日月以为葢兮载玉女于后车驰骛于杳防之中兮休息虖昆仑之墟乐穷极而不厌兮愿从容虖神明【叶音谟】涉丹水而驰骋兮右大夏之遗风【叶孚光切】黄鹄之一举兮知山川之纡曲再举兮睹天地之圜方临中国之众人兮托回飚乎尚【平】羊乃至少原之壄兮赤松王乔皆在旁二子拥瑟而调均兮余因称乎清商澹然而自乐兮吸众气而翺翔念我长生而久仙兮不知反余之故乡黄鹄后时而寄处兮鸱枭羣而制之神龙失水而陆居兮为蝼蚁之所裁夫黄鹄神龙犹如此兮况贤者之逢乱世哉寿冉冉而日衰兮固儃【邅同】回而不息俗流从而不止兮众枉聚而矫直或偷合而茍进兮或隠居而深藏苦称量之不审兮同权槩而就衡【叶杭】或推迻【移同】而茍容兮或直言之谔谔伤诚是之不察兮并纫茅丝以为索方世俗之幽昏兮白黒之美恶放山川之玉兮相与贵夫砾石梅伯数谏而至醢兮来革顺志而用国悲仁人之尽节兮反为小人之所贼比干忠谏而剖心兮箕子被髪而佯狂水背源而流竭兮木去根而不长非重躯以虑难兮惜伤身之无功【叶光】已矣哉独不见夫鸾凤之髙翔兮乃集大皇之壄循四海以回周兮见盛德而后下【叶下】彼圣人之神德兮逺浊世以自藏使麒麟可得羁而系兮又何以异乎犬羊
　　汉庄忌
　　哀时命
　　【忌梁孝王客也孝王好客招致四方游士忌与邹枚辈皆以善辞赋客于梁愚谓此篇出入比赋两义亦骚体之雅似者】
　　哀时命之不及古人兮夫何予生之不遘时往者不可扳【攀】援兮徕【来同】者不可与期志憾恨而不逞兮抒【常与切】中情而属【烛】诗夜炯而不寐兮懐隠忧而歴兹心郁郁而无告兮众孰可与深谋【叶谟悲切】欿【坎】愁悴而委惰兮老冉冉而逮之居处愁以隠约兮志沈抑而不扬道壅塞而不通兮江河广而无梁愿至昆仑之悬圃兮采钟山之玉英【叶央】擥瑶木之橝【覃】枝兮望阆风之板【坂】桐弱水汨其为难兮路中断而不通势不能凌波以径度兮又无羽翼而髙翔然隠悯而不达兮独徙倚而徬徨怅惝【倘】罔以永思兮心纡轸而増伤倚踌躇以淹留兮日饥馑而絶粮廓抱景而独倚兮超永思乎故乡廓落寂而无友兮谁可与玩此遗芳白日晼晼其将入兮哀余寿之弗将车既弊而马疲兮蹇邅徊而不能行【叶杭】身既不容于浊世兮不知进退之宜当冠崔嵬而切云兮剑淋漓而纵横衣摄叶以储与兮左袪挂于榑【扶同】桑右袵拂于不周兮六合不足以肆行【叶杭】上同凿枘于伏羲兮下合矩矱于虞唐愿尊节而式髙兮志犹卑夫禹汤虽知困其不改操兮终不以邪枉而害方世并举而好朋兮壹斗斛而相量众比周以肩迫兮贤者逺而隠藏为凤凰作鹑笼兮虽翕翅其不容灵皇其不寤知兮焉陈词而效忠俗嫉妒而蔽贤兮孰知余之从容愿舒志而抽冯兮庸讵知其吉凶璋珪杂于甑窐【携】兮陇亷与孟娵【邹】同宫举世以为恒俗兮固将愁苦而终穷幽独转而不昧兮惟烦懑而盈匈魂眇眇而驰骋兮心烦寃之志欿憾而不憺【淡】兮路幽昧而甚难块独守此曲隅兮然欿【坎】切而永叹【平】愁脩夜而宛转兮气涫【管】沸鬲【沸】其若波握剞【掎】劂【鳜】而不用兮操规矩而无所施【叶疎何切】骋骐骥于中庭兮焉能极夫逺道置猿狖于櫺槛兮夫何以责其捷巧驷跛鼈而上山兮吾固知其不能陞释管晏而任臧获兮何权衡之能称箆簬杂于黀蒸兮机蓬矢以防【射同】革负担荷以丈尺兮欲伸要【腰同】而不可得外迫胁于机臂兮上牵联于矰隿【弋同】肩倾侧而不容兮固惬【挟】腹而不得息务光自投于深渊兮不获世之尘垢【叶古】孰魁摧之可久兮愿退身而穷处凿山楹而为室兮下被衣于水渚雾露蒙蒙其晨降兮云依斐【非】其承宇虹霓纷其朝霞兮夕淫淫而淋雨怊茫茫而无归兮怅逺望此旷野下垂钓于谿谷兮上要【平】求于仙者与赤松而结友兮比王侨而为耦使枭杨先导兮白虎为之前后浮云雾而入防兮骑白虎以容与魂眐【征】眐以寄独兮汨【聿】徂往而不归处卓卓而日逺兮志浩荡而伤懐【叶胡威切】鸾凤翔于苍云兮故矰而不能加蛟龙潜于旋渊兮身不挂于网罗知贪饵而近死兮不如下游于清波宁幽隠以逺祸兮孰侵辱之可为子胥死而成义兮屈原沈于汨罗虽体解而不变兮岂忠信之可化【叶胡戈切】志怦怦而内直兮履绳墨而不颇【平】执权衡而无私兮称轻重而不差【叶七何切】摡【溉同】尘垢之狂攘兮除秽累而反真形体白而质素兮中皎洁而淑清时厌饫而不用兮且隠伏而逺身聊窜端而匿迹兮嗼【漠同】寂黙而无声独便悁而烦毒兮焉发愤而纾情时暧暧其将罢【疲】兮遂闷叹而无名伯夷死于首阳兮卒夭隠而不荣太公不遇文王兮身至死而不得逞懐瑶象而佩琼兮愿陈列而无正生天墬【古地字】之若过兮忽烂漫其无成邪气袭余之形体兮疾憯怛而萌生愿一见阳春之白日兮恐不终乎永年
　　招隠士
　　【淮南王安好古爱士招致賔客客有八公之徒分造词赋以类相从或称大山或称小山如诗之火小雅此乃小山篇中之一愚谓兴而赋也其间用楚招意晦翁云此篇视汉诸作最髙古】
　　挂树丛生兮山之幽偃蹇连蜷兮枝相缭【樛同】山气巃【陇】嵸【总】兮石嗟峩谿谷崭【巉同】岩兮水曽波猨狖羣啸兮虎豹嘷攀援桂枝兮聊淹留王孙游兮不归春草生兮萋萋嵗暮兮不自聊【叶留】蟪蛄鸣兮啾啾坱兮轧山曲【弗】心淹留兮恫【通】慌惚罔兮沕【勿】憭兮栗虎豹穴丛薄深林兮人上栗嵚岑【吟】碕【绮】礒【蚁】兮硱磳【増】磈【于鬼切】硊【鱼毁切】树轮相纠兮林木茷【拔】骪【委】青莎杂树兮薠草靃【髓】靡白鹿麏麚兮或腾或倚状貌崯崯【吟】兮峩峩【蚁】凄凄兮漇漇【防绮切】猕猴兮熊罴慕类兮以悲攀援桂枝兮聊淹留虎豹鬭兮熊罴咆禽兽骇兮亡其曹王孙兮归来山中兮不可以久留
　　汉扬子云
　　反骚
　　【子云少好词赋怪屈原文过相如至不容而死以为君子得时则大行不得时则龙蛇遇不遇命也何必沈身哉乃摭骚文而反之投诸江流以吊原晦翁云雄固为屈原之罪人此文乃离骚之谗贼他尚何説愚谓雄之行先贤辩之详矣然此文亦学者所当知故録于此】
　　有周氏之婵嫣兮或鼻祖于汾隅灵宗初谍伯侨兮流于末之杨侯【叶胡】淑周楚之丰烈兮超既离乎皇波因江潭而【往同】记兮钦吊楚之湘累惟天轨之不辟【阈同】兮何纯絜而离纷纷累以其淟涊兮暗累以其缤纷汉十世之阳朔兮招揺纪于周正正皇天之清则兮度后土之方贞图累承彼洪族兮又览累之昌辞带钩矩而背衡兮履搀枪以为基累初贮厥丽服兮何文四而质防资娵娃之珍髢【系】兮鬻九戎而索赖凤皇翔于蓬陼兮岂驾鹅之能捷骋骅骝以曲囏兮驴骡连巻而齐足枳棘之榛榛兮蝯貁拟而不敢下灵脩既信椒兰之唼佞兮吾累忽焉而不蚤睹枔芰茄【古荷字】之緑衣兮被芙容之朱裳芳酷烈而莫闻兮不如襞而幽之离房闺中容竞绰约兮相态以丽佳知众嫭之嫉妒兮何必飏累之防眢懿神龙之渊潜兮竢庆云而将举亡春风之被【披】离兮孰焉知龙之所处愍吾累之众芬兮飏之芳苓遭季夏之凝霜兮庆夭顇而丧荣横江湘以南兮云走乎彼苍吾【梧同】驰江潭之泛溢兮将折中虖重华舒中情之烦或兮恐重华之不累与陵阳侯之素波兮岂吾累之独见许精琼靡与秋菊兮将以延夫天年临汨罗而自陨兮恐日薄于西山解扶桑之总辔兮纵令之遂奔驰鸾皇腾而不属兮岂独飞亷与云师巻薜荔与若惠兮临湘渊而投之棍【衮】申椒与兰桂兮赴江湖而沤之费椒醑以要神兮又勤索彼琼茅违灵氛而不从兮反湛【沈】身于江臯累既艸【古攀字】夫传説兮奚不信而遂行徒恐鷤防之将鸣兮顾先百草为不芳初累弃彼虙妃兮更思瑶台之逸女抨【伻】雄鸠以作媒兮何百离而曽不一耦乗云蜺之旖柅兮望昆仑以樛流览四防而顾懐兮奚必云女彼髙丘既亡鸾车之幽蔼兮焉驾八龙之委蛇临江濒而淹涕兮何有九招与九歌夫圣哲之不遭兮固时命之所有虽増欷以于邑兮吾恐灵脩之不累改昔仲尼之去鲁兮斐斐【匪】迟迟而周迈终回复于旧都兮何必湘渊与涛濑溷渔父之餔歠兮絜沐洛之振衣弃由之所珍兮蹠彭咸之所遗
　　唐韩退之
　　讼风伯
　　【晁氏曰旱以喻时泽不下流风以比小人实为此厉云以比君子欲施而不可得近于诗投畀有昊之义愚谓此比而赋也】
　　维兹之旱兮其谁之由我知其端兮风伯是尤山升云兮泽上气雷鞭车兮电揺帜雨寖寖兮将坠风伯怒兮云不得止旸乌之仁兮念此下民閟其光兮不鬭其神嗟风伯兮其独谓何我于尔兮岂有其他求其时兮修祀事羊甚肥兮酒甚防食足饱兮饮足醉风伯之怒兮谁使云屏屏兮吹使醨之气将交兮吹使离之铄之使气不得化寒之使云不得施嗟尔风伯欲逃其罪其又何辞上天孔明兮有纪有纲今我上讼兮其罪谁当天诛加兮不可悔风伯虽死兮人谁汝伤
　　享罗池
　　【栁子厚守栁州死而栁民庙之于罗池退之作迎享送神诗晦翁名之曰享罗池愚谓此篇赋也其体自九歌中来亦几逼真矣】
　　荔子丹兮蕉黄杂肴蔬兮进侯堂侯之船兮两旗度中流兮风汨之待侯不来兮不知我悲侯乗驹兮入庙慰我民兮不嚬以笑鹅之山兮栁之水桂树团团兮白玉齿齿侯朝出游兮暮来归春与猿吟兮秋鹤与飞北方之人兮谓侯是非千秋万嵗兮侯无我违福我兮寿我驱厉鬼兮山之左下无苦湿兮髙无干秔稌【杜】充羡兮蛇蛟结蟠我民报事兮无怠其始自今兮钦于世世
　　宋王介甫【安石】
　　寄蔡氏女【荆公女也妻蔡卞】
　　【晦翁云其言平澹简邃翛然有出尘之趣愚谓此兴而赋也】
　　建业东郭望城西堠千嶂承宇百泉绕霤青遥遥兮纚属緑宛宛兮横逗积李兮缟夜崇桃兮炫昼兰馥兮众植竹娟兮常茂○栁蔫绵兮含姿松偃蹇兮献秀鸟跂兮下上鱼跳兮左右顾我兮适我有班兮伏兽感时物兮念汝迟汝归兮携幼○我营兮北渚有懐兮归女石梁兮以苫葢緑隂隂兮承宇仰有桂兮俯有兰嗟女归兮路岂难望超然之白云临清流兮长叹
　　宋黄鲁直【庭坚】
　　毁璧
　　【山谷此篇为其女弟而作也葢归而失爱于其姑死而犹不免于水火故其词极悲哀晦翁以为贤于他语愚谓此赋也】
　　毁璧兮陨珠执手者兮问过爱憎兮万世一轨居物之患兮固常以好为祸羞桃茢兮饭汝有席兮不嫔汝坐归来兮逍遥采芝英兮御饿○淑善兮清明阳春兮玉氷畸于世兮天脱其缨爱罥人兮生防防弃汝阳侯兮遇汝曽不如生未可以去兮殆其雏婴众雏羽翼兮故巢倾归来兮逍遥西江浪波何时平○山涔涔【岑】兮猿鹤同社瀑垂天兮雷霆在下云月为昼兮风雨为夜得意山川兮不可绘画寂寥无朋兮去【去法道】如咫彼幽坎兮可谢归来兮逍遥増胶兮不聊此暇【晦翁云卒章疑有误字】
　　宋邢居实
　　秋风三叠寄秦少游
　　【居实恕之子少有逸才大为苏黄诸公称许其为此时未弱冠晦翁云味其言神防天出如不经意而无一字作念人语同时之士号称前辈名好古学者皆莫及使天夀之则其所就岂可量哉愚谓此兴而赋也而赋中亦有比义】
　　秋风夕起兮白露为霜草木憔悴兮窃独悲此众芳明月皎皎兮照空房昼日苦短兮夜未央有一美人兮天一方欲往从之兮路渺茫登山无车兮涉水无航愿言思子兮使我心伤○秋风淅淅兮云防防鸱枭昼号兮蟠蟀夜鸣嵗月徂迈兮忽如流星少壮几时兮老冉冉其相仍展转反侧兮从夜达明怅独处此兮谁适为情长歌激烈兮涕泣交零愿言思子兮使我心怦○秋风浩荡兮天宇髙羣山逶迤兮溪谷寂寥登髙望逺兮不自聊驾言适野兮谁与游遨空原无人兮四顾萧条猿狖与伍兮麋鹿为曹浮云千里兮归路逺遥愿言思子兮使我心劳
　　辞
　　休斋云诗变而骚骚变而为辞皆可歌也辞则兼风骚之声而尤简邃者愚谓辞与赋一体也特名异尔故古人合而名曰辞赋骚号楚辞渔父篇亦号辞是其例也
　　汉武帝
　　秋风辞
　　【序云上行章河东祠后土顾视帝京欣然中流与羣臣饮燕上欢甚乃自作秋风辞文中子曰秋风辞其悔心之萌乎休斋曰此辞一章凡易三韵其节短其辞哀此辞之权舆乎前则二句一叶自泛楼船以下五韵一叶错杂成章亦楚辞之体愚谓此兴而赋也】
　　秋风起兮白云飞草木黄落兮雁南归兰有秀兮菊有芳懐佳人兮不能忘○泛楼船兮济汾河横中流兮扬素波箫鼔鸣兮发櫂歌欢乐极兮哀情多少壮几时兮奈老何
　　汉息夫躬
　　絶命辞
　　【躬在哀帝时以上变告东平王云封侯后数上书言事险谲自知其危故作絶命辞后竟以罪诛死晦翁云躬利口作奸死有余责此辞特以其髙古似贾谊故録之愚谓此比而赋也】
　　云泱郁将安归兮鹰隼横厉鸾徘徊兮矰若淡焱【飚】动则机兮丛棘栈栈曷可栖兮发忠亡身自绕罔兮寃颈折翼庸得往兮涕泣流兮萑【桓】澜心结愲【骨】兮伤肝虹霓曜兮日微孽杳防兮未开【叶归比也】痛入天兮鸣嘑【呼去声】寃际絶兮谁语仰天髙兮自列招上帝兮我察秋风为我唫浮云为我隂嗟若是兮欲何之抚神龙兮防其须【叶闾】游旷迥兮反亡【无同】期雄失据兮世我思
　　晋陶渊明
　　归去来辞
　　【晦翁云其辞义夷旷萧散虽托楚声而无其尤怨切蹙之病定斋云世谓归去来辞亦得汉魏赋体予以为不然赋家漫衍其流体亦丛杂长卿长于叙事渊云长于説理张平子而下着意为之其律愈切而词愈庳渊明葢沛然出肺腑如首云归去来中间又云归去来兮分为二篇而了无端绪如庄列言大道纵横飘忽而中自有防削但人不得而窥蹈之耳愚谓此篇实用赋义而中亦兼比】
　　归去来兮田园将芜胡不归既自以心为形役奚惆怅而独悲悟已往之不谏知来者之可追实迷途其未逺觉今是而昨非舟揺揺以轻飏风飘飘而吹衣问征夫以前路恨晨光之熹微乃瞻衡宇载欣载奔童仆欢迎稚子门三径就荒松菊犹存携幼入室有酒盈樽引壶觞以自酌眄庭柯以怡顔倚南窓以寄傲审容膝之易安园日涉以成趣门虽设而常闗策扶老以流憩时矫首而遐观云无心以出岫鸟倦飞而知还景翳翳以将入抚孤松而盘桓归去来兮请息交以絶游世与我而相违复驾言兮焉求悦亲戚之情话乐琴书以消忧农人告余以春及将有事乎西畴或命巾车或棹孤舟既窈窕以寻壑亦﨑岖而经丘木欣欣以向荣泉涓涓而始流善万物之得时感吾生之行休已矣乎寓形宇内复几时曷不委心任去留胡为乎遑遑欲何之富贵非吾愿帝乡不可期懐良辰以孤往或植杖而耘耔登东臯以舒啸临清流而赋诗聊乗化以归尽乐夫天命复奚疑
　　宋黄鲁直
　　濓溪辞
　　【序云舂陵周茂叔人品甚髙胷中洒落如光风霁月中嵗乞身老于湓城有水名之曰濓溪茂叔短于取名而鋭于求志薄于徼福而厚于得民菲于奉身而燕及防陋于希世而尚友千古闻茂叔之余风犹足以律贪则此溪之水配茂叔以永久故余诗词不及世故犹髣髴其音尘其畧如此愚谓此辞全用赋义】
　　溪毛秀兮水清可饭羮兮濯缨不渔民利兮又何有于名琴兮觞酒写溪声兮延五老以为寿蝉蜕尘埃兮玉雪自清听潺湲兮鉴澄明激贪兮敦薄非青苹白鸥兮谁与同乐○津有舟兮荡有莲胜日兮与客就闲人闻拏音不知何处散髪醉髙荷为葢兮倚芙蓉以当妓霜清水寒兮舟着平沙八方同宇兮云月为家懐连城兮佩明月鱼鸟亲人兮野老同社而争席白云防头兮与南山为伍非夫人攘臂兮谁余敢侮
　　宋杨诚斋
　　延陵懐古辞
　　【序云予假守延陵葢州来季子之墟也既而问诸故老古今之士或邑于斯或寓于斯独三人焉作延陵懐古辞愚谓三辞实用赋义】
　　延陵季子【吴季札也】
　　荆之溪兮澹以幽惠之山兮云侔思君子兮不见莽草木兮翛翛面句吴兮东而坐背朱方兮北卧齐楚岂不强而大兮吾王以妥贤于国其无裨兮不曰季子存而吴贺彼懵者之躗【乖去声】言兮谓兆亡于让王弗丕承于考心兮用五湖之与三江祀太伯其忽诸兮顾袭誉于子臧曽不知民无让而不立兮自古皆有亡诹屺岵与耡箕兮畴莫知其重轻若千乗与箪食兮絜丰约而则明迨躬逢而利怵兮亦几何而靡争谓吾札之不懿兮札亦恬受而茹声思复思兮君子乾坤毁而日月息兮则君子之亦死
　　兰陵令【荀卿也】
　　密云兮终风健顺闭兮罔寸蹊之通喟葵丘践土而迹熄兮矧冀方岐山之与逢草堂豀以铸兵兮靡遗蒲于董泽燕簴无趾而造齐兮楚甿而秦其魄鬭六王于一説兮微仪衍之舌而不国嗟若先生兮虽知时之不如储唐虞之故冕兮鬻洙泗之敝裾乗方轮与折轴兮欲先鞭而疾驱岂不家捐而人弃兮载之万世之亨衢伊素王兮中都若兰陵兮圣之徒征九伯而佩六印兮晞二邑宰而不得俱傥不欲以天球玉磬而康瓠兮嗟尔后死者其舍诸
　　东坡先生
　　吹赤壁之月笛兮瞻黄州之雪堂弹湘妃之玉瑟兮织天孙之锦裳招先生其来归兮何必懐眉山之故乡歴九州而犹隘兮诞置之祝融之汪酌乳泉以当醴兮飱荔子以为粮葺榕叶以作屋兮托桄榔之防以为堂驱海涛以入砚滴兮挽南斗文星于笔铓昌黎兮欧阳视先生兮雁行韫不泄兮忠愤烱不揜兮文章乞镜湖兮九闗营莬裘兮是邦予之来兮云暮与先生兮相望视履迹兮焉在问故宫兮就荒俯仰兮永懐渺山川兮苍苍














　　古赋辩体巻九
　　钦定四库全书
　　古赋辩体巻十
　　元　祝尧　撰
　　外録下
　　文
　　昔汉贾生投文而后代以为赋葢名则文而义则赋也是以楚辞载韩栁诸文以为楚声之续岂非以诸文并古赋之流欤今故録歴代文中之有赋义者于此若夫赋中有文体者反不若此等之文为可入于赋体云
　　六朝孔德璋【名稚圭】
　　北山移文
　　【北山者建康蒋山是也时周颙彦伦尝隠此山后应名为海盐令以事赴京欲再经此山徳璋以彦伦不能终其隠节为此山之羞遂假山灵为言作移文以絶之迂斋云此篇当看节奏纡余虚字转折然造语骚丽下字新竒所当详味愚谓语丽字新乃六朝人所长亦所宜学但不可专事此尔】
　　钟山之英草堂之灵驰烟驿路勒移山庭夫以耿介拔俗之标潇洒出尘之想度白雪以方洁干青云而直上吾方知之矣若其亭亭物表皎皎霞外芥千金而不盼屣万乗以如脱闻凤吹于洛浦值薪歌于延濑固亦有焉岂期终始参差苍黄反覆泪翟子之悲恸朱公之哭乍回迹以心染或先贞而后黩何其缪哉呜呼尚生不存仲氏长往山阿寂寥千载谁赏世有周子隽俗之士既文既博亦亦史然而学遁东鲁习隠南郭窃吹草堂滥巾北岳诱我松桂欺我云壑虽假容于江臯乃缨情于好爵其始至也将欲排巢父拉许由傲百氏蔑王侯风情张日霜气横秋或叹幽人长往或怨王孙不游谈空空于释部覈于道流务光何足比涓子不能俦及其鸣驺入谷鹤书赴垅形驰魄散志变神动尔乃眉轩席次袂耸筵上焚芰制而裂荷衣抗尘容而走俗状风云凄其带愤石泉咽而下怆望林峦而有失顾草木而如丧至其纽金章绾墨绶属城之雄冠百里之首张英风于海甸驰妙誉于淛右道帙长摈法筵久埋敲朴喧嚣犯其虑牒诉倥偬装其懐琴歌既断酒赋无续常绸缪于结课每纷纶于折狱笼张赵于往图架卓鲁于前箓希踪三辅豪驰声九州牧使我髙霞孤映明月独举青松落隂白云谁侣涧户摧絶无与归石迳荒凉徒延伫至于还飚入幕写雾出楹蕙帐空兮夜鹤怨山人去兮晓猿惊昔闻投簮逸海岸今见解兰缚尘缨于是南岳献嘲北陇腾笑列壑争讥攒峯耸诮慨游子之我欺悲无人以赴吊故其林慙无尽涧愧不歇秋桂遣风春萝罢月骋西山之逸议驰东臯之素谒今又促装下邑浪拽上京虽情投于魏阙或假步于山扃岂可使芳杜厚顔薜荔防耻碧岭再辱丹崖重滓尘游躅于蕙路污緑池以洗耳宜扃岫幌掩云闗敛轻雾藏鸣湍截来辕于谷口杜妄辔于郊端于是丛条瞠胆叠颖怒魄或飞柯以折轮乍低枝而扫迹请回俗士驾为君谢逋客
　　唐李遐叔【名华】
　　吊古战场文
　　【遐叔与萧頴士齐名世号萧李遐叔文辞绵丽少宏杰气颖士俊爽自肆时谓不及頴士遐叔自疑过之常作吊古战场文托之古人杂以梵书之庋以示頴士问曰今谁可及頴士曰君若精思便可至矣遐叔愕然而服愚谓此篇文体虽多然用赋之体亦不少分其文而取其赋尽有以露笔端处详玩自见】
　　浩浩乎平沙无垠夐不见人河水萦带羣山纠纷黯兮惨悴风悲日曛蓬断草枯凛若霜晨鸟飞不下兽挺亡羣亭长告余曰此古战场也常覆三军往往鬼哭天隂则闻伤心哉秦欤汉欤将近代欤吾闻夫齐魏徭戍荆韩召募万里奔走连年暴露沙草晨牧河氷夜渡地濶天长不知归路寄身锋刃腷臆谁诉秦汉而还多事四夷中州耗斁无世无之古称戎夏不抗王师文教失宣武臣用竒竒兵有异于仁义王道迂濶而莫为呜呼噫嘻吾想夫北风振漠胡兵伺便主将骄敌期门受战野竪旄旗川回组练法重心骇威尊命贱利镞穿骨惊沙入面主客相搏山川震声折江河势崩雷电至若穷隂凝闭凛冽海隅积雪没胫坚氷在须鸷鸟休巢征马踟蹰缯纩无温堕指裂肤当此苦寒天假强胡凭陵杀气以相翦屠径截辎重横攻士卒都尉新降将军复没尸填巨港之岸血满长城之窟无贵无贱同为枯骨可胜言哉鼓衰兮力尽矢竭兮絶白刃交兮宝刀折两军蹙兮生死决降矣哉终身夷狄战矣哉暴骨沙砾鸟无声兮山寂寂夜正长兮风淅淅魂魄结兮天沈沈鬼神聚兮云幕幕日光寒兮草短月色苦兮霜白伤心惨目有如是耶吾闻之牧用赵卒大破林胡开地千里遁逃匈奴汉倾天下财殚力痡任人而已其在多乎周逐猃狁北至太原既城朔方全师而还饮至策勲和乐且闲穆穆棣棣君臣之间秦起长城竟海为闗荼毒生灵万里朱殷汉击匈奴虽得隂山枕骸遍野功不补患【平声】苍苍烝民谁无父母提携捧负畏其不寿谁无兄弟如足如手谁无夫妇如賔如友生也何恩杀之何咎其存其没家莫闻知人或有言将信将疑悁悁心目寝寐见之布奠倾觞哭望天涯天地为愁草木凄悲吊祭不至精魂无依必有凶年人其流离时邪命邪从古如斯为之奈何守在四夷
　　唐韩退之
　　吊田横文
　　【晁氏曰愈有大志不为世知故行经横墓感其义髙能得士而为文以吊之时唐宰相董晋为汴州才奏愈从事愈终始感遇称陇西公而不姓后从裴度亦自谓知己然后终不引愈共天下事故踌躇发愤太息于区区之横以谓夫茍如横之好士天下将有贤于五百人者至焉愚谓此篇虽无他寄托亦有赋中之风义】
　　事有旷百世而相感者余不自知其何心非今世之所稀孰为使余歔欷而不自禁余既博观乎天下曷有庶几夫子之所为死者不复生嗟余去此其从谁当秦氏之败乱得一士而可王何五百人之扰扰而不能脱夫子于剑铓抑所宝之非贤亦天命之有常昔阙党之多士孔圣亦云其遑遑茍余行之不迷虽颠沛其何伤自古死者非一夫子至今有耿光跽陈辞而荐酒魂髣髴其来享
　　唐栁子厚
　　吊屈原文
　　【晁氏曰宗元得罪与昔人离谗去国者异其吊原殆困而知悔者其辞慙矣愚谓此篇亦用比赋体而杂出于风兴之义其迹原之心亦颇得之晦翁尝称扬栁于楚辞逼真必非茍言者】
　　后先生葢千祀兮余再逐而浮湘求先生之汨罗兮擥衡若以荐芳愿荒忽之顾懐兮冀陈辞而有明【叶音芒】先生之不从世兮惟道是就支离抢攘兮遭世孔疚华虫荐壤兮进御羔袖牝鸡咿嚘兮孤雄束咮哇咬环观兮防耳大吕堇喙以为羞兮焚弃稷黍犴狱之不知避兮宫庭之不处陷涂借秽兮荣若绣黼榱折火烈兮娭娭笑语谗口之哓哓兮惑以为咸池便媚鞠恧兮美愈西施谓谟言之怪诬兮反置瑱而逺违匿重痼以讳避兮进俞缓之不可为何先生之凛凛兮厉鍼石而从之仲尼之去舍鲁兮曰吾行之迟迟栁下惠之直道兮又焉往而可施今夫世之议夫子兮曰胡隠忍而懐斯惟达人之卓轨兮固僻陋之所疑委故都以从利兮吾知先生之不忍立而视其覆坠兮又非先生之所志穷与达故不渝兮夫惟服道以守义矧先生之悃愊兮滔大故而不贰沈璜瘗佩兮孰幽而不光荃蕙蔽匿兮胡久而不芳先生之貌不可得见兮犹髣髴其文章托遗编而叹喟兮涣余涕之盈眶呵星辰而驱诡怪兮夫孰救于崩亡何挥霍雷电兮茍为是之荒茫耀姱辞之曭朗兮世果以是之为狂哀余衷之坎坎兮独蕴愤而増伤谅先生之不言兮后之人又何望忠诚之既内激兮抑衔忍而不长芉为屈之几何兮胡为独焚其中肠吾哀今之为仕兮庸有虑时之否臧食君之禄畏不厚兮悼得位之不昌退自服以黙黙兮曰吾言之不行既媮风之不可去兮懐先生之可忘
　　吊苌文
　　【苌周灵王之贤臣为刘文公之属大夫文公与欲城成周使告于晋魏献子涖政悦苌而与之合诸侯于狄泉衞彪傒曰苌其不殁乎天之所壊不可支也及范中行之难周人杀苌庄周云苌死藏其血三年而化为碧葢语其忠诚然也子厚哀以忠死故吊之云愚谓此文皆用比赋义】
　　有周之羸兮邦国异图臣乗君则兮王易为侯威强逆制兮郁命转幽疹蛊胶密兮肝胆化仇奸权防货兮忠勇以刘伊时云幸兮大夫之羞呜呼危哉河渭溃溢兮横躯以抑嵩髙折陊兮举手排直压溺之不虑兮坚刚以为式知死不可挠兮明章人极夫何大夫之炳烈兮王不悟夫谗贼卒施快于剽狡兮怛就制乎强国松栢之斩刈兮蓊茸欣植盗骊折足兮罢驽抗臆鸷鸟之髙翔兮防狐惴而不食窃畏忌以羣朋兮夫孰病百而申一挺寡以校众兮古圣人之所难援羸以威傲兮兹固蹈殆而违安杀身之匪余戚兮闵宗周之不完岂成城以夸功兮哀清庙之将残嫉彪子之肆诞兮弥皇览以为谩姑舍道以从世兮焉用考古以登贤指白日以致愤兮卒頽幽而不刋版上帝以飞精兮黮寥廓而殄絶朅冯云以羾愬兮终防防以郁结欲登山以号辞兮愈洋洋以超忽心沍涸其不化兮形凝冰而自栗图始而虑末兮非大夫之操陷瑕委厄兮固衰世之道知不可而愈进兮担不偷以自好陈诚以定命兮侔贞臣与为友比干之以仁类兮缅辽絶以不羣伯夷殉洁以莫怨兮孰克轨其遗尘茍端诚之内亏兮虽耆老其谁珍古固有一死兮贤者乐得其所大夫死忠兮君子所与呜呼哀哉兮敬吊忠甫
　　吊乐毅文
　　【燕昭王怨齐乃先礼郭隗而毅往委质焉昭王以为上将军下齐七十余城昭王死田单间之毅畏诛遂奔赵以书遗燕惠王曰臣闻圣贤之君功立而不废故着于春秋蚤知之士名成而不毁故称于后世子厚伤毅有功不见知而以谗废故吊之愚谓子厚三吊古文皆本于骚而用比赋之义为多然吊屈文意最佳吊苌次之吊乐毅又次之】
　　大厦之骞兮风雨萃之车亡其轴兮乗者弃之呜呼夫子兮不幸类之尚何为哉昭不可留兮道不可常畏死疾走兮往颠徬徨燕复为齐兮东海洋洋嗟夫子之专直兮不虑后之为防胡去规而就矩兮卒陷滞以流亡惜功美之不就兮俾愚昧之周章岂夫子之不能兮无亦恶是之遑遑仁夫对赵之悃欵兮诚不忍其故邦君子之容与兮弥亿载而愈光谅遭时之不然兮匪谋虑之不长跽陈辞以陨涕兮仰视天之茫茫茍偷世之谓何兮言余心之不臧
　　操
　　风俗通云琴曲曰操操者言其穷阨犹不失其操也然舜南风歌亦被之琴岂谓穷阨乎亦歌之别名尔晁氏曰孔子于三百篇皆歌之操亦歌之辞也离骚本古诗之衍者至汉而衍极故离骚亡操与诗赋同出而异名葢衍复于约者约故去古不逺然则后之欲学离骚者惟约犹近之
　　尹伯竒
　　履霜操
　　【尹吉甫子伯竒无罪为后母谮而见逐自伤作愚按古操极多但多是古诗今録履霜雉飞二操者以其似骚而可入于赋也】
　　朝履霜兮采晨寒考不明其心兮信谗言孤恩离别兮摧肺肝何辜皇天兮遭斯愆痛没不同兮恩有偏谁説硕兮知此寃【末句疑有脱误】
　　牧犊子
　　雉朝飞操
　　【牧犊子七十无妻见雉双飞有感而作愚谓此以比兴而赋也】
　　雉朝飞兮鸣相和雌雄羣游兮山阿我独有命兮未有家时将暮兮可奈何嗟嗟暮兮可奈何
　　韩退之
　　将归操
　　【孔子之赵闻杀鸣犊作氏曰愈博学羣书竒辞奥防如取诸室中物以其所涉博故能约而为此其取兴幽眇怨而不言最近离骚十操取其四以近楚辞其删六首者皆诗也愚按晁氏所取诚近骚今从之此篇则比而赋也】
　　狄之水兮其色幽幽我将济兮不得其由涉其浅兮石齧我足乗其深兮龙入我舟我济而悔兮将安归尤归乎归乎无与石鬭兮无应龙求
　　山操
　　【孔子以季桓子受女乐諌不从望山而作愚谓此亦比而赋也】
　　之气兮不能云雨之枿兮不中梁柱之大兮秪以奄鲁知将隳兮哀莫余伍周公有思兮嗟余归辅
　　拘幽操
　　【文王羑里作末云臣罪当诛兮天王圣明正与诗中所谓母氏圣善我无令人意合真得古人之心也夫】
　　目揜揜兮其凝其盲耳肃肃兮听不闻声朝不日出兮夜不见月与星有知无知兮为死为生呜呼臣罪当诛兮天王圣明
　　残刑操
　　【曾子梦一狸不见其首作愚谓此虽赋实有比义】
　　有兽维狸兮我梦得之其身孔明兮而头不知吉凶何为兮觉坐而思巫咸上天兮识者其谁
　　汉蔡文姬【琰】
　　胡笳
　　【文姬汉中郎蔡邕女也嫁为衞仲道妻遭乱没于南匈奴左贤王十二年为生二子曹操素善邕痛其无后以重赂赎之归于董玘文姬自伤失节而不能忘二子故作此晦翁云此虽不规规于楚语而其哀怨发中不能自已琰失身异域不能死义固无可言然琰犹知愧以自讼则与扬雄反骚之意又有间矣琰母子无絶道若雄则反诎前哲以自文宜不得与琰比愚谓胡笳胡中乐也此辞乃其乐曲亦古琴操之类故以附操之后其义则赋而兼比兴者也】
　　我生之初尚无为我生之后汉祚衰天不仁兮降乱离地不仁兮使我逢此时干戈日寻兮道路危民卒流亡兮共哀悲烟云蔽野兮防充斥志意乖兮义节亏对殊俗兮非我宜遭恶辱兮当告谁笳一防兮琴一拍心愤怨兮无人知○戎人逼我兮为室家将我行兮向天涯云山万重兮归路遐疾风千里兮风扬沙人多暴猛兮如虺蛇控被风兮为骄奢两拍张弦兮弦欲絶志摧心折兮自悲嗟○越汉国兮入胡城亡家失身兮不如无生氊裘为裳兮骨肉震惊羯羶为味兮枉遏我情鞞鼓喧兮从夜达明胡风浩浩兮暗塞营伤今感昔兮三拍成衔悲蓄恨兮何时平○无日无夜兮不思我乡土禀气含生兮莫过我最苦天灾国兮人无主惟我薄命兮没戎土殊俗心异兮身难处嗜欲不同兮谁可共语寻思涉歴兮多囏阻四拍成兮益凄楚○雁南征兮欲寄边声雁北归兮为得汉音雁飞髙兮邈难寻空断肠兮思愔愔攅眉向月兮抚雅琴五拍泠泠兮意弥深○冰霜凛凛兮身苦寒饥对肉酪兮不能飱夜闻陇水兮声鸣咽朝见长城兮路杳漫追思往日兮行李难六拍悲来兮欲罢弹○日暮风悲兮边声四起不知愁心兮説向谁是原野萧条兮烽戍万里咨贱少弱兮少壮为美逐有水草兮安家葺垒牛羊满野兮聚如蜂蚁草尽水竭兮羊马皆徙七拍流恨兮恶居于此○为天有眼兮何不见我独漂流为神有灵兮何故处我天南海北头我不负天兮天何配我殊匹俦我不负神兮神何殛我越荒州制兹八拍兮拟俳优何知曲成兮心转愁○天无涯兮地无边我心愁兮亦复然人生倐忽兮如白驹之过隙然不得欢乐兮当我之盛年怨兮欲问天天苍苍兮上无縁举头仰望兮空云烟九拍懐情兮谁与传○城南烽火不曽灭疆场征战何时歇杀气朝朝冲塞门胡风夜夜吹边月故乡隔兮音尘絶哭无声兮气将咽一生辛苦兮縁别离十拍悲深兮泪成血○我非贪生而恶死不能捐身兮心有以生仍冀得兮归桑梓死当埋骨兮长已矣日居月诸兮在戎垒胡人宠我兮有二子鞠之育之兮不羞耻问之念之兮生长边鄙十有一拍兮因兹起哀响缠绵兮彻心髓○东风应律兮暖气多知是汉家天子兮布阳和羌胡蹈舞兮共讴歌两国交懽兮罢兵戈忽遇汉使兮称近诏遣千金兮赎妾身喜得生还兮逢圣君嗟别稚子兮防无因十有二拍兮哀乐均去住两情兮谁具陈○不谓残生却得全归抚抱胡儿兮泣下沾衣汉使迎我兮四牡騑騑号失声兮谁得知与我生死兮逢此时愁为【去】子兮日无光辉焉得羽翼兮将汝归一步一逺兮足难移魂消影絶兮恩爱遗十有三拍兮急调悲肝肠搅刺【戚】兮人莫我知○身归国兮儿莫知随心悬悬兮长如饥四时万物兮有盛衰惟我愁苦兮不暂移山髙地濶兮见汝无期更深夜防兮梦汝来斯梦中执手兮一喜一悲觉后痛吾心兮无休歇时十有四拍兮涕涙交垂河水东流兮心是思○十有五拍兮节调促气填胷兮谁识曲处穹庐兮偶殊俗愿得归来兮天从欲再回汉国兮欢心足心有懐兮愁转深日月无私兮曽不照临子母分离兮意难任同天隔越兮如商参生死不相知兮何处寻○十有六拍兮意茫茫我与儿兮各一方日东月西兮徒相望不得相随兮空断肠对萱草兮忧不忘弹鸣琴兮心何伤今别子兮归故乡旧怨平兮新怨长泣血仰头兮诉苍苍胡为生我兮独罹此殃○十七拍兮心鼻酸闗山阻脩兮行路难去时懐土兮心无绪来时别儿兮思漫漫塞上黄蒿兮枝枯叶干沙场白骨兮刃痕箭瘢风霜凛凛兮春夏寒人马饥豗兮筋力单岂知重得兮入长安叹息欲絶兮涙防干○胡笳本出自胡中縁琴翻出音律同十八拍兮曲虽终响有余兮思无穷是知丝竹微妙兮均造化之功哀乐各随人心兮有变则通胡与汉兮异域殊风天与地隔兮子西母东苦我怨气兮浩于长空六合虽广兮受之应不容
　　歌
　　汉艺文志云不歌而诵谓之赋然骚中抽思篇有少歌荀卿赋篇内佹诗有少歌及渔父篇末又引沧浪孺子歌则赋家亦用歌为辞未可泥不歌而诵之言也是故后代赋者多为歌以代乱亦有中间为歌者葢歌者乐家之音节与诗赋同出而异名尔今故载歴代本谓之歌而有六义可以助赋者
　　虞舜氏
　　南风歌
　　【舜调五弦之琴歌南风之诗愚谓此歌亦琴操葢比而赋也】
　　南风之薫兮可以解吾民之愠兮南风之时兮可以阜吾民之财兮
　　箕子
　　麦秀歌
　　【箕子过故殷墟欲哭则不可欲泣为近妇人乃作歌以咏之愚谓此歌与诗之黍离骚之哀郢同感葢兴而赋也】
　　麦秀渐渐兮禾黍油油彼狡童兮不与我好仇
　　伯夷
　　采薇歌
　　【伯夷谏伐不从采薇于首阳而歌愚谓此赋也】
　　登彼西山兮采其薇矣以暴易暴兮不知其非矣神农虞夏忽然没兮我安适归矣吁嗟徂兮命之衰矣
　　孔子
　　获麟歌【赋也】
　　唐虞世兮麟凤游今非其时来何求麟兮麟兮我心忧
　　楚狂接舆
　　凤兮歌
　　【晦翁云凤有道则见无道则隠接舆以比孔子而讥其不能隠而德衰也葢知尊孔子而趋不同者也愚按此言则比而赋也四书中惟有此歌及沧浪孺子歌然沧浪歌已见骚篇内兹不重出】
　　凤兮凤兮何德之衰往者不可谏来者犹可追已而已而今之从政者殆而
　　寡陶婴
　　黄鹄歌
　　【婴鲁门之女少养母孤无强昆弟纺绩为产鲁人闻其义将求焉婴闻之恐不得免作歌明已鲁人遂不复求愚谓此比而赋也】
　　悲夫黄鹄之早寡兮七年不双宛颈独宿兮不与众同夜半悲鸣兮想其故雄天命早寡兮独宿何伤寡妇念此兮泣下数行呜呼哀哉兮死者不可忘飞鸟尚然兮况于贞良虽有贤雄兮终不重行
　　楚渔父
　　渡伍员歌
　　【伍员逃楚入吴时欲渡江后骑追急渔父渡之而歌愚谓此直赋之义】
　　日月昭昭兮寝已驰与子期乎芦之漪　日已夕兮余心忧悲月已驰兮何不渡为事寖急兮将奈何
　　榜枻越人
　　越人歌
　　【晦翁云楚王弟鄂君乏舟榜枻越人扣棹而歌于周太师六诗之所谓兴者有契焉愚按此言则赋之中有兴义】
　　今夕何夕兮搴洲中流今日何日兮得与王子同舟防羞被好兮不訾诟耻心几顽而不絶兮得知王子山有木兮木有枝心悦君兮君不知
　　燕荆轲
　　易水歌
　　【燕太子丹患秦攻伐无已使轲入秦刺秦王将发太子及賔客皆白衣以送之至易水之上既祖取道髙渐离击筑荆轲和而歌为变徴之声士皆垂涕又为羽声忼慨士皆瞠目髪尽上指冠其词悲壮激烈有足观者愚谓此虽赋也起一句却兼比兴之义】
　　风萧萧兮易水寒壮士一去兮不复还
　　项羽
　　垓下帐中歌
　　【晦翁云其词慷慨激烈有千载不平之余惯若其成败得失亦可为强不义者之戒愚谓此赋也】
　　力拔山兮气葢世时不利兮骓不逝骓不逝兮可奈何虞兮虞兮奈若何
　　汉髙祖
　　大风歌
　　【晦翁云此歌正楚声也亦名三侯之章文中子曰大风安不忘危其霸心之存乎美哉乎其言汉之所以有天下而不能三代其以是夫然自千载以来人主之词未有若是壮丽竒伟者也愚谓此比而赋也】
　　大风起兮云飞扬威加海内兮归故乡安得壮士兮守四方
　　汉武帝
　　瓠子歌
　　【帝既封禅乃发卒数万人瓠子决河还自临祭沈白马玉璧令羣臣从官皆负薪置决河东东郡烧柴薪少乃下淇园之竹以为揵为作歌诗二章卒塞瓠子筑宫其上名曰宣防　　自此梁楚无水灾归来子曰此歌乃闵然有吁神忧民恻怛之意愚谓此赋也】
　　瓠子决兮将奈何浩浩洋洋虑殚为河殚为河兮地不得宁功无已时兮吾山平吾山平兮钜野溢鱼弗郁兮柏【迫同】冬日正道防兮离常流蛟龙骋兮放逺游归旧川兮神哉沛不封禅兮安知外为我谓河伯兮何不仁泛滥不止兮愁吾人齧桑浮兮淮泗满久不返兮水维缓河汤汤兮激潺湲北渡回兮流难搴长筊兮沈美玉河公许兮薪不属薪不属兮卫人罪烧萧条兮噫乎何以御水隤林竹兮犍石菑宣防塞兮万福来
　　乌孙公主
　　乌孙公主歌
　　【武帝元封中以江都王建女细君为公主妻乌孙王昆莫为右夫人公主至其国自治宫室居时一再与昆莫防昆莫年老言语不通公主悲愁有为作歌词悲哀愚谓此赋义也】
　　吾家嫁我天一方逺托异国兮乌孙王穹庐为室兮氊为墙以肉为食兮酪为浆居常土思兮心内伤愿为黄鹄兮归故乡
　　后汉梁鸿
　　五噫歌
　　【鸿出京作此歌肃宗闻而悲之求鸿不得愚谓此赋义也】
　　陟彼北邙兮噫顾瞻帝京兮噫宫阙崔嵬兮噫民之劬劳兮噫辽辽未央兮噫
　　唐李太白
　　鸣臯歌
　　【晦翁云白此篇近楚辞归来子以为白才自逸荡故或离而去之者亦为知言愚谓此赋也其间出入六朝体与楚辞终有径庭】
　　若有人兮思鸣臯阻积雪兮心烦劳洪河凌兢不可以径度氷龙鳞兮难容舠邀仙人之峻极兮闻天籁之嘈嘈霜崖缟练以含沓兮若长风扇海涌沧溟之波涛猿緑罴舔舕岌危咆柯振石骇胆栗魄羣呼而相号峯峥嵘以路絶挂星辰于岩防送君之归兮动鸣臯之新作交鼓吹兮弹丝觞清冷之池阁君不行兮何待若反顾之黄鹤扫梁园之羣英振大雅于东洛巾征轩兮歴阻折寻幽居兮越巘防盘白石兮坐素月琴松风兮寂万壑望不见兮心氤氲萝防防兮霰纷纷水横洞以下渌波小声而上闻虎啸谷而生风龙藏溪而吐云寡鹤清唳饥鼯嚬呻魂独处此幽黙兮愀空山而愁人鸡聚族以争食凤孤飞而无隣蝘蜒嘲龙鱼目混珍嫫母衣锦西施负薪若使巢由桎梏于轩冕兮亦奚异乎夔龙防于风尘哭何苦而救楚笑何夸而却秦吾诚不能学二子沽名矫节以耀世兮固将弃天地而遗身白鸥兮飞来长与君兮相亲
　　韩退之
　　盘谷歌
　　【此篇虽歌也实赋也起一段如诗中至末一段如骚】
　　盘之中维子之宫盘之土维子之稼盘之泉可濯可沿盘之阻谁争子所窈而深廓其有容缭而曲如往而复嗟盘之乐兮乐且无央虎豹逺迹兮蛟龙遁藏鬼神守防兮呵禁不祥饮且食兮寿而康无不足兮奚所望膏吾车兮秣吾马从子于盘兮终吾生以徜徉














　　古赋辩体巻十
　　刻古赋辩体跋
　　古赋辩体凡十巻前守无锡顾君与新尝命工刻之未及告完寻陞广东臬司宪副是时吉安节推金城吴君子贞来署府事踵而成之然中多遗阙譌误观者病焉偶得侍御大梁熊君子脩按蜀时所刻全本乃今方伯颍川张公南溟所校者因取而补正焉庶几阙譌之病得少免于斯云嘉靖丁酉六月甲戌赣州府知府闗中康河跋








