　　钦定四库全书　　　　　集部八
　　荆南倡和诗集　　　　　总集类
　　提要
　　【臣】等谨案荆南倡和诗集一巻元末周砥马治同撰砥字履道无锡人治字孝常宜兴人至正癸巳甲午乙未三年两人同馆于宜兴荆溪之南随事倡和积诗一巻録成二帙各懐其一同时遂昌郑元祐为之序二人亦自有序后砥从张士诚死于兵而治入明为建昌同知与髙啓友善遂以此集手録本付啓啓复以与吕敏有啓后序及徐贲题词敏后仍归诸马氏成化间乡人李廷芝携至京师俾李应祯张弼详着其事校正付梓集后附録数首皆砥在荆南别后之作及治赋砥哀词与其追和之诗砥以吟咏擅长与顾阿瑛踪迹最宻玉山雅集记逰诸编中多载所作格调皆极谐婉其撰是集正元末丧乱之际感时伤事颇为情致缠绵治诗笔稍逊于砥而隽句络绎工力亦差能相敌以视松陵倡和汉上题襟虽未必遽追配作者而两人皆无全集行世存之亦足以窥见一斑焉乾隆四十六年十月恭校上
　　总纂官【臣】纪昀【臣】陆锡熊【臣】孙士毅
　　总　校　官　【臣】　陆　费　墀








　　荆南倡和诗集原序
　　前年予归养亲始寓荆南山中荆南者地志云义兴俗劲直有荆楚之风故水名荆溪溪之南曰荆南非江汉之间所谓荆南者也常之属邑四而义兴山独多凡山之羣峰簇出者惟荆南为然义兴故僻左而荆南延亘且百里予所寓处距州郭七十里四方宾客茍以事来义兴者多止州郭迳去以故荆南虽有佳山水谷岩潭洞之胜多不知使知之亦不暇游也予虽以邑人久寓于兹而亦未极披览去年春履道自吴门来与予俱主周氏家周氏好学有贤行得客予二人乃大喜为屋涧东西以馆之置荼具酒杯属其子弟从之游盖今二年之间亦稍稍事搜览天高气清间相与登铜棺窥玉潭咏颐山晚晴送具区之洪波招天目之远云而吴兴桐川诸山若奔走来会可喜者始咎向者缺游观之胜也闲居读书念亲旧离别与夫风泉月林之间载咏载歌商今古较人事吊吴封禅遗迹思孝侯折节从学之勇不可复见与夫杜牧之之风流苏长公之英灵则复感叹悲咤噆噆不已予与履道意思皆然因合前后所作为荆南倡和诗若干篇嗟夫予二人者交旧矣向年与履道居吴门或居无锡其相从之好有之而聚散恒倐然非有如今日之乆也更唱迭和非有如今日之多也惟其流离不偶亦岂有如今日之甚也哉盖前五六年民物尚富康士往来东西州者众故于登览不能专宜其于山水之胜反有畧而非顾者今予与履道徒以留连至此遭时屯阨不能羽翼以飞殆所谓匪鳣匪鲔潜逃于渊匪鹑匪鸢翰飞戾天噫士至于此乃得于一丘一壑尽心焉由此观之则人之有忧患孤苦者未可以为不幸也孟子曰人之有德慧术智者恒存乎疢疾诗亦然又况重于诗者乎异时年迈志衰皤然两翁复相遇于山巅水涯开巻一笑则犹借此以识穷愁忧患之嵗月云前年至正十三年也十五年秋七月马治序荆南倡和诗録为两巻一留孝常许一以自藏砥与孝常非直嗜诗者也顾有所感于中而形于言尔非敢有意于示人也心之所感情之所发有不能自已者故不自知其言之多也见其言之多而遂以为耽于诗者非也盖吾二人之诗非艰深劳苦以得之见山而心乐焉则欲养其德也观水而志达焉则欲果其行也登高而见白云之英英则思吾亲之在远也与山僧野老往来以游则亦未絶于朋从也居穷约而无怨尤之辞则知安乎命分之故也是皆有感于中而形于言尔谓非为学之道乎虽然荆南山水岂以吾二人而着即天下名山水多矣其峰峦洞谷岂尽胜荆南哉彼或当四方之要冲遇贤达之游咏则名著于无穷矣荆南既僻左寡贤达之遇则其名之不着也固宜然则居僻而名不着岂特山水也哉岂特山水也哉句吴周砥序



　　钦定四库全书
　　荆南倡和诗集
　　元周砥明马治仝撰
　　过任彦升钓台　　　　　　　　马治
　　寂寂山水郡依依今古名斯人同化尽系缆旧台倾汀树烟中没寒禽沙际鸣无人坐垂钓永念彼平生【任有出宜兴郡哭范仆射诗序云永念平生】
　　周砥
　　雪树参差短寒山迢递明春流钓台没残照夕岚轻万化同澌尽孤名如水清谁悲范仆射千载见交情
　　出西涧过龙岩途中瞻眺　　　　　砥
　　适意穷山水览物眷时候兰薄迷烟孕桐林仰云逗却立驻幽躅前临縦遐觏谷鸣始嘤嘤川响复浏浏冲飚激高竹晴曦艳寒溜崖复翠羽戢石触金鳞皱妙合理无遗心怡兴难究逼仄缘石磴岧嶤陟云构岂唯庐霍期揽此嵓防秀素履非行险逸想仍冒诟遥遥此中情庶以谢纷揉
　　治
　　山泽春明丽云树郁峭蒨游步何从起涉涧行屡转幽泉响层曲蔓草緜芳甸在岸心已遂经丘始回面岩崖骤谁创岚岭遥自荐苍栝凝隂吹彤霞散晴电庵蔼蒙笼间一水光练练沈沈潭洞古潜龙不复见观颐委物育解作凝神变临深备戒慎登高欲瞑游目信虚无探已有常恋灵芝事暧昧采薇庶游衍行矣东郊归祈年急亲膳
　　南涧聴水声送别太古禅师　　　　治
　　汩汩石上语浏浏风中琴清晨南涧流似是太古音出谷乍喧冗入林杳深沈后来自相续前者既难寻问客何缘起悠悠伤别心
　　赋得晚晴送禅师　　　　　　　　砥
　　浮云莫褰霁空宇湛然清复念还山客迟迟南涧行新禽响丛木残照入孤城即此闲来往方纡尘外情
　　对新栁　　　　　　　　　　　　砥
　　才弄新春色巳有萦愁意欲倚不成眠待扶还似醉疎雨飘枝湿莫雀衔花坠脉脉独含情故园那得至
　　治
　　萦萦初月栁撩乱愁边见隂忆武昌门高想灵和殿金塘承日暎绮陌迎风转学舞未能休缨情欲谁见
　　送梁生　　　　　　　　　　　　治
　　山路喧黄鸟溪风摇緑苹如何送行客等是未归人
　　砥
　　荷衣不掩体客路暗伤春谁是怜贫者金陵有主人
　　游龙岩三洞之间赠东臯生　　　　治
　　三十六洞何纷纷倦游拂拭龙岩云龙岩之山昔所闻白波中浮洞庭君混沌初离元气分雷疾如崩电如焚从今金仙栖上方五丁斧作三石房供以百斛青霞浆唯留一谽谺玉室暎金堂铜棺嵯峨空复云乃有铜棺藏张公链丹处人去紫苔荒灵官玉女虚名耳青骡不归已渺茫如何龙宫三石房内犹肺腑阅肾肠间有寻丈鱼见人化去不可量水边荏苒露牙角一日四海流滂滂我呼东臯生下观潜龙宅抟桑小燧飞入来照见乾坤与人隔世间日月轻变迁我欲待子无为先后天而终道自然石上一憩三千年
　　砥
　　商顔紫芝久不采淮南丹书竟安在仙人劝我三洞游身如骑龙到东海海气茫茫云雾回白波卷雪连山来双童手弄海底日红光一道金莲开瑶草绿可折琼树花冥冥昔人链丹丹灶在锦苔绣石光青荧雷行半空中逄逄击天鼓玉女鸾笙时下来前头四足神鱼舞醉拂珊瑚鞭玉虎我欲因之穷洞府闲访八公五云里为说苍生受辛苦不然西出西华颠太极总仙之洞天安得周回更二千直与龙岩之洞相钩连莲花峰上重携手笑揽霞觞窥八埏
　　寄茅山道士邓九华二首　　　　　治
　　玉门丹砂不可得有怀常在积金山空疑蓬岛虚无里絶爱茅家伯仲间菌子生时云蓊葧桐花开后水潺湲邓君翔舞布林表犹倚神芝养妙顔
　　山帔昻藏七尺躯人间一别信音无曽陪高论时看剑不记狂吟夜拥炉明月辽辽生远思白云霭霭满清都华阳南洞闲来往愿逐乡人蒋负刍
　　砥
　　何许九华仙子宅白云峰下翳松萝涧房春静飞花入磴道烟轻鸣鹤过下泊宫前晴荡漾昭真台上郁嵯峨题诗先到虚空界亦欲凌风渡绛河
　　云掩白潭下水我家茅屋尚有无九霄月色三花树千载云踪五岳图投防几时防胜力封书先欲报麻姑重来为覔通记玉笈丹书谅不诬
　　观复卦呈孝常　　　　　　　　　砥
　　明道由来不计功中行能复几人同善端萌处天心见只在安然保养中
　　酬前作　　　　　　　　　　　　治
　　天理本然无间防盈虚消息自其常惟当努力崇明德坐见羣隂变一阳
　　上董山读孙氏古碑　　　　　　　砥
　　亦有文章效封禅奈无功徳济刑名长江縦有肴函险终使秦人念子婴
　　治
　　青盖萧条向洛阳歴阳山色愧封王如何囤石丛丘里又有遗文载百祥
　　春寒慰瓶中杏花　　　　　　　　治
　　玉瓶春水晓犹添红萼无言对巻帘莫为桃花翻自恨梅花时节更清严
　　砥
　　银屏春静竹风来愁向花前把一杯不得幽人相伴住西园雨里亦须开
　　闻笛声送任掾　　　　　　　　　治
　　栁条拂水已堪折梅花照人如欲言翻向溪桥成久立春风吹篴暗销魂
　　砥
　　春水绿波生栁塘横吹掩抑复悲扬今朝送别已惆怅前时渡江犹防肠
　　经杜樊川水榭故址　　　　　　　砥
　　落花风里酒旗摇水榭无人春寂寥何许长亭七十五野莺烟树绿迢迢
　　治
　　风烟淡淡水防防杜榭桥西伤我情闲倚溪楼望山月鸊鹈飞处晚钟声
　　张子房诗　　　　　　　　　　　治
　　周厯久巳移真人翔灞上风云一感变灵鉴昭所向从容帝者师芳阀着韩相学礼淮阳去丹心日以壮结客反君讐神椎惊博浪谁令奇功缓天意兴伯王进履投契会留献忠谠他人安足云臣语君委亮暴防西秦弭勇指东城丧弛担息元元推封安鞅鞅都邑资评议储皇控依仗有教实施行无言不咨访观山悟无竞涉海羞细量混迹次萧曹希踪列伊望图成不自贵高步凌风飏寓意赤松游齐身黄石葬其人虽则巳怀徳予可忘英芬播万纪作者哀何旷出处显黙间孤风起廉让
　　次前韵　　　　　　　　　　　　砥
　　悠哉紫霞想奕奕丹汉上矫矫张子房孤风肃瞻向知几自其神辟谷非有相翻飞帝乡远羽翼皇舆壮下视炎海航流飚飒惊浪三尺既平定九围悉尊王盈志决疑情谗言间忠谠竟毒彭仲醢巳失淮隂亮果谓金石交不啻蝼螘丧仰观云物表灵风委尘鞅伊昔昌鸿业造端孰可仗崩迫战鬬机从容帷幄访剖论超神理纳约中权量黄石一编书清尘千古望希声杳莫作异迹谁同飏忽忽东洛荣纷纷北邙葬麟趾追巳邈凤姿仰难忘申章擅高议畴能发其旷吾知武侯略方驾应宜让
　　忆强恪秀才　　　　　　　　　　砥
　　春林露滴满苍苔暎水柴门向午开鸥鸟相看自来往庭花欲落更徘徊心思故旧情难遣时忆过从诗屡裁人事风云悲顷刻为谁临患独怜才
　　治
　　来往溪西松桂林当时君我最同心两年踪迹飘零甚三月光隂咏叹深世事聊凭尊有酒男儿岂赖槖中金相思不得双黄鹄飞下龙山玉万寻
　　赠防公　　　　　　　　　　　　治
　　向来俱是钱塘客世难还家各五年梦里猿声风嫋嫋空中鹤影雪翩翩诗瓢忆挂莲峰树茗椀曽煎合涧泉相见南楼春巳晚感时伤旧更凄然
　　砥
　　我本匡庐种莲者奄忽飘零尘网中衣食坐为妻子累文章翻笑古人同酒醒瀑布千年雨恨满江波一篴风闲共山僧语终日挥弦送目叹飞鸿
　　怀玉山子　　　　　　　　　　　砥
　　伊昔延清赏玉山仙子家风唫萝磴月云卧雪岩花海鹤西飞远吴门东望赊相思似春草烟雨满天涯
　　治
　　我识玉山子吴江春梦中鸣桡渔浦夕吹篴酒楼风豪思千夫勇神交四海同他时雪中櫂俱出葑门东
　　春日涧西独立　　　　　　　　　治
　　茅斋密倚涧西头南陇东冈也罢游闲见飞花拂杨栁春归自是不能休
　　戏和呈孝常　　　　　　　　　　砥
　　涧房疎竹静烟霏迳里苍苔行迹稀相与寻君遂初赋江花欲落换春衣
　　寻苏长公墓　　　　　　　　　　治
　　醉里光隂三百年青山满目一凄然旧时玉局今何在漫想荒城野水边
　　砥
　　野花荆棘路凄迷山北山南谢豹啼千载先生丘墓在神游应是浙江西
　　四月一日南楼聴子规聨句
　　山雨防防聴子规【砥】松间楼上坐移时晓来残梦犹三月【治】春尽幽花尚一枝疎缪岂堪今日事【砥】文章聊效古人为【治】凤鸣不再何千载【砥】思结沧洲汗漫期【治】
　　邀孝常食樱桃　　　　　　　　　砥
　　奉橘谁题三百颗种桃休讶五千年不如共饷朱樱熟手摘囊盛也可怜
　　酬前作　　　　　　　　　　　　治
　　梦魂不到芙蓉阙新食朱樱近一番金盌蔗浆非我有情知春茗解蠲烦
　　登西冈望龙池诸峰赠马二山人　　砥
　　登临不涉险缓步情始畅振衣西冈头矫首一长望朝阳匿光彩宿雾犹隠障山灵忽不靳连峰汹波浪何许芙蓉青龙池半天上铜官从中起磅礴气愈壮回风过林莽草木皆振荡青锦十万缯钿车五千辆山人地志熟指顾名所向穷歴吾岂能高情倚疎放平生烟霞志配此丘壑尚思欲逃喧卑结茅记非旷缘知兵革后巳恐淳朴丧萧条采芝意临流重惆怅
　　酬前　　　　　　　　　　　　　治
　　远游虞风波托好常在迩朝来遇君出兴与西冈起日薄川野隂徐行杳然喜登身陂陀上瞻望入百里浮云忽避远千嶂来填委巉岩龙池头宛转鹅山趾铜官大居正顾盼雄彼此夏绿纷以荣林峦粲成绮回头指明镜近见洴练水一州信峥嵘东北才演迤自多岩洞胜衡庐可肩比嵬嵬松间石跪立驯虎兕前瞻忽长啸幽响久乃已桃源果何似兹景清且美穷探非予乐所乐有偶尔周子宜数来逍遥自今始
　　晏起一首　　　　　　　　　　　砥
　　晏起望南郭依微见远岑疏花消夜雨啼鸟罢秋林偶有适道意本无遗世心不能勤四体聊有写瑶琴
　　治
　　樵牧久巳出惊禽噪初阳寝扉南涧畔疎竹晓风凉夜永道机熟秋清人意强居山幸一载晏起适徜徉
　　子晦由南中归未见　　　　　　　治
　　漾舟松陵浦飞锡杼山岑谁言苦行役幽赏此其心望月水迷野聴鸡风满林得归犹未见思尔散烦襟
　　砥
　　道门旧游侣来往不羁人夜归青山寺谓行今几旬缘虐久遗境法妙似无邻相寄何言说惟应心所亲
　　夜坐怀孝常　　　　　　　　　　砥
　　待月下石壁罢琴竹间亭坐絶百虫响旅怀才夜宁天高玉露泻草木流晶荧四山湛秋色万物无隠形风蝉抱叶落雪鹄迎云停此时西涧人柴门久巳扄谁同展清会念此风泠泠世难避空谷忧患同醉醒偶适不为贵人生易飘零茫茫河汉流荧惑光银星干戈未衰息前途杳防防嵗晏有结托东去浮沧溟
　　酬前作　　　　　　　　　　　　治
　　东斋见微月露坐稀华星感物増惋伤怀人在岩扃高情沐垂照寤寐不遑宁中夜梦良觌君歌谓予聴清商随风起虚箔转琴泠咏叹松下室踟蹰水边亭常时往来处目击心已防觉闻西涧流离合方悟形鸡鸣空山曙开户竹林青忽枉蓬荜信芳缄辉云屏凄凄贫贱交恻恻秋露零昔如双飞鹄于今两枯萍诗中语再四年运不暂停道术尚迂邈焉能事仙灵骑鲸倘可望同日戏沧溟
　　中秋日过孝常涧西因言去年溪堂奉老亲翫月
　　不胜感慕因赋此　　　　　　　砥
　　慽慽感时节悠悠入中林往寻静者居庶怡羇旅心去年燕兹夕慈帏奉清斟何意故园月照人复在今凉飔动高树回薄泛层隂谁无膝下懽与子独沈吟愉色末由展孤抱方巳深东向望曷极白云霭遥岑
　　酬前作　　　　　　　　　　　　治
　　旅泊秋景晏宾至欵情言言当三五夕往嵗在家园翫月北堂上清溪照前轩寿觞连翩举慈亲不知烦虽则念穷乏蔬果常幸存时节同欢防兹晨乃飞翻依依望东北遥遥云孤骞家有垂白亲理难弃朝昏含凄不自忍辞我出衡门且勿尽君言君言伤我魂
　　宝粹二上人值雨留宿西涧草堂明日赋此以赠
　　治
　　相访竹林茅屋下不因风雨岂留连栖迟尚辱诸公问来往深慙二子贤落叶下山逢虎迹疎钟隔水见人烟旧游空忆钱塘去闻道如今异昔年
　　砥
　　萧条黄叶山中寺回首松萝满夕曛杖锡遽行三十里一风相送两孤云竹堂聴雨惊秋晚石榻留灯语夜分在昔山林忧患等应修白业益精勤
　　过西涧　　　　　　　　　　　　砥
　　放鹤白石上曳履青云间近竹门自掩采樵人未还草生西涧雨云敛南湖山游咏以终日相依道者闲
　　酬前作　　　　　　　　　　　　治
　　虚舟信所往行止若无端适此清秋日幡然悲路难竹林夜来雨茅栋已惊寒一幸朋俦接空山巳少安
　　雨中一首　　　　　　　　　　　砥
　　凄凉怀故旧寂寞卧丘园溪冷风蒲折林高雨竹喧渔人留野渡田犬吠衡门无限清秋意何从制一言
　　次韵　　　　　　　　　　　　　治
　　蝉鸣秋雨里山舍竹林园政尔无来迹非闗久避喧坐看高士传梦往故人门生意唯萧索心知自不言
　　西池夜坐聴风竹　　　　　　　　治
　　爱此池上竹萧萧清不烦惊风夜深至宿鸟月中翻凤吹山景寂龙吟海波喧音声性无碍动静互为根欲以闻中入居然忘我言如何南郭子天籁语其樊
　　砥
　　泠泠不能休瑟瑟还复辍宫商发金奏波涛满林樾闻性无合离声尘自生灭适观喧中静坐对牕间月期周二山人宿涧西草堂不至乃闻与隣父饮
　　治
　　萝迳忽巳暝幽期人不来徒念灯花喜更惜雁声来落叶牕中骇寒星天际囘隣翁故未去觞至黙衔杯
　　酬前作　　　　　　　　　　　　砥
　　残霞川上灭高斋独暝时方对隣翁饮趋失故人期偶合无彼此昏旦每推移予意君诚识赠章媿何辞
　　九日　　　　　　　　　　　　　砥
　　九日长吟思惘然南来谁泛菊花船青山满郭无同赏白发经秋独可怜世事茫茫翻覆手人生滚滚去来缘凄凉一酌茱萸酒漫摘香红忆去年
　　次韵　　　　　　　　　　　　　治
　　佳辰无意一陶然隂雨凄凄泊酒船风叶乱飞聊自得寒花独发竟谁怜须防白发悲人事拟傍青山絶世缘惆怅秦皇剑池上登临那复巳三年【秦王剑池在海盐六里中辛夘嵗常登】
　　秋思七首　　　　　　　　　　　治
　　行人不归兵未休摇落山川生逺愁谁效江南鼓吹曲金陵嵗晚忆曽游
　　昔日金陵非采真将逢天上石麒麟清晓新亭看飞雪江天愁杀渡江人
　　越水清涟绕越山诸公于此尽高闲当时意气人谁测独上灵门笑又还
　　落日高楼望不休西风飒飒乱云秋一水东回千万里青山冷淡占鹅洲
　　青草萋萋天雨霜洞庭秋尽雁来翔忧端顷刻三千嵗今日惟倾酒一觞
　　孤城吹角莫沾巾初月苍茫东海滨丘垤竟为成螘聚风波不见斩蛟人
　　郡国苍生气不苏天寒游子畏长途楼船欲借风吹便螘穴君看电扫无
　　前题次韵　　　　　　　　　　　砥
　　君说金陵苦未休荒江落日使人愁浮云一别今何有遥指三山忆旧游
　　白下门西江水滨寒烟衰草卧麒麟当时谈笑尘沙静谁是东山折屐人
　　南湖浮出洞庭山清水如天白鸟闲借问鸱夷有底急扁舟此去几时还
　　金鼓连山震不休旌旗猎猎楚江秋犹喜云屯三十万贤王自古镇扬州
　　双眉一夜飒秋霜望防南天北雁翔何许高楼吹玉笛伤心不忍独衔觞
　　西江消息未应真往事吾将问水滨清晓城门车马过欢心更恃北来人
　　何日春还槁朽苏与君长啸出长途鉴湖三月花如锦越絶名山天下无
　　桃溪泛舟寻方厓士　　　　　　砥
　　放舟千山里风气满晴川歌辞理白雪水禽栖绿烟苍苍野云变萧萧风景妍寻僧转回塘望云极遥天万事宁有素一行忻偶然
　　治
　　舟行沙岸曲隠见远人村初罢桃溪雨寒山苍翠繁薄云凝遐思微风吹古原登稼巳云乐欣欣田父言予心亦何事访旧试寻源
　　不遇　　　　　　　　　　　　　砥
　　君去亦何速我来自空还白云悠悠者不染去来间惆怅西飞日茫然唯四山
　　治
　　空余修丹石间道看山去鸣鹤有时来斯人本无住相逢不可问归棹烟中路
　　次韵任生雨中骑驴　　　　　　　治
　　长笑乗羸碧山里也胜天马陈云横虚名付与悠悠者风雨荒冈独自行
　　不学骑驴孟浩然青骡緑发细连拳芙蓉城里游三日陌上归来醉坐偏
　　砥
　　公子翩翩道气清偶来尘世看从横六鼇不钓骑驴倦又作乗骡踏雨行
　　高冈秋雨雪骡鞭苔滑青丝紧控拳去伴王乔骑白鹤蓬莱岂在海东偏
　　煮药　　　　　　　　　　　　　治
　　煮药西窓风雨声中年此意学持生坐翻碧海涛千顷吟到青林月二更敢谓文章神变化苦多哀乐祟和平茫茫五岳寻真去借问何时羽翼成
　　次韵　　　　　　　　　　　　　砥
　　服药何从求圣药养生不但学嵇生隂阳自昔穷神化寒暑于今任变更候火山窓秋月上拥衾禅榻白云平他年待我芝三秀相约钧天奏九成
　　读书　　　　　　　　　　　　　砥
　　读书易为感时节巳徂秋行游固可适嵗月惧不留高斋旷而寂人务罕相酬十载事了了宁不慕前脩道在无古今天运每周流万理由我具逍遥极防搜为乐不在兹况复殊怨尤予本楚狂士意气迈九州偶然似有契持身寓林丘万钟非所辞一毫非所求
　　治
　　窜身丹崖下灭迹浮云端余事既不闲防心以游观读书南山日秋气浩漫漫悲商扣庭柯四座鸣风湍巳与清景晤乐哉此盘桓防和遗糟粕饮胜入肺肝隠几悟万古其人梦交欢携手逍遥墟乾坤歘高寒顾谓尘世子斯道自平寛胡为在荆棘方寸生波澜向无问津者悲尔后来难
　　陪方厓士自桃溪看山至西冈　　治
　　端能缓归檝始此循溪上径复峦垄间萦林起遐想山容非一态目睇凝万象况偕可心人兹焉意弥旷列壑飘灵气回峰抗仙掌金鹅东北翥铜官左右仰惊看飞鸟出黙契孤云往景昊寒靡靡天长川泱泱宁从谢公好久为卢生罔刋领诚琐细游空则惝恍攀翻青桂枝离坐席草莽谁谓昆仑贵一是紫霞赏
　　砥
　　冉冉嵗云暮凄凄霜露繁良游岂易得贱子亦攀援流焱吹我衣植杖登高原平郊罗远岫鸒斯鸣荒园路迥苍桧立岩高白云屯寒日无留光落叶辞本根万化倐荣悴一息异朝昏逝者巳如斯人生岂恒存人生会有尽亲友谊在敦营营谅何为拨弃不复言
　　孝常西斋守嵗读王临川除夜寄舍弟诗爱其词致清远因用其韵各赋一首　　　砥
　　残雪半牕春意动余香一榻夜忘眠灯前对酒须今夕客里题诗尚旧年风竹萧萧还自语寒梅的的竟谁怜知君賸有沧浪趣待约秋风上钓船
　　治
　　嵗云暮矣天涯客今夕能来慰不眠坐席依依思逺道气酣往往説当年春游吴苑君常惯雪咏中山我自怜惆怅情悰那再得荆溪漫有酒盈船
　　元日试墨二首　　　　　　　　　治
　　竹雪寒声泻山禽好语来空余臈月酒拟访石亭梅野水宜舟檝春云费剪裁从前江海上今日意悠哉白发形归梦青灯照隔年逺惟诸弟忆贫幸老人怜四海孤飞鹤东湖一顷田谁能论心迹出处事皆天
　　砥
　　金鸭香犹吐风帘影月飘轻冰生墨沼余雪缀寒条茅屋行堪赋山云坐可招且无轩冕意随分乐渔樵萼緑花开未春醪巳满缸不须嗟往事且复醉幽牕采笔雪千朶青霄鹤一双平生江海兴渐觉片心降
　　侄溥负薪归梁溪　　　　　　　　砥
　　阿咸聊且负薪行世难休嫌众所轻不谓侩牛韬隠德何曽牧豕累高情行藏久客嗟予困甘防还家付汝营跋涉风波暂时事谋身固有读书檠
　　戏和呈履道　　　　　　　　　　治
　　负薪南山歌者谁萧条兄子独归迟无儿岂合悲天道急客何能慰母思长路风波须汝往衰年门户要人持顺途聊咏蕉中鹿尘世茫茫本不知
　　春夜怀重居子　　　　　　　　　治
　　寺中虚阁每曽登忽欲看花往未能夜色萧条门半掩独依寒烛忆高僧
　　砥
　　春日溪南野寺幽花时曽约北山游知君能念飘零客还倚西楼望不休
　　竹菌　　　　　　　　　　　　　砥
　　竹迳拾朝菌中林露瀼瀼宛转童竖歌顷刻易满筐粲然丹砂质携下白云乡眄睐意忻喜执爨属初尝溉鬵泪灵液登俎达馨香腊毒惧厚味餐霞秘仙方得此与蔬笋萧然侑一觞含和适胜韵茹美贵清凉孰谓可乐饥庶以结中肠非但紫芝曲愿继采薇章
　　治
　　菌生阳林下戢戢春雨余不遇樵人识何以谓嘉蔬凌晨渡山涧见此步踟蹰散漫盈我前落花覆沮洳丹霞冠其顶暎竹彩云如俯拾喜轻松徐行执吾袪倾身试汤鼎红妆未能舒渠滑无与俱登筵鄙七葅虽悲暂时物一使腥风除
　　天花菜　　　　　　　　　　　　治
　　天花产雁门维此生炎州名同实不然事固多谬悠发春萌芽怒傍石巳潜抽脩纤荇带红散乱莼丝柔采拔谅及早非时谁见求芼姜济芳烈投酢罗琼羞萦筯欣照耀入盘慨绸缪侧闻长老言味与防风侔惟当存下体用纾凶年忧
　　砥
　　春雨洒南谷琼苗茁云根防泽意疏鬯含柔遽欲繁凡花孰无房独此具名存宁知非天雨讵曰自鴈门撷之加亨肚拜赐幽士言试食珍众品岂复要盘飱非惟适口味祛风性更温如何美菘韭辱我逺祖言
　　春夜喜寳将军至　　　　　　　　砥
　　疎雨稍侵牖残灯初掩书岂谓将军驾夜访竹林居幽意自云旷尘踪自要疎徒劳明日事志适更踟蹰
　　治
　　沈沈鼓钟后灯影照闲房忽讶传呼宠知子过穷乡命酒至花下推琴向我傍不言征战苦看剑两情伤
　　芍药寄周山人　　　　　　　　　治
　　姚黄巳过魏花残红药初开拟綉鞍折与一枝相料埋明朝风雨又谁看
　　酬前作　　　　　　　　　　　　砥
　　雨窓寥落诵君诗芍药西园寄一枝那复旧游春未晚长洲苑里欲开时
　　过乡人　　　　　　　　　　　　砥
　　东望吴门愁路涩暮帆春雨欲归迟朝来为説烟尘静不遇乡人那得知
　　治
　　去国一年情似水乡人问我几时还风尘暂静君知否黙倚西楼看逺山
　　对雨怀竹素园　　　　　　　　　砥
　　几回竹素园中醉那复题诗共绕阑花落碧梧金井冷去年风雨别尤难
　　治
　　吹篴满天清露降移樽长日绿隂繁如今是事悲翻覆对雨空怀竹素园
　　将军归一首赠别宝舜臣　　　　　治
　　紞紞击鼓将军归归何所荆溪之水清若空酌酒为君鸲鹆舞杨花旖旎飞着人酒酣拂剑歌青春白马东流一片雪愁见将军归路尘
　　砥
　　宝将军心悠悠束归飘然挽不留推之不去令人愁君独胡为泛归舟宝将军我知尔贤非其俦
　　洴练湖絶句　　　　　　　　　　治
　　荷花欲白水云凉天阔晴湖明镜光日暮兰舟看不及带将山色下横塘
　　砥
　　铜官山下水如银菰蒋青青带绿苹闲忆任公钓台近停桡借问捕鱼人
　　两涧防集得轻字　　　　　　　　治
　　繁绿蔼新夏交交桑扈鸣朋来抚时景觞酌诉平生缓带临前间移席次南荣幽思拂素琴商歌谐楚声中堂微风扇升降体逾轻酒至宾屡辞主人愿忘情相见徒云易人事好亏成为且乐今朝焉用千古名从容偕真赏饱徳饮和平
　　得体字　　　　　　　　　　　　砥
　　永日池馆閟翳然此林水夏绿绕涧荣夕岚当户起飞鸟翔深竹游鱼在清沚览物契真赏开筵进芳醴宾朋咏大雅丝竹含流征意适神自旷交亲情益喜凯风垂南沐頺景泛西委嘉会恒难得世纷方未巳凡此贤达人希当慎玉体
　　五月廿日雨中饮南楼　　　　　　砥
　　何许开樽散旅愁疎帘冰簟水南楼天边逺岫一黄鹄雨里垂杨双白鸥闲对故人思故国不堪归梦阻归舟东行未见烟尘静肠防高堂鹤发秋
　　治
　　共爱风泉淙玉润故人虽雨亦能来琴牀昨暮移高阁茶灶经旬生绿苔性懒边韶唯有睡忧深王粲自多才酒酣竞起思归兴世难飘零心欲摧
　　寄赵掾　　　　　　　　　　　　砥
　　寻君忆棹扁舟去冒雪东城还不逢日暮岧嶤望溪阁青山云掩一重重
　　治
　　邂逅青山湛公宅别来岂似酌泉时遥知捧檄为亲喜辛苦风尘亦不辞
　　雨后　　　　　　　　　　　　　治
　　芭蕉緑隂巳满地雨后山堂闻早蝉渔人自泊门前栁野老来寻沙际田纷纷攻刼故未巳杳杳离别梦相牵东湖白头亲健在此去音书须日传
　　砥
　　竹堂东偏之草亭涧水绕榻风泠泠碧梧莺语娇似醉玉瓶荷花愁欲醒可怜光景易流转无奈踪迹尚飘零瑶琴一弹为君掩日暮高山云杳防
　　张公洞　　　　　　　　　　　　治
　　懒骑白鹿去不驾青龙车张公链丹行九地路绕五岳皆空虚洞口当天门仰空亟﨑岖覆盂山下秋声早闲步松风拾瑶草仙家知我移客来灵官夜扫烧香台玉女迎人酒一杯笑予不饮胡为哉石田淡淡太始雪丹灶温温万刼灰我欲照海底西观小有天千回万转翻疑虑有若止我不得前不逢青牛翁长吟古苔篇锦屏璇室无尘影珠宫玉堂仍自然何用铁锁高高悬洞中萧寥与天连与天高相逶迤呼吸通神明往来安可期
　　砥
　　倐忽凿混沌兹事岂其余不知几何年云古仙人居嗟我至此为踌躇洞天诸宫窅兮黑试命烈火烛空虚森森怪石相对立如口欲语手欲祛前有紫翠房白云閟丹书鹰扬燕舞化为石芝田久矣不复鉏可怜仙人常恍惚虽欲相从已超越昆仑阆风吁太高时亦幽潜到岩窟青泥烂烂浮玉润绿髓涓涓暎山骨吾闻仙人不食而长生何得有此盐米之空名岂伊往来真戏耳簸弄物化令人惊颇疑壶公壶楼阁中峥嵘摩尼珠光常青色千竒百恠谁所营须臾眼暗烛欲尽惟以拄杖相敲铿松风防防呼我出耳中微吟白玉笙竦身欲上不可登绠引鱼贯相支撑归来此境若梦寐俛仰宇宙惟清明
　　望颐山　　　　　　　　　　　　治
　　斜日水南行苍然云景清逺山时在望仙洞故知名枫树疑秋色藤花落晚晴西阳亭不见惆怅翳榛荆
　　砥
　　曾着颐山屐穿云古洞归松浮仙峤日花落女萝衣翠壑晴蜺饮丹房玉燕飞烟尘此时路长望一歔欷
　　至铜官最高处　　　　　　　　　治
　　来游石磴青天上斜日晴云高下飞笑说东湖一杯水行人何事不能归
　　砥
　　丹崖翠壁半空浮秋尽铜官思一游何限吴人白云里心随飞鴈到长洲
　　絶句五首　　　　　　　　　　　治
　　秋至衣裳薄思归未有涯得如江巨孝处处自将车一架蔷薇緑经愁忆故庐乡书夜来到只是更愁予
　　有弟天涯隔无人消息稀何时比鸿雁一道向南飞早学屠龙技三年望有成朝来鉴止水华发巳先明得志有偶尔居贫方晏然君亲纸上墨一日是千年
　　砥
　　朝朝感霜露昔昔梦乡闗何以慰亲念因悲行路难东城三百里南雁一封书整待今晨发秋风吹弊庐失身红尘里世路转愁深不汲寒泉井何由清我心朝露涂野草顔色但辉光不知秋节去朝露变为霜操弧力不任弹琴知者稀白驹空谷里吾道此焉依
　　赠茅山道士吴松隠　　　　　　　治
　　江海寥寥一剑飞导阳游子羽人衣就中不有轩辕镜谁见先生杜徳机
　　砥
　　莫恠云踪无所拘尻轮神马不驰驱问谁合与金丹吃要辨人生骨相殊
　　周将军祠　　　　　　　　　　　治
　　秋雨莓苔生古碑将军祠宇在荆溪向来防马梁山去最忆凄凉五字诗
　　砥
　　谁劝临行以母辞当年苦战后人悲只应阳羡溪头月曽见将军射虎时
　　孝常移居南楼　　　　　　　　　砥
　　高楼俯石濑野亭连竹园中有林栖子逍遥味道言因山以崇徳观水欲知源非但相从屡愿一写喧烦
　　酬前作　　　　　　　　　　　　治
　　铿尔舍鸣瑟朋来心益闲方辞涧西竹同咏南楼山栁意弱可揽云情淡忘还虽微轻身术举手谢人间
　　孝常归养　　　　　　　　　　　砥
　　直道翻为异深情自可原庶仍先子志尚念或人言旧学遗空有新居获清温因君倍惆怅梦绕北堂萱
　　附録马鉴逊之同赋以呈孝常之作
　　老母头如雪孤儿命在天为儒真有道归养足称贤先志犹常若彞伦本自然君心非寸草春雨思緜緜
　　仰答逊之履道见赠之作　　　　　治
　　季弟従来弱慈亲近觉衰凄凉父兄后寂寞众谁知往事那能恤来踪尚可追先君言在耳一诵涕交颐
　　因防公归简王云秀才　　　　　　治
　　防公相见即言归因忆王生住翠微诗巻或留禅榻畔酒船还放钓鱼矶春来物色偏愁思老去人情愿息机欲折芳馨遗逺者劳心东逐片云飞
　　次前韵　　　　　　　　　　　　砥
　　千年春静一僧归相送空林寂景微茶具等闲抛石阁钓竿行已困苔矶草生南浦牵诗梦沤下轻波识道机若见王乔因借问双鳬何日向南飞
　　闻士至溪郭冀一枉顾　　　　　治
　　太湖春水緑杯渡几时来溪阁能先到霞章想屡裁风生鼔琴石花满繙经台犹自希高驾空山门独开
　　砥
　　山牕瞻咏久溪阁过来迟不翦青桐叶留题白雪辞孤云闲尚尔碧水淡如斯悟悦何言说非君谁共知
　　题画聨句
　　磵户风低竹林塘雨暎山【治】频来吾少憩幽咏子相关【砥】药鼎苔侵緑茶瓢雪艳斑【治】不因挥翰见那识此时闲【砥】
　　澳之水二章赋善政上人蒲隠室　　砥
　　澳之水緑泱泱采蒲采蒲水之央南风吹蒲蒲叶长编蒲养亲亲在堂采蒲得鱼于以奉亲尝悠悠古人天壤之间其乐何可量
　　澳之水緑弥弥采蒲采蒲水之湄南风吹蒲蒲叶齐编蒲养亲亲在兹水风泠泠摇彼树枝欲树之静静何时隠居行义乐哉尔生复奚为
　　治
　　溪流兮浅浅我蒲生兮我居以编虽不必售兮为母而然思古人兮其乐也全冰有鱼兮寒有笋志以养之兮则惟我之蒲隠
　　暂还龙山草堂留别孝常　　　　　砥
　　晴日太湖三万顷借渠一舸载书还崩云不碍东飞鹤故屋重临左抱山风雨狂吟思子共江湖胜事许谁攀情知亦有兼旬别双玉缾开破旅顔
　　次韵奉别兼柬范隠居强恪秀才杨在进士
　　治
　　清晓黄生报竹间东吴才子又东还晴天衣上萧萧雨落日舟前逺逺山范史书成劳问讯强君楼好忆飞攀来时试覔杨遵彦应为新诗一解顔
　　官军后还西涧草堂　　　　　　　治
　　干戈一为用十室九不完东西南北人坏屋久未安昨闻府兵下徒跣入荆菅一室人尽虚术门驻旌竿还家动盈月缾粟久巳殚幸兹西涧西草堂适平寛竹林最无恙秀色雨始干石梁不可缓更造酾风湍扫地山气润开轩水声寒留榻依故处援琴较初弹宾客稍稍来畦蔬亦朝飡坐中谈时事废食长永叹西峰数里外草窃除岂难盛夏兵既集翺翔彼河干乃知荆扬交蹀血原野丹频年劳人马未得贼肺肝憧憧往来地供亿困百端我生固其时飘飖愧飞翰
　　砥
　　丈夫志四海立身自有余安能事一室遂欲逃空虚嘉遯盖贞吉圣人不予愚况当艰难际行止岂敢迂若为动干戈爰及此林闾风气混六合理难静一隅奔走固不恤隣里谁安居所恤罔悔吝类为时所驱出门巳忧营入门复欢娱一欣朋徒合再喜景物殊緑竹洒秋色疎花耀前除开轩坐林杪更取琴与书西山澹相对落日号惊乌忍闻濮阳血草木渍糢糊杀戮本羣盗哀矜为无辜三叹观化初人生亦须臾
　　雨后偶题　　　　　　　　　　　砥
　　诗酒尚堪忘世虑陶然且复咏闲居园林几日清秋好风雨一番黄落初翳翳荒村烟景寂迢迢虚阁暮钟疎经时不得故乡信谁道雁来能寄书
　　次前韵　　　　　　　　　　　　治
　　竹里新泉绕屋除长年吾得乐闲居道心淡泊诸尘外山意微茫遂古初风雨满檐松子落夕阳穿树橘林疎可怜原宪闲来往犹是生涯不废书
　　食茯苓粥　　　　　　　　　　　砥
　　荷镢穿云得茯苓作糜従此谢羶腥斋厨自启添松火香韵初浮满竹亭时忆紫芝歌旧曲尚寻黄独制頽龄今晨暂辍青精饭与洁方坛咏玉经
　　治
　　颇闻学士防风粥曽吃诗人锦带羮岂谓茯苓宜嵗晚巳收秔稻得霜晴腥羶习漫从教洗禽鸟形残不忌烹饱食未须论月给石牀偕坐聴松声
　　縦笔一首　　　　　　　　　　　砥
　　数巻楞伽一缕香门前尘土浩茫茫何人尚覔安心法此处人堪选佛场寒月流为千嶂雪晚风惊散一林黄可怜结习消除尽笔舌纷纷故未忘
　　次前韵　　　　　　　　　　　　治
　　多罗树下昔徜徉尘世归来巳渺茫犹有狂吟三百首逢人大笑亿千场西风雪气纷纷白夜雨河流混混黄忽对青山嗟嵗晚知君縦笔兴难忘
　　雪夜读李愬传　　　　　　　　　治
　　书巻牀头懒不收中年无睡坐悠悠挑灯乱响窓前雪试看将军下蔡州
　　砥
　　篝灯偶读将军传拊髀重嗟相国勲寂寞文城当日事夜寒风雪自纷纷
　　暂违老亲陪履道泛湖归省无锡　　治
　　湖口苍茫别老亲东行且就两吟身烟波渺似洪荒世舟檝轻宜淡荡人几处青山牛马饮一行白雪鹭鸥驯沙头击鼓曈曈日知有闲官尚守津
　　砥
　　太湖长望苍苍色寒日流光动碧虚于越名山东去逺洞庭飞雁北来初黄茅古岸深维艇碧水孤洲浅露鱼今晨喜及趋庭拜鹤发无劳更倚闾
　　水碓　　　　　　　　　　　　　治
　　天机动处水淙淙何限松风与相舂不谓功多人力上畧因闲便助山农
　　砥
　　雷转晴矼雪溅珠轓车处处碓云腴只今未有怜机智惭愧园间五大夫
　　净因寺闲题和子晦上人【寺即宋表忠观】　　砥
　　山水东南绕故基钱王祠宇总堪悲高僧近有新题句野客曽看旧赐碑寂寞莺花余落日飘飖龙节漫当时江流不防千年恨亦欲因君赋所思
　　治
　　仙台又变梵王宫春日登临感慨中荆棘多年坟墓在萧条五季霸王功钱塘旧俗空知姓玉局遗文尽表忠日暮浮云起天目坐聴钟鼓说羣雄
　　附马逊之同赋一首
　　龙飞凤舞青山下香火犹存异姓王此日将军能好马当年世事甚亡羊河西久待终归汉天下空知旧有唐聊复屯兵八百里赋诗怀古共凄凉
　　卞镛归省　　　　　　　　　　　砥
　　酒醒题诗送卞生竹堂初雨乱蝉鸣岩间树色玲珑见迳里苔花独自行坐榻日长书巻静归边风急防衣轻少年文采人皆羡出水芙蓉秋更清
　　治
　　家住西山白云里往来应不废诗篇鱼跳深涧思垂钓马度荒冈好着鞭满地松隂行乐迳一区新雨种瓜田华堂献寿南风起玉椀冰浆也可怜
　　移石暎芭蕉　　　　　　　　　　治
　　移石暎芭蕉秋斋向寂寥应先白羊化未遽六云消
　　砥
　　移石暎芭蕉题诗秋兴饶试凭青玉案轻拂翠鸾翘

　　昔先祖士常府君从游于乡先生马海渔之门先生常以荆南唱和诗一巻授之先祖蚤世家君寳藏惟谨迄今不肖承乏弋阳奉命锓梓以传工完畧附所得之自于后若夫发扬作者之义具载诸名笔兹不赘成化己丑七月朔旦宜兴李廷芝记










　　荆南倡和诗集
　　附録荆南集后
　　与孝常登善权　　　　　　　　周砥
　　马公才力世希有金石千章喧众口登高览古心不极嗟我何人敢为偶龙岩苍苍逼星斗擘华亲逢巨灵手坐看中防两峰立百折飞湍怒蛟吼石房空中多恠竒意象物物神龙守虹光忽坠金毕逋把光照遍青珊瑚海涛惊翻屹不动仙乐嘈嘈聴有无忆昔回舟洞庭野七十二峰奔万马蹑云丹梯不可望俯仰鸢鱼相上下请君歌诗歌大雅絶壁牵萝与君写
　　游张公洞　　　　　　　　　　砥
　　放船偶入清溪来千峰拥翠花乱开春风吹散碧云影洞门正对烧香台神仙之府此第一何必采药登天台虚灵外发草木秀富贵内积金银堆郁然亦自有龙虎欲入但思生风雷山头无人卖松火持烛下照何疑猜步穿珑惊幻化锦屏丹灶封青苔滴衣石髓寒透骨使人不觉忘尘埃张公万古渺何许隔凡流水空萦回公能再骑黄鹄出与吾同去游蓬莱
　　留别孝常　　　　　　　　　　　砥
　　枫林寂寂水边村鸿鴈啼时归故园舟檝暂移秋色里郡城遥望夕岚昏情知逺道难离别深喜高堂得凊温草阁无为掩扉卧新知还待故人言
　　忆孝常　　　　　　　　　　　　砥
　　山馆荆南共苦吟每于何处更闗心樽移曲涧花千树门掩疎灯雪一林谁与情亲逾骨肉自怜年迈惜光隂孤城目尽云千里惟有凄凉易满襟
　　闻马孝常在灵岩欲与周士行徒步往候信恐未
　　真　　　　　　　　　　　　　　砥
　　马卿一别有经春裋褐萧萧入梦频闻道东来犹未见每因西重转伤神鬓丝禅榻风流在竹色茶烟夏景新何惜灵岩与徒步尚疑消息未应真
　　晚经青祁渰怀马孝常　　　　　　砥
　　青祁适举棹緑芷满芳洲乱山昏渐匿平湖晴不留故人久去国此处曽同舟烟尘西北路望防意难休
　　怀荆南山中　　　　　　　　　　砥
　　幽意不自惬怀山耿予胷荆南美春物云锦十万重緑缛错众卉青峭罗羣峰雷□两崖擘日出万象供灵响落空谷凝隂閟幽踪石泻寒濑碧花晨露浓窥萝骇鸟涉涧趋虬龙真境窈难状高怀夙所钟特迈迹逾爽神驰体焉从喧呶非予乐索寞适子逢空室暂淹泊讽咏聊从空
　　周履道哀辞【并序】　　　　　　　马治
　　履道吴门人幼家徙无锡居市上未尝与羣儿戏自知弄笔研稍十四五择从文学高等游俄而才思大进举州皆惊游吴门吴门士大夫拭目平时素号贵骄名能文章者莫不希得履道一先诣已见为已増价其业至弱冠尤盛于诗每东西浙燕享四方饯集作者动三数十篇履道常巻中迥出其诗幽丽豪浪无所不有为小楷行草备诸家体溢而为画寓篆籀法人罕得之然时有不察微议之者嗟乎履道使不死至今日物论定岂王右丞米南宫下哉虽其在时亦且自意以为非古人莫已出巳履道素飘挺性节义谓士学以适变通其道非一故常解后一奋而竟抑不遇死可痛哉余往在无锡与履道游及归义兴履道与留其间凡十四年交虽久而年相若而志侔为志款密者余则履道一人不知履道去予如予当有几人也男儿四十非短命穷达贵贱已不足介于死生之间惟其无三尺之孤遗其诗在人未有裒之四方而编之为履道可哀也非后死者之责乎辞而哀之有以余哀为哀则履道之诗可得而裒焉必矣辞曰
　　晳之美而才兮炯珠玉其怀兮胡倐往而偶来兮徒使我心哀兮忆予之少壮时兮与汝游东西兮英魂荡荡何之兮徒使我心悲兮幽兰折兮琪树凋兮荒独遗此艾萧兮无幼孤以为后兮徒使我心忧兮求魂魄于下上兮收风雅兮散四方兮劳谁吾与仿佯兮徒使我心伤兮
　　悼周履道　　　　　　　　　　　治
　　少年往往轻离别老去方知隔死生犹忆东归逢暮雨宁知佐画向边城赋诗还爱军中乐破栅因提帐下兵吴越一家今独见伤心为尔泪縦横
　　追和周履道旧诗韵【周从张氏后没军中】　　　治
　　白羽斜挥小阵云东吴才子复能军会稽山色俄春梦长乐钟声忽暮闻新酌菊花思自醉旧题梧叶向谁分早知得失皆天定丰草长林有鹿羣
　　再和履道诗韵　　　　　　　　　治
　　少年挥汗散烟云几度临池学右军别来秀句今谁得此去清名日自闻下榻深山悲共语孤舟细雨忆临分竹林若写当时会鸣鹤寥寥自一羣


　　附録荆南集后
　　荆南倡和诗集后序
　　荆南倡和诗若干首句吴吴履道毘陵马孝常所共作者也二君常客阳羡荆溪之南故以名编庚子春余始识履道于吴门相与论诗甚契因以一帙示余曰此野人之辞也恐世之嗜好者少故未敢出子今为我评之予读之爱其清粹雅淡有古作者之意因乞而藏于家自是履道与予游集未尝不道荆南之乐且曰恨子不识孝常后予卜馆云岩之西冈履道每乗舟访予至则留连累日予与之缘崖遡涧搜览无厌一日雨霁鸟鸣乔木防壑予邀履道坐磐石命诸生行觞鼓琴酒酣履道起歌其诗数章既而叹曰自吾别孝常去荆南谓山林燕咏之乐不可复得矣今乃与吾子相羊于此岂偶然哉又曰吾衰矣恐无以称列于后茍得片词之传使吾名因而自见亦可以少无憾矣予当时甚恠其言之悲也越二年履道客会稽竟卒于兵予亦遭乱奔走不遑启处今避地江浒暇日理箧中家乗尽失独荆南集在焉因抚而叹曰此诗不亡天欲成履道之志乎然履道学古人之道而区区欲以是名岂其志狭哉亦足以观时之否矣尚念履道虽不幸于事无所试然读其诗者居穷谷而无怨尤之辞处乱世而有兴厉之志则可并其所蕴者而得之不特诗也履道于地下其真可以无憾矣乎是编之道履道孝常与遂昌郑先生皆已有序予复为其后序以识履道平昔之语闻孝常犹隠铜官他日持是而记交焉相与寻履道旧游之迹于山荒水寂之滨岂不为一慨乎渤海高启序
　　重读荆南集有感　　　　　　　　　高启
　　生别犹疑得再逢楚天云树隔重重愁来读尽荆南藳风雨空斋掩暮钟
　　题荆南集后
　　故友空悲生死异名州曽说乱离频因君重读荆南集巳忆谿山又忆人
　　庚戌七月一日志学出示此集同为理咏一过不能无凄惋焉因题于后郯郡徐贲谨志
　　予往年在荆溪时闻有周履道马孝常者南山周氏馆二人情相得习相同才气相下上其闲情雅韵固非流辈相及有荆南倡和诗一巻为时所称后识履道于显亲寺之聴秋轩彼时独不得与孝常见及予东还与高季迪以诗倡和于吴履道亦避地来居故予三人交结又最密每燕语间未尝不叹荆溪之胜诵孝常之诗之美无何季迪东游越予卜居吴兴之蜀山履道亦从军去遂没于兵呜呼今已十又五年矣此帙乃履道之亲笔季迪所藏者后季迪序而属其乡人吕志学收之志学常持此过予山中求题时洪武四年七月一日也于时季迪尚无恙今季迪亦逝去几四载洪武丁巳予在河南孝常持此帙来见盖吕所归也因披玩再四悲戚交集故重题于后噫昔之题止悲履道今之题又并伤吾季迪焉可不痛哉是年十二月五日夜吴郡徐贲题荆南倡和诗凡百七十九首诸体畧具吴门周砥履道义兴马治孝常所作也而序者则遂昌郑元祐明德姑苏高启季迪吴兴徐贲幼文而马周亦自疏其所以作者之意凡五通焉履道寓无锡号匊溜生豪放自好晚始解后一奋竟抑不遇死时至正末也孝常洪武初起家知内邱县仕终建昌府同知明徳徙吴门儿时乳媪失防脱骱右臂长任左手因号尚左生元末稍就禄补平江儒学教授进江浙儒学提举终季迪洪武初与脩元史擢翰林编脩拜户部侍郎辞归幼文亦避地于吴与高启杨基张羽相倡和称吴中四杰仕终河南布政使数公者郑年最长名亦最高高徐仕最显各有文集行世而马之集曰海渔为巻者六周无子诗多散逸其传孝常此外仅寥寥数十篇耳诸公文辞体裁虽有小异然皆称合作为一代伟人其仕显不显者天也周与高善周既无子而诗为高藏吕敏字志学者得之于高复以归马吕亦才士尝领县教谕未几去为黄冠师无锡人也然无锡别有一周砥官广西桂林灵川县典史以廉谨见褒出差晚非此所谓字履道者因读是诗漫书之俾有攷焉成化戊子嘉平节吴郡李应祯书书荆南倡和诗集后
　　弋阳尹义兴李瑞卿至京出荆南倡和集以示余与中书舍人金陵李应祯阅之且论五先生之世而痛其不幸盖高季迪徐幼文马孝常周履道郑元祐一时豪隽用不究其万一而死于刑祸者过半后学当为之讳而不忍言者何其不幸如是之甚欤幸而各有所传不随时渐尽耳闻瑞卿将为之入梓以垂不朽诚幸也已叹慕之余敬识于后若五先生之详中书君之笔可征也时成化己丑正月二日华亭张弼书





