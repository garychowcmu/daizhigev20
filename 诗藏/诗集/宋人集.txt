
宋人集 民国 李之鼎辑

宋九僧诗
宜秋馆以景宋钞本校刊
圣宋九僧诗目录
剑南希昼十八首
金华保暹二十五首
南越文兆十三首
天台行肇十六首
沃州简长十七首
青城惟凤十三首
淮南惠祟十一首
江东宇昭十二首
峨嵋怀古九首
右九僧诗共一百三十四首
圣宋九僧诗[别本诗作集]
希昼十八首
寄题武当郡守吏隐亭
郡亭传吏隐，闲自使君心。卷幕知来客，悬灯见宿禽。茶烟逢石断，棊响入花深。会逐南帆便，乘秋寄此吟。
送信南归雁荡山
千峯邻积水，秋势远相依。路在深云里，人思绝顶归。长天来月正，危木度猿稀。谁得同无念，寥寥此掩屝。
怀广南转运陈学士状元[宋诗畧无状元二字]
极望随南斗，迢迢思欲迷。春生桂岭外，人在海门西。残日依山尽，长天向水低。遥知仙馆梦，夜夜怯猿啼。
书惠崇师房
诗名在四方，独此寄闲房。故国[一作域]寒涛阔，春城夜梦长。禽声沈远木，花影动回廊。几为分题客，殷勤扫石床。
断碑
片玉侵寒折，零文见断虫。远沈冈草际，半露壍冰中。迹着人何在，年销事已空。唯闻坏陵柏，相吊起悲风。
    寄怀古
见说鵰阴僻，人烟半杂羌。秋深边日短，风劲晓笳长。树势分孤垒，河流出远荒。遥知林下塔，吟苦夜禅忘。
    留题承旨朱侍郎林亭
翰苑营嘉致，到来山意深。会茶多野客，啼竹半沙禽。雪溜悬危石，棊灯射远林。言诗素非苦，虚答侍臣心。
    送嗣端东归
还念生泉石，人中事欲销。卷衣城木落，寻寺海山遥。帆影迷寒雁，经声隐暮潮。后期俱未定，况我鬓先凋。
    寄河阳察推骆员外
郡斋邻少室，夏木冷垂阴。况是多闲日，应悬长卧心。角当中岛起，樯背远桥沉。独爱南楼月，终期宿此吟。
    送惟凤之终南山
关内寒生早，南山万木凋。长空人望绝，积雪独寻遥。静息非同隐，闲吟忽背樵。几侵峯顶月，相念起中宵。
    寄寿春使君陈学士
三处波涛郡，连年辍谢公。春斋山药徧，夜舶海书通。楼润[别本作阔]星河露，川寒鼓角风。谁当刊惠政，一一古贤同。
    送从律之关中
西游无旧识，何处寄吟身。客路秦关暮，乡心海树春。河涛行不尽，岳翠望空新。早晚回孤锡，东浮结近邻。
    寄答桂府黄殿院
桂水在天末，登高生远思。来书逢岁阙，去梦历峯危。别浦珠全返，空台柏半衰。诗成见新月，几负郡斋期。
    送可伦赴广南转运凌使君见招
别语畏残漏，心悬瘴海边。回期无定日，去路极遥天。苦雾沈山郭，寒沙涨隰田。几宵寻使府，清话废闲眠。
早春阙下寄观公
客心长念隐，早晚解书招。看月前期阻，论山静会遥。微阳生远道，残雪下中宵。坐见青门柳，依依又结条。
    送李堪
要地无深托，飘然又出关。秋声动群木，暮色起千山。岸草随秋远，江云入望闲。何宵发孤咏，月冷洞庭间。
送朱扆
别业沧波外，秋风归去心。玉绳天阙远，金柝海城深。
素瑟沈幽意，寒螀共苦吟。邻渔知有约，乘月夜相寻。
过巴峡
远望知无极，穷秋日向残。孤泉泻空白，众木倚云寒。静想猿啼苦，危闻客过[别本作过客]难。寸心宁可寄，前去雪漫漫。
保暹二十五首
江行
渺渺沈清际，回头望即赊。幽禽飞共阔，野客泛无涯。浦暗微分树，滩遥半涨沙。今宵应有月，重得宿芦花。
    寄从弟
天外迹如萍，何人慰远情。烟霄滞秋荐，水国废春耕。旅梦寒应断，吟髭白恐生。无因话消息，一雁度江城。
    金陵怀古
石城秋月满，烟水冷萧萧。战气悲千古，歌声散六朝。萤飞宫草暗，霜白井桐凋。竟日秦淮上，思贤莫可招。
秋径
杉竹青[宋诗畧作清]阴合，闲行意有凭。凉生初过尔，静极忽归僧。虫迹穿幽穴，苦痕接断棱。翻思深隐处，峯[别本作松]顶下层层。
宿宇昭师房
与我难忘旧，多期宿此房。眠云归未得，静夜话空长。草际沈萤影，杉西露月光。天明共无寐，南去水茫茫。
    途次望太行山
盘影遮空黑，愁生入望赊。高来难客路，深去断人家。翠死寒溪水，香残别洞花。今宵何处宿，山口日将斜。
    书惟凤师壁
草径通深院，秋来心更闲。城中无旧识，门外是他山。究寂生吟思，持斋得病颜。寒宵多约我，静话出人间。
    石席
有床卷不得，闲斋惜夜长。坐来消暑气，睡去入秋乡。隐隐生寒骨，沉沉发冷光。何时遂深遁，移取置山房。
    重登文兆师水阁
重来久凭栏，临水景多闲。高树下残照，寒潮平远山。夜吟长负宿，秋病几思闲。早晚离城里，从兹寄掩关。
寄徐任
乡园书久断，寒夜起归心。远路秦关外，啼猿剑树深。贫游年暗改，醉卧月空沈。几夕疎林下，相思废静吟。
送简上人之洛阳[瀛奎律髓作送简长上人之洛汤]
闲身无所滞，独去背春城。望越乡心断，迎嵩隐思生。野禅依树远，中饭傍泉清。相府如投刺，分题有竺卿。
 寄白阁元贞
一闻归白阁，更不入长安。绝顶无人上，西风彻夜寒。悬崖乘雪度，飞瀑过云看。应念驰名者，青门得路难。
老僧
鬓毛重似雪，无语答闲人。拥衲坐终日，浮生知几春。乘船应梦越，提[别本作振]锡记游秦。半夜寒堂掩，磬[别本作钟]声闻四邻。
    登芜城古台
无处堪高望，城边上古台。穷秋人独立，落日雁空回。地险千峰出，霜严万木摧。迟吟不能下，满眼是尘埃。
    寄行肇上人
旧隐湖西寺，青青千万峯。来书度深雪，归梦断疎钟。开口与时避[一作背]，论心似我慵。流年共衰鬓，昨夜又闻蛩。
送蒋白归越
会稽连照[别本作霅]水，归意两何亲。山影到平地，湖光生四邻。虚牕寒对晓，孤棹远浮春。未可从耕钓，青云懒致身。
    书派河徐希秀才别业
渺渺渡[别本作沙]头路，客心难解携。半空山远近，寒日水东西。漾浦渔罾小，飞沙雁阵低。霜风起深夜，只是欠猿啼。
    秋居言怀
默默疎林下，独知秋气浓。半生犹是客，昨夜更闻蛩。吟苦人成癖，年衰自长慵。终期拂衣去，江上有诸峯。
    早秋闲寄宇昭
牕虚枕簟明，微觉早凉生。深院无人语，长松滴雨声。诗来禅外得，愁入静中平。远念西林下，相思合慰情。
    忆松江
曾向长洲泛渺漫，沈青空阔鸟飞鸡。平沙杳杳夜潮落，别浦依依秋树寒。闲浸客亭浮去棹，冷淹渔屋漾垂竿。归心早晚悬帆到，是处僧楼更上看。
    寄洪州新建知县张康
远听弦歌乐部封，放衙乘醉半疎慵。家辞南越无千里，县管西山有几峯。人望废田禾影合，吏愁空狱藓痕重。孺亭应更悲前事，烟草萋萋叫夜蛩。
    磻溪
不肯随波自直钩，一朝以道佐成周。后来亦有人于此，只把渔竿空白头。
    送人自阙下归天柱
却归天柱峰前去，高谢浮名似了心。林下孤灯一声磬，青猿啼断白云深。
    巴江秋夕
巴水寒声去渺茫，半空云树落秋光。离人此夜和愁宿，不听啼猿亦断肠。
    书杭州西湖涉公堂
孤舟孤鹤与孤云，湖上深居自[别本作亦]不群。高卧可能容一榻，青山西岸且平分。
  文兆十三首
    幽圃
远与村桥接，深春积雨时。兰芳[别本作芳兰]人未采，花发蝶先知。草密封闲径，林疎露短篱。别来锄久废，身老恨归迟。
    江上书怀寄希昼
扁舟宿江上，脉脉兴何穷。吴楚十年客，蒹葭一夜风。东林秋信断，南越石房空。向此都忘寐，君应与我同。
    吊屈原呈王内翰
抱清谁可羣，委质在湘濆。今日不同楚，无人更似君。沧波沈夜魄，古庙聚寒云。吊罢踟蹰处，渔歌忍独闻。
    寄行肇上人
诗禅同所尚，邂逅在长安。为客闲相似，趋时懒一般。分题秋合迥，对坐夜堂寒。未遂归山计，流年鬓已干。
    送史馆李学士任和州
事主惟公直，承恩赴历阳。舟浮淮水远，路遶楚山长。馆谒僧侵月，郊迎吏蹋霜。下车难久滞，飞诏即征黄。
寄保暹师
近闻高静趣，犹寄广陵居。夜会听琴阻，秋期看月疎。几成归越梦[别本作计]，久绝入梁书。四释分题处，年来一榻虚。
巴峡闻猿
倚棹望云际，寥寥出峡清。心如无一事，愁不在三声。带露诸峰迥，悬空片月明。何人同此听，彻晓得诗成。
送宇昭师
相见又相别，无言感倍兴。诸峰微下雪，一路独行僧。午饭烟村磬，宵吟石屋灯。他方人请住，又得继南能。
莎庭
苒苒从莎长，凄凉雨乍晴。穷秋闲客步，落日乱蛩鸣。近接苔阶迥，遥连竹径平。杖痕兼鹤迹，来往自纵横。
送惟凤师之终南
终南关内见，寒翠迭空虚。明代谁招隐，深秋自卜居。宵晴吟洞月，日晓饭溪蔬。此后嫌名出，应无入阙书。
宿西山精舍
西山乘兴宿，静称寂寥心。一径杉松老，三更雨雪深。草堂僧语息，云阁磬声沈。未遂长栖此，双峯晓待[别本作待晓]寻。
送简长师之洛
动静非常态，超然西去心。水期经洛听，云约到嵩吟。斋访烟村远，禅依竹寺深。祇应风雅道，相府是知音。
    赠天柱山昕禅老
几年天柱居，韬光外浮世[别本作浮世外]。禅心混沌先，诗思云霞际。山雪涤茶铛，溪泉濯祖毳。富德[别本作得]鄙利徒，贵道轻权势。竹牖晴长开，松扉夜不闭。霜严庭树萎，雨暴龛灯翳。红叶遇寒烧，白头逢暖薙。终期为近邻，清话素相契。
行肇十六首
  中秋对月
暮雨过寥廓，江天正青苍。列树无残阴，积水有异光。幽虫呜欲徧，宿乌惊忽翔。永夜口口口，鉴我吟清章。
    听宇昭师琴
遥空雨初霁，深径蝉未鸣。忽品文王弦，若听宣尼声。月色半峰出，秋光四檐清。韵断意[别本作竟]转冥，尘心若为情。
    湘江有感上王内翰
达士弦性直，佞人胶辞柔。靳尚一言巧，灵均千古愁。孤蟾魄长在，寒云恨难收。空使湘江水，至今无浊流。
    送希昼之九华
忽起尘外心，迹谢人中境。云去竹堂空，鹭下秋池静。野宿清溪深，月在诸峰顶。日暮立长江，遥看片帆影。
    卧病吟
杉窗秋气深，入夜四檐雨。枕冷梦忽醒，独对孤灯语。流萤隐回廊，惊鸿度寒渚。空令一寸心，悠悠生万缕。
    送惟凤之衡阳
重城独隐居，世人寡相识。回塘路寂寥，深径花狼籍。西风思忽生，南泉语还忆。遥山去意长，大江归梦直。日暮立荒原，迢迢望空碧。
    泛若耶溪
霁雨牵野情，孤舟遂[别本作随]兹赏。积水连远空，落日垂万象。岸回云独随，山转泉更响。望望极寒源，由言放轻桨。
    送从律师西游
蛰鳞伺新春，望极融融归。惊禽别旧巢，念远迟迟飞。吁君腹至业，岁故志独违。心弦世寡听，意鉴古亦稀。出关自荷箧，入秦扣谁屝。埃目若忽失，风雨远渐微。将看吐虹章，冷射仙掌辉。
    寄终南种征君
紫阁浮清汉，高眠称此心。住溪人未识，归路鹤知深。峰晚迥寒翠，猿孤发夜吟。霜天独西向，无复梦山阴。
    送简师南游
古岸侵烟出，扬帆拂曙星。层城关海日，列树隐沙汀。潮落家遥见，梅香檝暂停。旧峰归计晚，长忆隔吴青。
    郊居吟
静室帘孤卷，幽光坠露多。径寒杉影转，窗晚雪声[瀛奎律髓纪文达批云：细玩过字是雁声之讹露雪杂用不合]过。茗味沙泉合，炉香竹霭和。遥怀起深[一作风雨]夕，旧寺隔沧波。
送怀古师归蜀
山落云阳外，去程寒接巴。剑江连汉直，栈合挂空斜。听锡樵停斧，窥禅鸟立槎。旧房春到晚，深径始开花。
送文兆归庐山
剑峯双倚汉，荡桨月中归。潮白岛西出，帆孤岸际飞。香连潭影直，磬度雪磬微。几夕口诗坐，相思入定稀。
酬赠梦真上人
禅舍因吟往，晴来坐彻宵。春通三径晚，家别九江遥。巢重禽初宿，窗明叶旋飘。住期应未定，谢守有诗招[青社凌史君以诗见招  原注]。
送蒲奉礼之鄞江
官舍仙山里，全家去若归。江声鳌背出，帆影斗边飞。宿馆荷香接，吟亭岛色围。前秋赏明月，况对谢玄晖[兼简典郡太原史君原注]。
送文光上人西游
高木坠残霖，关河入远心。嵩游忘楚梦，华近识秦音。塔古悬图认，碑荒背烧寻。几思兴替事，独上灞陵吟。
简长十七首
  哀感
无眠动归心，寒灯坐将灭。长恐浮云生，夺我西窗月。
怀卢叔微
病起启秋匣，素琴生尘埃。朱弦愁零落，古意空徘徊。子期不我至，独上高高台。
赠峡山清伦师
褰衣汲灵水，混[别本云混字疑误]涤巾履尘。烟霭霁杉竹，澄凝此心神。高僧洒真雨，泽彼寒草春。华月写空印，清霜肃斋身。犹言振金策，归作耶溪邻。
步春谣
春景欲饶物，客心独优柔。藉兹徘徊芳，强起寂寞游。新愁来易积，旧欢去难收。步春不得侣，不如步高秋。
    送方仲荀
行客心如何，借剑为君歌。雨昏山未开，花尽春无多。欲知贫别情，义泪空滂沱。
    晚次江陵
楚路接江陵，倦行愁问程。异乡无旧识，多难足离情。落日悬秋树，寒芜上废城。前山不可望，断续暮猿声。
  书行肇师壁
禅径秋苔合，寒窗带雨痕。心真冥自契，句好与谁论。露冷蛩声咽，风微叶影翻。白云如有意，终日在前轩。
寄丁学士
想极南溟外，江园草树秋。浮生如寄梦，几夕是离愁。仙馆闲明月，星车背远流。祗应西掖吏，时复望沧洲。
李氏山庄留别
鹤氅轻冠冕，谁人不羡君。松斋秋掩月，石窦醉眠云。远墅窑烟合，寒原驿路分。前行鞭瘦马，余恨暂离羣。
赠郝礼丞
住近城西寺，门无俗客登。朝回帘卷雪，吟冷砚生冰。鸟影罇中过，茶烟竹际凝。遥思来夜月，虚阁与谁凭。
感王太守见访
行春拥隼旟，十里访禅居。煮茗沙泉白，调琴竹阁虚。致君公望重，对客宦情疎。向夕回轩冕，林僧识佩鱼。
宿许山人别业
岚霁景初分，溪桥对石门。犬声知远客，烧影见前村。古木秋生菌，空山夜答猿。几因留我宿，静话极诗源。
送僧南归
渐老念乡国，先归独羡君。吴山全接汉，江树半藏云。振锡林烟断，添瓶涧月分。重栖上方夜[瀛奎律髓夜作定]，孤狖雪中闻。
送居寿师西游
迢遰咸秦路，东风送子游。几程看日落，孤影背河流。古戍烟微敛，遥翠雨半收。行行吟此景，应不念沧洲。
送行禅师
南国山重迭，归心向石门。寄禅依鸟道，绝食过渔村。楚雪黏瓶冻，江沙溅衲昏。白云深隐处，枕上海涛翻。
送僧游五台山
五峰横绝汉，寒翠倚苍冥。积雪无烦暑，高杉碍落星。碛云檐外见，边角坐中听。师到栖禅夜，龙湫独灌瓶。
暮春言怀寄浙东转运黄工部
花落前林春又残，舍深苍藓拥柴关。十年霜雪独为客，万里梦魂空到山。溪竹旧怜同性直，岭云终约伴身闲。遥思谢傅多公暇，应徧留题水石间。
惟凤十三首[惟凤号持正，有风雅拾翠图  鼎注]
与行肇师宿庐山栖贤寺
冰瀑寒侵室，围炉静话长。诗心全大雅，祖意会诸方。磬断危杉月，灯残古塔霜。无眠向遥夕，又约去衡阳。
送史馆李学士任和州
历阳南望极，岸远石城危。去梦惊潮断，行吟见雁随。淮帆向风阔，楚木落秋迟。到日应闲卧，公心帝自知。
答宇昭师
要地无闲日，吟踨肯暂过。林泉归计晚，雨雪向春多。径僻稀来客，庭荒半长莎。独眠思旧约，寒梦遶烟萝。
    寄登封宰韩殿丞
前秋登合晚，吟次见晴云。中岳耸当县，三年静对君。朱衣借客典，清俸买书分。别后逢摇落，相思隔晋汾。
    送陈豸处士
草长开路微，离思更依依。家远知琴在，时清买剑归。孤城回短角，独树隔残辉。别有邻渔约，相迎扫钓矶。
    寄希昼
闲中吟鬓改，多事与心违。客路逢人少，家书入阙稀。秋声落晚木，夜魄透寒衣。几想林闲社，他年许共归。
留题河中柴给事望云亭
郡闲思退隐，嘉致望云秋。旧客容谁[别本作相]访，新诗许我留。棊窗寒日短，琴幌夜灯幽。青琐无归梦，期僧话沃洲。
秋灯
耿耿销深暗，孤窗岂暂忘。照回秋梦断[别本作短]，静引夜吟长。病鼠惊空穴，寒萤聚缺墙。邻居还共惜，及物有余光。
寄昭文馆陈学士
秋深荒外客，独上望京台。远信未封去，新鸿又见来。地寒边树短，天静瘴云开。无限心相向，南宫卧锦才。
送徐涉南归
长安来雁急，相顾话离心。日落思家远，天寒归路深。秋光生独树，夕吹响孤砧。渐入云乡望，应无越客吟。
吊长禅师
霜钟侵漏急，相吊晓[宋诗畧作晚]悲浓。海客传道偈，林僧冩病容。漱泉流落叶，定石集鸣蛩。回首云门望，残阳下远峰。
寄兆上人
久负中条约，深秋兴若何。白云归望远，黄叶意空多。静卧侵仙掌，微吟隔楚波。飞书答招隐，迢递寄烟萝。
姑射山诗题曾山人壁
东西望朔漠，姑射独崔嵬。一片两片云，终南太华来。根绕黄河曲，影落清渭隈。深涧饮渴虹，邃洞[别本作河]生秋雷。古径穷难尽，晴岚拨不开。海鹏飞上迟，边风劲触回。傲隐非他古，依灵有奇才。曾生心若何，猿声终夜哀。
惠崇十一首
访杨云师[瀛奎律髓作卿]淮上别墅
地近得频到，相携向野亭。河分冈势断，春入烧痕青。望久人收钓，吟余鹤振翎。不愁归路晚，明月上前汀。
塞上赠王太尉
飞将是嫖姚，行营已近辽。河冰坚度马，塞雪密藏鵰。败虏残旗在，全军列帐遥。传呼更号令，今夜取天骄。
赠文兆
偶依京寺住，谁复得相寻。独鹤窥朝讲，邻僧听夜琴。注瓶沙井远，鸣磬雪房深。久与松萝别，空悬王屋心。
送安学士守睦州
白浪满遥程，公衙口口声。海帆通夜市，山雨徧春耕。古意随琴远，离愁对酒轻。三吴窥列宿，知傍隼旟明。
赠吴黔山人
三年不下岳，衣屦古苔侵。石涧探幽步，风泉得句心。黄猿知日暝，青树觉春深。又向南峯住，时时许我寻。
晚夏夜简程至
中夕坐清簟，繁星时复流。扇声微变暑，井气忽生秋。为客方经楚，思乡欲上楼。云山殊未返，相顾两悠悠。
书林逸人壁
诗语动惊众，谁知慕隐沦。水烟常似暝，林雪乍如春。薄酒懒邀客，好书愁借人。有时行药去，忘却戴纱巾。
古塞曲
边烽久不息，戍鼓何鼟鼟。五月无青草，滂沱流断冰。胡儿昧形胜，汉骑恣凭陵。出号朔风起，受降沙垒崩。楼烦已纳款，天意口威棱。归佩封侯印，喧然世所称。
剡中秋怀昼师
秋生剡江濆，清气日泱漭。云归树欲无，潮落山疑长。偶坐还独谣，故人在遐想。夕景孤屿明，暗虫四邻响。神会如目存，安知途路广。
拟古
幽禽迎曙响，佳木含春荣。独有绮窗妇，耿耿万里情。尘色皓鸳幌，日华明风筝。高盖久不返，中宵自怀贞。
中夜起
初月不到晓，夜色何冥冥。独立秋江上，风波卷寒星。
宇昭十二首
夕阳
向夕江天迥，微微接水平。带帆归极浦，随客上荒城。云外僧看落，山西乌过明。何人对幽景[瀛奎律髓作怨]，苒苒败沙[别本作莎]并。
塞上赠王太尉
嫖姚立大勋，万里绝妖氛。马放降来地，鵰闲[别本作盘]战后云。月侵孤垒没，烧彻远芜分。不惯[别本作惜]为边客，宵笳懒欲闻。
  宿丁学士宅朱严希昼不至
幽期不可见，牢落望君情。坐久诗源寂，谈余井浪平。月依寒木尽，蛩背冷灯呜。空听沟西寺，宵钟出禁清。
  废井
古院无僧住，荒凉树石闲。停污寒甃缺，废汲远泉悭。雨涨蛙疑聚，宵晴月自还。因寻成独感，吟遶见衰颜。
  送曹商之宿州兼简骆偃
病起春城暮，行心暗结愁。全吴无旧业，半世祗羁游。岛雾沈晴树，汀烟入夜舟。故人应老大，佐幕久淹流[别本作留]。
 寄保暹师
吟会失秋期，荒山寄病时。客髭生白早，丛木落青迟。渴狖窥莎井，阴虫占菊篱。归心何以见，霜月下天涯。
    上集贤钱侍郎
解职因求养，清名冠集贤。优游书府里，谈笑板舆前。鹤氅朝时脱，山图卧处悬。江僧闲独访，时得话林泉。
    喜惟凤师关中回
孤锡依京寺，诗愁上鬓新。迹离三辅晚，梦落九江频。草入松根并，磬通花外邻。重来知未倦，闲趣自相亲。
松柄
涧底分贞干，宁将麈尾同。坐闲长滴翠，话次忽生风。影落孤灯外，声寒静室中。有谁知此意，林下石丛丛。
幽居即事
扫苔人迹外，渐老喜深藏。路僻闲行远，春晴昼睡长。余花留暮蝶，幽草恋残阳。尽日空林下，孤禅念石霜。
送从律师
病起辞吟社，出京无旧房。关中行半月，诗外祗空囊。白道沿嵩直，青芜夹渭长。胜游多杜曲，风景似吾乡。
赠魏野
别业唯栽竹，多闲亦好奇。试泉寻寺远，买鹤到家迟。药就全离母，诗高祗教儿。未能终住此，共有海山期。
怀古九首
送田锡下笫归宁
念别孤亲久，无成万里归。算程芳草尽，去国故人稀。栈合浮空险，刀州入望微。前期有公荐，莫愧老莱衣。
原居早秋
秋生深径里，老病眼慵开。户外行人绝，林闲朔吹回。乱蛩呜古堑，残日照荒台。唯有他山约，相亲入望来。
闻蛩
幽虫侵暮急，断续苦相亲。夜魄沈荒垒，寒声出壤邻。霜清空思切，秋永几愁新。徒感流年鬓，茎茎暗结银。
    寺居寄简长
雪苑东山寺，山深少往还。红尘无梦想，白日自安闲。杖履苔花[宋诗略作痕]上，香灯树影间。何须更飞锡，归隐沃洲山。
    灞陵秋居酬友人见寄
灞陵秋负期，独客自怀悲。远水去无极，离人来几时。暝烟沈古道，寒日堕乔枝。寄信遥天外，殷勤说白髭。
草
漠漠更离离，闲吟笑复悲。六朝争战处，千载寂寥时。阵阔围空垒，丛疎露断碑。不堪残照外，牧笛隔烟吹。
赠万年胡主簿
廉可继悬鱼，官清术有余。民田侵废苑，公署似闲居。草长通囹圄，花飞落簿书。见君松操直，经考只如初。
烂柯山二首
仙家轻岁月，浮世重光阴。白发有先后，青山无古今。局终柯已烂，尘散海尤深。若觅长生路，烟霞无处寻。
王质烂柯事，传闻不在疑。百年容易客，一局等闲棊。此着有谁见，无言祗自知。石桥南畔路，依旧日斜晖。
九僧诗补遗  汲古阁辑录
希昼
  句
天长来月正，木末度猿稀。[游雁荡]
晓天金马路，晚岁石霜心。[赠句学士]
山日秋光短，江虹晚影低。[寄人]
寄禅关树老，乞食塞城荒。[赠门上人  见杨文公谈苑]
简长
寄云水禅师
千峯耸寒翠，古刹凌秋云。高人敛幽迹，世事何由闻。禅石抱苍藓，祖衣含净氛。有时溪上步，自与乌猨群。[见云门志略]
[鼎按此诗毛氏已补入简长诗十七首之下既有补遗应归于此以还宋本面目]
句
烟垒沈寒角，霜空击怒雕。[送人归宣州  见谈苑]
惟鳯
句
家远知琴在，时清卖剑归。[送陈处士]
草檄飞燕垒，降幡入汉宫。[边将]
岸尽吴山出，潮平越树低。[送人归天台]
寺近东溟日，山连北固春。[题甘露寺见历代吟谱]
[鼎按家远知琴在一联已见集中]
惠崇
池上鹭分赋得明字
雨绝方塘溢，迟徊不复惊。曝翎沙日暖，引步岛风清。照水千寻回，栖烟一点明。主人池上凤，见尔忆蓬瀛。[湘山野录：寇莱公延诗僧惠崇于池亭，探属分题，莱公得池上柳青字韵，崇得池上鹭明字韵。崇默遶池径，驰心杳冥以搜之，自午及晡。忽以二指点空微笑曰：此篇功在明字，凡五押之俱不倒，方今得之。公曰：试请口举。崇举诗云云。公笑曰：吾之柳功在青字，已四押之，终未惬，不若且罢]
自撰句图
河分岗势断，春入烧痕春。[书杨云卿别墅]
阴井生秋早，明河转曙迟。[长信词]
地形吞蜀尽，江势抱蛮回。[送远上人西游]
岭暮春猨急，江寒白鸟稀。[江行晚泊]
归禽动疎竹，落果响寒塘。[上谷相公池上作]
野人传相鹤，山叟学弹琴。[赠陈六少府]
香浅冰生井，宵分月上轩。[夜坐]
掩门青桧老，出定白髭长。[赠凝上人]
浪经蛟浦阔，出入鬼门寒。[送迁客]
遗偈传诸国，留真在一峯。[经缘公旧寺]
河冰坚渡马，塞雪密藏雕。[塞上]
久别年颜改，相逢夜话长。[喜长公至]
多年不道姓，几日旋移家。[隐者]
鸟归杉堕雪，僧定石沈云。[宿东林寺]
露寒金掌重，天近玉绳低。[上翰林杨学士]
著书惊日短，弹剑惜春深。[柳氏书斋]
探骑通番垒，降兵逐汉旗。[上王太尉]
露下牛羊静，河明桑柘空。[田家秋夕]
林断城隍出，江分岛屿回。[舟行]
锁城山月上，吹角海鸥惊。[寄梅苏州]
卷幔来风远，移床得月多。[宿杨侍郎东亭]
白浪分吴国，青山隔楚天。[送程至]
空潭闻鹿饮，疎树见僧行。[游隐静寺]
剑佩明山雪，旌旗湿海云。[送钱供奉巡警]
旷野行人少，长河去鸟平。[梅鼎臣河亭]
月高山舍迥，霜落石门深。[宿肇公山斋]
霜多秦木迥，云尽汉山孤。[送卢绎西归]
夜阑潮动舸，秋迥月临城。[濠梁夜泊]
叶影风中尽，虫声月下多。[崔仰秋居]
行县山迎舸，论兵云绕旗。[赠裴使君]
繁霜衣上积，残月马前低。[早行]
磬断虫声出，峯回鹤影沈。[秋夕]
移家临丑石，租地得灵泉。[书韩退之屋壁]
秋近草虫乱，夜遥霜月低。[秋夕怀长公]
海鸥听舜舞，山鬼醉尧觞。[观宴乡老]
午食下林鸟，夜禅移冢狐。[赠素上人]
扇声犹泛暑，井气忽生秋。[晚夏]
残月楚山晓，孤烟江庙春。[江行早发]
梵容分古像，番字入新经。[宿翻经馆清少卿赠]
鹤传沧海信，僧和白云诗。[题王太保道院]
寒禽栖古柳，破月入微云。[秋夕怀汪白]
花漏沈山月，云衣起海风。[赠白上人]
楼中天姥月，座上杜陵人。[喜陈助教至]
人归冈舍迥，雁过渚田遥。[冬日野望]
山色临巴迥，江流入汉清。[送人牧荣州]
湘云随雁断，楚路背人遥。[春申道中]
松风吹发乱，岩溜溅棋寒。[赠李道士]
境闲僧渡水，云尽鹤盘空。[栖霞寺]
古路随冈起，秋帆转浦斜。[林逋河亭]
禽寒时动竹，露重忽翻荷。[杨秘监池上]
岚重琴棋湿，风长枕簟寒。[魏野山亭]
离碛雁冲雪，渡河人上冰。[塞下]
夜梵通云窦，秋香满石丛。[寄白阁能上人]
关河双鬓白，风雪一灯青。[陕西道中]
杀气生龙剑，威风动虎旗。[送防秋杨将军]
落潮鸣下岸，飞雨暗中峯。[瓜洲亭子]
月躔黄道迥，春入紫微深。[贺刘舍人]
寒灯催腊尽，晓角唤春归。[除夜]
雁行沈古戍，雕影转寒沙。[幽并道中]
景霁云回合，秋生树动摇。[送僧归天台]
乱水僧频过，荒林鹤不还。[过陈傅田居]
露馆涛惊枕，空庭月伴琴。[宿横江馆]
马渡冰河阔，雕盘碛日高。[维邢道中]
惊蝉移古柳，斗雀堕寒庭。[国清寺秋居]
松风传夕磬，溪雾拥春灯。[书平上人山房]
霓旌摇曙景，凤吹绕春云。[观南郊天仗]
坐石云生衲，添茶月入瓯。[赠义省上人]
万国无刑治，三边不战平。[升平词]
暝鹤栖金剎，秋僧过石桥。[国清寺]
云残僧扫石，风动鹤归松。[吕氏西斋]
风暖鸟巢木，日高人灌园。[刘参幽居]
竹风惊宿鹤，潭月戏春鹥。[杨都官池上]
圭窦先知晓，盆池别见天。[书方居士壁]
月露疎寒柝，云涛闪画旗。[送陈舍人]
鹤惊金剎露，龙蛰玉瓶泉。[宿齐上人禅斋]
暄风生木末，迟景入泉心。[春日寇公赞池上]
河来天上阔，云度月边轻。[七夕]
海人来相鹤，山狖下弹琴。[赠王道士]
画鹢浮秋浪，金铙响夕云。[送孙荆州]
丹枫映郭迥，绿屿背江深。[江城晚望]
危溜含清瑟，飞花点玉觞。[题王太保山亭]
朱旗凌雪卷，画角入云吹。[送李秦州]
孤云还静境，远籁发秋空。[画上人西斋]
围棋分雪石，汲井动金沙。[李太傅山庄]
井含春气碧，楼转夕阴清。[宫中词]
鸟暝风沈角，天清月上旗。[送吴袁州]
斜吹鸣金锡，归云拥石床。[寄肇公]
古戍生烟直，平沙落日迟。[塞上]
拂石云离帚，烹茶月入铛。[嗣上人]
远屿迎樯出，寒林带岸回。[舟行]
来时云拥衲，别夜月随筇。[送延上人]
路横冈烧断，风转浦帆斜。[马蠙淮亭]
剑静龙归匣，旗闲虎绕竿。[上殿前戴太保]
品画逢名岳，横琴忆古贤。[高諲书斋]
云阴移汉塞，石色入秦天。[太一山]
地遥群马小，天阔一雕平。[塞上送人]
江花凌霰发，山溜入池深。[范溶园池]
长风跃马路，小雪射雕天。[猎骑]
古木风烟尽，寒潭星斗深。[高略书院]
渡河风动旆，巡部雨沾车。[送段工部河北转运  见青箱杂记]
[欧阳公诗话：惠崇诗多佳句，有百句图刊石于长安]
宇昭
晓发山居
蓐食少人家，寒烟碎落花。鸡鸣牕半晓，路晴月西斜。世故欺怀抱，风霜近岁华。剧怜诗思苦，凄恻向长沙。[见瀛奎律髓]
怀古
  句
  雾开离草迥，风逆到花迟。[话蜨  见深雪偶谈]
欧公当日以九僧诗不传为叹，扆后公六百余年，得宋本弆而读之，一幸也；较之晁陈二氏皆多诗[瞿目无诗字]二十余首，二幸也[晁公武郡斋读书志：九僧诗一卷一百十篇。陈直斋书录解题：一百七篇。今扆所得一百三十四首，比晁多二十四首，比陈多二十七首]；此本但有僧名，而不着所产，又从周辉清波杂志各得其地名，三幸也。又从瀛奎律髓得宇昭晓发山居一首，并为增入。但陈直斋所云景德初[瞿目案：宋刻清波杂志作景德五年，今陈氏书录作元年]直昭文馆陈充[瞿目：今案书录解题作陈克，清波杂志作张亢，文献通考作陈充]序，目之曰琢玉工，以对姚合射雕手者，此本无之，诚欠事也。方虚谷谓：司马温公得之以传世，则此书赖大贤而表章之，岂非千古幸事哉。清波[瞿目无清波二字]杂志又谓，序引惠崇到长安诗：人游曲江少，草[丁本作章]入未央深。此亦无之。且谓惠崇能画，引荆公诗为据。读瀛奎律髓，有宋景文公过惠崇旧居诗；又读杨仲弘集，有题惠崇古木寒鸦诗，并欧公诗话、清波杂志二则附录于左。康熙壬辰三月望日隐湖毛扆斧季识
国朝[一本作国初]浮图以诗名于世者九人，故时有集，号九僧诗，今不复传矣。余少时闻人多称，其一曰惠崇，余八人者忘其名字也。余亦略记其诗，有云：马放降来地，雕盘战后云。又云：春生桂岭外，人在海门西。其佳句多类此。其集已亡，今人多不知所谓九僧者矣，是可叹也。[见六一诗话]
辉昔传九僧诗，剑南希昼、金华保暹、南越文兆、天台行肇、沃州简长、青城惟凤、江东宁昭、峨眉怀古、淮南惠崇也。九僧诗极不多，景德五年，直史馆陈充所著序，引如崇到长安：人游曲江少、草入未央深之句，皆不载。以是疑为节本。崇非但能诗，画亦有名，世谓惠崇小景者是也。画史纷纷何足数，惠崇晚出，吾最许荆公诗云尔。[见周辉清波杂志第十一卷]
虽昧平生契，怀贤要可伤。生涯与薪尽，法意共灯长。遗画空观貌，残诗孰补亡。[元注：本院惟有师诗藁数卷]神期通一语，无乃困津梁[元注云：予为郡之年，师之去世已二纪矣]。
 [方虚谷云：景文年四十四初得郡寿阳，惠崇旧居院在境内。选此诗以见惠崇之死，宋公年二十也  宋景文过惠崇旧居诗，见瀛奎律髓第三卷]
江上秋云薄，寒鸦散乱飞。未明常竞噪，向晓复争归。似怯霜威重，仍嫌树影稀。老僧修止观，写物固精微。[杨仲弘题惠崇古木寒鸦，见仲弘诗集笫三卷]
增温公诗话两则
欧阳公云：九僧诗集已亡。元豊元年秋，余游万安山玉泉寺，于进士闵文如舍得之，直昭文馆陈充集而序之。
又：惠崇诗有：剑静龙归匣，旗开虎绕竿。其尤自负者，有：河分岗势断，春入烧痕青。时有讥其犯古者，嘲之曰：河分岗势司空曙，春入烧痕刘长卿。不是师兄多犯古，古人诗句犯师兄。
南城易之门紫腴校
跋宋高僧诗
宋高僧诗前后二集，钱塘陈起编。多近体五言。予按：前集即六一诗话所谓九僧诗也。所称“春生桂岭外，人在海门西”，希昼句也。“马放降来地，鵰盘战后云”，宇昭句也。今具载集中。当永叔时已云其集不传、世多不知所谓九僧者，而此集更历六七百年，完好如此，殆不可晓。又按：周辉清波杂志云，昔传九僧剑南希昼、金华保暹、南越文兆、天台行肇、沃州简长、青城惟凤、江东宇昭、峨眉怀古、淮南惠崇，名字与今本悉合。又云，九僧诗极不多，有景德五年直史馆张充所著序，引惠崇“人游曲江少、草入未央深”之句，皆不载，疑为节本。或即此本是也？今充序亦不载，大抵九僧诗规橅大历十子，稍窘边幅，若“河分冈势断，春入烧痕青”，自是佳句，而轻薄子有“司空曙、刘长卿”之嘲，非笃论也。
九僧诗在宋屡为难得，汲古主人更六七百年得见，诚为幸事。况所传本，视直斋公武所见又多二三十首，宜跋语之色飞而神动也。笫汲古佳钞，以谨守宋椠之旧推重士林，而此本据清波杂志，九僧各冠地里，又以瀛奎律髓一篇添入宇昭之下，则与宋本稍龃龉矣。今谓清波一条既载跋后，则卷首地里自当删去；而瀛奎一篇宜列毛公跋后附入。今跋以还宋本旧观，以裨汲古主人好古之万一，或不至以此获罪于当世诸君子也。九僧诗，入有唐中叶钱、刘、韦、柳之室，而浸淫辋川、襄阳间，其视白莲、杼山，有过无不及，山谷所称“云中下蔡邑，林际春申君”，此集不载。而惠崇自定句图五字百联，入此集者亦不及十之二三。使汲古主人闻之，则欣跃之余，更当助我浩叹矣。乙未冬初，假滋兰堂本录出毕，记之。古农余萧客书
昔欧阳文忠每以不得见九僧诗集为恨，北宋以来传世已罕。明末毛斧季始得宋本，稍有传钞流布人间。但转相迻录，渐滋讹误。此本乃家藏明钞，征贞字皆阙笔，实本宋刊之旧。又以某氏所刊别本及丁君仲祜活字本互相雠校，丁本差善，某氏所刊尚未校定，版已毁失。其本似非出毛氏。丁本于毛斧季识语亦小有讹夺，然与此本均毛氏所出，可无疑义。爰付手氏，寿诸梨枣。昔方虚谷谓九僧诗皆学贾岛、周贺，清苦工密。纪文达则谓源出中唐，乃十子之余响，与贾周南辕北辙。虚谷引之，以重贾周，因以自重其派耳。诚笃论哉。刻成附缀数语，愿与读者共证之。庚申季冬月南城李之鼎振唐识于豫章城南世业堂

