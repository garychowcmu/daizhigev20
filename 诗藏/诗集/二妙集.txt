　　钦定四库全书　　　　集部八
　　二妙集　　　　　　　总集类
　　提要
　　【臣】等谨案二妙集八巻金段克己段成己兄弟诗集也克己字复之号遯庵成己字诚之号菊轩稷山人克己金未尝举进士入元不仕成己登正大间进士授宜阳主簿元初起为平阳府儒学提举坚拒不赴兄弟并以节终初克己成己均早以文章擅名金尚书赵秉文尝目之曰二妙故其合编诗集即以为名泰定间克己之孙辅官吏部侍郎以示呉澄始序而传之朱彛尊曝书亭书目于二妙集下乃题作段镛段铎撰考虞集所作段氏世徳碑镛铎实克己成己之五世祖铎官至防御使未尝有集行世彛尊葢偶悮也集凡诗六巻乐府二巻大抵骨力坚劲意致苍凉值故都倾覆之余怅懐今昔流露于不自知呉澄序言其有感于兴亡之防故陶之达杜之豪其诗兼而有之所评良允房祺编河汾诸老诗八巻皆金之遗民从元好问游者克己兄弟与焉而好问编中州集金源一代作者毕备乃独无二人之诗葢好问编中州集时爲金哀宗天兴二年癸巳方遭逢离乱留滞聊城自序称据商衡百家诗畧及所记忆者录之必偶未得二人之作是以未载故又称嗣有所得当以甲乙次第之非削而不录也河汾诸老诗集所载尚有克己楸花诗一首成己苏氏承顔堂等诗七首皆不在此集中疑当时所自删削又此集成己冬夜无寐一首中秋二首云中暮雨一首河汾诸老诗集皆题为克己作此集出自段氏家藏编次必无舛错当属房祺误收今姑各仍其旧而特识其同异于此焉乾隆四十二年十月恭校上
　　总纂官【臣】纪昀【臣】陆锡熊【臣】孙士毅
　　总　校　官　【臣】　陆　费　墀












　　二妙集原序
　　中州遗老值元兴金亡之防或身没而名存或身隐而名显其诗文传于今者窃闻一二矣有如河东二段先生者则未之见也心广而识超气盛而才雄其蕴诸中者防众徳之妙其发诸外者综羣言之美夫岂徒从事于枝叶以为诗为文者之所能及哉于时干戈未息杀气弥漫贤者辟世茍得一罅隙地聊可娱生则怡然自适以毕余龄几若澹然与世相忘者然形之于言间亦不能自禁若曰寃血流未尽白骨如山丘若曰四海疲攻战何当洗甲兵则陶之达杜之忧盖兼有之其达也天固无如人何其忧也人亦无如天何是以达之辞着而忧之意微后之善观者犹可于此而察其衷焉伯氏讳克己字复之人称遯庵先生在金以进士贡金亡余二十年而卒终身不仕仲氏讳成己字诚之人称菊轩先生在金登进士第主宜阳簿年过八衺至元间乃卒虽被提举学校官之命亦不复仕遯翁之孙辅由应奉翰林歴台阁今以天官侍郎知选举解后于京师出其家藏二妙集以示一览如覩清节三复不置已而叹曰斯人也而丁斯时也斯时也而毓斯人也昔之耆彦尝评二翁谓复之磊落不凡诚之谨厚服化摹写盖得其真予亦云然翰林学士资德大夫知制诰同修国史临川呉澂序










　　河东叚氏世德碑铭【有序】
　　泰定四年秋天官侍郎叚辅出其先世遗文以示集读而叹曰嗟夫昔宋失中原文献坠地盖为金者百数十年材名文艺之士相望乎其间至乎明道正谊之学则或鲜传者矣及其亡也祸乱尤甚斯民之生存无几况学者乎而河东叚氏之学独行乎捄死扶伤之际卓然一出于正不惑于神怪不画于浮近有振俗立敎之遗风焉呜呼可谓善自托于不冺者矣于是辅告集曰维叚氏世居绛之稷山由辅而上遡其可知者为前宋司理参军讳应规十一世矣司理之五世孙为金武威郡侯讳矩生三子长曰钧次曰镛又次曰铎铎以正隆二年进士官至华州防御使武威所因以得封者也镛先卒而二人以文行称谓之河东二叚在防御时陇西李愈作武威墓表五世之内名德并着自武威而至于今又六世矣家学幸可征焉子为叙而篆之将诸墓道集辱在同朝不敢辞乃按而书之凡李愈氏已表者不具所具者自钧始钧生汝舟汝舟生恒恒生克己成己修己克己成己之防也礼部尚书赵公秉文识之目之曰二妙成己登正大进士第主冝阳簿及内附朝廷特举平阳提举学校官不起而克己终隐于家一时诸侯大夫士皆尊师之各有文集数十巻集所为读而兴叹者也克己之子三人思永思诚河中府儒学敎授思温皇子安西王召为记室参军不赴以子辅贵赠中顺大夫礼部侍郎上骑都尉追封河东郡伯成己之子曰思义平阳路儒学敎授四子之孙凡十人以英甫彦孚辅之兄彛经循顺其弟也其九人皆仕有禄位独辅最显以文行选应奉翰林三为御史徧歴陕西江南及中防以司业教国子生判太常礼仪院寻贰天官誉名日盛君子有望焉呜呼自司理参军至于今叚氏十一传凡二百有余年而代亦三易矣文学之懿前后相属岂不伟哉彼以功名冨贵赫奕一时者何可胜数然而不过一传再传而声迹俱冺自其子孙有不能知其世视此孰为得失哉故为之铭铭曰气盖世兮虑徧物邈无托兮久焉识眇若翰兮着防迹何千年兮如白日翩翩兮弟昆頋予庭兮鞠存嘉遯兮无闷善自托兮斯文皇肇造兮有区羣材来兮竝驱匪伏兮有待视其家兮多书岌惟岳兮润流斯河世寖显兮子孙则多邦人有言兮先生之家翰林直学士奉议大夫知制诰同修国史蜀郡虞集撰并书









　　钦定四库全书
　　二妙集巻一　　　　　　金　叚克己
　　叚成己　撰
　　五言古诗
　　赠医师范子和【并引　以下克己作】
　　范君子和居姑射山麓世隐于医敏给多艺能畧渉猎文史一日防荐绅軰于其家酒半举大白而言曰不肖窃有志于斯文敢求数十字以为珍藏意甚勤因为赋古风一篇告之以君子之道使知所操持焉非直使夸衒于世实箧笥而巳
　　我庐姑射东君居西山隅相去不十里曵杖以问途知我逺方来尽室相喣濡衰年况多病药物必尔须诊视得家法就为医扁卢贫贱人所恶势利人所趋君子异于众而独与我娯延我升中堂坐列皆明儒酒肴既登爼左右罗童奴令行爵无筭促使开大壶酒酣意气逸髙论到唐虞日晏未得归欲起时见拘自言小邑中何尝接士夫久客惜人情褊量动辄逾仍呼儿出拜头角异凡雏从小好文字未覩明月珠长者幸有赐终身不敢渝既蒙主人知所愿献良图世人岂无才惟德不能俱不见盆成括以是防厥躯又征荀氏语至察则无徒大辨外若讷聪明守以愚顔子称大贤尚云有若无吾言傥无忽荣名不须沽
　　歳己酉春正月十有一日吾友张君汉臣下世家贫不能葬乡邻办防事诸君皆有诔章且邀余同赋每一忖思辄神情错乱秉笔复罢今忽四旬矣欲絶不言无以表其哀因作古意四篇虽比兴之不足观者足知予志之所在则进知吾汉臣也无疑
　　髙楼浮薄云知是何人宅卖诸轻薄儿身为五侯客日暮鬭鸡囘车骑何翕赫鼻息吹虹蜺行路皆踧踖岂知黔娄生储粟无担石衣衾不掩尸送我城东陌寥寥百世下谁分夷与跖
　　北方有黄鹄饱义气勇烈天寒辞故巢思欲近丹穴吁嗟翅翎短云海路隔絶鳯凰不相待孤愤无由泄耻与鸱鸢羣朝夕肆饕餮一歩两呌号心摧口流血侧头向苍昊永与羁雌决人皆尚鸱鸢反谓黄鹄劣世无乘瓢翁轩轾定谁説猿鹤与沙虫冺冺同一辙悲来结中肠欲辨且三咽
　　艺兰当清秋生育胡不早西风发防香能得几时好飞霜半夜来灭没先百草真宰独何心吞声不复道驱车上太行中道车轴折停车卧辕下骨防筋力拆抚膺呼苍天淫淫涕如雪古往与今来此憾何时絶同封仲坚采鹭鸶藤因而成咏录寄家弟诚之兼简李卫二生
　　有藤名鹭鸶天生匪人育金花间银蘂翠蔓自成簇褰裳渉春溪采采渐盈掬药物时所须非为事口腹牛溲与马渤良医犹并蓄况此香色竒两通鼻与目尤善疗疮疡先贤讲之熟世俗不知爱弃置在空谷作诗与题评使异凡草木
　　赠荅封仲坚
　　念昔始读书志本期王佐时哉不我与触事多轗轲归来濯尘缨羸装聊觧驼午芹多竒流水出其左誓求十畆田于此养慵惰种椒盈百区栽竹仅万个自谓得所依心口黙相贺经营久未成蕴椟乏竒货低徊不能去借宅便高卧始构茒三间榱桷久摧挫暑雨畏霖潦霜风苦掀岂无冨贵人粟布救寒饿耻随肥马尘拥鼻不敢唾淹延歳月深十手指庸愞尘埋剑锋缺弹铗悲无奈时当春之仲桂魄月半破丁丁闻啄门有客来相过探懐出新作高唱成寡和清辞丽卿云齐梁那复课蹇余鞭不前踯躅蚁旋磨枯肠藜苋苦竒字厌搜逻君子真可人沽酒酌通播酒酣胆气麤狂言惊四座旧游渺何许行路方坎坷作诗寄问声别离伤老大
　　夀防兴祖
　　飘飘闗辅客逸气薄云霄承学有源委持论生风飊束髪侍玉阶香名满天朝射防不一中雄文深自韬嘉遯思居洛歌诗祗和陶生涯足文史踪迹混渔樵蹭蹬三十年壮志殊未雕人称冦公后商鼎复能调才本时不容坐使双髩焦朅来汾上水吾见秋虫号西风下木叶天气正泬寥劝君一杯酒能令百忧消开懐且痛饮勿令乡闗遥
　　寄张弟噐之
　　爱酒陶彭泽映世清节耀乞食赋新诗不复事边徼士生多轗轲异代或同调东山不可作敢望蟠溪钓壶觞聊自倾登髙一舒啸但恐污世尘永为达人笑
　　山堂久岑寂宴坐度昏晓倚壁一蒲团幽人后计了日髙鼎茶鸣风细炉烟袅曵杖歩庭除看云头屡矫安得谪仙人神游八极表
　　兴上人驻锡姑射之麓他日邀余所居之静乐斋勉为赋此
　　我爱兴上人闲处先着脚虽有买山钱难寻一丘壑向来栖息地龙象久寂寞重寻林下径竹石苦分薄溪水恣交流岩花自开落却扫大室中一瓶还一钵静乐题其顔尘縁聊觧防寥寥千载下此理谁发药我今为拈出永免一重错有浄必有垢无苦亦无乐混沌元不死七窍刚自凿郑重庵中人万法本无着独有太古心油然满寥廓
　　陈君百禄隐居河汾世以医名家临财亷取与义性喜谐虽外若寛纵内实重慎而有常心真善学医者也辛丑之秋余痁作君调防周至既获勿药欲酬而不可姑以诗答其勤
　　我来汾沮洳汾濵君所居岂期牢落际有子可与娱遗我以方药投我以素书往来八九年问难更起余妙处自心得论説乃其余众议逓持执辞语费百车君以一言蔽如乱髪得梳丹砂与赤箭应用并贮储困穷尤所重视之骨肉如孰谓斯世中乃见古人且我不为世用以道而巻舒子胡自隐晦而不干名誉闻君有令子万里有权舆于公多阴德预使髙门闾请君事其语勿谓吾计踈
　　吾兄同仲坚采鹭鸶藤于午芹之东溪因咏诗见示前代诗人未尝闻赋此者此花长于田野篱落间人视之与草芥无异是诗一出好事者将知所贵矣感叹之余敬次其韵有与我同志继而述之不亦懿乎　【以下成己作】
　　防雨洒郊坰百卉欣竝育幽花发溪侧间错金珠簇徐看是鹭藤香味浓可掬忍饥出新句大笑负此腹遗落榛莾间采撷谁见蓄情知无俗姿安能悦众目先生日来往东溪路应熟一经题品余名字耀岩谷遇合良有时不才异山木
　　吕氏用静斋
　　两崖夹嵳峨一水中委蛇是间有高人静与山林期结茅并溪石故迹司空遗因人爱其山佳处应自知心闲境随胜眼静山増竒寥寥丈室中日用夫何为不书咄咄字高咏休休诗无人书一编有兴酒数巵便是一生了安问着与龟依依中条云梦想紫芝眉昨朝寄书至谓我来何时急营买山钱已觉从君迟他年两防床分忍西山饥
　　夀梦庵张信夫
　　一杯瓮头春持夀丹山客洗盏置客前共坐林下石酒酣语益真道合意自适东风吹醉眼高兴寄空碧人生天地间迅若驹过隙胡为就覊缚惴惴从物役何如梦室中一笑百忧释弃置勿复道旅懐陶兹夕
　　蒲城董公余素不识其何如人也一日袖横轴所谓龙窝图者同仲坚来过而以诗见谒余雅不能文诗尤非所长者加之老病日久纵不避拙恶亦安能为他人雕肝肾邪渠请益坚余重违封意且念其勤姑因所见以叙之云尔
　　封生携客来谒我蓬蒿里轩轩抗尘俗不知谁氏子所生吾既贤伊人亦云喜探懐出新圗一语烦举似蹇予不能文三请意未已溪山有素期入眼尽其美层云蔽重渊万木夹两涘飞流防絶壑千丈垂幅纸余霏散如雾防滴乱纷委何物窍其傍相传龙所止庙貌寄空山何代为经始年深祭血干乱久谁复祀威灵昔所闻对面隔千里诚通感必应虽逺犹在迩巍巍窟宅尊安卧久不起何当洗甲兵倒挽幽溪水
　　余懒日甚不作诗者二年矣间者二三子以歌咏相乐请题于吾兄遯庵遂以岁月坐成晚命之因事感懐成五章以自遣志之所之不知其言之陋也览者将有取焉
　　负暄頽檐下病骨喜新霁防风动天宇木叶陨虚砌缅懐平生事奔走愧非计投身田野间心迹得少憇时荣岂不慕省躬自当逝薇蕨满春山犹可以终岁
　　罢书掩闗卧牖乱清樾风枝惊宿鸟扎扎畏颠越叶声走前庭误听雨未歇不知霜已重但觉寒切骨耿耿不能寐起坐候明发试问夜如何虚檐转残月
　　晨起坐髙斋鸟啼幽寂破小儿具文墨信手供日课既无宠辱惊又不至寒饿自量亦云幸到此能几个更欲希世荣所望毋乃过蒲团正温厚得穏且安坐
　　连蹇拙进宦艰难昧理生一事且不免况欲二者并忍竆分所安不为世所萦床头一巻书静洗胷次平偶逢防心人欵欵话中情瓶储喜不空今年頼西成
　　青山如有情向人呈偃蹇我本山中人一出偶忘反﨑岖半天下始觉居山穏力极势有廽若不费推挽税驾长自兹千里岂云逺举手谢山灵应笑归来晚
　　诔双峯兴上人
　　堂堂双峯师不受世尘污禅坐三十年俯仰无愧处平生大事毕欲留不可住适来水中沤水行沤复聚适去火上烟烟散火如故徜徉天地间去来随所遇我懐未能忘正随分别趣涕余会贞心三叹出门去
　　赠呼延长原
　　我来负犊巅投迹汾水滨乱余寡俦侣所遇皆所亲一行未易完忍更求其纯矫矫呼延生栋宇接近邻虽云符诅师颇异寻常人疾苦在力救贵贱情一均功成不责报苐恐伤吾仁旷懐寓杯酒不计醨与醇一酌万事毕肝胆平轮囷酒酣奋长防满坐生阳春人皆笑汝狂我独爱汝真参苓吾所须收为药笼珍吾闻先天术原委有本因后人罕知学莫复窥其津华陀起东汉扁名西秦二君本儒者卒以医自神愿生继高躅勉勉勿因循
　　赠研师寄寄翁
　　有客杭城客不知何人斯自云来西秦着脚汾之湄放浪三十年野鹿不受覊是身寄虚空歘若驹隙驰窜名书研间聊寄吾寄为游戏出三昧我岂甄陶师心成应之手觚撱各异宜万象且胚浑一一非人私妙凝天地中不甈亦不坯探懐出苍璧炯炯光陆离摩挲湛秋水随手生寒漪虽凿混沌窍太璞犹未漓囬首铜雀瓦千载垢有遗坐令吕与张羞受牛后嗤便当什袭藏奚必古见竒待价不求售特易诗人诗巻余两牛腰得之犹恐迟归来饭甑空一字不救饥咀嚼诳枯膓似高还似痴商财与蜡屐优劣孰等夷不如且置之安事屡觧頥翁闻为一笑此事非所知茍可适吾欲君诗不当辞
　　刁少府优善堂
　　取人戒不周取善贵不遗理能兼众美何必劳萦为奈何当途人好以智自私身勤事仍左终日徒纷披君侯本将种磊落真男儿延英辟賔馆下问质所疑优善题其顔美意良可知永懐正子贤千古犹一岐休休好善心一出忠厚资片善或可取不厌蓬茅卑人轻千里遥愿吐胷中竒投诚尽实理入耳无谀辞从容谈笑间万事无不宜三年报政成龊龊何其迟潜令十万家共煦晴春曦退食自髙堂何虑复何思
　　梁国祥静乐堂
　　穣穣区中人役心名与利于身竟何有干没无少置叔敬有耳孙荦荦与时异一官不肯覔闲居养髙志筑室尘境中中有尘外意方其厌嚣湫归来得小憇床头一巻书静洗纷华累茍能乐其乐寜复事吾事见客不吝情有酒即成醉为问东华尘何如北睡清风吹我懐万事觉无味谁知方寸间自有清凉地
　　陈子正容安堂
　　陈子少英迈逸气不可挫典型肖乃翁出语辄惊座行止非所能造物任掀功名鹰在韝岁月蚁旋磨区区一邑中十载供吏课结庐慕渊明志向有许大澹墨冩形似终日相对坐一室足我容百念付慵惰青山出檐楹流水出其左植花数十丛种竹千百个事来若机张事去如甑堕浩然方寸间不受一尘汚岂无二仲贤闲暇日相过有酒相献酬有诗互赓和溪山入笑谈珠玉霏咳唾徜徉天地间一物莫非我醉来语益真卿去我将卧主人正高枕山鸟莫啼破
　　送张世杰赴京兆幕府
　　雨雪方载涂霜风裂肤肌丈夫四方志游子千里期简书岂不畏孀亲发如丝防义两相夺欲行还迟迟世荣岂不慕此心难遽夷大分既有定僶俛安得辞伊人遇知已第恐负所知去去勿重陈搏扶良自兹茍能以义养犹足慰亲思
　　冯生成之自燕归平阳頼寂照先生获脱奴役复齿士列将复归燕主吾友济夫来谒诗姑序其槩以答云
　　英英大为君雅志在千里坎不得前向姑止于此出处虽两途动静无二理燕坐三十年初不离朝市了了方寸间湛然若秋水冯生适何来眉目差可喜自云衣冠后家破偶不死失身坑阱中揺尾凡几禩过者日千百藐焉不一止忽逢盘谷翁引手惟力致力极势未囬既出几复委不知何因縁又入先生耳一见不忍遗即命加冠履奴虏岂所安推已乃知彼恻然动于中弃金犹弃粃少属豺虎场永谢泥与滓乞诗答盛德此意良亦美顾我欲何言一笑不如已先生世外人于汝初何竢茍能肩一心绮语奚足恃屈信固有时此政在知已勿如越石父以是骄晏子
　　崧阳归隐图
　　落落出世人视世犹糠粃独惟爱山縁一念未渠已尝行崧阳道经觏畧可纪有山皆孱顽有水尽清泚寒藤络古木竒花间芳枳风从四山下红緑乱纷委云日互蔽亏百态呈怪诡防泉不知处丛荟鸣宫征山鸟忽惊飞落花空岩里静闻鸡犬声人家应在迩百年能几日山间有余晷孰知桃花源不出武陵水回首视人间嚣嚣足尘滓便拟结椽茒匆匆廹行李一来汾沮洳留滞绵几祀幽懐难防淡墨寄形似旧游一经眼来往差可喜此心本无着天岂为物使昔何从而来今从何而止翛然来往间于是得之子幻影竟安用我亦聊尔耳一笑两忘言庭花萎堦戺
　　二妙集巻一
　　钦定四库全书
　　二妙集巻二　　　　　　金　叚克已
　　叚成已　撰
　　七言古诗
　　丁酉春雪　【以下克已作】
　　几日东风吹冻雪麦苗干死埋沙尘客床欹枕睡不穏寒气偏寻老病身沉沉夜色涵白却讶防云弄山月开门淡荡雪满空拂面犹疑栁花湿二气交感天地通千林玉立天经风蓬莱宫阙堕人世三日不见车马踪燮燮殊未已此瑞应知同万里逺客休歌蜀道难农夫剩有丰年喜买牛便好事春耕况复新来官长清田家衣食无美恶不困追胥死亦乐
　　送李山人之燕【并序】
　　李生湛然年四十未尝从事于人偃蹇不与时人偶每遇杯酒间辄撃节悲歌感慨泣下不知者以为狂生愈益放旷不覊又好为竒诡大言以惊动流俗人亦不知许也戊申歳春踵门告予曰男儿生不成名死无以掩诸幽愚不佞诚不能与草木同腐窃有志于四方先生许我乎余乃为书告常所往来者会饮于芹溪之上壶酒既倾客有执巵而前者曰方今戎马盈郊熊罴虓虎之士抚鸣剑而抵掌投壶雅歌未闻其人子以儒自鸣执古之道求合于今之世戞戞乎难哉顾子之嚢无十金之资出无代歩之乘无名公钜卿为主乎其内无相生相死之友奔走于其外上不能激浊扬清以钓声名下不乘机抵巇以取一时之利奚恃而往其果有合哉余应之曰不然夫适用之谓才堪事之谓力君子之论人尝观其才力何如耳不当以势利言也儒者事业非常人所能知要不过适用堪事而已议者至谓不能取舍于当世岂不厚诬哉抑不知襃衣博带者为儒乎防行矩歩者为儒乎以是而名其儒岂真儒者耶昔者百里奚自鬻于秦管仲束缚于鲁寗戚叩角而悲歌冯驩弹铗而长叹叔孙通舍枹鼔具绵蕝之仪陆贾脱兠鍪进诗书之説使数子者髙卧于林丘累征而不起尚何名誉之可期屈辱之可免哉今之诸侯賔位尚有缺然不满之处肯使至寳横弃路侧狼藉而不收茍有好义强仁皆将善其价而沽之况幽燕之地士尚意气重然诺习与性成者耶生之此行余知其必有合也于是乎咸赋诗以为赠余于交游中最长特为序以冠其首
　　与君把臂临黄河缺壶声里度悲歌玉缸酒半离筵起千里东风射马耳孰能忍饥学夷齐看人鼻孔吹虹霓莫道书生成事小男儿盖棺事乃了劒心雄壮未能伸客舍萧条逢暮春卢沟河上千株栁满地杨花愁杀人
　　赠刘润之
　　平生不愿万户侯但愿一识刘荆州荆州巳逺不可见裔孙今幸从吾游慨然议论吐肝胆腰间古剑鸣蛟虬酒酣醉墨出险怪笔势戃恍令人愁世人争欲得一诺黄金不用如山丘结交以义不以利乐人之乐忧其忧自从管鲍死此道今悠悠岂意流落中忽见古人俦古来贤哲士不达饥寒不觧为身谋纷纷眼底知音少几向西风叹白头
　　游青阳峡
　　东山气象大猛悍万马骎骎来楚甸中分不肯割鸿沟鍜砺戈矛期一战西山折北如西汉独余绛灌奔而殿谁为刘项决雌雄頼有韩彭力相援卢沟直下两山合冺冺暗流通一线突为瀑布出山口流沬成轮浪成防前逾百歩落石瓮黛蓄膏渟那敢眄沈沈南去若白虹为屿为泜互隐现凿开混沌几千秋世俗虽见如不见今人谁有笔如椽为冩注名传防县人间佳节重清明呼儿折简招诸彦一生能着几两屐佳处每欲经行遍山灵着意劝人游吞吐烟霞生万变山阿玉女跪焚香岩畔仙人一笑倩居者俨若帝王尊劒佩雍容侍宫殿植者磊落如钜人聚立广庭议封禅抉者矫矫如勇夫执戈夹戺着綦弁平滩浅瀬乍可揭溪路曲折随峯转葛屦偏宜苔藓滑行襟时被蔷薇罥当面烟岚舞翠蛟出岫闲云飘素练羣行不复争拘槛眼正明时脚还倦班荆共坐溪上石粔籹浊醪具时馔良辰无奈夕阳催羽觞正要清歌荐醒心况复有寒泉玉池遍返成三咽三分春色二分休风外飞花时一片古人行乐欲及时半百之年犹掣电一竆到骨不自治虗负胷中书万巻漫向山林老却人生来不识荆州面肝胆槎牙须酒浇顾我非狂亦非狷纷纷世无真是非弃置从渠若秋扇归来新月偃林梢寂寞衡门掩深院
　　戊申四月游禹门有感
　　黄河一线天上来两山突兀屏风开天生圣人为万世惊涛拍岸鸣春雷冷云直上三千丈石巅古庙高崔巍断碑岁月不可考丹书剥落空莓苔吁嗟去古盖已逺荒辞漫汗相惊猜安居平土果谁力愚民耳目诚可哀一声渔笛起何处沧洲雅兴还悠哉
　　正月十六日夜雪
　　正月望夜夜气交长空月辉生白毫东风淡荡振林木春云滃翻惊涛望中巳觉没河汉坐中不见羣山高打雪片大如手苍髯惊瘁磔猬毛我意天心厌诛戮净洗战血除腥臊方今廊庙巳备具左有防龙右有咎爱民亲贤急先务朱轮皂盖驰英豪遗黎幸脱疮痍阨讴吟圣世心坚牢驱牛负耒过门户至死不复逺遁逃白头老儒最无用天生鲁钝非时髦日月消磨两蓬髩天地飘零一緼袍诗书自足敎稚子藜藿犹能饫老饕清晨喜看蔬圃润而可暂息抱瓮劳兰芽含甲未出土萧艾覆垅巳可闲中事业淡无味佳趣才如食蟹螯兴来歌咏适情性背痒似得麻姑搔芹山岗崒寒石瘦芹水澄澈春蒲桃直縁水山久留恋日向溪头醉浊醪青云冨贵岂不愿蟠木轮囷寜自韬结搆大厦要梁栋操割清庙须鸾刀功名倘可跂契稷跳梁里巷夸儿曹君不见昔在周王师吕望快若逢尹弯乌号大人虎变固莫测运命由来有所遭蓬莱方丈在何处我将入海恣游遨大风飘飘鲸背穏下视尘世空嘈嘈
　　送寻正道归蒲中　【以下成已作】
　　江头杨栁才堪折陌上行人还又别春光不解苦留人两岸杨花飞白雪江风揺揺吹緑波欲别未别伤如何劝君且住听我歌后日重来白发多
　　杨生深甫以医鸣河汾遯庵先生以下皆赠以诗生吾党士也观其意似不以浅近自期者故予之所述不特称道而已也
　　杨生头角非凡子少以医名动州里胸懐了了中可人容貎恂恂外如鄙前徽未艾足慿借论议滔滔有原委人身造化一天地敢谓精防尽于此中情髚不自安愿就先知问其防遯庵先生天下士挈携陬维为指似古人桃源不难到但恐中心复中止千金再拜一言重采掇方书究终始姓名防看满人间滚滚西驰若汾水
　　松溪幽隐图
　　何宫遗搆山之隅长松蔽映千万株中有一迳穿萦纡冷风萧瑟无时无人间赤日如洪炉恍如仙景来蓬壶踪迹一堕声利区回首自觉泥途汚歳月因循归计迂松溪想像劳形模可怜尘梦今始苏空对溪山惭画图一日归来聊自娯
　　夀贾总管
　　紫髯茁頥胆满躯胸懐落落真丈夫古称山西出将种我公家世皆吾儒朝家未録勲臣后时时射虎西山隅一官平水今几年乡闾自觉疲氓苏骥千里防须展小邦未足劳驰驱绣衣锦帽不复见人言愬也终平吴此时此日生鹓雏葱佳气充公闾当筵击筑声呜呜满堂賔客聨簮裾天公催花为嘘枯要及花下倾金壶春风花开人不孤年年人与春风俱
　　送贾德逺北上【并序】
　　生亲老家贫辍晨昏定省之飬以入京师其心将有得而归为亲荣也虽其亲之心亦然而一生之劳故不暇计忘劳以悦乎亲生之志也若生者其以义养者与于其行乞言以为别吾老矣言不见用于世虽无吾言顾于生何缺生意坚而无倦色姑序其事以慰其行云
　　贾生歴落非庸子坐守竆庐足文史山田硗确无百畆日课诸郎力耘耔瓶储颠倒得防何晨夕安能具甘防抱闗击柝有不择知效一官聊尔耳霜风栗冽歳云暮水宿山行二千里及亲而仕古所乐敢以﨑岖惮行李明年花发听君还防戏阶庭为亲喜



　　二妙集巻二
　　钦定四库全书
　　二妙集巻三　　　　　　金　段克已
　　叚成已　撰
　　五言律诗
　　方平道中　【以下克已作】
　　沙软新经雨风轻不起尘溪山随处好花栁着行新放浪聊终日蹉跎又一春行年已如此犹复向来人病怯春衫薄衰怜葛屦轻平芜迷旧迹幽鸟变新声兴与云俱逺心同水共清胶胶还扰扰囘首笑浮生
　　防雨后偶成
　　孤愤慿谁许长歌聊自怡整衣怜痩减扶杖觉衰迟小饮非愁敌轻寒与睡宜今朝春雨好稚子莫啼饥寂寂春归后悠悠梦觉时病添花懊恼愁耐酒禁持瓶贮无多粟囊封有许诗倚床独成笑此意岂人知余侨居龙门山十有余年封张二子日从余游而贫又甚焉因冩所懐兼简二子共成一笑
　　病久慵増剧途竆事转迂木兼形共槁锥与地俱无醉语劳挥麈悲歌漫叩壶鲜鲜篱下菊笑汝益羇孤
　　仲坚见和复用韵以答
　　道在山林胜心闲歳月迂家风贫更好习气老难无目力分诗巻生资负酒壶儒冠三十载转觉此身孤赋就惭辞拙书成共笑迂学传三世旧用处一分无衰鬂频看镜流年付挈壶悠悠身外事目防塞云孤避事尝辞剧为儒不厌迂能贫从古少好学似君无行李书塡案生涯药满壶缇萦眞孝子犹足慰防孤一饱不易得身谋方信迂家徒四壁立囊至一钱无但喜心如水那忧腹似壶我竆君更甚此德未全孤
　　枕上再赓前韵
　　几年成懒散一榻了慵迂诗酒心犹在功名梦亦无雨来催覔句鸟去劝提壶静里那须此应怜客意孤
　　野歩仍用韵示封张二子
　　散防溪头路溪囘路更迂山随行处好人似往年无波静鱼千里天晴春一壶龙门何限景岁晚不相孤信歩不知晚归途那计迂一欢闲里足万籁静中无借草便成席酌泉聊代壶娟娟林外树江月伴人孤李山人湛然始生之朝座客各赋诗为夀亦作四韵以期所未至不特称道而已庻防尽朋友相成之义云
　　脱迹豺狼外容身鹜雁间虚舟元不系倦翼自知还饮水犹能乐编茒足可跧莫敎方寸地空负一生闲
　　封仲坚挽词
　　但怪经过少那知生死分繐帷徒见像尊酒罢论文楄柎人为具丘坟志共闻世无韩吏部为尔惜卢殷窀穸无时旦行年甫过先归心终莫遂遗恨竟空填伯道名虽着中郎业不传素书功未卒谁为理残编【君尝集素书等未竟而逝好事分去皆寳藏之】
　　卖药安老看书只自资依依姑射恨渺渺奉先思谁恤萧存后徒昌东野诗孤魂招不得独坐涕垂頥萧散青牛客【君尝乘青牛以竹筒贮药腰间疗疾无不愈者故云】伊余有素期诗成先取示酒熟顾令知夜被尝同覆朝笻复共搘岂期行乐地回首搃成悲
　　谁谓如胶漆中年永别离崩摧五内热契濶一生悲对月听歌处围炉把酒时凄然独不见何以慰相思
　　张噐之雄飞亭
　　落魄张公子身贫志不凋鸾栖辞枳棘鹏翼上扶揺季子终懐印相如竟过桥香名脍人口诗句大牛腰
　　赠答诗社诸君　【以下成己作】
　　卖药韩康伯能诗张志和真钢须百炼明镜要重磨眼底如君少闲中得子多兵连犹未解莫厌数相过
　　漫成二首
　　一榻了竆冬吾生喜易供尽教人笑拙最苦客妨慵无寐闲欹枕忘言醉倚笻可怜猿与鹤歳晚肯相从时序惊何速形骸强自持整冠毛屡脱束带孔频移蹭蹬成空老吟哦不救饥百年行已久一笑欲何之
　　和答木庵英粹中
　　四海疲攻战余生寄寂寥花残从雨打蓬转任风飘有兴歌长野无言立短桥敝庐独在眼殊觉路途遥
　　送王子夀之平遥
　　卜筑谋南迈回辕遽北之有情惭见厚无语只空悲易忍行时泪难堪别后思明年鴈来日屈指数归期宿霭添行色晨钟戒促装去期何太廹引语不成章戏彩怜文度扶衰赖孟光临汾一巵酒目断陇云长识面时何晚论心分已深相期同卜筑岂料遽分襟别日宜加饮因风莫吝音家山有成约闻健早来寻
　　夀李济夫
　　夫子何为者昻藏不入时眼前诸事罢膝下两儿嬉落落真难合悠悠听所之黄花一杯酒岁喜与君持


　　二妙集巻三
　　钦定四库全书
　　二妙集巻四　　　　　　金　克已
　　成已　撰
　　七言律诗
　　夀家弟诚之　【以下克己作】
　　道行不得且栖迟一唯谁传鲁仲尼瑞世不求麟鳯质急难空赋鹡鸰诗玉堂金马知何处白石清泉有素期但使平生忠义在乐天知命复奚疑
　　乙未人日饮范君子和斋酒酣赋诗呈座上诸君
　　正月七日春欲动拂面东风力尚防且贪席上宾朋乐未觉平生事业非青山緑水俱可隐白发苍头胡不归防须高挹浮丘袂千仞岗头一振衣
　　五月二十三日夜分雨作凉风飒然木叶萧瑟絶似往年七八月感时物之变不能为懐漫浪成诗聊以自释
　　云压虚檐黯不収雨声飞落碧山头帘帏清彻三更梦枕簟凉生五月秋入夜悲风何淅沥先时病叶已飕飗心非木石能无感唤起悠悠故国愁
　　寄仲坚汉臣二子
　　经春日日卧空庐门巷萧条长者车一巻时看王湛易数行慵寄子公书风光少得如人意顔面从敎与世踈闻徤不来花下醉明年花发定何如
　　诔双兴上人
　　试圆石上再生身啸月吟风性益真解脱莲花祛梦幻忽惊野马逐埃尘双峯莫遂幽栖志一鉢谁为嫡嗣人便恐丛林无正脉为君一哭涕横陈
　　和家弟诚之诗社燕之作
　　胶胶世事久经谙肯着红尘换翠岚骐骥捕鼷非所任干将补履岂其堪老无成事惟多懒少不如人何更贪花下一杯谁伴我清风明月便为三
　　欲归谁不遣君归却恨归来事事违烽火未休家信少山川良是故人稀黄金入手还能散白雪盈头不肯飞试问春愁都几许长江滚滚日晖晖
　　人皆笑我我忘机我爱青山真得归肯学班超谋肉食更怜京兆泣牛衣心非理义焉能悦道胜纷华是故肥独坐钩帘心语口囬头四十五年非
　　红梅用诚之弟韵
　　梅花香里倚蒲团万事人间搃不干醉梦毎怜春意浅诗魂长绕夜枝寒记曾上苑溪邉见又向前村雪里看回首青防巳如豆齿牙衰朽怯防酸
　　小梅初破月团团戏蝶游蜂未敢干醉脸不禁经宿雨芳心似欲诉朝寒乍惊别后容华换更与尊前仔细看便好栽培近东阁免敎风味一生酸
　　癸夘春二月有五日卫生袭之诞日也座中生捧巵酒乞言因用景纯夀日诗韵以答盛意兼谢不敏
　　压倒诗人白与元淋漓醉墨出佳篇心澄寒玉泉中水衣惹霜岩顶上烟歳晚相依清士瘦竆途渐觉麴生贤黄冠野服从人笑自断此生休问天
　　自讼
　　无将大车尘冥冥无迩宵人恶易形吏部有书惭荐李莱公躬轴谬推丁慎交已昧书中戒悔过聊书座右铭自是昌阳堪引夀不须卒苦进猪苓
　　彦衡防子乡社诸君皆有诗以慰其哀余忝交游之长乌能无言因赋此以赠之
　　昔年曾读乐天诗晚岁情钟玉雪儿今日为君重感叹片时何意便乖离迎门犹记牵衣笑抚榻空懐涨乳悲梦里不知生死隔旧嬉游处细寻推
　　丁未新正与诗社诸公园亭宴集彦衡有诗众皆属和一时樽酒宾席之胜殆可乐也余虽老顾不可虚盛意勉为赋此
　　秋去冬来春又催昆明信有刼余灰心游碧落丝千尺梦绕琼林日几回处世祗宜同鹿豕和羮谁复忆盐梅老来笔力犹强健一首新诗酒一杯
　　冯弟自北山来出其旧所为诗三百余篇虽未暇尽读尝鼎一脔足知余味吾弟离羣索居无师友之益能自道其所志盖絶无而仅有者也虽然掘井九仭而不及泉犹为弃井耳适汉臣张君见过论文话旧以及吾弟之贤因作诗许其所已能而勉其所未至以寄之幸时复观览以自警省勿徒实箧笥而巳
　　少年事业莫蹉跎听我尊前一曲歌铸剑必期经百炼为文固自要三多凡胎须得丹砂换壮志休辞铁砚磨平地为山由一篑词源他日看银河
　　读张志和传
　　一叶轻舟一钓纶朝廷无处覔真太虚明月为知已细雨斜风不着人西塞贪看飞白鹭东华忘却软红尘还思扰扰求名者肯信人间有逸民
　　排遣
　　四海干戈战血腥头颅留在更须名病寻药物为闲计闷引文书作睡程万事转头慵挂眼一杯到手最闗情此身定向山间老我与山英有旧盟
　　雄飞亭主人张君噐之有龙庭之行赋诗为饯
　　千丈虹霓卷壮图防回弹铗叹无鱼南溟久滞垂天翼北阙谁飞荐鹗书投笔尚希班定逺题桥终遂马相如浩歌若过燕山市为我登防吊望诸
　　兰文晚节轩
　　晚节谁能识此君一官不复任浮沉蛰龙未起三冬卧老骥犹存万里心陶令不来尊有酒嵇康已逝室无琴横溪文字光千古旧有新诗播士林
　　夀县大夫薛寳臣
　　薛姓婵嫣自古分君侯苗裔萃其门已闻佳绩多前古更溢余波及后昆久屈祥鸾栖恶枳稔推利噐遇蟠根征书未至身闲暇且看尊前舞袖翻
　　萧少府挽词【并引　以下成已作】
　　隰倅萧君余不识其何如人也余初入城府谒余于客邸敝衣败絮然一寒生尔尔后时时于朋游中见之貌益恭气益和与之言确然有守而不逾乎中其加于人岂一等也一日卒于平阳之学舍府僚张侯而下皆有挽章吾友公度邀余同赋义不可辞且萧君母氏在堂临年而失贤子行道之人闻之为之出涕以相其哀焉况平昔常所往来者为出一章以吊但辞鄙义拙不足以发明萧君之德业例奉繐帷以凟为媿
　　兰杜摧芳不待秋令人洒泪怨灵修门前吊客多青眼堂上孀亲半白头共説才华为众许岂期仁义是身讐一坏冥寞重泉土野老相传説故侯
　　搃管李侯移镇京兆某久不能即门屏奉巵酒以贺为慊谨作拙恶以饯行轩
　　一札飞书下日边龙移方伯镇长安晋城父老心皆泣秦地奸豪胆巳寒千里驰驱容骥展九霄空濶看鹏抟十年潦倒登门客卧病无由挽去鞍
　　和师岩卿迁居之韵
　　君看行路古来难人鸟其间得少安三窟未成那用狡一枝粗稳不须寛破除梦境原无国收拾诗盟旧有坛秋菊春兰俱可喜等闲乘兴一慿栏
　　伯和告别北迈欲得一言以资行槖惓惓之意盖不能违也病卧中殊无好懐漫以此赠
　　听唱离歌一再行翩翩裘马戒晨征据鞍耿耿壮夫志去国迟迟游子情野店人稀休奠枕山蹊路险莫贪程一鞭行色西风顺万里秋空片鹗横
　　李公子诞日赋诗为夀
　　岁晚乔松益倔强几经风雪几经霜鬂毛不与秋同老名字长随菊共香堦下芝兰相照映人间岐路极防茫愿君参取东坡法有病安心是药方
　　张提举子华报政中防赋诗为饯苐荒浅良愧也
　　庙堂遣使出分巡抚养遗黎尚旧人今日不虚前日举去时仍是到时贫一心耿耿公家务两鬂萧萧驿路尘鞭筭自君家世事蹄涔未足到天鳞
　　送娄郎中秀实北上
　　气压元龙百尺楼搏空雕鹗政高秋珥貂自属封侯相借箸咸推决胜筹防计不劳谈笑了功名未肯等闲休并州豪侠流风在惭愧儒冠谩白头
　　夀李济夫
　　往来诗酒晋城间白首相看尚昔年鸠卜一枝如我拙骥思千里屈君贤床头文史犹堪乐眼底芝兰正可怜但愿太平身健在西风长醉菊花前
　　送搃管李侯北上
　　姓名合上郭公防落落襟懐间世才飞骑屡朝天上去好音时向日边来中心都为明时尽东阁当因好客开万里鹏程从此始垂天云翼看徘徊
　　辛丑清明后三日诗社诸君燕集于封仲坚别墅谈笑竟日賔主乐甚然以未得吾兄弟数语为不足既而遯庵兄有诗余独未也主人责负不已因赋以应命云
　　燕子归来人未归平生事业与心违天翻地覆春仍好雨打风吹花又稀淡抹平林烟苒苒乱飘香雪絮霏霏可怜光景诚虚掷坐对虚尊到夕晖
　　善恶人情已饱谙岸纱宴坐看晴岚折腰不是渊明懒作吏原非叔夜堪老去一觞犹有味病来万事更何贪从头悉读行年记惭愧春风四十三
　　题张氏雄飞亭
　　大署佳名掲栋甍相君英气见平生心随燕雁共千里志效齐禽眇一鸣昭代谁人飞鹗表沧溟何日徙鹏程防乘风便扶揺上但恐垂天翼未成
　　红梅
　　谁防氷梢绛雪团黄昏和月倚阑干羞随桃李争春意要伴松筠傲歳寒冷艶只宜闲处着浅妆难入俗人看天心固惜和羮便空抱枝头一防酸
　　淡扫胭脂碎玉团天生异物着江干月边标格娇増韵雪底精神巧耐寒春意祗应容易见人情还作等闲看可怜弃置蓬蒿外倚仗东风鼻一酸
　　送仲坚汉臣二子过南涧归赋是诗
　　蝼蚁防生脱怒涛一茒容膝尽逍遥宦情更比诗情薄目力聊慿酒力消心类防寒更切鬂随霜叶病先凋儿童失笑翁慵甚送客今朝却过桥
　　寒食后有感而作
　　二月山城尚薄寒冬衣未解叹衰残赏心更比年时减酒量全非旧日寛防防花随春共老悠悠诗兴梦俱阑此身只合山间了勲业何劳镜里看
　　薄命书生不足论春来憔悴寄荒村花间也作南华梦眼底还无北海尊风掠平波寒剪剪云拖残雨昼昏昏兴来偶逐归禽返灯火人家半掩门
　　送史生仲恭北上
　　裘马翩翩事逺游少年豪举气横秋爱君早有四方志为我能无一日留击筑悲歌増感慨倒瓶浊酒浣离愁他时相忆劳回首何处风沙认晋州
　　仲坚将去平水戒行之夕饮于史氏之山斋
　　得子胶胶扰扰间往来未熟各衰顔百年更有几回醉一月都无数日闲不放肝肠中白堕将何面目对青山相逢且尽今朝乐明日红尘复市寰
　　斋居偶成二首
　　赤子谁能捋虎须溪山好处飏轻裾头颅久觉非侯相顔面从敎与世疎一榻清风尘土外半轩黄菊雪霜余明经自为儿孙计敢与鸿儒论石渠
　　湛如古井冷无波钝若吴钩澁未磨半纸功名蜗左角百年身世蚁南柯天翻地覆亲曽见暮四朝三多防何万事转头供一笑向来事业尽蹉跎
　　冬夜无寐书以自适
　　四壁催頽手重泥一枝随意即成栖归来已化千年鹤老去慵听半夜鸡世事荣枯都是幻物情长短不须齐寸心耿耿何人防隐见西月色低
　　用韵答封张二子三首
　　有斤谁斵鼻端泥借榻聊从地主栖万事成亏均野马半生痴黠等醯鸡文章自笑非时様道德空期与古齐老懒正疑闲处着高名无用不如低
　　心如堕絮巳沾泥身似惊禽未得栖壶缺何须歌老骥冠高不复带雄鸡黄公遁迹终辞汉范蠡逃名径入齐回首平生事堪笑少年豪气北山低
　　草鞋不踏禁街泥一把黄茅足稳栖赋性可怜如野鹿惊心未免听朝鸡是非毕竟何时定出处从来自不齐坐防寒更吟未了炉灰雪积火潜低
　　再用前韵
　　劳生扰扰燕分泥常逐东风到处栖止渇望浆那及酒供炊无米敢言鸡仙人堕泪空辞汉处士为书巳賛齐陋巷自无车马到衡门从此不嫌低
　　再用渠字韵二首
　　儿女怜翁竞挽须侯门何事曵长裾功名于我非所愿风月与人良不踈绛灌自能扶汉业绮黄只合老商余耳根一洗尘嚣净防防寒泉玉漱渠
　　倚门吟啸撚氷须吟罢山堂月满裾活计萧条秋水冷鬂毛衰飒暮林疎难将朽质供时用幸有藜羮给岁余自笑妄生分别想清沟未必胜河渠
　　和答丹山梦庵张丈二首
　　抖擞征衣衣上尘归来白发一番新剩将酒向愁边酌却恐人嫌醉里真世事饱谙惟欲睡诗情谩苦只能贫岁寒松栢东风外付与千林自在春
　　幸自无人识姓名忍将两脚閙中行原从有我安排了强欲趋时作麽生案上一编聊慰眼世间万事不闗情此心唯有沙鸥信来往江头自不惊
　　中秋之夕封生仲坚卫生行之携酒与诗见过各依韵以答二首
　　万籁声沉暮霭收长河防浪洗清秋遥天千里淡如水明月一轮光满楼随意倾银成胜赏谁家横玉调新愁可怜白首蟾宫客羞对嫦娥説旧游
　　夜凉河汉静无声澄澈天开万里晴蟾吐寒光呈皎洁桂排踈影甚分明良宵方喜故人共醉语乃知隣舍惊一片诗魂招不得九霄直与月俱清
　　翼日二子见和复韵以答四首
　　短发萧萧散不收老来何意更悲秋常年有酒或无月今夕乘晴好上楼懒对婵娟谈往事只将笑语替清愁冷光愿照金尊里记得开元太白游
　　忽听城楼暮角声飞空片月快新晴云烟敛迹无纎滓星斗收光不敢明千里共看人已老一枝难稳鹊频惊醉吟坐到三更尽病骨不禁秋气清
　　香雾霏霏晚渐收氷轮碾破一天秋便邀东海骑鲸客同上西家拍酒楼不向此时一醉更于何处散千愁年年八月如今夕永结无情汗漫游
　　好将管试新声月正圆时天正晴光射酒杯浮防灔香飘桂实甚虚明拂衣醉舞人争看抵掌狂歌鸟暗惊邂逅尊前成一笑勿论谁浊与谁清
　　丁未立春日与彦衡景纯史生饮坐中彦衡有诗且需余和为赋此
　　花枝摘索费诗催自笑吟懐老未灰白发渐如残雪满朱顔不逐早春回可人襟韵来三客入眼风流欠二梅有酒问身强健在莫敎闲却手中杯
　　翌日再用前韵简二三子
　　长吟未了雨来催雪积寒炉火渐灰一防枝头红尚浅半防溪面緑初回行担酒债还思杜坐得诗穷反笑梅报答风光无好语对时虚觉费清杯
　　独坐有懐往昔复次前韵二首
　　短发刁骚不受催坐看浮世几飞灰流年冉冉人空老世事悠悠首重回天逺望竆归去雁地寒瘦损折残梅等闲无计驱愁得除向垆头酒一杯
　　快饮休嗔急管催昔人不饮已成灰转头晚景无多子屈指春风又几回拨闷直须烦麴蘖和羮冝且买盐梅莫言两手浑无用花下犹堪把酒杯
　　卫生行之少负侠气与余兄弟相遇于艰难之际自抑惴惴常若不及迨今十五年矣家贫而益安岂果有所学乎不然何其舍彼而取此也生正月十六日诞弥日也因赋诗以赠为一笑乐且以坚其志云
　　低心不肯逐时趋坐觉甁储岁屡无试手耕絍新事业传家弓冶旧防模膝前痴騃怜文度酒后粗狂忆阿奴【生弟袭之嗜酒而狂生毎容之】但愿年年身健在一尊长得与君俱
　　再用杯字韵二首
　　緑发潜为白发催赏心半逐壮心灰巳事业因循却又放风光寂寞回春意等闲遗病木晓寒特地妬芳梅病来止酒人应笑忍对良辰负此杯
　　人间声利任渠催烈熖何尝发死灰世态翻云悲易变年华如水挽难回惊心旧曲空闻笛防额新妆不见梅百转枯肠思一溉虚名方信不如杯
　　送山人李生湛然之燕
　　惊心浩浩塞云寒珍重儒冠莫浪弹相府岂能容阮籍馆人那解识冯驩无书可上裘空敝有梦难通刺欲漫且好驻君千里驾小斋如斗足容安
　　戊申四月书于史氏仲恭别墅
　　飘飘天地一癯儒问栁寻花未要扶老去生涯三径在向来意气一分无尊前乍喜红潮颊镜里那知雪满须睡起北成独笑人间岐路足﨑岖
　　午芹道中
　　江风吹葛衣爱闲长与世相违青步障栁千树碧玉屏风山四围入眼江花如慰意近人沙鸟信忘机虚名到此成何事一笑平生始觉非
　　漫书二首
　　山翁只合坐山房四壁萧然一木床心为感时空鬂因懐旧变苍苍人间日月惊何速物外光阴本不忙一枕北眠正稳却疑身世在羲皇
　　扰扰胶胶人自忙心闲无地不清凉雨边战阵蚍蜉閙花底生涯蝴蝶狂幸有文书遮老眼岂无藜藿疗饥肠从教门外蓬蒿满不见白丁计亦良
　　五月朏日书以自适二首
　　陇月娟娟白板扉溪风飒飒冷麻衣藜床坐月人空老铁研磨穿计巳非叔夜自难堪作吏季鹰那解早知机但敎方寸长无事一酌清泉亦自肥
　　身货休论两孰多留连光景且婆娑谷藏得失不相逺蛮触功名能几何闷复往寻醅瓮饮醉来慵击唾壶歌扁舟旧有江湖趣肯着蓝衫换一簑
　　次韵周景纯先生见寄之什
　　闲寻闲计适闲情日月催人慨易倾筑室未能依表圣卜邻先喜得君平惭非世用甘藏拙谬得时称岂是诚我与西山相信久不须更与白鸥盟
　　元日夜与二三子小酌
　　一尊相对意如何却恨归来白发多万事到今从卤莾一年好处莫蹉跎闲収暮景供清酌醉挽春风入浩歌多谢东君不嫌客也敎衰朽得阳和
　　幽懐用梦庵张丈韵四首
　　此懐耿耿付东流蒲栁形骸不耐秋老去始知身是幻病来渐觉鬂稠青蝇防物驱还至白鸟猜人挽不留收得闲愁供晚睡西风吹梦冷悠悠
　　自叹行藏久谬悠多君雅志在林丘一生防向闲中了百计何劳分外求搃把行年偿酒债更将余力费诗筹胶胶扰扰人间世一笑尊前万事休
　　百年过眼半羇旅一日逢人九叹嗟叔夜不堪长抱病冯驩何苦久无家飘零身世风头絮淡薄人情春后花拟把余生钓江海为烦严子借鱼槎
　　起来乘霁看年华便着芒鞋代鹿车白水明边镕落日碧天尽处散余霞决明防检无多实甘菊商量有数花满酌一杯都不计人间万事足安蛇
　　封仲坚挽词三首
　　几年为我驻行辀一闭幽宫挽不留望望故丘君饮恨防防遗息众为忧皇天无路申三问隙地何人借一坏重对平时旧游处野烟荒草祗増愁
　　藏身无地古难堪赙葬何人为脱骖樊子未来谁主后缇萦犹在胜生男十年往事如春梦千古遗经忆夜谈一片羇魂招不得暮天黯黯冷云昙
　　昔尝屈指计前期今守竆庐竟死为多病毎惭调防力余生谁救急难时匠斤欲运庄周泣邻笛遥闻向秀悲一片嵌岩磨不磷更堪重读孟郊诗
　　薛寳臣生朝
　　晓砌初开十二蓂一尊介夀为君倾昔闻存义能从政今见元钦又继兄谢傅阶前琼树秀老莱堂下防衣轻莫言小邑徒劳耳万里青云第一程
　　送张噐之北上
　　匹马翩翩出汉闗春来塞草几芊绵人怜季子貂裘敝自誓桑生铁砚穿羊角防搏溟海上鸿毛行遇顺风前吾军正赖君増气万里青云稳着鞭
　　眯眼风沙去路迷又携书劔过山西片心耿耿摧尤壮六翮翩翩养复齐千里防看黄鹄举一枝休叹防鸾栖丈夫自有乘车日司马桥名不浪题
　　兰氏晚节轩二首
　　几年防计屈防官五斗才堪给酒钱野鹤风标寒愈峭岩松节目老方坚石肠未省随时转铁面何常与世妍回首风烟三径晚典刑当作画图传
　　都把升沉不置懐一尊时对好山开张公雅有江湖志崔子本非丞贰才为政从渠嗤拙宦买田巳自赋归来髙情想像常如在不逐春风没草莱
　　赠医者
　　术以医名行以儒为人不肯着方书共髙世外封君达自许山中陶隐居转首耻为他日计论心愧未古人如有儿还解传家否试问门前长者车
　　夀尊兄遯庵先生
　　笔头风雨干千钧早岁尝充观国宾避事就闲真得计有才无用且藏身虗名到底将安济渉世而今不厌贫白发相看老兄弟暮年同作太平人
　　送王载之
　　鞍马丁年事逺游北州未稳复南州胸懐落落冯驩铗尘土翩翩季子裘撃筑悲歌増感慨倒瓶浊酒浣离忧一编笑我衡茅底坐送光阴到白头
　　自夀
　　霏霏晴雪防吟须飒飒秋风恋客裾拙计毎为妻子笑病多还觉友朋疎行年如此事无防破屋翛然家有余浊酒一杯吾自乐人间冨贵不闗渠
　　雨后漫成二首
　　羁思纷纷不易裁晚凉扶病独登防翩翩幽鸟避人去殷殷雷声送雨来巳此身闲里老且将笑口酒边开安车待聘非吾事休作姑山隐逸猜
　　诗情牢落不堪裁人物风流愧玉防门外寂无肥马到枕边剩有好山来年华滚滚身如幻世事胶胶眼倦开拟把余生寄江海沙头鸥鹭莫惊猜
　　再和二首
　　凉月娟娟玉半裁晓风吹梦下瑶防笛兼邻杵相和切秋共羁愁一并来到处溪山容我懒违时顔面向谁开少陵可笑行藏拙独倚危楼刚自猜
　　瘿杓天然不用裁日倾新醖剥莲防几回醒酒风才过一霎催诗雨又来两脚只堪闲处着寸心赢得片时开此身有类伤弓鸟曲木无情亦暗猜
　　三和二首
　　壮志如今日抑裁功名不复梦云防平生回首事安在一叶惊心秋又来不引壶觞聊自劝未知懐抱若为开浮名毕竟成相误盍作闲居鸩毒猜
　　世事纷纷乃剸裁何如无事醉春防胁肩一笑亦良苦有田几时归去来百念都随灰烬冷一尊聊为圣贤开从今便入农桑社园友溪翁莫见猜
　　四和二首
　　尝把闲身静品裁残生何幸脱舆防田园依旧喜重到松菊就荒伤独来懒散从敎尘事废襟懐难对俗人开自量不肖非逋客为报山灵且莫猜
　　林外炊烟细若裁诗情引上赋春防萤从杨栁梢头堕雨向梧桐叶上来华发萧萧秋更老衡门寂寂昼慵开终南佳处吾将老仕宦休为防径猜
　　五和二首
　　世事浮云不受裁羊裘重覔子陵防随人明月娟娟静吹靣凉风特特来多技漫劳寜似拙两眉深鎻不如开床头忘却糟床酒误作萧萧夜雨猜
　　素位无心入圣裁姓名不到郭公防闲搘藜杖看云度静扫松轩待月来未把酒杯头懒举试拈书册手慵开荒才自信非邹乐安处青山有底猜
　　张七贤图
　　七贤不与竹林期人物风流各一时妙语霏霏皆作者髙情落落更何之山川如画灵犹在溟渤飞尘世屡移欲荐菲辞无处问黄流千里夕阳迟
　　赠琴士任先生
　　翛然天地一癯仙误落红尘二十年万事成亏云过眼一身蹭蹬雪盈颠科头欲冩巻中趣洗耳试听徽外弦他日遂君林下约月明风露净娟娟
　　药郎中萱草堂
　　共道传家以义方长留春色在萱堂静冝有夀何须祝乐自无忧不待忘华蕚光辉连二妙琼林照映列诸郎要看靴笏床俱满岁月灵椿未易量
　　容安轩
　　走遍人间行路难归来始觉此心安半椽自覆人应笑两膝足容吾巳寛阶下兰生犹可佩篱边菊老尽供餐防躯此外无多事一炷清香篆曲盘
　　总管陇西公归自赵城以雪途行役见命赋此以献
　　晓鞍催发五更钟王事匆匆不易从雪气空蒙迷马首霜威跋扈袭裘茸谁家村落鸡频唱到处园林鸟絶踪却忆云山旧栖地拥衾髙卧养吾慵
　　万夫长李侯西觐回作诗为贺
　　帷幄雍容拥万夫雄襟英概汉臧呉獠儿坐失重岩阻战士争先九折驱去日旌旗填蜀道归时笳鼔竞尧都谬为门下登龙客拟颂勤劳愧腐儒
　　坐拥貔貅十万夫雍容帷幄看投壶威风栗烈前无敌胆气轮囷大满躯铜柱直期标百粤连城潜觉失全呉江南公事行将毕愿献扁舟范蠡图




　　二妙集巻四
　　钦定四库全书
　　二妙集巻五　　　　　　　金　段克已
　　段成已　撰
　　絶句
　　九日山园小宴取五柳公采菊东篱下为韵赋诗侑觞五首　【以下克己作】
　　世无李元膺谁容孔北海长歌归去来篱菊无人采古来贤哲人饿死填空谷清尊幸不空且醉篱边菊风雨山城暮黄花自满丛幽怀若为写正要玉西东爱酒陶元亮持杯对菊枝醉时催客去犹复有藩篱饥餐秋菊英采采不盈把日落西山昏独坐衡门下仲冬之初家弟诚之自芹溪得红梅数枝作三诗以见意夜归枕上次韵简山中二三子三首
　　十月梅花春未知竹间璀璨出斜枝耐寒巧作新妆面絶胜含章檐下时
　　顔色馨香几个知丛篁深处见横枝孤标只得诗人爱华様而今不入时
　　梅格孤髙只自知耻随桃李鬬新枝天寒翠袖依修竹却在橙黄橘緑时
　　卢希顔草虫横披
　　牛李黄芦相并枝秋虫萧洒弄幽姿画师老笔生新意写出无声七月时
　　暮春有感三首
　　忙携歌酒趂清欢桃李多能几日看欲识诗人愁絶处花开时节一凭栏
　　春到芜菁事已非杜鹃看又唤春归幽香一防无寻处燕蹴飞红染客衣
　　及时行乐不应迟管领风光更有谁花落花开春又去都能消得几篇诗
　　翠微上人病间
　　叹息维摩老病身散花丈室久无人呼儿却问文殊疾公案而今特地新
　　梅花十咏
　　忆
　　姑射仙人氷雪肤昔年伴我向西湖别来几度春风换标格而今似旧无
　　梦
　　天仙邀我醉瑶台春向飞琼笑里回为报梨花缘巳断休将云雨下山来
　　寻
　　风流谁似李三郎不记仙姿委路旁天上人间无覔处风来罗幕只闻香
　　探
　　虢国夫人约素身不教脂粉涴天真一班曾向春前见顔色如今更可人
　　乞
　　寄语诗人林隠君水西千树要平分玉顔绛领堪娱老御史何劳覔紫云
　　折
　　白玉堂深夜色寒玉儿和月倚蓬山髙情不似章台柳也许余人取次攀
　　嗅
　　手撚氷防步月华暗香先已透垂夀阳毕竟无才思但卧含章拂落花
　　浸
　　玉骨浑将山麝薰氷肌得水更精神凌波微步东风软羞杀当年洛浦人
　　浴
　　脉脉晴天翠幕张玉环月底按霓裳却嫌尘汚香罗袜故着温泉为洗妆
　　惜
　　窈窕银屏掩画堂为嫌玉痩怯昏黄落英犹可为香爇不学翾风老退房
　　花木八咏
　　海棠风
　　玉妃酒晕透香肌满颊娇红睡起时小立沈香亭子外钗横鬂乱任风吹
　　杨柳烟
　　舞罢霓裳醉似泥六宫谁敢鬬腰肢侍儿扶起娇无力云母屏深午醒迟
　　荷叶露
　　仗下华清赐浴时温泉香腻洗凝脂团花翠壁琉璃滑狼藉珠玑醉不知
　　葵花日
　　晚日穿花透翠帷环儿软语诉分离发肤之外皆君赐妾自倾心君不知
　　菊花霜
　　风帘斜揭玉钩栏端正楼髙烛影残宿酒困人梳洗懒从教残粉涴金钿
　　芭蕉雨
　　梨园子弟去无踪门掩蓬莱绣帐空寂寞緑窻深夜雨伤心不独有梧桐
　　梅花月
　　蓬岛春寒减玉肌却凭羽客寄相思凭肩私语长生殿惟有当时好月知
　　山茶雪
　　娘子宫中仪体新八姨羞把旧妆匀画罗瑞锦难相称故着龙香簇绛巾
　　退之留别大颠图
　　吏部文章日月光平生忠义着南荒肯因一转山僧语换却从来铁石肠
　　汉隂抱瓮图
　　凿井为畦并汉臯区区抱瓮不辞劳古人伎俩今人笑举世师师尚桔橰
　　丁未三月二十八日县大夫薛君寳臣过余芹溪精舍酒间雨作时方苦旱喜而赋之
　　麦田日日起黄埃官长忧民意不开底是山灵多妩媚故驱风雨过江来
　　明日李生湛然见和仍韵答之二首
　　东风吹雨细纎埃尊酒相逢尽日开不是官闲公事少此中能得几囘来
　　日烘窻户袅轻埃醉眼朦胧尚倦开不是故人留顾盻衡门未省有人来
　　寿衞生袭之
　　去年即席赋新诗今岁迎门把酒巵似此相逢能几度莫教虚负百年期
　　为龙门史师寿不遇
　　香雾霏霏晓未开一尊特地为君来仙翁落魄知何处贪醉蟠桃不肯囘
　　杨生彦衡袖初夏三数诗过余征和虽勉强应命格韵枯槁深惭见知十首
　　枝头梅子半传黄门巷阴阴午景长为语儿童休报事乃翁方且作诗忙
　　刁骚短髪半垂黄深觉闲中气味长买得西山犹是错往来杖履却成忙
　　蔷薇经雨陨轻黄芍药翻阶竹笋长年少往来长不住恰如蜂蝶为花忙
　　案上新经未入黄风帘不动篆烟长须知静里乾坤大不觉飞空日月忙
　　奏赋当年对赭黄渔樵今日话偏长青山緑水无穷意信使人生空自忙
　　酒熟江村擘蟹黄论诗看劒引杯长闲身散懒无拘束笑杀君房醉里忙
　　老来闲口罢雌黄书巻慵拈白日长门掩东风无客过不知人世有闲忙
　　不求纡紫与怀黄竹杖芒鞋野兴长信步芹溪溪上路杨花又是一畨忙
　　晨兴赏翫抵昏黄昼短其如夜苦长秉烛醉归君莫怪一生能得几囘忙
　　蟾蜍讵可逐飞黄云海茫茫去路长世外仙方无分得漫劳心力一生忙
　　送双白渠使梁君二子北上
　　连壁双飞二凤毛眼明又复识英豪鸾声哕哕朝天日想有新诗夺锦袍
　　送故人子赴燕
　　莫谓城南尺五天此行几日到幽燕昻霄耸壑从兹始万里青云穏着鞭
　　乘兴杖屦山麓値梅始花裴囘久之因折数枝置之几侧灯下漫浪成语简诸友一笑云三首　【以下成己作】
　　戏蝶游蜂总未知小窻低亚两三枝夜阑灯下横疎影浑似西湖月上时
　　漏泄春光人未知轻红已透最髙枝洗妆自有天然态尽道氷容不入时
　　幽香不许俗人知才是东风苐一枝误认文君新睡起读书窻下立移时
　　光得道中
　　行行不觉到斜阳顾影频惊尔许长返照此身还此是莫因外景使承当
　　和答陈子京二首
　　扰扰浮生等聚嬉风波千丈无涯掩关一巻床头易冷眼从渠笑絶痴
　　云山咫尺阻同嬉望断音容天一涯闻道城居最堪隐想君为讨未全痴
　　梅花十咏
　　忆
　　初谒琼浆记昔年迎门一笑想嫣然夜来雪暗前村路恨满东风意不传
　　梦
　　神女尘缘久未忘飘然随月到髙唐欢情未接还惊觉云雨阳台空断肠
　　寻
　　玉想形容霞想裾云英自与世姬殊几年来往蓝桥路捣尽霜得见无
　　探
　　未尝亲到谢家堂风韵何由识谢娘说与选花场上客须知林下胜闺房
　　乞
　　漏泄春光洛水傍紫云名字袭人香可能惠我黄昏伴休笑分司御史狂
　　嗅
　　玉骨那堪瘴雾伤好将经卷伴南荒坡仙鼻孔清如水老觉朝云道气长
　　浸
　　洛浦飘飘信有神凌波忽覩一枝春摩挲老眼看微步旎旎香生罗韈尘
　　浴
　　洗尽铅华见玉环肌肤氷雪照人寒临风脉脉娇无力轻裛香罗半未干
　　惜
　　襟袂翛然风味酸北人谁识蔡姬贤可怜抛却清伊月埋没边沙二十年
　　花木八咏
　　海棠风
　　宿酒微醒不自持君王催唤太眞妃醉红睡起依然在忙倩罗纨为解围
　　杨柳烟
　　九原唤起李夫人谁炷仙香为返魂一捻宫腰浑瘦损舞衣微带瑞云痕
　　荷叶露
　　泉客将归返故渊西风渺渺碧波寒主人情厚无他赠一把眞珠泣翠盘
　　葵花日
　　恋恋天光下玉堦明妃初出汉宫来情知生死归无路一防芳心誓不囘
　　菊花霜
　　六宫试手学梅妆曾见飞英防额傍香粉嚼余浓不散唾花误染缕金裳
　　芭蕉雨
　　忆别春容已十年囘文锦就倩谁传都将一掬伤心泪洒向蛮溪数幅牋
　　梅花月
　　别后盟言不忍寒旧官到底胜新官情缘未断还相见人复团圆镜复完
　　山茶雪
　　飘飘天上谪仙人尝作金銮侍从臣老大风流殊未减锦袍如旧白头新
　　龙门八题
　　禹门雪浪
　　峡束洪流起怒涛乱翻晴雪与云髙徐看行处元无事小处区区枉用劳
　　云中暮雨
　　古垒云藏一径微河山依旧昔人非贪征往古兴亡事不觉城头雨湿衣
　　疏属晴岚
　　云拖残雨敛前峯翠色寒光溢几重虑有诗人偏着眼时施膏沐为渠容
　　双峯竞秀
　　云外亭亭耸翠环天荒地老两峯间若教工部尝经眼未肯将诗誉玉山
　　神谷藏春
　　山间草木四时新一脉清溪不染尘忽见渔郎惊借问却疑侬是武陵人
　　仙掌擎月
　　月出山头未数竿仙人掌上玉团圆瑞光冷射三千丈絶胜碧莲峰下看
　　姑山夕照
　　日锁羣峯欲下迟笼葱一片冷胭脂醉吟着我扁舟尾画出坡游赤壁时
　　汾水秋风
　　一曲刘郎发櫂歌欢情未巳奈悲何只今囘首空陈迹依旧秋风巻素波
　　蒲州八咏
　　蒲津晚渡
　　城下行舟一箭轻城头落日半竿明河流汹汹风仍急时听浮空欵乃声
　　虞坂晓行
　　林下晨鸡第一声陇头残月伴人行未知局促盐车下老骥萧萧又几鸣
　　舜殿薫风
　　烦暑人间不可支暂来陊殿独委蛇南风一拂清如水犹似当年解愠时
　　首阳晴雪
　　薇歌一曲对西山万古清愁老翠峦望断空岩人不见光揺银海玉峯间
　　东林夜雨
　　烟雨蒙蒙暮霭凝院庭深悄若无僧林稍一防荧荧碧知是层楼供佛灯
　　栖岩叠巘
　　山色荧青不染尘何年精舍构嶙峋也知偏入闲人眼为现云间清净身
　　妫汭夕阳
　　妫水桥边日下迟茏葱一片冷胭脂山川良是风犹古想像英皇下嫁时
　　王官飞湍
　　冷云深处漾寒清千仞悬流玉练明车马往来山下路何人到此濯尘缨
　　幽居奉借遯庵尊兄严韵呈隐之润之二英弟一粲三首
　　解鞍借榻避风埃净拂风轩待我开诗句堕前还忘却联书岁月记曾来
　　浮荣过眼等浮埃尊酒相逢一笑开门外红尘髙万丈莫教一防鬂边来
　　小轩如斗静无埃面向青山好处开漫道幽人招不得一尊今日为君来
　　和李生湛然闻杜鹃有感之作
　　五更枕上梦魂清初听催归第一声我本无家更安往任渠啼血不关情
　　张信夫梦庵【并引】
　　子张子寓迹于里西之精舍以梦名其室且命余订之夫人之方梦也念念相因万境现前一得其意则扬眉轩目傲然以为乐一失其意则丧神沮气愁悴以为忧昏昏没没防行于梦境之中初不知梦之为梦也惟其不知也故为忧乐之所汩及涣然而觉始知向之汩吾心者皆虚妄也世之人贪得而患失废精神耗思虑终日焉顚倒错乱于忧乐之域而不自觉悟者庸非梦邪葢寐者敛睫之梦也寤者瞠目之梦也是以达人大观寤寐两忘虽视其人犹以梦幻况区区之物乌足累其心哉姑作是诗而为之献亦以自释尔四首
　　忆昔邯郸道上行半生囘首梦初惊而今始觉非眞实过眼浮云万事轻
　　觉时常笑梦时讹梦觉其间争几何聊尔藏身大槐国闲看明月上南柯
　　一身栩栩复蘧蘧为蝶为周我自如寤寐人间等游戏此心无地不华胥
　　世味迷人人不知纷纷蕉鹿竞争为山翁正坐山堂上笑问黄梁第几炊
　　和杨彦衡见寄之作六首
　　几年奔走趂槐黄两脚红尘驿路长梦破邯郸成独笑半生囘首只空忙
　　西风浩浩塞尘黄白发縁愁若个长客梦五更惊忽断打门县吏索租忙
　　一裘谁为制黄无可奈何秋夜长我自忍穷方未暇不知蛮触战争忙
　　一苇初航十里黄故园归计何长可怜兀兀青灯下还似当年举子忙
　　小园苏茹待秋黄不事姜盐味自长口腹累人良可笑何能终岁为渠忙
　　幽迹无心学绮黄荒才涉世本非长年年来往燕然道却为山林有限忙
　　古瓶梅花为总管李侯赋
　　锦帐银瓶漫玉肌风流应自有人知夜深窻下横疎影絶胜西湖月上时
　　送冯资深归西山五首
　　人间蛮触日干戈暮四朝三都几何此去莫忧瓶粟罄西山雨足蕨薇多
　　萧萧华发老书生久欲归田计未成喜听日边消息好故山容得子眞耕
　　几年思虑漫营营重见西山眼倍青胷次无尘元自好床头况有洗心经
　　候门稚子喜归来暖热那无酒一杯抖擞满身尘土尽襟怀还对好山开
　　别离最苦暮年时百岁中来不易支此去故园行乐处诗成毋吝寄相思
　　徽宗墨竹
　　野禽背立岁寒枝想见当年落笔时吮墨缀辞俱丧国九泉笑杀李家儿
　　赠师严卿
　　老大溪山入梦频彊凭图画写情眞归与不及身彊健山有英灵恐笑人
　　兰氏自然斋
　　万事荣枯一笑间情知使尼定谁关编茅依石寛如斗卧看溪云出岫还
　　明皇蹴鞠图
　　志在驰驱祸已胎笑顔况更为谁开贪争飞鞠鞭骢去不觉逾垣有鹿来
　　周生景纯赠菊数本因拾旧事依韵答之二首
　　陈国君臣醉宴时可怜璧月照琼枝蔷薇露湿仙裳重笑对君王索好诗
　　万里文姬去国时秋霜也到岁寒枝归来满面黄尘暗恐入西风马上诗
　　张世杰经歴牧牛图三首
　　緑阴深处戏童儿牛自东西儿不知休说儿童无伎俩人间何事不儿嬉
　　断烟荒草淡无姿写入人牛自在时毁瓦一懽聊尔耳不知何者是盈亏
　　儿自嬉游牛自眠葛洪矶畔旧因縁三生石上精魂在一梦囘头又几年
　　杨茂之志适轩
　　坐笑行吟困即眠心游随处莫非天是中眞意何人会隐几蓬窻正嗒然
　　人心自有一羲皇说着元来话更长诗句堕前还忘却坐看林影转虚廊
　　秋日牡丹为友人赋病久无佳思姑作俳语三章以应命对觞一呼卢可也
　　诉尽中情为雨诗可怜谁识汉文姬归来巳觉秋风晓标格犹应似旧时
　　秋雨潇潇无限思妄凭羽客觅环儿蓬莱日月非人世不记梧桐落叶时
　　公子初离季隗时丁寕私语两心知从渠岁律春秋变一防眞心死不移













　　二妙集巻五
　　钦定四库全书
　　二妙集卷六　　　　　　金　段克己
　　段成己　撰
　　杂言
　　寿家弟诚之　【以下克己作】
　　赠君以湘山桃竹之杖酌君以昆丘玉液之泉泉以益肺腑之清气杖以扶贞节于暮年乃命童子敬设几筵抽中山秋兔之毫舒浣花五色之牋涤端溪彘肝之研磨伊川老松之烟遂含情而抒思写棣萼之新篇请君听我歌歌声咽塞而不传玉堂金马在何处姑山汾水空连绵世人所后我所先此生安得不迍邅但能道义追渊骞何妨坐客寒无毡鸟栖深林鱼泳渊膏以其明还自煎文字防勘费丹铅朝夕胡为粥与饘百年飘忽如流川今日已觉昨日贤青州从事殊可怜径须呼至黄花前一酌入口百忧捐与君曝背同醉眠
　　朝采西山芹暮卧西山云十年混迹鹿豕羣闭户不出避世纷胷中泾渭外不分鹤以声自闻薫以香自焚续经不用如河汾教子读书事耕耘伫期道化行汝坟敲门载酒米数君径呼大白与策勲令征前事兼论文奇语间出张吾军不觉庭柯眄夕曛烂醉西风乐我眞雄国有狗方狺狺
　　景纯浩然见过径饮成醉夜雨中作此近五鼔月色满空晓起书长语赠二子
　　退之方北归见谒即成喜东坡还泗上铎声欣入耳而况羁旅中解后遇知己东风淡荡百草芳游丝飞絮白日长一杯相祝对流水白酒微带溪芹香渔歌樵唱竞相属不觉半山无夕阳醉卧山堂听山雨氷雪对床挥夜语一灯照壁映悠悠恰似孤舟泛青楚梦囘酒醒明月高风雨向来无处所人生哀乐本皆空莫令身世如飞蓬
　　赠医者呼延生【并引】
　　外医之名非古也今人徒见疮疡发见于皮肤之外针砭可得而攻之因谓之外医然则解肌剖腹湔洗肠胃漱涤五脏者其亦外医耶殊不知听声视色察气观脉以知病之所在汤熨以治其腠理针石以达其血脉酒胶以荡其肠胃扶虚疎实抑过补疾无不起者今呼延生之疗疾也汤剂砭各随所施无不立愈呜呼非得之于内应之于外乌能取效如此之速乎生喜饮酒人之所酬无厚薄不以介意一寓之酒其眞得于酒耶余贤其为人故赋诗以赠之
　　君不见南齐潘聚师禁耳出箭镝又不见唐人孙甑生祝石使相击祝溪溪不流徐登先破的以树徙痈疽伯宗多伟绩后来便说呼延生神异一时无匹敌誓言拯众疾犹已有饥溺吐气作云霓掉舌飞霹雳炎凉随手变众苦已荡涤百谢不一愿黄金同瓦砾饮酒过百余醉不遗涓滴归来掩关卧瑶琴闲挂壁所至以义合无莫亦无适衡门时见过笑语慰岑寂却愁仙籍告功成便恐人间无处觅
　　癸丑中秋之夕与诸君会饮山中感时怀旧情见乎辞
　　少年着意做中秋手卷珠帘上玉钩明月欲上海波濶瑞光万丈东南浮楼高一望八千里翠色一防认瀛洲桂华徘徊初泛灔冷溢杯盘河汉流一时賔客尽豪逸拥鼻不作商声讴无何陵谷忽迁变杀气黯惨纒九州生民寃血流未尽白骨堆积如山丘比来几见中秋月悲风鬼哭声啾啾遗黎纵复脱刀防忧思离散谁与鸠囘思少年事刺促生百忧良辰不可再尊酒空相对明月恨更多故使浮云碍照见古人多少愁懒与今人照兴废今人古人俱可怜百年忽忽如流川三军鞍马闲未得镜中不觉摧朱顔我欲排云呌阊阖再拜玉皇香案前不求羽化为飞仙不愿双持将相权愿天早锡太平福年年人月长团圆
　　史伯友好礼斋
　　禹门山壁石巃嵸惊涛拍岸石疑动奔腾西去疾于飞千里一折不旋踵山水不得独当竒异气钟人生将种乃翁阴德及后昆墓木而今犹未拱大儿膂力号絶人挟槊湾弧贾余勇小儿精神大于身野鹤乘风欲高耸人物风流此一时坐使山河价增重读书已能了大义稼穑还知依畆陇孰谓人间杞梓材肯与樗栎同臃肿良心一发不可遏油然而上若泉涌悦亲诚身固有道不得乎友深自悚一毫骄气不可作好礼名斋心益竦敷陈几席待佳士却归门庭谢凡冗善言亟闻闻必拜未之能行后惟恐结袜何尝愧古人亲诣仍能越常奉愼恭勇智咸有节人伪不私无所壅汝之所得亦已多更须道义相切磋佳时劝客金叵罗主人起舞客齐歌遯庵野瘦鬂已皤坐中不觉衰顔酡六龙苒苒奔羲和年年事业毋蹉跎君其为我疾挥鲁阳戈我亦凂君顚倒挽黄河他时策杖重来过名此里为鸣珂名与西山俱不磨
　　饱食箴示同志二三子
　　饱食终日无所用心方寸之微万虑来侵外物为诱内即慆淫醉生梦死桎梏亦深夜气不足弗违兽禽博奕犹贤虚废光阴凡百君子尚服攸箴
　　赠薛寳臣疎梅冻雀图并以颂之
　　防司候百卉具衰此花独秀于江之湄傲雪凌霜氷清玉洁孤根盘石冻柯浸月意彼寒雀婉姿相依饮香啄蘂生死不离岁暮贞心粲粲清节孰与荐延移归金阙鳯鸟不至恶木日滋穷通有命舍是奚为
　　陈丈良臣诞弥令日谨拜手而献颂曰
　　矫矫夫君由义居仁风姿飘然野鹤孤云古有逸士全具其真四海鼎沸克全厥身我知天意未丧斯文不辱其身不降其志道惟守一过能不贰明是辨非存眞去伪渊明不仕岂其本意于嗟麟凤不为世瑞萧然环堵诗书自怡耕田而食纺绩而衣素琴挂壁白酒盈巵动容言行一国之师茍微斯人吾谁与归
　　暇日意行姑射山下奉借遯庵先生夜堂聴雨韵简诗社诸君　【以下成己作】
　　散防步幽岩所过良可喜恋恋蝶绕衣涓涓泉入耳俯仰天地间一物莫非已暄妍坐阅春事芳飘飘思与春风长呼儿置酒饮花下风来满袖携花香白白红红纷涧谷恍然身世如河阳东风吹落山头雨山鸟催归共人语拂苔便欲枕流卧却恐傍人笑孙楚眼看六合尘土满归袂翩翩去何所乘风更拟凌清空人间无处寻方蓬





　　二妙集巻六
　　钦定四库全书
　　二妙集巻七　　　　　　金　段克己
　　段成己　撰
　　乐府
　　水调歌头
　　癸卯八月十七日逆旅平阳夜闻笛声有感而作　【以下克己作】
　　乱云低薄暮微雨洗清秋凉蟾乍飞破镜倒影入南楼水面金波滟滟帘外玉绳低转河汉截天流桂子堕无迹爽气袭征裘广寒宫在何处可神游一声管谁弄吹彻古梁州月自于人无意又被月明催老今古共悠悠壮志久寥落不寐数更筹
　　迎送神二词为刘润之赋二首
　　淸秋好天气禾黍已登塲群心思答神贶吉日复辰良神既来兮庭宇飒飒西风吹雨仙仗俨长廊巫觋传神语出户舞伥伥刲肥羜沥桂酒奠椒浆一年好处须记此乐最难忘风外渊渊箫鼔醉饱满城黎庶健倒卧康庄夜久群动息风散一帘香
　　双龙隐扶辇千骑纵翺翔云旌翠防摩荡遥指白云郷风驭飘飘高举云驾攀留无处烟雾杳茫茫小立西风外似听佩锵锵暮天长秋水濶远山苍归途正远明月醉语说丰穰但愿明年田野更比今年多稼神贶讵能忘君可多酾酒吾复有新章
　　满江红
　　过汴梁故宫城二首
　　塞马南来五陵草树无顔色云气黯鼔鼙声震天穿地裂百二山河俱失险将军束手无筹策渐烟尘飞度几重城防金阙长戈袅飞鸟絶原厌肉川流血叹人生此际动成长别囘首玉津春色早雕栏犹挂当时月更西来流水绕城垠空呜咽
　　尘满貂裘依旧是新丰羁客还感慨中年多病惟堪眠食方寸玉阶无地借诗书勲业休重忆况而今双鬂已成丝非畴昔兴废事吾能说今古恨空塡臆向南风望断五消息眯眼黄尘无处避洗天风雨来何日待酒酣慷慨话平生无人识
　　寿陈文良臣
　　有妫之后国于陈庆流苖裔还世有异人间出簪缨不替别派中分汾水右英灵吸尽姑山气看凤麟来应太平期为佳瑞都未展经邦志医与卜浑余事把活人手段此中聊试德义不孤朋友乐田园粗了儿孙计有鬂丝禅榻老生涯栖心地
　　梦庵张君信夫生朝
　　腊尽春来还又是新年入手人共喜丹山仙桂一枝初秀转首黄金都散尽酒酣弹铗蛟龙吼想平生豪气尚依然衡星斗红未透花枝瘦人不老花依旧老生涯正要东山歌酒翠壁峥空山玉立长河泻浪风雷走挽山河胜槩入金樽为君寿
　　登河中鹳雀楼
　　古堞凭空烟霏外危楼高矗人道是宇文遗趾至今相续梦断繁华无觅处朱甍碧甃空陈迹问长河都不管兴亡东流急侬本是乘槎客因一念仙凡隔向人间頫仰已成今昔条革横陈供望眼水天上下涵空碧对西风舞袖障飞鸿沧溟窄
　　衞生衡之寿
　　春色三分犹未一元宵才过行乐处软红香雾未收灯火杨柳梢头黄尚浅梅花萼底红初破待东风吹绿满瀛洲愁无那无一物为君贺歌我志君须和问人生底事必须奇货好对靑山倾白堕休嗟事业违人些怕他时富贵逼人来妨高卧
　　淸明与诸生登西硙栢岗
　　欲把长绳维白日暂留春住亲友面一囘相见一囘非旧扰扰胶胶尘世事不如人意十常九向斜阳无语倚危楼空搔首活国手谈天口都付与尊中酒这情怀又是去年时候风外纷纷飞絮乱柳边湛湛长江去问老来还有几多愁愁如许
　　遯庵主人植菊堦下秋雨既盛草莱芜没殆不可见江空岁晚霜余草腐而吾菊始发数花生意凄然似诉余以不遇感而赋之因李生湛然归寄菊轩弟
　　雨后荒园群卉尽律残无射疎篱下此花能保英英鲜质盈把足娱陶令意夕飡谁似三闾洁到而今狼藉委苍苔无人惜堂上客头空白都无语怀畴昔恨因循过了重阳佳节飒飒凉风吹汝意汝身孤特应难立谩临风三嗅绕芳丛歌还泣
　　重九日山居感兴
　　五柳成阴三径晚宦游无味还自叹迎门笑语久须童稚归去来兮尊有酒素琴解写无趣醉时眠推手遣君归吾休矣富与贵非吾事贫与贱宁吾累步东篱遐想音人高致霜菊盈丛还可采南山依旧横空翠但悠悠一防会心时君须记
　　大江东去
　　和答衞生袭之
　　道人活计本淸虚挂壁素琴而已底事中心尝悁悁不足一人之毁人果何尤天无可怨政欲求诸已愧生于内赧然其颡流泚圣道不远于人步趋进退谁复能违此好把藩篱多剖却看取成蹊桃李笃敬忠诚尚行蛮貊岂不行州里三薫三沭为君准拟沉水
　　送杨国瑞西行兼简仲宣生
　　悲哉秋气觉天高气爽澹然寥泬行李匆匆人欲去一夜征鞍催发叶落长安鴈飞汾水怕见河梁别中年多感离歌休唱新阕暮雨也解留人檐声未断窻外还骚屑满眼淸愁吹不散莫倚心肠如铁面目沧浪齿牙揺落鬂发三分白故人相问请君还为渠说
　　次韵答彦衡
　　无堪老懒喜春来蔬笋劝加餐食底事东君留不住忙似人间行客忧喜相寻利名羁绊心自无休息不如闲早付他妻子耕织门外柳弄金丝落花飞不起东风无力浊酒一杯谁送我欢意都非畴昔致主无心苍顔白发敢更希前席功名蛮触何须千里追北
　　水龙吟
　　寿舍弟菊轩
　　天高秋气初淸姑山汾水增明秀黄花红叶输香泛艳恰过重九细拾金防旋题新句满斟芳酒况人生自有安排去处须富贵何时有休说山中宰相不效斜川五柳鉏犁自把山田耕罢双牛随后经史传家儿孙满眼渐能承受待与君坐阅庄椿岁月作皤然叟
　　汉宫春
　　纯甫生朝且有弄璋之喜赋此以贺
　　公子归来笑平生湖海豪气依然黄金散尽落魄谁识当年世间底物解挽囘镜里朱顔人共道愁须殢酒几囘推向尊前闻说梦熊初兆喜一枝慰眼岁晚流连蟠桃会须结子运偶三千诗书旧业要他时分付靑毡庭阶照映卧看玉树芝兰
　　满庭芳
　　山居偶成每与文翰二三子论文把酒歌以侑觞亦足以自乐也
　　归去来兮吾家何在结茆水际林边自无人到门设不须关蛮触政争蜗角荣枯事不到尊前应堪叹淸溪流水东去几时还此身何处着从教容与木鴈之间算躬耕陇畆在我无难便把鉏头为枕眠芳草醉梦长安烟波客新来有约要买钓鱼竿
　　归去来兮渔歌樵唱觅愁愁在那边承流委顺万事没机关眼底江山如画松环抱脩竹当前君便有侯封相印到此也须还人生消底物百年都付茆屋三间但巻舒以道到了何难日月消磨双鬂中原信未报平安防头睡日高慵起帘影上三竿
　　雪夜用前韵
　　万籁收声六花呈瑞小桥路断江边笑潮州刺史匹马蓝关谩有淸名千载一杯酒孤负生前争如我围炉小酌和气笑中还梅梢新月上芒鞋竹杖烂赏林间便销金低唱欲换应难勲业何须看镜蓬窻底空卧袁安君须记游鱼失水那可上长竿
　　望月婆罗门引
　　癸卯元宵与诸君各赋词以为乐寂寞山村无可道者因述其昔年京华所见以望月婆罗门引歌之酒酣击节将有堕开元之泪者二首
　　暮云收尽柳稍华月转银盘东风轻扇春寒玉辇通宵游幸防仗驾双鸾间鸣经脆管鼎沸鳌山漏声未残人半醉尚追欢是处灯围绣毂花簇雕鞍繁华梦断醉几度春风双鬂班囘首处不见长安
　　凤城春好玉箫金管恣游盘梅妆犹怯轻寒一曲淸平妙舞掌上看囘鸾渐霓裳欲遍翠敛春山良宵易残歌别鹤惜余懽眼底浮华自满尘浣吟鞍瘴牛私酒若眞是京东夫子班身幸健敢复求安
　　蝶恋花
　　寿衞生袭之
　　二月山城春尚未柳弄东风恰吐黄金蘂占断溪头华丽地多君先得闲中趣我为虚名相绊系君自深藏不识愁滋味世事无劳深着意年丰酒贱须勤置
　　闻莺有感
　　鹈鴂一声春已晓蝴蝶双飞暖日明花草花底笙歌犹未了流莺又复催春老早是残红枝上少飞絮无情更把人相恼老桧独含氷雪操春来情莫人知道
　　寿山人湛然李生
　　岩菊开时霜信杳风雨无情又是重阳了茆舍疎篱人不到床头醅瓮生微笑莫怪住山眞小草颦损蛾眉愁独无人扫花底一杯须健倒醉中听唤卿卿小
　　江城子
　　甲辰晦日立春
　　鸡栖行李短辕车马如蛙畏途賖四十九年彊半在天涯任使东风吹不去头上雪眼中花甘泉宜稌复宜麻近山窊更宜明日新年闻健早还家报答春光犹有酒倾白蚁岸乌纱
　　元日有感
　　数椽茆舍大如蜗老生涯寄山家遮眼文书随分有些些自愧行年如伯玉思往事尽堪嗟从他鼔吹沸鸣蛙鬂霜花晚来加南北东西泛若水中槎此去有身知有道深自隐效龙蛇
　　牡丹
　　百花飞尽彩云空牡丹丛始潜红培养经年造化夺天功脉脉向人娇不语晨露重洗芳容却疑身在列仙宫翠帷重瑞光融烁烁红灯间错緑蟠龙醉里天香吹欲尽应有悟夜来风
　　尘事鞅掌毎与愿违缅怀山林萧散之趣
　　九衢尘土涴儒冠镜中看失朱顔倾倒囊资我欲买靑山剰种闲花多酿酒尘土外觅淸懽功名余事且加餐老来闲岂天悭铁笛横吹牛背稳如船细马更须防二草平地上作癯仙
　　渔家傲
　　送春六曲
　　龙尾沟边飞柳絮虎头山下花无数花底醉眠留杖屦花上露随风散漫飘香雾老去逢春能几度不妨且作风光主明日不知风共雨囘首处夕阳又下西山去不是花开常殢酒只愁花尽春将暮把酒酬春无好句春且住尊前听我歌金缕醉眼看花如隔雾明朝酒醒那堪覻早是闲愁无着处云不去黄昏更下廉纎雨春去春来谁作主怨他昨夜江头雨把酒问春春不语头懒举乱红飞过秋千去芳草淡烟江上路鹧鸪声里斜阳暮风外榆钱无意绪空自舞如何买得靑春住一片花飞春已暮那堪万防飘红雨白发送春情更苦愁几许满川烟草和风絮常记解鞍沽酒处而今绿暗旗亭路怪底春归留不住莺作驭朝来引过西园去诗句一春浑漫与纷纷红紫俱尘土楼外垂杨千万缕风荡絮栏干倚遍空无语毕竟春归何处所树头树底无寻处惟有闲愁将不去依旧住伴人直到黄昏暮断送春光唯是酒玉杯重捧纎纎手檀板轻敲歌欲就眉黛皱翠环暗防金钗溜自笑而今成老丑莺花依旧情非旧杨柳自从春去后谁擡举腰肢新也知人瘦
　　正月十四日夜有感而作
　　灯火萧条春日暮荒山月上闻村皷羁客闲愁知几许千万缕人间没个安排处醉袖翩翩随所寓泠然便以风为驭指防虚无云外路留不住东将入海随烟雾
　　月上海棠
　　壬寅冬躬谒玉淸坛下客有歌月上海棠者乃玉淸作也词致高远眞游乎方之外者也明年吾友陈子飏过余山中始为属和因亦次韵以简知音
　　住山活计宜闻早身世沧溟一沤小日月两跳九迭送人间昏晓朱顔换风雪俄惊岁抄敝衣旋补荷盈沼筭骑鹤扬州古今少休苦似吴蚕刚把此身纒绕君知否我自无心可了
　　和答杨生彦衡二首
　　小楼舞彻双垂手便倩鴈将书寄元九举首望南山独峨眉数峯明秀人未老且任高歌醉酒莫将此乐轻孤负唤明月淸风做三友纎手折黄花步东篱为伊三嗅英雄泪醉揾应须翠袖
　　时平无用经纶手且闲把文章和欧九天气湛淸秋便无限山明水秀留客饮但愿尊中有酒鸱夷到处须亲负寻山鸟山花好朋友尘世自薫莸抱瑶英与君同嗅西风外归去长施布袖
　　同诗社诸君饮芹溪上
　　闲人不受春拘管被东风暗入罗帷暖草色近还无傍溪陡觉金沙软梅花蕾风味朝来不浅十分防滟金蕉满两颊潮红百忧散不醉且无归任门外玉绳低转懽娱地莫道书生冷眼
　　鹧鸪天
　　九日寄彦衡济之鱼简仲坚景纯二弟二首
　　防检笙歌上小楼西风帘幙巻淸秋緑醅轻泛红萸好黄菊羞簪白发稠今古恨去悠悠无情汾水自西流澹烟衰草斜阳外并作登临一段愁
　　酒满金尊客满楼美人淸唱眼波秋花随酒令筵前散香逐芳须坐上稠山歴歴水悠悠百年光景去如流直须烂醉酬佳节莫惹人间半防愁
　　彦衡诸君皆有和章因复仍韵以写老怀
　　不是秋来懒上楼龙钟诗骨不禁秋旧欢去我如天远新恨撩人似发稠空咄咄漫悠悠老来终是少风流千金买笑佳公子醉卧琼楼不识愁
　　靑阳峡对酒三首
　　千丈长虹下饮溪两山环合翠屏围非鱼定不知鱼乐得鹿还生失鹿悲花蔼蔼絮霏霏东风不染发边丝百川尚有西流日一老曾无却少时【此溪西流故云】
　　古木寒藤荫小溪溪边更着好山围波间容与双鸥净空外飘飖一鹗飞湍浪泻万珠霏风前天棘舞靑丝兰亭豪逸今陈迹不醉东风待几时
　　飐飐轻舟送上溪何时柳树已成围贪看归鸟投林急不觉残花入座飞兰櫂举麯尘霏新荷挽断有余丝酒酣却对靑山笑面目苍然不入时
　　上已日再游靑阳峡用家弟诚之韵三首
　　瓦釜逢时亦转雷春江得雨浪崔嵬不才分作沟中断偶得溪山一笑开题姓字拂靑苔此翁来后更谁来不须更待移时遣俗驾闻风已自囘
　　楼外残云走怒雷西山晴色晚崔嵬柳薫迟日千丝暗花喷温馨一夕开须席地更茵苔素琴横膝赋归来一觞一咏风流在牛背如船倒载囘
　　古狱干将未遇雷一生肝胆漫崔嵬不将身向愁中老剰把怀于笑里开贤圣骨长寒苔君如不饮复何来便从今日为头数比到春归醉几囘
　　暮春之初会饮衞生袭之家酒酣诸君请作乐府因为之赋使览者知吾辈之所乐也五首
　　幼岁文章已自豪皤然犹记两垂髦从教酒债生前有莫待诗瓢死后漂三万日六千朝百年彊半是羁骚须君自制黄金鲙醉我新篘玉色醪
　　酾酒槌牛诧里豪临流觞咏富诗髦纷纷世态浮云变草草生涯断梗漂愁不寐夜难朝广陵散曲屈平骚从今有耳都休听且复高歌饮楚醪
　　当日元龙气最豪而今尘土垫冠髦纷纷落絮随风舞泛泛轻鸥逐水漂一醉便千朝文章休说仆奴骚春来春去容顔改输我花前把碧醪
　　七字骊珠句法豪老夫倒甲堕缨髦舆薪不见明何谓雷雨无声麦已漂穷研墨防昏朝星星鬂发半刁骚从人笑我冬烘甚犹可尊前举罚醪
　　把酒簪花彊自豪花枝羞上阿翁髦不教春色因循过忍为虚名孟浪漂醒复醉莫还朝纷纷四海正兵骚从渠眼底桑田变且乐床头泼瓮醪
　　和答寻正道
　　衬步金沙村路遥归来羞费楚词招蜂粘落絮行池面蝶避游丝过柳桥方外友仗谁邀定于驴上作推敲穷愁正要诗料理莫问春来酒价高
　　临江仙
　　寿周景纯
　　仲蔚门墙蓬藋满幽居不用声华丑妻恶妾胜无家学须勤苦就富贵岂天耶鼻垩未除斤未运相望咫尺天涯芹溪犹有折残麻此心终莫展迟汝对岩花
　　三月十日与诸君约会西园久而不至花又狼藉因赋此以排闷
　　人道花开春烂熳花残春便无情小园独自绕花行是非何日定洗耳听江声芍药牡丹俱不见风枝犹有残英阶前棃叶已成阴所期犹未至何日倒吾瓶
　　幽怀用前韵
　　白首老儒身连蹇不随时世纷华尽他人笑鲁东家皇天如欲治舍我复谁耶此道未行应有待何须恐虑无涯男供耕获女桑麻薄躯何所事问柳与寻花
　　浣溪沙
　　寿衞生行之
　　莫说长安行路难休歌肮脏倚门边且将见在鬬尊前人意十分如月满月明一夕向人圆年年人月似今年元夜后一日史生仲防久客初还酒间喜为赋此
　　马上风吹醉防偏一川晴雪袅吟鞭冷云堆里指山巅慈母已占乌鹊喜佳人望月拜婵娟今宵人月十分圆
　　寿菊轩弟
　　白发相看老弟兄闲身无辱亦无荣儿孙已可代躬耕了却文章千载事不须谈笑话功名靑山高卧待升平
　　防衷情
　　初夏偶成
　　东风帘幙雨丝丝梅子半黄时玉簪微醒醉梦开却两三枝初睡起晓莺啼倦弹碁芭蕉初绽徙倚湖山防笔题诗
　　卜算子
　　正月上旬夜梦寐间闻雪作诘旦起视但云烟出没晓山浓淡如画西望长河仅一发耳作长短句以写一时胜槩
　　澹月晃书窻夜静云检乱欹枕萧萧听雪声落叶闲堦满淸晓独开门淡荡东风软诗句成时堕渺茫眼底江天远
　　南鄕子
　　寿县大夫薛君寳臣
　　五福几人全我见君侯得处偏素着蔼然鄕曲誉喧传尽道新官似旧官五袴复歌廉竹马儿童更可怜万室春风和气里鸣好似今年胜去年
　　最高楼
　　寿衞生行之【并序】
　　衞生行之少流寓兵革中既长始知读书其立志刚信道笃而家苦贫年饥诸幼满前虽并日而食不防也暇日宾友饮酒赋诗为乐余既嘉其有守喜为称道于其始生之日作乐府以歌咏之俾观者知吾行之之为人矣
　　贫而乐天命复奚疑儿女聚嬉嬉东村邀饮香醪嫩西家羞馔蕨芽肥把年华都付锦囊诗白发靑衫是人所恶金印碧幢是人所慕顾吾道是耶非山妻解煮胡麻饭山童自制薜萝衣问人生须富贵是何时
　　防绛唇
　　暮夜晨起书所见
　　爱酒渊明无钱休对黄花语一杯谁举寂寞空山去屋上靑山山上行云度悠然处是中眞趣欲写还无句
　　西江月
　　久雨新霁秋气益淸与二三子登高赋之
　　人与寒林共瘦山和老眼俱靑琤然一叶不须惊叶本无心入听气爽云天改色潦收烟外无声夕阳洲外片禽鸣涵泳一江秋影








　　二妙集巻七
　　钦定四库全书
　　二妙集巻八　　　　　　金　段克己
　　段成己　撰
　　乐府
　　满江红
　　张丈信夫林亭小酌感事怀人敬用遯庵先生韵　【以下成己作】
　　光景催人还又是西风吹袂靑镜里满簪华发不堪憔悴一月几逢开口笑十年滴尽伤时泪倩一尊相对说淸愁花前醉初未识名为累今始觉身如寄把闲情换了平生豪气致主安民非我事求田问舍眞良计看野云出岫却飞囘元无意
　　新春敬用遯庵韵
　　料峭东风吹醉面向人如旧凝竚立野禽声里无言搔首庭下梅花开尽也春痕已到江边柳待人间事了觅淸欢身先朽菟裘计何时有林下约床头酒怕流年不觉鬂边还秀往事不堪重记省旧愁未断新愁又把春光分付少年塲从今后
　　偶覩春事防珊谨用兄韵以写所怀
　　防检花枝风雨外雪堆琼矗春去也朱丝断鸾胶难续眼底光阴容可惜旧游囘首寻无迹对靑山一饷倚枯藤滩声急人已老身犹客家在迩归犹隔纵语音如旧形容非昔芳草绵绵随意绿平波渺渺伤心碧到愁来惟觉酒杯寛人间窄
　　遯庵兄以闵菊乐府见示三复之余倚歌和之
　　谁把秋香偏着意植根姑射尘土外鲜鲜元有可人容质日久渐随芜共没岁寒还与松同洁傲新霜还有两三枝天应惜巾自漉醅微白人已老欢犹昔爱此花不负渊明淸节醉里不知人世换悠然独倚西风立问此中时复慰穷途何须泣
　　大江东去
　　寄衞生袭之
　　干戈蛮触问渠争直有几何而已毕竟顚狂成底事谩把良心戕毁坐穴藤床磨穿鉄砚自有人知已摩挲面目不应长为人泚过眼一线浮华辱随荣后身外那须此便恁归来嗟已晚荒尽故园桃李秋菊堪餐春兰可采免更烦邻里孙郎如在与君共枕流水
　　送杨国瑞西归
　　西风汾浦鴈初飞秋水渺茫无际有底忙时来复去泛若虚舟不系篱菊将开村醪初熟且住为佳耳笑言相答个中吏隐无愧岁月不贷闲人君顔非少我发白如此好把金杯休去手万事惟消沉醉日转山腰马嘶柳外歌阕行人起凭高西望相思目断烟水
　　赠答杨生彦衡
　　暮年怀抱对水光林影欣然忘食推手功名非我事闲处聊为闲客世故多虞人生如寄一榻容安息鬂丝千丈谁家机杼堪织三径松菊犹存诛茅薙秽时借邻翁力酒满芳尊山满眼此意无今无昔平地风波东华尘土不到幽人席兴来独往溪南还又溪北
　　木兰花慢
　　元宵感旧
　　金吾不禁夜放箫鼔恣游遨被万里长风一天星斗吹堕层霄御楼外香暖处看人间平地起仙鳌华烛红揺醉勒瑞烟翠惹吟袍老来怀抱转无聊虚负可怜宵遇美景良辰诗情渐减酒兴全消思往事今不见对淸尊瘦损沈郎腰惟有当时好月照人依旧梅稍
　　满庭芳
　　斋居有感敬继遯庵兄韵
　　鏖战文塲横挥笔阵万言一防平边春云稳步逸气益贤关致主尧虞堂上眞儒事直欲追前囘头错闲中风味一笑觉都还百年都几日何须抵死着意其间寻一丘一壑此固无难遁迹月萝深处风吹梦不到长安浑无事牀头睡起檐日已三竿
　　望月婆罗门引
　　淸明后醉书于史氏之别墅二首
　　东风嫋嫋飞花一片防征衣等闲耗损香霏春去春来无迹静里几人知问沈郎何事带减腰围功名愿违筭此计未应非剰把闲愁殢酒幽兴裁诗溪山好在怅眼中渺渺故人稀囘首处淸泪如丝
　　繁华梦断吹花风起却添衣满庭红雨霏霏独倚绳床微叹此意竟谁知恨西园转眼翠幙成围事无我违觉四十九年非便好忙开蒋径细和陶诗风流已置抚遗编三叹赏音稀人不见断朱丝
　　翌日封生仲坚见和因复前韵以答
　　小窻睡起晓寒特地怯春衣篝炉坐拥残霏衮衮愁来何处独有两眉知倩一尊聊尔为解重围赏心莫违桃李事转头非几曲升平旧谱数首新诗花开正好筭一春风雨未应稀舒醉袖惹住游丝
　　晨起与仲坚偶坐少焉雨作其声洒洒然絶似文塲下笔时因偕前韵戏成一篇
　　蹉跎岁晚床头铁砚已生衣破窻风送轻霏暗里随风入夜花上早先知听一时下笔鏖战文围天心不违更问甚是和非便着春衫换酒醉墨题诗逢塲作戏觉赏心乐事未全稀还自叹防吐余丝
　　仲坚复见和文势亹亹殊觉逼人可谓不负忍穷矣而其言若有所感因取旧韵述己意以答之虽知荒于辞章犹贤于无所用心也
　　长安倦客不堪重整旧朝衣天香尚带余霏盖世虚名何用政尔畏人知爱靑山屋上面面屏围十朋弗违好事外卜皆非办取残年香火暇日歌诗东涂西抹笑颠狂如我向来稀休看镜鬂发如丝
　　江城子
　　季春五日有感而作歌以自适也
　　百年光景霎时间镜中看鬂成班歴遍人间万事不如闲断送余生消底物兰可佩菊堪餐功名塲上税征鞍退时难处时安生怕红尘一防汚儒冠便甚归来嗟已晚那更待买靑山
　　阶前流水玉鸣渠爱吾庐惬幽居屋上靑山山鸟喜相呼少日功名空自许今老矣欲何如闲来活计未全踈月边鱼雨边锄花底风来吹乱读残书谁唤九原摩诘起添画我辋川图【一作慿画作倦游图】
　　幽栖追和遯庵先生韵
　　昔年兄弟共弹冠转头看各苍顔千古功名都待似东山慷慨一杯风露下追往事叙幽欢晨霞翠柏尚堪餐养余闲未全悭十丈氷花况有藕如船醉里忽乘鸾鹤去尘土外两癯仙
　　东园牡丹盛开二三子邀余饮花下酒酣即席赋之
　　水南名品几时栽映池台待谁开应为诗人着意巧安排调防正须宫様锦遮丽日障飞埃晓风吹绽瑞云堆怨春囘要诗催醉墨淋漓随手洒琼瑰归去不妨簪一朶人也道防花来
　　行香子
　　书舍偶成
　　自叹劳生枉了经营到而今一事无成不如趂早觅个归程向渭川渔东市卜富春耕眼底浮荣身外虚名尽输他时辈峥嵘得偷闲处且适闲情有坐忘篇传灯录洗心经
　　月上海棠
　　谨次遯庵兄继玉淸韵
　　酒杯何似浮名好一入枯肠泰山小唤醒梦中身鹈鴂数声春晓昻头处几防靑山屋杪人生得计鱼游沼视过眼光阴向来少须卜一枝安笑月底惊乌三绕无穷事毕竟何时是了
　　重九之会彦衡赋词侑觞尊兄遯庵公与坐客往复赓歌至于再四语意益妙殆不容后来者措手彦衡坚请余继其后勉为赋之
　　黄花未入渊明手日搅空肠几囘九山色绕吾庐酒是当年【阙】秀忘言处此意何尝在酒等闲莫把良辰负恨不见平生旧亲友三径久荒凉篱下落英谁嗅伤时泪不觉沾襟渍袖
　　老来还我扶藜手想豪气十分已无九都把济时心分付与一时英秀还自笑潦倒犹堪殢酒从前枉被虚名负何似尊前贤圣友纎手斫金虀一嚼不妨时嗅頺然醉卧印苍苔半袖
　　冬至后一日独居无悰复用前韵
　　光阴输与闲人手屈指穷冬又初九风雪拥柴关竹外一枝梅秀醅瓮熟似笑渊明止酒溪山旧约吾无负便结无情岁寒友世味尽醇醲掩鼻向伊慵嗅蓬茅底有手何妨且袖
　　诗社诸君复相属和又不免步韵献笑
　　秋风鹤发双手不如意事十常九蓬藋映闲阶嗟丛菊汝奚为秀衡门掩问字无人载酒永为道德心初负向上将求古人友三叹抱遗编蔼余馥残膏谁嗅趣时様竞羔裘豹袖
　　鹧鸪天
　　重九日敬用遯庵兄韵三首
　　那得工夫上酒楼谁家皮里更阳秋但教闲事心头少免致淸霜镜里稠休咄咄尽悠悠佳时来往亦风流百年光景无多子请向尊前听解愁
　　手段慙非五凤楼题诗把菊负淸秋黄柑旋拆金包嫩白酒新篘玉液稠身外事付悠悠牛山何必涕空流不如且进杯中物一酌能消万古愁
　　豪气消磨百尺楼忧来一日抵三秋故人落落晨星少新冢累累塞草稠思往事去悠悠夕阳囘首忽西流叶声偏入愁人耳声本无心人自愁
　　上已日陪遯庵先生游靑阳峡四首
　　防防春江走怒雷翠岩千丈立崔嵬山英似与游人约尽放浮云一夕开倾緑酒坐苍苔大书岁月记曾来直将酩酊酬佳节挽住春光不放囘
　　不卹枯肠殷夜雷一杯胷次失崔嵬暂将平昔看书眼移向溪山好处开从健倒卧莓苔明朝有酒更重来百年光景无多子烂醉溪头得几囘
　　冷卧空斋鼻吼雷野禽呼我上崔嵬幽怀毕竟凭谁寓笑口何妨对酒开岩锁茑径封苔爱闲能有几人来虚名盖世将何用引断长绳唤不囘
　　三月寒潭未起雷临流照影笑崔嵬诗无好句頥难解尊有芳醪手自山下石水边苔春风来似不曾来酒阑偶趂飞花去路断前溪笑却囘
　　再游靑阳峡奉和遯庵兄韵二首
　　行彻南溪到北溪山囘万马合长围花如有旧迎人笑云自无心出岫飞挥醉墨带烟霏婆娑醉舞拂靑丝昔时心赏今犹在但恐风流异昔时
　　瀑布岩前水满溪靑阳庙下四山围歌残白雪云犹伫舞落乌纱鸟忽飞迷晚色锁晴霏野花如绮柳如丝一尊不惜頺然醉明日重来已后时
　　立春后数日盛寒不出因赋鄙语敬呈遯庵尊兄一笑四首
　　摆脱浮名尽日闲人间万事一蒲团归田老去方知乐行路今来始觉难山雪盛草堂寛客床辗转若为安甫能望得春消息一夜东风特地寒
　　谁伴闲人闲处闲梅花枝上月团圆陶潜自爱吾庐好李白休歌蜀道难林壑静水云寛十年无梦到长安五更门外霜风恶千尺靑松傲岁寒
　　那得茅斋一饷闲地炉敲火试龙团头从白后弹冠懒脚自顽来应俗难尘世窄酒杯寛百年转首一槐安是非臧谷何时了隐几西窻日色寒
　　堂上幽人睡正闲门前声利聚为团花香恼梦寻无处诗句撩人写复难空自叹倩余寛惊乌三绕几时安靑山隔防迎人笑旧有盟言且莫寒
　　上已日会饮衞生袭之家园
　　千古兰亭气象豪当时座上尽英髦林藏修竹依山静花逐流觞信水漂悲往事乐今朝虽无丝竹有风骚囘头一笑还尘迹莫厌尊前醉浊醪
　　殢酒偿春笑二豪题诗品物愧时髦心如幽鸟忘机静身似虚舟到处漂须富贵是何朝一杯聊慰楚人骚逢花堪赏应须赏座有佳宾尊有醪
　　和答寻正道
　　鹏翼翩翩去路遥归来羞费楚词招读书未免终投阁沽酒何妨暂过桥风与月不须邀时来闲处伴推敲儿童也笑翁慵甚睡起床头日已高
　　临江仙
　　奉继遯庵先生韵二首
　　十载龙门山下路梦魂不到京华此身着处便为家穷通吾有命不乐复何耶万事尊前供一笑浩然逸兴无涯诗人休更咏丘麻东风吹酒醒冷眼看飞花
　　四十六年弹指过苍顔换却春华在家居士已忘家谁人知此意袖手向毗耶世故驱人何日了深流不见津涯软膓一鉢有胡麻纷纷身外事渺渺眼中花
　　田间闲步偶成
　　管领韶华成老丑有情争似无情芒鞋竹杖葛衣轻悠悠身外事寂寂水边行眼底光阴犹是梦何须身后虚名仰天一笑絶冠缨东风归路稳十里暮山靑
　　李山人寿
　　浊酒一巵歌一曲大家留住秋光片云轻防晓来霜殷勤篱下菊满意为君香四海干戈犹未定此身底处安藏醉中闻说有眞乡便从今日数三万六千塲
　　暮秋有感四首
　　浊酒一杯歌一曲世间万事悠悠闲来乗兴一登楼西风吹叶脱尽见四山秋自古兴亡天不管屈原枉江流寸心禁得许多愁莞然成独笑白鹭起沧洲
　　转眼荣枯惊一梦百年光景悠悠浮生扰扰笑何楼试看双鬂上衰飒不禁秋古往今来多少事一时分付东流五更枕上调淸愁笛声何处起明月蓼花洲
　　走遍人间无一事十年归梦悠悠行藏休更倚危楼乱山明月晓沧海冷云秋诗酒功名殊不恶个中未减风流西风吹散两眉愁一声长啸罢烟雨暗汀洲
　　自笑荒才非世用功名都付悠悠断肠怕上夕阳楼潇潇枫叶下漠漠苇花秋日月不知忙底事东生又复西流古人不见使人愁秋兰无处采流水满芳洲
　　蓦山溪
　　衞生袭之寿
　　杏花半吐花底香风度杨柳嫋金丝拂晴波垂垂万缕东君着意付与有情人山下路水边村总是堪行处春光几许不用忙归去呼取麴生来把闲愁一时分付大都是醉三万六千塲遇有酒且高歌留取靑春住
　　蝶恋花
　　衞生袭之生朝吾兄作歌词以寿之余独无言生执巵酒坚请不已勉用兄韵以答其意
　　防检东园花发木蝶绕芳丛馥馥香浮蘂买酒酬春君有地不妨日涉聊成趣身世虚舟元不系浮利浮名是甚闲情味花下一杯方得意人间万事宜姑置
　　明日衞生见和复次韵
　　燕子归来寒食未脉脉桃花微露胭脂蘂囘想旧游歌舞地狂诗顚酒当时趣白日长绳谁可系老去情怀事事都无味倦鸟知还非有意忙时宜用闲时置
　　浪淘沙
　　惜花
　　好个杏花时只怕寒欺东君无意惜芳防雨横风狂都不管尽得禁持瘦损一分肌着甚医治一天春恨没寻思怎得丁宁双燕子说与春知
　　朝中措
　　偶出见墙头杏花喜而赋之
　　无言脉脉怨春迟一种可怜枝最是难忘情处墙头微露些儿十分细看风流却在一半开时政要东风擡举莫教吹破胭脂
　　南鄕子
　　衞弟行之寿
　　兰玉衞诸郎我见白头子最良说似向人人不会何妨静里谁知竹有香岁月没商量暗地催人两鬂霜三万六千须实数休忙才是东风第一塲
　　薛寳臣生朝【俱用薛氏实事】
　　郡姓记名先乌鹊翔飞瑞自连闻在儿时人已惮他年又作河东一凤传佳政讼分嫌看赋春游第几篇蹑蹻谁为门下客休叹换却先生苜蓿盘
　　木兰花
　　前重阳几日篱下始见菊放数花嗅香挼蘂慨然有感而作以贻山中二三子四首
　　人生行乐须闻早休惜一尊花下倒无情岁月不相饶转首吴霜纷莫扫佳时苦恨懽悰少镜里衰顔难更好试将离恨说渠侬天若有情天亦老
　　不才自合收身早一座靑山成潦倒防头赢得日高眠落叶满庭慵不扫杀人四海知多少留住头皮贫亦好年年种菊待花开不道看花人渐老
　　莼鲈江上秋风早四海狂澜惊既倒明知不是入时人闭户十年成却扫故人落落晨星少红叶黄花依旧好登临信美自然情坐觉光风容易老
　　醉中昨夜归来早应怕苍苔嗔健倒一尊闻健莫蹉跎过眼光阴如电扫破除万事心头少酒自于人情味好醒时还醉醉还醒赖得此鄕容我老
　　淸平乐
　　薛子余弄璋
　　东君调防错爱春迟暮一叶兰芽今始露香满君家庭户抱看玉骨亭亭精神秋水分明自是人间英物不须更试啼声
　　送张君美经歴之任安西幕
　　鸡声戒晓催上长安道宾幕雍容年正妙人物风流温峤政成海江涵门阑剩有余闲公事不妨行乐春风韦杜城南
　　诉衷情
　　史仲防寿
　　芹溪淸浅舞涟漪堕钓锦鳞肥黄花一尊芳酒万事觉俱非留晚景惜香霏醉时归最关情处迎门稚子一笑牵衣
　　水调歌头
　　山中偶成用遯庵兄韵
　　人生等行旅能费几春秋元龙谩矜豪气百尺卧高楼昨日靑靑双鬂今日星星满镜转首岁华流归去便归去何处觅菟裘一枝笻一壶酒寄真游姑山玉立千仞直下看神州欲语幽情谁可赖有白鸥知我尘世尽悠悠一笑对妻子出处不须筹
　　显祖遯庵君与从祖菊轩君才名道业推重一世値金季乱亡辟地龙门山中遯庵君既殁菊轩君从晋宁北部闭门读书余四十年优游以终凛然淸风视古无愧其遗文惜多散逸所幸存者古律诗乐府三数百篇皆先侍郎手自纪录屡欲传梓不克小子不肖痛先志之未遂惧微言之或冺谨用录梓藏之家塾俾后之子孙毋忘先业云泰定四年丁卯春别嗣辅拜手谨志





　　二妙集巻八
