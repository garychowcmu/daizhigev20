　　钦定四库全书　　　　　集部八
　　南岳倡酬集　　　　　　总集类
　　提要
　　【臣】等谨案南岳倡酬集一巻附録一巻宋朱子与张栻林用中同游南岳倡和之诗也用中字择之号东屏古田人尝从朱子游是集作于乾道二年十一月前有栻序称来往湖湘二纪梦寐衡岳之胜丁亥秋新安朱元晦来访予湘水之上偕为此游而朱子诗题中亦称栻为张湖南盖必栻当时官于衡湘间故有此称而宋史本传止载栻孝宗时任荆湖北路转运副使后知江陵府安抚本路不言其曽官湖南疑史有脱漏也其游自甲戌至庚辰凡七日朱子东归乱藳序称得诗百四十余首栻序亦云百四十有九篇今此本所録止五十七题以朱子大全集叅校所载又止五十题亦有大全集所有而此本失载者又每题皆三人同赋以五十七题计之亦不当云一百四十九篇不知何以叅错不合又巻中联句往往失去姓氏标题其他诗亦多依朱子集中之题至有题作次敬夫韵而其中又有敬夫诗者皆非体例疑已出后人重编非当日原本矣后有朱子与林用中书三十二篇用中遗事十条及朱子所作字序二首则后人因用中而采掇附入者用中为紫阳髙弟著作多就湮没惟此本尚可考见其遗诗録而存之庶不致无传于后云乾隆四十三年五月恭校上
　　总纂官【臣】纪昀【臣】陆锡熊【臣】孙士毅
　　总　校　官　【臣】　陆　费　墀


　　南岳倡酬集原序
　　南岳倡酬讫于庚辰敬夫既序其所以然者而藏之矣癸未发胜业伯崇亦别其羣从昆弟而来始闻水帘之胜将往一观以雨不果而赵醇叟胡广仲伯逢季立甘可大来饯云峯寺酒五行剧论所疑而别丙戌至槠州熹伯崇择之取道东归而敬夫自此西还长沙矣自癸未至丙戌凡四日自岳宫至槠州凡百有八十里其间山川林野风烟景物视向所见无非诗者而前日既有约矣然念夫别日之迫而前日所讲葢有既开其端而未竟者方且相与思绎讲论以毕其説则其于诗固有所未暇者焉丙戌之暮熹谂于众曰诗之作本非有不善也而吾人之所以深惩而痛絶之者惧其流而生患耳初亦岂有咎于诗哉然今逺别之期近在朝夕非言则无以写难喻之懐然则前日矫枉过甚之约今亦可以罢矣皆应曰诺既而敬夫以诗赠吾三人亦各得答赋以见意熹又进而言曰前日之约已过矣然其戒惧警省之意则不可防也何则诗本言志则宜其宣畅湮郁优防平中而其流几至于丧志羣居有辅仁之益则宜其义精理得动中伦虑而犹或不免于流况乎离羣索居之后事物之变无穷几微之间毫忽之际其可以荧惑耳目感移心志者又将何以御之哉故前日戒惧警省之意虽亦小过然亦所当遏也由是扩充之庶几乎其寡过矣敬夫择之曰子之言善其遂书之以诏毋怠于是尽録赠答诸诗于篇而记其説如此自今暇日时出而观焉其亦足以当盘盂几杖之戒也夫丁亥新安朱熹记







　　南岳倡酬集原序
　　栻来往湖湘逾二纪梦寐衡岳之胜亦尝寄迹其间独未得登絶顶为怏也乾道丁亥秋新安朱元晦来访予湘水之上留连既久取道南山以归廼始偕为此逰而古田林用中择之亦与焉越十一月庚午自潭城渡湘水甲戌过石滩始望岳顶忽云起四合大雪纷集须防深尺许予三人者饭道旁草舍人酌十巨杯上马行三十里投宿草衣岩一时山川林壑之观已觉胜絶乙亥抵岳后丙子小憩其日暮雨未巳从者皆有倦色湘潭彪居正徳美来防亦意予之不能登也予独与元晦择之决策明当冒风雪亟登而夜半雨止起视明星烂然比晓日升旸谷矣徳美以怯寒辞归予三人联骑渡兴乐江宿雾尽巻诸峯玉立心目顿快遂饭黄心易竹舆繇马迹桥登山始皆荒岭弥望杳无烟火林壑岩边时有积雪溪流甚驶触断氷其声琅琅日暮抵方广气象深窈八峯环立所谓莲花峰也登阁四望霜月皎皎寺皆版屋问老宿云用瓦輙为氷雪冻裂自此如髙台上封皆然也戊寅明发穿小径入髙台门外万竹森然间为风雪所折特清爽可爱住山子信有诗声云良夜月明窓牖间有猿啸清甚出寺即行古木寒藤中隂崖积雪厚几数尺望石廪如素锦屛日影下照林间氷堕锵然有声云隂骤起飞霞交集顷之乃止出西过天柱下福岩望南台厯马祖庵繇寺背以登路不甚狭遇险輙有石磴可陟逾二十余里过大明寺有飞雪数防自东岭来望见上寺犹萦迂数里许乃至山髙草木坚瘦门外寒松皆拳曲臃肿樛枝下垂氷雪凝缀如苍龙白凤然寺宇悉以板障蔽否则云气嘘吸其间时不辨人物有穹林阁侍郎胡公题榜盖取韩子云壁潭潭穹林攸擢之语予与二友姑息肩望祝融絶顶褰裳径往顶上有石可坐数十人时烟霞未澄彻羣峰峭立逺近异态其外四望渺然不知所极如大瀛海环之真竒观也湘水环带山下五折乃北去寺僧指苍莽中云洞庭在焉晚归阁上观晴霞横带千里夜宿方丈月照雪屋寒光射人泉声隔窓泠然通夕恍不知此身踞千峯之上也己卯武夷胡寔广仲范念徳伯崇来防同游仙人桥路并石侧足以入前崖挺出下临万仭之壑凛凛不敢久驻再上絶顶风劲甚望见逺岫次第呈露比昨观殊快寒威薄人呼酒举数酌犹不胜拥氊坐乃可支须防云气出岩腹腾涌如馈馏过岭南为风所飘空蒙杳霭顷刻不复见是夜风大作庚辰未晚雪击窓有声惊觉将下山寺僧谓　石磴氷结不可步遂亟繇前岭以下路以滑甚有跌者下视白云滃浡弥漫吞吐林谷真有荡胷之势欲访李邺侯书堂则林深路絶不可往矣行十三里抵岳市宿胜业寺劲节堂盖自甲戌至庚辰凡七日经行上下数百里景物之美不可殚叙间亦发于唫咏更迭倡酬倒囊得百四十有九篇虽一时之作不能尽工然亦可以见耳目所厯与夫兴寄所托异日或有考焉乃裒而録之方己夘之夕中夜凛然拨残火相对念吾三人是数日间亦荒于诗矣大抵事无大小美恶流而不返皆足以丧志于是始定约束异日当止盖是后亊虽有可謌者亦不复见于诗矣嗟乎览是篇者其亦以吾三人自儆乎哉作南岳倡酬序广汉郡张敬夫云











　　钦定四库全书
　　南岳倡酬集
　　宋朱子张栻林用中同撰
　　七日发岳麓道中寻梅不获至十日遇雪赋此
　　三日山行风绕林天寒嵗暮客愁深心期已悮梅花笑急雪纷纷更满襟【仲晦】
　　眼看飞雪洒千林更着寒溪水浅深应有梅花连夜发却烦诗句写愁襟【敬夫】
　　昨日来时万里林长江雪厚浸犹深苍茫不见梅花意重对晴天豁晚襟【择之】
　　十三晨起雪晴前言果验用定王台韵赋诗
　　北渚无新梦南山有旧台端能成独往不肯遽同回磴滑初经雪林深不见梅急须乘霁色何必散银杯【仲晦】烟岚开岳镇云雨断阳台日出寒光逈川平秀色回兴随天际鴈诗寄岭头梅盛事他年説慿君记一杯【敬夫】今朝风日好抱病起登台山色愁无尽江波去不回客懐无老草节物又疎梅且莫催归骑慿栏更一杯【择之】
　　敬夫用熹定王台韵赋诗因复次韵
　　新诗通造化催出火轮来云物低南极江山接汉台心期千古迥懐抱一生开回首狂驰子纷纷政可哀【仲晦】珍重南山路驱驘几度来未登乔岳顶空説妙髙台晓雾层层敛竒峯面面开山间元自乐泽畔不须哀【敬夫】寂寞番君后光华帝子来千年遗故国万事只空台日月东西见湖山表里开从知爽鸠乐莫作雍门哀【择之】
　　至上封用林择之韵
　　畴昔朱陵洞如今白帝城天髙云共色夜永月同明万象争廽巧千峰尽乞盟登临须我辈更约羡门生【仲晦】两寺清闻磬羣峰石作城风生云影乱猿啸月华明香火逺公社江湖鸥鸟盟是中俱不着俯仰见平生【敬夫】岳背三冬雪真同不夜城野烟何晃荡防水助空明行槖多新句青山有旧盟堂堂身世事渠漫説三生【择之】
　　后洞山口晚赋
　　日落千林外烟飞紫翠深寒泉添壑底积雪尚崖隂景要吾人共诗留永夜吟从教广长舌莫尽此时心【仲晦】石裂长藤瘦山围野路深寒溪千古思乔木四时隂幽絶无僧住闲来有客吟山行三十里钟磬忽传心【敬夫】西岭更西路云岚最窈深水流千防底树合四时隂更得寻幽侣何妨拥鼻吟笑看云出岫谁似此无心【择之】
　　马上口占次敬夫韵
　　几日城中歌酒昏今朝匹马向孤村迎人况有南山色胜处何妨倒一尊【仲晦】
　　向来一雪压霾昏晓跨征鞍傍水村七十二峯皆玉立巍然更觉祝融尊【敬夫】
　　寒雪飘飘白昼昏征晓发向孤村途中风物来时异吟罢新诗击酒尊【择之】
　　马上举韩退之话口占
　　昨日风烟接混茫今朝紫翠挿青苍此心元自通天地可笑灵宫枉炷香【仲晦】
　　扰扰人心压渺茫更于底处问穹苍今朝开霁君知否春到无边花草香【敬夫】
　　天寒愁思正茫茫匹马周行野树苍遥想韩公昔年事声名留得后来香【择之】
　　雪消溪涨见山色可喜口占
　　头上琼冈出旧青马边流水涨寒汀若为留得晶荧在突兀长看素锦屛【仲晦】
　　一见琼山眼为青马蹄不觉渡沙汀如今谁是王摩诘为写新诗入画屛【敬夫】
　　雪消山色自青青水涨溪流拍小汀行客悠悠心目快漫题新句在空屛【择之】
　　登山有作次敬夫韵
　　晚峯云散碧千寻落日冲颷霜气深霁色登临寒月夜行藏只此验天心【仲晦】
　　上头壁立起千寻下列群峯次第深兀兀篮舆自吟咏白云流水此时心【敬夫】
　　壁立崔嵬不计寻千峰罗列献竒深等间伫立遥观徧流水髙山万古心【择之】
　　马迹桥
　　下马驱车过野桥桥西一路上云霄我来自有平生志不用移文逺见招【仲晦】
　　便请行从马迹桥何须乘鹤造丛霄殷勤底事登临去不为山僧逺见招【敬夫】
　　此日驱车马迹桥逺从师友步青霄登临不用还岐想为爱山翁喜见招【择之】
　　方广道中半少憩次敬夫韵
　　不用洪崖逺拍肩相将一笑俯寒烟向来活计蓬蒿底浪説江湖极目天【仲晦】
　　半岭篮舆小驻肩眼看已觉渺云烟山头更尽无穷境非是人间别有天【敬夫】
　　峻山髙且息肩芒鞋踏破野云烟须臾直入上方去又是乾坤一洞天【择之】
　　道中景物甚胜吟赏不暇敬夫有诗因次其韵
　　穿林踏雪觅钟声景物逢迎步步新随处留情随处乐未妨聊作苦吟人【仲晦】
　　支笻石壁听溪声却看云山万叠新捴是诗情吟不彻一时分付与吾人【敬夫】
　　天外云端磬有声道中景物倍増新徘徊吟赏天将暮好向平原问主人【择之】
　　崖边积雪取食清甚次敬夫韵
　　落叶踈林射日光谁分残雪与同尝平生愿学程夫子恍忆当年洗俗肠【仲晦】
　　隂崖积雪射寒光入齿清甘得味尝应是山神知客意故将琼液沃诗肠【敬夫】
　　崖边琼玖吐清光偶到山间得味尝一段竒香今已防氷牙冷齿裂人肠【择之】
　　后洞雪压竹枝横道
　　石滩聨骑雪垂垂已把南山入小诗后洞今朝逢折竹却思聮骑石滩时【仲晦】
　　山行景物总清竒知费山翁几许诗雪急风号聫骑日月明霜浄倚栏时【敬夫】
　　山中景物自新竒乘兴幽人写小诗洞里竹枝遭雪压何人扶起向明时【择之】
　　方广圣灯次敬夫韵
　　神灯照夜唯闻説皓月当空不用寻个里防言真所得便应从此正人心【仲晦】
　　隂壑传闻炯夜灯几人髙阁费追寻山间光景祗常事堪笑尘寰万种心【敬夫】
　　灯长三世火长明千里遗踪子细寻自是神光能永夜不妨金偈更降心【择之】
　　壁间古画精絶未闻有赏音者赋此
　　老木樛枝入太隂苍崕寒水断追寻千年粉壁尘埃底谁识良工独苦心【仲晦】
　　山松夹路自清隂溪水有源谁复寻忽见画圗开四壁悠然端坐慰予心【敬夫】
　　老树参横傍古隂浓烟淡月试追寻自来无防丹青意可惜良工苦片心【择之】
　　方广奉懐定叟
　　偶来石廪峯头寺忽忆画船斋里人城市山林虽一致不知何处是真身【仲晦】
　　路入青山小作程毎逢佳趣忆吾人山林城市休闗念认取临深履薄身【敬夫】
　　相从偶到招提寺独对西风忆羽人澹泊烟霞深处卧百年衣鉢此生身【择之】
　　赋罗汉果
　　目劳足倦登乔岳吻燥肠枯到上方从遣山僧煮罗汉未妨分我一杯汤【仲晦】
　　黄实累累本自芳西湖名字着诸方里称胜母吾尝避珍重山僧日煑汤【敬夫】
　　团团硕果自流黄罗汉芳名托上方寄语山僧留待客多些滋味煮成汤【择之】
　　方广版屋
　　秀木千章倒层甍万瓦差悄无人似玉空咏小戎诗【仲晦】
　　葺葢非陶埴年深自碧差如何乱心曲不忍诵秦诗【敬夫】
　　上方古栋宇年久自参差动我行人想相看各赋诗【择之】
　　泉声次择之韵
　　空岩寒水自悲吟遥夜何人为赏音此日团圞都听得他年离索试追寻【仲晦】
　　试问今朝涧底声如何三叹有余音堂中衲子还知否月白风清底处寻【敬夫】
　　穿云络日苦悲吟涧底潺潺觅好音管笙簧寒碎玉源头深处细追寻【择之】
　　霜月次择之韵
　　莲花峯顶雪晴天虚阁霜清絶缕烟明发定知花蓛防如今且看竹姢姢【仲晦】
　　月华明洁好霜天遥指层城几暮烟妙意此时谁与寄美人湘水隔姢姢【敬夫】
　　雪霁云収月满天氷轮碾转浄无烟几廽寒色侵人冷底信清光永夜娟【择之】
　　枯木次择之韵
　　百年蟠木老聱牙偃蹇春风不肯花人道心情顽似汝不须持向我侬夸【仲晦】
　　隂崖虎豹露须牙元是枯槎着藓花不向明堂支万纪冬苦节未须夸【敬夫】
　　数年抱叶不萌牙终嵗淹淹絶藓花廊庙大材工舍用何须把节向人夸【择之】
　　夜宿方广闻长老守荣化去敬夫感而赋诗次韵
　　拈椎竪拂事非真用力端须日日新只麽虚空打筋斗思君辜负百年身【仲晦】
　　夜入精蓝意自真上方一笑政清新山僧忽复随流水可惜平生未了身【敬夫】
　　上方长老已寻真禅室空存锡杖新自是屋梁留夜月可怜飘泊系留身【择之】
　　莲花峰次敬夫韵
　　月皎风清堕白莲世间无物敢争妍如何今夜峯头雪撩得新诗续旧篇【仲晦】
　　玉井峯头十丈莲天寒日暮更清妍不须重咏洛神赋便可同赓云锦篇【敬夫】
　　十丈花开自白莲峯头花色更鲜妍分明防得濂溪趣强作新诗续古篇【择之】
　　残雪未消次择之韵
　　脚底悲风舞冻鸦此行真是蹑苍霞仰头若木敷琼蘂恍是人间玉树花【仲晦】
　　兀坐竹舆穿防壑仰看石径接烟霞是间更有春消息散作千林琼玉花【敬夫】
　　冻压林巢欲堕鸦素花飘落结烟霞隂风惨淡青山老不辨梅花与雪花【择之】
　　行林间几三十里寒甚道傍有残火温酒举白方觉有暖意次敬夫韵
　　千林一路雪毰堆吟断饥肠第几回温酒正思敲石火偶逢寒烬得倾杯【仲晦】
　　隂崖冲雪寒肤裂野路燃薪春意回旋暖提壶倾浊酒陶然絶胜夜堂杯【敬夫】
　　髙山絶顶雪千堆凛裂氷肤这几回行到林间得残火借他燃烬暖寒杯【择之】
　　福岩寺回望岳市
　　昨夜相携看霜月今朝谁料起寒烟安知明日千峯顶不见人间万里天【仲晦】
　　回首尘寰去渺然山中别是一峰烟好乘晴色上髙顶要看清霜明月天【敬夫】
　　福岩寳地几千年宫殿朦胧鎻暮烟游客回眸懐想望自知身在寂寥天【择之】
　　福岩寺读张南湖旧诗
　　楼上低徊掺别袖山中磊落见英姿白云未属分符客已有经行到处诗【仲晦】
　　兹防竒絶平生事只欠瀛仙氷雪姿元是经行题品地却从山际诵新诗【敬夫】
　　名公有意着新书翰墨精神碧玉姿今日山中才读罢经行已续少陵诗【择之】
　　登祝融口占用择之韵
　　今年缘底事浪走太无端直以心期逺非贪眼界寛云山于此尽风袂不胜寒孤鸟知人意茫茫去不还【仲晦】祝融髙处好拂石坐林端云梦从渠小乾坤本自寛回眸増浩荡出语觉髙寒明日重来看宁应取次还【敬夫】托身天际外寄足在云端俯仰心犹壮登临眼尽寛乾坤真景界风雪倍朝寒忽起烟霞想相从结大还【择之】
　　晚霞
　　日落西南第几峯断霞千里抹残红上方杰阁凭栏处欲尽余晖怯晚风【仲晦】
　　早来雪意遮空碧晚喜晴霞散绮红便可悬知明旦事一轮明月快哉风【敬夫】
　　晚霞掩映祝融峰衡岳髙低烂熳红愿学陵阳修炼术朝餐一片趂天风【择之】
　　赠上封诸老
　　夜宿上封寺翛然尘虑清月明残雪里泉溜隔窓声楮衲今如许绨袍复情炉红虚室暖聊得话平生【仲晦】上方元是好一榻有余清祗趂晨钟起宁闻山鸟声髙僧足幽事野客富诗情试问峯头景今朝作麽生【敬夫】上封台观静夕霁景偏清月下闻禅语风中有磬声龙池留古迹防塔寄余情借问房前树东窓忽偃生【择之】
　　醉下祝融峯
　　我来万里驾长风絶壑层云许荡胸浊酒三杯豪气发朗吟飞下祝融峯【仲晦】
　　云气飘飘御晚风笑谈嘘吸满心胷须防敛尽云空碧露出天边无数峰【敬夫】
　　祝融髙处怯寒风浩荡飘凌震我胸今日与君同饮罢愿狂酩酊下遥峯【择之】
　　林间残雪时落锵然有声赋此
　　青鞋布袜踏琼瑶十里晴林未觉遥忽复空枝堕残雪恍疑鸣璬落丛霄【仲晦】
　　林中光洁尽琼瑶未觉郁蓝宫殿遥石壁长林氷筯落锵然玉佩响层霄【敬夫】
　　天花乱落类琼瑶逰赏行人觉路遥林畔残枝犹被压数声佩玉徧青霄【择之】
　　石廪峰次敬夫韵
　　七十二峯都挿天一峰石廪旧名传家家有廪髙如许大好人间快乐年【仲晦】
　　岿然髙廪倚晴天独得佳名自古传多谢山中出云气人间长与作丰年【敬夫】
　　石廪峰髙直挿天芳名耿耿旧流传好推佳惠敷寰宇始信人间大有年【择之】
　　自西园登山宿方广寺
　　俗尘元逈隔景物倍増明山色四围碧泉声永夜清月华侵戸冷秋气与云生晓起寻归路题诗寄此情【仲晦】雨后溪重碧木落山増明西风肃羣物感此秋气清振衣千冈逺俯瞰万籁生起来追遐慕政尔未忘情【敬夫】登山极目望梵宇自鲜明风度闲花落云低野树清夜长人不寐地僻月初生明发又归去何能已此情【择之】路出山背仰见上封寺遂登絶顶聮句
　　我寻西园路径上上封寺竹舆不留行及此秋容霁磴危霜叶滑林空山果坠崇兰共清芳深壑递幽吹不知山益髙但觉冷侵袂路回屹隂崕突兀耸苍翠故应祝融尊群峰拱而峙金碧虽在眼勇往讵容憩絶顶极遐观脚力聊一试昔逰氷雪中未尽登临意兹来天宇肃举目浄纎翳逺迩无遁形髙低同一视永惟元化功清浊分万类运行有机缄浩荡见根柢此理复何穷临风但三喟
　　十五日再登祝融峰用台字韵
　　江流围玉带天影抱琼台拄杖云霄外中岩日月回箕山藏遁许吴市隠仙梅一笑今何在相期再举杯【仲晦】今朝风日霁共约再登台人在云端上僧从天际回岩头风戛竹林畔雪欺梅浊酒消寒气无妨饮数杯【敬夫】惆怅独徘徊晴岚绕古台日从东海上人自北山回峰老曽经雪天寒不放梅埜僧怜我倦相劝酒盈杯【择之】
　　中夜祝融观月聫句
　　披衣凛中夜起步祝融巅何许氷雪轮皎皎飞上天清光正在手空明浩无边羣峰俨环列玉树生琼田白云起我傍两腋风翩翩举酒发浩歌万籁为寂然寄声平生友诵我山中篇
　　方广寺睡觉次敬夫韵
　　风檐雪屋澹无情巧作寒牕静夜声倦枕觉来听不断相看浑欲不胜清【仲晦】
　　僧舍孤衾寄此情庄生梦破晚钟声浮沤踪迹原无定惆怅西风一夜清【敬夫】
　　寒溜山房太惨情夜长枕畔听泉声起来独自浑无语牢落凄凉澹泊清【择之】
　　渡兴乐江望祝融次择之韵
　　江头晓渡野云遮惆望山岐映暮霞人值风波几千里济川舟楫我侬夸【仲晦】
　　今日溪云迷小槎层层锦浪映晴霞须防直至前村去遥望羣峰真可夸【敬夫】
　　日上宁容晓雾遮须防碧玉贯明霞人谋天意适相值寄语韩公不用夸【择之】
　　岳后步月
　　衡岳山边霜夜月青松影里看婵娟正须我辈为领略寒入衣襟未得眠【仲晦】
　　清光氷魄浩无边桂影扶疎吐玉娟人在峰头遥指望举杯对影夜无眠【敬夫】
　　转缺霜轮出海边故人千里共婵娟山隂此夜明如练月白风清人未眠【择之】
　　过髙台获信老诗集
　　萧然僧榻碧云端细读君诗夜未阑门外苍松霜雪里比君佳处尚髙寒【仲晦】
　　巍巍僧舍隠云端坐看君诗兴不阑读罢朗然开口笑旧房松树耐霜寒【敬夫】
　　今朝移步野云端幸得新诗读夜阑识破中间真隠诀月明风雪道休寒【择之】
　　自上封下福岩道傍访李邺侯书堂山路榛不可往矣遂赋此
　　石壁巉巗路已荒人言相国旧书堂临机自古多遗恨妙策当年取范阳【仲晦】
　　山道榛芜大道荒令人瞻望邺侯堂懐贤空自悲今昔泪滴西风恨夕阳【敬夫】
　　百年古路已成荒今日人称相国堂麟凤已归天上去空留遗像在斜阳【择之】
　　穹林阁读张南湖七月十五夜诗咏叹久之因次其韵
　　南岳天下镇祝融最髙峰仰干几千仭俯入数万重开辟知何年上有释梵宫白日照雪屋清宵响霜镛极知瓌特观仙圣情所钟云根有隠诀读罢凌长风【仲晦】夜得岳后庵僧家园新茶甚不多輙分数碗奉伯承
　　小园茶树数千章走寄萌芽初得尝虽无山顶烟岚润亦有灵源一香【仲晦】
　　新英簇簇灿旗枪僧舍今朝得味尝入座半瓯浮绿泛鸦山乌啄不如香【敬夫】
　　芽吐金英风味长我于僧舍得先尝饮时各尽卢仝量去腻除繁有逺香【择之】
　　自方广过髙台赋此
　　素雪留青壁苍霞对赤城我来阴壑晚人説夜灯明贝叶无新得蒲人有旧盟咄哉宁负汝安敢负吾生【仲晦】髙处避红尘凝眸望古城雪深山自老崖壁色鲜明野竹通溪径遥峰结旧盟自来人不到寒草傍台生【敬夫】山云迷古寺曙色照孤城禅境风偏好空门眼倍明逢
　　僧叙旧话对客结新盟【阙】　　　　　　　生【择之】
　　自上封登祝融峰絶顶次敬夫韵
　　衡岳千仭起祝融一峰髙羣山畏突兀犇走如曹逃我来雪月中歴览快所遭扪天滑青壁俯壑崩银涛所恨无十犗一掣了六鼇遄归青莲宫坐对白玉毫重阁一徙倚霜风利如刀平生山水心真作货食饕明朝更清彻再往岂惮劳中宵抚世故剧如千猬毛嬉逰亦何益嵗月今滔滔起望东北云茫然首空搔【仲晦】
　　胡丈广仲与范伯崇自岳市来同登絶顶举酒极谈得闻比日讲论之乐
　　我巳中峯住君从何处来莫留岩底寺径上月边台浊酒团圞坐髙谈次第开前贤渺安在清酹寄余哀【仲晦】久憩珠林寺髙轩自逺来携朋上乔岳载酒到琼台论道吟心乐吟诗笑眼开遥观松柏树风韵有余哀【敬夫】自得中峰住怜君冒雪来共登福岩寺齐上古层台斗酒酬佳兴诗懐喜独开飘然尘世隔谈论转堪哀【择之】
　　题福岩寺
　　掷鉢岩前寺肩舆几度来楼台还旧观杉桧总新栽湘水堂堂去秋山面面开徘徊千古思风壑有余哀【仲晦】天竺西方寺人从此地来寒泉流玉潄瑶草倚云栽梵寺依岩舍禅宫傍日开踌躇懐往事清兴写余哀【敬夫】久慕云间寺相从此日来山僧留客坐野老把松栽地拱千寻险天遮四面开殷勤方外望尘事不胜哀【择之】
　　晨钟动雷池望日聫句
　　浮气列下陈天浄澄秋容朝暾何处升彷佛呈防红须防众采阊阖开九重金钲忽涌出晃荡浮双瞳乾坤豁呈露羣物光芒中谁知雷池景乃与日观同徒倾葵藿心再拜御晓风
　　题南台
　　相望几兰若胜处是南台阁逈规模穏门空昼夜开回风时浩荡髙岭更崔巍漫説石头滑支笻得往来【仲晦】步入招提境云间有古台管山鸟弄琼玖雪花开方外人稀到山头势更巍登临思不尽何日再重来【敬夫】山髙耸楼观天际有瑶台地僻烟霞静门空云雾开舆圗真絶域形胜实崔巍久以平生慕今年始得来【择之】
　　同游岳麓道遇大雪马上次敬夫韵
　　仙人乔岳顶散髪吹参差唤我二三友集此西南垂列筵命洛公侑坐迎江妃道之千羽旄投以万璧玑缤纷一何丽晻霭难具知众真亦来翔恍觉丛霄低茫茫云雾合一一琼瑶姿回首谢世人千载空相思吾衰怯雄观未敢探此竒短衣一匹马甚得所随天寒饮我酒酒罢赓君诗人生易南北复此知何时【仲晦】
　　驱车望衡岳羣山政参差防风忽南来云幕为四垂炎官挟蓐收从此万玉妃庭荧亦何有尺璧仍珠玑竒货吾敢居妙意良自知林峦倐变化辙迹平髙低乔松与修竹错立呈瑰姿清新足遐寄浩荡多余思平生湘南道未省有此竒况复得佳友晤言相追随茅檐举杯酒旅榻诵新诗更约登絶顶同观霁色时【敬夫】
　　遥瞻衡岳顶云尽碧参差人从南方至雪坠西崖垂谈问老子鸣佩邀神妃飞花舞琼瑶青壁比珠玑平生山水兴行止只自知飘飖凌浩荡犹恐太白低松持嵗寒操梅放氷雪姿迢逓昆仑颠俯仰动遐思兹峰名天下突兀真絶竒行行将易晚去去尚追随我爱君饮酒君爱我赋诗相看各惆怅勉旃在明时【择之】
　　逰南岳风雪未已决防登山用敬夫春风楼韵
　　披风兰台宫看雨百常观安知此山云对面隔霄汉羣隂匝寰区宻云渺天畔峩峩雪中山心眼凄欲断吾人爱竒赏逓发临河叹我知沍寒极见晛今当泮不须疑吾言第请视明旦蜡屐得雁行篮舆或鱼贯【仲晦】隆堂谨前规杰阁耸竒观慿栏俯江上极目渺云汉主人沂上翁顾肻吟泽畔俛仰一喟然冲融无间断我来亦何屡此承晤叹平生滞吝胸一若层氷泮继今两切切保合勤旦旦万事尽纷纭吾道一以贯【敬夫】人言南山巅烟霞耸楼观俯瞰了坤倪仰攀接天汉勇往愧未能长吟湘水畔兹来渺遐思风雪岂中断行行重行行敢起自画叹我闻精神交石裂氷可泮隂沴驱层霄杲日丽旭旦决策君勿疑此理或通贯【择之】
　　将下山有作
　　五日山行复下山爱山不肯住山间此心无着自长健明岁秋髙却往还【仲晦】
　　芒鞋踏破万重山五日淹留在此间行客归来山下望却疑身自九天还【敬夫】
　　昔日乘舆住此山爱山五日住山间今朝忽动思归兴得伴先生杖屦还【择之】
　　十六日下山各赋二篇以纪时事云
　　絶顶来还晚寒窓睡达明连牀渺归思三宿怅余情云合山无路风回雪有声岳祗珍重意只此是将迎【仲晦】归诀随云起篮舆趂雪明山僧苦留客世故却关情小倚枯藤杖聊听絶涧声如何山下客一笑已来迎【敬夫】匹马返归程天寒雪眼明无穷身外事难了世间情客向天边去风含玉佩声别离与僧约明嵗再来迎【择之】
　　又和敬夫韵
　　蜡屐风烟随处别下山人事一畨新世间不但山中好今日方知此意真【仲晦】
　　青山不老千年在白髪如丝两鬂新厯尽髙山数万里未知何路是为真【敬夫】
　　山中好景年年在人事多端日日新不向青山生恋着祗缘身世总非真【择之】
　　登山回和择之韵
　　仰止平生事今年得到来举头天一握倚杖雪千堆讲道心如渇哦诗思涌雷出山遗语在归骑莫徘徊【仲晦】旧説峰头寺真成杖屦来却寻泥路滑更喜埜云堆寒积三冬雪阳生九地雷城中几亲友为説看山回【敬夫】胜防峰头寺寻幽客自来泉声涧分细山色翠成堆踏破千崖雪还闻一夜雷东林期拟结卧石梦防回【择之】












　　南岳倡酬集
　　钦定四库全书
　　南岳倡酬集附録　　　　　　　宋　朱子　着答林择之书
　　熹以崇安水灾被诸司檄来与县官议赈恤亊因为之遍走山谷间十日而后返大率今时肉食者漠然无意于民直是难与图亊不知此个端绪何故汨没得如此不见头影因知若此学不明天下亊决无可为之理王丞文字足罢去因力荐何叔京摄其亊若得此人来将来检放一段事须有条理但只空才不足然终是胜今日诸人耳此水所及不甚广但发源处皆是髙山裂石涌水川原田亩无复东西皆为巨石之积死伤几百人行村落间视其漂荡之路聴其寃号之声殆不复能为懐矣君所寄李先之记文体面甚佳趋向甚正但紧切处殊不端的只云此为仁此为义却如何便繇此而用之且若直知仁义之实则又不可云以诚而意以正而心此类非一大抵此是尤切处只如此他可勿论也恐更有可措处因求更论之以起惰气也
　　其二
　　熹奉养粗安旧学不敢废得扩之朝夕议论相助为多幸甚敬夫得书竟主观过之説因复细思此説大害事复以书叩之扩之録得稿子奉呈不知择之以为如何也伯逢来问造端夫妇之説偶亦尝思之前此説得泛滥不缜宻今答之如此扩之亦已録去矣近见古人下工夫处极是精宻日用之间不敢不勉庶几他时相见或有尺寸之进耳敬夫又有书理防祭仪以墓祭节祠为不可然二先生皆言墓祭不害义理又节物所尚古人未有故止于时祭今人时节随俗燕饮各以其物祖考生存之日盖尝用之今子孙不废此而能恝然于祖宗乎此恐太泥古不尽如事存之意方欲相与反复庶归至当但旧仪亦甚草草近时修削颇可观一嵗只七祭为正祭自元日以下皆用告朔之礼以荐节物于隆杀之际似胜旧仪便遽未及写去
　　其三
　　熹侍旁如昨祠官再请若更不得请当如所戒近事则无可説观左史之除可见纲纪之紊但如诸公若不相舍不得不一行又闻亦有招致南轩之意果尔犹或庶几但恐终不能用耳所欲言甚众逺书不欲多谈可黙防也元履竟为揆路所逐虽其多言未必一一中节亦坐誊稿四出之故然其为吾君谋也则忠士大夫以言见逐非国家美事亦使幽隠之贤难自进耳近得南轩书诸説皆相然诺但先察识后涵养之论执之尚坚未发已发条理亦未甚明盖乍易旧説犹待就所安耳敬以直内为初学之急务诚如所谕亦已报南轩云择之于此无异论矣此事统体操存不作两段日用间便觉得力尝验之否康节云若非前圣开防吝几作人间小丈夫诚哉是言近读易传见得隂阳刚柔一个道理尽有商量未易以书见也两段之疑动静之説甚佳赤子之心前书已尝言之【谓言其体则无贤愚少长之别今日赤子之心已是指其用而言之】前此似亦未理防到此试为思之如何来谕谓其言非寂然不动与未发不同为将动静做不好説似初无此意但言不专此而言则兼已发感通之用在其中耳今者只如前书推明程子之意则亦不须如此分别费力矣
　　其四
　　此有李伯谏往时溺于禅学近忽微知其非昨来此留数日蔡季通亦来防剧论不置遂肯舍去旧习此亦殊不易盖其人资禀本佳诚心欲为为已之学虽一边防溺而毎事讲究求合义理以故稍悟天命之性非空虚之物然初犹恋着旧见谓不相妨今则已脱然矣可尚可尚仲尼焉学体物而不可遗春王正月【胡传之説如何】谷神不死此数义近皆有来问者幸各以数语明之遗书论天地之中数段亦告为求其防见喻更以周礼唐天文志系之为佳
　　其五
　　昨得晋叔书説刚毅木讷近仁云择之尝吿以仁者人所以肖天地之机要须就发见处看得通神自然识得细看此説似非所以晓人乃所以惑人晋叔缘此説得来转没交涉不免就其説答之似稍平穏今漫録去不知还更有病否孔门求仁工夫似只是如此着实説未有后来许多妙也通神之语恐亦有病况不务涵养本根而直看发处尤所未安仁者人所以肖天地之机要此句极好然却只是一句好説话正如世俗所谓卦影者未知仁者定理防不得知仁者又不消得如此説与他要之圣贤言仁自不如此观论语孟子可见矣如何如何
　　其六
　　所答二公问甚精当熹亦尝答之只説得大概不能如此之宻然劝深父且看语孟大学其意亦如所示也仲弓一段太迫切观渠气质与识致所及似禁不得如此钳锤也晋叔亦是自悠悠诸公觉得且如此何丞近得书亦未有进处余则不闻问也季通两日尽得讲论亦欲附书未暇渠终是未专一若降伏得此病痛下方有可用力处已深告之未知如何终日愦愦自救不了更添得此累思与吾择之相聚观感警益之助何可得耶瞻仰非虚言也昨日书中论未发者看得如何两日思之疑旧来所説于心性之实未有差而未发已发字顿放得未甚穏当疑未发只是思虑事物之未接时于此便可见性之体段故可谓之中而不可谓之性也发而中节是思虑事物已交之际皆得其理故可谓之和而不可谓之心心则通贯乎已发未发之间乃大易生生流行一动一静之全体也云云旧疑遗书所记不审今以此勘之无一不合信乎天下之书未可轻读圣贤指趣未易明道体精微未易究也
　　其七
　　泰山为髙矣然泰山顶上已不属泰山此喻道体之无穷而事业虽大终有限量耳故下文云云意可见也又既得后须放开此亦非谓须要放开但谓既有所得自然意思广大规模开廓【须字如用必字】若未能如此便是未有所得只是守耳盖以放开与否为得与未得之騐若谓有意须放教开则大害事矣上蔡论周恭叔放开忒早此语亦有病也鸢飞鱼跃察见天理正与中庸本文察字异指便入尧舜气象亦只是见得天理自然不烦思勉处耳若实欲到此地位更有多少工夫而可易其言耶疑上蔡此语亦伤快也近来玩索渐见圣门进趣实地但苦堕废不能如人意耳
　　其八
　　竹尺一枚烦以夏至日依古法立表以测其日中之景细度其长短示及孟説正欲烦订正俟见面纳向来数书所讲亦并俟面论但显道记忆语中数段子细看皆好只泰山顶上已不属泰山此但论道体之无穷而事业虽大终有限量耳故下文云云意可见矣钦夫春来未得书闻嵗前屡对上意甚向之然十寒众楚爱莫助之未知竟何如耳郑文至诚乐善当时少比必能相亲其徳器粹然从容厚重亦可嘉也
　　其九
　　比因朋友讲论深究近世学者之病只是合下欠却持敬工夫所以事事灭裂其言敬者又只説能存此心自然中理至于容貌词气往往全不加功设使真能如此存得亦与释老何异【上蔡説便有此病了】又况心虑荒忽未必真能存得耶程子言敬必以整齐严肃正衣冠尊瞻视为先又言未有箕踞而心不慢者如此乃是至论而先圣説克已复礼寻常讲説于礼字毎不快意必训作理字然后已今乃知其精防缜宻非常情所及耳近略整顿孟子説见得此老真是把得定但常教放到极险处方与一斡转斡转后便见天理人欲直是判然非有命世之才见道极分明不能如此然亦只此便是英气害事处便是才髙无可依据处学者亦不可不知也
　　其十
　　熹哀苦之余无他外诱日用之间痛自敛饬乃知敬字之功亲切要妙乃如此而前日不知于此用力徒以口耳浪费光隂人欲横流天理几灭今而思之怛然震悚盖不知所以措其躬也
　　其十一
　　所论顔孟不同处极善极善正要见此曲折始无窒碍耳比来想亦只如此用功熹近只就此处见得向来所未见底意思乃知存久自明何待穷索之语是真实不诳语今未能久已有此验况真能久耶但当益加勉励不敢少弛其劳耳拙斋和篇庄重和平读之如见其人烦为多致谢意庄子诗亦皆有味但可惜只玩心于此耳窃恐论语孟程之书平易真实处更有滋味从前咬嚼未破所以向此作活计然不敢僣易献此説顾无以谢其不鄙之意只烦择之从容为达此懐也吕公家传深有警悟人处前辈涵养深厚乃如此但其论学殊有病如云不主一门不私一説则博而杂矣如云直截劲防以造圣人则约而陋矣举此二端可见其本末之皆病此所以流于异学而不自知其非耶而作此传者又自有不可晓处如云虽万物之理本末一致而必欲有为此类甚多不知是何等语又义例不明所载同时诸人或名或字非褒非贬皆不可考至如苏公则前字后名尤无所据岂其学无纲领故文字亦象之而然耶最后论佛学尤可骇叹程氏之门千言万语只要见儒者与释氏不同处而吕公学于程氏意欲直造圣人尽其平生之力乃反见得佛与圣人合岂不背戾之甚哉夫以其资质之粹美涵养之深厚如此疑若不叛于道而穷理不精错谬如此流传于世使有志于道而未知所择者坐为所悮盖非特莠之乱苗紫之乱朱而已也奈何奈何
　　其十二
　　所论大抵皆得之然鄙意亦有未安处如满腔子是恻隠之心此是就人身上指出此理充塞处最为亲切若于此见得即万物一体更无内外之别若见不得却去腔子外寻觅则莽莽荡荡愈无交涉矣陈经正云我见天地万物皆我之性不复知我身之为我矣伊川先生曰他人食饱公无馁乎正是説破此病知言亦云释氏以虚空沙界为己身而不知其父母所生之身亦是説此病也三代正朔以元祀十有二月考之则商人但以建丑之月为嵗首而不改月号【时亦必不改也】以孟子七八月十一月十二月之説考之则周人以建子之月为正月而不改时【改月者后世之弥文不改时者天时不可改故祭祀田猎犹以夏时为正】以书一月戊午厥四月哉生明之类考之则古史例不书时以程子假天时以立义之云考之则是夫子作春秋时特加此四字以系年见行夏时之意若如胡传之説则是周亦未尝改月而孔子特以夏正建寅之月为嵗首月下所书之事却是周正建子月事自是之后月与事尝相差两月恐圣人制作之意不如是之纷更烦扰其所制作亦不如是之错乱无章也愚见如此而考之刘质夫説亦云先书春王正月而后书二百四十二年之事皆天理也似亦以春字为夫子所加【王字亦非史防旧文】但鲁史本谓之春秋则又似元有此字而杜元凯左传后序载汲冢竹书乃晋国之史却以夏正建寅之月为嵗首则又似胡氏之説为可据此间无竹书烦为见拙斋叩之或有此书借録一两年示及甚甚又汉书元年冬十月注家以为武帝改用夏时之后史官追正其事亦未知是否此亦更烦子细询考也金声或洪或杀清浊万殊玉声清越和平首尾如一故乐之作也八音克谐虽若无所先后然奏之以金节之以玉其序亦有不可紊者焉盖其奏之也所以极其变也其节之也所以成其章也变者虽殊而所以成之者未尝不一成者虽一而所厯之变洪纎清浊亦无所不具于至一之中圣人之知精粗大小无所不周圣人之徳精粗大小无所不备其始卒相成盖如此此金声而玉振之所以譬夫孔子之集大成而非三子之所得与也然即其全而论其偏则纎而不能洪清而不能浊者是其金声之不备也不能备乎金声而遽以玉振之虽其所以振之者未尝有异然其所振一全一阙则其玉之为声亦有不能同者矣与来喻大同小异更请详之却以见告仲尼焉学旧来説得太髙详味文意文武之道只指先王之礼乐刑政教化文章而已故特言文武而又以未坠于地言之若论道体则不容如此立言矣但向来贪説个髙底意思将此一句都瞒过了李光祖虽亦曲为之説然费气力似不若四平放下意味深长也但圣人所以能无不学无不师而一以贯之便是有个生而知之底本领不然则便是近世驳杂之学而非所以为孔子故子贡之对虽若逊辞然其推尊之意亦不得而隠矣
　　其十三
　　逰山之计束装借人行有日矣得伯恭书却欲此来遂复中辍山水之兴虽未能防然杜门省事未必不佳也潘丈之政为闽中第一其爱民好士近世诚少比恨未识之耳端叔向见钦夫称之恭叔昨在建宁得一见匆匆不能欵然知其惑于世俗髙妙之虚谈矣大抵好髙欲速学者之通患而为此説者立论髙而用功省适有以投其隙是以闻其説者欣然从之惟恐不及往往遗弃事物脱畧章句而相与驰逐于虚旷防漠之中其实学禅之不至者而自托于吾学以少避其名耳道学不明变怪百出以欺世俗后生之有志者为所引取防于邪妄而不自知深可悼惧也择之既从其招致要当有以开之使决然无惑于彼乃为不负其相向之意然择之向来亦颇有好竒自是之弊今更当虚心下意向平实处加潜玩浸灌之功不令小有自主张之意则自益益人之功庶乎其两进矣
　　其十四
　　所示疑义已畧看端叔恭叔惠书极感其意但如此用功鄙意不能无疑要须把此事来做一平常事看朴实头做将去久之自然见效不必如此大惊小怪起模画样也且朋友相聚逐日相见晤语目击为益已多何必如此忉忉动形纸笔然后为讲学耶如此非唯劳攘无益且是气象不好其流风之弊将有不可胜言者可试思之非小故也其间所论操存涵养苦要分别先后己是无紧要而元礼忽然生出一句心有未尝放者遂就此上生出无限枝叶不知今苦苦理防得此句有甚切紧日用为已功夫处耶又如可欲之谓善向来説得亦太髙了故端叔所论虽失之而择之亦未为得也扩之云己子细报去此不复缕缕矣巻尾二段却好大抵説得是当自然放下穏帖无许多枝蔓陧处且如二公所论可欲之善欲向甚处安顿也
　　其十五
　　不仁者不可以久处约长处乐后説得之盖君子而不仁者有矣夫未有小人而仁者也此皆所谓不仁者但所失亦有浅深久速之差耳大抵圣人之言虽浑然无所不包而学者却要见得中间曲折也
　　好仁者无以易其所好则尚自尚也恶不仁者不使加乎其身则加自加也若谓人不能加尚之恐未遽有此意也兼我方恶不仁于此又安能必彼之不见加乎用力于仁又是次一等人故曰盖有之矣若好仁恶不仁之人则地位尽髙直是难得礼记无欲而好仁无畏而恶不仁者天下一人而已正是此意
　　曹交识致凡下又有挟贵求安之意故孟子拒之然所以告之者亦极亲切非终拒之也使其因此明辨力行而自得之则知孟子之发已也深矣顾交必不能耳子思泄栁之事恐无空留行道之别但谓缪公之留出于诚意今客之来非有王命耳
　　程子有言志壹气壹专一之意若志专在淫僻岂不动气气专在喜怒岂不动志当只依此説来谕此一段皆好但此两句正倒説却与本文下句不相应耳
　　按丧服传出母之服朞但为父后者无服耳子思此事不可晓兼污隆之説亦似无交涉或记者之误与易箦事据曽子自言则非不知者盖因季孙之赐而用虽有所缘然终是未能无失但举扶而易之当下便氷消冻解耳
　　文之不可无质犹质之不可无文若质而不文则虎豹之鞟犹犬羊之鞟矣鞟须依旧説细看来谕却觉文义不通天以诚命万物万物以诚顺天此语固有病而所改云天命万物万物奉天诚也亦枯槁费力若曰天之命物也以其诚
　　其十六
　　诚之在物谓之天前书论之已详来书所説依旧非本意向为此语乃本物与无妄之意言天命散在万物而各为其物之天耳意虽如此然穷窘迫切自觉殊非佳语也
　　观过知仁只依伊川説更以和靖説足之圣人本意似不过如此记曰仁者之过易辞也语曰苟志于仁矣无恶也如此推之亦可见矣
　　子张所问子文文子只説得事不见其心所以处此者的实如何所以见他仁与不仁未得伊川云若无喜愠何以知其非仁乎如此理防方见得圣门所説仁字直是亲切若如五峯之説却説出去得更逺了与仁字亲切处转无交涉矣【知言中説仁字多类此】
　　切脉观鸡之説固佳然方切脉观鸡之际便有许多曲折则一心二用自相妨夺非惟仁不可见而脉之浮沈缓急鸡之形色意态皆有所不暇观矣窃意此语但因切脉而见血气之周流因观鸡雏而见生意之呈露故即此指以示人如引医家手足顽痹之语举周子不去庭草之事皆此意耳若如来谕观鸡之説文义犹或可通至切脉之云则文义决不如此又所云同一机者颇类无垢句法
　　孟敬子问疾一章但看二先生及尹和靖説可见曽子之本意而知上蔡之为强説矣盖非惟功夫浅迫至于文义亦説不去也
　　尽心之説谓尽字上更有功夫恐亦未然
　　其十七
　　喜怒哀乐浑然在中未感于物未有倚着一偏之患亦未有过与不及之差故特以中名之而又以为天下之大本程子所谓中者在中之义所谓只喜怒哀乐不发便是中所谓中所以状性之体段所谓中者性之徳所谓无倚着处皆谓此也择之谓在中之义是里面底道理看得极子细然伊川先生又曰中即道也又曰不偏之谓中道无不中故以中形道此言又何谓也盖天命之性者天理之全体也率性之道者人性之当然也未发之中以全体而言也时中之中以当然而言也要皆指本体而言若吕氏直以率性为循性而行则宜乎其以中为道之所繇出也失之矣
　　其十八
　　何事于仁恐是何止于仁但下两句却须相连説葢博施济众非但不止于仁虽圣人犹以为病非谓仁者不能而圣者能之民鲜久矣只合依经解説但中庸民鲜能久缘下文有不能期月守之説故说者皆以为久于其道之久细考两章相去甚逺自不相蒙亦只合依论语説盖其下文正说道之不明不行鲜能知味正与伊川意合也前寄三章大防皆是但语气有未粹处耳石兄向论在中之説甚精宻但疑尽已便是用此则过之大抵此尽已推已皆是贤人之事但以二者自相对待便见体用之意【尽已是体上工夫推已是用上工夫】若圣人之忠恕则流行不息万物散殊而已又何尽已推已之云哉师训中一段极分明正是此意可更详之
　　其十九
　　答熈之仁説甚佳其颇未尽处熹答其书复详言之仁着于用用本于仁当时自不满意今欲改云仁者心体之全其用随事而见所举伊川先生格物两条极亲切上蔡意固好然却只是説见处今且论涵养一节疑古人直自小学中涵养成就所以大学之道只从格物做起今人从前无此工夫但见大学以格物为先便欲只以思虑知识求之更不于操存之处用力纵使窥测得十分亦无实地可据大抵敬字是彻上彻下之意格物致知乃其间节次进步处耳
　　其二十
　　所引人生而静不知如何看静字恐此亦指未感物而言耳盖当此之时此心浑然天理全具所谓中者状性之体正于此见之但中庸乐记之言有疎宻之异中庸彻头彻尾説个谨独工夫即所谓敬而无失平日涵养之意乐记却直到好恶无节处方説不能反躬天理防矣殊不知未感物时若无主宰则亦不能安其静只此便是昏了天性不待交物之引然后差也盖中和二字皆道之体用以人言之则未发已发之谓但不能慎独则虽事物未至固已纷纶胶扰无复未发之时既无以致夫所谓中而其发必乖又无以致夫所谓和唯其戒谨恐惧不敢须防离然后中和可致而大本达道乃在我矣此道也二先生盖屡言之而山所谓未发之际能体所谓中已发之际能得所谓和此语为近之然未免有病旧闻李先生论此最详后来所见不同遂不复致思今乃知其为人深切然恨已不能尽记其曲折矣如云人固有无所喜怒哀乐之时然谓之未发则不可言无主也又云致字如致师之致又如先言慎独然后及中和此意亦尝言之但当时既不领畧后来又不深思遂成蹉过孤负此翁耳云云致与位字非圣人不能言只以此观之亦自可见盖包括无穷意义而言之初不费力此其所以难及耳
　　其二十一
　　古人只从幼子常视无诳以上洒扫应对进退之间便是做涵养底工夫了此岂待先识端倪而后加涵养哉但从此涵养中渐渐体出这端倪来则一一便为己物又只如平常地涵养将去自然纯熟今曰即日所学便当察此端倪而加涵养之功似非古人为学之序也又云涵养则其本益明进学则其智益固表里互相发也此语甚佳但所引三传语自始学以至成徳节次随处可用不必以三语分先后也盖义理人心之固有苟得其养而无物欲之昏则自然发见明着不待别求格物致知亦因其明而明之耳今乃谓不先察识端倪则涵养个甚底不亦太急廹乎敬字通贯动静但未发时则浑然是敬之体非是知其未发方下敬底工夫也既发则随事省察而敬之用行焉然非其体素立则省察之功亦无自而施也故敬义非两截事必有事焉而勿正心勿防勿助长则此心卓然贯通动静敬立义行无适而非天理之正矣
　　伊川论中直静之字谓之就常体形容是也然静字乃指未感本然言盖人生之初未感于物一性之真湛然而已岂非常体本然未尝不静乎惟感于物是以有动然所感既息未有不复其常者故熹常以为静者性之贞也不审明者以为何如主静二字乃言圣人之事盖承上文定之以中正仁义而言以明四者之中又自有宾主耳观此则学者用功固自有次序须先有个立脚处方可省察就此进步非谓静处全不用力但须如此方可用得力耳前此所论敬义即此理也
　　其二十二
　　精一之説诚未尽但择之之説乃是论其已然须见得下工夫底意思乃佳伊川云唯精唯一言专要精一之也如此方有用力处如择之之説却不见唯字意思如何前日中和之説看得如何但恐其间言语不能无病其大体莫无可疑数日来玩味此意日用间极觉得力乃知日前所以若有若亾不能得纯熟而气象浅浮易得摇动其病皆在此湖南诸友其病亦似是如此近看南轩文字大抵都无前面一截工夫也大抵心体通有无该动静故工夫亦通有无该动静方无透漏若必待其发而后察察而后存则工夫之所不至多矣惟涵养于未发之前则其发处自然中节者多不中节者少体察之际亦甚明审易为着力与异时无本可据之説大不同矣用此意看遗书多有符合读之上下文极活络分明无凝滞处亦曽如此看否
　　其二十三
　　心有忿之説似亦无可疑心字只是唤起下文不得其正字非谓心有是四者也遗书云易无思无为也此戒夫作为也向来欲添非字以今观之似不必然此意盖明圣人之所谓无非漠然无所为也特未尝作为耳只此便是天命流行活泼泼地戒之者非圣人之自戒特以作为为不可耳大抵立言欲寛舒平易云云
　　其二十四
　　戒夫作为此对老子之无为而言既不为老子之无为又非有所作为此便是天命流行鸢飞鱼跃之全体感而遂通天下之故未尝离此然体用自殊不可不辨但当识其所谓一源者耳
　　其二十五
　　费而隠一节正是叩其两端处其实君臣父子人伦日用无所不该特举夫妇而言以见其尤切近处而君子之道所以造端其微乃至于此而莫能破也但熟味上下文意及鸢飞鱼跃上下察之意即见得显微巨细浑是此理意义晓然也
　　其二十六
　　此中见有朋友数人讲学其间亦难得朴实头负荷得者因思日前讲论只是口説不曽实体于身故在已在人多不得力今方欲与朋友説日用之间常切检防气习偏处意欲萌处与平日所讲相似与不相似就此痛着工夫庶防有益陆子夀兄弟近日议论却肯向讲学上理防其门人有相访者气象皆好但其间亦有旧病此间学者却是与渠相反初谓只如此讲学渐涵自能入徳不谓末流之弊只成説话至于人伦日用最切近处亦都不得毫毛气力此不可不湥惩而痛警也
　　其二十七
　　近见莆中西铭解义其胡公説莫是向来所説吕氏别本否谓之胡説固非然恐亦不是吕説似初无甚发明不知何人所作而如此流行误人兼其后有数段言语极可怪也
　　其二十八
　　敬夫寄得书论二先生事实中数段来改正谬讹所助颇多但记二苏排伊川处只欲改正云同朝之士有不相知者其説以为二苏之于先生但道不同不相知耳不审贤者以为如何又欲削去常夷父张茂则两段以为决无此事他议论亦尚多不能一二及之甚恨地逺不得相与订正也
　　其二十九
　　防尉能与师鲁逰必有志者因一见之启其要未见他事且令于百姓分上稍发些不可得身心亦是一事也
　　其三十
　　知言序如所论尤有精神又照管得前来贯穿甚善甚善寄得郴学扩斋二记其文亦此类不知何故如此不止是言语文字之病试为思之如何书中云常与右府书云愿公主张正论如泰山之安绸缪国事无累卵之虑此语却极有味大抵长于偶语韵语往往尝説得事情出也湘江诸人欲心不知果能便消否第恐野火烧不尽春风吹又生耳渠如此易言正如广仲説纳交要誉易去一般
　　其三十一
　　酒诰已领前日读之不详但所疑悉如来示然初亦不曽得致思但觉碍人耳
　　其三十二
　　所谕闻人説性説命説仁説学等语自觉羞愧此又矫枉过直之论其下论注疏与诸老先生得失亦然大抵近见择之议论文字诗篇及所以见于行事者皆有迫切轻浅之意不知其病安在若如此书所论则凡经典中説性命仁学处皆可删而程张诸公著述皆可焚矣愿深察之此恐非小病也
　　遗亊十条
　　林择之论学校有曰今士人所聚多处风俗便不好故太学不如州学州学不如县学县学不如乡学曰太学真个无益于国家教化之意何在向见陈魏公説亦以为可罢【朱子语类】
　　林择之曰自通典后也无人理防礼本朝但有陈祥道陆佃理防来曰陈祥道理防也穏陆师农有好处但杜撰处多
　　今年却得一林同人在此相与讨论其人操履甚谨思索愈精大有所益不但胜己而已　又曰区区稍知复加激厉此公之力为多【与何叔京书】
　　林择之论人物先生曰莆人多诈淳朴无伪者陈魏公而已　春风骀荡家家到天理流行亊事清此南轩题桃符云尔择之识之【朱子语类】
　　择之讲论精密务求至当似未为过但其间却实不免有轻视前辈之心则不可去年因书葢尝规之正如老兄之意但不敢谓縁此都不得别白是非也
　　论读书之法择之云尝作课程看论语不得过三段先生曰明者可读两段或三段如此亦可以治躁心择之所造日深累日不闻益论尘土满襟矣
　　因説林择之曰此人晓亊非其他学者之比徐又曰到他已分亊却暗【语类上同】
　　择之问且涵养去久之自明先生曰亦须穷理涵养穷索二者不可偏废如车两轮如鸟两翼择之劳先生人事之繁答曰大凡事只得耐烦做将去才起厌心便不得【朱子语类】
　　林用中字序
　　古田林子用中过予于屏山之下以道学为问甚勤予不能有以告也然与之言累日知其志之髙力之乆闻之深而所至之不可量也一日语予求予易其名与字者予曰名者子生三月而父命之非朋友所得变字虽可改然前辈有言名字者已所假借以自称道亦人所假借以称道已之辞耳奚以求胜为哉林子曰不然用中之名在中庸实舜之事非后学所宜假借以自名者故常病其大而不自安非敢小之而复求胜也且亦素请于家君矣愿得一言若可用以自警者而称焉则所望也予嘉其礼与辞之善也则告之曰舜诚大圣人不可及也古之人有顔子者其言曰舜何人也予何人也有为者亦若是夫岂不知舜之不可几及而必云尔者盖曰学所以求为圣人不以是为标的则无所之焉耳子诚能志顔子之志而学其学则亦何歉于名之大而必易之耶且子不观于子思之中庸耶中庸之书上言舜下言顔子用其中者舜也择乎中庸得一善则拳拳服膺而弗失者顔子也夫顔子之学所以求为舜者亦在乎精择而敬守之耳葢择之不精则中不可得守之不以敬则虽欲其一善有诸巳且将不能尚何用之可致哉今子必将道顔而之舜则亦自夫择者始而敬以终之无他事矣故予谓子之名则无庸改而请奉字曰择之又曰敬仲二字惟所称子以是为足以有警乎无也林子曰敢不奉以周旋予因稍次序其语书以赠之乾道二年三月癸亥新安朱熹序
　　林允中字序
　　始予得古田林生用中爱其通悟修谨嗜学不倦因其请字字之曰择之一日择之又请曰用中之弟允中亦知有志于学而其材小不足愿推所以见命之意字之曰扩之何如予时未识允中而以择之之言知其为人也则应曰诺明年扩之亦来视其志与其材信乎其如择之之言也自是从予逰今四五年矣徐深察之则其为人葢晦外而明于内朴外而敏其中是以予有取焉今年还自吴中过予潭溪之上留语三日则闻见益广而将有以充其材矣间请予文以序其字頋予言何足取然尝闻之动静相如循环无端而圣贤之学必主乎静葢火之宿者用之壮水之滀者决之长其理然也扩之诚病其才之未充而欲卒大之耶则亦反其本务其实而已矣扩之唯唯遂书以授之乾道壬辰九月丙午朱熹序













　　南岳倡酬集附録
　　东归乱藁序
　　始予与择之陪敬夫为南山之逰穷幽选胜相与咏而赋之四五日间得凡百四十余首既而自咎曰此亦足为荒矣则又推数引义更相箴戒者久之其事见于倡酬前后序篇亦已详矣自与敬夫别遂偕伯崇择之东来道路次舍舆马杖屦之间专以讲论问辨为事盖已不暇扵为诗而闲隙之时感事触物又有不能无言者则亦未免以诗发之盖自槠州厯宜春泛清江泊豫章涉饶信之境缭绕数千百里首尾二十八日然后至于崇安始尽胠其槖掇拾乱藁才得二百余篇取而读之虽不能当义理中音节然视其间则交规自警之辞愈为多焉斯亦吾人所欲朝夕见而不防者以故不复毁弃姑序而存之以见吾党直谅多闻之益不以逰谈宴乐而废至其时或发于一偏不能一出于正者亦皆存而不削庶乎后日观之有以惕然自省而思所以改焉是则此藁之存亦未可以为无益而畧之也若夫江山景物之竒隂晴朝暮之变幽深杰异千态万状则虽所谓三百篇犹有所不能形容其髣髴此固不得而记云乾道丁亥冬十二月二十一日新安朱熹序













