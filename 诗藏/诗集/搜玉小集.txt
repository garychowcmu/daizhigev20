搜玉小集

提要
搜玉小集
 　 
 
提要

　　《搜玉小集》，一巻，原本不着撰人名氏，考郑樵《通志艺文畧》已载之，则其来甚旧，当为唐人所辑无疑。旧目题凡三十七人，诗六十三首，此本但三十四人，诗六十一首。盖毛晋重刋所厘定，所注考证颇详。然胡鹄等三人有録无诗，晋并删其姓名，已非缺疑存旧之意。又，人缺其三而诗仅缺其二，不足分配三人，必有一人之诗溷于他人者，则所订亦未确也。其次第为晋所乱，不可复考。既不以人叙，又不以体分，编次参差重出叠见，莫能得其体例，徒以源出唐人，聊存旧本，以备参订焉。  
　 
 　
 
搜玉小集

　　○奉和御制白鹿观（或作郑愔）　　崔湜 

　　御旗探紫箓，仙仗辟丹丘。捧药芝童下，焚香桂女留。鸾歌无岁月，鹤语记春秋。臣朔何其幸，常陪汉武游。 

　　○奉和御制平胡　　裴漼 

　　玄漠圣恩通，由来书轨同，忽闻窥月满，相聚冦云中，庙略占黄气，神兵出绛宫，将军行逐虏，使者亦和戎，一举轒辒灭。再麾沙朔空，直将威禁暴，非用武为雄，饮至明军礼，酬勲锡武功，干戈还载戢，文德在唐风。 

　　○同前　　韩休 

　　南牧正纷纷，长河起塞氛，玉兵征选士，金钺拜将军，疉鼓摇边吹，连旌暗朔云，妖星乗夜落，害气入朝分，始见幽烽警，俄看烈火焚，功成奏凯乐，战罢策归勲，盛德陈清庙，神谟属大君，叨荣逢偃羽，率舞咏时文 

　　。

　　○西征军行遇风　　崔融 

　　北风卷尘沙，左右不相识。■〈风立〉■〈风立〉吹万里，昏昏同一色。马烦莫敢进，人急未遑食。草木春更悲，天景昼相匿。夙龄慕忠义，雅尚存孤直。览史懐浸骄，读诗叹孔棘。及兹戎旅地，忝从书记职。兵气腾北荒，军声振西极。坐觉威灵逺，行看祲氛息。愚臣何以报，倚马申微力。 

　　○塞垣行　　崔湜 

　　疾风卷溟海，万里扬沙砾。仰望不见天，昏昏竟朝夕。是时军两进，东拒复西敌。蔽山张旗鼓，间道潜锋镝。精骑突晓围，竒兵袭暗壁。十月边塞寒，四山冱阴积。雨雪雁南飞，风尘景西廹。昔我事讨论，未尝怠经籍。一朝弃笔砚，十年操矛戟。岂要黄河誓，须勒燕然石。可嗟牧羊臣，海上乆为客。

　　○大漠行　　前人 

　　单于犯蓟堧，骠骑略萧边。南山木叶飞下地，北海蓬根乱上天。科斗连营太原道，鱼丽合阵武威川，三军遥倚伏，万里相驰逐。旌斾悠悠静瀚源，鼙鼓喧喧动卢谷。穷徼出幽陵，吁嗟倦寝兴。马蹄冻溜石，胡毳暖生氷。云沙泱漭天光闭，河塞阴沈海色凝。崆峒异国谁能托，萧索边心常不乐，近见行人畏白龙，遥闻公主愁黄鹤。阳春半，岐路间，瑶台苑，玉门关。百花芳树红将歇，二月兰皋緑未还。阵云不散鱼龙水，雨雪犹飞鸿雁山。山障连绵不可极，路逺辛勤梦颜色。北堂萱草不寄来，东园桃李长相忆。汉将纷纭攻战盈，胡冦萧条幽朔宁。韩君拜节偏知逺，郑吉驱旌坐见迎。火絶烟沈右西极，谷静山空左北平。但使将军能百战，不须天子筑长城。

　　○将军行　　刘希夷 

　　将军辟辕门，耿介当风立。诸将欲言事，逡廵不敢入。剑气射云天，鼓声破原隰。黄尘塞路起，走马追兵急。弯弓从此去，飞箭如雨集。截围一百重，斩首五千级。代马流血死，残兵抱鞍泣。古来养甲兵，有事常讨袭。乘我庙堂运，坐使干戈戢。献凯还帝亰，军容何翕习。

　　○从军行　　贺朝 

　　朔胡乗月寇边城，军书揷羽刺中亰。天子金坛拜飞将，单于玉塞振佳兵。骑射先鸣推任侠，龙韬决胜伫时英。闻有河湟客，愔愔理帷帟。常山启霸图，汜水先天策。衔珠浴铁向桑干，衅旗膏鼓指乌丸，鸣鸡已报闗山晓，来雁遥传沙塞寒。直为寸心从苦节，陇头无水长呜咽。边树萧萧不觉春，天山漠漠长飞雪。鱼丽阵接塞云平，雁翼营通海月明，始看晋幙飞鹅入，旋闻齐垒啼乌声。自从一戍燕支山，春光几度晋阳关。金河未转青丝骑，玉筯应啼红粉颜。鸿归燕相逐，池边芳草緑，已见氛清细柳营，莫更春歌落梅曲。烽沈灶减静邉亭，海晏山空肃已宁。行望凤亰旋凯捷，重来麟阁畵丹青。

　　○燕歌行（已见国秀集异同注明）　　屈同 

　　渔阳八月塞草腓，征人相对并思归。云和朔气连天暗，蓬杂惊沙散野飞。此时天地阴埃徧，瀚海龙城皆血战。两军鼓角暗相闻，四面旌旗看不见。昭君逺嫁已年多，南使频来尚不和。汉兵候月秋防塞，朔骑乗氷夜渡河。河塞东西万余里，地与亰华不相似。燕支山上少光辉，黄沙碛里无流水。金戈玉剑十年征，红粉青楼多怨情。厌得殊方乆为别，秋来但听捣衣声。

　　○塞外　　郑愔 

　　荒垒三秋夕，穷郊万里平。海阴凝独树，日气下连营。戎斾霜疑重，边裘寒更轻。将军犹转战，都尉不成名。折柳悲春曲，吹笳断夜声。明年汉使返，须筑受降城。

　　○紫骝　　杨炯 

　　侠客重周游，金鞭控紫骝。蛇弓白羽箭，鹤辔赤茸秋。发迹来南海，长鸣向北州。匈奴今未灭，画地取封侯。

　　○咏寳剑（向误宋之问）　　崔融 

　　寳敛出昆吾，龟龙夹彩珠。五精初献术，千戸竞沦都。匣气冲牛斗，山形转辘轳。欲知天下贵，持此问风胡。

　　○王昭君　　卢照邻 

　　合殿恩中絶，交河使渐稀。肝肠随玉辇，形影向金微。汉宫草应緑，边庭沙正飞。愿逐三秋雁，年年一度归。

　　○同前　　东方虬 

　　汉道方全盛，朝廷足武臣，何须薄命妾，辛苦事和亲 

　　○同前　　郭元振 

　　闻有南河信，传言杀畵师，始知君念重，更肯惜蛾眉。 

　　○晩度天山有懐亰邑　　骆宾王 

　　忽上天山望，依然想物华。云疑上苑叶，雪似御沟花。行叹戎麾逺，坐令衣带赊。交河浮絶塞，弱水浸流沙。旅思徒漂梗，归期未及瓜。宁知心断絶，夜夜泣胡笳。 

　　○送公主和戎　　徐彦伯 

　　凤扆怜箫曲，鸾帷念掌珍。虏庭遥筑馆，汉使逺和亲。星去银河夕，花移玉树春。圣情凄割爱，驻跸望征尘。

　　○古意（向误崔湜）　　崔颢 

　　十五嫁王昌，盈盈出畵堂。自矜年正少，复倚壻为郎。舞爱前溪緑，歌怜午夜长。门时鬬百草，度日不成妆。

　　○酬杜麟台春思　　崔湜 

　　春还上林苑，花满洛阳城。鸳衾夜凝思，龙镜晓含情。忆梦残灯落，离魂暗马惊。可怜朝与暮，楼上独盈盈。

　　○春闺　　徐彦伯 

　　戍客戍清波，幽闺幽思多。暗梁闻语燕，夜烛见飞蛾。寳匣藏脂粉，金屏缀绮罗。裁衣巻纹素，织锦度鸣梭。有使通西极，缄书寄北河。年光只恐尽，征战莫蹉跎。

　　○怨情　　刘允济 

　　玉关芳信断，兰闺锦字新。愁来不自抑，念切已含嚬。虗牖风惊梦，空床月厌人。归期倘可促，勿度柳园春。

　　○春怨　　郑愔 

　　春朝物候妍，愁妇镜台前。风吹数蝶乱，露洗百花鲜。试出褰罗幌，还来着锦筵。曲中愁夜夜，楼上别年年。不及随萧史，髙飞向紫烟。

　　○春闺　　沈佺期 

　　忧思不胜颜，汗马三军去。流莺二月还，边愁行上国。春梦度阳关，池水琉璃净。园花玳瑁斑，岁华空自掷。

　　○秋闺　　郑愔 

　　征客向轮台，幽闺寂不开。音书秋雁断，机杼夜蛩催。虗幌风吹叶，闲阶露湿苔。自怜愁思影，共作月徘徊。 

　　○古意　　沈佺期 

　　卢家少妇欝金堂，海燕双栖玳瑁梁。九月寒砧催木叶，十年征戍忆辽阳。白狼河北音书断，丹凤城南秋夜长。谁为含愁独不见，更教明月照流黄。 

　　○闺怨（国秀集作孤独叹）　　徐彦伯 

　　切切夜闺冷，微微孤烛燃。玉盘红泪滴，金烬彩光圆。暖手缝轻素，嚬蛾续断弦。相思咽不语，回向锦屏眠。 

　　○怨辞（向误张炫或刻张纮）　　张汯 

　　去年离别雁初归，今日裁缝萤已飞。征客未来音信断，不知何处寄边衣。 

　　○秋闺　　乔知之 

　　南庭结白露，北风扫黄叶。此时鸿雁来，惊鸣催思妾。曲房理针线，平砧捣纹练。鸳绮裁已成，龙乡信难见。窈窕九重闺，寂寞十年啼。纱窗白云宿，罗幌月光栖。云月隐微微，夜上流黄机。玉霜冻珠履，金吹薄罗衣。汉家已得地，君去将何事。宛转结蚕书，寂寥无雁使。平生荷恩信，本为容华进。况复落红颜，蝉声催白鬓。 

　　○捣衣篇　　刘希夷 

　　秋天瑟瑟夜漫漫，夜白风清玉露漙。燕山逰子衣裳薄，秦地佳人闺阁寒。欲向楼中萦楚练，还来机上裂齐纨。揽红袖兮愁徙倚，盼青砧兮怅盘桓。盘桓徙倚夜已乆，萤火双飞入帘牖。西北风来吹细腰，东南月映浮纎手。此时秋月可怜明，此时秋风别有情。君看月下参差影，为听莎间断续声。绛河转兮青云晓，飞鸟鸣兮行人少。攒眉缉缕思纷纷，对影穿针魂悄悄。闻道还家未有期，谁怜登陇不胜悲。梦见形容亦旧日，为许裁缝改昔时。缄书逺寄交河曲，须及明年春草緑。莫嫌衣上有斑斑，只为思君泪相绩。 

　　○题河边枯柳　　王泠然 

　　隋家天子忆扬州，厌坐深宫傍海陬。穿地凿山开御路，鸣笳迭鼓泛春流。流从巩北河分口，直到淮南种官柳。功成力尽人旋亡，运谢年移树空有。当时彩女侍君王，帐殿旌门对柳行。青叶交垂连幔色，白花飞散染衣香。今日摧残何用道，数里曾无一株好。驿骑江帆损更多，山精野鬼藏应老。深秋九月露为霜，日夜孤舟入帝乡。河畔时时闻落叶，客中无个不沾裳。 

　　○折柳篇　　许景先 

　　春色东来渡灞桥，青门垂柳百千条。垂柳西连建章路，汉家禁苑纷无数。萦花始徧合欢枝，逰丝半罥相思树。秦楼初日照南隅，柔条垂緑暎金铺。寳钗新梳■〈髟上妥下〉鬓髻，锦带交垂连理襦。自怜柳塞淹戎幕，银烛长啼愁梦着。芳树朝催玉管新，春风夜染罗衣薄。城头杨柳已如丝，令年花落去年时。折芳逺寄相思曲，为惜容华难再持。

　　○长信宫树　　乔知之 

　　阿娜当轩树，■〈艹丰〉茸倚兰殿。叶暎九春华，香摇五眀扇。余花鸟咔尽，新叶虫书徧，零落容自知，芬芳君不见。 

　　○同蔡孚五亭咏　　徐晶 

　　章奏中亰罢，云容别业归。拂琴铺野席，牵柳挂朝衣。翡翠巢书幌，鸳鸯立钓矶。幽栖可怜处，春事满林扉。 

　　○阮公体　　前人 

　　秦王按剑怒，发卒戍龙沙。雄图尚未毕，海内已纷拏。黄尘暗天起，白日敛精华。唯见长城外，僵尸如乱麻。 

　　○赠苏管记　　杜审言 

　　北地寒应苦，南庭戍不归。边声乱羌笛，朔气巻戎衣。雨雪关山暗，风霜草木稀。■〈羊月〉兵战欲尽，虏骑猎犹肥。雁塞何时入，龙城几度围。据鞍雄剑动，摇笔羽书飞。舆驾还亰邑，朋逰满帝畿。方期乗献凯，歌舞共春晖。 

　　○温泉庄卧疾寄杨七炯　　宋之问 

　　移疾卧兹岭，寥寥倦幽独。赖有嵩髙山，髙枕长在目。兹山栖灵异，朝夕翳云族。是日蒙雨晴，反景入岩谷。羃羃涧畔草，青青山下木。此意方无穷，环顾怅林麓。伊洛何悠漫，川原信重复。夏余鸟兽蕃，秋末禾黍熟。秉愿守樊圃，归闲欣蓺牧。惜无载酒人，徒把凉潭菊。 

　　○述懐　　魏征 

　　中原初逐鹿，投笔事戎轩。纵横计不就，慷慨志犹存。杖策谒天子，驱马出关门。请缨系南越，凭轼下东藩。欝纡陟髙岫，出没望平原。古木吟寒雁，空山啼夜猿。既伤千里目，还惊九死魂。岂不惮艰险，深懐国士恩。季布无二诺，侯嬴重一言。人生感意气，功名谁复论。 

　　○暮秋言懐（上二首向误宋之问）　　前人 

　　首夏别亰辅，杪秋滞三河。沉沉蓬莱阁，日乆乡思多。霜翦凉地蕙，风捎幽渚荷。岁芳坐沦歇，感此式微歌。 

　　○白帝懐古（向误宋之问）　　陈子昂 

　　日落沧江晩，停桡问土风。城临巴子国，台没汉王宫。荒服仍周甸，深山尚禹功。岩悬青壁断，地险碧流通。古木生云际，归帆出雾中。川途去无限，客思坐何穷。 

　　○书懐　　刘幽求 

　　心为明时尽，君门尚不容。田园迷径路，归去路何从。 

　　○桂阳三日述懐　　宋之问 

　　代业亰华里，逺投魑魅乡。登髙望不极，云海四茫茫。伊昔乗休眄，常为人所羡。两朝赐颜色，二纪陪欢宴。昆明宿昔侍龙媒，伊阙天泉复几回。西夏黄河水心剑，东周清洛羽觞杯。苑中落花扫还合，河畔垂杨拨不开。千春万寿多行乐，柏梁和歌攀睿作。赐金分帛奉恩辉，风举云摇入紫微。晨趋北阙朝天去，夜出南宫把烛归。载笔儒林多歳月，幞被文昌事吴越。越中山海髙且深，兴来无处不登临。永和九年佐海郡，暮春三月醉山阴。愚谓嬉逰长似昔，不言流寓歘成今。始安繁华旧风俗，帐饮倾城沸江曲。主人管弦清且悲，客子肝肠断还续。荔浦蘅皋万里余，洛阳音信絶能疎。故园今日应愁思，曲水何能更祓除。逐伴谁怜合浦叶，思归岂食桂江鱼。不求汉使金囊赠，愿得佳人锦字书。

　　○九日升髙　　王勃 

　　九月九日望乡台，他席他乡送客杯。人今已厌南中苦，鸿雁那从北地来。 

　　○观灯　　苏味道 

　　火树银花合，星桥鐡锁开。暗尘随马去，明月逐人来。逰妓皆秾李，行歌尽落梅。金吾不禁夜，玉漏莫相催。 

　　○夜逰　　沈佺期 

　　今夕重门启，逰春得夜芳。月华连昼色，灯影杂星光。南陌青丝骑，东邻红粉妆。管弦遥辨曲，罗绮暗闻香。人拥行歌路，车攒斗舞场。经过犹未已，钟鼓出长杨。 

　　○观灯　　王諲 

　　暂得金吾夜，通看火树春。停车傍明月，走马入红尘。妓杂歌偏胜，场移舞更新。应须尽记取，说向不来人。 

　　○夜光篇　　王泠然 

　　逰人夜到汝阳间，夜色冥蒙不解颜。谁家暗起寒山烧，因此明中得见山。山头山下须臾满，歴险縁深无暂断。焦声散着羣树鸣，炎气傍临一川暖。是时西北多海风，吹上连天光更雄。浊烟熏月黑，髙熖爇云红。初谓炼丹仙灶里，还疑铸剑神溪中。划为飞电来照物，乍作流星并上空。西山无草光已灭，东顶荧荧犹未絶。沸汤空谷数道水，融盖阴崖几年雪。两亰贫病若为居，四壁皆成凿照余。未得贵游同秉烛，唯将半景借披书。 

　　○催妆　　徐璧 

　　传闻烛下调红粉，明镜台前别作春。不须满面浑妆却，留着双睂待畵人。

　　○翦彩　　沈佺期 

　　宫女怜芳树，栽花竞早荣。寒依刀尺尽，春向绮罗生。弱蔕盘丝发，香蕤结素成。纎枝幸不弃，长就玉阶倾。

　　○人日剪彩　　余延寿 

　　闺妇持刀坐，自怜裁翦新。叶催情缀色，花寄手成春。帖燕留妆戸，黏鸡待饷人。擎来问夫壻，何处不如真。 

　　○三日岐王宅　　张谔 

　　玉女贵妃生，嫛婗始发声。金盆浴未了，绷子绣初成。翡翠雕芳褥，真珠帖小缨。何时学健歩，鬬取落花轻。 

　　○满月　　前人 

　　社金流茂祉，庭玉表竒才。竹似因谈植，兰疑入梦栽。乌将八子去，凤逐九雏来。今夜明珠色，当随满月开。

　　○太平公主山亭侍宴应制　　李峤 

　　黄金瑞牓绛河隈，白玉仙舆紫禁来。碧树青岑云外耸，朱楼畵阁水中开。龙舟下瞰鲛人室，羽节髙临凤女台。遽惜欢娱歌吹晩，挥戈更却曜灵回。 

　　○岐王席上咏美人　　张谔 

　　半额畵双蛾，盈盈烛下歌。玉杯寒意少，金屋夜情多。香艳王分帖，裙娇勑赐罗。平阳莫相妬，唤出不如他。 

　　○汾阴行　　李峤 

　　君不见昔日西亰全盛时，汾阴后土亲祭祠。斋宫宿寝设储供，撞钟鸣鼓树羽旗。汉家四叶才且雄，宾延万灵服九戎。栢梁赋诗髙宴罢，诏书法驾幸河东。河东太守亲扫除，奉迎至尊导銮舆。五营夹道列容卫，三河纵观空里闾。回旌驻跸降灵场，懐椒奠桂邀百祥。金鼎发色正焜煌，明祗晔晔摛景光。埋玉陈牲礼神毕，举麾上帝乘舆出。彼汾之曲佳可游，木兰为楫桂为舟。棹歌微吟彩鹢浮，箫鼓哀鸣白云秋。欢娱宴赐洽羣后，家家复除戸牛酒。声明动天乐无有，千秋万岁南山寿。自从天子向南关，玉辇金车不复还。珠帘翠羽长寂寞，鼎湖龙髯何处攀。千年人事一朝空，四海为家此路穷。雄豪意气今何在，坛场宫观尽蒿蓬。道傍古老长叹息，世事回环不可识。昔时青楼对歌舞，令日黄埃聚荆棘。山川满目泪沾衣，富贵荣华能几时。不见即今汾上水，唯有年年秋雁飞。 

　　○代白头吟（或刻宋之问集）　　刘希夷 

　　洛阳城东桃李花，飞来飞去落谁家。洛阳女儿惜颜色，行逢落花长叹息。今年花落颜色改，明年花开复谁在。已见松栢摧为薪，更闻桑田变成海。古人无复洛城东，今人还对落花风。年年岁岁花相似，岁岁年年人不同。寄言全盛红颜子，须怜半死白头翁。此翁白头眞可怜，伊昔红颜羙少年。公子王孙芳树下，清歌妙舞落花前。光禄池台文锦绣，将军楼阁畵神仙。一朝卧病无知已，三春行乐在谁边。宛转蛾睂能几时，须臾鹤发乱如丝。但看古来歌舞处，唯有黄昏鸟雀悲。 

　　○明河篇　　宋之问 

　　八月凉风天气晶，万里无云河汉明。昏见南楼清且浅，晓落西山纵复横。洛阳城阙天中起，长河夜夜千门里。复道连甍共蔽亏，画堂琼户特相宜。云母帐前初泛滥，水精帘外转逶迤。倬彼昭回如练白，复出东城接南陌。南陌征人去不归，谁家今夜捣寒衣。鸳鸯机上疎萤度，乌鹊桥边一雁飞。雁飞萤度愁难歇，坐见天河倾渐没。已能舒巻任浮云，不惜光辉让流月。明河可望不可亲，愿得乘槎一问津。更将织女支机石，还访成都卖卜人。

　　○韦长史　　挽歌 

　　崔融日暮桑榆下，寒生松柏中冥冥。多苦雾切切有悲，风亰兆新阡合扶。阳甲第空郭门从，此去荆棘渐蒙笼。 

　　○度大庾岭　　宋之问 

　　度岭方辞国，停轺一望家。魂随南翥鸟，泪尽北枝花。山雨初含霁，江云欲变霞。但令归有日，不敢恨长沙。 

　　○过蛮洞　　前人 

　　越岭千重合，蛮溪十里斜。竹迷樵子径，萍匝钓人家。林暗交枫叶，园香覆橘花。谁怜（在）荒外，孤赏足云霞。 

　　○登越王台　　前人 

　　江上越王台，登高望几回。南溟天外合，北户日边开。地湿烟常起，山晴雨半来。冬花扫卢橘，夏果摘杨梅。迹类虞翻枉，人非贾谊才。归心不可度，白髪重相催。  
　
