　　钦定四库全书　　　　　集部八
　　河汾诸老诗集　　　　　总集类
　　提要
　　【臣】等谨案河汾诸老诗集八巻元房祺编祺平阳人据髙昻霄跋称祺为大同路儒学教授而祺作后序自称横汾隐者岂罢官后乃编斯集耶所编凡麻革张宇陈赓陈飏房皥段克己段成己曹之谦八人之诗人各一巻皆金之遗老从元好问游者曹之谦本大同人以流寓河汾遂营邱墓故总以河汾诸老题焉祺后序称好问有专集行世故不録其诗然段氏兄弟亦自有二妙集乃其孙辅所编盖二妙集出于泰定中祺为此集时尚未辑成故其诗仍得録入也其书成于大徳间皇庆癸丑髙昻霄为锓板明治十一年御史沁水李叔渊复授开封同知谢景星刋行河南按察司副使车玺为之序今旧刋皆佚此本为毛晋汲古阁所刋称以林古度周浩若及智林寺僧所抄三本互校乃成完书然祺后序称古律诗二百一首皥皡郝先生序于前今郝序已佚而诗止一百七十七首则尚非全本矣然诸老以金源遗逸抗节林泉均有渊明义熙之志人品既髙故文章亦超然拔俗吉光片羽弥足寳贵又何论其完阙乎乾隆四十六年十二月恭校上
　　总纂官【臣】纪昀【臣】陆锡熊【臣】孙士毅
　　总　校　官　【臣】　陆　费　墀





　　河汾诸老诗集序
　　金源氏自兴定以后与元日寻干戈士生其间形之声诗类多感慨悲歌之语亦其时之使然也若太原元遗山值金亡不仕为河汾倡正学麻贻溪张石泉房白云陈子京子飏段克己成己曹兊斋诸老与遗山游从宦寓中一时雅合以诗鸣河汾大徳间房公祺编集成帙今所传者是也遗山之文为一代宗工别有集行于世房公独取诸老当金元混扰困郁之中其词藻风标如层峯荡波金坚玉莹絶无突梯脂韦之习纎靡弛弱之句河汾之士真足尚哉侍御沁水李公叔渊企仰乡贤出是集以畀开封同知谢侯景星刋行将以正士气严礼防以兴起嵩洛之士防俾河汾诸老専其美也天下之士闻之诵之宁不惕然有所感耶治十一年秋八月吉旦中宪大夫河南按察司副使濩泽车玺识


　　钦定四库全书
　　河汾诸老诗集巻一
　　元　房祺　编
　　贻溪麻先生革信之
　　上云内帅贾君
　　北极长虹掣西垣太白高千年知运圯四海共兵鏖雾黑龙蛇鬬山昏虎豹嘷石伤填海羽波动负山鳌遗介潜寒渚惊鼯走夜牢江山留惨黯天地入焄蒿众折思枝拄初寒俟蠒缫明良逢庆防乡曲得名豪梁栋因人出艅艎为世操安流欣鼓枻奔浪独能篙日出戈挥景江翻弩射涛风声连澒洞裁鉴悉纎豪桃李勤封植茅菅日薙薅猎场游麂鹿鱼渚动防鱽井邑生春色禾麻饫土膏民歌乌绕屋士喜马腾槽朔塞闲刁斗天山拥节旄岱嵩何落落江汉自滔滔大寳珠仍璧长城雉与壕崇牙分棨防大壤属鞬櫜日月依龙德风云挟豹韬夹山羣战骑黑水泳轻舠落日观鱼浦秋风射雉臯化行家置塾役简里停鼛歌奏投壶室文闲治狱曹西庵谈性理东阁防竒髦森夹开璜琥纵横列雁羔礼容新泮宇物性遂庄濠牧唱闻朝起樵音听暮号孤婴收坎阱流滞起蓬蒿屡下陈蕃榻谁空北海醪却军敦礼乐曹馆富风骚客望龙门聚雏从鳯穴翺世知三窟隘人可二天逃雨露承恩命山河袭世劳功名高卫霍辅弼慕伊咎鞍马怜髀肉簪缨视鬓毛雅申张仲德颂入鲁侯昭有客伤沦落无阶写郁陶太行云羃羃代北雨骚骚去国心将折怀人首独搔身如伏枥骥情似失林猱涸辙将安往穷途况所遭幸今逢匠石直欲歠醨糟忖已诚无有登门亦已叨沐薰良备至感激欲号咷已客冯驩舍犹伤范叔袍鸣须开匣劒割欲试铅刀杞梓容山木包羞荐沼毛每思休困顿佳荫有兰防
　　送杜仲梁东游【仲梁先称善夫】
　　野马何决骤飞云何悠飏商嵓不足稽此士又欲东略宋与梁青山不知老白日乃许忙菊潭之水清泠渊野人饮之得长年芳醲不买夀淡泊差可久北山峩峩苍翠巅丹崖石老生紫烟灵芝秋杞老霜骨黄精茯苓饱新斸望君崭崭病以癯酌之食之可以还肤腴况有刘荆州元丹丘子宁舍之汗漫游凉秋佳月酒一杯送子东下心徘徊半山亭前一茅屋岁寒霜劲君当来
　　短歌行送秦人薛微之赴中书
　　河流宿层氷山有太古雪翩翩有客来老面黑于铁盘盘胷臆间犹挂太华月不肯下贵势便欲叫双阙朔寒衣裳单路逺马防昔人丈夫事肝胆不可越我歌送君行歌声何激烈悲风为我起酒行歌半阕望君青云端何惜逺离别
　　关中行送李显卿
　　关中行我持一杯酒送君西入秦秦川郁相望渭水流沄沄黄河中折倐复来太华倚天青壁开我送君兮渺何许春风不肯吹君回举酒酹五陵浩歌登高台终南之山何崔嵬长安旧游安在哉百年繁华成刼灰千古英雄沉草莱风尘澒洞豺狼墓天地茫茫入烟雾我载歌送君去太华终南宜有深絶处嵓扃人迹所不到石壁苍苔老烟雨草堂挂女萝充腹多薯蓣玉井莲开十丈花茯苓根结千年树白雪青松良可老鹿门有厐商有皓不然凌云学轻举呼取安期羡门语忆昨与君友相逢日日酬杯酒酒阑起舞肝胆开小桃唱罢歌杨柳晋语狎秦癯秦谈惊晋叟秦晋之交那可无胡为不作双飞鳬碧草离离生早春哀歌望断西南云求君于终南之上不可得太华峰头防见君
　　阻雪华下
　　爱山久成癖得山真隽永太华隔风尘五年梦幽境传闻十丈莲拟扣玉仙井雪花忽迷漫苍巅堕昏暝蹇子世縁深方外久自屛意是希夷君俗驾疎造请行行风撼林稍稍云度岭云间三峰面隐约露芒颖初如滟滪堆屹起势奔猛渐如倚天劒万仞铁花冷烟霞半明灭瞬息变光景乃知造物心相哀亦相警归鞭晚怱怱囘首心耿耿浩歌夜深寒孤月挂峰顶
　　置酒半山亭【得秋字】
　　怀抱久不写兀坐如絷囚永怀西山胜浩荡成兹游嵓壑互窈窕丛萝郁深幽飞烟入虚无长风跨昆丘楚甸散林莽商顔亦绸缪雷雨天地空景气入夜浮况当节律变万物飒以秋云来白日惨天澹清江流西望关河沉沉生暮愁兰苕暗幽谷芰荷老芳洲一笑举酒觞浩歌聊自酬幽赏兴未极慨叹心悠悠世事苍茫外寒沙明白鸥
　　归潜堂为刘京叔赋
　　逃渊鱼深处避弋鸿防飞古来贤达士亦复歌采薇南山先庐在兵尘怅暌违山空无人居惟见草木肥翩然千岁鹤一朝复来归新筑临浑水行迳以微清流鸣前除白云入晨扉回顾陵谷迁万事倐已非著书入理奥得句穷天机前路政自廹此道倘可防殷勤抱中璧黾勉留余辉第恐遯世志还负习隐讥永懐泉上石一觞与君挥惜无凌风翰遐举非所希
　　守约斋为吕仲和作
　　读书不务博造道当入微一理贯万理一岐防众岐譬彼庖丁刀騞然解牛时节间即有得肯綮宁复疑道丧向千载圣逺孰可期养勇敌所忾养气动以随心非安如山遇变鲜不移吾门有圣学观心乃其师宴坐一室中自得实在兹胡为滞纷感防绎如蠒丝人生矧多欲事物日以滋牛羊践蹊径虎豹攻藩篱我尝叩天理诚明不容欺第恐达者事还为狷者嗤
　　杨将军坰马图
　　古人相马不相肉画工画马亦画骨淡淡生绢一片云眼中羣龙何突兀飞菟汗血天骥种笔墨之间见飞动前趋后逐互有态涉囓行留分向背丰草长林性本真駉駉駜駜相与驯开元天子盛监牧四十万匹锦绣屯人言息马战所重风鬛霜啼惜无用君不见幽燕飞鞚时中原流血成渊池秖今征讨苦未休金鞍銕甲弥山丘安得放归如此马饮水求刍恣闲暇
　　题李氏寓酒轩
　　吾闻李谪仙一斗诗百篇酒家眠又闻阳谏议月廪尽以送酒钱伯伦酒德颂无功醉乡仙説到饮中理兹世何渺然古来贤达士以酒全其天所以陶靖节浩歌归园田独予醉翁之意不在酒乐在山水静所便古人已矣不可作今人纷纷亦能贤北里富熏天高楼歌舞筵千金结客多少年哀吹豪竹倒倾玉船以酒互为市地势相婵嫣焉知贫士贫到骨健倒仰天歌黄鹄黄鹄歌罢无翼飞妻啼儿号书一束借问主人翁心迹谁与同我亦颇解饮圣贤时一中酒酣击尊破两耳生春风安得园绮遇携我入山去清泉为酿碧溪深醉卧溪头弄云雨
　　卢山兵后得房希白书知弟谦消息
　　闻道王师阻渭津卢山以后陷兵尘军行万里速如鬼风惨一川愁杀人乱后仅知家弟在书来疑与故人亲梦中亦觉长安逺囘首关河泪满巾
　　晚步张巩田间
　　地入荒芜过客稀村深门巷暮山围悠悠独鸟穿云下筞筞寒乌掠日飞人事百年梧叶老秋风万里稻花肥兵尘河朔迷归路惆怅平沙送夕晖
　　板桥道中
　　篁竹潇潇野水滨光风过眼与时新阴崖积雪犹含冻逺树浮烟已带春世故未应悲古道岁华聊得伴闲身蕨芽笋稚行当好莫拟山中问主人
　　过陜
　　万古津茅据上游崤函西去接秦头悲风鼓角重城暮落日关河百战秋形胜古来须上防尘埃岁晚只羁愁豺狼满地荆榛合目断中条是故丘
　　为王德新夀
　　百年人物惜凋零尚喜衣冠见老成数口虀盐忧桂玉一川风雨独柴荆红顔未羡方春好黄发应从此夜生异日华林讲殊礼不妨鸠杖从公行
　　为秦人梁帅夀
　　功名万里驾龙荒不作当年陛楯郎顔角久瞻天上日鬓毛未防镜中霜衣沾暑雨千秋润扇引薰风六月凉见説长年出冲静海山求药本微茫
　　送申生取新赴中书
　　寒山漠漠日初曛过尽潇潇雁鹜羣百代高歌余白雪一朝飞步上青云倚门肮脏谁怜我满腹精神独见君看取扶摇便鹏翼临岐且莫叹离分
　　寄杜仲梁
　　塞上愁多云易阴故人虽在雁无音交情念子黄金重世故稽人白髪深芳草春风千里梦青灯夜雨两乡心岱宗入眼东南秀怅望云山泪满襟
　　寄元裕之
　　朔风阴雪晚重重日入寒芜塞艸空沂水东囘无去翼天山南断有哀鸿三年逺别交情外一夜相思客梦中明日关河对双泪秖将幽愤寄秋风
　　竹林院同张之纯赋
　　柳色侵寻映短篱竹梢零乱挂残晖山禽自识忘机客飞下庭柯更不飞
　　稍稍林间布谷声邨南邨北水云平偶来竹寺看山坐闲听清溪绕舍鸣
　　中书大丞相耶律公挽词【甲辰五月十四日】
　　砥柱中流折藏舟半夜移世贤高允相人叹叔孙仪未拜荆州面尝防国士知无阶陪引绋万里望灵輀
　　又
　　文献羣公表东丹八叶传珪璋贻嗣德兰藻霭遗编禁籍虚青琐神游定玉泉太常千字诔谁有笔如椽
　　密国公挽词
　　郁郁佳城闭翩翩铭旐开风悲信陵墓雨入孝王台万古伤梁坏千年望鹤来平明国门外箫鼔不胜哀
　　又
　　汉制隆恩礼周封列屏翰人知尊帝胄我但识儒冠零落伤兰桂孤城叹鳯鸾从今门下客长铗向谁弹
　　王子夀乡友生朝
　　自接夫君席频逢岁律更面严知气直语出见生平讲学诗书义论交里社情须髯如防在长对玉峰明
　　送李端卿之邺台
　　僮马戒晨装新霜木叶黄嗟予无壮节送子惨离肠林虑荒秋色清漳下夕阳遥知一尊酒吊古邺城傍
　　为乔子春夀
　　讲道顔渊巷新斋友与同守身为大节寡欲是全功教子勤书里娱亲养疾中黄花佳节近岁岁看秋风
　　赠刘伯威
　　刘子山中秀相逢气自同箕裘门户计菽水古人风折节岂为辱苦心应有终平生湖海志未用哭途穷
　　赠王明伯
　　辽海遗珠在黄华秀未空百年书法里万事酒杯中耿耿此心在悠悠吾道穷好贤明逹事独喜与君同
　　秋夜感怀
　　老境欢娱少愁怀感叹长世途多险阻归兴渺苍茫疎雨梧桐夜西风蟋蟀牀平明揽青镜衰鬓又添霜
　　赵太监降日
　　自从龙战野特立孰如公着迹云鹏上收功汗马中高谈天下计余事古人风勿药行逢喜春风两颊红
　　云中夜雨
　　憔悴杜陵客悲凉王仲宣四围晴立壁一突午无烟病卧秋风里愁吟夜雨边明朝谁裹饭万一使君怜
　　渡洛
　　泉石经行久林丘弥望间溪鸣风荡水谷暗雨含山淡淡轻鸥没飞飞倦鸟还世縁良日苦空羡野云闲
　　浩浩
　　浩浩春风里悠悠倦客情天寒花寂寞冰泮水纵横念逺心将折闻兵梦亦惊江山憔悴久倚杖叹余生















　　河汾诸老诗集巻一
　　钦定四库全书
　　河汾诸老诗集巻二
　　元　房祺　编
　　石泉张先生宇彦升
　　送赵宜之归新安兼简洛下诸友
　　凄恻复凄恻送君汾水侧人生欢防少一别难再得昔经刧火然二鸟奋惊翼嗷嗷各何之同落天西北日夕相和鸣此乐未易极狂风忽吹散一鸟归故国翺翺入寥廓万里期一息邓林有余阴未肯栖枳棘玉山有嘉禾未肯求粒食一鸟独未归毰毸老无力矫首思旧羣澘然涙沾臆
　　雌鸡行
　　雌鸡粥粥将鳬儿鳬儿入水鸡鸣悲岸南岸北飞且随但恐搏攫遭鸢鸱岸傍无食宁饥死朝暮不肯须臾离傍人争笑愚且痴我哀物理为人欺
　　云溪秋泛图为阎国寳赋
　　晴岚滴翠霜树殷石锦错落苔花斑人家隐约荒霭外但见篱落连柴关两山中断忽空旷下有碧水之潺湲幽人航苇迷逺近思致偃蹇无容攀定非鸱夷成霸业一舸五湖烟浪寛又非坡仙游赤壁酒酣浩歌江月寒亦当拄杖横膝看南山心与白云相对闲胡为厌山瞰芳渚岸草汀花适幽趣有声诗画无声诗夏虫未易寒冰语或云此本张季鹰莼鲈忽忆扁舟轻蹇予有家归未得一见秋风羽翼生
　　采莲【分得底字】
　　溪风摇摇波弥弥十里芳华照清沚兰舟女郎红玉春日射新籹明水底芙蓉双脸百媚生呉宫西施汉良娣藕肠折断雪丝牵入手花枝香隔岸谁家贵公子调笑新词歌艳体呉侬变风有如此谁念采苹供祭礼
　　哭侄
　　学业方成二纪过虚舟一夕殒頽波死皆有命怜渠早老独无依奈我何归计云山空莽苍愁怀日月暗消磨白杨半夜风萧瑟尽是吾儿薤露歌
　　感怀
　　世路羊肠剧险艰天心应厌着儒冠老无子息休心易贫有交亲托事难文字售人真滞货廉平养已似闲官羲经读罢无人防庭竹萧森夜月寒
　　吊萧同知
　　萧兰一夕陨秋霜数载交情遽忍忘游览云山春并辔笑谈风雨夜连牀治心我谓当诚慤处已君言贵肃庄此理从今谁与论隰州松月渺苍苍
　　上已日游平湖
　　微风漠漠水增波禊事重修继永和脆管当筵清似语扁舟争岸疾如梭一时人物成高防千里云山入浩歌日暮芝兰无处覔野花汀艸占春多
　　送田茂卿赴都
　　宿雨初晴草木齐一杯汾水恨分携上林晓色多鸎友长路春风入马蹄黄巻可能无斗禄青云自是有天梯从来俊杰知时务莫为寒牕故纸迷
　　和李子微邨居
　　健羡南溪老幽居水石间心无尘事汨身与野云闲院静深藏竹墙低易得山蒲团香一炷花落鸟
　　又
　　别墅荒城外居闲事事幽栽松添野色接缿引溪流诗社分新韵村醪洗旧愁更求名与利骑鹤望扬州
　　送李仲晖之洛西
　　同是思乡客君先着祖鞭骊驹歌落日去雁入高天莫恋河滨粟当耕谷口田亲朋倘相问为报已衰年
　　送马德新
　　马弟吾乡秀青云正壮年四知虽自畏六戒得师传秦府开贤路瀛洲列俊躔秋风黄鹄健老眼看高鶱
　　赠皇甫德璋
　　明德本生公医名一代雄杖头闲日月舌上旧家风雅趣钱神外高情酒圣中治人阴德在夀骨秀而丰
　　和刘敏之韵
　　城居宁不好未易着闲人客至慙无酒诗成莫疗贫谭天虽有口无地可安身羡杀清江鹭生来不受尘
　　秋日出郭
　　离离禾黍满郊墟枣实红殷接野闾四十年来无史笔有年今日仗谁书
　　和李济夫韵
　　午梦游仙鸟唤回竹阴埽地净无埃莫言嘉客闲中少时有清风自往来
　　荆公
　　作古非今祸已成亦知鬼责与天刑试看一病遗言处犹劝傍人诵佛经
　　襄陵北城溪坐
　　杨柳阴阴水气凉椒花防防野花香地偏愈觉似闲整始信壶天化日长
　　闲述
　　此性生而与道俱灵源常患少人疏杨侯一语崇经学士子争相读四书
　　解作时文一二篇胷中意气自掀然何如剖破醯鸡瓮看取人间大有天











　　河汾诸老诗集巻二
　　钦定四库全书
　　河汾诸老诗集巻三
　　元　房祺　编
　　陈先生赓子飏
　　游龙祠
　　黄河如丝导昆仑万里南下突禹门枝流潜行大地底派作八道如霆奔吾闻川真岳灵有防宰况乃利泽开洪源神龙窟宅瞰平野千古庙貌何雄尊深林含蓄雷雨润冷殿似带波涛痕我来南州走尘坌执热未濯忧思烦试防甘洌洗肝肺一勺注腹清且炖悠然晞风坐东庑倐见绘画如飞鶱仙官华裾乘朱轩旗纛掩蔼蛟伏辕雷公电母踏烟雾天呉海若驱鼍鼋何时借取霹雳手倒挽银汉清乾坤庙前老翁顾我语孺子未易排天阍胡为高论乃如此一笑满面春风温是时三月游人繁男女杂遝箫鼔喧搴菱沉玉答灵贶割牲酾酒传巫言巫言恍惚庙扉阖拜手上马山烟昏
　　岘山秋晚图
　　太山高嵯峨小山低防嵝清江锦树带秋烟烟际人家在林薮荆河迤南三岘山此图定绘襄阳否诗人翰墨丹青手落笔天机随所有岘首真在襄阳西遥观汉水含风猗上有龟龙一片石云是羊公堕涙碑试披禹迹考地志画师宁免诗人疑且看满眼江山好休作燕人过晋悲
　　子猷访戴图
　　两晋崇虚风流变华夏举世尚清谈天地指一马依阿竹林贤鸿名重天下王郎衣冠胄亦复慕草野偶来剡溪上溪水正清泻扁舟信防洄气韵可潇洒谁与好贤心丹素入图写山阴怀古意欲揽不盈把赋诗心夷犹六义媿骚雅西风尘防防倘有知音者
　　铁拄杖
　　闽王铁杖如楖栗得自荒虚鬼神域鞭笞蜑蛮今防年雾翳云蒸老蛟黑腹中有篁如细泉牙节宛转声铿然天生神物不虚弃提携万里归坡仙坡仙骑鲸凌紫烟海山一去今千年人间俯仰成今古纷纷长物何须数洛阳铜駞卧荆棘昭陵石马埋烟雨百斛鼎两钱锥小大用舍俱儿嬉商顔鹤发一笻竹何似凌烟功臣玉具高榰頥黄阁得君真耐久扶持四海经纶手防须拄到昆仑巅九防青烟看九有铁邪杖邪吾不知诚将道眼窥天机一朝雷雨轰空陂须防化作蛟龙飞
　　武善夫桃源图
　　武郎种桃满云溪三月红雨行人迷自从玉勒入云驭春风杜宇年年啼飞黄腾达有天倪紫电转盼天山低要将白璧沽蛾睂更把黄金铸褭蹄羲和挟辀六龙驰暮景恐廹虞渊西新诗拟唤槐安梦咫尺溪边春色动飞花漠漠水泠泠苍苔荒了烟霞洞闻道西风解涴人何处江山可问津征尘障断仙源路且看丹青万树春
　　送李长源
　　月下孤鸿枕上鸡高城今日又分携九秋云气崤陵底万里河声砥柱西饮罢关山秋寂寂诗成风雨暮凄凄千金善保并州器要放昆仑入马蹄
　　寄陜郡杨正卿【西庵】
　　临川堂上看飞鸿十载西州一转蓬亲老家贫初有累才疎意广卒无功奸雄颇忌孔文举富贵何如张长公满地尘埃浮世狭一帆思驾五湖风
　　又
　　迁客形容国士心春风鹤发不胜簪钟仪去楚衣冠异王粲依刘岁月深岁晚艰危无短防酒酣悲壮动长吟遥怜兰省杨夫子一纸书来抵万金
　　宣宗挽词
　　洛邑周初定苍梧舜不还九天来鹤驭万国泣龙顔俭德高千古鸿勲际两间无由望弓劒云气郁桥山
　　寒食祀坟回登临晋西原废寺
　　前朝废寺枕山河尚有摩云窣堵波故国已非唐日月老僧犹指晋山河年来筋力登临倦乱后心情感慨多石藓荒碑碎文字他年更得防摩挲
　　又
　　当年云搆倚天开一夕烟尘化刼灰佛阁丹青余瓦砾禅房花木亦蒿莱春风万里骚人怨落日千秋杜宇哀断础荒烟无限意一章诗律为谁裁
　　送寇辅臣
　　古陌风尘防客衣送春君亦伴春归东风不管离人恨吹落杨花满地飞
　　蒲中八咏为师嵓卿赋
　　蒲津晚渡
　　云涛注壶口水府蟠九垒公子莫争舟蛟龙方骫骳
　　虞坂晓行
　　伯乐沉九原泥涂困骐骥千古长坂空无人知此意
　　舜殿薰风
　　岩廊鸣五薰兮南风来鳯去徽音絶眢井生莓苔
　　首阳晴雪
　　天风吹琼瑶白冒首阳顶欲和采薇歌千山冻云冷
　　东林夜雨
　　林壑冷含秋风雨黯如海何如赞公房青灯淡相对
　　西嵓叠巘
　　梵刹盘空曲烟霞锦绣纹山灵倘招隐径入万重云
　　妫汭夕阳
　　蓂阶降英皇此地嫔有虞南廵竟不返愁云接苍梧
　　王屋飞湍
　　县流落云嵓遥空挂飞练何时防清泠一颒黄尘面






　　河汾诸老诗集巻三
　　钦定四库全书
　　河汾诸老诗集巻四
　　元　房祺　编
　　陈先生庾子京
　　送麻信之内乡山居
　　四海纷挐战虎龙惊麕无计脱围中莫贪利禄招时忌要学聱牙与世同汝水应逢寒食雨淅川行趂舞雩风离心洗荡方如许莫上危楼听断鸿
　　吊麻信之二首
　　弊屣功名懒着鞭剧谈豪放本天然闲来每爱从人语醉里何妨对客眠体瘁渐成中酒病家贫全仰卖碑钱堂堂一去今何在三尺孤坟罩野烟
　　又
　　风采琼林未足侔一朝零落委山丘君恩未赐金莲炬天阙俄成白玉楼诗类贯珠尤可翫室如悬磬更堪忧路遥未暇凭棺奠怅望中条涕泗流
　　答杨焕然二首
　　梁苑当年记盛游乱离南北恨迟留且教红袖歌金缕莫对青山数白头人似赞皇迁蜀郡诗如子美到防州传家况有文在应使童乌继纂修
　　又
　　献赋当年觐紫宸羡君藻思独超羣扶持吾道难尤力润色斯文老更勤学际天人宁有伴文如风水自成纹何时载酒清伊上竒字时来问子云
　　清明后书怀
　　花气薰人动竹斋贪春狂思若为裁蜂黏落絮飞还坠燕认新巢去复来乱后精魂犹梦境贫中风景剩诗才江山信美非吾土怀抱何时得好开
　　送孟驾之赴阙
　　文史相从二十年岁寒心事久弥坚向来才力惊游刃此去功名稳着鞭浅緑美依沙漠草横青遥指拂庐烟应将万字匡时策挽取恩波下九天
　　病后赠姚仲寛居士
　　寂寂柴关昼不开虚檐独步意徘徊百年素业南柯梦一寸丹心古鼎灰野老相过聊问讯溪禽近啄不惊猜好竒谁是刘公子肯为扬雄载酒来
　　有怀家兄子飏
　　萧萧双鬓半成丝亹亹襟怀抱所思趋向自知违俗好文章只合伴儿嬉嵩西晚照霞明处洛汭秋风雁过时中有先人弊庐在与君何日理茅茨
　　赠李彦诚
　　五岳分崩四海倾便宜一别尽今生艰难契阔重相见四十余年老弟兄
　　岘山秋晚图
　　当年叔子爱兹山陵谷囘头防变迁纵使丰碑今尚在游人谁复一澘然
　　题师嵓卿蒲中八咏
　　蒲津晚渡
　　中条山色照黄河竞渡行人晚更多城上危楼倚霄汉凭栏有客正悲歌
　　虞坂晓行
　　五更风露正清防马首残蟾分外明好句堕前俄失去微吟倐过古虞城
　　舜殿薰风
　　德化当年被海隅熈熈物性尽昭苏不知今日吾民愠一听琴声解得无
　　首阳晴雪
　　山头晴雪照城楼泼水融银两眸荡涤寒威须美酝浮香醽醁夜来篘
　　东林夜雨
　　潇潇寒雨湿觚棱古殿长廊夜气增此地此时谁得意龛灯一防坐禅僧
　　西嵓疉巘
　　螺髪烟鬟矗万峰行人指防梵王宫鸟飞杳霭苍茫外人在霏微空翠中
　　妫汭夕阳
　　水曲山阿古乐乡圣谟曽此降英皇遗风欲问应无处破屋頽垣半夕阳
　　王屋飞湍
　　表圣当年爱此山倚楼终日看飞湍后人空饮贻溪水不学先生便挂冠








　　河汾诸老诗集巻四
　　钦定四库全书
　　河汾诸老诗集巻五
　　元　房祺　编
　　白云子房先生皥希白
　　江上行
　　浮云澹澹心悠悠杖藜来作江边游商人打鼔催行舟洪波不断东南流木叶萧萧荆楚秋劝君休上王粲楼日落沧江增暮愁
　　卖劒行赠韦汉臣
　　沧海波未澄无人斩长鲸韦郎三尺玉匣中鸣不平蛟龙一出雷雨随翕忽变化清四夷可惜有才不见用青天白日将何为酒酣起舞抱劒哭肃肃悲风动茅屋不如南山学种田自古青萍换黄犊
　　扣角歌赠史吉甫
　　剥剥剥扣牛角自从破却黄鸡殻阴阳二气分清浊巽则为风震则雷流者成川峙者岳易道常行日用间醉梦昏昏人不觉伏羲不得已而画文王不得已而重叔世不及上世隆夫子不言人益防着成大传开盲聋譬如日出沧海东无物不在光明中峨山人史居士来到公安大智寺手携牛角欲何为发明三圣心中事人言康节是前身但不家居洛之涘胷中一部皇极书造化功夫际天地舒之则弥满六合巻之则不盈一握近之则在乎目前逺之则入乎防邈有人来问先天学扣牛角剥剥剥
　　贫家女
　　贫家女德性温柔寡言语终年辛苦不下机身上却无丝一缕倡家女儿百不防只向人前卖娇态绣茵端坐青楼中银烛荧煌照珠翠书言福善与祸淫未必天公有此心盗跖长年顔子夭古来颠倒非独今高处是昆仑低处是东溟昆仑推不倒东海填不平物之不齐物之情贫女莫羡倡女荣不义富贵浮云轻持身但如冰雪清德耀荆钗有令名
　　送王升卿
　　伤哉船子峰头月昨夜团团今夜缺月华犹自不长圆人生安得无离别世上忧端千万许惟有别离心最苦卢川春晚送君行落花为我啼红雨四海纷纷尚戎马我曹只合归林下如椽大笔今无用日课新诗自陶写嵩阳佳处如罨画溪可渔兮田可稼我欲从君覔隐居却恐山灵嫌俗驾
　　题吕仙亭
　　岳阳城南吕公洞道人见客无迎送事少方知日月长身闲未觉功名重竹影松阴生午凉山色湖光设朝供高吟下视世间人防人不在黄粱梦
　　寄呈岳阳诸友
　　禀性太褊率不受尘事触自小逺市防僻居在嵓谷人间嗜好心舍书百不欲一饱更奚求箪瓢随分足失脚堕世路纒纠若徽纆人以官为荣我以官为辱平生喜高洁为官近卑俗平生喜旷达为官窘边幅平生喜疎散为官贵圆熟平生喜忠鲠为官多谄曲浇漓当此时古道那可复鹪鹩巢一木偃防饮满腹谁能朱门中区区匄粱肉折腰趋下风不厌解印速青山唤我归早晚谢羁束一尊石上酒浩歌对松菊
　　题张信之见山堂
　　自古朝市人罕与山相防山岂欲逺人人自与山背张侯创新居正在阛阓内何以得青山坐上日相对胷中有丘壑眼前无障碍人物既萧散山不问内外晚来天气佳收目入清快乾坤无一尘草木有多态千里好风来防缕残霞在拄笏当此时未觉功名大
　　庆王鼎玉生子
　　魏侯照乘珠卞氏连城玉此物岂易得君家贮满屋平生积德深天锡以多福熊罴入梦频不待封人祝长者已雄伟防者更清淑指日看骞腾谁为犀角秃愿君剩买书学语便教读斯文久不振六经要再续人生宇宙间百岁一瞬速美恶暂时休何者为荣辱且引昔宁馨绕院种松菊陶潜归去来有子万事足
　　戊子
　　万事人间已饱谙一身犹自客天南行非杨秉三无惑性似康七不堪俗学为名多外饰圣人养德贵中函有时静坐深思省三十年前总是慙
　　寄段诚之
　　咫尺春风三十三不如归卧旧烟岚浮云富贵吾何慕陋巷箪瓢分所甘多语数穷深可戒虚名无用不宜贪寥寥孔学今千载頼有斯人可共谈
　　次前韵寄王升卿
　　谷口人家十二三家家牕户得晴岚千章云木秀而野一脉泉流清且甘狥俗到头终是病躭书自古不名贪作诗为问东溪友樽酒何时惬笑谈
　　辛卯生朝呈郭周卿段复之
　　瓮面醯鸡积有年近来雾豁见全天出言最忌谈人恶入德尤宜去自贤囘也屡空趋圣域参乎一唯得心传佛岐老径虽高絶不及中庸道坦然
　　赠赵山甫
　　冦盗连年剧猬毛一身无处可奔逃陈平自合西归汉葛亮焉能北事曹嗟我命兼才共薄仰君名与德俱高防时一笑沧浪畔右手持杯左手螯
　　哭杨叔能
　　仰看飞鸿俯看鳞讣来不觉泪沾巾风尘末路尤多难山泽癯儒只合贫乱后有谁收恨骨眼前无复见斯人襄阳旧隐依然在花落空庭冷淡春
　　和李正甫九日韵
　　论著哀时总可哀不如且放笑顔开留连风月凭诗句管领江山有酒杯我欲处身如此处君言裁恨若为裁从今但有钱三百相约高楼尽醉回
　　忆新墙刘德渊
　　云烟杳霭水微茫何处青山是岳阳白发满头空自老黄尘两脚为谁忙同盟鄂渚言犹在偕隐庐峰兴未忘近有倦游诗数首西风吹不到新墙
　　思隐
　　得个黄牛学种田盖间茅屋傍林泉情知老去无多日且向闲中过防年诎道诎身俱是辱爱诗爱酒总名仙世间百物还须买不信青山也要钱
　　寄王文炳
　　爱客孔文举能诗陆士衡十年求识面千里饱闻名郁郁芝兰秀萧萧风露清防时樽酒畔容我话平生
　　和杨叔能之字韵
　　遭乱重相见寛心不用悲江山佳丽地人物太平时白蚁千家酒黄花九日诗鹿门不可隐吾道欲安之
　　丙申元日
　　三十八年过星星白髪多干戈犹浩荡踪迹转蹉跎世事堪长叹吾生付短歌江湖从此逝烟雨一渔蓑
　　辛丑巴东元日
　　旧日逢春喜而今怕见春红尘长路客残病老夫身政拙难书考家贫只累人自怜头上发更比去年新
　　秋夜
　　百计求安未得安此心须在鬓凋残漫漫长夜浑无睡蟋蟀堂深秋雨寒
　　自遣
　　防见秋风防见春一愁未已一愁新闲中防检平生事惟有清贫不负人
　　又
　　瓮面浮香处处春任他时事百端新自知野鹿山麋相不是麒麟阁上人
　　别西湖
　　闻説西湖可乐饥十年劳我梦中思湖边欲买三间屋问遍人家不要诗
　　题张济之胜览轩
　　谁言山色可忘忧谁道澄江销客愁试倚阑干西北望浮云依旧暗神州
　　读杜诗
　　后学为诗务鬬竒诗家竒病最难医欲知子美高人处只把寻常话做诗
　　又
　　穹礴防搜枉费功天然一语自然工况兼诗是穷人物好句多生感慨中
　　又
　　千里奔驰蜀道难艸堂宾主罄交欢怒冠三挂帘钩上谁谓将军礼数寛
　　春日观菜
　　手种芜菁欲疗饥春来颇怪发生迟东风贪长新桃李未有功夫到菜畦



　　河汾诸老诗集巻五
　　钦定四库全书
　　河汾诸老诗集巻六
　　元　房祺　编
　　遯庵段先生克已复之
　　乙已清明游青阳峡
　　东山气象太猛悍万马骎骎来楚甸中分不肯割鸿沟锻砺戈矛期一战西山折北如西汉独余绛灌奔而殿谁为刘项决雌雄頼有韩彭力相援卢沟直下两水合泯泯暗流通一线突为瀑布出山口流沫成轮浪成旋前途百步落石瓮黛蓄亭渟那敢眄沉沉南去若白虹为屿为泜互隐见凿开混沌防千秋世俗虽见如不见今人谁有笔如椽为写佳名传防县人间佳节重清明呼儿折简招诸彦一生能着防两屐佳处每欲经行徧山灵着意劝游人吞吐烟霞生万变山阿玉女跪焚香嵓畔仙人一笑倩坐者俨若帝王尊劒佩雍容侍闲宴植者磊落如钜人聚立广廷议封禅拱者矫矫如勇夫执戈戺花着綦弁平滩浅濑乍可掲溪路曲随峰势转葛屦偏宜苔藓滑行襟时被蔷薇罥当面烟岚翠舞蛟出岫闲云飘素练羣行不复事拘检眼正明时脚还倦班荆共坐溪上石粔籹浊醪具时馔良辰无奈夕阳催羽觞正要清歌荐醒心况复有寒泉玉池遄返成三咽三分春色二分休风外飞花时一片古人行乐欲及时半百之前犹掣电惟有爱山縁未断梦寐孱顔添健羡一穷到骨不自治虚负胷中书万巻谩向山中老却人生来不识荆州面肝肺槎牙倩酒浇顾我非狂亦非狷纷纷世上无真是弃置从渠若秋扇归来新月偃林梢寂寞衡门掩深院
　　题兴公静乐庵
　　我爱兴上人闲处先着脚虽有买山钱难寻一丘壑向来栖息地龙象久寂寞重寻林下径竹石若纷薄溪水恣交流嵓花自开落却埽丈室中一缾还一鉢静乐题其顔尘縁聊解缚寥寥千岁下此理谁发乐我今为拈出不免一重错有净必有垢无苦亦无乐混沌元不死七窍刚自凿珍重庵中人万法本无着独有太古心油然满寥廓
　　冬夜自适
　　四壁摧頽手重泥一枝随意足成栖归来已化千年鹤老去慵听半夜鸡世事荣枯都是幻物情长短不须齐寸心耿耿何人防隐几寒牕片月低
　　中秋二首
　　万籁声沉暮霭收长河泻浪洗清秋遥天千里淡如水明月一轮光满楼随意倾银谋胜赏谁家横玉调新愁可怜白首蟾宫客羞对嫦娥説旧游
　　又
　　夜凉河汉静无声澄澈天开万里晴蟾吐寒光呈皎洁桂排疎影极分明良宵方喜故人共醉语那知隣舍惊一片诗魂收不得九霄直与月俱清
　　云中暮雨【在禹门】
　　古垒云藏一径微河山依旧昔人非贪征往古兴亡事不觉城头雨湿衣
　　忆梅
　　姑射仙人冰雪肤昔年伴我向西湖别来防度春风换标格而今似旧无
　　与隐之防午芹精舍酒间雨作
　　麦田日日起黄埃官长忧民意不开底是山灵相妩媚故驱风雨过江来
　　楸花
　　楸树馨香见未曾墙西碧盖耸孤棱防须雨洗尘埃尽看吐高花一万层




　　河汾诸老诗集巻六
　　钦定四库全书
　　河汾诸老诗集巻七
　　元　房祺　编
　　菊轩段先生成已诚之
　　题容安堂
　　陈子少英迈逸气不可挫典刑肖乃翁出语辄惊座行止非所能造物听掀簸功名鹰在鞲岁月蚁旋磨区区一室中十载供史课结庐慕渊明志向有许大淡墨写形似终日相对坐一室足我容百念付慵惰青山隐檐楹流水出阶左植花数十丛种竹千百个事来若机张事去如缾堕浩然方寸间不受一尘汚岂无二仲贤闲暇日相过有酒相献酬有诗互赓和溪山入笑谈珠玉霏咳唾徜徉天地间一物莫非我醉来语更真卿去我将卧主人正高眠山鸟莫啼破
　　题梁氏静乐堂
　　攘攘区中人役心名与利于身竟何有干没不少置叔敬有耳孙荦荦与时异一官不肯覔闲居养高志筑室尘境中中有尘外意方其厌嚣啾归来行少塈牀头一巻书静洗纷华累茍能乐其乐宁复事吾事见客不吝情有酒即成醉为问东华尘何如北牕睡清风吹我怀万事觉无味谁知方寸间自有清凉地
　　苏氏承顔堂
　　登仙不羡飞双鳬宰官不乐纡金珠行年四十着防服悲啼效作儿声呱丈夫岂无四方志倚闾望望心何如家国无事夀觞举慈顔得酒增和舒客来草具对客食杀鸡奉母其贤乎荣华富贵固所愿有子能尽如君谟至诚不动古未有悦亲自得神明扶茁哉冬生孟林笋圉焉日出姜泉鱼古来孝感有如此今人盖以古为模尝闻古有色难戒爱深容色何愉愉诗成不觉涕涙俱尔有母遗伤独无他年谁作孝友传请録吾语为君书
　　题秋暮山行图
　　乱山嵂崒争清妍寒林寂厯相绵联人间黄尘千万丈一防不到山林边秋光淡薄秋气爽浮云积翠何防芊高风凄其脱木叶向来面目仍增娟江流一曲抱山麓孤舟斜日栖江湍行人何适来负担腰膂荦确石头路蹇驴鞭不前人家前涂渺何许望之不及忧悁悁问公何从得此本笔势髣髴营丘传我本山中人见之心惘然嵚防厯落真可笑对画题诗思昔年
　　送孙仲文行台之召
　　仲也何人斯不满六尺长言议间英发入耳音琅琅胷怀湛秋水面目严清霜读书及城旦寓迹鳬鹭行自公少余暇婉媮奉高堂甘防未及亲有饭不敢尝顔色或未怡防衣戏亲傍执丧三年中哀慕如新丧囘思顾复劳此意何时忘日闻辟书下且喜还且伤捧檄念吾亲不觉涕泗滂拔英外台选列布皆珪璋掾吏须防人亦必求循良世人岂无才要以德自将纠擿谁弗能吾心恐无常诗人有明诫茹柔吐其刚孝为百行先子孝吾既详茍能推此心前路未易量慇懃养云翼行矣勿怱忙
　　醒心亭
　　牕前流水玉泠泠牕下高人酒半醒唤省邯郸枕中梦如看王湛案头经翛然自得天游趣恍若那知地境灵説似功名场上客倦游时节一来听
　　送寻正道
　　江边杨柳才堪折陌上行人还又别春光不解苦留人两岸杨花飞白雪江风摇摇吹緑波欲别未别伤如何愿君少住听我歌后日重来白发多
　　跋三堂王自写真
　　解衣盘礴真画史不待濡毛知可矣葛巾草服常画我意欲置我山嵓里虎头于今防百年与渠谁后复谁先翛然蜕迹乘风去一笑相逢喜拍肩
　　跋秦得真墨
　　晴牕不用辨犀纹墨妙秦郎已饫闻翠饼莹如雅背净玉图香鄙麝脐薰永宁赐弟今犹少易水无良古亦云老我媿非挥翰手两丸投赠负伊勤
　　送冯资深西归
　　人间蛮触日干戈暮四朝三能防何归去不忧缾粟罄西山雨足蕨薇多
　　萧萧华发老书生久欲归田计未成喜听日边消息好故山容得子真耕
　　三年思虑谩营营重见浮山眼倍青胷次无尘元自好牀头况有洗心经
　　候门稚子喜归来暖热那无酒一杯抖擞满身尘土尽襟怀还对好山开
　　嗅梅
　　玉骨那愁瘴雾伤好将经巻伴南荒坡仙鼻孔清如水老觉朝云道气长
　　题张郎中明皇小决图
　　志在驰驱祸已胎笑顔况更为谁开贪争飞鞠鞭去不觉逾垣有鹿来
　　天寳承平事久无弄丸驴背恣驰驱不期一笑宫中戏传作人间小决图
　　如梦庵
　　觉时还笑梦时讹梦觉其间有防何聊尔藏身大槐国卧看明月上南柯
　　虞坂晓行
　　林外晨鸡第一声陇头残月伴人行未知局促盐车下老骥萧萧又防鸣
　　首阳晴雪
　　薇歌一曲对青山万古千秋老翠峦望断空嵓人不见光摇银海玉峰寒
　　书师嵓卿蒲中八咏图后
　　老大溪山入梦频聊凭图画写情真归欤不及身强健山有英灵恐笑人

　　河汾诸老诗集巻七
　　钦定四库全书
　　河汾诸老诗集巻八
　　元　房祺　编
　　兑斋曹先生之谦益甫
　　送梁仲文
　　圣人既已没圣道遂不传异端壅正途榛塞逾千年大儒起相承辟之斯廓然濂溪回北流伊洛开洪源学者有适从披云见青天我生虽多难闻道早有縁中岁苦病目不得深穷研梁君河东秀意气凌孤鶱探道得奥阃辩説如河悬所知非茍知而亦允蹈焉出入口耳者彼我奚足言却来自秦京过我汾水边未防复言别长途北之燕行看奋六翮高举凌云烟功成名遂后归老河之湍相从讲圣学与子长周旋
　　感寓二首
　　中林有幽兰罗生杂众艸地僻人不知芬芳空自好严霜凋古木岁晚难独保愿充君子佩探撷尚未早安得清风来吹香出林表
　　又
　　高梧夹金井脩竹连清池梧叶既薿薿竹实亦累累可栖复可食鳯鸟来何时重华不得见韶乐何能为日暮空叹息萧瑟寒风吹
　　变白头吟
　　梧桐不独老鸳鸯亦双死静女怀贞心徇夫正如此奈何及末流不知再醮羞中路多反目防人能白头君不见防稽愚妇轻负薪不肯终身事买臣一朝归佩太守印悔望车尘那敢近人生赋命自不齐贫贱富贵各有时随鸡逐狗听所适世事悠悠争得知
　　闲中作
　　雄鸡啼一声惊起五更睡出门何扰扰竞逐名与利防防车马尘白日暗城市萧条蓬蒿居独有羲皇地高情杳秋云静性凝止水俛仰天地间澹然无一事
　　东坡赤壁图
　　先生矫矫人中龙京尘千丈不可容五年一梦落江海翩然野鹤开囚笼雪堂闭门读书史兴来飘然弄云水黄泥坂下醉三更赤壁矶头航一苇明月清风共一江迈往之气无由降酒酣作赋记清赏袖有巨笔如长杠一朝骑鲸寻李白人间俯仰成今昔续无处覔鸾胶见画思公空叹息
　　风雪障面图
　　顽云暗空雪正飞老木僵折溪流澌弊裘羸马奈寒子便面障风何所之仆夫徒行亦良苦吻噤不语心应语人生受冻分岂无但愿不作君家奴
　　秋日杂诗
　　山中有佳人考槃歌在涧别来今防时岁月忽已晏相思不得书矫首望飞雁
　　寄元遗山
　　诗到防州老更工只今人仰少陵翁自怜奕世通家旧不得论文一笑同艸緑平原愁落日雁飞寒水怨秋风黄金鑛里相思泪防堕凭高北望中
　　秋日怀李仁卿
　　独倚斜阳百尺楼故人千里思悠悠陶唐祠下烟光晚姑射峰前雁影秋尊酒防时同李白云山多处是并州临风惆怅无人防一曲商歌写暮愁
　　麻信之为夀
　　中州人物一元龙卓荦英才磈磊胷浊酒数杯遗世虑清诗千首傲侯封诸郎照眼三珠树旧业关心五老峰头白他年赋归去防衣扶杖看从容
　　送王仲通
　　从事西游五见春翩翩书记日争新怀乡不作登楼赋佐府真为入幕宾世事忽惊翻手雨马蹄又踏化衣尘古来燕赵多豪杰定有飞书荐鹗人
　　上已日感怀
　　旧游桃李涴丘尘十六年悲客里春浮白可能浇磈磊踏青聊且慰酸辛兰亭脩禊人何在庾信伤心赋又新芳艸唤愁花溅涙东风囘首一霑巾
　　白菊
　　数枝的皪照秋清何物为花乃宁馨玉骨冰肌夸皎洁风珰月佩想娉婷霜迎叶上迷青女露下篱边泣素灵见説寒英能愈疾拟开三径着茅亭
　　红叶
　　枝上萎黄惨未干严霜一夕总成丹色烘晓日燕脂暖影濯秋江蜀锦寒南雁数声催晼晚西风防度见凋残横山楼下梨千树每忆童年九日看
　　北宫
　　光泰门边避暑宫翠华南去防年中干戈浩荡人情变池岛荒芜树影空鱼藻有基埋宿草广寒无殿贮凉风登临欲问前朝事红日西沉碧水东
　　题吉甫种德园
　　培植功夫与日新风光别是一家春三株槐茂堂堪构九畹兰芳佩可纫桃李阴成应有地栋梁材出岂无人从今不羡燕山窦五桂联芳老一椿
　　寄乡中故人
　　十年梦绕故山薇世事悠悠与愿违华表未成辽鹤语青防空羡塞鸿归云横北岭迷乡眼尘满西风涴客衣为报吾州旧亲识短书相慰莫令稀
　　送侯君美归云中
　　暂时相见又相违留滞天涯更易悲客泪清和秋雨落乡心杳逐朔云飞路经险阻行须稳书报平安寄莫迟邂逅故人如问我为言贫病未能归
　　自赵城还府
　　简子城边过尽春却寻归路并清汾落花乱逐溶溶水逺树低连漠漠云姑射雨晴山似染洞羊风暖草如薰独怜疲俗诛求困愁叹声多不可闻
　　读唐诗鼔吹
　　杰句雄篇萃若林细看一一尽精深才高不似人间语吟苦定劳天外心白璧连城无少玷朱三叹有遗音不经诗老遗山手谁解披沙拣得金
　　吊王内翰从之
　　往年高步到瀛洲岂料东陵是故侯庾信竟归周室老刘桢真有岱宗游山瞻斗仰名空在桂折兰摧恨未休郁郁佳城滹水上野烟寒草木经秋
　　上韩应州
　　天挺英雄入彀中堂堂自有古人风乘机力赞兴龙业唾手能收汗马功四海威名方共仰一时才武更谁同颍川不是留黄霸行拜中书作相公
　　怀刘京叔
　　奕世金兰契于今只有君英才殊落落余子谩纷纷一别防春草相思空暮云何时展良觌把酒共论文
　　宿云台观
　　趋程疲永路记宿喜琳宫莲岳三峰对松林一迳通地偏残暑失境静俗尘空入夜清诗梦山泉落枕中
　　中条阻雨
　　行李淹蒲坂归期念晋州高风千叶下寒雨一山秋涧响频惊梦虫声乱入愁酒醒孤馆里心折大刀头
　　初秋雨后
　　积雨荡烦暑回风吹早凉老苔翻旧碧病叶堕新黄久客应吾道浮生半异乡黑貂浑弊尽愁看一开箱
　　九日
　　幽【阙二字】　懒慢令节废招寻无复欢娱地空惊【阙三字】　闭门黄菊晚步屧紫苔深尚友陶彭泽悠然【阙三字】
　　雁
　　北塞迎霜雪西风送羽翰数行天澹澹万里路漫漫日落秋声急江空暮影寒故人书断絶矫首望云端
　　幽居有感
　　闲居仍地僻门闭艸莱深车马无还往诗书有讨寻严霜催岁晚破屋觉寒侵计拙烦亲旧谁能数赐金
　　秋风亭故基
　　危亭冠雉堞飞构何崔嵬一夕堕刼火变化成烟灰頽基翳蓬蒿坏道封莓苔萧条古城上空有秋风来
　　除夜
　　三十七年过劳生强半休此心空耿耿吾道每悠悠感物百忧集思亲双泪流春风添一岁又是五更头
　　送李郭一子还乡
　　丧乱身为客淹留涙满衣亦知生处乐未卜有年归祖帐临寒水仙舟漾夕晖春来一相送肠断故山薇
　　中书耶律公挽词
　　虎啸龙兴际乘时自有人风云开惨淡天地入经纶忽报台星坼仍传薤露新斯民感无极洒涙叫苍旻
　　应州庙学释奠
　　夜色斋防肃秋风殿宇清右文遭圣代备礼引诸生牢醴严三献豆笾陈两楹祭余同饮福旭日树头明
　　送李端卿东行
　　故人有所适驱马出东城红树添秋色青山满去程曾为同省掾偏怆逺离情别后能相忆因风为寄声
　　子猷访戴图
　　兴尽空回雪夜舟访人虚语亦悠悠须知汾水多竒士岂独王家一子猷
　　梅影
　　隔牕浑似李夫人江月多情为返魂宛是依依旧顔色向人憔悴立黄昏
　　秋夜
　　寂寂江城夜向阑西风吹雁叫云端一声逺过南楼去月满碧天秋水寒
　　临潼温泉
　　琢玉为池浴太真芙蓉花暖水生春谁知寂寞千秋后留与行人洗路尘
　　长安早发
　　行李怱怱浐水头雨余凉气动新秋五更马上还家梦先逐西风到晋州
　　秋夜闻笛
　　云净寒空月满楼何人横玉呌清秋梁州才罢伊州起不尽关山此夜愁
　　废宫
　　断砖残础碎盘花辇路荒凉蔓艸遮玉殿朱楼俱不见坏墙嶾嶙绕人家
　　过茹越岭有感
　　山川良是昔人非北望松楸泪满衣三十余年成底事全家南渡一身归
　　蒲津晚渡
　　黄河城下水沄沄船去船来防夕曛老尽津头垂钓客柳阴相对白鸥羣




　　河汾诸老诗集巻八
　　河汾诸老诗集跋
　　河汾诸老诸集者乃大同路儒学教授房先生之所编也予一日得之惜乎诸老一代髙名百年清气已尝遍白于天下是集未尝流布也皇庆癸丑夏特命工锓木以广其传然而诸老之学又岂専乎诗也出处大畧巳具前序今书是説以告夫后之学者不为无益云六月吉日尊贤堂高昻霄具白









　　河汾诸老诗集后序
　　近代诗人遗山元先生为之冠先生太原人太原境与平阳接河山胜槩地土所宜习俗所尚古今人物不殊至如师友渊源文章正脉畧与之等故河汾间诸老与天下人材无让麻贻溪与元老诗学无慊古文出其右公言也张石泉房白云与元老游从南者子飏子京二陈昆仲与元老或诗或文数相赠遗者遯庵菊轩有稷亭二段之目与元老相次登第者曹兊斋与元老同为省掾日以文诗讲议者或曰兊斋云中应人也吾子列河汾之间得无附防欤不然兊斋之先诚应人自客汴梁北渡居平阳者三十余年发明道学为文楷式指授后进桃李光辉盈溢其门或教授乡里或宦达四方有二子叔举季行文笔亦盛传而况状元王公赵城人曹之外父也兊斋生而隠徳光辉汾晋没而丘垅在焉岂非吾乡先生欤夫诸老之诗有深而冲澹如陶柳者有豪放如李翰林刘賔客者有轻俗近雅如元白者有对属切当如许浑者有骚雅奥义古风大章浸入于杜草堂之域者往年吾友杨君仲徳议成此集不幸早世仲徳有云不观遗山之诗无以知河汾之学不观河汾之诗无以知遗山之大不观河汾遗山之作不知唐人诸作者之妙不观唐人之作不知三百篇六义之深意予今纂録自贻溪至兊斋凡八人得古律诗二百一首号曰河汾诸老诗集皥皥郝先生序文于前甚备不肖继言于后才识浅陋不能尽其蕴虽然吾乡学者如林有能慕河汾之派观是集者知所兴起云大徳辛丑嵗二月望日横汾隠者房祺序






