　　钦定四库全书　　　　　集部八
　　雅颂正音　　　　　　　总集类
　　提要
　　【臣】等谨按雅颂正音五巻明刘仔肩编仔肩字汝弼鄱阳人洪武初因荐应召至京集同时之诗为此书上自公卿下至衲子凡五十余人而仔肩所作亦附焉用王逸徐陵芮挺章例也所选之诗毎人寥寥数首葢是时诸人之集皆未成编随得随録故未能赅备然明初诸家今无专集行世者颇借以畧存梗概其时武功初定文治方兴仔肩拟之雅颂固未免溢美要其舂容谐婉雍雍乎开国之音存之亦足以见明初之风气也此本犹洪武时旧刻岁久刓敝颇有糢糊佚脱之处无别本可校今悉姑仍其旧焉乾隆四十六年十一月恭校上
　　总纂官【臣】纪昀【臣】陆锡熊【臣】孙士毅
　　总　校　官　【臣】　陆　费　墀














　　雅颂正音原序
　　雅颂正音者鄱阳刘仔肩之所集也其曰雅颂者何雅则燕飨防朝之乐歌颂则美盛徳告成功于神明者也今诗之体与雅颂不同矣犹袭其名者何体不同也而曰赋曰比曰兴者其有不同乎同矣而谓体不同者何时有古今也时有古今也奈何今不得为古犹古不能为今也今古虽不同人情之发也人声之宣也人文之成也则同而已矣然则曷为谓之同江河沼沚有不同也水则同陵峦冈阜有不同也土则同人动乎物有不同也感则同趋其同而舍其异是之谓大同曷为知其为大同期归于道焉尔归于道焉尔者何世之治声之和也声之和也奈何天声和于上地声和于下人声和于中则体信达顺至矣体信达顺其亦有应乎曰有三秀荣凤鸟见龟龙出驺虞至嘉禾生何往而非应也应则乌可已也乌可已则有作为雅颂被之弦歌荐之郊庙者矣是集之作其殆权舆者欤洪武三年十二月十五日国子司业金华宋濓序















　　钦定四库全书
　　雅颂正音巻一
　　明　刘仔肩　编
　　陶安主敬【姑孰人】
　　石假山诗
　　世上好山如好人偃傲不肻来相亲是何峯峦落几案数寸气象排苍旻我闻好山芙蓉三十六从有鸿蒙露岩谷一宵神运霹雳斧但见二十四峯青立玉翩然飞去十二峯来向君家伴幽独忽遇云间骑鹤侣为言此事非夸诩更有仙家十二楼化作游龙渡江去砚屏时映一拳小万壑千嵓共昏晓天地骨含千古清收拾精神不为少洞天两窍秘莫窥虚防眇漠涵天池须弥亦向芥子纳静中观妙生神竒幽人拂拭爱潇洒掌握烟霏恣陶写着屐不劳追谢公山同心防忘真假
　　赠刘汝弼赴京
　　珊瑚生海底渊深邈难致人世曾几株遂作希有视鄱阳古大邑文物渊薮萃干戈一纪余衣冠日陵替际此维新朝四方延俊乂刘君孤凤凰文彩无与俪才难古所叹寥寥不三二一夔作大章虽少已足贵选堂执权衡词藻赏瑰异爵禄被光华名节勤砥砺孝亲在显扬报国朂忠义荐才吾所职至珍得非易掇此芝兰芳移栽上林地南风天宇髙目送青云骥
　　胡翰仲申【金华人】
　　雪山亭诗为夏官章季明作
　　呉山跨东表棱层拟西域上有琼仙馆下临万家邑炎浊自兹逺髙寒去天尺浑浑太素开肃肃霙积山合葱岭势水散银河色鲛室亘湖曲星桥少人迹僧归天竺寺渔傍苏堤石飘飖楚树春洄沿越江夕爽气浮清都澄晖落瑶席触物各有会抚时讵非昔宇宙良悠哉人生苦形役五年间音容相见抱衰疾手拂三素云送尔双飞舄大明当中天光被南与北眷言羲和氏为纪甲辰厯
　　送吕君采元史北平
　　又见陈农去遥临析木墟山川游幸后文献乱离余备极传闻异归从直笔书百年殷监在尽献玉阶除刘基伯温【栝苍人】
　　有怀龙门先生谩书奉寄以写别怀【龙门宋景亷号】
　　有美一人兮美且都青霞为衣兮白云为裾被秋兰兮佩珣玗泰和与游兮中黄与居瞻望弗及兮芳嵗其徂山髙水防兮道阻且纡安得羽翼兮致我与俱
　　有美一人兮美且仁自我不见兮不知几春仰穹兮睇参辰为合为离兮孰识其因青防无阶兮江海无津安得羽翼兮致我与邻
　　有美一人兮在山中苍眉黑须兮玉雪其容饮沆兮食紫虹澡石泉兮洒清风邀初平兮从赤松超逍遥兮乐无穷安得羽翼兮致我与同
　　詹同同文【江夏人】
　　张氏白石山房诗
　　浦江有名山白石如积雪玉气亘中天龙湫无六月于兹隠君子结屋依翠微读书日平树看泉风满衣谁谓野鹤姿从心自饮啄一落樊笼间清梦绕岩壑岂不念白石好链五色纹献之补天手归卧山中云
　　寄呉朝锡
　　小楼残烛短冠服晨钟紫陌嘶羣骥丹霄驾六龙朝囘寻药裹病起写书封嵗月惊华髪松楸动惨容春云怀去友夜雨梦归农淮海经年别何时得尔从
　　松涧亭
　　涧上长松一百尺松花落涧流香雪仙韶入夜度晴空飞瀑随风洒秋月髙人于此搆小亭上有云气山青青昨日客来覔琥珀旋汲清泉煮茯苓
　　清江曲送宋尚徳自峡中囬
　　清江水清峡水黄清江之上多緑杨浣花女儿立沙际青裙白足如秋霜蜀山雪消十日雨一夜扁舟欲齐树两岸猿声不肻休送君流向峡州去
　　题定子静山阴草堂马九霄为之篆扁
　　草堂正在匡庐山山阴緑玉相对闲云从双剑峰前下潮到小孤江上还茶烟满室写墨竹花雨一帘观白鹇谁似南宫能篆古为君髙置轩牕间
　　春日驾幸钟山应制
　　大驾春晴临寳地钟山老翠拥金仙瑶花如雨三千界紫气成龙五百年风送香烟浮衮服池涵树影拂青天词臣侍从何多幸安得诗才似涌泉
　　饮杨亷夫拄颊楼时予奉命征贤松江故有此作
　　飞楼髙出市尘表万丈文光照紫微洞仙曾与铁为笛天女或裁霞作衣酒酣尚欲招鹤舞诗狂未可骑鲸归休唤小琼歌白雪自有玉箫吹落晖
　　寄方壶道人
　　海上神仙馆天边处士星卧云歌酒徳对雨着茶经石洞龙嘘气松巢鹤坠翎都将金玉句一一写空青
　　题枯枝寒禽
　　王母宴归西海上空留青鸟羽参差黄云苦竹江南雪独立寒条嵗晚时
　　题水殿纳凉图
　　湖上阑干百尺台台边水殿倚云开红桥人隔荷花语玉盌金盘进雪来
　　舟过黄陵庙
　　黄陵庙下倚船牕水浅沙平属玉双山外断云寒日晚半篷残雪下湘江
　　入峡二首
　　黄牛庙下水如白狗峡中数尺天百丈牵春上巴蜀岩花无数照江船
　　归州女儿采薪归荷叶遮头雨湿衣不怕山边石路滑竹篮在背走如飞
　　题桃花马图
　　千载蟠桃花正新瑶池王母宴青春不知八骏归来晚红雨随风落满身
　　题王子充琴边秋兴图
　　风泠泠兮木落山盘盘兮云阴吾将鼓兮秋水谁能兮此心
　　宋濓景濓【金华人】
　　平江汉颂
　　天命皇帝为亿兆生民主旌麾所向悉臣悉庭初以一旅之师兴濠泗间遂抚淮南平江东攻浙东西下之建都江左发政施仁戴白之叟垂髫之童涵泳神化皥皥熙熈如承平时号称无事于时陈友谅防有江汉之地僭居大号贼杀其主饬修防冲虐驱烝黎如蹈水火不自度力又集蜂蚁之众直窥豫章三月不解皇赫斯怒乃召羣臣于庭而告之曰陈虏不道敢屡予侮昔者荡摇我边陲侵轶我姑熟侦伺我金陵赖尔一二臣邻之力攻而败之予亦亲覆其穴巢中宵窜奔假息武昌予不忍追歼之冀其悔祸以自逭于天刑癸卯之夏乃复围我豫章是其防徳无厌自取殄灭此天亡之时天之明威予不敢不顺唯尔熊罴之臣不贰心之士尚弼予以成厥功羣臣曰都于是右丞臣达叅知政事臣遇春帐前亲兵都指挥使臣胜同知枢密院事臣永忠同知枢密院事臣通海备厥戎器简厥师徒以俟七月癸酉皇躬擐甲胄祃纛龙江帅楼船数百蔽江而上陈虏大詟解围而逃丁亥与我师遇鄱阳湖之康郎山戊子皇分舟师为十屯命达遇春永忠突入虏阵呼声动天地矢锋雨集炮声雷鍧波涛起立飞火照耀百里之内水色尽赤焚溺死者动一二万流尸如蚁满望无际己丑焚伪平章舟刈戮余二千辛卯复酣战虏将张定边素号枭猛皇亲御之将士皆死战厯一二时遇春等左右夹击杀士卒无算张中矢百余而退潜保鞋山不敢吐气我师亦移防湖口扼彼喉衿列栅南北江岸置火筏中流水陆严戒以其发八月虏食尽遣船五百艘掠粮都昌又为大将所获壬戌虏计穷冒死突出将上趋九江皇命诸舟一时俱合其大战如戊子自辰达酉督战益急友谅中飞矢毙于舟中癸亥降其众五万皇命释之不戮一人凯歌而旋舳舻相衘旌旗飞翻不疾不驰委蛇而来万姓驩迎俯伏道左山川草木皆有喜气告庙饮至行赏论功赐遇春田若干永忠田若干其余将士赉金缯有差臣稽在昔曹操治水军八十万来攻孙权而周瑜黄盖败之于赤壁苻坚发长安戎卒六十余万骑二十七万以侵晋而谢谢石败之于淝水然赤壁不过一焚而走淝水不过军乱而奔初未尝大战也史臣且书之以为千古美谈矧今湖口之防血战累日天地为之晦冥日月为之无光河山为之震荡其神功骏烈炳耀铿鍧与天无极较之二国未足多让而歌咏不作非甚阙典欤臣谨备着其事撰为颂辞一通以流鸿绩于无穷以俟太史氏之采録云其辞曰
　　天眷有徳实维哲皇肆其神略以靖寇攘义旗东指罔敢不恭风烈虎啸云游龙骧长淮既归江左攸属浙之东西树侯置牧乃建国家以奠南服以安中原以控西蜀蠡尔小丑敢雠大邦集其凶顽锋猬斧螗轻涉我疆以跳以踉亦既剪刘僵骸覆江洊齐三军直倾其穴释而勿诛俾自惩刷阖胡不然复豕其咥翘其虫臂当吾车辙皇用震怒厯告在是决不悛命将往征尔选舟师尔整甲兵尔漕糗粮各罄尔诚瑶光在申夷则之月祃牙江滨皇秉巨钺以誓以戒以速其发纪律精明飊火奋激旟旐扬扬艂艭将将矛戈洸洸铠胄明明载怒载厉载飞载扬雄威所吞己无荆湘既与虏逢大呼冲击药腾藜礮星流火防虐焰电奔巨轰雷劈杀气冥防不辨咫尺矢锋所贯什伍聨聨纵横交纽命陨弗颠攅桅凑颿笋束猬编流尸塞川舟行弗前虏魄既褫扶创而逸聚于湖奥仅存喘息我方植栅江之南北火筏在流掩蔽如翼越厯四旬飞走涂穷将冒万死以絶其冲我师见之万艣如龙似之走而鹰之从酣战六时申辰达酉仆姑一发殪此酋首贯睛及颅仆若枯栁大憝既除余不能丑递相告言我实不振我革我顽我归至仁谁谓培塿可髙嶙峋再拜稽首来降来臣皇曰俞哉汝俘予受宥汝弗刘予汝父母汝寒予衣汝饥予哺昔何昏迷今始撤蔀奏凯而还骑吹欝揺形于乐歌节以镯铙饮至于庙颁赏于朝帛堆其家肉登其庖都人聚观举手加额或叹或謡有声啧啧干戈相寻匪一朝夕自今升平可坐而防唯皇神武动则克之羣防尽屈四方式之惟皇寛慈降则释之义声沨沨畴能敌之惟皇明断遇事即决洞见千里不隔一髪所以西征成此骏烈小大毕朝孰敢肆孽在昔赤壁洎乎合淝事以幸集尚传册书纪兹之功俊伟赫熹揆古无譲可无歌诗臣虽防贱文字是职敢扬皇威并献臣臆三代以还用仁兴国皇宜遵行永作民极
　　予奉诏总裁元史而故人操公琬实与纂修寻以病归作诗序旧情见乎词矣
　　忆昔试艺时年丁二十九不谙精与觕运笔若挥帚欲尽王覇言自寅直窥酉于时有操君许子乃其友同自鄱阳来怀玉期一售风雅别正变卦画参竒偶见者称双壁光芒射牕牖及至淡墨题氏名列某某果符人所占二榜皆冠首顾予坎姿甘在孙山后有司非冬烘悬鉴定妍丑终然采芑虋难可混稂莠盈盈罗刹江顔色緑胜酒忽然潮汐生龙虎共吟吼买舟踏澎湃共折江头桞别归金华山幸有云半畆结茅涧之阿敢曰松桂诱寻鹤陟欹磴避人下关牡外物絶他萦中扄森独守钻摩六艺学誓以托不朽奈何荆楚间妖气夜冲斗蔓延浙河东无地不深蹂帕额手执刀骑马向林薮杀戮何忍闻流毒到鸡狗幸然一命存微贱不敌韭犹携旧书囊遑遑戴星走许子忽相逢短襦不掩肘涕下如绠縻容枯类羸叟稍稍叙离合即问君安否云君兵燹余充肠乏藜糗念君五内热谈説不寘口何时挿两翅执经趋左右大明丽中天流光照九有僭乱皆削平清净无纎垢垂衣坐法宫充耳施纩黈湛恩极霑霈天地同髙厚羣臣再拜跪齐上万年寿帝曰元有史是非尚纷糅茍不亟刋修何以示悠乆宜简岩穴臣学识当不茍衮斧严义例执茟来聴受使者行四方持檄尽搜取非惟收誉髦最欲尊黄耉予时奉诏来君亦至钟阜一见双眼明不翅防发蔀大启金匮藏一一共评剖发凡及幽防胜辨白与黝奈何君有疾客邪干气母偃卧木榻间胪逆夜加呕医言湿热胜良剂急攻掊恨无延年术霜和鬼臼日念芝山青亲之若甥舅翩然赋式微使我心如灸倾欹车阙辕颠倒衫失纽若何慰劳劳吾诚嗟负负平生湖海情临岐忍分手官楼沽酒别无钱更留绶醉后双耳热击壶如击缶汀草涨緑莎川花破红藕须记送君时四月日丁丑
　　浩怀
　　漆园欲齐物伯阳期守修轨务絶绊冲志在濳渊夕隂冥蕙幌晨阳暖石田外胶一以遗澹泊返自然五图非谬记九籥有真诠青青林间雨勃勃谷窦烟松花行将熟采之酿红泉
　　题胡博士嘉树诗巻后
　　花蕊峰前水满溪溪南嘉树可云齐黄腴期铸万年魄青兕时游九曲堤晴影落庭生逺思秋丹入叶惬新题似兹耸拔髙千仭忆昔封培始寸荑雨露华滋无上下书诗佳问到东西春酣碁响猿来下夜半琴鸣鸟失栖细字题诗盈玉轴当时操管尽金闺未论气魄成曹谢但见光芒射斗奎大药芳顔难乆驻西风迅景倍酸嘶有金莫铸文园象无客能然照水犀所幸絺章存简册便藏宝箧比悬黎顾予何意裁文锦乆客无言类木鸡嘉防未瞻街作樾吐辞安得气如霓角弓既有前人咏聊拾残膏付小奚
　　步虚词五首同刘伯温程邦民赋
　　大梵凝神霄刚飚遡寥阳一气上下通冲华结灵长五英回黄旛清防起中央西若延颢气东琼罗翠芗辽辽宻宻间何从别圆方歘然欲上征斑龙为之襄
　　虚皇降大庭肇自浩劫初六角垂赤文洞神流宝书龙节既开纪鸿灵悉受符藏之萧台中霆鬼翼以扶豁落七斗芒发泄两曜枢天眞许度世稽首朝元都
　　太霞凝真和緑璈隠玲珑爟火浮朱陵虚霠肃渊宫紫坛升三成薄夕祠天宗帝一驾象舆八神俨来从綘节九灵旂卫以白玉童飒尔神响合元黄孰知踪
　　中天屹璇居寥廓俯帝青阊阖左右开铜龙巧承楹力士列两观呵衞执以兵曾飔自中启八鸾相和鸣五畤凝天器幽泠辟阳精歗歌三洞章心与万化冥
　　七真皇君赉以五炁文龙泥入印紫金检浮空温曜罗郁红晶结邻奠雯招招九天使飞葢随飚轮三华吐明景敞朗夜炁分消摇大罗上同礼天中尊
　　夏煜允中【金陵人】
　　读宋太史濳溪集
　　混沌初刓太素斵挺生神人断鼇膊剖干割坤奠海岳厥俗鸿荒人未觉帝命图书出河洛奇耦生画参伍错焕乎斯文此其璞二三启运乘飞跃典谟训诰雅颂作黍离以降周室削天将尼父为木铎乃芟诗书定礼乐乃作春秋明善恶纪罗万象归一勺放弥六合巻诸槖七十二子相唯诺才出中州气浑朴及汉史记变矩矱西京雄健东京弱建安马上诗横槊其音稍振气已驳晋更六代转销铄唐包九有复充斥至宋诸子雄相捔庐陵崛起超卓跞道州独立承絶学后出新安最宏博有元将相皆沙漠往往南士登馆阁从此斗牛气磅礴乃挺竒才海东角蚤年脱颖何落魄贯穿经史探韬略出入佛老捜防漠鲸跳鼇抃鬬鲛鳄不持寸铁徒手缚大弨射日孰能彍长剑倚天谁敢斫是乃浩然之气扩簸弄元化笔在握星辰迸空如石落刚风立海大雨雹涌湍叠跃涛怒搏百怪倐忽光挥霍矫若鱼龙舞瀺灂蔚若虎豹跳岝防飘若孤飞驾黄鹤劲若百鸷出元鹗鍧铿大音振咸濩赫奕雄芒射干镆迫而察之吁可愕注如悬河思不涸大田五谷当秋获武库众宝开晨钥左右而取非外攫遂造平坦铲硗确淙淙安流宗大壑上尊酒殊澹泊东序天球匪雕琢自然光焰发葩蕚我时访君即命酌春风蒲萄酿酥酪雪夜毺拥鼦防招月与友相酬酢月入尊中明可捉漱咽醲郁弃糟粕此时豪纵脱矰缴吐竒抉怪安可约有乌如火天井络扫除旬始销格泽金箆刮目割翳膜郢斤斵鼻挥漫垩妙处神防不可度而我旁观骇且怍如遇仙人授金药一食生羽脱尘殻愿为子弟请竒着先生忘言只大噱子亦敛衽逡巡却如此笔力扛鼎镬不遇明主将焉泊聘以束帛加双珏幅巾大布起林薄奏赋上林从杨柞岂比执防甘寂寞天王手按龙泉锷大振天声重开拓势若新篁解春箨用尔图像为丹艧用尔作乐为箫籥铭功颂徳轩寥廓日光月洁江汉濯前驱班马鞭六駮后驾苏欧骖两骆千载而下宛如昨碌碌余子徒龌龊杰哉先生果何若微子之裔散人托景濓其字大夫爵我作狂歌非用谑投以木瓜报芍药
　　哀孙炎
　　垂老戎马间相知复何有幼与孙炎交于今俱白首炎也雅好诗落魄惟耽酒醉中有神助不放持杯手才豪不受羁焉肻事田亩精勤脱颖出盘错迎刀剖浪迹帝王州结交英侠薮喈喈朝阳桐濯濯新春栁南北暗兵尘妖星下天狗我皇入金陵一见顔色厚髙谈天下计响若洪钟叩即拜丞相掾奉身事明后再分太守符兼绾都官绶括苍实重地豺虎白日吼皇曰汝孙炎其往总制某再拜谢不敏宠命敢虚受一年风俗淳二年民物阜三年逺人归上表请官守文章曹刘亚政事龚黄右旧嵗过金华与炎适相偶寒灯夜半花春盘雪中韭终宴竟忘疲落月斜半卣临别各上马揽辔复立乆为言有小女离家方襁负今来已五周见父能认否未必到家期封书附姑舅置书箧笥间才隔二月后墨色尚未干语音犹在口胡为内变生失我平生友复恐是梦中仰天当户牖斗柄昏建辰月魄夕在酉乃知眞死矣恸哭吞声呕后闻遇害时扞刀落双肘奋怒髪冲冠大骂血漂臼维时东南天彗出芒如帚滛滛苦雨愁熌熌惊电走魂兮早归来空山不可狃我过孰与规我病谁云灸春酒酿蔷薇奠子坟山缶西京七叶貂零落成草莽既有千载名焉用百年寿峨峨冯公岩与子同不朽
　　康郎山奉防
　　三军战罢日重轮好雨东来为洗尘絶壁秋声清漱玉白沙月色烂堆银气成龙虎知王者兆应熊罴得老臣半夜内官催草檄烛花影里绣衣新
　　题杞上人所藏小画
　　太阴惨澹雷雨泣悬崖老树苍蛟立乱山鳞鬛云气寒石火迸出金流汁君不见老禅好画如好色尺寸须酬万金直何如天台防苍石
　　王祎子充【金华人】
　　南康郡斋
　　承恩纡郡绂服职効官箴秩厚幸粗给力孱非所任惟忻民讼简恒恐吏议侵残甿既摩抚宿蠧亦搜寻此邦乃名郡经变已年深荆榛猛兽处瓦砾悲虫吟道院存故号公庭蔽荒阴前瞻彭蠡泽后揖匡庐岑缅懐昔朱子遗爱在人心往轨傥可踵吾将自兹今
　　允载章生归栝苍赋诗赠别
　　自我来金陵阅厯今十载取友日滋多云萍揔湖海谁其最知心生也情蔼蔼若翁中丞公髙谊尤慷慨其量渊汪洋其器山峞起家本诗书致位今鼎鼐视予犹弟昆往往过期待古人不可见赖有若人在生能继翁志爱我曷尝怠寂寞旅邸中过从不嫌再晨游辄交申夜语恒到亥继晷焚膏油引馔羞脯醢哦诗即成谐索纸不为贿生也姿甚良为学如筑垒基固益加崇力勇那婴痗穷经钩隠微临文绚光彩摛藻掞英华春空云靉叇求教生实渴待问予则馁譬如处暗室何从视髙垲又如枯竹笻安足扶防坐此眞可惭生犹不予猥居然胶在漆逾久好逾倍兹焉舍我去契濶将无乃故山栝苍苍笋春可采临清挹潺湲摘鲜收蓓蕾归哉诚足夸类战获旋凯新忧固服期具庆须舞彩父书读仍勤圣辙遵毋殆卒业究逺图失学防后悔君子惜寸阴髪容易改我方堕踈慵长路媿驽骀此心独生知盍亦匡不逮临别倾巨觥聊用浇磊磊岂无别离泪肯效儿女洒宣室行召贾金台正需隗重来倘有期话言勿予绐江花思漫漫赠别乏兰茝短歌写真情庻当珠一琲
　　奉题王防图
　　自昔兴王盛要荒敢后期梯航重九译冠带极羣夷执贽称周贡来庭表汉仪纷然方物备各尔土风宜防罽交挥霍珊瑚竞陆离象牙来赤徼犀角出黄支毕献俱珍异咸怀系抚绥同人斯有象至治实维时纪事归惇史图形属画师睢盱眞髣髴骆驿互参差不借良工笔谁穷异域姿千年观盛际允矣在今兹
　　题边人雪猎图
　　天山十月雪如席千里平沙絶人迹名王贵人拥骑来较猎合围凌大碛马驰闪电飞锦韀箭激流星响金镝逐鹿驱熊势转雄挥旄扬帜光相射风号瓯脱凯歌还日落穹庐尘暗息共夸意气满邉庭孰遣形容到中国单于犯塞彼何为左车临阵眞无敌燕然勒石载勲名要复公侯笑谈覔
　　应上人自开先寺来访因写诗为赠上人以大慧普説石门枢要二书见示故及之
　　匡阜东来路欲迷山风吹雪满迦黎眼看玉峡双龙出自伴云松一鹤栖妙喜语言眞宝鉴寂音文字比金鎞荒城飞锡来相访还笑当年限虎溪
　　次韵答上清周道士
　　山中一别五经春近得诗篇意度新文字须为方外友神仙元是世间人洞云虎司丹室坛月青鸾礼玉宸坐对匡庐秋色好欲将寄逺苦无因
　　郡斋偶赋
　　宦况眞萧索虚斋足昼眠思亲怀爱日阅史记疑年白发生愁后黄华立醉边风流陶靖节输尔早归田














　　雅颂正音巻一
　　钦定四库全书
　　雅颂正音巻二
　　明　刘仔肩　编
　　汪广洋朝宗【髙邮人】
　　大祀
　　维皇建有极庚庚岁时康二气迭敷宣允若重雨旸季秋成物际报祀礼有常扫地事明荐穹庐列周行鼔钟宿在县玉帛粲成筐陶匏湛醴齐大登具牛羊匪侈礼物丰贵在诚意将今夕乃佳夕天髙露气凉微云散晻霭众星罗纵横济济百执事念兹靡或忘金门少焉辟和鸾鸣声扬旂常纷左右燔燎弥耿光宸旒俨祗肃对越位中央八音唱律吕佾舞节趋跄所举靡不备所及靡不臧川岳永流峙风云儵低昻神灵符肸蠁鉴假达羶芗锡福何简简降福何穰穰既灌雍彻精神合一堂愿祈亿万年禴祀及烝尝载歌周颂篇庸拟被乐章
　　大飨
　　诸侯谨述职方伯敬来同后世尚斯典往古有遗风维兹献嵗始大钧妙化工川泳云飞间罔不被薰融至尊垂衣裳隽髦蔚景从土宇日已广民物日已丰匪文莫附逺匪武孰成功不有劝赉美恩意何由通乃命行大飨礼数极雍雍三公相左右百辟序西东祥飚临宁来旭日当天红嘉殽荐脩脯防酒酌春缸舞干何于于击鼓何隆隆俪曲被朱弦清磬和考钟尊卑同一欢遭遇靡易逢岂惟浃和乐厚在肃仪容自昔周室时君臣期令终颂歌咏鳬鹥锡予赋彤弓其庆何绵绵其音何沨沨所以亿万载嘅念斯无穷小臣奏雅章稽首对九重
　　壮游奉简诸阁老
　　壮游呉楚外扬舲遡天风名山浮紫翠大江走蛟龙厯览思超越毛骨生氷雪脱巾漉清湍举手弄明月明月悬青铜古人难再逢牛渚委陈迹蛾眉敛愁容九华舞傞傞窥见沧溟底小孤立亭亭徘徊女萝里流宕鄱湖湄峦峰愈出竒半空搆楼阁峭絶挂猿猕放意恣陶写援笔洒秋泚神怪动窈防鱼鸟觉欣喜路逢丹丘生来自赤霞城麻姑后飞舄子晋迭吹笙湖光防灔开云压葡萄緑狂引黄金罍啸歌紫芝曲左蠡素相得当湖忽见迎扬澜平一掌中有鼋鼍行振衣扳鹘巢扪萝践苔石崖气凌空青松花坠阶白举首匡庐下调笑烟霞间屡防复屡往今往几时还丛兰被路蹊芳草萦涧谷长飚和鸣鹤迸泉惊饮鹿须臾见五老邀我山之阳授我长生诀兼遗洞章问我从东来迢遥泛鲸波三山得无恙十洲近如何旁招广成子俯挹山中老鲤鱼跃天江鹓鸾下天沼待以青精饭勺以白玉浆乖龙左耳润吠犬灵苗香渴乌渐敛翼拭目增晚碧朶朶金芙蓉慿虚落胷臆西南挺竒异江湖驰伟观披衣古兰若丹垩耀巑岏尝闻逺法师坚坐东林下还许陶渊明共结白莲社又闻李太白酷爱香炉峰长安卸尘鞅欲归巢云松往事既云逺顾我复来此濯泉坐繁阴下洗巢由耳緑髪双青童采芳留我行我行欲不行月髙猿夜声西山招我游明日过湖水笑隔南浦云遥谢数君子
　　山有湫
　　山有湫云蓊郁风飕飗近在章贡之阳崆峒之幽湫波冰浸石骨底阴森树木相绸缪上有千尺之翠壁下有百尺之苍虬神灵鬼怪变恍惚驱逐雷雨无停留今年五六月稻禾干欲死嗸嗸章贡民束手坐待毙嗟哉兵困余何以复加此山湫有灵听我言尔虬宅兹久蜿蜒安危同境忧乐然宁不一出为我民周旋坐令膏泽遍四海力挽防嵗成丰年山有湫生云烟
　　魏观杞山【江夏人】
　　夜宿江夏水驿将往衡湘留赠亲友
　　茅屋江声合松舟月色迟把杯频就席剪烛共题诗揽瑟清湘夜闻箫赤壁时美人千里外迢递寄相思
　　赠友
　　东山偶为苍生出南纪来分圣主忧争覩台星临左辖炯如霁月丽中州梁公引士贤才出韦相传经弟子留正论每闻闗治体纶音端为老成求
　　朝挹天香咏紫微夕驰清梦绕黄扉国风正颂周公化霖雨重徴傅説归天上皇猷增黼黻人间元气属枢机江南民俗今淳厚政教从来愿不违
　　呉琳朝锡【齐安人】
　　奉命征贤道出桂州
　　纁帛徴贤出帝畿殊方岁晚谩驱驰撞家茅屋依林结贾客盐车下坂迟雪片竟亏滕六巧梅花不负少陵诗何当俊乂幡然起同向虞庭防鳯仪
　　广南舟中
　　岭海重瞻宇宙新民风尚似古时淳蜒人浮宅一舟小蛮女汲溪双瓮匀冬暖有花飞蛱蝶天荒无笔写麒麟兹行犹幸诸君子相约同看上苑春
　　开化道中
　　重冈狭路倦登临喜见溪流华步深杨栁树邉舟小小海棠花上雨沈沈一春王事过三月千里家书系寸心无补盛时縻好爵樗材只合老云林
　　烟波亭
　　汉水连天濶江云防晓寒青青山几防最好倚栏看陶凯中立【天台人】
　　君道篇
　　龙飞应景运居中揽乾纲百川宗巨海众星避太阳股肱者谁伊与傅爪牙者谁叔与虎玉笋班中列众贤金马门中登硕辅梧桐生鳯凰鸣四海为一家于穆皇风清修礼乐正纲纪明后复无为诒谋千万禩
　　赠琴士施彦昭
　　君不见鸣琴无赏音伯牙絶弦仍破琴又不见斵琴无良工焦琴终为爨下桐大江之南多好山孤桐往往生其间武陵城中百万家斵琴施氏良足夸嗟哉施氏之外无复人桐树枯死终为薪今人好尚与古异人间雅琴多弃置雅琴苦少秦筝苦多嗟哉施君将奈何
　　长平戈头歌
　　长平野人凿地得古戈上有欵识字嵗乆俱灭磨惜不能如丰城古剑射牛斗吁嗟戈兮奈尔何但见青铜凝寒暮烟紫月黒山深夜飞雨恨血千年犹未消荒郊夜夜啼寃鬼当年赵括轻秦人降卒秦坑化为土嗟哉赵亡秦亦亡落日荒城自今古摩挲尔戈一问之令人为尔生愁思何不以尔为钟鐻何不以尔为鼎彛吁嗟戈兮徒尔悲尔今还当太平世人间销兵铸农器愿寿吾皇千万年终古不用戈与鋋
　　闺情
　　妾住金陵步郎上西江船光阴似流水安得长少年曾鲁得之【新淦人】
　　赠黄道士还九宫山
　　我家羣玉山南陬君居防顶最上头相望欲识嗟无由摇摇心若风中斿君从少年慕逺游誓骖笙鹤仍丹邱冠星佩月露为裘口诵赤玉灵书謡摩斥八极隘九州后天不老三光凋故乡临睨毋停辀下视起灭如浮沤九宫山髙明翠虬真牧之子世莫俦君居其间业焚修五十余载无悔尤翠华昔驻鹦鹉洲承恩召对黄鹤楼敷陈屡沐天语酬大官醉以白玉瓯去年弓旌复旁搜麻鞋径入朝冕旒神皋繁丽不留日夜稽首还山求山中之人寄书招雨余黄独抽新苗芝草琅玕弄春柔不归负此岩壑幽龙江送别情悠悠乡人歌作商声讴郑渊仲涵【金华人】
　　次韵宋学士见寄四首
　　涉江采新緑揽之不成欢我心独何苦临风屡弹冠无心问明月有怀如长川且歌拟招辞采芝向商顔商顔有神芝岂徒乐苦饥可以起沈疴可以滋容辉乞身在强健行乐须及时愿言赋归来慰我朝夕思夕思苦长夜欹枕听征鸿征鸿为稻粱南北何憧憧相随有流水莫比情无穷起来步檐下倚遍青青松松月流光精照我双瞳青千里共徘徊两情正交并取琴弹别鹤寒不成声谁知扬州地亦隔牛女星
　　宋学士赠诗用韵以谢
　　我忧何日消正若尘土积心随道路长目断山川碧依依江东云巻舒度朝夕皎皎海底蟾升髙吐秋色云月防有时犹可慰寥寂我人胡暌违不得从公侧年来性踈拙百病身已瘠鸣鸾入仙洲孤鳯怜影只洒泪向公言为我重悲恻
　　杨训文克明【维扬人】
　　春日游真常观
　　携琴偶独来寻幽入芳树林深鸟声寂坐久澹防虑振衣下崇冈斜阳在归路
　　送朱焕章税使得歌字
　　归鸿起天末残雪迷山阿美人事行迈离思随沧波华辀待明发祖饯冠盖多旭日照芳席微风动鸣珂征商良自古报効将如何终当期令名四野咸讴歌
　　周元善以蓬山自号为赋
　　蓬莱山色郁嵯峨上有神仙醉后歌瑶草緑湥知嵗久琪花香暖得春多虚劳谢叟乘舟问曾见秦人采药过独有周君防中意不须辛苦涉风波
　　赋得鳯凰池送李教授归河南
　　鳯凰池上送归船渺渺清波接逺天沙觜雨添苍色润溪毛春濯锦纹鲜来仪宛似聆韶乐应瑞何殊集颍川从此扬帆看君去薇垣明日听传宣
　　题曹子益可竹轩
　　扬州富豪十万户尽买金盘芍药栽子独幽栖一轩竹手移潇洒数竿来秋声入枕囘孤梦寒鹤随人啄细苔我亦平生爱苍翠几时解佩出尘埃
　　寄石仲文
　　故人别后复如何不寄新诗到薜萝贾谊书成何日上张衡愁比向时多江城木落霜连地泽国天寒水不波重约明年秋八月紫薇花底共鸣珂
　　水云轩诗为张志道赋
　　华轩结搆水云乡中有髙人逸兴长睡起波光摇简册坐来岚气润衣裳青山常立飞甍外白鸟时过钓艇傍相对纷纷总诗思岂应重问旧沧浪
　　答山堂上人见招
　　海气寒欲雨空斋坐寂寥逺烦童子至深负老禅招髙竹青当户香醪緑满瓢好留诗兴在相与醉明朝
　　赠友
　　与子分携后星霜二十年重逢惊老大惜别更留连花落春江雨鹃啼緑树烟幽怀浩难写愁堕酒尊前滕毅仲【镇江人】
　　启行
　　虞卿双白璧鲁连千黄金重轻岂在彼在此方寸心声名落天地辉采流古今没齿无一称终将媿朝簪晨趋螭石下夕过鸾阁阴兹焉复申命载道荆山南闲中牧龙媒韝上驯鸷禽岂徒饱刍肉神俊令销沈扬舲大江水弭节春树林髙髙向明月聊用开吾襟
　　灵应祠
　　呉船何汗漫周道正倭迟雪涌虾蟇焙花深石马祠焚兰瞻玉座析羽动金支灵降云如防巫歌月在帷林髙悬薜茘洲近被江蓠小驻娯今夕前驱恐后期嘏传唯好语行迈借蕃禧愿沛霑民泽微涓敢自私
　　三闾大夫祠
　　襜帷褰薄暮回飚吹白云下有栖神宇惨淡临江濆行吟既不返遗响宁再闻緑荣并丹防婉尔含清芬沐芳正冠佩酌水炷夕熏长歌灵谷应春思何纷纷愿言卜琼茅巫咸不可羣渚宫望仪羽再拜云中君
　　秭归即楚王台旧基为新城
　　春风防子国落日楚王台江绕西陵下云从上峡来壮游今已遂幽思独难裁闗塞犹戎马吟邉首重囘
　　采石
　　骑鲸仙人海上归至今草木犹清晖千山落日送樵笛万里长风吹客衣春空蛾眉浮翠黛夜光犀渚沈珠玑神游故国应过此髙冡临流知是非
　　周浈伯宁【金陵人】
　　始发建邺登龙江山祠感怀有作
　　去国思旧游寻山发幽眺遥淩天门石恍对临海峤神闗列雄镇粉堞抱遗庙天水逺自空云霞近争耀客行始多感世事纷难料同俗岂素怀趋时固殊调既为达士耻复被逐臣诮尘泪应言垂江容带愁照秋阴散微翳炎景扇余燎行矣庶无欺忠信将可劭
　　池口舟中见九华山
　　贞履无素期劳生意恒窘谁云戒戎路曾是返初隠水宿淹长晷山行阻修畛缥缈对雄标巑岏发竒蕴岩囘气如燌峰去势犹引刻削冠青莲雕镂矗丹笋嵁霞上斑剥石乳下碖硱山鬼从文狸渊灵闷蜃睠言志藜藿未遂采芝菌触事情已悲怀贤迹俱泯濳呉愧梅福去汶羞闵损人徳险未夷天道明可准皋兰岂徒歇岩桂芳未陨嵗暮山中人结言候归轸
　　赛小孤庙
　　育秀凌华嵩标竒奠淮楚阳辟启神闗阴沈开水府浑浑聚商舳渊渊闻戍鼔陈瑟防安歌传芭纷代舞椒浆既芬洁桂櫂方容与日暮怀归情含睇望修渚
　　题营丘山房
　　周室疏封后齐疆启国初流风看后裔形胜想遗墟水合如分鲁山囘似入徐路疑登载处溪拟钓璜余红树临闗近青芜际海疎征贤方奏颂何暇赋闲居
　　写江岫春晴图
　　汀洲碧草生鳬鴈动春声莫上髙亭望能伤送别情呉志淳主一【豫章人】
　　春日遣怀二首
　　四顾山河归一统明君文徳似唐尧幽燕地濶干戈息呉楚春深雨露饶中古衣冠存旧制南来律令有新条腐儒击壤茅檐下为拟讴歌答圣朝
　　贫病相兼气未舒田园虽少乐耕耡为儒已入他州籍垂老频收故国书夜雨湖山人去后春风门巷燕来初潘生喜遂闲居志阮籍从教礼法疎
　　夏日园中清暑二首
　　青山地僻车马稀十载倦游乐式微傍谿卜筑靣流水拂石展簟消炎晖老翁过从就蔬食幼女补缀成絺衣西亭去家苦不远日暮共逐渔樵归
　　东湖万顷波渺茫人家多在云水乡竹枝调短阿家女桃叶歌长何处郎疎林归鸟度花影近水流萤浮竹光东山坐待月已出不觉凉露沾衣裳
　　春游二首
　　湖上轻风吹栁丝湖边细雨湿花枝百年总有三万日一日都来十二时杜老每寻崔氏宅山翁偏爱习家池乗闲取醉真吾事度水看花也自竒
　　山中兰麝香满林故人清游能远寻燕来已觉社日近寒退始知春意深山光入眼凝远翠华影到湖生夕阴慈云咫尺不一去薄暮还家空复吟
　　雅颂正音巻二
　　钦定四库全书
　　雅颂正音卷三
　　明　刘仔肩　编
　　危素太朴【临川人】
　　挽达兼善
　　大将忠精贯白日诸生揽涕读哀词天胡不陨杨行密公恨不为张伯仪满眼陆梁皆小丑甘心一死是男儿要知汗竹留芳日只在孤舟浅水时
　　题营丘山房
　　太岳流芳裔何年徙贑州殊勲思尚父作室表营丘故国兵戈后空山草木秋穆陵闗北路风雪近曾游
　　南京别王道士
　　秦淮卧病惜春阴访问深知故旧心千里家乡渐投老云山烂漫许相寻
　　孟昉天伟【北平人】
　　十二月乐词【并引】
　　凡文章之有韵者皆可歌也第时有升降言有雅俗调有古今声有清浊原其所自无非发人心之和非六徳之外别有一律吕也汉魏晋宋之有乐府人多不能晓唐始有词而宋因之其知之者亦罕见其人焉今之歌曲比于古词有名同而言简者时复亦有与古相同者此皆世变之所致非固求异乖诸古而强合于今也使今之曲歌于古犹古之曲也古之词歌于今犹今之词也其所以和人之心养性情者奚古今之异哉先哲有言今之乐犹古之乐不其然欤尝读李长吉十二月乐词其意新而不蹈袭句丽而不慆滛长短不一音节亦异旁遘防思朝涵夕咏谐五声以摊其腔和八音以符其调寻绎日久竟无所得遂辍其学以待知音者出而予承其教焉因增损其语而隠括为天净沙如其首数不惟于尊席之间便于宛转之喉且以发长吉之蕴借使不掩其声者慎勿曰侮贤者之言云
　　上楼迎得春归暗黄着栁依依弄野轻寒似水锦牀鸳被梦囘初日迟迟
　　劳劳胡燕酣春逗烟薇帐生尘蛾髻佳人痩损暖云如困不堪起舞缃裙
　　夹城曲水飘香扫蛾云髻新妆落尽棃花欲赏不胜惆怅东风萦损柔肠
　　依防香雨青氛金塘闲水生苹数防残芳堕粉緑莎轻衬月明空照黄昏
　　铅华水汲青尊含风轻縠虚门舞困腮融汗粉翠罗香润鸳鸯扇织回文
　　疎疎拂栁生裁炎炎红镜初开暑困天低寡色火轮飞盖晖晖日上蓬莱
　　星依云渚溅溅露零玉液涓涓宝砌衰兰剪剪碧天如练光摇北斗阑干
　　呉姬鬓拥双鸦玉人梦里归家风弄虚檐铁马天髙露下月明丹桂生华
　　鸡鸣晓色珑鸦啼金井梧桐月坠茎寒露涌广寒霜重方池冷悴芙蓉
　　玉壶银箭难倾缸花凝笑幽明霜碎虚庭月冷绣帏人静夜长鸳梦难成
　　髙城回冷严光白天碎堕琼芳髙饮挝钟日赏流苏金帐琐牕睡杀鸳鸯
　　日光洒洒生红琼葩碎碎迷空寒夜漫漫漏永串销金鳯兽炉香霭春融
　　七十二环催葭灰玉琯重飞莫道光阴似水羲和迂辔金鞭嬾着龙媒
　　张以宁志道【莆田人】
　　赋段节妇
　　莫磨青铜镜莫理冰丝弦黄鹄不重行女贞难再妍嗟嗟未亡人寂寂长自怜百死何足惜但惜负所天嫁时旧巾栉不忍弃且捐所天谅有知携之见黄泉
　　送乡友
　　君家重峰下我家大溪头君家门前水我家门前流我行久别家思忆故乡水况乃故乡人相见六千里十年在扬州五年在京城不见故乡人见君难为情见君情尚尔别君奈何许送君遽不堪忆君良独苦君归过溪上为问水中鱼别时鱼尾赤别后今何如
　　春晖堂诗
　　上天生万彚何物能报之所以古孝子感兹蓼莪诗况母红芳年手提黄口儿独于霜雪际回此阳春熈昔为断蓬根今如芳兰枝母恩虽莫报子职当何为愿将一寸草化作倾阳葵上以承君宠下以报母慈
　　奉使安南国出都门作
　　大隐金门三十载几囘马上听朝鸡如今一吐虹霓志万里交州入马蹄
　　林公庆孟善【栝苍人】
　　赋得明月楼赠孙伯融
　　两溪合流涵太虚白龙簸弄摩尼珠玉娥捧盘不敢去孚尹散入仙人居仙人乘云游汗漫琼箫寥寥度银汉斟酌北斗依上台玉宇珠宫露如霰鳯台神驭不可留春风花开帝王州夫容峰前旧时月夜夜长照溪上楼
　　长沙三絶句
　　定王台上闗中土西望长安多白云贾谊才髙空有赋河间博雅更无闻
　　太傅儿孙多济美东阳绛灌少闻家欲寻遗井无人识蛱蝶飞来荠菜花
　　岳麓道林何处是郡人遥指水西村儒宫佛寺俱无迹竹树如麻暮雨昏
　　程国儒邦民【鄱阳人】
　　客新安用栾秉徳韵
　　溪头新雨水潺潺行役宁消半日闲栈影连云通五岭柝声和月出三闗官营白酒初成市客舍黄尘不见山抚景岂胜怀古意尽言天道似循环
　　凃颖叔良【豫章人】
　　送董太祝赴濠州
　　汉祖起丰沛唐公兴晋阳方今尧舜圣肇迹自濠梁葱郁佳气集纷纭才杰良旌旗歘南渡奄有呉楚疆淮海何漫漫荆山独苍苍分符重牧守组绶出明光朱轓翼五马白日曜周行绥缉知有道怀柔喜多方仁风日以洽桑梓宛相望戚畹车盖盛侯家珠绣香从知汤沐邑歌颂聿昭彰叹我愚朴士忝班聫奉常回翔玉阙下白髪愧疎狂典礼惧深旷祝厘诚允臧分携讵忍别抚劔苦増伤亹亹文运泰辉辉天业昌恭期树佳政遗恵流帝乡遂令千载下奚啻比龚黄
　　送张助教之淮安参谋
　　长淮据天险南北当要冲职方既已定分阃镇兵戎时君奉诏往参佐理从容爰投定逺笔鞍马如飞龙大将开国旧英气生霓虹髙谈济时略鱼水相和同击楫祖生志草檄陈琳工折冲樽俎间庶以树竒功吾闻中原地逐鹿角羣雄先当逺斥堠一扫烟尘空勒铭燕然石早挂天山弓归来朝明主赏赉恩数隆顾视迂濶士不啻秋生蓬壮哉从军行颇有前贤风长揖别京阙分携苦匆匆逺树引旌节飞云送艨艟邉城并大海四境无惊烽辕门有余暇书札寄来鸿
　　送王典签南丰同知
　　圣主龙飞日登庸选俊良大廷兴礼乐列牧重符章赞理须才杰谋猷布纪纲讲筵承诏防驿戒舟航道里通盱姥风謡逮粤疆政期均赋役恩恃恤逃亡麦秀闻歌颂桑隂见冶妆闾阎丰五袴稿秸送千箱增秩知多喜施仁愿有方自能纾睿眷真足致时康海日辉辉白江云冉冉黄分襟嗟欲别看劔兴尤长子固遗文在麻姑旧酝香相思天北极还想接鹓行
　　送刘典签赴徐别驾
　　彭城古要地襟带控河流云飞芒砀野天近岱山陬生俗喜骁暴干戈辄相仇爰从楚汉后英气郁难休圣代畅炎运恩威闻九州徐方既宾服民物在怀柔通守任贤徳赞襄敷令猷兰台辍文彦遄征自无留鼔棹出淮海前旌驻鸿沟招徕省耕稼凋瘵庶云瘳仁化被邉鄙渊薮毕来投坐看河洛外指掌可旋收分濶车辇下深情苦悠悠同乡复同馆寂寞恒相求临岐莫可赠举觞复能酬惟瞻丰城剑龙气夜中浮
　　送友还上清复往旴江并柬呉伯度方壶子
　　康乐好山水子长躭逺游陶潜归故里范蠡泛扁舟四子趣向异俱谐心所投知君亦潇洒文采重天球曳裾辇毂下富贵复何求引棹忽长往飘然若风休丹崖覔鬼谷龙虎气双浮团团桂树緑厯览旧山幽旴姥逺相待麻姑居上头红泉映緑涧醴注清秋还要方壶老复约延陵侯脱屣尘世外怀珍比前修祗恐明诏下纁贲林丘烟霞席未暖来觐帝王州
　　秋夜和黄典签
　　遥夜天宇逈开轩坐前楹月华临水动凉风满庭生屡惜光景至悟兹尘虑清疎星明玉阙委露浥金茎流序倐将迈嘉朋纷逺征徴才旅羣彦鸣佩集玉京文词资丽泽笙磬感同声非比江湖客驰心摇悬旌
　　酬邹伯谦见寄
　　白髪萧踈忝侍仪夔龙青琐许追随禁庐晚退仍分直宣室春来屡祝厘翔燕逺过双玉阙流鸎深啭万年枝老怀寥寂将何补自有云泉入梦思
　　刘丞直宗弼【章贡人】
　　防章光逺宅
　　薄暮沐时雨淩朝陟崇山泄云去复来流水清且闲褰裳俯茅屋髙论激晴澜层轩既显敞好鸟鸣间闗开樽意殊乐剧饮未言还何当脱尘鞅共卧青松间
　　咏兰得咏字
　　春阳丽空谷幽花被芳迳葳蕤浥露光萧散迎风劲质非荃蕙变根与松桂竞锡梦瑞先兆纫佩香逾近亦欲搆新亭于焉乐觞咏
　　赋落花以宋元宪金谷楼危到地香得香字
　　英华本天性开谢任年光自是春风改那因夜雨伤低回飘绮席荏苒度雕墙翠雾当牕合红云匝地香防泥登燕垒添蜜入蜂房剪防夸西苑成妆诧夀阳角哀番塞曲迳逺误渔郎但使灵根在重看锦树芳
　　髙斋宴集得枯字
　　华灯明别馆防月度平湖簪盍欣聨璧杯行类贯珠交情过管鲍文藻继杨卢梁苑游堪并兰亭兴不殊舞回香篆袅诗就烛花枯共惜芳春好焉知清夜徂
　　九日东林寺燕集以来把菊花枝分得把字
　　季秋届良辰文宴集兰若杯行乐酬劝墨妙竞挥洒坐令干戈际顿使怀抱写感昔生逺思登髙睇平野风流缅龙山雄豪追戱马采采东篱花何由未盈把
　　秋日东林宴坐
　　髙秋坐虚馆飒然神虑清回飚飏踈雨潇洒集前楹始欣尘杂逺稍觉微凉生檐铎递相答林蝉时一鸣物情各有适吾生岂无营
　　采石蛾睂亭
　　昔从淮海泛归舟曾为蛾眉十日留翠袖雁行歌子夜玉壶鲸饮醉清秋江山有待仍青眼嵗月无情易白头满目闲愁怀李谢数声渔唱起沧洲
　　金山寺
　　孤峰宛若巨鼇簮横絶中流翠色深势与波涛相上下影随鱼鸟共浮沈椒门风起云翻墨瓜步潮囘月涌金拟汲中澪观瘗鹤维舟三日阻登临
　　题髙丽贡使还巻
　　大明天子混华戎又报三韩使节通锡命新颁如斗印归帆穏驾落灯风衣冠复覩唐人制楼橹何烦汉将功翘首金陵天咫尺扶桑日上五云红
　　文轨初同泰运开藩邦传令动云雷三韩旧控元菟险重译今随白雉来使节秋风辞殿陛楼船春水泛蓬莱金章珠翟承殊渥专对从知得俊才
　　题徐唐臣画
　　招提隠翠微一迳入林霏松风清麈尾云影落铢衣翛然絶尘想日暮澹忘归
　　遥空度云影髙树临清流郁郁千嶂暝萧萧羣籁秋援琴坐磐石或恐是巢由
　　同俞自安泛舟南湖寄龚所立
　　髙秋留别墅亭午泛寒流未结巢由社还同李郭舟波光迎日动云气挟山浮为问乘槎客何时赋远游
　　题孙子让山水
　　斜日在松杉千崖暝色酣山藏五桞宅路转百花潭乱石明苍玉遥峰露碧簪终希陪妙躅来此脱征骖
　　题湘中袁氏先陇瑞芝巻
　　湘水清无底湘山髙入云曾闻三秀草表瑞百年坟马鬛琼光覆牛眠紫气分兵戈嗟阻隔春雨长榆枌
　　题鲍典签芳坞隠居图
　　幽胜似仙家缘云石磴斜阴崖留积雪晴树乱明霞寺逺时闻磬溪深未没槎抱琴来谷口多是识桃花
　　北极院紫霞楼
　　危构凭虚切太清紫霞如绮散前楹万年佳气通函谷五夜神光动赤城鹤驾淩风霓斾远鳯笙吹月羽衣轻崆峒对靣三千丈我欲因之问广成
　　题陈氏中静轩
　　为爱城东处士家竹门藤巷寂无哗清溪时集忘机鸟乔木来巢返哺鸦牕下晨香烧栢子瓮头春酒酿松花年来我亦嫌纷扰拟卜南邻度嵗华
　　过舒州吊青阳余先生
　　指挥戎马驻江濒南纪安危寄一身阖室同归追李芾孤城百战继张廵河山莫誓勲庸盛金石徒传翰墨新漂泊风尘愧何似空余涕泪满衣巾
　　除夕分韵得马字
　　嵗事聿云徂年华浩如写良宵集黉宇文宴盛儒雅绛蜡摇夕辉清醑溢春斚联诗效韩孟摛藻轶扬马欢乐讵终极襟怀共潇洒明发庆始和相期锡纯嘏
　　熊鼎伯颖【临川人】
　　题营丘山房
　　筑居临贡水揽胜拟齐封燕翼当时计鹰扬百世宗乔林空翠湿华屋晓云重预卜非熊兆多应晚嵗逢
　　题江岫图
　　雪渚水初生寒云落雁声片帆天共逺南望总闗情呉彤文明【临川人】
　　峡口晚泊四首
　　川路渺无际扬帆遡流波征人叹迟暮舟子方笑歌去去日将夕维舟松上萝坐啸微雨歇洲渚落花多翠壁隠残照沧洲生夕阴鸥鸟忽飞去幽幽春水深渉险念先训观风推圣心功名觉迟暮萧飒二毛侵日落潭水緑松间闻子规征途一万里江月毎相随王事有程度人心多崄周询庶有济驱涉不知疲江烟敛初夕华月入我舟坐久风露集微寒侵敝裘戍鼔动邉思櫂歌萦客愁渐闻湍响急度峡是归州兰以权世衡【西河人】
　　题东峰驿用梁郎中韵
　　香浮緑蚁山中醅磁瓯逺胜清莲杯不用笙竽为佐酒松风一派从天来半酣走笔写新句飞龙满壁真雄哉故人骑鹤几时去空庭寂寂官梅开
　　题越上人临清轩
　　尘境不可居飞锡傍流水髙槛接空溟新緑涣如砥孤影过寒鸿悠然逝羣鲤所以川上人于焉契斯理卜筑拟幽栖兼足浣尘耳爱此春雨余波光净禅几
　　题刘郎中云海蓬莱轩
　　谁信刘郎是谪仙行轩不减洞中天蛟龙嘘气成楼阁岛屿无波见市防鹤到诗坛通逺信人看棋局惜流年卜居自爱三山好赢得烟波满目前
　　酬宝秀才
　　旅宿三秋依古寺御沟斜月似秦淮欲慿征雁传乡信却厌鸣蛩感客怀剪烛且为谈磊落敲棋还可助俳谐休嗟行箧空如洗犹有黄金半股钗
　　延硕上人
　　村深无客到今日喜公来卓锡当松迳谈禅坐石台晴看江鹭浴暖爱野梅开休笑无清供溪头水一杯张绅士行【齐郡人】
　　题画二首
　　髙树漏疎雨滴沥下银塘美人卷帘坐银鸭自添香风吹緑荷叶正见宿鸳鸯
　　闲门緑树老华池芳草生偶随蝴蝶起独自下阶行何处垂杨院春风骄马鸣
　　湖中玩月
　　银波千顷照神州此夕人间别是秋地与楼台相上下天随星斗共沈浮一尘不向空中住万象都于物外求醉吸清华游碧落更于何处覔瀛洲
　　送勤上人归灵鹫山
　　灵鹫禅房我所思可堪春晚送勤师乱山啼鸟烟霞里一路落花风雨时定有猿看牕外果应知苔防壁间诗门前有径通三竺欲向中天采石芝
　　题江岫图
　　乌衣巷里东风老蝴蝶飞来满芳草美人春梦隔天涯十二巫山眉不扫巫山巫峡江水新烟波江南春鸳鸯不识横塘路鹦鹉牕间呼向人青灯谁共官曹宿雪楮云毫吮晴緑太常春瓮碧霞沉六曲屏风对银烛杨翮文举【金陵人】
　　酬孔秀才
　　达人乐髙蹈寒士躭逺游逺游欲何之御冬无重裘栖栖道路间四顾谁与谋温言忽相慰庆惬复焉求三复缁衣诗调髙安能酬薄言写心曲终觉怀惭羞
　　春游次韵
　　白日谅难羇流光遽侵寻春风万余里触景愁我心出门将何之髙步凌岖嵚累累丘冢间古木殊阴森昔贤日已逺朱瑟尚遗音千秋百嵗后有酒不可斟伤哉雍门语感之泪霑襟荣名安足羡行乐须在今夙兴听鸿鴈嗷嗷尚哀吟
　　游广教寺次李生韵
　　胜日欵禅宫苍苔印屐踪云间闻梵语烟外听斋钟树列千年桧林深百尺松明珠光错落幽壑舞骊龙
　　题徐熈桃花鹦鹉图
　　海上红云日日新碧鸾无梦识芳尘金笼不锁闲鹦鹉占得东风一段春
　　题李得瞻壁间相看不厌图
　　牕前图画胜闗怪石长松九夏寒寄语山灵休厌客清风明月好相看
　　寄于清叔二首
　　暖沁香篝宿火温綘纱红烛照黄昏自怜不废千金夜帐底吹笙倒玉樽
　　梅花乱落雪纷纷两袖东风酒半醺春月满堂歌舞散髙情浑欲梦梨云
　　雅颂正音巻三
　　钦定四库全书
　　雅颂正音巻四
　　明　刘仔肩　编
　　黄肃子邕【豫章人】
　　咏怀七首
　　少壮好游览不知中道忧方兹怀故土眷此成淹畱员阙蔽朝晖云阴以浮徘徊当永夕嬿婉将焉逑栖鸟翔不息鸣虫亦啾啾人生无定止卒嵗何能休
　　马痩足力短士贫心志穷相如岂不伟涤器难为容忆昔擅词赋左右能生风黄金资费用意气自填胷迍邅勿复叹命达皆称雄
　　流水日夜流厚土胡不盈人生自不已四运有相承达士识物化昧者徒营营荡荡晨风来悠悠天宇清防当拨俗恶聊复从吾生追呼心所欢置酒坐中庭忘言勿复辩觞尽还复倾
　　有酒既已饮兹愁仍复生何如长戚戚忧患有相并日月迭更代何能久安荣唯当委薄质允矣将微诚君心茍有察婉娈余芳馨谁谓在咫尺邈若万里程明明亮自适靡靡讵遑宁
　　中园桃与李灼灼有竒花彼姝将折赠遐思在天涯此花伤夭折为叹女容华盛年难再遇岂得长修姱夫子新好合不能思故家欲因歌此曲此曲令人嗟
　　匣镜三十年尘暗不复治停飡且不寐所思知为谁逰子不复返眇在天一涯绽衣终当防道逺何能为明明天邉月三五入中闺念与子懽爱不得同光辉寤言相与共既觉将何依
　　所适寡俦侣任性不自知轻心隘寰宇髙视谁能覊荏苒逾立年茫昧竟何为乃知圣贤语不离矩与规块然枯朽质雕琢嗟良师
　　白头吟
　　长丝声缓短丝声急长短苦不齐抱取向郎泣明明皓月三五圆缺念我所思中道而别噭噭云中鴈北风声烈烈愿寄一行书与郎相诀絶泰山髙嵬嵬海水不见底妾心终不移研山枯海水
　　短歌行
　　来日苦少去日苦多人生不满百痛当奈何当复奈何不如沽美酒置此髙堂上与君长笑歌峻坂无停车急川无停波不如沽美酒置此髙堂上与君长笑歌人生不满百当复奈何痛当奈何来日苦少去日多
　　长相思
　　望欢城南头览取别时路路边有深井井上有双树树有东西枝枝叶尽相附去年东枝荣今年西枝悴年年望树枝树发行人归
　　仙人篇
　　翩翩骑白鹿言上泰山顶俯观浮世中不见百年影道逢古时人緑发被两领授我采药诀延年保夀命我闻再拜跪问是何方求抚我挟我肘与我上天游天上多桂树枝叶何修修折取忽盈筥馨香霑我裘何因入君袖道路长悠悠
　　李质文彬【广东人】
　　王台驿亭子
　　春去台空迹已陈危亭杰出涧之滨清溪绕屋可濯足好鸟隔江如唤人明月委波金防灔青山带雪玉嶙峋桃花流水非人世或有渔郎来问津
　　和喻侍仪退朝韵
　　玉笋班头左掖傍叨陪鸳鹭接清光羡君借借青云彦媿我萧萧白发郎
　　龙楼五鼔漏声催旸谷寅宾日驭囘稽首九重天咫尺五云低驾六龙来
　　彤庭乐奏殿前欢侍宴归来兴未阑拟颂河清歌帝徳愿言圣夀万年安
　　呉植子立【严陵人】
　　寄孟兼张国録二首
　　辟廱于乐地发轫称竒瓌钟鼔一朝飨冠带如云来横经阐圣谟稽古育羣材菁莪兴咏叹奎璧焕昭囘皇情敷文徳昌运自天开抽毫赞鸿业明良何盛哉
　　昔别意何长重来嵗华改沈忧谁与娯怀人邈江海褰裳渉汀洲秋风被兰茝日夕零露繁芳馨为谁采嘉防谅难并良辰讵容待思君如明月夜夜望光彩
　　刘汝弼还自海上相与谈诗于玉兔泉之西斋如平生懽惜予有闗陜之行不得从容游衍赋此畱别
　　羡子观沧海归来及素秋相从白下饮絶似洛中游价重连城璧才夸五鳯楼明朝隔江汉相望两悠悠
　　畱别张孟兼
　　故人昔隠仙华山髙卧白云终日闲我携清都緑玉杖相与啸傲烟霞间一朝忽被徴书起姓名直入明光里清时冠带圜桥门济济横经临璧水坐拥皋比三载余石室仍防太史书平生直气横秋岳秉笔一字诛奸防迩来峻擢仪曹上千载皇风回揖让要知制作鲁诸生元是传经旧刘向蹇予泉石是生涯白头受荐来京华相逢共醉金陵市一官却种河阳花人生离防良可惜巳觉形容非昨日马头万防蜀山青囘首秦淮烟树夕丈夫才气古所难去去有冠冠莫弹郫筒酒熟宁辞饮饭颗诗成得细看怜君最是知予者慷慨髙歌起中夜葛令丹砂或可求王乔飞舄还堪借他时一笑蓬莱巅碧桃乱发东风前还将玉管吹明月叶以云间紫鳯篇
　　题芦花被图
　　秋风吟就芦花被一落人间知几年泽国烟波惟见画诗翁毛骨久成仙髙情都付沧洲外旧梦长随白鸟边日暮江空转晴雪至今惆怅钓鱼船
　　秋水轩
　　秋水轩前秋水清美人曾此濯冠缨芙蓉隔槛零露夕鸂防满汀残照明洛浦佩环谁共解渚宫赋咏谩多情沧浪歌罢无人和何处蒹葭月又生
　　过南湖戯折藕花
　　秋日南湖戯采莲鸳鸯飞上木兰船一声白纻知何处无复闲情似少年
　　刘崧子高【庐陵人】
　　题马图
　　天马西来掠西极万【阙】　　蹑云入紫塞秋回玉颊明黄河夜渡拳毛湿髙【阙】　　不敢骑拄策却立当前墀半垂丝缰龁青草明月【阙】鞍趂班早
　　织女吟赠黄进贤
　　忆昔束发初娇倚云锦机折花事戯剧笑诧身上衣一从十五时学向机中织丝短愁苦长梭缓心转急永夜兰灯悬洞房门前梧叶零秋霜天寒手冻丝绪乱络纬悲啼金井牀春花更叠黄金缕花底青鸾蹴烟雾东风何日天上来拟奉瑶池宴歌舞十日满匹恒苦迟一夕停梭生网丝持刀沈吟剪秋水粉泪欲落愁风吹逺懐素心人邈在千里道何由托交欢持此永相保东邻小姬昔同年至今盛饰为母怜几囘月髙鸣杼轴正是他家夜弹曲
　　双翠轩诗为刘汝弼赋
　　双翠轩闻在鄱阳万斛山下宫亭湖水之东偏疎牕碧户照云日美人在望何娟娟问之此轩奚以名云有双桧者乃是昔人手植之所成百年雨露见翘蔚万井烽火遗峥嵘编氓父老共叹异摩娑重説当年事屋角仍瞻秀色【阙】　　更喜清隂庇宜尔刘氏贤子孙卜筑【阙】
　　几千尺但见旌幢矗矗并立
　　当髙门【阙】　　　　　宿双桧畔愿亲强健长相保【阙】忆我往年湖上过东望鄱山千翠螺【阙】明月正涌黄金波此时怀君双【阙】
　　访仙岛题诗逺寄轩中云嵗宴端期拾瑶草
　　秋夜纪梦
　　美人遗我云锦书问之所因吾故居章江千里波浪濶七月舟楫来何如书中字字光凌乱一读中肠一囘转青鸟西飞不可招凉月斜风动河汉
　　秋夜词
　　林乌夜啼金井西蟋蟀在户声相齐中天无云白露下渐见梧桐青叶低幽居此时愁独晓兰灯双照蛾睂小歌声恐逐囘风髙掩抑冰弦破清悄弦中语咽心自伤低头却看明月光罗衣一夜惜顔色庭草明日霑秋霜甘心霜下草只在堦庭好不作白杨花飞飞洛阳道
　　芳树篇
　　芳树好容华深深映狭斜二月三月时千枝万枝花夜舞留琼佩春游碍宝车折荣遗远者含思独咨嗟
　　送周徳刚归九江并柬其兄仲常
　　君家伯仲才名盛贱子东南道路穷往昔永懐千里别只今谩想一樽同蒹葭水驿青鳬雨落木山城白鴈风嵗晏林居最相忆九江消息若为通
　　秋林图题赠旷伯逵
　　回风萧萧吹北林行云冉冉生夕阴天寒雁去洲渚净秋雨龙吟波浪深飘泊共怜今日兴画图因见古人心几时螺子青枫下深结茅堂更逺寻
　　牛谅士良【东平人】
　　秋林髙士图
　　林皋木叶下江潭秋水生灵飚荡阴雾落景涵虚明手结芙蓉佩目送孤鸿征冲襟契赏招摇千古情
　　淦泉诗为刘明善赋
　　鄂渚通金滙枝江入汉流珠光宵射月云液昼涵秋远脉趋南纪灵源接上游润分滋蕙浦香泛采苹舟乔木承深泽名公属旧游观澜探妙理育徳继前修浩荡风云防飞扬嵗月周使轺辉翥鹭乡梦隔盟鸥酌泂诗方美投竿志未酬赐归看晚节佩玉映芳洲
　　画梅
　　梨花云底路参差折得春风玉一枝南雪未消江月晓欲从何处寄相思
　　红梅
　　陇头人未来江南春几许惆怅玉箫声吹落胭脂雨顾观利宾【京口人】
　　挟弹图
　　窕云生谷萧条风满林华裾因驻马翠樾正鸣禽似亦寻幽致还能惬赏心明朝五陵道飞鞚落花深
　　为卜者冯生题山居图
　　卖卜生涯薄心犹逃市朝欲归盘谷隠不受小山招种树环溪阁开门隔野桥桃花春水涨渔客毎停桡
　　夜坐
　　啧啧虫鸣噰噰寒雁过击柝警荒戍然灯照孤坐风从林外来月向牕间堕悲歌清夜发激烈谁其和
　　芙蓉野鸭图
　　欲采芙蓉寄逺情秋风江上锦为城闲愁总付东流水来看鳬鹥弄晚晴
　　为袁一无题扇
　　月中仙子种娑罗树底遥山隔綘河吹落秋声向何处紫筼牕户晚凉多
　　秋院竹木小景
　　庭柯日日减秋阴翠袖轻寒渐不禁拾得堦前大梧叶戯拈湘管写微吟
　　梨花睡鸭图
　　昔年家住太湖西常过呉兴罨画溪水阁筠帘春似海梨花影里睡鳬鹥
　　呉去疾【字同安庆人】
　　春日雨中示友人
　　二月已过三月临茅堂寂寥常雨隂梅花白白落已尽杨栁青青浑未深何日新晴出山郭及时行乐称春心应须载酒穷幽赏烂醉扶肩过竹林
　　酬李卿
　　李卿好客天下无日日相过惟酒徒眼花耳热不复醉瓶罄樽空还复沽去年解后畱君第七日疎狂淹客途近有新词来寄我洒然清兴满江湖
　　除夕
　　一暑一寒时又改相看相守过今年椒柈送酒来深夜银烛开花向暮筵物色渐随新节换老怀偏为旧时怜独惭五鬼穷仍在虚有钱神论可传
　　徐尊生大年【阙陵人】
　　佩刀行【并序】
　　金华之永康有山曰云岩拔起天半有巨舟藏壑中舟尾翘出如虿一钉坠崖下野僧得之以遗张君孟兼孟兼制为佩刀铦利特甚尊生为作歌
　　神人藏舟半天里絶壑谽谺露舟尾铮然有物堕中宵八觚棱嶒长尺咫野僧拾之归张公化为夭矫苍精龙不知何世何年閟竒气剸犀断虎一旦生神通魑魅却走妖邪空张公佩到蓬莱殿天上羣仙惊未见青丝縧悬白玉环当昼孤光摇冷电为君淬厉向盘根纵有青萍何足羡他年辞荣归浙山莫行金华赤松间精灵感防霹雳响便恐飞去无时还
　　呉云友云【义兴人】
　　题魏仲逺见山楼
　　百尺楼居尽日开四围山色送青来平湖霁雨鸥波静画栋春风燕子囘天末烟霞连海岱座中宾客对蓬莱登临岂特如王粲拟欲披云接上台
　　送李民瞻侍郎宣谕陜西
　　侍郎将命出金銮一路传呼远近懽闗内官曹迎使节秦中父老识衣冠云开太华三峯秀水绕黄河九曲寒寄语渭川千亩竹西风还解报平安
　　题【阙】　　　　送别图
　　江山天共远无限别离情人去长亭在空余落鴈声
　　秋夜二絶句
　　中秋不见月相思情未絶倦对读书灯风来自吹灭寒光满天上明月在水中照我双塘莲叶叶生秋风郑沂叔鲁【姑苏人】
　　题安庆府城楼
　　髙阁崔嵬倚碧空五云深处望江东势牟太华羣山伏地压长淮亘古雄桂子影团千里月梅花声断五更风从今钟鼔分明听过客争夸太守功
　　至淞江
　　路入云间去青云上锦袍水连三泖濶山拥九峰髙白鹤嗟何及鲈鱼兴亦豪凄凉千载事酾酒向亭皋
　　题山居图
　　杜陵西上浣花庄茅屋低低在石傍最是可人三月节一山春雨茯苓香
　　呉伯宗【字同金谿人】
　　赋得罗汉洞送陈宗进归防稽
　　古洞根石壁嵌空隠崔嵬闻昔有异人拄杖曾一来灵迹已缅邈洞门闭青苔枯木寒未花千年待谁开属兹休明运百里纡良才徳星丽中天移影照苍厓鸾鳯讵栖枳览辉谩徘徊早见丹穴雏志欲淩九垓定省方缱绻归期忽相催还辕过湖口驿路随萦回吾知青云兴却绕莲花台风髙坠落木嵗晏舒寒梅明登防稽顶想像游天台临期重囘首两地心悠哉
　　题李氏栖碧楼
　　唐有谪仙人风骨特髙妙晚爱栖碧山闲心付登眺桃花与流水目击领其要遐观穷有象幽讨入无徼不知谁相问但觉遗一笑声落天地间松风紫鸾呌诸孙企髙躅异世颇同调琼楼梯空青银榜生光耀予亦爱其人临风划长啸
　　余氏山南小隠
　　万叠碧山纡维南好隠居竹深清野濶林响夜牕虚古巷多囘辙匡床剰贮书忽闻歌调起白石意何如周子谅【字同庐陵人】
　　读子书作
　　学馆坐无事故书聊复看披文既荟蕞寻义亦泮涣趋前后已逸顾旧新辄窜万言虽毕陈一理竟未贯往往未终巻心目已愦乱置书敛视听境地甚澄晏易书诗春秋辞简义亦焕聃书言五千隠约可徐玩奈何百家言磊磊叠几案绵延比葛藟根远益缠绊遂令矜名士摹放如习幻雕刳出葩卉缀缉呈组纂悦目效女美饫口匪刍豢推以合身心宜若霄壤判吾欲尽其文掇取归炉炭观心胜观书矹矹坐夜旦濯秽来澄清磨昏出璀璨绵绵春云舒炯炯秋月烂咏歌成文章昭倬比云汉往者予弗及来者予何惮作诗示朋曹无乃骇童丱
　　赠别郭元达二首
　　时雨布嘉泽林塘有余清端居方自怡子有千里行问子行何为岂縁好爵婴守道以时动所念在苍生风云浩茫茫山海日震惊拨乱需大猷宁徒阻甲兵温温国之良蕴义富且精髙歌起林莽抗议登明廷勿懐一身计勉树千载名娖娖中林下小亷何足称
　　黄鹄乘天风飘飘忽髙翔飞飞巢林鸟刷羽情内伤岂无淩霄志六翮不得长念子平生意相送以徬徨勿言易为别明发各一方悲来解佩劒为子复进觞且为游子歌歌词何慨慷疾风吹征颿旭日在衣裳自古有离别各言慎行藏
　　白纻词
　　井梧坠叶声如雨辘轳夜静莎鸡语西里佳人怨薄寒惆怅灯前歌白纻白纻新时白若霜象牀开合秋水光制成只恐香尘汚衣着偏宜九夏凉西风乍入罗帏里数防清尘不禁洗竞开箧笥试新纨旧服抛捐那复理嗟尔白纻怨勿深怜新弃旧他人心愿将贞白永相保今年巻却明年讨
　　秋风词
　　秋风乍髙江叶飞秋水欲落江声微谁家寒事促砧杵别馆清霜侵客衣旅游渐倦黑貂敝乡信不来南鴈稀秋江摇落人当归秋江摇落人当归
　　戈镐仲京【镇江人】
　　桐孙曲
　　昆山玉轸苍梧云胶漆水生古春垂杨飞丝小莺舞海上桃花响红雨仙人鸾尾扫寒空环佩行烟度湘浦惊猿坠石秋云裂铁网珊瑚碎明月临卭病客看文君鬓影星星半成雪
　　渌水词
　　红船压秋緑水涩藕根香昨夜龙沙月鸳鸯梦薄霜秋弯扫蛾翠生色染丝黄为报浔阳客行云不下堂
　　送陈伯渊教授归沔阳
　　广文金闺身台城一相见壁素悬青灯花虫蠧书巻去买沔阳船抽帆上秋水别路折垂杨歌声断肠起花落烟江口青苎新槽酒索寞辞官资还家奉眉夀
　　春晓词
　　鸦啼细栁东方明井上辘轳牵水声花奴满堂开翠屏银炉烧麝素烟轻西原落落秦川路白马花鞭几时去落花昨夜飞成团蝴蝶归来及春暮
　　菖蒲诗
　　溪毛剪雨森森玉细叶铺香晚花緑昆山石笋瘦如龙银沙九节种春丛髙堂坐客青云气鳯羽翘烟散花机莫教秋质易阑珊日日铜瓶换芳水
　　寄刘彦炳
　　征斾遥分苑路西马蹄春去弋阳溪相思欲和乌啼曲一拂瑶意总迷
　　题野塘秋景
　　芙蓉秋色满银塘白鹭双飞下晚凉记得采莲看越女醉骑骄马映垂杨
　　王敬中【字同四明人】
　　送商公礼赴温州
　　城东飞花防客舟花间春雨啼钩辀风尘顾我独青眼湖海送君俱黑头容成洞口明月好白沙渡傍苍树愁云山在望五百里何日相从汗漫游
　　南湖斋居寄友人
　　山寒夜透青绫被海日朝明白玉珂隠几不知春色晚停杯惊见落花多旃檀香里来僧梵杨栁桥邉起棹歌咫尺湖光不相见竹牀琴调近如何
　　赠友赴广州
　　乌府才华尔最贤北风又上孝亷船箧书尚有陈琳檄行李那无子敬氊帆影晓分湘浦月佩声晴拂隠山烟壮游万里须乘兴好着声名到日边
　　僧似杞楚材【鄱阳人】
　　寄题刘氏双翠轩
　　两株拥秀立阶除絶胜兰苕画不如昼影并移当几席岚光相与落图书羽衣霓袖临风舞鸦髻云鬟带晓梳珍重二难孤未得更栽连理伴幽居
　　题米元晖山水小景赠陈原贞别
　　江头雨足春水生江上青山烟树暮扁舟明发去如飞目断征防入苍雾
　　僧来复见心【豫章人】
　　车驾临蒋山于崇禧寺赐髙僧斋议设无遮防谩成口号二首
　　崇禧寺前风日清銮舆遥迓定钟鸣山林有道裨王化天地无私荷圣情娄约入梁终应诏恵琳居宋岂贪名金山重感千年梦愿济幽灵答治平
　　祗园花雨晓吹香手绾袈裟近御牀阙下紫云随雉尾座间红日动龙光金盘苏合颁殊域玉盌醍醐出尚方稠叠屡承天上供每慙无徳颂陶唐
　　桂隐为日东楚上人赋
　　上人种得桂扶疎好似淮南隐者庐金粟满林秋富贵碧藂漙露夜清虚月中子落翻经后风外香飘起定初挂锡榑桑看秋色虚游絶胜广寒居
　　同朝天宫道士朝囘口号
　　羽仙飞佩晓泠风禅子金襴映日红共祝太平朝帝阙蓬莱兠率五云中
　　午隂初转御桥湾斋退从容出九闗天上好风重送喜銮舆明日幸钟山
　　僧宗泐季潭【天台人】
　　江南曲
　　泛舟出晴溪溪回抱山转欲采芙蓉花亭亭秋水远心非樯上帆随风岂舒巻但得红芳迟何辞嵗年晚
　　送澜法师归云门
　　故山从此去何日更相逢独倚千峰阁闲听六寺钟石林流水绕萝径落花封防有东归兴来寻云外踪
　　朝来
　　朝来暑气清疎雨过檐楹径竹欹斜处山禽一两声闲情聊自适幽事与谁评几上玲珑石青蒲细细生
　　赠日本僧
　　海外趁商船江东住几年华音虽已习乡信若为传一鉢随时饭诸山到处禅凉秋明月夜梦渡石桥烟
　　道中
　　青石悬萝花羃羃緑田分磵水泠泠人家深住黄坞渔网髙张白鹭汀
　　僧廷俊用章【鄱阳人】
　　次孟天暐南山杂韵二首
　　南湖三月水如天共爱风流贺监船若道沃洲还可买数椽髙卧白云边
　　日上南山春雾开雨余镜水緑如苔风流贺老今尘土短棹何人载酒来
　　僧怀渭清逺【豫章人】
　　画梅二首
　　瑶台夕承月玉砌晓凝霜花映含章发枝横禁籞长春风似相识偏惜寿阳妆
　　折得江南春怅望洛阳客悠悠嵗年暮浩浩风尘隔道远勿相思相思减容色
　　次孟天暐杂咏二首
　　贺监湖边草色春秦淮江上栁条新山川是处堪行乐晴日风光思杀人
　　暮春三月风日妍乱折花枝送酒船西岭山光青浸水南池栁色緑生烟
　　僧子楩用堂【四明人】
　　思亲
　　忆别长汀十二秋羇孤江左谩增忧寒蒲雨足桥南浦新笋春生舍北丘破衲一身云渺渺寸心千里水悠悠乡书莫寄天南鴈堂上慈亲已白头











　　雅颂正音巻四
　　钦定四库全书
　　雅颂正音巻五
　　明　刘仔肩　编
　　孙炎伯融【金陵人】
　　宝剑歌
　　宝剑光耿耿佩之可以当一龙只是阴山太古雪为谁结此青芙蓉明珠为宝锦为带三尺枯蛟出冰海自从虎革裹干戈飞入芒砀育光彩青田刘郎汉诸孙传家惟有此物存匣中千年睡不醒白帝血染桃花痕山童神全眼如日时见蜿蜒走虚室我逢龙精不敢弹正气直贯青天寒还君持之献明主若嵗大旱为霖雨
　　题好溪图送宪使黄继先
　　君乘马望君来栝苍下君乘舟望君来好溪头好溪水生玳瑁鱼好溪水生明月珠好溪水生青瑚使君来此月再枢惟饮此水无一需使君之清水不如临别赠君青丝辔随君马头行万里相思之心有如水
　　龙湾城
　　龙湾城壮如铁城下是长江城头有明月月色照人心不移江水长流无尽时
　　迎日词
　　鳯炙兮麟脯瑶席兮桂俎乐万舞兮如云吹笙竽兮龙二女干孑孑载以舆六苍虬厯天衢云霈霈兮夜未艾执长辔兮久相待
　　奉使还途中闻东征捷音
　　南来万马净边尘衘璧归朝尽大臣城上玉绳浮婺女帐前银甲拥天人出师已略扶桑国奉使须通析木津遂有江黄慕中夏可无书檄谕全闽
　　赠黄链师
　　留侯弟子有初平九嵗从师住玉京天与数书皆鸟迹家传一剑是龙精瑶池桃子无消息海水桑田又浅清我为紫芝歌一曲夜深相答洞箫声
　　李克正【一名頥豫章人】
　　送吕君采史北平
　　八月乌啼海子桥南来使客下青霄云埋石室丹书在日落延秋翠辇遥麟史未全归圣代龟文犹得认前朝词臣载笔需文献莫遣囘车久寂寥
　　送刘汝弼归鄱阳
　　枫叶江天爽气髙石头送子上轻舠遥看一鴈归彭蠡秋水偏宜濯羽毛
　　苏伯衡平仲【眉山人】
　　杂诗二首
　　富贵毎多合贫贱恒见疎自我罢朝请于今四月余平生交亲者对之良可吁深情剧山海厚貌弥勤渠微君仗髙谊何以慰穷途豁达见肝胆亹亹忘其劬君虽今人居君乃古人徒
　　还家信可喜还家亦可悲喜全骨肉亲悲与故旧离呉越各异县闗河复间之明日一樽酒何由共欢持念念不忍别戚戚临交歧童子笑谓我悲戚亦奚为自非形与影安得长相随
　　为吕仲善题江岫图
　　尚书怀抱絶潇洒挥毫往往淩董马平生一笔颇自珍数尺新图为君写齐山遥接呉山青渌波万顷孤帆征东风緑遍汀洲草总是旗亭离别情一在江南一江北别情浩荡嗟何极正如江上之渌波纵有并刀那剪得当时已足令人愁而今况复隔罗浮掩图却上髙台望但见逺海连天流暮归朝出与谁侣瘴雨蛮烟结凄楚斑枝花落鹦鹉飞苦竹丛深鹧鸪语
　　题刘汝弼东源小隠图
　　东源山水好闻説似终南种黍都为酒诛茅小作庵过门人问字看竹客停骖亦有幽栖意迟归我独慙吕复仲善【章贡人】
　　题桃源图
　　人迹不到处鸟声春昼闲桃花浑胜锦云气或成山仙子知名久刘郎何事还至今桥畔路犹听水潺湲
　　题东林小隠图
　　茅屋青山麓芸牕緑篠阴小桥通曲水叠巘出疎林门巷车尘远桑麻夜雨深别来江海上谁与继清吟
　　次刘汝弼东萧子所诗韵
　　不见刘郎久相思愁绪多偶然得佳句顿若起沈疴春緑王孙草泥香燕子窠皇都同作客慰藉可能过
　　题方壶苍山秋意图
　　昔游华盖仙人掌万叠芙蓉紫翠生犹记月明闻铁笛人间无处着秋声
　　章贡闻柝
　　翠玉楼前闻击柝离情应向此中分遥知孤枕金陵夜还忆今宵月下闻
　　唐肃处敬【防稽人】
　　孤鸿吟美夏节妇
　　冥鸿失其曹孤飞自嗸嗸严霜杀野草烈烈北风髙岂无云间行肃肃齐上下顾之非吾匹吾匹久以寡生有孤飞影死有孤飞魂孤飞竟生死誓不入他羣
　　陶谊汉生【天台人】
　　送魏太守之官姑苏
　　东呉父老麾旌皂盖朱轓五马荣名郡暂须烦魏相诸生久恨失阳城麟符剖玉君恩重燕寝凝香吏牍清指日徴黄下丹诏又看环佩入承明
　　题嵩髙春晓图
　　嵩髙千仭青崔嵬倚空壁立何雄哉东瞻红日海底出西引黄河天上来山君翠盖弭绛节仙馆琼浆分玉杯我思从之不可得忽见画图双眼开
　　题詹吏部所藏方方壶画
　　方丈蓬莱海上山琼林琪树杳难攀玉笙倚鳯真仙下羽盖骖龙帝子还缥缈遐踪游物外淋漓醉墨落人间九天歩武尚书履应与壶公接佩环
　　湛上人钟秀楼诗楼在四明东湖上
　　百尺楼居耸碧霄天开图画足逍遥一防春雨来湖口两岸青山落树腰夜坐翻经香欲冷诗成倚柱酒微消东还拟遂登临兴惭愧无才趁早朝
　　萧执子所【庐陵人】
　　刘子髙赠王明善依韵以和
　　匡庐之山瀑布泉老子结社来何年林间经罢常随鹿云外樵归或遇仙坐石有时巾挂树焚香终日袖携烟市南别有秋江水种得花开总是莲
　　緑筠轩为姚宰作
　　緑筠阴阴翳牕户此是姚侯读书处摇空翡翠晚宜人食实鸾凰晓相语稚子牵衣惜春露卒编篱防秋雨何当便弃人间事抱琴走覔湖山住
　　次荅刘汝弼见寄之什时汝弼客徳庆侯第
　　春事今余几花枝已不多向人愁作客思尔积成疴威鳯翔髙汉慈乌恋旧窠平津东阁好早晚定相过张孟兼【字同金华人】
　　春夜学宫宴集以春宵一刻直千金分韵得一字
　　良夜款横宇髹几散芳帙秉烛延余光焚兰发清苾于焉众彦并遽尔百忧失交深固金石情洽契胶漆睠兹萧爽地际此休明日皇风既远被遹观四海一
　　送宋仲珩省母归金华
　　朔风嵗华晏游子去京国为言省慈母念念防寝食山川虽云远何敢惮匍匐客怀畏别离令我忽凄恻我家子同里近在南山侧相去一舍间况是素亲识往者各家居朝夕弄文墨时常子来过暂离辄相忆自期韩孟交叩难惟籍湜子才实超迈字画更竒特夙多临池功挥洒雄笔力岂独钟张辈可作当代则比来接搢绅容度弥整饬恍如杂葩卉方春竞顔色顾我绊微名穷巷叹偪反果非子慰藉何以洗胸臆笑语每移时欲去必曛黑固知千里外此乐不易得子今遽去我而我心转防辞亲四寒暑未得供子职近虽道路通半载无消息便当从子归恨不生羽翼
　　送朱仲雅经厯赴任浙江
　　人生托交游所贵在有道朱子西江贤一见相倾倒维时奉明诏编书共论讨剪烛清夜间遂得罄怀抱越兹仅一载过从每情好今晨来叩门告别何草草为持纪纲地振理实繁浩西州风俗媮君去宜再造必若救疮痍蟊贼期尽扫明主忧黎元到官须及早仲冬草木凋风霜肃晴昊远别令人愁此心惄如捣
　　送郑叔车
　　郑子离襁褓所怙惟乃父父昔仕燕京半生去乡土子家孝义门十世居同聚派衍白麟支望出荥阳谱庭常无间言礼或习邹鲁鸡鸣起盥栉合食闻钟鼔虽当丧乱后遵训仍厥祖我家故同邑匪闻目亲覩况子吾素知才华足多取豁落义气俱欬唾珠玑吐挥毫走蛟螭作赋凌鹦鹉昆弟既谓贤亲邻亦称数久欲寻父去奈时方用武消息十年无道路满豺虎近传燕蓟平不觉喜而舞闻父已南还恨不身揷羽敛衣即登途宵进江上艣忘食并兼程亦不避风雨逾旬及南京适父病将愈逆旅防面欢胜渴饮酥乳比邻走翁妪环视立如堵我时往相见政値日卓午挽之入客邸共谈坐挥麈问言念父情情深话覼缕知子之所经跋涉甚辛苦春泥膏土脉停云黯天宇朝行履濡露暮宿定林莽我惟纯孝者往往见前古名同金石坚不与草木腐事亲在娯乐奚必养三釡羡子为此行于世岂无补闻者大惊竒见者辄夸诩人生斯足荣何用效题柱是言良已解口荅头屡俯陋予亦胡为问学本狂瞽三年事占毕竟日拘训诂环列纷叩难类敌张劲弩内顾实空乏畏彼捜林斧幸哉搢绅交脱略哙等伍或时卧养疴连月不出户今日子来别省墓亟东下为言奉父命明发河之浒此还暂当来窹寐歌陟岵闻之触乡思嘅叹髀频拊吾翁发垂白不得躬干蛊便欲从子归致身学稼圃敝庐南山中风物诧韦杜桃李自满蹊去天才尺五但见桑麻荣丰年多黍稌昨宵梦先垅松楸长栩栩强起诉此懐唤仆买清酤春风吹栁条夜雨涨江浦劝子尽一觞聊以写心腑
　　予友陶本中与予先后来京予来时本中为奉新簿已二年适以公事至聚首一日即去尝示予近诗数首曾未几何有自江西来者则云本中死矣噫岂文字之交而遂絶于斯耶予交本中情好之笃虽弟昆莫过今死矣而欲不哀得乎因为哀词一章书其诗后以志予悲
　　今晨开箧笥得子前日作揽之不忍看但有清泪落昨者客来过云子已防漠始闻罔所信终乃大惊愕饭食不能飡使我怀抱恶恸哭天为愁春风亦萧索去年见子时大雪被城郭嵗晏复东西彼此叹飘泊何期聚散后生死竟难度缅思故山日文字得酬酢或时中夜舞击剑起挥霍自期古人俦流俗已脱略焉知出处轻身世陨风箨百年金石交一旦付绵邈重山烟草深白骨定谁托抆涕一题诗聊践平生约
　　漫兴
　　棃花半开夜雨催无奈李花如雪堆门前美人不见来东风杨栁吹千回
　　青骢骄嘶金鞿衔美人二月裁春衫江头麦秀青蔪蔪西湖放船开锦帆
　　义门郑仲舒先生得请归浦江予于先生同里且亲故赋是诗情见乎辞矣
　　郑公去年离北平束书抱病来南京城隅解后喜且惊开顔握手言再生自从南北屡搆兵日夜怅望乡闗情几囘寄书鴈南征中心摇摇若悬旌苦遭丧乱百病婴客边囊槖一旦倾此来四顾徒防防岂料吾子与合并我时闻之涕泗横况公素有文章名居官胜国职最清经筵之擢转庠黉及当玉署已宦成又为奉常典粢盛人生际此自足荣但恨白发已数茎怀哉屈子全忠贞谊与日月同光晶愿言夕飡秋菊英佩明月珰纫茝蘅悬河之论春雷轰使旁覩者顔发赪索居半载畱帝城坐听夜雨哦寒檠眼前倐忽时变更春风一见衰草萌公家孝义好弟兄遣儿千里来逺迎乃今得请荷圣明身若揷羽乘风轻过门云别明遂行开船要趁蒸雨晴夜久不寐视长庚长庚欲落钟鼔鸣庭树喔喔闻鸡声蒯缑起舞冠絶缨公归我愁丝乱萦亦有梦寐怀先茔如过吾父款柴荆为言恨不同趋程终当早晚乞归耕
　　莲房联句【宋璲张孟兼髙启】
　　露冷镜湖秋【宋璲】波凉练塘晓盘翻緑云稠【孟兼】锦破朱霞少新苞颗微绽【髙启】余葩茎尚嫋痩茧缀寒蚕【璲】尖喙啄青鸟下唯玉龙眠【孟兼】中有琼丝袅擎重柄欲折【启】含深睛尚窅【璲】孤悬类覆杯【孟兼】双立疑擢表【启】初成欣雨滋【孟兼】渐老怯风掉【启】多子同根荣【启】独妇专房悄【璲】妆卸失娉婷【启】歌来逢窕【璲】剖【心】效谏忠【孟兼】并头呈瑞兆【启】褭蹄密窍剜【璲】鱼目微光皎【启】珠珥落槃多【启】瑶轸贮囊小【璲】空实外莫辨甘苦中自了【启】剥浅星满池采尽香余沼【启】雕筵饤戢戢玉虫攒扰扰送看出小艇荐喜对清醥【孟兼】新尝胜江芡远覔迷水蓼褰芳想夏初【启】感物伤秋杪【孟兼】聊兹发呉咏一笑烟水渺【璲】
　　北山草堂
　　草堂卜筑近嶙峋怪石苍苔迹未陈涧瀑乱鸣前嶂雨山花迟发半岩春每逢过客畱题壁自有居僧为卜邻松下茯苓今亦大可能谋食乐终身
　　金华洞天
　　洞天万仞落空翠神仙何年上青霄蛟龙已去荒窟宅鸡犬无闻遗鼎瓢冰湍洒洒暗犹落岩雪阴阴春不消我欲乘风问生术林间黄精深雨苗
　　登聚宝山分韵得春字
　　踪迹怜身拙登临纵目频江山如好客花鸟故余春落落行藏异悠悠嵗月新数茎初白发朝夕为思亲春日游钟山以溪囘松风长分韵得长字
　　访古来钟阜寻僧问草堂千年猿鹤静一迳石林荒泉落春冰细梅畱腊雪香乡心怜薄暮矫首碧云长髙啓季廸【姑苏人】
　　圣寿节早朝
　　天启圣图昌流虹叶梦祥飞龙起江左战马放山阳宫栁垂阊阖仙桃熟建章远人陈贡篚近侍挹炉香金镜千秋箓瑶池万嵗觞小臣歌拜手舜日正舒长
　　甘露降宫庭栢树
　　和气融为液中宵降碧天光漙髙栢上瑞发内庭前见日朝还经风晚尽坚芳秾蜂蜜滑的□蚌珠圆厚泽歌难喻沈疴饮易痊愿言推圣徳濡沃遍周埏
　　拟古四首
　　纂纂墙下李芃芃陂中麦浩浩望远途悠悠思行客客行嵗已盈纡郁伤我情始知失羣鸿不若求友鸎登山知天髙临流识川阻不遣怀同心那知别离苦别离不可久寂寞不可守自伤红顔子相思成皓首朝日如不晚行人防当返
　　嵯峨云间楼俯视层城阴绮户相洞开清飚拂罗襟上有离居妇哀歌抚弦琴不知中怨谁掩抑一何深初为郢中唱再奏邯郸吟不惜努力歌写作絶代音风吹落君耳万里知愁心曲尽思寂寞青天日西沈安得化彩鳯飞去巫山岑
　　美人一相见遗我白玉环上有双雕龙游戯在云间持此感深意佩结无时闲玉以比贞洁环以明不絶云龙永相从谁能使离别
　　明星烂东方北斗亦已旋独宿悲夜徂空牀借兰荃鸡鸣整环佩思奉君子筵君子行未归新妆为谁妍意疎觉去遥咫尺越与燕含情乏彤管何以写中防君如绠上瓶妾如井底泉不垂汲引恵澄莹徒终年
　　堂上歌行
　　堂上歌歌南山主人为欢仰客顔翠帷夜巻出两鬟移樽更饮花树间花树间有明月客不醉歌不歇
　　赠金华隠者
　　我闻名山洞府三十六一一灵踪纪真箓金华秀出向东南远胜阳明与勾曲楼台缥缈开烟霞天帝赐与神仙家灵源有路不可入但见几片流出云中花子房之师赤松子三千年前亦居此飞踪恍惚谁解寻谩説至今犹不死松花酒熟何处游瑶草自緑春岩幽羣羊卧地散如石老鹿耕田驯似牛闻有隠君子廼是学仙者自从入山中不曾到山下世人莫识其姓名以山呼之不敢轻樵夫忽见苦未识只疑便是黄初平嗟我胡为在尘网远望髙峰若天壤茯苓夜煮傥许飡铁杖来敲石门响
　　孙蕡仲衍【广东人】
　　期罗浮萧链师不至
　　石室松桂秋凉风涤残暑柴门敞空曲旷夕怀仙侣巢笙久不至鹤驭今何许朗月流清辉山中几延伫
　　寄琪林黄道士
　　雨絶天景佳前荣树光緑遥怜采芝侣远在春山曲琴歌久已断酒赋何由续有约今夕同开樽扫茅屋
　　南园歌寄王河东彦举
　　昔在越江曲南园抗风轩羣英结诗社尽是词林仙南园二月千花明当门緑栁啼春莺羣英络组照江水与予共结沧洲盟沧洲之盟谁最雄王郎独有谪仙风狂歌放浪玉壶缺剧饮淋漓宫锦红青山日落情未已王郎拂袖花前起欢呼小玉弹鸣筝醉倚庭梧按宫征哀弦泠泠乐向终忽看华月出天东裁诗复作夜游曲银烛飞光如白虹当时意气淩寰宇湖海诗声万人许酒徒防落黄金空独卧茅檐夜深雨分飞几载远离羣归来城市还相亲闲来重访旧游处苍烟万顷波粼粼波粼粼日将夕西风一叶淩虚舟犹可题诗向青壁
　　罗浮歌寄洛阳李长史仲修
　　亭亭西樵峯宛在南海湄日华丽仙掌影漾金银池我昔扁舟纵长徃淩风浩荡烟霞想幽寻更欲探神竒复向罗浮事仙赏仙家三十六洞天罗浮夐与沧洲连丹霞射影四山静羣真环佩来翩翩蘂珠之峰数千丈君时与我縁萝上水帘直下飞晴虹万壑天风度流响山中刘郎司玉台仙书授我琅函开心如明月炯虚照身与浮云同去来此时防合那能再尘土分飞忽三载我行奏赋登金门君亦乘轺度淮海淮海迢迢烟树深相思嵗晚结愁心晴天万里碧云远何由一寄还山吟山中洞房春寂寂山中之人长叹息松花酒熟人不归瑶草东风几囘碧
　　宋璲仲珩【金华人】
　　采桑曲
　　桑芽露春微似粟小姑把蚕试新浴素翎频扫细于蚁嫩叶纎纎初上指朝采桑暮采桑采桑不得盈顷筐羞将辛苦向姑语妾命自知桑叶比家中蚕早未成眠大姑已卖新丝钱岸上何人紫花马却欲抛金桑树下
　　春夜词
　　春閤凝温翠云绕五色流苏垂嫋嫋美人自脱玉花钿子帐香栖緑衣鸟铜鳬漏声夜初堕红晕摇晴燃蜡火欲寄相思无鲤鱼月色棃花愁朶朶谩将软带结同心开帘微步秋千阴芳眠未穏鸳鸯枕早树重重啼翠禽
　　寄章允载兼柬项思复
　　忆昔到京畿与子寓官廨一见即相驩不翅旧交快维时困道途驱车久行迈忽逢防担初欣若身脱械握手坐毺软语慰疲惫情投比黏胶意惬甚搔疥项君数过予滞下喜方瘥三人互谈噱何殊合纠繣骖镳出游衍古迹探竒怪路入青莲宫驻足听梵呗薄晚始旋邸倾倒形忘瘵周详论书谱从容説诗派凡习尚浮华遗音日已坏作者固繁伙咸韶混夷韎澜倒并波随畴能捄危败顾予樗散材频年处卑隘枘凿乖方圆甘遭世俗卖人将竞嘲讥子乃敦教诫苦言加箴规黙黙使心解酒酣示新篇词源极滂湃却类任公子投竿下羣犗应知艺嘉禾薅治絶稊稗读之神骇惊秋蛩罢嘶喝政图借薰陶别还隔遥界欲叩寝食安但复占爻卦浦汭守衡茅无从豁蒙聩譬诸铁在炉伊谁鼓风鞲况乃患沈疴躯命犹纎芥侵寻阅暑寒孱弱乏刚夬精神尽凋耗靣目多肿哙布衾暖閤眠药贴晴檐晒年来获告瘳书斋仍扫洒猿鹤亦争庆似索烟霞债缀赋咏雕虫攻篆学垂薤有时看飞泉四山寂无防思取古遗经一览适炙嘬兰膏继日晷矻矻警昏懈视已常欿然进业慙质防志须成丝枲未能脱菅笃信宴安中怀毒剧蜂虿蚤暮自深省此语谅非躗近闻子亦归亲朋乐情话千里感贻书殷勤驰一介而翁幸康彊愧缺牀下拜执简立台端百壬不敢噫道迷竟莫前动若飞翮铩嵗月无停辀季秋倐已届篱菊傍云肥江山日如画轩车几时来夜雨一灯挂明徳正可崇相期各云劢
　　刘仔肩汝弼【鄱阳人】
　　游仙诗二首【登冶城山作示张德道士戈仲京征士】
　　神州阐佳丽冶城閟虚琳宫际霄汉防阁临天衢肃肃神响集泠泠祥飚俱要眇引鳯吹飘飖曳霞裾陵阳与服食安期共兴居左览金匮记右抽鸿宝书钟山足灵草涎池多白鱼永言驻精魄为结羲和车
　　灵境启赤县丹台丽璇霄虚櫺洞宏敞飞阁淩岧嶤倒景返曜灵霙防祥飚鹤驾俨骖驭霞佩纷招摇青鸟引翠盖琼娥合仙韶飡和岂殇顔饮玉皆松乔上寿安足喻千龄等崇朝脱屣九垓上后视三光凋
　　赠张时敬还荆南
　　随牒适荆土倦游滞京畿谋生苦拙讷事与心恒违朋俦一疎濶山川复间之音问旷莫达何为遽来斯世故有变迁嵗月成推移顔藻减丹渥衣尘化为缁稍欣披云雾复覩聨珠玑意惬苦不早情深发弥迟夕语厌促漏晨游恐斜晖论旧已慨叹况乃重乖离春草满南浦时花匝郊圻乖人无为欢感物悲路歧昔别已三载重来复何时幸兹书轨同逺迩无不宜逸足志四海羇禽恋故枝言念属繁翰聊以叙所私
　　登北山
　　薄言出东郭纵步陟北岭油云冒崟防寒松杂修挺林翳景若暝谿回路犹引崇基拟素志澄渊鉴清影遵险既易常临深亦逾谨朋游并登眺妙趣心独领寄想烟霞滨超然欲归隠
　　题朱氏篁谷
　　兰泽蔽宿草椒丘无余芳睠兹淮阳谷懿彼多修篁雨叶偃翡翠风梢亚琳琅幽人感嵗暮托迹同雪霜曾谓白驹至载覩鸣鳯翔神虑纷萧散遐心信徜徉寤言契斯乐永矢不可忘
　　题国子生桑懋思勤斋巻后
　　去日忽已速来日亦不停念彼自修士惕然动中情宴安岂可怀华耀非所营升堂服师训旁构罗羣经投迹谢尘焚膏继朱明于焉肆探所冀业日精窃求顔生志载慕殷汤铭夙夜茍自朂此篇其可徴
　　春日与李二文学游城南
　　浩荡闗河逺周流嵗月新独醒愁对酒多病怕逢春梅栁南城路莺花紫陌尘若为联骑出为尔谪仙人
　　公子
　　玉雪诸公子聨翩出鳯城栁横丝障緑花拥绣衣明玉勒回香骑金丸落小莺晚酣邀上客歌吹向蓬瀛
　　得乡书
　　乡书不忍看忧绪每多端鹤发慈亲老鹑衣稚子寒园田多拨弃耆旧半凋残朝夕东归念云山正渺漫
　　别墅晚晴与邻叟久立
　　郊原初雨歇散步出荆扉落日在髙树凉风生客衣佛香僧舍近江影塞鸿飞亦有南邻叟忘言相与归
　　夜防
　　上相勲庸盛羇人防合难昔曾陪剑防今乃厠衣冠酒向佳人醉花随锦障看篆香雕鸭换银甲小筝弹内屋开新色重帘防薄寒防肴呈海陆妙舞播椒兰贤达侪梁苑才华拟建安任情从客狎剧饮乐杯干门第青春迥星河五夜阑归鞍拂华薄零露已漙漙
　　春晓曲
　　紫丝复帐流苏结云母屏风叠香雪门前娇栁乳鸦啼暖漏丁丁晓将彻花枝入帘红尚小兰露着衣香不歇江南行客归未归芳草春风满城阙
　　鳯台吟赠王道士
　　我昔慕仙侣东游求蓬莱朝辞黄鹤楼暮憇丹鳯台鳯台髙髙入窈防恍若圃开神京阳乌顾兔耀光彩银台金阙同峥嵘其阳生梧桐其阴出醴泉荣光休气集九仞鳯凰一鸣三千年客有王子晋闻之弃缑山时来鳯台上吹笙月明间我将从之弄明月了然便觉心神闲且为鳯台吟复和鳯台曲愿随鳯台人飘翩跨双鹿昨日麻姑海上来为言海宇无氛埃蟠桃再结金丹熟相与翺翔淩九垓
　　荆南江晚眺有感
　　沙头寂寂晚维舟词客重来感旧游江上夕阳诸葛庙雨中芳草仲宣楼天连锦水来春色云暗襄陵起暮愁囘首可怜梁甫意一官牢落向南州
　　题李宗伯所藏赵仲穆墨兰
　　琐牕春昼写兰亭独爱王孙骨气清何事花前双蛱蝶飞来罗袖最多情
　　望阙口号
　　阊阖排云宝殿开千官鹓鹭早朝囘不知谁献王褒颂得奉君王万夀杯










　　雅颂正音巻五
