　　钦定四库全书　　　　　集部八
　　玉台新咏考异　　　　　总集类
　　提要
　　【臣】等谨案玉台新咏考异十巻
　　国朝纪容舒撰容舒有孙氏唐韵考已著录是编因徐陵玉台新咏自明代以来刋本不一非惟字句异同即所载诸诗亦复参差不一万厯中张嗣修本多所増窜茅国缙本又并其次第乱之而原书之本真益失惟寒山赵宦光所传嘉定乙亥永嘉陈玉父本最为近古近时冯舒本据以校正差为清整然舒所校有宋刻本悮而坚执以为不悮者如张衡同声歌讹恐栗为恐瞟讹莞蒻为苑蒻之类亦以古字假借曲为之説既牵强而难通有宋刻不悮而反以为悮者如苏武诗一首旧本无题而妄题为留别妻之类复伪妄而无据又有宋刻已悮因所改而益悮者如塘上行据宋书乐志改为魏武帝之类全与原书相左弥失其真皆不可以为定故容舒是编参考诸书裒合各本仿韩文考异之例两可者并存之不可通者阙之明人刋本虽于义可通而于古无徴者则附见之各笺其弃取之由附之句下引证颇为赅备他如塘上行之有四説刘勲妻诗之有三説苏伯玉妻诗误作傅元吴兴妖神诗误作姣童徐悱诗悮作悱妻其妻诗又误作悱梁武帝诗误作古歌以及徐干室思本为六首杨方合欢实共五篇与王融徐陵之独书字昭明太子之不入选梁代帝王与诸臣并列之类考辨亦颇详悉虽未必一一复徐陵之旧而较明人任臆窜乱之本则为有据之文矣乾隆四十五年七月恭校上
　　总纂官【臣】纪昀【臣】陆锡熊【臣】孙士毅
　　总　校　官【臣】陆　费　墀














　　玉台新咏考异原序
　　六朝总集之存于今者文选及玉台新咏耳文选盛行而玉台新咏则在若隠若显间其不亡者幸也自明以来无善本赵灵均之所刻冯黙庵之所校悉以嘉定宋刻为鼻祖然观所载陈玉父防则传冩踳駮自宋已然防又称得石氏录本补亡校脱然则窜乱旧本未必不始于斯时陈氏兹刻盖亦功过参半矣崇祯癸酉距今百有余载意其书已不存乾隆壬申忽于常熟门人家得之纸墨完好岿然法物摩挲逺想如见古人然亦时时有讹字冯钝吟云宋刻是麻沙本故不佳信矣乙亥六月余自云南乞养归检防藏书多所散佚惟幸是本之仅存林居无事稍理旧业偶取阅之喜其去古未逺尚有典型终胜于明人臆改之本用参校诸书仿韩文考异之例各笺其弃取之由附之句下两可者并存之不可通者阙之虽可通而于古无征者则别附注之丹黄矻矻盖四阅月乃粗定耗日力于绮罗脂粉之词殊为可惜然郑卫之风圣人不废苟心知其意温柔敦厚之防亦未尝不见于斯焉乾隆丁丑二月廿一日河间纪容舒序













　　钦定四库全书
　　玉台新咏考异巻一
　　姚安府知府纪容舒撰
　　古诗八首【昭明选古诗十九首皆不著作者姓名刘勰文心雕龙曰古诗佳丽或称枚叔其孤竹一篇则傅毅之词钟嵘诗品曰其外去者日以踈四十五首旧疑是建安中曹王所制客从远方来橘柚垂花实亦为惊絶矣孝穆取枚叔之说而此八首不取傅毅曹王之说盖年代緜远传闻异词著书者各据所见故莫能画一】
　　上山采蘼芜下山逢故夫长跪问故夫【长跪太平御览作回首考文莹玉壶清话引此句证古妇人有跪礼则作回首为悮】新人复何如新人虽言好未若故人姝顔色类相似【此句艺文类聚作其色似相类】手爪不相如新人从门入故人从閤去新人工织缣故人工织素织缣日一疋织素五丈余将缣来比素【艺文类聚闺情部全载此诗此句作持缣将比素又素部引末二句此句作以缣持比素盖屡经传冩虽一书不免异文】新人不如故凛凛嵗云暮蝼蛄多鸣悲【多文选作夕案夕字与下文独宿累长夜相应似胜于多字然何谿汶竹荘诗话载此诗亦作多字则宋本寔作多不作夕非缘后来误刻既义可两通即不必据彼改此矣】凉风率已厉游子寒无衣锦衾遗洛浦同袍与我违独宿累长夜梦想见容辉良人惟古懽枉驾惠前绥愿得长巧笑携手同车归既来不须臾又不处重闱谅无晨风翼焉能凌风飞眄睐以适意引领遥相睎徙倚懐感伤垂涕霑双扉
　　冉冉孤生竹结根太山阿与君为新婚菟丝附女萝【莵文选作兔宋刻则皆从艸按玉篇艸部菟字注莬丝草名则加艸尚非俗体又楚词天问顾菟在腹字亦从艸则菟兎古字本通今仍从宋刻作菟后皆仿此】菟丝生有时夫妇防有宜千里逺结婚悠悠隔山陂思君令人老轩车来何迟伤彼蕙兰花含英扬光辉过时而不采将随秋草萎君亮执高节贱妾亦何为
　　孟冬寒气至北风何惨栗愁多知夜长仰观众星列三五明月满四五蟾兎缺客从远方来遗我一书札上言长相思下言久离别置书懐袖中三嵗字不灭一心抱区区惧君不识察
　　客从远方来遗我一端绮相去万余里故人心尚尔文采双鸳鸯【文采太平御览绮部引之作文作然鸳鸯部引之又作文防盖御览刋本多讹不尽可据】裁为合欢被着以长相思缘以结不解以胶投漆中谁能离别此
　　四坐且莫諠愿听歌一言请説铜鑪器崔嵬象南山上枝以松栢【以艺文类聚初学记并作似误】下根据铜盘雕文各异类离娄自相连谁能为此器公输与鲁班朱火然其中青烟飏其间从风入君懐四坐莫不叹【叹艺文类聚作欢】香风难乆居空令蕙艸残【初学记器用部收此萹题曰咏香炉盖类书以意标目非其本题亦非其本防】悲与亲友别气结不能言赠子以自爱道远防见难人生无防时颠沛在其间念子弃我去新心有所欢结志青云上何时复来还
　　穆穆清风至吹我罗裳裾青袍似春艸长条随风舒【长条句艺文类聚作艸长条风舒悮】朝登津梁山【吴显令曰案下抱柱山当作上】褰裳望所思安得抱柱信皎日以为期
　　古乐府诗六首
　　日出东南隅照我秦氏楼秦氏有好女自名为罗敷【名为初学记作言名】罗敷善蚕桑【善艺文类聚作喜乐府诗集作憙并误蚕初学记作采亦误】采桑城南隅青丝为笼系【系艺文类聚初学记并作防】桂枝为笼钩头上倭堕髻耳中明月珠緑绮为下裳【緑艺文类聚初学记乐府诗集俱作缃】紫绮为上襦行者见罗敷下担捋髭须少年见罗敷脱巾着帩头【巾乐府诗集作防帩初学记作幞】耕者忘其耕锄者忘其锄【初学记下耕字作犁上锄字作刈】来归相怨怒【怨初学记作喜悮】但坐观罗敷【乐府诗集此句下有一解二字宋刻删之非是】使君从南来五马立歭使君遣吏徃问此谁家姝秦氏有好女自名为罗敷罗敷年几何二十尚未满十五颇有余使君谢罗敷宁可共载不罗敷前致词【致宋刻及乐府诗集后村诗话皆作置今从古乐府】使君一何愚使君自有妇罗敷自有夫【乐府诗集此句下有二觧二字】东方千余骑夫婿居上头何用识夫婿白马从骊驹青丝繋马尾黄金络马头【络宋刻作骆悮今从乐府诗集】腰间鹿卢剑可直千万余十五府小吏二十朝大夫三十侍中郎四十专城居为人洁白晳鬑鬑颇有须【冯氏曰鬑鬑宋本作按字字书不载凡宋刻书髯字多如此写活本杨本作鬑鬑说文力兼切长貎　按乐府诗集及古乐府皆作鬑鬑不但明人刋本宋刻显属舛讹今改正】盈盈公府步冉冉府中趋坐中数千人皆言夫婿殊【乐府诗集此句下有三解二字】
　　日出东南隅行【宋刻凡题有纲目者皆以縂题居前而每篇之题系于末盖古书行欵类然近本悉移于前是亦轻改之一端今仍依宋刻以存其旧后皆仿此】
　　相逢狭路间道隘不容车如何两少年【如何句乐府诗集作不知何年少案梁简文帝春情襍句诗有两童夹车问不已句正用此典乐府诗集误也】挟毂问君家【挟乐府诗集古乐府并作夹】君家诚易知易知复难忘黄金为君门白玉为君堂堂上置樽酒使作邯郸倡【使作乐府诗集古乐府皆作作使】中庭生桂树华镫何煌煌兄弟两三人中子侍中郎【侍中郎乐府诗集古乐府皆作为侍郎】五日一来归道上自生光黄金络马头【络宋刻作骆误从乐府诗集】观者满路旁【满古乐府作盈】入门时左顾但见双鸳鸯鸳鸯七十二罗列自成行音声何鹤鸣东西厢【鹤字未详然诸本并同无从校正】大妇织罗绮【罗绮太平御览乐府诗集古乐府皆作绮罗】中妇织流黄小妇无所作【作太平御览作谓悮】挟瑟上高堂丈人且安坐【安坐太平御览作徐徐】调丝未遽央【未遽乐府诗集古乐府皆作方未义可两存太平御览作遽未则悮倒其文】
　　相逢狭路间
　　天上何所有歴歴种白榆桂树夹道生青龙对道隅凤皇鸣啾啾一母将九雏顾视世间人为乐甚独殊好妇出迎客顔色正敷愉伸腰再拜跪问客平安不请客北堂上坐客氊毺清白各异尊酒上正华疏【此句未详乐府诗集酒上作酒止亦不可解】酌酒持与客客言主人持却畧再拜跪然后持一桮谈笑未及竟左顾勑中厨促令办麤饭慎莫使稽留废礼送客出【废礼二字诸本并同然不可解当有譌误】盈盈府中趋送客亦不远足不过门枢取妇得如此齐姜亦不如健妇持门户胜一大丈夫【末句古乐府作亦胜一丈夫乐府诗集作一胜一丈夫则传冩之悮】
　　陇西行【汉魏乐府体例不一郊庙诸歌多依律以制词相和诸歌则多采诗以入乐诗或不能协律则増减其文以就之诗长而调短则或节其数句诗短而调长则或采他诗数句益之或两诗之中各取半章合歌之但取音调之和谐而不必文义之连属郭茂倩乐府诗集多以入乐之词与本词并列其分合増减之迹尚有一二之可求后人不究其本一一悮执为本词或强为训诂或疑为脱悮均所谓大惑不觧者也此诗自好妇出迎客以下文不与前相属盖即两诗各采半章者也】
　　翩翩堂前燕冬藏夏来见兄弟两三人流荡在他县故衣谁当补新衣谁当绽頼得贤主人览取为吾绽【下绽字冯氏诗纪作防案广韵绽训衣缝觧防训补缝则两字皆应从旦然流俗相沿补绽字皆从定上绽字既已从俗下绽字不应独从古今并依宋刻作绽】夫婿从门来斜柯西北眄【斜柯冯氏诗纪作斜倚考梁简文帝遥望诗曰散诞垂红帔斜柯揷玉簪则斜柯原是古语当为欹侧之意后人误改为倚耳】语卿且勿眄水清石自见石见何累累逺行不如归
　　艳歌行
　　皑如山上雪皎若云间月闻君有两意故来相决絶今日斗酒防明旦沟水头蹀躞御沟上沟水东西流凄凄复凄凄嫁娶不须啼愿得一心人白头不相离竹竿何嫋嫋鱼尾何蓰蓰男儿重意气何用钱刀为
　　皑如山上雪【案此诗即白头吟郭茂倩乐府诗集引王僧防技録曰白头吟歌古皑如山上雪篇宋书乐志载此萹亦曰古词后人因西京杂记之说举卓文君以寔之然西京杂记但曰文君作白头吟不云即此词也此列之古乐府中而不署文君之名古人详慎去后来臆断逺矣　歴代之乐音节递殊故其増减入乐之词亦辗转更改不止一本此篇晋乐所歌相决絶下増入平生共城中二句东西流下増入郭东亦有樵四句不相离下増入如马噉萁四句宋志有明文矣其实竹竿何嫋嫋四句已是先时入乐所加其文逈不相属说者曲为之词究牵强不可通也】
　　飞来双白鹤乃从西北来十十将五五罗列行不齐忽然卒疲病不能飞相随五里一反顾六里一徘徊吾欲衔汝去口噤不能开吾将负汝去羽毛日摧頺乐哉新相知忧来生别离歭顾羣侣泪落纵横垂今日乐相乐延年万嵗期【末二句文不相属盖亦入乐所加非脱误也　乐府诗集载此篇作飞来双白鹄乃从西北来十十五五罗列行行妻卒被病行不能相随五里一反顾六里一徘徊吾欲衔汝去口噤不能开吾欲负汝去毛羽何摧頺乐哉新相知忧来生别离歭顾羣侣泪下不自知念与君离别气结不能言各各重自爱逺道归还难妾当守空房闭门下重关若生当相见亡者防黄泉今日乐相乐延年万嵗期前十六句毎四句注一觧又注念与下为趍左克明古乐府次句作乃从西北方盖又因韵不相叶而改之皆与此本不同岂此最初入乐之词而乐府所载又后来増益之文欤自唐以前学者无轻改古书之习孝穆去古未逺必有所受之也】
　　双白鹤【吴迈逺拟作作飞来双白鹄疑此题脱悮】
　　枚乘杂诗九首
　　西北有高楼上与浮云齐交防结绮阿阁三重阶上有歌声音响一何悲谁能为此曲无乃梁妻清商随风发中曲正徘徊一弹再三叹慷慨有余哀不惜歌者苦但伤知音稀愿为双鸿鹄奋翅起高飞
　　东城高且长逶迤自相属回风动地起秋艸萋以緑四时更变化嵗暮一何速晨风懐苦心蟋蟀伤局促荡涤放情志何为自结束燕赵多佳人美者顔如玉被服罗衣裳当户理清曲音响一何悲急知柱促驰情整中带【中带刘选诗补注作巾带案文选李善本亦作中带注曰中带中衣带又郑仪礼注曰中带若衿裈襂则作巾为悮】沉吟踯躅思为双飞燕衔泥巢君屋
　　行行重行行与君生别离相去万余里各在天一涯道路阻且长防靣安可知胡马依北风【依宋刻作嘶按此二句乃以一南一北申足各天一涯之意以起下相去日远作依为是今从文选】越鸟巢南枝相去日已远衣带日已缓浮云蔽白日游子不顾返思君令人老嵗月忽已晩弃捐勿复道努力加餐饭【沧浪诗话谓玉防新咏以越鸟巢南枝以下另为一首与此宋刻又不同观陈玉父防宋时已多别本矣】
　　涉江采芙蓉兰泽多芳艸采之欲遗谁所思在远道还顾望旧乡长路漫浩浩同心而离居忧伤以终老【忧伤宋刻作伤忧误今从文选】
　　青青河畔草郁郁围中栁盈盈楼上女皎皎当牖娥娥红粉妆纎纎出素手昔为倡家女今为荡子妇【初学记昔为作自云今作嫁】荡子行不归空床难独守
　　兰若生春阳涉冬犹盛滋愿言追昔爱情欵感四时美人在云端天路隔无期夜光照隂长叹恋所思谁谓我无忧积念发狂痴
　　庭中有竒树緑叶发华滋攀条折其荣将以遗所思馨香盈懐袖路远莫致之此物何足贵【贵李善文选注本作贡注贡献也】但感别经时
　　迢迢牵牛星【迢迢宋刻作苕苕全书皆然按古诗迢迢牵牛星吕延济注曰迢迢逺貌张衡西京赋干云雨而上逹状亭亭以苕苕李善注曰亭亭苕苕高貎然则迢苕逈别混而一之非是不得以古字假借为词今于凡作逺意者用迢迢凡作高义者仍从宋刻作苕苕】皎皎河汉女纎纎擢素手札札弄机杼终日不成章泣涕零如雨河汉清且浅相去复几许盈盈一水间脉脉不得语【义门读书记曰昹当从见从目亦可通从月则乖其义广韵嗼字下笺列此作嗼嗼不得语】
　　明月何皎皎照我罗床帏忧愁不能寐揽衣起徘徊客行虽云乐不如早旋归出户独傍徨愁思当告谁引领还入房泪下霑裳衣
　　李延年歌诗一首【并序　此书体例前八巻皆收五言而长短歌词则皆入第九巻此歌疑后人所窜入文选一书家户诵五臣注本尚妄増君子行一篇此书自唐迄宋皆不甚行并无善本是正好事者辗转传冩各以已意附益盖所不免陈玉父防称以石氏传本补亡校脱则变乱旧本必自石氏玉父不及辨别转据以増入耳观七巻武陵王诗九巻沈约诗宋刻皆注附入而六巻徐悱妻诗十巻刘孝威诗皆显为附入而不注则失注者谅不止是□不可尽考矣】李延年知音善歌舞每为汉武帝作新声变曲闻者莫不感动延年侍上坐【上坐宋刻作坐上悮】起舞歌曰
　　北方有佳人絶世而独立一顾倾人城再顾倾人国宁不知倾城复倾国【宋刻原脱宁不知三字据汉书外戚传补】佳人难再得苏武诗一首【苏李诗始见文选李陵诗三首题曰与苏武而苏武诗四首则皆无题此其第三首也宋刻目録及题皆作苏武诗一首盖犹旧本冯氏校本改题曰留别妻妄也】
　　结髪为夫妻恩爱两不疑懽娱在今夕嬿婉及良时征夫懐远路起视夜何其参辰皆已没去去从此辞行役在战塲【行宋刻作征今从文选】相见未有期握手一长叹泪为生别滋【生别宋刻作别生悮今从文选】努力爱春华莫忘欢乐时生当复来归死当长相思
　　辛延年羽林郎诗一首
　　昔有霍家奴姓冯名子都【霍家奴乐府诗集作赵家姝案冯子都见汉书霍光传作赵家姝误】依倚将军势调笑酒家胡胡姬年十五春日独当垆长裾连理带广袖合欢襦头上蓝田玉耳后大秦珠两鬟何窈窕一世良所无一鬟五百万两鬟千万余不意金吾子娉婷过我庐银鞍何煜爚【煜宋刻作昱悮今从乐府诗集】翠盖空歭就我求清酒丝防提玉壶就我求珍肴金盘鲙鲤鱼贻我青铜镜结我红罗裾不惜红罗裂何论轻贱躯男儿爱后妇女子重前夫人生有新故贵贱不相渝多谢金吾子私爱徒区区【案后村诗话引此诗无一鬟五百万二句又无就我求清酒四句又无不惜红罗裂二句盖删节之本不足为据】
　　班媫妤怨诗一首【并序　此诗文选作怨歌行李善注曰歌録曰怨歌行古词然言古者有此词而班媫妤拟之则此题曰怨诗似悮然善注谢朓和王主簿怨情诗江淹拟班媫妤诗并作怨诗盖相传有此二本又江淹杂拟题为班媫妤咏扇则櫽括其意而命题非旧有此目】昔汉成帝班媫妤失宠供养于长信宫乃作赋自伤并为怨诗一首
　　新裂齐纨素鲜洁如霜雪【鲜洁文选作皎洁然李善注谢朓江淹诗并引为鲜洁盖亦有二本】裁为合欢扇团团似明月出入君懐袖动摇微风发常恐秋节至凉风夺炎热弃捐箧笥中恩情中道絶宋子侯董娇饶诗一首【娇饶诸本或作娇娆盖以相沿俗字误改古书今仍从宋刻】
　　洛阳城东路桃李生路旁花花自相对叶叶自相当春风东北起【东太平御览作南悮】花叶正低昂不知谁家子提笼行采桑纎手折其枝花落何飘飏请谢彼姝子何为见损伤高秋八九月白露变为霜终年防飘堕安得久馨香秋时自零落春月复芬芳何如盛年去【如宋刻作时诸本亦皆作时惟艺文类聚作如案此四句本言花落仍可重开不如人之盛年一去即遭捐弃而从前之欢爱俱忘乃一篇立言寄慨之本防如作时字则此句竟不可觧全篇文义俱阂矣今从艺文类聚改正】懽爱永相忘吾欲竟此曲此曲愁人肠归来酌美酒挟瑟上高堂
　　汉时童謡歌一首
　　城中好高髻四方高一尺城中好大眉四方眉半额城中好广袖四方用匹帛【后汉书大眉作广睂眉半作且半广袖作大袖用疋作全疋皆与此本不同然后汉诸史今惟范蔚宗袁宏及司马彪十志存耳东观以下诸家今并不传未审孝穆所据定属何本太平御览引谢承后汉书载此文高一尺作且一尺眉半额作画半额已有两字不同则刘珍张璠薛莹华峤袁崧之书难断其必不异词未可以一家防之况赵王好大眉见风俗通石华广袖见飞燕外传义既両通即不必轻改也】
　　张衡同声歌一首
　　邂逅承际防得充君后房【得充君宋刻作遇得充于上句际防为复今从乐府诗集】情好新交接恐栗若探汤【栗宋刻作瞟广韵注引埤苍云瞟一目病与栗字音义全别无容假借冯氏校本曲为回防乃过拟宋刻之失】不才勉自竭贱妾职所当绸缪主中馈奉礼助烝尝思为莞蒻席【莞宋刻作苑悮冯氏指为通用亦曲説也】在下蔽匡床愿为罗衾帱在上卫风霜洒扫清枕席鞮芬以狄香【杨用修丹铅录辨此句狄香字讹为秋香今考宋刻正作狄字知用修所説不谬】重户结金扃高下华镫光衣解巾粉御列图陈枕张【此句未详】素女为我师仪态盈万方众夫所稀见天老教轩皇乐莫斯夜乐没齿焉可忘
　　秦嘉赠妇诗三首【并序　姚寛西溪丛语以第一首为徐淑赠诗后二首为秦嘉答诗盖由误读小序不足为据】
　　秦嘉字士防陇西人也为郡上计【计宋刻作掾西溪丛语引此文注掾一作计案汉法嵗终郡国各遣吏上计郑注周礼嵗终则令羣吏致事句谓若今上计是也其所遣之吏亦谓之上计后汉书赵壹传光和元年举郡上计晋书宣帝纪建安六年郡举上计掾是也钟嵘诗品直题汉上计秦嘉嘉及其妻徃来书亦并称为郡诣京师则作计为是宋刻悮也冯氏诗纪又因汉有上郡遂倒其文为上郡掾更误中之误矣】其妻徐淑寝疾还家不获靣别赠诗云尔
　　人生譬朝露居世多屯蹇忧艰常早至欢防常苦晩念当奉时役去尔日遥远遣车迎子还空徃复空返省书情凄怆临食不能饭独坐空房中谁与相劝勉长夜不能眠伏枕独辗转忧来如寻环【寻疑作循尚书大传曰三王之道若循环】匪席不可巻
　　皇灵无私亲【皇西溪丛语作帝悮】为善荷天禄伤我与尔身少小惟防独既得结大义欢乐苦不足念当远离别思念叙欵曲河广无舟梁道近隔丘陆临路懐惆怅中驾正踯躅浮云起高山悲风激深谷良马不回鞍轻车不转毂针药可屡进愁思难为数贞士笃终始恩义不可属【此句未详诗纪属作促稍为可通然未详所本】
　　肃肃仆夫征锵锵扬和铃清晨当引迈束带待鸡鸣顾看空室中髣髴想姿形一别懐万恨起坐为不宁何用叙我心遣思致欵诚【遣宋刻作遗悮今从西溪丛语】寳钗好耀首【好西溪丛语作可】明镜可鉴形芳香去垢秽素琴有清声诗人感木瓜乃欲答瑶琼愧彼赠我厚【赠我西溪丛语作持赠】惭此徃物轻虽未知足报贵用叙我情【贵西溪丛语作良悮】
　　秦嘉妻徐淑答诗一首【此亦歌词特连兮字为五言耳然钟嵘诗品谓五言不过数家而妇人居二徐淑叙别之作亚于团扇则当时固以为五言诗矣】
　　妾身兮不令婴疾兮来归沈滞兮家门歴时兮不差旷废兮侍觐情敬兮有违君今兮奉命远适兮京师悠悠兮离别无因兮叙懐瞻望兮踊跃伫立兮徘徊思君兮感结梦想兮容辉君发兮引迈去我兮日乖恨无兮羽翼高飞兮相追长吟兮永叹泪下兮霑衣
　　蔡邕饮马长城窟行一首【沧浪诗话云文选饮马长城窟无人名玉台以为蔡邕作所言与此本合后人编入蔡集盖即据此】
　　青青河边草【河边文选五臣注本作河畔按六朝拟作凡题青青河边艸者皆拟此篇题青青河畔艸者皆拟枚叔之作然则五臣误矣】緜緜思远道远道不可思夙昔梦见之梦见在我旁忽觉在他乡他乡各异县展转不可见枯桑知天风海水知天寒入门各自媚谁肯相为言客从远方来遗我双鲤鱼呼儿烹鲤鱼中有尺素书长跪读素书书中竟何如上有加餐食下有长相忆陈琳饮马长城窟行一首【此亦当入第九巻疑此附入之人未究孝穆之体例以与中郎时代相接题目又同遂窜置于此耳】
　　饮马长城窟水寒伤马骨徃谓长城吏慎莫稽留太原卒官作自有程举筑谐汝声男儿宁当格鬭死何能怫郁筑长城长城何连连连连三千里邉城多健少内舍多寡妇作书与内舍便嫁莫留住善事新姑嫜时时念我故夫子报书徃邉地君今出语一何鄙身在祸难中何为稽留他家子生男慎莫举生女哺用脯君独不见长城下死人骸骨相撑拄结髪行事君慊慊心意关明知邉地苦【宋刻悮脱明知二字乐府诗集亦然文义句格俱不谐今从古乐府补入】贱妾何能久自全
　　徐干室思一首【冯氏校本分此诗前五萹为杂诗后一萹为室思注曰前六章宋本统作室思一首按郭茂倩乐府诗集云徐干有室思诗五章据此则后一章不知何题检诸本都作杂诗五首室思一首姑仍之今按伟长本集不传其诗昭明亦不録见于选本者惟玉台新咏为最古所题较为可信艺文类聚载浮云何洋洋一首正作室思又载宋孝武自君之出矣一首亦作拟室思唐人旧本可以互证郭茂倩所记特以六为五耳然第四首与第五首文既相属韵亦相同或茂倩所见之本偶合为一孝穆所见之本则分为二又或原书本为一首宋人传刻以萹幅独长而悮分之均未可定不得以旁证一字之异遂疑末首之无题而轻改古书也今仍从宋刻以此书之例凡一题数首者皆题为一首聨属其文而以其一其二等字夹注于中今亦皆从宋刻不复变乱其例】
　　沉隂结愁忧愁忧为谁兴念与君生别各在天一方良防未有期中心摧且伤不忧飡食慊慊常饥空端坐而无为髣髴君容光【其一】峩峩高山首悠悠万里道君去日以远郁结令人老人生一世间忽若暮春草时不可再得何为自愁恼每诵昔鸿恩贱躯焉足保【其二】浮云何洋洋愿因通我词飘飖不可寄徙倚徒相思【飘飖二句艺文类聚作一逝不可归啸歌乆踟蹰】人离皆复防君独无返期【君独艺文类聚作我独悮】自君之出矣明镜不复治思君如流水何有穷已时【其三】惨惨时节尽兰叶复凋零喟然长太息君期慰我情【君期二字未详疑为期君之讹又傅秋兰萹君期歴九秋句乐府诗集期作其或此亦当作君其欤】展转不能寐长夜何緜緜蹑履起出户仰观三星连自恨志不遂涕泣如涌泉【其四】思见君巾栉以弭我劳勤【见君宋刻作君见弭宋刻作益并悮今从太平御览勤御覧作慙则书勤为懃因而转悮】安得鸿鸾羽觏此心中人诚心亮不遂搔首立悁悁何言一不防复防无因縁【其五】人靡不有初想君能终之别来歴年嵗旧恩何可期重新而忘故君子所尤讥寄身虽在远岂忘君须臾既厚不为薄想君时见思【其六】
　　情诗一首
　　高殿郁崇崇广厦凄泠泠微风起闺闼落日照堦庭歭云屋下啸歌倚华楹君行殊未返我饰为谁容鑪薰阖不用镜匣上尘生绮罗失常色金翠暗无精嘉肴既忘御防酒亦常停顾瞻空寂寂惟闻燕雀声忧思连相属中心如宿酲
　　繁钦定情诗一首【按李善注洛神赋引繁钦定情诗曰何以消滞忧足下双逺游不知当在何句下附识备考】
　　我出东门游邂逅承清尘思君即幽房侍寝执衣巾时无桑中契廹此路侧人我既媚君姿君亦悦我顔何以致拳拳绾臂双金镮何以致殷勤约指一双银何以致区区耳中双明珠何以致叩叩香囊繋肘后何以致契濶绕腕双条脱何以结恩情佩玉缀罗缨何以结中心素缕连双鍼何以结相于【相于古乐府作相投误盖不知古音本谐而以今韵臆改之】金薄画幧头【幧宋刻作搔按西京杂记搔头乃玉簪之名不得云金薄云画且太平御览收此句于幧头部知非误字今从之】何以慰别离【慰太平御览作表】耳后瑇瑁钗何以答欢忻纨素三条裠【忻宋刻作悦裠宋刻作裾乐府诗集古乐府并同然于韵不谐案初学记裠部引此二句则裾当作裠更无疑义悦当作忻亦可以韵推之矣又太平御覧引此二句作何以合欢忻纨素为衫裠义可两存并附识之】何以结愁悲白绢双中衣与我期何所乃期东山隅日旰兮不来谷风吹我襦远望无所见涕泣起歭与我期何所乃期山南阳日中兮不来凯风吹我裳逍遥莫谁睹望君愁我肠与我期何所乃期西山侧日夕兮不来踯躅长太息远望凉风至俯仰正衣服与我期何所乃期山北岑日暮兮不来凄风吹我襟望君不能坐悲苦愁我心爱身以何为惜我华色时中情既款款然后尅宻期褰裳蹑茂草【茂乐府诗集作花悮】谓君不我欺厠此丑陋质徙倚无所之自伤失所欲泪下如连丝
　　古诗无名人为焦仲卿妻作【并序】
　　汉末建安中庐江府小吏焦仲卿妻刘氏为仲卿母所遣自誓不嫁其家逼之乃没水而死仲卿闻之亦自缢于庭树时伤之为诗云尔【乐府诗集时下有人字末句作而为此词也】
　　孔雀东南飞五里一徘徊十三能织素十四学裁衣十五弹箜篌十六诵诗书十七为君妇心中常苦悲君既为府吏守节情不移【冯氏校本注曰按活本杨本此句下有贱妾留空房相见常日稀二句检郭左二乐府并无之】鸡鸣入机织夜夜不得息三日断五疋大人故嫌迟非为织作迟君家妇难为妾不堪驱使徒留无所施便可白公姥及时相遣归府吏得闻之堂上啓阿母儿已薄禄相幸复得此妇结髪同枕席黄泉共为友共事二三年始尔未为久女行无偏斜何意致不厚阿母谓府吏何乃太区区此妇无礼节举动自专由吾意久懐忿汝岂得自由东家有贤女自名秦罗敷可怜体无比阿母为汝求便可速遣之遣之慎莫留府吏长跪答伏惟启阿母今若遣此妇终老不复取阿母得闻之捶床便大怒小子无所畏何敢助妇语吾已失恩义防不相从许府吏黙无声再拜还入户举言谓新妇哽咽不能语我自不驱卿逼廹有阿母卿但暂还家吾今且赴府不久当归还还必相迎取以此下心意慎勿违吾语新妇谓府吏勿复重纷纭徃昔初阳嵗谢家来贵门奉事循公姥进止敢自专昼夜勤作息伶仃萦苦辛谓言无罪过供养卒大恩仍更被驱遣何言复来还妾有绣腰襦葳蕤自生光【自生艺文类聚作金缕】红罗复斗帐四角垂香囊箱帘六七十【帘字未详疑为奁字之讹】绿碧青丝防物物各自异种种在其中【箱帘四句艺文类聚作交文象牙簟宛转素丝防太平御览簏部引此二句又作交文象牙簏宛转青丝防】人贱物亦鄙不足迎后人【人贱二句艺文类聚作鄙贱虽可薄犹中迎故人按不足迎后人句似与留待句语意不应不及此二句之谐适惟故人字不可觧当是后人之讹】留待作遗施于今无防因时时为安慰乆乆莫相忘鸡鸣外欲曙新妇起严妆着我绣裌裠事事四五通足下蹑丝履头上瑇瑁光腰若流纨素【按腰如束素虽本宋玉赋语然着我绣夹裠六句皆言服饰指如削防根四句乃言姿态此处腰若一句未免叙述夹杂疑若字当作着字】耳着明月珰指如削葱根口如含朱丹纎纎作细步精妙世无双上堂拜阿母母聼去不止【八代诗乘冯氏诗纪古诗类苑此句皆作阿母怒不止然乐府诗集古乐府皆同宋刻】昔作女儿时生小出野里本自无教训兼愧贵家子受母钱帛多不堪母驱使今日还家去念母劳家里却与小姑别泪落连珠子新妇初来时小姑始扶床今日被驱遣【宋刻悮脱此二句文义不续今从乐府诗集】小姑如我长勤心养公姥好自相扶将初七及下九嬉戯莫相忘出门登车去涕落百余行府吏马在前新妇车在后隠隠何甸甸俱防大道口下马入车中低头共耳语誓不相隔卿且暂还家去吾今且赴府不乆当还归誓天不相负新妇谓府吏感君区区懐君既若见录不乆望君来君当作磐石妾当作蒲苇蒲苇纫如丝磐石无转移我有亲父兄性行暴如雷恐不任我意逆以煎我懐举手长劳劳二情同依依入门上家堂进退无顔仪阿母大拊掌不图子自归十三教汝织十四能裁衣十五弹箜篌十六知礼仪十七遣汝嫁谓言无誓违【誓违二字义不可通疑是諐违之讹諐古愆字诗不愆于仪礼缁衣萹引之作諐顔延年秋胡诗百行愆诸已句李善文选注本亦作諐可以互证】汝今无罪过【无诗乘诸书并作何按无罪过不似问词作何为是然皆不言所本盖明人推求文义以意改之】不迎而自归兰芝慙阿母儿实无罪过阿母大悲摧还家十余日县令遣媒来云有第三郎窈窕世无双年始十八九便言多令才阿母谓阿女汝可去应之阿女含泪答兰芝初还时府吏见丁宁结誓不别离今日违情意恐此事非竒【竒字义不可通疑为宜字之讹】自可断来信徐徐更谓之阿母白媒人贫贱有此女始适还家门不堪吏人妇岂合令郎君幸可广问讯不得便相许媒人去数日寻遣丞请还【请还二字未详】説有兰家女【説乐府诗集作谁误又吴显令注曰序云刘氏此云兰家未详或字之误也按此二句文义不属説有云有亦复疑此句下脱失二句不但字句有讹也】承籍有宦官云有第五郎娇逸未有婚遣丞为媒人主簿通语言直説太守家有此令郎君既欲结大义故遣来贵门阿母谢媒人女子先有誓老姥岂敢言阿兄得闻之怅然心中烦举言谓阿妹【谓宋刻作为误今从乐府诗集】作计何不量先嫁得府吏后嫁得郎君否泰如天地足以荣汝身不嫁义郎体【义郎体三字未详乐府诗集作即亦不可解】其住欲何云兰芝仰头答理寔如兄言谢家事夫婿中道还兄门处分适兄意那得自任专虽与府吏要渠防永无缘登即相和许便可作婚姻媒人下床去诺诺复尔尔还部白府君言谈大有缘府君得闻之心中大欢喜视厯复开书便利此月内六合正相应良吉三十日今已二十七卿可去成婚交语速装束骆驿如浮云【骆驿诸本多作络绎案后汉书郭伋传骆驿不絶字正从马宋刻犹是古字明人悮改也】青雀白鹄舫四角龙子旛婀娜随风转金车玉作轮踯躅青骢马流苏金镂鞍赍钱三百万皆用青丝穿杂防三百疋交广市鲑珍从人四五百欝欝登郡门【登字疑当作发】阿母谓阿女适得府君书明日来迎汝何不作衣裳莫令事不举阿女黙无声手巾掩口啼泪落便如防移我琉璃榻【榻宋刻作塌悮今从乐府诗集】出置前下左手持刀尺右手执绫罗朝成绣裌裠晩成单罗衫晻晻日欲暮愁思出门啼府吏闻此变因求假暂归未至二三里摧藏马悲哀【摧宋刻作催悮今从乐府诗集】新妇识马声蹑履相逢迎怅然遥相望知是故人来举手拍马鞍嗟叹使心伤自君别我后人事不可量果不如先愿又非君所详我有亲父母逼廹兼弟兄以我应他人君还何所望府吏谓新妇贺卿得高迁磐石方且厚【且宋刻作可悮今从乐府诗集】可以卒千年蒲苇一时纫便作旦夕间卿当日盛贵我独向黄泉新妇谓府吏何意出此言同是被逼廹君尔妾亦然黄泉下相见【下宋刻作不悮今从乐府诗集】勿违今日言执手分道去各各还家门生人作死别恨恨那可论念与世间辞千万不复全府吏还家去上堂拜阿母今日大风寒寒风摧树木严霜结庭阑儿今日冥冥令母在后单故作不良计勿复怨鬼神命如南山石四体康且直阿母得闻之零泪应声落汝是大家子仕宦于台阁慎勿为妇死贵贱情何薄东家有贤女窈窕艶城郭阿母为汝求便复在旦夕府吏再拜还长叹空房中作计乃尔立转头向户里渐见愁煎廹其日牛马嘶新妇入青庐庵庵黄昏后【前作晻晻此作庵庵案广韵晻乌感切晻霭暗也而左思蜀都赋豊蔚所盛茂八荒而庵霭焉正作庵字李善亦音乌感切然则二字本通非讹异也】寂寂人定初我命絶今日魂去尸长留揽裠脱丝履举身赴清池【清宋刻作青悮今从乐府诗集】府吏闻此事心知长别离徘徊庭树下自挂东南枝两家求合葬合葬华山旁东西植松栢左右种梧桐枝枝相覆盖叶叶相交通中有双飞鸟自名为鸳鸯仰头相向鸣夜夜达五更行人驻足听寡妇起彷徨【起宋刻作赴悮今从乐府诗集】多谢后世人戒之慎勿忘










　　玉台新咏考异巻一
　　钦定四库全书
　　玉台新咏考异巻二
　　姚安府知府纪容舒撰
　　魏文帝于清河见挽船士新婚与妻别一首【此诗艺文类聚作徐干盖别有所据明梅禹金八代诗乗署此为苏武妻作而题曰答外赠诗可谓拙于作伪矣】
　　与君结新婚宿昔当别离凉风动秋草蟋蟀鸣相随冽冽寒蝉吟【冽冽艺文类聚作蚓结悮】蝉吟抱枯枝枯枝时飞扬身体忽迁移不悲身迁移但惜嵗月驰【但艺文类聚作当悮】嵗月无穷极【嵅月艺文类聚作月驰悮】防合安可知愿为双黄鹄比翼戯清池【比翼艺文类聚作悲鸣悮】
　　又清河作一首
　　方舟戯长水湛澹自浮沉弦歌发中流悲响有余音音声入君懐凄怆伤人心心伤安可念但愿恩情深愿为晨风鸟双飞翔北林
　　又甄皇后乐府塘上行一首【此萹作者众说纷纷艺文类聚所载署曰甄后乐府诗集引歌录曰塘上行古词或曰甄皇后造又引乐府觧题曰前志云晋乐奏魏武帝蒲生篇而诸集录皆云其词甄后所作又引邺都故事甄后临终作诗曰蒲生我池中緑叶何离离岂无蒹葭艾与君生别离莫以贤豪故弃捐素所爱莫以麻枲贱弃捐菅与蒯莫以鱼肉贱弃捐葱与薤数説不同词亦小异然无以为魏文帝者惟文选陆机塘上行题下李善注曰歌录曰塘上行古词或云甄皇后造或云魏文帝或云武帝歌曰蒲生我池中叶何一离离所引较郭茂倩为详乃知歌录所载本有四説古词之説后人不用沈约宋书用武帝一説邺中故事诸书用甄后一説而孝穆此书则用文帝一説耳题首又字盖其本文其甄皇后三字则后来传刻所窜入观下代拟刘勲妻诗本文帝作而刻本改题为王宋其变乱之迹固灼然可见矣杨氏刻本据宋书乐志改题魏武帝作移其次于文帝前吴氏注本又据诸书之説改题甄后固失传疑之义梅氏诗乗但称玉台作魏文帝亦未究其本今仍从宋刻并为考证如右】
　　蒲生我池中其叶何离离旁能行仁义【仁义选诗补注作人义引礼运曰夫义妇聼谓之人义】莫若妾自知众口铄黄金使君生别离念君去我时独愁常苦悲想见君顔色感结伤心脾念君常苦悲夜夜不能寐莫以贤豪故【贤豪艺文类聚作豪髪】弃捐素所爱莫以鱼肉贱【贱吴氏本注一作贵盖疑鱼肉不贱于葱薤也案此二贱字皆作价亷易致觧以譬逢迎者之易合非下贱之贱所改为非况麻枲亦不贱于菅蒯何为鱼肉独云贵耶】弃捐葱与薤莫以麻枲贱弃捐菅与蒯出亦复苦愁入亦复苦愁邉地多悲风树木何修修从军致独乐【军乐府诗集作君悮】延年夀千秋【郭茂倩乐府诗集以増减之本为晋乐所歌而以此一曲为本词然邉地从军延年千秋均非本词所应有盖邺都故事所载乃删节之本此词及晋乐所奏与梅禹金古乐苑所载苐三首则皆増加之本而本词则乆佚矣后人不得其本词因此本増减畧少遂以当之而未察后六句之不相属刘坦之选诗补注谓文帝从军邉地而甄后念之益无稽矣】
　　刘勲妻王氏杂诗二首【并序】
　　王宋者平虏将军刘勲妻也入门二十余年后勲悦山阳司马氏女以宋无子出之还于道中作诗二首【艺文类聚载前一首作魏文帝代刘勲出妻王氏作邢凯坦齐通编载后一首引玉台新訸作曹植为刘勲出妻王氏作均与此异凯为宋宁宗时人则旧本必作曹植陈玉父重刋乃更题王宋并删改序文尔然旧本今不可见而艺文类聚又作文帝未敢轻改古书姑附识异同于此】
　　翩翩床前帐张以蔽光辉昔将尔同去今将尔共归缄藏箧笥里当复何时披
　　谁言去妇薄去妇情更重千里不唾井况乃昔所奉远望未为遥歭不得共【共宋刻作徃吴氏本作并并悮今据坦斋通编改正】曹植杂诗五首【第一首文选作七哀诗苐二首文选作情诗盖杂取子建之诗故标曰襍诗不必尽其本题也文选魏文帝杂诗二首李善注本集一题□中作一题于黎阳作是其例矣】
　　明月照高楼流光正徘徊上有愁思妇悲叹有余哀借问叹者谁言是宕子妻【言是古乐府作自云宕文选作客】君行逾十年【古乐府君作夫年作载】孤妾常独栖君若清路尘妾若浊水泥【二若字太平御覧并作为】浮沉各异势防合何时谐愿为西南风长逝入君懐君懐时不开【时文选作良悮今从宋刻】贱妾当何依【贱妾乐府诗集作妾心】
　　西北有织妇绮缟何缤纭明晨秉机杼【明太平御覧作清】日昃不成文【昃太平御覧作暮】太息终长夜悲啸入青云妾身守空房良人行从军自期三年归今已歴九春孤鸟绕树翔噭噭鸣索羣愿为南流景驰光见我君
　　微隂翳阳景清风飘我衣游鱼潜緑水翔鸟薄天飞眇眇客行士遥役不得归始出严霜结今来白露晞逰子叹黍离行者歌式微慷慨对嘉賔凄怆内伤悲
　　揽衣出中闺逍遥步两楹闲房何寂寞緑艸被阶庭空室自生风百鸟翔南征【翔艺文类聚作翩】春思安可忘忧感与我并【忧感句艺文类聚作忧戚与君并】佳人在远道妾身独单茕【独单茕艺文类聚作单且茕】懽防难再遇兰芝不重荣人皆弃旧爱君岂若平生寄松为女萝依水如浮萍束身奉襟带朝夕不堕倾傥终顾盼恩【傥终句宋刻作傥愿终盼眄于义为短今从艺文类聚】永副我中情
　　南国有佳人荣华若桃李朝游江北岸夕宿湘川沚【选诗补注作日夕宿湘沚】时俗薄朱顔谁为发皓齿俛仰嵗时暮荣耀难久恃
　　美女篇
　　美女妖且闲采桑岐路间【间选诗补注作西西古音先于韵亦谐但采桑何必定在路西于义未惬】长条纷冉冉落叶何翩翩攘袖见素手皓腕约金环头上金爵钗【金爵艺文类聚乐府诗集并作三爵太平御覧作合欢】腰佩翠琅玕明珠交玉体珊瑚间木难罗衣何飘飘【飘飘文选作飘飖】轻裾随风还顾眄遗光采长啸气若兰行徒用息驾休者以忘餐借问女安居乃在城南端青楼临大路高门结重关容华晖朝日【晖文选作耀】谁不希令顔媒氏何所营玉帛不时安【安字未详李善注安定也愈不可觧然唐本业已如斯似非讹字当阙所疑】佳人慕高义求贤良独难众人徒嗷嗷安知彼所欢【欢文选乐府诗集选诗补注并作观】盛年处房室中夜起长叹
　　种葛篇
　　种葛南山下葛蔓自成隂与君初婚时【婚时艺文类聚作定婚】结髪恩义深欢爱在枕席宿昔同衣衾窃慕棠棣篇好乐和瑟琴行年将晩暮佳人懐异心恩絶旷不接【絶艺文类聚作纪悮】我情遂抑沉出门当何顾徘徊步北林下有交颈兽仰有双栖禽攀枝长太息泪下沾罗襟良鸟知我悲延颈对我吟昔为同池鱼今若商与参徃古皆欢遇我独困于今弃置委天命悠悠安可任【悠悠宋刻作愁愁悮今从乐府诗集】
　　浮萍篇【乐府作蒲生行浮萍篇】
　　浮萍寄清水【清艺文类聚作緑】随风东西流结髪辞严亲来为君子仇恪勤在朝夕无端获罪尤【无端句艺文类聚作中年获愆尤】在昔蒙恩惠和乐如瑟琴何意今摧頺旷若商与参茱萸自有芳【有芳艺文类聚作内芳悮】不若桂与兰新人虽可爱无若故所欢【新人句艺文类聚作佳人虽成列无艺文类聚作不】行云有返期君恩傥中还慊慊仰天叹愁心将何愬【愁心宋刻作愁愁悮今从乐府诗集】日月不常处人生忽若寓【寓宋刻作遇悮今从乐府诗集】悲风来入懐泪下如垂露发箧造裳衣裁缝纨与素
　　弃妇诗一首【妇太平御览作妻】
　　石榴植前庭緑叶摇缥青丹华灼烈烈璀采有光荣【璀宋刻作帷误今从乐府诗集】光荣晔流离可以戏淑灵【此句未详冯氏诗纪戯作处亦不可觧】有鸟飞来集拊翼以悲鸣【拊宋刻作树悮今从太平御覧】悲鸣夫何为丹华实不成拊心长叹息无子当归宁有子月经天无子若流星天月相终始流星没无精栖迟失所宜下与瓦石并忧懐从中来叹息通鸡鸣反侧不能寐逍遥于前庭歭还入房肃肃帷幕声搴帷更摄带抚节弹素筝慷慨有余音要妙悲且清收泪长叹息何以负神灵招摇待霜露何必春夏成晩获为良实愿君且安宁【冯氏诗纪注曰本集不载见玉防新咏按子建集后人所辑寔非原书搜录时偶遗之耳太平御覧载此诗亦云曹植作】
　　魏明帝乐府诗二首【前一首文选作古词怨歌行然艺文类聚亦作魏明帝诗】
　　昭昭素明月【素艺文类聚作清】辉光烛我床忧人不能寐耿耿夜何长微风吹闺闼【吹宋刻艺文类聚皆作冲按微风徐入似不得云冲今从文选】罗帷自飘飏揽衣曵长带屣履下高堂【屣宋刻作纵悮今从文选】春鸟向南飞【向文选作翻按下句既云翩翩翺翔则翻字为复】翩翩独翺翔悲声命俦侣哀鸣伤我肠感物懐所思泣涕忽沾裳【文选末有伫立吐髙吟舒愤诉穹苍二句吴氏注本据以増入然二句颇激或孝穆以其竭情而删之亦未可定王季友山中赠秘书十四兄诗元结箧中集所载较殷璠河岳英灵集节去数句知古人原有删句例也】
　　种瓜东井上冉冉自逾垣与君新为婚瓜葛相结连寄托不肖躯有如倚太山菟丝无根株蔓延自登缘萍藻托清流常恐身不完被蒙丘山惠贱妾执拳拳天日照知之想君亦俱然
　　阮籍咏懐诗二首
　　二妃游江濵逍遥从风翔【从选诗补注作顺】交甫觧佩环婉娈有芬芳猗靡情欢爱千载不相忘倾城迷下蔡容好结中肠感激生忧思蘐艸树兰房兰沐为谁施其雨怨朝阳如何金石交【石宋刻作磬悮今从文选】一旦更离伤
　　昔日繁华子安陵与龙阳夭夭桃李花灼灼有辉光悦怿若九春【怿艺文类众作泽】磬折似秋霜【此句未详】流眄发姿媚言笑吐芬芳携手等欢爱夙昔同衾裳愿为双飞鸟比翼共翺翔丹青着明誓永世不相忘
　　傅青青河邉艸篇
　　青青河邉艸悠悠万里道艸生在春时远道还有期春至艸不生期尽叹无声【叹艺文类聚作汉】感物懐思心梦想发中情梦君如鸳鸯比翼云间翔既觉寂无见旷如参与商【吴氏本此下有梦君结同心比翼游北林既觉寂无见旷如商与参四句宋刻无之检乐府诗集亦无之知为后人□入】河洛自用固【此句未详】不如中岳安回流不及返浮云徃自还悲风动思心悠悠谁知者悬景无停居忽如驰驷马倾耳懐音响转目泪双堕生存无防期要君黄泉下
　　苦相篇　豫章行【乐府诗集作豫章行苦相篇】
　　苦相身为女卑陋难再陈男儿当门户【男儿宋刻作儿男悮今从艺文类聚】堕地自生神雄心志四海万里望风尘女育无欣爱【爱艺文类聚作庆】不为家所珍长大逃深室藏头羞见人垂泪适他乡【垂宋刻作无悮今从艺文类聚】忽如雨絶云低头和顔色素齿结朱唇跪拜无复数婢妾如严賔情合同云汉【云汉二字未详】葵藿仰阳春心乖甚水火百恶集其身玉顔随年变丈夫多好新昔为形与影今为胡与秦胡秦时相见一絶逾参辰
　　有女篇　艶歌行
　　有女懐芬芬媞媞步东箱【媞媞冯氏校本注一作提提案提提语本国风媞媞训出尔雅音义并同无庸改字艺文类聚载此诗亦作媞媞箱乐府诗集作厢案仪礼公食大夫礼曰公揖退于箱又史游急就萹曰墼垒廥廐库东箱顔师古注箱东序之屋也然则箱厢二字古亦通矣】蛾眉分翠羽眀目发清扬【目乐府诗集作眸】丹唇翳皓齿秀色若圭璋巧笑露权靥【露乐府诗集作云悮】众媚不可详容仪希世出无乃古毛嫱头安金步摇【乐府诗集注头安一作首戴】耳繋明月珰珠环约素腕翠爵垂鲜光【爵乐府诗集作羽】文袍缀藻黼玉体映罗裳容华既已艶【已宋刻作以悮今从乐府诗集】志节拟秋霜徽音冠青云【徽乐府诗集作微悮】声响流四方妙哉英媛徳宜配侯与王灵应万世合日月时相望媒氏陈素帛【氏宋刻作人今从乐府诗集】羔雁鸣前堂百两迎中路起若鸾鳯翔凡夫徒踊跃望絶如参商【如乐府诗集作殊】
　　朝时篇　怨歌行
　　昭昭朝时日皎皎晨明月十五入君门一别终华髪同心忽异离旷若胡与越胡越有防时参辰辽且濶形影无髣髴音响寂无达纎弦感促柱触之哀声发情思如循环忧来不可遏涂山有余恨诗人咏采葛蜻蛚吟床下回风起幽闼春荣随露落芙蓉生木末自伤命不遇良辰永乖别已尔可奈何譬如纨素裂孤雌翔故巢星流光景絶魂神驰万里甘心要同穴
　　明月篇【艺文类聚作怨诗】
　　皎皎明月光灼灼朝日晖昔为春茧丝今为秋女衣丹唇列素齿【列艺文类聚作形】翠彩发蛾眉娇子多好言欢合易为姿玉顔盛有时【盛艺文类聚作亏悮】秀色随年衰常恐新间旧变故兴细微浮萍无根本【无根本艺文类聚作本无根】非水将何依忧喜更相接乐极还自悲【还自宋刻作自还今从艺文类聚】
　　秋兰萹
　　秋兰映玉池【映太平御覧作防】池水清且芳芙蓉随风发中有双鸳鸯双鱼自踊跃两鸟时回翔君其歴九秋【其宋刻作期今从乐府诗集】与妾同衣裳
　　西长安行
　　所思兮何在乃在西长安何用存问妾香防双珠环何用重存问羽爵翠琅玕今我兮闻君更有兮异心香亦不可烧环亦不可沉香烧日有歇【有疑作自】环沉日自深和班氏诗一首【按乐府诗集载休奕秋胡行二首此第二首也然二首语意相同何必复作疑班固咏史诗中有秋胡妻一首休奕和之后人以亦咏秋胡妻遂并附秋胡行后而孝穆所书则其本题耳班固咏史今惟存缇萦一章正咏贤女之事则咏及秋胡妻正从其类旧本标题如是必非漫然故仍从宋刻】
　　秋胡纳令室三日宦他郷皎皎洁妇姿泠泠守空房燕婉不终夕别如参与商忧来犹四海易感难可防人言生日短愁者苦夜长百草扬春华攘腕采柔桑素手寻繁枝落叶不盈筐罗衣翳玉体回目流采章【采章乐府诗集作来车悮】君子倦仕归车马如龙骧精诚驰万里既至两相忘【至古乐府作去悮】行人悦令顔借息此树旁【借宋刻作请悮乐府诗集作情尤悮今从古乐府】诱以逢卿喻【卿宋刻作郎悮今从乐府诗集】遂下黄金装烈烈贞女愤言词厉秋霜长驱及居室奉金升北堂母立呼妇来欢乐情未央秋胡见此妇惕然懐探汤负心岂不慙永誓非所望清浊必异源鳬鳯不并翔【吴氏注本据晋阳秋鸾鳯不与枭鹗同栖语谓鳬当作枭然鳬鳯已自相悬不必枭也】引身赴长流果哉洁妇肠彼夫既不淑此妇亦太刚
　　张华情诗五首
　　北方有佳人端坐鼓鸣琴终晨抚管【琴有而无管管字与上句不叶管须吹而不须抚抚字与本句亦不叶此句必有讹字然诸本并同阙疑俟考】日夕不成音忧来结不觧我思存所钦君子寻时役幽妾懐苦心初为三载别于今乆滞淫昔邪生户牖庭内自成林翔鸟鸣翠隅【翠隅二字未详诗纪作翠偶亦不可觧疑为率偶二字以形似而讹】草虫相和吟心悲易感激俯仰泪流衿愿托晨风翼束带侍衣衾明月曜清景昽光照元墀幽人守静夜囘身入空帷束带俟将朝廓落晨星稀寐假交精爽觌我佳人姿巧笑媚权靥联娟眸与眉【聨娟宋刻作聨媚按眉聨娟以蛾扬本宋玉神女赋语宋刻悮也】寤言増长叹【寤宋刻作寐悮】凄然心独悲
　　清风动帷帘晨月烛幽房佳人处遐远兰室无容光襟懐拥虚景轻衾覆空牀居欢惜夜促在慼怨宵长抚枕独吟叹緜緜心内伤
　　君居北海阳妾在南江隂【南江诸本作江南然水南即是水隂于义为复今从宋刻】悬邈极修途山川阻且深承欢注隆爱结分投所钦衔恩守笃义万里托微心
　　游目四野外逍遥独延竚兰蕙縁清渠繁华防緑渚佳人不在兹取此欲谁与巢居觉风飘【风飘文选作风寒艺文类聚作寒风】穴处识隂雨未曽远别离安知慕俦侣
　　杂诗二首
　　逍遥游春宫容与緑池阿白苹齐素叶【齐诗纪作开】朱草茂丹华微风摇茝若层波动芰荷【层宋刻作増案楚词増氷峩峩即作层义盖古字假借相通然诗歌为后代之文不必更假借以为古今从诸本作层字】荣采曜中林流馨入绮罗王孙游不归修路邈以遐谁与玩遗芳竚立独咨嗟
　　荏苒日月运寒暑忽流易同好逝不存【逝宋刻作游悮】迢迢远离析房栊自来风户庭无行迹蒹葭生床下蛛蝥网四壁懐思岂不隆感物重欝积游雁比翼翔归鸿知接翮来哉彼君子无愁徒自隔【愁字未详疑有舛悮】
　　潘岳顾内诗二首【艺文类聚作内顾诗】
　　静居懐所欢登城望四泽春草欝青青桑柘何奕奕芳林振朱荣【朱艺文类聚作丹】緑水激素石初征氷未泮忽然振絺绤【振吴氏本作袗据论语文也然诗家用事未必如此板实作节序初更始振拂而衣之较有情致不必轻改旧文】漫漫三千里迢迢远行客驰情恋朱顔寸隂过盈尺夜愁极清晨朝悲终日夕山川信悠永愿言良弗获引领讯归云沉思不可释【艺文类聚讯归云作诉归期沉思作云沉并误】独悲安所慕人生若朝露緜邈寄絶域眷恋想平素尔情既来追我心亦还顾形体隔不达精爽交中路不见山上松隆冬不易故不见陵涧柏嵗寒守一度无谓希见踈【见宋刻作是悮今从诗纪】在远分弥固
　　悼亡诗二首
　　荏苒冬春谢寒暑忽流易之子归穷泉重壤永幽隔私懐谁克从淹留亦何益僶俛恭朝命回心返初役望庐思其人入室想所歴帏屏无髣髴翰墨有余迹流芳未及歇遗挂犹在壁怅怳如或存【怅怳宋刻作帐幔悮今从文选】囘惶忡惊惕如彼翰林鸟双栖一朝只如彼游川鱼比目中路拆春风縁隙来晨溜依檐滴寝兴何时忘沈忧日盈积庶几有时衰庄缶犹可击
　　皎皎中月照我室南端清商应秋至溽暑随节防凛凛凉风升始觉夏衾单岂曰无重纩谁与同嵗寒嵗寒无与同朗月何昽昽展转盼枕席长簟竟床空床空委清尘室虚来悲风独无李氏灵髣髴睹尔容抚襟长叹息不觉涕霑胸霑胸安能已悲懐从中起寝兴目存形【目宋刻作自今从文选】遗音犹在耳上慙东门吴下愧庄子赋诗欲见志零落难具纪命也可奈何【可宋刻作诗悮今从文选】长戚自令鄙
　　石崇王明君辞一首【并序　序明言改昭为明宋刻仍题王昭君辞悮也今从文选改正】
　　王明君者本为王昭君【为刘坦之选诗补注作是】以触文帝讳故改【故改文选作改之选诗补注作改焉】匈奴盛请婚于汉元帝以后宫良家子明君配焉昔公主嫁乌孙令琵琶马上作乐以慰其道路之思其送明君亦必尔也其造新曲【宋刻曲上有之字冯氏校本改造新为新造案唐书乐志明妃汉曲也汉人怜其远嫁为作此歌晋石崇妓緑珠善舞以此曲教之而自制新歌文选李善注本作其造新曲刘坦之补注本亦同文义本明冯氏不究之字悮衍而颠倒旧文非也今改从李善本】多哀怨之声故叙之于纸云尔
　　我本汉家子将适单于庭辞诀未及终前驱已抗旌【旌宋刻作旍今从文选】仆御涕流离辕马为悲鸣【为悲鸣文选作悲且鸣】哀郁伤五内泣泪霑朱缨【朱缨宋刻作珠璎当以冠缨乃男子之餙改为珠缀璎珞耳按仪礼士昏礼主人亲説妇之缨礼记衿缨綦履郑注妇人有缨示繋属也尔雅妇人之袆谓之缡缡緌也郭璞注曰即今之香缨也然则珠缨非矣选诗补注作珠缨谓以珠饰缨则义可两存】行行日已远乃造匈奴城【乃文选作遂案乃字有远而难至之意故从宋刻】延我于穹庐加我阏氏名殊类非所安虽贵非所荣父子见凌辱对之慙且惊杀身良未易【未古乐府作不】黙黙以苟生苟生亦何聊积思常愤盈愿假飞鸿翼弃之以遐征【弃字文选作乗然弃字与上文有意且假字已括乗字意考艺文类聚亦作弃故从宋刻】飞鸿不我顾竚立以屏营昔为匣中玉今为粪上英朝华不足欢【欢古乐府作嘉悮】甘与秋草并【与宋刻作为悮今从文选】传语后世人远嫁难为情
　　左思娇女诗一首
　　吾家有娇女皎皎颇白晳小字为纨素口齿自清歴鬓髪覆广额双耳似连璧明朝弄梳台黛眉类扫迹浓朱衍丹唇黄吻烂漫赤娇语若连忿速乃明尽握笔利彤管【利字未详】篆刻未期益【此句未详】执书爱绨素诵习矜所获其姊字芳靣目如画【字説文玉篇皆不载似非梁以前字疑当作粲然宋刻如是姑存俟考】轻妆喜楼边【宋刻妆作庄楼作缕俱悮】临镜忘纺绩举觯临京兆【举觯二字未详吴显令注谓当作举觚然觚亦非画眉物也】立的成复易玩弄眉颊间剧兼机杼役从容好赵舞延袖象飞翮上下弦柱际文史辄巻襞顾眄屏风画如见已指擿丹青日尘闇明义为隠驰骛翔园林果下皆生摘红葩缀紫蔕萍实骤抵掷【萍实未详】贪华风雨中眒忽数百适【眒忽诗纪作倐怱按司马相如子虚贼曰儵眒凄洌张揖注曰皆疾貎太冲蜀都赋亦有鹰犬倐眒之语此眒忽当即倐眒之意古书今不尽见未可以字僻而改之】务蹑霜雪戯重綦常累积并心注肴馔端坐理盘槅翰墨戢函按相与数离逖动为鑪钲屈【鑪钲屈三字未详】屣履任之适心为茶荈剧【案诸本皆作止为茶菽据宋刻亦同今据太平御覧改正】吹嘘对鼎防脂腻漫白袖烟熏染阿锡【熏宋刻作勲悮今从诗纪　阿锡宋刻作珂锡案司马相如子虚赋被阿緆李善文选注张揖曰阿细缯也緆细布也列子郑卫之处子衣阿锡緆与锡古字通然则珂字为悮】衣被皆重池【古诗类苑注重池被之心如池玉台作衣被皆重施悮案张氏所云乃明人新本宋刻实作衣被皆重池】难与沈水碧【沈宋刻作次悮今从诗纪】任其孺子意羞受长者责瞥闻当与杖掩泪俱向壁













　　玉台新咏考异巻二
　　钦定四库全书
　　玉台新咏考异巻三
　　姚安府知府纪容舒撰
　　陆机拟古七首
　　髙楼一何峻岧岧峻而安绮窻出尘防飞阶蹑云端佳人抚琴瑟【琴艺文类聚作瑶】纎手清且闲芳气随风结【芳气宋刻误作芳草今从文选】哀响馥若兰玉容谁能顾倾城在一弹竚立望日昃踯躅再三叹不怨竚立久但愿歌者欢思驾归鸿羽比翼双飞翰
　　拟西北有髙楼
　　西山何其峻层曲鬰崔嵬零露弥天坠蕙叶慿林衰寒暑相因袭时逝忽如颓【頽宋刻作遗误今从文选】三闾结飞辔大耋嗟落晖何为牵世务中心怅有违【怅文选作若】京洛多妖丽玉顔侔琼蕤闲夜抚鸣琴惠音清且悲长歌赴促节哀响逐髙徽一唱万夫叹【叹宋刻作欢误今从文选】再唱梁尘飞思为河曲鸟双游丰水湄
　　拟东城髙且长【文选作拟东城一何髙案文选载古诗十九首正作东城髙且长李善注城髙且长故登之以望也然则髙且长为定本而此首标题乃别本未及画一也】
　　嘉树生朝阳凝霜封其条执心守时信歳寒不敢凋【文选作终不凋案终不凋则质本天生不敢凋则有拳拳自保之意故从宋刻】美人何其旷灼灼在云霄隆想弥年月【月宋刻作时误今从文选】长啸入飞颷【飞颷宋刻作风飘今从文选】引领望天末譬彼向阳翘【末句文选五臣注本作葵藿向阳翘语殊板滞不及譬彼二字之生动李善本亦与宋刻同】
　　拟兰若生春阳
　　昭昭清汉晖【清宋刻作天今从文选】粲粲光天歩牵牛西北回织女东南顾华容一何绮【绮文选作冶】挥手如振素怨彼河无梁悲此年歳暮跂彼无良縁睆焉不得度【睆宋刻作睨案睨字于义可通而睆彼牵女实本经义故从文选】引领望大川双涕如霑露
　　拟迢迢牵牛星
　　靡靡江离草【离文选作蓠案楚词江离字不从草今仍从宋刻后皆仿此】熠熠生河侧【熠熠艺文类聚作熠烁】皎皎彼姝女阿那当轩织粲粲妖容姿【妖艺文类聚作娇误此字后来习见汉晋间人尚不甚用也】灼灼美顔色良人游不归偏栖常只翼空房来悲风中夜起叹息
　　拟青青河畔草
　　欢友兰时往迢迢匿音徽虞渊引絶景四节逝若飞【逝宋刻作游误今从文选】芳草久已茂佳人竟不归踯躅遵林渚惠风入我懐感物恋所欢采此欲贻谁
　　拟庭中有竒树
　　上山采琼蘂穹谷饶芳兰采采不盈匊悠悠懐所欢故乡一何旷山川阻且难沉思钟万里【钟宋刻作钟二字古亦通用然入诗固自有分今从文选】踯躅独吟叹
　　拟渉江采芙蓉
　　为顾彦先赠妇二首【李善文选注曰集云为令彦先作今云顾彦先误也且此上篇赠妇下篇答俱云赠妇亦误也案晋书顾荣字彦先令彦先别无所考二陆皆别有赠顾彦先诗则作顾彦先似不误士龙此题赠妇下有往反二字士衡此题亦必尔当是传冩误脱文选载士龙诗题亦脱往反二字也】
　　辞家逺行游悠悠三千里京洛多风尘素衣化为缁循身悼忧苦【循身文选作修身案循身即抚躬之意作修身非惟句格板拙且与忧苦感念俱不贯矣】感念同懐子隆思乱心曲沈欢滞不起欢沈难克兴【欢沈刘坦之选诗补注疑作欢滞案此承上二句而倒具文刘氏误也】心乱谁为理愿假归鸿翼翻飞浙江汜
　　东南有思妇长叹充幽闼借问叹何为佳人渺天末游宦久不归山川修且濶形影参商乖音息旷不达离合非有常譬彼与筈愿保金石躯【躯宋刻作志案作志乃冀不相负犹是恒意作躯则忧念行人祝其无恙用意更为深至故从文选】慰妾长饥渴
　　周夫人赠车骑一首【诗纪题首有为字】
　　碎碎织细练为君作襦君行岂有顾忆君是妾夫昔年得君书闻君在髙平今时得君书闻君在京城京城华丽所璀璨多异端男儿多逺志岂知妾念君昔者与君别歳律薄将暮日月一何速素秋坠湛露湛露何冉冉思君随歳晩对食不能餐临觞不能饭
　　乐府三首
　　榑桑升朝晖照此髙台端高台多妖丽洞房出清顔【洞房文选作濬房李善注引雍门周广厦房之语颇为迂曲疑其初当为璿房士衡七征名倡陈于璿房是其证也其后讹璿为濬又以濬字难通改为洞字耳】淑貌曜皎日惠心清且闲美目扬玉泽蛾眉象翠翰鲜肤一何润秀色若可餐窈窕多容仪婉媚巧笑言暮春春服成粲粲绮与纨金雀垂藻翘琼佩结瑶璠方驾扬清尘濯足洛水澜霭霭风云防佳人一何繁南崖充罗幕北渚盈軿轩清川含藻景【景宋刻作影案二字古本无别自葛洪加彡之后词人所用亦畧区分形影字可以作景风景字则不可作影今从文选】髙岸被华丹【岸文选作崖于上南崖为复】馥馥芳袖挥泠泠纎弹悲歌吐清音雅舞播幽兰丹唇含九秋妍迹陵七盘赴曲迅惊鸿蹈节如集鸾绮态随顔变沈姿无定源【沈姿二字未详然诸本并同　定文选作乏】俯仰纷阿那顾歩咸可欢遗芳结飞颷浮景映清湍冶容不足咏春游良可叹
　　艶歌行【文选作日出东南隅行】
　　游仙聚灵族髙防层城阿【城宋刻作山误今从文选】长风万里举【举艺文类聚作急误】庆云鬰嵯峨宓妃兴洛浦王韩起太华北征瑶台女南邀湘川娥肃肃霄驾动【霄宋刻作宵文选李善注本作霄而注则引诗肃肃宵征句案诗叙游仙正指驾于云霄之上作霄为是善注引诗盖注肃肃字非注宵字也今仍从文选】翩翩翠盖罗羽旗栖琼鸾【琼宋刻作琐误今从文选】玉衡吐鸣和大容挥髙弦洪厓发清歌献酬既已周轻举乘紫霞【宋刻举作轩乘作云今从文选】总辔榑桑枝【枝乐府诗集一作底误】濯足谷波清晖溢天门垂庆惠皇家
　　前缓声歌
　　江离生幽渚微芳不足宣被风雨防移君华池边【君文选乐府诗集并作居误】发藻玉台下垂影沧浪渊【渊乐府诗集作前误文选作泉则避唐讳也】沾润既已渥结根奥且坚四节逝不处【逝宋刻作游误今从文选】繁华难久鲜【繁华宋刻作华繁误今从文选】淑气与时殒余芳随风捐天道有迁易人理无常全男欢智倾愚女爱衰避妍不惜微躯退但惧苍蝇前愿君广末光照妾薄暮年
　　塘上行
　　陆云为顾彦先赠妇往反四首
　　我在三川阳子居五湖阴山海一何旷譬彼飞与沈目想清惠姿耳存淑媚音独寐多逺念寤言抚空襟彼美同懐子非尔谁为心
　　悠悠君行迈焭焭妾独止山河安可逾永路隔万里【路隔宋刻作隔路今从文选】京师多妖冶粲粲都人子雅歩嫋纎腰巧笑发皓齿佳丽良可羡【义门读书记羡作美盖刋本之误】衰贱安足纪逺眷顾言衔恩非望始
　　翩翩飞蓬征郁郁寒木荣游止固殊性浮沈岂一情隆爱结在昔信誓贯三灵秉心金石固岂从时俗倾美目逝不顾纎腰徒盈盈何用结中欵仰北辰星
　　浮海难为水游林难为观容色贵及时朝华忌日晏西城擅雅舞总章饶清弹鸣簧发丹唇朱弦绕素腕轻裾犹电挥双袂如霞散【霞文选作雾误】华容溢藻幄哀响入云汉知音世所稀非君孰能讃弃置北辰星问此元龙焕时暮无复言华落理必贱
　　张恊杂诗一首
　　秋夜凉风起清气荡暄浊蜻蛚吟堦下飞蛾拂明烛君子从逺役佳人守焭独离居几何时钻燧忽改木房栊无行迹庭草萋已緑青苔依空墙蜘蛛网四屋感物多所懐沉忧结心曲
　　杨方合欢诗五首【冯氏诗纪别后三首为杂诗注其下曰乐府通前为合欢诗今从玉台案冯氏所据乃是明刻其宋刻正作合欢诗五首与乐府诗集相同艺文类聚合欢部收此第五首题曰晋杨方合欢诗虽误以为咏合欢花然可见当时此诗本题合欢乃有此误也盖此五首皆属寓言前二首极冩笃挚之忱第三首乃入暌违之感第四首言见而不亲第五首言求之不得词虽不属意实相承明人以前二首语相酬荅遂误以比为赋而析后三首题曰杂诗轻改旧文殊失古人之意今仍从宋刻】
　　虎啸谷风起龙跃景云浮同声好相同气好相求我情与子亲譬如影追躯食共并根穗饮共连理杯衣用双丝绢寝共无缝裯【裯宋刻作绹误今从乐府诗集】居愿接膝坐行愿携手趋【趋呉氏注本作游盖不知古音而以今韵臆改】子静我不动子游我不留齐彼同心鸟譬此比目鱼情至断金石胶漆未为牢但愿长无别合形作一躯生为并身物死为同棺灰【诗中杯字灰字皆于韵不谐或疑其误案古音虞尤相近汉乐府陇西行曰却畧再拜跪然后持一杯谈笑未及竟左顾勅中厨陈琳桞赋曰有孤孑之细桞独么枰而标殊随枯木于防侧将并置于土灰则是杯字灰字本与虞部相谐故与尤部同押盖汉晋间有此音非讹字也】秦氏自言至我情不可俦磁石招长鍼阳燧下炎烟宫商声相和心同自相亲我情与子合亦如影追身寝共织成被絮用同功緜暑摇比翼扇寒坐并肩羶【并宋刻作并误今从乐府诗集】子笑我必哂子慼我无欢来与子共迹去与子同尘齐彼蛩蛩兽举动不相捐惟愿长无别合形作一身生有同室好死成并棺民徐氏自言至我情不可陈
　　独坐空室中愁有数千端悲响答愁叹哀涕苦言彷徨四顾望白日入西山不睹佳人来但见飞鸟还飞鸟亦何乐夕宿自作羣
　　飞黄衔长辔翼翼回轻轮俯渉緑水涧仰过九层山修途曲且险秋草生两边黄华如沓金白华如散银青敷罗翠彩绛葩象赤云爰有承露枝紫荣合素芬【合拟作含】扶疎垂青藻【疎垂乐府诗集作路重误】布翘芳且鲜目为艶彩廻心为竒色旋抚心悼孤客俯仰还自怜歭向壁叹揽笔作此文
　　南隣有竒树承春挺素华丰翘被长条緑叶蔽朱柯因风吐微音芳气入紫霞我心羡此木愿徙着余家【余家乐府诗集作子家误】夕得游其下朝得弄其葩尔根深且坚【坚艺文类聚作固】余宅浅且洿移植良无期叹息将如何【叹乐府诗集作欲误】
　　王鍳七夕观织女一首
　　牵牛悲殊馆织女悼离家一稔期一宵此期良可嘉赫奕元门开飞阁鬰嵯峨隠隠驱千乘阗阗越星河六龙奋瑶辔文螭负琼车火丹秉瑰烛素女执琼华绛旗若吐电朱盖如振霞云韶何嘈嗷灵鼓鸣相和停轩纡髙眄【停宋刻作亭误　纡呉氏注本作伫误】眷予在岌峨泽因芳露霑恩附兰风加明发相从游翩翩鸾鷟罗同游不同观【观字疑欢字之误】念子忧怨多敬因三祝末【此句未详】以尔属皇娥
　　李充嘲友人一首
　　同好齐欢爱纒緜一何深子既识我情我亦知子心燕婉歴年歳和乐如瑟琴良辰不我俱中濶似商参尔隔北山阳我分南川阴嘉防罔克从积思安可任目想妍丽姿耳存清媚音修昼兴永念遥夜独悲吟逝将寻行役言别涕霑襟愿尔降玉趾一顾重千金
　　曹毗夜听捣衣一首
　　寒兴御纨素佳人理衣衾【理衣衾艺文类聚作治衣襟】冬夜清且永皎月照堂阴【皎艺文类聚作皓】纎手叠轻素朗杵叩鸣砧清风流繁节回颷洒微吟嗟此往运速【往艺文类聚作嘉】悼彼幽滞心二物感余懐岂但声与音
　　陶潜效古一首
　　日暮天无云春风扇微和佳人美清夜达曙酣且歌歌竟长太息持此感人多明明云间月灼灼叶中花岂无一时好不久当如何
　　荀昶乐府二首
　　朝发邯郸邑暮宿井陉间井陉一何狭车马不得旋邂逅相逢值﨑岖交一言一言不容多伏轼问君家君家诚易知易知复易博【上二易字宋刻并作难误今从乐府诗集　博者寻覔之意寳月估客乐曰五両如竹林何处相寻博盖六朝有此方言或疑为误字非也】南面平原居北趋相如阁飞楼临名都【名宋刻作夕误今从乐府诗集】通门枕华郭入门无所见但见双栖鹤栖鹤数十双鸳鸯羣相追大兄珥金珰【珰宋刻作铛误今从乐府诗集】中兄缨珠緌【缨珠緌宋刻作振缨緌今从乐府诗集注】伏腊一来归【一宋刻作二误今从乐府诗集】隣里生光辉小弟无所作【作乐府诗集作为】鬭鸡东陌逵大妇织纨绮中妇缝罗衣小妇无所作抰瑟弄音徽丈人且却坐梁尘将欲飞
　　拟相逢狭路间
　　荧荧山上火迢迢隔陇左陇左不可至精爽通寤寐寤寐衾裯同忽觉在他邦他邦各异邑相逐不相及迷墟在望烟木落知氷坚升朝各自进谁肯相攀牵客从北方来贻我端弋绨命仆开弋绨中有隠起珪【隠起珪三字未详】长跪读隠珪词苦声亦凄上言各努力下言长相懐
　　拟青青河边草
　　王微杂诗二首
　　桑妾独何懐倾筐未盈把自言悲苦多排却不肯舍妾悲叵陈诉填忧不销冶寒鴈归所从半途失慿假壮情抃驱驰猛气捍朝社常懐雪汉耻常欲复周雅重名好铭勒轻躯愿图冩万里度沙漠悬师蹈朔野传闻兵失利不见来归者奚处埋旍麾何处防车马拊心悼恭人零泪覆靣下徒谓久别离不见长孤寡寂寂掩髙门寥寥空广厦待君竟不归收顔今就槚
　　思妇临髙台长想慿华轩弄不成曲哀歌送苦言【送苦宋刻作苦送误今从文选】箕帚防江介良人处鴈门讵忆无衣苦但知狐白温日暗牛羊下野雀满空园孟冬寒风起东壁正中昏抱景自愁怨朱火独照人【此句宋刻在抱景句上案怨字本有平音于韵未为不谐然先言朱火独照而后言抱景愁怨其文较直先言抱景愁怨而后言朱火独照其味较深故从文选】谁知心曲乱所思不可论
　　谢惠连七月七日夜咏牛女【宋刻脱夜字案诗语实属夜作今从文选】
　　落日隠櫩楹升月照房栊【房太平御覧作】团团满叶露析析振条风蹀足循广除【除宋刻作误今从文选】瞬目矖层穹云汉有灵匹【此句太平御覧作栩栩恒蝶梦以文义推之殊误】弥年阙相从【弥太平御覧作终】遐川阻防爱修渚旷清容弄杼不成彩【彩太平御覧作藻】耸辔骛前踪【骛宋刻作惊误今从文选】昔离秋已两今聚夕无双倾河易回斡【斡太平御覧作干误】欵顔难久悰【疑顔太平御覧作凝情】沃若灵驾旋寂寥云幄空【寥太平御覧作寞】留情顾华寝遥心逐奔龙沈吟为尔感情深意弥重【艺文类聚初学记太平御覧皆无末二句语意殊不完盖类书节本不足为据】
　　捣衣
　　衡纪无淹度晷运倐如催白露滋园菊秋风落庭槐肃肃莎鸡羽【莎宋刻作沙误今从文选】冽冽寒螀啼【冽冽宋刻作烈烈案魏文帝诗有冽冽寒蝉吟句故从艺文类聚】夕阴结空幕宵月皓中闺美人戒裳服端饰相招携【宋刻裳作常饰作饬并误今从文选】簮玉出北房鸣金歩南阶櫩髙砧响发楹长杵声哀微芳起两袖【起艺文类聚作发】轻汗染双题纨素既已成君子行未归裁用笥中刀缝为万里衣盈筐自余手幽缄俟君开腰带凖畴昔不知今是非
　　代古
　　客从逺方来赠我鹄文绫贮以相思箧缄以同心防裁为亲身服着以俱寝兴别来经年歳欢心不可凌防酒置井中谁能辨斗升合如杯中水谁能判淄渑
　　刘铄杂诗五首
　　眇眇凌长道【长宋刻作羡误今从文选】摇摇行逺之【摇摇宋刻作遥遥文选李善本亦作遥遥注引左传逺哉遥遥惟五臣本作摇摇吕向注曰摇摇心不安貎案既曰长道又曰逺之再曰摇摇未免太复不必以左传为例也故改从五臣本】回车背京里挥手于此辞堂上流尘生庭中緑草滋寒螀翔水曲秋兔依山基芳年有华月佳人无还期日夕凉风起对酒长相思悲发江南调忧委子衿诗卧防明镫晦坐见轻纨缁泪容旷不饰【饰宋刻作饬】幽镜难复治愿垂薄暮景照妾桑榆时
　　代行行重行行
　　落宿半摇城浮云霭层阙玉宇来清风罗帐延秋月结思想伊人沈忧懐明发谁谓行客游屡见流芳歇河广川无梁山髙路难越
　　代明月何皎皎
　　白露秋风始秋风明月初明月照髙楼白露皎元除迨及凉云起行见寒林疎客从逺方至赠我千里书先叙懐旧爱末陈久离居一章意不尽三复情有余愿遂平生眷无使甘言虚
　　代孟冬寒气至
　　凄凄含露台肃肃迎风馆思女御櫺轩哀心彻云汉端抚悲弦泣独对明镫叹良人久遥役耿介终昏旦楚楚秋水歌【呉显令注曰秋疑作狄按孔子狄水之歌未闻被之管且尤于闺情无与作狄非是疑为緑水之讹淮南子曰手防緑水之趣髙诱注緑水古诗也琴操蔡邕五弄亦有緑水一曲】依依采菱弹
　　代青青河畔草
　　秋动清风扇【风宋刻作氛案氛不可言清亦不可言扇今从艺文类聚】火移炎气歇广栏含夜阴髙轩通夕月安歩廵芳林倾望极云阙组幕萦汉陈龙驾凌霄发谁云长河遥颇剧促筵越【冯氏诗纪此句作颇觉促筵悦案此句言长河虽遥倐忽可渡更防于促筵之时越席相接虽措语稍澁非竟不可训释冯氏因其难解而以意改之于古无据今仍从宋刻又初学记艺文类聚皆载此诗而皆无此二句案上二句言渡河下二句言晓别无此二句似非情事当是类书删本辗转相承谢惠连七夕诗两书亦皆无末二句其明证也】沈情未申冩飞光已飘忽来对眇难期今欢自兹没
　　咏牛女













　　玉台新咏考异巻三
　　钦定四库全书
　　玉台新咏考异巻四
　　姚安府知府纪容舒撰
　　王僧达七夕月下一首
　　逺山敛雰防【雰艺文类聚初学记并作氛】广庭扬月波气往风集隙秋还露柯节期既已孱【孱字未详初学记作屏亦未详】中宵振绮罗来欢讵终夕收泪泣分河
　　顔延之为织女赠牵牛一首
　　婺女俪经星常娥栖飞月慙无二媛灵托身侍天阙阊阖殊未晖咸池岂沐髪汉阴不夕张【夕宋刻作久案楚词湘夫人曰与佳期兮夕张王逸注张施也修设祭其夕早洒扫张施　帷帐与夫人期歆享之也则夕张为是今从艺文类聚】长河为谁越虽有促防期方须凉风发虚计双曜周空迟三星没非怨杼轴劳但念芳菲歇
　　秋胡诗一首
　　椅梧倾髙鳯寒谷待鸣律影响岂不懐自逺每相匹婉彼幽闲女作嫔君子室峻节贯秋霜明艶侔朝日嘉运既我从欣愿自此毕【其一】燕居未及欢【欢选诗补注作好误】良人顾有违脱巾千里外结绶登王畿戒徒在昧旦左右来相依驱车出郊郭行路正威迟存为久离别没为长不归【其二】嗟余怨行役三陟穷晨暮严驾越风寒解鞍犯霜露原隰多悲凉回颷巻髙树离兽起荒蹊惊鸟纵横去悲哉宦游子【宦游选诗补注作游宦】劳此山川路【其三】迢遥行人逺【迢乐府诗集作超】宛转年运徂良时为此别日月方向除孰知寒暑积僶俛见荣枯歳暮临空房凉风起坐隅寝兴日已寒白露生庭芜【其四】勤役从归愿反路遵山河昔辞秋未素今也歳载华蚕月观时暇【观张元超古诗类苑作欢于义为惬然未详所本】桑野多经过佳人从所务窈窕援髙柯倾城谁不顾弭节停中阿【其五】年往诚思劳【诚思疑作思诚】路逺濶音形虽为五载别相与昧平生舍车遵往路鳬藻驰目成南金岂不重聊自意所轻义心多苦调宻此金玉声【其六】髙节难久淹朅来空复辞迟迟前尽依依造门基上堂拜嘉庆入室问何之日暮行采归【采选诗补注作来案此句乃言凡采桑者皆归美人句乃言其妇亦至若作来字则此句已指其妇下文复矣】物色桑榆时美人望昏至慙叹前相持【其七】有懐谁能已聊用申苦难【难选诗补注作艰】离居殊年载一别阻河关春来无时豫秋至恒早寒明发动愁心闺中起长叹【起乐府诗集作夜误】惨凄歳方宴日落游子顔【其八】髙张生絶弦声急由调起自昔枉光尘结言固终始【言乐府诗集作心误】如何久为别百行諐诸已君子失明义谁与偕没齿愧彼行露诗甘之长川汜【其九　案此诗宋刻讹舛特甚验其字画此一板乃出补刻今从文选所载凡宋刻异同悉不注】
　　鲍昭玩月城西门【文选西门下有中二字】
　　始见西南楼纎纎如玉钩末映东北墀娟娟似蛾眉蛾眉蔽朱栊【二蛾字宋刻作娥栊字宋刻作笼并误今从文选】玉钩隔绮窻三五二八时千里与君同夜移横汉落徘徊帷幌中归华先委露别叶早辞风客游厌苦辛【苦辛宋刻作辛苦于转韵音节未谐今从文选】仕子倦风尘【风宋刻作飘误今从文选】休澣自公日宴慰及私晨蜀琴抽白雪郢曲发阳春【发宋刻作绕误今从文选】肴干酒未阕【阕宋刻作缺案李善文选注训为酒未止则本是阕字】金壶啓夕沦【宋刻作夕轮不可解文选作夕沦李善注谓肴虽干而酒未止金壶之漏已啓夕波义尚可通今从文选】回轩驻轻盖留酌待情人
　　代京雒篇
　　鳯楼十二重【楼艺文类聚作台】四户八绮窻绣桷金莲华桂柱玉盘龙【柱古乐府作树误】珠无隔露【露乐府诗集古乐府皆作路误】罗幌不生风寳帐三千万【万乐府诗集古乐府皆作所】为尔一朝容扬芬紫烟上垂防緑云中春吹回白日霜歌落塞鸿但惧秋尘起盛爱逐衰蓬坐视青苔满卧对锦筵空琴筑纵横散【筑乐府诗集古乐府皆作瑟】舞衣不复缝古来皆歇薄君意岂独浓【岂古乐府作良误】惟见双黄鹄千里一相从
　　拟乐府白头吟
　　直如朱丝绳清如玉壶冰何慙夙昔意猜恨坐相仍人情贱恩旧世议逐衰兴【议宋刻作义误今从文选】毫髪一为瑕丘山不可胜食苗实硕防防白信苍蝇鳬鹄逺成美薪刍前见凌申黜褒女进【褒宋刻作裒误今从文选】班去赵姬升【升宋刻作升误今从文选】周王日沦惑汉帝益嗟称心赏犹难恃【犹古乐府作同误】貎恭岂易慿古来共如此非君独抚膺
　　采桑诗【按乐府相和曲有采桑此诗字疑衍】
　　季春梅始落女工事蚕作采桑淇洧间还戏上宫阁早蒲时结阴晩篁初解箨【篁乐府诗集作竹】蔼蔼雾满闺融融景盈幕乳燕逐草虫巢蜂拾花萼【萼宋刻作药误今从文苑英华】是节最暄妍【暄乐府诗集作喧误】佳服又新烁敛叹对回途【敛乐府诗集作钦误】扬歌弄塲藿抽琴试杼思荐佩果成托承君郢中美服义久心诺衞风古愉艶郑俗旧浮薄虗愿悲渡湘【虚乐府诗集作灵误】空赋笑瀍洛【空乐府诗集作宓误　瀍字未详乐府诗集作景亦误疑为济字之讹】盛明难重来【明疑作时】渊意为谁涸君其且调桂酒妾行酌
　　梦还诗
　　衔泪出郭门抚剑无人逵沙风暗塞起离心眷乡畿夜分就孤枕梦想暂言归孀妇当户叹【叹宋刻作笑案此句在缫丝鸣机之上作笑字不近事理冯氏校本注一作叹今从之】缫丝复鸣机慊欵论久别相将还绮帷靡靡檐下凉胧胧窓里煇刈兰争芬芳采菊竞葳蕤开奁集香苏探袖解缨徽寐中长路近觉后大江违惊起空叹息恍惚神魂飞白水漫浩浩髙山壮巍巍波潮异往复风霜改荣衰此土非我土慷慨当诉谁
　　拟古
　　河畔草未黄胡鴈已矫翼秋蛩挟户吟【挟宋刻作扶悮今从本集】寒妇晨夜织去歳征人还流传旧相识闻君上陇时东望久叹息宿昔改衣带旦暮异容色念此意如何夜长忧向多明镜尘匣中寳瑟生网罗
　　咏燕
　　双燕戱云厓羽翮始差池出入南闺里经过北堂陲意欲巢君幕层楹不可窥沈吟芳歳晩徘徊韶景移悲歌辞旧爱衔泪覔新知【泪宋刻作泥今从艺文类聚】
　　赠故人
　　寒灰灭更然夕华晨更鲜春冰虽暂解冬冰还复坚佳人舍我去赏爱长絶縁欢至不留时每感輙伤年双剑将别离先在匣中鸣烟雨交将夕从此遂分形【艺文类聚无此二句盖类书所引多莭文】雌沈呉江水雄飞入楚城呉江深无底楚城有崇扄一为天地别岂直阻幽明【阻艺文类聚作限】神物终不隔千祀傥还并
　　王素学阮歩兵体
　　沈情发遐虑纡鬰懐所思髣髴闻箫管鸣鳯接嬴姬聨緜共云翼嬿婉相携持寄言芳华士宠利不常期泾渭水清浊视彼谷风诗
　　呉迈远拟乐府四首
　　可怜双白鹄双双絶尘氛连翩弄光景交颈游青云【游文苑英华作憇误】逄罗复逄缴雌雄一旦分哀声流海曲孤呌出江滨岂不慕前侣为尔不及羣歩歩一零泪千里犹待君乐哉新相知悲矣新别离【矣乐府诗集作来】持此百年命【持宋刻作恃误今从乐府诗集】共逐寸阴移譬如空山草零落心自知
　　飞来双白鹄
　　百里望咸阳知是帝京域緑树摇云光春城起风色佳人爱景华流靡园塘侧妍姿艶月映罗衣飘蝉翼宋玉歌阳春巴人长太息雅郑不同赏那令君怆恻生平重爱惠【此句英华作生重爱惠轻又注爱一作受均不可解】私自怜何极
　　阳春曲
　　生离不可闻况复长相思【据本题疑思字当作离字】如何与君别当我盛年时蕙华每摇荡妾心空自持【空文苑英华作长】荣乏草木欢悴极霜露悲富贵身难老【身文苑英华作貎】贫贱年易衰持此断君肠君亦宜自疑淮阴有逸将折翮谢翻飞【折翮句英华作折羽不曽飞】楚亦扛鼎士出门不得归正为隆凖公仗剑入紫微君才定何如白日下争晖
　　长别离
　　晨有行路客依依造门端人马风尘色知从河塞还时我有同栖结宦游邯郸将不异客子分饥复共寒烦君尺帛书寸心从此殚遣妾长憔悴【遣乐府诗集作道于下一见句为复】岂复歌笑顔檐隠千霜树庭枯十载兰经春不举袖秋落寜复防一见愿道意君门已九关虞卿弃相印担簦为同欢闺阴欲早霜何事空盘桓
　　长相思
　　鲍令晖拟青青河畔草
　　袅袅临窓竹蔼蔼垂门桐灼灼青轩女泠泠髙台中明志逸秋霜玉顔艶春红人生谁不别恨君早从戎鸣慙夜月绀带羞春风
　　拟客从逺方来
　　客从逺方来赠我漆鸣琴木有相思文弦有别离音终身持此调歳寒不改心愿作阳春曲宫商长相寻
　　题书后寄行人
　　自君之出矣临轩不解顔砧杵夜不发髙门昼长关【昼长文苑英华作恒昼】帐中流熠耀【流文苑英华作浮误】庭前华紫兰物枯识节异【宋刻及艺文类聚文苑英华皆作物枯惟呉氏注本作杨枯于俪偶为切而未详所据】鸿来知客寒游用暮冬尽除春待君还【除春二字未详文苑英华末二句作近取暮秋尽余思待春还亦不甚可解】
　　古意赠今人
　　寒乡无异服衣氊代文练月月望君归年年不解綖荆扬春早和幽冀犹霜霰北寒妾已知南心君不见谁为道路苦寄情双飞燕形廹杼煎丝顔落风摧电【杼煎丝风摧电俱不甚可解然古语今不尽详未敢必断其误当阙所疑】容华一朝尽惟余心不变
　　代葛沙门妻郭小玉诗
　　明月何皎皎垂幌照罗茵若共相思夜知同忧怨晨芳华岂矜貎霜露不怜人君非青云逝飘迹事咸秦妾持一生泪经秋复度春
　　君子将遥役【遥宋刻作徭误】遗我双题锦临当欲去时复留相思枕题用常着心枕以忆同寝行行日已逺转觉思弥甚
　　丘巨源咏七寳扇【艺文类聚扇上有阁字义不可解疑为团字之讹初学记作咏七寳图画扇义亦未惬古诗类苑作咏七寳画团扇似为近之】
　　妙缟贵东夏【首句初学记作妙贵经炎夏误】巧技出呉闉【技宋刻作媛误今从初学记】裁状白玉璧缝似明月轮表里缕七寳中衔骇鸡珍画作景山树图为河洛神来延挥握玩入与环钏亲生风长袖际晞华红粉津拂眄迎娇意隠映含歌人时移务忘故节改竞存新巻情随象簟【巻初学记作眷误】舒心谢锦茵厌歇何足道【歇初学记作歌误】敬哉先后晨
　　听隣妓
　　披袵乏游术慿轼寡文才蓬门长自寂虚席视生埃贵里临妆馆东隣歌吹台云间娇响彻风末艶声来飞华瑶翠幄扬芬金碧杯久絶中州美从念尸乡灰遗情悲近世中山安在哉
　　王元长古意【古文苑作和王友德元古意二首案王融独书其字疑齐和帝名寳融当时避讳而以字行入梁犹相沿未改钟嵘诗品曰近任昉王元长等词不贵竒竞须新事又曰王元长剏其首谢朓沈约扬其波是则齐梁之间融以字行之明证即此一节知此书确出梁代也】
　　游禽暮知反行人独不归坐销芳草气空度明月辉嚬容入朝镜思泪防春衣巫山彩云没【没古文苑作合】淇上緑条稀待君竟不至【待古文苑作侍误】秋鴈双双飞
　　霜气下孟津秋风度函谷念君凄已寒当轩巻罗縠纎手废裁缝曲髩罢膏沐千里不相闻寸心鬰氤氲【氤氲古文苑作纷蕴】况复飞萤夜木叶乱纷纷
　　咏琵琶
　　抱月如可明懐风殊复清丝中传意绪花里寄春情掩抑有竒态凄锵多好声芳袖幸时拂【时拂初学记作拂持误今从宋刻】龙门空自生
　　咏幔【古文苑作谢朓诗误】
　　幸得与珠缀【珠古文苑作君误】羃歴君之楹月映不辞卷风来輙自轻每聚金炉气时驻玉琴声但置樽酒【宋刻但作俱置作致并误今从古文苑】兰缸当夜明
　　巫山髙
　　想像巫山髙【想像宋刻作响像古乐府作髣髴艺文类聚作髣象并误今从乐府诗集】薄暮阳台曲烟霞乍舒卷蘅芳时断续【古乐府霞作云蘅芳作猿鸟艺文类聚烟云作烟华蘅芳作行芳】彼美如可期寤言纷在瞩怃然坐相思【怃然句艺文类聚作无忘坐相望误怃宋刻作抚亦误今从乐府诗集】秋风下庭緑
　　谢朓赠王主簿
　　日落牕中坐红妆好顔色舞衣襞未缝流黄复不织蜻蛉草际飞游蜂花上食一遇长相思愿寄连翩翼清吹要碧玉调弦命緑珠轻歌急绮带含笑解罗襦余曲遽几许髙驾且歭徘徊韶景暮惟有洛城隅
　　同王主簿怨情
　　掖庭聘絶国长门失欢防相逢咏蘼芜辞宠悲团扇花丛乱数蝶风入双燕【双燕文选五臣注本作飞燕案此句正以双字互映见意作飞为误】徒使春带賖坐惜红顔变平生一顾重夙昔千金贱故人心尚尔故心人不见【此句文选李善注本作故人心不见误】
　　夜听妓
　　琼闺钏响闻瑶席芳尘满要取洛阳人共命江南管情多舞态迟意倾歌弄缓知君宻见亲寸心传玉腕【腕宋刻作鋺误今从本集】
　　上客光四座佳丽直千金挂钗报缨絶坠珥答琴心蛾眉已共笑清香复入襟欢乐夜方静【欢宋刻作夜误今从本集】翠帐垂沉沉
　　咏邯郸故才人嫁为厮养卒妇
　　生平宫阁里出入侍丹墀开笥方罗縠窥镜比蛾眉初别意未解去久日生悲顦顇不自识娇羞余故姿梦中忽髣髴犹言承防私
　　秋夜
　　秋夜促织鸣南隣捣衣急思君隔九重夜夜空伫立北窓轻幔垂西户月光入何知白露下坐见前堦湿谁能长分居秋尽冬复及
　　杂咏五首
　　发翠斜溪里【溪宋刻作汉艺文类聚初学记并作溪今从之】蓄寳宕山峰抽茎类仙掌衔光似烛龙飞蛾再三绕轻花四五重孤对相思夕空照舞衣缝【舞初学记作无误】
　　灯
　　杏梁宾未散桂宫明欲沈暖色轻帏里低光照寳琴徘徊云髻影灼烁绮疏金恨君秋月夜遗我洞房阴
　　烛
　　本生朝夕池落影照参差汀洲蔽杜若幽渚夺江离遇君时采撷玉座奉金巵但愿罗衣拂无使素尘弥
　　席
　　玲珑类丹槛【槛初学记作楹误】苕亭似元阙【苕亭太平御覧作孤髙】对鳯悬清冰【悬清冰初学记太平御覧并作临清水误】垂龙挂明月【垂太平御覧作乘误】照粉拂红妆挿花理云髪玉顔徒自见常畏君情歇【常畏太平御覧作畏见】
　　镜台
　　新叶初冉冉初蕋新霏霏【上初字呉氏注本作何案此二句乃故作互文如上初字作何下新字反为复矣】逢君后园谯相随巧笑归亲劳君玉指摘以赠南威用持挿云髻翡翠比光辉日暮长零落君恩不可追
　　落梅
　　陆厥中山王孺子妾歌
　　如姬寝卧内班姬坐同车洪波陪帐饮林光宴秦余歳暮寒颷及秋水落芙蕖子瑕矫后驾安陵泣前鱼【安陵当作龙阳李善文选注中已辨之】贱妾终已矣君子定焉如
　　施荣泰杂诗
　　赵女修丽姿燕姬正容饰妆成桃毁红黛起草慙色罗裙数十重犹轻一蝉翼不言縠袖轻专叹风多力锵佩玉池边弄笑银台侧折桞贻目成插蒲赠心识【呉显令注曰挿当作防古词防蒲曲与君同防蒲终日不成把】来时娇未尽还去媚何极












　　玉台新咏考异巻四
　　钦定四库全书
　　玉台新咏考异巻五
　　姚安府知府纪容舒撰
　　江淹古体【文选李善注本作古离别五臣注本作古别离案文通杂拟三十首皆拟古之作不此首独题古体检艺文类聚收此诗题曰拟古杂体似误以三十首之总题为第一首之本题而本题反为佚去疑此书辗转传冩误亦相同又省去拟杂二字遂但曰古体耳然宋刻业已如是今姑从之而附识所疑于此】
　　远与君别者乃至鴈门关黄云蔽千里游子何时还送君如昨日檐前露已不惜蕙草晩所悲道路寒君在天一涯妾心久别离愿一见顔色不异琼树枝兔丝及水萍所寄终不移
　　班媫妤【文选题下有咏扇二字以下张司空休上人例推之是宋刻误脱也】
　　绫扇如团月出自机中素画作秦王女乘鸾向烟雾彩色世所重虽新不代故窃悲凉风至【悲凉风艺文类聚作愁秋凉误】吹我玉堦树君子恩未毕零落委中路【委文选及宋刻并作在今从艺文类聚】
　　张司空离情
　　秋月映栊悬光入丹墀佳人抚鸣琴清夜守空帷兰径少行迹玉防生网丝庭树发红彩【庭宋刻作夜误今从文选】闺草含碧滋罗绮为君整【罗绮句文选五臣本作延伫整罗绮】万里赠所思愿垂湛露惠信我皎日期
　　休上人怨别
　　西北秋风至楚客心悠哉日暮碧云合佳人殊未来露彩方泛艶月华始徘徊寳书为君掩瑶琴讵能开相思巫山渚怅里云阳台【云阳选诗补注作阳云案史记司马相如传楚王乃登云阳之台孟康注曰云梦中髙唐之台宋玉所赋者言其髙出云之阳则阳云为误】金鑪絶沈燎绮席偏浮埃桂水日千里因之平生懐
　　丘迟敬酬栁仆射征怨
　　新歌自言妍雅舞空僊僊耳中解明月头上落金钿雀飞旦逺近【旦宋刻作且误】暮入绮窻前鱼戱虽南北终还莲叶边惟见君行久新年非故年
　　答徐侍中为人赠妇
　　丈夫吐然诺受命本遗家糟糠且弃置蓬首乱如麻侧闻洛阳客金盖翼髙车谒帝时来下光景不可奢【此句未详】幽房一洞啓二八尽芳华罗裙有长短翠鬓无低斜长眉横玉脸皓腕巻轻纱俱防依井蝶共取落檐花何言征戍苦抱膝空咨嗟
　　沈约登髙望春
　　登髙眺京洛街巷纷漠漠【纷漠漠艺文类聚作何纷纷案纷桓古音虽通然此四句正以转韵见妙今仍从宋刻】回首望长安城阙鬰盘桓日出照钿黛风过动罗纨齐童蹑朱履赵女扬翠翰春风摇杂树葳蕤緑且丹寳瑟玫瑰柱金羁瑇瑁鞍淹留宿下蔡置酒过上兰解眉还复敛方知巧笑难佳期空靡靡含睇未成懽嘉客不可见因君寄长叹
　　昭君辞【文苑英华作昭君怨】
　　朝发披香殿夕济汾隂河于兹懐九逝【逝文苑英华作折案楚词九章有魂一夕而九逝语此正用之作折为误】自此敛防蛾沾妆疑湛露【妆宋刻作庄今从文苑英华疑文苑英华作如义可両存又注一作凝则又因疑字而误】绕臆状流波【臆文苑英华作脸】日见奔沙起稍觉转蓬多胡风犯肌骨非直伤绮罗衔涕试南望关山欝嵯峨始作阳春曲【阳文苑英华作伤误】终成苦寒歌惟有三五夜明月暂经过
　　少年新婚为之咏
　　山阴桞家女莫言出田墅丰容好姿顔便辟工言语【辟宋刻作僻误】腰肢既软弱衣服亦华楚红轮映早寒画扇迎初暑锦履并花纹绣带同心苣罗繻金薄厕云鬓花钗举我情已鬰纡何用表﨑岖托意眉间黛申心口上朱莫争三春价坐防千金躯【坐防二字未详疑或有悮】盈尺青铜镜经寸合浦珠无因达往意欲寄防飞鳬裾开见玉趾衫薄映凝肤羞言赵飞燕笑杀秦罗敷自顾虽悴薄冠盖耀城隅髙门列驺驾广路从骊驹何慙鹿卢剑讵减府中趋还家问乡里讵堪持作夫【讵堪二字相承作讵不堪解此正如中郎枯桑知天风海水知天寒句李周翰注训知为岂知耳究为牵强疑讵字本是谁字以形近而讹乂姚寛西溪丛语谓六朝呼妻为乡里引南史张彪传为证然此诗通首皆拟夫对妇之词不末二句忽脱语脉又令其夫问妇盖郷里指所出之田墅言我冨贵如斯可称佳壻尔试还问郷中之人谁堪以我为夫乎言外有非尔与我不堪配偶乃相矜相调之词可不必别生解也但旧説相沿已久未敢轻改古书姑附识于此】
　　杂曲三首
　　舍辔下雕辂更衣奉玉牀斜簮映秋水【斜古乐府作聨悮】开镜比春妆所畏红顔促君恩不可长鵕冠且容裔【古乐府作鵕冠宋刻作鸡冠乐府诗集作防冠案雄鸡为冠但有子路一事断乎无渉于艶情防防为冠更无出典呉氏注引汉佞幸传孝惠时侍中郎皆冠鵕防贝带傅脂粉于义为近盖鸡防皆以形近讹耳今从古乐府】岂吝桂枝亡
　　携手曲
　　西征登陇首东望不见家关树抽紫叶塞草发青芽昆明当欲满蒲萄作花流泪对汉使【流乐府诗集作埀】因书寄狭邪
　　有所思
　　河汉纵且横北斗横且直星汉空如此寜知心有忆【有艺文类聚作所】孤灯暧不明寒机晓犹织【晓犹艺文类聚作犹更】零泪向谁道鸡鸣徒叹息
　　夜夜曲
　　杂咏五首
　　杨桞乱如丝绮罗不自持春草黄复緑【黄复宋刻作青复悮艺文类聚作复黄亦悮今从呉氏注本】客心伤此时翠菭已结洧碧水复盈淇日华照赵瑟风色动燕姬【色宋刻作心悮】襟中万行泪故是一相思
　　春咏
　　风来吹叶动风去畏花伤红映已照灼况复含日光歌童暗理曲游女夜缝裳讵减当春泪能断思人肠【后四句文义不属未详其故】
　　咏桃
　　月华临静夜夜静灭氛埃【下静字宋刻作靖悮今从文选】方晖竟入户圆影隙中来髙楼切思妇西园游上才网轩映珠缀【文选李善注曰网户朱缀刻方连下云緑苔此当云朱缀今并为珠疑传冩之悮】门照緑苔洞房殊未晓清光信悠哉
　　咏月【文选作王中丞思逺咏月】
　　轻阴拂建章夹道连未央因风结复解霑露柔且长楚妃思欲絶班女泪成行游人未去为此归故乡
　　咏桞
　　江南箫管地妙音发孙枝殷勤寄玉含情举复垂【复古文苑作腹悮】雕梁再三绕轻尘四五移曲中有深意丹诚君讵知【诚古文苑作心】
　　咏篪
　　四忆诗四首【三言五言　按四诗宜入九巻疑亦窜入】
　　忆来时的的上堦墀勤勤叙离别慊慊道相思相防常不足相见乃忘饥
　　忆坐时防防罗帐前或歌四五曲或弄两三笑时无比嗔时更可怜
　　忆食时临盘动容色欲坐复羞坐欲食复羞食含哺如不饥【哺宋刻作唯盖字形相近而误刋今从本集】擎瓯似无力
　　忆眠时人眠强未眠解罗不待劝就枕更须牵复恐旁人见娇羞在烛前
　　十咏二首
　　纎手制新竒刺作可怜仪萦丝飞鳯子结缕坐花儿不声如动吹无风自袅枝丽色傥未歇聊承云鬓垂
　　领边绣
　　丹墀上飒沓玉殿下趋蹡【蹡宋刻作锵悮】逆转珠佩响先表绣袿香裾开临舞席袖拂绕歌堂所叹忘懐妾见委入罗牀
　　脚下履
　　拟青青河边草
　　漠漠牀上尘中心忆故人故人不可忆中心长叹息叹息想容仪不欲长别离别离稍已久空牀寄杯酒拟三妇艶【宋刻无艶字然诸本皆有之诸家所拟亦皆作三妇艶盖宋刻悮脱】
　　大妇拂玉匣【拂玉匣宋刻作扫玉墀于义为短今从乐府诗集】中妇结罗帷【罗乐府诗集作珠案罗帷不可言结楚词苏粪壤以充帏注帏佩囊也疑帷字或帏字之讹】小妇独无事对镜画蛾眉【画乐府诗集作理】良人且安卧夜长方自私
　　古意
　　挟瑟丛台下徙倚爱容光伫立日已暮戚戚苦人肠露葵已堪摘淇水未霑裳锦衾无独暖罗衣空自香明月虽外照寜知心内伤
　　梦见美人【案起二句似是和人之作疑题有脱然诸本并同无从校补】
　　夜闻长叹息知君心有忆果自阊阖开魂交睹容色既荐巫山枕又奉齐眉食立望复横陈忽觉非在侧那恶神伤者【恶字殊不可解疑为意字之讹】潺潺泪霑臆
　　效古
　　可怜桂树枝单雄忆故雌歳暮异栖宿春至犹别离山河隔长路路逺絶容仪岂云无我匹寸心终不移
　　初春
　　夹道覔阳眷佳人共携手草色犹自腓【腓宋刻作非误今从艺文类聚】林中都未有无事逐梅花空教信杨桞【教宋刻作中艺文类聚作交并误今从初学记】且复归去来含情寄杯酒
　　悼亡
　　去秋三五月今秋还照房今春兰蕙草来春复吐芳悲哉人道异一谢永销亡屏筵空有设帷席更施张游尘掩虚座孤帐覆空牀万事无不尽徒令存者伤
　　桞恽捣衣诗一首
　　孤衾引思绪独枕怆忧端深庭秋草緑髙门白露寒思君起清夜促柱奏幽兰不怨飞蓬苦徒伤蕙草残【其一】行役滞风波游子淹不归亭臯木叶下陇首秋云飞【云艺文类聚作蓬然梁书本传亦作云】寒园夕鸟集思牖草虫悲嗟矣当春服安见御冬衣【其二】鹤鸣劳永叹【呉显令注曰鹤疑作鹳】采菉伤时暮念君方逺游【游宋刻作徭误今从艺文类聚】望妾理纨素【望艺文类聚作贱案贱字文义可通而不及望字从行人意中体出用意较深】秋风吹緑潭明月悬髙树佳人饰净容【净疑作靓】招携从所务【其三】歩栏沓不极离堂肃已扃【堂宋刻作家误今从艺文类聚】轩髙夕杵散气爽夜砧鸣瑶草随歩响幽兰逐袂生歭理金翠容与纳宵清【其四】泛艶回烟采渊旋鹤文凄凄合欢袖冉冉兰麝芬不怨杼轴苦所悲千里分垂涕送行李倾首迟归云【其五】
　　鼓吹曲二首
　　别岛望风台【风乐府诗集作云】天渊临水殿芳草生未积春花落如霰出从张公子还过赵飞燕奉帚长信宫谁知独不见
　　独不见
　　长安倡家女【长安宋刻作少长语不可解今从乐府诗集】出入燕南陲【出入二字未详疑为出自之讹】惟恃德自美【惟乐府诗集作与误】本以容见知旧闻关山逺何事总金羁妾心日已乱秋风鸣细枝
　　度关山
　　杂诗
　　云轻色转暖草緑晨芳归山墟罢寒晦园泽润朝晖春心多感动睹物情复悲自君之出矣兰堂罢鸣机徒知游宦是不念别离非
　　长门怨
　　玉壶夜愔愔门重且深秋风动桂树流月摇清阴绮檐清露溽网户思虫吟叹息下兰阁含愁奏雅琴何由鸣晓佩复得抱宵衾无复金屋念岂照长门心
　　江南曲
　　汀洲采白苹日落江南春【日落呉氏本注一作日暖然落字更有苍茫望逺之神】洞庭有归客潇湘逢故人故人何不返春华复晩不道新知乐且言行路逺【且艺文类聚作空乐府诗集作只】
　　起夜来
　　城南断车骑阁道覆清埃【车乐府诗集作兵清乐府诗集作青并误】露华光翠网月影入兰台洞房且莫掩门或复开飒飒秋桂响非君起夜来【非古乐府作悲误】
　　七夕穿鍼
　　代马秋不归【代宋刻作黛误今从初学记】缁纨无复绪迎寒理夜缝【夜文苑英华作衣误】映月抽纎缕的皪愁睇光连娟思眉聚【艺文类聚无的皪二句盖类书莭本】清露下罗衣秋风吹玉柱流阴稍已多【流阴句艺文类聚文苑英华并作流景对秋夕误】余光亦难取【末三字宋刻作欲难取艺文类聚作欲难驻文苑英华作亦难取又注难取一作谁与今从文苑英华】
　　咏席
　　照日汀洲际摇风緑潭侧虽无独茧轻【轻初学记作丝误】幸有青袍色罗袖少轻尘象牀多丽饰愿君阑夜饮【阑夜初学记作兰夜误艺文类聚作夜阑亦误】佳人时宴息【宴艺文类聚作安误】
　　江洪咏歌姬
　　寳镊建珠花【建字未详案续汉书舆服志曰簮以瑇瑁为擿长一尺端为华胜上为鳯凰爵以翡翠为毛羽下有白珠垂黄金镊然则古人亦以镊为首饰疑建当作间以音近而误也】分明靓妆防【妆宋刻作庄误】薄鬓约防黄轻红淡铅脸发言芳已驰复加兰蕙染浮声易伤叹沈唱安而险孤转忽徘徊双蛾乍舒敛不持全示人半用轻纱掩
　　舞女
　　腰纎蔑楚媛体轻非赵姬映襟阗寳粟縁肘挂珠丝发袖已成态动足复含姿斜睛若不盼当转复迟疑何慙云鹤起讵减鳯惊时【惊宋刻作鸾误冯氏校本注一作惊于义为近今从之】
　　咏红牋
　　杂彩何足竒惟红偏作可灼灼类蕖开轻明似霞破镂质巻芳脂裁花承百和且传别离心复是相思裹不值情幸人岂识风流座【末句未详】
　　咏蔷薇
　　当户种蔷薇枝叶太葳不摇香已乱无风花自飞春闺不能静开匣理明妃曲池浮采采斜岸列依依或闻好音度时见衔泥归且对清觞湛其余任是非【其文前后不属未喻其故】
　　髙爽咏镜
　　初上鳯凰墀此镜照蛾眉言照长相守不照长相思虚心防不采贞明空自欺【欺字未详疑为持字之讹】无言此故物更复对新期
　　鲍子卿咏画扇【艺文类聚作髙爽诗盖欧阳询编书之时此诗即从此书采出因与髙爽相连偶然悮视耳】
　　细丝本自轻弱彩何足眄直为发红顔谬成握中扇乍奉长门泣时承柏梁宴思妆开已掩歌容隠而见但画双黄鹄莫画飞燕【下画字艺文类聚作作】
　　咏玉堦
　　玉堦已夸丽复得临紫微北戸接翠幄南路抵金扉重叠通日影参差蔵月辉轻苔染朱履微淀拂罗衣【淀冯氏校本注一作防案阶非流水不得有防滟之纹尔雅淀谓之垽説文滓淀也此正指人行之处泥滓微迹作淀为是】独笑昆山曲空见青鳬飞
　　何子朗学谢体
　　桂台清露拂铜陛落花沾美人红粉罢攀钩巻细思君击促织【击促织三字未详呉氏注本作暂促柱于义可通而不言所本】玉指何纎纎未为此别无故坐相嫌
　　和虞记室骞古意
　　美人弄白日灼灼当春牖清镜对蛾眉新花映玉手燕下拾池泥风来吹细桞君子何时归与我酌尊酒
　　和缪郎视月
　　清夜未云疲细聊可发泠泠玉潭水【泠泠宋刻作玲玲误】映见蛾眉月靡靡露方垂辉辉光稍没佳人复千里余影徒挥忽
　　范靖妇咏歩摇花【隋书经籍志梁征西记室范靖妻沈满愿集三巻则此妇有名可考宜与鲍令晖一例书名】
　　珠华萦翡翠寳叶间金琼剪荷不似制为花如自生低枝拂绣领微歩动瑶瑛但令云髻挿蛾眉本易成戯萧娘【萧冯氏校本注一作绣按刘令有荅唐娘诗又有赠谢娘诗皆举其姓盖六朝女妓有此称作绣悮也】
　　明珠翠羽帐金薄緑绡帷因风时暂举想像见芳姿清晨挿歩摇向晩解罗衣托意风流子【托艺文类聚作记悮】佳情讵肯私
　　咏五彩竹火笼
　　可怜润霜质【质太平御覧作雪悮】纎剖复毫分织作回风苣【苣艺文类聚作缕义可两存太平御覧作葛则字形相近之讹也】制为萦绮文含芳出珠被耀采接缃裙【采艺文类聚作緑悮】徒嗟今丽饰【今宋刻作金误今从艺文类聚】岂念昔凌云
　　咏镫
　　绮筵日已暮罗帏月未归【帏艺文类聚作帐】开花散鹤采【鹤艺文类聚初学记并作鹄案刘子骏镫赋曰惟兹苍鹤修丽以竒负斯明烛躬含氷池庾子山七夕赋曰鹤熖初上羊灯未安则作鹤为是】含光出九微风轩动丹熖氷宇淡青晖【青宋刻作清误今从初学记】不吝轻蛾绕惟畏晓蝇飞
　　何逊日夕望江赠鱼司马
　　湓城带湓水湓水萦如带日夕望髙城耿耿青云外城中多宴赏丝竹常繁防管声已流悦弦声复凄切歌黛惨如愁舞腰疑欲絶仲秋黄叶下长风正骚屑早鴈出云归故燕辞檐别昼悲还异县夜梦在洛汭洛汭何悠悠起望登西楼的的帆向浦团团月隠洲【月宋刻误作日隠本集误作映据黄伯思东观余论改正】谁能一羽化轻举逐飞浮
　　拟轻薄篇
　　城东美少年重身轻万亿柘弹随珠丸白马黄金勒长安九逵上青槐荫道植毂击晨已喧肩排暝不息【暝宋刻作暗今从艺文类聚】走狗通西望【通古乐府作束误】牵牛亘南直相期百戏旁去来三市侧象牀沓绣被玉盘传绮食倡女掩扇歌小妇开织【倡女古乐府作大姊小妇古乐府作小妹】相防独隠笑见人还敛色黄鹤悲故羣山枝咏初识乌飞过客尽雀聚行龙匿酌羽方厌厌【方宋刻作前不甚可解今从古乐府】此时欢未极
　　咏照镜
　　珠旦初巻绮机朝未织玉匣开鍳形寳台临净饰对影独含笑防花空转侧聊为出茧眉试染夭桃色羽钗如可间金钿畏相逼【畏宋刻作长呉氏本注一作畏今从之】荡子行未归啼妆坐沾臆
　　闺怨
　　晓河没髙栋斜月坐空庭窻中度落叶外隔飞萤含情下翠帐掩涕闭金屏昔期今未返春草寒复青思君无转易何异北辰星
　　咏七夕
　　仙车驻七襄【仙车复下句鳯驾且与七襄文义不谐车字襄字必有一讹艺文类聚作七骧尤不可解】鳯驾出天潢月映九微火风吹百和香来欢暂巧笑【来歳时杂咏作逢误】还泪已啼妆【啼文苑英华作沾】依稀犹洛汭倐忽似髙唐别离不得见河汉渐汤汤
　　咏舞妓
　　管清罗荐合【清艺文类聚作随误】弦惊雪袖迟逐唱回纎手听曲动蛾眉凝睛眄堕珥【凝睛句艺文类聚作凝情顾眄堕误】微睇托辞日暮留嘉客相防爱此时
　　防新婚
　　雾夕莲出水霞朝日照梁何如花烛夜轻扇掩红妆良人复灼灼席上自生光所悲髙驾动环佩出长廊
　　咏倡家
　　暧暧髙楼暮【暧暧宋刻作皎皎今从艺文类聚】华烛帐前明罗帏雀钗影寳瑟鳯雏声夜花枝上发新月雾中生谁念当牕牖相望独盈盈
　　咏白鸥嘲别者【艺文类聚无嘲别者三字】
　　可怜双白鸥朝夕水上游何言异栖息雌住雄不留孤飞出渚浦独宿下沧洲东西从此去影响絶无由
　　学青青河边草
　　春园日好【日文苑英华作已】折花望逺道秋夜苦复长抱衾靣空牀【靣文苑英华作向】吹楼下促节【楼文苑英华作台】不言于此别歌筵掩团扇何时一相见弦絶犹依轸叶落裁下枝即此虽云别方我未成离
　　嘲刘孝绰
　　房栊灭夜火牕户映朝光妖女搴帷出蹀初下牀雀钗横晓髩蛾眉艶宿妆稍闻玉钏逺犹怜翠被香寜知早朝客参池已鴈行
　　王枢古意萧信武教
　　朝取饥蚕食夜缝千里衣复闻南陌上日暮采莲归青苔覆寒井红药间青薇人生乐自极良时徒见违何由及新燕双双还共飞
　　至乌林村见采桑者聊以赠之
　　遥见提筐下妍翩实端妙将去复回身欲语先为笑闺中初别离不许覔新知空结茱萸带敢报木兰枝徐尚书座赋得可怜【此赋可怜之态呉氏本注一作阿怜盖误以为人名也】
　　红莲披早露玉貌映朝霞飞燕啼妆罢顾挿歩摇花匝金钿满【宋刻作溘误】参差绣领斜暮还垂瑶帐香灯照九华
　　庾丹秋闺有望
　　耿耿横天汉飘飘出岫云月斜树倒影风至水囘文已泣机中妇复悲牀上君罗襦晓长襞翠被夜徒薰空汲银牀井谁缝金缕裙所思竟不至空持清夜分
　　夜梦还家
　　归飞梦所忆共子汲寒浆铜瓶细丝绠绮井白银牀雀出丰茸树虫飞瑇瑁梁离人不相见难忍对春光









　　玉台新咏考异巻五
　　钦定四库全书
　　玉台新咏考异巻六
　　姚安府知府纪容舒撰
　　呉均和萧洗马子显古意六首【春草可揽结一首艺文类聚作闺怨贱妾思不堪一首艺文类聚作采桑案六朝遗集率鲜完书其存于今者大抵抄撮于诸书之中辗转相承文多讹异无由定其孰是今仍从宋刻书之】
　　贱妾思不堪采桑渭城南带减连枝绣髪乱鳯凰簪花舞依长薄【依长宋刻作衣裳悮今从艺文类聚】蛾飞爱緑潭【蛾艺文类聚闺情部作鹅悮其桑部所载仍作蛾】无由报君此【此乐府诗集作信艺文类聚闺情部作此桑部作信义可两存文苑英华作徳则信字传冩之悮】流涕向春蚕【其一　宋本毎首下注其几字然皆另跳行葢六首文不相属与秋胡行捣衣等篇不同】
　　妾本倡家女出入魏王宫既得承雕辇亦在更衣中莲花衔青雀寳粟钿金虫犹言不得意流涕忆辽东【其二辽东二字未详然诸本并同】
　　春草可揽结【宋刻作春草拢可结此从艺文类聚】妾心正断絶緑鬓愁中改红顔啼里灭非独泪成珠亦见珠成血愿为飞鹊镜翩翩照离别【其三】
　　何处报君书陇右五岐路泪研枝墨【枝二字未详呉氏注谓当作皮所引晁氏墨经支离不切当阙所疑】笔染鹅毛素碧浮孟渚水【孟疑作梦】香下洞庭路应归遂不归芳春空掷度【其四】
　　妾家横塘北发艳小长干花钗玉腕转珠绳金络丸【丸艺文类聚作纨】羃歴悬青鳯逶迤摇白团谁堪乆见此【乆艺文类聚作分悮】含恨不相看【其五】
　　匈奴数欲尽仆在玉门关莲花穿剑锷秋月掩刀环春机鸣窈窕【鸣艺文类聚作思】夏鸟思绵蛮【鸟文苑英华作木思艺文类聚作鸣】中人坐相望狂夫终未还【其六　狂字诸本并同然临边讨敌而自称狂夫于义无取疑是征字以形似而讹耳未文苑英华作不】
　　与柳恽相赠答六首
　　黄鹂飞上苑緑芷出汀洲日映昆明水春生鳷鹊楼飘飏白花舞澜漫紫萍流书织回文锦无因寄陇头思君甚琼树不见方离忧【呉氏本毎首下亦各注其防字宋刻无之】
　　鸣鞭适太阿连翩渡漳河燕姬及赵女挟瑟夜经过纎腰曵广袖半额画长蛾客本倦游者箕帚在江沱故人不可弃新知空复何
　　离君苦无乐【君呉氏注本作居】向暮心凄凄要涂访赵使闻君仕执珪杜蘅色已发菖蒲叶未齐羃防蚕饵茧差池燕吐泥愿逐春风去飘荡至辽西
　　白日隠城楼劲风扫寒木离析隔西东执手异凉燠相思咽不言洞房清且肃歳去甚流烟年来如转轴别鹤千里飞孤雌夜未宿
　　闺房宿已清【宿疑作肃】落月有余辉寒虫隐壁思秋蛾绕烛飞断云絶更合离禽去复归佳人今何在迢递江之沂一为别鹤弄【冯氏校本谓弄字宋刻作弃今检宋刻实作弄冯氏偶悮也】千里泪沾衣
　　秋云静晩天寒夜方绵绵闻君吹急管相思杂采莲别离未防日髙月三成蹀躞黄河浪嘶喝陇头蝉【六朝诗多用蝉喝字陈张正见有秋蝉喝柳诗然终疑为唱字之讹好竒者曲为之説耳】寄君蘼芜叶挿着丛台边
　　拟古四首
　　嫋嫋陌上桑防陌复垂塘长条映白日【映艺文类聚作系】细叶隐鹂黄【隐文苑英华作影】蚕饥妾复思【饥宋刻作饱悮今从艺文类聚】拭泪且提筐故人宁知此【宁知文苑英华作去如悮】离恨煎人肠
　　陌上桑
　　咸阳春草芳秦帝巻衣裳【帝呉氏注本作女于义为惬而未详所本疑因太白诗而以意改之】玉检茱萸匣【匣文苑英华作帯】金泥蘓合香初芳薰复帐【薰文苑英华注一作动悮】余辉耀玉床【玉文苑英华作寳】当湏晏朝罢【晏文苑英华注一作早又注此句一作湏臾朝晏罢】持此赠华阳【华乐府诗集作龙】
　　秦王巻衣【按李太白集有秦女巻衣疑本为秦女而乐府传写作秦王尔】
　　锦帯杂花钿罗衣垂緑川问子今何去出采江南莲辽西三千里欲寄无因縁愿君早旋返及此荷花鲜
　　采莲
　　裔阳之春携手清洛濵鸡鸣上林苑薄暮小平津长裾藻白日广袖帯芳尘故交一如此新知讵忆人
　　携手
　　赠杜容成一首【艺文类聚作咏燕】
　　一燕海上来一燕髙台息一朝相逢遇【相宋刻作所悮今从艺文类聚】依然旧所识【所艺文类聚作相】问我来何迟关山防纡直【关山艺文类聚作山川】答言海路长风多飞无力【多艺文类聚作驶】昔别缝罗衣春风初入帏今来夏欲晩桑蛾薄树飞
　　春咏
　　春从何处来拂水复惊梅【水宋刻作衣悮今从艺文类聚】云障青琐闼【障艺文类聚作彰悮】风吹承露台美人隔千里罗帷闭不开无由得共语空对相思杯
　　去妾赠前夫
　　弃妾在河桥相思复相辽鳯凰簪落髩莲花帯缓腰肠从别处断貌在泪中销愿君忆畴昔片言时见饶
　　咏少年
　　董生惟巧笑子都信美目百万市一言千金买相逐不道参差菜谁论窈窕淑愿言捧绣被来就越人宿
　　王僧孺春怨
　　四时如湍水飞奔竞囘复夜鸟响嘤嘤朝光照煜煜厌见花成子多看笋为竹万里断音书十载异栖宿积怨落芳鬓长啼壊美目君去在榆关妾留住函谷惟对昔邪房如见蜘蛛屋独与响相酬还将影自逐象床易氊簟罗衣变单复防过度风霜【冯氏校本注过度一作度过】犹能保茕独
　　月夜咏陈南康新有所纳
　　二八人如花三五月如镜当帘一种色开户两相映【开户艺文类聚作还将悮】重价出秦韩髙名入燕郑十城屡请易千金防争聘君意自能专妾心本无竞
　　见贵者初迎盛姬聊为之咏
　　乆想专房丽未见倾城者千金访繁华一朝遇容冶家本蓟门外来戱丛台下长卿幸未匹文君复新寡
　　与司马治书同闻隣妇夜织
　　洞房风已激长廊月复清蔼蔼夜庭广飘飘晓帐轻杂闻百虫思偏伤一鸟声【鸟宋刻作息悮】鸟声长不息妾心复何极犹恐君无衣夜夜当窻织
　　夜愁
　　檐露滴为珠池水合成璧万行朝泪防千里夜愁积【积宋刻作极冯氏校本注一作积今从之】孤帐闭不开寒膏尽复益谁知心眼乱看朱忽成碧
　　春闺有怨
　　愁来不理鬓春至更攅眉悲看蛱蝶粉泣看蜘蛛丝月映寒蛩褥风吹翡翠帷飞鳞难托意驶翼不衔辞
　　捣衣
　　足伤金管遽多怆缇光促【冯氏校本注曰近本此句下有露团池上紫风飘庭里緑二句宋刻无之今考艺文类聚有此二句则近本尚非无据然艺文类聚无下机四句则捣衣之意全脱亦于义为短故今仍从宋刻】下机骛西眺鸣砧遽东旭芳汗似兰汤雕金辟龙烛散度广陵音掺写渔阳曲【掺宋刻作操悮】别鹤悲不已离鸾断更续尺素在鱼肠寸心凭雁足
　　为人述梦
　　已知想成梦未信梦如此皎皎无片非的的一皆是已亲芙蓉褥方开合欢被雅歩极嫣妍含辞恣委靡如言非倐忽不意成俄尔及寤尽空无方知悉虚诡
　　为人伤近而不见【宋刻悮脱而字据艺文类聚补】
　　嬴女鳯凰楼汉姬柏梁殿讵胜仙将死【胜艺文类聚作过】音容犹可见我有一心人【我有艺文类聚作独我】同乡不异县异县不成隔同乡更脉脉脉脉如牛女无妨年一语【末句艺文类聚作幽幽寄一语】
　　为何库部旧姬拟蘼芜之句【艺文类聚作为何逊旧姬上山采蘼芜案梁书何炯曽为库部移之何逊似悮】
　　出门望兰薰褰帘正逢君敛容才一访新知讵可闻【知艺文类聚作人】新人含笑近故人含泪隐【含泪艺文类聚亦作含笑悮】妾意在寒松君心逐朝槿
　　在王晋安酒席数韵【艺文类聚作咏姬人】
　　窈窕宋容华【宋艺文类聚作守悮】但歌有清曲【清艺文类聚作情悮】转盼非无以斜扇还相瞩【扇还艺文类聚作眉幸悮】讵减许飞琼【讵艺文类聚作不】多胜刘碧玉何因送欵欵半饮杯中醁【半宋刻作伴案诗在酒席已伴饮矣不得更曰何因艺文类聚作半饮是杯酒而留半与之相怜相调情思并见较伴字为有致今从之】
　　为人有赠
　　碧玉与緑珠张卢复双女曼声古难匹长袂世无侣似出鳯凰楼言发潇湘渚幸有褰裳便含情寄一语
　　何生姬人有怨
　　寒树栖羇雌月映风复吹逐臣与弃妾零落心可知寳琴徒七兰镫空百枝颦容不足效啼妆拭复垂同衾成楚越异国非仳离【仳宋刻作此悮】
　　鼓瑟曲　有所思
　　夜风吹熠燿朝光照昔邪【昔文苑英华作辟误辟邪兽名昔邪瓦松也】防销蘼芜叶空落蒲萄花不堪长织素谁能独浣纱光隂复何极望促反成赊知君自荡子奈妾亦倡家
　　为人宠姬有怨
　　可怜独立树枝轻根易摇已为露所浥复为风所飘锦衾襞不卧端坐夜及朝是妾愁成瘦非君重细腰
　　为人自伤【艺文类聚作为姬人怨诗】
　　自知心里恨还向影中羞廽持昔慊慊变作今悠悠还君与妾珥【珥艺文类聚作扇】归妾奉君裘断犹可续心去最难留
　　秋闺怨
　　斜光隐西壁暮雀上南枝风来秋扇屏月出夜镫吹深心起百际遥泪非一垂徒劳妾辛苦终言君不知
　　张率相逢行
　　相逢夕隂街【街宋刻作阶艺文类聚作街按三辅黄图长安八街有夕隂街尚冠前街下句用尚冠里则此句为夕隂街无疑宋刻误也今从艺文类聚】独趋尚冠里髙门既如一甲第复相似凭轼日欲昏何处访公子公子之所在所在良易知青楼出上路渐台临曲池堂上抚流徽雷樽朝夕施橘柚芬华实【芬乐府诗集作分悮】朱火燎金枝兄弟两三人冠佩纷陆离朝从禁中出车骑并驱驰金鞍玛瑙勒聚观路旁儿入门一顾望鳬鹄有雄雌雄雌各数十【十宋刻及乐府诗集并作千悮门庭之内隙地防何而鳬鹄雌雄各数千此可以理断者也今从艺文类聚】相鸣戱羽仪并在东西立羣次何离离大妇刺方领中妇抱婴儿小妇尚娇稚端坐吹参差丈夫无遽起神鳯且来仪
　　对酒
　　对酒诚可乐此酒复能醇如华良可贵如乳更非珍何以留上客为寄掌中人金尊清复满玉椀亟来亲谁能共迟暮对酒及芳辰君歌当未罢却坐避梁尘
　　逺期
　　逺期终不归节物坐将变【物艺文类聚作华悮】白露怆单衫【衫宋刻作栖案团扇单衫俪偶为切今从艺文类聚】秋风息团扇谁能乆别离【能艺文类聚作将悮】他乡且异县浮云蔽重山相望何时见【何时艺文类聚作不可】寄言逺行者【行乐府诗集作期】空闺泪如霰
　　徐悱赠内
　　日暮想清扬【扬宋刻作阳案婉如清扬语本国风清阳无所取义今从冯氏校本】蹑履出椒房网虫生锦荐游尘掩玉床不见可怜影空余黼帐香彼美情多乐挟瑟坐髙堂岂忘离忧者向隅心独伤聊因一书札以代九回肠
　　对房前桃树咏佳期赠内
　　相思上北阁徙倚望东家忽有当轩树兼含映日花方鲜类红粉比素若铅华更使増心忆弥令想狭邪无如一路阻脉脉似云霞严城不可越言折代踈麻
　　费昶华光省中夜闻城外捣衣【华光宋刻作华观诸本并同惟艺文类聚作华光按谢朓有为皇太子侍华光殿曲水宴诗刘孝绰亦有华光殿曲水宴诗则华光本齐旧殿梁人因之故改从艺文类聚　闻艺文类聚作听】
　　阊阖下重关丹墀吐明月秋气城中冷【气宋刻作夜今从艺文类聚】秋砧城外发浮声绕雀台飘响度龙阙宛转何藏摧当从上路来藏摧意未已【意艺文类聚作方】定自乘轩里【里宋刻作里悮今从艺文类聚】乘轩尽世家佳丽似朝霞圆珰耳上照方绣领间斜衣熏百和屑髩挿九枝花昨暮庭槐落今朝罗绮薄拂席巻鸳鸯开幔舒龟鹤【幔艺文类聚作緼悮】金波正容与玉歩依砧杵红袖往还萦素腕参差举徒闻不得见独夜空愁伫【呉氏本此句下注其一字按独夜以下文义相属不得断为二章今从宋刻削去】独夜何穷极懐之在心侧【侧字义不可解诗纪作恻又与在字不应疑当作枉心恻宋刻在字皆作枉与枉字所差毫发耳】阶垂玉衡露庭舞相风翼沥滴流星辉灿烂长河色三冬诚足用五日无粮食扬云已寂寥今君复直
　　和萧记室春旦有所思
　　芳树发春煇蔡子望青衣水逐桃花去春随杨柳归杨柳何时归袅袅复依依已映章台陌复埽长门扉独知离心者坐惜春光违洛阳逺如日何由见宓妃
　　春郊望美人
　　芳郊拾翠人廻袖探芳春【探宋刻作掩今从艺文类聚】金辉起歩摇红彩发吹纶汤汤葢顶日【汤汤二字未详艺文类聚作阳阳葢顶日亦不可解】飘飘马足尘薄暮髙楼下当知妾姓秦
　　咏照镜
　　晨辉照杏梁飞燕起朝妆留心散广黛轻手约花黄正钗时念影拂絮且怜香方嫌翠色故乍道玉无光城中皆半额非妾画眉长
　　和萧洗马画屏风二首
　　日净班姬门风清董贤馆巻耳縁堦出反舌登墙唤蚕女桂枝钩游童苏合弹拂袖当留客相逢莫相难
　　阳春发和气
　　佳人在河内征夫镇马邑零露一朝漙中夜两垂泣气爽牀帐冷天寒针缕澁红顔本暂时君还讵相及
　　秋夜凉风起
　　采菱
　　妾家五湖口采菱五湖侧玉面不关妆双眉本翠色【妆文苑英华作翠翠文苑英华作青并悮】日斜天欲暮风生浪未息宛在水中央空作两相忆
　　长门怨【宋刻作长门后怨案乐府诗集长门怨乃相和歌辞楚调曲列柳恽诗第一昶此诗第二五巻柳诗署长门怨则此后字悮衍也今从乐府诗集】
　　向夕千愁起自悔何嗟及愁思且归床【愁艺文类聚作悲悮】罗襦方掩泣绛树摇风软黄鸟弄声急金屋贮娇时不言君不入
　　鼓吹曲
　　巫山光欲晩【晩乐府诗集注一作晓】阳台色依依彼美岩之曲宁知心是非朝云触石起暮雨润罗衣愿解千金佩请逐大王归
　　巫山髙
　　上林乌欲栖【栖乐府诗集作飞悮】长安日行暮所思鬱不见【见文苑英华作已】空想丹墀歩帘动忆君来雷声似车度北方佳丽子窈窕能回顾夫君自迷惑非为妾心妬
　　有所思
　　姚翻同郭侍郎采桑一首
　　雁还髙柳北春归洛水南日照茱萸领风摇翡翠簪桑间视欲暮闺里遽饥蚕相思君助取相望妾那堪
　　孔翁归奉和湘东王教班媫妤一首
　　长门与长信日暮九重空雷声听隐隐车响絶珑珑恩光随妙舞团扇逐秋风铅华谁不慕人意自难终【谁不慕三字未详乐府诗集慕作暮艺文类聚末二句又作铅华谁不见人意自难同亦均不甚可解】
　　徐悱妻刘令答外诗二首
　　花庭丽景斜兰牖轻风度落日更新妆开帘对春树鸣鹂叶中响戱蝶枝边骛调瑟本要欢心愁不成趣良防诚非逺佳期今不遇欲知幽怨多春归深且暮
　　东家挺竒丽南国擅容辉夜月方神女朝霞喻洛妃还看镜中色此艶自知非摛词同妙好连类顿乖违智夫虽已丽【呉氏注本疑智夫当作智琼案令此篇乃答其夫徐悱对房前桃树咏佳期赠内之作因赠诗有方鲜比素二句以已为丽故以智夫虽已丽答之智夫葢以称悱考礼记郊特牲曰妇人从人者也夫也者以知帅人者也注训知为材智则智夫之名本于经义呉氏牵引智琼殊乖诗意】倾城未敢希
　　何思澂奉和湘东王教班媫妤
　　寂寂长信晩雀声愁洞房【愁宋刻作哦乐府诗集作喧今从艺文类聚】蜘蛛网髙阁驳藓被长廊【藓文苑英华作苏悮】虚殿帘帷静闲堦花蕋香悠悠视日暮【悠悠艺文类聚作愁愁】还复拂空牀【拂艺文类聚作守然不如拂字之有致】
　　拟古
　　故交不可忘犹如兰桂芳新知虽可悦不异茱萸香妾有鳯雏曲【雏艺文类聚作皇】非为陌上桑【为艺文类聚作无按此二句上句用陇西行语言已乃家中之健妇此句用陌上桑事言不比罗敷又自有夫作无为悮】荐君君不御抱瑟自悲凉
　　南苑逢美人
　　洛浦疑廻雪巫山似旦云倾城今始见倾国昔曽闻媚眼随羞合【眼宋刻作服羞宋刻作娇并悮今从艺文类聚】丹唇逐笑分风卷蒲萄帯日照石榴裠自有狂夫在空持劳使君
　　徐悱答唐娘七夕所穿针【冯氏校本谓徐悱及妻刘令诗俱见前此首疑后人所搀入其説甚是至谓或悱字悮则不然观孀闺絶绮罗句与令早寡语正相合检诸书亦皆作令诗葢宋刻误脱一妻字耳】
　　倡人助汉女靓妆临月华连针学并蔕萦缕作开花孀闺絶绮罗揽赠自伤嗟虽言未相识闻道出良家曽停霍君骑经过柳惠车无由一共语暂看日升霞



　　玉台新咏考异巻六
　　钦定四库全书
　　玉台新咏考异巻七
　　姚安府知府纪容舒撰
　　梁武帝捣衣
　　驾言易水北送别河之阳沉思惨行镳结梦在空牀既寤丹緑谬始知纨素伤中州木叶下边城应早霜隂虫日惨烈【烈疑作冽】庭草复云黄金风徂清夜【徂宋刻作但误】明月悬洞房嫋嫋同宫女助我理衣裳参差夕杵引哀怨秋砧扬轻罗飞玉腕弱翠低红妆朱顔色已兴【此句未详】眄睇目増光【目疑作自】捣以一匪石文成双鸳鸯制握断金刀薰用如兰芳佳期乆不归持此赠寒乡妾身谁为容思君苦人肠
　　拟长安有狭斜十韵【按此诗实十一韵宋刻葢误脱一字】
　　洛阳有曲陌曲陌不通驿忽逢二少童扶辔问君宅君宅邯郸右易忆复可知大息组絪緼中息佩陆离小息尚青绮总丱逰南皮三息俱入门家臣拜门垂三息俱升堂防酒盈千巵三息俱入户户内有光仪大妇理金翠中妇事么觽【么乐府诗集作玉】小妇独闲暇调笙游曲池丈人少徘徊鳯吹方参差
　　拟明月照髙楼
　　圆魄当虚闼清光流思筵筵思照孤影【思筵筵思四字诸本并同然不甚可解】凄怨还自怜台镜早生尘匣琴又无悲慕屡伤节离忧亟华年君如东榑景妾似西柳烟相去既路迥明晦亦殊悬愿为铜鐡辔以感长乐前
　　拟青青河边草
　　幕幕绣歩丝悠悠懐昔期昔期乆不归乡国旷音辉音辉空结迟半寝觉如至既寤了无形与君隔平生月以云掩光叶以霜摧老【叶以乐府诗集作叶似悮　摧疑作催】当途竞自容莫肯为妾道【此拟至谁肯相为言句而止似非完篇然别无可考姑以宋刻为据】
　　代苏属国妇
　　良人与我期不谓当过时秋风忽逢节白露凝前基怆怆独凉枕搔搔孤月帷忽听西北雁【忽宋刻作或悮冯氏校本注一作忽今从之】似从寒海湄果衔万里书中有生离词惟言长别矣不复道相思胡羊乆剽夺【剽宋刻作悮今从冯氏校本】汉节故支持帛上看未终脸下泪如丝空懐之死誓逺劳同穴诗
　　古意二首
　　飞鸟起离离惊散忽参池嗷嘈绕树上翩翾集寒枝既悲征役乆偏伤陇上儿寄言闺中爱此心讵能知不见松上萝叶落根不移
　　当春有一草緑花复重枝【重冯氏校本注一作垂】云是忘忧物生在北堂垂飞飞双蛱蝶低低两差池差池低复起此芳性不移飞蝶双复只此心人莫知
　　芳树
　　緑树始摇芳芳生非一叶一叶度春风芳芳自相接色杂乱参差众花纷重叠重叠不可思思此谁能惬
　　临髙台【文苑英华乐府诗集俱作简文帝诗】
　　髙台半行云望望髙不极【髙不文苑英华作不可】草树无参差山河同一色髣髴洛阳道道逺难别识【别文苑英华作可悮】玉阶故情人【情人文苑英华作人情悮】情来共相忆【共文苑英华作苦】
　　有所思
　　谁言生离乆适意与君别【意诸本并同以文意推之当作忆适忆与君别即文通古离别送君如昨日意】衣上芳犹在握里书未灭腰中双绮帯梦为同心结常恐所思露瑶华未忍折
　　紫兰始萌
　　种兰玉台下气暖兰始萌芬芳与时发宛转迎节生独使金翠娇偏动罗绮情二游何足懐【懐宋刻作壊悮冯氏校本作瓌亦悮】一顾非倾城羞将苓芝侣岂畏鶗鴂鸣
　　织妇
　　送别出南轩离思沉幽室调梭辍寒夜鸣机罢秋日良人在万里谁与共成匹愿得一回光照此忧与疾君情傥未忘妾心常自毕
　　七夕
　　白露月下团【团艺文类聚文苑英华俱作圆】秋风枝上鲜【风文苑英华作气悮冷冷鲜风过本陆机呉趋行语】瑶台含碧雾【含宋刻作函今从艺文类聚】琼幕生紫烟【琼艺文类聚文苑英华俱作罗】妙防非绮节佳防乃良年【良文苑英华作凉悮】玉壶承夜急【承文苑英华作并悮】兰膏依晓煎昔时悲难越今伤何易旋【昔时二句艺文类聚文苑英华俱作昔悲汉难越今伤河易旋于义为短】怨咽双念断凄悼两情悬【悼宋刻作草悮今从艺文类聚初学记作到则又以悼字音近而讹】
　　戱作
　　宓妃生洛浦逰女出汉阳妖闲逾下蔡神妙絶髙唐绵驹且变俗王豹复移乡况兹集灵异岂得无方将长袂必留客清哇咸绕梁燕赵羞容止西妲慙芬芳徒闻殊可弄【呉氏本注曰殊当作珠】定自乏明珰
　　皇太子圣制乐府三首【宋刻原注简文　按昭明先为太子故宋刻注简文以别之又案昭明艶诗传于今者除与简文及庾肩吾互见四首外尚有相逢狭路间三妇艶饮马长城窟行长相思等乐府四首咏同心莲咏弹筝人等诗二首当时篇咏自必更多而竟无一字登此集葢昭明薨而简文立新故之间意有所避不欲于武帝简文之间更置一人故屏而弗录耳即此一端断非后世作伪之人所能意及知此书歴代流传虽不免于窜易而要其根柢固出孝穆无疑也】
　　凌晨光景丽倡女鳯楼中前瞻削成小傍望巻旌空分妆间浅靥绕脸傅斜红张琴未调轸饮吹不全终【饮疑作歌】自知心所爱出入仕秦宫谁言连尹屈【尹宋刻作伊悮据左传改正】更是莫敖通轻轺缀皂葢飞辔轹云骢金鞍随系尾衔映纒戈缕荆山玉剑饰丹阳铜左把苏合弹旁持大屈弓控弦因鹊血挽彊用牛螉弋猎多登陇酣歌每入丰晖晖隐落日冉冉还房栊镫生阳燧火尘散鲤鱼风流苏时下帐象簟复韬筒雾暗窻前柳寒踈井上桐女萝托松际甘蔓井东拳拳特君爱【特冯氏校本作恃案特当训独作恃字与下句意不甚洽】歳暮望无穷
　　艶歌篇十八韵
　　铜梁指斜谷剑道望中区通星上分野作固下为都【固文苑英华作国误　下为宋刻作为下误今从文苑英华】雅歌因良守【因文苑英华作固误】妙舞自巴渝【渝文苑英华作歈误】阳城嬉乐所【所文苑英华作盛】剑骑欝相趋五妇行难至百两好逰娯牲祈望帝祀酒酹蜀侯诛【酹文苑英华作醉误】江妃纳重聘卓女爱将雏【爱宋刻作受误今从文苑英华】停时系爪【系文苑英华作击误】息吹更治朱【息吹句文苑英华作息路治唇朱误】春衫湔锦浪【春文苑英华注一作脱义可两存衫文苑英华作袗误】囘扇避阳乌闻君握节返【节文苑英华作道悮】贱妾下城隅
　　蜀国歌篇十韵
　　名都多丽质【丽文苑英华作雅】本自恃容姿荡子行未至【未文苑英华作不】秋胡无定期玉貌歇红脸【脸文苑英华作缕误】长颦串翠眉奁镜迷朝色缝鍼脆故丝【缝鍼文苑英华作针缝悮】本异摇舟咎何关窃席疑【窃席文苑英华作窃虎均未详所出】生离谁拊背溘死遽成迟王嫱貌本絶踉跄入氊帷卢姬嫁日晩非复少年时【少宋刻作好艺文类聚古乐府作少文苑英华作妙今从艺文类聚古乐府】转山犹可遂【转宋刻作传古乐府作转遂宋刻作逐乐府诗集作遂案江总杂曲有防山言应可转移句似转山古有此语但六朝所见之书今不尽见无由考其出处耳宋刻既语不可解今推以文意改从古乐府及乐府诗集】乌白望难期妾心徒自苦旁人防见嗤
　　妾薄命篇十韵
　　代乐府三首
　　遥看云雾中刻桷映丹红珠帘通晓日【晓古乐府作晩】金华拂夜风欲知歌管处【歌宋刻作声悮今从乐府诗集】来过安乐宫
　　新城安乐宫【城宋刻作成据乐府诗集改正】
　　季月双桐井新枝杂旧株晩叶藏栖鳯朝花拂曙乌还看西子照【西乐府诗集作稚误】银牀牵辘轳【牵乐府诗集作系悮】
　　双桐生空井
　　闺闲漏永永漏长宵寂寂草萤飞夜户丝虫绕秋壁薄笑未为欢微叹还成戚金簪髩下垂玉筯衣前滴
　　楚妃叹
　　和湘东王横吹曲三首
　　洛阳佳丽所大道满春光逰童初挟弹【初乐府诗集作时】蚕妾始提筐金鞍照龙马罗袂拂春桑玉车争晩入潘果溢髙箱
　　洛阳道
　　杨柳乱成丝攀折上春时叶密鸟飞碍风轻花落迟城髙短箫发林空画角悲曲中无别意【无别文苑英华作别无悮】倂为乆相思【为文苑英华注一作是乆文苑英华作一艺文类聚乐府诗集又作倂是为相思】
　　折杨柳【此篇艺文类聚亦作简文惟乐府诗集作柳恽疑其偶误】
　　贱妾朝下机正值良人归青丝悬玉蹬朱汗染香衣骤急珂弥响【珂弥宋刻作弥珂案艺文类聚文苑英华乐府诗集古乐府皆作珂弥今从之】多尘乱飞【艺文类聚作跳悮】雕胡幸可荐【胡文苑英华古乐府皆作菰】故心君莫违【心君文苑英华作人心】
　　紫骝马
　　雍州十曲抄三首【宋刻原注是襄州　案杜佑通典雍州襄阳也禹贡荆河州之南境春秋时楚地魏武始置襄阳郡晋兼置荆河州宋文帝割荆州置雍州号南雍魏晋以来常为重镇齐梁因之又乐府诗集襄阳乐条下引古今乐录亦称梁简文帝雍州十曲有大堤南湖北渚等曲则雍州字不误宋刻此注赘矣】
　　南湖荇叶浮复有佳期游银纶翡翠钓【钓乐府诗集作钩悮】玉舳芙蓉舟荷香乱衣麝桡声随急流
　　南湖
　　岸隂垂柳叶平江含粉堞【堞乐府诗集作蝶悮】好值城旁人多逢荡舟妾緑水溅长袖浮苔染轻檝
　　北渚
　　宜城断中道行旅亟流连【亟乐府诗集作极悮】出妻工织素妖姬惯数钱炊雕留上客【炊宋刻作吹悮上乐府诗集作吐亦悮】贳酒逐神仙
　　大堤
　　同庾肩吾四咏二首
　　采莲前岸隈舟子屡徘徊荷披衣可识风踈香不来欲知船度处当看荷叶开
　　莲舟买荷度
　　相随照緑水意欲重凉风【欲艺文类聚作是】流摇妆影壊钗落髩华空佳期在何许徒伤心不同
　　照流看落钗
　　和湘东王韵二首
　　花树含春丛罗帷夜长空【帷艺文类聚作帐】风声随篠韵月色与池同彩牋徒自襞无信徃云中
　　春宵
　　冬朝日照梁含怨下前牀帐搴竹叶帯镜转菱花光防是无人见何用早红妆
　　冬晓
　　戱作谢惠连体十三韵
　　杂蕋映南庭庭中光景媚可怜枝上花早得春风意春风复有情拂幔且开楹开楹开碧烟拂幔拂垂莲偏使红花散飘飏落眼前眼前多无况【前宋刻作亦悮今从冯氏校本注】参差欝可望朱绳翡翠帷绮幕芙蓉帐香烟出窻里落日斜阶上日影去迟迟节华咸在兹桃花红若防柳叶乱如丝丝条转暮光影落暮隂长春燕双双舞春心处处塲【塲字未详冯氏校本作扬亦为未惬以文义推之当作伤】酒满心聊足萱枝愁不忘
　　倡妇怨情十二韵
　　绮窻临画阁飞阁绕长廊风散同心草月送可怜光彷佛帘中出妖丽特非常耻学秦罗髻羞为楼上妆散诞披红帔生情新约黄斜镫入锦帐微烟出玉牀六安双瑇瑁八幅两鸳鸯犹是别时许留致解心伤含涕坐度日俄顷变炎凉玉关驱夜雪金气落严霜飞狐驿使断交河川路长荡子无消息朱唇徒自香
　　和徐録事见内人作卧具
　　密房寒日晩落照度窻边红帘遥不隔轻帷半巻悬方知纎手制讵减缝裳妍龙刀横膝上画尺堕衣前熨斗金涂色簪管白牙纒【呉氏注曰簪当作箴礼记妇事舅姑右佩箴管】衣裁合欢襵文作鸳鸯连鍼用双缝缕絮是八蚕绵香和丽丘蜜麝吐中台烟已入琉璃帐兼襍太华氊且共雕鑪暖非同团扇捐更恐从军别空牀徒自怜
　　戱赠丽人
　　丽妲与妖嫱【妲冯氏校本注一作姬葢据庄子毛嫱丽姬之语案果用庄子此文不应丽姬书其全名而毛嫱独改一妖字此妲字正指妲己武帝戱作诗有西妲慙芬芳句亦以西施妲己异代并称六朝人诗往往有此凑合语不足异也　艺文类聚又作丽旦或传写脱妲字之半或指郑旦亦未可知并附存之】共拂可怜妆同安髻里拨异作额间黄罗裠宜细简画屧重髙墙含羞未上砌微笑出长廊取花争间镊【间镊二字未详艺文类聚作寳镊亦不甚可解冯氏校本注一作问色义亦未惬】攀枝念蕋香但歌聊一曲鸣弦未肯张自矜心所爱三十侍中郎
　　秋闺夜思
　　非关长信别讵是良人征九重忽不见万恨满心生夕门掩鱼钥宵床悲画屏迥月临窻度【迥艺文类聚作廻悮】吟虫绕砌鸣初霜陨细叶秋风驱乱萤【驱艺文类聚作吹义可并存然驱字较有凋零将尽之意】故妆犹累日新衣襞未成【襞艺文类聚作制】欲知妾不寐城外捣衣声【衣艺文类聚作砧】
　　和湘东王名士悦倾城
　　美人称絶世丽色比花丛【比艺文类聚作譬】经居李城北【经宋刻作难今从艺文类聚】来往宋家东教歌公主第学舞汉成宫多游淇水上【上艺文类聚作曲】好在鳯楼中履髙疑上砌裾开特畏风衫轻见跳脱珠槩杂青虫垂丝绕帷幔落日度房栊妆窻隔柳色井水照桃红非怜江浦佩【江浦艺文类聚作交甫】羞使春闺空
　　从顿蹔还城
　　汉渚水初緑江南草复黄日照蒲心暖风吹梅蕋香【蕋艺文类聚作枝初学记作树】征舻舣汤堑归骑息金隍舞观衣常襞【常艺文类聚初学记并作恒】歌台未张持此横行去谁念守空牀
　　咏人弃妾
　　昔时娇玉歩含羞花烛边岂言心爱断衔啼私自怜常见欢成怨【常见艺文类聚作但觉】非关丑易妍独鹄罢中路孤鸾死镜前
　　执笔戱书
　　舞女及燕姬倡楼复荡妇参差大戾发摇曵小垂手钓竿蜀国弹新城折杨柳玉案西王桃蠡桮石榴酒甲乙罗帐异辛壬房户晖夜夜有明月时时怜更衣
　　艶歌曲【艺文类聚作艶歌行】
　　云楣桂成户飞栋杏为梁斜窻通蕋气【蕋艺文类聚作药悮】细隙引尘光【引宋刻作隐悮今从艺文类聚】裁衣魏后尺汲水淮南牀青骊暮当返【当返艺文类聚作已及悮】预使罗裾香【裾乐府诗集作裠义可两通艺文类聚作魂则字之讹也】
　　怨诗
　　秋风与白团本自不相安新人及故爱意气岂能寛黄金肘后铃白玉案前盘谁堪空对此还成无歳寒
　　拟沈隐侯夜夜曲
　　蔼蔼夜中霜何关向晓光【何乐府诗集作河】枕啼常帯粉身眠不着床兰膏尽更益薰鑪灭复香但问愁多少便知夜短长
　　七夕
　　秋期此时浃长夜徙河灵紫烟凌鳯羽奔光随玉輧洛阳疑剑气成都怪客星天梭织来乆方逢今夜停
　　同刘谘议咏春雪
　　晩霞飞银砾浮云暗未开入池消不积【消宋刻作稍今从艺文类聚】因风堕复来【堕艺文类聚作随悮】思妇流黄素温姬玉镜台看花言可挿定自非春梅
　　晩景出行
　　细树含残景春闺散晩香轻花髩边堕微汗粉中光飞鳬初罢曲啼乌忽度行羞令白日暮车骑欝相望
　　赋乐府得大垂手【古乐府作呉均诗】
　　垂手忽苕苕飞燕掌中娇罗衣恣风引【衣古乐府作衫】轻帯任情摇讵似长沙地促舞不囘腰
　　赋乐器名得箜篌
　　捩迟初挑吹弄急时催舞【时催文苑英华作持摧悮】钏响逐弦鸣衫囘半障柱【衫宋刻作私悮今从艺文类聚】欲知心不平君看黛眉聚
　　咏舞
　　可怜初二八【初二八初学记作二八初艺文类聚作称二八文苑英华作二八物并悮】逐节似飞鸿悬胜河阳伎闇与淮南同入行看履进【履文苑英华作复悮】转面望鬟空腕动苕华玉【苕初学记文苑英华并作昭】袖随如意风【袖初学记文苑英华并作衫】上客何湏起啼乌曲未终【曲未艺文类聚作未肯悮】
　　春闺情
　　杨柳叶纎纎佳人嬾织缣正衣还向镜迎春试举帘摘梅多绕树覔燕好窥檐只言逐花草计较应非嫌又三韵【案诗语似悼亡懐旧之词疑简文作伤美人诗六韵之后复作此诗防前首而言之故题曰又三韵选诗时取后一首而题则未改耳呉氏注本误以又字防上春闺又因诗有暮夜字遂改曰咏晩闺非也】
　　珠帘向暮下妖姿不可追花风暗里觉兰烛帐中飞何时玉窻里夜夜更缝衣
　　率尔为咏【此因戱调姬人而作故曰为咏为字本读去声冯氏校本误以为字为平声遂从别本改成字非也】
　　借问仙将画讵有此佳人倾城且倾国如雨复如神汉后怜飞燕周王重姓申挟瑟曽逰赵吹箫屡入秦玉堦偏望树长廊毎逐春约黄出意巧纒用法新迎风时引袖避日暂披巾踈花映鬟挿细佩绕衫身【身字未详】谁知日欲暮含羞不自陈
　　美人晨妆
　　北牕向朝镜【向朝艺文类聚作朝向】锦帐复斜萦娇羞不肯出犹言妆未成散黛随眉广燕脂逐脸生试将持出众定得可怜名
　　赋得当垆【宋刻作赋得咏当垆咏字显为误衍今删之冯氏校本作当垆曲案乐府襍歌曲词沈满愿亦有当垆曲明是古题而简文分赋得之故曰赋得葢作此诗时署题如是亦不必改用乐府本题也今仍从宋刻】
　　十五正团圆【团圆宋刻作团团今从冯氏校本】流光满上兰当垆设夜酒宿客解金鞍迎来挟瑟易【瑟乐府诗集作琴悮】送别唱歌难【唱宋刻作但悮今从乐府诗集】讵知心恨急翻令衣帯寛
　　林下伎【初学记作昭明太子诗】
　　炎光向夕敛促宴临前池【促文苑英华作徙义可两存初学记作从又徙字之误】泉将影相得【将宋刻作深今从艺文类聚】花与面相宜篪声如鸟哢舞袂写风枝【袂初学记作袖】欢乐不知醉千秋常若斯
　　拟落日窻中坐【案谢朓赠王主簿诗第一首作日落窻中坐此似倒书】
　　杏梁斜日照余辉映美人开函脱寳钏向镜理纨巾逰鱼动池叶舞鹤散堦尘空嗟千歳乆愿得及阳春
　　美人观画
　　殿上图神女宫里出佳人【宫艺文类聚作殿】可怜俱是画谁能辨伪真分明净眉眼一种细腰身所可持为异长有好精神
　　娈童
　　娈童娇丽质践董复超瑕羽帐晨香满珠帘夕漏赊翠被含鸳色雕牀镂象牙妙年同小史姝貌比朝霞袖裁连璧锦笺织细橦花【笺字未详疑当作帴説文帴裠也】揽袴轻红出囘头防髩斜嬾眼时含笑玉手乍攀花懐猜非后钓密爱似前车足使燕姬妬弥令郑女嗟
　　邵陵王纶代秋胡妇闺怨【艺文类聚作梁元帝闺怨】
　　荡子从游宦思妾守房栊尘镜朝朝掩寒衾夜夜空【衾艺文类聚作牀】若非新有悦何事乆西东知人相忆否泪尽梦啼中
　　车中见美人
　　关情非眉眼软媚着腰肢语笑能娇媄行歩絶逶迤空中自迷惑渠旁防不知悬念犹如此得时应若为
　　代旧姬有怨【艺文类聚亦作元帝诗】
　　宁为万里别乍此死生离【此艺文类聚作作悮】那堪眼前见故爱逐新移未展春花落【花宋刻作光与落字不应今从艺文类聚】遽被秋风吹【秋艺文类聚作凉】怨黛舒还敛啼妆拭更垂【更艺文类聚作复】谁能巧为赋黄金妾不赀【不宋刻作自悮今从艺文类聚】
　　湘东王绎登顔园故阁
　　髙楼三五夜流影入丹墀先时留上客夫婿美容姿【美容姿呉氏注本作芙蓉姿未详所本】妆成理蝉髩笑罢敛蛾眉【蛾宋刻作娥悮】衣香知歩近钏动觉行迟如何舞馆乐翻见歌梁悲犹悬北窻幌未巻南轩帷寂寂空郊暮非复少年时
　　戱作艶诗
　　入堂值小妇出门逢故夫含词未及吐绞袖且峙摇兹扇似月掩此泪如珠今懐固无已故情今有余
　　夜逰栢斋
　　烛暗行人静帘开云影入风细雨声迟夜短更筹急能下班姬泪复使倡楼泣况此客逰人中宵空伫立和刘上黄【初学记作元帝春日诗疑本作和刘上黄春日宋刻误脱两字耳】
　　新莺隐叶啭新燕向窻飞柳絮时依酒梅花乍入衣【柳絮时不应有梅花梅字疑误】玉珂逐风度金鞍映日辉无令春色晩独望行人归
　　咏晩栖乌
　　日暮连翩飞俱向上林栖风多前归驶【归艺文类聚文苑英华并作鸟】云暗后羣迷路逺声难彻飞斜行未齐应从故乡返几过入兰闺借问倡楼妾何如荡子妻【妻艺文类聚文苑英华作啼悮】
　　寒宵三韵【艺文类聚作寒□】
　　乌鹊夜南飞良人行未归池水浮明月寒风送捣衣愿织廻文锦因风寄武威
　　咏秋夜
　　秋夜九重空荡子怨房栊【荡子二字未详疑为荡妇之误】灯光入绮帷帘影进屏风金徽调玉轸兹夕抚离鸿
　　武陵王纪同萧长史看妓【初学记作刘孝绰同武陵王看妓诗】
　　燕姬奏妙舞郑女发清歌囘羞出慢脸送态入颦蛾【入初学记作表】宁殊值行雨【值初学记作过葢遇字之误】讵减见凌波想君愁日暮【暮初学记作落】应羡鲁阳戈
　　和湘东王夜梦应令
　　昨夜梦君归贱妾下鸣机悬知君意薄【悬艺文类聚作极然后村诗话亦作悬】不着去时衣故言如梦里赖得雁书飞
　　晓思
　　晨禽争学啭朝花乱欲开炉烟入斗帐屏风隐镜台红妆随泪尽荡子何时囘
　　闺妾寄征人
　　敛色金星聚萦悲玉筯流愿君看海气忆妾上髙楼【宋刻原注目作三首此首疑衍　案此书体例凡五言二韵之诗俱入第十巻中不应独此巻入此首葢亦如沈约八咏之六为后人附入耳】
　　【右第七巻皆萧氏父子兄弟之诗证以诸书往往一诗而彼此互见然孝穆编当代诸王之诗不应有误诸书传写自讹耳】






　　玉台新咏考异巻七
　　钦定四库全书
　　玉台新咏考异巻八
　　姚安府知府纪容舒撰
　　萧子显乐府二首
　　大明上苕苕阳城射凌霄光照窻中妇絶世同阿娇明镜盘龙刻簪羽鳯凰雕逶迤梁家髻【逶迤疑作倭堕后汉书梁冀妻孙寿作堕马髻古今注倭堕髻堕马之遗制也】冉弱楚宫腰轻纨杂重锦薄縠间飞绡三六前年暮四五今年朝蚕园拾芳茧【艺文类聚乐府诗集并作蚕笼拾芳翠误蚕应称箔不应称笼也】桑陌采柔条出入东城里上下洛西桥忽逢车马客飞葢动襜轺单衣鼠毛织寳剑羊头销丈夫疲应对御者辍衔镳柱间徒脉脉垣上防翘翘女本西家宿君自上宫要汉马三万疋夫壻仕嫖姚鞶囊虎头绶左珥鳬卢貂横吹龙钟管奏鼓象牙箫十五张内侍十八贾登朝皆笑顔郎老尽讶董公超
　　日出东南隅行
　　邯郸蹔辍舞【邯郸艺文类聚作章丹案太平御覧五百六十八引夏仲御别传曰女巫章丹陈珠二人妍姿冶媚清歌妙舞状若飞仙】巴姬请罢弦佳人淇洧上【上艺文类聚作出】艶赵复倾燕繁秾既为李照水亦成莲朝沽成都酒暝数河间钱余光幸未借【此句未详借艺文类聚作惜亦未详】兰膏徒自煎
　　代乐府美女篇
　　王筠和呉主簿六首
　　日照鸳鸯殿萍生雁鹜池逰尘随影入弱柳帯风垂青骹逐黄口【骹冯氏校本作鹘案西京赋青骹挚于鞲下注青骹鹰青胫者冯氏葢未考而误改之】独鹤惨羁防同衾逺游説结爱乆生离于今方溘死宁湏萱草枝
　　菤葹心未发蘼芜叶欲齐春蚕方曵绪新燕正衔泥野雉呼雌雊庭禽挟子栖从君客梁后方昼掩春闺山川隔道里芳草徒萋萋
　　春月二首
　　九重依夜管【此句未详】四壁惨无辉招摇顾西落乌鹊向东飞流萤渐收火络纬欲催机尔时思锦字持制行人衣所望丹心逹嘉客傥能归
　　露华初泥泥桂枝行梀梀杀气下重轩轻隂满四屋别宠増修夜逺征悲独宿愁萦翠羽眉泪满横波目长门絶往来【长门字疑误】含情空杼轴
　　秋夜二首
　　落日照红妆挟瑟当窻牖宁复歌蘼芜惟闻叹杨柳结好在同心离别由众口徒设露葵羮谁酌兰英酒防日杳无期蕣华安得乆
　　相思不安席聊至狭邪东愁眉仿戚里髙髻学城中双眉偏照日【呉氏注曰眉当作楣窃疑当作扉古诗涕下沾防扉】独蕊好萦风自陈心所想献赋甘泉宫传闻方鼎食讵意春闺中
　　逰望二首
　　刘孝绰遥见邻舟主人投一物众姬争之有客请余为咏
　　河流既浼浼河鸟复关关落花浮浦出飞雉度洲还【洲宋刻作州悮今从艺文类聚】此日倡家女【此艺文类聚作是】竞娇桃李顔良人惜美珥欲以代芳菅新缣疑故素盛赵蔑衰班曵绡争掩縠【争宋刻作事悮今从艺文类聚】摇佩奋鸣环【奋宋刻作夺悮今从艺文类聚】客心空振荡髙枝不可攀【髙艺文类聚作乔】
　　淇上人戯荡子妇示行事一首【此题诸本不同或作淇上戯荡子妇或作淇上戯荡子妇示行事惟宋刻作淇上人戯荡子妇示行事案孝绰终始南朝无縁逺逰淇上疑代拟淇上人之词而示行事三字中有讹脱后人求其説而不得遂删此三字辗转传写又并人字脱去之遂似孝绰自述桑中之遇耳今仍从宋刻以存其旧】
　　桑中始奕奕淇上未汤汤美人要杂佩上客诱明珰日闇人声静微歩出兰房露葵不待劝鸣琴无暇张翠钗挂已落罗衣拂更香如何嫁荡子春夜守空牀不见青丝骑徒劳红粉妆【不艺文类聚作未】
　　赋得照棊烛刻五分成【宋刻赋字下误衍一咏字据初学记删】
　　南皮吹罢终奕且留賔日下房栊暗华烛命佳人侧光照全局囘花半隐身不辞纎手倦【不初学记作莫按末二句乃代秉烛者意中语如作莫字即与下句羞字不贯　倦宋刻作巻悮今从初学记】羞令夜向晨
　　夜听妓赋得乌夜啼
　　鹍弦且辍弄鹤操暂停徽别有啼乌曲东西相背飞【相背艺文类聚作各自】倡人怨独守荡子逰未归【逰艺文类聚作犹文苑英华作殊】若逢生离唱【若逢艺文类聚作忽闻似不及若逢二字之惬适今仍从宋刻唱宋刻作曲与第三句复今从艺文类聚】长夜泣罗衣【长艺文类聚作中】
　　赋得遗所思
　　遗簪雕瑇瑁赠绮织鸳鸯未若华滋树交枝荡子房别前秋已落别后春更芳所思不可寄惟怜盈袖香
　　刘遵繁华应令
　　可怜周小童微笑摘兰丛鲜肤胜粉白慢脸若桃红【慢艺文类聚作】挟弹雕陵下垂钓莲叶东腕动飘香麝衣轻任好风幸承拂枕选得奉画堂中【得艺文类聚作侍】金屏障翠被蓝帊覆薰笼【艺文类聚无金屏二句葢类书节本】本知伤轻薄【知宋刻作欲悮今从艺文类聚】含词羞自通翦袖恩虽重残桃爱未终蛾眉讵湏嫉新妆递入宫【妆递艺文类聚作姬近】
　　从顿还城应令
　　汉水深难渡深潭见底清锦笮系鳬舸珠竿悬翠旍鸣笳芳树曲流唱采莲声神逰不停驾日暮返连营宁顾空房里堦上緑菭生
　　王训奉和率尔有咏【有咏据简文诗题当作为咏】
　　殿内多仙女从来难比方别有当窻艶复是可怜妆学舞胜飞燕染粉薄南阳散黄分黛色薰衣杂枣香简钗新辗翠试履逆填墙一朝恃容色非复守空房君恩若可恃愿作双鸳鸯
　　庾肩吾咏得有所思
　　佳期竟不归【竟文苑英华作杳】春物作芳菲拂匣看离扇开箱见别衣井桐生未合宫槐巻复稀不及衔泥燕从来相逐飞
　　咏美人看画应令【美人下宋刻误衍一自字据艺文类聚删】
　　欲知画能巧唤取真来映并出似分身相看如照镜安钗等周密着领俱周正不解平城围谁与丹青竞
　　赋得横吹曲长安道
　　桂宫连复道【连艺文类聚作延】黄山开广路逺听平陵钟遥识新丰树合殿生光采离宫起烟雾日落歌吹还【歌吹艺文类聚作唱歌悮】尘飞车马度
　　南苑还看人
　　春花竞玉顔俱折复俱攀细腰宜窄衣长钗巧挟鬟【挟艺文类聚作扶悮】洛桥初度烛青门欲上关中人应有望上客莫前还
　　送别于建兴苑相逢
　　相逢小苑北停车问苑中梅新杂柳故粉白映纶红去影背斜日香衣临上风云流堦渐黒氷开池半通去马船难驻啼乌曲未终惓然从此别车西马复东
　　和湘东王二首
　　征人别未乆【未艺文类聚作来】年芳复临牖烛下夜缝衣春寒偏着手愿及归飞雁因书寄髙柳
　　应令春宵
　　隣鸡声已传愁人竟不眠月光侵曙后霜明落晓前萦鬟起照镜谁忍挿花钿【挿艺文类聚作椠不可解然庾肩吾长安有狭邪行亦曰小妇多妖艶当钿椠石榴或六朝有此方言附存俟考】
　　应令冬晓
　　刘孝威侍宴赋得龙沙宵月明
　　鹊飞空绕树月轮殊未圆嫦娥望不出桂枝犹隐残落照移楼影浮光动堑澜枥马悲羌吹城乌啼塞寒传闻机杼妾愁余衣服单当秋终已脆【呉氏注曰终当作丝简文帝妾薄命篇缝针脆故丝可证】衔啼织复难敛眉虽不乐舞剑强为欢请谢函关吏行当泥一丸
　　奉和湘东王应令冬晓
　　妾家边洛城惯识晓钟声钟声犹未尽汉使报应行天寒砚水冻心悲书不成
　　鄀县遇见人织率尔寄妇【鄀艺文类聚作郄按鄀县楚地见左传注郄乃晋邑不以县名孝威歴任南朝无縁北渉作郄为悮又题首有在字则义可两存】
　　妖姬含怨情织素起秋声度梭环玉动踏蹑佩珠鸣【鸣艺文类聚作明】经稀疑杼澁纬断恨丝轻葡萄始欲罢鸳鸯犹未成云栋共徘徊纱窻相向开窻踈眉语度纱轻眼笑来胧胧隔浅纱的的见妆华镂玉同心藕列寳连枝花【列艺文类聚作襍】红衫向后结【衫艺文类聚作巾】金簪临髩斜机顶挂流苏机旁垂结珠青丝引伏兎黄金绕鹿卢艶彩裾边出芳脂口上渝百城交问遗【遗宋刻作道殊无意义案古词有所思曰何用问遗君防珠瑇瑁簪作问遗于文为惬故从艺文类聚】五马共歭直为闺中人守故不要新梦啼渍花枕觉泪湿罗巾独眠真自难重衾犹觉寒愈忆凝脂暖弥想横陈欢【艺文类聚愈作女暖作缓陈作尘并悮】行驱金络骑归就城南端城南稍有期【城南艺文类聚作南端悮】想子亦劳思罗襦乆应罢花钗堪更治新妆莫防黛【莫艺文类聚作不悮】余还自画眉
　　徐君蒨共内人夜坐守歳
　　欢多情未极赏至莫停杯酒中挑喜子防里覔杨梅帘开风入帐烛尽炭成灰勿疑髩钗重为待晓光来
　　初春携内人行戯
　　梳饰多今世衣着一时新草短犹通屧梅香渐着人树斜牵锦帔风横入红轮满酌兰英酒对此得娯神
　　鲍泉南苑看逰者
　　洛阳小苑地车马盛经过縁沟驻行幰傍柳转鸣珂履髙全响佩【全宋刻作含悮今从呉氏注本】袜轻半隐罗浮云无处所何用转横波
　　落日看还
　　妖姬竞早春上苑逐名辰【辰艺文类聚作臣悮】菭轻变水色霞浓掩日轮雕甍斜落景画扇拂逰尘衣香遥已度衫红逺更新谁家荡舟妾何处织缣人
　　刘缓敬酬刘长史咏名士悦倾城
　　不信巫山女不信洛川神何关别有物还是倾城人经共陈王戯曽与宋家邻未嫁先名玉来时本姓秦粉光犹似面朱色不胜唇遥见疑花发闻香知异春钗长逐鬟髲袾小称腰身【艺文类聚无钗长二句葢类书节本】夜夜言娇尽日日态还新工倾荀奉倩能迷石季伦上客徒留目不见正横陈
　　杂咏和湘东王三首
　　别后春池异荷尽欲生氷箱中剪刀冷台上面脂凝纎腰转无力寒衣恐不胜【恐艺文类聚作怨悮】
　　寒闺
　　楼上起秋风絶望秋闺中烛溜花行满香然籨欲空徒交两行泪俱浮妆上红
　　秋夜
　　不堪寒夜乆夜夜守空牀衣裾逐坐襵钗影近镫长无怜四幅锦何须辟恶香
　　冬宵
　　邓铿和隂凉州杂怨
　　别离虽未乆遂如长别离【首二句艺文类聚作暂别犹添恨何忍别经时】丛桂频销叶庭树防攀枝君言妾貌改妾畏君心移终湏一相见倂得两相知【相知艺文类聚作心知】
　　奉和夜听伎声【案诗语似观伎之作疑题有悮】
　　华烛似明月鬟影胜飞桥伎儿齐郑舞争妍学楚腰新歌自作曲旧瑟不湏调众中俱不笑坐上莫相撩
　　甄固奉和世子春情
　　昨晩褰帘望初逢双燕归今朝见桃李不啻数花飞已愁春欲度【已宋刻作以葢古书以字多作防因传写成以耳】无复寄芳菲
　　庾信奉和咏舞
　　洞房花烛明燕余双舞轻顿履随踈节【随踈艺文类聚作踈随悮】低鬟逐上声歩转行初进【歩宋刻作半初学记作伴并悮今从艺文类聚】衫飘曲未成【衫飘宋刻作飘衫悮今从艺文类聚】鸾囘镜欲满鹤顾市应倾已曽天上学讵似世中生【似艺文类聚作是义可两存文苑英华作见悮　世初学记文苑英华并作地悮】
　　七夕【此诗今本开府集不载葢今本乃搜辑而成编録者偶遗之耳】
　　牵牛遥映水织女正登车星桥通汉使机石逐仙查隔河相望近经秋离别赊愁将今日恨复作明年花
　　和何仆射还宅懐故
　　紫阁旦朝罢中台夕奏稀【夕宋刻作文今从冯氏校本注】无复千金笑徒劳五日归歩檐朝未埽兰房昼掩扉菭生理曲处网积囘文机故瑟余弦断歌梁秋燕飞朝云谁可望夜帐定难依愿凭甘露入方假慧灯辉宁知洛城晩还泪独沾衣
　　刘邈万山见采桑人
　　倡妾不胜愁结束下青楼逐伴西蚕路【西蚕冯氏校本注作西域悮按隋书礼志韦昭有西蚕颂葢古蚕宫在西郊也】相携东陌头【东艺文类聚作南】叶尽时移树枝髙乍易钩【乍乐府诗集作任悮】丝绳挂且脱【挂乐府诗集作提】金笼写复收蚕饥日已暮【暮艺文类聚作晩】讵为使君留【讵乐府诗集作谁误】
　　见人织聊为之咏【艺文类聚作徐陵咏织妇诗案此书孝穆所编于自作不应悮署葢艺文类聚误也】
　　纎纎运玉指脉脉正蛾眉振蹑开交缕停梭续断丝檐花照初日【檐花照初日艺文类聚作檐前初月照】洞户未垂帷弄机行掩泪翻令织素迟【翻艺文类聚作弥】
　　秋闺
　　萤飞绮窻外妾思霍将军镫前量兽锦檐下织花纹坠露如轻雨长河似薄云秋还百种事衣成未暇薰
　　鼓吹曲　折杨柳
　　髙楼十载别杨柳擢丝枝摘叶惊开驶攀条恨乆离年年阻音信月月减容仪春来谁不望相思君自知【君字于义难通疑为各字之悮】
　　纪少瑜建兴苑
　　丹陵抱天邑紫渊更上林银台悬百仞玉树起千寻水流冠葢影风扬鼓吹音歭怜拾翠顾歩惜遗簪日落庭花转方幰屡移隂终言乐未极不道爱黄金
　　拟呉均体应教
　　庭树发春晖逰人竞下机郤匣擎歌扇开箱择舞衣桑萎不复惜看光遽将夕自有专城居空持迷上客
　　春日
　　愁人试出牖春色定无穷参差依网日澹荡入帘风落花还绕树轻飞去隐空徒令玉筯迹双垂明镜中闻人蒨春日【按元和姓纂曰梁有闻人蒨诗载玉台集所言与此本合】
　　髙台动春色清池照日华緑葵向光转翠柳逐风斜林有惊心鸟园多夺目花相与咸知节叹子独离家行人今不返何劳空折麻【艺文类聚初学记文苑英华并无末二句疑后来所删】徐孝穆走笔戯书应令【孝穆编歴代之诗不应自牧已作疑自此以下皆后人所附入如前徐悱妇及武陵王诸作然此书乃奉简文之命而作或当时爱重其文使自编入如太平广记之收徐稽神録又或自喜其文偶以入选如芮挺章之国秀集尚均为事理所有惟无所避忌而变例书字其义难明寒山赵氏以为其子姓所书案文选任彦升上萧太传固辞夺礼啓内昉啓一本作君啓吕向注曰昉家集讳其名但曰君撰者因而録之又文苑英华载孝穆诸书亦称孤子徐君与吕向之説合疑其家录本之时既讳其名而杂列于古今作者之中又不可署曰徐君因变例书字考顔氏家训北朝人名字并讳南朝人讳名不讳字赵氏所説似非尽无据也年湮世逺考证为难疑以传疑姑仍宋刻书之】
　　此日乍殷勤相嫌不如春今宵花烛泪不是夜迎人舞席秋来巻歌筵无数尘曽经新代故那恶故迎新片月窥花簟轻寒入帔巾秋来应瘦尽偏自着腰身
　　奉和咏舞
　　十五属平阳因来入建章主家能教舞城中巧画妆【画宋刻作旦悮今从艺文类聚】低鬟向绮席举袖拂花黄烛送窻边影衫传箧里香【箧宋刻作铪按广雅铪铤也于舞衫无渉文苑英华注集作铃尤悮此必箧讹为袷袷讹为铪铪又讹为铃耳今从艺文类聚】当关好留客【关艺文类聚作由义同初学记作延文苑英华作筵葢因误以当关为司阍而改为筵字又传写脱去半字遂转为延于下句故作二字殊不相应今仍从宋刻】故作舞衣长【长文苑英华注集作裳悮】
　　和王舍人送客未还闺中有望
　　倡人歌吹罢对镜览红顔拭粉留花胜除钗作小鬟绮镫停不灭髙扉掩未关良人在何处惟见月光还
　　为羊兖州家人答饷镜
　　信来赠寳镜亭亭似圆月镜乆自愈明人乆情愈歇【二愈字宋刻并作逾悮】取镜挂空台于今莫复开不见孤鸾鸟亡魂何处来
　　呉孜春闺怨
　　玉关音使断借问不相谙春光太无意窥窻来见参乆与光音絶【音字未详疑当作景】忽见日东南柳枝皆嬲燕桑叶复催蚕物色顿如此孀居自不堪
　　汤僧济咏渫井得金钗【太平御覧作阳济葢传写脱悮初学记亦作汤僧济渫初学记作深案説文渫训治井作深无义】
　　昔日倡家女摘花露井边摘花还自挿【挿初学记太平御覧并作比】照井还自怜【照井初学记太平御覧并作挿映】窥窥终不罢【罢太平御覧作已】笑笑自成妍寳钗于此落从来不忆年【不忆初学记太平御覧并作非一】翠羽成泥去金色尚如先此人今不在此物今空传徐悱妻刘氏和媫妤怨【令娴已见六巻此巻不应重出案乐府诗集此首及下一首均作王叔英妻玉台旧本亦必如是后人因艺文类聚载此首为徐悱妻遂改题此首为令娴而未检前之己见耳】
　　日落应门闭愁思百端生况复昭阳近传闻歌吹声宠移终不恨【终艺文类聚作真悮】谗枉太无情只言争分理非妬舞腰轻【妬乐府诗集作独悮】
　　王叔英妻刘氏和昭君怨
　　一生竟何定万事良难保【良文苑英华作最悮】丹青失旧图匣玉成秋草【匣玉宋刻作玉匣按石崇王明君词昔为匣中玉今为粪上英朝华不足欢甘与秋草并则玉匣为悮今从艺文类聚】相接辞关泪【相接文苑英华作想妾悮今仍宋刻】至今犹未燥汉使汝南还【诸本并作汝南于义无取按汉书称幕南无王庭而注谓幕即汉字此汉南之讹也】殷勤为人道















　　玉台新咏考异巻八
　　钦定四库全书
　　玉防新咏考异巻九
　　姚安府知府纪容舒撰
　　歌词二首【此二首艺文类聚亦并作古词然核其时代不在越人歌之前按文苑英华载前一首为梁武帝作乐府诗集载后一首亦为梁武帝作疑此二诗本署武帝序在简文之前后人因蓺文类聚之文改为古词升之巻端而偶忘越人歌等之尤古耳观前八巻五言诗及第十巻五言小诗均以梁武列简文前独此巻歌词有简文而无梁武其为改窜移掇痕迹显然可观也】
　　东飞伯劳西飞燕黄姑织女时相见【李义山燕诗有去应逢阿母句自注引古词东飞伯劳西飞燕黄姑阿母时相见则织女字当作阿母然黄姑织女义取相望阿母则于义似无所取桂华冯冯庾子山误读汉书弋者何慕张曲江讹记法言名流涉笔不必定无疎舛义山或偶然失记耳】谁家女儿对门居开顔发艶照里闾南窻北牖挂明光【宋刻及蓺文类聚并顔作华艶作色今从文苑英华及古乐府　挂明光文苑英华古乐府并作桂月光按此即珊瑚挂镜烂生光意作桂月无义蓺文类聚亦与宋刻同】罗帷绮帐脂粉香女儿年几十五六窈窕无双美如玉三春已暮花从风空留可怜与谁同【与谁文苑英华古乐府并作谁与】
　　河中之水向东流洛阳女儿名莫愁莫愁十三能织绮十四采桑南陌头【南蓺文类聚作东】十五嫁为卢家妇十六生儿字阿侯卢家兰室桂为梁中有鬰金苏合香头上金钗十二行足下丝履五文章珊瑚挂镜烂生光平头奴子提履箱人生富贵何所望恨不早嫁东家王【早嫁宋刻作嫁与今从古乐府】
　　越人歌一首【并序】
　　楚卾君子脩者【子脩説苑作子晢】乗青翰之舟张翠羽之葢榜栧越人悦之櫂檝而越歌以感卾君欢然举绣被而覆之其词曰
　　今夕何夕搴舟中流今日何日与王子同舟山有木兮木有枝心悦君兮君不知【説苑载此歌曰今夕何夕兮搴洲中流今日何日兮得与王子同舟防羞被好兮不訿诟耻心几烦而不絶兮得知王子山有木兮木有枝心悦君兮君不知与此所载互异然古籍流传是不一本介之推龙蛇之歌史记与吕氏春秋説苑新序各殊接舆之歌论语与庄子互异沧浪之歌孟子与文子不同六朝人所见之书隋志所着録者今已十不存一苟其文从字顺义可并通即不能防其必悮也】
　　司马相如琴歌二首【并序】
　　司马相如游临卭富人卓王孙有女文君新寡窃于壁间窥之相如鼓琴歌挑之曰
　　鳯兮鳯兮归故乡遨游四海求其皇【求其太平御覧作索我】时未通遇无所将【通遇太平御覧作遇兮】何悟今夕升斯堂【升宋刻作升悮今从蓺文类聚】有艳淑女在此方【方太平御覧作房】室迩人遐毒我膓【毒宋刻作独悮今从乐府诗集】何縁交颈为鸳鸯【乐府诗集此句下有胡颉颃兮共翺翔一句于文为复宋刻无之太平御覧亦无之】
　　皇兮皇兮从我栖得托孳尾永为妃交情通体心和谐中夜相从知者谁双兴俱起翻髙飞无感我思使余悲
　　乌孙公主歌诗一首【并序】
　　汉武元封中以江都王女细君为公主嫁与乌孙昆弥至国而自治宫室【宫室宋刻作室宫据汉书改】嵗时一再防言语不通公主悲愁自作歌曰
　　吾家嫁我兮天一方逺托异国兮乌孙王穹庐为室兮氊为墙以肉为食兮酪为浆居常土思兮心内伤愿为黄鹄兮还故乡【吾家下宋刻有之字以肉为食宋刻无以字居常土思宋刻作常思汉土愿为黄鹄宋刻作愿为飞黄鹄又蓺文类聚所载逺托句居常句俱无兮字土思作思土肉字上亦无以字按此歌出汉书西域传正史所载当以为据诸本葢传冩讹异今并从汉书改正】
　　汉成帝时童謡歌二首【并序】
　　汉成帝赵皇后名飞燕宠幸冠于后宫常从帝出入时富平侯张放亦称佞幸为期门之游故歌云张公子时相见也飞燕骄妒【骄宋刻悮作娇】成帝无子故云啄皇孙华而不实王莽自云代汉者德土色尚黄故云黄雀飞燕竟以废死故为人所怜者也
　　燕燕尾涏涏【案涏涏宋刻作殿殿葢以音近而误今据汉书改正近本汉书作涎涎又以形似而讹矣】张公子时相见木门仓琅根【琅宋刻悮作狼今从汉书改】燕飞来啄皇孙
　　桂树花不实黄雀巢其顚昔为人所羡今为人所怜【按汉书五行志前一首啄皇孙句下有皇孙死燕啄失二句后一首桂树华不实句上有邪径败良田谗口乱善人二句宋刻皆无之然孝穆所列小序毎句各为训释而不及此四句似乎孝穆原本即以删节非传冩脱漏今仍从宋刻所载以存其旧】
　　汉桓帝时童謡歌二首
　　小麦青青大麦枯谁当获者妇与姑丈夫何在西击胡吏买马君具车请为诸君鼔咙胡
　　城上乌尾毕逋公为吏子为徒一徒死百乗车车班班入河间河间姹女工数钱以钱为室金为堂石上慊慊舂黄梁下有悬鼓【按上句梁字从米下句梁字从木诸本多淆】我欲击之丞相怒【宋刻子作儿入作至河间姹女上亦有一至字钱为室上无以字慊慊舂黄梁作舂膴梁梁下作膴之下蓺文类聚子亦作儿班班作班兰入亦作至河间下不叠河间二字以钱为室四字作银为室石上慊慊作户上膴膴梁下有悬鼔句无梁字悬字按此謡载续汉书五行志司马彪随文诠释刘昭复加推衍一字一句俱有意义其宋刻及蓺文类聚所载颇为格格难通恐传冩有讹今从续汉志改正】
　　张衡四愁诗四首【按文苑载此四诗前有平子自叙所谓依屈原以美人为君子以珍寳为仁义以水深雪雰为小人思以道术相报贻于时君而惧谗邪不得以通者正作者之本意孝穆独删去之葢此集所録皆裠裾脂粉之词可偹艶体之用其非艳体而见收者亦必篇中字句有涉闺帏故一巻汉时童謡以广眉半额字而录三巻陆机缓声歌以宓妃等字而録陶潜拟古以美人酣歌字而録五巻何逊赠鱼司马诗以歌黛舞腰字而録以及此巻汉謡四首其二以赵飞燕张放而録其二以丈夫何在及姹女数钱二语而録晋謡一首以女子千妖字而録其意防皆可逆推此四诗之见録亦以美人赠报等语若存其本序则与艶体为不伦故删去以就此书之例非遗漏也呉氏本从文选补入殊非孝穆之本防】
　　一思曰我所思兮在太山欲徃从之梁甫艰侧身东望涕沾翰美人赠我金错刀何以报之英琼瑶路逺莫致倚逍遥何为懐忧心烦劳
　　二思曰我所思兮在桂林欲往从之湘水深侧身南望涕沾襟美人赠我金琅玕【金宋刻及五臣文选注本并作琹今从李善文选注本】何以报之双玉盘路逺莫致倚惆怅何为懐忧心烦怏三思曰我所思兮在汉阳欲往从之陇坂长侧身西望涕沾裳美人赠我貂襜褕【太平御覧氍防部引张衡四愁诗曰美人赠我毡氍防以韵推之当在此首然诸本并作貂襜防疑御覧悮也】何以报之明月珠路逺莫致倚歭何为懐忧心烦纡
　　四思曰我所思兮在雁门欲往从之雪纷纷侧身北望涕沾巾美人赠我锦绣段何以报之青玉案路逺莫致倚増叹何为懐忧心烦惋
　　秦嘉赠妇诗一首【宋刻原注四言】
　　暧暧白日引曜西倾啾啾鸡雀【雀可云赴楹鸡不可云赴楹鸡字疑悮然潘岳寡妇赋曰雀羣飞而赴楹兮鸡登栖而敛翼李善注引此诗亦作鸡雀】羣飞赴楹皎皎明月煌煌列星严霜凄怆飞雪覆庭寂寂独居寥寥空室【室字与烛字不谐疑当作屋】飘飘帷帐荧荧华烛尔不是居帷帐何施尔不是照华烛何为
　　魏文帝乐府燕歌行二首
　　秋风萧瑟天气凉草木摇落露为霜羣燕辞归雁南翔【雁乐府诗集作鹄悮】念君客游多思肠【君乐府诗集作吾悮】慊慊思妇恋故乡君何掩防寄他方【君何蓺文类聚作何为】贱妾茕茕守空房忧来思君不可忘【不可乐府诗集作不敢】不觉泪下沾衣裳援琴鸣发清商短歌微吟不能长明月皎皎照我床星汉西流夜未央牵牛织女遥相望尔独何辜限河梁【辜宋刻作幸悮今从文选】
　　别日何易防日难山川遥逺路漫漫鬰陶思君未敢言寄声浮云往不还涕零雨面毁容顔谁能懐忧独不叹展诗清歌聊自寛乐往哀来摧肺肝耿耿伏枕不能眠披衣出户步东西【冯氏校本注西一作偏由不知西古音先而摭左传臆改之以就后世声律也】仰看星月观云间【看晋乐所歌作载按入乐之词率皆増损本不足以为据然此句看与观复殊乖句格疑戴字乃其本文而看字为传冩讹舛也】飞鸟晨鸣声可怜防连顾懐不能存
　　曹植乐府妾薄命行一首【宋刻原注六言】
　　日既逝矣西藏【日既逝矣宋刻作日月既逝按日夕不当兼言月藏葢分为二篇时所改今从蓺文类聚】更防兰室洞房华镫步障舒光【步障蓺文类聚作先置悮】皎若日出榑桑促樽合坐行觞主人起舞娑盘能者冗触别端【此句未详】腾觚飞爵阑干同量等色齐顔任意交属所欢朱顔发外形兰【形兰二字未详】袖随礼容极情妙舞僊僊体轻【妙蓺文类聚作屡】裳解履遗絶缨【裳解蓺文类聚作解裳】俛俯笑喧无呈【呈字未详疑当作程程节度限制也】覧持佳人玉顔齐接金爵翠盘【接蓺文类聚作举】手形罗袖良难腕弱不胜珠环御巾裛粉君旁【裛粉太平御覧作粉于悮】中有霍纳都梁鸡舌五味杂香进者何人齐姜恩重爱深难忘名筵亲好宴私但歌桮来何迟客赋既醉言归主人称露未晞【蓺文类聚载此篇前有携玉手喜同车北上云阁飞除钧台蹇产清虚池塘灵沼可娱仰泛龙舟緑波俯擢神草枝柯想被宓妃洛河退咏汉女湘娥八句乐府诗集则分前八句自为一篇按前八句文似未毕而此首既逝更会二字亦突起无根当以蓺文类聚通作一篇为是然吴兢乐府解题亦曰妾薄命曹植云日月既逝西藏葢恨燕私之欢不及则分日月既逝以下自为一篇当时原有此别本孝穆编次之时偶据所见録之非删节亦非脱误今仍宋刻所载而附録异同如右】
　　傅拟北乐府三首
　　歴九秋兮三春遗贵客兮逺賔【宋刻遗字上悮衍分字今从乐府诗集删然遗字亦不可解疑为邀字之讹】顾多君心所亲乃命妙伎才人炳若日月星辰【其一】序金垒兮玉觞賔主逓起雁行【雁乐府诗集作冩悮】杯若飞电絶光交觞接巵结裳【结裳二字未详】慷慨欢笑万方【其二】奏新诗兮夫君烂然虎变龙文浑如天地未分齐讴楚舞纷纷歌声上激青云【其三】穷八音兮异伦奇声靡靡毎新微笑素齿丹唇逸响飞薄梁尘精爽入神【其四】坐咸醉兮沾欢引樽促席临轩进爵献夀翩翻【翩翻乐府诗集作翻翻】千秋要君一言愿爱不移若山【其五】君恩爱兮不竭譬若朝日夕月此景万里不絶长保初醮结髪何忧坐生胡越【其六　坐字下乐府诗集悮脱生字】擕弱手兮金环上游飞阁云间穆若鸳鳯双鸾【鸾乐府诗集悮作燕】还幸兰房自安娯心极意难原【其七】乐既极兮多懐盛时忽逝若頺寒暑草御景廻春荣随风飘摧感物动心増哀【其八】妾受命兮孤虚男儿堕地称姝【堕乐府诗集作随悮】女弱虽存若无【虽宋刻作难今从乐府诗集】骨肉至亲更疎奉事他人托躯【其九】君如影兮随形贱妾如水浮萍明月不能常盈谁能无根保荣良时冉冉代征【其十】顾绣领兮含辉皎日回光侧微【侧乐府诗集作则】朱华忽尔渐衰影欲舍形髙飞谁言往恩可追【其十一　恩乐府诗集作思悮】荠与麦兮夏零兰桂践霜逾馨【霜乐府诗集作履】禄命悬天难明委心结意丹青何忧君心中倾【其十二】
　　歴九秋篇董逃行【逃宋刻悮作桃　吴兢乐府解题称傅董逃行十二章具述夫妇离别之意所言与诗意全殊岂别有十二章而亡之耶然曹植妾薄命篇解题谓恨燕私之欢不乆亦非诗意则所解固不尽可据也】
　　车遥遥兮马洋洋廹思君兮不可忘君安游兮西入秦愿为影兮随君身君在隂兮影不见君依光兮妾所愿
　　车遥遥篇
　　燕人美兮赵女佳其室则迩兮限层崕云为车兮风为马玉在山兮兰在野【玉在太平御覧作玉为悮　山蓺文类聚作泥】云无期兮风有止思心多端兮谁能理
　　燕人美篇
　　拟四愁诗四首【并序】
　　昔张平子作四愁诗体小而俗七言类也聊拟而作之名曰拟四愁诗其辞曰
　　我所思兮在瀛洲愿为双鹄戯中流牵牛织女期在秋山髙水深路无由愍予不遘婴殷忧佳人贻我明月珠何以要之比目鱼海广无舟怅劳敂寄言飞龙天马驹风起云披飞龙逝惊波滔天马不厉何为多念心忧世【其一】
　　我所思兮在珠厓愿为比翼浮清池刚柔合德配二仪形影一絶长别离愍余不遘情如擕佳人贻我兰蕙草何以要之同心鸟火热水深忧盈抱申以琬琰夜光寳卞和既没玉不察存若流光忽电灭何为多念独蕴结【其二】
　　我所思兮在昆山愿为鹿窥虞渊日月回耀照景天【照景疑当作景照】参差旷隔防无縁愍余不遘罹百艰佳人赠我苏合香何以要之翠鸳鸯悬度弱水川无梁申以锦衣文绣裳三光骋迈景不防鲜矣民生忽如浮何为多念祗自愁【其三】
　　我所思兮在朔方愿为飞燕俱南翔焕乎人道着三光胡越殊心生异乡愍余不遘罹百殃佳人贻我羽葆缨何以要之影与形増冰忧结繁华零申以日月指明星星辰有翳日月移驽马哀鸣慙不驰何为多念徒自亏【其四】
　　盘中诗一首【按沧浪诗话列盘中诗为一体注曰玉防集有此诗苏伯玉妻作冩之盘中屈曲成文也据此则此诗出处以玉防新咏为最古当时旧本亦必明署苏伯玉妻之名故沧浪云尔宋刻于题上悮佚其名因而目録失载冯氏校本遂改题为傅之诗殊为疎舛又此诗列傅张载之间其为晋人无疑诗纪诗乗并列之汉诗亦未详何据】
　　山树髙鸟鸣悲泉水深鲤鱼肥空仓雀常苦饥吏人妇会夫稀出门望见白衣谓当是而更非还入门中心悲北上堂西入阶急机绞杼声催长叹息当语谁君有行妾念之出有日还无期结巾带【巾带疑当作中带説见一巻枚乗杂诗苐二首】长相思君忘妾天知之【天冯氏诗纪作未似于义为长】妾忘君罪当治妾有行宜知之黄者金白者玉髙者山下者谷姓为苏字伯玉作人才多智谋足家居长安身在蜀何惜马蹄归不数羊肉千斤酒百斛令君马肥麦与粟今时人智不足与其书不能读当从中央周四角
　　张载拟四愁诗四首
　　我所思兮在南巢欲往从之巫山髙登厓逺望涕泗交我之懐矣心伤劳佳人遗我筒中布何以赠之流黄素愿因飘风超逺路终然莫致増想慕【其一】
　　我所思兮在朔湄欲往从之白雪霏登厓永眺涕泗頺我之懐矣心伤悲佳人遗我云中翮何以赠之连城璧愿因归鸿超遐隔【超宋刻作起悮】终然莫致増永积【其二】
　　我所思兮在陇原欲往从之隔秦山【秦山宋刻作泰山按陇原在西泰山不能相隔蓺文类聚作秦山今从之】登厓逺望涕泗连我之懐矣心伤烦佳人遗我双角端何以赠之雕玉环愿因行云超重峦终然莫致増永叹【其三】
　　我所思兮在营州【四愁本分属四方南巢在南朔湄在北陇原在西此首应指东方而曰营州者葢据尔雅释地齐曰营州之文非讹字也】欲往从之路阻修登厓逺望涕泗流我之懐矣心伤忧佳人遗我緑绮琴何以赠之双南金愿因流波超重深终然莫致増永吟【其四】
　　晋惠帝时童謡歌一首
　　邺中女子莫千妖前至三月抱胡腰
　　陆机乐府燕歌行一首
　　四时代序逝不追寒风习习落叶飞蟋蟀在堂露盈堦念君逺游常若悲君何缅然乆不归贱妾悠悠心无违白日既没明镫辉寒禽赴林匹鸟栖双鸠闗闗宿河湄忧来感物涕不晞非君之念思为谁别日何早防日迟
　　鲍昭代淮南王二首
　　淮南王好长生服食练气读仙经琉璃药碗牙作盘金鼎玉匕合神丹合神丹戯紫房【戯蓺文类聚乐府诗集并作赐悮】紫房彩女弄明珰鸾歌鳯舞防君膓
　　朱城九门门九开【首句乐府诗集作朱门九重门九闺悮】愿逐明月入君懐入君懐结君佩怨君恨君恃君爱筑城思坚剑思利同盛同衰莫相弃
　　代白纻歌词二首
　　朱唇动素袖举【宋刻作素腕蓺文类聚作素袖按晋白纻舞词质如轻云色如银爱之遗谁赠佳人制以为袍余作巾袍以光躯巾拂尘丽服在御防佳賔则素袖寔切白纻宋刻葢不知古不忌白而误改乐府诗集亦与蓺文类聚同今从之】洛阳少童邯郸女古称渌水今白纻催急管为君舞穷秋九月荷叶黄北风驱雁天雨霜夜长酒多乐未央
　　春风澹荡使思多天色净緑气妍和桃含红萼兰紫芽【桃含艺文类聚作含桃】朝日灼烁发园花巻幌结帷罗玉筵齐讴秦吹卢女千金一笑买芳年【一艺文类聚乐府诗集并作顾悮】
　　行路难四首
　　中庭五株桃一株先作花阳春妖冶二三月随风簸荡落西家西家思妇见之惋零泪沾衣抚心叹初送我君出户时何言淹防节廻换床席生尘明镜垢纎腰瘦削髪蓬乱人生不得恒称意惆怅徙倚至夜半
　　剉蘗染黄丝黄丝歴乱不可治昔我与君始相値尔时自谓可君意结带与我言死生好恶不相置【结带二句古乐府注一作结带与君同死生好恶不肯相弃置】今日见我顔色衰意中错漠与先异还君金钗瑇瑁簮【金古乐府作玉】不忍见之益悲思
　　奉君金巵之美酒【美酒宋刻作盌酒按既曰金巵不应用盌字今从乐府诗集】瑇瑁玉匣之雕琴七采芙蓉之羽帐九华蒲萄之锦衾红顔零落嵗将暮寒花宛转时欲沉【花乐府诗集作光】愿君裁悲且减思【减宋刻作灭悮今从乐府诗集】听我抵节行路吟不见栢梁铜雀上寜闻古时清吹音
　　璿闺玉墀上椒阁文窻绣户垂绮幙中有一人字金兰被服纎罗蕴芳藿春燕差池风散梅开帷对影弄禽爵【禽爵未详乐府诗集注一作春爵亦不可解疑作金爵谓钗也曹子建美女篇头上金爵钗】含歌揽泪不能言人生几时得为乐寜作野中之双鳬不愿云间之别鹤【宋刻作寜作野中双飞鳬不愿云间别翅鹤不及此二句之矫健且别翅鹤三字尤凑泊今从乐府诗集】
　　释寳月行路难一首【按钟嵘诗品以此诗为柴廓作述寳月攘窃之事甚详此仍题寳月葢古人详慎不轻采杂説也】
　　君不见孤雁闗外发酸嘶度扬越空城客子心膓防幽闺思妇气欲絶凝霜夜下拂罗衣浮云中防开明月夜夜遥遥徒相思年年望望情不歇寄我匣中青铜镜倩人为君除白髪行路难行路难夜闻南城汉使度使我流泪忆长安
　　陆厥李夫人及贵人歌一首
　　属车挂席尘豹尾香烟灭彤殿向蘼芜青蒲复萎絶坐萎絶对蘼芜临丹阶泣椒涂寡鹤羁雌飞且止雕梁翠壁网蜘蛛洞房明月夜对此泪如珠
　　沈约八咏二首【宋刻原注六首在巻末】
　　望秋月秋月光如练照耀三爵台徘徊九华殿九华瑇瑁梁华榱与璧珰以此雕丽色持照明月光凝华入黼帐清辉悬洞房先过飞燕户却照班姬床桂宫袅袅落桂枝露寒凄凄凝白露上林晩叶飒飒鸣雁门早鸿离离度湛秀质兮似圭委清光兮如素照愁轩之蓬影映金堦之轻步居人临此笑以歌别客对之伤且慕【且慕蓺文类聚作旦慕悮】经衰圃映寒丛凝清夜带秋风随庭雪以偕素与池荷而共红临玉墀之皎皎含霜霭之蒙蒙轥天衢而徒步【徒步二字未详文苑英华作从度亦不甚可觧疑为徙度之讹谓按周天之度而徙也】轹长汉而飞空隐岩崖而半出隔帷幌而才通散朱庭之奕奕入青琐而玲珑闲阶悲寡鹄沙洲怨别鸿文姬泣胡殿【文姬宋刻作昭姬其悮顕然今从古诗类苑本】明君思汉宫余亦何为者淹留此山东
　　望秋月【本作登防望秋月寒山赵氏以为与后首防圃二字皆孝穆所删于理为近蓺文类聚亦题曰望秋月葢即从此本也】
　　临春风春风起春树游丝暖如网落花雰似雾先泛天渊池还过细柳枝蝶逢飞摇飏燕值羽参差【参差二字与下复疑为差池之讹】扬桂斾动芝葢开燕吹赵带赵带飞参差燕裾合且回簮复转黛顾步惜容仪容仪已照灼春风复回薄氛氲桃李花青跗含素萼既为风所开复为风所落摇緑蒂枕紫茎【枕字不可解冯氏诗纪作杭亦不可解按左思吴都赋曰扤白蔕衔朱蕤许慎説文曰扤动也李善文选注亦训扤为摇疑为扤字之悮】舞春雪杂流莺曲房开兮金铺响金铺响兮妾思惊梧桐未隂淇川始碧【始宋刻作如悮】迎行雨于髙唐送归鸿于碣石经洞房响素纨感幽闺思帏帟想芳园兮可以游【芳园下宋刻悮脱兮字】念兰翘兮渐堪摘拂明镜之冬尘解罗衣之秋襞既铿锵以动佩又氤氲而流麝始摇荡以入闺终徘徊而缘隙鸣珠帘于绣户散芳尘于绮席是时怅思妇安能乆行役佳人不在兹春风为谁惜
　　临春风【本作防圃临春风説见望秋月条下】
　　春日白纻曲一首
　　兰叶参差桃半红飞芳舞縠戯春风翡翠羣飞飞不息愿在云间长比翼
　　秋日白纻曲一首
　　白露欲凝草已黄金管玉柱响洞房双心一影俱回翔吐情寄君君莫忘【按古今乐録曰沈约云白纻五章勅臣约造武帝造后两句乐府载春白纻词曰兰叶参差桃半红飞芳舞縠戱春风如娇如怨状不同含笑流芬满堂中翡翠羣飞飞不息愿在云间长比翼佩服瑶草驻容色舜日尧年欢无极秋白纻词曰白露欲凝草已黄金管玉柱响洞房双心一影俱回翔吐情寄君君莫忘翡翠羣飞飞不息愿在云间长比翼佩服瑶草驻容色舜日尧年欢无极与此所载皆不同或为孝穆所删取或为后人所窜易或为传冩所讹脱均无顕证不欲轻改旧本姑仍家刻所载而附识其异同如右】
　　吴均行路难二首
　　君不见上林苑中客冰罗雾縠象牙席尽是得意忘言者探肠见胆无所惜白酒甜盐甘如乳緑觞皎镜华如碧少年持名不肯尝【甜塩字持名字诸本并同皆不可解以上下文义推之疑甜塩当作甜酽持名当作持杯】安知白驹应过隙博山炉中百和香欝金苏合及都梁逶迤好气佳容貌经过青琐歴紫房已入中山隂后帐【隂后乐府诗集作冯后按汉书外戚传虽载冯昭仪为中山太后然中山隂后战国防亦有明文既义可并存即不必轻改旧本】复上皇帝班姬床【梁代诗人不应泛称汉成为皇帝疑为汉帝之説】班姬失宠顔不开奉帚供养长信台日暮耿耿不能寐秋风切切四面来玉堦行路生细草金炉香灭变成灰得意失意须臾顷非君方寸逆所裁
　　洞庭水上一株桐经霜逐浪困严风昔时抽心耀白日今旦卧死黄沙中洛阳名工见咨嗟【工文苑英华作士悮今从蓺文类聚】一翦一刻作琵琶白璧规心学明月瑚映面作风花帝王见赏不见忘提携把握登建章掩抑摧藏张女弹殷勤促柱楚明光年年月月对君子【子文苑英华作王按此诗皆隔句用韵不应此句独叠一韵】遥遥夜夜宿未央未央防女弃鸣篪【未央防女文苑英华作防女宫娥悮】争先拂拭生光仪【光文苑英华作见生文华英华作争并悮】茱萸锦衣玉作匣安念昔日枯树枝不学衡山南岭桂至今千年犹未知
　　张率拟乐府长相思二首
　　长相思乆离别美人之逺如雨絶独延伫心中结望云去去逺望鸟飞飞灭【乐府诗集作望云云去逺望鸟鸟飞灭】空望终若斯珠泪不能雪
　　长相思乆别离所思何在若天垂鬰陶相望不得知玉阶月夕映【宋刻罗帏上悮重罗帏二字今从蓺文类聚】罗帏风夜吹长思不能寝坐望天河移
　　白纻歌词二首
　　歌儿流唱声欲清舞女趂节体自轻歌舞并妙防人情依弦度曲婉盈盈扬蛾为态谁目成
　　妙声屡唱轻体飞流津染面散芳菲俱动齐息不相违令彼嘉客憺忘归时乆玩夜明星稀
　　费昶行路难二首
　　君不见长安客舎门倡家少女名桃根贫穷夜纺无灯烛何言一朝奉至尊至尊离宫百余处千门万户不知曙惟闻哑哑城上乌玉阑金井牵辘轳丹梁翠柱飞屠苏香薪桂火炊雕胡当年反覆无常定薄命为女何必麄【何必文苑英华作心已又注一作必已并悮麄者轻贱之意麄婢麄官唐人尚有此语何必麄者言虽薄命为女亦何必定轻贱也】
　　君不见人生百年如流电心中埳君不见我昔初入椒房时讵减班姬与飞燕朝踏金梯上鳯楼【踏宋刻作逾悮今从文苑英华】暮下琼钩息鸾殿【下文苑英华作入悮】柏梁昼夜香锦帐自飘飏笙歌枣下曲【枣下曲宋刻及文苑英华并作膝上吹今从冯氏校本注】琵琶陌上桑过防恩所赐【防文苑英华作叨】余光曲霑被既逢隂后不自専复值程姬有所避黄河千年始一清微躯再逢永无议【议字未详文苑英华作义亦未详】蛾眉偃月徒自妍傅粉施朱欲谁为不如天渊水中鸟【鸟文苑英华作鳬】双去双归长比翅
　　皇太子圣制乌栖曲四首【宋刻原注简文】
　　芙蓉作船丝作防北斗横天月将落采桑渡头碍黄河【桑宋刻作莲按乐府诗集采桑度条下采桑度梁时作水经曰河水过曲县西南为采桑津春秋僖公八年晋里克败狄于采桑是也梁简文帝乌栖曲曰采桑渡头碍黄河即今欲渡畏风波蓺文类聚亦作采桑然则采莲为悮】即今欲渡畏风波
　　浮云似帐月成钩那能夜夜南陌头宜城醖酒今行熟【按周礼酒正五齐条下郑注曰泛者成而滓浮泛泛然如今宜成醪矣贾公彦疏曰宜成説以为地名曹植酒赋曰宜成醴醪苍梧缥青若马融所云今之宜成防稽稻米清则以宜成为酒名故刘杳要雅亦以宜成为酒名二者未知孰是据此则宜城当作宜成　醖酒乐府诗集作投泊宋刻作□酒并悮今从文苑英华　行文苑英华作夜　按贾思勰齐民要术造酒法凢以米入麴皆谓之酘有自初酘至十酘者则谓醖为酘实六朝之语似文苑英华醖字乃酘字之讹乐府泊字乃酒字之悮并附识以偹考】莫惜停鞍暂栖宿【莫惜停鞍宋刻作停鞍系马今从文苑英华】
　　青牛丹毂七香车可怜今夜宿倡家倡家髙树鸟欲栖罗帏翠帐向君低【向文苑英华作任】
　　织作屏风银屈膝朱唇玉貌镫前出相看气息望君怜谁能含羞不自前【自文苑英华作向悮】
　　杂句从军行一首
　　云中亭障羽檄惊甘泉烽火通夜明贰师将军新筑营【营宋刻作城韵与下复今从蓺文类聚】嫖姚校尉初出征复有山西将絶世爱雄名【爱宋刻作受悮今从蓺文类聚】三门应遁甲五垒学神兵白云垂斾色【斾宋刻作阵悮今从蓺文类聚】苍山答鼓声逦迤观鹅翼参差睹雁行【逦迤二句文苑英华在侍婢句下悮】先平小月阵却灭大宛城善马还长乐黄金付水衡小妇赵人能鼓瑟侍婢初笄解郑声庭前柳絮飞欲合【柳絮宋刻作桃花文苑英华作柳花欲宋刻及文苑英华并作已今从蓺文类聚】必应红妆起见迎【起见蓺文类聚文苑英华并作来起】
　　和萧侍中子显春别四首【宋刻原注七言】
　　别观葡萄带实垂江南豆蔲生连枝无情无意犹如此【犹蓺文类聚作又悮】有心有恨徒别离
　　蜘蛛作丝满帐中芳草结叶当行路红脸脉脉一生啼黄鸟飞飞有时度故人虽故昔经新新人虽新复应故可怜淮水去来潮春堤杨柳覆河桥泪迹未燥讵终朝行闻玉佩已相要
　　桃红李白若朝妆羞持顦顇比新芳【芳宋刻作杨悮今从蓺文类聚】不惜暂住君前死愁无西国更生香
　　杂句春情一首
　　蝶黄花紫燕相追杨低柳合路尘飞已见垂钩挂緑树诚知淇水沾罗衣两童夹车问不已五马城南犹未归莺啼春欲驶无为空掩扉
　　拟古一首
　　窥红对镜敛双眉含愁拭泪坐相思念人一去许多时眼语笑靥迎来情心懐心想甚分明忆人不忍语含泪独吞声
　　倡楼怨节一首【宋刻原注六言】
　　朝日斜来照户春鸟争飞出林片光片影皆丽一声一啭煎心上林纷纷花落淇水漠漠苔浮年驰节流易尽何为忍忆含羞【忆蓺文类聚作意】
　　湘东王春别应令四首【宋刻原注七言　湘东王又不书名盖偶然窜易未尽也】
　　昆明夜月光如练上林朝花色如霰花朝月夜动春心谁忍相思不相见【不相蓺文类聚作今不】
　　试看机上交龙锦【交蓺文类聚作蛟悮】还瞻庭前合欢枝映日通风影珠幔【珠宋刻作朱按王融咏幔诗曰幸得与珠缀羃防君之楹则以珠缀幔故曰珠幔作朱为非今从蓺文类聚】飘花拂叶度金墀不闻离人当重合惟悲合罢防成离
　　门前杨柳乱如丝直置佳人不自持适言新作裂纨诗谁悟今成织素词
　　日暮徙倚渭桥西正见凉月与云齐【凉蓺文类聚作流】若使月光无近逺应照离人今夜啼【夜蓺文类聚作瞑悮】
　　萧子显春别四首
　　翻莺度燕双比翼杨柳千条共一色【共蓺文类聚作同】但看陌上携手归谁能对此空相忆【相蓺文类聚作中悮】
　　幽宫积草自芳菲黄鸟芳树情相依争风竞日常闻响【竞蓺文类聚作竟悮】重花叠叶不通飞当知此时动妾思慙使罗袂拂君衣【蓺文类聚慙作蹔罗作罢君作臣并悮】
　　江南大道日华春垂杨挂柳扫清尘淇水昨送泪沾巾红妆宿昔已应新
　　衔悲揽泪别心知桃花李花任风吹本知人心不似树何意人别似花离
　　乐府乌栖曲应令二首
　　握中清酒玛瑙钟【清酒宋刻作酒桮按既曰桮又曰钟于文为今从文苑英华】裾邉杂佩琥珀龙【龙冯氏校本注一作红按史游急就篇曰系臂琅玕虎魄龙顔师古注曰言以虎魄为龙并取琅玕系着臂肘取其媚好且珍贵也此句葢用此典琥珀即虎魄字异文耳然则红字为不知悮改矣】欲持寄君心不惜【欲乐府诗集作虚悮君文苑英华作心义可两存】共指三星今何夕
　　浓黛轻红防花色还欲令人不相识金壶夜水讵能多【夜水蓺文类聚作夜永文苑英华注一作此夜并悮讵宋刻作谁悮今从文苑英华注　多蓺文类聚作过悮】莫持奢用比悬河【持文苑英华作恃悮　奢宋刻作賖悮今从蓺文类聚　比文苑英华作此悮】
　　燕歌行
　　风光迟舞出青苹兰条翠鸟鸣发春洛阳梨花落如雪河邉细草细如茵【文苑英华落作白细作青吴氏注本下细字作组于义为惬而未详所本】桐生井底叶交枝今看无端双燕离五重飞楼入河汉九华阁道暗清池还看白马津上吏传道黄龙征戍儿明月金光徒照妾【徒文苑英华作从】浮云玉叶君不知思君昔去柳依依至今八月避暑归明珠蚕茧勉登机鬰金香蘤持香衣【上香字文苑英华作春】洛阳城头鸡欲曙丞相府中乌未飞夜梦征人缝狐貉私怜织妇裁锦绯吴刀郑绵络【绯文苑英华作络络文苑英华作结按楚词招魂秦篝齐缨郑绵络此则结字为悮下韵既不作结则上句作络亦悮矣】寒闺夜被薄芳年海上水中鳬日暮寒夜空城雀
　　王筠行路难一首
　　千门皆闭夜何央百忧俱集防人肠探揣箱中取刀尺拂拭机上防流黄情人逐情虽可恨复畏邉逺乏衣裳【复文苑英华作伤悮】已缫一蠒催衣缕【缫文苑英华作防悮】复百和裛衣香犹忆去时腰大小不知今日身短长裲裆双心共一抹袙复两邉作八襊襻带虽安不忍缝【缝文苑英华作系】开孔裁穿犹未达胸前却月两相连本照君心不照天愿君分明得此意勿复流荡不如先含悲含怨判不死封情忍思待明年
　　刘孝绰元广州景仲座见故姬一首【按此诗语意不似孝绰自作疑孝绰于元景仲座见故姬而王筠嘲之宋刻因题上有孝绰姓名时代先后又适与王筠相接遂悮以为孝绰作而目録别出一条耳诗纪注一作代人咏见故姬则又明人觉其未安而改之然代字仍未安也】
　　留故夫【留字未详】不歭别待春山上相看采蘼芜
　　刘孝威拟古应教一首【按此及梁简文帝作二首并载文苑英华而此诗又二百三巻二百五巻两见皆题曰绍古词葢古有是作而拟之武帝东飞伯劳一首亦拟作也后人失其本词遂以武帝作当之而不审其词气之不类冯氏诗纪兼收于晋代乐府中更臆防矣】
　　双栖翡翠两鸳鸯巫云落月乍相望【巫云文苑英华二百五巻作巫山洛月宋刻作落月并悮】谁家妖冶折花枝蛾眉睇使情移【蛾眉句文苑英华二百三巻作衫长钏动任风吹】青铺緑琐琉璃扉【青铺緑琐文苑英华二百三巻作金铺玉琐二百五巻作青铺琐窻李翀日闻録所引与英华二百三巻同】琼筵玉笥金缕衣【琼筵句文苑英华二百三李翀日闻録并作花钿寳镜织成衣】美人年几可十余含羞转笑敛风裾【转文苑英华二百三巻作骋】珠丸出弹不可追空留可怜持与谁
　　徐君蒨别义阳郡二首
　　翔鳯楼遥望与云浮歌声临树出舞影入江流叶落看村近天髙应向秋
　　饰面亭【饰宋刻作饬悮又冯氏校本此下増妆成二字注曰宋本缺按二诗起句皆三言故孝穆编入歌词冯氏所増殊悮】妆成更防星【妆宋刻作庄悮】颊上红疑浅眉心黛不青故留残粉絮挂着帘箔钉【着宋刻作看悮】
　　王叔英妇赠答一首
　　妆铅防黛拂轻红鸣环动佩出房栊看梅复看柳泪满春衫中
　　沈约古诗题六首【宋刻原注八咏孝穆止收前二首此皆后人附録故在巻末按此书之例非词关闺闼者不收故八咏惟录二章非挂漏也以类赘附殊失孝穆之防】
　　愍衰草衰草无容色憔悴荒迳中寒荄不可识昔时兮春日昔日兮春风含华兮佩实【含蓺文类聚作衔】垂緑兮散红氛氲鳷鹊右照耀望仙东送归顾慕泣淇水【慕宋刻作暮悮】嘉客淹留懐上宫岩陬兮海岸氷多兮霰积烂漫兮客根攅幽兮寓隙布绵密于寒臯吐纎疎于危石既惆怅于君子倍伤心于行役露髙枝于初旦霜江天于始夕【江宋刻作红悮】凋芳卉之九衢【衢字未详】霣灵茅之三脊风急崤道难秋至客衣单既伤檐下菊复悲池上兰飘落逐风尽方知嵗早寒流萤暗明烛雁声防才续萎絶长信宫芜秽丹墀曲霜夺茎上紫风销叶上緑山峦兮青薇【峦宋刻作变悮】水折兮平苇【苇字于今韵不谐然陆德明尔雅释文言苇字谢峤读于归反谢峤陈人与休文时代相接知其时皆读平声非舛误也】秋鸿兮疎引【鸿蓺文类聚作鸥悮】寒鸟兮聚飞迳荒寒草合艸长荒迳微园庭日芜没【艸长句宋刻作桐长旧岩围园庭句宋刻作日渐蘼芜落并于义为短今从蓺文类聚】霜露日沾衣愿逐晨征鸟薄暮共西归
　　嵗暮愍衰草
　　悲落桐落桐早霜露燕至叶未抽鸿来枝已素本出龙门山长枝仰刺天上峯百丈絶下趾万寻悬幽根已盘结孤枝复危絶初不照光景终年负霜雪自顾无羽仪不愿生曲池芬芳本自乏华实无可施匠者时留眄【时宋刻作特悮】王孙少见之分取孤生枿【孤生宋刻作生孤悮】徙置北堂陲宿茎抽晩干新叶生故枝故枝虽辽逺新叶颇离离春风一朝至荣华并如斯【华宋刻作户悮】自惟良菲薄君恩徒照灼顾已非嘉树空用凭阿阁愿作清庙琴为舞双元鹤薜荔可为裳文杏堪作梁勿言草木贱徒照君末光末光不徒照为君含噭咷【咷宋刻作眺悮】阳柯緑水隂枝苦寒调厚德非可任敢不虚其心若逢阳春至吐緑照清浔
　　霜来悲落桐
　　闻夜鹤夜鹤呌南池对此孤明月临风振羽仪伊吾人之非薄无赋命之天爵抱局促之长懐随冬春而哀乐愍海上之惊鳬伤云间之离鹤离鹤昔未离近发天北陲忽值疾风起暂下昆明池复值冬氷合水宿非所宜欲留不可住欲去飞已疲势逐疾风举求温向衡楚复值南飞鸿参差共成侣海上多云雾苍茫失洲屿自此别故羣独向潇湘渚故羣不离散相依沧海畔夜止羽相切昼飞影相乱刷羽共浮沉湛澹泛清浔既不经离别【经宋刻作得悮】安知慕侣心九冬霜雪苦六翮飞不任且养凌云翅俯仰弄清音所望浮丘子旦夕来见寻
　　夕行闻夜鹤
　　听晓鸿晓鸿度将旦跨弱水之微澜发成山之逺岸怵春归之未几惊此嵗之云半出海涨之苍茫【茫宋刻作芒悮】入云途之渺漫无东西之可辨孰遐迩之能筭微昔见于洲渚赴秋期于江汉集劲风于弱躯负重雪于轻翰寒谿可以饮荒臯可以窜谿水徒自清微容岂足玩秋蓬飞兮未极【极字韵义亦未陿疑当作息】寒艸萎兮无色楚山髙兮杳难度越水深兮不可测美明月之驰光顾征禽之骋翼【顾宋刻作愿悮】伊余马之屡懐知吾行之未极夜绵绵而难晓愁参差而盈臆望山川悉无似【似宋刻作以悮】惟星河犹可识闻雁夜南飞客泪夜沾衣春鸿思暮返客子方未归嵗去欢娯尽年来容貌非揽袵形虽似抚臆事多违青蒲虽长复易解白云诚逺讵难依
　　晨征听晓鸿
　　去朝市朝市深归暮辞北缨而南徂浮东川而西顾逢天地之降祥值日月之重光伊当仁之菲薄非余情之信芳充待诏于金马奉髙宴于柏梁观鬬兽于虎圈望窅窕于披香游西园兮登铜雀举青琐兮眺重阳讲金华兮议宣室昼武帷兮夕文昌佩甘泉兮履五柞簮枍诣兮绂承光【簮宋刻作賛悮】托后车兮侍华幄游勃海兮泛清漳天道有盈阙寒暑递炎凉一朝买玉椀【椀宋刻作琬悮】眷眷惜余香曲池无复处桂枝亦销亡清庙徒肃肃西陵乆茫茫薄暮余多幸嘉运重来昌【复昌字一韵】沗稽郡之南尉典千里之光贵【典宋刻作曲悮】别北芒于浊河恋横桥于清渭望前轩之早桐对南阶之初卉非余情之屡伤寄兹焉兮能慰眷昔日兮懐哉日将暮兮归去来
　　解佩去朝市
　　守山东山东万岭鬰青葱两溪共一冩水洁望如空岸侧青莎被岩间丹桂丛上瞻既隐轸下睇亦溟蒙逺林响咆兽近树聆鸣虫路带若谿右泉吐金华东【复东字一韵】万仞倒危石百丈注悬灇【灇宋刻作丛悮】掣曳防流电奔飞似白虹洞井含清气漏穴吐飞风玉窦膏滴沥石乳室空笼峭崿途弥险崖岨步才通余舍平生之所爱倐暮年而逢此愿一去而不还恨邹衣之未禠揖林壑之清旷事氓俗之纷诡幸帝德之方升值天纲之未毁【纲宋刻作网悮】既除旧而布新故化民而俗徙播赵俗以南徂扇齐风以东靡乳雉方可驯流蝗庶能弭清心矫世浊俭政革民侈秩满归白云淹留事芝髓
　　被褐守山东

　　玉防新咏考异巻九
　　钦定四库全书
　　玉防新咏考异巻十
　　姚安府知府纪容舒撰
　　古絶句四首
　　藁砧今何在山上复有山何当大刀头破镜飞上天日暮秋云隂江水清且深何用通音信莲花瑇瑁簮兎丝从长风根茎无防絶无情尚不离有情安可别南山一树桂上有双鸳鸯千嵗常交颈欢爱不相忘
　　贾充与妻李夫人连句三首
　　室中是阿谁叹息声正悲【贾公】叹息亦何为但恐大义亏【夫人】大义同胶漆匪石心不移【贾公】人谁不虑终日月有合离【夫人】我心子所达子心我亦知【贾公】若能不食言与君同所宜【夫人】
　　孙绰情人碧玉歌二首【乐府诗集作古词然蓺文类聚亦作孙绰】
　　碧玉小家女不敢攀贵德感郎千金意愧无倾城色碧玉破时相为情颠倒【相诸本多作郎然义可两通则不必埶彼改此】感郎不羞难【难乐府诗集作郎】回身就郎抱
　　王献之桃叶歌二首
　　桃叶复桃叶渡江不用檝但渡无所苦我自迎接汝【迎接蓺文类聚作接迎古乐府此句作我自来迎接然隋书五行志所引与宋刻同】
　　桃叶复桃叶桃叶连桃根相怜两乐事独使我殷勤【殷勤蓺文类聚作纒绵于古音亦谐】
　　桃叶答王团扇歌三首【乐府桃叶歌不署名氏然古今乐録及隋书皆明言为子敬作是无可疑惟此歌乐府引古今乐録云起王珉嫂婢谢芳姿所列古词八首内第七首署王金珠余皆无名其第八首即此第三首末二句与谢芳姿歌大同小异似衍谢歌而为之均无桃叶之説然初学记蓺文类聚皆初唐之书去孝穆时不逺已皆载为桃叶与此书同葢妇人女子之作词人喜传为佳话辗转附防往往失真传闻异词歴代皆有孝穆所据又当别有一本今则不可考耳】
　　七寳画团扇灿烂明月光与郎却暄暑相忆莫相忘青青林中竹可作白团扇动摇郎玉手因风托方便团扇复团扇【下团扇字蓺文类聚作向谁】持许自障靣憔悴无复理羞与郎相见
　　谢灵运东阳谿中赠答二首
　　可怜谁家妇緑流洒素足明月在云间迢迢不可得可怜谁家郎緑流乗素舸但闻情若为月就云中堕
　　宋孝武诗三首
　　督防上征去【上征去乐府诗集作初征时】侬亦恶闻许【恶宋刻作思悮今从乐府诗集】愿作石尤风四面防行旅
　　黄河流无极洛阳数千里坎坷戎旅间【戎旅宋刻作我途悮今从乐府诗集】何由见欢子
　　丁都防歌二首【后一首乐府诗集作王金珠】
　　自君之去矣金翠闇无精思君如日月回环昼夜生
　　拟徐干诗一首【蓺文类聚作拟室思】
　　许瑶之诗二首【宋刻目録作许瑶之而题则作许瑶按诗品齐有许瑶之则题为悮脱今从目録补之字】
　　端木生河侧因病遂成妍朝将云髻别夜与蛾眉连咏柟榴枕【呉都赋柟榴之木注曰柟榴木之盘结者材理坚邪可作器然则柟榴即所谓木瘿榴字瘤字假借通用耳故曰因病成妍也】
　　昔如影与形今如胡与越不知行逺近忘却离年月【却宋刻作去葢悮脱半字今从冯氏校本注】
　　闺妇答隣人
　　鲍令晖寄行人一首
　　桂吐两三枝兰开四五叶是时君不归春风徒笑妾
　　近代西曲歌五首
　　生长石城下开门对城楼【门乐府诗集作窻】城中美年少【美年少乐府诗集作诸少年】出入见依投
　　石城乐
　　有客数寄书无信心相忆莫作瓶落井一去无消息
　　估客乐
　　歌舞诸少年娉婷无种迹【此句未详大乐府多杂方言不能尽通于后世其悮否葢不可知】菖蒲花可怜闻名不曾识
　　乌夜啼
　　朝发襄阳城暮至大堤宿大堤诸女儿花艶惊郎目
　　襄阳乐
　　暂出白门前杨柳可藏乌郎作沉水香【郎古乐府作欢】侬作博山炉
　　杨叛儿【杨宋刻作阳悮】
　　近代吴歌九首
　　朝日照北林【乐府诗集作明月照桂林语意与春景无涉】初花锦绣色谁能春不思独在机中织
　　春歌【此及下三首按乐府皆当冠以子夜字葢宋刻悮脱】
　　鬰蒸仲暑月长啸北湖邉芙蓉始结叶抱艶未成怜【宋刻始作如抱作抛并悮今从乐府诗集】
　　夏歌
　　秋风入窻里【风乐府诗集作夜悮】罗帐起飘飏仰头看明月寄情千里光
　　秋歌
　　渊氷厚三尺素雪覆千里我心如松栢君心复何似【君心乐府诗集作君情】
　　冬歌
　　黄葛结防茏生在洛溪邉花落随流去何见逐流还【乐府诗集此句下有还亦不复鲜一句疑孝穆以其竭情而删之】
　　前谿
　　新衫绣裲裆【新宋刻作留悮今从乐府诗集裲裆乐府诗集作两端悮】迮置罗裙里【置乐府诗集作着义可两存裙宋刻作裳按末句正应此句不上下异文今从乐府诗集】行步动微尘罗裙随风起
　　上声
　　迢遥天无柱流漂萍无根单身如萤火持底报郎恩
　　欢闻
　　红罗复斗帐四角垂珠珰【珠宋刻作朱悮今从乐府诗集】玉枕龙须席郎眠何处牀
　　长乐佳【佳宋刻作住悮】
　　杨柳得春风一低复一昻谁能空相忆独眠度三阳读曲【宋刻作独曲按乐府诗集引古今乐録曰读曲歌者元嘉十七年袁后崩百官不敢作声歌或因酒醼止窃声读曲细吟而已以此为名然则作独为悮】
　　近代杂歌三首
　　稽亭故人去九里新人还送一便迎两无有暂时闲
　　浔阳乐【浔宋刻悮作寻】
　　青荷葢緑水芙蓉发红鲜下有并根藕上生同心莲【发乐府诗集作披同心乐府诗集作并目】
　　青阳歌曲【乐府诗集作青阳度】
　　春蚕不应老昼夜长懐丝【丝宋刻作思吴歌西曲多借隐语然率不露本字今从乐府诗集】何惜微躯尽纒绵自有时
　　蚕丝歌【乐府诗集作蚕丝】
　　近代杂诗一首
　　玉钏色未分衫轻似露腕举袖欲障羞回持理髪乱
　　丹阳孟珠歌一首
　　阳春二三月草与水同色道逢游冶郎恨不早相识
　　钱塘苏小小歌一首
　　妾乗油壁车郎骑青骢马何处结同心西陵松栢下
　　王元长诗四首
　　花蒂今何在示是林下生【示蓺文类聚作不悮】何当垂两髻团扇云间明
　　拟古【蓺文类聚作代藁砧悮】
　　自君之出矣金炉香不然思君如明烛中宵空自煎
　　代徐干
　　秋夜长复长夜长乐未央舞袖拂明烛歌声绕鳯梁
　　秋夜
　　冰容慙逺鉴水质谢明辉是照相思夕早望行人归
　　咏火【宋刻原注离合赋物为咏】
　　谢朓诗四首
　　夕殿下珠帘流萤飞复息长夜缝罗衣思君此何极
　　玉阶怨
　　渠椀送佳人玉桮邀上客车马一东西别后思今夕
　　金谷聚
　　緑草蔓如丝杂树红英发无论君不归君归芳已歇
　　王孙游
　　佳期期未归望望下鸣机徘徊东陌上月出行人稀
　　同王主簿有所思
　　虞炎有所思一首【后山诗话以黄鸟句为谢朓诗葢由悮解诗品不足为据】
　　紫藤拂花树黄鸟度青枝【宋刻作间青枝蓺文类聚作度青枝按钟嵘诗品言学谢朓劣得黄鸟度青枝则作度为是】思君一叹息苦泪应言垂
　　沈约诗三首
　　分首桃林岸【首文苑英华作手】送别岘山头【送蓺文类聚文苑英华皆作望】若欲寄音息【音息文苑英华作书信蓺文类聚作音信】汉水向东流
　　襄阳白铜鞮
　　残朱犹暧暧余粉尚霏霏【尚宋刻作上悮】昨宵何处宿今晨拂露归
　　早行逢故人车中为赠
　　影斜逐月来香逺随风入言是定知非欲笑翻成泣
　　为邻人有懐不至
　　施荣泰咏王昭君一首
　　垂罗下椒阁举袖拂胡尘唧唧抚心叹蛾眉误杀人
　　髙爽咏酌酒人一首
　　长筵广未同上客娇难逼还桮了不顾回身正顔色吴兴妖神赠谢府君覧一首【冯氏诗纪作呉兴妓童诗极言玉防妖神之悮然不言何据按太平御覧钗部收此诗作呉兴妖童赠谢府君诗云出志怪冯氏殆因别本讹神为童遂视妖为妓耳然诗载志怪是妖明矣妓则何怪之有】
　　玉钗空中堕金钿色行歇【行太平御覧作已】独泣谢春风孤夜伤明月【太平御覧作良夜辜明月】
　　江洪诗七首
　　风生緑叶聚波动紫茎开含花复含实正待佳人来白日和清风轻云杂髙树忽然当此时采菱复相遇
　　采菱二首
　　潺湲复皎洁轻鲜自可悦【自蓺文类聚作尚悮】横使有情禽照影自孤絶
　　尘容不忍饰【饰宋刻作饬今从蓺文类聚】临池思客归谁能取渌水【能蓺文类聚作知】无趣浣罗衣
　　渌水曲二首
　　孀居憎四时况在秋闺内凄叶落晩晖虚庭吐寒菜北牖风催树【催疑作摧】南篱寒蛩吟庭中无限月思妇夜鸣砧
　　秋风二首【宋刻原注已上六首和巴陵王四咏】
　　上车畏不妍顾盼更斜转太恨画眉长犹言顔色浅
　　咏美人治妆
　　范靖妇诗三首
　　早信丹青巧重货洛阳师【货文苑英华作赂又注曰毛延夀长安人作洛阳非】千金买蝉髩百万冩蛾眉
　　今朝犹汉地明旦入胡关髙堂歌吹逺游子梦中还【宋刻原注一本云情寄南云返思逐北风还　按情寄二句殊笨滞然此本游子二字亦不可解】
　　王昭君叹二首
　　轻髩学浮云双蛾拟初月水澄正落钗萍开理垂髪
　　映水曲
　　何逊诗五首
　　苑门辟千扇苑户开万扉楼殿闻珠履【闻宋刻作间悮今从本集】竹树隔罗衣
　　南苑【本集作苑中絶句】
　　闺阁行人防房栊月影斜谁能北窻下独对后园花【园本集作庭】
　　闺怨
　　燕子戱还檐飞花落枕前寸心君不见拭泪坐调弦
　　为人妾思【本集思作怨】
　　可闻不可见能重复能轻镜前飘落粉琴上响余声
　　咏春风
　　竹声响南窻月光照东壁谁知独夜觉枕前双泪滴
　　秋闺【本集作闺怨絶句第二首】
　　吴均杂絶句四首【目録作新絶句然体仍旧格不应云新当由字形相近而悮】
　　昼蝉已伤念夜露复沾衣昔别曾何道【曽宋刻作昔悮冯氏校本一作曽今从之】今夕萤火飞
　　锦腰连枝滴绣领合欢斜梦中难言见【难疑作虽】终成乱眼花
　　蜘蛛檐下挂络纬井邉啼何曽得见子照镜窻东西泣听离夕歌悲衔别时酒自从今日去当复相思否
　　王僧孺诗二首
　　雪罢枝即青氷开水便緑【水文苑英华作春】复闻黄鸟声【声宋刻作思悮今从文苑英华】全作相思曲【全宋刻作令悮今从蓺文类聚】
　　春思
　　日晩应归去上客乆盘桓稍知玉钗重渐觉罗襦寒
　　为徐仆射
　　徐悱妇诗三首【按此三诗皆涉佻荡出自文士不过溺情之语出自闺阁则为累德之词唐蓺文志载令有集三巻如以此等自编于集信为理所必无如其本集不収而以委巷传闻载诸简牍无论编此书时距令之时不逺刘氏徐氏多列华簮未必听其宣播即以孝□而言彭城之佚女即东海之宗妇亦防不登诸集内以贻家牒之羞以意推之此书排纂之例葢以所卒之嵗为先后第六巻中徐悱在姚翻前令则在姚翻后此忽移令于姚前不应自乱其例疑此三首皆徐悱诗而传冩悮増一妇字犹六巻答唐嬢七夕所穿针诗本令作而传冩悮脱一妇字耳鲁鱼帝虎考证为难年逺人湮虽未可以臆防而有兹矛盾不妨疑以传疑姑识所见待博雅者更考之】
　　长廊欣目送广殿悦逢迎何当曲房里幽隐无人声
　　光宅寺
　　夕泣已非疎【已宋刻作以于义未惬今从诗纪】梦啼真太数惟应夜枕知过此无人觉
　　题甘蕉叶示人
　　两叶虽为赠【两叶二字未详】交情永未因同心处何限支子最关人
　　摘同心支子赠谢娘因附此诗
　　姚翻诗三首【此三首宋刻题姚翻后村诗话亦引为姚翻诗冯氏诗纪并以为令诗悮】
　　临妆欲含涕羞畏家人知还持粉中絮拥泪不听垂
　　代陈庆之美人为咏
　　觉罢方知恨人心定不同谁能对角枕长夜一邉空
　　梦见故人
　　黄昏信使防衔怨心凄凄回镫向下榻转面暗中啼
　　有期不至
　　王环代西丰侯美人一首
　　于今辞宴语方念泣离违无因从朔雁一向黄河飞
　　梁武帝诗二十七首
　　秋月出中天逺近无偏异共照一光辉各懐离别思
　　邉戍诗【戍宋刻作戎悮】
　　堂中绮罗人席上歌舞儿待我光泛艶为君照参差
　　咏烛
　　昔闻兰蕙月独是桃李年春心傥未写为君照情筵
　　咏笔【题与诗不相应笔字疑悮】
　　柯亭有奇竹含情独抑扬妙声发玉指龙音响鳯皇【既曰龙音又曰响鳯皇语殊夹杂疑龙字有悮】
　　咏笛
　　腕弱低复举身轻由回纵可谓冩自欢【此句未详】方与心期共
　　咏舞
　　倾城非人美【此句未详】千载难重逢【重宋刻作里悮冯氏校本注一作重今从之】虽懐轩中意愧无髩髪容
　　连句诗【髩髪用衞子夫更衣事与宫妾连吟之作句间当有子注传冩失之耳】
　　堦上香入懐【香宋刻作歌悮今从蓺文类聚】庭中花照眼春心一如此【一乐府诗集作鬰悮】情来不可限【可限蓺文类聚作自限悮】
　　兰叶始满地梅花已落枝持此可怜意摘以寄心知朱日光素氷黄花映白雪折梅待佳人共道扬春月【道字未详乐府诗集作迎较有文义】
　　春歌三首【此及下夏歌秋歌皆子夜四时歌宋刻悮脱其搃题然蓺文类聚已如此葢相沿之省文也】
　　江南莲花开红花覆碧水色同心复同藕异心无异【蓺文类聚别载一首曰江南莲花水红光复碧色同丝有同藕异心无异菂未详即此首之别本抑或另一首也】闺中花如绣帘上露如珠欲知有所思停织复歭玉盘着朱李金杯盛白酒虽欲持自亲【亲宋刻悮作新今从乐府诗集】复恐不甘口
　　含桃落花日黄鸟营飞时君住马已疲妾去蚕欲饥【已古乐府作欲欲古乐府作己】
　　夏歌四首
　　绣带合欢苣【苣冯氏校本作炬悮乐府诗集作结义可两存蓺文类聚作给亦结字悮刋也】锦衣连理文懐情入夜月【懐情宋刻作情懐今从乐府诗集】含笑出朝云七采紫金柱九华白玉梁但歌云不去含吐有余香吹满未可停【满宋刻作蒲乐府诗集作漏并悮今从诗纪】弦防当更续俱作双丝引【丝乐府诗集作思】共奏同心曲
　　当信抱梁期莫听回风音镜中两入髻【此句未详中乐府诗集作上亦未详】分明无两心
　　秋歌四首
　　恃爱如欲进含羞未肯前【未肯古乐府作出不】朱口发艳歌【朱口宋刻作口朱悮今从古乐府】玉指弄娇
　　朝日照绮钱光风动纨罗巧笑倩两犀美目扬双蛾
　　子夜歌二首
　　花色过桃杏名称重金琼名歌非下里含笑作上声
　　上声歌一首
　　艶艶金楼女心如玉池莲持底报郎恩俱期游梵天【梵乐府诗集作楚悮】
　　南有相思木合影复同心【合影宋刻作含情悮今从乐府诗集】游女不可求谁能空息隂【空息隂乐府诗集作识得音悮】
　　欢闻歌二首
　　手中白团扇净如秋团月【团蓺文类聚作圆】清风任动生娇香随意发【香随乐府诗集作声任蓺文类聚作香乗】
　　团扇歌一首
　　杏梁日始照蕙席欢未极碧玉奉金杯緑酒助花色
　　碧玉歌一首
　　陌头征人去闺中女下机含情不能言送别沾罗衣草树非一香花叶百种色寄语故情人【故宋刻作古悮今从乐府诗集】知我心相忆
　　龙马紫金鞍翠眊白玉羁照耀双阙下知是襄阳儿
　　襄阳白铜鞮歌三首
　　皇太子杂题二十一首【宋刻原注简文】
　　被空眠数觉寒重夜风吹罗帏非海水那得度前知【度字未详】
　　寒闺
　　本是巫山来无人睹容色惟有楚王臣曾言梦相识
　　行雨
　　依帷防重翠带日聚轻红定为歌声起非关团扇风
　　梁尘
　　兎丝生云夜【月不应称兎丝吴氏注谓当作兎腹然兎腹生云于文未惬疑本是兎影传冩者见艶词多用兎丝字因而笔悮耳】蛾形出汉时【蛾形吴氏本作蛾影注引汉影蛾池事按洞防记蛾字从女不从虫乃嫦娥字非蛾眉字也】欲传千里意不照十年悲
　　华月【宋刻原注已上杂咏四首】
　　北斗阑干去夜夜心独伤月辉横射枕镫光半隐床
　　夜夜曲【原题作拟沈隐侯夜夜曲古乐府遂作沈约诗悮】
　　暂别两成疑开帘生旧忆都如未有情更似新相识
　　从顿还城南
　　容行祗念路相将度江口【将乐府诗集作争】谁知堤上人拭泪空摇手
　　春江曲
　　新禽应节归俱向吹楼飞入帘惊钏响来窻碍舞衣
　　新燕
　　弹筝北窻下夜响清音愁张髙弦易防心伤曲不遒
　　弹筝
　　锦幔扶船列【列宋刻作烈悮】兰桡拂浪浮去烛犹文水【文字未详疑当作交】余香尚满舟
　　夜遣内人还后舟
　　顶分如两髻簮长騐上头捉桮如欲转疑残已复留
　　咏武陵王左右伍暠传杯
　　可叹不可思可思不可见余断瑟柱残朱染歌扇寂寂暮檐响黯黯垂帘色惟有瓴甋菭如见蜘蛛织入林看碚【碚疑当作蓓蕾】春至定无賖何时一可见更得似梅花
　　有所伤三首
　　游戯长杨苑擕手云防间欢乐未穷已白日下西山
　　游人
　　腰肢本独絶眉眼特惊人判自无相比还来有洛神
　　絶句赐丽人
　　散诞垂红帔斜柯插玉簪可怜无有比恐许值千金
　　遥望
　　别来顦顇久他人怪容色只有匣中镜还持自相识
　　愁闺照镜
　　可怜片云生暂重复还轻欲使襄王梦应过白帝城
　　浮云
　　绿叶朝朝黄红顔日日异譬喻持相比那堪不愁思
　　寒闺【以诗意推之当是秋闺】
　　婉娩新上头湔裠出乐游带前结香艸鬟边揷石榴
　　和人渡水
　　萧子显二首
　　金羁游侠子绮机离思妾春度人不归望花尽成叶
　　春闺思
　　二月春心动游望桃花初囘身隐月扇却步敛风裾
　　咏苑中游人
　　刘孝绰诗二首
　　菱茎时绕钏棹水或沾妆不辞红袖湿惟怜绿叶香
　　遥见美人采荷
　　采蔆非采菉日暮且盈舠歭不敢进畏欲比残桃
　　咏采蔆小儿
　　庾肩吾诗四首
　　歌声临画阁舞袖出芳林石城定若逺前溪应几深
　　咏舞曲应令
　　故年齐总角今春半上头那知夫婿好能降使君留
　　咏主人少姬应教
　　委翠似知节含芳如有情全由履迹少并欲上阶生
　　咏长信宫中草
　　兰堂上客至绮席清抚自作明君词还教绿珠舞
　　石崇金谷妓
　　王台卿同萧治中十咏二首
　　空度髙楼月非复三五年何须照床里终是一人眠
　　荡妇髙楼月
　　敛容送君别一敛无开时只应待相见还将笑解眉
　　南浦别佳人
　　刘孝仪诗二首
　　金钿已照耀白日未蹉跎欲待黄昏后含羞浅渡河
　　咏织女
　　莲名堪百万石性重千金不解无情物那得似人心
　　咏石莲
　　刘孝威和定襄侯八絶初笄一首
　　合鬟仍昔髪畧髩即前丝【畧当作掠然二字古人亦通用】从今一梳罢无复更萦时
　　江伯瑶和定襄侯八絶楚越衫一首
　　裁缝在箧笥薰髩带余香【薰髩二字未详】开看不忍着一见落千行
　　刘咏繁华一首
　　可怜宜出众的的最分明秀媚开双眼风流着语声
　　何曼才为徐陵伤妾诗一首
　　迟迟衫掩泪悯悯恨萦胸无复専房日犹望下山逢萧驎咏袙复一首【袙宋刻目录作袙按衵服字虽出左传然与复字不属刘熈释名帕横帕其腹也段成式酉阳杂俎载鬼以繗帊赠辛秘带有一结盖即帕腹之异文徐説文新附字注曰幞帕也丁度集韵曰幞袙也韩愈元和圣徳诗以红帕首续汉书舆服志载秦始以绛帕为武将首饰则帕帊袙本属一字此作袙复与酉阳杂俎正合目录作衵悮也】
　　的的金净离离宝襊分纎腰非学楚寛带为思君【初学记收于裠部题曰咏裠复诗作皛皛金纱净离离宝缝裠腰非学楚舞寛带为思君皆与此不同】
　　纪少瑜咏残镫一首
　　残镫犹未灭将尽更扬辉惟余一两焰才得解罗衣
　　王叔英妇暮寒一首
　　梅花自烂发百舌早迎春愈寒衣愈薄【二愈字宋刻并悮作逾】未肯惜腰身【惜宋刻作懐悮】
　　戴暠咏欲眠诗一首
　　拂枕薰红帊囘镫复解衣旁边知夜久不唤定应归刘孝威二首【冯氏校本注曰此二首宋本所无与第八巻徐悱同例按宋刻实有此二首但孝威业已见前显为后人附入宋刻偶然失注耳】
　　朝日大风霜寄事是交伤【此句未详】叶落枝柯净常自起棊张【呉氏本注曰棊疑作箕】
　　古体杂意
　　可怜将可念可念值千金惟言有一恨恨不逐人心
　　咏佳丽








　　玉台新咏考异巻十
　　后叙
　　右玉防新咏集十巻幼时至外家李氏于废书中得之旧亰本也宋失一叶【宋字未详疑当作本】间复多错谬板亦时有刓者欲求他本是正多不获嘉定乙亥在防稽始从人借得豫章刻本财五巻葢至刻者中徙故弗毕也又闻有得石氏所藏録本者复求观之以补亡校脱于是其书复全可缮冩夫诗者情之发也征戍之劳苦室家之怨思动于中而形于言先王不能禁也岂惟不能禁且逆探其情而着之东山杕杜之诗是矣若其他变风化雅【化字未详】谓岂无膏沐谁适为容终朝采緑不盈一掬之类以此集揆之语意未大异也顾其发乎情则同而止乎礼义者葢以矣【以字于义当作异】然其间仅合者亦一二焉其措词托兴髙古要非后世乐府所能及自唐花间集【花字宋刻悮作苗】已不足道而况近代狭邪之説【狭宋刻悮作挟】号为以笔墨动滛者乎【动疑作劝】又自汉魏以来作者皆在焉多萧统文选所不载覧者可以睹歴世文章盛衰之变云是嵗十月旦日书其后永嘉陈玉















