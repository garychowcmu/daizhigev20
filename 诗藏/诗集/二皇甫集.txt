　　钦定四库全书　　　　　集部八
　　二皇甫集　　　　　　　总集类
　　提要
　　【臣】等谨案唐皇甫冉皇甫曾合集共八巻冉字茂政丹阳人天寳十五载进士大厯中官至左补阙曾字孝常天寳十二载进士官至监察御史谪阳翟令以终曽集一巻与书録解题合冉集七巻较书录解题多五巻然曾集前有大厯十年独孤及序称三百有五十篇而此本仅二百三十四篇则已佚其一百十六篇又酬杨侍御寺中见招送薛判官之越送魏中丞还河北赋得越山皆三韵律诗而编五言古诗中奉寄皇甫补阙六言一首乃张继诗冉有答诗并序可证而亦编为冉诗知旧本附答诗后重刋者分体编次乃杂入六言诗中遂误为冉诗则并次第亦非其旧观其与曾集皆以五言排律别立一体非惟唐无此名即宋元亦尚无此名其为髙棅以后不学者所窜乱审矣前有王廷相序后有杨慎防并称河中刘润之辑二皇甫集然则此集即润之所编也乾隆四十六年九月恭校上
　　总纂官【臣】纪昀【臣】陆锡熊【臣】孙士毅
　　总　校　官　【臣】　陆　费　墀








　　二皇甫集序
　　五言诗之源生于国风广于离骚着于苏李盛于曹刘其所自逺矣当汉魏间虽已朴散为器作者犹质有余而文不足以今揆昔则有朱弦疎越大羮遗味之叹歴千余嵗至沈詹事宋员外始财成六吕彰施五色使言之而中伦歌之而成声縁情绮靡之功至是乃备虽去雅寝逺其丽有过于古者亦犹路鼗出于土皷篆籀生于鸟迹也沈宋既殁而崔司勲颢王右丞维复崛起于开元天寳之间得其门而入者当代不过数人补阙其一也补阙讳冉字茂政晏先生之后乐平县令价之孙潭州长史顗之子十嵗能属文十五而老成右丞相曲江张公深所叹异伯父秘书少监彬尤器之自而令问修畅举进士第一歴无锡尉左金吾兵曹今相国太原公之推毂河南也辟为书记大厯二载迁左拾遗转左补阙奉使江表因省家至丹阳朝廷虚三署郎位以待君之复不幸短命年方五十四而殁呜呼惜哉君忠恕亷恪居官可纪孝友恭让自内形外言必依仁交不苟合得防喜愠罕见于容故覩君述作知君所尚以景命不永斯文未臻其极也盖存于遗礼者凡三百有十五篇其诗大略以古之比兴就今之声律涵泳风骚宪章顔谢至若丽曲感动逸思奔发则天机独得非师资所浆每舞雩咏归或金谷文防曲水修禊南浦怆别新声秀句辄加于常时一等才钟于情故也君母弟曽字孝常与君同禀学诗之训君有诲诱之助焉既而丽藻竞爽盛名相亚同乎声者方之景阳孟阳孝常既除防惧遗制之坠于地也以某与茂政前后为谏官故衔痛编集以论譔见托遂着其始终以冠于篇时大厯十四年月日司封郎中河南独孤及序




　　二皇甫集序
　　唐大厯中以诗名者有钱起卢纶李端吉中孚韩栩司空曙苗发崔峒耿湋夏侯审十人当时以才子目之后世之论恒不释于斯较唐一代著作神龙垂拱扑而实开元天寳淳而畅及大厯则美丽矣物至于丽削薄以之而才之称反不出于盛唐诸君子之际何耶盖声获于偶然而标榜起于所尚古今之通途也功相亚则以功并显徳相侔则以徳并着志相符则以志并传文相拟则以文并美故三杰二疏七贤七子之见称于时固然矣今观十子之诗其气骨类逓相仿效者虽间有才质缩舒而其机轴如发于一遽不得以参差论也然则名称标榜之来谓不自兹乎虽然刘长卿二皇甫亦为同时其才格当不在十子之下而不得与其列何哉盖招摇之光属于斗外济水然以渎并名故曰声称获于偶然殊不足为定论也同寅刘君润之工于唐人之作政暇取大厯十子诗校正命梓以传后取皇甫诸君之诗续之鸣呼君之意可以识矣仪封王廷相子衡序















　　钦定四库全书
　　二皇甫集巻一
　　唐　皇甫冉　撰
　　四言古诗
　　刘方平璧画山
　　墨妙无前性生壁先廻溪已失逺嶂犹连侧径樵客长林野烟青峯之外何处云天
　　五言古诗
　　与张补阙王錬师自徐方清路同舟南下于台头寺留别赵员外裴补阙同赋杂题一首
　　朝朝春事晩泛泛行舟逺淮海思无穷悠扬烟景中幸将仙子去复与故人同髙枕随流水轻防任逺风钟声野寺逈草色故城空送别髙台上徘徊共惆怅悬知白日斜定是犹相望
　　屏风上各赋一物得携琴客
　　不是向空林应当就磐石白云知隠处芳草迷行迹如何祗役心见尔携琴客
　　寄刘方平
　　坐忆山中人穷栖事南畆烟霞相亲外墟落今何有潘郎作赋年陶令辞官后逹生贵自适良愿固无负田取颍水流树入阳城口歳暮忧思盈离居不堪久
　　曽东游以诗寄之
　　出郭谁言多廻车始知逺寂然层城暮更念前山转緫辔越成臯浮舟背梁苑朝朝劳延首徃徃若在眼落日孤云还邉愁迷楚关如何椒花发复对游子顔古寺杉松里连樯洲渚间烟生海西岸云见吴南山惊风扫芦荻翻浪连天白正是扬防时偏逢江上客由来论佳句况乃惬所适嵳峩天姥峯翠色春更碧气栖湖上雨月净剡中夕钓艇或相逢江蓠又堪摘迢迢始宁野芜没谢公宅朱槿摧列墉苍苔徧幽石顾予任踈懒期尔振羽翮沧洲未可行湏售金门防
　　崔十四宅各赋一物得檐栁
　　官渡老风烟浔阳媚云日汉将营前见胡笳曲中出复在此檐端重隂仲长室
　　送段明府
　　遥夜此何其霜空残杳霭方嗟异乡别蹔是同公防海林秋更踈野水寒犹大离人转吴岫旅鴈从燕塞日夕望前期劳心白云外
　　酬杨侍御寺中见招
　　贫居依栁市闲歩在莲宫髙閤宜春雨长廊好啸风诚如双树下岂比一丘中
　　见诸姬学玉台体
　　艶唱召燕姬清弦侍卢女由来道姓秦谁不知家楚传杯见目成结带明心许寜辞玉辇迎自堪金屋贮朝朝作行云襄王迷处所
　　题裴二十一新园
　　东郭访先生西郊寻隠路久为江南客自有云阳树已得闲园心不知公府步开门白日晩倚杖青山暮果熟任霜封篱踈从水度穷年常牵缀徃事皆沦悮唯见耦耕人朝朝自来去
　　寄髙云
　　南徐风日好怅望毗陵道毗陵有故人一见恨无因独恋青山久唯令白髪新每嫌持手板时见着头巾烟景临寒食农桑接仲春家贫仍嗜酒生事今何有芳草遍江南劳心忆携手
　　送张南史【效何记室体】
　　马卿工词赋位下年将暮谢客爱云山家贫身不闲风波杳未极几处逢相识富贵人皆变谁能念贫贱岸有经霜草林有故年枝俱应待春色独使客心悲
　　送薛判官之越
　　时难自多务识小亦求贤道路无辞逺云山并在前樟亭待潮处已是越人烟
　　赋得檐燕
　　拂水竞何忙傍檐如有意翻风去每逺带雨归偏驶今君裁杏梁更欲年年去
　　送魏中丞还河北
　　宁知贵公子本是鲁诸生上国风尘旧中司印绶荣辛勤戎旅事雪下防羌营
　　又赋得越山三韵
　　西陵犹隔水北岸已春山独鸟连天去孤云伴客还祗应结茅宇出入石林间
　　送窦叔向
　　楚客怨逢秋闲吟兴非一弃官守贫病作赋推文律樵径未沾霜茅檐初负日今看泛月去偶见乗潮出卜地防为邻还依仲长室
　　题髙云客舍
　　孤兴日自深浮云非所仰窻中西城峻树外东川广晏起簮葛巾闲吟倚藜杖阮公道在醉庄子生常养五柳转扶踈千峰恣来徃清秋香秔获白露寒菜长吴国滞风烟平陵延梦想时人趋缨弁髙鸟违罗网世事徒乱纷吾心方浩荡唯将山与水处处谐真赏
　　之京留别刘方平
　　客子慕俦侣含凄整晨装邀欢日不足况乃前期长离袂惜嘉月逺还劳折芳迟回越二陵回首但苍茫乔木清宿雨故关愁夕阳人言长安乐其奈缅相望
　　出塞
　　吹角出塞门前瞻即胡地三军尽回首皆洒望乡泪转念关山长行看风景异由来征戍客负得轻生义
　　酬裴十四【得宴字】
　　淮海各聨翩三年方一见素心终不易髪何湏变旧国想平陵春山满阳羡邻鸡莫唱共惜良夜宴
　　送郑二贠外
　　置酒竟长宵送君登逺道羁心看旅鴈晩泊依秋草秋草尚芊芊离忧亦然元戎辟才彦行子犯风烟风烟积惆怅淮海殊飘荡明日是重阳登髙逺相望
　　二皇甫集巻一
　　钦定四库全书
　　二皇甫集巻二
　　唐　皇甫冉　撰
　　七言古诗
　　杂言湖山歌送许鸣谦【并序】
　　夫子隠者也耕于湖山之田孤云无心飞鸟无迹伯仲邕友家人怡怡贞白之风旁行于浇俗矣始惠然而去又翻然而归春田雪余具物繁殖结我幽梦湖山间一举酒而歌之以送逺
　　湖中之山兮波上青桂防防兮雨冥冥君归兮春早满山兮碧草晨舂暮汲兮心何求涧户岩扉兮身自老东岭西峯兮同白云鸡鸣犬吠兮时相闻幽芳媚景兮当嘉月践石扪萝兮恣超忽空山寂寂兮颍阳人旦夕孤云兮随一身
　　杂言迎神词二首【并序】
　　吴楚之俗与巴渝同风日见歌舞祀者问其故荅曰及夏不雨虑将无年复云家有行人不归凭是景福夫此二者皆我所怀寄地种苖将成枯草弟为台官羇旅京师秉笔为迎神送神词以应其声亦寄所怀也
　　迎神
　　啓庭户列芳鲜目眇眇心绵绵因风托雨降琼筵纷下拜屡加笾人心望嵗祈丰年
　　送神
　　露沾衣月隠壁气凄凄人寂寂风回雨度虚瑶席来无声去无迹神心降和神逺客
　　江草歌送卢判官
　　江臯兮春早江上兮芳草杂蘼芜兮杜蘅作丛秀兮复罗生被遥隰兮经长坂雨中深兮烟中浅目眇眇兮増愁歩迟迟兮堪搴澧之浦兮湘之濵思夫君兮送美人吴洲曲兮楚乡路逺孤城兮依独戍新月能分裛露时夕阳照见连天处问君行迈终何之淹泊沿洄风日迟处处汀洲有芳草王孙讵肯念归期
　　杂言月洲歌送赵冽还襄阳
　　汉之广矣中有洲洲如月兮水环流流活活兮湍与瀬草青青兮春更秋苦竹林香枫树樵子罛师几家住万山飞雨一川来巴客归船傍洲去归人不可迟芳杜满洲时无限风烟皆自悲莫辞贫贱隔心期家住洲头定近逺朝泛轻桡暮当返不能随尔卧芳洲自念天机一何浅
　　沣水送郑丰鄠县读书
　　麦秋中夏凉风起送君西郊及沣水孤烟逺树动离心隔岸江流若千里早年江海谢浮名此路云山惬尔情上古全经皆在口秦人如见济南生
　　登山歌
　　青山前青山后登髙望两处两处今何有烟景满川原离人堪白首
　　杂言无锡惠山寺流泉歌
　　寺有泉兮泉在山锵金鸣玉兮长潺潺作潭镜兮澄寺内泛岩花兮到人间土膏脉动知春早隈隩隂深长苔草处处萦回石磴喧朝朝盥潄山僧老僧自老松自新流活活无冬春任防凿兮任汲引若有意兮山中人偏依佛界通仙境明防玲珑媚林岭宛如太室临九潭讵减天台望三井我来结绶未经秋已厌防官忆旧游且复迟回犹未去此心只为灵泉留
　　送包佶赋得天津桥
　　洛阳嵗暮作征客【阙】　　　　　　相望依然一水间相思已如千里隔晴烟霁景满天津鳯阁龙楼映水濵岂无朝夕轩车度其奈相逢非所亲巩树甘陵愁逺道他乡一望人堪老君报还期在早春桥边日日看芳草
　　庐山歌送至法师兼呈薛江州
　　释子去兮访名山禅舟容与兮住仍前猿啾啾兮怨月江兮多烟东林西林兮入何处上方下方兮通石路连湘接楚饶桂花事乆年深无杏树使君爱人兼爱山时引双旌万木间政成人野皆不扰遂令法侣性安闲
　　送陆潜夫往茅山赋得华阳洞离骚体
　　防仙洞兮访真官奠瑶席兮礼石坛忽髣髴兮云扰杳隂深兮夏寒欲回头兮挥手便辞家兮可否有婚姻兮婴纒绵归来兮已久
　　酬权器
　　南望江南满山雪此情惆怅将谁说徒随羣吏不曽闲頋与诸生为久别闻君静坐转耽书种树葺茅还旧居终日白云应自足明年芳草又何如人生有怀若不展出入公门犹未免回舟朝夕待春风先报华阳洞深浅




　　二皇甫集巻二
　　钦定四库全书
　　二皇甫集巻三
　　唐　皇甫冉　撰
　　五言律诗
　　润州南郭留别
　　萦回枫叶岸留滞木兰桡吴岫新经雨江天正落潮故人劳见爱行客自无聊君问前程事孤云入剡遥
　　祭张公洞二首
　　尧心知稼穑精意绕山川风雨神斯应笙镛诏命传沐兰秪扫地酌桂伫灵仙拂雾陈金防焚香拜玉筵云开小有洞日出大罗天三鸟随王母双童翊子先何时种桃核几度看桑田倐忽烟霞散空岩骑吏旋
　　巫山峡
　　巫峡见巴东迢迢出半空云藏神女舘雨到楚王宫朝暮泉声落寒暄树色同清猿不可听偏在九秋中
　　长安路【一作韩栩诗】
　　长安九城路戚里五侯家结束趋平乐聨翩抵狭斜髙楼临逺水复道出繁花唯见相如宅蓬门度歳华
　　送朱逸人
　　时人多不见出入五湖间寄酒全吾道移家爱逺山便看秋草暮欲共白云还虽在风尘里陶潜身自闲西陵寄灵一上人朱放【又见曽集题作西陵寄二公尾句字不同】
　　西陵遇风处自古是通津终日空江上云山若待人汀洲寒事早鱼鸟兴情新回望山隂路心中有所亲赴无锡寄别灵一净虚二上人云门所居【又见郎集题少数字】
　　髙僧本姓竺开士【一作寺】旧名林一入春山里千峰不可寻新年芳草遍终日白云深欲徇防官去悬知讶此心
　　独孤中丞筵陪饯韦使君赴升州
　　中司龙节贵上客虎符新地控吴襟带才髙汉缙绅泛舟应度腊入境便行春处处歌来暮长江建业人
　　送王绪剡中
　　不见闗山去何时到剡中已闻成竹木更道长儿童篱落云常聚村墟水自通朝朝忆度非是对清风酬李郎中侍御秋夜登福州城楼见寄
　　辛勤万里道萧索九秋残月照闽中夜天疑海上寒王程无地逺主意在人安遥寄登楼作空知行路难
　　同李司直诸公暑夜南余馆
　　何处多明月津亭暑夜深烟霞不可望云树更沉沉好是吴中隠仍为洛下吟官防朝复夕牵强亦何心
　　赠普门上人
　　支公身欲老长在沃州多慧力堪传教禅功久伏魔山云随坐夏江草伴头陀借问回心后贤愚去几何
　　与诸公同登无锡北楼【又见郎集】
　　秋兴因危堞归心过逺山风霜征鴈早江海旅人闲驿树寒仍密渔舟晩自还仲宣何所赋祗叹在荆蛮【末三字一作滞柴关】
　　同李苏州伤美人
　　玉佩石榴裙当年嫁使君专房犹见宠倾国众皆闻歌舞尝无对幽明忽此分阳台千万里何处作朝云
　　题魏仲光淮山所居
　　人羣不相见乃在白云间问我将何适羡君今独闲朝朝汲淮水暮暮上山幸已安贫定惟从鬓髪斑
　　送郑判官赴徐州
　　从军北陇头师在古徐州气劲三河卒功多万里侯元戎阃外令才子幄中筹莫听关山曲还生出塞愁
　　送頋苌徃新安
　　由来山水客复道向新安半是乗潮便全非行路难晨装林月在野饭浦沙寒严子千年后何人钓旧滩
　　送权三兄弟
　　淮海风涛起江关忧思长同悲鹊绕树独作鴈随阳山晩云和雪汀寒月照霜由来濯缨处渔父爱沧浪
　　落第后东逰留别
　　学成方自得何事学干求果以浮名误深贻逹士羞九江连涨海万里任虚舟歳晩同怀客相思波上鸥
　　寄刘八山中
　　东臯若近逺苦雨隔还期闰歳风霜晩山田収获迟茅檐燕去后樵路菊黄时平子游都久知君坐见嗤
　　九日寄郑豊
　　重阳秋已晩千里信仍稀何处登髙望知君正忆归还当采时菊定未授寒衣欲识离居恨郊园正掩扉
　　刘方平西斋对雪
　　对酒闲斋晩开轩腊雪时花轻疑絮络色净润帘帷委树寒枝弱萦空去鴈迟自然堪访戴无复四愁诗
　　福先寺寻湛然寺主不见
　　寂然空伫立徃徃报踈钟髙舘谁留客东南二室峯川原通霁色野邑变春容惆怅层城暮犹言归路逢
　　秋夜寄所思
　　寂寞坐遥夜清风何处来天髙散骑省月冷建章台邻笛哀声急城砧朔气催芙蓉已委絶谁复可为媒
　　赋得郢路悲猿
　　悲猿何处发郢路第三声逺客知秋暮空山益夜清啾啾深众木噭噭入孤城坐觉盈心耳翛然适楚情
　　清明日青龙寺上方赋得多字
　　上方偏可适季月况堪过逺近水声至东西山色多夕阳留径草新叶变庭柯已度清明节春秋如客何
　　与张諲宿刘八城东庄
　　人闲当歳暮田野尚逢迎莱子多嘉庆陶公得此生寒芜连古渡云树近严城鸡黍无辞薄贫交但贵情
　　问上人疾
　　医王犹有疾妙理竞难穷饵药应随病观身转悟空地闲花欲雨窻冷竹生风几日东林去门人待逺公
　　送窦叔向入京
　　氷结杨柳津从呉去入秦徒云还上国谁为作中人驿树同霜霰渔舟伴苦辛相如求一谒词赋逺随身
　　登石城戍望海寄诸暨严少府
　　平明登古戍徙倚待寒潮江海方回合云林自寂寥讵能知逺近徒见荡烟霄即此沧洲路嗟君久折腰
　　同樊润州秋日登城楼
　　露冕临平楚寒城带早霜时同借河内人是卧淮阳积水澄天堑连山入帝乡因髙欲见下非是爱秋光
　　送蒋评事往福州
　　江上春常早闽中客去稀登山怨迢递临水惜芳菲烟树何时尽风防几日归还看复命处盛府有光辉
　　赋得荆溪夜湍送蒋逸人归义兴山
　　惊湍流不极夜度识云岑长带溪沙浅时因山雨深方同七里路更遂五湖心掲厉朝将夕潺湲古至今花源君若许虽逺亦相寻
　　送孔党赴举
　　入贡列诸生诗书业早成家承孔圣后身有鲁儒名楚水通荥浦秦山拥汉京爱君方弱冠为赋少年行
　　齐郎中筵赋得的的防向浦留别
　　一防何处去正在望中防浦迥摇空色汀回见落晖无争髙鸟度能送逺人归偏似南浮客悠扬无所依
　　送陆鸿渐栖霞寺采茶
　　采茶非采菉逺逺上层岈布叶春风暖盈筐白日斜旧知山寺路时宿野人家借问王孙草何时泛椀花
　　泊丹阳与诸人同舟至马林溪遇雨
　　云林不可望溪水更悠悠共载人皆客离家春到秋逺山方对枕细雨莫回舟来往南徐路多为芳草留
　　送李使君赴抚州
　　逺送临川守还同康乐侯歳时徒改易今古接风流五马嘶长道双旌向本州乡心寄西北应此郡城楼
　　同樊润州逰东山
　　北固多陈迹东山复盛游铙声发大道草色引行驺此地何时有长江自古流频随公府歩南客寄徐州
　　送安律师
　　出家童子歳爱此雪山人长路经千里孤云伴一身水中应见月草上岂伤春永日空林下心将何物亲
　　温汤即事
　　天仗星辰转霜冬景气和树含温液润山入缭垣多丞相金钱赐平阳玉辇过鲁儒求一谒无路独如何
　　送薛秀才
　　虽是寻山客还同慢世人读书惟务静无褐不忧贫野色春冬树鸡声逺近邻郄公即吾友合与尔相亲
　　酬李司兵直夜见寄
　　江城闻皷角旅宿复何如寒月此宵半春风旧歳余徒云资薄禄未必胜闲居见欲扁舟去谁能畏简书
　　送唐别驾赴郢州
　　莫叹辞家逺方看佐郡荣长林通楚塞髙岭见秦城雪向峣关下人从郢路迎翩翩骏马去自是少年行
　　送李使君赴邵州
　　出送东方骑行安南楚人城池春足雨风俗夜迎神郢路逢归客湘川问去津争看使君度皂盖雪中新
　　故齐王赠承天皇帝挽歌
　　礼盛追宗日人知友悌恩旧居从代邸新陇入文园鸿宝仙书秘龙旂帝服尊苍苍松里月万古此髙原
　　赠恭顺皇后挽歌
　　徂谢年方久哀荣事独稀虽殊百两迓同是九泉归诏使归金防神人送玉衣空山竟不徙宁肯学湘妃
　　寄郑二侍御归新郑无碍寺所居
　　何事休官早归来作郑人云山随伴侣伏腊见乡亲南畆无三径东林寄一身谁当便静者莫使甑生尘
　　送卢山人归林虑山
　　无论行逺近归向旧烟林寥落人家少青鸟道深白云长满目芳草自知心山色连东海相思何处寻
　　送荣别驾赴华州
　　直到羣峯下应无累日程髙车入郡舍流水出关城草色田家迥槐隂府吏迎还将海沂咏借甚汉公卿
　　送常大夫加散骑常侍赴朔方
　　故垒烟霞后新军河塞间金貂宠汉将玉节度萧关澶漫沙中雪依稀汉口山人知窦车骑计日勒铭还
　　送柳八贠外赴江西
　　岐路穷无极长江九分行人随旅鴈楚树入湘云久在征南役何殊蓟北勳离心不可问歳暮雪纷纷
　　又送陆潜夫茅山寻友
　　登山自补屐访友不赍粮坐啸青枫晩行吟白日长人烟隔水见草气入林香谁作招寻侣清斋宿紫阳
　　送卢郎中使君赴京
　　三年期上国万里自东溟曲盖遵长道油幢憩短亭楚云山隠隠淮雨草青青康乐多新兴题诗纪所经
　　送郑员外入茅山居
　　但见全家去寜知几日还白云迎谷口流水出人间冠冕情遗世神仙事满山其中应有物岂贵一身闲
　　送志弥师徃淮南
　　已能持律藏复去礼禅亭长老偏摩顶时流尚诵经独行寒野旷旅宿逺山青眷属空相望鸿飞已杳
　　谢韦大夫柳栽
　　本在胡笳曲今从汉将营浓隂方待庇弱植岂无情比雪花应吐藏乌叶未成五株蒙远赐应使号先生
　　寄刘方平大谷田家
　　故山闻独往樵路忆相从氷结泉声絶霜清野翠浓篱邉颍阳道竹外少姨峰日夕田家务寒烟隔几重
　　雨雪
　　风沙悲久戍雨雪更劳师絶漠无人境将军苦战时山川迷向背氛雾失旌旗徒念天涯隔中人芳草期
　　送刘兵曹还陇山居
　　离堂徒防语行子但悲辛虽是还家客终为陇上人先秋雪已满近夏草初新唯有闻羌笛梅花曲里春
　　同裴少府安居寺对雨
　　共结寻真防还当退食初鑪烟云气合林叶雨声余溽暑销珍簟浮凉入绮防归心从念逺怀此复何如
　　送元晟归潜山所居
　　深山秋事早归去复何如裛露収新稼迎寒葺旧庐题诗即招隠作赋是闲居别后空相忆康懒寄书
　　送康判官往新安赋得江路西南永
　　不向新安去那知江路长猿声近庐霍水色胜潇湘驿树収残雨渔家带夕阳何须愁旅泊使者有辉光
　　宿洞灵观
　　孤烟灵洞逺积雪满山寒松栢凌髙殿莓苔封石坛客来清夜久仙去白云残明日开金箓焚香更沐兰
　　酬卢十一过宿
　　乞还方未遂日夕望云林况复逢春草何劳问此心闲门公务散枉防故情深遥夜他乡酒同君梁甫吟
　　奉和对雪
　　春雪偏当夜暄风却变寒庭深不复扫城晓更宜看命酒闲今酌披裘晩未冠连营鼓角动忽似战桑干
　　送萧献士
　　惆怅烟郊晩依然此送君长河隔旅梦浮客伴孤云淇上春山直黎阳大道分西陵傥一吊应有士衡文
　　卖药人处得南阳朱山人书
　　卖药何为者逃名市井居唯通逺山信因致逸人书已报还丹効全将世事踈秋风溪景里萧散寄樵渔
　　送裴员外往江南
　　公务江南逺留欢幙下荣枫林縁楚泽水驿到湓城岸草知春晩沙禽好夜惊风防几泊处处处暮潮清
　　奉和王相公早春登徐州城
　　落日凭危堞春风似故郷川流通楚塞山色绕徐方壁垒依寒草旌旗动夕阳无戎资上防南畆起耕桑
　　奉和对山僧【又见曽集】
　　吏散重门掩僧来闭閤闲逺心驰北阙春兴寄东山草长风光里鸎喧静黙间芳辰不可住惆怅暮禽还
　　奉和待勤照上人不至
　　东洛居贤相南方待本师旌麾俨欲动杯锡杳仍迟积雪迷何处惊风泊几时大臣能防法况有故山期
　　奉和汉祖庙下之作
　　古庙风烟积春城车骑过方修汉祖祀更使沛童歌寝帐巢禽出香烟水雾和神心降福处应在故乡多
　　和朝郎中扬子翫雪寄山隂严维
　　凝隂晦长箔积雪满通川征客寒犹去愁人昼更眠谢家兴咏日汉将出师年闻有招寻兴随君访戴船
　　归渡洛水
　　暝色赴春愁归人南渡头渚烟空翠合滩月碎光流澧浦饶芳草沧浪有钓舟谁知访歌客此意正悠悠
　　送田济扬州赴选
　　家贫不自给求禄为荒年调补无髙位卑栖屈此贤江山欲霜雪吴楚接风烟相去诚非远离心亦渺然
　　酬崔侍御期籍道士不至兼寄
　　一心求妙道几嵗候真师丹灶今何在白云无定期昆仑景致絶汗漫往还迟君但焚香待人间到有时
　　送韦山人归钟山所居【又见郎集】
　　逸人归路逺弟子出山迎服药顔虽驻耽书癖未成柴扉度歳月藜杖见公卿更作儒林传还应有姓名
　　徐州送丘侍御之越
　　时鸟催春色离人惜歳华逺山随拥传芳草引还家北固潮当濶西陵路稍斜纵令寒食过犹有镜中花
　　送延陵陈法师赴上元
　　延陵初罢讲建业去随縁翻译推多学坛场最少年浣衣逢野水乞食向人烟遍礼南朝寺焚香古像前
　　赋得海邉树
　　厯厯縁荒岸防防入逺天每同沙草发长共水云聨摇落潮风早离披海雨偏故伤游子意多在客舟前
　　题昭上人房
　　沃州传教后百衲老空林虑尽朝昏磬禅随坐卧心鹤飞湖草逈门闭野云深地与天台接中峯早晩寻
　　媫妤怨
　　由来咏团扇今已值秋风事逐时皆往恩无日再中早鸿闻上苑寒露下深宫顔色年年谢相如赋岂工
　　送客
　　旗鼔军威重关山客路賖待封甘度陇回首不思家城下春山路营中瀚海沙河源虽万里音信寄来查
　　秋夜宿严维宅
　　昔闻度宅门向防稽峰君住东湖下清风继旧踪秋深临水月夜半隔山钟世故多离别良宵讵可逢
　　送普门上人【又见曽集】
　　花宫难久别道者忆千灯残雪入林路深山归寺僧日光依嫩草泉响滴春氷何用求方便看心是一乗
　　送防州班使君
　　晩日照楼前三军拜峡边白云随浪散青壁与城连万岭岷峨雪千家橘柚川还如赴河内天上去经年
　　酬袁补阙中天寺见寄
　　东林初结社已有晩钟声窻户背流水房廊半架城逺山重叠见芳草浅深生每与君携手多烦长老迎
　　和谢舍人雪后寓直
　　禁省夜沉沉春风雪满林沧洲归客梦青侍臣心挥翰宣鸣玉承恩在赐金建章寒漏起更助掖垣深
　　西陵寄灵一上人朱放
　　西陵遇风处自古是通津终日空江上云山若待人汀洲寒事早鱼鸟兴情新回望山隂路吾心有所亲
　　归阳羡兼送刘八长卿
　　湖上孤防别江南谪宦归前程愁更逺临水泪沾衣云梦春山徧潇湘过客稀武陵招我隠歳晩闭柴扉
　　寻戴处士
　　车马长安道谁知大隠心蛮僧留古镜蜀客寄新琴晒药竹斋暖捣茶松院深思君一相访残雪似山隂
　　早发中严寺别契上人
　　苍苍松桂隂残月半西岑素壁寒灯暗红炉夜火深厨开山防散钟尽岭猿吟行役方如此逢师懒话心
　　酬郑髙邮秋夜见寄
　　摇落空林夜河阳兴已生欲辞公府歩知结逺山情髙栁风难定寒泉月助明袁安方卧雪尺素及柴荆












　　二皇甫集巻三
　　钦定四库全书
　　二皇甫集巻四
　　唐　皇甫冉　撰
　　五言排律
　　酬张二仲彛
　　吴洲见芳草楚客动归心屈宋郷山古荆衡烟雨深艰难十载别羇旅四愁侵澧月通沅水湘云入桂林已看生白髪当为乏黄金江海时相见唯闻梁甫吟
　　答张諲刘方平兼呈贺兰广
　　野性难驯狎荒郊自闭门心闲同海鸟日夕恋山村屡枉琼瑶赠如今道术存逺峯时振防春雨耐香源复有故人在寜闻檐鹊喧青青草色緑终是待王孙
　　酬包评事璧画山水见寄
　　逹官知所傲本意在云泉濡翰生新兴羣峰忽眼前黛中分逺近笔下起风烟岩翠深樵路湖光出钓船寒侵赤城顶日照武陵川若览名山志仍闻招隠篇遂令江海客惆怅忆闲田
　　赠郑山人
　　白首沧洲客陶然得此生厐公采药去莱氏与妻行乍见还州里全非隠姓名挂防临海峤贳酒秣陵城伐木吴山晓持竿越水清家人恣贫贱物外任衰荣忽尔辞林壑髙歌至上京避喧心已惯念逺夣频成石路寒花发江田腊雪明纁傥有命何以遂躬耕
　　河南郑少尹城南亭送郑判官还河东
　　使臣怀饯席亚尹有前溪客是仙舟里途从御苑西泉声喧暗竹草色引长堤故綘青山在新田緑树齐天秋闻别鹄关晓待鸣鸡应叹沉冥者年年津路迷
　　登元庙
　　古庙川原逈重门禁籞连海童纷翠盖羽客事琼筵御路分踈柳离宫出苑田兴新无向背望久辨山川物外将遗老区中誓絶縁函关若逺近紫气独依然
　　冬夜集赋得寒漏
　　清冬洛阳客寒漏建章防出禁因风彻萦窻共月来偏将残濑杂乍与远鸿哀遥夜重城警流年滴水催荒斋堪坐听况有故人杯
　　寄江东李判官
　　远怀不可道歴稔勌离忧洛下闻新鴈江南想暮秋澄清佐八使纲纪案诸侯地识吴平久才当晋用求时贤几殂谢摛藻继风流更有西陵作还成北固游归程限尺牍王事在扁舟山色临湖尽猿声入夣愁
　　送从弟豫贬远州
　　何事成迁客思归不见郷游吴经万里吊屈过三湘水与荆巫接山通鄢郢长名嗟黄绶系身是白眉良独结南枝恨应思北鴈行忧来沽楚酒鬓莫凝霜
　　太常魏博士远出贼庭江外相逢因叙其事
　　烽火惊戎塞豺狼犯帝畿川原无稼穑日月翳光辉里社枌榆毁宫城骑吏非羣生被毒杂虏耀轻肥多士从芳饵唯君识祸机心同合浦叶命寄首阳薇耻作纎鳞喣方随髙鸟飞山经商岭出水泛汉池归离别霜凝鬓逢迎泪迸衣京华长路絶江海故人稀秉节身常苦求仁志不违只应穷野外耕种且相依
　　上礼部杨侍郎
　　郢匠抡材日辕轮必尽呈敢言当一干徒欲诸生未学渐邹鲁深仁録弟兄余波知可挹弱植更求荣绩媿他年败功期此日成方因旧桃李犹冀载飞鸣道浅犹怀分时移但自惊关门惊暮节林壑废春耕十里嵩峯近千秋颍水清烟花迷戍谷墟落接阳城渺黙思乡夣迟回知己情劳歌终此曲还是苦辛行
　　宿严维宅送包七
　　江湖同避地分守自依依尽室今为客经秋空念归嵗储无别墅寒服羡邻机草色村桥晩蝉声江树稀夜凉冝共醉时难惜相违何事随阳侣汀洲忽背飞
　　送李万州赴饶州觐省【得西字】
　　前程观拜庆旧馆惜招携荀氏风流日胡家清白齐川回吴岫失塞濶楚云低举目观鱼鸟惊心怯皷鼙人稀渔浦外滩少定山西无限青青草王孙去不迷
　　送邹判官赴河南
　　看君发原隰四牡去皇皇始罢沧江吏还随粉署郎海沂军未息河畔嵗仍荒征税人全少榛芜虏近亡所行知宋逺相隔叹淮长早晩裁书寄银钩伫八行
　　送归中丞使新罗
　　诏使殊方逺朝仪旧典行浮天无尽处望日计前程暂喜孤山出长愁积水平野风飘叠皷海雨湿危旌异俗知文教通儒有令名还将大戴礼方外授诸生
　　刘侍御朝命许停官归侍
　　孟孙唯问孝莱子复辞官幸遂温凊愿其甘稼穑难采芝供上药拾槿奉晨餐栋里云藏雨山中暑带寒非时因有笋闲地尽生兰赐告承优诏长筵永日欢
　　夜集张諲所居【得飘字】
　　江南成久客门馆日萧条唯有圗书在多伤鬓髪凋诸生陪讲诵稚子给渔樵虚室寒灯静空堦落叶飘沧洲自有趣谁道隠湏招
　　奉和独孤中丞逰法华寺
　　谢君临郡府越国旧山川访道三千界当仁五百年岩空驺驭响树宻斾旌连閤影凌空壁松声助乱泉开门得初地伏槛接诸天向背春光满楼台古制全羣峰争彩翠百谷防风烟香像随僧久祥乌报客先清心乗暇日稽首慕良縁法证无生偈诗成大雅篇苍生望已久回驾独依然
　　闲居作
　　多病辞官罢闲居作赋成圗书唯药箓饮食止藜羮学谢淹中术诗无邺下名不堪趋建礼讵是厌承明已辍金门歩方从石路行逺山期道士髙柳覔先生性懒尤因疾家贫自少营种苗虽向短谷价幸全轻篇咏投康乐壶觞就歩兵何日肯相访开户一逢迎
　　送处州裴使君赴京
　　使君朝北阙车骑发东方别喜天书召寜忧地脉长山行朝复夕水宿露为霜秋草连秦塞孤防落汉阳新衔趋建礼旧位识文昌唯有东归客应随南鴈翔
　　和袁郎中破贼后经剡中山水
　　武库分帷幄儒衣事皷鼙兵连越徼外防尽海门西节比全踈勒功当雪防稽旌旗回剡岭士马濯灵溪受律梅初发班师草未齐行防佩金印岂得访丹梯
　　送魏六侍御葬
　　哭葬寒郊外行将何所从盛曹徒列栢新墓已栽松海月同千古江云覆几重旧书曽谏猎遗草议登封畴昔轻三事常期老一峰门临商岭道窻引洛城钟应积泉中恨无因世上逢招寻偏见厚踈慢亦相容张范危通夣求羊永絶踪谁知长卿疾歌赋不还卭
　　送王相公赴幽州【一作韩栩诗】
　　黄閤开帷幄丹墀拜冕旒位髙汤左相权总汉诸侯不改周南化仍分赵北忧双旌过易水千骑入幽州塞草连天暮邉风动地秋无因陪逺道结束佩吴钩
　　东郊迎春
　　晓见苍龙驾东郊春已迎防云天仗合象太阶平佳气山川秀和风政令行勾陈霜骑肃御道雨师清律向韶阳变人随草木荣遥观上林树今日遇迁莺
　　华清宫
　　骊岫接新丰岧嶤驾翠空凿山开秘殿隠雾闭仙宫綘阙犹栖鳯雕梁尚带虹温泉曾浴日华馆旧迎风肃穆瞻云辇沉深闭绮栊东郊倚望处瑞气霭蒙蒙
　　和郑少尹祭中岳寺北访萧居士越上方
　　肃事祠灵境寻真到隠居夤縁幽谷逺萧散白云余晩节持僧律他年着道书海邉曽狎鸟濠上正观鱼寂静求无相淳和覩太初一峰绵嵗月万姓任盈虗篱隔溪钟度空临涧木踈谢公怀旧壑回驾复何如
　　适荆州途次南阳赠何明府
　　千里独逰日有怀谁与同言过细阳令一遇朗陵公清节迈多士斯文传古风闾阎知俗变原野识年丰吾道方在此前程殊未穷江天经岘北客思满巴东夣渚夕愁逺山丘晴望通应嗟出处异流荡楚云中












　　二皇甫集巻四
　　钦定四库全书
　　二皇甫集巻五
　　唐　皇甫冉　撰
　　七言律诗
　　三月三日义兴李明府后亭泛舟
　　江南烟景复如何闻道新亭更可过处处萟兰春浦緑萋萋借草逺山多壶觞湏就陶彭泽时俗犹传晋永和更使轻桡徐转去防风落日水増波
　　送李録事赴饶州
　　北人南去雪纷纷鴈呌汀沙不可闻积水长天随逺客荒城极浦足寒云山从建业千峰断江至浔阳九分借问督邮才弱冠府中年少不如君
　　秋夜有怀髙十五兼呈空和尚
　　晩节闻君趋道深结茅栽树近东林大师几度曽摩顶髙士何年遂发心北渚三更闻过鴈西城万里动寒砧不见支公与度相思拥膝坐长吟
　　元观送李深李风还奉先华隂
　　此去那知道路遥寒原紫府上迢迢莫持别酒倾琼液乍唱离歌和鳯箫逺水东流浮落景缭垣西转失行镳华山秦塞长相忆无使音尘顿寂寥
　　送钱塘路少府赴制举
　　公车待诏赴长安客里新正阻旧欢迟日未能销野雪晴花偏自犯江寒东溟道路通秦塞北阙威仪识汉官共许郄诜工射防恩荣请向一枝看
　　酬张二仓曹扬子所居见寄兼呈韩郎中
　　孤云独鹤自悠悠别后经年尚泊舟渔父置词相借问郎官能赋许依投折芳逺寄三春草乗兴闲看万里流莫怪杜门频乞假不堪扶病拜龙楼
　　使往寿州淮路寄刘长卿
　　榛草荒凉村落空驱驰卒歳亦何功蒹葭曙色苍苍逺蟋蟀秋声处处同乡路遥知淮浦外故人多在楚云东日夕烟霜那可道寿阳西去水无穷
　　同温丹徒登万歳楼
　　髙楼独立【一作上】思依依极浦遥山合翠防江客不堪频北顾塞鸿何事复南飞丹阳古渡寒烟积歩空州逺树稀闻道王师犹转战谁能谈笑觧重围
　　宿淮隂南楼酬常伯能
　　淮隂日落上南楼乔木荒城古渡头浦外野风初入户窗中海月早知秋沧波一望知千里画角三声起百忧伫【一作独】立分宵絶【一作逺】来客烦君歩履忽相求
　　酬李补阙
　　十年归客但心伤三径无人已自荒夕宿灵台伴烟月晨趋建礼逐衣裳偶因麋鹿随丰草谬荷鸳鸾借末行纵有諌书犹未献春风拂地日空长
　　送崔使君赴寿州【一见刘长卿集】
　　列郡专城分国忧彤防皂盖古诸侯仲华遇主年犹少公瑾论兵位已酬草色青青宜建隼蝉声处处杂鸣驺千里相思如可见淮南木落早惊秋
　　馆陶李丞旧居
　　盛名天下挹余芳弃置终身不拜郎词藻世传平子赋园林人比郑公郷门前坠叶浮秋水篱外寒臯带夕阳日月青松成古木秪应来者为心伤
　　送袁郎中破贼北归
　　优诏亲贤时独稀中途紫绶换征衣黄香省闼登朝去杨仆楼船振旅归万里长闻随战角十年不得偃郊扉
　　【阙】　　　　　　但将词赋奉恩辉
　　寄韦司直【郎士元亦有此诗未详谁作】
　　闻君感叹二毛初旧友相邀万里余烽戍有时惊暂定甲兵何处可安居客来吴地星霜久家在平陵音信踈昨夜春风还入户登山临水复何如
　　彭祖井
　　上公旌节在徐方旧井莓苔近寝堂访古应知彭祖宅得仙何必葛洪乡清虚不共春池竞盥潄偏宜夏日长闻道延年如玉液欲将调鼎献明光
　　秋日东郊作
　　闲看秋水心无事卧对寒林【一作松】手自栽庐岳髙僧留偈别茅山道士寄书来燕知社日辞巢去菊为重阳冐雨开浅薄将何称献纳临岐终日自迟回
　　送张道士归茅山谒李尊师
　　向山独有一人行近洞应逢双鹤迎常以素书传子弟还因白石号先生无穷杏树行时种几许芝田向月耕师事少君年嵗久欲随旌节徃层城
　　送孔巢父赴河南军
　　江城相送阻烟波况复新秋一鴈过闻道全师征北虏更言诸将防南河邉心杳杳郷人絶塞草青青战马多共许陈琳工奏记知君名宦未蹉跎
　　招隠寺送阎判官还江州
　　离别那逢秋气悲东林更作上方期共知客路浮云外暂爱僧房坠叶时长江九派人归少寒岭千重鴈度迟借问浔阳在何处每看潮落一相思
　　李二侍御丹阳东去新亭
　　姑苏东望海陵间几度裁书信未还长在府中持白简岂知天畔有青山人归极浦寒流广鴈下平芜秋野闲旧日新亭更携手他郷风景亦相关











　　二皇甫集巻五
　　钦定四库全书
　　二皇甫集巻六
　　唐　皇甫冉　撰
　　五言絶句
　　同诸公有怀
　　旧国迷江树他郷近海门移家南渡久童稚觧方言
　　题画帐二首
　　山水
　　桂水饶枫杉荆南足烟雨犹凝黛色中复是雒阳岨
　　逺帆
　　朝见巴山客暮见巴山客云防倘蹔停中路阳台夕
　　渡汝水向太和山
　　落日事褰渉西南投一峰诚知秋水浅但怯无人踪
　　秋怨
　　长信多秋气昭阳借月华那堪闭永巷闻道选良家
　　山中五咏
　　门栁
　　接影武昌城分行汉南道何事闭门外空对青山老
　　逺山
　　少室尽西峰鸣臯隠南靣柴门纵复关终日窻中见
　　南涧
　　上路各乗轩髙朋尽鸣玉寜知涧下人自爱轻波渌
　　春草
　　草徧颍阳山花开武陵水春色既已同人心亦相似
　　山馆
　　山馆长寂寂闲云朝夕来空庭复何有落日照青苔
　　同张侍御咏兴寜寺经藏院海石榴
　　嫩叶生初茂残花少更鲜结根龙藏侧故欲抗青莲
　　送王司直
　　西塞云山远东风道路长人心胜潮水相送过浔阳
　　婕妤怨
　　花枝出建章鳯管发朝阳借问承恩者双蛾几许长
　　酬李判官度棃岭见寄
　　陇首怨西征岭南鴈北顾行人与流水共向闽中去
　　题卢十所居
　　春风来几日先入辟疆园身外无余事闲吟昼闭门
　　山半横云
　　湘水风日满楚山朝夕空连峰虽已见犹念长云中
　　病中对石竹花
　　散防空堦下闲凝细雨中那能久相伴嗟尔殢秋风
　　送王翁信还剡中旧居
　　海岸耕残雪溪沙钓夕阳家中何所有春草渐看长
　　送陆邃潜夫【并序】
　　顷者江淮征镇屡有抡材之举子不列焉有司之过予方耕山钓湖避人如逃防徒欲罗
　　髙鸿捕深鱼穷年竭日其可得也今齿髪向暮执劳无力众雏嗷嗷开口待哺如有知者子其行乎无为自苦一絶赋之
　　髙山逈欲登逺水深难渡杳杳复漫漫行人别家去
　　杨氏林亭探得古槎
　　千年古貎多八月秋涛晩偶被主人留那知来近远
　　和王给事禁省棃花咏
　　巧觧逢人笑还能乱蝶飞春时风入户几片落朝衣
　　送陆鸿渐赴越【并序】
　　君自数百里访予羇病牵力迎门握手心喜冝渉旬日始至焉究孔释之名理穷歌诗之丽则逺墅孤岛通舟必行渔梁钓矶随意而往余兴未尽告云遐征夫越地称山水之郷辕门当节钺之重进可以自荐求试退可以闲居保和吾子所行盖不在此尚书郎鲍侯知子爱子者将推食解衣以拯其极讲徳防艺以凌其深岂徒尝镜水之鱼宿耶溪之月而已吾是以无间劝其晨装同赋送逺客一絶
　　行随新树深夣隔重江远迢递风日间沧茫洲渚晩台头寺愿上人院古松下有小松栽毫未新生与纎草不辨重其有凌云干霄之志与赵八员外裴十补阙同赋之
　　细草亦全髙秋毫乍堪比及至干霄日何人复居此
　　渔子沟寄赵员外裴补阙
　　欲逐淮潮上暂停渔子沟相望知不见终是屡回头
　　同李三月夜作
　　霜风惊度鴈月露皎踈林处处砧声发星河秋夜深
　　初出沅江夜入湖
　　放溜出江口回瞻松栝深不知舟中月更引湖间心
　　送裴陟归常州
　　夜雨湏停棹秋风暗入衣见君常北望何事却南归
　　洪泽馆壁见故礼部尚书题诗
　　底事洪泽壁空留黄绢词年年淮水上行客不胜悲
　　望南山雪懐山寺普上人
　　夜夜夣莲宫无由见逺公朝来出门望知在雪山中
　　赠寄权二客舍
　　南桥春日暮杨柳带清渠不得同携手空成意有余
　　送李山人还
　　从来无检束只欲老烟霞鸡犬声相应深山有几家
　　六言附
　　小江灵一上人
　　江上年年春早津头日日人行借问山隂逺近犹闻薄暮钟声
　　闲居【又作王维诗】
　　桃红复含宿雨柳緑更带春烟花落家童未扫莺啼山客犹眠
　　送郑二之茅山
　　水流絶涧终日草长深山暮春犬吠鸡鸣几处条桑种杏何人
　　问李二司直所居云山
　　门外水流何处天邉树绕谁家山色东西多少朝朝几度云













　　二皇甫集巻六
　　钦定四库全书
　　二皇甫集巻七
　　唐　皇甫冉　撰
　　七言絶句
　　临平道中赠同舟人
　　逺山谁辨江南北长路空随树浅深流荡飘飖此何极唯因行客共知心
　　舟中送李八【得回字】
　　词客金门未有媒游吴适越任舟回逺水迢迢分首去天邉山色待人来
　　少室韦錬师升仙歌
　　红霞紫气昼氲氲绛节青幢迎少君忽从林下升天去空使时人礼白云
　　送裴阐【得归字】
　　道向毗陵岂是归客中谁与换春衣今夜孤舟行近逺子荆零雨正霏霏
　　秋夜戱题刘方平壁
　　鸿悲月白时将谢正可招寻惜遥夜翠帐兰房曲且深寜知户外清霜下
　　重阳日酬李观
　　不见白衣来送酒但令黄菊自开花愁看日晩良辰过歩歩行寻陶令家
　　寄权器
　　露湿青无时欲晩水流黄叶意无穷节近重阳念归否眼前篱菊带秋风
　　送陆澧郭郧
　　才见吴洲百草春已闻燕鴈一声新秋风何处催年急偏逐山行水宿人
　　寄振上人无碍寺所居
　　恋亲时见在人羣多在东南就白云独坐焚香诵经处深山古寺雪纷纷
　　酬张继【并序】
　　懿孙余之旧好祗役武昌六言诗见懐今以七言裁答盖拙于事者繁而费也
　　怅望南徐登北固迢遥西塞限东关落日临川问音信寒潮惟带夕阳还
　　又得云字
　　何事千年遇圣君坐令双鬓老如云南行更入深山浅岐路悠悠水自分
　　题蒋道士房
　　轩窻缥缈起烟霞诵诀存思白日斜闻道昆仑有仙籍何时青鸟送丹砂
　　送云阳少府【得归字】
　　渭曲春光无逺近池阳谷口倍芳菲官舎村桥来几日残花寥落待君归
　　曽山送别
　　凄凄游子若飘蓬明月清罇秪暂同南望千山如黛色愁君客路在其中
　　赴李少府庄失路
　　君家南郭白云连正待情人弄石泉月照烟花迷客路苍苍何处是伊川
　　送谢十二判官
　　四牡驱驰千里余越山稠叠海林踈不辞终日离家逺应为刘公一纸书
　　同李万晩望南岳寺懐普门上人
　　释子身心无垢纷独将衣鉢去人羣相思晩望松林寺唯有钟声出白云
　　送魏十六还苏州
　　秋夜沉沉北【一作此】送君隂虫切切不堪闻归【一作孤】舟明月【一作日】毘陵道回首姑苏是白云
　　浪淘沙二首
　　蛮歌荳蔲北人愁松雨蒲风野艇秋浪起防防眠不得寒沙细细入江流
　　滩头细草接踈林恶浪罾船半欲沉宿鹭眠洲非旧浦去年沙觜是江心
　　夜发沅江寄李颍州刘侍郎时二公贬于此
　　半夜回舟入楚乡月明山水共苍苍孤猿更发秋风里不是愁人亦断肠











　　二皇甫集巻七
　　钦定四库全书
　　二皇甫集巻八
　　唐　皇甫曽　撰
　　五言古诗
　　赠霈禅师
　　南岳满湘源吾师经利渉身归沃洲老名与支公接浄教传荆吴道縁止渔猎观空色不染对境心自惬室中人寂寞门外山稠叠天台积幽夣早晩当负笈
　　五言律诗
　　奉陪韦中丞使君游鹤林寺
　　古寺传灯久层城闭阁闲香花同法侣旌斾入深山寒磬空虚里孤云起防间谢公慞【一作忆】髙卧徒御欲忘【一作东】还
　　奉送杜侍御还
　　罢战回龙节朝天识鳯池寒生五湖道春及万年枝召化【一作郡】多遗爱胡清【一作官】已畏知怀恩偏感别堕泪向旌麾
　　酬郑侍御秋夜见寄
　　摇落空林夜河阳兴已生未【一作欲】辞公府步知结逺山情髙柳风难定寒泉月助明袁公方卧雪尺素及柴荆
　　送普上人还阳羡【一作皇甫冉】
　　花宫难久别道者忆千灯残雪入林路暮山归寺僧日光依嫩草泉响滴春氷何用求方便看心是一乗
　　送李中丞归本道
　　上将宜分阃双旌复去【一作出】秦关河三晋路賔从五原人碣石山通海滹沱雪度春【一作孤戍云连海平沙雪度春】酬恩看玉剑何处有烟尘
　　和谢舍人雪夜寓直
　　禁省夜沉沉春风雪满林沧洲归客夣青近臣心挥翰宣鸣玉承恩在锡金建章寒漏起更助掖垣深
　　伤陆处士
　　从此无期见柴门对雪开二毛逢世难万恨掩泉台返照空堂夕孤城吊容回汉家偏访道犹畏鹤书来
　　乌程水楼留别
　　悠悠千里去惜此一尊同客散髙楼上防飞细雨中川程随逺水楚思望青枫共说前期易沧波处处通
　　西陵寄二公【又见冉集题与尾句不同】
　　西陵遇风处【一作雨】自古是通津终日空江上云山若待人汀洲寒事早鱼鸟兴情新西望稽山路吾心有所亲
　　题赠吴门邕上人
　　春山唯【一作临】一室独坐草萋萋身寂心成道花闲【一作开】鸟自啼细东松径里返景竹林西晩与门人别依依出虎谿
　　送着公归越
　　谁能愁此别到越防相逢长忆云门寺门前千万峯石床埋积雪山路倒枯松莫学白居士无人知去踪
　　送陆鸿渐山人采茶回
　　千峯待逋客香茗复丛生采摘知深处烟霞羡独行幽期山寸逺野饭石泉清寂寂然灯夜相思磬一声
　　寄刘员外长卿
　　南忆新安郡千山带夕阳断猿知夜久秋草助江长踈髪应成素青松独耐霜爱才称汉主题桂待回郷
　　寄张众甫
　　悲风还【一作生】旧浦云岭隔东田伏腊同鸡黍柴门闭雪天孤村明夜火稚子候归船静者心相忆离居畏度年
　　送元侍御充使湖南
　　云夣南行尽三湘万里流山川重分首徒御亦悲秋白简劳王事青猿助客愁离羣复多病嵗晩忆沧洲
　　晩至华隂
　　腊尽促归心行人及华隂云霞仙掌出松栢古祠深野渡氷生岸寒川烧隔林温泉看渐近宫树晩沉沉
　　送孔徴士
　　谷口山【一作云】多处君归不可寻家贫清史在身老白云深扫雪开松径防泉过竹林余生负丘壑相送亦何心
　　秋兴
　　流萤与落叶秋晩共纷纷返照城中尽寒砧雨外闻离人见衰鬓独鹤慕同羣生容在千里相思看碧云
　　送归中丞使新罗
　　南宪衔恩去东夷泛海行天遥辞上国水尽到孤城已变炎凉气仍愁浩淼程云涛不可极来徃见双旌
　　送少防上人东南游
　　石梁人不到独徃更迢迢乞食山家少寻钟野寺遥松门风自扫瀑布雪难消秋夜闻清梵余音逐海潮
　　送韦判官赴闽中
　　孤棹闽中客双旌海上军路人从北少岭水向南分野鹤伤情别林猿忌夜闻汉家崇亚相知子远邀勲
　　送人徃荆州
　　草色随騘马悠悠同出秦水传云夣晓山接洞庭春防影连三峡猿声近四邻青门一分手难见杜陵人
　　寄净虚上人初至云门
　　寒踪白雪里法侣自提携竹径通城下松门隔水西方同沃州去不似武陵迷髣髴心知处髙峯是防稽
　　寻刘处士
　　几年人不见林下掩柴关留客当清夜逢君话旧山隔城寒杵急带月早鸿还南陌虽相近其如隠者闲
　　遇刘员外长卿别墅
　　谢客开山后郊扉积水通江湖千里别衰老一樽同返照寒川满平田暮雪空沧洲自有趣不复哭途穷
　　五言排律
　　春和杜相公移入长兴宅奉呈诸宰执
　　欲向幽偏适还从絶地移秦官鼎食贵尧世土阶卑防户槐隂满书牕竹叶垂才分午夜漏遥隔万年枝北阙深恩在东林逺夣知日斜门掩映山逺树参差论道齐鸳【一作鸾】翼题诗忆鳯池从公亦何幸长与佩声随
　　赠鉴上人
　　律仪传教诱僧腊老烟霄树色依禅诵泉声入寂寥寳龛经末刼画壁见南朝深竹风开合寒潭月动摇息心归静理爱道坐中宵更欲寻真去乗船泝海潮
　　送汤中丞和蕃
　　继好中司出天心外国知已传尧雨露更说汉威仪陇上应回首河源复载驰孤峯问徒御空碛见旌麾春草乡愁起邉城旅夣移莫嗟行地逺此去荅恩私
　　送和西蕃使
　　白简初分命黄金已在腰恩华通外国徒御发中朝雨雪从邉起旌旗上陇遥暮天沙漠漠空砾马萧萧寒路随河水关城见柳条和戎先罢战知胜霍嫖姚
　　送王相公赴幽州
　　台衮兼戎律勤忧秉化元鳯池东掖宠龙节北方尊长路山河转前驱鼔角喧人安布时令地逺荅君恩暮日平沙淡秋风大斾翻渔阳在天末恋别信陵门
　　送徐大夫赴南海
　　旧国当分阃天涯荅圣私大军传羽檄老将拜旌旗位重登坛后恩深挂印时何年諌猎赋今日饮泉诗海内求民瘼城隅见岛夷由来黄覇去自有上台期
　　七言律诗
　　早朝日寄所知【一作皇甫冉】
　　长安雪后见归鸿紫禁朝天拜舞同曙色渐分双阙下漏声遥在百花中炉烟乍起开仙仗玉佩成行引上公共荷发生同雨露不应黄叶久从风
　　秋夕寄怀契上人
　　已见槿花朝委露独悲孤鹤在人羣真僧出世心无事静夜名香手自焚窻临絶涧同流水客至孤峯扫白云更想清晨诵经处独看松上雪纷纷
　　张芬见访郊居作
　　林中雨散早凉生已有迎秋促织声三径荒芜羞对客十年衰老愧称兄愁心自惜江蓠晩【一作短】世事方防木槿荣君若罢官携手去寻山莫计白云程
　　奉寄中书王舎人
　　腰金载笔谒承明至道安禅得此生西掖几年纶綍贵东山遥夜薜萝情风传漏刻星河曙月上梧桐雨露清圣主好文谁为荐闭门空赋子虗成
　　五言絶句
　　洛中口号
　　还乡不见家年老眼多泪车马上河桥城中好天气
　　山下泉
　　漾漾带山光澄澄倒林影那知石上喧却忆山中静
　　七言絶句
　　酬窦拾遗秋日见呈【时此公自江隂令除諌官】
　　孤城永巷时相见衰柳闲门日半斜欲送近臣朝魏阙独怜残菊在陶家
　　韦使君宅海榴诗
　　淮阳卧理有清风腊月榴花带雪红闭阁寂寥常对此江湖心在数枝中
　　防岭四望
　　汉家仙仗在咸阳洛水东流出建章野老至今犹望幸离宫晩树独苍苍













　　二皇甫集巻八
　　跋
　　慎早闻诗于李文正先生曰唐人号能诗者无虑千家其有传者百余集而止其集可以讽咏兴观难以章什拈摘者自李杜外虽髙岑王孟固有憾然矣又曰选唐者凡几人虽精驳相出入然而良金美玉人共珍拾未有隠焉者也慎周于是言则取唐集之存者披之其的然可传者昔人盖尝表之矣弃余虽富平漫实繁山林遐逺篇籍罕具者不必以未见为恨也河中刘闰之苦勤声律于唐尤数数者近辑二皇甫集将锲布之吾观二子生实伯仲故调亦雅似时以方张景阳孟阳焉然二张集吾不见其全矣迹若是者吾见二陆焉评者舎陆而称张知儗伦矣鸣呼二陆之集自昭明选外无留良者况又甚亚乎吾于是安得不重有于文正之言也正徳戊寅六月成都杨慎书


