　　百香诗选　　（元）郭居敬 撰

　　（摘自：日本抄本郭居敬《百香诗选》　）

　　●百香诗序

　　一日燕寝，梦一丈夫，巍冠博带，磬折而言曰：《百香诗》将盛于世矣，子知之乎？对曰：未也。既觉，且喜且疑。有顷，鱼传尺素，笺寄新吟，乃镡川郭居敬《百香诗选》也。吁! 与适者之梦，不符而合，何也？正得失，动天地，感鬼神，莫近于诗。信乎，先代之言不妄。开卷圭复，语圆而意活，字俊而句清，馨香满室，亹亹逼人，如游　檀国而登广寒宫也。予不敏，敬诵韩文公“东野动惊俗，天葩吐奇芬”一联，置于卷首。至治癸亥夏王文川令尤恪慎叔行书。

　　●百香诗选

　　高山影里希音远，流水声中古调长。
　　可惜世无钟子期，焦桐空带爨烟香。《琴》

　　柳荫深深日正长，不知谁向静中忙。
　　几回落于晴窗午，吟梦惊回春草香。《棋》

　　退笔成堆可冢藏，半生辛苦学钟王。
　　君看窗外寒池水，暖日浓薰气墨香。《书》

　　梯云来自广寒乡，拔后霜毫锐似铓。
　　留与谪仙题品用，沉香亭北牡丹香。《笔》

　　流水无声空浩渺，远山有色甚微茫。
　　毫端别有春风处，倚竹梅花带月香。《画》

　　十八公生万仞岗，灰心火月利文房。
　　陶泓池畔玄云起，犹带徂徕风雪香。《墨》

　　买得崑山玉一方，吟边磨琢岁华长。
　　夜来宝匣忘收闭，一点飞红清墨香。《砚》

　　赋就三都穷价直，楼修五凤擅文章。
　　都缘白似梅花好，写出新吟字字香。《纸》

　　石丈经旬卧笔床，紫云涤净玉生光。
　　烟波流入长江去，薰透鱼龙国里香。《洗砚》

　　一片齐纨白似霜，团团明月出东方。
　　池亭宴坐轻摇处，引得荷风掠面香。《扇》

　　双股尖齐燕尾长，良工磨削白如霜。
　　晓庭剪断梨花□，带得一些春露香。《剪刀》

　　一棹翩翩活计长，五湖四海是家乡。
　　朝来撑出柳阴去，冲落江花带雨香。《渔舟》

　　蕲竹新栽尺许长，月明三弄据胡床。
　　一声风引云端去，吹落梅花只欠香。《笛》

　　院宇沉沉秋气凉，重帘低下护清光。
　　夜深忽报书生喜，红绽釭花一蕊香。《灯》

　　红影摇摇白玉堂，寸心只愿照逃亡。
　　翰林记得皈来晚，荣赐金莲一炬香。《烛》

　　百炼千磨日色光，世间妍丑不韜藏。
　　含章檐下东风里，曾照梅花五出香。《镜》

　　勾引游人入醉乡，风中摇曳自飞忙。
　　一竿斜出高楼外，大字矜夸竹叶香。《酒帘》

　　燕赵佳人独擅场，临鸾梳掠细端相。
　　歌唇点破樱珠艳，笑脸□开杏蕊香。《胭脂》

　　清如翡翠帘前雪，白似鸳鸯瓦上霜。
　　镜里妆成花□艳，指尖勾破玉生香。《粉》

　　天渊上下任行藏，岁旱为霖泽八荒。
　　领下珠光金甲冷，潭心日暖玉涎香。《龙》

　　龙池飞去快腾骧，上应房星一点光。
　　千里归来天未晚，满身云湿五花香。《马》

　　同队嬉游一镜塘，往来戏弄碧波光。
　　不知谁洗芸窗砚，吞得胸中墨水香。《鱼》

　　万里云衢羽□长，寒潭影落两三行。
　　江南满目烟波阔，处处西风菰米香。《雁》

　　宛转歌喉春昼长，高迁乔木占风光。
　　朝来飞入花深处，露滴金衣点点香。《莺》

　　阴落东风又海棠，重来营垒语雕梁。
　　小池水涨芹芽知，衔得春泥一点香。《燕》

　　东风花国是吾乡，一点春心日日忙。
　　昨夜牡丹丛里宿，满庭风露梦魂香。《蝶》

　　日暖西园队队忙，闲随胡蝶度邻墙。
　　几回飞向吟窗过，花外风来带蜜香。《蜂》

　　西域星槎远取将，青门五色想难方。
　　金刀切落水花冷，沁透相如渴脉香。《瓜》

　　绿阴亭上午风凉，旋摘枝头荐酒觞。
　　颗颗登盘青玉莹，金盆沉浸井泉香。《李》

　　纷纷青果荔枝乡，八月寒风九月霜。
　　莫怪渔樵轻弃掷，未知回味齿牙香。《橄榄》

　　南海单传辟瘴方，朝朝咀嚼润枯肠。
　　绿藤翠叶明人眼，白玉盘中玛瑙香。《槟榔》

　　东风买勇武夷乡，抽出先春第一枪。
　　战退眠魔无避处，瓦瓯汹涌雪涛香。《茶》

　　江头杜老典衣醉，垆畔吴姬唤客尝。
　　拍拍满怀春意足，真珠红滴小槽香。《酒》

　　千古芳名出洛阳，身居花国合称王。
　　玉栏干外东风软，日映红云一朵香。《牡丹》

　　红灯烁烁映春光，绿叶团团近画廊。
　　青琐仙郎一题品，至今翰墨尚遗香。《芍药》

　　高烧银烛照红妆，不与花神入睡乡。
　　外酒未醒春思重，君王带笑坐沉香。《海棠》

　　亭亭画架倚东墙，叶引芳条近绿杨。
　　帘额低垂春昼永，一庭红雪暖气香。《蔷薇》

　　细细鳞鳞引蔓长，暖风帘幕燕飞忙。
　　吟边多谢司花女，新织一机黄锦香。《木香》

　　皎如玉树出雕墙，好举清樽为洗妆。
　　寂寞一枝春雨里，马嵬坡下返魂香。《梨花》

　　蜂蝶纷纷过短墙，千枝万蕊占年芳。
　　仙花自与凡花别，流出武陵春水香。《桃花》

　　雪落纷纷莫比方，吟边输与谢家娘。
　　春春三月金陵市，可爱春风满店香。《柳花》

　　颗颗铺排翠叶光，春回合浦价难量。
　　晓来三□花间露，犹带鲛人泣泪香。《真珠花》

　　源头活水满方塘，净植亭亭异众芳。
　　世上已无周茂叔，不知今日为谁香。《莲花》

　　谁剪仙花四出黄，枝枝叶叶翠交相。
　　世人若把黄金比，只恐黄金不解香。《桂花》

　　荷芰衰零菊未黄，婆娑一树影蟾光。
　　春园红紫知多少，无比西风半点香。《木犀》

　　楚臣孤苦空醒眼，晋令疏狂已醉乡。
　　除却两翁知己外，只今谁复爱秋香。《菊花》

　　满畦清气逼炎荒，翠叶参差玉蕊光。
　　平夜纱厨凉似水，薰人吟梦不胜香。《茉莉》

　　东风蕴藉学张良，画出章台翠叶长。
　　好看晓烟轻湿处，胜如镜里麝煤香。《柳眉》

　　团团万选贴波光，个个天成胜孔方。
　　买断西湖风与月，更无铜臭只闻香。《荷钱》

　　问酒村中酣雨意，题诗园里闹晴光。
　　绿纱捻作柔条细，绛蜡融成艳蕾香。《荼醿》

　　棱棱剑叶翠尖长，生长云根野水傍。
　　一点骚魂清万古，山灵未许閟幽香。《山兰》

　　小小兰舟载艳妆，琵琶声里水风凉。
　　玉纤折断红云朵，日暮归来满袖香。《采莲》

　　铁枝列戟出苔墙，玉蕊含春破晓霜。
　　如是朝来吟案上，寒风一点入诗香。《见梅》

　　妆点秋容出粉墙，碧云四畔拥花房。
　　真妃酒因胭脂重，织女机寒蜀锦香。《芙蓉》

　　不分沉香睡海棠，也来涂抹入时妆。
　　樽前且对红裙醉，诗底休吟白雪香。《红梨花》

　　金井梧桐一叶黄，亭亭玉树映秋光。
　　马嵬坡下人千古，幻出当时粉面香。《白芙蓉》

　　风暖瑶亭春昼长，天然国色异群芳。
　　广寒宫里嫦娥面，肯　燕脂半点香。《白牡丹》

　　玉骨冰肌压众芳，鹅溪半幅贮春光。
　　黄昏月淡霜风紧，只欠窗前影与香。《墨梅》

　　雪里相逢笑一场，淡妆不爱爱浓妆。
　　时人只羡朱颜好，不道春风减却香。《红梅》

　　霜叶枯枝未退黄，繁开满树动春阳。
　　碧纱窗外移红影，暖日薰人鼻观香。《樱桃花》

　　岁晚山空伯仲行，梅花洁白竹青苍。
　　冰霜节操凌云气，肯授秦封雨露香。《松》

　　清似夷齐立首阳，平生高卧傲风霜。
　　若教汗简修青史，多少人留姓字香。《竹》

　　美玉精神鹤膝长，冰霜国里破天荒。
　　魁名且占群芳上，异日调和鼎鼐香。《梅》

　　西风夹雪过南荒，欲落东篱深处藏。
　　谁料朝来三径里，花神幻化作秋香。《白菊》

　　剪彩为花花异常，枝枝点缀作春光。
　　都缘不惹闲蜂蝶，胜似浮花浪蕊香。《剪彩花》

　　开时浑不待春光，一蕊银釭冷焰长。
　　檐影无风深处静，不愁蜂蝶暗偷香。《灯花》

　　月来花底弄清光，半上窗纱半短墙。
　　讌坐瑶台春夜永，看来端的胜花香。《花影》

　　满林碎锦染新霜，几片飞来入画廊。
　　曾与深宫寄愁怨，御沟流出一联香。《红叶》

　　毡似青青带似长，丛丛秀色泛烟光。
　　春风吹醒西堂梦，留得诗名万古香。《草》

　　采采奇芳映绣裳，三三五五蹈青阳。
　　全筹赢得金钗去，一路春风语笑香。《斗草》

　　土花着雨自苍苍，渐染新痕上画廊。
　　好是东风三月暮，落红绣出翠纹香。《苍苔》

　　柳花飞雪落寒塘，幻出浮生泛水光。
　　好与三千汉宫女，晓妆齐贴翠钿香。《萍》

　　粼粼鸭绿飏清光，日夜朝来有底忙。
　　好有金鳞乘浪暖，桃花流出禹门香。《水》

　　酥润花枝垂苑囿，珠生荷叶满池塘。
　　金人掌上秋宵冷，留与君王饮玉香。《露》

　　不学金猊置画堂，仙家顿放水中央。
　　寒烟漠漠霜风里，只□梅花一瓣香。《香炉石》

　　一规蟾魄出天汉，万里山河一色光。
　　笑饮西楼清不寐，玉杯影里桂花香。（诗题原缺）

　　梦断瑶台夜未央，檐声滴滴下空廊。
　　杏园明月堪惆怅，零落燕胎满地香。《夜雨》

　　傍柳随花笑几场，管弦声里度韶光。
　　尘随金勒　　细，风飏罗衣缕缕香。《春游》

　　瑶台深处引壶觞，一刻千金玉漏长。
　　醉倚东风眠未得，满庭明月浸花香。《春宵》

　　绿叶分阴覆画廊，西园雨后蝶蜂忙。
　　千红万紫消磨尽，犹有荼醿一注香。《春晚》

　　樽前一醉绮罗乡，杜宇声中几断肠。
　　燕蹴飞花红雨落，马嘶芳草绿云香。（同）

　　深院沉沉午漏长，画栏西畔看鸳鸯。
　　小池水满薰风细，已有新荷一叶香。《初夏》

　　炎炎红镜出东方，绿树阴浓白昼长。
　　山酒一樽棋一局，好风隔竹度茶香。《夏》

　　半痕淡月弄清光，几信微风合嫩凉。
　　菊圃未开三径艳，桂林先放一枝香。《秋》

　　一冬天气暖无霜，欹枕山楼客□乡。
　　睡又不成吟又懒，溪风吹送野梅香。《冬暖》

　　寂寂蓬门雪夜长，一炉柴火辟寒光。
　　果盆飣蔟山橙小，瓦瓮新篘浊酒香。《山庄夜》

　　读遍南华夜更长，竹炉火暖酒如汤。
　　一时诗思清人骨，窗外梅花浸月香。《冬夜》

　　一径逶迤碧草长，短节随处看岚光。
　　春风颇解诗人意，时送幽花一阵香。《山行》

　　呕出心肝只恁狂，清风明月满奚囊。
　　他年会遇君王颜，题在金屏家家香。《诗》

　　十八燕姬宫样妆，缓歌金缕宴华堂。
　　桃花扇底春风暖，一点梁尘落酒香。《曲》

　　雪作春衣霞作裳，远山淡淡浸波光。
　　绿窗睡起新梳掠，斜插梅花一剪香。《美人》

　　寂历蓬门春日长，奉姑辛苦事蚕桑。
　　自甘镜里冰霜影，不带人间脂粉香。《贫女》

　　独坐纱窗别恨长，几回偷滴断鸾肠。
　　黄昏门掩梨花雨，界破残妆一线香。《泪》

　　一年生计一春忙，男力锄禾女采桑。
　　粒粒盘中云子白，丝丝机上雪纨香。《农》

　　自裁竹笛取宫商，牛背闲吹过夕阳。
　　几度草坡春梦觉，满身带得野花香。《牧》

　　小小扁舟一叶长，平生活计水云乡。
　　夜寒独拥蓑衣睡，风送溪花入梦香。《渔》

　　清晨腰斧白云乡，山路萧萧落叶黄。
　　折得梅花皈去晚，担头斜插一枝香。《樵》

　　扫除炎暑作清凉，意气飘飘远奉扬。
　　几度广寒宫里过，桂花吹动满天香。《风》

　　花底经论孰主张，千红万紫竞低昂。
　　洛阳城里春三月，薰透东风处处香。《花》

　　万里遥山翠色藏，玉为茅舍粉为墙。
　　无端堆积前村里，减却梅花一半香。《雪》

　　天上嫦娥试晚妆，团团一镜照清光。
　　蟾宫果有长生药，乞与诗人一粒香。《月》

　　百香诗选
