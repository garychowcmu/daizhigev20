　　钦定四库全书　　　　　集部八
　　妙絶古今　　　　　　　总集类
　　提要
　　【臣】等谨案妙絶古今四巻旧无编辑者名氏前有嘉靖乙卯南贑巡抚谈恺刋书序后有南安知府王廷榦跋但称为宋人所选而不得其本末宋史艺文志亦无此书之名今以元赵汸东山存稿考之盖汤汉所编也汉有东涧遗集已别着録是编甄辑古文起春秋左氏传説眉山苏氏凡二十一家七十九篇巻首原序有称东涧书者即汉之自题其称紫霞老人者则赵汝腾所题赵汸谓曽见鄱阳马公文有妙絶古今序后于书肆见是书巻首不载马公之序今此本亦无之而马廷鸾碧梧玩芳集世已失传惟永乐大典间存一二亦无此序则其佚久矣书中所録代不数人人不数首似不足防古今作者故赵汸称观马公词意若无取焉者独汸以宋代衰防之故与汉出处大防推阐其防以为南渡忍耻亊讐理宗容奸乱政故取左氏国防所载之事以昭讽劝而并及于汉唐二代兴亡之由又取屈原乐毅韩愈送孟东野序欧阳修苏子美集序诸篇有感于士之不遇而复进之于道以庶几乎知所自反其去取之间篇篇具有深义因作为题后以发明之凡一千四百余言而汉著书之意始明乃知以阙略议之者由未论乎其世矣书中间有评注当亦出汉原本今并録存之自序称壬寅乃理宗淳祐元年盖犹其未仕时所撰定云乾隆四十六年十一月恭校上
　　总纂官【臣】纪昀【臣】陆锡熊【臣】孙士毅
　　总　校　官　【臣】　陆　费　墀
　　妙絶古今序
　　文章之精絶者一代不数人而一人不数篇余自春秋传讫欧苏氏防其尤得七十有九首盖千载之英华萃矣时同子弟朋友吟讽之善哉今而后有过予陋巷而闻轩县者必是编也夫淳祐壬寅春东涧书
　　伯纪负竒材游诸公间袐监柴公敬其行西山真公取其学南塘赵公竒其文昔余为江东宪公余屈致馆舍论辩终日因得是编皆诸老之绪言也铢两之必较毫发之不差轶梁统之选而过之精矣虽然言之精者道之寄六经其元气也学者又当亹亹母但求言语句读之工而已宝祐丁巳三月紫霞老人题





　　妙絶古今序
　　文以载道也孔子曰文不在兹乎言道也周末文胜于是有离道而为文者秦以上书汉以对防唐以诗赋取士于是学者以文为进取计而离道益逺矣梁萧统文选唐姚铉文粹自谓时更七代理贯六籍畧芜集英掇菁撷华后有作者不可为已由今观之其皆载道之文乎抑否乎攷之圣门游夏以文学名而列之四科之末故子贡曰夫子之文章可得而闻也夫子之言性与天道不可得而闻也岂游夏从于陈蔡之间性与天道尚未得闻之与要之文而离道艺焉而已桞桞州言少为文章以辞为工及长乃知文以明道是故抑之欲其奥扬之欲其明踈之无其通应之欲其节激而发之欲其清固而存之欲其重此吾所以羽翼夫道也本之易诗书礼春秋以取道之原参之孟荀庄老谷梁国语离骚太史旁推交通而以之为文其文似矣其果合于道乎后之论桞州者谓其于道何如也余昔以文举于有司葢学而未能者厯仕三十年尚未闻道窃见今之名家如后渠荆川尝选择古人之文以嘉惠学者是编葢宋人所选真西山亦称许之其曰妙絶以文言抑以道言也无乃资新进末学以为干名应试之阶乎防之萧兰氏得善本授之梓焉请予序之其载道与否当有具眼于骊黄牝牡之外者嘉靖乙邜春正月既望赐进士出身通议大夫都察院右副都御史奉勅廵抚南赣汀漳等处地方提督军务锡山谈恺书








　　钦定四库全书
　　妙絶古今巻一
　　宋　汤汉　编
　　左氏
　　范宣子为政诸侯之币重郑人病之郑伯如晋子产寓书于子西以告宣子【寓寄也】曰子为晋国四邻诸侯不闻令德而闻重币侨也惑之侨闻君子长国家者非无贿之患而无令名之难夫诸侯之贿聚于公室则诸侯贰【贰离也】若吾子赖之则晋国贰【赖恃用之】诸侯贰则晋国壊晋国贰则子之家坏何没没也【没没沈灭之言】将焉用贿夫令名德之舆也德国家之基也有基无坏无亦是务乎有德则乐乐则能久诗云乐只君子邦家之基有令德也夫上帝临女无贰尔心有令名也夫恕思以明德则令名载而行之是以逺至迩安毋宁使人谓子子实生我【无宁宁也】而谓子浚我以生乎【浚取也】象有齿以焚其身贿也【焚毙也】宣子说乃轻币【襄公二十四年】
　　襄公薨之月子产相郑伯以如晋晋侯以我丧故未之见也子产使尽坏其馆之垣而纳车马焉士文伯让之曰敝邑以政刑之不修冦盗充斥无若诸侯之属辱在寡君者何是以令吏人完客所馆髙其闬闳厚其墙垣以无忧客使今吾子坏之虽从者能戒其若异客何以敝邑之为盟主缮完葺墙【葺覆也】以待宾客若皆毁之其何以共命寡君使匄请命【请问毁垣之命】对曰以敝邑褊小介于大国诛求无时【诛责也】是以不敢宁居悉索敝赋以来防时事【随时来朝防】逢执亊之不间而未得见又不获闻命未知见时不敢输币亦不敢暴露其输之则君之府实也非荐陈之不敢输也【荐陈犹献见也】其暴露之则恐燥湿之不时而朽蠧以重敝邑之罪侨闻文公之为盟主也宫室卑庳无观台榭以崇大诸侯之馆馆如公寝库廐缮修司空以时平易道路圬人以时塓馆宫室诸侯宾至甸设庭燎仆人巡宫【巡宫行夜】车马有所【有所处】宾从有代【代客役】巾车脂辖【巾车主车之官】人牧圉各曕其亊【曕视客所当得】百官之属各展其物【展陈也谓羣官各陈其物以待宾】公不留宾而亦无废事忧乐同之事则巡之【巡行也】教其不知而恤其不足宾至如归无宁菑患【言见遇如此宁当复有灾患邪】不畏冦盗而亦不患燥湿今铜鞮之宫数里【铜鞮晋离宫】而诸侯舍于人【舍如人舎】门不容车而不可逾越【门庭之内迫迮又有墙垣之限】盗贼公行而夭厉不戒【厉犹灾也言水潦无时】宾见无时命不可知若又勿壊是无所藏币以重罪也敢请执事将何所命之【问晋命已所止之宜】虽君之有鲁丧亦敝邑之忧也【言郑与鲁亦有同姓之忧】若获荐币修垣而行君之惠也敢惮勤劳文伯复命赵文子曰信我实不德而以人之垣以赢诸侯【赢受也】是吾罪也使士文伯谢不敏焉晋侯见郑伯有加礼厚其宴好而归之乃筑诸侯之馆叔向曰辞之不可以已也如是夫子产有辞诸侯赖之若之何其释辞也【襄三十一年】子皮欲使尹何为邑【为邑大夫】子产曰少未知可否子皮曰愿吾爱之不吾叛也使夫往而学焉夫亦愈知治矣子产曰不可人之爱人求利之也今吾子爱人则以政犹未能操刀而使割也其伤实多子之爱人伤之而已其谁敢求爱于子子于郑国栋也栋折榱崩侨将厌焉敢不尽言子有美锦不使人学制焉大官大邑身之所庇也而使学者制焉其为美锦不亦多乎侨闻学而后入政未闻以政学者也若果行此必有所害譬如田猎射御贯则能获禽【贯习也】若未尝登车射御则败绩厌覆是惧何暇思获子皮曰善哉虎不敏吾闻君子务知大者逺者小人务知小者近者我小人也衣服附在吾身我知而慎之大官大邑所以庇身也我逺而慢之微子之言吾不知也他日我曰子为郑国我为吾家以庇焉其可也今而后知不足自今请虽吾家听子而行子产曰人心之不同如其面焉吾岂敢谓子面如吾面乎抑心所谓危亦以告也子皮以为忠故委政焉子产是以能为郑国【传言子产之治乃子皮之力】
　　齐侯使晏婴请继室于晋【复以女继少姜】既成昏【许昏成】晏子受礼【受宾享之礼】叔向从之宴相与语叔向曰齐其何如晏子曰此季世也吾弗知齐其为陈氏矣公弃其民而归于陈氏齐旧四量豆区釜钟四升为豆各自其四以登于釜【四豆为区容斗六升四区为釡釜容六斗四升登成也】釜十则钟【六斛四斗】陈氏三量皆登一焉钟乃大矣【登加也加一谓加旧量之一也以五升为豆五豆为区五区为釡则区三斗釡八斗钟八斛】以家量贷而以公量收之山木如市弗加于山鱼盐蜃蛤弗加于海【贾如在山海不加贵防曰如往也】民参其力二入于公而衣食其一【言公重赋敛】公聚朽蠧而三老冻馁国之诸市屦贱踊贵【踊刖足者屦言刖多】民人痛疾而或燠休之【燠休痛念之声谓陈氏也】其爱之如父母而归之如流水欲无获民将焉辟之箕伯直柄虞遂伯戏【四人皆舜后陈氏之先】其相胡公大姬已在齐矣【胡公四人之后周始封陈之祖大姬其妃也言陈氏虽为人臣然将有国其先祖鬼神已与胡公共在齐】叔向曰然虽吾公室今亦季世也戎马不驾卿无军行【言晋衰弱不能征讨救诸侯】公乘无人卒列无长【百人为卒言人皆非其人非其长】庶民罢敝而宫室滋侈道殣相望而女富溢尤【女嬖宠之家】民闻公命如逃冦讐栾郤胥原狐续庆伯降在皁【八姓晋旧臣之族也】政在家门【大夫专政】民无所依君日不悛以乐慆忧【慆藏也】公室之卑其何日之有【言今至】防鼎之铭曰昩旦丕显后世犹怠【昧旦早起也丕大也言夙兴以务大显后世犹懈怠】况日不悛其能久乎晏子曰子将若何【问何以免此难】叔向曰晋之公族尽矣闻之公室将卑其宗族枝叶先落则公从之之宗十一族唯羊舌氏在而已又无子【无贤子】公室无度【无法度】幸而得死【言得以夀终为幸】岂其获祀初景公欲更晏子之宅曰子之宅近市湫隘嚣尘不可以居请更诸爽垲者【爽明垲燥】辞曰君之先臣容焉臣不足以嗣之于臣侈矣且小人近市朝夕得所求小人之利也敢烦里旅【旅众也】公笑曰子近市识贵贱乎对曰既利之敢不识乎公曰何贵何贱于是景公繁于刑有鬻踊者故对曰踊贵屦贱既已告于君故与叔向语而称之【传防晏子令不与张趯同讥传讥张趯无隠讳同见本年】景公于是省于刑君子曰仁人之言其利博哉晏子一言而齐侯省刑诗曰君子如祉乱庶遄已其是之谓乎及晏子如晋公更其宅反则成矣既拜【拜谢其宅】乃毁之而为里室皆如旧则使宅人反之【还其故室】且谚曰非宅是卜唯邻是卜二三子先卜邻矣【二三子谓邻人】违卜不祥君子不犯非礼小人不犯不祥古之制也吾敢违诸乎卒复其旧宅公弗许因陈桓子以请乃许之【昭公三年】
　　楚子狩于州莱【狩冬猎也】次于颍尾【颍水之尾在下蔡西】使荡侯潘子司马督嚣尹午陵尹喜帅师围徐以惧吴楚子次于干谿【在谯国城父县南】以为之援雨雪王皮冠秦复陶【秦所遗羽衣也】翠被【以翠羽饰被】豹舄【以豹皮为履】执鞭以出仆析父从右尹子革夕【夕莫见】王见之去冠被舍鞭【敬大臣】与之语曰昔我先王熊绎【楚始封君】与吕伋【齐太公之子丁公】王孙牟【卫康叔子康伯】燮父【晋唐叔子】禽父【周公子伯禽】并事康王四国皆有分我独无有【四国齐晋鲁卫分珍宝之器】今吾使人于周求鼎以为分王其与我乎对曰与君王哉昔我先王熊绎辟在荆山【在新城沶乡县南】筚路篮缕以处草莽跋涉山林以事天子唯是桃弧棘矢以共御王事【桃弧棘矢以御不祥言楚在山林少所出有也】齐王舅也【成王母齐太公女】晋及鲁卫王母弟也楚是以无分而彼皆有今周与四国服事君王将惟命是从岂其爱鼎王曰昔我皇祖伯父昆吾旧许是宅今郑人贪赖其田而不我与我若求之其与我乎对曰与君王哉周不爱鼎郑敢爱田王曰昔诸侯逺我而畏晋今我大城陈蔡不羮赋皆千乘子与有劳焉诸侯其畏我乎对曰畏君王哉是四国者专足畏也【四国陈蔡二不羮】又加之以楚敢不畏君王哉工尹路请曰君王命剥圭以为鏚柲【鏚斧也秘柄也破圭玉以饰斧柄也】敢请命【请制度之命】王入视之析父谓子革吾子楚国之望也今与王言如响国其若之何【讥其顺王心】子革曰摩厉以须王出吾刃将斩矣【以已喻锋刃欲自摩厉以斩王之淫慝】王出复语左史倚相趋过王曰是良史也子善视之是能读三坟五典八索九丘对曰臣尝问焉昔穆王欲肆其心周行天下将皆必有车辙马迹焉祭公谋父作祈招之诗以止王心王是以获没于只宫臣问其诗而不知也若问逺焉其焉能知之王曰子能乎对曰能其诗曰祈招之愔愔式昭德音【愔愔安和貌】思我王度式如玉式如金【金玉取其坚重】形民之力而无醉饱之心【言国之用民当随其力任如金冶之器随器而制形故言形民之力去其醉饱过盈之心○朱文公云家语贞观政要形皆作刑盖剖剥之意】王揖而入馈不食寝不寐数日不能自克以及于难仲尼曰古也有志克已复礼仁也信善哉楚灵王若能如是岂其辱于干谿【昭十二年】
　　晋韩起聘于郑宣子有环其一在郑商【玉环同工共朴自共为双】宣子谒诸郑伯【谒请也】子产弗与曰非官府之守器也寡君不知子太叔子羽谓子产曰韩子亦无几求【言所求少】晋国亦未可以贰晋国韩子不可偷也若属有防人交鬬其间鬼神而助之以兴其凶怒悔之何及吾子何爱于一环其以取憎于大国也盍求而与之子产曰吾非偷晋而有二心将终事之是以弗与忠信故也侨闻君子非无贿之难立而无令名之患侨闻为国非不能事大字小之难无礼以定其位之患夫大国之人令于小国而皆获其求将何以给之一共一否为罪滋大大国之求无礼以斥之何餍之有吾且为鄙邑则失位矣【不复成国】若韩子奉命以使而求玉焉贪淫甚矣独非罪乎出一玉以起二罪吾又失位韩子成贪将焉用之且吾以玉贾罪不亦锐乎【锐细小也】韩子买诸贾人既成贾矣商人曰必告君大夫韩子请诸子产曰日起请夫环执政弗义弗敢复也【复重求也】今买诸商人商人曰必以闻敢以为请子产对曰昔我先君桓公与商人皆出自周【郑本在周畿内桓公东迁并与商人俱来】庸次比耦【庸用也用次更相从耦耕】以艾杀此地斩之蓬蒿藜藋而共处之世有盟誓以相信也曰尔无我叛我无强贾无或匄夺尔有利市寳贿我勿与知恃此质誓故能相保以至于今今吾子以好来辱而谓敝邑强夺商人是教敝邑背盟誓也毋乃不可乎吾子得玉而失诸侯必不为也若大国令而共无艺【艺法也】郑鄙邑也亦弗为也【不欲为鄙邑事】侨若献玉不知所成敢私布之韩子辞玉曰起不敏敢求玉以徼二罪敢辞之郑六卿饯宣子于郊宣子私觐于子产以玉与马曰子命起舍夫玉是赐我玉而免吾死也敢不借手以拜【昭十六年】
　　梗阳人有狱魏戊不能断以狱上【上魏子舒】其大宗赂以女乐【讼者之大宗】魏子将受之魏戊谓阎没女寛【二子魏子之属大夫】曰主以不贿闻于诸侯若受梗阳人贿莫甚焉吾子必谏皆许诺退朝待于庭【魏子朝君退而待于魏子之庭】馈入召之【召二大夫食】比置三叹既食使坐魏子曰吾闻诸伯叔谚曰唯食忘忧吾子置食之间三叹何也同辞而对曰或赐二小人酒不夕食【言饥甚】馈之始至恐其不足是以叹中置自咎曰岂将军食之而有不足是以再叹【魏子中军帅故谓之将军】及馈之毕愿以小人之腹为君子之心属厌而已【属足也言小人之腹饱犹知厌足君子之心亦宜然】献子辞梗阳人【昭二十八年】
　　邾黒肱以滥来奔贱而书名重地故也【黑肱非命卿故曰贱】君子曰名之不可不慎也如是【是黒肱也】夫有所有名而不如其已【有所谓有地也言虽有名不如无名已止也】以地叛虽贱必书地以名其人终为不义弗可灭已是故君子动则思礼行则思义不为利回【回正心也】不为义疚【疚病也见义则为之】或求名而不得或欲盖而名章惩不义也齐豹为卫司寇守嗣大夫作而不义其书为盗【求名而不得也二十年豹杀卫侯兄】邾庶其莒牟夷邾黒肱以土地出求食而已不求其名贱而必书此二物者所以惩肆而去贪也【物事也肆放也齐豹书盗惩肆也三叛人名去贪也】若艰难其身以险危大人而有名章彻攻难之士将奔走之【攻犹作也奔走犹趋赴也】若窃邑叛君以徼大利而无名贪冒之民将寘力焉【尽力为之不顾于见书】是以春秋书齐豹曰盗三叛人名以惩不义数恶无礼其善志也【无礼恶逆皆数而不志记事之善者也】故曰春秋之称微而显婉而辨上之人能使昭明善人劝焉淫人惧焉是以君子贵之【昭三十一年】
　　国语
　　晋文公既定襄王于郏王劳之以地辞请隧焉【贾待中云隧王之葬礼阙地通路曰隧】王弗许曰昔我先王之有天下也规方千里以为甸服【规规画而有之】以供上帝山川百神之祀【以其职贡供王祭也】以备百姓兆民之用以待不庭不虞之患其余以均分公侯伯子男【其余向服之外地也】使各有宁宇以顺及天地无逢其灾害【顺天地尊卑之义也若相侵犯则有灾害】先王岂有赖焉【赖利也言无所利皆均分诸侯】内官不过九御【九御九嫔】外官不过九品【九品九卿】足以供给神只而已【言嫔与卿主祭祀也】岂敢猒纵其耳目心腹以乱百度亦唯是死生之服物采章以临长百姓而轻重布之王何异之有【轻重布之贵贱各有等也】今天降祸灾于周室予一人仅亦守府【仅犹劣也府先王之府藏】又不佞以勤叔父而班先王之大物以赏私德【班分也大物谓隧也】其叔父实应且憎以非予一人予一人岂敢有爱也【应犹受憎恶也言晋文虽当私赏犹非我一人】先民有言曰改玉改行【玉佩玉所以节行步也君臣尊卑迟速有节言服其服则行其礼以言晋侯尚在臣位不宜有隧也】叔父若能光裕大德更姓改物以创制天下自显庸也【改物改正朔易服色也】而缩取备物以镇抚百姓【缩引也备物隧之属】予一人其流辟于裔土何辞之与有【流放也言将放辟于荒裔复何陈辞之有乎】若由是姬姓也【谓文公未更姓而王】尚将列为公侯以复先王之职大物其未可改也叔父其茂昭明德物将自至【言有天下则隧自至】予敢以私劳变前之大章以忝天下【章表也所以表明天子与诸侯异物】其若先王与百姓何【言无以奉先王镇抚百姓】何政令之为也【何以复临百姓而为政令乎】若不然叔父有地而隧焉【自制地为隧也】予安能知之【所不敢禁】文公遂不敢请受地而还【西山曰愚按此篇要领在班先王之大物以赏私徳一语后云余敢以私劳变前之大章盖覆说此意也晋文公之于定襄王自以为不世之大功其请隧也盖骎骎乎窥大物之渐襄王目之曰私徳曰私劳所以折其骄矜不逊之意玩其辞气若优游而实峻烈真可为告谕诸侯之法】
　　公父文伯退朝朝其母其母方绩文伯曰以歜之家而主犹绩【言家有宠不当绩也】惧干季孙之怒也【季孙康子也】其以歜为不能事主乎其母叹曰鲁其亡乎使僮子备官而未之闻邪居吾语女【居坐】昔圣王之处民也择瘠土而处之劳其民而用之故长王天下夫民劳则思思则善心生逸则淫淫则忘善忘善则恶心生沃土之民不材淫也瘠土之民莫不向义劳也是故天子大采朝日与三公九卿祖识地徳【大采衮织也祖习也识知也】日中考政与百官之政事师尹维旅牧相宣序民事【宣偏也序次也】少采夕月与太史司载纠防天刑【纠共也防敬也】日入监九御使洁奉禘郊之粢盛而后即安【即就也】诸侯朝修天子之业命【业事也】昼考其国职夕省其典刑夜儆百工使无慆淫而后即安卿大夫朝考其职昼讲其庶政夕序其业夜庀其家事而后即安【庀治也】士朝而受业昼而讲贯夕而习复夜而计过无憾而后即安自庶人以下明而动晦而休无日以怠王后亲织紞公侯之夫人加之纮綖【说云紞冠之埀前后者昭谓紞所以县瑱当耳者】卿之内子为大带【卿之适妻曰内子大带缁带也】命妇成祭服【命妇大夫之妻】列士之妻加之以朝服【列士元士也既成祭服又加之以朝服也】自庶士以下皆衣其夫【庶士下士也下至庶人也】社而赋亊烝而献功【社春分祭社也事农桑之属也冬祭曰烝烝而献五谷布帛之功也】男女效绩愆则有辟古之制也君子劳心小人劳力先王之训也自上以下谁敢淫心舍力今我寡也尔又在下位朝夕处事犹恐忘先人之业况有怠惰其何以避辟吾冀而朝夕修我曰必无废先人尔今曰胡不自安【欲使我不绩而自安】以是承先君之官余惧穆伯之絶祀也仲尼闻之曰弟子志之季氏之妇不淫矣
　　叔向见韩宣子宣子忧贫叔向贺之宣子曰吾有卿之名而无其实无以从二三子吾是以忧子贺我何故对曰昔栾武子无一卒之田【上大夫一卒之田】其官不备其宗器【宗宗官器祭器】宣其德行顺其宪则使越于诸侯【越发闻也】诸侯亲之戎狄懐之以正晋国行刑不疚【疚病也】以免于难【免弑君之难】及桓子骄汰奢侈贪欲无艺【桓子栾书之子黡也】畧则行志【则法】假贷居贿宜及于难而赖武之德以没其身及懐子改桓之行而修武之德【懐子桓子之子盈也】可以免于难而离桓之罪以亡于楚【亡奔也】夫郤昭子【昭子郤至也】其富半公室其家半三军恃其富宠以泰于国其身尸于朝其宗灭于绛不然八郤五大夫三卿【三卿郤锜郤至郤犨又有五人为大夫】其宠大矣一朝而灭莫之哀也唯无德也今吾子有栾武子之贫吾以为能其德矣是以贺若不忧德之不建而患货之不足将吊不暇何贺之有宣子拜稽首焉曰起也将亡赖子存之非起也敢专承之其自桓叔以下嘉吾子之赐【桓叔韩氏之祖曲沃桓叔也○合求玉忧贫二事观之宣子盖多欲矣居则赖叔向以存其亡出则因子产以兔其忧而韩子卒称君子且令终焉人其可无法家拂士乎哉】
　　赵简子使尹铎为晋阳曰必堕其垒培【堕壊也垒荀寅士吉射围赵氏所作壁垒也】吾将往焉若见垒培是见寅与吉射也尹铎往而增之简子如晋阳见垒怒曰必杀铎也而后入大夫辞之【辞请也】不可曰是昭予讐也邮无正进【无正晋大夫邮良伯乐】曰昔先主文子少衅于难【文子简子祖赵武也衅犹离也难谓庄姬之谗赵氏见讨】从姬氏于公宫【姬氏庄姬赵朔之妻文子之母晋景公之姊也】有孝德以出在公族【为公族大夫】有恭德以升在位有武德以羞为正卿有温德以成其名誉失赵氏之典刑而去其师保【在公宫故无师保也】基于其身以克复其所及景子长于公宫【景子文子之子简子之父赵成也从其王母在公宫】未及教训而嗣立矣亦能纂修其身以受先业无谤于国顺德以学子【学教也】择言以教子择师保以相子今吾子嗣位有文之典刑有景之教训重之以师保加之以父兄【同宗之父兄】子皆防之以及此难【荀士之难】夫尹铎曰思乐而喜思难而惧人之道也委土可以为师保吾何为不増【言见垒培可以戒惧足当师保何为不増】是以修之庶曰可以鉴而鸠赵宗乎【鸠安也】若罚之是罚善也罚善必赏恶臣何望矣简子说曰微子吾几不为人矣以免难之赏赏尹铎【免难之赏军赏也言见戒而惧惧则有备是为免难也】
　　左史倚相廷见申公子亹【子亹楚申公史老也】子亹不出左史谤之举伯以告【举伯是大夫也】子亹怒而出曰子无亦谓我老耄而舍我而又谤我左史曰唯子老耄故欲见以交儆子若子方壮能经营百事倚相将奔走承序【承受事业次序】于是不给而何暇得见昔卫武公年数九十有五矣犹箴儆于国曰自卿以下至于师长士【师长大夫士众士也】苟在朝者无谓我老耄而舍我【舍弃也八十曰耄】必恭恪于朝朝夕以交戒我闻一二之言必诵志而纳之以训道我【言谤誉之言志记也】在舆有旅贲之规位宁有宫师之典倚几有诵训之諌【诵训工师所诵之谏书之于几】居寝有御之箴临事有瞽史之道【事戎祀也瞽乐太师掌诏吉凶史太史也掌诏礼事】防居有师工之诵【师乐师工瞽蒙也诵谓箴谏也】史不失书蒙不失诵以训御之【御进也】于是乎作懿戒以自警也【懿诗大雅抑之篇也懿读曰抑】及其没也谓之叡圣武公子实不叡圣于倚相何害周书曰文王至于日中昃不皇暇食惠于小民维政之恭文王犹不敢惰今子老楚国而欲自安也【老老恃是国也】以御数者王将何为【御止也数者谓箴戒诽谤也为人臣尚如此王将复何为】若常如此楚其难哉子亹惧曰老之过也【老子亹名】乃骤见左史
　　鬬且廷见令尹子常【鬬且楚大夫子常子囊之孙囊瓦也】子常与之语问蓄货聚马归以语其弟曰楚其亡乎不然令尹其不免乎吾见令尹令尹问蓄聚积实如饿豺狼焉殆必亡者也夫古者聚货不妨民衣食之利聚马不害民之财用【货珠玉之属自然物也】国马足以行军【国马名马也】公马足以称赋【公马公之戎马也称举也赋兵赋也】不是过也公货足以宾献【宾飨赠献贡也】家货足以共用【家大夫也】不是过也夫货马邮则阙于民【邮过也阙缺也】民多阙则有离畔之心将何以封矣【封封国也】昔鬬子文三舍令尹【子文鬬伯比之子于菟也舍去也】无一日之积恤民故也成王闻子文之朝不及夕也于是乎每朝设脯一束糗一筐以羞子文【糗寒粥也筐器名也羞进也】至于今令尹秩之【秩常也】成王每出子文之禄必逃王止而后复人谓子文曰人生求富而子逃之何也对曰夫从政者以庇民也民多旷者而我取富焉【旷空也】是勤民以自封也死无日矣我逃死非逃富也故庄王之世灭若敖氏唯子文之后在至于今处郧为楚良臣是不先恤民而后已之富乎今子常先大夫之后也【先大夫子囊也】而相楚君无令名于四方民之羸馁日日已甚四境盈垒【言垒壁满于四境之内】道殣相望盗贼伺目民无所放【放依也】是之不恤而蓄聚不厌其速怨于民多矣【速召也】积货滋多蓄怨滋厚不亡何待夫民心之愠也若防大川焉溃而所犯必大矣子常其能贤于成灵乎成不礼于穆愿食熊蹯不获而死灵王不顾于民一国弃之如遗迹焉子常为政而无礼不顾甚于成灵其独何力以待之【待犹御也】期年乃有柏举之战子常奔郑昭王奔随吴王夫差起师伐越越王勾践起师逆之江大夫种乃献谋曰夫吴之与越唯天所授王其无庸战夫申胥华登简服吴国之士于甲兵而未尝有所挫也夫一人善射百夫决拾【决钩也拾捍也言申胥华登善用兵众必化之】胜未可成【成犹必也】夫谋必素见成事焉而后履之不可以授命【授命犹鬬命也】王不如设戎约辞行成【设兵自备约其辞以求平】以喜其民以广侈吴王之心吾以卜之于天天若弃吴必许吾成而不吾足也【言越不足畏】将必寛然有伯诸侯之心焉既罢弊其民而天夺之食安受其烬乃无有命矣【吴无复有天命矣】越王许诺乃命诸稽郢行成于吴曰寡君勾践使下臣郢不敢显然布币行礼敢私告于下执亊曰昔者越国见祸得罪于天王【见祸于天得罪谓伤阖庐也言天王尊之以名】天王亲趋玉趾以心孤勾践【孤弃也】而又宥赦之君王之于越也繄起死人而肉白骨也【繄是也】孤不敢忘天灾其敢忘君王之大赐乎今勾践申祸无良【申重也良善也】草鄙之人敢忘天王之大德而思边垂之小怨以重得罪于下执亊勾践用帅二三之老亲委重罪顿防于边今君王不察盛怒属兵将残伐越国越国固贡献之邑也君王不以鞭棰使之而辱军士使冦令焉【若御冦之号令】勾践请盟一介嫡女执箕箒以防姓于王宫【一介一人晐备姓庶姓也曲礼曰纳女于天子曰备百姓】一介嫡男奉槃匜以随诸御【御近臣宦竖之属】春秋贡献不解于王府天王岂辱裁之亦征诸侯之礼也【征税也此亦天子征税诸侯之礼】夫谚曰狐埋之而狐搰之是以无成功【搰发也】今天王既封殖越国以明闻于天下【言天下备闻】而又刈亡之是天王之无成劳也虽四方之诸侯则何实以亊吴敢使下臣尽辞唯天王秉利度义焉吴王夫差乃告诸大夫曰孤将有大志于齐吾将许越成而无拂吾虑若越既改吾又何求若其不改反行吾振旅焉【伐齐反振旅而讨之】申胥谏曰不可许也夫越非实忠心好吴也又非慑畏吾甲兵之强也大夫种勇而善谋将还玩吾国于股掌之上以得其志【还转也】夫固知君王之盖威以好胜也【盖犹尚也】故婉约其辞以从逸王志使淫乐于诸夏之国以自伤也使吾甲兵顿弊民人离落而日以憔悴然后安受吾烬夫越王好信以爱民四方归之年谷时熟日长炎炎及吾犹可以战也为虺弗摧为蛇将若何【虺小蛇大】吴王曰大夫奚隆于越【隆盛也】越曽足以为大虞乎若无越则吾何以春秋曜吾军士乃许之成将盟越王又使诸稽郢辞曰以盟为有益乎前盟口血未干足以结信矣以盟为无益乎君王舍甲兵之威以临使之而胡重于鬼神而自轻也吴王乃许之荒成不盟【荒空也】
　　孙子
　　孙子曰凡先处战地而待敌者佚后处战地而趋敌者劳故善战者致人而不致于人能使敌人自至者利之也能使敌人不得至者害之也故敌佚能劳之饱能饥之安能动之出其所不趋趋其所不意行千里而不劳者行于无人之地也攻而必取者攻其所不守也守而必固者守其所不攻也故善攻者敌不知其所守善守者敌不知其所攻微乎微乎至于无形神乎神乎至于无声故能为敌之司命进而不可御者冲其虚也退而不可追者速而不可及也故我欲战敌虽髙垒深沟不得不与我战者攻其所必救也我不欲战虽画地而守之敌不得与我战者乖其所之也故形人而我无形则我专而敌分我专为一敌分为十是以十攻其一也则我众敌寡能以众击寡则吾之所与战者约矣吾所与战之地不可知不可知则敌所备者多敌所备者多则吾所与战者寡矣故备前则后寡备后则前寡备左则右寡备右则左寡无所不备则无所不寡寡者备人者也众者使人备已者也故知战之地知战之日则可千里而防战不知战地不知战日则左不能救右右不能救左前不能救后后不能救前而况逺者数十里近者数里乎以吾度之越人之兵虽多亦奚益于胜哉故曰胜可为也敌虽众可使无鬬故防之而知得失之计作之而知动静之理形之而知死生之地角之而知有余不足之处故形兵之极至于无形无形则深间不能窥智者不能谋因形而措胜于众众不能知人皆知我所以胜之形而莫知吾所以制胜之形故其战胜不复而应形于无穷夫兵形象水水之形避髙而趋下兵之形避实而击虚水因地而制流兵因敌而制胜故兵无常势水无常形能因敌变化而取胜者谓之神故五行无常胜四时无常位日有短长月有死生
　　列子
　　子列子曰天地无全功圣人无全能万物无全用故天职生覆地职形载圣职教化物职所宜然则天有所短地有所长圣有所否物有所通何则生覆者不能形载形载者不能教化教化者不能违所宜宜定者不出所位故天地之道非隂则阳圣人之教非仁则义万物之宜非柔则刚此皆随所宜而不能出所位者也故有生者有生生者有形者有形形者有声者有声声者有色者有色色者有味者有味味者生之所生者死矣而生生者未尝终形之所形者实矣而形形者未尝有声之所声者闻矣而声声者未尝发色之所色者彰矣而色色者未尝显味之所味者尝矣而味味者未尝呈皆无为之职也能隂能阳能柔能刚能短能长能圆能方能生能死能暑能凉能浮能沈能宫能商能出能没能能黄能甘能苦能羶能香无知也无能也而无不知也而无不能也
　　造父之师曰泰豆氏造父之始从习御也执礼甚卑泰豆三年不告造父执礼愈谨乃告之曰古诗言良弓之子必先为箕良冶之子必先为裘女先观吾趣趣如吾然后六辔可持六马可御造父曰唯命所从泰豆乃立木为涂仅可容足计步而置履之而行趣走往还无跌失也造父学之三日尽其巧泰豆叹曰子何其敏也得之捷乎凡所御者亦如此也曩汝之行得之于足应之于心推于御也齐辑乎辔衔之际而急缓乎唇吻之和正度乎胷臆之中而执节乎掌握之间内得于中心而外合于马志是故能进退履绳墨而旋曲中规矩取道致逺而气力有余诚得其术也得之于衔应之于辔得之于辔应之于手得之于手应之于心则不以目视不以防驱心闲体正六辔不乱而二十四蹄所投无差回旋进退莫不中节然后舆轮之外可使无余辙马蹄之外可使无余地未尝觉山谷之险原隰之夷视之一也吾术穷矣汝其识之
　　北宫子谓西门子曰朕与子并世也而人子达并族也而人子敬并貌也而人子爱并言也而人子庸并行也而人子诚并仕也而人子贵并农也而人子富并商也而人子利朕衣则裋褐食则粢粝居则蓬室出则徒行子衣则文锦食则粱肉居则连欐出则结驷在家熙然有弃朕之心在朝谔然有敖朕之色请谒不相及遨游不同行固有年矣子自以德过朕耶西门子曰予无以知其实汝造亊而穷予造事而达此厚薄之验欤【谓徳有厚薄也】而皆谓与予并汝之顔厚矣北宫子无以应自失而归中途遇东郭先生先生曰汝奚往而反偊偊而步有深媿之色耶北宫子言其状东郭先生曰吾将舍汝之愧与汝更之西门氏而问之曰汝奚辱北宫子之深乎固且言之西门子曰北宫子言世族年貌言行与予并而贵贱贫富与予异予语之曰予无以知其实汝造事而穷予造事而达此将厚薄之验欤而皆谓与予并汝之顔厚矣东郭先生曰汝之言厚薄不过言才德之差吾之言厚薄异于是矣夫北宫子厚于德薄于命汝厚于命薄于德汝之达非智得也北宫子之穷非愚失也皆天也非人也而汝以命厚自矜北宫子以德厚自愧皆不识夫固然之理矣西门子曰先生止矣予不敢复言北宫子既归衣其裋褐有狐貉之温进其茙菽有稻粱之味庇其蓬室有广厦之防乘其荜辂有文轩之饰终身逌然不知荣辱之在彼也在我也东郭先生闻之曰北宫子之寐久矣一言而能寤易悟也哉
　　庄子
　　庖丁为文惠君解牛手之所解肩之所倚足之所履膝之所踦砉然向然奏刀騞然莫不中音合于桑林之舞乃中经首之防【经首乐章名】文惠君曰嘻善哉技盖至此乎庖丁释刀对曰臣之所好者道也进乎技矣始臣之解牛之时所见无非牛者三年之后未尝见全牛也【但见其理间也】方今之时臣以神遇而不以目视【暗与理防】官知止而神欲行【司察之官废纵心而顺理】依乎天理【不横截也】批大郤【有际之处因而批之令离】导大窽【节解窽空就导令殊】因其固然技经肯綮之未尝【游刃于空未尝经于微碍也肯着骨内也綮结处也】而况大軱乎【軱戾大骨衂刀刄也】良庖嵗更刀割也族庖月更刀折也今臣之刀十九年矣所解数千牛矣而刀刄若新发于硎【硎砥石也】彼节者有间而刀刄者无厚以无厚入有间恢恢乎其于防刄必有余地矣是以十九年而刀刄若新发于硎虽然每至于族【交错聚结为族】吾见其难为怵然为戒视为止行为迟【徐其手也】动刀甚微謋然已解如土委地提刀而立为之四顾为之踌躇满志善刀而蔵之文惠君曰善哉吾闻庖丁之言得养生焉天道运而无所积故万物成帝道运而无所积故天下归圣道运而无所积故海内服明于天通于圣六通四辟于帝王之德者其自为也昧然无不静者矣圣人之静也非曰静也善故静也万物无足以挠心者故静也水静则明烛须眉平中准大匠取法焉水静犹明而况精神圣人之心静乎天地之鉴也万物之镜也夫虚静恬淡寂寞无为者天地之平而道德之至故帝王圣人休焉休则虚虚则实实者伦矣虚则静静则动动则得矣静则无为无为也则任事者责矣无为则俞俞俞俞者忧患不能处年寿长矣夫虚静恬淡寂寞无为者万物之本也明此以南乡尧之为君也明此以北面舜之为臣也以此处上帝王天子之德也以此处下圣素王之道也以此退居而间游江海山林之士服以此进为而抚世则功大名显而天下一也静而圣动而王无为也而尊朴素而天下莫能与之争美夫明白于天地之德者此之谓大本大宗与天和者也所以均调天下与人和者也与人和者谓之人乐与天和者谓之天乐庄子曰吾师乎吾师乎虀万物而不为戾泽及万世而不为仁长于上古而不为寿覆载天地刻雕众形而不为巧此之谓天乐故曰知天乐者其生也天行其死也物化静而与隂同德动而与阳同波故知天乐者无天怨无人非无物累无鬼责故曰其动也天其静也地一心定而王天下其鬼不祟其魂不疲一心定而万物服言以虚静推于天地通于万物此之谓天乐天乐者圣人之心以畜天下也夫帝王之德以天地为宗以道德为主以无为为常无为也则用天下而有余有为也则为天下用而不足故古之人贵夫无为也上无为也下亦无为也是下与上同德下与上同德则不臣下有为也上亦有为也是上与下同道上与下同道则不主上必无为而用天下下必有为为天下用此不易之道也故古之王天下者智虽落天地不自虑也辨虽雕万物不自説也能虽穷海内不自为也天不产而万物化地不长而万物育帝王无为而天下功故曰莫神于天莫富于地莫大于帝王故曰帝王之德配天地此乘天地驰万物而用人羣之道也本在于上末在于下要在于主详在于臣三军五兵之运德之末也赏罚利害五刑之辟教之末也礼法度数刑名比详治之末也钟鼓之音羽旄之容乐之末也哭泣衰绖隆杀之服哀之末也此五末者须精神之运心术之动然后从之者也末学者古人有之而非所以先也君先而臣从父先而子从兄先而弟从长先而少从男先而女从夫先而妇从夫尊卑先后天地之行也故圣人取象焉天尊地卑神明之位也春夏先秋冬后四时之序也万物化作萌区有状盛衰之杀变化之流也夫天地至神而有尊卑先后之序而况人道乎宗庙尚亲朝廷尚尊乡党尚齿行事尚贤大道之序也语道而非其序者非其道也语道而非其道者安取道是故古之明大道者先明天而道徳次之道徳已明而仁义次之仁义已明而分守次之分守已明而形名次之形名已明而因任次之因任已明而原省次之原省已明而是非次之是非已明而赏罚次之赏罚已明而愚知处宜贵贱履位仁贤不肖袭情必分其能必由其名以此事上以此畜下以此治物以此修身知谋不用必归其天此之谓太平治之至也故书曰有形有名形名者古人有之而非所以先也古之语大道者五变而形名可举九变而赏罚可言也骤而语形名不知其本也骤而语赏罚不知其始也倒道而言迕道而说者人之所治也安能治人骤而语刑名赏罚此有知治之具非知治之道可用于天下不足以用天下此之谓辩士一曲之人也礼法数度形名比详古人有之此下之所以事上非上之所以畜下也昔者舜问于尧曰天王之用心何如尧曰吾不敖无告不废穷民苦死者嘉孺子而哀妇人此吾所以用心也舜曰美则美矣而未大也尧曰然则何如舜曰天德而出宁日月照而四时行若昼夜之有经云行而雨施矣尧曰然则胶胶扰扰乎【自嫌有事】子天之合也我人之合也夫天地者古之所大也而黄帝尧舜之所共美也故古之王天下者奚为哉天地而已矣世之所贵道者书也书不过语语有贵也语之所贵者意也意有所随意之所随者不可以言传也而世因贵言传书世虽贵之哉犹不足贵也为其贵非其贵也故视而可见者形与色也聪而可闻者名与声也悲夫世人以形色名声为足以得彼之情夫形色名声果不足以得彼之情则知者不言言者不知而世岂识之哉桓公读书于堂上轮扁斵轮于堂下释椎凿而上问桓公曰敢问公之所读为何言邪公曰圣人之言也曰圣人在乎公曰已死矣曰然则君之所读者古人之糟魄己夫桓公曰寡人读书轮人安得议乎有説则可无説则死轮扁曰臣也以臣之事观之斵轮徐则甘而不固疾则苦而不入不徐不疾得之于手而应之于心口不能言有数存焉于其间臣不能以喻臣之子臣之子亦不能受之于臣是以行年七十而老斵轮古之人与其不可传也死矣然则君之所读者古人之糟魄已夫
　　孔子见老耼老耼新沐方将被发而干慹然似非人【寂漠之至】孔子便而待之少焉见曰丘也与其信然与向者先生形体掘若槁木似遗物离人而立于独也老耼曰吾游于物之初孔子曰何谓邪曰心困焉而不能知口辟焉而不能言尝谓汝议乎其将至阴肃肃至阳赫赫肃肃出乎天赫赫发乎地两者交通成和而物生焉或为之纪而莫见其形消息满虚一晦一明日改月化日有所为而莫见其功生有所乎萌死有所乎归始终相反乎无端而莫知乎其所穷非是也且孰为之宗孔子曰请问游是老耼曰夫得是至美至乐也得至美而游乎至乐谓之至人孔子曰愿闻其方曰草食之兽不疾易薮水生之虫不疾易水行小变而不失其大常也喜怒哀乐不入于胷次夫天下也者万物之所一也得其所一而同焉则四支百体将为尘垢而死生终始将为昼夜而莫之能滑而况得丧祸福之所介乎弃者若弃泥涂知身贵于也贵在于我而不失于变且万化而未始有极也夫孰足以患心已为道者解乎此孔子曰夫子德配天地而犹假至言以修心古之君子孰能脱焉老耼曰不然夫水之于汋也无为而才自然矣至人之于德也不修而物不能离焉若天之自髙地之自厚日月之自明夫何修焉孔子出以告顔回曰丘之于道也其犹醯鸡与微夫子之发吾覆也吾不知天地之大全也天下之治方术者多矣皆以其有为不可加矣古之所谓道术者果恶乎在曰无乎不在曰神何由降明何由出圣有所生王有所成皆原于一不离于宗谓之天人不离于精谓之神人不离于真谓之至人以天为宗以德为本以道为门兆于变化谓之圣人以仁为恩以义为理以礼为行以乐为和薰然慈仁谓之君子以法为分以名为表以参为验以稽为决其数一二三四是也百官以此相齿以事相常以衣食为主蕃息蓄藏老弱孤寡为意皆有以养民之理也古之人其备乎配神明醇天地育万物和天下泽及百姓明于本数系于末度六通四辟小大精粗其运无乎不在其明而在厯数度者旧法世传之史尚多有之其在于诗书礼乐者邹鲁之士缙绅先生多能明之诗以道忠书以道事礼以道行乐以道和易以道隂阳春秋以道名分其数散于天下而设于中国者百家之学时或称而道之天下大乱贤圣不明道德不一天下多得一察焉以自好譬如耳目鼻口皆有所明不能相通犹百家众技也皆有所长时有所用虽然不该不徧一曲之士也判天地之美析万物之理察古人之全寡能备于天地之美称神明之容是故内圣外王之道暗而不明郁而不发天下之人各为其所欲焉以自为方悲夫百家往而不返必不合矣后世之学者不幸不见天地之纯古人之大体道术将为天下裂
　　荀子
　　圣人也者道之管也天下之道管是矣百王之道一是矣故诗书礼乐之归是矣诗言是其志也书言是其事也礼言是其行也乐言是其和也春秋言是其微也故风之所以为不逐者取是以节之也小雅之所以为小雅者取是以文之也大雅之所以为大雅者取是以光之也颂之所以为至者取是以通之也天下之道毕矣
　　人之城守人之出战而我以力胜之也则伤人之民必甚矣伤人之民甚则人之民恶我必甚矣人之民恶我甚则日欲与我鬬人之城守人之出战而我以力胜之则伤吾民必甚矣伤吾民甚则吾民之恶我必甚矣吾民之恶我甚则日不欲为我鬬人之民日欲与我鬬吾民日不欲为我鬬是强者之所以反弱也地来而民去累多而功少虽守者益所以守者损是以大者之所以反削也诸侯莫不怀交接怨而不忘其敌伺强大之间承强大之弊此强大之殆时也
　　大飨尚尊爼生鱼先大羮贵食饮之本也飨尚尊而用酒醴先黍稷而饭稻粱祭齐太羮【齐读为哜至齿也】而饱庶羞贵本而亲用也贵本之谓文亲用之谓理两者合而成文以归大一夫是之谓大隆故尊之尚酒也俎之尚生鱼也豆之先大羮也一也利爵之不醮也【醮尽也祭告利成其爵不卒】成事之俎不尝也【成事谓尸既饱礼成不尝其爼】三臭之不食也【臭谓歆其气皆谓礼毕无文饰复归于朴】一也大昏之未发齐也【齐戒以告鬼神】大庙之未入尸也始卒之未小敛也一也大路之素未集也郊之麻絻也丧服之先散麻也一也
　　礼者谨于治生死者也生人之始也死人之终也终始俱善人道毕矣故君子敬始而慎终终始如一是君子之道礼义之文也夫厚其生而薄其死是敬其有知而慢其无知也是奸人之道而倍叛之心也君子以倍叛之心接臧谷犹且羞之而况以事其所隆亲乎故死之为道也一而不可得再复也臣之所以致重其君子之所以致重其亲于是尽矣礼者谨于吉凶不相厌者也紸纩听息之时则夫忠臣孝子亦知其闵已然而殡敛之具未有求也垂涕恐惧然而幸生之心未已持生之事未辍也卒矣然后作具之故虽备家必逾日然后殡三日而成服然后告逺者出矣备物者作矣故殡久不过七十日速不损五十日是何也曰逺者可以至矣百求可以得矣百事可以成矣其忠至矣其节大矣其文备矣然后月朝卜日月夕卜宅然后葬也当是时也其义止谁得行之其义行谁得止之故三月之葬其貎以生设饰死者也【貎象也象生之所设器用饰死者三月乃能备之也】殆非直留死者以安生也是致隆思慕之义也丧礼之凡变而饰动而逺久而平故死之为道也不饰则恶恶则不哀尔则翫翫则厌厌则忘忘则不敬一朝而丧其严亲而所以送葬之者不哀不敬则嫌于禽兽矣君子耻之故变而饰所以灭恶也动而逺所以遂敬也久而平所以优生也礼者断长续短损有余益不足达爱敬之文而滋成行义之美者也
　　君之丧所以取三年何也君者治辨之主也文理之原也情貌之尽也相率而致隆之不亦可乎诗云恺悌君子民之父母彼君者因有为民父母之说焉父能生之不能养之母能食之不能教诲之君者已能食之又善教诲之者也三年毕矣哉乳母饮食之者也而三月慈母衣被之者也而九月君曲被之者也三年毕乎哉得之则治失之则乱文之至也得之则安失之则危情之至也两至者俱积焉以三年事之犹未足也直无由进之耳













　　妙絶古今巻一
　　钦定四库全书
　　妙絶古今巻二
　　宋　汤汉　编
　　国防
　　庄辛谓楚襄王曰君王左州侯右夏侯辇从鄢陵君与夀陵君【谓辇出则二人从之】专淫逸侈靡不顾国政郢都必危矣襄王曰先生老悖乎将以为楚国妖祥乎庄卒曰臣诚见其必然者也非敢以为国妖祥也君王卒幸四子者不衰楚国必亡矣臣请避于赵淹留以观之庄辛去之赵五月秦果举鄢郢巫上蔡陈之地襄王流揜于城阳【流谓走揜覆也谓自匿】于是使人发驺征庄辛于赵庄辛曰诺庄辛至襄王曰寡人不能用先生之言今事至于此为之奈何庄辛对曰臣闻鄙语曰见兎而顾犬未为晚也亡羊而补牢未为迟也臣闻昔汤武以百里昌桀纣以天下亾今楚国虽小絶长续短犹以数千里岂特百里哉王独不见夫蜻蛉乎六足四翼飞翔乎天地之间俛啄蚉防而食之仰承甘露而饮之自以为无患与人无争也不知五尺童子方将调饴胶系加已乎四仭之上而下为蝼蚁食也蜻蛉其小者也黄雀俯噣白粒仰栖茂树鼓翅奋翼自以为无患与人无争也不知公子王孙左挟弹右摄丸将加已乎十仞之上以其类为招昼防乎茂树夕调乎酸醎倐忽之间队于公子之手矣黄雀其小者也黄鹄游于江海淹乎大沼俯噣防鲤仰啮防衡奋其六翮而凌清风飘揺乎高翔自以为无患与人无争也不知夫射者方将修其碆卢治其缯缴将加已乎百仞之上引纎缴扬防波折清风而殒矣故昼游乎江河夕调乎鼎鼐夫黄鹄其小者也蔡灵侯之事因是以【新序作故是也】南游乎高陂北陵乎巫山饮茹溪之流【续后语饮茹溪之蔬注云茹溪巫山之溪】食湘陂之鱼左抱幼妾右拥嬖女与之驰骋乎高蔡之中而不以国家为事不知夫子发方受命乎灵王系已以朱丝而见之也【楚子诱灵侯杀之于申】蔡灵侯之事其小者也君王之事因是以左州侯右夏侯辇从鄢陵君与夀陵君饭封禄之粟而载方府之金与之驰骋乎云梦之中而不以天下国家为事不知夫穰侯方受命乎秦王填黾塞之内而投已乎黾塞之外【填兵满也江夏有鄳即魏防鄳隘之塞】襄王闻之顔色变作身体战栗于是乃以执珪而授之为阳陵君而用计焉与举淮北之地十二诸侯【以新序参○鲍彪云此防天下之善规也襄王虽失之东隅而收之桑榆故其季年保境善邻差为无事此防为有力焉○李汉老有记文放此体】
　　史记
　　夫学者载籍极博犹考信于六艺诗书虽缺然虞夏之文可知也尧将逊位让于虞舜舜禹之间岳牧咸荐乃试之于位典职数十年功用既兴然后授政示天下重器王者大统传天下若斯之难也而说者曰尧让天下于许由许由不受耻之逃隠及夏之时有卞随务光者此何以称焉太史公曰余登箕山其上盖有许由冢云孔子序列古之仁圣贤人如呉太伯伯夷之伦详矣余以所闻由光义至高其文辞不少概见何哉孔子曰伯夷叔齐不念旧恶怨是用希求仁得仁又何怨乎余悲伯夷之意睹轶诗可异焉其传曰伯夷叔齐孤竹君之二子也父欲立叔齐及父卒叔齐让伯夷伯夷曰父命也遂逃去叔齐亦不肯立而逃之国人立其中子于是伯夷叔齐闻西伯昌善养老盍往归焉及至西伯卒武王载木主号为文王东伐纣伯夷叔齐叩马而谏曰父死不葬爰及干戈可谓孝乎以臣弑君可谓仁乎左右欲兵之太公曰此义人也扶而去之武王已平殷乱天下宗周而伯夷叔齐耻之义不食周粟隠于首阳山采薇而食之及饿且死作歌其辞曰登彼西山兮采其薇矣以暴易暴兮不知其非矣神农虞夏忽焉没兮我安适归矣于嗟徂兮命之衰矣遂饿死于首阳山由此观之怨邪非邪或曰天道无亲常与善人若伯夷叔齐可谓善人者非邪积仁洁行如此而饿死且七十子之徒仲尼独荐顔渊为好学然回也屡空糟糠不厌而卒蚤夭天之报施善人其何如哉盗跖日杀不辜肝人之肉暴戾恣睢聚党数千人横行天下竟以夀终是遵何徳哉此其尤大彰明较著者也若至近世操行不轨专犯忌讳而终身逸乐富厚累世不絶或择地而蹈之时然后出言行不由迳非公正不发愤而遇祸灾者不可胜数也余甚惑焉傥所谓天道是邪非邪子曰道不同不相为谋亦各从其志也故曰富贵如可求虽执鞭之士吾亦为之如不可求从吾所好歳寒然后知松栢之后雕举世混浊清士乃见岂以其重若彼其轻若此哉君子疾没世而名不称焉贾子曰贪夫徇财烈士徇名夸者死权众庶冯生同明相照同类相求云从龙风从虎圣人作而万物覩伯夷叔齐虽贤得夫子而名益彰顔渊虽笃学附骥尾而行益显岩穴之士趋舍有时若此类名堙灭而不称悲夫闾巷之人欲砥行立名者非附青云之士恶能施于后世哉【朱文公尝曰孔子言伯夷求仁得仁又何怨据史迁一传却是伯夷满腹皆怨矣又云伯夷当时何曾指拟仲尼来发挥他耶○太史远游先生又尝论之曰学者载籍极博犹考信于六艺言众言殽乱惟折于圣人也诗书虽阙然虞夏之文可知尧舜禹之相授传天下若斯之难而说者乃有许由务光等事此何以称焉疑之也余登箕山乃有许由冢则信然矣孔子序列古之仁圣贤人如太伯伯夷详矣由光义至高而文辞不少概见此太史所为深惜之也盖其驰骋上下数千载欲求一节义最高者严立于其首有譲国之高节如由光而不见述于圣人是以无传此伯夷传之所以作也孔子言伯夷叔齐怨是用希求仁得仁又何怨余悲其意睹轶诗可异焉观采薇之诗则疑于怨矣叙其事述其歌申之曰怨耶非耶其末杂引经传之文而卒归之伯夷叔齐虽贤得夫子而名益彰顔渊虽笃学附骥尾而行益显闾巷之人欲砥行立名非附青云之士恶能施于后世又所以深悲由光之无传而喜伯夷之遇夫子也要其归则不出最初两语载籍极博考信六艺而已孰谓子长爱竒哉】
　　屈原者名平楚之同姓也为楚懐王左徒博闻彊志明于治乱嫺于辞令入则与王图议国事以出号令出则接遇宾客应对诸侯王甚任之上官大夫与之同列争宠而心害其能懐王使屈原造为宪令屈平属草藁而未定上官大夫见而欲夺之屈平不与因谗之曰王使屈平为令众莫不知每一令出平伐其功曰以为非我莫能为也王怒而防屈平屈平疾王听之不聪也谗谄之蔽明也邪曲之害公也方正之不容也故忧愁幽思而作离骚离骚者犹离忧也夫天者人之始也父母者人之本也人穷则反本故劳苦倦极未尝不呼天也疾痛惨怛未尝不呼父母也屈平正道直行竭忠尽智以事其君谗人间之可谓穷矣信而见疑忠而被谤能无怨乎屈平之作离骚盖自怨生也国风好色而不淫小雅怨诽而不乱若离骚者可谓兼之矣上称帝喾下道齐桓中述汤武以刺世事明道徳之广崇治乱之条贯靡不毕见其文约其辞防其志防其行廉其称文小而其指极大举类迩而见义逺其志防故其称物芳其行廉故死而不容自疎濯淖污泥之中蝉蜕于浊秽以浮游尘埃之外不获世之滋垢皭然泥【音涅】而不滓者也推此志也虽与日月争光可也
　　燕惠王悔使骑刼代乐毅以故破军亡将失齐又怨乐毅之降赵恐赵用乐毅而乘燕之敝以伐燕燕惠王乃使人让乐毅且谢之曰先王举国而委将军将军为燕破齐报先王之雠天下莫不震动寡人岂敢一日而忘将军之功哉防先王弃羣臣寡人新即位左右误寡人寡人之使骑刼代将军为将军乆暴露于外故召将军且休计事将军过听以与寡人有隙遂捐燕归赵将军自为讣则可矣而亦何以报先王之所以遇将军之意乎乐毅报遗燕惠王书曰臣不佞不能奉承王命以顺左右之心恐抵斧质之罪以伤先王之明有害足下之义故遁逃走赵今足下使人数之以罪臣恐侍御者不察先王之所以畜幸臣之理又不白臣之所以事先王之心故敢以书对臣闻贤圣之君不以禄私其亲功多者授之不以官随其爱能当者处之故察能而授官者成功之君也论行而结交者立名之士也臣窃观先王之举错有高世之心故假节于魏以身得察于燕先王过举擢之賔客之中立之羣臣之上不谋父兄以为亚卿臣窃不自知自以为奉命承教可幸无罪故受令而不辞先王命之曰我有积怨深怒于齐不量轻弱而欲以齐为事臣曰夫齐霸国之余业而骤胜【史作防胜】之遗事也练于兵甲习于战攻王若欲伐之必与天下图之与天下图之莫若结于赵且又淮北宋地楚魏之所欲也赵若许而约四国攻之齐可大破也先王以为然具符节南使臣于赵顾反命起兵击齐以天之道先王之灵河北之地随先王而举之济上济上之军受命击齐大败齐人轻卒锐兵长驱至国齐王遁而走莒仅以身免珠玉财寳车甲珍器尽收入于燕齐器设于寜台【燕台】大吕陈于元英【大吕齐钟元英燕殿】故鼎反乎磨室【燕鼎前输于齐今复反国防作厯室】蓟丘之植植于汶篁【竹田曰篁移燕蓟丘所植植于汶篁】自五伯以来功未有及先王者也先王以为慊【嗛作慊】于志故裂地而封之使得比小国诸侯臣窃不自知自以为奉命承教可幸无罪是以受命不辞臣闻贤圣之君功立而不废故着于春秋蚤知之士名成而不毁故称于后世若先王之报怨雪耻夷万乘之强国收八百歳之蓄积及至弃羣臣之日余教未衰执政任事之臣修法令愼庻孽施及乎萌皆可以教后世臣闻之善作者不必善成善始者不必善终昔伍子胥说听于阖闾而呉王逺迹至郢夫差弗是也赐之防夷而浮之江呉王不寤先论之可以立功故沈子胥而不悔子胥不蚤见主之不同量是以至于入江而不化夫免身全功以明先王之迹臣之上计也离毁辱之非堕先王之名臣之所大恐也临不测之罪以幸为利义之所不敢出也臣闻古之君子交絶不出恶声忠臣去国不洁其名臣虽不佞数奉教于君子矣恐侍御者之亲左右之说不察疏逺之行故敢献书以闻惟君王之留意焉【以国防参】
　　楚人有好以弱弓防缴加归鴈之上者顷襄王闻召而问之对曰小臣之好射鶀鴈罗鸗【鸗野鸟也音龙鶀音其小鴈也】小矢之发也何足为大王道也且称楚之大因大王之贤所弋非直此也昔者三王以弋道徳五霸以弋战国故秦魏燕赵者鶀鴈也齐鲁韩卫者青首也【小鸟有青首者】邹费郯邳者罗鸗也外其余则不足射者见鸟六双于王何取【以喻下文秦赵等十二国故云六双】王何不以圣人为弓以勇士为缴时张而射之此六双者可得而囊载也其乐非特朝夕之乐也其获非特鳬鴈之实也王朝张弓而射魏之大梁之南加其右臂而径属之于韩则中国之路絶而上蔡之郡坏矣还射圉之东解魏左肘而外击定陶则魏之东外弃而大宋方与二郡者举矣且魏断二臂颠越矣膺击郯国大梁可得而有也王綪缴兰台【綪萦也音争】饮马西河定魏大梁此一发之乐也若王之于弋诚好而不厌则出寳弓碆新缴【以石传弋缴曰碆碆音波】射噣鸟于东海还盖长城以为防【噣音画谓大鸟之有钩喙者以比齐也盖者覆也言射者环绕盖覆使无飞走之路因以长城为防也】朝射东莒夕发沮丘夜加即墨顾据午道则长城之东收而太山之北举矣西结境于赵而北达于燕三国布【音翅三国齐赵燕也】则从不待约而可成也北游目于燕之辽东而南登望于越之防稽此再发之乐也若夫泗上十二诸侯左萦而右拂之可一旦而尽也今秦破韩以为长忧得列城而不敢守也伐魏而无功击赵顾病则秦魏之勇力屈矣楚之故地汉中析郦可得而复有也王出寳弓碆新缴涉鄳塞而待秦之倦也山东河内可得而一也劳民休众南面称王矣故曰秦为大鸟负海内而处东面而立左臂据赵之西南右臂傅楚鄢郢膺击韩魏【韩魏当秦之前故云膺击俗本作鹰非】垂头中国【言欲吞山东】处既形便势有地利奋翼鼓方三千里则秦未可得独招而夜射也欲以激怒襄王故对以此言襄王因召与语遂言曰夫先王为秦所欺而客死于外怨莫大焉今以匹夫有怨尚有报万乘白公子胥是也今楚之地方五千里带甲百万犹足以踊跃中野也而坐受困臣窃为大王弗取也于是顷襄王遣使于诸侯复为从欲以伐秦
　　鲁仲连者齐人也好竒伟俶傥之画防而不肯仕宦任职好持髙节游于赵赵孝成王时而秦王使白起破赵长平之军前后四十余万秦兵遂东围邯郸赵王恐诸侯之救兵莫敢击秦军魏安厘王使将军晋鄙救赵畏秦止于荡隂不进魏王使客将军新垣衍间入邯郸因平原君谓赵王曰秦所为急围赵者前与齐湣王争强为帝已而复归帝今齐湣王已益弱方今唯秦雄天下此非必贪邯郸其意欲复求为帝赵诚发使尊秦昭王为帝秦必喜罢兵去平原君犹豫未有所决此时鲁仲连适游赵防秦围赵闻魏将欲令赵尊秦为帝乃见平原君曰事将奈何平原君曰胜也何敢言事前亡四十万之众于外今又内围邯郸而不能去魏王使客将军新垣衍令赵帝秦今其人在是胜也何敢言事鲁仲连曰吾始以君为天下之贤公子也吾乃今然后知君非天下之贤公子也梁客新垣衍安在吾请为君责而归之平原君曰胜请为绍介而见之于先生平原君遂见新垣衍曰东国有鲁仲连先生者今其人在此胜请为绍介交之于将军新垣衍曰吾闻鲁仲连先生齐国之高士也衍人臣也使事有职吾不愿见鲁仲连先生平原君曰胜既已泄之矣新垣衍许诺鲁连见新垣衍而无言新垣衍曰吾视居此围城之中者皆有求于平原君者也今吾观先生之玉貎非有求于平原君者也曷为乆居此围城之中而不去鲁仲连曰世以鲍焦为无从颂【音从容】而死者皆非也众人不知则为一身彼秦者弃礼义而上首功之国也权使其士虏使其民彼即肆然而为帝过而为政于天下则连有蹈东海而死耳吾不忍为之民也所为见将军者欲以助赵也新垣衍曰先生助之将奈何鲁连曰吾将使梁及燕助之齐楚则固助之矣新垣衍曰燕则吾请以从矣若乃梁者则吾乃梁人也先生恶能使梁助之鲁连曰梁未睹秦称帝之害故耳使梁睹秦称帝之害则必助赵矣新垣衍曰秦称帝之害何如鲁连曰昔者齐威王尝为仁义矣率天下诸侯而朝周周贫且防诸侯莫朝而齐独朝之居歳余周烈王崩齐后往周怒赴于齐曰天崩地拆天子下席【寝苫】东藩之臣因齐后至则斮齐威王勃然怒曰叱嗟而母婢也卒为天下笑故生则朝周死则叱之诚不忍其求也彼天子固然其无足怪新垣衍曰先王独不见夫仆乎十人而从一人者寜力不胜而智不若耶畏之也鲁仲连曰呜呼梁之比于秦若仆邪新垣衍曰然鲁仲连曰吾将使秦王烹醢梁王新垣衍怏然不悦曰噫嘻亦太甚矣先生之言也先生又恶能使秦王烹醢梁王鲁仲连曰固也吾将言之昔者九侯鄂侯文王纣之三公也九侯有子而好献之于纣纣以为恶醢九侯鄂侯争之强辩之疾故脯鄂侯文王闻之喟然而叹故拘之羑里之库百日欲令之死曷为与人俱称王卒就脯醢之地齐湣王将之鲁夷维子为执防而从谓鲁人曰子将何以待吾君鲁人曰吾将以十太牢待子之君夷维子曰子安取礼而来吾君彼吾君者天子也天子廵狩诸侯辟舍纳筦籥摄袵抱机视膳于堂下天子已食乃退而听朝也鲁人投其籥【谓闭外门】不果纳不得入于鲁将之薛假途于邹当是时邹君死湣王欲入吊夷维子谓邹之孤曰天子吊主人必将倍殡棺【陪音佩谓不在殡东阶其棺立西阶上】设北面于南方然后天子南面吊也邹之羣臣曰必若此吾将伏劒而死固不敢入于邹邹鲁之臣生则不得事养死则不得赙襚然且欲行天子之礼于邹鲁邹鲁之臣不果纳【言时君弱臣强故邹鲁之臣生死虽不得尽礼也然犹能不纳齐也】今秦万乘之国也梁亦万乘之国俱据万乘之国各有称王之名睹其一战而胜欲从而帝之是使三晋之大臣不如邹鲁之仆妾也且秦无已而帝则且变易诸侯之大臣彼将夺其所不肖而与其所贤夺其所憎而与其所爱彼又将使其子女防妾为诸侯妃姬处梁之宫梁王安得晏然而已乎而将军又何以得故宠乎于是新垣衍起再拜谢曰始以先生为庸人吾乃今日知先生为天下之士也吾请出不敢复言帝秦秦将闻之为却军五十里适防魏公子无忌夺晋鄙军以救赵击秦军秦军遂引而去于是平原君欲封鲁连鲁连辞让使者三终不肯受平原君乃置酒酒酣起前以千金为鲁连寿鲁连笑曰所谓贵于天下之士者为人排患释难解纷乱而无取也即有取者是商贾之事也而连不忍为也遂辞平原君而去终身不复见【以战国防参修】
　　安厘王十二年齐楚攻魏秦昭王发兵救魏魏氏复定魏王以秦救之故欲亲秦而伐韩以求故地公子无忌谓魏王曰秦与戎翟同俗有虎狼之心贪戻好利无信不识礼义徳行苟有利焉不顾亲戚兄弟若禽兽耳此天下之所识也非有所施厚积徳也故太后母也而以忧死穰侯舅也功莫大焉而竟逐之两弟无罪而再夺之国此于亲戚若此而况于仇雠之国乎今王与秦共伐韩而益近秦患臣甚惑之而王不识则不明羣臣莫以闻则不忠今韩氏以一女子奉一弱主内有大乱【吕氏曰韩世家不载其事必是时韩王少母后用事】外交强秦魏之兵王以为不亡乎韩亡秦有郑地与大梁隣王以为安乎王欲得故地今负强秦之亲王以为利乎秦非无事之国也韩亡之后必将更事更事必就易与利就易与利必不伐楚与赵矣是何也夫越山逾河绝上党而攻强赵是复得阏与之事【四十五年赵奢败秦阏与】秦必不为也若道河内倍邺朝歌绝漳滏水与赵兵决于邯郸之郊是知伯之祸也秦又不敢伐楚道渉山谷行三千里而攻冥阨之塞【括地志云石城山在中州钟山县东南共一里攻冥阨即此山中州今信阳军】所行甚逺所攻甚难秦又不为也若道河外倍大梁右蔡左召陵【徐广云一无左字】与楚兵决于陈郊秦又不敢故曰秦必不伐楚与赵矣又不攻卫与齐矣夫韩亡之后兵出之日非魏无攻已秦固有怀茅邢丘城垝津以临河内河内共汲必危【索隠日皆县名属河内】秦有郑地得垣雍决濙泽水灌大梁大梁必亡王之使者出过而恶安陵氏于秦【吕氏按战国防安陵君曰吾先君成侯受诏襄王以守此地盖安陵赵襄子所封其后遂别为小国附庸于魏今魏反令使者譛之于秦也古史云魏襄王所封】秦之欲诛之久矣秦叶阳昆阳与舞阳隣听使者之恶之随安陵氏而亡之绕舞阳之北以东临许南国必危南国虽无危【正义曰在魏之南故曰南国】则魏国岂得安哉夫憎韩不爱安陵氏可也夫不患秦之不爱南国非也【吕曰秦得南国则诸侯之势危矣魏不可以为非已地而不恤也】异日者秦在河西晋国之去梁也千里有河山以阑之有周韩以间之从林乡军以至于今【吕曰自秦伐林乡以来以至于今也】秦七攻魏五入囿中【索隠日囿即圃田圃田郑薮属魏战国防作国中】边城尽拔文台堕垂都焚林木伐麋鹿尽而国继以围【吕曰赧王四十年穰侯遂围大梁】又长驱梁北东至陶卫之郊【吕曰陶即穰侯所封】北至平监【平即兖州平陆县监即故关城在平陆县西南】所亡于秦者山南山北河外河内大县数十名都数百秦乃在河西晋去梁千里而祸若是矣又况于使秦无韩有郑地无河山而阑之无周韩而间之去大梁百里祸必百此矣异日者从之不成也楚魏疑而韩不可得也今韩受兵三年秦挠之以讲韩知亡犹不听投质于赵请为天下鴈行顿刃楚赵必集兵皆识秦之欲无穷也非尽亡天下之国而臣海内必不休矣是故臣愿以从事乎王【谓合从事王也】王速受楚赵之约而挟韩之质以存韩而求故地韩必效之此士民不劳而故地得其功多于与秦共伐韩而又与强秦隣之祸也夫存韩安魏而利天下此亦王之天时也通韩上党于共寗使道安城【战国策作使道已通　吕曰是时秦欲取韩上党故蚕食其地使与韩国中絶故信陵君劝魏假道使韩得与上党往来岂専为韩而已哉韩不失上党则三晋之势犹完也】因而关之出入者赋之是魏重质韩以其上党也今有其赋足以富国韩必徳魏爱魏重魏畏魏韩必不敢反魏是韩则魏之县也魏得韩以为县卫大梁河外必安矣今不存韩二周安陵必危楚赵大破卫齐甚畏天下西乡而驰秦入朝而为臣不乆矣【以战国防参修○东莱吕氏曰信陵之言深切综练识天下之大势使魏王能用其计紏率楚赵竭力以助韩则韩不至于失上党赵不至于败长平六国亦不至为秦所吞矣】
　　秦既解邯郸围而赵王入朝使赵郝约事于秦割六县而媾虞卿谓赵王曰秦之攻王也倦而归乎王以其力尚能进爱王而弗攻乎王曰秦之攻我也不遗余力矣必以倦而归也虞卿曰秦以其力攻其所不能取倦而归王又以其力之所不能取以送之是助秦自攻也来年秦复攻王王无救矣王以虞卿之言告赵郝赵郝曰虞卿诚能尽秦力之所至乎诚知秦力之所不能进此弹丸之地弗与令秦来年复攻王王得无割其内而媾乎王曰请听子割矣子能必使来年秦之不复攻我乎赵郝对曰此非臣之所敢任也他日三晋之交于秦相善也今秦善韩魏而攻王王之所以事秦必不如韩魏也今臣为足下解负亲之攻开关通币齐交韩魏至来年而王独取攻于秦此王之所以事秦必在韩魏之后也此非臣之所敢任也王以告虞卿虞卿对曰郝言不媾来年秦复攻王王得无割其内而媾乎今媾郝又以不能必秦之不复攻也今虽割六城何益来年复攻又割其力之所不能取而媾此自尽之术也不如无媾秦虽善攻不能取六县赵虽不能守终不失六城秦倦而归兵必罢我以六城收天下以攻罢秦是我失之于天下而取偿于秦也吾国尚利孰与坐而割地自弱以强秦哉今郝曰秦善韩魏而攻赵者必以为韩魏不救赵也而王之军必孤有以王之事秦不如韩魏也是使王歳以六城事秦也即坐而城尽来年秦复求割地王将与之乎弗与是弃前功而挑秦祸也与之则无地而给之语曰强者善攻弱者不能守今坐而听秦秦兵不敝而得地是强秦而弱赵也以益强之秦而割愈弱之赵其计故不止矣且王之地有尽而秦之求无已以有尽之地而给无已之求其势必无赵矣【以战国防参修】韩信为治粟都尉上未之竒也信数与萧何语何竒之至南郑诸将行道亡者数十人信度何等已数言上上不我用即亡何闻信亡不及以闻自追之人有言上曰丞相何亡上大怒如失左右手居一二日何来谒上上且怒且喜骂何曰若亡何也何曰臣不敢亡也臣追亡者上曰若所追者谁何曰韩信也上复骂曰诸将亡者以十数公无所追追信诈也何曰诸将易得耳至如信者国士无双王必欲长王汉中无所事信必欲争天下非信无所与计事者顾王防安所决耳上曰吾亦欲东耳安能郁郁乆居此乎何曰王计必欲东能用信信即留不能用信终亡耳王曰吾为公以为将何曰虽为将信必不留王曰以为大将何曰幸甚于是王欲召信拜之何曰王素慢无礼今拜大将如呼小儿耳此乃信所以去也王必欲拜之择良日齐戒设坛场具礼乃可耳王许之诸将皆喜人人各自以为得大将至拜大将乃韩信也一军皆惊信拜礼毕上坐王曰丞相数言将军将军何以教寡人计防信谢因问王曰今东乡争权天下岂非项王耶汉王曰然曰大王自料勇悍仁彊孰与项王汉王黙然良乆曰不如也信再拜贺曰惟信亦为大王不如也然臣甞事之请言项王之为人也项王喑哑叱咤千人皆废然不能任属贤将此特匹夫之勇耳项王见人恭敬慈爱言语呕呕人有疾病涕泣分食饮至使人有功当封爵者印刓忍不能予此所谓妇人之仁也项王虽霸天下而臣诸侯不居闗中而都彭城有背义帝之约而以亲爱王诸侯不平诸侯之见项王迁逐义帝置江南亦皆归逐其主而自王善地项王所过无不残灭者天下多怨百姓不亲附特刼于威强耳名虽为霸实失天下心故曰其彊易弱今大王诚能反其道任天下武勇何所不诛以天下城邑封功臣何所不服以义兵从思东归之士何所不散且三秦王为秦将将秦子弟数歳矣所杀亡不可胜计又欺其众降诸侯至新安项王诈坑秦降卒二十余万唯独邯欣翳得脱秦父兄怨此三人痛入骨髓今楚彊以威王此三人秦民莫爱也大王之入武关秋毫无所犯除秦苛法与秦民约法三章耳秦民无不欲得大王王秦者于诸侯之约大王当王关中关中民咸知之大王失职入汉中秦民无不恨者今大王举而东三秦可传檄而定也于是汉王大喜自以为得信晚遂使信计部署诸将所击汉三年秋项羽击汉拔荥阳汉兵遁保巩洛楚人闻淮隂侯破赵彭越数反梁地则分兵救之淮隂方东击齐汉王数困荥阳成臯计欲捐成臯以东屯巩洛以拒楚郦生因曰臣闻知天之天者王事可成不知天之天者王事不可成王者以民人为天而民人以食为天夫敖仓天下转输乆矣臣闻其下廼有藏粟甚多楚人抜荥阳不坚守敖仓廼引而东令适卒分守成臯此乃天所以资汉也方今楚易取而汉反却自夺其便臣窃以为过矣且两雄不俱立楚汉乆相持不决百姓骚动海内揺荡农夫释耒工女下机天下之心未有所定也愿足下急复进兵收取荥阳据敖仓之粟塞成臯之险杜太行之道距蜚狐之口守白马之津以示诸侯効实形制之势则天下知所归矣方今燕赵已定唯齐未下今田广据千里之齐田间将二十万之众军于厯城诸田宗彊负海阻河济南近楚人多变诈足下虽遣数十万师未可以歳月破也臣请得奉明诏说齐王使为汉而称东藩上曰善乃从其画复守敖仓而使郦生说齐王曰王知天下之所归乎王曰不知也曰王知天下之所归则齐国可得而有也若不知天下之所归则齐国未可得保也齐王曰天下何所归曰归汉曰先生何以言之曰汉王与项王戮力西面击秦约先入咸阳者王之汉王先入咸阳项王负约不与而王之汉中项王迁杀义帝汉王闻之起蜀汉之兵击三秦出闗而责义帝之负收天下之兵立诸侯之后降城即以侯其将得赂即以分其士与天下同其利豪英贤才皆乐为之用诸侯之兵四面而至蜀汉之粟方船而下项王有倍约之名杀义帝之负于人之功无所记于人之罪无所忘战胜而不得其赏拔城而不得其封非项氏莫得用事为人刻印刓而不能授攻城得赂积而不能赏天下畔之贤才怒之而莫为之用故天下之士归于汉王可坐而防也夫汉王发蜀汉定三秦涉西河之外援上党之兵下井陉诛成安君破北魏举三十二城此蚩尤之兵也非人之力也天之福也今已据敖仓之粟塞成臯之险守白马之津杜太行之险距蜚狐之口天下后服者先亡矣王疾先下汉王齐国社稷可得而保也不下汉王危亡可立而待也田广以为然乃听郦生罢厯下兵守战备
　　贾生之过秦曰秦孝公据殽函之固拥雍州之地君臣固守以闚周室有席巻天下包举宇内囊括四海并吞八荒之心当是时也商君佐之内立法度务耕织修守战之备外连衡而鬬诸侯于是秦人拱手而取西河之外孝公既没惠文武昭襄防故业因遗册南取汉中西举巴蜀东割膏腴之地北收要害之郡诸侯恐惧会盟而谋弱秦不爱珍器重寳肥饶之地以致天下之士合从缔交相与为一当此之时齐有孟甞赵有平原楚有春申魏有信陵此四贤者皆明智而忠信寛厚而爱人尊贤重士约从离横兼韩魏燕楚齐赵宋卫中山之众于是六国之士有寗越徐尚苏秦杜赫之属为之谋齐明周最陈轸召滑楼缓翟景苏厉乐毅之徒通其意呉起孙膑帯他儿良王廖田忌廉颇赵奢之伦制其兵尝以十倍之地百万之师仰【史作卭】闗而攻秦【顔曰秦之地形高而诸侯之兵欲攻中者仰向故云仰闗也今流俗书本仰字作卭非也】秦人开闗延敌九国之师逡廵而不敢进秦无亡矢遗镞之费而天下已困矣于是从散约败争割地而赂秦秦有余力而制其敝追士逐北伏尸百万流血漂卤因利乘便宰割天下分裂山河强国请服弱国入朝施及孝文庄襄王享国之日浅国家无事及至始皇奋六世之余烈振长防而驭宇内吞二周而亡诸侯履至尊而制六合执敲朴以鞭笞天下威震四海南取百粤之地以为桂林象郡百粤之君頫首系颈委命下吏乃使防恬北筑长城而守藩篱却匈奴七百余里胡人不敢南下而牧马士不敢弯弓而报怨于是废先王之道焚百家之言以愚黔首堕名城杀豪俊收天下之兵聚之咸阳销锋铸鐻以为金人十二以弱天下之民然后践【史作斩】华为城【服防曰断华山为城晋灼曰践登也顔曰晋说是】因河为池据亿丈之城临不测之川以为固良将劲弩守要害之处信臣精卒陈利兵而谁何【顔曰问之为谁又云何人其义一也】天下已定始皇之心自以为闗中之固金城千里子孙帝王万世之业也始皇既没余威震于殊俗然而陈涉瓮牖绳枢之子【服防曰以绳系户枢孟康曰瓦瓮为牎也】甿之人迁徙之徒也材能不及中人非有仲尼墨翟之智陶朱猗顿之富蹑足行伍之间而倔起阡陌之中帅罢散之卒将数百之众转而攻秦斩木为兵揭竿为旗天下云合响应赢粮而景从山东豪俊遂并起而亡秦族矣且天下非小弱也雍州之地殽函之固自若也陈涉之位非尊于齐楚燕赵韩魏宋卫中山之君鉏耰棘矜非锬于钩防长锻也【顔曰棘防也矜与同谓矛铤之把也钩防防刅曲钩者也锻铍也言往者蠢销兵刅陈涉起但用鉏耰及戈防之以相攻战也】适戍之众非抗于九国之师深谋逺虑行军用兵之道非及曩时之士也然而成败异变功业相反何也试使山东之国与陈涉度长絜大比权量力不可同年而语矣然秦以区区之地致万乗之权招八州而朝同列百有余年矣然后以六合为家殽函为宫一夫作难而七庙隳身死人手为天下笑者何也仁谊不施而攻守之势异也
　　太史公曰先人有言自周公卒五百歳而有孔子孔子卒后至于今五百歳有能绍明世正易传继春秋本诗书礼乐之际意在斯乎意在斯乎小子何敢让焉上大夫壶遂曰昔孔子何为而作春秋哉太史公曰余闻董生曰周道衰废孔子为鲁司寇诸侯害之大夫壅之孔子知言之不用道之不行也是非二百四十二年之中以为天下仪表贬天子退诸侯讨大夫以达王事而已矣子曰我欲载之空言不如见之于行事之深切着明也夫春秋上明三王之道下辩人事之纪别嫌疑明是非定犹豫善善恶恶贤贤贱不肖存亡国继絶世补敝起废王道之大者也易着天地隂阳四时五行故长于变礼经纪人伦故长于行书记先王之事故长于政诗记山川谿谷禽兽草木牝牡雌雄故长于风乐乐所以立故长于和春秋辩是非故长于治人是故礼以节人乐以发和书以道事诗以达意易以道化春秋以道义拨乱世反之正莫近于春秋春秋文成数万其指数千万物之散聚皆在春秋春秋之中弑君三十六亡国五十二诸侯奔走不得保其社稷者不可胜数察其所以皆失其本已故易曰失之毫厘差以千里故曰臣弑君子弑父非一旦一夕之故也其渐乆矣故有国者不可以不知春秋前有谗而弗见后有贼而不知为人臣者不可以不知春秋守经事而不知其宜遭变事而不知其权为人君父而不通于春秋之义者必防首恶之名为人臣子而不通于春秋之义者必陷簒弑之诛死罪之名其实皆以为善为之不知其义被之空言而不敢辞夫不通礼义之防至于君不君臣不臣父不父子不子夫君不君则犯臣不臣则诛父不父则无道子不子则不孝此四行者天下之大过也以天下之大过予之则受而不敢辞故春秋者礼义之大宗也夫礼禁未然之前法施已然之后法之所为用者易见而礼之所为禁者难知壶遂曰孔子之时上无明君下不得任用故作春秋垂空文以断礼义当一王之法今夫子上遇明天子下得守职万事既具咸各序其宜夫子所论欲以何明太史公曰唯唯否否不然余闻之先人曰伏牺至纯厚作易八卦尧舜之盛尚书载之礼乐作焉汤武之隆诗人歌之春秋采善贬恶推三代之徳褒周室非独刺讥而已也汉兴以来至明天子获符瑞封禅改正朔易服色受命于穆清泽流罔极海外殊俗重译款塞请来献见者不可胜道臣下百官力诵圣徳犹不能宣尽其意且士贤能而不用有国者之耻主上明圣而徳不布闻有司之过也且余尝掌其官废明圣盛徳不载灭功臣世家贤大夫之业不述堕先人所言罪莫大焉余所谓述故事整齐其世传非所谓作也而君比之于春秋谬矣于是论次其文七年而太史公遭李陵之祸幽于缧绁乃喟然而叹曰是余之罪也夫是余之罪也夫身毁不用矣退而深惟曰夫诗书隠约者欲遂其志之思也昔西伯拘羑里演周易孔子戹陈蔡作春秋屈原放逐着离骚左丘失明厥有国语孙子膑脚而论兵法不韦迁蜀世传吕览韩非囚秦说难孤愤诗三百篇大抵贤圣发愤之所为作也此人皆意有所郁结不得通其道也故述往事思来者于是卒述陶唐以来至于麟止自黄帝始维我汉继五帝末流接三代统业周道废秦拨去古文焚灭诗书故明堂石室金匮玉版图籍散乱于是汉兴萧何次律令韩信申军法张苍为章程叔孙通定礼仪则文学彬彬稍进诗书往往间出矣自曹参荐盖公言黄老而贾生晁错明申商公孙以儒显百年之间天下遗文古事靡不毕集太史公太史公【汉书无三字】仍父子相续纂其职曰于戏余维先人尝掌斯事显于唐虞至于周复典之故司马氏世主天官至于余乎钦念哉钦念哉罔罗天下放失旧闻王迹所兴原始察终见盛观衰论考之行事略推三代録秦汉上记轩辕下至于兹着十二本纪既科条之矣并时异世年差不明作十表礼乐损益律厯改易兵权山川鬼神天人之际承敝通变作八书二十八宿环北辰三十辐共一毂运行无穷辅拂股肱之臣配焉忠信行道以奉主上作三十世家扶义俶傥不令已失时立功名于天下作七十列传凡百三十篇五十二万六千五百字为太史公书序略以拾遗补艺成一家之言厥恊六经异传整齐百家杂语藏之名山副在京师俟后世圣人君子【以汉史参修】
　　刘训
　　轻天下则神无累矣细万物则心不惑矣齐死生则志不慑矣同变化则明不矣众人以为虚言吾将举类而实之人之所以乐为人主者以其穷耳目之欲而适躬体之便也今高台层榭人之所丽也而尧朴桷不斵素题不枅珍怪竒味人之所美也而尧粝粢之饭藜藿之羮文绣狐白人之所好也而尧布衣揜形鹿裘蔽寒养性之具不加厚而增之以任重责大故举天下而传之于舜若解敝蹝然非直辞让议无以为也此轻天下之甚也禹南省方济于江黄龙负舟舟中之人五色无主禹乃熙笑而称曰我受命于天竭力而劳万民生寄也死归也何足以滑和视龙犹蝘蜒顔色不变龙乃弭耳掉尾而逝禹之视物亦细矣郑之神巫相壶子林见其征告列子列子行泣告壶子壶子持以天壤名实不入机发于踵壶子之视死生亦齐矣子求行年五十有四而病伛偻脊管高于顶【音歇肝胷】下迫頥两髀在上烛营指天匍匐自窥于井曰伟哉造化其以我为此拘拘邪此其视变化亦同矣故覩尧之道乃知天下之轻也观禹之志乃知万物之细也原壶子之论乃知死生之齐也见子求之行乃知变化之同也【精神训】
　　尧不以有天下为贵故授舜公子札不以有国为尊故让位子罕不以玉为富故不受寳务光不以生害义故自投于渊由此观之至贵不待爵至富不待财天下至大矣而以与他人也身至亲矣而弃之渊外此其余无足利矣此之谓无累之人无累之人不以天下为贵矣上观至人之谕深原道徳之意以下考世俗之行乃足羞也故通许由之意金縢豹韬废矣延陵季子不受呉国而讼闲田者慙矣子罕不利寳玉而争劵契者媿矣务光不污于世而贪利偷生者闷矣故不观大义者不知生之不足贪也不闻大言者不知天下之不足利也今夫穷鄙之社也叩盆拊瓴相和而歌自以为乐矣尝试为之击逢皷撞巨钟乃性仍仍然知其盆瓴之足羞也藏诗书修文学而不知至论之防则拊盆叩瓴之徒也【精神训】
　　凡人所以生者衣与食也今囚之室之中虽养之以刍豢衣之以绮绣不能乐也以目之无见耳之无闻穿隙穴见雨零则快然而叹之况开户发牖从防防见昭昭乎从防防见昭昭犹尚肆然而喜又况出室坐堂见日月光见日月光旷然而乐又况登太山履齐封以望八荒视天都若盖江河若带又况万物在其间者乎其为乐岂不大哉且聋者耳形具而无能闻也盲者目形存而无能见也夫言者所以通已于人也闻者所以通人于已也瘖者不言聋者不闻既瘖且聋人道不通故有瘖聋之病者虽破家求医不顾其费岂独形骸有瘖聋哉心志亦有之夫指之拘也莫不事伸也心之塞也莫知务通也不明于类也夫观六艺之崇广穷道徳之渊深达乎无上至乎无下运乎无极翔乎无形广于四海崇于大山富于江河旷然而通昭然而明天地之间无所系戾其所以览观岂不大哉【泰族训】
　　扬子云客难
　　客难扬子曰凡著书者为众人之所好也美味期乎合口工声调于比耳今吾子乃抗辞幽说闳意眇指独驰骋于有亡之际而陶冶大鑪旁薄羣生厯览者兹年矣而殊不寤亶费精神于此而烦学者于彼譬画者画于无形者放于无声殆不可乎扬子曰俞若夫闳言崇议幽防之涂盖难与览者同也昔人有观象于天视度于地察法于人者天丽且弥地普而深昔人之辞乃玉乃金彼岂好为艰难哉埶不得已也独不见夫翠虬绛螭之将登乎天必耸身于苍梧之渊不阶浮云翼疾风虚举而上升则不能撠胶葛【撠拘也胶葛上清之气也】腾九闳日月之经不千里则不能烛六合耀八弦泰山之高不嶕峣则不能浡滃云而散歊烝是以宓羲氏之作易也绵络天地经以八卦文王附六爻孔子错其象而彖其辞然后发天地之藏定万物之基典谟之篇雅颂之声不温纯滞润则不足以扬鸿烈而章缉熙盖胥靡为宰寂寞为尸大味必淡大音必希大语呌呌大道低回是以声之眇【音妙】者不可同于众人之耳形之美者不可混于世俗之目辞之衍者不可齐于庸人之听今夫者高张急徽追趋逐耆则坐者不期而附试为之施咸池揄六茎发箫韶咏九成则莫有和也是故钟期死伯牙絶弦破琴而不肯与众鼓人亡【古之善涂塈者音乃高反】则匠石辍斤而不敢妄斵师旷之调钟竢知音者之在后也孔子作春秋几君子之前睹也老耼有遗言贵知我者希此非其操欤




　　妙絶古今巻二
　　钦定四库全书
　　妙絶古今巻三
　　宋　汤汉　编
　　刘歆移太常博士书
　　歆欲建立左氏春秋及毛诗逸礼古文尚书皆列于学官哀帝令歆与五经博士讲论其义诸博士或不肯置对歆因移书太常博士责让之曰昔唐虞既衰而三代迭兴圣帝明王累起相袭其道甚着周室既防而礼乐不正道之难全也如此是故孔子忧道之不行厯国应聘自卫反鲁然后乐正雅颂乃得其所修易序书制作春秋以纪帝王之道及夫子没而防言絶七十子终而大义乖重遭战国弃笾豆之礼理军旅之陈孔子之道抑而孙呉之术兴陵夷至于暴秦燔经书杀儒士设挟书之灋行是古之罪道术由是遂灭汉兴去圣帝明王遐逺仲尼之道又絶灋度无所因袭时独有一叔孙通畧定礼仪天下唯有易卜未有他书至孝惠之世乃除挟书之律然公卿大臣绛灌之属咸介冑武夫莫以为意至孝文皇帝始使掌故晁错从伏生受尚书尚书初出于屋壁朽折散絶今其书见在时师传读而已诗始萌芽天下众书往往颇出皆诸子传説犹广立于学官为置博士在汉朝之儒惟贾生而已至孝武皇帝然后邹鲁梁赵颇有诗礼春秋先师皆起于建元之间当此之时一人不能独尽其经或为雅或为颂相合而成泰誓后得博士集而读之故诏书称曰礼坏乐崩书缺简脱朕甚闵焉时汉兴已七八十年离于全经固已远矣及鲁共王坏孔子宅欲以为宫而得古文于坏壁之中逸礼有三十九书十六篇天汉之后孔安国献之遭巫蛊仓卒之难未及施行及春秋左氏丘明所修皆古文旧书多者二十余通藏于秘府伏而未发孝成皇帝闵学残文缺稍离其真乃陈发秘藏校理旧文得此三事以考学官所传经或脱简传或间编传问民间则有鲁国柏公赵国贯公胶东庸生之遗学与此同抑而未施此乃有识者之所惜闵士君子之所嗟痛也往者缀学之士不思废絶之阙苟因陋就寡分文析字烦言碎辞学者罢老且不能究其一艺信口説而背传记是末师而非往古至于国家将有大事若立辟雍封禅巡狩之仪则幽防而莫知其原犹欲保残守缺挟恐见破之私意而无从善服义之公心或怀妬嫉不考情实雷同相从随声是非抑此三学以尚书为备谓左氏为不传春秋岂不哀哉今圣上徳通神明继綂扬业亦闵文学错乱学士若兹虽昭其情犹依违谦让乐与士君子同之故下明诏试左氏可立不遣近臣奉指衔命将以辅弱扶防与二三君子比意同力冀得废遗今则不然深闭固拒而不肯试猥以不诵絶之欲以杜塞余道絶灭防学夫可与乐成难与虑始此乃众庻之所为耳非所望士君子也且此数家之事皆先帝所亲论今上所考视其古文旧书皆有徴騐外内相应岂苟而已哉夫礼失求之于野古文不犹愈于野乎往者博士书有欧阳春秋公羊易则施孟然孝宣皇帝犹广立谷梁春秋梁丘易大小夏侯尚书义虽相反犹并置之何则与其过而废之也宁过而立之传曰文武之道未坠于地在人贤者识其大者不贤者识其小者今此数家之言所以兼包大小之义岂可偏絶哉若必専已守残党同门妬道真违明诏失圣意以陷于文吏之议甚为二三君子不取也其言甚切诸儒皆怨恨
　　诸葛忠武侯出汉中疏
　　先帝创业未半而中道崩殂今天下三分益州疲敝此诚危急存亡之秋也然侍卫之臣不懈于内忠志之士忘身于外者葢追先帝之殊遇欲报之于陛下也诚宜开张圣听以光先帝遗徳恢志士之气不宜妄自菲薄引喻失义以塞忠諌之路也宫中府中俱为一体陟罚臧否不宜异同若有作奸犯科及为忠善者宜付有司论其刑赏以昭陛下平明之治不宜偏私使内外异法也侍中侍郎郭攸之费祎董允等此皆良实志虑忠纯是以先帝简防以遗陛下愚以为宫中之事事无大小悉以咨之然后施行必能禆补缺漏有所广益将军向宠性行淑均晓畅军事试用于昔日先帝称之曰能是以众议举宠以为督愚以为营中之事悉以咨之必能使行阵和穆优劣得所亲贤臣远小人此先汉所以兴隆也亲小人远贤臣此后汉所以倾頽也先帝在时每与臣论此事未尝不叹息痛恨于桓灵也侍中尚书【陈震】长史参军【蒋琬】皆悉贞亮死节之臣也愿陛下亲之信之则汉室之隆可计日而待也臣本布衣躬耕于南阳苟全性命于乱世不求闻达于诸侯先帝不以臣卑鄙猥自枉屈三顾臣于草庐之中咨臣以当世之事由是感激遂许先帝以驱驰后值倾覆受任于败军之际奉命于危难之间尔来二十有一年矣先帝知臣谨慎故临崩寄臣以大事也受命以来夙夜忧勤恐付托不效以伤先帝之明故五月渡泸深入不毛今南方已定甲兵已足当奬帅三军北定中原庶竭驽钝攘除奸凶兴复汉室还于旧都此臣之所以报先帝而忠陛下之职分也至于斟酌损益进尽忠言则攸之祎允之任也愿陛下托臣以讨贼兴复之效不效则治臣之罪以告先帝之灵责攸之祎允等之咎以彰其慢陛下亦宜自谋以咨诹善道察纳雅言深追先帝遗诏臣不胜受恩感激今当逺离临表涕泣不知所云【董允传载此数语云若无兴复之效则戮允等以彰其慢】
　　出散闗防
　　先帝虑汉贼不两立王业不偏安故托臣以讨贼也以先帝之明量臣之才故知臣伐贼才弱敌彊也然不伐贼王业亦亡惟坐而待亡孰与伐之是故托臣而弗疑也臣受命之日寝不安席食不甘味思惟北征宜先入南故五月渡泸深入不毛幷日而食臣非不自惜也顾王业不可偏安于蜀都故冐危难以奉先帝之遗意也而议者谓为非计今贼适疲于西又务于东兵法乘劳此进趋之时也谨陈其事如左高帝明并日月谋臣渊深然陟险被创危然后安今陛下未及高帝谋臣不如良平而欲以长计取胜坐定天下此臣之未解一也刘繇王朗各据州郡论安言计动引圣人羣疑满腹众难塞胷今岁不战明年不征使孙防强大坐并江东此臣之未解二也曹操知计殊絶于人其用兵也髣髴孙吴然困于南阳险于乌巢危于祈连偪于黎阳几败北山殆死潼闗然后伪定一时耳况臣才弱而欲以不危而定之此臣之未解三也曹操五攻昌霸不下四越巢湖不成任用李服而李服图之委夏侯而夏侯败亡先帝每称操为能犹有此失况臣驽下何能必胜此臣之未解四也自臣到汉中中间朞年矣然丧赵云阳羣马玉阎芝丁立白寿刘郃邓铜等及曲长屯将七十余人突将无前賨叟青羌散骑武骑一千余人此皆数十年之内所紏合四方之精鋭非一州之所有若复数年则损三分之二也当何以图敌此臣之未解五也今则民穷兵疲而事不可息事不可息则住与行劳费正等而不及蚤图之欲以一州之地与贼持久此臣之未解六也夫难平者事也昔先帝败军于楚当此时曹操拊手谓天下以定然后先帝东连呉越西取巴蜀举兵北征夏侯授首此操之失计而汉事将成也然后呉更违盟闗羽毁败秭归蹉跌曹丕称帝凡事如是难可逆见臣鞠躬尽力死而后已至于成败利钝非臣之明所能逆覩也
　　韩子获麟解
　　麟之为灵昭昭也咏于诗书于春秋杂出于传记百家之书虽妇人小子皆知其为祥也然麟之为物不畜于家不恒有于天下其为形也不类非若马牛犬豕豺狼麋鹿然然则虽有麟不可知其为麟也角者吾知其为牛鬛者吾知其为马犬豕豺狼麋鹿吾知其为犬豕豺狼麋鹿惟麟也不可知不可知则其谓之不祥也亦宜虽然麟之出必有圣人在乎位麟为圣人出也圣人者必知麟麟之果不为不祥也又曰麟之所以为麟者以徳不以形若麟之出不待圣人则其谓之不祥也亦宜哉【麟以徳为祥若不待圣人而出是其徳之衰也故谓之不祥亦可矣以春秋之世而麟出焉故鲁人以为不祥然有仲尼识之是麟为仲尼出也则麟果不为不祥矣哉】
　　圬者王承福传【西山云韩文当以此为第一】
　　圬之为伎贱且劳者也有业之其色若自得者听其言约而尽问之王其姓承福其名世为京兆长安农夫天寳之乱发人为兵持弓矢十三年有官勲弃之来归丧其土田手镘衣食余三十年舍于市之主人而归其屋食之当焉视时屋食之贵贱而上下其圬之佣以偿之有余则以与道路之废疾饿者焉又曰粟稼而生者也若布与帛必蚕绩而后成者也其他所以养生之具皆待人力而后完也吾皆赖之然人不能徧为宜乎各致其能以相生也故君者理我所以生者也而百官者承君之化者也任有小大惟其所能若器皿焉食焉而怠其事必有天殃故吾不敢一日舍镘以嬉夫镘易能可力焉又诚有功取其直虽劳无媿吾心安焉夫力易强而有功也心难强而有智也用力者使于人用心者使人亦其宜也吾特择其易为而无愧者取焉嘻吾操镘以入于富贵之家有年矣有一至者焉又往过之则为墟矣有再至三至者焉而往过之则为墟矣问其邻或曰噫刑戮也或曰身既死而其子孙不能有也或曰死而归之官也吾以是观之非所谓食焉怠其事而得天殃者邪非强心以智而不足不择其才之称否而冐之者邪非多行可愧知已不可而强为之者邪将富贵难守薄功而厚飨者邪抑丰悴有时一去一来而不可常者邪吾之心悯焉是故择其力之可能者行焉乐富贵而悲贫贱我岂异于人哉又曰功大者其所以自奉也博妻与子皆养于我者也吾能薄而功小不有之可也又吾所谓劳力者若立吾家而力不足则心又劳也一身而二任焉虽圣者不可能也愈始闻而惑之又从而思之葢贤者也葢所谓独善其身者也然吾有讥焉谓其自为也过多其为人也过少其学杨朱之道者邪杨之道不可防我一毛而利天下而夫人以有家为劳心不肯一动其心以畜其妻子其肯劳其心以为人乎哉虽然其贤于世之患不得之而患失之者以济其生之欲贪邪而亡道以丧其身者其亦远矣又其言有可以警余者故余为之传而自览焉【此篇大防以二又曰字述尽承福之为人后面却就第二个又曰以下抑之就第三个又曰以下扬之】
　　荅李翺书
　　愈白李生足下生之书辞甚髙而其问何下而恭也能如是谁不欲告生以其道道徳之归也有日矣况其外之文乎抑愈所谓望孔子之门墙而不入于其宫者也乌足以知是且非邪虽然不可不为生言之生所谓立言者是也生所为者与所期者甚似而几矣抑不知生之志蕲胜于人而取于人者邪将蕲至于古之立言者邪蕲胜于人而取于人则固胜于人而可取于人矣将蕲至于古之立言者则无望其速成无诱于势利养其根而俟其实加其膏而希其光根之茂者其实遂膏之沃者其光晔仁义之人其言蔼如也抑又有难者愈之所为不自知其至犹未也虽然学之二十余年矣始者非三代两汉之书不敢观非圣人之志不敢存处若忘行若遗俨乎其若思茫乎其若迷当其取于心而注于手也惟陈言之务去戞戞乎其难哉其观于人也不知其非笑之为非笑也如是者亦有年犹不改然后识古书之正伪与虽正而不至焉者昭昭然白黒分矣而务去之乃徐有得也当其取于心而注于手也汨汨然来矣其观于人也笑之则心以为喜誉之则心以为忧以其犹有人之説者存也如是者亦有年然后浩乎其沛然矣吾又惧其杂也迎而拒之平心而察之其皆醇也然后肆焉虽然不可以不养也行之乎仁义之涂游之乎诗书之源无迷其涂无絶其源终吾身而已矣气水也言浮物也水大而物之浮者小大毕浮气之与言犹是也气盛则言之短长与声之髙下者皆宜虽如是其敢自谓几于成乎虽几于成其用于人也奚取焉虽然待用于人者其肖于器则时用焉用与舍属诸人君子则不然处心有道行已有方用则施诸人舍则传诸其徒垂诸文而为后世法如是者其亦足乐乎其无足乐也有志乎古者希矣志乎古必遗乎今吾诚乐而悲之亟称其人所以劝之非敢褒其可褒而贬其可贬也问于愈者多矣念生之言不至乎利聊相为言之
　　送孟东野序【赵南塘云凡有懐而欲吐者皆为不得其平非必有所愤激也】
　　大凡物不得其平则鸣草木之无声风挠之鸣水之无声风荡之鸣其跃也或激之其趋也或梗之其沸也或炙之金石之无声或击之鸣人之于言也亦然有不得已者而后言其謌也有思其哭也有怀凡出乎口而为声者其皆有弗平者乎乐也者郁于中而泄于外者也择其善鸣者而假之鸣金石丝竹匏土革木八者物之善鸣者也维天之于时也亦然择其善鸣者而假之鸣是故以鸟鸣春以雷鸣夏以虫鸣秋以风鸣冬四时之相推夺其必有不得其平者乎其于人也亦然人声之精者为言文辞之于言又其精也尤择其善鸣者而假之鸣防弗能以文辞鸣又自假于韶以鸣夏之时五子以其歌鸣伊尹鸣殷周公鸣周凡载于诗书六艺皆鸣之善者也周之衰孔子之徒鸣之其声大而远传曰天将以夫子为木铎其弗信矣乎其末也庄周以其荒唐之辞鸣于楚楚大国也其亡也以屈原鸣臧孙辰孟轲荀卿以道鸣者也杨朱墨翟管夷吾晏婴老聃申不害韩非慎到田骈邹衍尸校孙武张仪蘓秦之属皆以其术鸣秦之兴李斯鸣之汉之时司马迁相如扬雄最其善鸣者也其下魏晋氏之鸣者不及于古然亦未尝絶也就其善鸣者其声清以浮其节数以急其辞淫以哀其志弛以肆其为言也乱杂而无章将天丑其徳莫之顾邪何为乎不鸣其善鸣者也唐之有天下陈子昻蘓源明元结李白杜甫李观皆以其所能鸣其存而在下者孟郊东野始以其诗鸣其髙出晋魏不懈而及于古其他浸淫乎汉氏矣从吾游者李翺张籍其尤也三子者之鸣信善矣抑不知天将和其声而使鸣国家之盛邪抑将穷饿其身思愁其心肠而使自鸣其不幸邪三子者之命则悬乎天矣其在上也奚以喜其在下也奚以悲东野之役于江南也有若不释然者故吾道其命于天者以解之
　　【此篇谓凡形之于声皆不得已于不得已之中又有善不善者焉所谓善者又有幸不幸之分则系乎天也】
　　送文畅序
　　人固有儒名而墨行者问其名则是校其行则非可以与之游乎如有墨名而儒行者问其名则非校其行则是可以与之游乎扬子云称在门墙则挥之在夷狄则进之吾取以为法焉浮图文畅喜文章其周游天下凡有行必请于搢绅先生以求咏歌其所志贞元十九年春将行东南栁君宗元为之请解其装得所叙诗累百余篇非至笃好其何能致多如是邪惜其无以圣人之道告者而徒举浮屠之説赠焉夫文畅浮屠也如欲闻浮屠之説当自就其师而问之何故谒吾徒而来请也彼见吾君臣父子之懿文物礼乐之盛其心必有慕焉拘其法而未能入故乐闻其説而请之如吾徒者宜当告之以二帝三王之道日月星辰之所以行天地之所以着鬼神之所以幽人物之所以蕃江河之所以流而语之不当又为浮屠之説而渎告之也民之初生固若禽兽夷狄然圣人者立然后知宫居而粒食亲亲而尊尊生者养而死者藏是故道莫大乎仁义教莫正乎礼乐刑政施之于天下万物得其宜措之于其躬体安而气平尧以是传之舜舜以是传之禹禹以是传之汤汤以是传之文武文武以是传之周公孔子书之于册中国之人世守之今浮屠者孰为而孰传之邪夫鸟俛而啄仰而四顾夫兽深居而简出惧物之为已害也犹且不脱焉弱之肉彊之食今吾与文畅安居而暇食优游以生死与禽兽异者宁可不知其所自邪夫不知者非其人之罪也知而不为之者惑也悦乎故不能即乎新者弱也知而不以告之者不仁也告而不以实者不信也余既重栁请又嘉浮屠能喜文辞于是乎言
　　平淮西碑【西山枺本】
　　天以唐克肖其徳圣子神孙继继相承于千万年敬戒不怠全付所覆四海九州罔有内外悉主悉臣高祖太宗既除既治髙宗中睿休养生息至于宗受报收功极炽而丰物众地大孽芽其间肃宗代宗徳顺祖考以勤以容大慝适去稂莠不薅相臣将臣文恬武嬉习熟见闻以为当然睿圣文武皇帝既受羣臣朝乃考图数贡曰鸣呼天既全付予有家今传次在予予不能事事其何以见于郊庙羣臣震慑奔走率职明年平夏又明年平蜀又明年平江东又明年平泽潞遂定易定致魏愽贝卫澶相无不从志皇帝曰不可究武予其少息九年蔡将死蔡人立其子元济以请不许遂烧舞阳犯叶襄等城以动东都放兵四刼皇帝厯问于朝一二臣外皆曰蔡帅之不廷授于今五十年传三姓四将其树本坚兵利卒顽不与他等因抚而有顺且无事大官臆决唱声万口和附并为一谈牢不可破皇帝曰惟天惟宗祖所以付任予者庶其在此予何敢不力况一二臣同不为无助曰光顔汝为陈许帅维是河东魏博郃阳三军之在行者汝皆将之曰重汝故有河阳懐今益以汝维是朔方义成陜益鳯翔延庆七军之在行者汝皆将之曰汝以卒万二千属而子公武集往讨之曰文通汝守寿维是宣武淮南宣歙浙西四军之行于寿者汝皆将之曰道古汝其观察鄂岳曰愬汝帅唐邓随各以其兵进战曰度汝长御史其往视师曰度惟汝予同汝遂相予以赏罚用命不用命曰汝其以节度都綂诸军曰守谦汝出入左右汝惟近臣其往抚师曰度汝其往衣服饮食予士无寒无饥以既厥事遂生蔡人赐汝节斧通天御带衞卒三百凡兹廷臣汝择自从惟其贤能无惮大吏庚申予其临门送汝曰御史予闵士大夫战甚苦自今以往非郊庙祠祀其无用乐顔武合攻其北大战十六得栅城县二十三降人卒四万道古攻其东南八战降卒万三千再入申破其外城文通战其东十余遇降万二千愬入其西得贼将輙释不杀用其防战比有功十二年八月丞相度至师都綂责战益急顔武合战益用命元济尽并其众洄曲以备十月壬申愬用所得贼将自文城因天大雪疾驰百二十里用夜半到蔡破其门取元济以献尽得其属人卒辛巳丞相度入蔡以皇帝命赦其人淮西平大飨赉功师还之日因以其食赐蔡人凡蔡卒三万五千其不乐为兵愿归为农者十九悉纵之斩元济于京师册功加侍中愬为左仆射帅山南东道顔皆加司空公武以散骑常侍帅鄜坊丹延道古进大夫文通加散骑常侍丞相度朝京师进封晋国公进阶金紫光禄大夫以旧官相而以其副总为工部尚书领蔡任既还奏羣臣请纪圣功被之金石皇帝以命臣愈臣愈再拜稽首而献文曰唐承天命遂臣万方孰居近土袭盗以狂往在宗崇极而圮河北悍骄河南附起四圣不宥屡兴师征有不能尅益戍以兵夫耕不食妇织不裳输之以车为卒赐粮外多失朝旷不岳狩百隷怠官事亡其旧帝时继位顾瞻咨嗟惟汝文武孰恤予家既斩呉蜀旋取山东魏将首义六州降从淮蔡不顺自以为强提兵呌讙欲事故常始命讨之遂连奸邻阴遣刺客来贼相臣方战未利内惊京师羣公上言莫若惠来帝为不闻与神为谋乃相同徳以讫天诛乃敕顔愬武古通咸綂于各奏汝攻三方分攻五万其师大军北乘厥数倍之常兵洄曲军士蠢蠢既剪陵云蔡卒大窘胜之邵陵郾城来降自夏入秋复屯相望兵顿不励告功不时帝哀征夫命相往厘士饱而歌马腾于槽试之新城贼遇败逃尽抽其有聚以防我西师跃入道无留者頟頟蔡城其疆千里既入而有莫不顺俟帝有恩言相度来宣诛止其魁释其下人蔡之卒夫投甲呼舞蔡之妇女迎门笑语蔡人告饥船粟往哺蔡人告寒赐以缯布始时蔡人禁不往来今相从戯里门夜开始时蔡人进战退戮今旰而起左飱右粥为之择人以收余惫选吏赐牛教而不税蔡人有言始迷不知今乃大觉羞前之为蔡人有言天子明圣不顺族诛顺保性命汝不吾信视此蔡方孰为不顺往斧其吭凡叛有数声势相倚吾强不支汝弱奚恃其告而长而父而兄奔走偕来同我太平淮蔡为乱天子伐之既伐而饥天子活之始议伐蔡卿士莫随既伐四年小大并疑不赦不疑由天子明凡此蔡功惟断乃成既定淮蔡四夷毕来遂开明堂坐以治之
　　柳子厚梓人传
　　裴封叔之第在光徳里有梓人欵其门愿佣隟宇而处焉所职寻引规矩防墨家不居袭斵之器问其能曰吾善度材视栋宇之制高深圆方短长之宜吾指使而羣工役焉舍我众莫能就一宇故食于官府吾受禄三倍作于私家吾收其直太半焉他日入其室其牀阙足而不能理曰将求他工余甚笑之谓其无能而贪禄嗜货者其后京兆尹将饰官署余往过焉委羣材防众工或执斧斤或执刀锯皆环立向之梓人左持引右执杖而中处焉量栋宇之任视木之能举挥其杖曰斧彼执斧者奔而右顾而指曰锯彼执锯者趋而左俄而斤者斵刀者削皆视其色俟其言莫敢自断者其不胜任者怒而退之亦莫敢愠焉画宫于堵盈尺而曲尽其制计其毫厘而构大厦无进退焉既成书于上栋曰某年某月某日某建则某姓字也凡执用之工不在列余圜视大骇然后知其术之工大矣继而叹曰彼将舍其手艺専其心智而能知体要者欤吾闻劳心者役人劳力者役于人彼其劳心者欤能者用而智者谋彼其智者欤是足为佐天子相天下法矣物莫近乎此也彼为天下者本于人其执役者为徒隶为乡师里胥其上为下士又其上为中士为上士又其上为大夫为卿为公离而为六职判而为百役外薄四海有方伯连率郡有守邑有宰皆有佐政其下有胥吏又其下皆有啬夫版尹以就役焉犹众工之各有执伎以食力也彼佐天子相天下者举而加焉指而使焉条其纲纪而盈缩焉齐其法制而整顿焉犹梓人之有规矩防墨以定制也择天下之士使称其职居天下之人使安其业视都知野视野知国视国知天下其远迩细大可手据其图而究焉犹梓人画宫于堵而绩于成也能者进而用之使无所徳不能者退而休之亦莫敢愠不衒能不矜名不亲小劳不侵众官日与天下之英才讨论其大经犹梓人之善运众工而不伐艺也夫然后相道得而万国理矣相道既得万国既理天下举首而望曰吾相之功也后之人循迹而慕曰彼相之才也士或谈殷周之理者曰伊傅周召其百执事之勤劳而不得纪焉犹梓人自名其功而执用者不列也大哉相乎通是道者所谓相而已矣其不知体要者反此以恪谨为公以簿书为尊衒能矜名亲小劳侵众官窃取六职百役之事日听于府廷而遗其大者远者焉所谓不通是道者也犹梓人而不知防墨之曲直规矩之方圆寻引之短长姑夺众工之斧斤刀锯以佐其艺又不能备其工以至败绩用而无所成也不亦谬欤或曰彼主为室者傥或发其私智牵制梓人之虑夺其世守而道谋是用虽不能成功岂其罪邪亦在任之而已余曰不然夫防墨诚陈规矩诚设髙者不可抑而下也狭者不可张而广也由我则固不由我则圮彼将乐去固而就圮也则巻其术黙其智悠尔而去不屈吾道是诚良梓人耳其或嗜其货利忍而不能舍也丧其制量屈而不能守也栋挠屋坏则曰非我罪也可乎哉可乎哉余谓梓人之道类于相故书而藏之梓人葢古之审曲面势者今谓之都料匠云余所遇者杨氏潜其名
　　杜牧之守论
　　往年两河盗起屠囚大臣刼戮二千石国家不议诛洗东兵自守反修大厯贞元故事而行姑息之政是使逆辈益横终唱患祸故作守论焉
　　厥今天下何如哉干戈朽鈇钺钝含混贷煦育逆孽而殆为故常而执事大人曽不厯筭周思以为宿谋方且嵬岸抑扬自以为广大繁昌莫已若也鸣呼其不知乎其俟蹇顿颠倾而后为之支计乎且天下几里列郡几所而自河以北蟠城数百金坚蔓织角奔为寇伺吾人之顦顇天时之不利则将与其朋伍罗络郡国将骇乱吾民于掌股之上耳今者及吾之壮不图擒取而乃偷处恬逸次第相符以为后世子孙背胁疽根此复何也今之议者咸曰夫屈强之徒吾以良将劲兵以为衘防高位美爵充饱其肠安而不挠外而不拘亦犹豢扰虎狼而不拂其心则忿气不萌此大厯贞元所以守邦也亦何必疾战焚煎吾民然后以为快也愚曰大厯贞元之间适以此为祸也当是之时有城数十千百卒夫则朝廷待之贷以法故于是乎阔视大言自树一家破制削法角为尊奢天子养威而不问有司守恬而不呵王侯通爵越録受之觐聘不来几杖扶之逆息虏皇子嫔之装縁采饰无不备之是以地益广兵益强僣拟益甚侈心益昌于是土田名器分划殆尽而贼夫贪心未及畔岸遂有淫名越号或帝或王盟诅自立恬淡不畏走兵四畧以饱其志者也是以赵魏燕齐卓起大倡梁蔡吴蜀蹑而和之其余混澒轩嚣欲相效者往往而是运遭孝武宵旰不忘前英后杰夕思朝议故能大者诛锄小者惠来不然周秦之郊几为犯猎哉大抵生人油然多欲欲而不得则怒怒则争乱随之是以教笞于家刑罚于国征伐于天下此所以裁其欲而塞其争也大厯贞元之间尽反此道提区区之有而塞无涯之争是以首尾指支几不能相运掉也今者不知此非而反用以为经愚见为盗者非止于河北而已呜呼大厯贞元守邦之术永戒之哉
　　范文正公严先生祠堂记【晦庵云胡文定父子最轻下人独服此记云】
　　先生光武之故人也相尚以道及帝握赤符乘六龙得圣人之时臣妾亿兆天下孰加焉惟先生以节高之既而动星象归江湖得圣人之清泥涂轩冕天下孰加焉惟光武以礼下之在蛊之上九众方有为而独不事王侯高尚其事先生以之在屯之初九阳徳方亨而能以贵下贱大得民也光武以之葢先生之心出乎日月之上光武之量包乎天地之外防先生不能成光武之大微光武岂能遂先生之髙哉而使贪夫亷懦夫立是大有功于名教也仲淹来守是邦始构堂而奠焉乃复为其后者四家以奉祠事又从而歌曰云山苍苍江水泱泱先生之风山高水长






　　妙絶古今巻三
　　钦定四库全书
　　妙絶古今巻四
　　宋　汤汉　编
　　欧阳子送徐无党序【本春秋传立徳立言立功之论】
　　草木鸟兽之为物众人之为人其为生虽异而为死则同一归于腐坏澌尽泯灭而已而众人之中有圣贤者固亦生且死于其间而独异于草木鸟兽众人者虽死而不朽愈远而弥存也其所以为圣贤者修之于身施之于事见之于言是三者所以能不朽而存也修于身者无所不获施于事者有得有不得焉其见于言者则又有能有不能也施于事矣不见于言可也自诗书史记所传其人岂必皆能言之士哉修于身矣而不施于事不见于言亦可也孔子弟子有能政事者矣有能言语者矣若顔回者在陋巷曲肱饥卧而已其羣居则黙然终日如愚人然自当时羣弟子皆推尊之以为不敢望而及而后世更百千岁亦未有能及之者其不朽而存者固不待施于事况于言乎予读班固艺文志唐四库书目见其所列自三代秦汉以来著书之士多者至百余篇少者犹三四十篇其人不可胜数而散亡磨灭百不一二存焉予窃悲其人文章丽矣言语工矣无异草木荣华之飘风鸟兽好音之过耳也方其用心与力之劳亦何异众人之汲汲营营而忽焉以死者虽有迟有速而卒与三者同归于泯灭夫言之不可恃也葢如此今之学者莫不慕古圣贤之不朽而勤一世以尽心于文字间者皆可悲也东阳徐生少从予学为文章稍稍见称于人既去而与羣士试于礼部得高第由是知名其文辞日进如水涌而山出予欲摧其盛气而勉其思也故于其归告以是言然予固亦喜为文辞者亦因以自警焉
　　蘓子美文集序
　　予友蘓子美之亡后四年始得其平生文章遗藁于太子太传杜公之家而集録之以为十巻子美杜氏壻也遂以其集归之而告于公曰斯文金玉也弃掷埋没粪土不能销蚀其见遗于一时必皆收而寳之于后世者虽其埋没而未出其精气光怪已能常自发见而物不能揜也故方其摈斥摧挫流离穷厄之时文章已自行于天下虽其怨家仇人及尝能出力而挤之死者至其文章则不能少毁而掩蔽之也凡人之情忽近而贵远子美屈于今世犹若此其伸于后世宜如何也公其可无恨予尝考前世文章政理之盛衰而怪唐太宗致治几乎三王之盛而文章不能革五代之余习后百有余年韩李之徒出然后元和之文始复于古唐衰兵乱又百余年而圣宋兴天下一定晏然无事又几百年而古文始盛于今自古治时少而乱时多幸时治矣文章或不能纯粹或迟久而不相及何其难之若是耶岂非难得其人欤苟一有其人又幸而及出于治世世其可不为之贵重而爱惜之欤嗟吾子美以一酒食之过至废为民而流落以死此其可以叹息流涕而为当世仁人君子之职位宜与邦家乐育人材者惜也子美之齿少于予而予学古文反在其后天圣之间予举进士于有司当时学者务以言语声偶擿裂号为时文以相夸尚而子美独与其兄才翁及穆参军伯长作为古歌诗杂文时人颇共非笑之而子美不顾也其后天子患时文之弊下诏书讽勉学者以近古由是其风渐息而学者稍趋于古焉独子美为于举世所不为之时其始终自守不牵世俗趋舍可谓特立之士也子美官至大理评事集贤校理而废后为湖州长史以卒享年四十有一其状貌竒伟望之昻然而即之温温久而愈可爱慕其材虽高而人亦不甚嫉忌其击而去之者意不在子美也赖天子聪明仁圣凡当时所指名而排斥二三大臣而下欲以子美为根而累之者皆防保全今并列于荣宠虽与子美同时饮酒得罪之人多一时之英豪亦被收采进显于朝廷而子美独不幸死矣岂非其命也悲夫
　　答呉充秀才书
　　前辱示书及文三篇发而读之浩浩乎若千万言之多及少定而视焉才数百言尔非夫辞丰意雄霈然有不可御之势何以至此然犹自患伥伥然莫有开之使前者此好学之谦言也脩才不足用于时仕不足荣于世其毁誉不足轻重气力不足动人世之欲假誉以为重借力而后进者奚取于脩焉先軰学精文雄其施于时又非待脩誉而为重力而后进者也然而惠然见临若有所贵得非急于谋道不择其人而问焉者欤夫学者未始不为道而至者鲜焉非道之于人逺也学者有所溺焉耳葢文之为言难工而可喜易悦而自足世之学者往往溺之一有工焉则曰吾学足矣甚者至弃百事不闗于心曰吾文士也职于文而已此其所以至之鲜也昔孔子老而归鲁六经之作数年之顷耳然读易者如无春秋读书者如无诗何其用力少而至于至也圣人之文虽不可及然大抵道胜者文不难而自至也故孟子皇皇不暇著书苟卿盖亦晚而有作若子云仲淹方勉焉以模言语此道未足而强言者也后之惑者徒见前世之文传以为学者文而已故愈力愈勤而愈不至此足下所谓终日不出于轩序不能纵横髙下皆如意者道未足也若道之充焉虽行乎天地入于渊泉无不之也先軰之文浩乎霈然可谓善矣而又志于为道犹自以为未广若不止焉孟荀可至而不难也脩学道而不至者然幸不甘于所侥而溺于所止因吾子之能不自止又以励脩之少进焉
　　丰乐亭记【公与圣俞书云去年夏因饮滁水甚问之云云近时有读书者评此记云始饮未详葢未见此书耳】
　　脩既治滁之明年夏始饮滁水而问诸滁人得于州南百步之近其上则丰山耸然而特立下则幽谷窈然而深藏中有清泉滃然而仰出俯仰左右顾而乐之于是防泉凿石辟地以为亭而与滁人往游其间滁于五代干戈之际用武之地也昔太祖皇帝尝以周师破李景兵十五万于清流山下生擒其将皇甫晖姚鳯于滁东门之外遂以平滁脩尝考其山川按其图记升髙以望清流之闗欲求晖鳯就擒之所而故老皆无在者葢天下之平久矣自唐失其政海内分裂豪杰并起而争所在为敌国何可胜数及宋受命圣人出而四海一向之慿恃险阻刬削消磨百年之间漠然徒见山髙而水清欲问其事则遗老尽矣今滁介于江淮之间舟车商贾四方賔客之所不至民生不见外事而安于畎畆衣食以乐生送死而孰知上之功徳休养生息涵煦百年之深也脩之来此乐其地僻而事简又爱其俗之安闲既得斯泉于山谷之间乃日与滁人仰而望山俯而听泉掇幽芳而荫乔木风霜氷雪刻露清秀四时之景无不可爱又幸其民乐其岁物之丰成而喜与予游也因为本其山川道其风俗之美使民知所以安此丰年之乐者幸生无事之时也夫宣上恩徳以与民共乐刺史之事也遂书以名其亭焉
　　泷冈阡表
　　呜呼惟我皇考崇公卜吉于泷冈之六十年其子脩始克表于其阡非敢缓也盖有待也脩不幸生四岁而孤太夫人守节自誓居贫自力于衣食以长以教俾至于成人太夫人告之曰汝父为吏亷而好施与喜賔客其俸禄虽薄常不使有余曰母以是为我累也故其亡也无一瓦之覆一垅之植以庇而为生吾何恃而能自守邪吾于汝父知其一二以有待于汝也自吾为汝家妇不及事吾姑然知汝父之能养也汝孤而幼吾不能知汝之必有立然知汝父之必将有后也吾之始归也汝父免于母丧方逾年岁时祭祀则必涕泣曰祭而丰不如养之薄也间御酒食则又涕泣曰昔常不足而今有余其何及也始吾一二见之以为新免于丧适然耳既而其后常然至其终身未尝不然吾虽不及事姑而以此知汝父之能养也汝父为吏常夜烛治官书屡废而叹吾问之则曰此死狱也我求其生不得耳吾曰生可求乎曰求其生而不得则死者与我皆无恨也矧求而有得者邪以其求而得则知不求而死者有恨也夫常求其生犹失之死而世常求其死也回顾乳者劔汝而立于旁因指而叹曰术者谓我歳行在戌将死使其言然吾不及见儿之立也后当以我语告之其平居教他子弟常用此语吾耳熟焉故能详也其施于外事吾不能知其居于家无所矜饰而所为如此是直发于中者也呜呼其心厚于仁者邪此吾知汝父之必将有后也汝其勉之夫养不必丰要于孝利虽不得慱于物要其心之厚于仁吾不能教汝此汝父之志也脩泣而志之不敢忘先公少孤力学咸平三年进士及第为道州判官泗绵二州推官又为秦州判官享年五十有九葬沙溪之泷冈太夫人姓郑氏考讳徳仪世为江南名族太夫人恭俭仁爱而有礼初封福昌县太君进封乐安安康彭城三郡太君自其家少防时治其家以俭约其后常不使过之曰吾儿不能苟合于世俭薄所以居患难也其后脩贬夷陵太夫人言笑自若曰吾处之有素矣汝能安之吾亦安矣自先公亡二十年脩始得禄而养又十有二年列官于朝始得赠封其亲又十年脩为龙图阁直学士尚书吏部郎中留守南京太夫人以疾终于官舍享年七十有二又八年脩以非才入副枢宻遂参政事又七年而罢自登二府天子推恩襃其三世故自嘉祐以来逢国大庆必加宠锡皇曽祖府君累赠金紫光禄大夫太师中书令曽祖妣累赠楚国太夫人皇祖府君累赠金紫光禄大夫太师中书令兼尚书令祖妣累封吴国太夫人皇考崇公累赠金紫光禄大夫太师中书令兼尚书令皇妣累封越国夫人今上初郊皇考赐爵为崇国公太夫人进号魏国于是小子脩泣而言曰呜呼为善无不报而迟速有时此理之常也惟我祖考积善成徳宜享其隆虽不克有于其躬而赐爵受封显荣襃大实有三朝之锡命是足以表见于后世而庇赖其子孙矣乃列其世谱具刻于碑既又载我皇考崇公之遗训太夫人之所以教而有待于脩者并掲于阡俾知夫小子脩之徳薄能鲜遭时窃位而幸全大节不辱其先者其来有自
　　唐史高祖纪賛
　　自古受命之君非有徳不王自夏后氏以来始传以世而有贤有不肖故其为世数亦或短或长论者乃谓周自后稷至于文武积功累仁其来也远故其为世尤长然考于世本夏商周皆出于黄帝夏自鲧以前商自契至于成汤其间寂寥无闻与周之兴异矣而汉亦起于亭长叛亡之徒及其兴也有天下皆数百年而后已由是言之天命岂易知哉考其终始治乱顾其功徳有厚薄与其制度纪纲所以维持者如何而其后世或寖以隆昌或遽以坏乱或渐以陵迟或能振而复起或遂至于不可支持虽各因其势然有徳则兴无徳则絶岂非所谓天命者虽不显其符而俾有国者兢兢以自勉耶唐在周隋之际世虽贵矣然乌有所谓积功累仁之渐而高祖之兴亦何异因时而特起者欤虽其有治有乱或絶或防然其有天下年几三百可谓盛哉岂非人厌隋乱而防唐徳泽继以太宗之治制度纪纲之法后世有以慿借扶持而能永其天命者欤
　　五代史王进传賛
　　呜呼予述旧史至于王进之事未尝不废书而叹曰甚哉五代之君皆武人崛起其所与俱勇夫悍卒各裂土地封侯王何异豺狼之牧斯人也虽其附托遭遇出于一时之幸然犹必皆横身阵敌非有百夫之勇则必一日之劳至于进者徒以疾足善走而秉麾节何其甚欤岂非名器之用随世而轻重者欤世治则君子居之而重世乱则小人易得而轻欤抑因縁侥幸未始不有而尤多于乱世既其极也遂至于是欤岂其又有甚于是者欤当此之时为国家者不过十余年短者三四年至一二年天下之人视其上易君代国如更戌长无异盖其轻如此况其下者乎如进等者岂足道哉易否泰消长君子小人常相上下视在上者如进等则其在下者可知矣予书进事所以哀斯人之乱而见当时贤人君子之在下者可胜道哉可胜道哉
　　曽南丰新序目録序
　　古之治天下者一道徳同风俗葢九州之广万民之众千岁之逺其教已明其习已成之后所守者一道所传者一説而已故诗书之文厯世数十作者非一而其言未尝不相为终始化之如此其至也当是之时异行者有诛异言者有禁防之又如此其备也故二帝三王之际及其中间尝更衰乱而余泽未熄之时百家众説未有能出于其间者也及周之末世先王之教化法度既废余泽既熄世之治方术者各得其一偏故人奋其私智家尚其私学者蠭起于中国皆明其所长而昧其所短矜其所得而讳其所失天下之士各自为方而不能相通世之人不复知夫学之有统道之有归也先王之遗文虽在皆辍而不讲况至于秦为世之所大禁哉汉兴六艺皆得于散絶残脱之余世复无明先王之道以一之者诸儒苟见传记百家之言皆恱而向之故先王之道为众説之所蔽闇而不明郁而不发而怪竒可喜之论各师异见皆自名家者诞谩于中国一切不异于周之末世其弊至于今尚在也自斯以来天下学者知折于圣人而能纯于道徳之美者扬雄氏而止耳如向之徒皆不免乎为众説之蔽而不知有所折者也孟子曰待文王而后兴者凡民也豪杰之士虽无文王犹兴汉之士岂特无明先王之道以一之者哉亦其出于是时者豪杰之士少故不能特起于流俗之中絶学之后也盖向之序此书于今最为近古虽不能无失然远至舜禹而次及于周秦以来古人之嘉言善行亦往往而在也要在慎取之而已故臣既惜其不可见者而校其可见者特详焉亦足以知臣之攻其失者岂好辩哉臣之所不得已也
　　南齐书目録序
　　将以是非得失兴坏理乱之故而为法戒则必得其所托而后能传于久此史之所以作也然而所托不得其人则失其意或乱其实或析理之不通或设辞之不善故虽有殊功伟徳非常之迹将闇而不章郁而不发而梼杌嵬奸回防恶之形可幸而掩也尝试论之古之所谓良史者其明必足以周万事之理其道必足以适天下之用其智必足以通难知之意其文必足以发难显之情然后其任可得而称也何以知其然邪昔者唐虞有神明之圣防妙之徳使由之者不能知知之者不能名以为治天下之本号令之所布法度之所设其言至约其体至备以为治天下之具而为至典者推而明之所记者岂独其迹耶并与其深防之意而传之小大粗精无不尽也本末先后无不白也使诵其説者如出乎其时求其指者如即乎其人是可不谓明足以周万事之理道足以适天下之用智足以通难知之意文足以发难显之情者乎则方是之时岂特任政者天下之士哉葢执简操笔而随者亦皆圣人之徒也两汉以来为史者去之远矣司马迁从五帝三王既没数千载之后秦火之余因散絶残脱之经以及传记百家之説区区掇拾以集着其善恶之迹兴废之端又创已意以为本纪世家八书列传之文斯亦可谓竒矣然而蔽害天下之圣法是非颠倒而采摭缪乱者亦岂少哉夫自三代以后为史者如迁之文亦不可不谓隽伟防出之材非常之士也然顾不足以发难显之情者葢圣贤之髙致迁固有不能达其情而见之于后者矣迁之得失如此况其他邪至于宋齐梁陈后魏后周之书葢无以议为也子显之于斯文喜自驰骋其更改破析刻雕藻缋之变尤多而其文益下岂夫才固不可以彊而有邪数世之史既然故其辞迹暧昧虽有随世以就功名之君相与合谋之臣未有赫然得倾动天下之耳目播天下之口者也而一时偷夺倾危悖理反义之人亦幸而不暴着于世岂非所托不得其人故耶可不惜哉
　　云峰院记【西山云序事如太史公】
　　分宁人勤生而啬施薄义而喜争其土俗然也自府来抵其县五百里在山谷穷处其人修农桑之务率数口之家留一人守舍行馌其外尽田田高下硗腴随所宜杂植五谷无废壤女妇蚕杼无懈人茶盐蜜纸竹箭材苇之货无有纎钜治咸尽其力其勤如此富兼田千畆廪实藏钱至累岁不发然视捐一钱可以易死宁死无所捐其于施何如也其间利害不能以稊米父子兄弟夫妇相去若奕碁然于其亲固然于义厚薄可知也长少族坐里闾相讲语以法律意向小戾则相告讦结党诈张事闗节以动视听甚者畵刻金木为章印摹文书以绐吏立县庭下变伪一日千出虽笞扑徙死交迹不以属心其喜争讼岂比他州县哉民虽勤而习如是渐涵入骨髓故贤令长佐吏比肩常病其未易治教使移也云峰院在县极西界无籍图不知自何时立景徳三年邑僧道常治其院而侈之门闼靓深殿寝言言栖客之庐斋庖库庾序列两旁浮图所用铙皷鱼螺钟磬之编百器备完吾闻道常气质伟然虽索其学其归未能当于义然治生事不废其勤亦称其土俗至有余则斤散之不为黍累计惜乐淡泊无累则又若胜其啬施喜争之心可言也或曰使其人不汨溺其所学其归一当于义则杰视邑人者必道常乎未敢必也庆厯三年九月与其徒谋曰吾排蓬藋治是院不自意成就如此今老矣恐泯泯无声畀来人相与图文字买石刻之使永永与是院俱传可不可也咸曰然推其徒了思来请记遂来予不让为申其可言者宠嘉之使刻示邑人其有激也
　　徐孺子祠堂记
　　汉元兴以后政出宦者小人挟其威福相煽为恶中材顾望不知所为汉既失其操柄纪纲大坏然在位公卿大夫多豪杰特起之士相与发愤同心直道正言分别是非黒白不少屈其意至于不容而织罗钩党之狱起其执弥坚而其行弥厉志虽不就而忠有余故及其既没而汉亦以亡当是之时天下闻其风慕其义者人人感慨奋激至于解印绶弃家族骨肉相勉趋死而不避百余年间擅彊大觊非望者相属皆逡巡而不敢发汉能以亡为存盖其力也孺子于时豫章太守陈蕃太尉黄琼辟皆不就举有道拜太原太守安车备礼召皆不至盖忘己以为人与独善于隐约其操虽殊其忠于人一也在位士大夫抗其节于乱世不以死生动其心异于怀禄之臣远矣然而不屑去者义在于济物故也孺子尝谓郭林宗曰大木将颠非一防所维何为栖栖不皇宁处此其意亦非自足于丘壑遗世而不顾者也孔子称顔回用之则行舍之则藏惟我与尔有是夫孟子亦称孔子可以进则进可以止则止乃所愿则学孔子而易于君子小人消长进退择所宜处未尝不惟其时则见其不可而止此孺子所以未能以此而易彼也孺子姓徐名穉孺子其字也豫章南昌人按图记章水北经南昌城西厯白社其西有孺子墓又北厯南塘其东为东湖湖南小洲上有孺子宅号孺子台呉嘉禾中太守徐于孺子墓隧种松太守谢景于墓侧立碑晋永安中太守夏侯嵩于碑旁立思贤亭世世修治至拓防魏时谓之聘君亭今亭尚存而湖南小洲世不知其尝为孺子宅又尝为台也余为太守之明年始即其处结茅为堂图孺子像祠以中牢率州之賔属拜焉汉至今且千岁富贵堙灭者不可称数孺子不出闾巷独称思至今则世之欲以智力取胜者非惑欤孺子墓失其地而台可考而知祠之所以视邦人以尚徳故并采其出处之意为记焉
　　王荆公潭州新学诗
　　治平元年天章阁待制兴国呉公治潭之明年正月改筑庙学于城东南越五月告成孔子用币潭人曰公为善政以徳我又不勚我而为此学以嘉我士子谁能诗乎以诵我公于无穷皆辞不敢乃使来请诗曰
　　有嘉新学潭守所作守者谁欤仲庶氏吴振养矜寡衣之褰襦黔首鼓歌吏静不求乃相庙序生师所庐上漏旁穿燥湿不除曰嘻迁哉迫阨卑汚当其坏时适可以谋营地虑工伐楩楠槠彻故就新为此渠渠潭人来止相语而喜我知视成无豫经始公升在堂从者如水公曰诲汝潭之士子古之读书凡以为已躬行孝弟由义而仕神听汝助况于闾里无实而夸非圣自是虽大得意吾犹汝耻士下其手公言无尤请歌我诗以远公休
　　书洪范传后
　　王安石曰古之学者虽问以口而其传以心虽听以耳而其受者意故为师者不烦而学者有得也孔子曰不愤不啓不悱不发举一隅不以三隅反则不复也夫孔子岂敢爱其道惊天下之学者而不使其早有知乎以谓其问之不切则其听之不専其思之不深则其取之不固不専不固而可以入者口耳而已矣吾所以教者非将善其口耳也孔子没道日以衰熄浸淫至于汉而传注之家作为师则有讲而不应为弟子则有读而无问非不欲问也以经之意为尽于此矣吾可以无问而得也岂特无问又将无思非不欲思也以经之意为尽于此矣吾可以无思而得也夫如此使其传注者皆已善矣固足以善学者之口耳而不足以善其心况其有不善乎宜其厯年以千数而圣人之经卒于不明而学者莫能资其言以施于世也予悲夫洪范者武王之所以虚心而问与箕子之所以悉意而言为传注者汨之以至于今防防也于是为作传以通其意呜呼学者不知古之所以教而蔽于传注之学也久矣当其时欲其思之深问之切而后复焉则吾将孰待而言邪孔子曰予欲无言然未尝无言也葢有不得已焉孟子则天下固以为好辩盖邪説暴行作而孔子之道几于熄焉孟子者不如是不足与有明也故孟子曰予岂好辩哉予不得已也夫予岂乐反古之所以教而重为此譊譊哉其亦不得已焉者也
　　苏老泉族谱引【有藏此文真迹者注引云谷梁体诗云脊令诗】
　　苏氏族谱谱蘓氏之族也苏氏出于高阳而蔓延于天下唐神尧初长史味道刺眉州卒于官一子留于眉眉之有蘓氏自此始而谱不及者亲尽也亲尽则曷为不及谱为亲作也凡子得书而孙不得书者何也以着代也自吾之父以至吾之髙祖仕不仕娶某氏享年几某日卒皆书而他不书者何也详吾之所自出也自吾之父以至吾之高祖皆曰讳某而他则遂名之何也尊吾之所自出也谱为苏氏作而独吾之所自出得详与尊何也谱吾作也呜呼观吾之谱者孝悌之心可以油然而生矣情见于亲亲见于服服始于衰而至于缌麻而至于无服无服则亲尽亲尽则情尽情尽则喜不庆忧不吊喜不庆忧不吊则涂人也吾所与相视如涂人者其初兄弟也兄弟其初一人之身也悲夫一人之身分而至于涂人吾谱之所以作也其意曰分至于涂人者势也势吾无如之何也幸其未至于涂人也使其无至于忽忘焉可也呜呼观吾之谱者孝悌之心可以油然而生焉矣系之以诗曰吾父之子今为吾兄吾疾在身兄呻不宁数世之后不知何人彼死而生不为戚欣兄弟之情如足于手其能几何彼不相能彼独何心
　　仲兄文甫字説
　　洵读易至涣之六四曰涣其羣元吉曰嗟夫羣者圣人之所欲涣以混一天下者也葢予仲兄名涣而字公羣则是以圣人之所欲解散涤荡者以自命也而可乎他日以告兄曰子可无为我易之洵曰唯既而曰请以文甫易之如何且兄尝见夫水之与风乎油然而行渊然而留渟洄汪洋满而上浮者是水也而风实起之蓬蓬然而发乎大空不终日而行乎四方荡乎其无形飘乎其逺来既往而不知其迹之所存者是风也而水实形之今夫风水之相遭乎大泽之陂也纡余委蛇蜿蜒沦涟安而相推怒而相凌舒而如云蹙而如鳞疾而如驰徐而如徊揖逊旋辟相顾而不前其繁如縠其乱如雾纷纭郁扰百里若一汨乎顺流至乎沧海之濵磅礴汹涌号怒相轧交横绸缪放乎空虚掉乎无垠横流逆折濆旋倾侧宛转胶戾回者如轮萦者如带直者如燧奔者如焰跳者如鹭跃者如鲤殊状异态而风水之极观备矣故曰风行水上涣此亦天下之至文也然而此二物者岂有求乎文哉无意乎相求不期而相遭而文生焉是其为文也非水之文也非风之文也二物者非能为文而不能不为文也物之相使而文出于其间也故曰此天下之至文也今夫玉非不温然美矣而不得以为文刻镂组绣非不文矣而不可以论乎自然故夫天下之无营而文生之者惟水与风而已昔者君子之处于世不求有功不得己而功成则天下以为贤不求有言不得己而言出则天下以为口实呜呼此不可与他人道之惟吾兄可也
　　送呉侯职方赴阙引
　　因天地万物有可以如此之势而寓之于事则其始不强而易成其成也穷万物而不可变圣人见天地之间以物加物而不能皆长不能皆短于是有度见一人之手不能盛江河之沙砾而太山之谷纳一石而不加浅于是有量见物横于空中首重而末举于是有权衡长短之相形大小之相盛轻重之相抑昻皆物之所自有而度量权衡者因焉故度量权衡家有之而不可阙至于后世有作者出以为因物之自然以成物不足以见吾智于是作器使之不击而自鸣不触而自转虚而欹水实其中而覆半而端如常器呜呼殆矣吾见其朝作而暮废也夫不忍而谓之仁忍而谓之义见蹈水者不忍而拯其手而仁存焉见井中之人度不能出忍而不从而义有焉无伤其身而活一人人心有之不肯杀其身以济必不能生之人人心有之有人焉以为人心之所自有而不足以惊人也乃曰杀吾身虽不能生人吾为之此人心之所自有邪强之也强不能以及逺使人之心不忍杀人而亦不以无故杀其身是亦足以为仁矣乎呜呼有余矣谁能不忍视人之死而亦不肯妄杀其身者然则异世惊众之行亦无有以加之也呉侯职方有名于当时其胸中泊然无崖岸限隔又无趋然跃然务出竒怪之操以震撼世俗之志是诚使刻厉险薄之人见之将不识其所以与常人异者然使之退而思其平生大方则淳淳浑浑不可遽测此所谓能充其心之所自有而天下之君子也呉侯有名于世三十年而犹于此为逺官今其东归其不碌碌为此官矣哉
　　苏东坡六一居士集序
　　夫言有大而非夸达者信之众人疑焉孔子曰天之将丧斯文也后死者不得与于斯文也孟子曰禹抑洪水孔子作春秋而予距杨墨葢以是配禹也文章之得丧何与于天而禹之功与天地并孔子孟子以空言配之不已夸乎自春秋作而乱臣贼子惧孟子之言行而杨墨之道废天下以为是固然而不知其功孟子既没有申商韩非之学违道而趋利残民以厚主其説至陋也而士以是罔其上上之人侥幸一切之功靡然从之而世无大人先生如孔子孟子者推其本末权其祸福之轻重以救其惑故其学遂行秦以是丧天下陵夷至于胜广刘项之祸死者葢十八九天下萧然洪水之患葢不至此也方秦之未得志也使复有一孟子则申韩为空言作于其心害于其事作于其事害于其政者必不至若是烈也使杨墨得志于天下其祸岂减于申韩哉由此言之虽以孟子配禹可也太史公曰葢公言黄老贾谊晁错明申韩错不足道也而谊亦为之余以是知邪説之移人虽豪杰之士有不免者况余人乎自汉以来道术不出于孔氏而乱天下者多矣晋以老庄亡梁以佛亡莫或正之五百余年而后得韩愈学者以愈配孟子盖庶几焉愈之后三百有余年而后得欧阳子其学推韩愈孟子以达于孔氏着礼乐仁义之实以合于大道其言简而明信而通引物连类折之于至理以服人心故天下翕然师尊之自欧阳子之存世之不説者哗而攻之能折困其身而不能屈其言士无贤不肖不谋而同曰欧阳子今之韩愈也宋兴七十余年民不知兵富而教之至天圣景祐极矣而斯文终有愧于古士亦因陋守旧论卑而气弱自欧阳子出天下争自濯磨以通经学古为高以救时行道为贤以犯顔敢諌为忠长育成就至嘉祐末号称多士欧阳子之功为多呜呼此岂人力也哉非天其孰能使之欧阳子没十有余年士始为新学以佛老子似乱周孔之实识者忧之赖天子明圣诏修取士法风厉学者専治孔氏黜异端然后风俗一变考论师友渊源所自复知诵习欧阳子之书予得其诗文七百六十六篇于其子棐乃次而论之曰欧阳子论大道似韩愈论事似陆贽记事似司马迁诗赋似李白此非予言也天下之言也欧阳子讳修字永叔既老自谓六一居士云
　　范文正公集序
　　庆厯三年轼始总角入乡校士有自京师来者以鲁人石守道所作庆厯圣徳诗示乡先生轼从旁窃观则能诵习其词问先生以所颂十一人者何人也先生曰童子何用知之轼曰此天人也耶则不敢知若亦人耳何为其不可先生竒轼言尽以告之且曰韩范富欧阳此四人者人杰也时虽未尽了则已私识之矣嘉祐二年始举进士至京师则范公没既葬而墓碑出读之至流涕曰吾得其为人葢十有五年而不一见其面岂非命欤是岁登第始见知于欧阳公因公以识韩富皆以国士待轼曰恨子不识范文正公其后三年过许始识公之仲子今丞相尧夫又六年始见其叔彛叟京师又十一年遂与其季徳儒同僚于徐皆一见如旧且以公遗藁见属为序又十三年乃克为之呜呼公之功徳盖不待文而显其文亦不待序而传然不敢辞者自以八岁知敬爱公今四十七年矣彼三杰者皆得从之游而公独不识以为平生之恨若获挂名其文字中以自托于门下士之末岂非畴昔之愿也哉古之君子如伊尹太公管仲乐毅之徒其王霸之畧皆定于畎畆中非仕而后学者也淮阴侯见高帝于汉中论刘项短长画取三秦如指诸掌及佐帝定天下汉中之言无一不酬者诸葛孔明卧草庐中与先主论曹操孙权规取刘璋因蜀之资以争天下终身不易其言此岂口传耳受尝试为之而侥幸其或成者哉公在天圣中居太夫人忧则已有忧天下致太平之意故为万言书以遗宰相天下传诵至用为将擢为执政考其平生所为无出此书者今其集二十巻为诗赋二百六十八为文一百六十五其于仁义礼乐忠信孝悌葢如饥渴之于饮食欲须臾忘而不可得如火之热如水之湿葢其天性有不得不然者虽弄翰戯语率然而作必归于此故天下信其诚争师尊之孔子曰有徳者必有言非有言也徳之发于口者也又曰我战则克祭则受福非能战也徳之见于怒者也【防句似文甫字説】
　　乐全先生文集序
　　孔北海志大而论高功烈不见于世然英伟豪杰之气自为一时所宗其论盛孝章郗鸿豫书慨然有烈丈夫之风诸葛孔明不以文章自名而开物成务之姿综练名实之意自见于言语至出师表简而尽直而不肆大哉言乎与伊尹説命相表里非秦汉以来以事君为悦者所能至也常恨二人之文不见其全今吾乐全先生张公安道其庶几乎呜呼士不以天下之重自任久矣言语非不工也政事文章非不敏且博也然至于临大事鲜不忘其故失其守者其器小也公为布衣则颀然已有公辅之望自少出仕至老而归未尝以言徇物以色假人虽对人主必同而后言毁誉不动得丧若一真孔子所谓大臣以道事君者世远道散虽志士仁人或少贬以求用公独以迈往之气行正大之言曰用之则行舍之则藏上不求合于人主故虽贵而不用用而不尽下不求合于士大夫故悦公者寡不悦公者众然至言天下伟人则必以公为首公尽性知命体乎自然而行乎不得已非蕲以文字名世者也然自庆厯以来讫元丰四十余年所与人主论天下事见于章防者多矣或用或不用而皆本于礼义合于人情是非有考于前而成败有验于后及其他诗文皆清远雄丽读者可以想见其为人信乎其为有似于孔北海诸葛孔明也轼年二十以诸生见公成都公一见待以国士今三十余年所以开发成就之者至矣而轼终无所效尺寸于公者独求其文集手校而家藏之且论其大畧以待后世之君子昔曽鲁公尝为轼言公在人主前论大事他人终日反覆不能尽者公必数言而决粲然成文皆可书而诵也言虽不尽用庆厯以来名臣为人主所敬莫如公者公今年八十一杜门却扫终日危坐将与造物者游于无何有之乡言且不可得闻而况其文乎凡为文若干巻若干首
　　思堂记
　　定安章质夫筑室于公堂之西名之曰思曰吾将朝夕于是凡吾之所为必思而后行子为我记之嗟夫余天下之无思虑者也遇事则发不暇思也未发而思之则未至已发而思之则无及以此终身不知所思言发于心而冲于口吐之则逆人茹之则逆余以为宁逆人也故卒吐之君子之于善也如好好色其于不善也如恶恶臭岂复临事而后思计议其美恶而避就之哉是故临义而思利则义必不果临战而思生则战必不力若夫穷达得丧死生祸福则吾有命矣少时遇隐者曰孺子近道少思寡欲曰思与欲若是均乎曰甚于欲庭有二盎以畜水隐者指之曰是有蚁漏是日取一升而弃之孰先竭曰必蚁漏者思虑之贼人也防而无间隐者之言有防于余心余行之且夫不思之乐不可名也虚而明一而通安而不懈不处而静不饮酒而醉不闭目而睡将以是记思堂不亦缪乎虽然言各有当也万物并育而不相害道并行而不相悖以质夫之言其所谓思者岂世俗之营营于思虑者乎易曰无思也无为也我愿学焉诗曰思无邪质夫以之元丰二年正月二十四日记
　　韩文公庙碑
　　匹夫而为百世师一言而为天下法是皆有以参天地之化闗盛衰之运其生也有自来其逝也有所为矣故申吕自岳降傅説为列星古今所传不可诬也孟子曰我善养吾浩然之气是气也寓于寻常之中而塞乎天地之间卒然遇之则王公失其贵晋楚失其富良平失其智贲育失其勇仪秦失其辩是孰使之然哉其必有不依形而立不恃力而行不待生而存不随死而亡者矣故在天为星辰在地为河岳幽则为鬼神明则复为人此理之常无足怪者自东汉以来道丧文敝异端并起厯唐贞观开元之盛辅以房杜姚宋而不能救独韩文公起布衣谈笑而麾之天下靡然从公复归于正葢三百年于此矣文起八代之衰而道济天下之溺忠犯人主之怒而勇夺三军之帅此岂非参天地闗盛衰浩然而独存者乎盖尝论天人之辩以谓人无所不至惟天不容伪智可以欺王公不可以欺豚鱼力可以得天下不可以得匹夫匹妇之心故公之精诚能开衡山之云而不能回宪宗之惑能驯鳄鱼之暴而不能弭皇甫鏄李逢吉之谤能信于南海之民庙食百世而不能使其身一日安于朝廷之上葢公之所能者天也其所不能者人也始潮人未知学公命进士赵徳为之师自是潮之士皆笃于文行延及齐民至于今号称易治信乎孔子之言君子学道则爱人小人学道则易使也潮人之事公也饮食必祭水旱疾疫凡有求必祷焉而庙在刺史公堂之后民以出入维艰前守欲请诸朝作新庙不果元祐五年朝散郎王君涤来守是邦凡所以养士治民者一以公为师民既悦服则出令曰愿新公庙者听民欢趍之卜地于州城之南七里期年而庙成或曰公去国万里而谪于潮不能一岁而归没而有知其不眷恋于潮也审矣轼曰不然公之神在天下者如水之在地中无所往而不在也而潮人独信之深思之至焄蒿凄怆若或见之譬如凿井得泉而曰水専在是岂理也哉元丰七年诏封公昌黎伯故榜曰昌黎伯韩文公之庙潮人请书其事于石因作诗以遗之使歌以祀公其诗曰
　　公昔骑龙白云乡手抉云汉分天章天孙为织云锦裳飘然乘风来帝旁下与浊世扫粃糠西游咸池畧扶桑草木衣被昭回光追逐李杜参翺翔汗流籍湜走且僵灭没倒景不可望作书诋佛讥君王要观南海窥衡湘厯舜九疑吊英皇祝融先驱海若藏约束鲛鳄如驱羊钧天无人帝悲伤讴吟下招遣巫阳犦牲鸡卜羞我觞于粲荔丹与蕉黄公不少留我涕滂翩然被发下大荒
　　赞王元之画像
　　传曰不有君子其能国乎予尝三复斯言未尝不流涕太息也如汉汲黯萧望之李固呉张昭唐魏郑公狄仁杰皆以身徇义招之不来麾之不去正色而立于朝则豺狼狐狸自相吞噬故能消祸于未形救危于将亡使皆如公孙丞相张禹胡广之徒虽累千百缓急岂可望哉故翰林王公元之以雄文直道独立当世足以追配此六君子者方是时朝廷清明无大奸慝然公犹不容于中耿耿然如秋霜夏日不可狎玩至于三黜以死有如不幸而处于众邪之间安危之际则公之所为必将惊世絶俗使斗筲穿窬之流心破胆裂岂特如此而已乎始余过苏州虎丘寺见公之画像想其遗风余烈愿为执鞭而不可得其后为徐州而公之曽孙汾为兖州以公墓碑示予乃追为之赞以附其家传云
　　维昔圣贤患莫已知公遇太宗允也其时帝欲用公公不少贬三黜穷山之死靡憾咸平以来独为名臣一时之屈万世之信纷纷鄙夫亦拜公像何以占之有泚其颡公能泚之不能已之茫茫九原爱莫起之

　　絶妙古今巻四
　　妙絶古今后序
　　夫理道载于六籍文学着于四科圣人教人以文欲其因文以入道也然教以博文为先而文以体要为尚若畔经而离道文虽工而弗庸矣自秦以后士多有离道而为文者虽求古文于孔壁收竹书于汲冡家握铅素未尝不勤求其发明理道而羽翼圣经者葢未多见其人焉即梁昭明文选姚铉文粹二书所録传者果皆理道之正乎兹妙絶古今一书葢宋人所选谓文章之精絶者一代不数人而一人不数篇自春秋而迄欧苏氏得七十有九首葢千载之英华萃矣观其所载多左氏国语庄列荀扬韩栁之词其体近乎古而其义切于用者然后取之其与后之骋虚词而亡实用者异矣夫吾道本中庸而圣人无絶徳其云妙絶古今者谓文章必有法程而凡操觚染翰者固当究心乎体要欤宋真西山集文章正宗学者宗焉当时亟称此书则在宋已争传矣防之萧兰氏得善本梓之今中丞十山谈公序于首简谓观者当求于骊黄牝牡之外诚嘉惠后学之盛心也故题其跋焉嘉靖乙卯夏五月既望赐进士第中宪大夫江西南安府知府陵阳王廷干书













