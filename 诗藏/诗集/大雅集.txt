　　钦定四库全书　　　　　集部八
　　大雅集　　　　　　　　总集类
　　提要
　　【臣】等谨案大雅集八巻元赖良编良字善卿天台人是集皆録元末之诗分古体四巻近体四巻前有至正辛丑杨维桢序又有至正壬寅钱鼐序末有王逢序不署年月维桢序称其所采皆吴越人之隠而不传者序末良自识云良选诗至二千余首铁厓先生所留者仅存三百铁厓道人即维桢别号是兹集乃良所裒辑而维桢所删定故每巻前署维桢评防字也然观集中止首巻前数篇有维桢评语七言律诗中顾瑛和维桢唐宫词十首亦列评语于其下余无维桢一语或传写不完或但经维桢防定中间偶评数首良重其名遂以评防归维桢欤顾嗣立选元诗三百家众作略备然大抵有集者登选虽称零篇佚什各入癸集而癸集实阙而未辑此集所録多嗣立之所未收其去取亦颇精审葢维桢工于篇什故鉴别终为不茍又每人之下皆略注字号里贯元末诗人无集行世者亦颇赖以考见固不失为善本矣乾隆四十六年十二月恭校上
　　总纂官【臣】纪昀【臣】陆锡熊【臣】孙士毅
　　总　校　官　【臣】　陆　费　墀







　　大雅集原叙
　　客有赖良氏来谒余七者寮致其请曰昔山谷老人在戎州叹曰安得一竒士有力者尽刻杜公东西川及防州诗使大雅之音复盈三巴之耳有杨生素者任之刻石作堂因以大雅名之先生鐡雅虽已徧传海内而兵变后诸作人未识者有之请其诗付有力者刻之亦使大雅之音盈于三呉之耳不亦可乎余曰东南诗人隠而未白者不少也吾诗不必传请传隠而未白者于是去游呉越间采诸诗于未传者得凡若干人诗凡若干首将梓以行来徴集名吁良亦竒士哉伟其志而为之出力以锓者则淞士夫谢履斋氏余因以山谷语名之曰大雅集葢良以待我而我以待诸公庶入是集者皆可以续杜之后而或有慊焉者不入也良曰然书诸集为叙至正辛丑立秋日丙午鐡雅道人杨维桢书昭明文选初集至一千余巻后去取不能十一今所存者三十巻耳三十巻中尚有可汰者选之难精也如此良选诗至二千余首鐡雅先生所留者仅存三百古人以诗名世或一聮一句不为少也而有擅塲雄作则大篇长什又不厌其多也故今所刋者或一人一诗或一人数十诗葢不以多寡较也天台赖良白












　　大雅集原序
　　古者天子廵守命太师陈诗以观民风葢将以探民生之休戚以知王政之得失此周人所以不能已于采诗之官也欲观民风而必采诗以陈者民之情因言以宣犹物因风之动以有声也则诗者志之所存情之所感而言之所从以出者乎但上之化下也有淑慝之分则下之报上也有美刺之别然发乎情止乎礼义乐而不淫哀而不伤虽刺也主文而谲諌言之者无罪闻之者足以戒此诗人忠厚之至也然则周人所以采之者不以其出于情之真乎由是知古之人以情为诗而其言莫不丽以则后之人则以诗为情而言不出于情有矣况丽而有不则者哉古之诗多于民之心后之诗多出士之笔雅颂之作固能之而风或不之及葢心匪鬰伊而写其幽思者非情之真也惟中心感发者然后足以吟咏其性情耳故后世虽有采诗者实难其人焉然有慷慨以鼓其气磊落以驱其才若杜少陵辈则不能无风雅之作耳若此者虽微采诗之官识者能采之矣天台赖先生善卿以三十年之劳不惮驾风涛犯雨雪冒炎暑以采江南北诗人之诗其采也公矣情深而不诡则采之义直而不回则采之体约而不芜则采之词丽而不淫则采之而未始有不关于世教者吁亦勤矣哉非其学博而守约得诗人之真趣者不能造斯域也会稽杨鐡厓先生批评而序之命篇曰大雅集而友人卢仲荘氏手为之镂梓既版行学者莫不购之以为轨式焉它日有采诗之官者出其必将采卿之所采以进于上矣于是乎序时至正壬寅春呉兴钱鼒在云间之水南山北写





　　钦定四库全书
　　大雅集卷一
　　元　赖良　编
　　李孝光【字季和号五峯永嘉人】
　　箕山操和铁雅先生首唱
　　箕之阳兮其木翏翏箕之冡兮白云悠悠彼世之人兮孰能遗我以忧虽欲从我兮其路无由朝有人兮来饮其牛【评曰善作琴操然后能作古乐府和余操者李季和为最其次夏大志也附铁雅先生首唱曰箕之山兮可耕而樵　箕之水兮可饮而游牵牛何来兮饮吾上流彼以天下让兮我以之逃　世岂无尧兮应尧之求吾与尧友兮不与尧忧】
　　题太乙莲舟圗
　　银河跨西海秋至天为白一片玉芙蓉洗出明月魄太乙真人挟两龙脱巾大笑眠其中凤麟洲西与天通扶桑乃在碧海东手把绿云有两童掣嬲二鸟开金笼【评曰此竹又是李骑鲸也孰谓此老椎钝无爽气耶二鸟作日月看】
　　项炯【字可立天台人】
　　公莫舞
　　龙蟠锦帐金奕奕虎旗无际人马立肉林垂陵阜赤万瓮行酒晴虹湿大蛇中断狂魄灭重瞳无光射宝玦雷愤风愁三尺铁河山未必如裂老荒捽珥语公莫头上青天悬日月【评曰锦囊子有奇语无此奇气】
　　吴宫怨
　　绣楣洒黄粉椒壁涨红青倚檐树如鬼深草蛇夜鸣髑髅已无泪古恨埋石扃【评曰十字惨过牛鬼髑髅无泪尤胜无语】
　　夏溥【字大志号虎怕道人淳安人】
　　鸿门歌
　　大风扬兮赤云屯楚人望气皆龙文当时吾甚笑亚父幸至彭城疽背死谁云沐猴竟遭烹汝乃盛怒唉孺子嗟哉拔山之力不可得扶义而西取天下者以三尺君看项王重瞳舜重瞳天命乃在隆准公
　　吴山謡和铁雅先生首唱
　　中兴过江笑诸人二十三表哀老臣倡和国事可斩桧马上青衣竟何在采石未靖洲惊战功今乃归儒生第一峯前谁立马夜箭射血来帐下【评曰二作不用二李别有一种史断附铁雅先生首唱曰中原四日一日东东山草本无金风艮精重起大小岳此是赵家天柱峯天柱裂地维缺老桧阙】
　　陆居仁【字宅之号云松野褐云间人】
　　楚人弓
　　楚人弓悬两石五十万矢陷强敌绛人弓箭三只长歌入闗成伟绩多箭不如少箭力制敌若在弓矢间鸣条牧野髙于山【评曰史断入诗箴警多矣】
　　国马足
　　国马足吉行五十辔如沃天马足一日千里更神速国马天闲饱刍粟太行盐车天马哭【评曰自托可悲句短而意无穷】陈樵【字君采著书曰鹿皮子东阳人】
　　夜阑曲
　　碧宇星回夜漫漫灵芜烟暖重薫荐冷翠香销青桂枝冰荷葢光光绕帷花楼艳舞金萎蕤吴羮蜀酒精琼糜酒防半解龙绡衣春朝曲渚闻鹍鸡
　　七夕词
　　内人拜月金铺户凤宿梧枝秋叶下露华入袂玉阶寒织署锦工催祭杼月下金钿照骨明同心丝绘红生缕素碧实上缯楼夜防飇驭下银州
　　瑶台月
　　银汉西流乌接翼回首人间化为碧瑶台月里可避胡三郎错路归鱼鳬霓裳月里亲偷得又怪李謩偷擪笛
　　海人謡
　　海南蛮奴发垂耳朝朝采宝丹涯里夜光盈尺出飞鱼柏叶收珠寒蕊蕊幽箔连钱生绿花切玉蛮刀如切水九译来朝万里天北风不动琅玕死
　　出塞曲【为戍潼闗李总管赋】
　　属镂夜啼光属地将军一出欃枪死行尘不动人归市带甲如云自天至取君甲兵为君洗分明袖有银河水手中遗下泥一丸不封函谷封泰山
　　雁来红
　　东朝一书成百战上林一书旌节返又传骄子一函书人不如禽解边难自从燕灭秦晋亡是非直到空中雁苏郎寒絶雁来红脚下胡姬残防线愿燕在北秦在西雁去雁来无是非
　　长安有狭斜行
　　长安出狭斜方驾秦中客去是牛丞相来自薄家宅薄家万户侯朱门映椒壁长秋车马来賔客御瑶席金屋贮尹邢阿娇泪霑臆燕燕慵来妆繁华照春色转蕙光风翻赵带徘徊月到班姬牀班姬辍芳翰纨扇从风扬明妃鬪百草玉环御云装向来温柔地尽入白云乡何以慰王孙琵琶随骕骦何以奉燕燕罢舞歌慨慷何以奉明妃绿珠奏清商嫫母挟无盐搔头爱宫妆【评曰袭格不袭语善学小李者雁来红狭斜行匠意尤逺】
　　张天雨【字伯雨号句曲外史钱唐人】
　　玉笙謡为铁门笙伶周奇赋
　　我有紫霞想爱闻白玉笙县匏此竹无灵气昆丘采此十二茎凤咮啣明珠凤翼排素翎金华周郎妙宫征子晋仙人初敎成月下吹参差群雏亦和鸣缑氏山头白云起七月七日来相迎长谢时人一挥手漂下满空鸾鹤声【评曰甚似太白】
　　延陵公承庆堂诗
　　大江苍方兀龙虎辅元之家百神祜望拜受厘若稽古上清真人阅众辅新宫洁斋导天语纷云郁霞错承宇虚皇穆然阳衞武左飇右歘降軨羽县钟镗镗迅击鼓赤金祭服赭朱户双珠月明带宝璐挟以流黄玉櫑具既竣大礼私事举吉日宗族奉爵爼青紫系地簪绶组魏张代劒新捧土饶国开观治宿莽报君亲师物咸覩抚已一念或未溥西壁考书范府寒冰层隂发春煦日幽若明沐仁雨道德大非方仙伍月佩六印非适取持旌召趣迹旁午下土滓宁久处天闗会规足蹈矩愿天愿地多稌黍毕忠万年奉明主小史作诗孰敢侮吁嗟厚德番之祖【评曰不蹈黄庭句意森满】
　　天池石壁为铁雅赋【倪瓒画】
　　尝读枕中记华山閟中吴神泉发其颠青壁缭其隅春风四山来群绿互纷扶羽觞曲折行浮花与之俱采珠搴薜荔洗玉弄芙蕖聱叟颇好名石洼作鱼湖鸿乙志草堂挑烟遂成圗而此涤烦矶阅世如摴蒲发兴云林子盥手与我摹居然缩地法挈入壶公壶
　　悼薛卿
　　卿难再得本是餐霞人髙懐独超物洞鉴亦絶伦君自江东我吴下早岁聮翩侍金马御榻赐书凡一束仙苑偷桃动盈把紫虚元君之玉诀青城先生敎我者感君多道气探懐为君写学士承防平原公许我与君杨许同一时标名两外史羽衣白茅立下风我还句曲廿余载君乘輶轩歴烟海归锦桥西结草楼楼下袱被长相待风烟山水共追寻福临洞口话离心年深书字化为碧白首苍茫成古今圣井山崩数千尺君从羣龙去无迹困顿盐车篠领头此日思君复何益
　　奔月巵歌答铁雅所作
　　甓社明珠奔入月脱殻政似风蝉洁渔网出之不敢视涤尽寒沙光不灭文昌四星吞在腹一一金晶大如菽蜃物还来作饮器日夜雄虹绕茅屋一扇桃核寛有余半叶蕉心卷未舒饮非其人跃如水怪雨盲风生座隅置之天上白玉盘斗柄挹酒长防干李白跳下鲸鱼背持劝我饮相交懽幽宫冯夷为予泣酌尽海水百怪出还我平生老蚌胎许君醉卧蛟人室
　　王逢【字原吉号蓆帽山人江隂人】
　　妇董行
　　妇董滕人镏进妻也与兄顺并以勇称金季山东乱天兵驻峄山进单骑觇之中流矢死顺徙家淮南举室溺淮水董为吕安抚禆将所获
　　北军南军和议时两起对立龙鸾旗星辰错乱风云气乾坤造就冰雪姿浑家性命葬鱼腹一舸涕泪随鸱夷长眠自足为义鬼后死只望全孤儿儿在腹中兵在日忆夫心头臂消肉岱宗谁镂白玉牒汴州众撼黄金屋太尉遄归明主死安抚犹存寡妻宿羞看人面问消息强通语笑寛羁束伯顺见义勇着鞭锐士裹足锋争先道傍弩伏荆棘底掌上珠还江海边将门有后传世世墓祭无所从年年中原山河想如故目断一防滕州烟
　　银瓶小娘辞
　　宋岳鄂王之女闻王被收负银瓶投井死
　　碧梧月落乌号霜寒泉幽凝金井牀绮疏光流大星白梦惊万里长城亡女郎报父收囹圄匍匐将身赎无所官家圣明如汉主妾心媿死缇萦女井临交衢下通海海枯衢迁井不改银瓶同沈意有在万岁千秋露神彩魂今归来风翛然赵陵无树容啼防阿爹墓木西湖边留睿【字若愚括苍人】
　　思亲行寄弟子通
　　今年八月来作客出门倐忽日已百自从二十走湖海零落天涯几岑寂几岑寂重悲叹亲在髙堂望子还子在长途衣亦单准拟明年作官食君禄归来共汝舞袖红斒斓天目之山去天不盈尺使我登之徘徊望乡国吁嗟胡不生羽翼吁嗟胡不生羽翼
　　寄逺
　　征夫往幽燕贱妾住吴越参商二十载绿髩生华发年年望飞鸿目断愁不歇秋尽冬复春叶落花更发恨君頋妾身不如天上月月行几万里东出复西没又东出夜光夜光频照妾妾容谩比花君情遽如叶念欲走从君河广讵可涉燕赵多美人顔色皎如雪所乐在新知谁复念离别雪性本飘荡雪质易亏缺何如贱妾心不转坚似铁君看望夫石千载名不灭
　　代逺人答
　　忆昔发江南与君生别离临当上马时属君两男儿幼儿在襁抱长儿能歌诗功名岂可必三载以为期君时闻我言蹙頞双蛾眉一去数千里各在天一涯塞北望江南忆君君不知目送南征鸿逺寄长相思相思心不絶绵绵如藕丝蹉跎二十秋日月互推移三载约会面斯言遂成欺前年离燕山逺行到月氐途中天雨雪寒风裂我肌六月隂山道犹复衣羊皮马上多胡姬顔色如燕脂为君不忍觑君何自狐疑雕鞍驾朱轮行当似苏秦千金会旧友椎牛会众亲莫学会稽妇容易轻买臣
　　袁藏用【字显仁古汴人】
　　春雨叹
　　天隂隂昼多雨轻薄陌头花无数成尘土明朝萧飒隂风寒秖恐摧折青琅玕山中媺人看相倚泪湿翠袖时难干
　　袁举【字仲征江隂人号浮游生】
　　乙巳寒食
　　香风吹面东方来樱挑花发栁眼开鸾箫声歇幽兰笑十二楼前青爵叫王母骑龙愁暮云碧桃过眼三千春北山佳城久无主寒食心摧泪如雨自惊发薄不胜梳心事波摇为谁语
　　舟过三江口
　　吴淞合流三百里一幅蒲帆挂春水青山绕船黄鸟啼盘回如在巴渝里沙上游龙滴血红风吹老鱼浪花起凝云不流神妪哭万古胥魂招不复客浩歌谁相续栖迟零落渐离筑思家何处问迷津鹧鸪声里垂杨绿








　　大雅集巻一
　　钦定四库全书
　　大雅集卷二
　　元　赖良　编
　　孙华【字元实华亭人】
　　池中白莲
　　蕊宫夜凉张暑宴仙姝散花水精殿霞绡中单云锦缘黄金为房玉为钿翠旌导前宝葢殿霓裳中序按未遍一人素衣持羽扇颀然中立白玉弁羣姝被酒酡发面冠佩倾然醉相盼彼峩弁者色不变以口承露不肯咽终然贞白难自荐独向西风抱清怨
　　钱惟善【字思复号曲江居士钱唐人】
　　折杨栁
　　何处好杨栁攀条送逺行花飞渡江水客醉踏歌声秋色凄榆塞春隂接凤城一株不敢折为近亚夫营
　　洛阳陌
　　驱车洛阳陌周道何逶迟玉帛走侯甸金汤固城池潘令好桃李阮生多路岐铜驼卧荆棘索靖独先知镏堪【字子舆嘉禾人】
　　拟古
　　千金买明珠百宝装带钩宝带绾同心明珠垂两头美人结新欢托体相绸缪再拜称主寿持以奉千秋郑基【字本初三山人】
　　白苎词送谢叔久
　　征鸿至征斾举花发芙蓉满江渚吴姬约云歌白苎凝为朝云向君舞牵丝鸣玉张宴迟称觞听曲心自怡君之别会有期
　　王逢【字原吉号蓆帽山人江隂人】
　　费夫人
　　夫人姓费氏讳元琇江隂州知事朱道存妻也
　　青薲花白蒲水黄云日黤惨风悲凉停轳西向三酹觞旂旌葆幢来混茫若有人兮凛如霜星流电驰惟可望微言夙习大洞章功成拔宅居帝乡鹊河蟾竁肆翺翔笑援北斗挹酒浆帝曰钦哉无太康下为浊世扶纲常进规退矩礼自防钗荆裙布即孟光尊姑养之植德堂【朱氏堂名】堂阶珠树聮瑶芳明珰苍佩森琳琅挝钟考鼓乐未央楚氛遮天耀天狼飘然归宁父母傍正坐漆室忧葵伤官兵寇我加劒铓昊天倚杵海变桑身有溅血无回肠稽首再拜泪雨滂冁焉直上骖鸾皇
　　赵氏二女辞
　　女山隂游鲤山人至正十二年冬寇至惧辱投溪水中死之
　　游鲤山石髙孱顔游鲤溪水清洄湾中有峩峩青髻鬟望如春云不可攀壬辰仲冬寇蜂起乳臭将军先披靡民人颠连社稷圮我固当为贞白鬼后来小妹复被驱亦葬鱼腹全其躯山髙水清几千载虹月夜贯摩尼珠夜深鲛宫屏机杼风吹草寒髑髅语何由生长江沱间及见王睢鼓双羽愿回尧天行化日女子有家男有室地下甘心灯似漆
　　邓梓【字文若江西人】
　　锦雉圗歌
　　锦衣绣翼何扬扬棠棃花开春雨香雌雄并立羽未翔咫尺或是山之梁林深枳棘如人长摩挲竹枝思凤凰徐士荣【字仁则号五云先生章安人】
　　新街曲
　　东街南曲声婉扬西街北曲声激昂佳人唱曲不下楼楼下白马青丝缰昨日开筵击鼍鼓今夜合席调丝簧乐声亦似曲声杂人意岂如物意长只恐楼上人春光不长好宁知马上郎金璧非重宝向来恩爱江水深一旦残花与衰草
　　李复【字道原号菊庄老人宁海人】
　　吊烈
　　烈妇身可戮烈妇之身不可辱十年夫壻从逺征夜夜青灯伴幽独岂期沦落兵戈林长枪列防森如竹将军手刃秋霜肃烈妇怒视不转目分甘一死无生还烈火何曽燬真玉妾心匪石不可转妾心匪席不可卷捐躯念欲赴江流回首不堪江水逺誓将贞白归黄泉焉肯偷生求茍免若将顔色事他人为谁终身怀媿腼贞魂愿逐劒光飞妾今视死犹如归人生天地谁无死一死日月争光辉我哀烈妇歌此曲万古清风动浇俗烈妇絶胜烈丈夫丈夫临难犹畏缩惧死多忘食君禄回想烈妇徒慙恧
　　周之翰【字申甫云问人】
　　送马秋野千户出征淮西
　　霜原皛皛秋草衰西风猎猎吹大旗酒酣仰天数过雁落日满地青山低时艰不作升平梦半夜囦龙匣中动此行乘雪蔡州平书生拟献平淮颂
　　阮拱辰【天台人】
　　白露雨【并引】
　　至正己亥夏大旱至八月六日天气郁蒸云勃怒起众谓是日为白露节是日雨苗秀且不实言已震雷雨降民相顾怨咨若不能生者噫世之颠连困苦冀以求活于人者安知其非白露雨也作白露篇以讼雨师
　　白露雨民无辜小民忧旱吁且呼三月望汝眼欲枯汝来今日何为乎不为我祥复为我殃害我田穉甚于螟蝗嗟尔雨师兮罪不可量上天悯下兮仁德孔彰愿挟汝兮诉帝傍枭汝首刳汝肠祈丰年若雨旸坐见赤子歌乐康嗟尔雨师虽死兮其谁汝伤
　　雷击虵【并序】
　　至正辛丑夏予自瓢湖南放舟絶湖口而北时云日昼晦天西北有龙蜿蜒下垂雷怒若击物状舟人曰是龙下取水雨且暴至乃泊舟别溆见有虵当傍近地长可十尺许俯首不敢动舟人迫而视之虵且死矣予窃意是虵乘间出草莽间摇尾肆毒使不遇真龙在天则为害有不胜言者雷之击虵者有以哉因喜而赋曰
　　维龙其神为雨为云以利我耕耘以育我下民彼虵弗仁雷其震
　　彼虫之毒维蛇维蝮以囓我草木以倾我陵谷维龙弗伏蛇弗育
　　张枢【字梦辰陈留人】
　　将军歌
　　将军走马沙草场狞龙蹀躞鹰飞扬狡兔之窟四顾无所藏罝罿如云箭如雨满眼祸机宁脱此将军一日欢岂直百兔死君不见李斯非相才上蔡东门游猎子释善继【字绳宗会稽人】
　　大雪行
　　冬十二月岁庚午江南雪深一丈许衾裯斗粟何处寻冻卧饥氓不开户妻啼儿号面西东天髙听卑欲谁诉去年一极旱火赤今年一极大雨注官仓私廪例空虚苍生何以守环堵西北风尘未尽消当道豺狼又含怒明年宿麦纵连云挥涕无从扣箕禹凭谁寄语东诸侯恤民有道无轻举君不见曩时桑大夫惨刻只取身灭诛又不见只今曹黄须擢发数罪怜渠愚
　　释必才【字大用天台人】
　　即事二首
　　负郭有田多不种种熟军收要民送明年谁复事犂锄卒岁浑家受饥冻忍饥受冻可奈何直须检刮焚其窠去学短衣带刀箭倒刮他家养良贱
　　泗州仓厫饫雀鼠官有舟车难运取蝇屯螘慕急要粮巨室大寺遭鞭楚捧土悬知难塞河检家掠路伤民多分兵兼程走其下就仓食粟如之何
　　无题二首
　　饥虎狂咆奔城市急走闭门惊未巳有人直欲摐其矛毙之视若刑犬耳如此英雄世岂无位沈下僚困屠沽诸方噬人足狼虎袖手待殪将安圗
　　西家酒美门犬恶东家犬驯酒味薄遣沽就饮多在东积钱难用翻愁索凭谁毙却西家犬两垆吹香过客便不愁东槽风雨干到门自挈空瓶转
　　沈存【字肎堂云间人】
　　怀友人俞伯贞
　　去年秋风卷黄埃美人跃马沙边来今年秋雨洒白日美人逺上黄金台黄金台下燕山道漠漠寒云接衰草雁飞不断青天长长使征人路傍老美人美人胡不归清霜凋尽瑚枝临风三叹思欲絶悲莫悲兮生离别卢升【字廷举髙唐人】
　　啄木吟
　　啄木啄木穿林簌簌汝非攫肉又不啄粟何独蠧虫便尔欲树枯不复荣蠧死还再生汝能食蠧不再生我奏天子褒汝绣衣使者之嘉名免使蠧木为薪蒸
　　新嫁娘
　　新妇调羮汤小姑绣衣裳新妇不停手小姑不下牀新妇语小姑尔亦不自量尔年二八余宁久阿母傍请看绣针底文彩双鸳鸯春风一朝起持赠画眉郎尔姑别我去如我事姑嫜
　　范立【字叔中钱唐人】
　　逺游篇
　　仙人手把金芙蓉邀我上陟莲花峰两眼注入沧溟东浮云遮断扶桑宫白日西飞恐成晚架天五色横长虹凤凰仪羽备玲彩欲集不集无梧桐防防杳杳脱罗网亦有数防南飞鸿怒鲸崔嵬鼓鳞鬛浪中琐屑多沙虫从今唤起人中龙披虎豹谒九重舞干羽息武功泰和世上皆春风是时勒名留鼎钟左招黄绮右赤松长歌归去来山中长歌归去来山中
　　赋三色梅花
　　姑射肌肤白于雪夜出瑶台看明月罗浮仙人醉脸丹笑跨彩鸾下银阙相逢同过金母家金母小玉名陵华一色罗衫染蜜褐仍带丝囊盛紫霞瑚钩起真珠箔玉笛吹残风色恶羣仙齐怨老容华斑斑泪向鲛绡落
　　月夜调琴有作
　　横琴独坐花间月天地冰壶夜清彻凤凰栖老碧琅玕蹋碎琼瑶六花雪斯须化作苍龙吟风生太华秋隂隂有美人兮隔云汉调髙奈我相思心
　　瞿智【字惠夫昆山人】
　　从军行二首
　　年少去从军妻儿生死分弓开孤月影劒动七星文解识风云气能穿虎豹群不将身许国何以树功勋破敌三营外城头日欲低举烽连碛逺战气接云齐旌帜惊乌起铙箾杂马嘶只愁千里月少妇正悲啼徐孝基【字立本章安人】
　　见羣龙歌【辛丑夏至日赋】
　　黒崔嵬半空黒大龙蜿蜒小龙直天瓢倒泻银河悬海气空蒙海波立须防复有三四龙威棱气势如羣雄雷公击鼓玉女笑飞烟烈焰飘长风维时一隂凝下土六龙在天啓坤户阳刚奋发无停机久旱终当沛甘雨我方扁舟湖上行见之顿觉双眼明茫茫真宰不可诘乃知神物能通灵君不见叶公好龙妙圗画一朝忽有真龙下可怜辟易走且惊不识真龙足悲咤













　　大雅集卷二
　　钦定四库全书
　　大雅集卷三
　　元　赖良　编
　　陆居仁
　　古意二首
　　采莲多芳草种豆襍艾蒿马齿似蕙根鱼肠溷鈆刀举世方好竽锦瑟将谁操已矣屠龙技终身徒自劳王孙玉抵鹊公子金抵蛙夜光投暗室騄耳困盐车燕石锦十袭楚璞刑再加哲哉待贾翁怀宝无叹嗟李坦之
　　李太白酒楼歌
　　溧阳酒楼春水涯白也系马楼东家千金醉尽不复惜犹吹玉笛引吴娃日斜楼外春风起春愁满眼杨花里髙歌一曲下楼去传遍江南数千里锦袍绿水迷踪迹落日空梁照顔色江头尽日不见人楼上几年无此客倚栏仰看西飞云如何不饮忧其身只今寂寞千载后谁酹采石江边坟
　　山中苦寒歌
　　深山苦寒不可居门前积雪三尺余阴崖一夜石蜕骨寒溜万瓦冰垂须道人冻卧山之麓莫爇松明煮溪绿山阴孤棹期不来梦入幽岩闻折竹征西将军持短兵驰马夜渡黄河冰闗东诸将而欲裂严光独钓桐江雪
　　悲战士歌
　　吾闻上古无为天下治兵车首自轩辕氏汤武争王起征伐秦并山东乃称帝乱世英雄力排主四海生灵血涂地中原落木风飕飕一度兴亡一度秋乾坤百战日月黑泰华不动黄河流玉闗旌旗拂太白王师万里开絶域春风草绿师未还铁箭飞书问消息功名不愿万户侯富贵不愿千金裘但愿朝廷有道烽燧息结屋深山看青壁
　　李哲【字公毅号耕云前进士】
　　韩之卢
　　韩之卢猛捷世所无利口疾足逢时需豢以糠籺饲以余感激意气心力输平原八月秋草枯呼嗾诡遇当前驱东郭之防衣褐徒食邑卯地承其初尔祖于戍封时俱不侵不暴穴以居尔穷其蹄禽焉俘尽室累累恣所屠逞心得隽名欲沽北山有防貐南山有于菟大为民害尔勿除磨牙食人肉白骨委道途大为民害尔勿除闻其腥臊妥尾逋触邪既无獬豸德仁厚又不慕驺虞畏强凌弱心何如上天好生尔好杀逆天罔道天必诛一朝恶积残其躯形骸狼藉磔路隅傍人不恤掩鼻趋有孀其雌哭呱呱百兽率舞跄跄呼
　　孙华
　　宇文子贞至驿为松江诸邑田粮事赋古诗二章赠之
　　朝行谷水东暮行谷水西谷水日日流驿舟日日来驿舟来不已波浪日日起
　　朝行谷水西莫行谷水东傍人指驿舟舟中有春风春风吹谷水照见桃与李
　　商人妇
　　妾年将今笄嫁与东家儿东家儿贩江西夫妇五年三别离江西娼家花满蹊不知今年归不归春来还为作春衣满院杨花双燕飞
　　杨基【字孟载蜀人】
　　黄鹤生歌
　　君不闻眉山道士徐佐卿化为黄鹤朝太清还君金仆姑留得千载名又不闻穹窿小仙徐子贞翩翩自称黄鹤生链形蓬莱山凤臆紫燕膺千有六百年飞上白玉京玉京锦贝阙十二楼五城姢姢万青娥吹笙来相迎黄鹤生骨相奇金衣霜裙指而洪髀不饮华池浆不啄青田芝耻彼五色鸟览德辉下之浮丘不能招八公不敢骑飘然从西来不使上帝知帝遣紫虚君魏夫人夜乘白鸾来相追琅霄顷刻九万里追之不及鸾声悲黄鹤生请少留尔为黄鹤舞我为黄鹤讴便须吹玉箫登尔黄鹤楼楼髙几百尺见三岛十洲琼珠金光草铁网瑚钩楼今已捶碎瓦砾三千秋黄鹤生孰与俦毋乘腰纒人扶摇上扬州扬州琼花已枯死仙人不复来追游黄鹤生钳尔口毋衔紫泥书寄与西王母王母见尔笑起作小垂手黄鹤生来尔听昆仑十二峯朶朶芙蓉青上有双羽箭金镞孔翠翎为我取之来射此天狼里坐令谈笑间四海烟尘清尔亦策尔勲我为尔勒铭更呼薛少保圗尔云台形黄鹤不肯顾长鸣掉头去路逢铁龙君亹亹道其故龙君劝不止竟触龙君怒手挽黄鹤衣醉叱黄鹤住黄鹤不敢去飞绕三华树夜深铁龙睡不醒黄鹤髙飞不知处
　　董佐才
　　题考功掾金华范景淳风木圗
　　金华范氏忠孝门天道福善生贤孙苦云父母寿不永三复伊蒿如事存结庐墓门秋复春悲风拱木偏愁人弱枝凌空根入土根犹父母枝犹身木虽欲静风不止子虽欲养亲不俟由来大孝慕终身圣称虞舜贤曽子去年辟试铨曹吏回首乡闗二千里画得墓间风木圗比作座铭悬旅邸风吹宛似声号呼木身半着涕泪枯目之所至思所起百岁一日心无殊召公甘棠武侯柏惠泽在人人尚惜晚节移忠显令名报取劬劳恩防极
　　方寸铁为卢仲章赋
　　方寸铁百链刚吹毛劒锋秋水光镌勒妙儗郚竹房倒薤文连环钮通侯累累悬肘后伏趺蟠螭首颂德纪功垂不朽铁名已着霜满颅复得铁业传二雏勿劖元祐党勿刻詅痴符何如往补石经缺万古六书存楷模天下英髦知所趋伊谁之力丹丘卢
　　董纪【字良史】
　　短歌行
　　山鸟日日唤提壶劝君酒尽须更沽千金五花不足惜莫计囊中钱有无人生百岁几时好大是愁多欢乐少朝见开花暮落花昨日朱顔今日老为君起舞为君歌当年不乐奈老何
　　纪梦
　　梦中挟飞仙与我肩相齐手持绿玉杖脚踏青云梯弹指天门开天家难久稽培塿视三山九州一丸泥蓬莱自清浅海水忽流西金难半夜出又向扶桑啼
　　张枢【字梦辰】
　　生日自责三十韵
　　西有濯锦江东有自滚汤南有树头酒北有地种羊我生四维中曾无一线长仁兽乃驺虞瑞鸟为凤凰帝江解音律火乌识兴亡老我嗜书史亹亹空文章圣德不暖席贤知亦卖浆饭牛百里奚诬金同舍郎我何专一隅跬步费筹量缇萦小女子有策陈未央姬满甫髫龀对言如珪璋退耕力不任进升心未遑我发日种种我生日茫茫頽然六十翁宇宙须眉苍一子峭孤立力穑不救荒三弟各奋飞食禄天一方今年耳重听两眼无童光长笑却秦兵大哭救楚王少不同鹗荐老无事鹰扬今日届初度妻子具壶觞坐我方恻然置身桃李傍肴核杂前陈防酒弗愿尝听我心中辞援琴弹慨慷父母生我时艰险且徬徨三日不蓐食俾整棺衣裳皇天与后土覆载德汪洋展墓何许望望白云乡惟有防极恩九死不足偿妻儿悉我意嗒然摧肝肠请从事斯语没身不可防
　　髙啓【字季迪平江人】
　　明妃曲
　　都门尘拂春风面临别看花泪如霰君王惆怅惜蛾睂不似前时画中见白发呼韩感汉恩宁胡漫号阏支尊氊裘肉食本异俗不如但嫁巫山村黄沙漠漠无城阙指冷鹍弦夜弹歇相随万里到穹庐只有长门旧时月妾语还凭归使传妾身永弃不须怜愿君勿杀毛延寿留画商岩梦里贤
　　秋江曲送顾倅之江北
　　秋江月满秋潮大江上行人待潮过别离休说渡江难半日顺风船穏坐楚乡茫茫葭菼平使君来时雄雉鸣子弟从军渡江去几家犹住夕阳城水田虽荒饮常足芡米夜舂三十斛谁道繁华不及前户无征税官无狱渡江渡江君莫留江北乐似江南秋
　　刘原俊【字用章浚仪人】
　　过歌风台
　　六国无人祖龙死布衣提劒山东起八年置酒未央宫千载犹思复田里风飞雷厉来咸阳锦衣其如归故乡登台作歌醉眼白俯视四海诸侯王寂寞河边一丘土烟树苍茫接齐鲁行人何必重伤心世事回头今亦古
　　安将军歌
　　安将军紫髯铁面多战勲猛气散作西山云前年红巾入城府赤子满城谁父母将军血战城东门五百健儿齐奋武更有大郎猛于虎身属櫜鞬宝刀舞打马夺桥入贼坞杀贼尽作河边土将军父子真有功今日浑如画笔空将军功岂不好弁山入云青不了
　　朱堂【字堂】
　　聋婢辞
　　山翁有老婢凶岁家穷嫠十千质之归用以司晨炊丑恶固不论病瞆殊非宜指挥失西东百唤不一知主母大叫呶焉用痴婢为回头谢母翁听婢前致辞婢也病不聪婢也诚非痴世情恶察察偏听生奸欺郗生入幕賔卧吐王允之纷纷墙壁间属耳干人私殷牀惊螘鬬渡水笑狐疑作劳暮夜鸣黈纩左右规凡此非婢病婢病良可医奔趋及语言所恨见事迟口目且顺从手足可运持幸毋怵迫驱假以寛缓期犹堪偹汛扫或可贷鞭笞况在蒙庄书亦闻老聃师五音令耳聋六凿使性移不痴亦不聋聚室能无疵有耳未足喜无耳未足悲此疾何足卹此理端可推翁母闻婢言失笑几解颐勿轻聋婢痴更谓聋婢奇明年社日来乞酒为尔治万权【字仲衡】
　　兄入瓮
　　来俊臣与周兴对食问囚不服当何如宜置炭炽瓮人居其中无不服者俊臣出内状曰请兄入瓮
　　炭山髙赤如血炙天天欲然燎地地欲裂火鸦乱飞铁瓮热请君投箸坐瓮中髀骨焦枯自为孽鼷鼠捕貍鼠技竭蛛丝罗螫蛛先灭瓮中人岭南别
　　母提刀
　　仆固怀恩谋叛不朝归白其母母提刀逐而敎之
　　母提刀泣且敎臣当死忠子当死孝天王待汝恩不薄食邑太宁颁紫诰两虎争百兽笑我欲为国除残虣刳尔心谢三军断尔头告七庙呜呼贼子何烦老吾老释仁淑【字象原】
　　闗山月
　　白杨风萧萧胡笳楼上发壮士不知还羞对闗山月去年天山归皎皎照白骨今年交河戍明明凋华发交河水东流征战无时歇斗酒皆长歌歌罢泪成血
　　沈理【字原礼】
　　题苏小小墓
　　歌声引回波舞衣散秋影断梦别青楼千秋香骨冷青铜镜破双飞鸾饥乌吊月啼钩栏风吹碧火火不灭山妖哭入狐狸穴西陵墓下钱唐潮潮来潮去暮复朝墓前杨栁不堪折春风自绾同心结
　　释行方【字行纪嘉定人】
　　顾玉山草堂席上寓兴
　　春晖楼头春最早主人宴客情更好万斛蒲萄泻绿波一色毺剪芳草卷帘山色何冥冥吴天半扫蛾眉青乱云忽西起倒压白日停野狐啼烟道路黒海风吹雨蛟龙腥短歌长吁伤我情门前溪水声泠泠
　　董佐才
　　青藜杖【应试】
　　北斗城头风露凉阁名天禄隣未央卯金之子校书倦嘿思周孔参羲黄黄衣老人叩阁进青藜杖端吹火光光如昆山烛龙照几席炯炯须眉苍共谈来今及往古义理奥辞精详自非神功俄顷助经籍至道沦微茫大师灵寿谩荣宠葛陂龙竹徒荒唐岂如天上有太乙能使人间文运昌虽云过眉尺度短扶持圣敎千年长当代人才亦岂少好着更生居玉堂
　　俞镐【字孟京云间人】
　　拟古四首
　　李白一斗酒慷慨诗百篇一时纵豪放意气凌青天皇帝降辇迎天下称其贤悠悠千载下此道非不传汉祖云梦游当时曷为意执信系之归封以淮隂地一为陈豨谋功业已违志悴焉烦圣忧忠良勿宜废昭侯爱敝袴勿赏徒笑嚬孔明诛马谡克意在经纶一以待有功一以示无亲罚赏茍不滥大业崇千春魏记未云久司马怀其玺骨肉复相残敌人遂蠭起中有慕容氏崛然乘间起覆辙勿复蹈鉴之在青史顾彧【字孔文】
　　塞上曲
　　燕山苍苍塞土紫雪花如沙月如水穹庐酒暖貂裘温匈奴角声全部起将军弯弓发指冠指堕马猬心不寒士卒并持苏武节酋魁莫作李陵看
　　刈菅
　　刈菅种冬葵葵生菅亦生再刈葵必伤置之菅复荣地力既已竭灌溉亦匪轻终焉同草莽何以慰吾情刈菅当刈根始谋在深耕
　　余诠【字古平抚州人】
　　春梦轩
　　池青草色暖蝶晓花枝满花满复花稀春归蝶亦归蝶归春杳杳春梦何时晓推枕看东风几人春梦中袁凯【字景文松江人】
　　蚊
　　羣蛇戢戢方鬬争虾蟆蝼蛄相和鸣百足之虫行无声毒气着人昬不醒蚊蚋虽微亦纵横隠然如雷吁可惊东方日色苦未明老夫闭门不敢行
　　吴哲【字子愚华亭人号淡云野人】
　　题西省掾王继善望云圗时亲居钱唐
　　掾郎思亲仍好奇野服矫首天之涯白云何处是亲舍吴越山横双黛眉当时钓游在亲侧纵逐风云上京国一为微名归不得兄弟无人慰顔色漫把羮墙拟白云白云聚散愁纷纭九江秋早禄田熟负米趋庭手自饙
　　过里洋河
　　里洋河何汤汤奔流百折到泷冈砂矶湾湾里路长船头照见落日黄愁云低没双鳬翔樯乌孤征心徊徨遥空半作明月光凉风忽来吹我裳荻花夜白含清霜里洋河思故乡
　　夜雪有怀范玉厓叔中朱沧洲孟辨
　　江南地薄雪并寒缘江矮屋茅复单析薪束緼空燎眼春阳不暖先生槃西家利酤常苦酸东家垆头量子寛山公八斗焉足醉少须暂解双眉攒门前栁花飞作团瑶田珠树森防干邹枚僵卧竟不起对此欲赋谁同懽南州俊髦陆与韩躁进误刷凌云翰售才阮生急一官肉眼不肯空曹瞒沧洲渺弥玉厓巑岏二仙者流同余肺肝进直任公钩退屑淮王丹宗儒倡道富文学妙斡造化归毫端乃谓仲尼顔子不死亦易事忍见后天日月凋双丸今夕复何夕三山皆白鸾我欲邀二仙授简发漫汗仙兮素爱我御风谅非难戒儿预沽客一石此醉要吸六合万顷冰壶干
　　寄闽中兄子昭二首
　　日落咸池西回光丽幽厓阳精有时下死草生春荄凤羽亦翔集鸣喙相和谐脩名在早晚君子慰中怀有客扣我门手送闽中书我怀相感发愤乐在须防征途问生死加餐安起居乐只父母心富贵将何如王逢
　　题曹焕章松筠轩
　　焕章号采芝生云间人事亲孝好博古雅善书画过其所居松筠轩时焕章谢病却扫意晏如也壬子夏因哭母丧明作诗以赠
　　苍髯之官直节君曹生落落日与羣丘园傲兀岁寒月几簟飒沓隂凉云天风泠然露清洒山人曽来坐其下谷水秋髙一鹤飞门前过尽黄尘马











　　大雅集巻三
　　钦定四库全书
　　大雅集卷四
　　元　赖良　编
　　张以宁【字志道闽人】
　　蛾睂亭
　　碧酒双玉瓶独酌蛾睂亭不见李太白但见三山青秋色淮上来萧然满云汀安得五十弦弹与蛟龙听孙华【字元实】
　　夕阳
　　夕阳挂红鼓强半浸绿水斯须日渐下堆阜参差起老夫岸巾坐并入圗画里新新无停机拟议已非是人间希阔事终有变灭理如何旷土怀眷眷不能已
　　倪瓒【字元镇】
　　送李征士过荆谿访王司丞
　　何处寻狂客故人王子猷花落庭前树风吹溪上舟紫笋生春雨绿苹满芳洲心随酒船发怅望不能休
　　送李征君还扬州
　　二月桃始华淮南客还家阶前疎雨落堂上春衣薄为言沈约在吴中玉壶青丝酒如空春风相过蕙草绿芳菲满堂乐未终
　　钱璧【字伯全华亭人】
　　赠瑞云林上人
　　英英谷口云欝欝溪上林形影偶相值去留复何心握笔揽秋思倚窓延夕隂谁云市朝逺亦足慰幽寻郑基【字本初三山人】
　　拟梁简文五七言体送铁文彬左丞奉召还京
　　将军功葢世扬威净海隅蛇矛萦后骑虎衞促前驱三门开地甲八阵转天衢铙鼓潮头响竿旗日下趋飞梯蹑暗岛合璧示宏圗降丑寻封奏帝庭玺书衔凤落青冥再召伏波归阙下南荒铜柱已镌铭騑騑返驷马黄河春始融轻风流碧塞晴日炫雕弓栁坼秦山丽冰销泗水通锦鹘窥长坂白雁堕春空黄封将法酒羽檄候元戎麟阁圗形已预知更应设帐会瑶池夕敛花光歌吹歇御帖重颁纪宴诗
　　李垚【字象贤宁海人】
　　和友人过西郊韵
　　秋原晚萧旷杖藜荒迳微川迥众鸥集天清孤鹤归寒烟蔓草密积雨豆苗稀临流拟结构息鞅振尘衣释万金【字西白吴郡人】
　　赵千里田家四季圗四首
　　桃花浪已深杨栁风犹弱邻曲欣往来逢迎劝耕作犍犊不自暇老农良有托共醉社日尊陶然得真乐
　　其二
　　蚕事方告成鸣蜩有新声插秧雨初遍治草日不停杂坐髙树隂解衣午风清作劳时自逸孰谓非常情
　　其三
　　湛湛露华白萧萧枫叶殷黄云半已敛玉粒终不悭官赋戒早输农家期暂闲酒熟互招饮只在隣里间
　　其四
　　欣逢大有年囷积已稍丰涤场已十月朋酒邀诸翁处处歌击壤熙熙咏豳风儿孙自生长乐与尧民同释观通【字希逺宜兴人】
　　壶中荷花
　　爱此荷花红天然匪雕饰披披妍令姿停停映清湜风引菌蔯香露含瑚色寘之白玉壶光辉满瑶席周砥【字履道】
　　吴越两山亭
　　两山夹江水孤亭横翠微吴云与越鸟千古不停飞风厓洒松瀑月壑舞萝衣王气未消歇霸圗今是非长歌一杯酒扫席延清晖
　　王逢【字元吉】
　　题顔守仁竹石圗
　　广文穷益坚竹石研池出势却虞人旌籁隠伶伦律渭川春暗雨淇园寒落日凤深苍梧云茅檐花复实
　　题俞东冈六有斋
　　隠居古善人中岁税尘鞅座陈五经传楣揭六有榜俨若上帝临于焉岱宗仰昕曛贵循度瞬息戒或防賔师臯比拥儿孙蚌珠朗将见一家学乡术春浃盎世方骛虚逺俗复竞浮爽不圗窥横渠苇航排风上吁嗟清流辈既悼入厨党何阶名教间浩然独还往月林函疎影溪屿臻灏爽良觏匪后迟朋酒置牺象
　　苏大年【字昌龄广陵人】
　　题萱花圗为赖善庵赋
　　亭亭谖草花岁晚顔色好兴言北堂隂树之可怡老怀归归未能游子悲逺道披圗歌白云天末蜚鸿杳曹睿【字新民永嘉人】
　　赠顔守仁
　　吾友梦谷生其人美如玉平生铁石心刚介不可辱宁甘首阳贫寂寞在空谷怀哉能几见髙风激流俗玛鲁【字兼善会稽人】
　　述怀
　　流光何骎骎瞬息不我待忆从越山来忽复廿余载羇栖迫险艰形容为之改世泽嗟仅延生涯念何在冰霜岁云暮忧端际沧海积隂韬日月矫首重兴慨愿效商顔翁行歌紫芝采
　　叶杞【字南有京口人】
　　感衷二十四韵
　　贡赋通重译耕桑被九垓歘惊氛祲满不谓岁时催丞相兴师出纶音降使开紫泥封五采黄道绕三台奕奕宣光业桓桓李郭才阵云连朔野庙畧定风埃香糯江南饷蒲萄陇右醅马群金匼帀毳帐雪毰毸劒动彭城溃珠还甓社来长驱危破竹密令疾衔枚王者征无战羣雄势欲摧忽闻君命召竟勒将旗回中夏捐鸡肋清朝隠鸩媒义声从此逝锐气一时灰天迥威弧弛城孤画角哀火狐翻啸聚海鳄复喧豗欵附真遗患除封实戏孩民情犹耿恻天讨尚徘徊忧愤飞神爽疮痍映泪腮衮衣徒倚注肉食自舆儓河汉明如洗昆仑岂易頽孰矜黄鹄志羞上野鹰台微効宁无念篇诗信漫裁霜晴野空濶独立望蓬莱
　　董佐才【字良用】
　　题华亭朱孟辨篆冡诗卷
　　古初无毫楮羲画何由传孰知文字理已具河圗前神农洎苍颉俯仰极人天穗书与鸟书创制分后先畴锡禹时盘铭着汤年岐阳纪石鼓史籀称独贤矫若蛟龙蟠郁若锁钮聮科斗聿行漆形体因自然一从孔壁废重为经籍怜秦相约籀古撰次苍颉篇小篆遂名家劲健含姿妍登封及诅神金石纷雕镌下逮八分变化如云烟汉经煨烬余文敎仍敷宣保氏存六书学僮才九千扬雄纂奇字杜林解探研继踵非无人意气莫不全伟哉许祭酒搜罗归简编坠绪赖复举后学知相沿阳冰克逺绍铉锴造其近代郚与周笔势回奔川华亭朱茂才好古喜欲颠一扫世俗书习篆防食眠秦望并之罘碧落兼新泉小者案间列大者屋壁悬平生囊橐赀多充买碑钱功深学既精齿壮志益坚池鱼染皆黑铁砚磨将穿摹榻累万番期差古人肩师法正在兹什袭比蹄筌孙樵文自祭智永笔忍捐前脩不我欺我癖尤难痊嵯峨细林山上与浮云连譬彼汲冡书函之瘗其巅聚土封若堂劖石表为阡其阳碧树交其隂书带缘山灵谨呵护有名如有仙挥洒人间者显晦名非偏宝劒贾胡发玉押蔓草纒何如篆家光夜夜映星躔
　　王逢【字元吉】
　　沈一中清友为脩梜堂风露琴先寄是诗期过最闲园夜宿
　　一日焦尾脱十年孤凤喑欣遭运斤手妙得斵轮心溪馆茗烟薄石床萝月深携之肯枉顾侧耳阳春音
　　渊明把菊圗为居生遵谊题
　　解官赋归田把菊秋风前顾问刘寄奴何如傅延年















　　大雅集巻四
　　钦定四库全书
　　大雅集卷五
　　元　赖良　编
　　孙华【字元实号果育老人云间人】
　　至顺改元季夏大雨几月
　　雨欲沈三版天应隔万重元年书大水六月变穷冬消长闗时宰艰危泣老农蛟龙毋太横于尔卜丰凶召命因赴省以母老夜至嘉禾驿二首
　　岁晚离家客更深上水船犬鸣营柝外渔唱驿灯前逺役闗慈母孤忠仗老天极知朱绂贵无奈防衣妍汉使征求急潘舆定省频小人犹有母率土莫非臣岁俭盘炊玉家贫酒泛银自缘忧鹤发岂敢逆龙鳞张宪【字思廉号玉笥生会稽人】
　　次评廷佐喜见寺楼韵
　　髙楼名喜见逺客独伤心鞍马思刘备衣冠惜华歆曙光浮海濶秋色到江深送目防干久冥鸿入窅沈黄璋【字仲珍华亭人】
　　遣兴二首
　　满目烽烟在经春血泪垂素无投笔志空有挂冠思江总真能仕陶潜托赋诗独余心炯炯静夜月应知牢落悲生计艰难叹索居母兄皆寄食儿女久无书井邑兵戈满郊园瓦砾余伤心春雨过农事定何如徐孝基【字立本章安人】
　　宁海道中早行
　　中岁事行役劳生卒未休大星垂野白逺水际天浮土俗鱼盐富民居橘柚稠何年谢尘鞅归卧此林丘刘壖【字小斋江隂人】
　　送朱自明调闽宪掾
　　昭代急才贤君今甫妙年闽中乌府客江上米家船美化移蛮俗清风敛瘴烟好寻京兆老珍重玉堂仙释宗衍【字道原】
　　吴江晚泊
　　风壤三州接江湖一水分虹消沧海雨日落洞庭云客意终难尽渔歌实饱闻长思陆鲁望不出可防君
　　秀州东郭舟中
　　自在眠沙鸟参差入郭舟山林吾计拙天地此身浮晓气成云住晴波杂雾流揽衣疑厚薄十月暖如秋释元本【字立中】
　　柬许廷佐
　　近闻新出处水北古招提雕鹗凌尘出骅骝顾主嘶失弓还问楚抱瑟谩过齐道上将军树诗篇莫浪题
　　怀归
　　忆昔兵戈际艰难觐省归庭闱欢进酒弟侄戏牵衣慈竹春隂合萱花夕露微即今怀父垅祭扫久相违程煜【字彦明维扬人】
　　过太湖
　　击楫中流去西风客思催地吞南极尽波撼北防回蛟馆悬秋月龙宫起夜雷濯缨人不见长啸倒金垒杨基【字孟载蜀人】
　　夏夜有怀二首
　　重露澄秋色轻风生夜凉碧看湖草乱红爱渚莲香有弟徒相忆何人不异乡悲笳在城上双泪落衣裳西月离东井黄云近紫微秦州今日乱汉使几时归故旧皆朱绂风尘只素衣流萤念孤寂相照入綀帏邵思文【字彦文】
　　简报国寺僧清逺
　　闻说招提境空王紫翠中法王新象驭天子旧龙宫爱酒慙陶令能诗忆逺公欲寻方丈室相续晋贤风
　　浙江亭
　　极目钱唐上千山列画屏雨晴江树碧潮落海门青对景悲王导移家忆管宁临风一惆怅沽酒慰飘零梁天祐【字祐之华亭人】
　　乙未岁遣怀
　　四十今年是乱离生百忧身居南海上家在北山头对酒心先醉看花泪欲流时危赖支遁禅榻重淹留董章【字士明四明人】
　　挽穆尔古苏
　　大夫宁制敌元帅岂容文白发难防母丹心只为君虎狼千里战吴越半江分落日孤城在忠良死后闻
　　次友人韵
　　唐室何多难诗愁杜拾遗皇天终厌乱圣德本无亏自比当年事空怀故国悲一般思弟妹不在汉钟离许弼【字廷佐黄岩人】
　　凉雨
　　大云将晚灭凉雨忽西来天地秋先到江湖客未回思家空有泪忧国岂无才万里闗山道谁怜庾信哀鲁渊【字道原曲阜人前进士】
　　题马文璧秋山圗为卢仲章赋
　　野馆空山里林泉象外幽淡云初霁雨红叶早惊秋路转山藏屋桥危岸倚舟直疑人境异便欲问丹丘俞俊【字子俊】
　　叹息
　　百年同转烛五十始知非老病侵腰膂浮云苦鞿闲门罗可设今雨客还稀空羡茅堂燕翩翩傍母飞沈钦【字钦叔】
　　寄刘小斋
　　村迥落叶赤江空寒日黄野鸦随处宿官栁自成行无路归秦客逢人问楚狂长歌一回首凄恻向沧茫张枢
　　得共辰弟诗次韵寄安庆建宁二弟
　　三弟一书归经年万事违舟移安庆雨云作建宁衣老去知心少春还见面稀闲愁无着处开遍野蔷薇释原瀞【字天镜云间人】
　　重九二首
　　旧日重阳节唯寻麯米春忽经时到眼但觉老随人白发虽多难黄花不厌贫登髙本无意踪迹愧红尘故旧俱沦丧人情转寂寥驱驰逢九日牢落是今朝把菊难为醉囊茰兴自消江乡独无赖风雨暗萧萧顾天禄【字谨中】
　　次韵夜泊二首
　　海近潮初上江清天倒流故乡频入梦此地独维舟落雁沈霜镜潜鱼避月钩不眠催早发歴歴数更筹城郭还依旧人民似昔非故乡南去逺奉使北来稀水落波声小天空月色微客舟随处宿浪迹几时归释静慧【字古明】
　　寄梅雪朱隠居
　　何处风篁好渔庄路匪遥水光清暑簟花影赤阑桥座客分诗卷邻姬浣酒瓢离怀无可赠春梦过兰苕顾彧【字孔文】
　　客夜
　　露下碧梧白风生玉籁幽闗河今夜客天地十年秋鼓角悲新鬼衣冠忆旧游都将周顗泪洒遍黒貂裘买闾【字兼善】
　　和年弟闻人枢京城杂诗四首
　　凤诏颁初罢花隂转玉墀盐梅调鼎餗丝竹奏咸池风静炉烟直云开扇影移紫薇花下客争赋夺袍诗山势北来逺河流东去长天阶罗虎拜帝室降龙祥石鼔苔痕碧金盘露气凉惭无董贾策三伏献明光落魄南州士看花愧不先未承金马诏及见玉堂仙日月开双阙星河丽九天何阶近帝衮身惹御炉烟霄汉楼台涌春风燕雀飞樱桃臣旧赐苜蓿马新肥清漏传银箭红云防衮衣穷经晚进士惭授一官归
　　雪
　　朔风吹破屋曙雪下缤纷六合浑清气千山尽白云老蛟深闭蛰独雁逺呼羣想像西湖路梅花痩几分
　　春雨有感
　　晓雨连山白春云压地隂丛篁栖雀乱芳草落花深水濶西江眼天长北阙心孤桐闲在壁忍操越南音吴哲【字子愚华亭人号淡云野人】
　　寓上蓝寺和镏公辅
　　逺俗依兰若清心爱竹房净携苍玉佩髙卧白云乡近座天花密开函贝叶香方庭凉月上随意据胡牀
　　题盛本初居易斋卷
　　自分驱驰嬾那知践履深风云难强防箕颍亦何心屑屑齐门瑟悠悠梁父吟周行信如砥吾道孰销沈叶杞【字南冇号漪南】
　　幽怀
　　季子长游日张翰早见几秋莼侑鱼饭霜叶满貂衣诡遇遭时宠才猷与世违予生伤往事甘老故山薇陆焘【字子临四明人】
　　野晴
　　雁影乡书外江聋客思中野晴秋获竟村逺晚炊同松桂如违约文辞任嬾攻潇潇吹鬓雪又见荻花风大雅集巻五
　　钦定四库全书
　　大雅集卷六
　　元　赖良　编
　　冯子振【字海粟】
　　杨花二首
　　曽与行人惜翠条而今飞絮满河桥一分流水萍初碎百尺春风雪未消微扑妆楼啼半面乍粘舞席折腰沾泥更傍谁家砌帘户新声紫燕娇
　　婉娩春光与愿违悠扬风日暂无辉不随芳树千林歇还趂游丝百尺飞梦落吴蚕欺薄蠒心随代马恋征衣凤池踪迹逡巡到未忍飘零拂钓矶
　　袁伯长
　　寄僧
　　白塔亭亭透夕阳芭蕉深处碧窓凉江神夜诵光明偈天女朝闻解脱香斋鉢午空乌守树经台云冷鹤归房平生愿结西方社却笑渊明作吏忙
　　寄子昂
　　故国王孙佩楚兰春云凉月倚朱栏玉箫曲趂莺声啭金鼎香随蝶梦残碧沚波清堪把钓黄尘风急倦弹冠外家文物惟君在笑我冰姿跨晓鞍
　　张翥【字仲举】
　　寄周伯温
　　天子临轩授钺频江南无地不红巾铁衣逺道三军老白骨中原万鬼新义士英灵虹贯日仙家谈笑海扬尘多将满眼凄凉泪哭尽平生几故人
　　送宋本礼部状元调选还京
　　圣主求贤礼数崇策名髙步冠南宫乘槎析木天津上奏赋甘泉卤簿中染翰墨凝仙掌露护衣香散御炉风只今帝业熙千载正待儒臣黼黻功
　　寄陈子华时留淮海
　　凤在阳冈鹤在臯相思空遣梦魂劳箫吹夜月江桥酒槎泛秋风海市涛故国山川吴分野美人词赋楚离骚琼花新制争传冩应使扬州纸价髙
　　项炯【字可立】
　　金陵怀古
　　江左夷吾浪得名豫州英槩亦沈冥夕阳枯树山如赭秋雨荒台草自青汉苑玉鱼谁复葬昭陵石马已无灵可怜白发商人妇犹向灯前唱后庭
　　楚声夜起国殇悲运尽东南事可知塞上竟推金马去冢间俄见石麟隳祝宗端只先期死丞相空闻后出师落日半江秋寂寞乳鸦犹绕万千枝
　　陈文杰【字汉卿】
　　汉阳道中
　　老翁八十卧田庐回望中原泪满裾盗起山东多似螘民移河内半为鱼总戎已见开金甲优诏曽闻下玉除白首孤城州县职无由得奏一行书
　　吴克恭【字寅夫】
　　送唐汉卿
　　春风颠狂复细微吹波荡桨动人衣野桃叶小流莺至官栁条青江鮆肥稍别未嫌频作恶相逢自识故应稀腐儒窃禄真何补回首沧洲白石矶
　　薛常州端午雅制
　　端午宫词进閤门侍臣应得忝芳樽御罗画扇金花细瓮蠒朱丝玉臂温太子题诗成故事前朝报国荷残恩更求医士三年艾携向壶冰炷自魂
　　张以宁
　　钱唐怀古
　　荷花桂子不胜悲江介繁华异昔时天目山来孤凤歇海门潮去六龙移贾充误世空无策庾信哀时尚有辞莫向中原夸絶景西湖遗恨似西施
　　题钓台
　　故人已乘赤龙去君独羊裘钓月明鲁国大名垂宇宙汉家小吏待公卿天回御榻星辰动人去髙台山水清我有长竿数千尺坐来东海看潮生
　　孙华
　　凤山怀古四首
　　宋家事业如汉晋遗史班班今尚存南渡衣冠元帝纪中山庙社靖王孙海门龙去秋潮横宫树鸟啼夕燐繁已恨无人似诸葛生憎何物学桓温
　　王气中流甲马营残星还绕凤凰城斯文自可同三代诸老犹能语二京穉帝有车将白璧太皇无舰载苍生只今四海渐声敎共戴尧天乐太平【天兵压境陈宜中启谢太后欲请三宫浮海且云舟航已具后曰临安十万百姓能尽载否遂降王师】
　　故汴人材轶汉唐东南文物尚张皇荆吴形势倾丹凤伊洛源流到紫阳宇宙自来闗厯数江山浑不管兴亡空余车马尘埃市犹作鲲鹏变化乡
　　莫向登临起叹吁故宫今是梵王都麒麟馺娑荒荆棘鹦鹉频伽长苾蒭辇道久无黄面葢寝垣谁置白浮屠望江亭子依然好时有胡僧置酒壶
　　俞俊【字子俊号云东华亭人】
　　渡江
　　腊月六日狼山下浪花如雪势吞舟隔江隠隠闻吴语去国遑遑学楚囚白发慈亲初属望青衫倦客不胜愁幸存杜曲桑麻地敢望班超万里侯
　　楚州夜泊
　　漏鼓声频欲四更野航灯火对愁明城头楚语惊乡梦船尾吴歌动客情漠漠水云听雁度潇潇风雨自鸡鸣离羣逺道何嗟及未必江湖老此生
　　次髙原朴见寄韵
　　年少簪花压帽檐飞觞走斚竞春空余老泪青衫湿遮莫新愁白发添生计有涯蚕上箔公庭无事鸟窥帘昔人漫说扬州鹤自笑熊鱼岂得兼
　　董佐才
　　题顔炳文梧竹轩
　　髙梧十寻竹千挺一尘不到轩中央凤凰夜栖碧云暖翡翠昼鸣苍雪凉声度书窓叶堕井影来棋局梢过墙何当拂衣逐归隠日拜慈亲称寿觞
　　董纪
　　题友人山居
　　烟萝寂寂防柴扉路入苍苔一径微江燕定巢来自熟岩花结子落还稀修琴有制先抄谱沽酒无钱更典衣采药山童终日去夜深常与鹤同归
　　张枢【字梦辰】
　　送友之戎幕
　　金吾上将开东阁白发参军起曲阿严武故人惟杜甫马周知已独常何龙蛇久鬬系兵甲乌兔髙飞避网罗慷慨平生两行泪哀时更比别离多
　　宋处仁【字智民华亭人】
　　杏园
　　天宝年中锡宴开慈恩寺里看花来雨香晓润金泥帖霞影春翻绿玉杯诗客锦囊还可赋花奴羯鼓不须催只今万树胭脂雪遗核应惭董奉栽
　　灞桥
　　石罅赪虬幻殻存将军旧业许谁论波浮沆瀣吞虹影玉琢连环锁地根花信雨晴春酒馆栁隂楼倚夕阳村蹇驴奔走红尘客破帽题诗合断魂
　　卢升【字廷举髙唐人】
　　为王淡渊真人题登瀛桥
　　仙翁作桥临岱宗木公金母来往同银河一夕失乌鹊白日半空垂紫虹云飞每傍石槛过水流直与丹池通我尝曳杖蹑其上彷佛如到沧溟东
　　束宗庚【字章孟】
　　题如一源防云轩
　　白鹤步苔窥短楹浮烟微动鬓丝轻玉尘落碾雷声殷琼乳满瓯云影横心入蓬莱仙路杳书传谏议梦魂惊却疑说法神天坐散乱空花双眼明
　　张璧【字景辰陈留人】
　　嘉禾
　　城楼倒影落湖波湖上风帆镜里过归客自炊菰米饮小娃争唱竹枝歌梭头艇子轻于叶雪色沙鸥白似鹅此地将军战时血春来丹渍藓痕多
　　横溪
　　扁舟东来歌扣舷四顾云水心茫然蛟龙见窟不敢唾星斗满身如在天打鼓卖鱼江雨歇看山濯足溪风颠解衣典取酒一石醉伴忘机鸥鸟眠
　　朱芾【字孟辩云间人号沧洲生】
　　寄张子政
　　野政老人隠者流清溪绕屋似愚沟自编蒲叶作素简时泻松花洗玉舟仲连未遽蹈东海孺子还复栖南州别来清事想不废诗成应画李营丘
　　沈伯脩
　　怀铁雅先生
　　烽火南归鬓未华草亭在水东家绿筼新长参差玉璚树能开顷刻花坐按小娃歌白苎醉呼稚子整乌纱麟洲别业清无暑翠盎时浮五色
　　释守仁
　　寄友人归上洋
　　四月南风吹白沙春江游子思无涯读书未筑樵东舍送客先归海上槎万里黄尘悲战马满城红雨乱飞花伤心不折湖边栁更待重来驾小车
　　柯九思
　　飞龙亭
　　谢安墩上新亭好玉斧銮旌纪昔游五色曽瞻天子气六龙俄起帝王州元戎谈笑收京阙阿阁论思侍冕旒一卧沧江今白发鼎湖云断使人愁
　　送黄链师
　　橘皮书壁走龙蛇池上芭蕉又见花北阙恩承新雨露西湖光动旧烟霞春风日长都树秋水星回碧汉槎修月功成三万户蕊珠宫里诵南华
　　周之翰
　　石棊子
　　棊子湾头千丈涡沈星出世恐无多自然黒白分明见天巧团圎不用磨本与闲人消日月却敎平地起风波不如煮作仙人供更觅山中烂斧柯
　　王泽
　　寒食有感
　　天星夜落水犀军又见吴宫走鹿群睥睨金汤徒自困仓皇玉石竟俱焚将军只合田横死国士曾无豫譲恩风雨明年寒食节麦盂谁上太妃坟
　　释原本【字立中】
　　寄杭州许万户
　　八月钱唐蜃气红守江诸将谩论功遐荒未尽归王贡南海初闻奉使通帅阃旌旗低白日山城鼔角起悲风不须吊古追前事秋草离离满故宫
　　释静慧【字古明】
　　题天马圗
　　八尺飞龙十二闲飘飘来自岢岚山曽陪八骏昆仑顶肎逐羣雄草莽间落日倒行悲峻阪西风苦战忆重闗拂郎可是无新贡天步于今政险艰
　　沈铉【字文举】
　　赵松云故宅
　　故国西风王气销瑚玉树半漂摇曾瞻东壁回天象故着南冠续汉貂第宅空存森衞防墨池干尽尚兰苕髙情一去风流逺梦忆箫声第几桥
　　释志琼【字蕴中】
　　深秀亭暮春述怀
　　空庭雨湿聚华茵回首东风忆逺人玉砌香销行迹防雕防吟彻别愁新楼台半是前朝景桃李都承旧日春归燕多情还恋主衔泥双拂画梁尘
　　俞镐【字孟京云间人】
　　寄董良用先生
　　东望云山翠且重烟波咫尺是娄淞十年为客荒三径百里怜君住九峯把酒每怀彭泽令放歌甘作鹿门农阖闾风景浑非旧愁听寒山半夜钟
　　董佐才
　　细栁营【应试】
　　棘门灞上皆儿戏只数条侯细栁营天子徐行恩至重将军不拜礼非轻渭城万树春隂合汉室千年塞冦平他日从知可坚卧岂愁奔壁有吴兵
　　张守中【字子政】
　　次韵堵无傲中书宣使过维扬二首
　　鹤鸣雨后淡云天三月花飞水满川暖吹欲迷沽酒馆春城还泊载书船新诗句法传江上壮岁功名到日边潇洒使君怀抱濶相逢又喜五门前
　　扁舟古渡栁隂隂移近芜城日未沈水上楼台人唤酒花边箫鼓客留心一宵烟雨迷清梦万里江山入壮吟还忆帝乡春色满碧桃花暖五云深
　　顾彧【字孔文】
　　无题二首
　　滦河开国世还淳职贡梯航防不賔珠树木难炎土物紫驼黄鼠朔方珍雕题火老锼金珥漆齿夷王冠玉麟荒服年来朝贡絶包茅责入竟何人
　　百年盛业自天开化洽周南陋汉才朱鴈每从东海获白禽还自越裳来绣衣玉斧严丹陛衮冕桓圭列上台政典有余戎备畧秋风满地独兴哀
　　张昱【字光弼庐陵人】
　　寄王梧溪
　　仙舟曽记过南堂鸣鸟髙梧日正长胡蝶重来春梦觉牡丹欲尽燕泥忙当时賔客知何往此日音书或漫防犹有白头王粲在独将词赋动江乡
　　买闾【字兼善会稽人】
　　感怀
　　闗河北望正愁人且复云间托此身一片丹心昭日月数茎白发老风尘箕裘嗣世惭无子菽水承顔喜有亲自是故园归未得杜防啼破越山春
　　题叶隠居雪蓬
　　朔风吹雪满溪湾一叶凭虚独往还击楫正思歌玉树举头惊见失青山晓穷沧海糢糊外夜泛银河浩荡间笑杀当年韩刺史苦寒骑马度蓝闗
　　叶杞【字南有号漪南京口人】
　　杨文举先辈辟宣政院掾
　　西方象教被中华宝币丝纶示宠嘉冠冕总依金粟影香云常近紫薇花日长台院机仍暇春满湖山迹未赊独喜掾曹儒自守只将经史载三车
　　谢杨建德过举
　　艰危怀抱一时开忽拜黄堂手札来鸿鹄风髙罗刹渡燕莺春满客星台亲闻政尔嗟垂白清议无烦到不才闻说棠隂多树德倚楼长咏北山莱
　　挽樊参政
　　公讳执敬字时中济宁之郓城人由丁卯进士累官拜侍御史转江浙省参政至正壬辰徽寇陷杭城武臣野遁公单骑前驱战死于岁寒桥下
　　中台侍御新参省南纪妖星正合围主将向来推右族汉人那得预戎机戈麾落日先身死云惨青山未骨归惟有鄂王双宰木岁寒防水逺含辉
　　挽杨贠外
　　公讳乘字文载济南人由参议府掾累陞江浙省贠外郎徽寇陷杭朝廷以大臣失守罪罪公既依故人章彰德居龙江至正丙申今太尉时称王中吴遣使聘焉公笑曰吾岂事二姓遂经死
　　太息南冠久陆沈百年风节见于今王嘉不赴公孙诏朱泚宁移秀实心辽海有灵归夜月荒原无树着秋吟不知江汉新降鬼曾忆天朝雨露深
　　挽杨左丞
　　讳谔勒哲字世杰广西之武冈人兵兴率苗不应募英慓勇悍所向多克官至海北道元帅江浙省丞相达实公义之承制拜公参知政事时淮张氏称王中吴势卷浙右公振师复省治保嘉禾既张氏降江浙省奏拜张太尉淮南平章行枢密知院公加本省左丞越二年张发兵掩袭丞相隂拱竟不之援公婴城闭守且斩赐马享士卒谕以大义拒战十日遂经死弟巴延同死之幕下贠外郎王国贤尝直言侵丞相丞相杀之
　　马首星河半壁天东南保障岂徒然越佗新拜中朝命吴会重颁至正年故土未归师竟老长城虽坏节能全碧梧池上蹲孤凤他日应惭义鹘篇
　　挽余忠愍公
　　公讳阙字廷心青阳人明经登癸亥榜同进士第二人兵兴以淮西宣慰使出镇安庆时寇起上游逺近瓦解郡当淮江冲要公坚守六年日夜御战朝廷声闻不通刍饷道阻公经心纬思赏罚信号令明与士卒同甘蓼由是俘获莫计卒以援不至食且尽城遂陷公偕妻子尽投水賔从偏裨同死者六百余人
　　淮江风急鸟蛇空特立旌旄板荡中万里孤悬班定逺满城忠烈汉臧洪琼林星汉回文运皖国云山誓武功尚忆綉衣行部日遗民挥涕浙河东
　　吴哲【字子愚】
　　读文丞相唫啸集
　　忠臣就死古来多丞相谋生脱网罗要为春秋明汉贼忍题风絮泣山河纲常道在诗千首骨肉情长赋六歌留得精诚等光岳奸魂佞魄奈愁何
　　丙申三月从平章左公总戎临安过南山访杨铁厓先生时谿涨马不克渡延伫口号
　　旂旐晨趋十万军衞青幕府事纷纷卧龙不逺沧溟窟走马来看馆阁文春过名山花乱落雨晴飞瀑路难分先生髙伴洪厓啸独向溪边望白云
　　丁未二月廿五日西江有感
　　姑苏台上白云飞城郭人民半是非方寸有时防匕筯梦魂无夜不庭闱从来北地音书絶漫恐还家骨肉稀孝道未全那敢死暗将孤泪湿征衣
　　小孤山【俗缪为小姑上有圣母庙像在焉】
　　中流玉卓迥无羣大海雄藩自楚分【宋髙宗大书顔其厓曰海门第一闗】絶顶薫香常蔽日靓妆楼阁不藏云孤根闇直龙栖宅乱水平铺鸟篆文我欲维舟明月里为神鼓瑟候湘君题豫章镏孝纪所藏米元晖画卷时久不得东吴消息
　　淞阳之君何处寻展卷聊复慰幽心门前鸎去花事毕屋里雨鸣江树深微茫汉月堕燕草窈窕吴歈成越吟南宫仙人独不死白云岁岁苍山岑
　　遣兴答李道源
　　徒步何忧髀肉消赋归无待楚辞招摩挲药笼三年艾濩落人寰五石瓢簑笠雨淹沧海钓斧斤晴趂白云樵游仙枕上西池月转觉东华曙色遥
　　七夕漫成
　　乌鹊梁成岁一过灵风此夕度鸣珂鸾钗再合骈金股牛渚重来失素波巧落人间征应少愁归天上别离多回车身黯无消息香雾云鬟奈尔何
　　寄题王梧溪先生乌溪隠居【有幽贞谷濯风所】
　　陆海嚣尘竟不开早从人世得天台扶藜洞口晴云出濯发林端夕吹来述作才长劳汗竹谋谟筹在润生苔喜闻家政传诸子十亩黄云总酒材
　　和张拱辰辈中秋传波韵
　　颇怪清狂废客眠桂花飞雨落琼筵宫壶漏转乌啼树仙佩声微鹤上天载月轻槎浑泛叶吹云长笛总如椽百年髙会谁能识一为新诗作浪传
　　王嘏【字伯纯】
　　送秦东海法师游上清
　　为爱仙山絶世氛苍苔寂寞路难分白羊岁久浑疑石琼树春深半是云洗药泉香龙蜕骨吹箫台迥鹤成羣隠文秘诀无人识我欲相从一问君
　　寄倪元镇
　　赤水丹山隔两尘麻姑书信莫辞频久知鸿宝飞腾术独许青云磊落人賔戏能消春昼永茗香聊试石泉新东风回首松陵道重拟携书与卜邻
　　送钱思复提学归曲江旧隠
　　湖海多年鬓欲银一官依旧广文贫淹留浊世惟怀土寂寞青衫不受尘酒伴凋零元自少诗筒来往莫嫌频曲江春水应无恙安得相从与卜邻
　　林洵【字季文天台人】
　　送顾谨中赴国学二首
　　洪武初年监学开大明天子育英才不徒贞观儒风盛载喜新罗子弟来佩影三千环璧水书声日夜彻蓬莱君今此去文名著行见奎光近上台
　　春来四海喜升平花气浮香日月晴仪凤舞庭为世瑞神驹脱御向人鸣英年好试春秋学美誉曽传月旦评圣主求贤端为国虎头不负有云仍
　　陶宗仪【字九成丹邱人】
　　征怀楼为章处士赋
　　楼倚青霄护赤阑时时登眺頫人寰窓含虚影东西泖坐挹清晖四五山古道寂寥惟自适野情萧散寄余闲埃迥隔圗书秘好约游仙共往还
　　送殊上人游武林听法
　　湖上诸峯入望青寻幽歴歴记吾曾半蓬残雪溪南别一锡闲云雨后登时向定回闻戒法便从悟处剖宗乘明年二月还相迓且说传来第几灯
　　胡谦【字彦恭云间人】
　　题张子信雍冀纪行诗集后
　　有子早传丹桂芳明时上国快观光平生学业真无负弱冠声名独擅场清渭水流春汩汩太行山色晓苍苍此行足慰平生愿拾得骊珠满锦囊

　　大雅集卷六
　　钦定四库全书
　　大雅集卷七
　　元　赖良　编
　　李孝光【字季和号五峯永嘉人】
　　鉴湖
　　贺家湖里见秋风放翁宅前东复东两边云树忽逺近十里荷花能白红行人濯足银河上越女梳头青镜中我欲张帆上南斗扶桑碧海与天通
　　丁复【字仲容号双桧老人天台人】
　　寄茅山黄京师
　　飇轮峰头鹤下空华阳洞口百花红长林药草无人识上界蓬莱有路通烂醉前年春作客颇怜去日老成翁丹砂不遣来城市故着题诗寄葛洪
　　送僧之浙东
　　我家浙东海水西危峯髙上作天梯蛇喉尊者秋归洞虎背禅师夜过溪晓日桃花山更好春风药草路多迷何堪相送寒江上短发频搔不更齐
　　张天雨【字伯雨号句曲外史钱唐人】
　　答铁雅先生二首
　　弄水摘花春可怜风雨倦寻茅步船我家南坞有灵石龙井西头无杜防野鹤乳雏畏人过弱栁委地趂蚕眠子云胡为甘寂寞后世何人知太
　　黄篾楼中但饮酒楼下长沟鳬雁多湾头桥防迷青草阔处风来生白波馋奴竟煮脱防笋老鱼戏唼如钱荷诏书寛大来海角河北饥民争倒戈
　　镏若水【字澹斋澄江人】
　　因观张仲举张景亮和卢廷举诗次韵
　　乃翁同醉郁轮袍花老都几树桃湖海交情三世旧儿孙文彩五云髙石门仙去春如梦翰苑诗来句入骚山月江风无尽兴酒瓢何日为重操
　　倪瓒【字元镇号云林子毘陵人】
　　送赖善卿采诗
　　陈诗昔在周盛日删诗已是衰周余祖述孰能加四始研穷我已后诸儒嗟子用意亦勤厚听音知政非迂疎愿排阊阖献采录坐变四海如唐虞
　　题本立中上人云山望松圗
　　西望云山何处亭鹤归松栝秋冥冥上人不废蓼莪句山室长书贝叶经未应佛法外孝弟定感仙手镌碑铭过家上冡世代隔恸哭亭前萝月青
　　次朱孟辨见寄韵兼柬立中蕴中二大士
　　江水空清好卜居会冲春雨过平湖云山欲觅无声句花果夸传没骨圗莫倚陆机曾入洛最怜张翰独思吴本琼二士平安否应共清吟对酒壶
　　顾瑛【字仲瑛号金众道人昆山人】
　　唐宫词次铁雅先生无题韵十首
　　天寳鸡坊宠贾昌宫中蝴蝶满钗梁锦防昼浴天骄子绛节朝看王大娘芍药金防开内苑蒲萄玉盏酌西凉月支十万资胭粉独有三姨素面妆
　　莲花池畔暑风凉玉竹回文宝簟光贪倚画屛看翡翠误开金锁放鸳鸯轻绡披雾夸新浴堕髻敧云衒晚妆笑指女牛私语处长生殿下月中央
　　五色卿云护帝城春风无处不闗情小花静院偷吹笛淡月闲房背合筝凤爪劈柑封钿合龙头泻酒下瑶罂后宫学做金钱防香水兰盆浴化生
　　龙旂孔葢拥鸾幢步辇追随幸曲江鸟道正通天上路羊车直到竹间窓桃花栁叶元无恨燕子莺儿各有双中贵向人言近事风流阵里帝先降
　　秘阁香残日影移灯分青玉刻盘螭琵琶凤结红文木弦索蚕缫绿水丝金屋有花频赌酒玉枰无子不弹碁传宣趣发明驼使南海今年进荔枝
　　近臣谐谑似枚臯侍宴承恩得锦袍扇赐方空描蛱蝶局看双陆赌樱桃翰林醉进清平调光禄新呈玉色醪密奏君王好将息昨朝马上打围劳
　　虢国来朝不动尘障泥一色绣麒麟朱衣小队髙呵道粉笔新圗徧写真寳雀玉蝉簪翠髻银鹅金凤踏文茵一从羯鼓催春后不信司花别有神
　　五王马上打毬归赢得宫花献贵妃乐送閤门边奏少祸因台寺谏书稀侍儿随幸皆颁紫骰子蒙恩亦赐绯娣妹相从习歌舞何人能制柘黄衣
　　新制霓裳按舞腰笑他飞燕怕风飘玉蚕倒卧蟠条脱金凤斜飞上步摇云母屏前齐奏乐沈香火底坐吹箫只因野鹿衔花去从此君王罢早朝
　　宫衣窄窄小黄门踯躅初开赐缥盆夜月不窥鹦鹉冡春风每忆凤凰园爱收花露消心渴怕解金呵见爪痕只有椒房老宫监白头一一话开元【评曰十诗绵聮缛丽消得锦半臂也】郯韶【字九成吴兴人】
　　和报复元秋兴
　　大星出海芒角稀新月隔林光景微空山无眠鸡犬静独树忽惊乌鹊飞已喜朝廷寛赋敛侧闻南国尚戎衣钓竿早晚落吾手日日放船来小扉
　　郑蒙泉链师子午谷圗
　　子真今住子午谷乃在蛟门西复西绕屋长松落晴雪倚天絶壁立丹梯春回大壑三芝秀月满空山一鹤栖归去看圗望瀛海定应沐发候天鸡
　　郭翼【字羲仲昆山人】
　　送人游武当山
　　武当诸峯何壮哉大朶小朶青莲开圣中居天地户赤日下照金银台神六眼电光走山鬼一脚云头来道人再拜望北极应带满身星斗回
　　怀铁雅先生
　　扬子十年官不调湖山不负谪仙才洞庭铁笛龙吹得后土琼花鹤寄来车子看花将一辆雪儿劝酒抝连台时时对客理索月色罗衫小衩裁【评曰人呼老郭为五十六以其长于七言八句也观此二诗可知】
　　成廷珪【字元章维扬人】
　　送张思亷
　　读书不逢万乘尊挟策肯傍诸侯门放歌苏台晚山碧濯足太湖秋水浑千金未易买骏骨一饭何足哀王孙风尘拂衣且归去髙卧桐江云水村
　　顾逖
　　赠张玉笥
　　张公学武万人敌玉笥读书三十年未请尚方诛佞劒且营东海买山钱异乡感慨秋风雁故旧徘徊雪夜船好作黄金台上客于今郭隗在雄燕
　　赠马敬常
　　戎马纷纷北渡河将军勋业尚蹉跎十年鬓发时看镜万里风霜夜枕戈知己有如齐鲍叔得君无复汉萧何锦衣未解归乡国南越封王属尉佗
　　茅毅【字子刚广陵人】
　　次丘克庄韵
　　弱流瀛海三千里明月扬州廿四桥云拥鼇头山在望风吹鹤背路非遥参差琼馆瑚树缥缈红楼碧玉箫二老往来人所羡欲凭画史写生绡
　　次成元璋韵
　　淮南故老凋零尽独有先生是俊髦到处谈诗听夜雨长年作客典春袍山云堕地忽九朶湖水鉴空无一毫即景怀人思何限诵君佳句课儿曹
　　髙志道
　　送俞子俊调平江府判
　　耆童罗拜长洲上正是官船到岸时流水落花西子宅故家乔木范公祠爱莲池上留嘉瑞种树云间动去思素壁髙堂应看画公余还有寄来诗
　　次杨铁史饮西湖亭韵
　　惟知湖上新亭好百岁襟怀一笑开今日共怜吴下客与君且尽掌中杯夕阳半壁白鸥过秋色满帘鸿雁来勲业未成头欲雪几时重筑钓鱼台
　　赠程彦明
　　不见璚花近十年月明无复看神仙已知陈迹俱长往欲赋闲情絶可怜茅卷秋风谁补屋波干沧海忽成田故人邂逅徒兴感且觅江南买酒钱
　　陈尧道【字宗逺因所居自号竹林处士嘉禾人】松瓢斋为王好问赋
　　身外微皆长物一瓢饮足寄苍虬壶中日月县林表天上匏下磵幽器大从来成濩落时危那复事沈浮只忧尚渴陶唐化未放先生学许由
　　赠穆尔古苏
　　小范胸中有甲兵檀公身后坏长城大星堕地中军怆白马凭潮霸主倾碧血不随金石化丹心长贯斗牛明会稽尚与浯溪并谁与磨厓刻姓名
　　李复【字道原天台人】
　　题华亭监县奉御酒省亲卷后
　　昔年司钥奎章阁父守芙蓉江上城问寝不防人子事乞归深荷圣恩荣亲庭喜动五防服御酒香浮双玉罂今日南来花满县累茵列鼎重闗情
　　赠张万户征闽凯还
　　瘴雨蛮烟逺蔽空只将谈笑荡群凶旌旗后卷妖星殒鼓角秋髙杀气雄已喜张良还灞上更须龚遂守闗中凯歌声动天顔喜金虎三珠拟报功
　　郑洪【字君举永嘉人】
　　白塔寺
　　江山襟带尚依然王气消沈已百年八叶龙孙东入海六宫防女北归燕铜驼荆棘西风里石马莓苔落照边玉防游魂飞劫火五陵嘉树不啼防
　　浙江亭
　　海门潮水贯长虹天际山形隠伏龙南省官曹终日醉西陵烽火隔江红黄金不铸岳武穆青史直书刘巨容萧瑟江南哀不尽庾郎词赋若为工
　　冯以黙【字渊如号弹铗生云间人】
　　云山楼为杨竹西赋
　　絶海髙楼吴下闻金山秦山春日曛仙人玉笙下紫凤神女螺鬟洗白云金碧芙蓉开锦绣蛟螭烟雾湿秋文上头三月东风急防防飞花入舞裙
　　秋日登楼感兴
　　秋满江楼四面开楼头风鹤飞回天空西北峯峦绕日薄东南鼓角哀紫葢黄旗归象纬越罗楚练照舆台凭轩无限凄凉意叹问平安信使来
　　张枢【字梦辰号书巢生陈留人】
　　秋兴二首
　　百战闗河血未消将军谁是霍嫖姚中原板荡悲周室西楚纷披属汉朝甲帐珠帘非昨日玉楼金屋丽层霄兵麾满眼归无处愁絶秋风栁万条
　　天上旌旗绚彩霞人间鼙鼓杂鸣笳祸延江汉三千里殃及城门百万家萱草有情低傍竹棠棃无主乱开花掉头归去秋风晚争似鸱夷一钓槎
　　钱元方【字彦直云间人】
　　寄李紫筼
　　谪仙今住五茸西醉后嬾披宫锦衣天上玉堂无梦到中山书艇载鹅归白云满屋诗连轴大泖当门鲈正肥安得造君清隠处紫箫吹月转山扉
　　题谢氏仲允一掬泉
　　石湖之澳有甘泉一掬清泠絶可怜金鲫跳波明月上彩云浮石紫苔连流杯夜醉云松伯洗笔春留铁笛仙翠阁红阑谁是主东山太傅子孙贤
　　吴毅【字近仁富阳人】
　　题君山吹笛圗
　　洞庭帝子罢张乐铜龙夜啸秋冥冥老蛟起舞珠宫月白石乱殒银河星赤壁孤舟泣嫠妇苍梧别泪啼湘灵钧天寥寥万籁息君山一发烟中青
　　郑采【字季亮永嘉人】
　　送姚子章之浙东帅掾
　　南纪四明维浙左孤城百雉接风涛越裳客去得犀角日本船来看宝刀元帅旌旗开外阃掾郎才略服诸曹帐中羽檄何须草政爱防州诗法髙
　　送果上人游雁山
　　雪消山色涨东州最好天台雁荡游背负青天缘鸟道面承飞雨看龙湫深春林麓多金刹落日江湖自白头石上玉芝应拾得念吾无物可销愁
　　尤存【字以仁吴郡人】
　　送李紫筼归淀山草堂
　　积玉溪头水拍天草堂只在淀山前鸣鸠啼鸟青春里古木疎篁落照边仙客近传飡玉法故人时送买山钱相逢未尽一杯酒陆相祠前又发船
　　释昙噩【字梦堂四明人】
　　题杭州报国寺仪凤轩
　　涛江之上青崔嵬山势逺从天目来钱氏岂能当王气郭生端复是仙才光摇海旭九苞动影拂云霄双翅开为我翩然览辉下一轩着此亦宜哉
　　释宗衍【字道原中吴人】
　　春日西湖怀古
　　钱唐父老眼看天破国犹能话昔年江草忽嘶闗北马风帆不返海南船空陵落木无人扫废苑余花只自妍此日西湖回白首功名若个在凌烟
　　秋兴
　　一别空山旧草亭衣裳五见防秋萤沙沈短艇余菰米苔卧长镵老茯苓弱水蓬莱那可得瞿塘滟滪不须经归帆早晚吴波里嫋嫋凉风望洞庭
　　释梵琦【字楚石四明人】
　　送康上人之京
　　花隔深宫栁拂墙少年仍值好春光风飘玉佩萦云曲日射金炉夹道香一色楼台天荡荡九衢人物海茫茫箧中旧笔今零落犹记题诗凤沼傍
　　释元本【字立本丹丘人】
　　富春归隠圗为铁雅先生赋
　　小桥流水隔红尘亦有渔郎解问津要路只闻收壮士好山还许住闲人每思李愿归盘谷独爱严陵老富春便拟采芝歌隠曲白云红树漫为邻
　　泊双井亭有感
　　凉飇微动水云收鸥鹭无声泊处幽露落梧桐双井冷月明砧杵万家秋贪欢尽醉吴姬酒长往谁同范蠡舟最忆多情郑司马琵琶和泪上江州
　　送赵佥宪还司
　　执简曽趋玉几傍绣衣犹带御炉香九重哀诏苏民瘼一道澂清肃宪纲兴学已尊周礼乐好贤多纪汉文章鲸涛已息豺狼伏归骑嘶风满路霜
　　释智寛【字裕之号云海吴中人】
　　送王尚书转漕还京
　　白发兰台老郑崇野人争识旧乘骢青冥斧钺来南国碧海楼船驾顺风夜指星枢天直北晓瞻云气日华东趋朝正及端阳节细葛承恩出汉宫
　　送王景华道士之京
　　羽客思归尺五天双鳬直上紫云端玉箫声彻春空迥宝劒光浮夜月寒梦入瑶台香冉冉步趋青琐佩奉顔重进长生箓南极星回太乙坛
　　释永彞【字古鼎云间人】
　　南屏雨中
　　五月雨声连六月南屛云气拥柴扉林峦有穴山精出岩谷无人石燕飞诗句偶从行处得家乡多在梦中归晓来杖策湖头去春水溶溶没钓矶
　　李节【字处约颍上人】
　　寄唐伯顺
　　鹤林宫里故人逺谢傅宅前秋水多乌帽吟余还放棹黄庭写罢更笼鹅平头奴子金盘露皓齿佳人白苎歌不得相从渡三泖月明清夜奈愁何
　　和髙以敬韵
　　别君九见岁华新邂逅相逢亦可人灵鹫峰前看飞瀑鹤林宫里度残春时时送客伤南浦夜夜占星对北辰莫话当时旧游处落花芳草倍伤神
　　徐津【字仲盟江隂人】
　　哀李江州
　　强敌西来把汉旌浔阳烽火照江明朝廷重镇推虞诩风雨孤臣失杲卿战哭几家思旧尹鬼兵长夜护空城王师百万知何地春草春波独怆情
　　客怀
　　白云回首暗巫门绿发苍苍碧眼昏乱后情怀千日醉故交文物几人存秋深狡兔先营窟日落归鸦尚识村楼上风髙笳鼓急楚乡多有未招魂
　　释昙埙【字大章天台人】
　　送王宗礼尚书趣运还京
　　转海云涛万里赊长风指日望京华南州已入诸侯贡北极初回奉使槎内燕宫花迎马酒御沟官栁拂龙沙从容好奏安时策遂见车书混一家
　　次韵答慈元恕
　　茅屋住在清江西潇洒浑无俗客过流水自悬舂药碓落花闲度煮茶锅不耽石三年酒只赋梁鸿五噫歌退食归来尘事少旧游回首隔风波
　　陆炯【字晦叔号书篷漫郎吴下人】
　　送郑德和检讨之融水县尹
　　清朝才士多如雨之子声华重讲筵天上玉堂辞圣主岭南花县得英贤蛮烟秋暗桄榔洞瘴雨春深茉莉田莫道衡阳无过雁好题书寄五云边
　　达溥化【字仲囦号鼇海茏城人】
　　读班叔皮王命论
　　丹凤黄龙降自天玉皇金鼎在遗编汉皇未必从陈胜秦帝何曽愧鲁连尧圣善推行揖让啓贤能继事相传叔皮宏论终天在好为群雄一再宣
　　凤凰山望朝日
　　沧海全吴当百二坐临溟渤郁陶开日含金雾天边出潮卷银河地底来云净定山浮砥柱天髙秦望见蓬莱东南樯橹年来少独向江头一怆怀
　　张以文【云间人】
　　秋怀
　　草阁柴扉抱鹤汀石田老圃事躬耕函闗望气青牛驾泰砺书功白马盟汉主山河千古在伍王潮汐几时平坐看落日枫林晚厌听江城鼓角声
　　刘俨【字敬思钱唐人】
　　南屏别墅圗
　　竹里深藏听雪斋花边小筑御风台云岚倒影水天迥蒲苇有声山雨来内史幽情觞咏乐右丞别业画圗开何时许我游真境野色桥边蹋紫苔
　　舟中漫兴
　　青天缥缈吹云衣碧水颠倒插翠微三家五家村舍出一防两防沙鸥飞栁枝袅袅拂过艇苔花斑斑生钓矶风尘不到是乐土故人莫怪入城稀
　　丘民【字克庄防城人】
　　题柯敬仲竹
　　奎章阁下文明日徧写琅玕寄逺游踈雨夜啼湘女泪蜚鸾朝下羽人丘月移帘影金闺梦风度箫声玉宇秋几见画圗怜往事碧云凌乱使人愁
　　和顾仲瑛平湖草堂诗韵
　　十二行窝总是春平家湖上草堂新养来白鹤须敎舞浴出花骢不受驯桂树谩歌招隠士鹿门今属姓厐人锦囊合贮诗千首声价流传海内民
　　送友人入杭
　　又随南雁过钱唐不道并州是故乡江上秋风莼菜美山中春雨石田荒杜陵老去宁防蜀江总归来不是梁欲采芙蓉赠君去锦云零落倍凄凉
　　沈震【字伯脩华亭人】
　　题春晖堂
　　萱草花开满北堂绣帘垂地护清香晨羞进馔冰鳞美夏扇迎风暑簟凉春晖生寸草澄澄璧月霁孤光瑶池宴罢蟠桃熟白玉壶中日正长
　　镏堧【字小斋江隂人】
　　送曹德辅都事督海运
　　画省郎官亲海漕龙骧风熟防颿飞银河天阔开黄道析木星髙近紫微汉室重看粮饷足边庭今见欵书归定知刘晏朝回日秋水光生御赐衣
　　送徐性全归东州
　　三月江南杜宇啼鹤坡风暖水平堤故人别酒交情重游子归舟客梦迷谢传堂前春树合越王台下暮山齐到家依旧多新咏棣萼萱花取次题
　　送李象贤归省
　　秀拔赤城山水奇吴松江上久相知每怀衣锦还乡志犹忆担簦渡海时乔木百年存阀阅髙堂重庆享期颐莫因猿鹤频留驻天上风云已有期
　　张经【字德常京口人】
　　次铁雅先生韵
　　春风满袖折花回髙卧云间百尺台天上赐袍香雾湿河东献赋日华开频烦太守髙轩过屡见元戎小队来我欲将车侍亲去防衣花底学提孩
　　全思诚【字希贤华亭人】
　　送黄仲珍会试
　　唳鹤滩前冻雨收賔筵载咏鹿呦呦右文天子春秋富劝驾诸侯礼数优日下五云生北阙天边一鹗起南州遥知入射丹墀策象管翩翩思不休
　　寄虞彦髙县尹问疾
　　陶令西山去养疴秋来病减几分多千年松下得琥珀万壑雨余生薜萝有客馈鱼供野酌何人击竹和樵歌长吟不尽相思意矫首霜前一雁过
　　邵思文【字彦文】
　　感兴二首
　　闻说昭王未筑台此生空抱济时才青衫外史江南老白发中官海上来自信文章追董贾可能游侠效邹枚春风处处堪肠断莫上层楼看劫灰
　　凤凰山下野花开又见东风燕子来主将深居营玉垒王官行乐载金罍裂麻解使阳城哭作赋徒令庾信哀多少髙人隠屠钓尚推门第不论才
　　白塔寺感怀
　　浮屠千仞独崔嵬宫殿巍巍尽劫灰玉树已消龙虎气青山长绕凤凰台城头战鼓连云起沙觜残潮带月回万里英魂归未得不思泥马渡江来
　　成廷珪【字元章】
　　赠绫锦墩隠者钱庆余
　　手拄乌藤五尺长山行时着古衣裳缺文自补云间志卖药多收海上方茆屋秋风催酿林锦墩春雨看移桑野人笑指长安路马足车尘有底忙
　　袁举【字仲征】
　　秀峰怀古
　　汤池壁垒让王城奴隶犹闻至德名差阙久摧神木柱胥祠仍荐血毛牲空山落日狐狸出荒径秋风麋鹿行横槊豪吟竟何在水流东去寂无声
　　袁藏用【字显仁】
　　赠道士
　　十二灵鼇戴五峯道人家住蕊珠宫苍龙出匣劒气紫朱雀在鼎丹光红夜泛星槎游瀚海早朝天阙步刚风羡门相遇知名姓言在东华碧简中
　　释至璚【字蕴中】
　　次李菊庄韵
　　十二行窝取次游道人处处任风流草衣疎散乾坤老蓆帽飘萧湖海秋太白狂歌沽酒馆元龙髙卧读书楼相思两地同明月南北谁云异马牛
　　黄常
　　题海云楼
　　见说飞楼髙入天凌云东望海如川乾坤影浸三山树吴楚青连万古烟鹤背笙箫天籁发龙嘘帘箔夜珠悬从游拟答登临愿试上慈航一问禅
　　书怀寄陈参军
　　双瞳澄彻紫髥飘早沐河阳逺见招赤羽旗前催草檄青油幕底卧吹箫大堤花鸟还应好南徼烟尘苦未消羡子匡时足经济余波幸见及渔樵
　　俞庸【字子中号凝清斋】
　　堵无傲讨贼获功任金坛县尹久别无信作此寄之
　　春入椒盘岁复除故人不寄一行书虎头年少方投笔鹤发慈亲正倚闾雕鹗云霄扬羽翮犬羊巢穴悉丘墟丈夫出处皆前定莫向明时较疾徐
　　次韵陈伯昂见寄
　　闗河瑟瑟暗烽烟矫首遐观独怅然徒见舟车劳驿使未闻山泽访遗贤参横古塞初寒夜霜满征衣欲曙天自笑儒冠只如此穷通何必卜筳篿
　　病起口占
　　忆昔辞家塞北游朝来何事怯新秋床堆药裹尘侵几风静书窓月满楼伏枥长鸣怜老骥引杯含泪惜吴钩旌旗明灭西城路落日长烟起暮愁
　　董成【字性存嘉禾人】
　　送俞子中之弋阳尹
　　出宰江东试左轓津津喜色动椿萱大朝恩泽承三世命服光华萃一门壮岁风云诚有待秋空雕鹗正髙骞弋阳父老郊迎久预播清声已可论
　　赠杨山居太史
　　曽怀荆璞诣天闗雨露恩深赐佩环玉笋簉班跻凤沼金闺通籍侍龙顔尚书听履星辰上太史蜚英翰墨间厌直承明动归兴锦衣光彩照湖山
　　送俞子俊丽水巡检
　　为官当作执金吾膝上须横丈二殳会见黒头峩獬豸试看赤手缚于菟醉歌击碎玉如意猎较射空金仆姑眼底猩鼯俱扫迹胷中有策致唐虞
　　杨逵【字道夫号康荘子江隂人】
　　访王麟棷不遇
　　王公子家江水隂芙蓉为裳锦为心焚香雨轩兰叶净下榻月馆梅花深丹山凤皇不易见碧海瑚无处寻有客相思在空谷岁月仰望来佳音
　　许璞【字叔瑛华亭人】
　　九日有感
　　世事惊心节又催短衣破帽立荒台斜阳木落乌争噪絶塞云深雁欲来十载江湖蓬鬓改几家篱落菊花开平原白骨知无数谁向西风酧一杯
　　次成元章韵
　　海内风尘十载过莫年漂落奈愁何读书避地衡门小拔劒成功甲第多魏阙又闻来白马唐家还复献金鹅野人翘首云林下拟读昌黎石鼓歌
　　董佐才【字良用号胥山人】
　　读杜诗有感
　　几年京国暗戈矛沦落谁怜杜甫愁春漏也曽嗔录事秋饥仍复问彭州平生忠义穷逾见小技文章老更优我亦此身无定处夕阳孤倚仲宣楼
　　次韵述怀
　　大块茫茫本自然杞人无事谩忧天百年流景如双毂一饷懽情直万钱不是溪山嫌客赏何曽风雨为花怜细推物理休鞿束回首故人空墓田
　　题俞凝清小楼【凝清善画】
　　户牖翛然树杪开小楼新结俯池台书声直与浮云抗画幅遥临列岫来岂可胡床留俗客莫敎明月照空杯元龙豪气今谁继述作须凭沈谢才
　　林洵【字季文天台人】
　　观丁祀
　　风作秋声度八寰骏奔多士旦趋班宗周礼乐脩禋祀尊鲁衣冠拜圣顔凤扆香飘凉月下龙旂影动瑞云间万年道统垂天地洙泗东流绕泰山
　　董纪【字良史】
　　送石达卿受淮南之辟
　　当代搜罗急俊英岂容徒老鹿门耕淮南幕府多招隠水北山人最得名参术正须归狄笼盐梅甫用入商羮只应湖上秋风起犹为鲈鱼惜此行
　　钱惟善【字思复】
　　三味轩为张国祥赋
　　三味轩中品物殊客来日共饭雕胡四腮鲈鲙吴中有千里莼羮洛下无孙子流芳真好事人生适意是良圗不因命驾秋风起那得髙名在五湖
　　知稼穑轩为国祥赋
　　轩居谁扁知稼穑张仲孝友世多贤再三叹息戒无逸什一征输期有年睡浓黄犊夕阳里兴在白鸥春水前迎寒送暑无限乐试诵豳风七月篇
　　蒋惠【字季和】
　　从军漫兴
　　士卒连艘寂不哗晓牵百丈步平沙霜横劒防明秋水风飐旌旗绚防霞最忆仲宣能去国犹怀张翰苦思家无端又值江天暮落日苍烟动鼓笳
　　城东小饮柬郑明仲刘复雅
　　青帘挂处泼醅浓握手吟行夕照中满地雨晴芳草绿近墙水暖小桃红当时不忝登龙客今日惟怀失马翁却青蚨同一醉归来戍鼓又咚咚
　　钟律【字伯纪汴人】
　　赠一斋进士
　　前朝进士今为庶海上淹栖岁食贫风雨厌看花富贵冰霜爱写竹精神南州冠佩闲中老北极星辰梦里真邂逅相逢同一笑苍顔白发老遗民
　　方克常
　　题春亭思亲卷
　　暖风拂面百花红日日思亲望五茸梦入承顔惊白发欢生捧檄动慈容从官岂惮云衢逺归觐宁辞水驿重莲幕长才今小试化民匡政致公忠
　　庆叶振翁八十诗
　　八十仙翁两鬓银梅花标格玉精神田荆树老千年泽窦桂香分五色春花下长歌来窈窕膝前行酒舞麒麟广寒更有嫦娥约待看飞虹析木津
　　孙闰
　　立春日次陶玉楼韵
　　春江春水绿沄沄江上人家日欲曛水木尽随龙角化寒暄已【阙】土牛分纵横谁复论王霸翻覆徒怜作雨云坐老年华心益壮生憎鳬鸭乱为羣
　　题罨画清晓圗送刘录事
　　朝日团红映两厓水光晴漾锦纹沙竹枝草带森鱼鬛云白山青相犬牙玉气春浮仙子葢画桥人似武陵家银瓶且尽船头酒千里情思隔县衙
　　用石上海仲谦韵送李治中之绍兴任
　　勾吴客上越王台驷马騑騑佐郡来霸主尚怜文种死苍生空忆谢安才带江襟海东南胜万壑千岩紫翠开已喜民间鱼稻熟篾楼酾酒句新裁













　　大雅集巻七
　　钦定四库全书
　　大雅集卷八
　　元　赖良　编
　　唐珙【字温如会稽人】
　　过洞庭
　　西风吹老洞庭波一夜湘君白发多醉后不知天在水满船清梦压星河
　　墨兰
　　瑶阶梦结翠宜男误堕仙人紫玉簪鹤帐有春留不得碧云扶影下湘南
　　孙华【字元实】
　　枫桥夜泊
　　画船夜泊寒山寺不信江枫有客愁二八蛾眉双凤吹满天明月按凉州
　　倪瓒【字元镇】
　　苏台怀古
　　望中烟草古长洲不见当时麋鹿游满目越来溪上水流将春梦过杭州
　　李节【字处约】
　　次冷起敬韵
　　金刚岭头山雨晴深林黄鸟最多声草堂隣近应咫尺楼子正同双树平
　　张以宁【字志道】
　　题烂柯山效宋体
　　人说仙家日月迟仙家日月转堪悲谁将百岁人间事只换山中一局棊
　　释祖铭【字古鼎四明人】
　　题熨襁圗
　　练光帖帖雪光开倩得邻姑熨未裁郎在征途儿在眼十分寒向意中来
　　陈昌
　　寄谢履斋
　　水沈香冷簟纹清风入疎櫺鹤梦惊今夜天边好明月清光偏照阖闾城
　　释元本【字立中】
　　秋夜怀崔府尹
　　银河淡淡月微明花药防边络纬声为问洛阳崔太守几何秋色在江城
　　释克新【字仲铭番阳人】
　　次鐡雅先生送沈链师韵四首
　　防稽山前贺狂宅句曲洞口陶仙家参差楼观五云里飞佩时时凌紫霞
　　词章近接杨夫子丹术追师魏伯阳昨日有书无犬送只令孤鹤逺传将
　　白云作衣霞作裾太平不爱紫金鱼驴骑酒肆得佳句都向琅玕节下书
　　茆斋门泊武湖航絶胜王家辋口庄明月满天秋满地碧箫引凤坐胡床
　　徐孝基
　　寄孤云上人
　　能诗亦足张吾军何处林泉不寄身最爱竹西归旧隠掷杯海上看飞尘
　　程煜【字彦明】
　　题明皇竝笛圗
　　华清宴罢卷霓裳重立东风竝海棠凤琯莫吹新制曲有人乘月倚宫墙
　　郑东【字季明永嘉人】
　　题衞明铉山水小景为管伯铭赋
　　故人招我雁山傍更入秋云结草堂至今未满李征士白首犹贪著作郎
　　余阙【字廷心】
　　京师送友
　　光禄桥西惜解携春星欲傍露盘低自来宫栁多离思更着城乌在上啼
　　题小景
　　长淮烟水绕城斜壮士依依漂母家日暮槎头人不到蜻蜓飞上野菱花
　　孙华【字元实】
　　赠日本僧观语孟
　　日木沙门性颇灵自携语孟到禅扃也知中国尊朱子不学南方诵墨经
　　钟虞【字安期吴江人】
　　送梁子才还宣城二首
　　粤王城下水潺湲照尽行人鬓影班日暮登临倍酸楚直疑身在木山
　　荔枝树下三年客识得王家十八娘恨杀钓龙台下水送君先去防人肠
　　春雨杂兴次韵二首
　　谁向春风吹洞箫荡舟女子画双桡不愁沾湿鸦头袜愁杀螺江两度潮
　　别院笙歌深复深美人何处写琴心寻芳休怯春泥滑明日池塘长绿隂
　　翁仁【字德元章安人前进士】
　　题柯敬仲墨竹
　　湘江何处吊湘妃极目愁云是九疑欲寄所思秋水隔凤箫吹彻玉参差
　　冯以黙【字渊如】
　　墨梅
　　一枝竹外梦春酣零落绡裳舞翠岚天淡水平山月小有人吹笛过江南
　　金翼【字敬德天台人】
　　题耿恭拜井像
　　据水先须护上流凿山抵用井中求司徒不为将军请安得残兵脱虏囚
　　题明皇曲江春宴圗
　　五云楼阁拥层防帝子金根御白鸾日日醉花临上苑春风不似蜀中看
　　束宗庚
　　偶题
　　渔波微动上湘帘圎沼初成小镜奁叶底翠丸青可摘小娃手送吴盐
　　董纪
　　絶句
　　东风细雨湿窓纱日晏黄蜂未报衙芳草满庭随意绿时时吹落碧桃花
　　小迳斜穿入竹林曲防通转亚花隂墙隈势逼风如旋落地残红几许深
　　俞俊【字子俊】
　　次韵俞仲桓见寄
　　白发和愁取次生闗河千里故乡情自从秋雁南征后日日淮边问客程
　　秦州夜泊
　　芦叶萧萧恼客眠推篷看雨月在船渔舟破晓入城去街头鱼蟹不论钱
　　张枢
　　题贵妃笼鹦鹉圗
　　内苑宫人紫绮袍金笼鹦鹉翠丝縧当时亦有承恩者不独云霄一羽毛
　　宫样蛾眉翠黛齐髻鬟微按鬓云低自言鹦鹉能言语不道渔阳动鼓鞞
　　买闾【字兼善】
　　八月既望访古鼎上人时庭桂盛开因赋絶句以赠
　　桂花隂下坐谈空怳在清虚玉府中海月满庭秋一色天香和露滴西风
　　春晓
　　香雾空蒙落月低六街官马散银蹄芙蓉帐底梦初醒卧听栗留花外啼
　　张守中
　　得家书
　　半年京国梦乡庐曽买卢沟双鲤鱼昨夜灯花今日喜江南稻熟有家书
　　顾彧
　　读汉史髙帝纪有感
　　汉髙功业与天髙首祀尼山用太牢博士未兴书有律不能无意责萧曹
　　郑昕【字彦升华亭人】
　　夏德辅荷亭会衞叔刚仝饮值雨二首
　　翠华拥出三千女玉杖扶持八十翁若使此花能解语主人日日醉春风
　　芰荷着雨洗红妆未必莲花似六郎一种风流人不识碧筒还胜紫霞觞
　　【阙】
　　【阙】
　　枝上双双老白头双飞双宿意绸缪问渠何道头能白穏处安身不滥求
　　赵镇【字元鼎号寄轩吴人】
　　题渊明像
　　托咏荆轲恨未消解官却赴逺公招至今三月门前栁犹向东风懒折腰
　　徐醉墨小景二首
　　浓淡烟云带石林藤花如雪草堂深只疑龙井山头雨飞过西湖作晚隂
　　皮艇子钓鱼翁乌桕根边寄短篷落叶不知深几许吴淞江上问秋风
　　题玉环调鹦鹉圗
　　画防花暖露初干妃子春容白玉团含笑从容调鹦鹉不知胡马入长安

　　大雅集巻八
　　大雅集后序
　　天台赖善卿客授云间课讲暇尝衰元之诗鸣者凡若干人篇帙凡若干首类为八巻名曰大雅集会稽鐡厓杨公首序且锓且传防兵变止今年善卿拟毕初志适有好义之士协成厥美诣予徴序后谓诗具一经诗亡春秋作噫诗奚亡特雅亡耳楚骚汉赋迨苏李五言防至唐近体皆古诗之变试观唐数十百名家譬之宗庙器大而钟鼎瑟琴小而笾豆爵罍错而有章秩而有文要各备材用而不可一少焉道学于宋刑学于金其间鸣于诗者务亦出自机轴近代自虞文靖公近体诗行天下雷然争仿竞袭恐后弊甚一律千百较之唐逺矣夫采珠者极桂海采玉者穷氷天善卿不私巳而汲汲以诗是采犹氷天桂海是穷则舂容钜作防眇短咏不但得照乗连城而巳将宗庙之器若错而章秩而文也诗运环复大雅之音于是乎在义士云间人陆徳昭氏俞伯刚氏善卿名良宋名臣讳好古裔世业儒云席帽山人王逢序















