　　钦定四库全书　　　　　集部八
　　唐诗鼔吹目録　　　　　总集类
　　巻一
　　五十六首
　　栁子厚【一十首】　　刘禹锡【一十五首】许浑【三十一首】
　　巻二
　　五十五首
　　薛逢【二十二首】　　韩偓【一十九首】
　　王维【八首】　　　　髙适【一首】
　　岑参【一首】　　　　张説【二首】
　　耿湋【二首】
　　巻三
　　六十四首
　　陆龟防【三十五首】　包佶【一首】
　　鲍防【一首】　　　　皇甫冉【七首】
　　郎士元【三首】　　　羊士谔【一首】
　　窦常【一首】　　　　窦牟【一首】
　　杨巨源【一十四首】
　　巻四
　　六十九首
　　曹唐【一十八首】　　宋邕【一十一首】
　　李益【二首】　　　　贾岛【一首】
　　章碣【二首】　　　　李频【一首】
　　杜荀鹤【一首】　　　崔颢【一首】
　　李颀【二首】　　　　赵嘏【八首】
　　崔途【三首】　　　　李郢【一十首】
　　韦蟾【一首】　　　　薛能【四首】
　　秦韬玉【四首】
　　巻五
　　五十九首
　　刘沧【四首】　　　　刘威【一首】
　　曹松【二首】　　　崔鲁【四首】
　　张祐【一首】　　　　顔萱【一首】
　　皮日休【二十三首】　张贲【一首】
　　罗邺【四首】　　　　钱起【一首】
　　卢纶【五首】　　　　司空曙【三首】
　　陈羽【二首】　　　　戴叔伦【一首】
　　李嘉祐【五首】　　　姚鹄【一首】
　　巻六
　　五十九首
　　杜牧之【三十二首】　髙骈【六首】
　　王初【七首】　　　　崔峒【一首】
　　朱湾【一首】　　　　吕洞宾【一首】
　　呉融【一十一首】
　　巻七
　　五十八首
　　李商隠【三十四首】　温庭筠【一十首】
　　刘长卿【一首】　　　李徳裕【一首】
　　李绅【一首】　　　　纪唐夫【一首】
　　陈上美【一首】　　　来鹏【二首】
　　郑准【一首】　　　　章八元【一首】
　　李羣玉【五首】
　　巻八
　　六十一首
　　罗隠【七首】　　　　张蠙【二首】
　　李山甫【五首】　　　武元衡【三首】
　　唐彦谦【二首】　　　李逺【三首】
　　权徳舆【五首】　　　于鹄【一首】
　　卢弼【一首】　　　　独孤及【一首】
　　胡宿【二十三首】　　苏广文【三首】
　　王建【五首】
　　巻九
　　五十六首
　　谭用之【三十八首】　司空图【一十四首】不知名氏【二首】　　袁不约【二首】
　　巻十
　　五十九首
　　郑谷【一十一首】　　张泌【一十首】
　　韦庄【一十九首】　　呉商皓【二首】
　　胡曾【六首】　　　　王表【一首】
　　项斯【一首】　　　　崔珏【三首】
　　李后主【四首】　　　汤悦【一首】
　　徐铉【一首】
　　【臣】等谨按唐诗鼓吹十巻不着撰人名氏据赵孟頫序称为金元好问所编其门人中书左丞郝天挺所注
　　国朝常熟陆贻典题词则据金史隠逸传谓天挺乃好问之师非其门人又早衰厌科举不复充赋亦非中书左丞颇以为疑案王士祯池北偶谈曰金元间有两郝天挺一为元遗山之师一为遗山弟子考元史郝经传云其先潞州人徙泽州之陵川祖天挺字晋卿元裕之尝从之学裕之谓经曰汝貌类祖才器非常者是也其一字继先其父于元太宗世多着武功天挺英爽刚直有志畧受业于遗山元好问累官河南行省平章事追封冀国公諡文定为皇庆名臣尝修云南实録五巻又注唐诗鼔吹集十巻近常熟刻鼔吹集乃以为隠逸传之晋卿而致疑于赵文敏之序称尚书左丞又于尚书左丞上妄加金字误甚云云然则贻典等所考知其一而不知其二矣好问所録皆唐人七言律诗凡九十六家共五百九十六首作者各题其名惟柳宗元杜牧题其字未喻何故第四巻中宋邕诗十一首天挺注以实出曹唐集中题作宋邕当必有据然第八巻中胡宿诗二十三首今并见文恭集中实为宋诗误入则亦不免小有疎舛顾其书与方回瀛奎律髓同出元初而去取谨严轨辙归一大抵遒健宏敞无宋末江湖四灵琐碎寒俭之习实出方书之上天挺之注虽颇简畧而但释出典尚不涉于穿凿亦不似明廖文炳等所解横生枝节庸而至于妄也据都卬三余赘笔此书至大戊申江浙儒司刋本旧有姚燧武一昌二序此本佚之又载燧序谓宋髙宗尝纂唐宋轶事为幽闲鼓吹故好问本之案三都二京五经鼔吹其语见于世説好问立名当由于此燧所解不免附会其文也乾隆四十一年十二月恭校上
　　总纂官【臣】纪昀【臣】陆锡熊【臣】孙士毅
　　总　校　官　【臣】　陆　费　墀
　　唐诗鼓吹原序
　　鼓吹者何军乐也选唐诗而以是名之者何譬之于乐其犹鼓吹乎遗山之意则深矣中书左丞郝公当遗山先生无恙时尝学于其门其亲得于指授者盖不止于诗而巳公以经济之才坐庙堂以韦布之学研文字出其博洽之余探隠发奥人为之传句为之释或意在言外或事出异书公悉取而附见之使诵其诗者知其人识其事物者达其义览其辞者见其指归然后唐人之精神情性始无所隠遁焉嗟夫唐人之于诗美矣非遗山不能尽去取之工遗山之意深矣非公不能发比兴之蕴世之学诗者于是而防之绎之厌之饫之则其为诗将见隠如宫商锵如金石进而为诗中之韶濩此政公恵后学之心而亦遗山裒集是编之初意也耶公命为序不敢辞谨序其大畧如此至大元年九月十二日呉兴赵孟頫序

　　钦定四库全书
　　唐诗鼓吹巻一
　　元　郝天挺　注
　　栁子厚【讳宗元河东人贞元九年进士授校书郎累迁监察御史里行擢礼部员外郎后贬邵州刺史又徙栁州卒于官有集今行于世】
　　登栁州城楼寄漳汀封连四州【永贞元年子厚与韩泰韩刘禹锡陈諌凌凖程异韦执谊皆以附王叔文贬号八司马凖执谊皆卒贬所程异先召用元和十年子厚等五人例召至京师又皆出为刺史子厚桞州泰漳州晔汀州谦封州禹锡连州】
　　城上髙楼接大荒【左思呉都赋云出乎大荒之中行乎东极之外尔雅曰大荒海外弥广无所不连】海天愁思正茫茫【栁州近海故曰海天】惊风乱飐芙蓉水【飐职啖切】宻雨斜侵薜荔墙【离骚云贯薜荔之落蘂　注云薜荔香草缘木而生】岭树重遮千里目江流曲似九回肠【司马迁云是以肠一日而九回】共来百越文身地【史记楚大败越杀王无疆越以此散诸侯子争立或为君或为王故为百越】犹自音书滞一乡
　　衡阳与梦得分路赠别【子厚浮舟适栁州梦得登陆赴连州】
　　十年顦顇到秦京【即赴召长安时也】谁料翻为岭外行伏波故道风烟在【后汉马援拜伏波将军南讨交趾道出衡阳至今庙存焉　时子厚与禹锡同出衡阳有伏波神祠云一以功名累翻思马少游防防篁竹下有路出壶头是也】翁仲遗墟草树平【魏明帝铸铜人二名曰翁仲　水经注云鄗南千秋亭坛庙东枕道两石翁仲南北相对此墓前石人也】直以慵疎招物议休将文字占时名今朝不用临河别垂泪千行便濯缨【汉李陵别苏武诗曰嘉防难再遇三载为千秋临河濯长缨念别怅悠悠】
　　栁州寄丈人周韶州
　　越絶孤城千万峯【越絶书云何谓越絶越者国之姓氏也絶者絶也勾践抑强扶弱絶恶反之于善也】空斋不语坐髙舂【淮南子曰日至于悲谷是谓晡时回于女纪是谓大迁经于泉隅是谓髙舂顿于连山是谓下舂　注尚未防上防先舂曰髙舂连山西北山名言将欲防下蒙悉舂故曰下舂　连音烂】印文生緑经旬合砚匣留尘尽日封梅岭寒烟藏翡翠【翡翠鸟名】桂江秋水露鰅鳙【上鱼容切下音庸鱼皮有文者出乐浪　张衡南都赋云水虫则有鱏音防鳣鰅鳙鼋鼍蛟蠵】丈人本自忘机事【庄子云汉阴丈人曰有机械者必有机事有机事者必有机心】为想年来顦顇容【楚词渔父篇云形容顦顇盖问之之辞也顦顇容自谓也】
　　得卢衡州书因以诗寄
　　临蒸且莫叹炎方【衡州有临蒸县】为报秋来雁几行林邑东回山似防【林邑汉象林郡马援铸铜柱于此也】牂牁南下水如汤【楚遣庄蹻伐夜郎至目兰椓船于岸而步战既灭夜郎以木兰有椓船处故名为牂牁史记牂牁江出番禺城下牂牁音臧柯系船也其义取此】蒹葭淅沥含秋雨【毛诗蒹葭苍苍白露为霜】橘柚玲珑透夕阳非是白苹洲畔客【南史栁恽为呉兴太守为江南曲云汀州采白苹日落江南春】还将逺意问潇湘【问卢衡州也】
　　岭南郊行
　　瘴江南去入云烟望尽黄茒是海边【元和志廉州春谓青草瘴秋谓黄茒瘴中多死者】山腹雨晴添象迹【岭外代答象州郡治西楼正面西山雨晴山腹忽起白云状如白象经时不灭】潭心日暖长蛟涎【蛟于江中吐涎人浮为涎所制不得出遂没死】射工巧伺游人影【博物志江南有射工蛊长二三寸有弩形气射人不治则杀人即短蜮也】飓母偏惊旅客船【飓音具　岭表志云南海秋夏间有晕如虹者谓之飓母影必有飓风　南越志熙安多飓风飓者具四方之风也常以五月六月发未至时鸡犬先为之不宁】从此忧来非一事岂容华发待流年
　　栁州峒氓
　　郡城南下接通津异服殊音不可亲青箬裹盐归洞客緑荷包饭趁墟人【青箱记録云岭南村市满时少虚时多故以市为墟】鹅毛御腊缝山罽【音寄　邕菅溪峒不产丝纩民多以木绵茒花鹅毛为被土人家家养鹅三月至十月挚取软毛积以御寒】鸡骨占年拜水神【前汉郊祀志汉武帝元封二年初令越巫祀上帝百神而用鸡卜注云持鸡卜如鼠卜也卜歳之丰凶云】愁向公庭问重译【书传周成王时越裳氏重译而来朝曰久矣天无烈风淫雨意中国有圣人乎】欲投章甫作文身【章甫士冠商之冠曰章甫其制与周之委貎夏之母追俱以漆布为之庄子曰宋人资章甫而适越越人断发文身无所用之也】
　　别舍弟宗一
　　零落残魂倍黯然【魏文帝与呉质书数年之间零落畧尽言之伤心　江淹别赋黯然消魂者别而已矣】双垂别泪越江边一身去国六千里万死投荒十二年【汉马援传朱勃上书曰切见伏波将军拔自西州钦慕圣义间关阻难触冐万死孤立羣贵之间傍无一言之助驰深渊入虎口岂顾计哉　投荒者谓投窜于荒服外也】桂岭瘴来云似墨洞庭春尽水如天【季春巴蜀雪消洞庭涨溢】欲知此后相思梦长在荆门郢树烟【荆门郢树谓宗一将游之处也】
　　再授连州至衡阳酬赠别梦得【南本栁文作梦得诗　梦得至衡阳诗赠子厚故酬此赠别】
　　去国十年同赴召【谓与梦得六司马同赴长安时】湘江千里又分岐重临事异黄丞相【汉黄霸为颍州守征为京兆尹坐发民治驰道乏军兴有诏归颍川守后为丞相梦得初贬连州今再出刺连州故曰重临事异也】三黜名惭栁士师【栁下恵为士师三黜曰直道而事人焉往而不三黜】归目并随回雁尽【衡阳有回雁峯】愁肠政遇断猿时桂江东过连山下【桂江即漓水在栁州城外连山即连州也】相望长吟有所思【嵇康赠兄诗心之忧矣永啸长吟】
　　杨尚书寄郴笔【知是小生本様令更商搉使尽其功辄献长句尚书即杨于陵也】
　　截玉铦锥作妙形【铦思廉切利也　以竹作管故云截玉白乐天诗云防目穿如札毫锋利似锥】贮云含雾到南溟【书法苑云王逸少裁成之妙烟霏雾结断而复连凤翥龙盘斜而复正　郑防草书如风送云收霞催月上　今言贮云含雾言笔未经用也栁州近海故曰南溟】尚书旧用裁天诏【汉制以尚书作诏文】内史亲将写道经【晋王羲之为防稽内史为山阴道士写道徳经笼白鹅而归】曲艺岂能裨损益【礼记曲艺皆誓之注曲艺为小技艺也誓谨习之也】微辞秪欲播芳馨【文选登徒子好色赋云宋玉为人体貌闲丽口多微辞注云微妙之辞也】桂阳卿月光辉遍【彬州即古桂阳郡也　书洪范王省惟歳卿士惟月注卿士各有所掌如月之有别】毫末应传顾兔灵【楚词曰夜光何徳死而又育厥利维何顾兎在腹注谓顾兔望也今笔用兔毫故能传其灵也】
　　同刘二十八哭吕衡州兼寄江陵李元二侍郎【吕温渭之子也与宗元禹锡善以妄言李吉甫宪宗怒贬道州刺史徙衡州治有善状】
　　衡岳新摧天柱峯【衡岳五峯其一曰天柱此喻吕温也】士林顦顇泣相逢秪令文字传青简【古人书于竹简故曰青简】不使功名上景钟【国语晋悼公曰晋克路之役秦来图败晋功魏颗却退秦军于辅氏亲止杜回其勋铭于景钟韦昭注景公之钟也】三亩空留悬磬室【春秋齐侯曰室如悬磬野无青草】九原犹记若堂封【礼檀弓赵文子与叔誉观于九原文子曰死者如可作也吾谁与归注云晋大夫之墓也　又云吾见封之若堂者矣注筑土为四方陇而髙也】遥想荆州人物论几回中夜惜元龙【魏志陈登字元龙刘备在荆州论天下人物许汜曰陈元龙湖海之士豪气不除备曰元龙文武胆志当求之于古人中耳陈登卒年三十九　温卒时年四十故以元龙比之云耳】
　　刘禹锡【字梦得中山人贞元九年进士时王叔文得幸与之交及叔文败斥朗州司马后徙和州刺史裴度荐为翰林学士迁太子賔客防昌间检校礼部尚书卒有集今传于世】
　　西塞山懐古
　　王濬楼船下益州【晋王濬为益州刺史大造舟船伐呉汉武帝凿昆明池以习水战作楼船上建楼橹故名楼船杨仆为楼船将军】金陵王气黯然收【楚威王以其地有王气埋金镇之故名金陵　晋书秦时望气者云五百年后金陵有天子气始皇东巡以厌之改其地为秣陵堑北山以絶其王气】千寻铁锁沈江底【晋书呉人以铁锁横絶江面王濬作火栰火炬遇锁辄溶液船无所碍】一片降幡出石头【王濬军次建业呉主孙皓出降】人世几回伤往事山形依旧枕寒流今逢四海为家日【汉书天子以四海为家故所居曰行在所】故垒萧萧芦荻秋
　　汉夀城春望
　　汉夀城边野草春荒祠古墓对荆榛【古荆州治亭下有子胥庙楚王故坟】田中牧竖烧刍狗【庄子天运篇夫刍狗之未陈也盛之以筐衍巾之以文绣尸祝斋戒以将之及已陈也行者践其首眷苏者取而爨之矣】陌上行人看石麟【西京杂记云五柞宫西梧桐树下有石麒麟二枚各刋其文是始皇骊山墓上之物也】华表半空惊霹雳【惊一作经华表墓前双柱也　神仙传丁令威化白鹤集于辽东城门华表柱上】碑文才见满埃尘不知何日东瀛变【顔鲁公麻姑坛记云麻姑自言接待以来见东海三为桑田向闲蓬莱水浅于往者】此地还成要路津【古诗先据要路津】
　　荆门道懐古
　　南国山川旧帝畿【西有夷陵楚之故都邑也】宋台梁馆尚依稀【宋武帝曾为荆州都督梁元帝龙兴于此】马嘶古树行人歇麦秀空城野雉飞【野一作泽　箕子朝周过殷墟乃作麦秀之诗云麦秀渐渐兮禾黍油油　枚乗七发云麦秀渐兮雉朝飞　庄子泽雉十步一啄百步一饮】风吹落叶填宫井火入荒陵化宝衣【王者葬以珠襦玉匣故曰宝衣】徒使词臣庾开府咸阳终日苦思归【梁庾信因侯景台城乱奔江陵元帝承制除为御史中丞聘西魏属大军南讨留长安累迁开府仪同三司后南北通好流寓之人各许还国惟信与王褒惜而不遣信常有乡关之思乃作哀江南赋有云霸陵夜猎犹是旧时将军咸阳布衣非独思归王子】
　　早春对云奉寄澧州元郎中
　　新赐鱼书墨未干【汉杨绾传旧制刺史被代若别遣皆降鱼书乃得去】贤人暂屈逺人安朝驱旌斾行时令【汉书刺史四时行部王尊为益州刺史行部至卬防九折坂问吏曰此非王阳所畏道耶吏曰是尊叱其驭曰驱之王阳为孝子王尊为忠臣也　续汉书太守常以春月行县劝民农桑振救乏絶】夜见星辰忆旧官【汉书郎官上应列宿晋书天文志昭昭可知者经星常宿一百一十八名积数七百八十三皆有州国官名物类之象故云】梅蘂覆阶铃閤暖【晋羊祜在襄阳常轻裘缓带身不被甲铃閤之下常不过数人侍衞】雪花当戸防枝寒【隋书栁彧传待制三品以上门皆列防　又吕布为刘备解围射中辕门防枝遂免】宁知楚客思公子北望长吟澧有兰【屈原离骚九歌湘君沅有芷兮澧有兰思公子兮未敢言注澧水名也公子比元郎中】
　　松滋渡望峡中
　　渡头轻雨洒寒梅云际溶溶雪水来【江源在蜀雪山之下出焉】梦渚草长迷楚望【楚有七泽云梦最大　史记江陵故郢西通巴蜀有云梦之饶　传曰江汉沮漳楚之望也】夷陵土黑有秦灰【楚顷襄王二十一年秦白起拔郢烧夷陵遂东至竟陵王亡去郢东徙陈秦以郢为南郡】巴人泪应猿声落【梁简文帝古乐府云已东三峡巫峡长猿鸣三声泪霑裳】蜀客船从鸟道回【南中八志云交趾郡治龙编县自古兴鸟道四百里以其险絶兽犹无蹊人所莫由特上有飞鸟道耳李太白蜀道难云西当太白有鸟道是也】十二碧峯何处所【即巫山也】永安宫外有荒台【即古夔子国蜀先主改为永安巫山县西北二百五十步有阳台今云台荒者讥楚王淫放也　杜诗懐古云江山故宅空文藻云雨荒台岂梦思】
　　送张源中丞充新罗册立使
　　相门才子称华簪【魏曹植传相门有相夫相者文徳昭也文徳昭则可以正国朝致雍熙稷契防龙是也　史记髙阳氏有才子八人世得其利谓之八恺髙辛氏有才子八人世谓之八元此十六族者世济其美不殒其名舜举而用之　陶渊明诗此事直须乐聊用忘华簪】持节东行捧徳音【汉苏武持节牧羝羊于海上前汉书终徳音下明诏】面带霜威辞凤阙口传天语到鸡林【后汉刘陶讼朱穆曰手握王爵口含天宪　鸡林即新罗地名】烟开鼇背千寻碧日落鲸波万顷金想见扶桑受恩后【山海经云黑齿之北曰旸谷有大树九日居下枝一日居上枝皆戴金乌郭璞云扶桑也　十洲记扶桑在碧海中有树长数千丈三十余围两树同根更相依倚故称为扶桑也】一时西拜尽倾心
　　洛中送杨处厚入关便游蜀
　　洛阳秋日正凄凄【毛诗秋日凄凄百卉具腓】君去西秦更向西旧学三冬今转富【书説命王曰来汝説台小子旧学于甘盘既乃遯于荒野　前汉东方朔字曼倩上书曰臣年十三学书三冬文史足用】曾伤六翮养初齐【世説云林公好鹤剡东之人遗之双鹤翅长欲飞林公甚惜之乃锻其翮鹤骞翥而不能起乃舒翼反首视之有懊恼意林公曰既有凌霄之姿何当为人作耳目近玩养令六翮成遂冲天而去　汉班固拟连珠曰臣闻鸾鳯养六翮以凌云帝王乗英雄以济民】王城晓入窥丹凤【王城京兆也有丹凤门今路由之故云】蜀路晴来见碧鸡【南诏有金马碧鸡之山汉宣帝遣王褒入蜀祀焉左太冲蜀都赋曰金马骋光而絶景碧鸡儵忽而耀仪】早识卧龙应有分【成都有武侯庙】不妨从此蹑丹梯【杜诗云丹梯庶可陵】
　　送周使君罢渝州归郢中别墅
　　君思郢上吟归去【晋陶濳赋归去来辞】故自渝南掷郡章【渝古巴子国汉朱买臣为防稽太守衣故衣懐其印绶归郡邸郡吏与同食见其印绶怪之前引其绶视其印乃防稽太守章也】野戍岸边留画舸绿萝阴下到山庄池荷雨后衣香起【离骚制芰荷以为衣兮集芙蓉以为裳杜诗寄严武云不妨游子芰荷衣】庭草春深绶带长【毛诗义疏曰鹝五色作绶文草故曰绶带】秖恐鸣驺催上道【北山移文鸣驺入谷鹤书赴陇　后汉郭祚传曰祚迁尚书右仆射故事令仆中丞驺唱而入宫门至于马道及为仆射以为非尽敬之宜言于世宗帝纳之诏御在太极唱至止车门御在朝堂至司马门驺唱不入宫自此始也】不容待得晚菘尝【齐周颙隠钟山王俭谓曰卿山中何所食曰赤米白盐緑葵紫蓼又问何者最佳曰春初早韭秋末晚菘】
　　送浙西李相公赴镇
　　建节东行是旧游欢声喜气满呉州郡人重得黄丞相【前汉黄霸为颍川太守征守京兆尹坐乏军兴诏复归颍川太守】童子争迎郭细侯【后汉郭伋字细侯为并州牧行部到西河美稷童儿百余各骑竹马道次迎拜】诏下初辞温室树【温室长乐宫中殿名　前汉孔光尝休日兄弟妻子燕语终不及朝省政事或问光温室省中树皆何木光嘿然不应更答以他语也】梦中先到景阳楼【齐书武帝宫内不闻端门鼓漏置钟于景阳楼上以应五鼓】自怜不识平津閤【公孙为丞相封平津侯开东閤以待四方之贤者】遥望旌旗汝水头
　　送蕲州李郎中赴任
　　楚关蕲水路非賖东望云山日夕佳【陶渊明诗云山气日夕佳】薤叶照人呈夏簟【淮南蕲州出笛林薤叶簟杜诗恩分夏簟氷】松花满椀试新茶楼中饮兴因明月【晋庾亮月夜登南楼佐吏欲避亮曰诸君且住老子于此兴复不浅　李白陪宋中丞武昌夜饮云清景南楼夜风流在武昌庾公爱秋月乗兴坐胡床龙笛吟寒水天河落晓霜我心还不浅懐古醉余觞】江上诗情为晚霞【谢晖余霞散成绮澄江净如练李白歌残霞飞丹映江水】此地交亲长引领早将发到京华【晋陆机诗云柔顔收红藻发吐素华】
　　赠日本国僧智藏
　　浮杯万里过沧溟【髙僧传杯渡者不知其姓名尝乗木杯渡河因以名焉宋文帝元嘉元年行至赤山湖而死】徧礼名山适性灵深夜降龙潭水黑【后赵佛图澄能降龙致风雨】新秋放鹤野田青【放鹤事已见送处厚入关注晋永嘉郡记曰青田有双白鹤年年生子长大便去惟余父母一双在耳】身无彼我那懐土【论语小人懐土】心防真如不读经【马祖曰真如有变易岂不闻善知识者能回三毒为三聚净戒回六贼为六神通回烦恼作菩提回无明作大智若真如无变易是外道矣】为问中华学道者几人雄猛得宁馨【晋书王衍字夷甫神情明秀总角尝造山涛涛曰何物老妪生宁馨儿　宁馨呉语犹常言如是也】
　　哭厐京兆
　　俊骨英才气褎然【褎余救切　前汉武帝建元元年举贤良直言诏曰今子大夫褎然为举首朕甚嘉之于是董仲舒上防注云褎然者盛服貎也】防名飞步冠羣贤【左传防名委质李陵与苏武书防名清时贰乃辟也】逢时已自致髙位得疾还因倚少
　　年天上别归京兆府【王隠晋书曰镇南刘以王矩为广州矩至长沙见一人着单衣持奏在岸上省奏云京兆杜灵之矩问君京兆人何时发来答云朝发矩怪问京兆去此数千那得早发今到杜答云仆天上京兆去此数万何止数千乎】人间空叹茂陵阡【汉书原陟自以先人坟墓俭约非孝也乃大治冢舍初武帝时京兆曹氏葬茂陵民谓其道为京兆阡陟慕之乃买地开道立署曰南陵阡人不肯从秪谓之原氏阡】今朝繐帐哭君处【繐旋芮切疏布之帐也杜诗云空余金椀出无复繐帷轻】前日见铺歌舞筵
　　哭吕衡州【时余方谪居】
　　一夜霜风凋玉芝【晋谢传譬如芝兰玉树欲使生于阶庭耳　晋书庾亮死将葬何充防之叹曰埋玉树于土中使人情何能已耳】苍生絶望士林悲【晋书谢安髙卧东山诸人每相与言安石不起将如苍生何　周庾信哀江南赋曰设重云之讲开士林之学】空懐济世安人畧【晋成帝时廷尉孔坦疾笃庾氷省之流涕坦慨然曰大丈夫临终不问以济世安人之术乃为儿女子相对泣耶】不见男婚女嫁时【魏书管辂弟扆谓辂曰大将军待君意厚冀当富贵乎辂叹曰我自知有分耳然天与我才名不与我夀恐四十七八间不见女嫁儿娶妇也】遗草一函归太史【汉司马相如病甚居茂陵天子曰相如病甚可往悉取其书使者至相如已死妻曰长卿未死时有一巻书曰有使者求书奏之乃遗札封禅事　诗意言吕温虽殁所遗文章奏记皆付于太史氏传不朽也】旅坟三尺近要离【后汉梁鸿字伯鸾与妻孟光隠于呉依富人臯伯通庑下为人赁舂其妻具食举案齐睂伯通异之舍之于家病困告主人曰我死慎勿令持我丧去及卒伯通葬于要离冢傍咸曰要离烈士伯鸾清髙可相近也】朔方徙歳行将晚【毛诗城彼朔方　汉蔡邕以光和灾异表忤宦者杨球曹节奏下洛阳狱劾以害大臣不敬弃市中常侍吕强愍邕无罪请之诏减死与家属髠钳徙朔方不得以赦令除　禹锡时亦谪居以己之文章比伯喈也】欲为君刋第二碑【蔡邕为郭林宗碑谓卢植曰吾为碑铭多矣皆有惭徳惟郭有道碑无愧色耳　汉张平子有前后碑　又后魏郑义卒其子道昭为光州刺史为其父磨崖石刻二碑焉】
　　东岳张链师
　　东岳真人张链师髙情雅淡世间稀堪为烈女书青简【秦汉书用竹简故云青简】久事元君住紫微【京兆南山中有九天太一元君之湫】金缕机中抛锦字【晋窦滔妻苏氏有织锦回文诗】玉清坛上着霓衣云衢不用吹箫伴秖拟乗鸾独自归【列仙传箫史秦穆公时人善吹箫公主弄玉好之以妻焉遂教弄玉作凤鸣似凤声凤凰来止其屋为作凤台夫妇止其上数年皆随凤飞去】
　　送李庾先辈赴选
　　一家何啻十朱轮【前汉杨恽丞相敞子家隆盛乗朱轮者十人　诏令二千石长吏车朱两轓画轮】诸父双飞秉大钧【北史崔陵弟仲文陵为侍中仲文为银青光禄大夫同日受拜时云两凤连飞　贾谊鹏赋云大钧播物坱北无垠　诗小雅节南山云秉国之钧】曾脱素衣参幕客却为精舍读书人【后汉包咸传曰咸往东海立精舍讲授】离筵洛水侵杯色征路函关向晚尘今日山翁旧賔主【晋山涛能作奏啓人谓之山公啓事】知君不负帝城春
　　许浑【字仲晦润州丹阳人也太和六年登进士第为太平县令后拜监察御史厯睦郢二州刺史有诗二巻行于世】
　　凌歊台【在太平州当涂县北黄山上宋髙祖所筑】
　　宋祖凌歊乐未回三千歌舞宿层台【宋武帝南游尝登此台且建离宫焉】湘潭云尽暮山出巴蜀雪消春水来行殿有基荒荠合寝园无主野棠开百年应作万年计【文苑应作便】岩畔古碑空緑苔【李白凌歊台诗云旷望登古台台髙极人目欲覧碑上文苔侵岂堪读】
　　途经骊山
　　闻説先皇醉碧桃日华浮动郁金袍【杜诗石乳上云气杉清延日华　本草郁金染衣最鲜明然不奈日炙染成亦有郁金香气也】风随玉辇笙歌逈云卷珠帘劒斾髙凤驾北归山寂寂【谓肃宗去灵武】龙旗西幸水滔滔【谓宗幸蜀】贵妃殁后巡游少瓦落宫墙见野蒿
　　咸阳城西门晚眺
　　一上髙城万里愁蒹葭杨栁似汀洲溪云初起日沈閤山雨欲来风满楼鸟下緑芜秦苑夕蝉鸣黄叶汉宫秋行人莫问前朝事渭水寒声昼夜流
　　送萧处士归缑山别业
　　醉斜乌帽发如丝曾看仙人一局棋【述异志晋樵者王质伐木入信都郡石室山见二童子棋与质一物如枣核食之而观童子谓质曰汝斧柯烂矣质归乡里无复时人】賔馆有鱼为客久【史记冯驩在孟尝君门下弹铗歌曰长铗归来乎食无鱼】乡书无雁到家迟【此用苏武事　杜工部酬韦韶州云虽无南过雁看取北来鱼】缑山住近吹笙庙【列仙传周灵王太子晋好吹笙作凤鸣游伊洛之间道者浮丘公接以上嵩山】湘水行逢鼓瑟祠【离骚逺游使湘灵鼔瑟兮令海若舞　杜工部酬髙蜀州云鼔瑟至今悲帝子注云尧之女妻舜故曰帝子】今夜月明何处宿九疑云尽碧参差【九疑苍梧山名梁简文诗九疑势参差江天相蔽亏】
　　金陵懐古
　　玉树歌残王气终【陈后主游宴与狎客江总陈暄等及诸妃嫔女学士共赋诗采其艳丽者被以新声有玉树后庭花临春乐等曲　王去声已见前注】景阳兵合戍楼空【景阳宫中楼名也】松楸逺近千官冢禾黍髙低六代宫【黍离闵宗周也周大夫行役过故宗庙宫室尽为禾黍闵宗周之颠覆故作是诗　金陵六朝记云呉东晋宋齐梁陈谓之六代】石燕拂云晴亦雨【湘中记零陵有石燕得风雨则飞翔风雨止还为石】江防吹浪夜还风【縁江居民以江防出没为风】英雄一去豪华尽【人物志草之精秀者为英兽之将羣者为雄张良为英韩信为雄梁庾信诗金穴盛豪华】唯有青山似洛中【建康山川与洛阳相似李白诗云山似洛阳多】
　　京中闲居寄两都亲友
　　呉门烟月昔同游【姑苏八门呉王所立因谓呉门】枫叶芦花并客舟【并蒲浪切】聚散有期云北去浮沈无计水东流一罇酒尽青山暮千里书回碧树秋【文选曹植诗云凉风荡芳气碧树先秋落】何处相思不相见凤城宫阙楚江楼
　　郊园秋日寄洛中故人
　　楚水西来天际流感时伤别思悠悠一罇酒尽青山暮千里书回碧树秋【见前注】日落逺波惊宿雁风吹轻浪起眠鸥嵩阳亲友谁相念潘岳闲居欲白头【晋潘岳字安仁有闲居赋】
　　卧病
　　寒牕灯尽月斜晖佩马朝天独掩扉【佩马搢绅所乗之马杜诗汝阳三斗始朝天】清露已雕秦甸栁白云应长越山薇病中送客难为别梦里还家不当归惟有寄书书未得卧闻燕雁向南飞
　　登洛阳故城
　　禾黍离离半野蒿【国风黍离已见前注】昔人城此岂知劳水声东去市朝变【诗云髙岸为谷深谷为陵】山势北来宫殿髙鸦噪暮云归古堞雁迷寒雨下空壕可怜缑岭登仙子犹自吹笙醉碧桃【已见送萧处士归缑山别业注】
　　伤虞将军
　　自昔从军未有名近将孤剑到江城巴童戍久能蕃语胡马调多解汉行对月夜穷黄石畧【汉黄石公有三畧】望云秋计黑山程【黑山北方山名也】可怜身死家犹逺汴水东流无哭声
　　竹林寺与徳别
　　骚人吟罢起乡愁【楚屈原作离骚故曰骚人】暗觉年光似水流花满楚城伤逺别蝉鸣萧寺喜同游【梁武帝姓萧好佛创寺命萧子云飞白大书一萧字唐李约见之破产买归建一小室玩之号为萧斋】前山日落松杉晚深夜风清枕簟秋明日分襟又何处江南江北路悠悠【晋赵景真与稽生书云悠悠三千路难陟矣】
　　尝与故宋补阙秋夕游练湖南亭今复登赏怆然有感
　　西风渺渺月连天同醉兰舟未十年【任昉述异记曰木兰川在浔阳江中多木兰树昔呉王阖庐树之用构宫殿鲁般因刻为舟诗家所用正出此】鵩鸟赋成人已殁【前汉贾谊谪居长沙有鵩鸟入谊舍中谊忌之乃为赋以自广云】嘉鱼诗在世空传【诗小雅南有嘉鱼乐有贤也】荣枯尽寄浮云外哀乐犹惊逝水前【杜诗防合苦不及哀乐本相缠　论语逝者如斯夫杜诗黄衫年少来宜数不见堂前东逝波】　日暮长堤更回首一声邻笛旧山川【晋书向秀邻人有吹笛者发声寥亮追昔嵇生旧游之好感音而叹作思旧赋云】
　　登尉陀楼
　　刘项持兵鹿未穷【汉蒯通曰秦失其鹿天下共逐之】自乗黄屋岛夷中【书禹贡岛夷卉服】南来作尉任嚣力北向称臣陆贾功【尉陀姓赵真定人秦时为龙川令南海尉任嚣病且死召陀曰今豪杰叛秦相立南海地方数千里此亦一州之主也即授陀书行南海尉事嚣死自立为南粤武王髙后时僭号南越武帝乗黄屋左纛称制文帝遣太中大夫陆贾赐陀复南粤王号遂称臣去其黄屋左纛】箫鼓尚陈今世庙旌旗犹镇昔时宫越人未必知虞舜一奏薰万古风【舜弹五之琴以歌南风歌曰南风之薰兮可以解吾民之愠兮南风之时兮可以阜吾民之财兮诗意南粤人惟知祀尉陀岂知虞舜之徳泽及于万世乎】
　　题崔处士山庄
　　坐穷今古掩书堂【考经史也】二顷湖田一半荒荆树有花兄弟乐【续齐谐记京兆人田真兄弟三人共分财各居堂前有紫荆花一夕枯真见之惊曰本同株当分析便憔悴况人兄弟乎兄弟相感而更同居】橘林无实子孙忙【李衡为丹阳太守于武陵龙阳洲上作宅种橘千头临死敕儿曰吾有千头木奴不责汝衣食歳一疋亦足用矣】龙归晓洞云犹湿【周易云从龙风从虎】麝过春山草自香向夜欲归心万里故园松月更苍苍
　　凌歊台送韦秀才
　　云起髙台日未沈数村残照半山阴野蚕成茧桑柘尽溪鸟引雏蒲稗深【谢灵运湖中诗蒲稗相因依】帆势依依投极浦钟声杳杳隔前林故乡迢递故人去一夜月明千里心【宋谢庄月赋云美人迈兮信音絶隔千里兮共明月】
　　送南院卢判官罢职归华阴山居
　　曾事刘琨雁塞空【晋恵帝光熙元年十月太傅越表刘琨为并州刺史并州有雁门近胡故曰雁塞】十年书劒任飘蓬【曹子建云转蓬离本根飘飖随长风】东堂旧屈移山志【后秦姚兴听政之暇引姜龛等于东堂讲论道艺唐李元纮为雍州司戸参军时太平公主势振天下有司望风顺防与民争碾硙元纮判还之民长史窦懐真趋改之元纮大署判后曰南山可移判不可揺遂改作好畤令】南国新留煮海功【左传成十六年南国防射其元王中厥目　前汉鼂错传曰呉王即山铸钱煮海为盐】还挂一防青草上【比范蠡　青草湖名】更开三迳碧莲中【比蒋诩华岳世谓之莲华峯】关西亲友如相问已许沧浪作钓翁【孟子沧浪之水清兮可以濯我缨】
　　题四皓庙【四皓谓东园公绮里季夏黄公甪里先生】
　　桂香松暖庙门开独泻椒浆奠一杯【离骚云奠桂酒兮椒浆】秦法未兴鸿已去【商鞅变秦法　扬子法言鸿飞防防弋者何慕焉】汉储将废凤还来【髙祖将易太子吕后用留侯计召四皓至髙祖顾谓戚夫人曰羽翼成矣太子位遂定太子即恵帝也】紫芝翳翳多青草【四皓歌曰漠漠髙山深谷逶迤瞱紫芝可以疗饥唐虞世逺吾将安归驷马髙盖其忧甚大富贵之畏人兮曾不如贫贱之肆志】白石苍苍半緑苔【毛诗扬之水曰白石凿凿素衣朱襮】山下驿尘南窜路不知冠盖几人回【唐都京兆流人逐客南行路出商山之下故云　两都赋冠盖如云】
　　淮阴阻风寄呈楚州韦中丞【楚州今淮安路也】
　　垂钓荆江欲白头江鱼堪钓却西游刘伶台下稻花晚【淮安志刘伶台在淮安路山阳县东北七里临淮河其南有杜康桥】韩信庙前枫叶秋【淮安志韩王庄在淮阴县东北与庙相连西接八里庄韩信实生于此】淮月未明先倚槛海云初起更维舟【海云起必有大风　诗泛泛扬舟绋纚维之　风恶故系舟而待也】河桥有酒无人醉独上髙城望庾楼【梁萧子晖游春云上林看草色河桥望日晖庾楼在江州治后庾亮领江州刺史故名　望庾楼言望中丞也】
　　祗命南海至庐陵逢表兄军倅奏使淮海别后却寄
　　卢橘花香拂钓矶【上林赋卢橘夏熟即枇杷也　唐庚子西李氏山园记枇杷卢橘一也】佳人犹舞越罗衣【李贺云越罗衫袂迎春风】三州水浅鱼来少【三州丹徒丹阳金坛也】五岭山髙雁到稀【五岭大庾始安临贺桂阳揭阳　诗意谓鱼雁絶处无音书可达也】客路晚依红树宿乡关晴望白云归【唐狄梁公登太山反顾见白云孤飞曰吾亲舍其下瞻怅久之许浑居京口故云】交亲不念征南史【时浑祗命南海故云】一夜风防去似飞
　　送王总下第归丹阳
　　秦桥心断楚江湄【长安东有灞陵桥】系马秋风酒一巵汴水月明东下疾【自秦归呉路由汴河】练塘花发北来迟青芜定没安贫处【论语不患贫而患不安】黄叶应催献赋诗【汉司马相如蜀人尝为子虚赋杨得意侍武帝诵之帝喜曰朕独不得与此人同时得意曰臣里人司马相如所为帝惊召问相如曰然此特诸侯之事不足观请为天子游猎之赋献之时扬子云亦献羽猎长杨等赋】凭寄家书问回报旧居还有故人知【浑居丹阳故凭寄书待八月赴举时问回报也】
　　懐旧居
　　兵书一箧老无功故国荆扉在梦中【文选沈休文诗云槿离疎复宻荆扉新且故】藤蔓覆棃张谷暗【洛阳北邙张公夏棃海内惟一树　潘岳赋云张公大谷之棃】草芃侵菊庾园空【芃音蓬　南史庾诜字彦宝新野人爱林泉十亩之宅山地居其半也】朱门迹忝登龙客【后汉李膺字元礼名髙少所交接故士被其容接者名为登龙门】白屋心期失马翁【刘向説苑周公旦白屋之士所下者七十人天下之士皆至　淮南子塞上人其马亡入胡人吊之父曰此何讵不为福数月其马将胡骏马而归人贺之父曰此何讵不为祸家富马良其子好骑堕而折髀人皆吊之又曰此何讵不为福居一年胡夷大出丁壮者皆控而战塞上之人死者十八九此子独以跛放故父子得相保】楚水呉山何处是北牕残月照屏风与韩郑二秀才同舟东下洛中亲朋送至景云亭下
　　三十六峯同一川【河南嵩山三十六峯】緑陂无路草芊芊牛羊晚食铺平地鹅鹳晴飞磨逺天洛客尽回临水寺楚人皆处下江船东西未有相逢日更逐繁华共醉眠
　　秋日扇【唐百官志尚辇局大朝防大祭祀皆扇一百五十六既事而藏之常朝则去扇左右留者止三扇耳　扇以障尘秋日早朝扇出则君视朝也】
　　宵衣应待絶更筹【前汉文帝未明求衣　唐书太宗曰朕不敢荒怠宵衣旰食】环佩珊珊月下楼【杜诗时闻杂佩声珊珊】井转辘轳千树晓门开阊阖万山秋【天子门曰阊阖唐宗毎游幸从阊阖门出】龙旗尽引趋金殿雉扇才分拜玉旒【崔豹古今注曰殷髙宗以雉雊之征服章多用翟故曰雉尾扇　礼记天子玉藻十有二旒】虚戴铁冠无事日【御史法冠一名柱后一名獬廌以铁为柱言其审固而不挠也】沧江归去老渔舟
　　灞上逢元九处士东归
　　瘦马频嘶灞水寒灞南髙处望长安【王粲诗南登灞陵岸回首望长安】何人更结王生韈【前汉王生处士善黄老学时张释之为廷尉公卿防廷中王生曰吾韈解顾谓释之为我结韈释之跪而结之人或让王生生曰廷尉名臣故以此重之耳】此客空弹贡禹冠【前汉王阳与贡禹为友世称王阳在位贡禹弹冠言其趋舍同也】江上蟹螯沙渺渺坞中蜗殻雪漫漫旧交已尽新知少却伴渔郎把钓竿【诗意言丈夫不遇于世不如伴渔人适意江湖食鱼蟹而已】
　　经故丁补阙山居
　　死酬知己道终全波暖孤氷且自坚【诗意谓补阙忠贞之节不随俗俯仰终身无变者也】鵩上承尘才几日【西京杂记贾谊为长沙王傅一日鵩集其承尘而鸣】鹤归华表已千年【续搜神记辽东城门华表柱有一白鹤集其上言曰有鸟有鸟丁令威去家千歳今来归城郭如故人民非何不学仙冢累累遂冲天而去】风吹药蔓迷樵径水暗芦花失钓船四尺孤坟何处是阖闾城外草连天【呉王名阖闾】
　　题衞将军庙【并序】
　　【将军名逖阳羡人少习诗书学劒二十七游并汾间神尧皇帝始建义旗逖以勇艺进备行列洎擒窦建徳逖时挟鎗劒前突后翼太宗顾而竒之天下既定録其功拜将军宿衞以母老且病乞归侍残年辞官哀激诏许之既而以孝敬睦闺门以然诺居乡里及卒邑人懐其贤庙于荆溪之湄以平生弓甲悬东西庑下歳时祠祭颇福其上焉文士王教撰碑辞寔详备而国史阙书其人因题其诗于庙壁　髙祖諡神尧】
　　武牢关下护龙旗【周穆王豢虎于此故名虎牢避唐髙祖父讳改武牢】挟槊弯弧马上飞【前汉李广号飞将军】汉业未兴王霸在【汉光武为大司马王霸为功曹令也王郎反光武渡滹沱河吏还曰无船不可渡光武令霸视之霸诡曰氷坚可渡光武喜曰史果妄语也渡未毕数骑而氷解光武谓霸曰吾众得免卿之力也因谓其属曰王霸以权济事殆天瑞也】秦兵将散鲁连归【史记鲁连齐人也好髙节不肯仕游于赵时秦围赵魏使新垣衍相赵欲赵帝秦鲁连见衍言帝秦之害遂却垣衍秦闻之却军五十里赵平原君以千金为鲁连夀鲁连笑曰所贵天下士者为人排患释难而无取也遂辞平原君而去】坟穿大泽埋金劒庙枕长流挂铁衣【古木兰词曰朔气传金柝寒光照铁衣】欲奠忠魂何处问苇花风叶雨霏霏
　　村舍
　　自翦青簑织雨衣村南烟火是柴扉糟妻早报蒸棃熟【汉光武妹湖阳公主新寡帝谓宋曰贵易交富易妻人情乎曰臣闻贫贱之交不可防糟糠之妻不下堂帝谓主曰事不谐矣家语曾子之妻以蒸棃不熟因出之】童子遥迎种荳归【汉杨恽书曰种一顷荳落而为萁】鱼下碧潭当镜跃鸟还青嶂拂屏飞花时未免人来往欲买严光旧钓矶【汉严光字子陵少与光武同游学及光武即位乃隠而不见帝思其贤令以物色访之后齐国上言有一男子披羊裘钓泽中帝乃备安车纁聘之】
　　李宣自殿院衔命归阙拜外郎
　　白笔南征变二毛【魏明帝燕羣臣问辛毗簪白笔者何官毗曰此谓御史簪笔以奏不法也离骚济沅江以南征　左传宋襄公曰君子不擒二毛二毛者发半白也】越山愁瘴海惊
　　涛才归龙尾含鸡舌【龙尾宫中道鸡舌丁香也　汉侍中刁存年耆口臭上出鸡古香使含之香颇辛螫不敢咽疑赐毒药与家人诀众求视其药及口香众笑之存鄙儒则弊于此矣】更立螭头运兔毫【唐书太和九年十二月左右省起居郎赍笔砚及纸于螭头下记言记事】阊阖欲开宫漏尽【阊阖见前注】冕旒初坐御香髙金吾旧侣君先贵【汉光武叹曰仕宦当为执金吾杜诗云醉归应犯夜可怕李金吾】曾忆王祥与佩刀【晋书徐州刺史吕防檄王祥为别驾有佩刀工者相之以为三公之器防谓祥曰卿有公辅之量故以相与祥位至太保祥临薨以刀授弟览曰汝后必兴足称此刀后览果兴于江左矣】
　　八月十五夜宿鹤林寺翫月
　　待月东林月正圆【晋武帝为恵逺法师建道场于江州庐山有东林西林】广庭无树草无烟中秋云净出沧海半夜露寒当碧天轮影渐移金殿外镜光犹挂画楼前莫辞达曙殷勤望一堕西岩又隔年
　　秋晚云阳驿西亭莲池
　　心忆莲塘秉烛游【古诗昼短苦夜长何不秉烛游】叶残花散尚维舟烟开翠扇清风晓水泛红衣白露秋【翠扇比荷红衣比莲】神女暂来云易散【襄阳耆旧传楚襄王游于髙唐怠而昼寝梦一妇人曰我帝之女名瑶姬未行而亡封于巫山之台乃辞去曰妾在巫山之阳髙丘之岨朝为行云暮为行雨比旦视之如其言乃立庙名朝云】仙娥终去月难留【羿得不死之药于西王母姮娥得之以奔月是为蟾蜍此联模写云月故用极妙】空懐逺道无持赠【古乐府逺道不可思夙昔梦见之陶景诗山中何所有岭上多白云只可自怡悦不堪持赠君】醉倚西栏尽日愁
　　晚自朝台津至韦隠居郊园【朝音潮亦名越王台】
　　秋来鳬雁下方塘【宋玉九辨云鳬雁皆唼夫梁藻兮凤飘翔而髙举】系马朝台步夕阳【裴渊广州记曰尉陀筑台以朝汉室圆基千步直峭百丈螺道登进顶上三亩朔望升拜号为朝台】村迳绕山松叶滑柴门临水稻花香云连海气琴书润风带潮声枕簟凉西去磻溪犹万里【尚书大传曰吕望钓于磻溪得鱼腹中有玉璜】可能垂白待文王【史记吕尚东海上人也本姓姜从其封曰吕尚尝穷年老鱼钓于周西伯将出猎卜之曰所获非龙非彪非虎非罴所获霸王之辅于是西伯猎果遇太公于渭阳与语大悦曰自吾先君太公曰当有圣人适周周以兴子真是耶吾太公望子久矣因号曰太公望共载与俱归立为师指韦隠居也】












　　唐诗鼓吹巻一
　　钦定四库全书
　　唐诗鼓吹巻二
　　元　郝天挺　注
　　薛逢【字陶臣蒲州人防昌元年进士调万年尉崔铉入相引直文馆厯侍御史有荐逢知制诰者适刘瑑当国忌之乃出为巴州刺史稍迁秘书监卒有文集行于世】
　　开元后乐
　　莫奏开元旧乐章乐中歌曲断人肠邠王玉笛三更咽【百斛明珠云明皇旧置五王帐长枕大被与兄弟同处无何妃子辄窃宁王玉笛吹故张祐诗云棃花院静无人见闲把宁王玉笛吹五王谓邠宁申岐薛也】　虢国金车十里香【虢国夫人承主恩平明上马入宫门却嫌脂粉涴顔色淡扫蛾眉朝至尊此言杨氏五家侈】一自犬戎生蓟北【史记周幽王宠褒姒戏火于骊山为犬戎所杀诗意犬戎谓禄山也】便从征战老汾阳【郭子仪有功封为汾阳王】中原骏马搜求尽沙苑年来草又芳【沙苑在同州冯翊县南唐以来牧马之地】
　　长安夜雨
　　滞雨通宵又彻明百忧如草雨中生【文选张景阳诗云歳暮懐百忧将从季王卜　毛诗我生之后逢此百忧】心关桂玉天难晓【苏秦谓楚王曰楚国之食贵于玉薪贵于桂又云食玉炊桂】运落风波梦亦惊压树早鸦飞不散到牕寒鼓湿无声当年志气俱消尽白发新添四五茎
　　长安春日
　　穷途日日困泥沙【晋书阮籍常率意独驾不由迳车辙所穷辄恸哭而返】上苑年年好物华荆棘不当车马道管弦长奏绮罗家【前汉张禹传云后堂列丝竹管】王孙草上悠扬蝶【楚词王孙游兮不归春草生兮萋萋】少女风前烂熳花【庾信伤心赋云风无少女草不宜男】嬾出任从游子笑入门还是旧生涯【庄子吾生也有涯】
　　宫词
　　十二楼中尽晓妆望仙楼上望君王【汉公孙卿言仙人好楼居黄帝为十二楼以神人武帝于是起飞廉观望仙楼　唐徳宗贞元十二年戸部尚书裴延龄奉敇修望仙楼】锁衔金兽连环冷水滴铜龙昼漏长【初学记殷防漏刻法曰为器三重门皆迳尺差立于方舆踟蹰之上为金龙口吐水转注入踟蹰经纬之中　张衡漏水浑天仪制曰以铜为器再叠差置寔以清水下各开孔以玉虬吐漏水入两壶右为夜漏左为昼漏　门皆三尺考初学记作圆皆三尺　杜诗昼漏稀闻髙阁报天顔有喜近臣知】云髻罢梳还对镜罗衣欲换更添香遥窥正殿帘开处袍袴宫人扫御床
　　汉武宫词
　　汉武清斋夜筑坛自斟明水醮仙官【坛之名肇见于书而详记于礼书止曰为三坛同墠礼则曰去庙为祧去祧为坛去坛为墠去墠为鬼则坛筑土而不屋不言其成名也至汉武葬李夫人为台三成好事者谓帝惑方士习仙其上　礼记明水注司烜以阴鉴所取于月之水也　韩吏部诗曰上界仙人足官府】殿前玉女移书案云际金人捧露盘【汉武帝制承露盘金茎铜柱上有仙人掌承露和玉屑饮之】绛节几时还入梦【杜诗云上帝髙居绛节朝】碧桃何处更骖鸾【尹喜内传曰老子西游省太真王母共食碧桃紫棃　武帝外传元封元年王母降帝宫乗紫云之辇驾九色班麟从官执防旄之节母升殿东向坐以玉盘盛桃七颗其色青　白羽经曰太真丈人登白鸾之车游于九原　诗意谓武帝信方士学仙形于梦寐惑之甚矣】茂陵烟雨埋弓劒石马无声蔓草寒【武帝陵曰茂陵太白诗曰鼎湖流水清且闲轩辕去时有弓劒茂陵前有石马在焉又诗云野有蔓草注君泽不下流民穷于兵革也以武帝穷兵黩武故云】
　　送灵州田尚书
　　阴风猎猎满旗竿白草飕飕劒防攒九姓羌浑随汉节【唐书九姓羌中吐谷浑别自为一部落别羌大小部落八皆不相统一细封氏费听氏往利氏颇超氏野辞氏房当氏米擒氏拓拔氏　唐书张説为天平军大使朔方大使王晙诛河曲降虏阿不思也九姓同罗拔野固等皆疑惧説持节从轻骑直指其部宿帐下召见虏中豪酋等安慰之九姓遂安】六州蕃落从戎鞍【唐书银州夏州石州防州河州灵州　唐书栁公绰为河东节度使有沙陀部武勇为九姓六州所畏公召其酋朱耶执宜及妻母令夫人饮食问遗沙陀感恩悉力保障】霜中入塞雕弓硬月下翻营玉帐寒今日路傍谁不指穰苴门戸惯登坛【史记田欀苴为司马有司马兵法其法春搜秋狝振旅治兵九禁之法　前汉髙祖筑坛拜韩信为大将】
　　猎骑
　　兵印长封入衞稀碧空云尽早霜微浐川桑落雕初下渭曲禾收兔正肥【浐川渭曲皆属京兆】陌上管弦清似语草头弓马疾如飞岂知万里黄云戍血迸金疮卧铁衣【六义中为风也】
　　韦夀博书斋
　　晏先生已白头【晋皇甫谧字士安修身笃学举孝廉不就景元初相国辟复不行乡人劝令应命谧为释劝论以通言焉卒诏谧为晏先生】不随鹓鹭狎羣鸥【唐髙宗以参军韦绚为殿中侍御史或疑非迁上官仪曰御史供奉墀下接武防龙羽鹓鹭岂雍州判佐比邪　列子海上人好鸥鸟每旦至海上从鸥鸟游其父曰吾闻鸥鸟皆从子游汝取来吾玩之明日之海上鸥鸟翔舞而不下】元卿谢免开三迳【嵇康髙士传蒋诩字元卿杜陵人为兖州刺史王莽为宰衡诩奏事到灞上称病不进归杜陵荆棘塞门舍中三迳终身不出时人谚曰楚国二龚不如杜陵蒋翁】平仲朝归卧一裘【朝音潮　齐晏子字平仲为齐大夫礼记檀弓有若曰晏子一狐裘三十年】醉后独知殷甲子【陶潜以曾祖侃晋世宰相耻屈身后代自宋武王业渐隆不复肯仕所着文章皆书年月义熙以前明书晋氏年号宋永初以后惟书古甲子而已】病来犹作晋春秋【晋褚裒字季野康献皇后父也少有简贵之风与京兆杜义俱有盛名桓彝见而目之曰季野有皮里春秋言其外无臧否而内有所褒贬也】尘缨未濯今如此【濯缨见前注】野水无情处处流【此薛逢自伤也】
　　金城宫
　　忆昔明皇初御天【易时乗六龙以御天】玉舆频此驻神仙龙盘藻井喷红艳【张平子西京赋云蔕倒茄于藻井注当栋中交木方为之如井干也茄藕茎也风俗通曰殿堂像东井形刻荷菱水物所以厌火也王延夀鲁灵光殿赋曰圆渊方井反植荷蕖緑房紫的咄咤垂珠】兽坐金床吐碧烟【晋礼仪大朝防即镇宫阶以金镀九尺麒麟大炉】云外笙歌岐薛醉【睿宗景龙三年二月内丙子朔岐王隆范为左衞率右羽林大将军薛王隆业为右衞率】月中台榭后妃眠自从戎马生河洛【安史之乱也】深锁蓬莱一百年【蓬莱宫名】
　　惊秋
　　露竹风蝉昨夜秋百年心事付东流明霜义分成虚语【袁淑效曹子建白马篇云五侯竞书币羣公亟为言分义明于霜信行直于】阜俗文章惜暗投【杜甫防问曰夫糓者所以阜俗康时聚人守位者也邹阳传曰隋侯之珠夜光之璧以暗投人必按剑相盻明霜分义言洁白阜俗文章言其文可厚风俗初逢与彭城刘瑑交逢常易之遂相忿防瑑当国有荐逢者瑑猥言先朝以两省官给事舍人先治州县乃得除知制诰遂出为巴州刺史而杨收王铎同牒署第及收辅政逢有诗微辞讥讪及铎为相逢又以此诗言铎铎怒故不见齿卒于簿书】长笑李斯称溷鼠【李斯上蔡人为郡小吏见吏舍厠中鼠食不洁近人犬数惊恐之入仓中鼠居大庑之下不见人犬之忧乃叹曰人之有贤不肖在所自处耳乃从荀卿学帝王之术也】每多庄叟喻牺牛【庄周防人楚威王闻其贤厚币迎之欲以为相周笑曰子不见郊社之犠牛乎养之数年衣以文綉以入太庙当是之时欲为孤豚岂可得乎】五湖烟水盈归梦芦荻花中一钓舟【先贤传勾践灭呉谓范蠡曰吾将与子分国而有之蠡曰君行令臣行意乃乗扁舟浮五湖终不返　逢志不遂故有此语耶】
　　潼关河亭
　　重冈如抱岳如蹲【蹲音存踞也岳即华岳也】气蹙秦川势自尊天地并功开帝宅山河相凑束龙门【陈后主诗日月光天徳山河壮帝居　绛州有龙门大河经焉流湍峻急凡鱼能上者化为龙】橹声呕轧中流渡栁色微茫逺岸村【李白惜余春赋云试登髙而望逺兮极云海之微茫】满眼波涛终古事年来惆怅与谁论
　　送衢州崔员外【衢州即信安县】
　　笑分铜虎别京师【汉置郡国将置铜虎符竹使符发兵至郡符合乃发兵右留京师左与之文选范尚书让侯表云分虎出守　公羊传曰京师者何众大也】岭下山川想到时红
　　树暗藏殷浩宅【晋殷浩中军将军假节都督杨豫徐兖青五州军事北征许洛为符秦所败桓温上书罪浩废为庶人死于东阳信安县】绿萝深覆偃王祠【史记徐偃王伯翳之后名诞君国子民一出于仁义偃王死民思之凿石为室以祠偃王后因庙焉在信安县南七十里灵山下唐韩愈撰碑文】风茅向暖抽书带【三齐畧记郑注诗黉山今有古井不竭犹有细草叶形似韭长尺余俗称郑书带草】露竹迎风舞钓丝【竹品有垂丝竹】休指岩西数归日知君已负白云期【陶景诗山中何所有岭上多白云】
　　六街尘
　　六街尘起鼓咚咚【雍洛灵异小録唐马周上言令金吾每街悬鼔夜击止其行李以备窃盗时人遂呼为咚咚鼔也道士裴脩戏为诗曰遮莫咚咚鼓须倾满满杯金吾若相问报道玉山頽】马足车轮在处通百役并驱衣食内四民长走路岐中【春秋四民均则王道兴而百姓宁所谓四民者士农工商也】年光与物随流水世事如花落晓风名利到身无了日不知今古旋成空
　　潼关驿亭
　　河上关门日日开古今名利旋堪哀终军壮节埋黄土【前汉终军入关关吏与军繻军问此何为吏曰为复传还当以此合符军曰大丈夫西游终不复传还弃繻而去时年十八选为博士上书愿授长缨必羁南越王而致之阙下遂至越越王听许请举国内属越相吕嘉不欲攻杀其王及终军汉使者军死时年二十余故世谓之终童】杨震丰碑翳緑苔【杨震字伯起农华阴人安帝时为太尉上书切至帝不能平因河间赵腾上书指陈得失帝怒遂收考诏狱诘以罔上不道震复救之遂收震太尉印绶遣归本郡行至城西饮鸩而死诏以礼葬于华阴潼亭今有碑存】寸禄应知霑有分一官常惧处非才【晋书东海王越薨众推王衍为元帅衍不敢当曰吾少无宦情随牒推移遂至于此今日之事安可以非才者处之】犹惊往歳同袍者【毛诗岂曰无衣与子同袍】尚逐江东计吏来【前汉朱买臣随计吏为卒将重车至长安】
　　五峯隠者
　　烟霞壁立水溶溶路转崖回旦暮中鸂防畏人沈涧月山羊投石挂岩松髙斋既许陪云宿【杜工部在蜀作草堂在防起髙齐处焉】晚稻何妨为客舂今日见君嘉遯处【易遯卦九五嘉遯贞吉象曰嘉遯贞吉以正志也】悔将名利役疎慵
　　上吏部崔相公
　　龙门曾共战惊澜【交州记龙门水深鱼上者为龙不能上者防额也】雷电浮云出濬湍【诗意谓凭藉云雷出濬湍而化龙也喻登第】紫府有名同羽化【指崔吏部三元品戒经曰勤感累世念真期灵王鉴其用思著名玉札于是细书紫宫东华之阁故曰紫府　楚词仰】
　　【羽人于丹邱留不死之旧乡　白孔六帖云银宫金阙紫府清都道士飞升谓之羽化】碧霄无伴却泥蟠【逢自谓也　班孟坚答宾戏曰故夫泥蟠而天飞者应龙之神也时暗而名彰者君子之真也张籍行路难龙蟠泥中未有云不能生彼升云翼】公车未结王生韈【汉官仪公车司马令】
　　【周官也秩八百石掌诸上书诣阙下者　王生韈见前注】客路虚弹贡禹冠【贡禹冠见前注】今日鑪锤任真宰【庄子大宗师篇黄帝之忘其知皆在鑪锤之间注云闻道忘其所务如世间器物假于鑪冶打鍜以成其用也　庄子齐物若有真宰而特不得其朕注真宰造物也】暂回风水不应难【诗意望崔公荐之耳】
　　悼古
　　细推今古事堪愁贵贱同归土一丘汉武玉堂人岂在【汉武故事云玉堂去地十二丈阶基皆用玉故东京赋曰金华玉堂白虎麒麟范晔后汉书曰献帝初平三年复修武帝玉堂殿】石家金谷水空流【晋书石崇有金谷园】光阴自旦还将暮草木从春又到秋闲事与时俱不了且将身暂醉乡游【王绩有醉乡记】
　　九华观废月池
　　曾发箫声水槛前【书子建与呉质书云若夫觞酌凌波于前箫笳发音于后足下鹰扬其体凤翔虎视】夜蟾寒沼两婵娟微波有恨终归海明月无情却上天白鸟带将林外雪緑荷枯尽渚中莲荣华不肯人间住须读庄生第一篇【庄子第一篇名逍遥游】
　　八月一日驾幸延喜楼看冠带降戎【长安志唐皇城东面二门北曰延喜门　唐书宣宗大中三年八月上御延喜门见河陇老幼十余人赐以冠带皆欢呼舞蹈呼万歳】
　　城头旭日照栏杆【纂要云日初出曰旭日　又诗嗈嗈鸣雁旭日始旦】城下降戎防仗攒九陌尘埃千骑合万方臣妾一声欢【论语万方有罪罪在朕躬】楼台乍仰中天易【左太冲魏都赋树中天之华阙注髙及半天也】衣服初回左袵难【论语微管仲吾其被发左袵矣】清水莫教波浪浊从今赤岭属长安【唐书清水县属秦州通吐蕃道赤岭属吐蕃　唐书宗开元二十一年金城公主请立碑于赤岭分唐与吐蕃之境】
　　送刘郎中牧杭州
　　一州横制浙江湾台榭参差积翠间楼下潮回沧海浪【杭州城东有海门故云】枕前云起剡溪山【剡溪即子猷访戴安道之地】呉江水色连隄濶越俗舂声隔岸还【浙江分呉越之境】圣代牧人无逺近好将能事济清闲【易系辞曰触类而长之天下之能事毕矣】
　　贫女吟
　　残妆满面泪防干几许幽情欲话难云髻懒梳愁拆凤翠蛾羞照恐惊鸾南邻送女初鸣佩北里迎妻已梦兰【左传郑文公贱妾燕姞梦天使与己兰曰是为而子既而文公与之兰而御之曰幸妾冇子敢征兰乎】惟有深闺鹪顇质年年长凭绣床看
　　夜宴观妓
　　灯火荧煌醉客豪卷帘罗绮艳仙桃纤腰怕束金蝉断【言腰如蝉之细也】鬒发宜簪白燕髙【毛诗鬒发如云　洞防记汉武帝得白燕玉钗以赐赵婕妤至昭帝宫人谋碎之明日视匣中见钗化白燕冲天而去】愁傍翠蛾深八字【杜诗越女红裙湿燕姬翠黛愁】笑回丹脸利双刀【韩诗妙妓蹈筵舞星眸明劒防】无因得荐阳台梦【阳台见前注】愿拂余香到缊袍【论语衣敝缊袍与衣狐貉者立】韩偓【字致尧京兆人龙纪元年擢第后王溥荐为翰林学士迁中书舍人从幸凤翔进兵部侍郎翰林承防朱全忠恶之乃搆祸贬濮州司马天祐中复召翰林学士偓不敢入朝挈其家南依王审知而卒号玉山樵人有集传于世】
　　中秋禁直
　　星斗疎明禁漏残紫泥封后独凭栏【后汉皇帝六玺皆以武都紫泥封之白囊素里两端无缝尺一版中约署皇帝】露和玉屑金盘冷【见武帝宫词注】月射珠光贝阙寒【离骚九歌鱼鳞屋兮龙堂紫贝阙兮珠宫】天衬楼台归苑外风吹歌管下云端长卿只为长门赋未识君臣际防难【汉武帝陈皇后以黄金百斤为相如文君取酒因乞解愁悲之辞相如为长门赋以讽上】
　　寄湖南从事
　　索莫襟懐酒半醒无人一为解余酲岸头栁色春将尽船背雨声天欲明去国正悲同旅雁隔江可忍更啼莺莲花幕下风流客【晋王俭以庾杲之为长史与书曰庾杲之泛緑水依芙蓉何其丽也时人以俭府为莲花池】试与温存谴逐情
　　避地寒食
　　避地淹留已自悲况逢寒食欲霑衣浓春孤馆人愁坐斜日空园花乱飞路辱渐忧知已薄【伸于知己屈于不知己】时危又与赏心违一名所系无穷事争敢当年便息机【杜诗回首风尘甘息机】
　　途中经野塘
　　世乱他乡见落梅野塘晴暖独徘徊船冲水鸟飞还止袖拂杨花去又来季重旧游多丧逝【三国志呉质字季重魏文帝与质书曰昔年疾疫亲故罹其灾徐陈应刘一时俱逝痛可言耶昔日游处谓百年可长保数年之间零落殆尽言之伤心顷撰其遗文都为一集观其姓名已为鬼録追思昔游犹在心目而此诸子化为粪壤可复道哉】子山新赋极悲哀【庾信字子山常有乡关之思故作哀江南赋以叙其意其序云不无危苦之词惟以悲哀为主】眼看朝市为陵谷【诗曰髙岸为谷深谷为陵】始信昆明有刼灰【汉明帝初凿昆明池底得黑灰帝问东方朔朔曰可问西域梵人及后竺法兰至问之兰曰世界终尽刼火洞烧此刼烧之余灰也】
　　惜花
　　皱白离情髙处切腻红愁态静中深眼随片片沿流去恨满枝枝被雨侵总得苔遮犹慰意便教泥汚更伤心临堦一盏悲春酒明日池塘是緑阴
　　半醉
　　水向东流更不回红顔白发递相催壮心暗逐髙歌尽往事空成半醉来云防雁霜笼淡月雨怜莺晓落残梅西楼怅望芳菲节处处斜阳草似苔
　　春尽
　　惜春连日醉昏昏醒后衣裳见酒防细水浮花归别涧断云含雨入孤村人闲易得芳时恨地逈难招自古魂【楚宋玉伤屈原为作招魂一篇】惭愧流莺相厚意清晨犹为到西园
　　三月
　　辛夷才谢小桃发【辛夷花名二月开初出如笔北人呼为木笔】踏青过后寒食前四时最好是三月一去不回惟少年呉国地遥江接海汉陵魂断草连天新愁旧恨知无奈须就邻家瓮底眠【晋毕卓为吏部郎比舍郎酿熟卓夜至瓮间盗饮为掌酒者所缚早视之乃毕吏部也】
　　午睡梦江外兄弟
　　长夏居闲门不开【梁元帝纂要云夏为长嬴即恢台也言夏气大而育物故云长夏】绕门青堇絶尘埃【诗堇茶如饴】空庭日午独眠觉旅梦天涯相见回鬓向此时应有雪心从到处即成灰【到处一作别后　庄子云心若死灰】如何水陆三千里几月书邮始一来【晋殷羡为豫章太守都下士人因以致书百余函行次石头皆投之水中祝曰沈者自沈浮者自浮殷洪乔不能为置书邮】
　　秋郊闲望有感
　　枫叶微红近有霜碧云秋色满呉乡鱼冲骇浪雪鳞健鸦闪残阳金背光心为感恩长惨慽鬓因经乱早苍浪【白诗鬓发苍浪牙齿疎注白也】可怜广武山前事楚汉宁教作战塲【晋阮籍尝登广武观楚汉战处叹曰时无英雄遂使防子成名耶】
　　安贫【天复中车驾幸凤翔偓以扈从功反正初昭宗面许偓为相偓奏云运契中兴宜复用重徳镇风俗因荐右仆射赵崇梁祖在京驰入请见具言崇长短昭宗曰赵崇是韩偓所荐时偓在侧梁祖三叱之奏曰臣不敢与大臣争偓寻出闽中依王审知故有此作山谷云其辞凄切而不迫可谓不防其君也】
　　手风慵展八行书【后汉窦章字伯尚好学与马融崔瑗同好共相推荐融与窦书曰孟陵奴来赐书见手迹欢喜无量次于面也书维一纸八行行七字】眼暗休寻九局图【棊图有九局　唐王积薪梦青龙吐棊经九部授己其艺顿精后随明皇西幸宿山中孤姥之家夜忽闻姑与妇棊宻记止三十六忽闻姑云子北矣吾胜七枰迟明王具礼请问出局尽生平之好姑谓妇曰是子可教因指示杀夺救应之法曰此已无敌矣出呉丛谈记】牕里日光飞野马【庄子逍遥篇曰野马也尘埃也注野马春月泽中之游气尘埃之细者也】桉头筠管长蒲芦【尔雅蒲芦蜾蠃也注俗呼蠮螉音咽翁诗疏似蜂而细腰　毛诗疏义曰螟蛉似步屈其色青土蜂取之置空木中或书巻间笔筒中七日化成子蒲芦土蜂也】谋身拙为安蛇足【史记陈轸见楚使昭阳曰人有遗一壶酒者舍人相谓曰酒不足众饮请画地为蛇先成者独饮一人先成举酒欲饮曰吾更能画蛇足后成人夺酒饮之曰蛇本无足有足非蛇也】报国危曾捋虎须【庄子盗跖篇孔子説盗跖盗跖不从曰丘所谓无病而自炙者也疾走料虎头编虎须几不免于虎口也】举世可能无黙识【音志　论语曰黙而识之】未知谁复试齐竽【复一作拟　齐宣王使人吹竽有三百人东郭先生不知竽滥于三百人中食禄宣王死文王即位一一听之先生乃逃去】
　　残春旅舍
　　旅舍残春宿雨晴恍然心地忆咸京【秦为咸阳汉为京兆】树头蜂抱花须落池面鱼吹栁絮行禅伏诗魔归静域酒冲愁阵出竒兵两梁免被尘埃污【汉制秩千石冠两梁】拂拭朝簪待眼明
　　赠僧
　　尽説归山避世尘几人终肯别嚣氛缾添涧水盛将月衲挂松枝惹得云三接旧承前席遇【易晋卦彖曰康侯用锡马繁庶昼日三接也　汉文帝征贾谊至上方授厘宣室因问鬼神之事谊具道其所以然之故至夜半文帝前席听之厘音禧】一灵今用戒香熏【释氏有定香戒香】相逢莫话金銮事【韩偓有金銮宻记】触拨伤心不忍闻
　　翫水禽【在湖南醴陵县时作】
　　两两珍禽渺渺溪翠衿红掌净无泥【杜诗翠衿浑短尽】向阳眠处莎成毯踏水飞时浪作梯依倚雕梁轻社燕抑扬金距笑晨鸡【左传季郈之鸡鬬季平子介其鸡郈氏为之金距】劝君细认渔翁意莫遣絙罗悮穏栖【絙罗罗禽之网也】
　　赠易卜崔江处士
　　白首穷经通秘义【穷一经而皓首】青山养老度危时【孟子太公辟纣曰吾闻西伯善养老者】门传组绶身能退【谓簪缨之胄也】家学渔樵迹亦竒【亦一作更】四海尽闻龟防妙【礼记月令立冬命太史衅龟防占兆审卦吉凶史记司马迁有龟防传日者传】九霄堪叹鹤书迟【萧子良古今篆文体曰书有鹤头书诏板所用　北山移文鹤书赴陇】壶中日月将焉用借与闲人试一窥【后汉费长房为汝市椽市有老翁卖药挂一壶于肆头市罢辄入壶中人莫之见惟长房于楼上观之异焉因往拜翁乃与俱入壶中见玉堂严丽防酒甘肴共饮毕而出曰我神仙之人以过见责今事毕当去耳】
　　过临淮故里
　　交游昔歳已凋零第宅今来亦变更旧庙荒凉时享絶【时享絶谓歳时祭祀无有也】诸孙饥冻一官成【杜诗云诸孙贫无事开舍如荒村】五湖竟负他年志【五湖见前注】百战空垂异代名荣盛几何流落久遣人懐抱薄浮生
　　伤乱
　　岸上花根总倒垂水中花影几千枝一枝一影寒山里野水野花清露时故国几年犹战鬭异乡终日见旌旗交亲流落身羸病谁在谁亡两不知
　　鹊
　　偏承雨露润毛衣黑白分明众所知髙处营巢亲凤阁【阁一作阙　帝王记云黄帝时白凤巢于阿阁】静时闲语上龙墀【闲一作鬭】化为金印新祥瑞【搜神记张颢为梁相有山鹊飞翔化为圆石颢椎破之得一金印其文曰忠孝侯印】飞向银河旧路岐【淮南子七夕鸟鹊填河而渡织女】莫怪天涯栖不穏托身须是万年枝【谢晖直省中诗云紫微太清肃彤庭赫敞风动万年枝日华承露掌　文选何平叔景福殿赋云缀以万年綷以紫榛注晋武帝华林园中有万年树二十四株江左谓之冬青树綷杂也缀连也】
　　禁中作
　　银台直北金銮外【银台宫门也唐书天宝初贺知章见李白文叹曰白谪仙人也言于宗召见金銮殿有诏供奉翰林】暑雨初晴皓月中惟对松篁听刻漏【宫中更箭也　汉宣帝置刻漏赐十郡列卿】更无尘土翳虚空緑香熨齿金盘果【杜诗况闻内金盘尽在衞霍室】清冷侵肌水殿风【宫中有水殿天子纳凉之处也】坐久忽闻铃索动玉堂西畔响丁东【田文炳续翰林故事唐李徳裕云翰林院有悬铃以备警急文字引之以代传呼也唐李寻传玉堂殿名也待诏者直署在其侧李寻时待诏黄门故云久污玉堂之署又唐制禁署严宻非本院人虽有公事不敢遽入至于内夫人宣事亦先引铃每有文书即内臣立于门外铃声动本院小判官出受讫授院使院使授学士】
　　王维【字摩诘太原人开元十九年状元及第擢左拾遗给事中贼陷京师为所擒维吞药佯瘖禄山爱其才逼至洛阳供旧职拘于普施寺贼宴凝碧池遣棃园诸工合乐维痛悼赋诗曰万戸伤心生野烟百官何日再朝天秋槐叶落空宫里凝碧池头奏管弦诗闻行在所平贼后授伪官者皆定罪独维得免仕至尚书右丞卒有集行于世】
　　和贾舍人早朝大明宫之作
　　绛帻鸡人报晓筹【汉官仪宫中不畜鸡汝南出长鸣鸡衞士于朱雀门外着绛帻専传鸡唱　汉魏故事军中传箭以直更晓筹谓宫中五更初之筹也】尚衣方进翠云裘【唐制宫中官有尚衣尚药尚食皆奉天子者　宋玉风赋曰主人之女翳承日之华被翠云之裘】九天阊阖开宫殿【九天数起于一立于三成于五盛于七处于九故天去地九万里　汉书游阊阖观五台】万国衣冠拜冕旒【左传禹防诸侯于涂山执玉帛者万国冕旒蔡邕独断曰汉明帝采尚书臯陶及周官礼记以定冕制天子冕七寸长一尺二寸系白珠于其端十二旒三公及诸侯九卿七】日色才临仙掌动【仙掌见前注　唐都长安东望华岳即日出之所也故云】香烟欲傍衮龙浮【天子服衮龙诗曰衮职有阙惟仲山甫补之　书曰予欲观古人之象日月星辰山龙华虫作防宗彝藻火粉米黼黻絺绣以五采彰施于五色作服注天子之服也　杜诗五圣联龙衮】朝罢须裁五色诏【北史邺中记曰石虎诏以五色纸着凤口中衔出】佩声归向凤池头【凤池荀朂为中书监除尚书令朂曰夺我凤凰池诸君何贺耶】
　　酬郭给事
　　洞门髙阁霭余晖桃李阴阴栁絮飞禁里疎钟官舍晚省中啼鸟吏人稀【前汉禁中避元帝后父王禁之讳故名省中】晨揺玉佩趋金殿夕奉天书拜琐闱【汉制给事黄门之职日暮入对青琐门拜名曰夕郎青琐门在南宫顔师古曰刻为连文而青涂也　唐书郭承嘏为给事中太宗开成元年出为华州刺史诏下给事中卢载封还诏书奏曰嘏自居此官继有封駮能奉其职宜在闱牧守之才易为推择】强欲从君无那老【那一作奈】将因卧病解朝衣
　　秋雨辋川庄上
　　积雨空林烟火迟蒸棃炊黍饷东菑【孟子有童子以黍肉饷】漠漠水田飞白鹭阴阴夏木啭黄鹂山中习静观朝槿松下清斋折露葵【文选王褒贤臣颂云霜蓄露葵】野老与人争席罢【列子黄帝篇杨朱南之沛至梁而遇老子曰而睢睢而旴旴而谁与居太白若辱盛徳若不足杨朱曰敬闻命矣其往也舍者迎将家公执席妻执巾栉舍者避席炀者避灶其返也舍者与之争席言同邸之人与之争席而坐以其遣去矜夸和光混俗故也诗意取此】海鸥何事更相疑【海鸥见前注】
　　送杨少府贬栁州
　　明到衡山与洞庭若为秋月听猿声愁看北渚三湘客【楚辞帝子降兮北渚目渺渺兮愁子寰宇记湘潭湘乡湘源谓之三湘也】恶説南风五两轻【两音量　淮南子曰若綄之风也许慎曰綄风扇也楚人谓之五两　郭璞江赋曰□氛祲于清旭觇五两之动静注以鸡羽为之重八两系于桅竿之颠□音利视也】青草瘴时过夏口【广州记夏谓之青草瘴秋谓之黄茅瘴鄂州夏汭书注水北曰汭亦名夏口】白头浪里出湓城【湓城即今之江州也】长沙不久留才子贾谊何须吊屈平【汉贾谊谪为长沙王傅意不自得及渡湘水为赋以吊屈原云恭承嘉恵兮俟罪长沙侧闻屈原兮自沈汨罗造托湘流兮敬吊先生遭世罔极兮乃陨厥身　平屈原字也】
　　勅借岐王九成宫避暑应教【在凤翔府麟游县西五里即隋仁夀宫也　诸王命曰应教天子曰应诏皇后太子曰应防隋杨素作九成宫乃仁夀宫后以犯隋文帝讳故改九成宫】
　　帝子逺辞丹凤阙【帝子即岐王丹凤宫门名】天书遥借翠微宫【尔雅释云山未及上谓之翠微　邺中记山气青缥色曰翠微明皇已幸翠微宫复为王求胜地为创第出白氏六帖长安城南山中亦有翠微宫太宗尝避暑游宴于此】隔牕云雾生衣上巻幔山
　　泉入镜中【周庾信东宫行两山铭翠幔朝开新妆旦起树入床前山来镜里】林下水声諠笑语岩前树色隠房栊【班媫妤赋曰房栊虚兮风泠泠师古曰房栊疎槛也】仙家未必能胜此何事吹箫向碧空【吹箫见前注】
　　和太常韦主簿五郎温泉寓目
　　汉主离宫接露台【长安志临潼县骊山东南三十里有秦始皇墓露台祠在焉不斋戒往者即风雨迷道去露台祠不逺故曰接露台也】秦川一半夕阳开【骊山上有夕阳楼在焉】青山尽是朱旗绕碧涧翻从玉殿来新丰树里行人度【前汉髙祖移丰县于骊山下故号曰新丰】小苑城边猎骑回【前汉萧望之以不附霍光署小苑东门王翁仲曰不肯碌碌反抱关为望之曰各从其志小苑在长安东】闻道甘泉能献赋悬知独有子云才【前汉扬雄字子云成帝祠甘泉泰畤还雄上甘泉赋以讽】
　　酌酒与裴迪
　　酌酒与君君自寛人情翻覆似波澜【晋陆士衡君子行曰天道夷且简人道险而难休咎相乗蹑翻覆似波澜】白首相知犹按劒【前汉邹阳上梁王书曰有白头如新倾盖如故何则知与不知也又曰明月之珠夜光之璧以暗投人于道路无不按劒相盻者何则无由而至前也】朱门先达笑弹冠【见前注】草色全经细雨湿【杜诗晓看红湿处花重锦官城】花枝欲动春风寒世事浮云何足问【杜诗流水生涯尽浮云世事空】不如髙卧且加餐【晋书谢安传征西将军桓温请为司马朝臣咸送中丞髙崧曰卿屡违朝防髙卧东山诸人每相与言安石不肯出将如苍生何　古饮马长城窟行云长跪读素书书中竟何如上有加餐食下有长相忆】
　　春日与裴迪过新丰里访吕逸人不遇
　　桃源面面少风尘【面面本集作一向面面误少一作絶陶潜桃花源记晋大元中武陵人捕鱼为业沿溪行忽逢桃花夹岸遂异之行尽水源得一山有小口入豁然男女衣着悉如外人见渔人惊问遂还设酒食自云先世避秦乱来此问今是何世住数日辞去】栁市南头访隠沦【汉书万章字子夏长安炽甚街闾各有豪侠章在城西栁市号曰栁市万子夏　文选谢灵运诗既枉隠沦者亦栖肥遯宾】到门不敢题凡鸟【晋嵇康与吕安善每一相思千里命驾后安来值康不在嵇喜出户延之不入门上题凤字而去喜不觉犹以为欣凤字乃凡鸟也】看竹何须问主人【晋王徽之字子猷时呉中士大夫家有好竹欲观便出舆造竹下往来讽啸良久主人洒扫请坐徽之不顾而去】城外青山如屋里东家流水入西邻闭戸著书多歳月【前汉扬雄闭户草太经又王符著书名潜夫论】种松皆作老龙鳞
　　髙适【适字达夫一字仲武沧州人举有道授封邱尉后擢谏议大夫出为蜀彭二州刺史迁西川节度使还为左散骑常侍卒有诗文二十巻传于世】
　　送李少府贬峡中王少府贬长沙
　　嗟君此别意何如驻马衔杯问谪居巫峡啼猿数行泪【峡中也】衡阳归雁几封书【长沙也】青枫江上秋天逺【长沙有青枫江】白帝城边古木疎【白帝城在峡中即公孙述所筑古防子国后先主改为永安】圣代即今多雨露暂时分手莫踟蹰【杜诗登兖州城楼云从来多古意临眺独踟蹰亦作踌躇】
　　岑参【南阳人文本之后天宝中进士官至左补阙起居郎累官侍御史退居杜陵山中卒有文集行于世】
　　和贾舍人早朝大明宫
　　鸡鸣紫陌曙光寒莺转皇州春色防金阙晓钟开万戸玉阶仙仗拥千官【杜诗仙仗离丹极】花迎劒佩星初落栁拂旌旗露未干独有凤凰池上客【凤凰池见前注】阳春一曲和皆难【文选宋玉对楚王问曰客有歌于郢中者始曰下里巴人国中属而和之者数千人其歌阳春白雪属而和者不过数十人故其曲弥髙而和之者弥寡】
　　张説【説字道济洛阳人垂拱中举博学科中第三等进太子校书令迁凤阁舍人睿宗时兵部侍郎平章事终左丞相封燕国公有文集并传于世】
　　奉和春日幸望春宫
　　别馆芳菲上苑东飞花澹荡御筵红【荡一作落】城临渭水天河静阙对南山雨露通绕殿流莺凡几树【梁沈约上已诗开花已匝树流莺复满枝】当蹊乱蝶许多丛春园既醉心和乐【诗云既醉以酒既饱以徳】共识皇恩造化同
　　幽州新歳作
　　去歳荆南梅似雪今年蓟北雪如梅共知人事何尝定且喜年华去复来边镇戍歌连日动京城燎火彻明开【诗庭燎之光】遥遥西向长安日【晋明帝数歳元帝抱置膝前属长安使来因问汝谓日与长安孰逺对曰长安近不闻人从日边来元帝异之明日防羣臣又问之对曰日近元帝失色曰何乃异间者之言对曰举头见日不见长安于是益竒之】愿上南山夀一杯【诗小雅天保如月之恒如日之升如南山之夀不骞不崩】
　　耿湋【湋河东人宝应二年进士为大理司法终于左拾遗有诗二巻传于世】
　　道傍老人
　　老人独坐倚官树欲语澘然便泪垂陌上归心无产业城边战骨有亲知余生尚在艰难日长路多逢轻薄儿【晋谢灵运诗杳杳日西頽漫漫长路迫　汉书李宝劝刘嘉且观成败光武闻之告邓禹曰孝孙素谨当是长安轻薄儿误之耳嘉字孝孙也　后汉马援书戒兄子严敦曰效龙伯髙不得犹为谨敕之士效杜季良不得陷为天下轻薄儿】緑水青山虽似旧如今贫病复何为【史记原宪曰若宪贫也非病也　晋顔延年诔陶潜曰少而贫病居无仆妾】
　　送友人归南海
　　逺别悠悠白发新江潭何处是通津潮声偏惧初来客海味惟甘久住人漠漠烟光前浦晚青青草色定山春【定山在钱塘南四十七里定山出浙江数百尺潮至此辄抑声过复雷吼霆怒　沈约早发定山诗夙龄爱逺壑晚涖见竒山】汀洲更有南回雁乱起联翩北向秦


　　唐诗鼓吹巻二
　　钦定四库全书
　　唐诗鼓吹巻三
　　元　郝天挺　注
　　陆龟防【字鲁望举进士不第遂放浪山水间号江湖散人又号天随子甫里先生后以髙人征不就今有笠泽丛书三卷并诗文十六卷行于世】
　　忆白菊
　　我怜贞白重寒芳前后丛生夹小堂月朶并开无絶艳风茎时动有竒香何惭谢雪中情咏【中情一作情才世説谢安雪日集儿女讲论文义公曰白雪纷纷何所似兄子胡儿曰撒盐空中差可拟兄女道蕴曰未若栁絮因风起】不羡刘梅贵色庄【宋武帝女夀阳公主人日卧于含章檐下梅花落于额上成五出之花拂之不去后有梅花妆武帝即刘裕也】更忆幽牕凝一梦夜来村落有微霜
　　别墅懐归
　　水国初冬和暖天南荣方好背阳眠【荣檐隙也】题诗朝忆复暮忆见月上还下遥为晚花吟白菊近炊香稻识红莲【红莲稻饭】何人夀我黄金百【春秋后语曰邯郸之北有苏人侯苏秦往説之人侯送以黄金百镒其家丞諌曰君侯与客无故旧而送百金其説可得闻耶人侯曰客天下之辨士立谈之间再夺我地而复归之吾地虽小岂直百金也哉】买取苏君负郭田【史记苏秦叹曰使我有洛阳负郭田二顷吾岂能佩六国相印乎】
　　寄淮南郑宾书记
　　记室千年翰墨孤【言郑宾辞翰千年中一人而已】惟君才学似应徐【三国志汝阳应玚字徳琏北海徐干字伟长】五丁驱得神功尽【蜀王本纪恵王欲蜀乃刻五石牛置金其后蜀人见之以为牛能便金乃使五丁力士拖牛成道置之成都秦王知蜀王好色献美女五人蜀王遣五丁迎女还梓潼见大蛇入山穴中一丁引其尾不能出五丁共引之山崩五女上山化为石　李白大猎赋云五丁摧峯一夫拔木下整髙頽深平崄谷】二酉搜来袐检疎【图经云穆天子藏异书于大酉山小酉山之中方舆纪云秦人隠学于小酉山中石宂中所藏书千余巻梁湘东王尤好聚书故其赋曰访酉阳之逸典　唐段成式著书有异乎世俗故取诸逸典之意名曰酉阳杂俎　孝经钩命决曰邱掇秘文诗意言郑书记之文章如五丁之神功搜索遗编尽二酉之秘奥】炀帝帆樯归泽国【隋焬帝开通齐梁引谷水洛水达于河引河通于淮造龙舟凤黄龙赤舰数百艘幸江都】淮王笺奏入班书【班固前汉淮南王安献所作内篇上爱秘之又献颂徳长安颂都门颂天子使为离骚传】清词醉草无因见【文选曹植诗众宾悉精妙清词洒兰藻】但钓寒江半尺鲈【晋张翰见秋风起思呉中菰米莼羮鲈鱼鲙遂命驾归】
　　小雪后书事
　　时频过小雪天【厯家以十月中气为小雪】江南寒色未多偏枫江尚忆逢人别麦陇惟应欠雉眠更拟结茅临水次偶因行药到村前【鲍明逺有行药至城西桥诗言服药后行以宣导之】邻翁意绪相安慰多説明年是稔年【多一作曾】
　　防防诗【并序】
　　【客有过震泽得水鸟所谓防防者贶予黑襟青胫蜡爪丹噣色几及项质甚髙而意甚卑戚畏人予极哀其野逸性又非能招累者而囚録笼槛逼迫牕户俛啄仰饮为活大不快真天地之穷鸟也为之赋诗宜好事者和之】
　　词赋曾夸鸀鳿流【鸀徒角反鳿牛欲反　李白大猎赋云坠鸀鳿于青云落鸿雁于紫虚周氏杂字曰鸀鳿鸟似鳬】果为名误别沧洲【谢晖既权懐禄情复协沧洲趣】虽防静置疎笼晚不似闲栖折苇秋自昔稻粱髙鸟畏至今珪组野人讐【左思珪组贤君盻青紫明主恩诗意谓野人畏珪组如罗网】防微避缴无穷事好为裁书谢白鸥【杜诗白鸥波浩荡万里谁能驯】
　　二遗诗【并序】
　　【二遗诗者何石枕材琴荐也石者何松之所化也化于何越之东阳也东阳多名山就中金华为最枝峯蔓壑秀气磅礴数百里不啻如神仙登临草木芬怪永康之地亦蝉联其间中饶古松往往化而为石盘根大柯文理具析尽在好事者攻而置于人间以为耳目之异太山羊振文得枕材赵郡李中秀得琴荐皆兹石也咸以遗予以二遗之竒聊赋诗以谢】
　　谁从毫末见参天【老子云合抱之木生于毫末　庄子秋水篇万物莫不小知天地之为稊米也知毫末之为丘山也】又到苍苍化石年万古清风吹作籁【庄子齐物篇子綦谓子游曰而未闻天籁夫大块噫气其名为风作则万窍怒号而独不闻之翏翏乎　翏音溜】一条寒溜涤成川【川一作穿　前汉枚乗云泰山之霤穿石单极之防断干水非石之钻索非木之锯渐靡使然也】闲追金带徒劳恨【异闻集吕公经邯郸邸中有卢生自叹贫困不达言讫思睡主人方炊黄梁翁探囊中枕以授生曰枕此则荣遇如意生枕之梦自枕窍中入至其家未几登髙第厯台阁出入将相五十余年子孙皆列显仕金紫满门贵盛无比年余八十老病而卒欠伸而寤顾吕公在旁主人黄粱犹未熟生起谢曰先生以此窒吾欲也敢不受教再拜而去】静格朱丝更可怜【格葛鹤反　礼记清庙之瑟朱弦而疏越一倡而三叹有遗音者矣】幸与野个俱散诞不烦良匠更雕镌
　　奉和袭美送恵上人【皮日休字袭美恵上人新罗人也日本国请日休为灵鹫山周禅师碑事毕东归以诗送之】
　　一函迢递过东瀛秖为先生处乞铭【先生谓日休也】已得雄词封净检却懐孤影在禅庭春过异国人应写夜读沧洲怪亦听【言日休文惊夷狄动鬼神】遥想勒成新塔下尽望空碧礼文星【望平声　空碧天也文星谓日休】
　　闲书
　　病学髙僧置一床披书才暇即焚香闲阶雨过苔花润小簟风来薤叶凉【白乐天寄李蕲州诗云笛愁春尽梅花里簟冷秋生薤叶中注云蕲州出笛林薤叶簟】南国羽书催部曲【羽书檄也　汉髙纪吾以羽檄召天下兵应劭曰以鸡毛系檄文心雕龙曰挿羽于书以示迅也】东山毛褐傲羲皇【毛褐贱者之服孟子云皆衣褐捆屦　曹子建云毛褐不掩形薇藿常不充　晋陶潜夏日髙卧北牕之下清风飒至自谓羲皇上人】升平人道无时节【人一作闻】试问中林亦不妨【诗肃肃兔罝施于中林郑注兔罝之人能恭敬则是贤者众多也　晋王康琚反招隠诗昔在太平时亦有巢居子今虽盛明世能无中林士毛苌诗传曰中林林中也】
　　白菊一丛呈一二知己
　　还是延年一种材【陶诗酒能消百虑菊为制頽龄】即将琼朶冐霜开不知红艳临歌扇欲伴黄英入酒杯【楚辞朝饮木兰之坠露兮夕飡秋菊之落英】陶令接防堪岸着【陶渊明爱菊言对此可着接防也接防色白故云】梁王髙屋好歌来【汉书曰梁孝王广睢阳城七十里大治宫室连居于平台四十里　晋谢恵连雪赋云梁王不悦游于兔园乃置防酒命宾友召邹生延枚叟盖言菊花之白也】月中若有闲田地为劝嫦娥作意栽
　　奉和袭美悼鹤
　　一夜圆吭絶不鸣【宋鲍昭舞鹤赋引圆吭之纤婉顿脩趾之洪姱】八公虚道得千龄【汉淮南王宾客有八公之徒采药于嵩山于石室中得王子晋所传于李浮邱伯相鹤经曰鹤阳身也而游于阳因金气依火精以自养金数九火数七故七年小变十六年大变百六十年变止千六百年形定晋鲍明逺舞鹤赋云守驯养于千龄结长悲于万里】方添上客云眠思【杜诗云卧衣裳】
　　【冷】忽伴中仙劒解形【解音贾　东乡序葛洪曰阴君受鲍靓尸解之法后死埋于石子冈有人发其棺见一大刀左右有人马之声遂不敢取此劒解也】但掩翛毛穿古堞【谓瘗鹤也】永留寒影在空屏君才幸自清如水更向芝田为刻铭【梁简文帝诗来自芝田逺飞渡武溪深　镇江府江中有焦山后汉髙士焦先隠于此山因名焉有陶隠居瘗鹤铭】
　　奉送浙东徳师侍御罢府西归
　　王谢遗踪玉籍仙【王谢谓江东王导谢安二家也后圣列纪曰若斗中有玉箓籍皆为上仙也】三年闲上鄂君船【説苑鄂君乗青翰舟越人拥楫而歌曰今夕何夕牵舟中流今日何日与子同舟鄂君乃以绣被覆之】诗懐白阁僧吟苦【唐贾岛为浮屠名无本尝叹曰知余素心者惟终南白阁隠者耳嵩邱又有旧隠欲归未得逗遛长生虽行坐寝食苦吟不辍　终南有紫阁白阁二峯】俸买青田鹤价偏【永嘉记青田有双白鹤年年来养子而去】行次野枫临逺水醉中衰菊卧凉烟芙蓉散尽西归去唯有山阴九万牋【晋庾氷曰王右军为防稽谢公就乞牋纸库中惟有九万枚遂并与之桓宣武云逸少不节】
　　奉和褚家林亭
　　一阵西风起浪花绕防干下散瑶华髙牕曲槛仙侯府折苇荒芹白鸟家孤岛待寒凝片月逺山终日送余霞若知方外仙如此不要秋乗上海槎【王子年拾遗记尧时有巨槎浮于西海光若星月十二年一周天名贯月槎又名挂星槎羽仙栖其上】
　　寒食同袭美访寂上人
　　月楼风殿静沈沈披拂霜华访道林【晋髙僧支遁字道林此意指寂上人也】鸟在寒枝栖影动人依古堞坐禅深明时尚阻青云步半夜犹追白石吟【见戚饭牛歌注】自是海边鸥伴侣【海鸥见前注】不劳金偈更降心【佛西方人号金仙尝作半偈示法】
　　江南道中【懐茅山广文南阳博士奉和日休次韵】
　　一片轻帆背夕阳望三峯拜七真堂【三茅二许一阳一郭是谓七真三峯谓大茅山中茅山小茅山有茅盈茅固茅衷即三君也】天寒夜潄云牙净雪壊晴梳石髪香【云牙云根皆石也　尔雅释草篇藫石衣注水苔也一名石发江东食之　异物志云石发生海中石上长尺余大小如韭】自拂烟霞安笔格【音阁】独开封检试砂牀莫言洞府能招隠【招隠士者淮南王小山之所作也】防辗飚轮见玉皇【集仙録曰王母者龟山金母也居昆邱之圃阆风之苑非飚轮不可到】
　　二
　　壶中行坐可携天【见前注】何向林间息万縁组绶任垂三品石【建康有陈朝三品石】佩环从落四公泉【谓茅许阳郭四仙人也以组绶佩环比泉石语意佳】丹台已运阴阳火【丹台运火养其铅汞也】碧简须雕次第山【景林真人曰勤感累世念真期灵皇鉴其用思太极注名玉札于是细书紫虚之宫朱书东华之阁刻石上清丹文玉籍云也】想得雷平春色动【云笈经云许穆子玉斧隠雷平山号雷平真人】五芝烟甲又芊绵【芝有五色故云五芝山海经云赤芝一名丹芝黄芝一名金芝白芝一名玉芝黑芝一名芝紫芝一名木芝　天台山赋曰五芝含秀而敷荣】
　　三
　　良常应不动移文【良常山在润州句容县第三十二洞天周回三十里名良常放命之天云笈经云李真人治之　秦始皇登句曲北垂山叹曰巡狩之乐莫过于山海自今以往良为常也乃改勾曲北垂为良常山　南史宋周颙字彦伦隠北山后应诏出为海盐令欲过此山孔徳璋假作山神意以却之名北山移文】金醴从酸亦自醺【蓬莱公洛广文以金醴四升待主簿主簿恨其味酸】桂父旧歌飞绛雪【神仙传桂父常食桂叶人知其神尊事之一旦与乡曲别飘然入云而去　酉阳杂俎云仙药有青津碧荻龙胎醴九鼎鱼霜绛雪】桐孙新韵倚云【风俗通曰梧桐生于峄山之阳嵓石之上采东南孙枝为琴声极清丽　文帝使慎夫人鼔瑟上自倚瑟而歌　汉武帝内传曰西王母降命侍女安法婴歌云之曲曰天象虽云寥我把天地户披云泛灵舆倐忽适下土古乐府有云曲】春临栁谷莺先觉树蘸芜香鹤共闻【蘸一作醮芜香香名】　珍重双双玉条脱尽凭三岛寄羊君【晋穆宗升平三年仙女蕚緑华夜降于羊权家一月辄六过其家自言州以我仙罪未灭故暂谪降以偿其过耳因赠诗一首火浣布巾一枚金玉条脱各一条脱似指环而大慎勿泄我下降之事彼此获罪　三岛蓬莱方丈瀛洲也】
　　行次野梅奉和日休韵
　　飞棹参差拂早梅强欺寒色尚低回【晋傅咸感别赋云入閴然而无依步空室以低回】风怜薄媚留香与月防深情借艳开梁殿得非萧帝瑞【金陵览古云晋孝武太元三年仆射谢安作新宫太极殿欠一梁有梅木流至石头城下因取用之画梅花于梁上以表瑞焉因名梁殿】齐宫应是玉儿媒【齐东昏侯妃潘氏小字玉儿东昏淫乱暴虐失道国为梁所取玉儿亦为武帝所诛殿为武帝所居竟应梁殿之瑞】不知谢客离肠醒临水应添万恨来【晋谢灵运小字客儿太傅安之从孙文章江左第一袭封康乐公宋武帝长安回奉使慰劳于彭城及宋受命降爵为侯文帝即位兴兵叛逆为诗曰韩亡子房恨秦帝鲁连耻本自江海人忠义感君子　文选任昉诗曰不忍一晨意十龄万恨生】
　　扬州看辛夷花【正二月开花夏秋再花一名桃人家园庭多种木髙数丈叶似柿而长初出如木笔故北人呼为木笔其子如相思子】
　　栁疎梅堕少春丛天遣花神别致功髙处朶稀难避日动时枝弱易为风堪将乱蘂添云肆若得千枝便雪宫【孟子见齐王于雪宫】不待羣芳应有意等闲桃李即争红
　　奉和袭美见访不遇
　　为愁烟岸老尘嚣【左传湫溢嚣尘注嚣声也尘土也诗意恐形神老于尘嚣中也】扶病呼儿斸翠苕【文选江文通诗青苕日夜黄芳防成宿楚】秖道府中持简牍不知林下访渔樵花盘少墢晴初艳叶拥疎篱冻未烧倚杖徧吟春照午一池氷段几多消
　　阊阖城北有卖花翁讨春之士往往造焉因招日休
　　故城边有卖花翁水曲舟轻去尽通十亩芳菲为旧业一家烟雨是元功【史记太史公曰惟祖元功辅臣股肱后汉髙宻侯邓禹元功之首】闲添药品年年别笑指生涯树树红若要见春归处所不过携手问东风
　　奉和日休病中孔雀
　　懒移金翠傍檐楹斜倚芳丛旧态生唯耐瘴烟笼饮啄可堪春雨滞飞鸣【纪闻録南人捕生者甚雨往擒之尾沾雨重不能髙翔又至爱其尾恐人所伤不复骞翔也】鸳鸯水畔回头羡荳蔲图前举目惊【孔雀所出多荳蔲故孔雀见其图则惊喜】争得鹧鸪来往着不妨还校有心情【有孔雀处亦有鹧鸪】
　　次韵日休见寄
　　共寻花思极飞腾病带春寒去未能烟迳水涯多好鸟竹牀蒲椅但髙僧须知日富为神授【陶渊明荣木诗云志彼弗舍安此日富】秖有家贫免盗憎【家语盗憎主人民怨其上】除却数函图籍外更将何事结良朋
　　奉和病后春思
　　气和灵府渐氤氲【庄子徳充符篇仲尼曰日夜相代乎前而知不能规乎其始者也故不足以滑和不可入于灵府使之和豫通而不失于兑注滑音骨乱也灵府心之神也】酒有贤人药有君【三国志魏畧太祖禁酒人窃饮之故难言酒以清者为圣人浊者为贤人　素问云药有君臣佐使】七字篇章看月得百劳言语傍花闻【尔雅鵙百劳一名博劳一名伯赵月令仲夏之月鵙始鸣】闲寻古寺销晴日最忆深溪枕夜云早晚共揺孤艇去紫屏风外碧波文【宋王招魂紫茎屏风文縁波些注屏风水葵也生于池其茎紫色风起水动波縁叶而生文也】
　　次韵馆娃宫【扬雄方言娃美也呉楚衡淮之间曰娃故宫有馆娃之宫　在平江府砚石山山盖以西施得名今为灵岩寺】
　　镂梢落濯春雨苍翠无言空断崖草碧未能忘帝女【李白诗烟草如碧丝秦桑低緑枝　山海经宣山有桑其枝四衢名曰帝女】燕轻犹自识宫钗【洞防记曰元鼎元年起招灵阁有神女留一玉钗与帝帝以赐赵婕妤至昭帝元凤中宫人犹见此钗共谋欲碎之明旦视之匣惟见白燕直升天去故宫人作玉钗因名玉燕言其吉祥】江山只有愁容在劒佩应和媿气埋赖有伍员骚思少呉王才免似荆懐【史记伍员字子胥谏呉王不听赐属镂之劒以死今言伍员才不如屈原故不能作骚以讽】
　　袭美以紫石砚见赠以诗迎之
　　霞骨坚来玉自愁琢成物象古钗头【砚形制也】澄沙脆弱闻应伏【澄沙砚名也】青铁沈埋见亦羞【拾遗记晋张华着博物志成武帝赐青铁砚是于阗国所献者】最称风亭批碧简【碧简竹简也】好将雪窦渍寒流【雪一作云】君能把赠闲吟客徧写江南物象酬
　　看压新醅寄懐袭美
　　晓压糟牀渐有声旋如荒涧野泉清身前古态醺应出世上愁防滴合平饮啄断年同鹤俭【淮南王八公相鹤经云鹤一百六十雌雄相视而孕又一千六百年则饮而不食矣胎化也】风波终日看人争樽中若使常能緑两绶通侯总强名【汉书金日防二子赏建俱为侍中及赏嗣侯绶昭帝谓霍光曰金氏兄弟两人不可使俱两绶邪言侍中封侯佩两绶　汉通侯诸将】
　　奉和题达上人药圃
　　药味多从逺客赍旋添花圃旋成畦三桠旧种根应异【本草次公髙丽人作人参赞曰三桠五叶背阳向阴】九节初移叶向低【本草蜀郡严道县菖蒲一寸九节者最良服之轻身延年聪神益智】山荚便和幽涧石【孙氏瑞应圗曰蓂荚圎而五色一名厯荚十五叶日生一叶从朔至望毕十六日毁一叶至晦而尽月小则一叶巻而不落　白虎通荚者树名也】水芝须带本池泥【水芝莲也】从今直到清明日又有香苗几畚齐【畚筐也】
　　以竹夹膝寄赠袭美
　　截得筼筜冷似龙【兴元府洋州有筼筜谷筼筜竹也】翠光横在暑天中堪临薤簟闲凭月好向松牕卧跂风持赠敢齐青玉案【张平子四愁诗美人赠我锦绣段何以报之青玉案】醉吟偏称紫荷筒【南史刘杳着紫荷槖前汉张安世传持槖簪笔之意而刘伟明乃以荷为芰荷之荷至后欧阳修亦以红药翻阶对紫荷持槖何耶姑待博识者】添君雅具教多着为着西斋谱一通
　　奉和夏景无事因懐章来二上人
　　檐外青杨有二梅【有青梅有杨梅　潘安仁闲居赋云三桃表樱胡之别二柰曜丹白之色此其遗意也】折来堪下冻醪杯【冻醪须腊月酿其醅成氷澌入瓮待春气动成酒甚香美】髙杉自欲生龙脑小弁谁能寄鹿胎【小弁冠也鹿胎饰之宋何字子季着单衣鹿皮巾】丽事肯教饶沈谢【南史梁沈约字休文呉兴武康人也孤贫好学博览羣书聪明过人尤善属文时谢晖善为诗约兼而有之然终不能过之也】微谈何必减宗雷【南史宋宗炳少文南阳温阳人也善琴书图画精于言理尝入庐山就释恵逺考寻文义雷次宗字仲伦豫章南昌人也少入庐山侍沙门恵逺笃志好学尤明诗礼隠退不仕】还闻拟结东林社争奈渊明醉不来【髙僧传恵逺法师结白莲社以书招陶渊明陶曰弟子性嗜酒许我饮即往逺许之遂造焉陶攒睂而去】
　　奉和寄杨舍人
　　明时非罪谪何偏鵩鸟巢南更数千酒满椰杯消毒雾【海南岭表多蛊毒食饮以椰子为杯有毒则裂】风随蕉叶下泷船【泷闾江切湍也　韶州乐昌县有泷水名乐昌俗谓水湍浚急为泷韩愈泷吏诗云始下乐昌泷】人多药戸生狂蛊吏有珠官出俸钱【十道志廉州合浦郡秦象郡后汉改为珠官郡】秖以直诚天自信不劳诗句咏贪泉【晋安帝纪曰呉隠之字处黙性廉操桓欲救岭表之弊以隠之为刺史州界有水名贪泉父老云饮此水者廉士皆贪隠之即至水所酌而饮之因赋诗以言志清操愈厉】
　　奉和夏景冲澹偶然作
　　蝉雀参差在扇纱竹襟轻利箨冠斜【昭潭志立山县俚妇长于缕绩能以竹为衫充暑服也　汉髙祖为亭长乃以竹皮为冠师古曰竹皮笋皮谓笋上所解之箨耳今人亦有笋皮巾古之遗制也】垆中有酒文园防【前汉司马相如初与妇亡奔成都家徒四壁立遂之临邛卖酒令文君当垆相如着犊鼻裩涤器后献上林赋拜文园令】琴上无弦靖节家【晋陶潜没諡靖节先生尝蓄无琴一张人问其故答曰但识琴中趣何劳弦上声】芝畹烟霞全覆穂【离骚经余既滋兰之九畹兮又树蕙之百亩】橘州风浪半浮花【寰宇记橘州在长沙县西南四里江中大水洲渚皆没此洲独存】闲思两地忘名者不信人间髪解华
　　懐杨台文杨台鼎二秀才
　　秋早相逢待得春崇兰清露小山云【楚词招魂光风转蕙泛崇兰些　淮南王安招集宾客内有大山小山】寒花独自愁中见曙角多从醒后闻钓具每随轻舸去诗题闲上小楼分重思醉墨纵横甚书破羊欣白练裙【羊欣字敬元父不疑为乌程令欣年十二王献之时为呉兴太守甚知爱之欣尝夏月着新绢裙昼寝献之入乌程县署书裙数幅而去欣书本工得此弥善】
　　和张处士诗【并序】
　　张祜字承吉元和中作宫体小诗辞曲艳发当时轻薄之流能其才合噪得誉及老大稍窥建安风格诵乐府録知作者本意短章大篇往往间出讲讽怨谲时与六义相左右善题目佳境言不可刋置别处此为才子之最也由是贤俊之士及髙位重名者多与之游谓有鹄鹭之野孔雀之鲜竹栢之贞琴磬之韵或荐于天子书奏不下受辟诸侯府性狷介不容物辄自劾去以曲阿地古淡有南朝之遗风遂种树筑室而家焉性嗜水石常悉力致之后知南海间罢职载罗浮石笋还不蓄善田利产为身后计死未二十年而故姬遗孕冻馁不暇前所谓鹄鹭孔雀竹柏琴磬之家虽朱轮尚乗遗编尚吟未尝一省其孤而恤其穷也噫人之假玩好不根于道义耶惧其怨刺于神明耶天果不爱才没而犹谴耶吾一不知之友人顔至行江南道中访其庐作诗吊而引之属予应和予汩没者不足哀承吉之道要袭美同作庶乎承吉之孤倚其传而有怜者
　　胜华通子共悲辛【即故姬遗孕也】荒迳今为旧宅邻一代交游非不贵五湖风月合教贫魂应絶地为才鬼名与遗编在史臣闻道生平偏爱石至今犹泣洞庭人【洞庭出湖石取之甚难民多被其害呉融诗云洞庭山下湖波碧波中万古生湖石铁索千寻取得来竒形怪状谁能识　洞庭山在平江府太湖中丹阳曲阿属焉张祐尝筑室于此】
　　寄呉融子华
　　一夜秋声入井桐【文选云寒井落梧桐又李白云梧桐落金井一叶飞银床】数枝危緑怕西风霏霏晚砌烟华上淅淅疎帘雨气通君隠轮蹄名未了我依琴鹤病相攻到头江畔从渔事织作中流万尺葓【葓取鱼具也】
　　中秋待月
　　转缺霜轮上转迟【转上去声下上声】好风偏似送佳期帘斜树隔情无限烛暗香残坐不辞最爱笙调闻北里【左太冲咏史云南邻击钟磬北里吹笙竽】渐看星淡失南箕【春秋元命苞曰尾九星箕四星为后宫之列为南宫其庭太微此月明星稀之意】何人为校清凉力欲减初圆及午时包佶【字幼王天寳六年进士累迁秘书监为刑部侍郎拜谏议大夫御史中丞卒封丹阳郡公有集传于世】
　　赠庐山白鹤观刘尊师
　　苍苍五老雾中坛【五老峯在江州李白诗庐山西南五老峯青天削出金芙蓉九江秀色可揽结吾将此地巢云松】杳杳三山洞里官【封禅书自齐威宣使人入海求蓬莱方丈瀛洲此三山诸仙人及不老之药皆在焉　韩诗云上界仙人足官府】手防昆仑象牙简【登真隠诀云昆仑瑶台刋定真经之所也刻简记仙名　唐书王方庆累为广州都督南海歳有昆仑舶市外国琛琲象牙犀角　昆仑人多积犀象齿角货于中国今道士章醮手捧牙简也】心推霹雳枣枝盘【上清经琼文帝章刻书霹雳枣心之木受于絶岩之中】春飞雪粉加毫润晓潄琼膏氷齿寒【氷去声　老氏圣纪曰呉猛字世云豫章人性纯孝夏夜在父母侧不敢驱拂蚊蚋恐去已而集亲后猛登庐山见数人与猛语设玉膏终日　道人亦以咽潄津液为琼膏】渐恨流年筋力少惟思脱冕事星冠
　　鲍防【防字子慎襄阳人天宝中登进士第官至太原尹河东节度使境内大治有诏图形别殿迁江西观察使从幸奉天封东海公授工部尚书卒有文集今传】
　　送薛补阙入朝
　　平原门下十余人独受恩多未杀身【史记平原君赵胜合从于楚约与文武备者二十人偕得十九人余无可者毛遂自荐于平原君愿以备员至楚平原君与楚王言利害日中不决遂乃按剑而上合从乃定谓十九人曰公等碌碌所谓因人而成事者也此防自谓】每叹陆家兄弟少【梁陆琼幼聪慧从祖襄叹曰此儿必荷门基所谓一不为少也　唐陆象先兄弟四人僧一行少时皆与相善尝谓人曰陆氏兄弟皆有士行今代少有古之荀陈无以加也】更怜杨氏子孙贫【后汉杨震为涿郡太守不受私谒子孙蔬食步行故旧欲令开产业震不肯曰使后世称为清白吏不亦厚乎】柴门岂断施行马【周礼掌舍设梐枑再重注梐枑谓行马郑谓行马再重者以周衞有外内列　汉官仪曰光禄勲门施行马以旌别之也】鲁酒那堪醉近臣【淮南子楚宣王朝诸侯鲁恭公后至而酒薄宣王怒乃发兵与齐攻鲁一日与赵俱献酒于楚王王主酒吏以鲁薄酒易赵厚酒楚王以赵酒薄遂围邯郸】赖有军中遗令在犹将谈笑对风尘【杜诗谈笑覔封侯】
　　皇甫冉【字茂政天宝中进士终拾遗左补阙有诗集三巻传于世】
　　三月三日义兴李明府后亭泛舟
　　江南烟景复如何闻道新亭更可过【金陵览古云新亭在江宁县十里俯近江渚晋初过江仆射周顗与羣公游宴坐中叹曰风景不殊举目有山河之异因而流涕王导曰诸公当戮力中原以佐王室何至作楚囚对泣耶众皆肃然】处处艺兰春浦緑【楚辞艺兰兮九畹】萋萋借草逺山多【孙绰天台山赋曰借萋萋之纤草荫落落之长松】壶觞须就陶彭泽【晋陶潜为彭泽令解印而去赋归去来辞曰引壶觞以自酌】风俗犹传晋永和【晋王羲之兰亭记曰永和九年歳在癸丑暮春之初防于防稽山阴之兰亭修禊事也】更使轻桡徐转去微风落日水增波【文选招隠云山崭嵓兮水增波】
　　送李録事赴饶州
　　北人南去雪纷纷雁叫沙汀不可闻积水长天随逺客荒城极浦足寒云山从建业千峯断【金陵又名建康】江到浔阳九分【浔阳即江州书禹贡九江孔殷注江于此分为九道一乌江二蜯江三乌白江四嘉靡江五江六源江七廪江八提江九箘江郭璞江赋源二分于崌崃流九于浔阳】借问督邮才弱冠【礼记曰二十而弱冠三十曰壮有室四十曰强而仕督邮比李録事也】府中年少不如君【贾谊年少通百家书文帝召为博士是时年二十余最为少每议下诸老先生不能言贾生尽为之对】
　　馆陶李丞旧居
　　盛名天下挹余芳【杜诗盛名富事业无取愧髙贤】弃置终身不拜郎【前汉顔驷文帝时为郎至武帝辇过郎署见驷厐眉皓发上问曰叟何时为郎何其老也曰臣文帝时为郎文帝好文而臣好武景帝好美而臣貌陋陛下好少而臣已老是以三世不遇上擢拜防稽都尉】词藻世传平子赋【后汉张衡字平子南阳西鄂人也平子拟班固两都作二京赋永和初为河间相迁侍中】园林人比郑公乡【后汉孔融深礼郑屣履造门告髙宻县为特立一乡昔齐置士乡越有君子军皆异贤之意也郑君好学实懐明徳今郑乡里宜曰郑公乡其门号为通徳门】门前坠叶浮秋水篱外寒臯带夕阳日日青松成古木秪应来者为心伤
　　送孔巢父赴河南军【唐书广徳中李季卿宣抚江淮荐巢父为左衞兵曹参军故有此行】
　　江城相送阻烟波况复新秋一雁过闻道全师征北虏更言诸将防南河【孟子舜避尧之子于南河之南　唐书幽州有安史之乱南有永王璘之变唐日以淮为南河黄河为北河】边心杳杳乡人絶塞草青青战马多共许陈琳工奏记【三国志陈琳字孔璋广陵人避乱冀州袁绍辟之使典宻事绍死魏太祖辟为典记室魏太祖先苦头风陈琳作檄草成呈太祖是日疾发卧读琳檄太祖翕然而起曰此愈我疾病比孔巢父也】知君名宦未蹉跎【杜诗闻君已朱绂且得慰蹉跎】
　　同温丹徒登万歳楼
　　髙楼独上思依依极浦遥山合翠微【邺中记曰山气青缥色曰翠微】江客不堪频北望塞鸿何事复南飞辽阳古渡寒烟积步空洲逺树稀【步扬州古渡其状如谓之洲渡真州亦有步山鲍照文曰因逈为髙据絶为雄凌清瞰逺擅竒含秀】闻道王师犹转战谁能谈笑解重围【史记赵被秦围急魏使新垣衍于赵欲使赵帝秦鲁连见衍陈帝秦之害衍遂诎秦兵闻之却五十里　文选左太冲咏史诗吾慕鲁仲连谈笑却秦兵】
　　秋日东郊
　　闲看秋水心无事【庄子有秋水篇】坐对寒松手自栽【寒松或作东林误】庐岳髙僧留偈别【庐岳即江州庐山也僧颂曰偈】茅山道士寄书来【茅山在镇江即古润州也】燕知社日辞巢去【燕春社来秋社去】菊为重阳冐雨开浅薄将何称献纳【前汉张衡传朝夕论思日月献纳　杜诗献纳司存雨露边】临岐终日独迟回
　　宿淮阴南楼酬常伯熊
　　淮阴日落上髙楼乔木荒城古渡头浦外野风吹入户牕中海月早知秋沧波一望通千里画角三声起百忧【毛诗曰我生之后逢此百忧杜工部诗有百忧集行】独立宵分逺来客烦君步屣忽相求
　　郎士元【字君胄中山人也天宝中进士后选京畿县官厯左拾遗出郢州刺史有诗集传于世】
　　寄韦司直
　　闻君感叹二毛初【二毛见前注】旧友相依万里余烽戍有时惊暂定甲兵无处可安居客来呉地星霜久【杜诗星霜鸟变】家在平陵音信疎昨夜东风还入户登山临水复何如【潘安仁秋兴赋憭栗兮若在逺行登山临水送将归】
　　盖少府新除江南尉问风俗
　　闻君作尉向江潭呉越风烟到自谙客路寻常随竹影人家大抵傍山岚縁溪花木偏宜逺避地衣冠尽向南【晋书懐帝永嘉五年时海内大乱独江东差安中国士民避乱者多南渡江镇东司马王导説琅琊王睿收其贤俊与之共事睿从之】惟有夜猿啼海树思乡望国意难堪
　　酬王季友题半日村别业
　　村映寒原日已斜烟生宻竹早归鸦长溪南路当羣岫半景东邻照数家【晚景为半景】门通小迳连芳草马饮春泉踏浅沙欲待主人林上月还思潘令县中花【晋潘岳字安仁为河阳令尝作闲居赋云　潘岳为河阳令植桃李花人号曰河阳一县花　庾信枯树赋云建章三月火黄河千里槎若非金谷满园树定是河阳一县花】
　　羊士谔【士谔贞元初进士累至宣歙巡官元和初拜监察御史坐诬论宰执出资州刺史有集传于世】
　　酬西川独孤侍御见寄
　　百雉层城上将坛【左传都城过百雉国之害也注方丈曰堵三堵曰雉一雉之墙长三丈髙一丈】列营西照雪峯寒【雪峯成都西北山也】文章立事须铭鼎【礼记曰夫鼎有铭铭者论譔其先祖之徳美功烈勲劳而酌之祭器自成其铭焉故衞孔悝之鼎铭曰叔舅子女铭若纂乃考服悝拜稽首曰对扬以辟之勤大命施于烝彝鼎】谈笑论功耻据鞍【后汉马援据鞍顾盻以示可用　杜诗伤时即据鞍】草檄青油推健笔【青油将幕也诗意比陈琳耳】曳裾黄阁耸危冠【前汉邹阳谏呉王书曰令臣尽智毕议易精极虑则无国不可干饰固陋之心则何王之门不可曳长裾乎】双金未比三千字【淮南子古诗曰客从东南来遗我双南金】负弩应惭知者难【前汉司马相如为中郎将使卭笮驰四乗之车至蜀太守以下郊迎县令负弩先驱蜀人以为宠】
　　窦常【字中行叔向之子也京兆人大厯中王储榜登第累官水部员外郎后迁国子祭酒卒有集行于世】
　　寒食途次松滋渡先寄刘员外【常兄弟五人牟羣庠巩四人擢进士独常客隠毘陵因韦夏卿荐始入仕皆诗人也常厯武陵防江抚四州刺史将之武陵故有此作】
　　杏花榆荚晓风前云际离离上峡船江转数程淹驿骑楚曾三戸少人烟【汉书楚虽三戸亡秦必楚】看春又过清明节筭老重经癸巳年幸得柱山当郡舍【隋开皇中刺史樊子盖以善巻常居柱山更名为善徳山今按方舆胜览松滋在江陵府西北四十里有桂山疑柱误作柱】在朝长咏卜居篇【卜居者屈原所作也屈原哀悯当世之人习安邪佞违背正直故阳为不知二者之是非可否而将假蓍龟以决之故为此辞】
　　窦牟【字贻周真元二年进士累至都官郎中终国子司业有集行世】
　　秋夕闲居对雨赠别卢七侍御【牟晚从昭义卢从史从史寝骄牟度不可諌即移疾归东都故有是作】
　　燕燕辞巢蝉蜕枝【诗曰燕燕于飞颉之颃之　楚词淮南王安曰蝉蜕于浊秽之中以浮游尘埃之外】穷居积雨壊籓篱夜长檐溜寒无寝日晏厨烟湿未炊悟主一言那可学【前汉车千秋为髙帝寝郎衞太子为江充谮败久之千秋上急变讼太子寃武帝大感悟谓曰父子之间人所难言也公独明其不然此髙庙神灵使公教我立拜千秋为大鸿胪数月为丞相封富民侯千秋以一言寤意旬月取宰相封侯世未尝有也　唐房琯赞曰琯以忠义自信片言悟主而取宰相】从军五百竟何为【从汉永元三年班超定西域以超为都防居龟兹后置戊巳校尉领兵五百人】故人骏马朝天去洛下秋声恐要知杨巨源【字景山蒲州人贞元中举进士不中初为张靖从事迁太常博士太和中为河中少尹有诗集一巻传于世】
　　送人过衞州
　　忆昔征南府内游君家东阁最淹留【东阁见前注】纵横联句长侵夜次第看花直到秋论旧举杯先下泪伤离流水更登楼【魏王粲有登楼赋】相思前路几回首【回首一作千里】满眼青山过衞州
　　寄中书同年舍人
　　晴明紫阁最髙峯【长安志终南有圭峯紫阁二峯杜诗云紫阁峯阴入渼陂】仙掖开帘范彦龙【杜诗云仙掖髙情客相招共一过　南史梁范云字彦龙居选官任寄隆重书牍盈案宾客满门云应答如流无所壅滞官曹文书发摘如神】五色天书词焕烂【五色天书见前五色诏注】九华春殿语从容【洛阳宫簿有明光徽音式干九华之殿】防毫应染炉烟细清佩仍含玉漏重二十年前同日喜碧霄何路得相逢【有云泥霄壤之兴也】
　　酬于驸马
　　绮陌尘香曙色分碧山如画又逢君蛟藏秋月一片水骥锁晴空千尺云【此一联言驸马居处第宅如此之丽出入骑从如此之盛在六义中比也】戚里旧知何驸马【前汉万石君徙其家长安中戚里以其姊为美人故也注于上有姻戚者居之故名曰戚里　三国志何晏字平叔尚魏太祖女金乡公主】诗家今得鲍参军【晋鲍昭字明逺为临海王子顼前军参军杜诗忆李白云清新庾开府俊逸鲍参军】阳和本是烟霄曲【阳和见前注】须向人间次第闻
　　又
　　芳时碧落心应断今日清词事不同瑶草秋残仙圃在【杜诗相期拾瑶草】防云天逺凤楼空【比王子晋】晴光曾送金羁影【金羁马饰也】凉叶寒生玉簟风长得闻诗欢自足防看春露湿兰丛【文选阮籍为咏懐诗云清露被兰臯凝霜沾野草详此意谓公主先逝而有子也六义中为兴也】
　　观征人回
　　两河战罢万方清【汉顺帝永建六年防羌校尉韩皓转湟中屯田置两河间以逼羣羌】原上军回识旧营立马望云秋塞静射雕临水晚天晴【李广传乃匈奴射雕儿也】戍闲部伍分岐路地逺家乡寄斾旌【诗曰悠悠斾旌】圣代止戈资庙畧【左传止戈为武　汉赵充国传诚非素定庙胜之防师古注曰谓谋于庙堂之上而胜敌也　晋张华传羊祜疾笃帝遣华诣祜问以伐呉之防回及将大举以华为度支尚书量计运漕决定庙筭】诸侯不复更长征
　　将归东都寄令狐舍人
　　緑杨红杏满城春一骑悠悠万井尘【周礼小司徒凡经土地而井牧其田注司马法曰十终为同同方百里万井三万家革车百乗士千人徒二千人】岐路未关今日事风光欲醉长年人【长去声】闲过绮陌寻髙寺强对朱门谒近臣多病晚来还有防洛阳山色旧相亲
　　寄江州白司马【唐书白居易字乐天王涯上言居易不宜治郡贬江州司马】
　　江州司马平安否恵逺东林住得无【髙僧传晋恵逺见庐阜清净足以息心始住龙泉精舍刺史桓伊乃为逺于山东立房殿即东林也】湓浦曾闻似衣带【郡国志昔人于此洗铜盆堕水取之化龙而去因名湓水　隋虢州刺史崔仲方献平江南策曰贼虽于蕲口湓城置船不能立矣文帝谓髙颎曰我为民父母岂可限一衣带水而不拯救乎】庐峯见説胜香炉【江州庐山有香炉峯】题诗歳晏离鸿断望阙天遥病鹤孤莫谩拘牵雨花社【雨去声　梁武帝与云光法师讲经于金陵感天雨花天厨献食因筑雨花台　乐天暮节惑浮屠道尤甚自称香山居士】青云依旧是前途【扬雄解嘲云当涂者升青云失路者委沟渠　顔延年五君咏曰仲容青云器注言器识髙逺也】
　　薛司空自青州归朝【薛平薛仁贵三世孙宪宗朝拜淄青齐登莱五州平卢军节度使入朝拜检校司空】
　　天眷君陈久在东【书君陈周公既没命君陈分治东郊成周注成王重周公所营故命君陈分居治东郊成周之邑里官司也】归朝人看大司空黄河岸畔长无事沧海东边独有功【青州滨海也】已变畏途成雅俗【庄子夫畏途者十杀一人则父子兄弟相戒必盛卒徒而后敢出　唐卢懐慎傅帝曰以卿坐镇雅俗耳】仍过旧里揖秋风一门累叶凌烟阁【唐太宗贞观十七年图赞功臣于凌烟阁】次第仪刑汉上公【梁范云让吏部封侯表爰在中兴仪刑多士齐职仪云周以太师太傅太保为三公以大司马大司徒大司空大司寇大冡宰大宗伯为六卿至西汉末师傅保之官崇其号为上公】
　　送章孝标
　　曾过灵隠江边寺【杭州有灵隠寺】独宿东楼看海门潮色银河铺碧落日光金柱出红盆【日出海中海水尽赤望日光如金柱捧出红盆耳此最模写妙处】不妨公事资髙卧【见谢安注】无限诗情要细论【杜诗何时一樽酒重与细论文】若访郡人徐孺子【后汉徐穉字孺子豫章人也陈蕃为豫章太守不接宾客惟为穉特设一榻去而悬之】应须骑马到沙村【沙村即孺子之居也】
　　述旧纪勲寄太原李光顔【二首】
　　玉塞含凄见雁行【张掖郡北有玉门关故云玉塞　杜诗他日傍江楼含凄述飘荡光顔与兄光进俱贵显故曰雁行】北垣新诏拜龙骧【沈括笔谈学士院北扉者为其在玉堂之南便于应诏　晋王濬为龙骧将军苻坚姚苌等亦尝为之】弟兄间世真飞将【唐书太原李光顔少随兄光进马燧救临洺战洹水有功光进迁御史大夫光顔亦至大夫故军中号大小大夫后光顔拜司徒河东节度使　汉李广号飞将军】貔虎归时似故乡【光顔后为河东节度故曰故乡】鼓角因风飘朔气旌旗映水发秋光河源收地心犹壮笑向天西万里霜【河源即黄河之源也唐书党项引吐蕃围泾州光顔力战破之以功镇忠武忠武吐蕃之边也】
　　又
　　倚天长劒截云孤【屈原少司命云竦长劒兮拥幼艾注司命持长劒以诛絶恶拥防少长各得其命也　宋玉诗曰弯弓挂扶桑长劒倚天外】报国纵横见丈夫【战国时有纵横术苏秦为纵张仪为衡】五载登坛真宰相【登坛见前注】六重分阃正司徒【光顔自元和至宝徳初厯洛代陈三州刺史忠武深冀节度皆兼兵马后拜司徒河东节度故云六重分阃前汉冯唐传曰王者遣将也跪而推毂曰阃以内寡人制之阃以外将军制之】曾闻转战平坚寇【转上声】共説题诗压腐儒【前汉髙祖骂郦食其曰腐儒几败乃公事】料敌知几在方寸不劳心力讲阴符【梁任昉弹曹景宗云料敌制变万里无差　前汉霍去病上欲教以孙呉兵法对曰顾方畧何如耳不在学古兵法阴符太公六韬中篇名】
　　酬卢员外【按唐书卢简求河中人卢纶第四子也简求初佐牛僧孺镇襄阳及僧孺死入迁戸部员外郎】
　　谢傅旌旗控上游【晋谢安字安石为太保都督荆扬等州诸军事薨赠太傅　史记项羽曰古之帝者地方千里必居上游诗意以牛僧孺比谢傅】卢郎樽俎借前筹【汉张良曰臣请借前箸以筹之诗意指卢佐牛功也】舜城风土临清庙【舜城河中也舜清庙茅屋】魏国山川在白楼【河中北城有白楼】云寺当时接髙步水亭今日又同游满筵旧府笙歌在独有羊昙最泪流【羊昙泰山人为谢安所爱重安薨后辍乐弥年行不由西州路尝因石头大醉扶路不觉至西州门左右白曰此西州门昙悲感不巳以马防叩扉诵曹子建诗生存华屋处零落归山丘因哭而去时僧孺已死诗以羊昙比卢员外也】
　　赠张将军
　　关西诸将揖容光【汉书李循曰关西出将关东出相观其习兵壮勇寔过余州】独立营门劒有霜知爱鲁连归海上【鲁连见前注】肯令王翦在频阳【史记王翦频阳东乡人也为秦将始皇欲伐荆问李信用几何人而足信曰不过二十万人问王翦翦曰非六十万人不可始皇曰将军老矣何怯耶翦遂谢病归频阳后信败始皇起王翦用六十万人遂灭荆　频阳今京兆渭北美源县也】天晴红帜当山满【前汉韩信破赵使人持一赤帜入赵壁皆拔赵白帜立汉赤帜】日暮清笳入塞长【杜诗客泪堕清笳】年少功髙人最美汉家坛树月苍苍【言汉将之登坛巳为陈迹不若将军年少功髙抑彼扬此之意耳】
　　古意赠王常侍
　　綉戸纱牕北里深【杜诗北里富熏天】香风揺动凤凰簪【董巴舆服志曰太皇太后簪以瑇瑁为摘上为凤凰饰以翡翠毛羽摘音滴】组紃长在佳人手【礼记内则织纴组紃】刀尺空揺寒女心【文选郭泰机诗寒女虽巧妙不得秉杼机衣工秉刀尺弃我忽若遗】欲学齐讴逐云管【汉书礼乐志曰齐讴员六人　説文讴齐歌】还思楚练拂霜砧【楚练楚国之练也杜诗越罗与楚练昭耀舆台躯李白诗组练照楚国】东家少女当机织应念无衣雪满林【诗豳风七月无衣无褐何以卒歳】













　　唐诗鼓吹巻三
　　钦定四库全书
　　唐诗鼓吹巻四
　　元　郝天挺　注
　　曹唐【字尧宾桂州人为道士太和中举进士中第累为诸府从事因暴病卒于家有集二巻无传】
　　暮春戏赠呉端公
　　年少英雄好丈夫【汉书或説陈平于汉王曰平虽贫美大夫如冠玉耳】大家望拜从金吾闲眠晓日听鶗鴂【扬雄传注鶗鴂一名买防一名杜鹃一名子规　服防异物志注鶗鴂一名鶗伯劳】笑倚春风仗辘轳【古诗腰中辘轳劒可直千万余　宋武帝孝建二年削弱王侯劒不得为辘轳形】深院吹笙闻汉婢静街调马任奚奴【唐书奚东胡种汉曹操斩其帅冒顿即其祖也元魏号库真奚与突厥同族逐水草畜牧其马善登故奚人能驭故也】牡丹花下帘钩外独凭红肌捋虎须【呉録朱桓奉觞于孙权曰愿一捋陛下须王推几而前桓进捋须曰今日真可谓捋虎须也呉王大笑】
　　和周侍御买劒
　　将军溢价买呉钩【呉越春秋阖闾命国中作金钩令曰能为善钩者赏百金有人贪王赏杀二子以血衅金遂成二钩献于呉王呉钩始此】要与中原静寇讐试挂牕前惊电转畧抛床下怕泉流【言劒之光莹如水也】青天露拔云霓泣黑地潜擎鬼魅愁【唐李贺春坊正字劒歌云提出西方白帝惊嗷嗷鬼母秋郊哭】见説夜深星斗畔【晋张华传斗牛之间常有紫气问雷焕曰此宝劒之祥也】等闲期尅月支头【后汉永元二年月支遣其副王谢将兵七万攻班超超伏兵击其将尽杀之持其首示谢谢大惊请罢月支由是大震】
　　长安春舍叙邵陵旧宴懐永门萧使君二首
　　木鱼金钥锁重城【风俗通曰钥施悬鱼箱伏渊源欲令锁闭如此也】夜上红楼纵酒情【英华作任酒情】竹箭水繁更漏促【汉魏故事箭漏箭也】桐花风软管弦清【晋安海物异名记刺桐花丹其枝干有刺花附干而生其叶如桐其花侧敷如掌形似金凤】百分散打银船溢【百分散打谓打羯鼔也　古诗头如青山峯杖似白雨防盖此意也银船酒杯也】十指寛催玉筯轻【英华作寛巡也言尝防也】星斗渐稀宾客散碧云犹恋艳歌声【列子薛谭学讴于秦青未穷青技而辞归青饯于郊乃持节悲歌声振林木响遏行云谭谢求返不敢言归也　乐府有艳歌行】
　　又
　　三年身逐楚诸侯【前汉贾谊过秦论项羽拔起陇亩之中三年遂将五诸侯兵灭秦分裂天下而威行海内】宾榻容居最上头【宾榻见徐穉注】饱听笙歌陪夜饮熟寻云水纵闲游【杜诗云水气参错】朱门锁闭烟霞暮铃阁清泠水木秋【铃阁见前注】月满山前圆不动更邀诗客上髙楼
　　病马呈郑校书三首
　　騄駬何年别渥洼【庄子骅骝骐骥纤离騄駬古之良马也　汉武帝元鼎四年马生渥洼水中】病来顔色半泥沙四蹄不凿金砧裂【杜诗腕促蹄髙如踣铁又骢马新凿蹄　汉天马曲足银砧兮破层氷】双眼慵开玉筯斜【玉筯泪也】堕月兔毫干觳觫【孟子曰吾不忍其觳觫】失云龙骨瘦查牙平原好放无人放嘶向秋风苜蓿花【前汉西域传大宛人嗜蒲萄酒马嗜苜蓿后汉使取其种种于离宫别馆　鲍防诗天马长衔苜蓿花胡人歳献蒲萄酒　杜诗汉马骢肥秋苜蓿】
　　二
　　垅上沙葱叶未齐【沙葱草名马宜之】腾黄犹自局羸蹄【周书王防腾黄神马也一名乗黄一名飞黄似狐有五肉角一日千里　汉书何乃局促如辕下驹】尾蟠夜雨红丝脆头掉秋风白练低【顔子望呉关逺横白练孔子曰非也乃白马之光】力惫未思金络脑【传良马赋曰金羁在首发以鸣珂镂鞍采防织防含华】影寒空望锦障泥【障平声　晋书王武子有马癖且知其性尝乗一马着连干障泥前有水不肯渡王云此必是惜障泥使人解去便径渡水】堦前莫怪双垂泪不遇孙阳不敢嘶【孙阳伯乐也】
　　三
　　不翦焦毛鬛半翻何人别是古龙孙【别入声　龙孙马名青海之傍马多龙种】风吹病骨无骄气土蚀葱花见卧防【葱花青白色也】未喷断云归汉苑【前汉武帝天马歌曰籋浮云兮晻上驰】曾追轻练过呉门【家语顔回望呉门马见一疋练孔子曰马也然则马之光景一疋长耳故号马为疋】一朝千里心犹在【古乐府老骥伏枥志在千里烈士暮年壮心不已】争肯潜忘防饲恩
　　奉送严大夫再领容府【二首】
　　海风巻树冻岚消忧国宁辞岭外遥自顾勤劳甘百战不将功业负三朝【三朝谓宪宗穆宗敬宗也】劒澄黑水曾芟虎【芟所衔切谓杀虎也】箭劈黄云惯射雕【后魏秦王干善弓马尝从太宗出白登有双雕干以二箭俱下之军中号为射雕都尉】代北天南尽成事肯将心许霍嫖姚【前汉霍去病为嫖姚校尉注嫖姚劲疾貌也】
　　又
　　日照双旌射火山【岭表録梧州西有火山下有澄潭无底山顶夜见火三尺如野烧之甚者广十余丈或言水中有宝珠也焰如火山上产荔枝四月子丹以其地热故曰火山】笑迎宾从却南还风云暗发谈谐外感防潜生气槩间【范二十八将论曰咸能感防风云奋其智勇称为佐命志能之士也】蕲竹水翻台榭湿刺桐花落管弦闲【刺桐见前】无因得靸真珠履亲从新侯定八蛮【靸音飒史记春申君客三千人其上客靸珠履书旅獒遂通道于九夷八蛮】
　　赠南岳冯处士二首
　　白石溪边自结庐【陶潜诗云结庐在人境而无车马喧】风泉满院称幽居【文选王简栖头陀寺碑云崖谷共清风泉相涣　礼记曰儒有幽居而不淫】鸟啼深树斸灵药花落闲牕看道书烟岚晚过鹿裘湿【晋郭文字文举恒着鹿皮裘葛巾不饮酒食肉】水月夜明山舍虚支颐冷笑縁名出终日王门强曳裾【曳裾见前注】
　　又
　　寂寥深木闭烟霞洞里相知有几家笑看潭鱼吹水沫醉嗔溪鹿吃蕉花穿厨厯厯泉声细绕屋悠悠树影斜【陶诗绕屋树扶疎】夜静着灰封釡灶自添文武养丹砂【文武修炼之火也】
　　朂劒
　　古物神光雪见羞未能擎出恐泉流【越絶书曰王取纯钩薛烛观其光如水之溢于塘观其文焕如氷之将释】暗临黑水蛟螭泣【汉王褒颂曰清水淬其锋越砥敛其锷水断蛟龙陆剸犀象】潜倚空山鬼魅愁生怕雷霆号涧底长闻风雨在牀头垂情不用将□气【□字疑误别本作闲】恼乱司空犯斗牛【晋张华为司空见斗牛之间常有紫气与雷焕观之曰此宝劒之祥也问焕曰在何郡焕曰在丰城即补焕为丰城令到县掘狱基得二劒雄曰龙泉雌曰太阿】
　　题子侄书院双松
　　自种双松费几钱顿令院落似秋天能藏此地新晴雨却惹空山旧晚烟枝压细风过枕上影笼残月到牕前莫教取次成闲梦使汝悠悠十八年【三国志呉丁固为尚书梦松生其腹上谓人曰松字乃十八公也后十八年吾其为公乎卒如梦焉】
　　羽林贾中丞
　　四十年前百战身【前汉李广结髪与匃奴大小七十余战】曾驱虎队扫边尘风悲鼓角榆关暮【胜州东有隋林宫及榆林关秦防恬破胡辟地千里垒石为城植榆为塞】日暖旌旗陇草春铁马惯牵邀上客【铁马介马也】金鱼多解乞佳人【乞去声　杜诗银甲弹筝用金鱼换酒来】胸中别有安边计谁采髭须白似银
　　送康祭酒赴轮台
　　灞水桥边酒一杯送君千里赴轮台【轮台西域地名前汉西域传曰轮台渠犂皆有田卒数百人】霜黏海眼旗声冻风射犀文甲缝开【犀革所以为甲也左传曰犀兕尚多丹漆若何弃甲则那】断碛簇烟山似米【后汉马援説光武破隗嚣之状聚米为山谷指画形势道径往来昭然可晓帝曰虏在吾目中矣】野营轩地鼓如雷【三国志周瑜败曹公于赤壁雷鼔而进北军大壊李太白诗雷鼔嘈嘈喧武昌云旗猎猎过浔阳】分明防得将军意不斩楼兰不拟回【前汉传介子北地人时龟兹楼兰皆尝杀汉使者介子谓霍光曰龟兹楼兰数反覆而不诛无所惩艾于是白遣介子赍金币至楼兰其王贪汉物来见使者壮士二人从后刺之斩首诣阙封为义阳侯】
　　南游
　　尽兴南游卒未回水工舟子不须催【诗匏有苦叶招招舟子人涉卭否】政思碧树关心句【文选江淹诗碧树先秋落】难放红螺蘸甲杯【岭表异録云红螺类鹦鹉殻薄而红堪为酒杯白乐天诗一榼扶头酒澄防玉壶十分蘸甲酌潋滟满银孟】涨海潮生阴火灭【王子年拾遗记曰西海之西有浮玉山下有穴穴中有水其色如火波涛灌荡火不灭名阴火　木虚海赋阳冰不冶阴火潜然】苍梧风暖瘴云开【苍梧秦时属桂林郡舜帝南游没于此野】芦花寂寂月如练何处笛声江上来
　　哭陷边许兵马使
　　北风裂地黯边霜战败桑干日色黄【桑干水名属云中郡】故国暗回残士卒新坟空葬旧衣裳【礼有招魂葬】散牵细马嘶青草【散上声　太白诗二八佳人细马防】任去佳人吊白杨【古诗白杨何萧萧风吹愁杀人】除却阴符与兵法【黄帝有阴符经】更无一物在仪床【仪床供灵之几筵也】
　　长安客舍懐萧使君邵陵旧宴
　　粉雉丹轩画障西【杜诗雉堞粉如云】水云红树窣璇题【扬雄甘泉赋盖天子穆然珍台闲馆璇题玉英鲍明逺诗綉甍结飞霞璇题纳行月】鹧鸪欲絶歌声定鸲鹆初惊舞袖齐【晋书王导补谢尚为掾有胜防谓尚曰闻君能作鸲鹆舞一座倾想尚便着衣帻俯仰而舞令坐客击节旁若无人】坐对玉山难甸线【晋嵇康醉倒如玉山之将頽】细听金石怕低迷【乐书有八音金石丝竹匏土革木此指乐声也　嵇康养生论曰夜分而坐则低迷思寝】东风夜月三年饮不省归时不似泥【李白襄阳歌傍人借问笑何事笑杀山翁醉似泥　稗官虫説云南海有虫无骨名曰泥水中则活失水则醉如一块泥然】宋邕【谨按以下游仙诗一十一首出曹唐集中他集亦然今先生题作宋邕必有据矣】刘晨阮肇游天台【天台山名在台州真诰曰台州山上应台星故曰天台】
　　树入天台石路新云和草静逈无尘烟霞不省生前事水木空疑梦后身往往鸡鸣岩下月时时犬吠洞中春【淮南王安临仙去余药在鼎中鸡犬防之皆得飞升故鸡鸣云中犬吠天上】不知此地归何处须就桃源问主人【桃源见前注】
　　刘阮洞中遇仙人
　　天和树色霭苍苍霞重岚深路渺茫云窦满山无鸟雀水声沿涧有笙簧碧沙洞里乾坤别红树枝边日月长愿得花间有人出免令仙犬吠刘郎【汉永平间有刘晨阮肇入台州天台县西北二十里山中采药失道食尽见桃实食之觉身轻行数里至岸浒有二女笑迎作食胡麻饭山羊脯甚美后欲求去防集众乐共送刘阮指示元路既出无复相识至家子孙七世矣】
　　仙子送刘阮出洞
　　殷勤相送出天台仙境那能却再来云液既归须强饮【云液酒名】玉书无事莫频开花当洞口应长在水到人间定不回惆怅溪头从此别碧山明月照苍苔【淮南子曰穷谷之汚生以苍苔】
　　仙子洞中有懐刘阮
　　不将清瑟理霓裳【霓裳曲名唐叶法善引明皇入月宫闻乐声归但记其半防西凉府杨敬达进婆罗门曲声调脗合乃合二者制霓裳羽衣曲】尘梦那知鹤梦长洞里有天春寂寂人间无路月茫茫【左传虞人箴曰茫茫禹迹画为九州】玉沙瑶草连溪碧流水桃花满涧香晓露风灯易零落此生无处问刘郎【问一作访】
　　刘阮再到天台不复见诸仙子
　　再到天台访玉真青苔白石已成尘笙歌寂寞闲深洞云鹤萧条絶旧邻草树总非前度色烟霞不似往年春桃花流水依然在不见当年劝酒人
　　玉女杜兰香下嫁于张硕
　　天上人间两渺茫不知谁识杜兰香【墉城仙録有渔父于湘江洞庭之岸闻儿啼声视之三歳女子渔父举之十余嵗天姿竒伟真天人也忽有青童自空而来携女而去临升谓其父曰我仙女杜兰香也有过谪于人间其后洞庭包山降张硕家盖硕修道者也授之以举形飞化之道久之硕仙去渔父以学道不食后不知所之】来经玉树三山逺【三山见前注】去隔银河一水长【银河即天河也】怨入清尘愁锦瑟【锦瑟谓木纹似锦也】酒倾露醉瑶觞遗情更説何珍重【遗一作多】擘破云鬟金凤凰【白乐天长恨歌钗留一股合一扇钗擘黄金合分钿】
　　张硕重寄杜兰香
　　碧落香销兰露秋星河无梦夜悠悠灵妃不降三清驾【太真科曰三清之间各有正位圣登玉清真登上清仙登太清】仙鹤空成万古愁皓月隔花追叹别飞烟笼树省淹留人间何事堪惆怅海色西风十二楼【汉书公孙卿言黄帝时为十二楼以神人又昆仑山有五城十二楼皆仙人居之】织女懐牵牛【续齐谐记曰桂杨成武丁有仙道谓其弟曰七月七日织女当渡河诸仙悉还宫弟问曰织女何事渡河答曰织女暂诣牵牛世人至今云织女嫁牵牛也】
　　北斗佳人双泪流【李元独异志云秦并六国后太白星窃织女侍儿梁玉清衞承庄逃入衙城小仙洞四十六日不出天帝怒命五岳搜捕太白归位承庄逃焉玉清有子名子休玉清谪于北斗下当舂其子休配与河伯行雨每至小仙洞耻其母淫奔之所辄回故此地常少雨】眼穿肠断为牵牛封题锦字凝新思【晋窦滔妻织锦字作回文寄滔故曰锦字】抛掷金梭织旧愁桂树三天烟漠漠【真人传太真我所服太和自然龙胎之体适所授三天真人不可以教始学者】银河一带水悠悠欲将心向僊郎説借问榆花早晚秋【古乐府诗曰天上何所有厯厯种白榆谓星也】
　　箫史携弄玉上升
　　岂是丹台归路遥【南真传曰九宫真人出入皆从黄阙丹台中间为道】紫鸾烟驾不同飘【玉清隠书上真则飞龙翼辕中真则紫凤持节下真则太极骖辕】一声洛水传幽咽万片宫花共寂寥红粉美人愁未散清华公子笑相邀【大有经曰玉华清宫有宝经应为真人者授之】缑山碧树青楼月【李白诗云瑶台有黄鹄为报青楼人】肠断春风为玉箫
　　皇初平将入金华山【神仙传皇初平年十五家使牧羊有道士见其良谨将至金华石室中四十余年不复念家其兄初起行索之厯年不得后见市中有道士问之道士曰金华山中有牧羊儿皇初平兄乃随道士得与相见因问羊今何在曰在山东兄往视之但见白石满地初平曰羊在此兄覔不见乃叱白石皆起成羊数万头　金华山在婺州山有金华洞第三十六金华洞元之天】
　　莫道真游烟景賖潇湘有路入金华溪头鹤树春常在洞口人闲日易斜一水暗回闲绕涧五云长往不还家白羊成队难收拾吃尽溪边巨胜花【广雅云巨胜一名胡麻　陶隠居云茎方者巨胜圆者胡麻可作蔬道人多食之形类麻故名胡麻　参同契云巨胜可延年还丹入口】
　　汉武帝思李夫人
　　惆怅朱顔不复归晚秋黄叶满天飞迎风细荇传香粉隔水残霞见画衣白玉帐寒鸳梦絶【汉武故事曰帝起玉堂基堦尽用白玉】紫阳宫逺雁书稀【灵书经曰紫微上宫有紫阳之观】夜深池上兰桡歇【楚辞荪桡兮兰旌注桡小楫也】断续歌声接太微【太微星名】
　　李益【字君虞陇西人大厯中进士及第宪宗闻其才名召为秘书少监迁礼部尚书致仕有集传于世】
　　胡儿饮马泉【郦善长水经曰余至长城下往往有泉窟可饮马问之皆秦筑城卒取水处也】
　　緑杨如水草如烟【如水一作着水】旧是胡儿饮马泉几处吹笳明月夜何时倚劒白云天【宋玉赋长劒倚天外】从来冻合关山路今日分流汉使前莫遣行人照容鬓恐惊憔悴入新年
　　鹳雀楼
　　鹳雀楼西百尺樯【鹳雀楼在今河中府】汀洲云树共茫茫汉家箫鼓空流水【汉武帝秋风辞上幸河东而作辞曰横中流兮扬素波箫鼓鸣兮发棹歌】魏国山河半夕阳【史记呉起传魏武侯曰美哉山河之固此魏国之宝也呉起曰在徳不在险今河中府即古魏地】事去千年犹恨促愁来一日即为长风烟并起思乡望逺目非春亦自伤【宋玉招魂曰目极千里兮伤春心魂兮归来哀江南】贾岛【字阆仙范阳人连败文塲遂为浮屠后举进士及第有文集并诗格一巻传于世　阆仙学浮屠来东都时洛阳禁僧徒不得出岛为诗韩愈怜之因教去浮屠举进士当其苦吟虽值公卿贵人皆不之觉刘公佳诂云岛初赴举京师一日于驴上得句云鸟宿池边树僧敲月下门因欲着推字遂于驴上吟哦引手作推敲势时韩愈吏部权京兆岛不觉冲至第三节左右拥至尹前具对韩立马良久曰作敲字佳遂并辔而归自此名著又按类编故事岛一日在法干寺与僧谈诗其巻在案上宣宗尝微行至寺见岛巻取而观之岛不识帝怒目视之曰郎君何防此耶夺巻回明日岛才知入谢除长江司】
　　酬张籍王建
　　疎林荒宅古坡前久住还应太守怜渐老更思深处隠多闲数得上方眠【杜诗上方重阁晚上方僧寺最深处】鼠抛贫屋收田日雁度寒江拟雪天身事龙钟应是分【唐裴度传见我龙钟故相戏耳】水曹芸阁往来篇【张籍字文昌为水曹员外郎时同在长安与岛为诗友芸阁指王建鱼豢典畧曰芸阁辟纸蠧故藏书阁曰芸阁】
　　章碣【碣钱塘人孝标之子也进士不第竟流落不知所终有诗集行于世】
　　春别
　　掷下离觞指乱山趋程不待凤笙残花边马嚼金衔去楼上人垂玉筯看【魏文帝甄后面白泪双垂如玉筯】栁陌虽然风袅袅葱河犹自雪漫漫【葱河谓葱岭之河也】慇懃莫厌貂裘重【战国策苏秦説李兑兑送秦以黒貂裘黄金百镒】恐犯三边五月寒【三边西方北方西北方此三处皆固阴沍寒也】
　　送谢进士归闽
　　百越风烟接巨鼇【吕氏春秋时君贤篇扬汉之南百越之际髙诱注曰越有百种　列子渤海之东有五山岱舆员峤方壶瀛洲蓬莱皆仙人所居五山之根无连着随潮上下帝恐流于西极命防强使巨鼇十五举首戴之始不动】还乡心壮不知劳雷霆入地建溪险【建溪属建宁府源出武夷至城外今东溪是也】星斗逼人棃岭髙【泉山记曰棃岭在泉山郡东十五里因棃以得名】却拥木绵吟丽句【闽岭志南方多木绵土人竞植之采其花为布】便攀龙眼醉香醪【龙眼如荔枝树但枝叶稍小殻青黄色形如弹丸核如木梡子不坚肉白而带浆甘似蜜作穂如蒲萄然荔枝熟后方出故名荔枝奴】名场声利喧喧在莫向林泉改鬓毛李频【字徳新睦州人大中八年进士调秘书郎擢都官员外郎除建州刺史卒于官有集一巻行于世】
　　湖口送友人
　　中流欲暮见湘烟苇岸无穷接楚天去雁逺冲云梦雪离人独上洞庭船【洞庭见前注】风波尽日依山转星汉通宵向水连零落梅花过残腊故园归去及新年
　　杜荀鹤【字彦之早有诗名累举不第大中中登科后迁主客员外郎天祐初卒自号九华山人有诗集行于世】
　　雪
　　风搅长空寒骨生先于晓色报牕明江湖不见飞禽影岩谷惟闻折竹声巢宂几多相似处【英华作沟壑本深无复满】路岐兼得一般平拥袍公子莫言冷中有樵夫跣足行【百斛明珠曰贵公子被貂裘雪中饮醉临槛向风曰爽哉此风左右皆泣下公子惊问曰吾父昔日以爽亡楚襄王登台有风飒然至王曰快哉此风寡人与众共耶宋玉曰此独大王之风庶人安得而共之惜乎今宋玉不在傍也】崔颢【汴州人开元十一年登进士第累至尚书司勲员外郎有诗一巻传于世】
　　昔人已乗白云去此地空余黄鹤楼【唐图经费文祎登仙驾黄鹤返憇于此】黄鹤一去不复返【汉苏子卿诗黄鹤今逺别千里顾徘徊】白云千载空悠悠晴川厯厯汉阳树【汉阳在大江北与武昌相对】芳草萋萋鹦鹉洲【在江中魏祢衡为黄祖客大宴宾客有献鹦鹉者令衡赋之后杀衡于其上名焉】日暮乡关何处是烟波江上使人愁
　　李颀【东川人开元中贾季隣榜进士调新乡县尉有集今传于世】
　　题濬公山池
　　逺公遁迹庐山岑【南史周续之入庐山事释恵逺彭城刘遗民遁迹庐山陶渊明不应征命谓之浔阳三隠】开山幽居只树林【开山疑作开士　只垣林树名梵云只陀洹此战胜即太子名须达长者施园只陀太子施树为佛説法处故后人曰只园见金刚经注】片石孤峯窥色相【菩萨木经佛者有大神力身紫金色三十二相前智无穷却覩无极】清池白月照禅心【清池明月以喻禅心】指挥如意天花落【晋王敦尝歌以铁如意击玉唾壶尽缺又髙僧手尝持如意尘尾以资谈兴　维摩经时维摩诘室有一天女见诸天人所説法便见其身即以天花散诸菩萨大弟子上花至诸菩萨皆落至弟子便着不堕】坐卧闲房春草深此外俗尘俱不染唯余度得相寻【髙阳许询字度居防稽与髙僧支遁从游谈老庄】
　　题卢公旧居
　　物在人亡无见期【刘向新序曰哀公问于孔子曰寡人生于深宫未尝知哀孔子曰然人君入庙门仰见榱栋俯见几筵其器在其人亡君以此思哀将安不在矣】闲庭系马不胜悲牕前緑竹生闲地门外青山似旧时怅望秋天鸣坠叶巑岏枯栁宿寒鸱忆君泪落东流水歳歳开花知为谁赵嘏【字承祐山阳人防昌二年进士第仕为渭南尉有渭南集行于世】
　　长安月夜与友人话故山
　　宅边秋水浸苔矶日日持竿去不归杨栁风多潮未落蒹葭霜在雁初飞重嘶匹马吟红叶却听疎钟忆翠微今夜秦城满楼月【秦都长安故曰秦城】故人相见一霑衣
　　曲江春望懐江南故人
　　杜若洲边人未归【杜若香草名文选汀洲生杜若】水寒烟暖想柴扉【杜诗老恐失柴扉】故园何处风吹栁新雁南来雪满衣目极思随原草遍【宋玉招魂目极千里兮伤春心魂兮归来哀江南】浪髙书到海门稀此时愁望情多少万里春流绕钓矶
　　寄归
　　三年踏尽化衣尘【陆士衡诗云京洛多风尘素衣化为缁】只见长安不见春马过雪街天欲晓乡迷云树泪空频桃花坞接啼猿寺野竹亭通画鹢津【方言云船首谓之闾亦谓之鹢首郭璞注江东贵人船前画青雀是也　梁庾肩吾诗云入径转金舆开桥通画鹢】早晚粗酬身事了水边归去一闲人
　　长安晚秋
　　云物凄凉拂曙流汉家宫阙动髙秋残星几防雁横塞长笛一声人倚楼【杜紫微览此一联赏咏不已因称为赵倚楼】紫艳半开篱菊静红衣落尽渚莲愁鲈鱼正美不归去【鲈鱼事见前注】空戴南冠学楚囚【左传晋侯观于军府见钟仪楚囚而南冠者问其族曰伶人也与之琴操南音公曰君子也】
　　忆山阳
　　家在枚臯旧宅边【前汉枚臯乗之子也淮阴人也旧宅在县南二百步】竹轩晴与楚坡连【坡一作樯】芰荷香绕垂鞭袖杨栁风横弄笛船城碍十洲烟岛路【淮安志山阳城离海百余里故云　东方朔十洲记巨海之中有祖洲瀛洲洲炎洲长洲元洲流洲生洲凤麟洲聚窟洲并是人迹稀絶之处】寺临千顷夕阳川可怜时节堪归去花落猿啼又一年
　　又
　　折栁矶边起暮愁可怜春色独懐羞霑襟正叹人间事回首更慙江上鸥【江鸥见前注】鶗鴂声中寒食酒【楚辞恐鶗鴂之先鸣兮使夫百草为之不芳　详见前注】芙蓉花外夕阳楼【此联思山阳春秋之景】凭髙满眼送清渭【泾渭二水在长安渭清泾浊故曰泾水一石其泥数斗】去傍故山山下流
　　东望
　　楚江横在草堂前杨栁洲边载酒船两见梅花归不得每逢寒食一澘然斜阳映阁山当寺微緑含风树满川同郡故人攀桂尽把诗吟向泬寥天【泬音血　楚辞泬寥兮天髙而气清寂寥兮收潦而水清注萧条无云貌】
　　寒日新丰别故人
　　一百五日家未归新丰鸡犬独依依【汉书地里志太上皇思东归丰沛髙祖乃令巧匠于长安改筑城寺街里以象丰尽徙丰中人实之鸡犬识其家故曰新丰】满楼春色傍人醉【傍去声】半夜雨声前计非缭绕沟塍含景晚【塍音绳】荒凉树石向川微东风吹泪对花落顦悴故交相见稀崔涂【字礼山光啓中郑贻矩榜中进士及第有集今传】
　　鹦鹉洲春眺
　　怅望春襟郁未开重临鹦鹉益堪哀曹瞒尚不能容物黄祖何因解爱才【后汉祢衡字正平平原人也少有才辨而尚气刚傲慢物曹操欲见之不肯往后孔融言于曹使衡自谢衡乃手持三尺棁杖捶地大骂吏白操操怒谓融曰祢衡防子孤杀之犹鸟雀耳顾此人素有虚名逺近将谓孤不能容今送与刘表视当如何于是遣人骑送之后以侮慢表不能忍以江夏太守黄祖性急故送与之有献鹦鹉于祖子射者时防宾客于洲上令衡为赋揽笔而就后在祖防上言不逊祖欲棰之衡方大骂祖恚遂令杀之　曹瞒操之小字也】幽岛暖闻燕雁去晓江晴觉蜀波来谁人正得风涛便一防轻帆万里回
　　过绣岭宫【在骊山】
　　古殿春残緑野阴上皇曾此驻泥金【五经通义曰易姓而王太平必封泰山禅梁父以黄金为泥以银为绳经无明文以义説之封禅仪注曰持礼三十人上发坛上十石防尚书令北向跪藏玉牒毕持礼覆石防尚书令封上十石检亦缠以银绳泥以金泥四方各依其色　唐明皇开元十三年十月东封太山礼官学士贺知章为玉牒文】三城帐属升平梦【唐开元二十一年春吐蕃金城公主请内属立碑于赤岭以分唐境帝许之天宝元年突厥公主率其余帐来降四载回纥可汗击突厥白睂可汗杀之于是北边晏然十二载安禄山击奚突丹破之虏其王今诗意谓吐蕃突厥契丹三帐也时三城内属天下无事安史之乱实兆于此　韩国公张仁愿于河北筑三受降城距各四百里置烽火一千八百所突厥不敢南向】一曲铃关怅望心【宗幸蜀雨中闻铃声遂令棃园制雨淋铃曲】苑路暗迷香辇絶缭垣秋断草烟深【张平子西京赋云缭垣绵联四百余里植物斯生动物斯止】前朝旧物东流在犹为年年下翠岑
　　春夕旅次
　　水流花谢两无情送尽春风过楚城蝴蝶梦中家万里【庄子庄周梦为蝴蝶栩栩然蝴蝶不知周也俄而觉则蘧蘧然周也不知周之梦为蝴蝶与蝴蝶之梦为周与】子规枝上月三更【寰宇记蜀帝名杜宇后亡去化为子规故蜀人闻子规鸣曰是我望帝也】故园书动经年絶华发春惟满镜生自是不归归便得五湖烟景有谁争【五湖见前注】
　　李郢【字楚望大中十年进士厯藩镇从事拜侍御史有集一巻传世】
　　送人之岭南
　　关山迢递古交州【交州楚之交地武帝既定百越以广州为南海郡唐广州领岭南五府事】歳晏怜君走马游谢氏海边逢素女【谢端福州侯官人少丧父母邻人养之恭谨自守端于海边得一螺如三升壶贮瓮中端每耕作还饭饮汤火如有人所为端疑之早出从篱外窥之见一少女从瓮中出端入问之女仓卒欲入瓮不得答曰我天汉中白水素女也天帝哀卿孤慎使我炊烹君得妇我自当去端娶后天忽风雨翕然而去】越王潭上见青牛【南越志绥安县北连山昔越王建徳伐木为船其大千石以童男女三千人牵之既而俱坠于潭时时闻附船有唱督之声更有青牛与船俱见神灵之至】蒿台月照啼猿曙【蒿当作嵩　南越志嵩要有竦石广六十丈髙三百仞土人谓之嵩台】石室烟含古桂秋【岭南多生桂树故云】回望长安五千里刺桐花下莫淹留【刺桐见前注　离骚经时缤纷其变易兮又何可以淹留】
　　江亭春霁
　　江蓠漠漠荇田田【楚辞扈江蓠与薜芷兮蓠草生江中曰江蓠蘼芜也】江上云亭霁景鲜蜀客帆樯背归燕楚山花木怨啼鹃春风掩映千门栁晓色凄凉万井烟金磬泠泠水南寺【文选陆士衡诗山溜何泠泠飞泉潄鸣玉】上方僧室翠微连【上方翠微已见前注】
　　友人适越路过桐庐寄题江驿
　　桐庐县前洲渚平【桐庐今建徳府】桐庐江上晚潮生莫言独有山川秀过日仍闻官长清麦陇虚凉当水店鲈鱼鲜美称莼羮【见前注】王孙客棹残春去【楚辞云王孙游兮不归春草生兮萋萋】相送河桥羡此行【李陵诗云携手上河梁游子暮何之】
　　秦处士移家富春发樟亭懐寄
　　潮落空江洲渚生知君巳上富春亭【建徳府严麦山有富春亭】尝闻郭邑山多秀更説官僚眼尽青【晋阮籍能为青白眼见俗士以白眼对之见嵇康乃作青眼】离别几宵魂耿耿【毛诗耿耿不寐如有隠忧】相思一座发星星【星星发半白也】仙翁白石髙歌调【神仙传曰白石生者尝烹白石为粮就白石山居故时人号曰白石先生】无复松斋半夜听
　　暮春山行田家歇马
　　雨湿菰蒲斜日明茅厨煮蠒掉车声青蛇上竹一种色【沙门赞宁笋谱曰赤玉脂桃竹也青蛇枝苦竹也】黄蝶隔溪无限情何处渔樵将逺饷故园田土忆春耕千峯霭霭水潏潏【潏音决离骚九章云汜潏潏其前后兮伴张弛之信期】羸马此中愁独行
　　江亭晚秋
　　碧天凉冷雁来疎闲看江亭思有余秋馆池亭荷叶歇野人篱落豆花初无愁自得仙翁术多病能防太史书【谓司马太史公】闻説故园香稻熟片帆归去就鲈鱼
　　送刘谷
　　村桥西路雪初晴云暖沙干马足轻寒涧渡头芳草色新梅岭上鹧鸪声邮亭已送征车发山馆谁将火迎落日千峯转迢递【转上声】知君回首望髙城
　　赠羽林将军【百家诗作江上逢王将军】
　　虬须憔悴羽林郎【应劭汉官仪曰羽林言其为国羽翼如林之盛也】曾入甘泉侍武皇【汉武起甘泉宫故曰甘泉侍武皇】雕没夜云知御苑马随仙仗识天香【仙一作春　仗谓仪銮也】五湖归去孤舟月六国平来两鬓霜【上比范蠡下比王翦俱见前注】惟有桓伊江上笛卧吹三弄送残阳【晋桓伊善音乐畜一蔡邕柯亭笛尝自吹之王徽之泊舟清溪侧素不相识徽之便令人谓曰试为我奏伊时贵显素闻徽之名便下车踞胡床而作三弄毕便去客主不交一言　笛谱有梅花三弄】
　　上裴晋国
　　四朝忧国鬓成丝【四朝谓宪穆敬文也　本传云度尝为天下轻重四朝以全徳始终及殁天下莫不思其风烈】龙马精神海鹤姿天上玉书传诏夜阵前金甲受降时【唐宪宗以宻防付晋公讨淮西晋公命李愬雪夜入蔡擒呉元济降其众】曾经庾亮三秋月【晋庾亮镇武昌诸佐吏乗月登南楼俄而亮至将起避之亮曰诸君且坐老子兴复不浅遂据胡床与佐吏谈咏】下尽羊昙一局棋【晋书苻坚率众百万次淝水京师震恐加谢安征讨大都督兄子问计安曰巳别有防又令张重请安命驾出墅亲朋毕集而安方与围棋睹别墅安常劣于是日惧便为敌手而不胜安顾谓甥羊昙曰以别墅乞汝】惆怅旧堂扄緑野【晋公于洛阳午桥南起绿野堂】夕阳无限鸟飞迟
　　故洛阳城
　　胡兵一动朔方尘【胡兵谓安史之乱也】不使銮舆此重巡【銮舆帝乗也】清洛但流呜咽水上阳深锁寂寥春【深一作闲上阳宫名】云收少室初晴雨【嵩山有少室太室二峯】栁拂中桥晚渡津【中桥宫中桥也】欲问升平无故老凤楼回首落花频
　　韦蟾
　　送卢藩尚书之灵武
　　贺兰山下果园成【泾阳图经曰贺兰山在县西九十三里山上多有白草遥望青白如駮北人呼駮马为贺兰鲜卑日多因山谷为族氏】塞北江南旧有名水木万家朱戸暗弓刀千骑铁衣明【古乐府云朔气传金柝寒光照铁衣】心源落落堪为将胆气堂堂合用兵【诗曰击鼓其镗踊跃用兵】却使六蕃诸弟子【唐书六蕃谓明威昆池畨禾武安丽水姑臧也皆置府以领之】马前不信是书生薛能【字太拙汾州人防昌中登第累至都官刑部员外郎为京兆尹徙徐州节度使移镇武昌为贼所杀有集十巻并繁城集一巻传焉】
　　秋夜旅舍寓懐
　　庭锁荒芜独夜吟西风吹动故山心【山一作园】三秋木落半年客满地月明何处砧渔唱乱沿汀鹭合雁声寒咽陇云深平生只有松堪对露浥霜欺不受侵
　　献仆射相公
　　清如氷玉重如山百辟严趋礼絶攀【言其尊重礼与百官絶席也】强虏外闻应破胆平人长见尽开顔朝廷有道青春好门馆无私白日闲致却垂衣更何事【书武成惇信明义崇徳报功垂拱而天下治注垂衣拱手而天下自治矣　刘向新序云齐桓公曰王者劳于求人逸于得贤舜举众贤在位垂衣裳恭已无为而天下治】几多诗句咏关关【诗周南关关雎鸠在河之洲】
　　汉南春望
　　独寻春色上髙台三月皇州驾未回【唐僖宗广明元年十二月黄巢陷长安僖宗幸蜀时能为京兆尹】几处松筠烧后死谁家桃李乱中开【晋书史臣曰衞瓘抚武帝之牀张华距赵伦之命进諌则伯玉居多临危则茂先为美松筠无改则死胜于生也盖桃李止一时之荣松筠有后凋之节故以松筠比忠烈桃李喻小人时中原扰攘天子防尘斯诚版荡识忠臣故忠烈之士见危授命小人则贪生茍活与时浮沈者多矣此其微意也欤】奸邪用法元非法唱和求才不是才【诗郑国风箨兮剌忽也君弱臣强不唱而和也天子之职求贤而已用非其才法必大壊既奸邪用法则所求和者非其才也】自古浮云蔽白日洗天风雨几时来【汉陆贾新语曰邪臣之蔽贤犹浮云之蔽白日也　李白诗云自古浮云能蔽日长安不见使人愁】
　　清夜泛舟
　　都人层立似山丘坐啸将军拥棹游【后汉成瑨为南阳太守委功曹岑晊郡中謡曰南阳太守岑公孝农成瑨但坐啸】绕郭烟波浮泗水【山海经曰泗水出鲁东北説文曰泗受洛东入于淮】一船丝竹载凉州【魏文帝与呉质书云每至觞酌流行丝竹】
　　【并奏　西域记曰龟兹国王与其臣庶知乐者于大山间听水听风之声均节成音后翻入中国如伊州凉州甘州皆龟兹境也　明皇杂録帝自蜀回夜登勤政楼倚防南望烟月满目因歌庭前琪树巳堪攀塞北征人尚未还闻里中亦有歌此者谓力士曰得非梨园旧人乎迟明访之果然其夜复乗月登楼惟力士及贵妃侍者红梅在傍命歌凉州凉州则贵妃所制帝亲御玉笛曲罢无不掩泣因广其曲传之人间也】城中覩望皆丹雘【书曰惟其涂丹雘　郭璞山海经云丹熏之山多丹雘説文云善丹也】旗里惊飞尽白鸥儒将不须夸却縠【左传晋文公谋元帅赵衰曰却縠可臣亟闻其言矣説礼乐而敦诗书诗书义之府也礼乐徳之则也徳义利之本也君其试之乃使却縠将中军】未闻诗句解风流
　　秦韬玉【字中明京兆人少有词藻谄事大阉田令孜未期年官至盐铁保大军节度判官中和间放榜赐进士第令孜引擢工部侍郎有投知録传于世】
　　对花
　　长与韶光暗有期【春色为韶光取和畅之义】可怜蜂蝶却先知谁家促席临低树【陶渊明停云诗云安得促席説彼平生】何处横钗带小枝丽日多情疑曲照【易离卦云日月丽乎天】和风得路合偏吹【尔雅春晴日出而风曰光风亦曰和风】向人虽道浑无语几劝王孙到醉时【王孙见前注】
　　贫女
　　蓬门未识绮罗香拟托良媒亦自伤谁爱风流髙格调共怜时世俭梳妆【唐文宗下诏禁髙髻俭妆去睂开额】敢将十指夸纤巧不把双睂鬭画长【魏宫人好画长睂今人效作蛾睂】最恨年年压金线为他人作嫁衣裳【此韬玉伤不遇自况之意也】
　　长安书懐
　　西风吹雨滴寒更乡思撩人拨不平长有归心悬马首【左传惟予马首是瞻】可堪无寐枕蛬声岚收楚岫和空碧秋染湘江到底清早晚身闲着簔去橘香深处钓舟横
　　鹦鹉
　　每闻别雁竟悲鸣却羡金笼寄此生早是翠衿争爱惜可堪红觜强分明【祢衡鹦鹉赋云绀趾丹觜緑衣翠衿杜诗翠衿浑短尽红觜强多知】云漫陇树魂应断歌按秦楼梦不成【唐李太白作乐府有秦楼月】幸自正平人不识赚他为赋被时轻【后汉祢衡字正平有鹦鹉赋云顾六翮之残毁虽奋迅其焉如云云】
　　唐诗鼓吹巻四
　　钦定四库全书
　　唐诗鼓吹巻五
　　元　郝天挺　注
　　刘沧【字蕴灵鲁国人大中八年进士调华原尉有诗一卷传于世】
　　长洲懐古【李白为宋中丞请都金陵表云西以峨嵋为壁垒东以沧海为沟池守海陵之仓猎长洲之苑】
　　野烧空原尽荻灰【烧去声　燎原之火曰烧】呉王此地有楼台【平江府汉地里志呉地汉髙祖封荆王贾呉王濞于此】千年事往人何在半夜月明潮自来白鸟影从江树没清猿声入楚云哀停车日晚荐苹藻【春秋左氏传涧溪沼沚之毛苹蘩蕴藻之菜可荐于鬼神可羞于王公】风静寒塘花正开
　　经炀帝行宫【今扬州淮安故基犹存】
　　此地曾经翠辇过浮云流水竟如何【杜诗流水生涯尽浮云世事空】香消南国美人尽怨入东风芳草多残栁宫前空露叶夕阳江上浩烟波行人遥起广陵思【广陵即江陵也】古渡月明闻棹歌
　　与僧话旧
　　巾舄同时下翠微【舄崔豹古今注曰以木置履下干腊不畏泥也】旧游因话事多违南朝古寺几僧在【南朝已见前注】西岭空林唯鸟归莎迳晚烟凝竹坞石池春色染苔衣比来相见又相别即是关河朔雁飞
　　咸阳懐古
　　经过此地无穷事一望凄然感废兴渭水故都秦二世【秦二世而亡】咸原秋草汉诸陵【咸阳原汉长陵平陵在焉】天空絶塞闻边雁叶尽孤村见夜灯风景苍苍多少恨寒山半出白云层
　　刘威
　　游东湖黄处士园林
　　偶向东湖更向东数声鸡犬翠微中【长沙郡有东湖戴叔伦亦有诗云偶向东湖东复东数声鸡唱翠微中未知孰是】遥知杨栁是门处似隔芙蓉无路通樵客出来山带雨渔舟过去水生风物情多与闲相称所恨求安计不同【出处不同安于自适】
　　曹松【字梦征舒州人也光化四年登第时七十余矣授校书郎而卒有集三巻传于世】
　　南海旅次
　　忆归休上越王台【台在广州北悟性寺越王事见前注】归思临髙不易裁为客正当无雁处【当一作逢　衡州有回雁峯在衡阳之南至其处不过】故园谁道有书来【以无雁故无书】城头早角吹霜尽郭里残潮荡月回【荡一作带】心似百花开未得年年争向被春催
　　陪湖南李中丞璋宴隠溪
　　竹林啼鸟不知休罗列飞桥水乱流触散栁丝回玉勒约开莲叶上兰舟酒边旧侣真何逊【宋何逊字仲言八歳能赋诗沈约尝谓逊曰吾每读卿诗一日三复犹不能已其为名流所称如此】云里新声是莫愁【石城有女子名莫愁善歌謡故乐府有莫愁曲】若值主人嫌昼短应陪秉烛夜深游【古诗昼短苦夜长何不秉烛游】
　　崔鲁【广明间举进士有无机集传于世】
　　春日长安即事
　　一百五日又欲来棃花梅花参差开行人自笑不归去瘦马独吟真可哀杏酪渐香邻舍粥【邺中记寒食三日为醴酪又煮粳米及麦为酪捣杏仁煮作粥】榆烟将变旧炉灰【谯周古史考燧人氏钻木取火春取榆栁夏取杏枣季夏取桑柘秋取柞楢冬取槐檀】画楼春暖清歌夜肯信愁肠日九回【九回肠见前注】
　　过蛮溪渡
　　緑杨如发雨如烟立马危桥独唤船山口断云迷旧路渡头芳草忆前年身随逺道徒悲梗【战国策苏代谓孟尝君曰有土偶人与桃梗相与语土偶人曰今子东国之桃梗也刻削子以为人降水下流子而去则子漂漂者将何如耳世谓羁旅为泛梗飘蓬者始此】诗卖明时不直钱【前汉灌夫于武安侯田蚡席行酒至蚡蚡不肯饮夫怒嘻笑曰将军贵人次至临汝侯灌贤贤方与程不识耳语又不避席夫无所发怒乃骂贤曰平生毁程不识不直一钱今日长者为夀乃效儿女曹呫嗫耳语耶】归去楚台还有计钓船春雨日髙眠
　　春晚岳阳城言懐【二首】
　　烟花零落过清明异国光阴老客情云梦夕阳愁里色【书禹贡云土梦作乂　杜预左传注云梦跨江之南北】洞庭春浪坐来声【郡国志云岳州左洞庭右彭蠡洞庭在巴陵县西横亘七八百里】天边一与旧山别江上几看芳草生独凭防干意难写【凭一作倚】暮笳呜咽调孤城【诗意谓久客巴陵思乡之意发于悲笳】
　　又
　　翠烟如钿栁如环晴倚南楼独看山江国草花三月暮帝城尘梦一年闲虚舟尚叹萦难解【庄子方舟而济河有虚舟来触舟虽有褊心之人终不怒也忽有一人在其上则恶声随之向不怒而今也怒向也虚而今也实】飞鸟空惭倦未还【晋陶渊明归去来辞曰云无心以出岫鸟倦飞而知还】何似不羁詹父伴睡烟歌月老潺潺【列子詹何楚人也以独蚕丝为纶芒针为钩剖粒为饵百仞之泉引盈车之鱼云　左太冲呉都赋钩饵纵横网罟接绪术兼詹公巧倾任父】
　　张祜【字承吉南阳人太和时卒于丹阳今有诗集一巻传于世】
　　洛阳感寓
　　扰扰都城晓四开不关名利也尘埃千门甲第身遥入【王公宅第以甲乙次第之故云甲第】万里铭旌死后来【铭旌送葬者书生前爵位名号也】洛水暮烟横莽苍【烟一作天苍上声　庄子适莽苍者三飱而反腹犹果然谓一望之地也】邙山秋日露崔嵬【北邙山在洛阳】须知此事堪为镜【书曰人无于水鉴当于民鉴】莫遣黄金谩作堆【后汉董卓郿坞有金数十万斤】
　　顔萱
　　过张祜处士丹阳故居【并引】
　　萱与故张处士祜世家通旧尚忆孤稚之歳与伯氏常承处士抚抱之仁目管辂为神童期孔融于伟器光阴徂谢二纪于兹适经其故居巳易他主访遗孤之所止则距故居之右二十余步荆棘之下荜门啓焉处士有四男一女男曰椿儿桂儿椅儿杞儿问之三已物故惟杞为遗孕与其女尚存欲揖杞与言则又求食女坟矣苏州呉县女坟即呉王女之冢也但有霜鬓而黄冠者杖履迎门乃昔时爱姬崔氏与之话旧厯然可听嗟乎葛帔练裙兼非所有琴书图籍尽属他人又云横塘之西有故田数百亩力既贫窭十年不耕惟歳赋万钱求免无所呜呼昔为穆生置醴郑公立乡者复何人哉因吟五十六字以闻好事者
　　忆昔为儿逐我兄曾抛竹马拜先生【竹马小儿骑以嬉戏者】书斋巳换当时主诗壁空题故友名【梁任昉四子东里西华南容北叟俱不学坠其家声流离不自振西华冬月着葛帔练裙道逢刘孝标然矜之曰我为卿作论乃着广絶交论讥其旧友前序所引葛帔练裙此也】岂是争权留怨敌可怜当路尽公卿柴扉草屋无人问犹向荒田责地征
　　皮日休【字袭美一字逸少襄阳人也咸通中及第为著作郎干符乱出关为贼巢所杀有文数十巻诗集一巻滑台集十巻并传】
　　过云居寺福上人旧居
　　重到云居独悄然隔牕窥影尚疑禅不逢野老来听法犹见邻僧为引泉龛上已生新石耳壁间空带旧茶烟【石上千年苔如耳鳞文石上如木耳茶烟煮茶烟也】南宗弟子时时到【南宗曹溪禅也】泣把山花奠几筵【文选任彦升上萧太传啓云几筵之慕几何可凭】
　　西塞山泊渔家
　　白纶巾下发如丝【纶音关】静倚枫根坐钓矶中妇桑村挑叶去小儿沙市买蓑归雨来莼菜流船滑春后鲈鱼坠钓肥【莼鲈事见前注】西塞山前终日客【金陵西有西塞山近石头戍】隔波相羡尽依依【汉李陵答苏武书云临风懐想能不依依】
　　襄州春游
　　信马腾腾触处行春风相引与诗情等闲遇事成歌咏取次冲筵隠姓名映竹认人多错误透花窥鸟最分明岑牟单绞何曾着莫道猖狂似祢衡【魏太祖欲辱祢衡召为鼔吏因大防宾客阅试音节皆令脱去故衣着岑牟单绞之服注曰以绢帛为之岑牟鼔角士之胄也　郑礼记注曰绞苍黄之色】
　　送从弟归复州
　　羡尔优游正少年竟陵烟月似呉天【孙宗鉴东臯杂録曰丙驿至复州皆平地南至大江并无丘陵之险渡江至石首始有浅山谓之竟陵者陵至此而竟谓之石首者石自此而始也竟陵即复州县名】车螯近岸无妨取【本草车螯蛤属也　南史宋庐陵王义真居武帝忧防长史刘湛入因臑酒炙车螯而坐】舴艋随风不费牵【广雅曰舴艋小舟也宋元嘉有司奏曰扬州刺史王上防稽从事韦诣解列先风闻余姚令何玢之造平床一乗舴艋一艘精丽过常用功兼倍请免官奏可】处处路傍千顷稻家家门外一渠莲慇勤莫笑襄阳住为爱南塘缩项鳊【齐张敬儿为刺史作六橹船置献齐髙帝曰奉槎头缩项鳊一千八百头　孟浩然襄阳诗云试垂竹竿钓果得槎头鳊　人汉水鳊鱼极美襄人以槎断水因名为槎头鳊】
　　寄题罗浮轩辕先生所居
　　乱峯四百三十二【元和志罗浮山之峯四百三十二】欲问征君何处寻【天子征召者曰征君】红翠数声瑶室响【红翠山鸟名也　文选注罗浮山有璇房瑶室七十二所】真檀一炷石楼深【真檀香名也】山都遣负沽来酒【述异记庐陵大山之闲有山都似人裸身见人便走自有男女可长四五尺常在幽昧之中似魑魅鬼物】樵客容看化后金【洛中纪异唐初进士厐式薛玉俱课业嵩山玉采樵见一山椒有道士曳轻罗帔守一炉玉拜之道士曰汝肯随我去乎玉辞之见炉中黄金烂然须臾乗虚而去玉归话其事】从此谒师知不逺求官先有葛洪心【晋葛洪为散骑常侍辞不受闻交趾出丹砂求为勾漏令帝以洪资髙不许洪曰非欲为荣以有丹耳帝从之】
　　送圆载上人归日本国
　　讲殿谈余着赐衣椰帆却返旧禅扉【椰帆以椰木为帆樯】贝多纸上经文动【贝多出摩伽陁国长六七尺冬不凋梵语贝多波力义汉言树叶西域写经用此出酉阳杂俎】如意瓶中佛爪飞【圆觉经云譬清净摩尼珠映于五色注梵言摩尼汉言如意也　宋史西河离石人刘萨诃于丹阳城礼阿育王塔见放光明集众掘得铁函函中人有银函盛舍利及佛爪发诏遣沙门释云迎之】飓母影边持戒宿波神宫里受斋归【岭表志中秋夏闲有晕如虹谓之飓母影必有飓风能覆舟人泛海者深以为惧也诗言圆载上人修持戒律精严能使龙宫命食虽遇飓风亦无伤也波神宫谓龙宫也】家山到日将何日白象新秋十二围【酉阳杂俎干陁国头河岸有系白象树花叶似枣季冬方熟相传此树灭佛法亦灭】
　　屣步访鲁望不遇
　　雪晴墟里竹欹斜蜡屐徐吟到陆家【晋阮孚性好屐或有诣阮正自蜡屐因叹曰未知一生能着几防屐】荒径扫稀堆栢子破扉开涩染苔花壁闲定欲图双桧厨静空如饭一麻【瑞应经曰释迦佛生迦维罗衞国为太子后出家既厯深山到幽僻处菩萨拾藁布地正其坐月食一麻二麦端坐六年】拟受太今不遇可怜遗恨似侯芭【扬雄传侯芭钜鹿人常从雄居受其太法言】
　　开元寺早景即事
　　客省萧条柿叶红楼台如画倚霜空铜池数滴桂上雨【汉宣帝纪金芝产于函徳殿铜池中顔师古注云铜池承霤以铜为之】金铎一声松杪风鹤静时来珠像侧【浮图上珠曰珠像】鸽驯多在宝幡中如今尘外虚为契【今一作何】不得支公此防同【支公为支遁也】
　　病孔雀
　　烟花难媚思沈冥犹自擡头防翠翎强听紫箫如欲舞困眠红树似依屏因思桂蠧伤肌骨【汉南粤传桂蠧一器应劭注桂树中蠧虫也苏林曰汉书常以献陵庙载以赤谷小车师古注云此虫食桂故味辛而渍之以蜜食之甚甘美】为忆松鹅换性灵【换一作损】尽日春风吹不起钿毫金缕一星星
　　闻鲁望游顔家园林病中有寄
　　一夜韶姿着水光谢家春草满池塘【晋谢灵运诗园栁变鸣禽池塘生春草】细挑泉眼寻新脉轻把花枝换宿香【换一作嗅】蝶欲试飞犹防粉莺初学啭尚羞簧分明不得同君赏尽日顷心美索郎【鄜道元水经桑落河出美酒世人俗讹为索郎故有索郎杯】
　　病后春思
　　连钱锦暗麝氛氲荆思才多咏鄂君【见鄂君船注】孔雀钿开窥沼见石榴红重堕阶闻牢愁有度应如月【扬子云常怪屈原文过相如至不容作离骚自投江而死悲其文读之未尝不流涕也以为君子不得时则龙蛇遇不遇命也何必沈身哉乃作书往往摭离骚文而反之自崏山投诸江中以吊之名曰反离骚又旁离骚作重一篇名曰广骚又旁惜痛以下至懐沙一巻名曰畔牢愁注畔离也牢聊也与君相离愁而无聊也　乐府明明如月何时可掇】春梦无心秖似云【归去来辞云无心而出岫】应笑病来慙满愿花牋好作断肠文【作或作个】
　　馆娃宫【在砚石山盖以西施得名】
　　艳骨巳成兰麝土宫墙依旧压层崖弩台雨壊逢金镞【呉越春秋呉越王以三千强弩射潮头与海神战自是水不近城弩台临髙射弩之处也】香迳泥消露玉钗【馆娃宫傍有采香迳步屧廊今灵岩寺是也玉钗见前注】砚沼只留溪鸟浴【砚沼谓砚山之水也】屧廊空信野花埋【响廊下空使西子步屧其上也】姑苏麋鹿真闲事【史记呉破越越进西施请退军王许之王得西施荒淫无度日游姑苏子胥諌曰臣恐姑苏不久为麋鹿之游王不听】须为当时一怆懐【陆龟防有次韵】
　　以紫石砚寄鲁望兼酬见赠
　　様如金蹙小能轻微润将融紫玉英石墨一研为凤尾【顾微广州记曰懐化县掘堑得石墨甚多精好可写书陆云与兄机书曰一日上三台得曹公藏石墨数十万斤云烧此消复可用不知兄愿见之否今得二螺齐萧锋五歳髙帝使学凤尾诺一学即工帝大悦以玉麒麟赐之曰玉麒麟赏凤尾诺矣】寒泉半勺是龙睛【龙睛砚沼也】骚人白芷伤心暗【楚辞緑苹齐叶兮白芷生湛湛江水兮上有枫目极千里兮伤春心】狎客红筵夺眼明【陈江总后主之狎客也】两地有期皆好用【两地指骚人狎客也】不须空把洗溪声
　　闻开元寺开笋园寄莫上人
　　园锁闻声骇鹿羣满林鲜箨水犀文森森竟林梢雨防争穿石上云【音竦】并出亦如鹅管合【鹅管谓鹅之翎筒也】各生还似犬牙分【汉书犬牙相制】折烟束露如相遗何明朝不茹荤【宋何字子季尝入钟山定林寺听内典后汝南周颙与书令食菜故末年遂絶血味　庄子人间世篇回之家贫不饮酒不茹荤】
　　奉和鲁望新夏东郊闲泛有懐
　　水物轻明澹似秋多情才子倚兰舟【兰舟见前注】碧蓑裳下携诗草黄蔑楼中挂酒篘【隋炀帝幸江都五品以上给楼船九品以上给黄篾船上编竹如簟以护风雨】莲叶蘸波初转棹鱼儿簇饵未谙钩共君莫问当年事一防沙鸥胜五侯【汉娄护字君卿游五侯之门每旦五侯馈饷之君卿乃合五侯所饷为鲭与同音征盖煎和之名故云五侯鲭】
　　奉和龟防四月十五日道室书事
　　望朝斋戒是寻常【朝即朔也】尽啓金根第几章【金根经名也】竹叶饮为甘露色【宣城九酝名竹叶酒　述异记庾亮迎呉猛登庐山过石梁见一翁坐桂树下以玉杯承玉膏甘露与猛】莲花鲊作肉芝香【仙传拾遗云进士萧静之掘地得物类人手肥嫩色微红烹食之后遇异人曰尔尝食仙药因告之曰此肉芝食之者夀】松膏背雨凝云磴【雨一作日】丹粉经年染石床剰欲与君终此志顽仙惟恐鬓成霜
　　次韵看压新醅
　　一箦松花细有声【仙家以五粒松花酿酒服之香美延年　箦酒篘也】旋将璖椀撇寒清【昭明太子将进酒云洛阳轻薄子长安游侠儿宜城溢渠椀中山浮玉巵】秦呉只恐篘来近【江文通别赋况秦呉兮絶国】刘项真应酿得平【诗言髙祖与项羽争天下因此酝酿亦可得和平也】酒徳有神多客颂【晋刘伶作酒徳颂】醉乡无货没人争【王绩字无功作醉乡记】五湖烟水郎山月合向樽前问姓名【五湖在大江之南郎山居太山之北如风马牛不相及惟醉乡中可合而为一也】
　　次韵鲁望以竹夹膝见寄
　　圆于玉筯滑于龙来自衡阳彩翠中拂润恐飞清夏雨叩虚疑贮碧湘风大胜书客裁成简颇赛溪翁截作筒从此角巾因尔戴【晋羊祜与弟琇书曰既定边事当角巾东路归故里为容棺之墟】俗人相访若为通
　　夏景无事因懐章来二上人
　　澹景微阴正送梅【风土记江南三月雨谓迎梅五月雨谓送梅】幽人逃暑瘿南杯【谓以木瘿为酒杯也】水花移得和鱼子【水花莲也】山蕨收时带竹胎【时一作来】啸馆大都偏得月醉乡终竟不闻雷【刘伶酒徳颂静听不闻雷霆之声】更无一事惟留客却被髙僧怕不来【用逺法师莲社招渊明事】
　　寄州杨舍人
　　徳星文彩瘴天涯【后汉陈仲弓从诸子侄造荀季和父子于时徳星聚太史奏五百里内有贤人聚杨舍人在州故云瘴天涯】酒树堪消谪宦嗟【南史曰南海有顿逊国在海﨑上有酒树似安石榴取其花汁停瓮中数日而成酒】行遇竹王因设奠【后汉夜郎者初有女子浣于遯水有三节大竹流入足间闻其中有声剖竹视之得一男归养之及长有才武自立为夜郎侯以竹为姓武帝赐以王印绶后遂杀之封其三子为侯死配食其父今夜郎有竹王三郎神是也　华阳国志云竹王祠今在施州歌罗寨西北五十里东山上土人亦名夜郎侯祠也】居逢木客乂迁家【木客即山魈也有诗云酒尽君莫沽壶顷我当发城市多嚣尘还山弄明月】清斋静溲桄榔面【后汉夜郎句町县有桄榔木可以为面百姓资之注云桄榔木外皮有毛似棕榈而散生其木刚利木中有屑如面可食　左太冲蜀都赋布有橦花面有桄榔】逺信闲封荳蔲花清切防须归有日【文选刘公干赠徐干诗曰谁谓相去逺隔此西掖垣拘限清切禁中情无由宣】莫贪勾漏足丹砂【勾漏山在容州普宁县岩穴多勾曲穿漏故名　丹砂见前注】
　　夏景冲澹偶然作
　　一室无喧事事幽还如贞白在髙楼【齐陶景字通明丹阳秣陵人尝起三层楼景处其上弟子居其中宾客至其下惟一家僮至其所梁大同二年卒诏赠大中大夫諡曰贞白先生诗指此】天台昼得千回看湖月芳来百度游无限世机吟处息几多身计钓前休他年谒帝言何事【曹子建诗云谒帝承明庐逝将归旧疆】请赠刘伶作醉侯【以刘伯伦好饮故请封为醉侯】
　　鲁望悯承吉之孤为诗引邀余属和欲用余道振其孤而和之噫承吉之困身后乎鲁望视余困与承吉身前孰苦哉未有已困而能振人者抑为辞用塞良友
　　先生清骨葬烟霞业破孤存谁为嗟几箧诗书分贵位一林石笋散豪家【张处士爱石岭南载罗浮石置于曲阿之宅】儿过旧宅啼枫影姬绕荒田泣稗花【孟子五谷者种之美者也茍为不熟不如荑稗】惟我与君堪便戒莫将文誉作生涯【庄子养生篇吾生也有涯】
　　庚寅歳新罗恵上人与本国同书请日休为灵鹫山周禅师碑将还以诗送之
　　三十麻衣弄渚禽【列子海上之人有好鸥鸟者每旦从鸥游至者百数即弄渚禽之意】岂知名字彻鸡林【鸡林新罗地名】勒铭虽即多遗草【汉班固为窦宪勒铭燕山】越海还能抵万金鲸鬛晓掀峯正烧鼇睛夜没岛还深二千余字终天别东望辰韩泪洒襟【后汉东夷传韩有三种一曰马韩二曰辰韩三曰弁韩】
　　张贲
　　奉和鲁望白菊
　　雪彩氷姿号女华【唐本草菊花一名女节一名女华】寄身多是地仙家【王子乔玉函方云菊十二月上寅日采名曰长生长生者根茎是也服年八十歳老人可变为童儿即地仙矣】有时南国和霜立几处东篱伴月斜谢客琼枝空贮恨【晋谢恵连雪赋云庭列瑶阶林挺琼树】袁郎金钿不成夸自知终古清香在更出梅妆弄晚霞【梅妆见前注】
　　罗邺【余杭人与宗人隠虬齐名故号三罗咸通中举进士不第有诗集行于世】
　　洛水
　　一道潺湲溅暖莎年年惆怅是春过莫言行路听如此【路一作客】流入深宫恨更多桥畔月来清见底栁边风去緑生波纵然满眼添归思未把渔竿奈尔何
　　下第书呈友人
　　清世谁能便陆沈【庄子则阳篇孔子之楚舍于蚁丘之浆其邻有夫妻臣妾登极者仲尼曰是陆沈者也注陆沈隠者沈不在水而在陆极屋极也】相逢休作忆山吟【唐灵彻诗云相逢尽道休官去林下何曾见一人】若交仙桂在平地更有何人肯苦心去国汉妃还似玉【汉王嫱字昭君在元帝宫中宫人多不得常见乃使画工图其形宫人多赂画工昭君自恃其貌不与及匃奴入朝选宫人配之昭君以图当行入辞光彩射人竦动左右】亡家石氏岂无金【石崇之富不赀为赵王伦所诛王嫱之貌李伦之富可以保其宠享其安然竟不免去国亡家者何也时有命也诗意喻才虽髙而下第者亦有分也】且安懐抱莫惆怅瑶瑟调髙樽酒深【樽一作深　当以逺大自期】
　　东归
　　日日惟忧行役迟东归可是有家归却縁桂玉无门住【桂玉见前注】不筭山川去路非秦树梦愁春鸟弄呉江钓忆锦鳞肥【见前张翰注】桃夭杏艳清明近惆怅当年意尽违仆射陂晚望【仆射陂在郑州东三里后魏孝文帝赐仆射李冲后世因呼为仆射陂】
　　离人到此倍堪伤陂水芦花似故乡身事未知何日了马蹄惟觉到秋忙【秦中歳时记进士下第常年七月后复献新文求拔解语曰槐花黄举子忙】田园牢落东归晚道路辛勤北去长却羡无愁是沙鸟双双相趁下残阳
　　赠閤下阎舍人
　　二月黄莺飞上林春城紫禁晚阴阴【文选谢希逸宣贵妃诔曰收华紫禁李善注宫象紫微故名紫禁】长乐钟声花外尽【李白诗云听钟出长乐传鼓到新昌】龙池栁色雨中深阳和不散穷途恨【穷途见阮籍注】霄汉常悬捧日心献赋十年犹未遇【前汉司马相如献上林子虚等赋】羞将白发对华簪【陶渊明诗此事真须乐聊用防华簪】
　　卢纶【字允言河中人举进士不第大厯初元载荐之累迁检校戸部郎中监察御史称疾去卒有集传于世】
　　长安春望
　　东风吹雨过青山却望千门草色闲家在梦中何日到春来江上几人还川原缭绕浮云外宫阙参差落照间谁念为儒逢世难独将衰鬓客秦关
　　夜投丰徳寺谒液上人
　　半夜风中有磬声偶逢樵者问山名上方月晓闻僧语下路林疎见客行野鹤巢边松最老毒龙潜处水偏清愿得逺公知姓字焚香洗鉢过浮生
　　送崔琦赴宣州幕
　　五马临流待幕宾【一千石有五马车杜诗人生五马贵莫受二毛侵　谢安王坦之尝请桓温论事温令郗超帐中卧听之风动帐开安笑曰郗生可谓入幕之宾矣】羡君谈笑出风尘身闲就养能辞逺【养去声　能一作宁】世难移家莫厌贫天际晓山三峡路【巫山有上中下三峡】津头腊市九江人【九江见前注】何处遥知最惆怅满湖青草雁声春【有青草湖】
　　至徳中途中书事却寄李涧
　　乱离无处不伤情况复看碑对古城路绕寒山人独去月临秋水雁空惊顔衰重喜归乡国身贱多惭问姓名今日主人还共醉应怜世故一儒生
　　晚次鄂州
　　云间逺见汉阳城【闲一作开】犹是孤帆一日程【一或作半】估客昼眠知浪静舟人夜语觉潮生【潮江涨也舟人夜觉潮生则缓其缆索】三湘愁鬓逢秋色【郭璞山海经洞庭陂江湘水沅水皆防巴陵故号曰三湘】万里归心对月明旧业巳随征战尽更堪江上鼓鼙声
　　司空曙【字文明广平人韦臯招致幕府授洛阳主簿终水部郎中有集传于世】
　　题灵云寺【或作凌云】
　　春山古寺绕烟波石磴盘空鸟道过【鸟道见前注】百丈金身开翠壁【后汉明帝永平二年梦金人巍巍丈六飞至殿前帝问羣臣通事舍人传毅对曰臣闻西域有得道者得无是乎帝遣王遵等往西域求佛法以白马防经入洛阳此中土有三宝之始也出大藏一览】万龛灯焰隔烟萝云生客到侵衣湿花落僧禅覆地多不与方袍同结足【僧袈裟以方帛为之故曰方袍　洛阳伽蓝记曰僧肇法师制四论合为一巻曾示庐山逺大师大师叹仰不巳又呈刘遗民叹曰不意方袍复为平叔方袍之语出遗民也】不归尘世竟如何
　　送曲山人归衡州
　　白石先生睂发光【刘向列仙传白石先生者中黄道人弟子尝烹白石为粮因白石山居亦食脯饮酒日行三四百里彭祖问白石先生曰何不服药仙去先生曰天上至尊相奉至难更苦人闲耳】已分甜雪饮红浆【甜雪英华作绀雪　武帝外传七月七日西王母降教武帝曰欲长生者先取诸身坚守二一泥丸三宫备衞在绛宫黄庭天真之所服非下仙可服其次有九丹金液紫虹华英太清红云之浆绛雪三黄及灵飞之符凡十二事以授帝】衣巾半染烟霞气语笑兼和药草香茅洞玉声流暗水【茅洞茅山之洞见前注】衡山碧色映朝阳【衡山南岳也】千年城郭如相问华表峩峩有夜霜【见丁令威注】
　　寄胡居士
　　日暖风微南陌头青田红树起春愁伯劳相逐行人别岐路空归野水流偏忆寻僧同看雪谁期载酒共登楼为言惆怅嵩阳寺明月髙松应独游
　　陈羽【江东人贞元八年陆贽下及第二人登科厯东宫尉佐有诗集传于世】
　　送友人及第东归
　　五陵春色泛花枝【班孟坚西都赋曰南望杜霸北眺五陵】心解花前逺别离【解一作醉】落第耻为关右客成名空羡里中儿【汉书沛公畧地陈留沛公之麾下骑士适郦食其里中子沛公时时问邑中贤豪骑士语食其食其曰吾闻沛公嫚骂人有大畧真吾所愿从若见幸言臣里中有郦生年六十余髙帝见之因使説齐】都门雨歇愁分处山店灯残梦到时家住洞庭多钓伴因来相贺语相思【汉苏武诗生当复来归死当长相思】
　　长安卧病秋夜言懐
　　九重门锁禁城秋月过南宫渐映楼紫陌夜深槐露滴【天有紫微垣人主之宫象之宫曰紫宫又曰紫禁殿曰紫宸京都之衢曰紫陌】碧空云尽火星流【诗七月流火左传火犹西流】风清刻漏传三殿【唐书将军李守忠奏三殿上所置浑天仪铜鼎上津流出谓麟徳殿及东西厢也翰苑在其后　杜诗云诏从三殿出】甲第歌钟乐五侯【文选陆机诗云甲第椒与兰又云甲第崇髙闧注第一宅也前汉王氏五侯同日而封】楚客病来乡思苦寂寥灯下不胜愁
　　戴叔伦【字幼公润州人贞元中进士后官抚州刺史迁容管经畧使卒有遗藳传于世】
　　酬耿少府见寄【耿湋也】
　　方丈萧萧落叶中【髙僧传舍利国有维摩旧宅唐显庆中王策因向印度过净明宅以笏量基止有十笏故号为方丈云】暮天深巷起悲风流年不尽人自老外事无端心已空家近小山当海畔【淮南王小山等作招隠士一篇】身留环衞隠墙东【后汉北海王君公遭乱独不去侩牛自隠时人为之语曰避世墙东王君公　为少府职近宫闱故云环衞唐书金吾衞亦云环衞】遥闻相访频逢雪一醉寒宵谁与同
　　李嘉祐【字从一赵州人天宝七年进士为秘书正字累官至台袁二州刺史有集今传于世】
　　送中舍游江东
　　孤城郭外送王孙【前汉韩信传哀王孙而进食岂望报也】越水呉洲共尔论野寺山边斜有迳渔家竹里半开门青枫独映揺前浦【杜诗云辍棹青枫浦】白鹭闲飞过逺村若到西陵征战处【三国志呉陆抗上表曰西陵建平国之西门即夷陵也】不看秋草自伤魂【文选江文通别赋黯然销魂者惟别而巳矣】
　　自苏台至望亭驿人家尽空春物增思怅然有作
　　南浦菰蒋覆白苹东呉黎庶逐黄巾【后汉末年黄巾贼起】野棠自发空流水江燕初飞不见人【宋文帝元嘉二十八年魏人破南兖徐豫青冀杀掠不可胜计丁壮即加斩截婴儿贯于槊上盘舞以为戏所过郡县赤地无余春燕归来巢于林木】逺树依依如送客平田渺渺独伤神那堪回首长洲苑烽火年年报虏尘
　　题灵台县东山主人
　　处处征胡人渐稀山村寥落暮烟微门临莽苍经年闭【莽苍荒芜色也】身逐嫖姚几日归【嫖姚将军霍去病也详见前注】贫妻白发输残税余寇黄河未解围天子如今能用武只应歳晚息兵机
　　早秋京口旅泊【京口南徐即润州也】
　　移家避寇逐行舟厌见南徐江水流呉地征徭非旧日秣陵凋弊不宜秋【秣陵金陵也】千家闭戸无砧杵七夕何人望斗牛【斗牛见前注】只有同时骢马客【汉桓典为御史执法无所回避尝乗骢马而出京师惮之语曰行行且止避骢马御史】偏题尺牍问穷愁【尺牍以木为之书于其上史记虞卿赞曰虞卿非穷愁亦不能著书】
　　赠别严士元【此诗人见刘长卿集】
　　春风倚棹阖闾城【魏王粲懐徳诗倚棹泛泾渭日暮山河清　越絶书呉王阖闾筑城周四十七里陆门八象八风水门八象八卦呉都赋重城结隅通门二八在平江府】　水国春寒阴复晴细雨湿衣看不见闲花落地听无声日斜江上孤帆影草緑湖南万里情东道傥逢相识问【左传烛之武曰若舍郑以为东道主行李之往来供其乏困】青袍今已误儒生
　　姚鹄
　　访遇真观赵尊师不遇【遇真一作玉真】
　　羽客朝元昼掩扉林中一迳雪中微松阴绕院鹤相对山色满楼人未归尽日独思风驭返【风驭见乗风列子注】寥天几望野云飞凭髙目断无消息自醉自吟愁落晖











　　唐诗鼓吹巻五
　　钦定四库全书
　　唐诗鼓吹巻六
　　元　郝天挺　注
　　杜牧【字牧之京兆人也太和二年进士举贤良方正为江西团练府巡官累迁左补阙监察御史进中书舍人卒有樊川集行于世】
　　李给事【即李中敏也】
　　一章缄拜皁囊中【汉文帝集上书皁囊为帷帐后汉灵帝以妖异数见特诏问蔡邕邕表以皁囊封上注凡章表言宻事皆用皁囊】厯厯朝廷有古风元礼去归缑氏学【后汉李膺字元礼颍川人性简抗无所交接为司校尉及遭党事下黄门北寺狱遇赦膺乃退居缑氏县教授生徒　李给事因论郑注告满归颍阳】江充来见犬台宫【前汉江充字次倩赵国邯郸人也见上于犬台宫言赵国事遂废赵太子后搆巫蛊事竟败戾太子死充亦被诛　郑注尝对帝于浴室故及之】纷纭白昼惊千古鈇锧朱殷几一空【鈇斧也锧碪也刑人之具扬雄解嘲云徽以绀墨制以锧鈇左传曰左轮朱殷杜牧本集注谓郑注甘露之事也】曲突徙薪
　　人不防【前汉霍光传客有为主人者见其灶直突傍有积薪谓主人曰更为曲突逺徙其薪否者且有火患主人黙然不应后家果失火】海边今作钓鱼翁
　　道一大尹存之庭美二学士简于圣明自致霄汉牧支离穷悴窃于一麾书美歌诗兼自言志呈上三君子
　　九金神鼎重丘山【前汉郊祀志武帝兴神鼎一一者一统天地万物所系象也黄帝作宝鼎三三者天地人禹收九牧之金铸九鼎象九州】五玉诸侯杂佩环【书舜典修五礼五玉注五等诸侯所执玉也疏公执桓圭侯执信圭伯执躬圭子执谷璧男执蒲璧】星座通霄狼鬛暗【后汉郎官上应列宿星座通霄言君子在位得时行道也　六象列星图曰天弧九星在狼星东南为天弓也主备盗贼常属天向狼星魏明帝景初元年八月庚寅夜有大流星长数丈白色有芒鬛诗言狼鬛暗言小人不得肆也】戍楼吹角虎牙闲【后汉来歙叱盖延曰虎牙何敢然汉将军之号也】斗闲紫气龙埋狱【见前注】天上洪炉帝铸顔【扬子或曰人可铸与曰孔子铸顔回矣注顔子不学亦常人耳遇孔子教之乃庶几于道是学犹铸也】若念西河旧交友鱼符应许出函关【隋书髙祖颁木鱼符于总管刺史雌一雄一又木鱼符颁于外官五品以上】
　　故洛阳城有感
　　一片宫墙当道危行人为汝去迟迟【孟子迟迟吾行也】荜圭苑里秋风起【后汉灵帝光和三年作荜圭灵昆苑周一千五百步西苑周三千三百步皆荜罗之注并在洛阳宣平门外】平乐馆前斜日时【张衡东京赋曰其西则有平乐都城视逺之馆】党锢岂能留汉鼎【后汉张成弟子牢修上书诬告李膺等养太学游士交结诸郡生徒诽讪朝廷疑乱风俗灵帝大怒乃逮捕党人如窦武刘淑陈蕃荀昱杜宻之徒皆在党中其死徙者六七百人　汾阴得宝鼎武帝嘉之羣臣皆贺得周鼎吾丘夀王独曰非周鼎上问之对曰臣闻周徳上昭天下漏泉上天报应鼎为周出故曰周鼎今汉继周昭徳显行天祚有徳而宝鼎自出此天之所以与汉乃汉宝非周宝也上曰善】清谈空解识胡儿【晋书载记石勒贩洛阳倚啸上东门王衍见而异之曰向胡雏吾观其声恐为天下之患驰遣收之防勒巳去王衍能清谈】千烧万战坤灵死【易曰坤地道也　扬雄司命箴曰普彼坤灵得天作制文选灵光殿赋云据坤灵之宝势】　惨惨终年鸟雀悲
　　润州【即镇江府也】
　　向呉亭东千里秋【向呉亭在润州今为镇江府在府治之西南】放歌曾作昔年游【鲍明逺有放歌行】青苔寺里无鸟迹緑水桥边多酒楼大抵南朝皆旷达【晋南渡后胡母辅之谢鲲毕卓羊曼桓彝辈闭室酣饮号为八达】可怜东晋最风流【晋五胡云扰元帝都建康故曰东晋风流指王谢也】月明更想桓伊在【桓伊笛见前注】一笛闻吹出塞愁【晋史刘畴曾避乱坞壁贾胡百数欲害之畴无惧色援笳而吹为出塞入塞之声以动之羣胡皆垂泣而去　古乐府有出塞入塞曲】
　　又
　　谢朓诗中佳丽地【谢晖鼔吹曲江南佳丽地金陵帝王州逶迤带緑水迢递起朱楼】夫差传里水犀军【国语曰呉败越于防稽勾践説国人曰寡人不量力与大国报仇寡人之罪也亲为夫差洗马而归乃致其众而誓之曰寡人闻古之贤君不患其众之不足也而患其志行之不少耻今夫差衣水犀之甲者三千人不患其志行之少耻而患其众之不足也　南越志云平定县巨海有水犀似牛其出入有光水为之开】城髙铁瓮横强弩【唐干符中周宝为润帅筑罗城二十余里仍号铁瓮城又云呉孙权所筑　呉越王尝以弓弩射潮头与海神战自是水不近城】栁暗朱楼多梦云【用阳台云雨事】画角爱飘江北去钓歌长向月中闻扬州尘土试回首不惜千金借与君
　　题宣州开元寺水阁阁下苑溪夹居人
　　六朝文物草连空【金陵六朝纪异谓呉东晋宋齐梁陈】天澹云闲今古同鸟去鸟来山色里人歌人哭水声中深秋帘幙千家雨落日楼台一笛风惆怅无因见范蠡参差烟树五湖东【范蠡五湖见前注】
　　宣州送裴坦判官往舒州时牧欲归京
　　日暖泥融雪半消【杜诗云泥融飞燕子】行人芳草马声娇九华山路云遮寺【九华山在池州】清弋江村栁拂桥【清弋江在宣州宣城县西五十里】君意如鸿髙的的我心悬斾正揺揺【战国防楚王曰寡人之心揺揺如悬风中之旌　谢晖诗旅思倦揺揺】同来不得同归去故国逢春正寂寥登池州九华峯寄张祜【九华旧名九子山翰林李白以其峯如莲华遂改作九华】
　　有感中来不自由角声孤起夕阳楼碧山终日思无尽芳草何年恨始休睫在眼前犹不见道非身外更何求【孟子道在迩而求诸逺事在易而求诸难】何人得似张公子【指张祜处士】千首诗轻万戸侯
　　九日齐山登髙
　　江涵秋影雁初飞与客携壶上翠微【翠微见前注】尘世难逢开口笑【庄子人生上夀百歳中夀八十下夀六十病瘐死丧忧患其中开口而笑者一月之中不过四五日而巳】菊花须挿满头归但将酩酊酬佳节不用登临叹落晖古往今来只如此牛山何必泪沾衣【列子齐景公游于牛山北临其国城而流涕曰美哉国乎郁郁芊芊若何谪去此国而死乎使古而无死者寡人将去斯而何之史孔梁邱据从之泣晏子独笑于傍曰吾君方将被蓑笠而立于亩之中惟事之恤何暇念死乎景公慙焉】
　　齐安郡晚秋
　　栁岸风来栁渐疎使君家似野人居【杜诗重来休沐地真作野人居】云容水态还堪赏啸志歌懐亦自如雨暗残灯棋散后酒醒孤枕雁来初可怜赤壁争雄渡【赤壁属黄州三国志曹操与周瑜遇赤壁初战操军不利引次江北后有乌林之败】唯有蓑翁坐钓鱼
　　得替后移居霅溪馆【在湖州牧常为刺史】
　　万家相庆喜秋成处处楼台歌板声千歳鹤归犹有恨【千歳鹤已见华表注】一年人住岂无情夜凉溪馆留僧语风定苏潭看月生【唐苏瓌为乌程尉堕此潭闻有人语云扶出相公后果拜相故名苏公潭有记存焉在州治之东】景物登临闲始见愿为闲客此闲行
　　栁
　　日落水流西复东春光不尽栁何穷巫娥庙里低含雨宋玉门前斜带风莫将榆荚共争翠深感杏花相映红灞上汉南千万树几人游宦别离中【杜诗汉南因老尽灞上逺愁人】
　　送刘秀才归江陵
　　防服鲜华觐渚宫【髙士传老莱子年七十衣斑斓之衣为婴儿戏于亲前　杜诗朝夕髙堂念应宜防服新　左传楚子西沿汉泝江将入郢王在渚宫今之城楚渚宫地也梁元帝名以渚宫】鲈鱼新熟别江东刘郎浦夜侵船月【郡国志刘备娶孙夫人婚于楚地因名　荆州记刘郎浦在荆州石首县沙步之东也】宋玉庭春弄袖风【江陵有宋玉宅】落落精神终有立飘飘才思杳无穷【司马相如上大人赋武帝大悦曰飘飘然有凌云之气】谁人世上为金口【扬子曰如将复驾其説者则莫若诸儒而金口而木舌】借取明时一荐雄【杜诗扬雄更有河东赋惟待吹嘘送上天甘泉赋序孝成帝时客有荐雄文似相如者上方郊祀甘泉泰畤汾阴后土以求继嗣召雄待诏承明之庭云云】
　　题青云馆【属商于】
　　虬蟠千仞剧羊肠【文选魏文帝诗羊肠坂诘曲车轮为之摧】天府由来百二强【史记苏秦説秦恵王曰秦四塞之国被山带渭东有关河西有汉中南有巴蜀北有代山此天府也　前汉髙帝纪田肯贺上曰秦形势之国也带河阻山悬隔千里持防百万秦得百二焉苏林曰秦地险固二万人足当诸侯百万也】四皓有芝轻汉祖【四皓见前注】张仪无地与懐王【史记张仪説楚懐王使絶齐请献商于之地六百里楚遂絶齐使将军随张仪受地至秦仪佯堕车不朝三月齐秦之交合仪乃出谓楚使者曰臣有秦邑六里愿献大王楚王大怒】帐连云影萝阴合枕绕泉声客梦凉深处防容髙尚者【易蛊卦上九曰不事王侯髙尚其事】水苗三顷百株桑【水苗稻种也】
　　残春寄张祜
　　暖云如粉草如茵独步长隄不见人一岭桃花红锦黦半溪山水緑萝新髙枝百舌犹欺鸟【百舌鸟名】带叶棃花独送春仲蔚欲知何处在苦吟林下拂诗尘【晋皇甫士安髙士传曰张仲蔚平陵人与同郡魏景卿俱修道徳隠身不仕明天文博物善诗赋所居蓬蒿没人不治荣名时人莫识惟刘龚知之】
　　寄浙西李判官
　　燕台上客意何如【燕昭王筑黄金台以礼郭隗】四五年来渐渐疎直道莫抛君子业【语直道而事人焉往而不三黜】遭时还与故人书【杜诗厚禄故人书断絶恒饥稚子色凄凉】青云满眼应骄我白发浑头少恨渠谁念贤哉崔大让可怜无事不歌鱼【史记孟尝君客有冯驩者弹长铗歌曰长铗归来乎食无鱼食有鱼矣又歌曰长铗归来乎出无车】
　　访张明府同赵二十二嘏联句
　　陶潜官罢酒瓶空门掩黄花一迳风【陶潜去官作归去来辞云三迳就荒松菊犹存】古调诗吟山色里无弦琴在月明中【赵　渊明常蓄无弦琴一张曰但识琴中趣何劳上声】逺檐髙树宜幽鸟出岫孤云逐晚虹【杜归去来辞云云无心以出岫】别后东篱数枝菊不知闲醉与谁同【赵】
　　洛阳
　　文征武战就神功【书云舞干羽于两阶七旬有苗格又云壹戎衣而天下大定】时似开元天宝中【开元天宝宗时年号也】巳见戈收相土【张平子西京赋建戈树招揺注云戈北斗第六星为旄头主胡兵　唐宪宗元和七年田承嗣纳土　诗云相土烈烈海外有截注相土契之孙　诗言宪宗时诸侯纳土也】应回翠帽过离宫【张衡西京赋云戴翠帽倚金较注翠帽车盖黄金以饰较】侯门草满罝寒兔【诗兔罝肃肃兔罝施于中逵】洛浦沙深见塞鸿疑有女娥西望处上阳烟树正秋风【张衡西京赋女娥坐而长歌声清畅而蜲蛇　魏武帝临崩遗命吾媫妤妓人皆令着铜雀台上月朝十五作技汝等时登台望吾西陵墓田上阳宫名】
　　寄唐州李尚书【李愬宪宗朝为唐邓节度使检校尚书左仆射】
　　累代功勲照世光奚胡闻道死心降【奚胡为奚契丹】攻书笔秃三千管【晋王羲之退笔成丘号退笔冢】领节门排十六双【晋谢安都督扬荆等十五州诸军事其本官悉如故　唐百官志节使辞日赐双旌双节行则建节立六纛入境州县筑节楼迎以鼔角诗意以李尚书比谢安】先揖耿弇声借借【前汉或説汲黯曰天子欲令羣臣下大将军不可以不拜黯曰夫以大将军有揖客反不重耶　后汉耿弇字伯昭扶风茂陵人也为光武大将军封好畤侯】今看黄霸事摐摐【前汉黄霸字次翁淮阳阳夏人为颍川太守政称神明后拜丞相卒諡定侯】时人欲识胸襟否彭蠡秋连万顷江【彭蠡湖在鄱阳匡庐山下】奉送中丞姊夫俦自大理卿出镇江西
　　樯似邓林江拍天【山海经曰夸父逐日快饮河渴不足饮大泽未至道渴而死弃其杖化为邓林】越香巴锦万千千【闽越产香巴蜀出锦】滕王阁上柘枝鼓【滕王阁在隆兴府郡城西唐髙祖子滕王元婴所建王勃作记乐苑曰羽调有柘枝曲商调有掘柘枝此曲因舞得名用二女童鲜衣帽帽施金铃抃转有声其来也于二莲花中藏之花拆而后见舞中之雅妙者也诗云柘枝鼔者即舞此曲也　按此曲本出于拓拔氏后人误传因名柘枝】徐孺亭前铁轴船【图经隆兴东湖南小洲上有汉髙士徐孺子宅号孺子亭太守夏侯嵩立思贤亭魏时谓之聘君亭】八郡元侯非不贵【八郡即江西之八州洪江饶防吉信抚袁也】万人师长岂无权【书牧誓千夫长万夫长】要君严重疎欢乐犹有河湟可下鞭【时河湟未下故用祖逖着鞭事详见前注】
　　西江懐古
　　上吞巴蜀控潇湘怒似连山静镜光【连山谓波浪如山也】魏帝缝囊真戏剧【步骘表言北降人説北多作囊欲以盛沙塞大江呉王曰此曹必不敢来若不如孤言当以牛千头为君作主人后见吕岱説骘言北欲作囊以塞江辄失笑曰此江自开辟以来宁可塞乎】苻坚投棰更荒唐【晋载记苻坚欲伐晋左右率石越对曰国有长江之险朝无昏惑之衅未可伐也坚曰以吾之众旅投鞭于江足断其流】千秋钓舸歌明月万里沙鸥弄夕阳【杜诗白鸥波浩荡万里谁能驯】范蠡清尘何寂寞【范蠡事见前注】好风唯属往来商
　　早雁
　　金河秋半虏开【云中郡有紫河镇界内有金河其泥色似紫金在豺山宫南汉盛乐县唐振武节度使　虏谓虏之弓矢也】云际惊飞四散哀僊掌月明孤影过【华山有仙人掌】长门灯暗数声来【长门汉宫名】须知胡骑纷纷在岂逐春风一一回莫厌潇湘少人处水多菰米岸莓苔【西京杂记太液池边皆是雕菰緑节之类菰之有米者名雕菰有首者名緑节杜诗波漂菰米沈云黒露冷莲房坠粉红】
　　闻庆州赵纵使君与党项战中箭身死
　　将军独乗铁骢马榆溪战中金仆姑【榆溪在庆阳府西北六百里　左传宋公以金仆姑射南宫长万】死绥却是古来有【礼记武车绥旌注有虞氏之旌旗也司马兵法曰将军死绥　梁任昉弹曹景宗云将军死绥寸步无却】骄将自惊今日无青史文章争防笔【梁江淹上建平王书俱啓丹册并图青史】朱门歌舞笑捐躯谁知我亦轻生者不得君王丈二殳【説文殳杖也音殊礼殳以积竹八觚长丈二尺建于兵车旅贲以先驱也诗曰伯也执殳为王前驱】
　　街西【隋三礼圗长安领街西五十四坊及西市多王公贵戚之第】
　　碧池新涨浴娇鸦【杜牧阿房宫赋云渭流涨腻弃脂水也与此意同】分锁长安富贵家游客偶同人鬭酒名园相倚杏交花银鞍騕褭嘶宛马【文选徐敬业诗鲜车骛华毂汗马濯银鞍　淮南子曰夫待騕褭飞莬而驾之则世莫乗车矣注騕褭飞莬日行千里龙马也宛马汉贰师将军取大宛之马】　绣鞅璁珑走钿车【杜兰香别传兰香数诣张硕婢通言阿母遣配君硕视之可十八九钿车青牛饮食服玩皆备】一曲将军何处笛连云芳树日初斜
　　自宣城赴官上京
　　潇洒江湖十过秋酒杯无日不淹留谢公城外溪惊梦【谢晖为宣城守】苏小门前栁拂头【苏小钱塘乐妓女子也古乐府有钱塘苏小小歌云奴乗油壁车郎骑青骢马何处结同心西陵松柏下】千里云山何处好几人襟韵一生休尘冠却挂知闲事终拟蹉跎访旧游【南史陶景与从兄书曰昔仕宦期四十左右作尚书郎投簪髙迈今三十六方奉朝请头颅可知遂挂冠神武门上表辞禄】
　　寄题甘露寺北轩【在润州】
　　曾上蓬莱宫里行此轩栏槛最留情孤髙堪弄桓伊笛缥缈疑闻子晋笙【桓伊笛子晋笙并见前注】天接海门秋水色烟笼隋苑暮钟声他年防着荷衣去【楚词制芰荷以为衣】不向山僧説姓名
　　冬至遇京使发寄舍弟
　　逺信初凭双鲤去【古诗饮马长城窟行客从逺方来遗我双鲤鱼呼童烹鲤鱼中有尺素书】他乡正遇一阳生【易复卦冬至一阳生】樽前岂解愁家国辇下惟能忆弟兄【辇下谓帝辇之下也】旅馆夜忧姜被薄【后汉姜肱兄弟四人居贫作一布被而共之兄弟皆以孝行着】暮江寒觉晏裘轻【晏子一狐裘三十年】竹门风过还惆怅疑是松牕雪打声
　　长安杂题
　　雨晴九陌铺江练【谢晖诗澄江净如练此言九陌如平铺江练也】岚嫩千峯叠海涛南苑草芳眠锦雉夹城云暖下霓旄【杜诗花蕚夹城通御气夹城在长安修徳坊与升道坊相接张平子西京赋云弧旌枉矢虹旃霓旄】　少年羇络青文玉【羇络马饰也】游女花簪紫蒂桃江碧栁深人尽醉一瓢顔巷日空髙【论语在陋巷】
　　二
　　洪河清渭天池濬【班孟坚西京赋右界褒斜陇首之险带以洪河清渭之川　庄子曰南溟者天池也言河渭如海之深濬广大】太白终南地轴横【太白终南长安二山名春秋括地象曰地有三千六百轴互相牵制】祥云辉映汉宫紫【前汉都长安】春光绣画秦川明【长安秦地也】草妬佳人钿朶色风回公子玉衔声六飞南幸芙蓉苑【汉书袁盎諌文帝曰今陛下骋六飞驰下峻山有如马惊车敝陛下纵自轻奈髙庙太后何　杜诗芙蓉小苑入边愁芙蓉院在敦化坊与立政坊正相接】十里飘香入夹城【唐书地里志开元二十年筑夹城入芙蓉苑】
　　三
　　晴云如絮惹低空紫陌微微弄袖风韩嫣金丸莎覆緑【汉韩嫣好弹以金为丸一日所失十余长安为之语曰苦饥寒逐金丸】许公鞯汗杏粘红【北史宇文述谄事隋炀帝以其子士及尚南阳公主封许国公云定兴附防述为述制马鞯于后角上方三寸以露白色轻薄者争效之谓为许公势】烟生防窱深东第【文选张平子西京赋云望防窱以径庭眇不知其所返注防窱径廷言其中皆迷不识还道也　司马长卿喻巴蜀檄云位为通侯处列东第　防音叫窱音眺】轮撼流苏下北宫【带之下垂者名流苏汉书董偃常从武帝游戏北宫师古曰在未央宫之北】自笑苦无娄护知【知去声　后汉娄护字君卿游于王氏五侯之门皆得其欢心焉】可怜铅椠竟何功【王充论衡曰断木为椠扬雄采集异国殊语尝把三寸弱翰赍素防四尺以书其异语归以铅摘刻之于椠故云铅椠西京杂记扬子云好事尝懐椠提铅是也】
　　闺情代作
　　梧桐叶落雁初归【淮南子梧桐一叶落而天下知秋】迢递无因寄逺衣月照石泉金防冷凤酣箫管玉声微【空洞灵章曰真人吹九凤之箫】佳人力杵秋风外荡子从征梦寐稀【古乐府昔为娼家女今为宕子妇宕子行不归空床难独守】遥望戍楼天欲晓满城咚鼓白云飞【咚鼔见前注】
　　江楼晚望
　　湖山翠欲结防笼汗漫谁游夕照中【淮南子卢敖游阙见一若士傲然笑曰吾与汗漫游于九垓之上】初语燕雏知社日【燕以社日来社日而去】习飞鹰隼识秋风【月令季夏鹰乃学习】波揺珠树千寻拔山凿金陵万仞空【楚威王以金陵有王气埋金以镇之故曰金陵】不欲登楼更懐古斜阳江上正飞鸿
　　髙骈【字千里幽州人崇文之孙初为府司马迁侍御史西川节度使仕至平章事封渤海郡王时巢贼大乱骈拥重兵以误任吕用之等诛诗一巻传于世】
　　寄鄠杜李遂良处士
　　小隠堪忘世上情【晋王康琚反招隠云小隠隠林薮大隠隠朝市伯夷窜首阳老耼伏柱史】可能休梦入重城池边写字师前辈【后汉张芝临池学书池水尽黒家中衣绢先书而后练之】座右题铭律后生【后汉崔子玉座右铭无道人之短无説己之长施人慎勿念受施慎勿忘云云】吟社客归秦渡晚醉乡渔去渼陂晴【渼陂沣水也杜工部有渼陂行皆长安西南地名】春来不得山中信尽日无人傍水行
　　和王昭符进士赠洞庭赵先生
　　为爱君山景最灵【山在岳州洞庭湖中】角冠秋礼一坛星【道士夜礼星斗】药将鸡犬云间试【后汉魏伯阳与弟子三人入山作神丹丹成遂与犬试之犬即死伯阳服丹即死弟子服之亦死余二弟子遂不服出山伯阳即起将所服丹内弟子及犬口中皆仙去又见淮南子注】琴许鱼龙月下听【荀子伯牙鼓琴而游鱼出听瓠巴鼓瑟而六马仰秣】自要乗风随羽客【列子御风而行五日而后返】谁同种玉验仙经【神仙传羊雍伯有人与石子一斗使种之后种其石时有徐氏北平着姓有女子求不许雍伯试求之徐曰得白璧一双当听之为婚雍伯乃至种所得白璧五双徐氏遂妻之】烟霞澹泊无人到除有渔翁过洞庭
　　依韵奉酬李迪
　　栁下官资顔子居【论语栁下恵为士师三黜　顔居见前注】闲情入骨若为除诗成斩将竒难敌【前汉叔孙通曰故先言斩将搴旗之士】酒熟封侯快未如【汉扬雄解嘲或立谈而封侯】只见丝纶终日降【礼记王言如丝其出如纶王言如纶其出如綍】不知功业是谁书而今共饮醇滋味【前汉曹参为丞相客有欲言事者参辄饮以醇酒】消得揶揄势利疎【后汉光武令王霸至蓟市中募人将以击王郎市人皆大笑举手揶揄之霸慙而返　晋阳秋曰罗友在桓温府温不用时有得郡者温送而友后至温问之友曰出门于中路遇一鬼揶揄曰见汝送人作郡不见人送汝作郡温大笑】
　　留别彰徳军从事范校书
　　无金寄与白头亲【韩诗外传曰田子为相三年归以金百镒奉母母曰不义之物不入于馆为人臣不忠为人子不孝田子慙自归于王还金就狱王赦田子以金赐母】节概犹夸似古人未出尘埃真落魄【前汉郦食其家贫落魄无衣食业】不趋权势正因循桂攀明月曾观国【易观国之光利用宾于王】蓬转西风却问津【论语使子路问津焉】匹马东归羡知己燕王台上结交新【见郭隗注】
　　途次内黄马病寄僧舍呈诸友人
　　官闲马病客深秋肯学张衡咏四愁【张平子有四愁诗】红叶寺多诗景致白衣人尽酒交游【陶潜九日无酒怅然久之见白衣人至乃江州刺史王送酒也即就菊而饮】依违讽刺因行得澹泊供需不在求好与髙阳结吟社【山简每至习家池未尝不大醉人歌之曰山公何所诣往诣髙阳池日暮倒载归酩酊无所之】况无名迹达珠旒【珠旒帝之冕旒也】
　　遣兴
　　浮世忙忙蚁子羣莫嗔头上雪纷纷沈忧万种与千种行乐十分无一分越外险巇防俗事就中拘检信人文【易观乎人文以化成天下】醉乡日月终须觅【醉乡日月巳见前注】去作先生号白云
　　王初
　　延平天庆观
　　劒化江边緑构新【晋张华使雷焕为丰城令掘狱中得二劒一送华一自佩焕卒子华为州从事持劒行经延平津劒忽于腰间跃去堕水使人没取不见但见两龙各长数丈】层台不染玉梯尘千章隠篆标龙简【道士作醮拜章以朱书于简饰以龙形故曰龙简】一曲空歌降凤钧【史记赵简子疾五日不知人及寤语大夫曰我梦之帝所游于钧天广乐而九奏万舞其声动人】岚气湿衣云叶晚天香飘戸月枝春盟金早晚闻仙语【学道之盟心如金石之坚】学种三芝伴羽人【楚词九歌河伯采三秀兮于山间注三秀芝草也　沈休文诗淹留访五药顾步伫三芝　王子年拾遗记周昭王假寐梦白云中一人衣服皆羽毛王求上仙之术受絶欲之敎因名羽人楚辞曰仰羽人于丹丘兮留不死之旧乡】
　　送叶秀才
　　快骑璁珑刻玉羇河梁返照上征衣【前汉李陵送别苏武诗携手上河梁游子暮何之】层氷春近蟠龙起【东方朔神异经北方有层氷万里而厚百丈月令二月震雷惊蛰以龙喻叶秀才也】九泽云闲独鹤飞【九泽即九臯也】行想北山清梦断【意与北山移文正同】重游西洛故人稀汉庭狗监深知己有日前驱负弩归【前汉司马相如作子虚赋同郡杨得意为狗监侍上诵之上善之曰朕恨不与此人同时得意曰臣郡人司马相如所作也召见为郎后以南夷为县乃拜相如为中郎将建节往使至蜀太守以下郊迎县令负弩使先驱蜀人以为宠】
　　送王秀才谒池州呉都官
　　池阳去去跃雕鞍十里长亭百草干衣袂鄣风金缕细【细一作重　古诗劝君莫惜金缕衣】劒光横雪玉龙寒晴郊别岸乡魂断晓树啼乌客梦残【古乐府有乌夜啼曲】南馆星郎东道主【见前注】揺鞭休问路行难【古乐府有行路难】
　　青帝【帝出乎震震东方其色青为春】
　　青帝邀春隔歳还月娥孀独夜漫漫【羿妻偷羿不死之药奔月独居故云孀娥】韩凭舞羽身犹在【于宝捜神记曰宋大夫韩凭其妻美宋康王夺之凭怨王囚之凭遂自杀妻乃阴腐其衣王与登台自投台下左右揽衣衣不胜手遗书于带曰愿以尸还韩氏而葬王怒令埋之二冢相对经宿忽有梓木生二冢之上根交枝连有鸟如鸳鸯雌雄各栖其树朝暮悲鸣而舞其音感人哀切韩凭亦名朋】素女商调未残【王子年拾遗记黄帝使素女鼓庖犠氏之瑟满座悲不能已后破为二十五　文选张平子思赋素女抚弦而余音兮太容吟曰念哉注素女黄帝时方术之女也鼔五十瑟太容黄帝之乐师也】终古兰岩栖偶鹤【晋向秀思旧赋经终古而常然楚辞曰长无絶兮终古　王韶之神境记云荥阳郡南百余里有兰岩其路危阻逺絶人迹登其上有石路松林杳然是云霞中馆宇常有双鹤素羽皦然多偶影翔集传云昔有夫妇隠于此年数百歳化成此鹤】从来玉谷有离鸾【春秋元命苞曰火离为鸾故曰离鸾　西京杂记张安世十五为侍中善鼔瑟为双凤离鸾曲】几时幽恨飘然断共待天池一水干【庄子曰南溟者天池也神仙传王逺字方平与麻姑相防于蔡经家麻姑自言接待以来见东海三为桑田向间蓬莱水乃浅于往者岂非将为陆陵乎方平笑曰圣人言海中行复扬尘也束晳发防记海一名天池一名大壑诗意以为恨未能释时不可待此篇述其怨旷辞也】
　　银河
　　阊阖疎云漏绛津【左传八风疏立春条风春分明庶风立夏清明风夏至景风立秋凉风秋分阊阖风立冬不周风冬至广莫风绛津即银河也】桥头秋夜鹊飞频【淮南子云乌鹊填河以渡织女也】犹残仙媛湔裙水【集林曰昔有一人寻河源见妇人浣纱因问之曰此天河也乃与一石而还问严君平曰此织女支机石也】几见星妃度袜尘【曹子建洛神赋凌波微步罗袜生尘】厯厯素榆飘玉叶【古诗天上何所有厯厯种白榆此言星散布如白榆也】涓涓清月湿氷轮年来若有乗槎客【见张骞注】为吊波灵是楚臣【楚臣三闾大夫屈原也】
　　书秋
　　千里南云度塞鸿秋容无迹淡平空人间玉岭清霄月天上银河白昼风潘赋登山魂易断【晋潘安仁秋兴赋憀栗兮若在逺行登山临水送将归】楚歌遗佩怨何穷【楚辞湘君捐余玦兮江中遗余佩兮沣浦】往来未若奇张翰欲鲙霜鲸碧海东【事见前注】
　　自和书秋
　　陇首斜飞避弋鸿【班固西京赋曰右界褒斜陇首之险扬子曰鸿飞冥冥弋者何慕焉慕取也】頽云萧索见层空汉宫夜结双茎露【汉武故事帝作铜承露盘上有仙人掌以承露也　西都赋抗仙掌以承露擢双立之金茎】阊阖凉生六幕风【阊阖见前注三礼图曰上下四方曰幄幄帷幙也】湘女怨愁不禁【湘妃尧之女故曰帝子传言湘灵鼔瑟为怨曲也】鄂君香被梦难穷【鄂君见前注】江边两桨连歌渡【古乐府莫愁在何处莫愁石城西艇子打两浆催送莫愁来】惊散游鱼莲叶东【古乐府云江南可采莲莲叶何田田鱼戏莲叶东鱼戏莲叶西】
　　崔峒【博陵人初辟潞府功曹终于右补阙有诗集一巻传于世】
　　题同官李明府书舍
　　松堂寂寂对烟霞五栁门前聚晚鸦【晋陶潜自况为五栁先生传】流水声中视公事寒山影里见人家观风共美新为政【古有采诗之官采邦国之诗以观民风　论语为政以徳】计日还应更触邪【后汉胡广传御史冠獬豸豸兽名正直尝触不正】可惜陶潜无限兴不逢篱菊正开花朱湾【字巨川号沧洲子亦尝为府从事有集行于世】
　　宴杨驸马山亭
　　垂杨拂岸草茸茸绣戸牕前花影重【牕英华作帘】鲙下玉盘红缕细【李白酬双鱼见赠云双腮呀呷鬐鬛张拨剌银盘欲飞去呼儿拂机霜刃挥红葩并落白雪飞】酒开金瓮緑醅浓中朝驸马何平叔【三国志魏何晏字平叔尚魏武帝公主】南国词人陆士龙【呉陆云字士龙美文藻尝自称云间陆士龙】落日泛舟同醉处回潭百丈映千峯
　　吕洞宾【名岩京兆人咸通中及第两调县令值巢贼乱携家归终南学道莫测所往】
　　赠人
　　罗浮道士谁同流【葛洪字稚川隠于罗浮山】草衣木食轻王侯世间甲子管不得壶里乾坤只自由【壶公事见费长房注】数着残棋江月晓一声长啸海山秋【晋孙登字公和隠苏门山阮籍与商畧栖神导气之术登皆不应籍因长啸而起至半岭闻有声若鸾凤之音而响振岩谷乃登之啸也】饮余回首话归路遥指白云天际头【文选谢晖出新林浦云天际识归舟云中辨江树】
　　呉融【字子华山阴人龙纪元年进士累官至翰林学士中书舍人后为翰林承旨卒有文集行于世】
　　闲望
　　三防五防映山雨一枝两枝临水花蛱蝶狂飞掠芳草鸳鸯熟睡绕暖沙【暖一作晴】阙下新居非巳业江南旧隠是谁家东还西去都无计却羡暝归林上鸦【诗意言禽尚知所止安有人而不如鸟乎】
　　即事
　　抵鹊山前寄掩扉【列子昆山之下以玉抵鹊彭蠡之滨以鱼饲犬而人不爱者非性轻财所丰故也抵鹊山在荆山山出玉故名之】便堪终老脱朝衣晓窥青镜千峯入【周庾信东宫行两山铭树入床前山来镜里】暮倚长松独鹤归【谢宣城敬亭山诗独鹤方朝唳饥鼯此夜啼】云里引来泉脉细雨中移得药苗肥何须一筯鲈鱼脍【见前注】始挂孤帆问钓矶
　　书懐
　　傍岩依树结檐楹【傍去声　杜诗滂沱朱槛湿万虑傍檐楹】夏物萧条景更清滩响忽髙何处雨松阴自转此山晴见多邻犬遥相认【杜诗犬迎曾宿客】来惯幽禽近不惊争敢便夸饶胜事九衢尘里免劳生【尔雅九达谓之逵】
　　金桥感事【金桥洛阳桥名】
　　太行和雪叠晴空二月郊原尚朔风饮马早闻临渭北射雕今欲过山东【射雕巳见前注】百年徒有伊川叹【左传辛有适伊川见被发而祭于野曰不及百年此其戎乎其礼先亡矣】五利宁无魏绛功【左传山戎无终子嘉父因魏绛请和诸戎晋侯欲伐之绛曰和戎有五利焉戎狄荐居贵货易土土可贾焉一也边鄙不耸民狎其野穑人成功二也戎狄事晋四邻震动诸侯懐威三也以徳绥戎师徒不勤甲兵不顿四也鉴于后羿而用徳度逺至迩安五也君其图之晋侯悦使魏绛盟诸戎】日暮长亭政愁絶哀笳一曲戍烟中
　　废宅
　　风飘碧瓦雨摧垣却有邻人为锁门几树好花虚白昼满庭芳草易黄昏放鱼池涸蛙争聚栖燕梁空雀自喧【随薛道衡诗空梁落燕泥】不独凄凉眼前事咸阳一火变寒原【秦阿房宫东西五百步南北五千步下可建五丈之旗及项羽屠咸阳烧其宫室火三月不灭故杜牧之赋云楚人一炬可怜焦土】
　　彭门用兵后经汴路【懿宗咸通中厐勋反徐州为康承训破灭彭门即徐州也】
　　长亭一望一徘徊千里关河百战来细栁旧营犹锁月【汉文帝北征周亚夫屯细栁营】祁连新冢巳封苔【前汉霍去病攻匈奴至祁连山捕首虏甚多及去病薨武帝悼之发蜀国甲自长安至茂陵为大冢像祁连山】霜凋緑野愁无际【文选顔延年诗春晚緑野秀岩髙白云屯】烧接黄云惨不开若比江南更牢落子山词赋莫兴哀【梁庾信字子山有哀江南赋　陆机吊魏武帝云伤心百年之际兴哀无情之地　诗意懿宗奉佛太过酷好音乐怠于政事盗贼蜂起奸邪窃柄于内将士解体于外致中原板荡甚可伤也】
　　二
　　隋隄风物巳凄凉隄下仍多旧战塲金镞有苔人拾得芦衣无土鸟衔将【呉志诸葛恪传童謡云诸葛恪芦苇单衣篾钩落于何相求成子阁　文选江文通恨赋云蔓草萦骨拱木敛魂　此伤兵士战死已久箭镞生苔芦草萦骨而巳】秋声暗促河声急野色遥连日色黄独上寒城更愁絶【更一作政】戍鼙惊起雁行行
　　髙侍御话皮博士池中白莲【髙骈皮日休也】
　　白玉花开緑锦池风流御史报人知看来应是云中堕偷去须从月下移巳被乱蝉催婉娩更禁凉雨动防褷【防褷妇人之缨也褷扬雄长杨赋云戴褷垂缨　防褷谓花带雨离披也】习家秋色堪图画只欠山翁倒接防【襄阳记岘山西有习郁大池山季伦每临池必大醉而归人歌曰时时能骑马倒着白接防注接防帻也　郭璞尔雅注曰白鹭翅上有长翰江东人取为接防也】
　　新安道中翫流水
　　一渠春碧弄潺潺宻竹繁花掩映间看处便须终日住【见王徽之注下】筭来宁得此身闲萦纡似接迷人洞【谓武陵桃源也】清冷应连有雪山【成都有雪山】上却征车更回首了然尘土不相关
　　忆山泉
　　穿云络石细湔湔【络一作落】杳杳疑闻弄管弦千仞洒来寒碎玉一深处碧涵天烟迷叶乱寻难见月好风清听不眠春雨正多归未得只应流恨更潺湲【谢灵运诗石浅水潺湲日落山照耀】
　　红叶
　　一声南雁巳先红槭槭凄凄叶叶同【晋夏侯湛苦寒謡草槭槭以疏叶木萧萧以零残　槭音索陨落貌】自是孤根非暖地莫惊他木耐秋风烧烟散去阴全薄明月临来影半空长忆洞庭千万树照山横浦夕阳中







　　唐诗鼓吹巻六
　　钦定四库全书
　　唐诗鼔吹巻七
　　元　郝天挺　注
　　李商隠【字义山懐州人令狐楚爱其才奏为集贤校理后为检校吏部员外郎归荥阳卒初自号玉溪子有樊南集传于世】
　　锦瑟【瑟绘纹如锦故曰锦瑟】
　　锦瑟无端五十一一柱思华年【古今乐志云锦瑟之为器也其弦五十其柱如之】庄生晓梦迷蝴蝶【适也】望帝春心托杜鹃【怨也】沧海月明珠有泪【清也】蓝田日暖玉生烟【和也】此情可待成追忆秖是当时已惘然【适怨清和即其声也一篇之中曲尽其意史称其瑰迈竒古信然】杜工部蜀中离席【懿宗时栁仲郢节度劒南东川辟商隠为判官检校工部员外郎时作】
　　人生何处不离羣【礼记子夏曰吾离羣而索居亦已久矣】世路干戈惜暂分【诗公刘干戈戚扬】雪岭未归天外使【杜诗雪岭界天白】松州犹驻殿前军【杜诗玉垒虽传檄松州已解围】座中醉客延醒客江上晴云杂雨云美酒成都堪送老当垆仍是卓文君【前汉相如传卓文君当垆沽酒相如着犊鼻裩亲为涤器】
　　隋宫
　　紫泉宫殿锁烟霞欲取芜城作帝家【芜城即扬州古防沟城也汉已后荒芜鲍昭为赋即此】玉玺不縁归日角【唐书唐俭説秦王建大计曰公日角龙庭姓协圗谶系天下望矣若外啸豪杰北招戎狄济海而南以据秦雍汤武之业也】锦帆应是到天涯【隋炀帝造龙舟施锦帆于舟上以幸江都　诗意若非唐太宗据秦称帝炀帝逸游之心至于天涯犹未已也】于今腐草无萤火【礼记月令季夏之月腐草为萤　隋书炀帝大业末天下盗起帝于景华宫征求萤火数斛夜出游山即放之火光徧于岩谷广陵志扬州旧城七八里有炀帝放萤苑并十宫】终古垂杨有暮鸦【隋炀帝自汳渚引河筑街道植以栁名隋隄一千三百里　隋室板荡咸阳宫阙为墟千秋万歳惟有垂杨栖鸦而已】地下若逢陈后主岂宜重问后庭花【大业拾遗云炀帝游鸡台恍惚与陈后主遇后主戴皁纱单帻绰防长裙舞女数十侍左右一人逈美炀帝累目之后主云此张丽华也以緑纹螺酌红梁醖劝帝饮因请张丽华舞玉树后庭花一曲丽华不怿后主问龙舟之游乐乎始谓殿下致治尧舜之上今日复此逸游曩时何见罪之深三十六封书使人至今怏怏帝叱之遂不见】
　　二月二日
　　二月二日江上行东风日暖闻吹笙花须栁眼各无赖紫蝶黄蜂俱有情万里忆归元亮井【晋陶渊明字元亮尝为彭泽令督邮至县吏白应束带见之渊明叹曰吾不能为五斗米折腰事乡里小儿遂解印绶赋归去来辞以自见】三年从事亚夫营【汉书将军周亚夫尝北征营于细栁】新春莫悮游人意【悮一作怪】更作风檐夜雨声
　　筹笔驿【在绵州绵谷县北九十九里蜀汉诸葛武侯出师尝驻军筹画于此】
　　鱼鸟犹疑畏简书【诗岂不懐归畏此简书　简书盖军中法令约束言号令严明虽千百年之后鱼鸟犹畏之也】风云长为防储胥【扬雄长杨赋木拥枪累以为储胥注胥须也言有储蓄以待所须也韦昭曰储胥藩落之类也　此言武侯忠义风云犹防其壁垒东坡曰诵此二句使人凛然复见孔明风烈】徒令上将挥神笔【上将指武侯言弱主在位孔明才没信黄皓奸邪使社稷为墟出师之功徒劳而已】终见降王走传车【魏将军邓艾破蜀刘禅衔璧舆榇降遂传送洛阳】管乐有才真不忝【武侯传孔明初自比管仲乐毅人不信也及相先主五月渡泸七擒孟获出斜谷斩夏侯渊屯五丈原困司马懿比管乐不忝矣】关张无命欲何如【蜀之飞将惟关羽张飞呉吕防杀某于江陵阆州卒杀飞于帐下先主崩武侯死蜀祚休矣　王充论衡人生皆受天命今得短命宜曰无命也】他年锦里经祠庙【蜀志锦里成都地名武侯祠在焉】梁父吟成恨有余【梁父吟武侯所作曰朝出城东门遥望荡阴里里中有三坟累累正相似云云】九成宫【宫在凤翔府麟游县西五里隋仁夀宫也杨素为文帝起唐改作九成宫】
　　十二层城阆苑西【前汉郊祀志黄帝为五城十二楼以神人　淮南子昆仑山有层城九重生木禾其条五寻　十洲记曰昆仑山有瑶池阆苑玉楼十二】平时避暑拂虹蜺【蔡邕月令章句虹蜺者阴阳交接之气雄曰虹雌曰蜺　班孟坚西都赋虹蜺回带于棼楣　此言九成宫之髙也】云随夏后双龙尾【史记夏孔甲扰龙帝赐之乗龙河汉各二有雌雄　山海经曰夏后乗两龙云盖三层　括地志禹诛防风氏夏后徳盛二龙降帝使范氏御之以行经南方防风氏神见禹怒射之有迅雷二龙升去神惧以刃自贯其心而死】风逐周王八马蹄【周穆王巡行天下驭八龙之骏一名絶地二名翻飞三名奔霄四名超影五名逾辉六名超光七名腾雾八名挂翼　王元长曲水诗序夏后两龙载驱璿台之上穆满八骏如舞瑶水之阴】呉岳晓光连翠巘【周礼雍州山镇曰呉岳汉书地里志呉岳在汧县西】甘泉晚景上丹梯【甘泉汉武宫名　谢晖敬亭山诗要欲追竒趋即此陵丹梯】荔枝卢橘霑恩泽【汉永元闲岭南献荔枝十里一置五里一堠　卢橘枇杞也　诗意荔枝卢橘皆暑天方熟故贡于九成宫也】鸾鹊天书湿紫泥【邺中记石虎每诏书出着凤口中衔出　紫泥见前注】
　　碧城
　　碧城十二曲阑干犀辟尘埃玉辟寒【岭表异録云有辟尘犀妇人为簪梳则尘不着发　南越志髙州巨海有大犀出入有光其角能开水辟尘　唐杜阳编同昌公主乗七宝步辇四面缀五色玉香囊中贮辟寒香刻镂水晶辟尘犀为龙凤观者目　唐武宗防昌九年夫余国贡火玉三斗色赤光照十步置之室中不复挟纩】阆苑有书多附鹤【集仙録周穆王驾鼋鼍鱼鳖为梁以济弱水而升昆仑圃阆苑之好防西王母歌白云之謡云】女墙无树不栖鸾【杜诗楼髙望女墙释名曰女墙言卑小比之于城如女子之于丈夫也此联言碧城如仙人宫阙也】星沈海底当牕见雨过河源隔坐看若是晓珠明又定一生长对水晶盘【晓珠谓日也】
　　马嵬
　　海外徒闻更九州【史记驺衍好为闳大之言言中国名赤县神州内有九州禹之叙九州是也中国外如赤县神州者九乃所谓神州也】他生未卜此生休空闻虎旅鸣宵柝【书曰虎贲三千人　张平子西京赋陈虎旅于飞廉正垒壁乎上兰　易系辞曰重门击柝以待暴客柝军中警夜之木也】无复鸡人报晓筹【周礼鸡人掌夜呼晓叫为官　汉官仪宫中不畜鸡衞士于朱雀门外専传鸡唱】此日六军同驻马【书甘誓大战于甘乃召六卿注天子六军其将皆命卿也】当时七夕笑牵牛【唐明皇天宝十载避暑骊山宫秋七月七日牵牛织女相见之夕秦人风俗号为乞巧宫掖间尤尚之夜半侍衞皆休贵妃独侍上凭肩而立因仰天感牛女一年一防不如已终歳相守誓愿世世为夫妇】如何四纪为天子【明皇即位四十四年起先天开元二十九年终天宝十五年】不及卢家有莫愁【梁武帝河中之水歌云河中之水向东流洛阳女儿名莫愁莫愁十三能织绮十四采桑南陌头十五嫁作卢家妇十六生儿似阿矦】
　　深宫
　　金殿香销闭绮笼玉壶传防咽铜龙【宫中更漏以铜龙吐水】狂飚不惜萝阴薄清露偏知桂叶浓【诗茑与女萝施于松栢南有樛木葛藟累之言后妃能逮下也盖萝附物而生阴条甚薄狂风吹之桂叶至浓而清露润之荣枯不均怨之之词】斑竹岭边无限泪【舜南巡不返葬于苍梧之野尧二女追之不及至洞庭之山泪染竹即斑妃死为湘水神】景阳宫里及时钟【齐书武帝宫内深隠不闻端门鼓漏声置钟于景阳楼上以应五鼔及三鼓宫人闻钟声早起妆饰】岂知为雨为云意只有髙唐十二峯【楚襄王与神女遇阳台曰妾巫山之神也朝为行云暮为行雨朝朝暮暮阳台之下宋玉有髙唐赋巫山十二峯在大江北与神女庙正相对今属巫山县】
　　留赠畏之
　　清时无事奏明光【明光宫名　汉李陵与苏武书曰防名清时　曹植送应玚诗清时难屡得佳防不可常】不遣当关报早霜【当关司门之人也　东观记汝郁载病征诣公车门台遣两当关扶入拜郎中　言天下无事宫门晏开也】中禁词臣寻引领【杜诗诏许辞中禁孟子曰则天下之民皆引领而望之矣】左川归客自回肠【司马迁云肠一日而九回】郎君下笔惊鹦鹉【祢衡作鹦鹉赋见前注】侍女吹笙弄凤凰【秦穆公女弄玉好吹笙后与萧史乗凤而去见前注李白诗凤女吹玉箫吟弄天上春】空寄大罗天上事【大罗天仙人所居　秦中杂记进士放榜后至春开前须一人谢世名报罗使言报大罗天也】众仙同日咏霓裳【明皇游月宫见仙人歌霓裳羽衣之曲】
　　对雪
　　寒气先侵玉女扉【庾信哀江南赋云倚弓玉女牕扉系马凤凰楼柱】清光旋透省郎闱【梁水部郎中刘孝绰对雪诗云浮光乱粉壁积照朗彤闱】梅花大庾岭头发【广南有大庾岭上多梅花今名之为梅岭】栁絮章台街里飞【汉张敞为京兆尹居走马街多栁树又名为章台街】欲舞定随曹植马【魏曹子建名植拟乐府作白马篇】有情应湿谢庄衣【宋书大明中雪花降殿庭右将军谢庄下殿雪集衣白上以为嘉瑞命羣臣皆赋雪花诗】龙山万里无多逺【宋鲍昭雪诗云胡风吹朔雪千里度龙山集君瑶池里飞舞两楹间】留待行人三月归
　　其二
　　旋扑珠帘过粉墙轻于栁絮重如霜已随江令夸琼树【陈尚书令江总与后主狎客孔范沈客卿等作玉树后庭花曲云璧月夜夜满琼树朝朝新】又入卢家妬玉堂【梁武帝河中之水歌云卢家兰室桂为梁中有郁金苏合香详见前注】侵夜可能争桂魄【雪月争光】忍寒应欲试梅妆【宋武帝女夀阳公主人日卧于含章殿檐下梅花落额上成五出之花后人效之为梅花妆】关河冻合东西路肠断班骓送陆郎【晋成都王頴以陆机为后将军河北大都督讨长沙王义战于鹿苑机军大败为孟玖等所谮遂遇害于军中是日昏雾昼合平地雪深尺余议者以为陆氏之寃也　周庾信哀江南赋云雪暗如沙氷横似岸逢赴洛之陆机见离家之王粲云云】
　　牡丹
　　锦帏初巻衞夫人【史记孔子见衞夫人南子夫人自帐中再拜而环佩玉声璆然】绣被犹堆越鄂君【越鄂君见前注】垂手乱飜雕玉佩【明皇杂録云舞有大垂手小垂手或若惊鸿或如飞燕　梁刘孝标诗云转袖随歌发顿履赴弦余度行过接手回身作敛裾】招腰争舞郁金裙【招腰争舞英华作细腰频换　史记衞灵公与夫人同车招揺于市过之前言衞夫　当作招揺今作腰未详何意】石家蜡烛何曾剪【晋石季伦以蜡烛代炊王恺以饴糖澳釡】荀令香炉可待薫【襄阳记曰刘季和性爱香主簿张坦曰人名公俗人不虚也季和曰荀令君至人家坐幕三日香气不歇为我何如坦曰丑妇效颦见者必走也】我是梦中传彩笔【彩笔见江淹注】欲书花叶寄朝云【古乐府有朝云曲详见前注】
　　促漏
　　促漏遥钟动静闻【唐百官志监门校尉巡日送平安及奏事遣官送入昼题时刻夜题更筹宫女得而奏闻之】报章重叠杳难分【杳作亦字　诗虽则七襄不成报章】舞鸾镜匣收残黛【昔罽宾王得一鸾不鸣夫人曰尝闻鸾见其类而后鸣因悬镜以映鸾覩形哀舞中宵而絶　范泰有诗云明镜悬中堂顾影悲同契】睡鸭香炉换夕薰【唐李贺诗云深帏金鸭冷】归去岂知还向月【淮南子羿请不死之药于西王母未及服其妻妞娥窃服得仙奔入月中】梦来何处更为云【为云为雨见前注　诗意谓恨不能如妞娥奔入月中又不能如巫娥梦接襄王也】南塘渐暖蒲堪结【李贺正月乐辞云官街栁带不堪折早晚菖蒲胜绾结】两两鸳鸯防水纹【李白长千行鸳鸯緑蒲上翡翠锦屏中晋虞挚文章流别论曰诗六义兴者有感之辞也此篇拟深宫怨女恨不如禽鸟犹有匹也】
　　圣女祠
　　松篁台殿蕙香帏龙防瑶牕凤掩扉无质易迷三里雾【后汉书张楷字公超能作五里雾时关西裴优亦能作三里雾】不寒长着五铢衣【博异志岑文本山亭避暑有叩门云上清童子见其着衣极细曰此五铢之衣也又曰天上衣六铢尤细者五铢也出门不见得一古钱　北里志诗玉肌无胗五铢轻】人间岂有崔罗什【酉阳杂俎长白山有夫人墓魏孝昭之世清河崔罗什被征夜经于此忽有朱门粉壁有一青衣出遇什曰女郎须见崔郎什恍然下马入两重门青衣通问曰女郎刘府君之妻侍中呉质之女女郎曰比见崔郎息驾庭树嘉君吟啸故一叙玉顔什乃辞去女曰从此十年当更相逢什以玳瑁簪遗之女以指上玉环以赠什上马行数十步回顾乃一大冢也】天上应无刘武威【汉冠军将军武威太守刘子南从道士尹公授务成子萤火丸佩之隠形辟疫鬼及五兵白刃贼盗凶害永平间与虏战军溃矢下如雨未至子南马数尺辄堕地终不能伤出神仙感应篇　刘禹锡和失婢诗把镜朝犹在添香夜不归不逐张公子应随刘武威】寄问钗头双白燕【白燕钗见前注】每朝珠馆几时归【珠宫贝阙皆神仙居处】
　　野菊
　　苦竹南园椒屋边微香冉冉泪涓涓【杜诗风含翠篠涓涓净雨浥红蕖冉冉香】已悲节物同寒雁忍委芳心与暮蝉细路独来当此夕清樽相伴省他年紫云新苑移花处不取霜栽近御筵【诗意讥当时草泽遗贤无所进用也】
　　与同年李定言曲水闲话戏作
　　海燕参差沟水流同君身世属离忧相携花下非秦赘【史记秦俗家贫子壮则出赘】对泣风前类楚囚【楚囚已注】碧草暗侵穿苑路珠帘不卷枕江楼莫惊五胜埋香骨地下伤春亦白头
　　重有感
　　玉帐牙旗得上游【上游即上流也】安危须共主分忧窦融表已来关右【汉窦融字周公遭更始败天下扰乱融为属国都尉决策东向遣长史刘钧奉书献马于光武】陶侃军宜次石头【晋苏峻反温峤邀侃同讨初明帝崩侃不在顾命之列以为恨曰吾江邑外将不能越局峤固请推为盟主防庾亮于石头戍遂诛峻】岂有蛟龙曾失水【曾一作长庄子神龙失水而陆居为蝼蚁之所制】更无鹰隼与髙秋【杜诗蛟龙得云雨雕鸮在秋天】
　　昼号夜哭兼幽显【伍员与申包胥友员之亡也谓包胥曰我必覆楚及昭王在随包胥如秦乞师依于庭墙而哭日夜不絶声十日秦师乃出】早晚星关雪涕收
　　出关宿盘豆馆对芦丛有感【甘棠志云盘豆馆在湖城县西二十里昔汉武帝过此父老以牙豆盘献因名焉】
　　芦叶梢梢夏景深邮亭暂欲洒尘襟昔年曾是江南客此日初为关外心【此言在关外见芦忽忆客江南时也】思子台边风自急【前汉戾太子为江充巫蛊所陷奔于湖自经死后帝知太子寃族江充乃作思子宫归来望思之台】玉娘湖上月应沈清声不逐行人去一世荒城半夜砧
　　子初郊墅
　　看山对酒君思我听鼓离城我访君腊雪已添墙下水斋钟不散槛前云阴移竹栢浓还淡歌杂渔樵断更闻亦拟村南买烟舍子孙相约事耕耘
　　井络
　　井络天彭一掌中【晋左思蜀都赋岷山之精上为井络注岷山为东井星络之维　杜诗系舟蛮井络　成都彭州有山两峯如阙相去四十步名天彭门因以名州】谩夸天设劒为峯【指劒关也】陈图东聚烟江口【武侯作八阵圗聚细石为之今在防州堆石各髙丈余为人散乱或夏水漂没水退即依然如故】边柝西悬雪岭松【成都有雪山彭州在其东松州在其西吐蕃时犯松维故云边柝】堪叹故君成杜宇【杜宇谓望帝也】可能先主是真龙【周瑜曰刘备非久为人用者恐蛟龙得云雨终非池中物】将来为报奸雄辈莫向金牛放旧踪【与地记曰秦恵王伐蜀不知道作五石牛言能粪金蜀王贪金乃令五丁开道秦使张仪司马错引兵灭之】
　　宋玉
　　何事荆门百万家独教宋玉擅才华楚辞巳不饶唐勒风赋何曾让景差【荆楚故事曰楚襄王与唐勒景差宋玉游云阳之台王令各赋大言唐勒景差各赋不如王意宋玉曰方地为舆圆天为盖弯弓挂扶桑长劒倚天外于是王喜赏以云梦之田又宋玉有九辨及风赋】落日渚宫供观阁【渚宫即江陵也】开年云梦送烟花【开年即新年也】可怜庾信寻荒径犹得三朝托后车【庾信梁元帝承制除御史中丞聘西魏属大军南讨留长安江陵平迁仪同三司周孝闵践祚迁开府后陈与周通好流寓之士各许还惟信及王褒惜之不遣常有乡关之思作哀江南赋以致意云】
　　赠别前蔚州契苾使君
　　何年部落到阴陵【即阴山也】奕世勤王国史称【呉步骘上疏劝太子登曰人君承奕世之基据自然之势　左传勤王之师】夜卷牙旗千帐雪朝飞羽骑一河氷蕃儿襁负来青冢【论语襁负其子至矣青冢昭君坟在丰州】狄女壶浆出白登【孟子簟食壶浆以迎王师　白登属云中汉髙祖为冒顿所围处】日暮鸊鹈泉畔猎【鸊鹈泉在金微山南西受降城刘屈丐尝奔于此】路人遥认郅都鹰【汉酷吏传郅都为中尉行法不避贵戚列侯宗室侧目而视号为苍鹰】
　　春日寄懐
　　世间荣落重逡巡【管子曰枯茂非四时之悲欣荣落非我心之忧喜】我独丘园坐四春【易束帛笺笺贲于丘园　王辅嗣云天位无应隠处丘园】纵使有花兼有月可堪无酒更无人青袍似草年年定【庾亮哀江南赋云青袍似草白马如练】白发如丝日日新欲逐风波千万里未知何路到龙津【三秦记河津一名龙门龟鱼之属集门下数千不得上上即为龙　梁任昉知已赋云过龙津而一息望凤条而载翔】
　　和刘评事永乐闲居见寄
　　白社幽闲君暂居【逸士传董威隠居洛阳白社以残絮缕帛为衣号百结衣】青云器业我全疎【晋阮咸字仲容为始平太守顔延年五君咏曰仲容青云器】已看諌草归鸾掖【宫门有左右掖】尚愤衡门待鹤书【诗衡门之下可以栖迟孔稚珪北山移文曰鹤书赴陇鸣驺入谷】莲耸碧峯关路近【西岳名莲花峯函谷关在其东也】荷飜翠盖水堂虚自探典籍忘名利【探平声】欹枕时惊落蠧鱼
　　无题
　　万里风波一叶舟【李陵与苏武诗风波一失所各在天一隅】忆归初罢更夷犹【楚辞曰君不行兮夷犹王逸曰夷犹犹豫也】碧江地末元相引黄鹤沙边亦少留翼徳寃魂终报主【三国志张飞字翼徳先主征呉飞领军就之临发为帐下健儿所杀】阿童髙义镇横秋【晋书童謡曰阿童复阿童衔刀浮渡江不畏岸上虎但畏水中龙羊祜曰此必水军有功祜先知王濬小字阿童因表监益州诸军事宻令脩舟楫为顺流之计濬终灭呉矣】人生岂得长无谓懐古思乡共白头
　　二
　　昨夜星辰昨夜风画楼西畔桂堂东身无防凤双飞翼心有灵犀一防通【抱朴子通天犀角有白理如线置犀粟中鸡往啄粟见犀辄惊骇故南人呼为骇鸡犀】隔座送春酒暖【汉武故事钩弋夫人少时手拳不开故因为藏钩之戏后人效之】分曹射覆蜡灯红【汉武帝常使诸家射覆置守宫防下皆不能中东方朔自赞曰臣请据易以释之卦成是非守宫即蜥蜴上善之赐帛一十匹】嗟予听鼓应官去走马兰台类转蓬【曹子建诗转蓬离本根飘飖随长风】
　　三
　　来是空言去絶踪月斜楼上五更钟梦为逺别啼难唤书被催成墨未浓蜡烛半笼金翡翠麝香数度绣芙蓉刘郎已恨蓬山逺更隔蓬山一万重【刘郎蓬山用汉武帝求神仙事】
　　四
　　飒飒东南细雨来【唐杨师道诗开牕临凤诏飒飒雨声来】芙蓉塘外有轻雷【芙蓉塘见前注】金蟾囓锁烧香入【金蟾即锁饰也】玉虎牵丝汲井回【玉虎谓辘轳也】贾氏窥帘韩掾少【晋韩夀字徳真美姿容贾充辟为司空掾每宴宾僚其女辄从青琐中窥之因通焉时西域有贡竒香一着人则经月不散帝甚贵之惟赐充其女盗之遗夀充知之因以女妻夀】宓妃留枕魏王才【魏黄初三年陈思王朝京师还济洛川古人有言斯水之神名曰宓妃感宋玉对楚王神女之事遂作赋曰余情悦其淑美兮心振荡而不怡无良媒以接欢兮托微波而通辞】春心莫共花争发一寸相思一寸灰
　　五
　　相见时难别亦难东风无力百花残春蚕到死丝方尽蜡烛成灰泪始干晓镜但愁云鬓改夜吟应觉月光寒蓬山此去无多路青鸟殷勤为探看【汉武帝内传七月七日上于承华殿忽有青鸟从西来集殿前上问东方朔朔曰此西王母欲来也有顷王母果至】
　　回中牡丹为雨所败
　　浪笑榴花不及春【隋髙祖受禅孔绍安来奔见之甚悦拜内史舍人时夏侯端亦尝为御史先归朝授秘书监因侍宴赋石榴云秖为来时晚花开不及春时人甚称之】先期零落更愁人玉盘迸泪伤心数【迸旧作送今从英华本】锦瑟惊弦破梦频万里重阴非旧圃【阴一作怜　张衡南都赋云合而重阴谷风起而增哀】一年生意属流尘【刘休拟古云堂上流尘生庭中緑草滋注流游也】前溪舞罢君回顾【古今乐録云晋车骑将军沈玩作前溪曲故刘刚诗云山边歌乐日池上舞前溪　湖州有前溪唐于竞曰即南朝习乐之所】并觉今朝粉态新
　　富平少侯
　　七国三边未到忧【史记冠带之国七而三国边于戎狄此言若边陲有警富平少侯何忧哉】十三身袭富平侯【汉成帝鸿嘉初始微行或乗小车或皆骑马出入市里逺至旁县鬭鸡走马自称富平侯富平侯者张安世三世孙临尚公主所生子放也娶许皇后女弟与上游宴禁中无度宠幸甚盛故假称之也】不收金弹抛林外【西京杂记韩嫣以金为弹丸一日失数十每出儿童辄随之以拾所落长安语曰苦饥寒逐弹丸】却惜银床在井头【银床井栏也乐府淮南篇云淮南王自言尊百尺髙楼与天连后园作井银作床金瓶素绠汲寒浆】防树转灯珠错落【开元遗事杨国忠姊妹上元夜置百枝灯树轮转无休杜诗云西域灯轮千影合】绣檀回枕玉雕锼【枕有辘轳形故云回枕也】当关莫报侵晨客【嵇康书云昼卧喜晚起当关呼之不置注汉有当关之职晓至呼门】新得佳人字莫愁【莫愁已注】
　　楚宫
　　月姊曾闻下彩蟾【月姊谓嫦娥也详见前注】倾城消息隔重帘【汉书李延年歌云北方有佳人絶代而独立一顾倾人城再顾倾人国】已闻佩响知腰细【汉书马廖传楚王好细腰宫中多饿死】更辨弦声觉指纤暮雨自归山悄悄【暮雨巳注】秋河不动夜厌厌王昌且在墙东住【襄阳耆旧传王昌字公伯为东平相散骑常侍早卒妇任城王曹子文女昌弟式为渡辽将军长史妇尚书令桓楷女昌母聪明有教典二妇入门皆令变服下车不得逾侈后楷子嘉尚魏主欲金缕衣见式妇嘉止之曰其妪严固不听善耳不须持往犯人家法其畏如此】未必金堂得免嫌【汉武帝八歳长公主欲以女阿娇妻帝帝曰我若得阿娇当以金屋贮之　诗意以桓嘉尚主故用金堂事言虽富之极终不免王昌家之嫌疑也】
　　郑州献从叔舍人
　　蓬岛烟霞阆苑钟三官牋奏附金龙【唐呉道画天地水三官皆乗龙凤舆辇　东斋记云道家有金龙玉简学士院撰文具一歳中斋蘸投于名山洞府金龙以铜制玉简以阶石制之】茅君奕世仙曹贵【茅君巳见前注】许掾全家道气浓【十二真君传许逊字敬之汝南人举孝廉拜蜀旌阳令慕道以晋室乱弃官归师大洞君呉猛传三清法要至太康二年八月一日于洪州西山举家四十二口白日皆防宅上升云笈经云真君孙玉斧子尝为临沮令真诰称许掾是也】绛简尚参黄纸按【太上有丹简黒録经唐制舍人掌诰命有黄麻白麻此诗以官品比仙品者也】丹炉犹用紫泥封【紫泥巳见前注】不知他日华阳洞【华阳洞洞天名也】许上经楼第几重【诗意舍人之职得近天顔亦能相荐达否】
　　温庭筠【字飞卿旧名岐并州人也宰相彦博之孙任终国子助敎有集传于世】
　　春日将欲东游寄苗绅
　　几年辛苦与君同得丧悲欢尽是空犹喜故人先折桂【杜诗礼闱曾擢桂　陈元老及第诗桃花先透三层浪月桂曾攀第一枝】自怜羁客尚飘蓬三春月照千山路十日花开一夜风知有杏园无路入【唐进士及第杏园初防谓之探花选年少者二人为探花使世谓之探花郎此也】马前惆怅满枝红
　　河中陪节度游河亭
　　倚栏愁立独徘徊欲赋慙非宋玉才满座山光揺劒防绕城波色动楼台鸟飞天外斜阳尽人过桥心倒影来添得五湖多少恨栁花飘荡似寒梅
　　过陈琳墓【琳广陵人名在建安七子中】
　　曾于青史见遗文【三国志有陈琳传】今日飘零过古坟词客有灵应识我霸才无主始怜君【三国志陈琳避难冀州袁绍以琳典文章令作檄以告刘备言曹公失徳后绍败琳归曹公公曰卿为绍作书但可罪孤而已何乃上及祖父耶琳谢罪曰矢在上不得不发曹公爱其才不责】石麟埋没藏秋草【石麟已注】铜雀荒凉对暮云【魏武帝有铜雀台】莫怪临风倍惆怅欲将书劒学从军【魏太祖辟琳为军谋祭酒　王粲从军诗云从军有苦乐但问所从谁】
　　伤李羽士
　　栁不成丝草带烟海槎东去鹤归天【王子年拾遗记尧时有巨槎浮于西海上光若星月十二年一周天名贯月槎又名挂星槎羽仙栖其上】愁肠断处春何限病眼开时月正圆花若有情应怅望水因无事莫潺湲须知此恨消难得孤负南华第二篇【庄子号南华真人第二篇即齐物论】
　　初秋
　　月出西南露气秋绮寮河汉在斜楼【绮寮一作倚霄左太冲魏都赋雷雨窈冥而未半皎日笼光于绮寮注曰交结绮纹而为寮也】杨家绣作鸳鸯幔张氏金为翡翠钩【白氏六帖唐杨国忠张靖第宅服用甲于当时】香烛有光妨宿燕晓屏无睡待牵牛【唐七夕宫中以锦防结作髙楼可容数十人陈花果酒炙以祀牛女二星嫔妃穿斜乞巧动清商之乐宴乐达旦时人皆效之　诗意以杨家张氏奢侈盖当时风俗皆取法于宫中盖讥之也】万家砧杵三篙水一夕横塘是旧游
　　杨栁
　　杨栁千条拂面丝緑烟金穂不胜吹香随静婉歌尘起【梁书羊偘字祖欣雅爱文史姬妾列侍穷极奢靡舞人张静婉腰围一尺六寸能为掌上舞】影伴娇娆舞袖垂【宋子侯有董娇娆诗　杜诗恼郝使君云佳人屡出董娇娆】羌管一声何处笛【笛中有折杨栁曲　虞羲咏霍将军北伐云胡笳关下思羌笛陇头鸣】流莺百啭最髙枝【贾至诗千条弱栁垂青琐百啭流莺满建章】千门九陌花如雪飞过宫墙两不知
　　春日偶成
　　西园一曲艳阳歌扰扰车尘负薜萝【楚辞若有人兮山之阿被薜荔兮带女萝　谢灵运溪行诗想见山阿人薜萝若在眼】自欲放懐犹未得【杜诗放懐殊不惬良觌渺无因】不知经世竟如何夜闻猛雨判花尽寒恋重衾觉梦多钓渚别来应更好春风还为起微波
　　途中偶作
　　石路荒凉接野蒿西风吹马利如刀暮城投驿蕙兰静废寺入门禾黍髙鸡犬夕阳喧县市鳬鹥秋水暴城壕【诗鳬鹥在泾】故山有梦不归去官树陌尘何太劳
　　春日野步
　　日西塘水金堤斜百草芊芊暗吐芽【暗一作青】野岸明媚山芍药水田叫噪官虾防【晋恵帝在华林园闻虾蟇声问左右曰此为官乎为私乎侍中贾对曰在官地为官在私地为私也】镜中有浪动菱蔓陌上无风吹栁花何事轻桡向溪客緑萍方好不归家
　　和道溪君别业
　　积润初消碧草新凤阳晴日带雕轮丝飘弱栁平桥晚雪防寒梅小院春屏上楼台陈后主【陈书至徳二年后主于光照殿起临春结绮望仙三阁槛防以沈檀为之饰以金玉每微风起香闻数里之外】镜中金翠李夫人【汉武帝夫人】花房露透红珠落蛱蝶双双防粉尘
　　刘长卿【字文房河间人开元中进士为监察御史终随州刺史有集传于世】
　　登余千古城【饶州也】
　　孤城上与白云齐万古萧条楚水西官舍已空秋草緑女墙犹在夜乌啼【古乐府有乌夜啼曲】平江渺渺来人逺落日亭亭向客低沙鸟不知陵谷变【诗髙岸为谷深谷为陵】朝来暮去弋阳溪【弋溪在弋阳二十里有大石面如镜镌弋字近饶中故云】
　　李徳裕【字文饶荫补校书郎召拜监察御史擢翰林学士未几授御史中丞武宗立为门下侍郎同中书门下平章事拜太尉后卒懿宗时诏追封衞国公赠尚书左仆射】
　　岭南道中
　　岭水争分路转迷桄榔树叶暗蛮溪【桄榔见前注】愁冲雾毒逢蛇草【岭南蛇过草有毒人遇之即病】畏落沙虫避燕泥五月畬田收火米【易无妄注田一歳曰菑三歳曰畬土人以五月收米为火米】三更津吏报朝鸡【津吏守津之吏也五月收米三更鸡鸣言岭南气异于中土也】不堪肠断思乡处红槿花中越鸟啼【岭南异物志云岭南红槿自正月至十二月常开秋冬差小耳】
　　李绅【字公垂亳州人也元和元年进士补国子助教累迁中书舍人武宗即位拜中书侍郎平章事与李徳裕元稹同时称三俊】
　　江南暮春寄家
　　洛阳城见梅迎雪鱼口桥逢雪送梅【鱼桥在苏州子城西琴髙于此乗鲤鱼上升】劒外寺前芳草合【平江府即古姑苏有呉王池在虎丘寺秦始皇尝试劒于此】镜湖亭上野花开【镜湖即鉴湖在越州即今绍兴府也】江鸿断续翻云去海燕差池拂水回【诗云燕燕于飞差池其羽】料得心知寒食近潜听喜鹊望归来【汉陆贾曰干鹊噪而行人至蜘蛛集而百事喜】
　　纪唐夫
　　赠温庭筠【开成中庭筠才名借甚然不拘细行以文为货识者鄙之执政有奏庭筠搅扰场屋黜方城令中书舍人裴坦当制有泽畔长沙之比时文士争为诗送别惟纪唐夫此诗擅场当时盛传也】
　　何事明时泣玉频【卞和得玉献楚懐王王使乐正子占之言石以为欺刖其左足至平王复献之以为欺刖其右足至昭王和复欲献之恐复见害乃抱玉而哭泣尽继之以血王使剖之得美玉封为侯和辞谢而去】长安不见杏园春【杏园已注】凤凰诏下虽霑命【石虎邺中记每诏书下着凤雏口中衔出】鹦鹉才髙却累身【鹦鹉赋见前注】且尽緑醽消积恨休辞黄绶拂行尘【汉董巴舆服志二千石青绶千石六百石墨绶丞尉三百石长相二百石皆黄绶】方城若比长沙路犹隔千山与万津【左传僖公三年齐伐楚楚屈完对曰楚国方城以为城汉水以为池虽众无所用之　长沙喻贾谊也巳见前注】陈上美【开成元年髙锴放榜第人登科有诗集传于世】
　　咸阳懐古
　　山连河水碧氤氲瑞气东移拥圣君【前汉都咸阳后汉都洛阳故曰东移】秦苑有花空笑日汉陵无主自侵云【秦都咸阳西汉诸陵在焉】古槐堤上莺千啭逺渚沙中鹭一羣赖有渊明同把菊【陶诗采菊东篱下悠然见南山】烟郊四望夕阳曛
　　来鹏【鹏豫章人大中咸通间举进士不中客死于维扬有诗集传于世】
　　宛陵送李明府罢任归江州
　　菊花村晚雁来天共把离觞向水边官满便寻垂钓侣家贫已用卖琴钱浪生湓浦千层雪【湓浦见前注】云起炉峯一炷烟【匡庐山有香炉峯李大白诗云日照香炉生紫烟】傥见吾乡旧知己为言顦顇过年年
　　清明日与友人游玉塘庄
　　几宿青山逐陆郎【晋陆机春游乐府曰游客芳春林春芳伤客心和风飞清响鲜云垂薄阴】清明时节好风光归穿緑荇船头滑醉踏残花屐齿香【晋谢破符坚驿书至谢安对棊看书竟便放床上了无喜色围棊如故既罢还内心喜甚过戸限不觉屐齿之折也】风急岭云飘逈野雨余田水落方塘【文选刘公干赠中郎将诗细栁夹道生方塘涵清源】不堪吟罢东回首满耳蛙声正夕阳郑准【尝为荆南从事】
　　清明日江南
　　呉山楚驿四年中一见清明一改容旅恨共风连夜起韶光随酒着人浓延兴门外攀花别【延兴门在建康】采石江头带雨逢【江源记商旅取石于此至都输为造宫之石因名此渚为采石渡】无计归心何日是路边戈甲正重重
　　章八元【睦州桐庐人大厯六年进士贞元中调句容主簿有诗集传于世】
　　登慈恩寺浮图
　　十层突兀在虚空四十门开面面风却讶鸟飞平地上自惊人语半天中回梯暗踏如穿洞絶顶初攀似出笼落日凤城佳气合【梁元帝纳凉诗髙舂斜日下佳气满栏楹】满城春树雨蒙蒙【春一作烟】
　　李羣玉【字文山沣州人也大中八年诣阙上表裴休入相荐之授文馆校书郎有诗集行于世】
　　将欲南行陪崔八宴海榴亭
　　朝宴华堂暮未休几人偏得谢公留【谢公谢安也】风传鼓角霜侵防云卷笙歌月上楼宾馆尽悬徐孺榻【陈蕃为豫章太守不接宾客惟徐孺子来特设一榻去则悬之】客帆空恋李膺舟【后汉郭林宗与李膺同舟而济众宾望之皆以为神仙焉】谩夸书劒无归处水逺山长步步愁
　　秣陵懐古
　　野花黄叶旧呉宫六代豪华烛散风【六代谓呉东晋宋齐梁陈也】龙虎势衰佳气歇【诸葛亮谓呉大帝曰钟阜龙蟠石头虎踞真帝王所都也佳气已注】凤凰名在故台空【建康有凤凰台故基在保宁寺后李太白有诗】市朝迁变秋芜緑坟冢髙低落照红霸业鼎图人去尽【秣陵六朝建都之地】独来惆怅水云中
　　金塘道中
　　山连楚越复呉秦蓬梗何年是住身【蓬梗已注】黄叶黄花古城道秋风秋雨别家人氷霜想度商于冻【商于即商州也】桂玉愁居帝里贫【桂玉详见前注】十口系心抛不得每回回首即长嚬
　　望月寄人
　　浮云巻尽看朣胧【朣胧月明貌】直出沧溟上碧空盈手水光寒不湿流天素彩静无风酒花荡漾金樽里【李白诗惟愿当歌对酒时月光长照金樽里】棹影飘飖玉浪中川路正长难可越【宋刘休诗山髙路难越注秦嘉妻徐氏答嘉书曰髙山岩岩而君是越斯亦难矣】美人千里思何穷【宋谢庄月赋美人迈兮音尘濶隔千里兮共明月临风叹兮将焉歇川路长兮不可越】
　　送秦链师归岑公山【在万州】
　　仙翁归卧翠微岑一叶西风月峡深【言乗月而去也月峡即明月峡也】松迳定知芳草合玉书应念素尘侵【太上八素真经曰玉书用青璧玉为之】闲云不系东西影野鹤宁知去住心【晋书嵇绍如野鹤昂藏在鸡羣中　闲云野鹤以比秦錬师也】兰渚苍苍春欲暮【曹植应诏诗朝发鸾台夕宿兰渚注公孙乗月赋鹍鸡舞于兰渚】落花流水怨离琴【隋江总诗云去云目徒送离琴手自挥】





　　唐诗鼓吹巻七
　　钦定四库全书
　　唐诗鼓吹巻八
　　元　郝天挺　注
　　罗隠【字昭諌钱塘人也累举进士不第后事钱镠为给事有文集行世】
　　牡丹
　　似共东风别有因绛罗髙卷不胜春若教解语应倾国【倾国见前注】任是无情亦动人芍药与君为近侍芙蓉何处避芳尘【拾遗记石虎起楼四十尺杂宝异香为屑风作则扬之名曰芳尘　陆机大暮赋云播芳尘之馥馥】可怜韩令功成后辜负秾华过一身【艺苑雌黄云唐元和中韩罢宣威节制归长安命劚去第中牡丹曰吾岂效儿女辈耶当时为牡丹包羞之不暇故隠有辜负秾华之语官至中书令故云韩令诗何彼秾矣华如桃李】
　　杏花
　　暖触衣襟漠漠香间梅遮栁不胜芳数枝艳拂文君酒【汉司马相如沽酒涤器于临邛市文君当垆也】半里红欹宋玉墙【宋玉登徒子好色赋曰臣东家子登墙闚臣三年矣】尽日无人应怅望有时经雨更凄凉旧山山下还如此回首东风一断肠【谢灵运诗云楚人心昔絶越客肠今断】
　　登夏州城楼
　　寒城猎猎戍旗风独倚栏杆怅望中万里山川唐土地千年魂魄汉英雄【夏州汉边塞也】离心不忍听边马【汉蔡琰诗曰北风厉兮肃冷冷胡笳动兮边马鸣又王正良诗朔风动秋草边马有归心】往事应须问塞鸿好脱儒冠从校尉【汉书戊巳校尉元帝初置如甲乙丙丁庚辛壬癸皆有正位唯戊己寄治亦无常居故名戊己校尉】一枝长防六钧弓【三国志袁术遣纪灵攻刘备吕布谓灵曰徳布弟也请君观布射防小枝中者各解兵不中可留决战布一发正中防小枝灵等皆言将军天威也皆罢去　左传顔髙之弓六钧】
　　曲江春感【隠以讽刺久困场屋友人刘赞赠诗云人皆言子屈我独以为非明主既难谒青山胡不归隠见之遂起归与之兴故作此诗】
　　江头日暖花正开江东行客心悠哉髙阳酒徒半凋落【史记郦食其落魄无为以衣食初欲见沛公沛公以儒生不之见郦生瞠目按劒曰吾髙阳酒徒非儒生也】终南山色空崔嵬圣代也知无弃物侯门未必用非才【干令升晋纪总论树立失权托付非才四维不张茍且之政多也】满船明月一竿竹家住五湖归去来【住一作在】
　　春日题禅智寺【在扬州】
　　树逺连天水接空几年行乐旧隋宫【炀帝都于江都以奢淫失国故云旧隋宫】花开花谢长如此人去人来自不同楚凤调髙何处酒【论语楚狂接舆歌而过孔子曰凤兮凤兮何徳之衰往者不可諌来者犹可追】呉牛蹄健满车风【风俗通曰呉牛苦于日故望月而喘满车风言疾也】思量只合腾腾醉煮海平陈尽梦中【煮海见前注隋炀帝灭陈皆扬州故实】
　　緜谷回寄蔡氏昆仲
　　一年两度锦城游【成都记锦里城呼为锦城以江山明媚错杂如锦城也】前值东风后值秋芳草有情皆碍马好云无处不遮楼山牵别恨和愁断水带离声入梦流今日不堪回首望古烟髙木隔绵州【牵一作巻】
　　寄窦尚书
　　往年西谒谢晖【谢晖比窦尚书也】尊酒留连醉始归曲槛栁浓莺未老小园花暖蝶初飞喷香瑞兽金三尺舞雪佳人玉一围【宋玉神女赋飘飘兮若流风之回雪杜诗急雪舞回风言舞态回翔也】今日乱离寻不得满蓑风雨钓鱼矶
　　张蠙【字象文清河人干宁中进士授校书郎有集二巻传于世】
　　前塘夜宴留别郡守【前疑作钱】
　　四方骚乱一州安【贾子新书曰士卒罢弊死于甲兵老弱骚动不能治产业云】夜列樽罍伴客欢筚篥调髙山阁逈虾蟇声促海涛寒【江南以木柝警夜故曰虾蟇更】屏间佩响藏歌妓【开元遗事宁王有妓美姿容善歌舞客莫能见李白侍酒戏曰闻王有宠姬善讴今羣公宴倦王何吝此王笑令于七宝花障后歌白起谢曰虽不许见面闻其声亦幸矣】幕外刀光立侍官沈醉不愁归棹晚晚风吹上子陵滩【后汉严光字子陵钓于富春山七里滩】
　　长安春望
　　明时不敢卧烟霞又见秦城换物华残雪未消双凤阙【天子之阙门也】新春巳发五陵家【汉长陵安陵阳陵茂陵平陵也】甘贫只拟长监酒【晋阮籍闻步兵厨中人能酿酒有贮酒三百斛乃求为步兵校尉】忍病犹期强采花【古乐府于阗采花云亦如溱洧地自有采花人】故国别来桑柘尽十年兵践海西涯
　　李山甫【咸通中累举进士不第后亦尝为府从事有诗赋等集并传】
　　寒食
　　栁碍东风一向斜春阴澹澹野人家有时三防两防雨到处十枝五枝花万井楼台疑绣画九原松柏似烟霞【礼记檀弓赵文子与叔向游于九京谓叔向曰死者如可作也吾谁与归其随武子乎京当作原】年年今日谁相问独卧长安泣歳华【梁萧子云歳暮赋云日躔女度歳华云暮】
　　寓懐【山甫落魄不羁拙于身谋薄怨当路故有此作】
　　万古交驰一片尘思量名利孰如身长疑好事皆虚事却恐闲人是贵人老逐少来终不放辱随荣后定须匀劝君莫谩夸头角梦里输赢总未真
　　公子家
　　曾是皇家几世侯入云髙第照神州【髙第即甲第也神州详见前注】栁遮门戸横金锁花拥弦歌咽画楼锦袖妬姬争巧笑【论语巧笑倩兮美目盻兮】玉衔骄马索闲游麻衣酷献平生业【诗蜉蝣掘阅麻衣如雪】醉倚春风不防头
　　二
　　栁底花阴压路尘瑞烟轻罩一园春鸳鸯占水能欺客【欺一作嗔】鹦鹉嫌笼解骂人腰褭似龙随日换【淮南子曰夫待腰褭而驾之则世莫乗车矣详见前注后汉章帝时有司请封诸舅太后诏曰前过濯龙见外家车如流水马如游龙吾不谴怒但絶其歳用耳】轻盈如燕逐年新【汉赵后以体如燕故名飞燕】不知尽买长安笑【或作买尽】活得苍生几戸贫
　　上元懐古【上元金陵县名也】
　　南朝天子爱风流【南朝谓六朝也详见前注】尽守江山不到头总为战争收拾得却因歌舞破除休【南朝自刘裕至陈霸先皆簒弑得之如东昏侯陈后主辈皆以淫荒失国】尧将道徳终无敌【孟子无敌于天下者天吏也】秦把金汤可自由【韩子曰虽有金城汤池非粟不守　汉蒯通传注云金取坚汤取热皆喻险固不可近也】试问繁华何处在雨苔烟草石城秋【金陵有石头城】
　　武元衡【字伯苍河南人建中四年进士元和三年以门下侍郎平章事秉政早朝遇盗从暗中射杀之有临淮集传世】
　　荆帅
　　金貂再入三公府【汉官仪侍中金蝉左貂金取坚不朽蝉居髙食洁貂外劲悍而内温　汉董巴舆服志曰武弁大冠侍中中常侍加黄金珰附蝉为文貂尾为饰谓之恵文冠】锦帐连封万戸侯帘卷青山巫峡晓云凝碧岫渚宫秋【巫峡渚宫详见前注】刘琨坐啸风生苑【晋刘琨字越石为胡骑所围窘迫乗月登楼清啸胡骑闻之皆肃然引去】谢朓裁诗月满楼【南史谢朓字晖美文章清丽可爱为隋王功曹尤被赏擢不舍日夕】白雪调髙歌不得美人南国翠娥愁【宋玉对楚王曰楚有善歌者始歌下里巴人国中和者数万人中歌阳阿采菱国中唱而和之者数百人既而歌阳春白雪国中唱而和之者数人盖其曲弥髙而其和弥寡也】
　　送张諌议
　　诏书前日下丹霄头戴儒冠脱皁貂【汉书王莽簒位更汉黒貂用黄貂太后命其官属戴黑貂】笛怨栁营烟漠漠【栁营细栁营也】云愁江馆雨潇潇鸳鸿得路争先翥【庄子南方有鸟名鸳雏发于南海而飞于北海非梧桐不止非竹实不食非醴泉不饮】松桂凌霜贵后凋【论语歳寒然后知松柏之后凋也】归去朝端如有问玉关门外老班超【汉班超自以久在絶域年老思归上疏曰臣超犬马齿歼常恐年衰奄忽僵仆孤魂弃捐臣不敢望到酒泉郡但愿生入玉门关帝怜之放还】
　　送崔巡使还本府
　　劳君车马此逡巡我与刘公本是亲【梁刘孝标答秣陵令刘沼书刘侯既重有斯难值余有天伦之戚竟未之致也】两地山川分节制十年京洛共风尘【唐书元衡代髙崇文为西川节度诗意昔与崔巡使同仕京洛今各官于两地也】笙歌几处胡天日罗绮长留蜀国春报主独来须尽敌【左传晋侯使太子申生伐东山大夫先丹木諌太子曰今公曰尽敌而反敌可尽乎虽尽敌犹有内谗不如违之】还期万里宝刀新【汉武陵蛮夷作难遣将军冯绲南征绲有功而还表奉金宝错刀一具】
　　唐彦谦【字茂业并州人也咸通末举进士为河中从事厯晋绛二州刺史后为阆州刺史卒号鹿门先生有诗集传世】
　　长陵
　　长陵髙阙此安刘【长陵髙祖陵也　髙祖遗诏吕后曰周勃厚重少文然安刘氏者必勃也后吕后欲立诸吕勃为太尉入北军诛诸吕立文帝】附葬累累尽列侯【后汉和帝幸长陵曰髙祖功臣萧曹为首有传世不絶之义朕望长陵东门见二臣之垄每有感焉可遣使以中牢祀之】丰上旧居无故里【沛中丰民尽移于长安新丰故云无故里】沛中原庙对荒丘【汉恵帝思髙祖之乐沛以沛宫为髙祖原庙顔注原再也先巳有庙今再立曰原庙】耳闻明主提三尺【髙祖曰吾以布衣提三尺劒取天下此非天命乎】眼看愚民盗一抔【前汉有盗髙庙玉环得之下廷尉当弃市文帝欲族之张释之曰假令愚民取长陵一抔土陛下何以加其法乎】千载防儒骑瘦马【郦食其説髙祖复立六国张良入諌以为失帝骂曰防儒几败乃公事】渭城斜日重回头
　　蒲津河亭
　　宿雨清秋霁景澄广亭髙树更晨兴烟横博望乗槎水【汉张骞乗大槎穷河源后封为博望侯】日上文王避雨陵【左传蹇叔曰殽有二陵焉其南陵夏后臯之墓其北陵文王之所避风雨也】孤棹夷犹期独往【夷犹巳注】曲栏愁絶每长凭思乡懐古多伤别此际哀吟几不胜
　　李逺【字求古太和五年进士蜀人也累官厯忠建江三州刺史终御史中丞有集传于世】
　　赠写御容李长史
　　宝座烟消砚水清【宝一作玉　文选谢希逸诔云庭树惊兮中帷响金缸暧兮玉座寒】龙髯不动彩毫轻初分隆准山河秀【凖音拙髙祖龙顔隆凖隆髙也凖颊颧也】乍防重瞳日月明【太史公曰吾闻周书舜目重瞳子　尸子舜两眸子】宫女卷帘皆暗认侍臣开殿尽遥惊六朝供奉无人敌始觉僧繇浪得名【张僧繇呉人也天监中厯官右将军呉兴太守以丹青驰誉于时】
　　失鹤
　　秋风吹却九臯禽【诗小雅鹤鸣于九臯声闻于天注闻音问臯泽中所溢出所为坎言九者以喻深逺也】一片闲云万里心【杜诗老鹤万里心】碧落有情空怅望【空一作应】瑶台无路可追寻【昆仑山有瑶台阆苑】来时白雪翎犹短【来时一作初来】去日丹砂顶渐深【去日一作欲去】华表柱头留语后更无消息到如今
　　听话丛台【艺文志赵武灵王建丛台于邯郸】
　　有客新从赵地回自言曾上古丛台【前汉邹阳曰全赵之时武力勇士袨服丛台之下一旦成市】云遮襄国天边尽【襄国赵地汉书项羽分赵地立张耳为常山王居信都改曰襄国】树绕漳河掌上来【漳河过襄国城边】弦管变成山鸟哢绮罗留作野花开金舆玉辇无行迹风雨唯知长緑苔【邺中记石虎沿漳河四十里一宫宫中宫女数十人一夫人主之石虎下辇止宿】
　　权徳舆【字载之秦州人初以文章称徳宗召为太常博士进中书舍人元和五年拜礼部尚书同中书门下平章事有集传于世】
　　田家即事
　　闲卧藜床对落晖【白氏六帖管宁家贫所坐藜床欲穿为学不倦　杜诗衰病只藜床】翛然便觉世情非漠漠稻花资旅食青青荷叶制儒衣【楚辞制芰荷以为衣兮纫秋兰以为佩】山僧相访期中饭渔父同游或夜归待学尚平婚嫁毕【后汉尚平字子平隠居不仕读易至损益卦叹曰吾巳知富不如贫贵不如贱但未知死何如生耳建武中男女婚嫁既毕勅断家事勿相关当如我死也于是遂肆志游五岳名山】渚烟溪月共忘机
　　和司门殷员外早秋省中书直夜寄荆南衞家端公
　　共嗟王粲滞荆州【三国志王粲字仲宣山阳人以西京扰乱乃之荆州依刘表表不甚重作登楼赋以自见】才子为郎忆旧游凉夜偏宜粉署直【唐诸郎中员外郎尚书郎所居谓之画省以粉画之故名之曰粉署也】清言逺待玉人酬【晋裴楷为吏部风神髙迈容仪俊爽时人谓之玉人】风生北渚烟波濶【楚辞帝子降兮北渚目渺渺兮愁予】露下南宫星汉秋【南宫谓礼部也】早晚得为同舍旅【前汉直不疑为郎有告归误持其同舍郎金去】知君两地结离忧【屈原九歌思公子兮徒离忧】
　　奉和太常韦卿阁老左藏库中假山之什
　　春山仙掌百花开九棘腰金有上才【周礼九棘孤卿大夫位焉郑注曰树棘以为位者取其赤心而外刺象赤心三刺也】忽向庭中摹峻极【诗嵩髙维岳峻极于天】如从洞里见昭回【诗倬彼云汉昭回于天注昭光也回转也】小松已负干霄壮片石皆疑缩地来【神仙传汉费长房遇壶公得神术能缩地脉十里聚目前放之如旧】都内今朝似方外【庄子子桑戸死孔子曰游方之外者地丘游方之内者也】仍传丽句寄云台【华山有云台观】
　　送张阁老中丞持节册吊回鹘
　　旌斾翩翩拥汉官君行当得逺人懽【论语近者悦逺者来】分职南台知礼重缀书东观见才难【后汉张衡字平子为侍中上疏请得専事东观收检遗文毕力补缀又条上司马迁班固所叙与典籍不合者十余事上不听时人追恨】金章玉节鸣驺逺【如淳汉书注驺马以给驺使乗之　臧荣绪晋书曰驺六人】白草黄云出塞寒欲散别离惟有酒蹔烦宾从驻征鞍
　　送李处士弋阳山居【限姓名中用韵】
　　蹔来城市意何如却忆菖阳溪上居不惮薄田输井税【井田之税】自将佳句着州闾波翻极浦樯竿出霜落秋郊树影疎想到家山无俗侣逢迎只是坐篮舆【晋陶渊明传江州刺史王半道要渊明还州问其所乗答云素有足疾向乗篮舆亦足自返乃令一门生二儿共舆之至州矣】于鹄【髙隠于汉阳大厯中应荐起厯诸府从事有集一巻传于世】
　　送宫人入道
　　十载吹笙入汉宫看修水殿种芙蓉自伤白发辞金屋【汉武帝为胶东王年数歳长公主抱问曰儿欲得妇否答曰欲得指女阿娇好否笑曰若得阿娇当作金屋贮之】喜戴黄冠向雪峯【太白山有雪峯】解语老猿开晓戸引雏飞鹤下髙松定知别后宫中伴遥听缑山半夜钟【缑山见王子晋注　齐武帝景阳楼有三更五更钟】
　　卢弼【与李光逺同时人也】
　　秋日寓居精舍书事
　　叶满苔堦杵满城此中多恨恨难平疎檐看织蟏蛸网【诗蛜蝛在室蟏蛸在戸注蟏蛸小蜘蛛也】暗室愁听蟋蟀声【诗蟋蟀在堂歳聿云暮即促织也】醉卧欲抛羁客思梦归偏动故乡情觉来独步长廊下半夜西风吹月明
　　独孤及【字至之河南人天宝末以有道举髙第代宗朝为左拾遗厯濠舒常三州刺史有集传世】
　　同皇甫齐年春望见示之作
　　望逺思归心易伤况将衰鬓偶年光时攀芳树愁花尽昼掩书斋觉日长甘比流波辞旧浦忍看新草遍横塘【谢灵运诗池塘生春草】因君赠我江枫咏【唐崔信明有枫落呉江冷之句郑世翼曰愿见其余览未终曰所见不逮所闻投诸水中而去】春思如今未易量
　　胡宿
　　雪
　　屏翳驱云结夜阴【楚辞曰屏翳起雨　相如子虚赋注屏翳天神使　魏曹植诰洛文河伯典泽屏翳司雨】素花飘坠恶氛沈【襄公二十七年伯夙谓赵孟曰楚氛甚恶惧难注氛气也】色欺曹国麻衣浅【诗曹国风蜉蝣掘阅麻衣如雪】寒入荆王翠被深【左传楚王次于干溪雨雪王皮冠秦复陶翠被豹舄执鞭以出注秦遗羽衣】天上明河银作水【有明河篇】海中仙树玉为林日髙独拥鹴裘卧谁乞长安取酒金【司马相如以鹔鹴裘贳酒与文君为欢又陈皇后以黄金百斤为相如文君取酒请解悲愁之辞相如为赋以奏之】
　　冲虚观
　　五粒青松护翠苔【李贺为五粒小松歌】石门岑寂断纤埃水浮花片知仙路【陶潜桃源记晋太元中武陵人渔为业溪行忘路之逺近忽逢桃花夹岸数百步中无杂木芳华鲜美落英缤纷渔人异之寻路见黄发垂髫问云皆避秦人也】风递鸾声认啸台【阮籍至苏门半岭闻鸾凤之音乃孙登长啸也详见前注】桐井晓寒千乳敛【庾信三月三赋草衔长带桐垂细乳】茗园春嫩一旗开【世説茶之始生而嫩者为一枪渐大而开者为一旗过此老矣】驰烟未勒山亭字可是英灵许再来【金陵地记云周颙字彦伦隠北山后应诏出为海盐令欲过此山孔徳璋假山神作文以却之曰钟山之英草堂之灵驰烟驿雾勒移山亭云云】
　　淮南发运赵邢州被诏归阙
　　天台封诏紫泥馨【紫泥已见前注】马首前瞻北斗城【三辅黄图云长安故城城南为南斗形城北为北斗形故号北斗城】人在函关先望气【列仙传老子西游函谷关令尹喜先见其东有紫气知真人当过物色而求之果见老子受道徳经而去】帝于京兆最知名【前汉赵广汉守京兆尹迁颍川太守复为京兆尹自将吏入霍禹家搜索屠酷斩关而去帝心善之召禹广汉由是侵犯贵戚】一区东第趋晨近【文选云位为通侯处列东第注甲第也在帝城之东故曰东第】数刻西厢接昼荣【周昌传吕后侧耳于东厢听顔注正寝之东西室皆曰厢言似箱箧之形也　易晋卦康侯用锡马蕃庶昼日三接注柔进受宠则一昼三接也】正是两宫裁化日百金双璧拜虞卿【史记虞卿者游説之士也蹑蹻担簦説赵孝成王一见赐金百镒白璧一双再见为上卿故号虞卿】
　　天街晓望
　　长乐才闻一叩钟【长乐宫名详见前注】百官初谒未央宫【未央汉宫】金波穆穆沙堤月【谢晖诗云金波丽鳷鹊玉绳低建章注汉书歌曰月穆穆以金波　李肇国史补云唐制凡拜相府县载沙自宫城至其第名为沙堤】玉树琤琤上苑风【太白赠魏山人诗君来几何时仙台应有期东牕縁玉树定长三五枝　上苑上林苑也】香重椒兰横结雾【杜牧阿房宫赋烟斜雾横焚椒兰也】气寒龙虎逺浮空【诸葛亮谓呉大帝曰钟阜龙蟠石头虎踞真帝王所都也】嗟予索米无人问【前汉东方朔传朔对上曰侏儒长三尺余俸一囊粟钱二百四十朔长五尺余亦俸一囊粟钱二百四十侏儒饱欲死臣朔饥欲死臣言可用幸异其礼不可用罢之无令但索长安米上大笑】行避霜台御史骢【御史骢马见前注】
　　淮南王
　　贪铸金钱盗写符【前汉淮南王安入朝田蚡迎之灞上与语曰今上无太子王髙帝孙行仁义宫车晏驾非王谁可立者淮南王大喜及置攻战具集金钱事觉削二县王自伤曰孤行仁义见削地寡人甚耻之为反谋益甚乃令官奴入宫中作皇帝玺及丞相御史大夫将军中二千石等印后伍被告变上使宗正以符节治王未至安自杀】何曽七国戒前车【前汉七国反遣太尉周亚夫将军窦婴破之斩呉王濞于丹徒胶西王卬楚王戊赵王遂济南王辟光淄川王贤胶东王雄渠皆自杀　前汉贾谊治安防前车覆后车戒也】长生不待炉中药【淮南王学神仙谓錬药可长生药未成而王已身戮矣】鸿宝谁收箧里书【淮南王有枕中鸿宝苑秘书言神仙使鬼巫为金之术】碧井牀空天影在【晋书乐志淮南王自言尊百尺楼髙与天连后园凿井银作牀金瓶素绠汲寒浆】小山人去桂丛疎【淮南王好古爱仙招置宾客有八公之徒分造诗赋以类相从或称大山小山如诗大雅小雅故小山招隠士曰桂树丛生兮山之幽】云中鸡犬无消息麦秀渐渐徧故墟【并见前注】
　　赵宗道归辇下
　　沿牒相逢楚水湄【汉书长安令杨兴説将军史髙曰匡衡但以无阶朝廷故随牒在逺方注谓随选补之常牒不被超擢也晋王衍曰随牒推移遂至于此】　竹林文酒此攀嵇【晋阮籍与嵇康山涛向秀刘伶阮咸王戎为竹林之游世号为竹林七贤】半氊未暖还伤别【谢眺见江革时大雪弊絮单席耽学不倦眺乃脱所着襦并手割半氊与之充卧具而去　前汉班固传云孔席不暖】一臂初交又解携【庄子外篇田子方篇云吾终身与汝交一臂而失之可不哀之与】江浦呕哑风送防河桥勃窣栁垂堤【司马相如赋媻娇勃窣上金堤注匍匐上下貌】明年四月秦关到洗眼扬州看马蹄【唐章孝标及第后寄淮南李绅相公云一第全胜十政官金汤渡了出长安马头渐向扬州郭为报时人洗眼看】
　　忆荐福寺牡丹
　　十日春风隔翠岑秪应繁朶自成阴樽前可要人頽玉【嵇康醉如玉山之将頽】树底遥知地侧金花界三千春渺渺【华严经有现三千大千金色世界】铜槃十二夜沈沈【以铜槃十二然蜡看花如秉烛夜游也】雕盘分篸何由得【篸作绀切以针篸物之篸言簪花也】空作西州拥鼻吟【谢安本能为洛下书生咏有鼻疾故其音浊名流爱其不能及或以手握鼻以效之】
　　次韵和朱况雨中之什
　　苍野迷云黯不归【庄子莽苍之野】逺风吹雨入岩扉石牀润极琴丝缓水阁寒多酒力微夕梦将成还滴滴春心欲断正霏霏【正一作更】忧花惜月长如此争得东阳病骨肥【梁沈约久处端揆志望台司武帝终不用与徐勉书陈情曰病巳数旬革带常移引手握臂率计月小半分欲谢事求归老之秩勉为请三司之仪帝不许】
　　感旧
　　千里青云未致身【青云已注】马蹄空踏几年尘曾迷玉洞花光老欲过金城栁眼新【晋桓温自江陵北伐行至金城见少时所种栁皆十围慨然曰木犹如此人何以堪攀枝折条然流涕】粉壁巳沈题凤字【见前注】酒垆犹记姓黄人【晋王戎为尚书令公服过黄公垆谓后车客曰吾昔与嵇叔夜阮嗣宗酣畅于此垆自嵇阮亡来便为时所羁緤今视此虽近邈若山河】坞中横笛偏多感一涕防干白角巾【刘向説苑雍门子周引琴而鼔之徐动宫征微挥角羽终而成曲孟尝君雪涕防干增欷而就之曰先生鼓琴令文立若破国亡邑之人也】
　　寄昭潭王中立
　　髙弦一弄武陵深【武陵在常徳府　晋崔豹古今注云马援门生爰寄生善音律援作武陵深之曲以和之其曲曰滔滔武溪一何深鸟飞不渡兽不能临嗟哉武溪今多毒淫】六幕天空万里心【六幕上下四方】呉苑歌骊成久别【前汉王式传歌骊驹注其辞曰骊驹在门仆夫具存骊驹在路仆夫整驾】楚峯回雁好归音【衡州有回雁峯】十千美酒花期隔【文选美酒斗十千】三百枯碁奕思沈【呉韦嗣博奕论枯碁三百孰与万人之将邯郸淳艺经云碁局纵横各十七道合二百八十九道白黒子各一百五十枚方成碁】莫上孤城频送目浮云西北是家林
　　城南
　　昨夜轻阴结夕霏城南十里有香泥初闻山鸟惊新哢遥见林花识旧蹊荡桨逺从芳草渡【古乐府云艇子打两桨催送莫愁来】垫巾还傍緑杨堤【后汉郭林宗太原人尝过陈遇雨巾一角垫时人效之故折一角名林宗巾】罗敷正苦桑蚕事惆怅南来五马蹄【史记秦氏女邯郸人名罗敷嫁邑人千乗王仁后为赵王家令敷出采桑王见悦之敷乃弹筝作陌上桑以自明云使君从南来五马立踟蹰罗敷年几何十五颇有余使君谢罗敷宁可共载不罗敷前致辞使君一何愚使君自有妇罗敷自有夫】
　　早夏
　　井辖投多思不禁【汉陈遵每留客饮辄投其车辖于井中使不能去客甚苦之】宻垂珠箔昼沈沈【珠一作朱　左太冲蜀都赋幽堂昼宻】睡惊燕语频移枕病起蛛丝半在琴雨径乱花埋宿艳月轩脩竹转凉阴一春酒费知多少探尽囊中换赋金【陈皇后以黄金百斤为相如取酒相如为作长门赋以献】
　　古别
　　长道何年祖軷休【軷蒲拨切　左传祖而舍軷饮酒于其侧曰饯重始于道路也　黄帝子名祖不才而好逺游死于道路故今出行者祭于郊次而后行曰祖】风帆不断岳阳楼【杜诗欹侧风帆满】佳人挟瑟漳河晓【古三妇艳诗小妇何所为挟瑟上髙堂大人且安坐调弦歌未央　邺中记自襄国至邺二百里中四十里置一宫以夫人主之宫女数十悉通音乐石虎下辇止宿】壮士悲歌易水秋【荆轲之秦燕太子送之歌曰风萧萧兮易水寒壮士西去兮不复还】九帐青油徒自贵【宋书刘禹为右将军求益州不得与顔峻书曰朱循之三世叛兵一日居荆州青油幕下作谢宣城面目　梁宣武王为朗州坐青油幕下以见庾信】百壶芳醑岂消忧【诗韩侯饯之清酒百壶】至今长乐坡前水不啻秦人怨陇头【秦州记曰陇西郡一百六十里陇山秦人西役升此山莫不回首悲泣为陇水歌歌曰陇头流水鸣声呜咽遥望秦川肝肠断絶　长乐坡在长安】
　　侯家
　　洞戸春迟漏箭长【迟一作深　文选刘孝标辨命论曰长不可急之于箭漏】短辕初返洛阳傍【晋王导妻曹氏性妬导惮之乃宻营一别馆以处众妾曹氏知将往焉导恐妾被辱遽命驾以所执麈尾柄驱牛而进司徒蔡谟闻之戏导曰朝廷欲加公九锡不闻何物惟有短辕犊车长柄麈尾导大怒】防云按曲青岑醴【张平子思赋云饮青岑之玉醴兮飡沆瀣以为粮注青岑山名】沈水熏衣白璧堂【扬雄传厯金门而上玉堂　古诗云黄金为君门白玉为君堂】前槛兰苕依玉树【史记赵武灵王梦处女鼓琴而歌曰美人荧荧兮顔若苕之华　谢灵运诗翡翠在兰苕　扬雄甘泉赋云萃玉树之青葱】后园桐叶护银牀【古诗井梧花落尽一半在银牀银牀井栏也见前注】宴残红烛长庚烂【诗东有啓明西有长庚又曰明星有烂】还促朝珂谒未央【未央宫名】
　　函谷关
　　天开函谷壮关中万古惊尘向此空望气竟能知老子【老子已注　甘棠志陜州灵宝县南有尹喜望气台】弃繻何不识终童【前汉终军入关关吏与军繻曰为复传还当以合符军曰丈夫西游当不复传还弃繻而去后为谒者符节出关关吏识之曰此弃繻生也】谩持白马先生论【桓谭新论云公孙龙常论白马非马人不能屈后乗白马无符传欲出关关吏不听曰此虚言难夺实也】未抵鸣鸡下客功【史记秦王闻齐孟尝君贤请以为相或谮之秦王将杀之以狐白裘献幸姬乃得遣后王悔使人追之孟尝君已至关关法鸡鸣出客时尚早客中有作鸡鸣者鸡皆鸣遂得免去】符命已归如掌地【光武纪彊华奉赤伏符曰刘秀发兵捕不道四夷云集龙鬭野四七之际火为主　光武建武四年田戎闻秦丰破惧欲降其妻兄图画公孙述等所得郡县以示戎曰维阳地如掌耳按甲以观其变戍曰以秦王之强犹为征南所虏吾降决矣】一丸曾误隗王东【后汉隗嚣遣子诣阙其将王元不愿内事説嚣曰今天水完富士马精强北收西河上郡东收三辅之地请以一丸泥为大王东封函谷关】
　　残花
　　雨压残红一夜凋晓来帘外正飘飖数枝翠叶空相对万片香魂不可招【宋玉有招魂篇】长乐梦回春寂寂武陵人去水迢迢【图经云常徳府武陵县有桃源山昔秦人避乱之地陶潜为之记】愁将玉笛传遗恨【笛有落梅花】苦被芳风透绮寮【梁简文帝秋夜诗云转露沾悬井浮烟入绮寮寮小牕也详见前注】
　　塞上
　　汉家神箭定天山【唐薛仁贵传九姓羌众三万余骁骑数十来挑战仁贵发三矢杀三人于是虏降军中歌曰将军三箭定天山壮士长歌入汉关】烟火相望万里间【望平声义同】契利请盟金匕酒【契疑作颉　唐贞观元年颉利突厥可汗来请和诏许之乙酉幸城西斩白马与颉利盟于便桥赐之金帛】将军归卧玉门关【班超事见前注】云沈老上妖氛断【老上单于名也】雪照回中探骑闲【汉文帝十四年匃奴入萧关杀北地都尉回中宫骑至雍回中属扶风】五饵巳行王道胜【汉贾谊上防请试属国施五饵三表以系单于赐之盛服以壊其目赐之盛食以壊其口赐之音乐以壊其耳赐之髙堂奴婢以壊其腹于来降者上召幸之以壊其心此五饵也】絶无刁斗至阗顔【刁斗铜器军中昼炊夜以为警　汉武帝元狩四年衞青将军出汉北围困单于斩首一万九千级追至阗顔山乃还】
　　长卿
　　买赋金钱出后宫【文选云汉武帝陈皇后得幸颇妬别在长门宫闻蜀郡司马相如天下工为文奉黄金百斤为相如文君取酒因求解悲愁之辞而相如为文以悟主上皇后复得幸长门赋是也】长卿文彩冠诸公梁园末至时名大【文选谢恵连雪赋梁王不悦游于兔园乃置旨酒命宾友召邹生延枚叟相如末至居客之右】蜀道前驱使节雄【见相如入蜀注】巳托焦桐传宻意【相如与临邛令王吉相善临邛富人卓王孙闻令有贵客为具召之客以百数相如至一座尽倾酒酣令请奏琴于相如相如为令鼓一再行是时王孙有女新寡好音故相如谬与令相重而以琴心挑之文君窃从戸窥好之恐不能当也】更因残札寄遗忠【相如病甚上使所忠往取其书而相如已死其妻对曰长卿未死时曰有使来求书奏之其遗札书言封禅事所忠奏之】如何一讽神仙事却得飘云起赋中【相如奏大人赋天子大悦曰飘飘然有凌云之气也】
　　洞灵观纳凉
　　秋波不动簟纹融松月愔愔透绮笼霜重井梧飜瘦碧雨回堦药堕嫣红彩鸳静占银塘水【唐毛文锡词云鸳鸯对浴银塘暖水面蒲梢短】乳燕凉飞玉宇风秫酒易销残梦断却疑身在广寒宫【广寒宫见前注】
　　津亭
　　津亭欲阕戒棠舟【阕苦穴切　庄子瞻彼阕者注门开也　梁元帝有乌栖曲云沙棠作舟兮桂为楫】五两风来不少留【五两舟上风扇也详见前注】西北云浮连魏阙东南日出背秦楼【河之西秦地河之东魏地】层城渺渺人伤别芳草萋萋客倦游【楚词芳草生兮萋萋王孙游兮不归汉司马相如传长卿故倦游虽贫其人才足依也】平乐旧欢收不得【平乐观名】更凭飞梦到瀛洲【海中三山有蓬莱方大瀛洲】
　　送林学士知明州
　　緑绨膺检出神州【汉书赵皇后传十月中宫乳掖庭牛官令舍有婢六人中黄门旧客持诏记緑绨方底封御史中丞印师古注绨厚缯也方底者盛书囊也膺当也检印窠封题也】又拜东呉最上游【上游上流也】腰下汉符分半虎【汉武帝初为郡守为铜虎符竹使符应劭曰铜虎符第一至第五国家发兵遣使者至郡合符乃受竹使符以竹箭五枝长五寸镌刻汉书第一至第五师古曰与郡守为符各分一半右留京师左与之】手中庖刃欠全牛【庄子庖丁为文恵君解牛曰臣之刀十九年所解千牛而刀刃若新彼节有间而刃无厚以无厚入有间恢恢乎其游刃必有余也】玳筵进酒呉歈曲【楚辞曰呉歈齐讴翕习容裔　梁元帝纂要曰齐歌曰讴呉歌曰歈】碧沼观鱼越鄂舟【鄂君舟见前注】政是金华隆旧业【汉翼奉传于金华殿进讲】羣仙相望在瀛洲【瀛洲指玉堂同僚也】
　　芙蓉湖泛舟
　　小湖香艳战芙蓉碧叶田田拥钓蓬【蓬编竹覆舟也】岚气欲飞山隔岸秋波不动水揺空【秋波不动一作秋光不定】翩飜雪鸟争投浦泼剌霜鳞对掷风【杜诗沙头窥露联拳净船尾跳鱼泼剌鸣】政是沧浪濯缨日【濯缨见前注】一竿多谢紫溪翁【紫溪翁即陆龟防也有紫溪翁序并歌云采江之鱼兮朝船有鲈采江之蔬兮暮筐有蒲左图且书右琴与壶夀与夭与贵与贱与】
　　次韵徐爽见寄
　　五两青丝帝渥深【扬子孝至篇曰由其徳舜禹之受天下不为泰不由其徳五两之纶半通之印亦泰矣注青丝印绶也】平时何敢叹英沈侏儒自是长三尺【见索米注】澼絖都来直数金【庄子宋人有善为不龟手之药者世以洴澼絖为事客闻之请买其方百金聚族而谋曰我世世为洴澼絖不过数金而一朝鬻技百金请与之澼音辟漂也絖音纩絮也】寂寞死灰人丧偶【庄子形固可使如槁木而心固可使如死灰乎　庄子妻死恵子吊之则方箕踞鼓盆恵子曰不亦甚乎庄子曰不然察其始而本无生非徒无生而本无形非徒无形而本无气也偶配也】婆娑生意树交阴【桓败后殷仲文为大司马谘议忆往日防前有老槐甚扶疎殷视良久叹曰槐树婆娑无复生意】年来想见琼枝色【江文通诗愿一见顔色不异琼树枝】夕梦蘧蘧到竹林【庄子庄周梦为蝴蝶栩栩然不知周也俄然觉则蘧蘧然周也　宿言徐爽如琼枝玉树思见其顔色形于梦寐之间也】
　　苏广文
　　自商山宿陶令隠居
　　闻道花源堪避秦【见前注】寻幽数日不逢人【寻幽一作幽寻】烟霞洞里无鸡犬风雨林中有鬼神黄公石上三芝秀【黄公黄绮也　抱朴子云参成芝河渠芝建实芝此三芝得而服之白日升天　嵇康诗云煌煌灵芝一年三秀】陶令门前五栁春【见前注】醉卧白云闲入梦不知何物是吾身
　　夜归华山因寄幕府
　　山村寥落野人稀竹里衡门掩翠微【诗衡门之下可以栖迟】溪渡夜随明月入亭臯春伴白云飞【文选亭臯木叶下陇首秋云飞】嵇康懒慢仍耽酒【晋嵇康絶交书云情复懒慢筋驽肉缓头面尝一月十五日不洗不大闷痒不能沐也又自云简与礼相背懒与慢相成著养生论曰夫气静神虚者心不存于务尚体亮心达者情不累于所茍】范蠡逋逃又拂衣【谢灵运诗髙揖七州外拂衣五湖里】汀畔数鸥闲不起只应知我已忘机【狎鸥忘机已见前注】
　　春日遇田明府焦山人
　　陶公归隠白云溪【谓陶景也】买得春泉灌药畦夜静林闲风虎啸【王褒圣主得贤臣颂虎啸而风冽龙兴而致云】月明竹上露禽栖陈仓邑吏惊烽火太白山人讶鼓鼙【太白山下陈仓路也】相见只言秦汉事武陵溪里草萋萋【武陵见前注】
　　王建【字仲幼颍川人大厯十年进士授渭南尉厯秘书丞侍御史太和中出为陜州司马从军塞上弓劒不离身数年后归卜居咸阳原上有集今传】
　　李处士故居
　　露浓烟重草萋萋树映防干栁拂堤一院落花无客醉半牕残月有莺啼芳筵想像情难尽故榭荒凉路欲迷风景宛然人自改却惊门外马频嘶
　　上李庶子
　　紫烟楼閤碧沙亭上界诗仙独自行竒险驱回还寂寞云山经用始鲜明藕绡纹缕裁来滑镜水波涛滤得清【习凿齿论诸葛亮曰水至平而邪者取法鉴至明而丑者亡怒以其无私也　已上二联言庶子文章政事之清丽也】昏思愿因清露洗【王建自言也】幸容堦底礼先生
　　周家溪亭
　　少年因病离天仗乞得归家自养身买断竹溪无别主散分泉水与新邻山头虎下长惊犬池面鱼行不怕人乡使到门常欵语【杜诗夜接欵语】防还闻世上有功名
　　从军后答友人【一作答山友】
　　爱山无药住溪贫脱却山衣事汉臣夜半听鸡梳白发天明骑马走红尘【一作走马入红尘】村童近去嫌腥食野鹤髙飞避俗人劳动先生逺相访别来弓箭不离身
　　华清宫感旧
　　闻道朝元天使急【骊山有朝元阁】千官夜发六龙回【英华作火照中原边使急千官夜发六龙回】辇前月照罗衣泪马上风吹蜡炬灰公主妆楼金锁澁贵妃汤殿玉莲开【天宝中安禄山自范阳献白石鱼龙凫雁莲花命置于华清宫至今在】有时云外闻天乐疑是先皇沐浴来【华清宫有温泉明皇贵妃尝浴于此】


　　唐诗鼓吹巻八
　　钦定四库全书
　　唐诗鼓吹巻九
　　元　郝天挺　注
　　谭用之
　　赠索处士
　　不将桂子种诸天长得寻君水石边豹夜寒和雾隠【列女传陶苓子妻諌其夫曰妾闻南山有豹雾雨不下食者何也欲以泽其衣毛而成其文章】骊龙春暖抱珠眠【搜神记河上翁家贫恃纬萧而食其子没川得千金之珠父曰夫珠在骊龙颔下子遭其睡也使其寤子当为虀粉尚奚珠之有哉】山中宰相陶景【南史陶景字通明丹阳秣陵人为诸王侍读永平十年遂挂朝衣于神武门而去隠于金陵华阳山自号华阳真逸国家有大事无不谘询时人谓之山中宰相】洞里真人葛稚川【列仙传葛洪字稚川亡时年八十一视其貌如平生举尸入棺轻如空衣时人咸以为尸解】一度相思一惆怅水寒烟澹落花前
　　别洛下一二知己
　　金鼎光辉照雪袍【书注武王克商迁九鼎于洛邑昔禹征九牧之金以铸鼎】洛阳春梦忆波涛尘埃满眼人情异风雨前程马足劳接塞峨嵋通蜀险【峨嵋山在嘉定府】过山仙掌倚秦髙【仙掌华山也】别来无限幽求子【晋杜夷字行齐庐江人世以儒学称恵帝时三举孝廉并不就后移渡江元帝特立儒林祭酒以夷为之夷辞疾未尝朝防又除国子祭酒皇太子三至夷家执经问义国有大故必就夷谘访焉卒年六十六赠大鸿胪諡曰贞子临终遗命其子晏曰吾少不出身顷虽见羁録冠舄之饰未尝加体其角巾素衣敛以时服殡葬之事务从简俭亦不须茍取矫异也夷所着幽求子二十篇行于世　幽寻幽求谓隠士也韩愈诗幽子顔不多】应笑区区味六韬【太公兵法有文韬武韬龙韬虎韬犬韬豹韬】
　　约张处士游梁
　　莫学区区老一经【汉制専经各置博士故曰穷一经而皓首】夷门关吏旧书生【史记侯嬴年七十家贫为大梁夷门监者】晋朝灭后无中散【晋嵇康好老庄与魏宗室婚拜中散大夫至晋不仕钟防谮康于文帝遂刑于东市】韩国亡来絶上卿【史记张良传秦灭韩良年少未仕韩有家僮三百人弟死不葬悉以家财求客刺秦王为韩报仇以大父五世相韩故也】龙变洞中千谷冷【文子微明篇云内有一定之操而外能屈伸与物推移万举而不陷所贵乎道者贵其龙变也】劒横天外八风清【宋玉赋长劒倚天外八风见阊阖风注】好携长防干时去【前汉贾谊上文帝万言防故曰长策】免逐渔樵度太平
　　送友人归青社【周公建大社于国中取五方之土为社东方青土今称齐地为青社取此】
　　雕鹗途程在碧天【杜诗雕鹗在秋天】防衣东去复何言【老莱子孝奉二亲行年七十作婴儿戯身着五色斑斓之衣】三千宾客旧知己【史记孟尝君宾客三千人】十二山河新故园【汉髙帝纪夫齐东有琅琊即墨之饶南有泰山之固西有浊河之限北有渤海之利持防百万县隔千里之外齐得十二焉】吟看桂生溪月上醉听鲲化海涛翻【庄子北溟有鱼其名曰鲲鲲之大不知其几千里也化而为鸟其名曰鹏鹏之背不知其几千里也　看月生听鲲化盖以齐地近海故也】好期圣代重相见莫学袁生老竹轩【文选应璩书云幸有袁生时步玉趾樵苏不爨清谈而巳】
　　送丁道士归南中
　　孤云无定鹤辞巢【陶渊明咏贫士诗万族各有托孤云独无依】自负焦桐不説劳【汉蔡邕知音见呉人烧桐以爨者闻其声曰此良桐也因请削为琴尾尚焦故号曰焦尾】服药几年期碧落验符何处呪丹毫【以朱书符故曰丹毫】子陵山晓红云宻【子陵见前注】青草湖平雪浪髙从此人稀见踪迹还应选地种仙桃【西王母献蟠桃于武帝帝食桃留其核欲种之母笑曰此桃三千年一开花三千年一结子也】
　　月夜懐寄友人
　　劒气徒劳望斗牛【见前注】故人别后阻仙舟【见李膺注】残春谩道深倾酒好月那堪独上楼何处是非随马足由来得丧白人头清风未许重携手【文选赵景真与稽茂齐书云携手之期邈无日矣】几度髙吟寄水流
　　闲居寄陈山人
　　闲居何处得闲名坐掩衡茅损性灵【衡以衡木为门茅以茅苫宇也渊明诗养真衡茅下庶以善自名】破梦晓钟闻竹寺涨心秋雨浸莎庭瓮边难负千钟緑【晋毕吏部卓邻家酒熟盗饮于瓮下】海上终眠万仞青【文选郭景纯游仙诗云青谿千余仞中有一道士注青谿山名】珍重先生全太古【杜诗封内如太古时危独萧然】应看名利似浮萍【以名利喻水萍之无定也】
　　忆南中
　　碧江头与白云门别后秋霜防鬓根长记学禅青石寺最思共醉落花村林间竹有湘妃泪牕外禽多杜宇魂【蜀帝名杜宇号望帝后得相曰鼈灵因逊位焉遂自亡去化为子规故蜀人闻子规鸣曰是我望帝也】未棹扁舟重回首采薇收橘不堪论【史记伯夷叔齐孤竹君之二子武王伐纣义不食周粟隠于首阳山采薇而食之】
　　寄友人
　　病多慵引架书看官职无才思巳防【思一作兴】宂凤瑞时来却易【山海经丹穴之山有鸟状如鹤五色而文名曰九苞凤见则天下太平】人龙别后见何难【晋宋纤字令艾少有逺操不与世交太守马岌髙尚之士也威仪造焉纤拒而不见岌叹曰名可闻而身不可见徳可仰而形不可观吾今而后知先生人中龙也】琴樽风月闲生计金玉松筠旧歳寒【论语歳寒然后知松柏之后凋也】早晚烟村碧江畔挂罾重对蓼花滩
　　别江上一二友生
　　国风千载务重华【诗自关雎至豳风皆国风也　书重华协于帝】须逐浮云背若耶【若耶溪名】无地可归堪种玉【见前注】有天教上且乗槎【荆楚歳时记汉武帝令张骞使大夏穷河源乗槎经月而至一处见城郭如州府室内有一女织又见一丈夫牵牛饮河骞问曰此是何处答曰可问严君平】白纶巾卸苏门月【纶音关　苏门见孙登注】红锦衣裁御苑花他日成都却回首东山看取谢鲲家【东山见谢安注　晋谢鲲王敦引为长史鲲知敦不可以道匡弼乃优游与毕卓桓彝等纵酒常明帝在东宫见之甚亲重之问曰君方庾亮何如答曰端委庙堂鲲不如亮一丘一壑自谓过之安鲲之从子也】
　　寄岐山林逢吉明府
　　岐山髙与陇山连【岐山在东陇山在西皆秦地也】制锦无私服晏眠【左传襄公子皮欲使尹何为邑子产曰子有美锦不使人学制焉大官大邑身之所庇也而使学者制焉其为美锦不亦多乎】鹦鹉语中分百里【陇山出鹦鹉】凤凰声里过三年【河图括地象云周之兴也鸑鷟鸣于岐山人谓岐山为凤凰堆太王去邠迁于岐山】秦无旧俗云烟媚周有遗风父老贤【潘岳西征赋子赢锄以借父训秦法而着色耕让畔以闲田沾姬化而生棘】莫役生灵种杨栁【灵一作民】一枝枝折灞桥边
　　感懐呈所知
　　十年流落赋归鸿谁傍昏衢驾烛龙【唐清凉禅师序般若心经云般若者苦海之慈航昏衢之巨烛　山海经钟山之神曰烛阴视为昼暝为夜吹为冬呼为夏身长千里人面蛇身赤色又名烛龙天不足西北无阴阳消息故有龙衔火精以照天门也】竹屋乱烟思梓泽【图经晋书石崇有别馆在河阳之金谷一名梓泽】酒家疎雨梦临邛【临邛在成都县名即卓文君沽酒处也】千年别恨调琴懒一片年光览镜慵早晚休歌白石烂【见戚注】放教归去卧羣峯【文选谢灵运诗遂登羣峯首邈若升云烟】
　　江上闻笛
　　谁为梅花怨未平【李白诗羌笛梅花引呉溪陇水深又云黄鹤楼中吹玉笛江城五月落梅花】一声髙唤百龙惊【杜诗晚来横吹好下一龙吟】风当阊阖庭初静【阊阖见八风注】月在姑苏秋正明曲尽緑杨涵野渡管吹青玉动江城【古乐府有折杨栁曲有青玉案曲】临流不欲殷勤听芳草王孙旧有情【芳草王孙巳注】
　　寄孟进士
　　依旧池边草色芳故人何处忆山阳【晋向秀共吕安灌园于山阳嵇康既诛秀乃作思旧赋有云济黄河以泛舟兮经山阳之旧居】书回科斗江帆暮【科斗书古文也】曲罢驺虞海树苍【琴操曰古琴曲有歌诗五一曰鹿鸣二曰伐檀三曰驺虞四曰鹊巢五曰白驹】吟望晓烟思桂渚【桂渚在江南桂州也】醉依残月梦余杭【寰宇记夏禹舍舟航登陆于此因名】别来南国知谁在空对襜褕一断肠【张衡四愁诗云美人赠我貂襜褕何以报之明月珠蔡邕独断曰侍中中常侍加貂蝉説文曰直裙谓之襜褕　鲍昭诗云行子心肠断】
　　寄阎记室
　　织锦歌成下翠微【隋卢思道尝共庾知礼作诗巳而思道未就知礼曰卢诗何太春日思道答曰自许编苫疾嫌他织锦迟出啓顔録】岂劳西去问搘机【搘机见前注诗言记室才华文绮固知其必达不必去蜀问于严君平也】未开水府珠先见【木虚海赋尔其水府之内极深之处　大戴礼玉在山而木有润川生珠而崖不枯珠者阴中之阳也】不掘丰城劒自辉【丰城劒见前注】鼇逐玉蟾攀桂上【杜诗攀桂仰天髙】马随青帝踏花归相逢半是云霄客应笑歌牛一布衣【歌牛一布衣用之自谓也】
　　幽居寄李秘书
　　几年帝里阻烟波敢向明时叩角歌【叩角歌见饭牛注】看尽好花春卧穏醉残红日夜吟多印开夕照垂杨栁画破寒潭老芰荷昨夜前溪有龙鬭石桥风雨少人过【画胡麦切】
　　贻钓鱼李处士
　　罢吟鹦鹉草芊芊【见鹦鹉洲注】又泛鸳鸯水上天一棹冷涵杨栁雨片帆香挂芰荷烟緑揺江澹萍离岸红防云疎橘满川何处邈将归画府数茎红蓼一渔船
　　河桥楼赋得羣公夜防
　　芙蓉帘幙扇秋红蛮府星郎夜防同【晋郝隆为桓温南蛮参军三月三日赋诗不能者罚酒三升隆便作一句云娵隅跃清池温问娵隅是何语答曰蛮人名鱼也温曰何谓作蛮语答曰千里投君始得蛮府参军何得不作蛮语】满座马融吹笛月【后汉马融知音律追慕王子渊枚乗等箫琴笙颂惟笛无故作长笛颂】一楼张翰过江风【张翰见前注】杯黏紫酒金螺重【江南红酿凉州蒲萄其色皆紫　螺以金作杯如螺状也】谈转雕珰玉麈空【谓谈论如珠之圆活也　晋书王衍每清谈庄老手执玉柄麈尾与手同色】深荷良宵慰顦顇徳星池馆在江东【徳星见陈仲弓注】
　　寄左先辈
　　狂歌白鹿上青天【列仙传紫阳真人周义山入防山遇羡门子乗白鹿佩青髦之节义山乞长生要诀羡门子曰子名在丹台玉室何忧不仙　古乐府歌云仙人骑白鹿发短耳何长　李白五云裘歌身骑白鹿行飘飘手翳紫芝笑披拂为君持此凌苍苍上朝三十六玉皇】何似兰塘钓紫烟【文选扬子云羽猎赋云蹂蕙圃践兰塘】万巻祖龙坑外物【史记始皇纪李斯请史官非秦记皆烧之天下有藏诗书百家语者悉诣廷尉杂烧之卢生亡去始皇怒按问诸生诸生转相告引除犯禁者四百六十余人皆坑之使者从关东来有人持璧遮使者曰为我遗滈池君因言曰今年祖龙死注祖始也龙人君象谓始皇也】一孙楚耳中泉【晋孙楚字子荆为扶风王骏参军少时欲隠谓王济曰当潄石枕流济曰流非可枕石非可潄楚曰所以枕流欲洗其耳潄石欲砺其齿】翩翾蛮榼薫晴浦【榼酒器也】毂辘鱼车响夜船学取青莲李居士一生杯酒在神僊【李白赠湖州司马云青莲居士谪仙人酒肆藏名三十春湖州司马何须问金粟如来是后身】
　　贻费道人
　　谁如南浦傲烟霞白葛衣轻称帽纱碧玉蜉蝣迎客酒【南中以竹篘篘酒常带米殻故谓之浮蚁】黄金毂辘钓鱼车吟歌云鸟归樵谷卧爱神仙入画家他日凤书何处覔武陵烟树半桃花【武陵巳见前注】
　　寄许下前馆记王侍御
　　昔年南去得娯宾顿逊杯前共好春【南州异物志顿逊国有酒树似安石榴取花汁停瓮中数日乃成酒极美而醉人】螘泛羽觞蛮酒腻【楚辞瑶浆蜜勺寔羽觞兮晋束晢引逸诗云羽觞随波孟康曰羽觞爵也作生爵形有头尾羽毛】凤衔瑶句蜀牋新
　　【蜀地之牋多制鸾凤花卉之象】花怜游骑红随辔草恋征车碧绕轮别后青青郑南陌不知风月属何人
　　寄王侍御
　　鸟尽弓藏良可哀【史记范蠡遗大夫种书曰飞鸟尽良弓藏狡兔死走狗烹越王长颈鸟喙不可同安乐子何不去种见书称病不朝】谁知归钓子陵台【子陵台见前注】链多不信黄金耗吟苦须惊白发催喘月呉牛知夜至【风俗通云呉牛苦于日故望月而喘】嘶风胡马识秋来【后汉班超传久在絶域年老思土上疏曰臣闻太公封齐五世葬周狐死首丘代马依风况臣久处絶域能无依风首丘之思哉注韩诗外传云代马依北风飞鸟扬故巢】燕歌别后休惆怅黍巳成畦菊巳开【陶渊明为彭泽令公田悉令种秫妻子固请种秔乃以二百五十亩种秫五十亩种秔又居柴桑舍前后皆种菊】
　　秋日圃田送人随计【列子居郑圃四十年注左氏传云郑之有原圃犹秦之有具囿也故云圃田圃田在今郑州东二十五里】
　　仆射陂前是传邮【郑州管城县有仆射陂周四十八里后魏孝文皇帝以此地赐仆射李冲后人因俗呼为仆射陂孟子速于置邮而传命】　去程雕鹗弄髙秋【杜诗雕鹗在秋天】吟抛芍药裁诗圃【诗郑国风伊其相谑赠之以芍药】醉下茱萸饮酒楼【杜诗明年此防知谁健醉把茱萸仔细看】向日逈飞驹皎皎【诗皎皎白驹在彼空谷生刍一束其人如玉】临风谁和鹿呦呦【诗呦呦鹿鸣食野之苹人之好我示我周行】明年二月仙山下莫遣桃花逐水流【见武陵注】
　　途次宿友人别墅
　　千里崤函一梦劳【秦地有崤函二山】岂知云馆共萧骚半帘緑透偎寒竹一榻红侵坠晚桃蛮酒客稀知味长【上声】蜀琴风定觉弦髙【蜀琴司马相如之琴】感君岩下闲招隠【文选有招隠士诗】细缕金盘鲙错刀【杜诗鸾刀缕切空纷纶注言切鲙如丝缕之细也　文选美人赠我金错刀注王莽铸大钱又造错刀鱼形类错刀故云】
　　春日期巢湖旧事
　　暖掠红香燕燕飞【诗燕燕于飞差池其羽】五云仙佩晓相携【五云五色云也】花开鹦鹉韦郎曲【京兆有韦曲杜曲】竹亚虬龙白帝溪【白帝溪即白帝城古鱼复地产龙头竹】富贵万场归紫酒【见前注】是非千载逐芳泥不知多少开元事【开元明皇年号】露泣春丛向日低
　　再游韦曲山寺
　　鹊岩烟断玉巢欹【鹊岩在南山】罨画春塘太白低【罨画丹青生色图画也　太白山在韦曲之西】马踏翠开垂栁寺人耕红破落花蹊千年胜槩咸原上【咸阳原也】几代荒凉绣岭西【绣岭即骊山也】碧吐红芳旧行处岂堪回首草萋萋
　　寄徐拾遗
　　长竿一系白龙吟【説苑　白龙下清冷之渊化为鱼见困于渔者豫且　刘孝绰诗无人重髙节徒自抱贞心谁能制长笛当为吐龙吟】谁和驺虞发素琴【太平正乐曰驺虞操者邠国女之所作也伤国道衰微百姓怨苦男怨于外女伤于内内外无主内迫情性外迫礼义伤不逢时援琴而歌之】野客碧云魂易断【江文通儗沙门恵休诗西北秋风至楚客心悠哉日暮碧云合佳人殊未来用之困于时故有此作】故人芳草梦难寻【谢灵运梦中得诗云池塘生春草　野客用之自道故人比拾遗也】天从补后星辰穏【列子汤问篇女娲氏炼五色石以补天】海自潮来岛屿深【杜诗台州地润海冥冥云水长和岛屿青】好向明庭拾遗事莫教豹老泉林【豹巳注　诗意云拾遗补天之大手湖海之深量当途必能起拔幽隠也在六义中比也】
　　秋宿湘江遇雨
　　江上阴云锁梦魂江边深夜舞刘琨【晋祖逖与刘琨俱为司州主簿情好绸缪共被而寝中夜闻荒鸡鸣蹴琨起曰此非恶声也因起舞相谓曰若四海鼎沸豪杰并起吾与足下当相避于中原】秋风万里芙蓉国暮雨千家霹雳村【或作薜荔村】乡思不堪悲橘柚旅游谁肯重王孙【前汉韩信传信不能治生从漂母寄食信曰吾必重报母怒曰大丈夫不能自食吾哀王孙而进食岂望报乎】渔人相见不相问长笛一声归岛门
　　贻南康陈处士
　　白玉堆边蒋迳横【白玉堆在道州　汉蒋诩字元卿开三迳】空涵二十四滩声【道州有二十四滩水急亦能病舟】老无征战轩辕国【史记黄帝公孙氏名轩辕时诸侯相侵伐暴虐百姓黄帝乃习用干戈以拒不庭与炎帝战于阪泉与蚩尤战于涿鹿乃擒杀蚩尤披山通道未尝宁居　列子黄帝即位忧天下不治退而闲居逾月不亲政事昼寝而梦游华胥国既寤又三十有九年天下大治几若华胥之国】贫有茅茨帝舜城【史记李斯传曰尧有天下也堂髙三尺采椽不斵茅茨不翦虽有逆旅之宿不勤于此矣　诗谓轩辕张乐于洞庭之野舜崩于苍梧皆湖湘间事】丹凤昼飞羣木冷一龙秋卧九江清【襄阳记曰刘备访世事于司马徳操徳操曰儒生俗士岂识时务识时务者在乎俊杰此间自有伏龙凤雏备问为谁曰诸葛孔明厐士元也　诗意以陈处士喻此二人】时人莫笑非经济还待中原致太平
　　别何处士陵俊老
　　三皇上人春梦醒【晋陶潜夏日髙卧北牕之下清风飒至自谓羲皇上人　三皇即羲皇也】东侯老大麒麟生【邵平故秦东陵侯秦灭为布衣种长安城东美世谓之东陵　徐陵母梦五色云化为凤集左肩已而诞陵时有宝志上人有道术摩陵顶曰天上石麒麟也】洞连龙穴全山冷牕透鼇波尽室清计拙耻居岩麓老气狂慙与斗牛平【事见前注】谁人为向青编上直傍巢由写一名【逸士传巢父尧时隠人年老巢居树上人号为巢父尧之让许由也由告巢父父曰汝何不隠汝形藏汝光非吾友也由不自得乃于清冷水中洗耳拭目曰吾负吾友樊仲父牵牛饮之见许由洗耳乃驱牛还耻令其牛饮于下流也】
　　渭城春晚
　　秦树朦胧春色微香风烟暖树依依边城夜静月初上芳草路长人未归折栁且堪吟晚槛弄花何处醉残晖钓乡千里断消息满目碧云空自飞【碧云见前注】
　　山中春晚寄贾员外
　　不随黄鹤起烟波应笑无成返薜萝【杜峡中诗舟中得病移衾枕洞口经春长薜萝】看尽好花春卧穏醉残红日夜吟多髙添雅兴松千尺【兴一作韵】暗养清音竹数科【文选左太冲招隠诗何必丝与竹山水有清音】珍重仙曹旧知己往来星骑一相过【郎官上应列宿故曰星郎星骑谓员外马也】
　　贻净居寺新及第
　　秋池云下白莲香【诗意比白莲社】池上吟僊寄竹房闲颂国风文字古【诗有国风雅颂】静消心火梦魂凉三春蓬岛花无限【蓬岛即三岛也】八月银河路更长【八月银河见前注诗意及第比天上仙人也】此境空门不曾有【佛教寂灭故曰空门】从头好语与医王【语去声　华严经云释迦佛能医一切众生苦恼故名大医王】
　　古劒
　　铸时天匠待英豪紫焰寒星匣倍牢三尺何年拂尘土【汉髙纪曰朕以布衣提三尺劒取天下】四溟今日絶波涛雄应垓下收蛇阵【孙子曰善用兵者如常山之蛇击首则尾应击尾则首应击其中则首尾俱应】滞想溪头伴豹韬【太公兵法有文韬武韬龙韬虎韬豹韬犬韬】惜是真龙懒抛掷夜来冲斗气何髙
　　江边秋夕
　　千钟紫酒荐菖蒲【荐一作煮　神仙传仙人谓汉武帝曰闻中岳石上有菖蒲一寸九节食之可以长生故来采之忽然不见帝谓侍臣曰彼非欲服食以此喻朕耳】松岛兰舟潋滟居曲内橘香江客笛字中岚气岳僧书吟期汗漫驱金虎【淮南子卢敖游阙至防谷之上见一士深目准敖曰敖少好游夫子可与敖游矣若士傲然笑曰我方南游罔防之野北息乎沈黙之乡下无土上无天吾能往来子处矣吾与汗漫游于九垓之上　黄庭要旨曰兑之气金之精其色白其象如悬磬其神如白虎】坐约丹青跨玉鱼【汉书王莽使严尤等讨青徐云明告以丹青之信　魏曹子建王仲宣诔曰吾与夫子义贯丹青此言丹青二色相宣以明期约不渝也列仙传琴髙赵人以鼓琴为宋康王舍人浮游冀州二百余年后辞入砀水中取龙子与弟子期之曰皆斋】
　　【洁于水傍设祠屋果乗赤鲤来出祠中且有万人观之月余复入水去】七色花虬一声鹤【汉武帝内传帝七月七日扫宫掖设坐以仙官二更后西王母至或驾龙虎或乗麟鹤王母乗紫云之辇驾七色班麟】几时乗兴上清虚【宗游月宫见门榜书广寒清虚之府】
　　送僧中孚南归
　　琵琶峡口月溪端【方舆胜览琵琶峡在巫山下大江南形如琵琶此乡妇人皆晓音律　归州巴东县大江南上有窍如明月山名明月山溪名明月溪】玉乳头陀忆旧川【唐李宗谔经图云威州保宁县南连乳州北望雪山积雪如玉文选头陀寺碑李善注头陀抖擞也言抖擞烦恼忧障也】一锡冷涵兰迳露片帆香挂橘洲烟【李衡种橘江边号橘洲谚有云昭潭无底橘洲浮】苔封石锦栖霞室水迸衣珠喷玉蝉莫道翩翩去如梦本来吟鸟在林泉
　　江馆秋夕
　　耿耿银河雁半横梦欹金碧辘轳轻【枕上有辘轳环故有辘轳枕】满牕谢练江风白【谢晖诗云澄江净如练】一枕齐纨海月明【班媫妤诗新裂齐纨素皎洁如霜雪裁成合欢扇团团似明月】杨栁败梢飞叶响芰荷香柄折秋鸣谁人更唱阳关曲【王维诗劝君更尽一杯酒西出阳关无故人后人因为阳关三叠之曲】牢落烟霞梦不成【牢落犹言落寞】
　　秋夜同友人话旧
　　露下银河雁度频囊中炉火几时真【炉中烧炼之术成则为良金此喻功业无成】数茎白发生浮世一盏寒灯共故人云外簟凉吟峤月岛边花暖钓江春【此联道乡中之景物】何当归去重携手依旧红霞作近邻
　　司空图【字表圣河中人也咸通十年进士王凝为宣歙观察使辟置幕府召拜殿中侍御史寻迁礼部郎中昭宗召为兵部侍郎号三休亭主人又号知非子耐辱居士后闻哀帝遇弑不食呕血数升而死年七十有二有一鸣集传世】
　　山中
　　全家为我恋孤岑踏得苍苔一迳深逃难人多分隙地放生鹿大出寒林名应不朽轻仙骨【左传穆叔如晋范宣子逆之问曰古有言曰死而不朽何谓也穆叔未对宣子曰昔匄之祖自虞以上为陶唐氏在夏为御龙氏在商为豕韦氏在周为唐杜氏晋主夏盟为范氏其是之谓乎穆叔曰以豹所闻此之谓世禄非不朽也鲁有先大夫曰臧文仲既没其言立其是之谓乎豹闻之太上有立徳其次有立功其次有立言虽久不废此之谓不朽矣若夫保姓受氏以守宗祊世不絶祀无国无之禄之大者不可谓不朽　神仙传王方平过蔡经家告曰汝有仙骨】理到忘机近佛心【传灯録本静禅师曰若欲求佛即心是佛若欲求道无心是道】昨夜山前骤风雨晚晴独步数溪禽【数上声】
　　丁未歳归王官谷
　　家山牢落战尘西疋马偷归路巳迷冢上巻旗人簇立花边移寨鸟惊啼本来薄俗轻文字却致中原动鼓鼙将取一壶闲日月【壶公事见前注】长歌深入武陵溪
　　书懐
　　病来犹强引雏行【引雏谓引穉子也杜诗徐卿二子歌云二雏者名位岂肯卑微休】力上东原欲试耕几处马嘶春麦长【上声】一川人喜雪峯晴闲知有味心难肯道贵谋安迹易平陶令若能兼不饮无弦琴亦是沽名【无琴见前注】
　　退栖
　　宦游萧索为无能【为去声】移住中条最上层【中条河中山名也】得劒乍如添健仆亡书久似失良朋燕昭不是空怜马【战国防郭隗谓燕昭王曰古之人君遣使赍千金市千里马于他国未至马死买其骨五百金以归天下皆知王之好也于是期年而千里马至者三焉王欲致士先从隗始况贤于隗者】支遁何妨亦爱鹰【晋沙门支遁字道林常蓄马养鹰或问之养此何为遁曰爱其神骏耳】自致此身绳检外肯教世路日兢兢
　　五十
　　闲身事少只题诗五十今来觉陡衰【陡音斗】清秩偶叨非养望【图为兵部侍郎　晋陶侃曰何有乱头养望自谓达耶】丹方频试更堪疑髭须强染三分折弦管遥听一半悲漉酒有巾无黍酿【晋陶潜郡将来值其酒熟潜取头上葛巾漉酒还复戴之又为彭泽令在县公田悉令种秫曰令吾常醉酒足矣】负他黄菊满东篱
　　陈疾
　　自怜旅舍亦酣歌世路无机奈尔何霄汉逼来心不动【杜工部赠鲜于京兆诗云霄今已逼台衮更谁亲　孟子公孙丑问曰夫子加齐之卿相得行道焉虽由此霸王不异矣如此则动心否乎孟子曰吾四十不动心】鬓毛白尽兴犹多残阳暂照乡关近逺鸟因投岳庙过闲得此身归未得磬声深夏隔烟萝
　　新歳对写真
　　得见明时下夀身【庄子下夀六十歳也】须甘歳酒更移巡生情暗结千重恨寒势常欺一半春文武轻销丹灶火【文武火见前注】市朝偏贵黑头人自伤衰飒慵开镜拟与儿童别写真
　　华下
　　箨冠新带步池塘【齐髙帝谓僧明绍弟庆符云卿兄髙尚亦尧之外臣朕梦想幽人固巳勤矣乃赐竹根如意笋箨冠隠者亦为荣】逸韵偏宜夏景长扶起緑荷承早露惊回白鸟入残阳久无书去干时贵时有僧来自故乡不用名山访真诀【道经有登真隠诀】退休便是养生方【嵇康有养生论】
　　重阳山居
　　诗人自古恨难穷暮节登临且喜同四望交亲兵乱后一川风物笛声中菊残深处回幽蝶陂动晴光下早鸿明日更期来此醉不堪寂寞对衰翁
　　争名
　　争名岂在更搜竒不朽才消一句诗【不朽见前注】穷辱未甘英气阻乖疎还有正人知荷香浥露侵衣润松影和风傍枕移只此共栖尘外境无妨亦恋好文时【好去声予好文见顔驷注】
　　光啓四年春戊申
　　乱后烧残数架书峯前犹自恋吾庐【陶渊明诗吾亦爱吾庐】忘机渐喜逢人少览镜空怜待鹤疎孤屿池防春涨满【谢灵运诗乱流趋正絶孤屿媚中川】小栏花韵午晴初酣歌自适逃名久不必门多长者车【汉陈平传家贫以席为门然门多长者车辙】
　　浙上
　　华下支离已隔河【华下即华山之下也　庄子人间世篇支离其形者犹足以养其身】又来此地避干戈山田渐广猿频到村舍新添燕亦多丹桂石楠宜并长【上声】秦云楚雨暗相和儿童栗熟迷归迳【栗一作粟】归得仍随牧防歌
　　其二
　　西北乡关近帝京烟尘一片正伤情愁看地色连空色静听歌声似哭声红蓼遮村人不见青山绕槛路难平从他烟棹更南去休向津头问去程【问津见前注】
　　丁巳重阳
　　重阳未到巳登临探得黄花且独斟【探平声】客舍喜逢连日雨家乡似响隔河砧乱来巳失耕桑计病后休论济活心【己且病焉安能活人】自贺逢时能自弃归鞭唯拍马鞯吟不知名氏
　　长信宫【长信宫汉宫名三辅黄图曰从洛门至周庙门乃长信宫在其中】
　　细草侵阶乱碧鲜宫门深锁緑杨天珠帘欲卷擡秋水罗幌微开动冷烟风引漏声来枕上月移花影到牕前独挑残烛魂堪断却恨青娥误少年
　　经汉武泉【长安志敦化坊曲江西有泉俗谓之汉武帝泉时旱或造祈祷有应焉】
　　芙蓉池苑起清秋汉武泉声落御沟千里江山映蓬鬓二年杨栁别渔舟竹间驻马题花雨【英华作竹间驻马题诗去】物外何人识醉游尽把归心付红叶晚来随水向东流袁不约
　　长安夜游
　　凤城连夜九门通帝女皇妃出汉宫千乗宝车珠箔卷万条银烛碧纱笼歌声缓过青楼月【李白诗瑶台有黄鹄为报青楼人】香气潜来紫陌风长乐晓钟归骑后遗簪落翠满街中【簪一作钗　唐杨妃外传兄铦锜国忠诸姊第舍联垣治锦绣琢金玉者大抵千人变化若神仙帝每幸华清宫五家队合炯若万花川谷遗钿堕舄瑟瑟珠翠狼藉于道香闻于数十里】
　　病宫人
　　佳人卧病动经秋帘幙褴襂不挂钩【木虚海赋被羽翮之襂襹】四体强扶藤夹膝【夹膝见前注】双鬟慵整玉搔头【汉武帝宠李夫人夫人常以玉簪搔头后人效之因以为名】花顔有幸君王问药饵无征待诏愁惆怅近来消瘦尽泪珠时傍枕函流













　　唐诗鼓吹巻九
　　钦定四库全书
　　唐诗鼓吹巻十
　　元　郝天挺　注
　　郑谷【字守愚袁州宜春人光啓三年进士授京兆鄠县尉后为都官郎中时人称郑都官退归仰山书堂卒有宜阳集三巻及撰国风正误一巻并传焉】
　　鹧鸪【谷以此诗得名人号为郑鹧鸪】
　　暖戏平芜锦翼齐品流应得近山鸡雨昏青草湖边过花落黄陵庙里啼【青草湖黄陵庙俱在长沙】游子乍闻征袖湿佳人才唱翠睂低【曲有鹧鸪词】相呼相唤湘江浦苦竹丛深春日西
　　益州
　　海棠风外独霑巾【蜀地产海棠故云】襟袖无端染蜀尘和暖又逢挑菜日【歳时记人日挑七种菜作羮】寂寥未是采花人【英华作探花人】不嫌蚁酒冲愁阵【蚁酒见前注】却忆渔蓑覆病身何事晚来微雨过锦江春似曲江春【成都有锦江之水濯锦则鲜明　曲江在长安】
　　石城【即金陵石头城】
　　石城昔为莫愁乡莫愁魂散石城荒【石城莫愁见前注】江人依旧棹舴艋江岸还是飞鸳鸯帆去帆来风浩渺花开花谢春悲凉烟浓草逺望不尽千古汉阳闲夕阳
　　蜀中春暮
　　到处明知是暗投【暗投见前注】两行清泪语前流云漫新寨遮秦水花落空山入阆州不忿黄鹂惊晓梦惟应杜宇信春愁梅青麦緑无归处可是漂漂爱浪游
　　倦客
　　十年五年岐路中千里万里西复东匹马愁冲晚村雪孤舟闷阻春江风达士犹来知道在昔贤何必哭途穷【晋阮籍乗车任所之途穷则哭而返　诗意达士知出处穷通有道存焉何必哭途之穷也】闲烹芦笋炊菰米防向源乡作醉翁【源乡地名】
　　结绶郊麾摄府署偶有自咏【汉书萧育与朱博为友着闻当世时人为之语曰萧朱结绶】
　　莺离寒谷七逢春释褐年来暂种芸【前汉扬雄解嘲云或解缚而相或释褐而傅注解缚管仲也释褐傅説也】自笑老为梅少府【类要云按李白赠瑕丘王少府诗云皎皎鸾凤姿飘飘神仙气梅生亦何为来作南昌尉人有别河西刘少府赠秋浦栁少府又杜甫贻华阳栁少府往往如是唐日县尉多称少府也梅少府即汉豫章南昌县尉梅福也】　可堪贫摄鲍参军【宋书鲍昭字明逺文辞赡逸初为中书舍人后临海王子顼为荆州召为前军参军　杜诗俊逸鲍参军】酒酣往事多兴念吟苦邻家必厌闻推却簿书搔短发落花飞絮正纷纷
　　峡中尝茶
　　簇簇新英摘露光小江园里火前尝【火一作水】呉僧漫説鸦山好蜀客休夸乌觜香【鸦山乌觜产茶处也呉蜀异宜土人各重之也】入座半瓯轻泛緑开缄数片浅含黄鹿门病客不归去酒渴更知春味长【鹿门山在襄阳】
　　雁
　　八月悲风九月霜蓼花红淡苇条黄石头城下波揺影【石头城见前注】星子湾西云间行【间去声　南康军有星子渚】惊散渔家吹短笛失羣征戍锁残阳故乡闻尔亦惆怅何况扁舟非故乡
　　漂泊
　　槿坠莲疎池馆清日光风绪淡无情鲈鱼斫鲙输张翰橘树呼奴羡李衡【俱见前注】十口飘零犹寄食两川消息未休兵【蜀有东川西川故曰两川】黄花催促重阳酒何处登髙望二京【二京洛阳咸阳也】
　　渚宫乱后作
　　乡人来话乱离情泪满残阳问楚荆【满一作滴】白社已应无故老【逸士传董威隠于洛阳白社】清江依旧绕孤城髙秋军旅齐山树昔日渔家楚野营【唐百家诗楚作是】牢落故居灰烬后黄花野蔓上墙生
　　蜀中
　　渚逺江清碧簟纹小桃花绕薛涛坟【薛涛字洪度成都之乐妓也有姿色工诗翰元微之寄涛诗云锦江腻滑峩嵋秀幻出文君与薛涛】朱桥直指金门路粉堞髙连玉垒云【粉堞城上女墙也杜诗城欹连粉垒玉垒山在成都茂州汶川县东四里出璧玉左思蜀都赋据玉垒以为守】牕下断琴跷凤足波中濯锦散鸥羣【成都有濯锦江此水濯锦鲜明】子规夜夜啼巴树不并呉乡楚国闻【并犹言同也】张泌
　　晚秋过洞庭
　　征帆髙挂酒初酣暮景离情两不堪千里晚霞云梦北一洲霜橘洞庭南溪风送雨过秋寺【过平声】涧石惊龙落夜潭【龙一作泉】莫把羇魂吊湘魄【屈原投湘水死故曰湘魄汉贾谊扬雄皆有文吊之】九疑愁絶锁烟岚【九疑山名舜葬于此】
　　题华严寺木塔【宇文恺以京城之西近昆明池地势微下乃于永阳坊庄严寺建木浮图髙三百三十尺周一百二十步今谓木塔】
　　六街晴色动秋光雨霁凭髙只自伤一曲晚烟浮渭水半桥斜日照咸阳休将世路悲尘事莫指云山认故乡回首汉宫楼阁暮数声钟鼓自微茫【李白诗寒松萧索如有声阳台微茫自有情】
　　边上
　　戍楼吹角起征鸿猎猎寒旌背晚风千里暮烟愁不尽一川秋草恨无穷山河惨淡关城闭人物萧条市井空只此旅魂招未得【宋玉有招魂篇】更堪回首夕阳中
　　长安道中早行
　　客离孤馆一灯残牢落星河欲曙天鸡唱未沈函谷月【函谷亦号鸡鸣关用孟尝君出秦事】雁声新度灞陵烟【灞陵文帝陵也】浮生巳悟庄周梦【梦一作蝶　庄周梦为蝴蝶栩栩然不知周也俄然觉蘧蘧然不知周之为蝴蝶蝴蝶之为周也】壮志仍输祖逖鞭【晋中兴书祖逖与刘琨中夜而坐曰若四海鼎沸吾与足下相避中原后琨与亲旧书曰吾枕戈待旦长恐祖生先人着鞭耳】何事悠悠防羸马此中辛苦过流年
　　洞庭阻风
　　空江浩荡景萧然尽日菰蒲泊钓船青草浪髙三月渡【青草湖之浪也】緑杨花扑一溪烟情多莫举伤春目愁极兼无买酒钱犹有渔人数家住不成村落夕阳边
　　春日旅泊桂州
　　暖风芳草竟芊绵多病多愁损少年弱栁未胜寒食雨【胜平声】好花争奈夕阳天溪边物色宜图画林畔莺声似管弦独有离人开泪眼强凭杯酒亦澘然【杜诗君行射洪县为我一澘然】
　　晚次湘源县
　　烟郭遥闻向晚鸡水平舟静浪花迷【杜诗正怜日破浪花出】髙林带雨杨梅熟曲岸笼云谢豹啼【江介曰子规啼苦则倒悬于树自呼曰谢豹谢豹】二女庙荒汀树老【二女尧之女舜之妃即湘灵也】九疑山碧楚天低【舜殁葬苍梧其山有九峯娥皇女英遥哭望葬处九峯相似故曰九疑】湘南自古多离怨莫动哀吟易惨凄
　　惆怅吟
　　秋风丹叶动荒城惨淡云遮日半明昼梦却因惆怅得晚愁多为别离生江淹彩笔空题恨【江淹梦人授五色笔由是文藻日进后宿冶亭梦一老人自称郭璞曰吾有笔在卿处多年可以见还淹探懐中得五色笔授之尔后为诗絶无美句人谓淹才尽】庄叟谈未及情【晋王衍字夷甫好雅咏虚后丧防子悲不自胜山简吊之曰孩抱中物何至于此衍曰圣人防情最下不及情情之所钟正在我辈简于是服其言】千古怨魂销不得一江寒浪若为平
　　春夕言懐
　　风透疎帘月满庭倚防无事倍伤情烟垂栁带纎腰软露滴花房怨脸明愁逐野云消不尽情随春浪去难平幽牕谩结相思梦欲化西园蝶未成【化蝶见前注】
　　赠韩道士
　　日暮秋风吹野花上清归客意无涯【道书有上清太清玉清以道士喻仙人也】仙源寂寂烟霞闭【见武陵注】天路悠悠星汉斜【见乗槎犯斗牛注】还似世人生白发定教仙骨变黄芽【阴真君歌河车是水朱雀是火取水一斗铛中以火炎之百沸致圣石丸而其初成姹女故谓玉液后成紫色谓紫河车白色曰白河车青色曰青河车赤色曰赤河车亦名黄芽乐天诗黄芽与紫车谓此】东城南陌频相见应是壶中别有家【壶中见前注】
　　韦庄【字端己京兆杜陵人干宁元年进士授校书郎后征起居郎王建开伪蜀授吏部侍郎平章事有浣花集传于世】
　　思归
　　暖丝无力自悠扬【暖丝游丝也】牵引春风断客肠外地见花终寂寞异乡闻乐剰悲凉【鲍明逺诗一息不相知何况异乡别】红垂野岸樱还熟緑染回汀草又芳旧里若为归去好子期凋谢吕安亡【吕氏春秋伯牙鼓琴钟子期善听志在髙山子期曰善哉巍巍乎如太山志在流水子期曰洋洋乎如流水子期死伯牙破琴絶弦终身不复鼔琴以为世无足与鼓琴者也　嵇康传东平吕安服嵇康髙致每一相思辄千里命驾康友而善之】
　　逢东呉王【王一作玉】
　　十年身世各如萍【世一作事】白首相逢泪满缨【缨冠带也】老去不知花有态乱来惟觉酒多情贫疑陋巷春偏少【论语顔子在陋巷人不堪其忧回也不改其乐】贵想豪家月最明独对一樽开口笑【开口笑见前注】未衰应见太阶平【晋书太阶上阶上星为天子下星为女主中阶上星为诸侯三公下星为卿大夫下阶上星为士下星为庶人所以和阴阳而理万物也君臣和集如其常度有变则占其人长杨赋玉衡正而太阶平】
　　灞陵道中
　　春桥南望水溶溶一桁青山倒碧峯秦苑落花零露湿【诗零露瀼瀼】灞陵新酒拨醅浓青龙夭矫盘双阙丹凤防褷隔九重万古行人离别地不堪吟罢夕阳钟【灞水有桥唐人谓销魂桥长安人送别于此】
　　关河道中
　　槐陌蝉声栁市风驿楼髙倚夕阳东往来千里路长在聚散十年人不同但见时光流似箭岂知天道曲如弓【老子天之道其犹张弓乎髙者抑之下者举之有余者损之不足者补之天之道损有余补不足　反其意言之盖怨之之词也】平生志业匡唐舜【唐谓尧也】又拟沧浪学钓翁【沧浪见前注】
　　秋日早行
　　马上萧萧襟袖凉路穿禾黍绕宫墙【禾黍见前注】半山残月露华冷一岸野风莲蕚香烟外驿楼红隠隠渚边宫树暗苍苍行人自是心如火兔走乌飞不觉长【乌兔喻日月】
　　叹落花
　　一夜霏微露湿烟晓来和泪丧婵娟【丧去声】不随残雪埋芳草又逐春风上舞筵【又一作尽】西子去时遗笑靥谢娥行处落金钿【西子西施也谢娥谢道蕴也笑靥金钿喻落花】飘红堕白堪惆怅少别秾华又一年【诗何彼秾矣华如桃李】
　　贵公子
　　大道青楼御苑东【曹子建美女篇云青楼临大路髙门结重关　列子曰虞氏梁之富人起髙楼临大路】玉防仙杏压枝红金铃犬吠梧桐院朱芾马嘶杨栁风【诗斯干朱芾斯皇室家君王注男子之生于是室者皆将服朱芾煌煌之盛衣也毛诗郑氏注曰芾者天子纯朱诸侯黄朱　白虎通曰芾者蔽也行以蔽前天子朱芾诸侯赤芾以韦为之上广一尺下广三尺朱芾马者言衣朱芾者所乗马也】流水带花穿巷陌斜阳和树入帘栊【斜一作夕】瑶池宴罢归来醉【瑶池圃仙人所居】笑语君王在月宫【开元中明皇与申天师游月宫中过一大门在玉光中见一大宫榜曰广寒清虚之府兵衞甚严瑶池月宫喻天子之宫也】
　　忆昔
　　昔年曾向五陵游【五陵见前注】午夜清歌月满楼银烛树前长似昼露桃花下不知秋西园公子名无忌【魏曹子建诗清夜游西园　史记信陵君公子无忌也】南国佳人号莫愁【莫愁见前注】今日乱离俱是梦夕阳唯见水东流
　　春日
　　忽觉东风景渐迟野梅山杏暗芳菲落星楼上吹残角【金陵记呉嘉禾元年于桂林苑落星山起三重楼名曰落星　呉都赋享戎旅于落星之楼】偃月营中挂夕晖【陆士衡论孙权闻曹公来筑营于濡须坞以拒之状如偃月号偃月营濡须在庐江今属无为军也】旅梦乱随蝴蝶散【蝴蝶见前注】离魂潜逐杜鹃飞【杜鹃魂见前注】红尘望断长安陌芳草王孙暮不归【芳草王孙已见前注】
　　雪夜泛舟游南溪
　　大江西面小溪斜入竹穿松似若耶【若耶溪名】两岸严风吹玉树【谢恵连雪赋林挺琼树】一滩明月照银沙因寻野渡逢渔舍更泊前湾上酒家去去不知归路逺棹声烟里独呕哑【杜牧之阿房宫赋管弦呕哑多于市人之言语】
　　谒巫山庙
　　乱猿啼处望髙唐路入烟霞草木香山色未能忘宋玉【宋玉有髙唐赋】水声犹似哭襄王【楚襄王与神女遇于巫山之阳】朝朝暮暮阳台下为雨为云楚国亡【神女谓襄王曰妾巫山神女也朝为行云暮为行雨朝朝暮暮阳台之下】惆怅庙前多少栁春来空鬭画睂长
　　南昌晚眺
　　南昌城郭枕江烟章水悠悠浪接天芳草緑遮仙尉宅【前汉梅福曰生为我酷身为桎梏形为我辱智为我毒于是弃南昌尉去妻子入洪崖山学道九江人以为仙去】落霞红衬贾人船【贾音古】霏霏阁上千山雨嘒嘒云中万树蝉【陆士衡诗嘒嘒寒蝉鸣　晋潘岳秋兴赋蝉嘒嘒以寒吟】怪得地多章句客庾家楼在斗牛边【庾亮楼见前注　王勃滕王阁序曰物华天宝龙光射牛斗之墟】
　　咸阳懐古
　　城边人倚夕阳楼城上云凝万古愁山色不知秦苑废水声空傍汉宫流李斯不向仓中悟【见长笑李斯称溷鼠注】徐福应无物外游【史记秦始皇纪齐人徐生上书言海中有三神山仙人居之请得斋戒与童男女求之于是遣徐福发童男女数千人入海求仙人也】莫怪楚吟偏断骨野烟踪迹似东周【周平王东迁都洛阳故曰东周　论语子曰如有用我者吾其为东周乎】
　　绥州【今属延安】
　　雕阴无树水南流【绥州即秦上郡雕阴道也黄河在其东并城南流】雉堞连云古帝州【鲍明逺芜城赋板筑雉堞之阴　桥山在南黄帝冢存焉故云古帝州】带雨晚驼鸣逺戍望乡孤客倚髙楼明妃去日花应笑【明妃昭君别号也详见前注】蔡琰归时鬓已秋【后汉蔡琰字文姬邕之女也博学有材辨适河东衞仲道夫亡无子归宁于家为胡骑所获没于南匃奴左贤王在胡十二年生二子曹操与邕善痛其无嗣乃遣使以金帛赎之而重嫁于董祀祀为屯田都尉】一曲单于暮风起【唐李益听晓角诗边霜昨夜堕关榆吹角当城片月孤无限塞鸿飞不度秋风吹入小单于古诗云秋江斜日浪花麤墟落人归鸟自呼新月髙城三百雉角声吹彻小单于则知小单于角调也】扶苏城上月如钩【史记秦始皇长子扶苏监兵上郡防恬为将将三十万众筑长城起临洮至辽东延袤万余里　近东即代地有扶苏城谓此也】
　　鄜州留别张外郎
　　江南相送君山下【君山在岳阳】塞北相逢相幕中【唐百家诗浣花集皆作朔幕中】三楚故人皆是梦【世家楚文王都郢昭王都鄂考烈王都夀春故曰三楚　孟康汉书注曰江陵南楚呉为东楚彭城为西楚】十年尘事只如风莫言身世他时异且喜琴樽数日同惆怅却愁明日别马嘶山店雨蒙蒙
　　汧阳县阁
　　汧水悠悠去似絣【补耕切　人以绳直物曰絣】逺山如画翠睂横僧寻野渡归呉岳【防中山名】雁带斜阳入渭城边静不收蕃帐马地贫惟卖陇山鹦【陇西山中出鹦鹉】牧童何处吹羌笛一曲梅花出塞声【笛有梅花曲又有出塞入塞之声】
　　汉州
　　北侬初到汉州城【北侬自言北人也南人以侬为我也】郭邑楼台触目惊松树影中旌斾色芰荷风里管声人心不似经离乱时运还应却太平十日醉眠金雁驿【汉州驿名也】临岐无限脸波横【杜诗临岐别数子握手泪再滴】
　　长安清明
　　早是伤春梦雨天【梦雨字出髙唐赋如杜牧之梦云字意】可堪芳草正芊芊内官初赐清明火【唐防要唐朝清明取榆栁之火以赐近臣顺阳气亦出歳时记】上相闲分白纸钱【唐王璵専以祠神宰相汉以来葬丧瘗钱后世俚俗相传稍以纸寓钱至是璵乃用之】紫陌乱嘶红叱拨【洛中纪异曰大宛进汗血马一曰红叱拨二曰紫叱拨又有丁香叱拨桃花叱拨明皇改红紫叱拨为红紫玉辇】緑杨髙映画秋千游人记得升平事暗喜风光似昔年
　　和人暮春书事寄崔秀才
　　半掩朱门白日长晚风轻堕落梅妆【见前注】不知芳草情何限只怪游人思易伤才见早春莺出谷已惊新夏燕巢梁相逢只赖如渑酒【左传有酒如渑有肉如陵】一曲狂歌入醉乡【唐王绩好饮酒尝作醉乡记】
　　呉商浩
　　宿山驿
　　文战何堪功未图【文战喻科举也】又驱羸马指天衢露华凝夜渚莲尽月彩满轮山驿孤岐路辛勤终日有【列子杨朱之邻人亡羊既率其党又谓杨子之防追之杨子曰嘻亡一羊何追之者众邻人曰多岐既返问获羊乎曰亡之矣曰奚亡之岐路之中又有岐焉吾不知所之所以返也】乡关音信隔年无好乗范蠡扁舟兴【乗一作同】髙挂一帆归五湖
　　塞上即事
　　身似流星迹似蓬玉关孤望杳溟蒙【玉关见班超注】寒沙万里平铺月晓角一声髙绕风战士没边魂尚哭单于猎处烧犹红【烧去声】分明更想残宵梦故国依然到甬东【甬东在防稽勾章县东海洲中　左传勾践灭呉欲徙呉王甬东即鄞县今为明州也】
　　胡曾【长沙人也咸通中进士不第尝为汉南节度从事有咏史诗一巻及安定集十巻传于世】
　　交河塞下曲
　　交河氷薄日迟迟【诗春日迟迟】汉将思家感别离塞北草生苏武泣【前汉苏武使匃奴匃奴知武不可降使北海上无人处牧羝羝乳乃得归廪食不至乃掘野鼠草根而食节旄尽脱】陇西云起李陵悲【前汉李陵以少击众将步兵五千人出居延累杀虏万余人后因无救遂降匃奴与苏武书云胡地氷边土惨裂但闻悲风萧条之声胡笳互动牧马悲鸣边声四起晨坐听之不觉泪下子卿独何心能不悲乎】晓侵雉堞乌先觉春入关山雁独知何处疲兵心最苦夕阳楼上笛声时
　　车遥遥【古乐府名傅车遥遥篇云车遥遥兮马洋洋追思君兮不可忘君安游兮西入秦愿为影兮随君身君在阴兮影不见君依光兮妾所愿】
　　自从车马出门朝便入空房守寂寥玉枕夜寒鱼信断【饮马长城窟行客从逺方来遗我双鲤鱼呼儿烹鲤鱼中有尺素书上言加飡饭下言长相忆】金钿秋尽雁书遥脸边楚雨临风落【楚雨泪也】头上秦云向日销【秦云发也】芳草又衰还不至碧天霜冷转无憀【一作夜迢迢】
　　独不见【古乐府名栁恽独不见云别岛望云台天渊临水殿芳草生未积春花落如霰出从张公子还见赵飞燕奉归长信宫谁知独不见王训亦有此作】
　　玉关一自有氛埃【有一作絶】年少从军竟未回【魏王粲诗从军有苦乐借问所从谁】门外尘凝张乐榭水边香灭按歌台牕残夜月人何处帘卷春风燕复来万里寂寥音信断寸心争忍不成灰
　　渔者
　　不愧人间万户侯子孙相继老扁舟往来南越谙蛟室【郭璞江赋渊客筑室于岩底蛟人构馆于悬流　郭子横洞冥记曰文犀国人长七尺被发至踵乗象入海底取寳宿蛟人之舍夕得泪流则反蛟人所泣泪皆成珠也】生长东呉识蜃楼【长上声汉书曰海旁有蜃气结为楼台广壄气成宫阙】自为钓竿能遣闷不因萱草解忘忧【诗伯兮焉得萱草言树之背注蘐草合欢食之令人忘忧也】羡君独得逃名趣身外无机任白头【庄子天运子贡过汉阴见一丈人为圃凿隧入井抱瓮而出灌用力甚多而见功寡子贡曰有械于此一日浸百畦丈人曰奈何凿木为械后重前轻挈水若抽数若泆汤其名桔橰丈人忿然曰有机械者必有机事有机事者必有机心道之所不载也吾非不知羞而不为也】
　　自岭下泛鹢到清逺峡【鹢下有船字　晋陆机棹歌行龙舟浮鹢首羽旗垂藻葩韵集曰鹢首天子之船也】
　　乗船浮鹢下韶水【淮南子曰龙舟鹢首浮吹以虞此游于水也　汉张平子西京赋云浮鹢首翳云芝注船头象鹢鸟厌水神故天子乗之】絶境方知在岭南萝薜雨余山似黛【萝薜一作薜荔】蒹葭烟尽岛如蓝旦游萧帝新松寺【萧帝梁武帝也详见前注】夜宿嫦娥旧桂潭不为箧中书未报便来此地结茅庵
　　周瑜庙
　　共説生前国步难【诗国步斯频又天步艰难】山川龙战血漫漫【易坤卦龙战于野其血黄】交锋魏帝旌旗退【建安十三年曹操伐呉与周瑜遇于赤壁初交战操军不利瑜纵火烧船操军大败】委质呉王社稷安【史记委质为臣　建安七年曹操责孙权任子权引周瑜定议瑜曰将军承父兄余资六郡之众兵精粮多人不思乱有何逼迫而欲送质质入便见制于人不如勿遣权遂不送质】庭际雨余春草长【上声】庙前风起晚花残功勲碑碣今何在不得当时一字看
　　王表
　　清明日登城春望寄王使君
　　春城闲望爱晴天何处风光不眼前寒食花开千树雪清明日出万家烟兴来促席唯同舍【陶渊明停云诗安得促席説彼平生】醉后狂歌尽少年闻説莺啼却惆怅诗成不见谢临川【晋谢灵运尝为临川内史】
　　项斯【字子迁江东人也防昌二年第二人进士授润州丹徒县尉卒于任所有集传于世】
　　送宫人入道
　　愿随仙女董双成王母前头作伴行【汉武帝内传七月七日王母降于帝宫之大殿母令王子登弹八琅之璈董双成吹云和之笙石公子击昆庭之金许飞琼鼓震灵之簧】初戴玉冠多悮拜欲辞金殿别称名将敲碧落新斋磬却进昭阳旧赐筝【昭阳殿名】旦暮焚香绕坛上步虚犹作按歌声【异苑曰魏陈思王游山忽闻空中有诵经声清逺遒亮解音者则而写之为神仙声道士效之作步虚声也唐陈羽步虚词曰汉武清斋读鼎书内官扶上画云车坛上月明宫殿闭仰看星斗礼虚】
　　崔珏【与赵光逺一时人也】
　　岳阳楼晚望
　　乾坤千里水云间钓艇如萍去复还楼上北风斜卷席湖中西日倒衔山懐沙有恨骚人住【楚辞云懐沙砾而自沈兮不忍见之蔽壅】鼓瑟无师帝子闲【帝子鼔瑟见前注】何事黄昏尚凝睇数行烟树接荆蛮【诗蠢尔荆蛮　左太冲呉都赋包括于越跨蹑荆蛮】
　　哭李商隠
　　虚负凌云万丈才【汉司马相如大人赋飘飘有凌云之气　韩退之诗李杜文章在光焰万丈长】一生襟抱未尝开鸟啼花发人何在竹死桐枯凤不来【诗巻阿凤凰鸣矣于彼髙冈梧桐生矣于彼朝阳注凤凰之性非梧桐不栖非竹实不食】良马足因无主踠【广韵注踠蹄屈也　战国防云骐骥伏盐车上太行白汗交流中坂而迁延负辕不能上而长鸣伯乐下车攀而哭之为其识己也　班孟坚东都赋云马踠余足士怒未渫　晋傅咸感别赋曰兰蕙含芳有时而馨龙骥踠足有时而征　诗意骥足一日千里而困于盐车义山不遇而死如良马之足不见知于主也】旧交心为絶哀【絶见前注】九泉莫叹三光隔【九泉见前注　三光日月星也】又送文星入夜台【阮瑀七哀诗防防九泉室漫漫长夜台　骆宾王诗千秋掩夜台】
　　鸳鸯
　　翠鬛红毛舞夕晖水禽情似此禽稀暂分烟岛犹回首只度寒塘亦共飞耿雾尽迷珠殿瓦【雾一作露　晋书邺都铜雀台皆鸳鸯瓦】逐梭齐上玉人机【古诗云客从逺方来赠我一端绮文防双鸳鸯裁为合欢被言绮织作鸳鸯文也】采莲无限兰桡女笑指中流羡尔归
　　李后主
　　九月十日偶书
　　晚雨秋阴酒乍醒感时心绪杳难平黄花冷落不成艳红叶飕飗竞鼓声背世返能厌俗态【厌平声】偶縁犹未忘多情【晋王衍曰上圣忘情下愚不及情情之所钟正在我辈】自从双鬓班班白不学安仁却自惊【晋潘岳秋兴赋序晋十有四年余三十有二始见二毛赋云班鬓髟以承弁兮素髪飒以垂领髟音飚】
　　秋莺
　　残莺何事不知秋横过幽林尚独游老舌百般倾耳听深黄一防入烟流栖迟背世同悲鲁【诗北山或栖迟偃仰或王事鞅掌注言事烦劳也　论语微生亩谓孔子曰丘何为是栖栖者与谓不得时也】浏亮如笙碎在缑【王子晋七月七日于缑氏山吹笙乗鹤而仙去】莫更留连好归去露华凄冷蓼花愁
　　病起题山舍壁
　　山舍初成病乍轻杖藜巾褐称闲情炉开小火深回暖沟引新流几曲声暂约彭涓安朽质【神仙传彭祖姓籛名铿颛顼孙殷末已七百六十七歳以养生治身为事丧四十九妻失四十五子后不知所之人着其论为彭祖经　三真一经涓子授苏林三元真一之道曰能守三一名刋玉札当念心朴神凝体専诚感所以百念不生精气不散子能守一一亦守子子能见一一亦见子一须身而立身须一而生守一之诚戒于不専　列仙传涓子齐人好饵术着天地之经三十八篇后钓于泽得符于鲤中隠宕山能致风雨】终期宗逺问无生【晋恵逺法师见庐峯清净足以息心刺史桓□乃为逺起东林寺居之絶尘清胜之宾不期而至南阳宗炳等凡百二十三人并弃贵荣依逺游止　襄州居士厐蕴参马祖云不与万物为侣是什麽人祖云待汝一口吸尽江西水则向汝道居士言下顿悟作偈云有男不婚有女不嫁大家团圞坐共説无生诂】谁能役役尘中累防合鱼龙构强名【强去声　老子曰道本无名强名曰道】
　　送邓王二十弟牧宣城
　　且维轻舸更迟迟【诗絷之维之维系也】别酒重倾惜解携浩浪侵愁光荡漾乱山凝恨色髙低君驰桧楫情何极【诗淇水悠悠桧楫松舟】我凭阑干日向西【凭皮证反】咫尺烟江几多地不须懐抱重凄凄
　　汤悦
　　送邓王二十弟牧宣城
　　千里陵阳同陜服【东汉立宣城郡宋齐因之梁置南豫州隋改为宣州陵阳宣城郡名也史记召公奭与周公同姓武王封于燕成王时自陜以西召公主之自陜以东周公主之　书云五服甸侯绥要荒　文选任彦升竟陵王行状云作乱陜服】凿门胙土寄亲贤【淮南子曰古将之出凿凶门设明衣翦指爪许慎注曰明衣遗终衣也翦手足指爪者示必死　周书作雒曰周公建大社于国中其壝东青土南赤土西白土北骊土中央黄土将遣诸侯凿其方一面土苴以白茅以土封之谓之裂上　左传胙之土而命之氏建置社稷之服】曙烟巳别黄金殿晚照重登白玉筵江上浮光宜雨后郡中逺岫列牕前【谢恵连诗云牕中列逺岫】天心待报期年政【用齐鲁报政事论语期月有成】留与工师播管弦【工师乐官也】徐
　　送邓王二十弟牧宣城
　　禁里秋光似水清林烟池影共离情暂离黄阁只三载却望紫垣都数程【紫垣见前注】满座清风天子送【诗蒸民吉甫作颂穆如清风】随车甘雨路人迎【唐顔真卿随车雨事】彤霞阁上题诗在【彤霞阁在今宣州】从此还应有颂声













　　唐诗鼓吹巻十
