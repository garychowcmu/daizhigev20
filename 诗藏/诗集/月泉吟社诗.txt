　　钦定四库全书　　　　　集部八
　　月泉吟社诗　　　　　　总集类
　　提要
　　臣等谨案月泉吟社诗一巻宋呉渭编渭字清翁号潜斋浦江人尝官义乌令入元后退居呉溪立月泉吟社至元丙戌丁亥间徴赋春日田园襍兴诗限五七言律体以嵗前十月分题次嵗上元収巻凡収二千七百三十五巻延致方鳯谢翺呉思齐评其甲乙凡选二百八十人以三月三日揭榜此本仅载前六十人共诗七十四首又附録句图三十二聨而第十八聨佚其名盖后人节録之本非完书也其人皆用寓名而别注本名于其下如第一名连文鳯改称罗公福之类未详其意岂鳯等校阅之时欲示公论以此代糊名耶首载社约题意誓文诗评次列六十人之诗各有评论次为摘句次为赏格及送赏启次为诸人覆启亦皆节文其人大抵宋之遗老故多寓遯世之意及聴杜鹃餐薇蕨语王士祯池北偶谈称其清新尖刻别自一家而怪所品髙下未当为移第六名子进为第一第十三名魏子大为第二第九名全泉翁为第三第五名山南隠逸为第四第十五名蹑云为第五第四名仙村人为第六第十一名方赏为第七第三名髙寜为第八第四十二名俞自得为第九第二十五名槐空居士为第十第四十三名东湖散人为十一第三十七名徐端甫为十二第四十四名仇近村为十三第三十一名陈希邵为十四第五十三名子直为十五第二名司马澄翁为十六第四十五名陈纬孙为十七第五十一名闻人仲伯为十八第五十九名君瑞为十九第十七名田起东为二十第一名罗公福为二十一然诸诗风格相近无大优劣士祯所移与鳯等所定均各随一时之兴未见此之必是彼之必非也李东阳懐麓堂诗话曰元季国初东南人士重诗社每一有力者为主聘诗人为考官隔嵗封题于诸郡之能诗者期以明春集巻私试开榜次名仍刻其优者畧如科举之法今世所传惟浦江呉氏月泉吟社取罗公福为首其所刻诗以和平温厚为主无甚警防而巻中亦无能过之者云云则鳯等所定东阳固以为允矣乾隆四十六年九月恭校上
　　总纂官【臣】纪昀【臣】陆锡熊【臣】孙士毅
　　总　校　官【臣】陆　费　墀


　　月泉吟社诗原序
　　月泉吟社者浦江呉子之所作也吴子名渭字清翁其号潜斋按重本有邑人黄灏首序序渭故宋时尝为义乌令元初退食于吴溪延致乡遗老方韶父与闽谢臯羽括吴思齐主于家始作月泉吟社四方吟士从之三子者乃为其评较掲赏云据録有刻本迨从于集贤学士直方并其子贞文公莱及诸孙元帅辈相嗣传焉中更兵燹是本泯没其裔孙克文防金华钱世渊获旧所刻本复重刻焉盖正统十年春月之日也有长史义门郑楷教谕文江张用并叙诸末云石洲王子携至江右间以授予其诗多律五七言四韵近体其词婉防其气平澹其音清翕虽不逮唐制若曰元初




　　月泉吟社诗
　　本社预于小春月望命题至正月望日收巻月终结局请诸处吟社用好纸楷书以便誊副而免于差舛明书州里姓号以便供赏而不致浮湛切望如期差人来问浦江县西地名前呉呉知县位对面交巻守回标照应俟评校毕三月三日掲晓赏随诗册分送此固非足凂我同志亦姑以讲前好求新益云春日田园题意
　　所谓田园杂兴者凡是田园间景物皆可用但不要抛却田园全然泛言化物耳
　　归去来辞全是赋体其中木欣欣以向荣泉涓涓而始流善万物之得时感吾生之行休四句正属兴此题要就春日田园上做出杂兴却不是要将杂兴二字体贴只为时文气习未除故多不体认得此题之趣识者当自知之
　　誓诗坛文
　　月泉旧社久褰诗锦之华季子后人独仿礼罗之意遂从昨嵗徧致新题春日田园颇多杂兴东风桃李又是一畨乡邦之胜友云如湖海之英防雷动古囊交集钜轴横陈谁掲青铜尚询黄发无舎女学何至教琢玉哉不用道谋是在主为室者俾得臣而寓目与舅犯以同心睠惟骚吟良出工苦所贵相观而善亦多自负所长能雄万夫定羞与绛灌等伍如降一等乃待以季孟之间欲辛甘燥湿之俱齐固甚难以曲直轻重而见欺亦不可念伟事或偶成于戯剧彼防言特借誉而揄扬我诗如郐曹何幸纵观于诸老此声得梁楚誓将不负于齐盟一防无他三辰在上诗评
　　诗有六义兴居其一凡隂阳寒暑草木鸟兽山川风景得于适然之感而为诗者皆兴也风雅多起兴而楚骚多赋与比汉魏至唐杰然如老杜秋兴八首深诣诗人阃奥兴之入律者宗焉春日田园杂兴此盖借题于石湖作者固不可舎田园而泛言亦不可泥田园而他及舎之则非此诗之题泥之则失此题之趣有因春日田园间景物感动性情意与景融辞与意防一吟风顷悠然自见其为杂兴者此真杂兴也不明此义而为此诗他未暇悉论往往叙实者多入于赋称美者多近于颂甚者将杂兴二字体贴而相去益逺矣诸公长者惠頋是盟而屑之教形容模冩尽情极态使人诵之如逰辋川如遇桃源如共柴桑墟里抚荣木观流泉种东臯之苖摘中园之蔬与义熈人相尔汝也如入豳风国耜者桑者竞载阳之光景而仓庚之载好其音也如梦寐时雍之世出而作入而息优防乎耕凿食饮而壤歌之起吾后先也其余瓌辤藻思粲然毕陈应接有所不暇姑次第其篇什附以管见俟览者细订之若曰拆衷则渭岂敢嵗彊圉大渊献脩禊节婺月泉吴渭拜手书【时元之前至元二十四年也】
　　钦定四库全书
　　月泉吟社诗
　　宋　吴渭　编
　　春日田园杂兴【律五七言四韵余体不取】
　　第一名罗公福【杭清吟社三山连文凤伯正号应山】评曰众杰作中求其粹然无疵极整齐而不窘边幅者此为冠
　　老我无心出市朝东风林壑自逍遥一犂好雨秧初种几道寒泉药旋浇放犊晓登云外垄听莺时立栁边桥池塘见説生新草已许吟魂入梦招
　　第二名司马澄翁【义乌冯澄字澄翁号来青】
　　起善包括两聨説田园的而杂兴寓其中末语亦不泛
　　编阑春思倩吟鞭着面和风软似绵黄犊乌犍秧谷候雄蜂雌蝶菜花天把鉏健妇踏烟垄抱瓮丈人分野泉忙事闗心在何处流莺不听听啼鹃
　　第三名髙宇【杭州西塾梁相字必大】
　　前聨妙于纽合后聨引陶范不为事缚句法更髙末借言杂兴的是老手
　　膏雨初晴布谷啼村村景物正熈熈谁知农圃无穷乐自与莺花有旧期彭泽归来惟种栁石湖老去最能诗桃红李白新秧緑问着东风总不知
　　第四名仙村人【古杭白云社】
　　颔聨十字一毫不费力自与粘泥体者不同余见杂兴
　　芳草东郊外疎篱野老家平畴一尺水小圃百般花青箬闲畊雨红裙鬬采茶村村寒食近挿栁遍檐牙第五名山南隠逸【义乌刘应龟字元益号山南】此巻七言凡六首律细韵髙如畊余树有牛磨痒税足溪无人照瘢青春却付鸣鸠管白日全输卧犊门此等语夐未易及鼎尝一脔余可防知
　　独犬寥寥昼护门是间也自有桃源梅藏竹掩无多路人语鸡声又一村屋角枯藤粘树活田头野水入溪浑我来拾得春风句分付沙鸥莫浪言
　　第六名子进【分水魏石川先生名新之字德夫】起有顿挫二聨善琢句善链字末意尤永
　　农圃谁言与世违韶华正恐属柴扉天机花外闻幽哢野色牛边睨落晖膏雨平分秧水白光风小聚药苗肥行歌隠隠前村暖忽省深山有蕨薇
　　第七名栗里【金华杨龙溪名本然舜举】
　　起叙石湖出处善粘缀本题颔聨引渊明为对语有斟酌颈聨就范诗状田园结有悠扬不尽之兴此诗若止如前半篇则于义当属赋矣
　　春风建业马如飞谁肯田园拂袖归栗里乆无彭泽赋松江仅有石湖诗踏歌槌鼓麦秧緑沽酒裹盐菘芥肥吴下风流今莫续杜鹃啼处草离离
　　第八名倪梓【义乌陈尧道字景传号山堂】
　　起聨有力五六亦新傍花随栁人多正説此乃翻用之意新
　　化日邨田乐春风畊织图秧肥蝌斗动桑暗鹁鸠呼罢社翁分胙占蚕媪得符傍花随栁处此事不闗吾第九名全泉翁【孤山社名璧字君玉号遯初子】见趣髙格调别观前聨八字及末句语可想其人
　　倦逰归隠白云乡芳草庭闲昼日长晋世衣冠门外栁豳人风俗屋边桑青林伐鼓村村社緑水平畴处处秧未分东风欺老眼一编牛背卧斜阳
　　第十名吕澹翁【东阳名文老】
　　引用田园事全与诸作不同覃思一致于此末句亦缜密
　　月筩纪闰附青炜民野陶然化日熈祀备枌榆祈稔嵗宴酣花栁乐清时洛中富贵斜阳恨緜上勋劳千古思浩兴归来吟不尽陶诗和后和豳诗
　　第十一名方赏【桐江徙居新城方德麟号藏六】
　　绕畦晴绿弄潺湲倚杖东风却黯然往梦更谁怜秀麦闲愁空自托啼鹘犂鉏相踵地力尽花栁无私春色偏白发老农犹健在一蓑牛背听鸣泉
　　第十二名邓草迳【三山刘汝钧君鼎号防山寓杭】
　　意圆语妥五六善冩物态用韵尢工
　　年来梦断百花场安分农桑万虑降为喜麦青行暖迳因看蚕出倚晴草坪间见乌犍防畬水飞来白鹭双满饮茅柴烂醉踏歌社下自成腔
　　第十三名魏子大【武林九友防梁必大】
　　前四句咏题后乃述意末二句亦不离春兴格韵甚髙五言中未易多得
　　麦畴连草色蔬迳带芜痕布谷叫残雨杏花开半村吾生老农圃世事付儿孙但遇芳菲景髙歌酒满尊第十四名喻似之【分水何教名鸣凤字逢原】
　　语健意深虽首句叠字微欠推敲后聨与末韵过人矣
　　东风转瞩又东臯久赋将芜力未薅古木隂深巢燕弱荒陂水浅怒蛙豪儿痴方拟半栽秫身隠尚嫌全种桃何许蕨薇君欲采饥眠堪羡华山髙【木一作屋】
　　第十五名蹑云【建德梓州翁合老仲嘉】
　　春日杂兴意已具首句二聨工致后聨句更髙结句所引与兴字相闗尤有深味
　　韶华到处入防搜郭外人家事更幽土脉正融催觳觫林隂微合听钩辀谁家酒熟社公醉明日桑空蚕妾愁只恐春工忙里度又吟风雨满城秋【春工一作东风又吟风雨一作催租又迫】
　　第十六名玉华吟客【分水林东冈名子明】
　　前聨细翫见田园次聨较分晓结意尤有含蓄
　　一防阳和薰万宇最饶佳致是山庄鸡豚祝罢成长席莺燕听来隔短墙嗜酒不嫌多种秫无襦长恨少栽桑东郊劝相何烦尔农圃吾生自合忙
　　第十七名田起东【昆山刘防山】
　　此真杂兴二聨组织甚工
　　桑风吹緑满原头西崦东臯暖气浮村妇祈蚕分麪絸老农占嵗説泥牛田乌飞逐畊烟犊桑扈鸣随唤雨鸠邻叟相邀同社饮旋将新酒向花篘【叟一作曲】
　　第十八名唐楚友【孤山社白湛渊名珽字廷玉】前聨不束于题而栁处蛙时一聨题意俱足格调甚髙结亦不浮
　　雨后散幽步村村社鼓鸣隂晴虽不定天地自分明栁处风无力蛙时水有声几朝寒食近吾事及躬畊第十九名识字畊夫【武林社泰州周暕字伯阳号方山】
　　不事排奡而意语新妥自是佳作
　　蛙声似吹雨初足桑椹欲红风始和少妇每忧蚕利薄老夫惟喜秫苗多旧栽花木山莺识新买陂塘野鹭过此境东风元自好当年金谷事如何
　　第二十名学古翁【桐江赵必范号古一】
　　此巻八诗一起一结中六篇分咏三春节序曲尽田园间景态如元日云卜嵗聊慿六壬课有生未识五辛盘元夕云幸有渔樵同此乐苦无车马自相諠社日云几防飞花芳径雨一双新燕荻帘风清明云茭白生苗藏蛤地桑黄含椹浴蚕天皆佳句也今全録其首篇
　　一嵗农功只在春夫夫妇妇几艰辛青门旧有种瓜地緑埜新添躬稼人早把牛衣教诸子欲修蚕具问良辰夜来谷口东风过只恐逢人问子真
　　第二十一名社翁【钓台姚潼翔】
　　壁冩新年百事昌春盘次第蓼芽香烧灯过了争挑菜祭社归来便撒秧布谷几声催耜畆吴蚕三伏正条桑一春忙过无多日又听鹂鹒报麦黄
　　第二十二名骑牛翁【前婺教三山髙镕声玉号悦云】五六作意就杂字上形容畧似为气格之累然而不可少也第二句頴拔末用渊明意尤佳
　　已学渊明早赋归东风吹醒梦中非莺声睍睆来谈旧牛背安闲胜防肥时听樵歌时牧笛间披道氅间农衣篇诗那可形容尽何似忘言对夕晖
　　第二十三名天目山人【义乌吴天祐侄防字贵叔】全篇是杂兴本色而田园叅贯其中且无一语尘腐
　　野水浑邉戱乳鵞疎篱缺处晒耕蓑草青随意牛羊卧门静无人燕雀多夫倦倚犂需妇馌翁欢击壤和孙歌新来别有营生计又喜巡檐住蜜窠
　　第二十四名安定书隠【义乌胡南字景山号比心】
　　二聨俱入细末意尤永
　　世数有迁革田园无古今鸟喧争树暖牛倦憇墙隂水活土膏动风防花气深渊明千古士伫立此时心第二十五名槐居士【浦阳长塘黄景昌】
　　细润中见杂兴若知田园俜亭则有当进卢前矣
　　野色摇春麦正肥烟村闲寂往还稀未多桑叶蚕初浴更小茅茨燕亦飞行市绿蛆花泼眼卧依黄犊草侵衣数声桐角归来晚杨栁移隂月半扉
　　第二十六名姜仲泽【金华名霖】
　　颔聨妥帖五六语尤胜末不雷同
　　老盆倾酒试新尝社鼓村村閙夕阳麦垄风防牛睡穏芹塘泥滑燕归忙半村飞雨断烟湿一迳落花流水香鼎贵安知此中意徒能学犬吠村庄
　　第二十七名陈柔着【武林社三村陈必曽字孝先号潮原】
　　终篇可谓清新之作三四尤有味
　　噀緑郊原春事深治生幽趣豁尘襟声声禽语畊人意种种花开老圃心桑叶渐舒梯欲整麦苗暗长路难寻日长虽有荷鉏倦薄莫归来常醉唫
　　第二十八名方尚老【桐江　云村方子静】
　　颔聨停当五六有感触结三四字尤警
　　东皋雨后土膏肥夙驾乌犍出短扉秧水平畴蛙閤閤菜花满棱蝶飞飞比邻社酒欢犹在墙壁农书事已非独喜桑麻今正长渊明归去最知几
　　第二十九名朱孟翁【东阳】
　　平妥中用字有工二聨不拘体贴而题自见末感兴深
　　饾饤蔬槃已竹萌如何布谷未催畊牧儿懒散骑牛过逰子牵连信马行秧际窥鱼翘白鹭花间捎蝶下黄莺东风嵗嵗添新緑独我霜髯多几茎
　　第三十名爱云仙友【杭白云社赵必拆】
　　一段佳山水芳时事正妍犊畊青烧雨鹤卧碧桃烟社老邀甞煮邻僧伴摘鲜莫嫌陶令拙农圃得余年【事正作事事】
　　第三十一名陈希邵【义乌陈舜道】
　　此巻首尾吟十篇题上生题摹写各尽其妙与其他画蛇添足者不同姑寘诸此以为手抄之冠纸价当为髙矣
　　春来非是爱吟诗诗是田园漫兴时无事花邉繙册有时桑下课牛医乍随父老看秧去还共儿童闘草嬉偶物兴怀浑不奈春来非是爱吟诗
　　又
　　春来非是爱吟诗诗是田园乐兴时清入吟怀花月照红生笑面栁风吹村声荡耳乌盐角社酒柔情玉练槌闲闷闲愁侬不省春来非是爱吟诗
　　又
　　春来非是爱吟诗诗是田园饮兴时草酌乍舒情眊矂花生陡觉眼迷离才呼枌社人同醉又问杏邨家有谁长日作劳无不得春来非是爱吟诗
　　又
　　春来非是爱吟诗诗是田园懒兴时放草地牛眠易熟听花村鴂起来迟蚕桑辛苦从渠妇稼穑勤劳任我儿疎散情怀收不起春来非是爱吟诗
　　又
　　春来非是爱吟诗诗是田园引兴时闻布谷声惊緑野听提壶语忆青旗曽因鬪草争心起每为看花乐意随景物撩人禁不定春来非是爱吟诗
　　又
　　春来非是爱吟诗诗是田园寄兴时稼穑但慿牛犊健隂晴每付鹁鸪知托寻花去将予乐借卷桐吹写所思抚景寓言良不浅春来非是爱吟诗
　　又
　　春来非是爱吟诗诗是田园乘兴时得暇分畦秧韭菜趂晴樊圃树棠梨山烟青笠等闲去沙地乌犍和醉骑一片野情羁不住春来非是爱吟诗
　　又
　　春来非是爱吟诗诗是田园遣兴时行傍山翁驱犊父坐观邻妪试鵞儿看秧时测水深浅行菜闲占春早迟白日渐长消不去春来非是爱吟诗
　　又
　　春来非是爱吟诗诗是田园尽兴时蓐食出门天欲曙荷鉏归路月相随踏青漫有心情在畊緑宁甘体力疲个段工夫偿不足春来非是爱吟诗
　　又
　　春来非是爱吟诗诗是田园感兴时草地畊牛才有犊花村吠犬那生牦麦青未必三时粥桑緑其如二月丝触物兴怀言不尽春来非是爱吟诗
　　第三十二名刘时可【双溪】
　　前聨语圆味永后四句婉顺而有结束
　　土膏初动雨初收草迳茅亭趣最幽坐睡略无朝市梦踏歌时有里闾游半丘秧秫醉堪酒五亩树桑寒可裘老圃老农诚足学不成吾道付沧洲
　　第三十三名岳重【武林九友防寳觉寺僧了慧字岳重】田园对起已占地步颔聨得阖辟之妙余佳
　　平畴水绕径防分小圃云深景不繁此处农桑虽是僻多情莺燕不嫌村倦眠芳草闲黄犊静对幽花倒绿樽见説弓旌方四出欲更名姓掩衡门
　　第三十四名云东老吟【义乌许元发】
　　起善摹冩五六用渊明摩诘语却以第七句承之可谓得格
　　片云岂是出山时曽被东风误一吹归意不烦啼鴂劝闲情只许落花知桑麻穷巷扉长掩烟火空林秫自炊栗里辋川非谬计晴子细味渠诗
　　第三十五名避世翁【义乌洪贵叔】
　　全效坡体
　　弃官杜甫罹天寳辤令陶潜叹义熈暖日浣溪仍旧迹春风栗里只前时苗生阡陌培嘉种花绕林塘发故枝佳兴二公能领防可能胸次太多诗
　　第三十六名观我【金华杨舜举】
　　有防检无疎漏二聨能以俗为雅和根带叶虽只旧对却转移得好末押和陶更佳
　　露畦烟陌里名利等秋毫引犊随牛放祈蚕望茧缲和根挑荠菜带叶摘樱桃读罢归来赋临风欲和陶第三十七名徐端甫【义乌居禅定】
　　如是而后为杂兴诗中二聨尤得趣末无奇
　　晓出东郊跨蹇驴弄晴防雨润如酥犬依桑下乌犍卧鸠杂花间黄鸟呼杨栁嫩摇风气力稻秧新着雨工夫农家滋味谁知得饱饫豚蹄酒一盂
　　第三十八名潭朱释老【金华孝顺镇】
　　前聨説田园轻快第二句体贴兴字五六带春景体贴杂兴二字更工然而气格不甚髙亦坐此
　　家山万象春归好诗笔拈来感物情泉脉动时毋待灌土膏起处正宜畊无穷怀抱风和畅不尽形容雨发生试问封侯万里客何如守拙晋渊明
　　第三十九名樵逸山人【桐江李蕚】
　　全篇辞气雍容末韵哀不伤怨不怒深得诗人之防
　　村居只是旧衣冠北墅南园熟往还雨外泥深牛觳觫花邉风暖鸟间闗躬耕自得莘郊乐日涉谁知陶迳闲只説桑麻元自好不须释耒叹时艰
　　第四十名栁圃【月泉竹臞陈君用】
　　咏杂兴甚工但失之刻露然其好处亦在此
　　春风冗我田园务野思芳情约不齐检防瓜丘仍芋垄按行桑野更秧畦偶陪灵运山前屐或学东坡雨外犂薄莫倦归专一事旋诛生菜瓮黄虀
　　第四十一名冷泉僧志宁【杭人熈山蔡潭托名】
　　诗人诗韵度自别起聨甚工
　　云过催花雨风收困麦烟一锄天地里三月翠红邉朝市虽无梦郊墟似有缘种瓜何代叟岂识趣熈然第四十二名吟隠俞自得【金华孝顺镇】
　　语新而对巧所谓多识于鸟兽草木之名但末二句不过敷演起句耳
　　暄和春景好供诗日暖风轻土脉肥白鹭时窥秧刺刺黄莺频説栁依依几回野水闻姑恶数树春英呌姊归物态满前看不足等闲吟咏对斜晖
　　第四十三名东湖散人【古杭】
　　前聨得咏物之工后聨句法亦好末见杂兴
　　物色天成画不如东风又到野人庐蜜蠭辛苦供常课科斗纵横学古书小雨杏花村问酒澹烟杨栁巷巾车汀洲水暖芦芽长更买扁舟伴老渔
　　第四十四名仇近村【古杭山村仇逺字仁近】
　　社酒农书一聨厥有深意不但全篇清婉而已
　　一湾新绿护茒庐草细泥松已可鉏野老但知分社酒地官宁复进农书莺花眼界人烟外蚕麦生涯谷雨余我爱赋归陶令尹栁邉时见小篮舆
　　第四十五名陈纬孙【分水何】教【名鸣鳯】
　　隽味寓于细律中防作者不及此
　　星明天驷兆兴农稼圃犂鉏处处同播谷竞趍新禹甸条桑犹记旧豳风草缘疆畎纵横绿花隔藩篱深浅红自笑偷生劳种植西山输与采薇翁
　　第四十六名陈鹤皋【月泉竹臞陈君用】
　　前聨平后聨有思索
　　世事不挂眼寄情农圃中鉏犂冲晓雨杖屦立东风芽谷验仁脉浇花趱化工独余真意味浊酒自烧菘第四十七名临清【建德王进之】
　　有悠长味无艰澁语后半篇视前畧不及
　　桑田沧海几兴亡嵗嵗东风自扇扬细麦新秧随意长闲花幽草为谁芳午桥萧散名千古金谷繁华梦一场满眼春愁禁不得数声啼鸟在斜阳
　　第四十八名感兴吟【桐江】
　　此诗无一字不佳末语虽似过直若使采诗观风亦足以戒闻者
　　儿结蓑衣妇浣纱暖风疎雨趱桑麻金桃接种连花蕋紫竹移根带笋芽椎鼓踏歌朝祭社卖薪挑菜晚回家前村犬吠无他事不是盐定茶
　　第四十九名王进之【建德】
　　以雅健语写髙洁操悠然之兴见于篇末
　　东风私我此身轻脱却青衫野服更桑可以丝麻可绩麦宜续食韭宜羮分甘垄上畊云隠梦不湖邉拾翠行物意岂知沧海变晓风依旧语流莺
　　第五十名元长卿【义乌陈希声】
　　回文二首俱妥顺亦出苦心
　　香红眼缬防英竹杖扶吟纵步行桑眼蟇含青蕾小麦须虾磔翠芒轻黄花菜圃午风软緑水秧畦春野平芳树几声鸠雨过苍苍栁色弄烟晴
　　又
　　犂鉏徧野沸畊农血吻鹃声一树红畦矗秧针青刺刺陇翻麦浪翠芃芃鸡鸣昼寂花村雨蛤吠朝寒草岸风溪外云过横笛乱微烟野色树笼葱
　　第五十一名闻人仲伯【义乌陈希声】
　　三春分作三首曲尽变态非苟为敷演者所能及
　　田园兴在早春时眼缬生红喜上眉门巷日髙人埽雪池塘烟涨水流澌杯柈新歳欢同社灯火元宵閙古祠野老告余春事及夜来小雨过前陂
　　又
　　田园兴在半春天春事闗心夜不眠护撒秧畦须拥水辟栽蔬圃更隄川青囊子粒乡风旧翠箬灵芽社雨前独立斜阳无限意一声拨谷野桥邉
　　又
　　田园兴在晚春头且説田蚕两事休榆荚雨酣新水滑楝花风软薄寒收青枫蛾子催桑月緑树鹂鹒报麦秋但愿花村无吠犬时呼薄酒背眠牛
　　第五十二名戴东老【月泉】
　　三诗状三春之景得处亦多起头一句欠严重
　　饮了椒盘收了灯翁擕稚子步新晴茅柴初熟胜腊醖莱菔乆虀宜晚羮伏卵鸡留上春种出栏牛试吉辰畊去年官赋今年罢寂甚门前犬吠声
　　又
　　昨夜西郊雷隠鸣金穰检厯兆秋成枪旗味向茶畦蓄饼饵香从麦陇生拂去梁尘招燕乳拨开檐网看蜂营谁家子女羣喧笑竞学卖花吟呌声
　　又
　　野花村醖赏清明挑菜踏青鱼队行禊水戯浮觞白羽厨烟不禁饭黄精田功宜早秧勤挿桑价方髙茧告成莫道犂鉏忘学问读书声间织机声
　　第五十三名子直【分水魏石川】
　　起句快便结意深逺两聨亦髙不得已屈寘诸此
　　野景入时务东风劚满锄笛声牛出后酒味燕来初谷种天心在桑枝帝泽余红尘几飞鞚肯信有农书第五十四名袭庆陈文増【苕水】
　　起见题意两聨中五六尤工
　　熙熙垅畆扇和风簇簇人烟野意浓培溉桑麻沿汲路经行荠麦省畊农饮牛涧暖山摇影接果枝青藓拆封酒熟花香村欲社芒鞵藤杖尽从容
　　第五十五名九山人【寓杭】
　　前聨就事映带田园次聨韵度逈别末尤有趣
　　轩裳一梦断尘寰桑柘隂隂静掩闗种秫已非彭泽县采薇何必首阳山因怜社鼓刚催老转觉儒冠不负闲君看浣花堂上燕芹泥虽好亦知还
　　第五十六名桑柘区【金华】
　　起四字絶佳二聨分明见田园惜尾句吊字太过
　　粟爵瓜官懒觊觎生涯云水与烟腴晚风一笛麦秧陇春雨半鉏桑柘区可是樊迟宜请学肯教陶亮叹将芜斜阳芳草闗情处更把新诗吊石湖
　　第五十七名栁州【月泉】
　　二聨见田园分明第四句最好晒字欠工
　　东风生意閙农圃正宜勤稻种开包晒菊苗依谱分畴西晓畊雨舎北莫鉏云莫待荒三径归欤陶令居第五十八名草堂后人【古杭】
　　第二句入田园快便前聨絶好后半篇意顺
　　桑眼已开芳昼长西畴东墅足相羊麦风初暖燕争垒林雨忽晴蛙满塘野老新衣逢社喜山妻椎髻为蚕忙纷纷逰骑踏花去谁识吾家旧草堂
　　第五十九名君瑞【桐江】
　　此真杂兴诗起头便见作手
　　白粉墙头红杏花竹枪篱下种丝瓜厨烟乍熟抽心菜篝火新干卷叶茶草地雨长应易垦秧田水足不须车白头翁妪闲无事对坐花隂到日斜
　　第六十名青山白云人【居杭】
　　颔聨语意深颈聨尤儁
　　昨夜东风雨一犂晓晴隣巷共熙熙遮门賸喜有桑柘输国不忧无茧丝小妇饷耕因废织老夫观社忽成诗眼前物物是生意却恨渊明归计迟
　　摘句图
　　起句
　　名利有危机老于农圃宜【无机老农】
　　驱却余寒碎土牛田园生计又从头【子问】
　　桃李场中已免参只将农圃繋头衔【田农夫】
　　风暖柴荆鸟语幽麦髙麻矮野桑柔【唐人机轴】
　　聨句
　　寸地不可弃东风何处无【忘怀老人】
　　种瓜思夏实分菊待秋花【五云山人】
　　幸存畊雨地况值养花时【老农】
　　麦苗花下绿犊子草邉黄【刘存行】
　　水暖眠秧珥风香竪茗旗【石姥寄客】
　　雨露桑麻清夜话晴明花栁少年心【双涧】
　　晴雨花时逰子意寒暄秧信老农心【云水】
　　犊外醉分芳草卧莺邉吟踏落花行【白云人】
　　生意满腔秧出谷飞花有思栁飘绵【傅宣山】
　　耕鉏晓雨有余地应接东风无暇时【自家意思】
　　野犊正忙犂晓雨谷莺才出管东风【栁耆】
　　鸟随牛后窥秧谷蜨趂蜂来恋菜花【俞如山】
　　有酒便尝烹笋蕨无花聊自赏桑麻【跨犊者】
　　社近记穿黄蠒子雨前趱摘紫枪旗
　　莺藏杨栁金歌舞蝶宿棃花雪梦魂【山野人】
　　桃林我忆放牛日葵圃谁思逸马时【盘隠末子】
　　一生甘作扶犂手万变宁移抱瓮心【扶杖夫】
　　蛙鸣莫夜官何为蝶恋芳菲梦不知【廷云】
　　鸦趂犂翻争啄食蜂粘絮落苦贪香【翁自适】
　　烟连草色迷平野雨趂鸠声过别村【郭建德】
　　烹罢箨龙新上筯修来秧马尚依墙【骆儒賔】
　　清晓蛙声引啼鴂夕阳牛背立归鸦【陈帝臣】
　　牛饮芳陂鸦立背马过秀野蝶随蹄【晚静】
　　蚕一二眠催出伏秧三四叶尚忧风【竹簑笠翁】
　　郎罢耕归呼囝牧阿翁眠起问姑蚕【俞埜处】
　　结句
　　晴原望新麦一片緑云香【蓝田道人】
　　桃李公门者将芜胡不归【林泉生】
　　笑他思着莼鲈者却感秋风始去官【傅九万】
　　山翁不识时宜甚犹学渊明裹葛巾【才人】
　　送诗赏小劄
　　月泉社吴清翁盟诗预于丙戌小春望日以春日田园杂兴为题至丁亥正月望日收巻月终结局收二千七百三十五巻选中二百八十名三月三日掲榜第一名公服罗一缣七丈笔五贴墨五笏
　　第二名公服罗一缣六丈笔四贴墨四笏
　　第三名公服罗一缣五丈笔三贴墨三笏
　　第四名止第十名各春衫罗一缣笔二贴墨二笏第十一名止二十名各深衣布一缣笔一贴墨一笏
　　第二十一名止三十名各深衣布一缣笔一贴第三十一名止五十名各笔一贴墨一笏吟笺二沓
　　以上所送并就缣端笔贴墨铭用月泉诗赏潜斋记号通榜仍各送本社新诗一册
　　罗公福
　　伏以月泉旧社乆盟湖海之交春日新题賸冩田园之兴得周南而正始可冀北之空羣执事振响武林舒翘文苑种秧浇药已朝市之无心放犊听莺更池塘之入梦杼机自别冠冕为宜某心所甚欣手之不释诗成夺锦诵珠玉者翕然礼以为罗愧琼瑶则多矣余如颖并致篚筐
　　司马澄翁
　　执事清涵绣湖香并班史菜花天秧谷候偶迎着面之风野泉瓮烟陇犂总是闗心之事虽居萧次犹占卢前
　　高宇
　　伏以交连湖海夙闻诗锦之名题借田园尚媿礼罗之意有来匡鼎岂逊卢前执事文阵称雄武林擢秀四时春始成石湖老去之吟三径人闲得彭泽归来之趣襟期乐只囊頴宜哉某得是髙吟从而深刻问巢父之珊瑚安在此则长留纵卫人之琼玖可将终然匪报
　　仙村人
　　山南野逸
　　月泉里社夙儌绣水之齐盟春日田园谁继石湖之杂兴新篇吟就旧梦唤醒执事嘉遯山南大观物表追前哲而尚友不肯同今雨之交呼市人如使儿可但拾春风之句能多益善实罕其俦某见之心降传者腕脱自非三昧难夸得夺锦之华欲効七襄终愧礼为罗之厚
　　子进
　　执事皇着分阳选髙无氏牢笼物态成天机野色之聨玩弄韶华得膏雨光风之句尘外之柴荆自适山中之薇蕨尤香
　　栗里
　　执事秀气桐檐髙情栗里想建业当年之飞马深羡勇归听吴淞今日之啼防益増永嘅试提一律几压同盟
　　倪梓
　　田园杂兴偶儌旧社之同盟湖海俊游为赋长城之五字【云　云】执事假富春山为通德里耕织图村田乐放开尘外之怀社翁胙蚕媪符道尽眼前之景以俗为雅此诗可羣
　　全泉翁
　　执事东晋衣冠西豳风俗闲庭芳草倦游甘隠于白云緑水新秧归牧穏眠于斜日卓尔有立异乎所闻
　　吕澹斋
　　月泉里社分来隣烛之光春日田园搅动奚囊之兴翩其寄驿幸甚盟鸥执事骏极岘峰渊源丽泽洛中富贵斜阳追恨于繁华緜上勋劳终古慨思于羁絏寓吟不尽覃思何深某饱观瑰竒祗觉隽永【云云】
　　方赏
　　执事望耸东安羣称北冀晴畦自绕鹃声谩寄于闲愁春色虽偏牛背独夸于老健细观妙格知出清芬某一讽一吟起敬起慕珠投甚宠愧无玉案之酬纻献虽微尚笃缁衣之好余遵元式并奉新编
　　邓草迳
　　执事邓林秀出呉防倦游麦迳蚕安分断花场之梦草坪畬水踏歌成社下之腔意境俱融辞翰具美某手之不释心则为降金玉其相岂胜集珍之喜纻絺厥篚第难赠绣之酬余若頴并登几格
　　魏子大
　　湖海俊逰九友自聨于芳社田园杂兴五言难敌于长城壮哉齐盟昭然逺耀执事居吴都防得魏大名吟自在诗无脂粉气遇芳菲景适农圃情先生髙哉弟子服矣某识韩虽未説项良勤纵欲酬金难答愔愔之韵敢因献苎先陈恋恋之情
　　喻似之
　　执事如合浦珍为汾阳望将芜已赋颇思舒啸于东臯采蕨无从且欲饥眠于西华若栽秫种桃之句与怒蛙巢燕之聨允矣清新加之苍劲某咀华不厌刻梓以传纵有琼琚莫报投桃之意可无筐篚以昭献苎之诚
　　蹑云
　　月泉壤地宻依邻烛之光春日田园賸喜奚囊之兴翩其杰制壮我齐盟执事丝濑清风炉峰瑞气土脉融林隂合吟不赦于韶华社公醉蚕妾愁败意直忧于秋雨诚为苍劲可但清新
　　玉华吟客
　　执事【云　云】某快覩吟篇恍陪逰屐式如金玉庸起敬于席珍篚厥纻絺第难酬于囊锦
　　田起东
　　执事昆玉无瑕壶氷彻底诗材抉剔面茧泥牛物态牢笼田乌桑扈总是清新之句足觇洒落之怀某识韩虽賖説项不置赠我以绣段所愧报琼好贤如缁衣敢忘献苎余如頴辈并致籖房
　　唐楚友
　　田园春日偶尔分题湖海名流翩其入社长城自屹前敌无勍执事尘厌软红节存清白其楚波之及于晋有尧风而谓之唐杂兴悠然社村耕事一聨佳甚栁处蛙时意复寓于隂晴谁敢言其非是
　　识字耕夫
　　农圃余生结同盟之吟友湖山佳处有识字之畊夫所谓伊人夫岂卑我执事语无排奡体不效昆野鹭山莺动金谷当年之感妇蚕夫秫逼石湖春日之吟和易所形清奇可爱【云云】
　　学古翁
　　执事秀毓苍泱奥探眇忽谓众作追随世好非愚则谀而八诗模冩农时以俗为雅一脔固知于鼎味寸莛犹咽于钟音某【云　云】无青玉案徒惭玖佩之贻有古锦囊应笑纻衣之献
　　社翁
　　执事气孕苍泱学宗葩正以俗为雅一年先百事之书因险出奇八句尽三春之景真成巧中奚取多为【云云】式如金玉庸起敬于席珍贡厥纻絺亦难酬于段绣束毫不腆镂本云初奉以敷陈尚惟鉴在
　　骑牛翁
　　伏以月泉旧社乆依文字之辉春日新题洊写田园之兴如五杂组敌双南金执事刺手鲸牙射光牛背觉东风之吹梦宁不委心对夕晖而忘言还有真意埽空俗韵増重齐盟某披吟以还起敬无斁觚不觚而堪叹乃令识良梓之斧斤布不布则已微所愿应深衣之绳矩束毫匪腆镂板再供
　　天目山人
　　月泉社友爰防旧盟天目山人为题春兴不胜佳甚岂果逺而执事望邑邻辉平斋宗派咏牛羊茁壮仍观戯水之乳鵞知燕雀生成又喜巡檐之窠蜜有嗿其馌或拊而歌
　　安定书隠
　　执事昔者中庸今之安定趣雄物表牛倦鸟喧景入用中风微水滑且能慕义熙之士岂欲追正始之音
　　槐居士
　　执事名称东国越之雄句比西家施之丽浴蚕飞燕野色摇春依犊市蛆扉隂移月摹成小景曲尽巧心
　　姜仲泽
　　月泉里社窃双溪明月之余辉春日田园动白雪阳春之絶唱【云　云】执事采摭羣言牢笼百态归燕忙睡牛穏颇欢顔社酒之甞断烟湿流水香更切齿村庄之吠髙标耸若秀句宜哉
　　陈柔着
　　月泉旧社惠儌湖海之同盟春日新题骏发田园之杂兴
　　方尚老
　　执事【云　云】秧畴麦棱画圗巧寄于声中社酒农书诗史隠存于言外乌龙岭之地灵尚矣白云村之宗派依然某薄云苎献并以頴归
　　朱孟翁
　　爱云仙友
　　农圃余年惠儌同社江湖伟士骏发髙吟此五言诗可万人敌执亊爱云自命与世相违卧碧畊青惯寻幽趣摘鲜甞煮闲对芳时宛如驴上风雪诗不带人间烟火气某未及识面已相知心纵有紫磨难荅绮琴之逺赠虽微白防敢随毛颖以前陈輶凟悚然鉴存幸甚
　　回送诗赏劄
　　罗公福
　　读渊明诗久识田园之趣从夫子学愿为农圃之民未敢望其下风胡遽延之上座执事雅怀月霁清思泉寒抚景兴思慨唐科之不复以诗为试觊同雅之可追窃知扶植之盛心正欲主维乎公是某羡珠玉之在侧忝糠粃之播前旧拟秋声曽占桐江之风景新题春日又分婺女之星辉岂好为朱公之变姓易名深恐蹈栁子之召閙取怒慙非重寳俾获与锦囊之荣赐侈香罗复唤起青衫之梦受丝毫而皆感与笔墨以忘言谨述谢私伏祈鉴在
　　司马澄翁
　　品题得佳士公方司风月之盟涂抹如阿防自笑得田园之乐寘诸榜眼壮此诗脾执事襟韵石湖标仪栗里腰嫌束带寸荣不入于梦中酒无燥尊诸公要出我门下某浊慙绣水清傍月泉借来青之矮屋三间闲钻故纸想环翠之卧楼百尺分合下牀有来骈四俪六之文滥中拔十得五之选录其善者愿为吟社之门生罗而致之景仰骚坛之座主恩欲酬于夺锦敬少俟于抠衣
　　髙宇
　　赋月泉之杂兴问一得三观诗社之题名吾十有五鉴明攸在雨射奚工恭惟先辈墨绶铜章纶巾羽扇楼髙风月清标逺迈于隠矦春满田园佳趣适同于陶令吟盟是宰公道以明某信手推敲何心得失误入品题之列有何格调之髙愧甚少年的非老手衮褒匪称鼎贶谓何苎细罗香寔过郑侨之缟带笔精墨妙粲垂郇氏之防笺三复以还一忱兼谢参前未卜能照是祈
　　山南埜逸
　　横山有呉佚老著名东莱太史之文南塘称刘潜夫留意盛唐诸公之作顷因月泉之续社分示石湖之旧题有栗里辋川之风老子兴复不浅无魏野林逋之句吾党斐然成章讵意恶诗亦占前列旣不迷五色而失方叔抑且出一头而放子瞻狎坠华缄过勤褒衮裂绢喜朶云之到手唘匳骇叠雪之浮香兼有烟翰之珍逺贲柴荆之陋旌仪侈甚刋册粲然勉用拜嘉岂胜衔感美人赠绣段心匪吝于巻还小奚背锦囊句尚慙于拾得未涯申谢并冀丙融
　　子进
　　牛邉写景敢言琢句之工龟列标名似直赏音之误无心得此有目荣之恭惟某春满河阳趣髙彭泽谓六义之中有兴风雅则然岂三代之后无诗田园故在胡取蕨薇之采不令葑菲之遗札坠飞云香分叠雪某腼顔褒宠拜手登嘉当春服之成时既竭两端之教窥潜斋之深处敢忘一字之师
　　栗里
　　骚坛元帅独主夏盟里社晚生谩吟春兴媿无好语误辱赏音敬惟执事吴下华宗洛中耆德因诗取友髙拍方英之肩下笔如神叅透范石湖之体吟哦不辍鉴裁尤精某自顾滥竽敢当褒衮香罗委贶更兼頴之珎绣段虽华愧乏琼瑶之报
　　倪梓
　　山堂隠庐未醒白木镵之梦月泉诗社许沾青玉案之荣名殿七贤才空八斗恭惟执事吟髯似防笑面如靴彭泽归去来遂寻壑经丘之趣庐峰老其下拓买田筑室之规某曾借屐于东山且叨尊于北海篆铭未已褒赏谓何纎缟勤渠既出吴延陵之赐瓣香皈向当如陈师道之言
　　全泉翁
　　田园将芜穹节羡陶翁之赋池塘生草浪吟慙灵运之才品题侈甚于衮华愧腼凛乎其甲厚自大雅不作乆矣叹絶响以无闻然小子何莫学夫觉用心之徒苦谩尔警一鸣于楚岂期次八米之卢敬惟执事心醉六经眼空四海学探月窟吐老桂之秋芬词涌泉源障狂澜之东倒小退青云之步甘为緑野之逰随栁傍花舞雩风于春莫裁云剪雾主吟社之夏盟妙选穿杨亦兼采菲如某者麄工虫刻颇学蚓鸣其声呜呜然安知格调之别所言平平耳何有见趣之髙谁欤防朱衣之头幸矣殿头之目人谓采珠之偶得我惭夺锦之罔功试掷地当作金声难造兴公之妙如旧识与之缟带敢忘季子之知或承之羞未知所报
　　吕澹斋
　　夏盟有主池塘之旧梦唤醒春兴无边田园之新吟阅遍自愧非坛场之作手亦浪叨乡党之荣名【云云】
　　方赏
　　仲尼删后谁明雅颂之遗音元亮归来自得田园之真趣廼作成于后进爰宗主于芳盟敢圗朴之林误玷钧陶之选恭惟【云　云】如某者偶捐农圃强就檠读豳什者半生仅知讽咏拜刘公之一纸过辱品题有来厚赏之逺贻顿觉穷櫩之暴富轻衫裁白纻敢忘今日之恩方册对青灯庶亦他时之报
　　喻似之
　　学吟农圃政欠推敲布武坛场误防鉴赏宠荣殊甚登领赧然恭惟执事陶径春融宓琴调古植月泉之赤帜足张吾军续风雅之清音旁招同社士每难于知已公独誉其过人顾此斗筲曷当筐篚某栖迟分水企仰仙华诗可以兴幸囊封于古锦服之无斁敬绅佩于深衣
　　蹑云
　　君诗大国难为入社之才吾学老农颇识归田之趣居慙出丑浪被褒嘉恭惟执事遗蜕浮荣潜心大雅以六义之中曰兴能感性情而一年之计在春盍知稼穑旣率芸子荛夫而分其席且招骚人墨客而与之盟刻在新编传为佳话某学嗟晚士思苦防搜夺延靖之锦袍愧无杰句分延陵之衣苎徒佩盛心得此何脩服之无斁使毛頴陈同传尚欲发扬与长沮桀溺耦畊终甘隠逸谢言不足宥鉴是祈
　　玉华吟客
　　大将登坛孰匪当家之作偏师失律敢希醲赏之颁兹误辱于搜罗第倍增于慙悚适情聊尔于畦迳以未知寄兴谓何亦田园之谩慰岂料暗中之摸索犹为望后之婵娟写白纻词就命文房之二益酬丝笺寄难同笔法之双钩语谢渠渠占辞草草
　　唐楚友
　　大铎采诗喜三百篇之典型复见达图结社数十八贤之地位偶同岂湖海之乏人寔菲葑之下体香浮云朶光挟星躔得之若惊愧无以称顾苦吟写闲中之情性而躬畊亦分内之生涯题命田园兴寻笔砚有以自乐颇慙九首之俱前无非至公敢耻八名之在后若曰廷玉良笑冶金流水桃花谁其具眼蛙时栁处已是知音瓦砾多辱于品题篚筐例承于颁宠寳之遗子期在传家诵雪鬓四袠之诗别才频减评烟草六朝之句良晤匪遥谨此申酬伏祈丙在
　　邓草迳
　　月下分泉清甚诗翁之致迳中借草凄其田父之俦离奇方有愧于邓林品题乃获班于昆玉恭惟执事胄髙姬长派接唐英秋风归栗里之田乆灰官梦春日动石湖之兴载防骚盟雅道有赖扶持类句亦防甄录某愧非范蠡旣名鸱夷又名陶朱大类燕人先诳国城复诳里社驴马亦直戏耳熊鱼乃两得之覆瓿増慙击辕献笑青山白纻荷见眷之不凉乌玉紫毫姑即施以为报草兹布复莫旣谢私
　　识字畊夫
　　留心大雅聿追三百篇之遗偻指同盟辱寘十九人之列视前茅而有腼感下菲之居多敬惟执事文思涌泉书眼如月唐英嗣响擅歌诗之芳名彭泽赋归得田园之真乐尚友湖海之士相期文字之交许后进以言诗凡先登者有赏敢期庸下亦预选中某识字畊夫学诗小子客边夜雨惟海阳二顷之田湖上春风续都再来之句岂真得意误防赏音荣哉华衮之褒感甚白纻之赐贰以頴铭之肺肝小好小慙固已在羣讥之数曰比曰兴所愿闻六义之言
　　学古翁
　　效休文之八咏知类农歌拔毛遂于众中允髙匠目矧谢池仅止五字而鲁语尤戒多为首而録全思则过半恭惟执事双桐政美五栁门深续雅道于一线之余亦言其兴寻吟盟于千里之外夫岂无人乃采艰辛之辞特置次癸之列月泉分贶云壑怀惭某梦断钧天心逰乐地视颖可为至寳奚有于今裁白纻而制深衣于焉学古
　　社翁
　　云岫无心夙羡渊明之先见月泉入社偶居毛遂之后尘【云云】
　　骑牛翁
　　彭泽赋归饱田园之真乐广文坐冷濒沟壑以犹歌适骚伯之建坛纵吟翁之劘垒不知技痒聊遣旅怀牛从陈舜举之骑颇谙幽兴鱼效韩昌黎之钓良用自悲过眼之日无迷在手之月可掬虽愧于万选万中幸列之二十二人乃厪宠翰之临过沐赏音之贲将之礼币感此谊襟红帛弗施且见颁于防笔青衫无用尚托庇于深衣仆仆拜嘉惓惓言谢
　　天目山人
　　枯肠索句未除石氏之村褒笔过情为揜徐凝之恶俾陪前列以劝后生恭惟执事温诗社盟嗣骚坛响独得田园之兴掲以为题遍行郡邑之间闻者皆作至令猥琐亦强精神某【云　云】负才非夷简麄无慙叔父之荐扬典试得欧阳幸不遇主人之黜落
　　安定书隠
　　田园动兴得专风月之盟湖海倦逰未接云霄之武辱招吟社敢诧长城敬惟执事气防雄豪襟期光霁种花多暇賸留潘县之浓隂梦草生春拈起谢池之旧话比司文之有在咸贾勇以先登某非其人而居此选侈白绢斜封之宠敬用珍藏慕深衣独乐之风益深铭佩
　　槐居士
　　执事【云　云】彭泽琴书归去不孤长啸石湖风月迩来转入清吟
　　姜仲泽
　　某【云　云】范诗凡廿四首之多我甘落后戴席半五十人之数何敢争先误辱衮褒特勤旌劝麻衣如雪逺胜牛背之蓑笔阵扫云好写兎园之册
　　陈柔着
　　仰止潜翁酌水夙称于处黙慙非着姓求田自笑于元龙曾谓推敲猥防品藻恭惟执事以义熙人物续呉下风流七步成诗一变至道石湖有作虽闻托兴于田家月泉以前几见盟诗于春日力扶大雅误采陈言某岂无异闻于鲤庭亦有一经于牛角即老圃寒花之句还以祝君歌青山白纻之章惠而好我永言感着曷既揄传
　　方尚老
　　泉流明月独分诗派之清村隠白云逺借骚盟之重谁为垩斵忽拜衮褒恭惟执事富贵故乡风流别墅念寥寥大雅乆亡山川草木之风而勉勉后生俾识谷粟桑麻之理载举石湖之杂兴稍舒彭泽之闲情不鄙互乡亦为同社某章逢晚学句律新知无二十八宿之奇胸曷膺厥选作数千百年之佳话端在斯编夸之老农有此盛事天吴翻短褐顿更白纻之华霜兎秃长毫难写青琅之报函脩谢幅伏冀照原
　　朱孟翁
　　某子产惠人也纻颁奚啻衮荣毛君中书耶頴秃曷殚琼报
　　爱云仙友
　　田园归隠夙钦彭泽之髙风笔砚乆荒难得石湖之秀句不慙鄙劣冒尔拟骚误入甄收敢言奔殿敬惟执事山林富贵轩冕锱铢钓月畊云讵输制锦傍花随栁雅称调琴可见知几之老成居然逺世而肥遯遹凭佳兴用拂清人饵丝枲钓江湖货頴贸珠璧此意古矣其利溥哉某沟壑余生泥涂下役有怀农圃靡就犂鉏兹效颦唐士之五言恰辏足周耼之一毂仅逃孙外免愧卢前自谓狂吟思复青氊而逺矣或云驼榜防歌白纻以夸之














　　月泉吟社诗
