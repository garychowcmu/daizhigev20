台湾诗乘


苏序
自序
题词
卷一
卷二
卷三
卷四
卷五
卷六


自序

　　「台湾通史」既刊之后，乃集古今之诗，刺其有系台湾者编而次之，名曰「诗乘」。子舆有言，王者之迹熄而诗亡，诗亡然后「春秋」作。是诗则史也，史则诗也。余撰此编，亦本斯意。

　　夫台湾固无史也，又无诗也。台为海上荒土，我先民入而拓之，以长育子姓，艰难缔造之功多，而优游歌舞之事少；我台湾之无诗者，时也，亦势也。明社既屋，汉族流离，瞻顾神州，黯然无色，而我延平郡王以一成一旅，志切中兴，我先民之奔走疏附者渐忠励义，共麾天戈，同仇敌忾之心坚，而扢雅扬风之意薄；我台湾之无诗者，时也，亦势也。清人奄有，文事渐兴，士趣科名，家传制艺，二三俊秀始以诗鸣，游宦寓公亦多吟咏，重以舆图易色，民气飘摇，侘傺不平，悲歌慷慨，发扬蹈厉，凌轹前人；台湾之诗今日之盛者，时也，亦势也。

　　然而余之所戚者则无史。无史之痛，余已言之。十稔以来，孜孜矻矻，以事「通史」；又以余暇而成「诗乘」。则余亦可稍慰矣。然而经营惨淡之中，尚有璀璨陆离之望。是诗是史，可兴可群。读此编者，其亦有感于变风、变雅之会也欤！

　　辛酉花朝，台南连横序于台北大遯山房。  
　 
题词

　　遗山野史少陵诗，今日于君并见之。千古才人一枝笔，相怜传世总伤时。

　　难得知书有细君，十年相伴助文情。从来修史无兹福，半臂虚夸宋子京。

　　掌故搜罗三百年，几多佳句集毫颠。任公尚有游台稿，好采遗珠续后编。

　　鹿耳鲲身壮海东，延平剑气尚磨空。不须更写沧桑感，还我河山指顾中。

　　民国三十三年十一月，吴兴陈其采题。  
　 

卷一

　　台湾为海上荒土，我延平郡王入而拓之，以保存汉族；宏功伟绩，震曜坤舆，具载「台湾通史」。闻王克台后，颇事吟咏，而不留只字。岂当玄黄之际，王之子孙閟而不发欤？余从各处搜罗，仅得一首，为登岘石山；是为北征之时，师次京口所作。诗曰：『黄叶古祠里，秋风寒殿开。沉沉松柏老，瞑暝鸟飞回。碑碣空埋地，庭阶尽杂苔。此地到人少，尘世转堪哀』！

　　延平郡王之诗，既载之矣，嗣有友人传示一首，为王手书，现存平户某所；惜不知其题目，似为游览之作。诗曰：『破屋荒畦趁水湾，行人渐少鸟声闲。偶迷沙路曾来处，始踏苔岩常望山。樵户秋深知露冷，僧扉昼静任云关。霜林独爱新红好，更入风泉乱壑间』。

　　平户在日本肥前国，与长崎隔带水，有千里滨，延平降诞之地也。清嘉庆元年壬子（按嘉庆元年为丙辰，壬子系乾隆五十七年；经查原稿，确系壬子）冬十二月，藩主松浦干斋公命建庆诞芳纵碑，叶山高行撰文，多贺嘉彰书册，而自系铭。碑高可丈余；旁有椎，干老叶茂，闻为延平幼时所植，至今宝之。

　　台湾之名始于明季，而澎湖见于隋代。及唐中叶，施肩吾始率其族居此。肩吾，汾水人，元和中举进士，隐居不仕，有诗行世。其题澎湖云：『腥臊海边多鬼市，岛夷居处无乡里。黑皮年少学采珠，手把生犀照咸水』。是此居民尚为岛夷，故有「黑皮年少」之语。然澎湖之有华人，远在秦、汉之际。或曰：楚灭越，越之子孙迁于闽，流落海上，或居于澎湖。是华人之来也已久，惟不见于载籍尔。

　　有明之末，海氛不靖，闽、粤戒严。天启二年，荷人再乞互市，明廷不许，遂据澎湖。四年春，福建巡抚南居益遗总兵俞咨皋讨之，荷人大败，擒其将高文律，斩之以徇。八月，荷人请和，乃去澎湖而入台湾。是时居益至厦门，调集水师，筹军务，故有视师中左所之诗。中左所者，厦门也。诗曰：『寥廓闽天际，纵横岛屿微。长风吹浪立，片雨挟潮飞。半夜防维楫，中流谨袽衣。听鸡频起舞，万里待扬威』。其二：『一区精卫土，孤戍海南边。潮涌三军氧，云蒸万灶烟。有山堪砥柱，无地足屯田。貔虎聊防泛，蛟龙藉稳眠』。此诗第一首仅言驻厦用兵之事，而第二首则言澎湖之险要。「有山」、「无地」两句，可作一篇防海论。

　　沈斯庵太仆以永历三年入台，时台为荷人所据，受一廛以居，极旅人之困，弗恤也。及延平至，待以宾礼。清军得台后，卒于诸罗。斯庵名光文，字文开，浙之鄞人也；居台三十余年。自荷兰以至郑氏三世盛衰，皆目击其事。著书甚多，台湾文献推为初祖；然书已散佚。余搜辑其诗，仅得六十有九首，编为一卷，列于「台湾诗存」。

　　忆感云：『暂将一苇向东溟，来往随波总未宁。忽见游云归别坞，又看飞雁落前汀。梦中尚有娇儿女，灯下惟余瘦影形。苦趣不堪重记忆，临晨独眺远山青』。

　　慨赋云：『忆自南来征迈移，催人头白强扶持。乐同泌水风何冷，饮学秋蝉露不时。最幸家贫眠亦稳，堪怜岁熟我仍饥。仰天自笑浑无策，欲向西山问伯夷』。

　　斯庵有己亥除夕之诗。己亥永历十三年，荷兰尚据台湾，则其困乏尤可知矣。诗曰：『年年送穷穷愈留，今年不送穷且羞。穷亦知羞穷自去，明朝恰与新年遇。赠我椒尊属故交，频频推解为同胞。客路相依十四载，明年此日知何在。修门遥遥路难通，古来击楫更谁同。也怜窭空嗟无告，犹欲坚持冰雪操。爆竹声喧似故乡，繁华满目总堪伤。起去看天天未晓，鸡声一唱残年了』。

　　永历十五年，延平克台湾，中土士大夫多从之至。闻斯庵在，大喜，各以相见为幸。故其集中颇有唱酬之作。如谢王愧两司马见赠云：『廿载仰鸿名，南来幸识荆。忘机同海客，尊义缔寒盟。霖雨时思切，东山望不轻。流离谁似我，周急藉先生』。卢司马惠朱薯赋谢云：『隔城遥望处，秋水正依依。煮石烟犹冷，乘桴人未归。调饥思饱德，同饿喜分薇。旧事萦怀抱（司马昔为我郡兵宪），于今更不违』。齐介人旋禾，未及言别，兹承柬寄，欣和云：『忽带青云去，惟将逸韵留。剡舟知待雪，陶径已辞秋。风足高山水，光原灿斗牛。瑶华承寄问，多病获新瘳』。按王司马字长孺，号愧两，福建惠安人，官至兵部左侍郎，后卒于台。卢司马名若腾，字闲之，号牧洲，福建同安人，官至兵部尚书，后卒于澎。而齐介人未详。

　　斯庵又有别顾南金、洪七峰二诗，亦同客台湾者。南金，浙江黄岩人，曾任江南粮储道，驻京口，延平北伐之时来归，迁之台湾。七峰疑洪旭之族人；旭字九峰，同安人，为延平部将。

　　别顾南金云：『明知苦节却艰贞，九载相怜藉友声。邱壑有怀推老大，色言欲避笑愚生。入山地近区南北（南金移居南路），此日情深胜弟兄。安得时时慰依傍，长如鸥鹭得随行』。

　　别洪七峰云：『鹭岛初来便识君，东山又共学耕耘。发肤无恙悲徒老，著述方成悔欲焚。忽作闲心同倦鸟，俄焉长揖别高云。从今只合言于野，理乱都将置不闻』。

　　野史载延平薨，子经嗣，颇改父之臣与政。斯庵作赋有所讽。或谮之，乃变服为僧，逃入罗汉门山中。或以言解之于经，乃免。斯庵集中有山居八首，当作于是时也。诗曰：

　　『战攻人世界，隐我入山间。且作耽诗癖，谁云运甓闲。松杉生远影，风雨隔前湾。天路遥看近，归云共鹤还』。

　　『生平未了志，每每托逃禅。不遂清时适，聊耽野趣偏。远钟留夜月，寒雨静江天。拯涣方乘木，才弘利涉川』

　　『念此朝宗义，孤衷每郁寥。未能支厦屋，祗可托渔樵。冀作云中鹤，来听海上潮。长安难得去，不是为途遥』。

　　『已当天末处，地亦近南交。欲雨虚帷润，无家壮志抛。桐看几落叶，燕记屡营巢。正作还乡梦，虚窗竹乱敲』。

　　『只说暂来尔，淹留可奈何。驱羊劳化石，返舍拟挥戈。我耻周旋倦，人言厌恶多。旅途宜自惜，慨以当长歌』。

　　『云间长抱石，鸥梦浅依沙。山静能容客，潮流直到家。苟全徙倚便，小隐困穷加。不识春风面，何人问落花』？

　　『饿已千秋久，人堪饭首阳。苦忧徒反侧，无事笑徜徉。慨想风云合，回思雨露长。祗今空寂寞，能不变沧浪』？

　　『长松不可俯，远视立亭亭。月色来窗曙，山光到海青。荒村余古意，老鹤爱修翎。正发临池兴，忧来笔又停』。

　　斯庵又有感怀八首，亦是时之作。诗曰：

　　『未伸靖节志，居此积忧忡。退避依麋侣，流离傍蜃宫。身闲因性懒，我拙任人工。岛上风威厉，衾寒梦未终』。

　　『采薇思往事，千古仰高踪。放弃成吾逸，逢迎自昔慵。花枯邀雨润，山险倩云封。即此烟霞外，心清听晚钟』。

　　『不改栖迟趣，偏因诗酒降。晨风摇远树，夜月照寒釭。地静长留古，心幽岂逐尨。兴来怀友处，结韵老梅桩』。

　　『蓬蒿长仲蔚，卜亦卖成都。独钓月千尺，分耕云半区。乐饥水有泌，行乞市非吴。但是栖依者，相从莫问途』。

　　『朋来闲话旧，感叹到斜曛。联袂招新月，分途送暮云。梅寒摇梦影，笔冻冷花纹。兴倦登楼矣，依刘今未闻』。

　　『往事平生恨，株牵且俟河。触藩谁遣触，磨蝎命先磨。海屿薇原少，天南雁不过。支扉当夜静，霜月影婆娑』。

　　『南来积岁月，又看荔将花。志欲希前辈，时方重北衙。隐心随倦羽，寒梦绕归槎。忽觉疑仙去，新尝蒙顶茶』。

　　『忽尔春将半，居诸不肯停。新诗萦雪梦，愁思入寒扃。同调孚声气，时贤重典型。敝庐依大武，遥接数峰青』。

　　按大武峦在今嘉义之东二十里。

　　斯庵又有思归之诗；以第六首结句观之，则居台已十年矣。中原易主，故国久墟，又何必作归计哉！诗曰：

　　『岁岁思归思不穷，泣歧无路更谁同。蝉鸣吸露高难饱，鹤去凌霄路自空。青海涛奔花浪雪，商同颷夜动叶梢风。待看塞雁南飞至，问讯还应过越东』。

　　『飒飒风声到竹窗，客途秋思更难降。霜飞北岸天分界，月照家园晚渡江。蓬岛无薇增饿色，闲庭有菊映新缸。夜深寻友沿溪去，怕叩柴门惊吠尨』。

　　『我贵何妨知我希，秋山闲看倚荆扉。涛声细细松间落，雪影摇摇荻上飞。诗瘦自怜同骨瘦，身微却喜共名微。家乡昔日太平事，晚稻香新紫蟹肥』。

　　『潮水始从天外来，澄光一片隐楼台。东山兴懒藏游屐，栗里花残覆酒杯。熟惯穷愁诗债逼，久安寂寞道心开。洗心欲挽河犹远，利涉当前藉大才』。

　　『不飞霜色到疏林，芦雪枫丹秋已深。民习耕渔因土瘠，天留风月绝尘侵。山容渐老添诗料，海气凝寒动客心。絺绤自看还敝甚，无衣空捣月明砧』。

　　『山空客睡欲厌厌，可奈愁思梦里添。竹和风声幽戛籁，桐筛月影静穿帘。暂言放浪樵渔共，久作栖迟贫病兼。故国霜华浑不见，海秋已过十年淹』。

　　鄞县张苍水尚书曾与延平郡王北伐，招抚江西，败后入海，嗣与王同定台湾。及见王无西意，遗诗诮之。有『中原方逐鹿，何暇问虹梁』；王一笑而已。无何王薨，子经嗣，益郁郁不乐，遂散旧部，隐于浙江海上，为清吏所得，慷慨授命；事载「台湾通史」。尚书名煌言，字玄着，工诗文，善治兵，延平礼之。

　　余撰「台湾通史」之时，系据「南雷文定」；后阅「鲒埼亭文集」，则苍水固非隐于西湖，而遁于定海之悬屿，其墓在杭州南屏山麓。余又得其全集，有「奇零草」四卷，徐闇公中丞在厦序之；则苍水之诗固在，且多关台湾及郑氏军事，为录一卷，存于「台湾丛书」。

　　苍水有感怀兼悼延平王云：『拟将威斗却居延，捧读珠盘事渺然。龙斗几人开贝阙，鹤归何处问芝田？引弓候月争相贺，挂剑寒云祗自怜。想到赤符重耀日，九原还起听钧天』。

　　「南雷文定」所载『中原方逐鹿，何暇问虹梁』之句，余读「奇零草」，为苍水送罗子木之台湾之诗，而非寄延平也；且事亦有异。子木名纶，以字行，一作自牧，应天溧阳人，年少有奇气，苍水见而器之，欲留军中，不可；既而其父为清兵所执，誓复雠，遂从苍水，为参军，同患难。时延平伐台湾，荷人婴城守，数月未下，苍水在厦命子木致书延平，劝其罢兵，移师西指，再图中原，延平不从，故其诗曰：『中原方逐鹿，何暇问虹粱。欲揽南溟胜，聊随北雁翔。鲎帆天外落，虾岛水中央。应笑清河客，输君是望洋』。其二：『羽书经岁杳，犹说衮衣东。此莫非王土，胡为用远攻？围师原将略，墨守亦夷风。别有蒭荛见，回戈定犬戎』。

　　苍水既遣罗子木赴东都，并遗书于王司马忠孝、沈御史佺期、徐中丞孚远，皆在延平军中，请其同劝延平，移师西指。而延平以台湾初定，休兵养士，不遑兼顾。苍水有得故人书至自台湾之诗，则王、沈诸公之复书也。诗曰：『炎洲东望伏波船，海燕衔来五色笺。闻有象芸芝朮地，愁无雁度荻芦天。抽簪身自逋臣幸，弃杖谁应夸父怜。祗恐幼安肥遯老，藜床皂帽亦徒然』。

　　『杞忧天坠属谁支，九鼎如何系一丝？鳌柱断来新气象，蜃楼留得汉威仪。故人尚感蹇裳梦，老马难忘伏枥时。寄语避秦岛上客，衣冠黄绮总堪疑』。

　　苍水集中有感事四首，则指延平经营台湾也。诗曰：『箕子明夷后，还从徼外居。端然殊宋恪，终莫说殷墟。青海浮天阔，黄山列地虚。岂应千载下，摹拟到扶余』。

　　『闻说扶桑国，依稀弱水东。人皆传燕说，地亦辟蚕丛。筚路曾无异，桃源恐不同。鲸波万里外，傥是大王风』。

　　『田横尝避汉，徐福亦逃秦。试问三千女，何如五百人？槎归应有恨，剑在岂无嗔。惭愧荆蛮长，空文采药身』。

　　『古曾称白狄，今乃纪红夷。蛮触谁相斗，雌雄未可知。鸠居粗得计，蜃市转生疑。独惜炎洲路，春来断子规』。

　　张苍水在厦之时，与徐闇公、卢牧洲、王愧两、沈复斋诸公相唱和，故其集中颇有赠答之什，而闇公亦有送张宫保北伐、挽张宫保之诗；是其道义之交，寓于辞藻，固不以死生易节也。苍水之作，为录于后。

　　赠徐闇公年丈云：『王谢风流谁更传，雄文廿载国门悬。胡床高据谈经日，汉室初征射策年。每拟珊瑚为架笔，雅闻缨组更当筵。岂知把臂蓬壶外，江左衣冠傲昔贤』。

　　『竹箭东南横得名，飞来龙剑却争鸣。谁云四海同科第？自是中原一社盟。悬榻君应称快事，乘槎我亦叹劳生。他年若遂莼鲈兴，拟共山阴道上行』。

　　『吾道沧洲任所遭，岂因标榜得名高。重逢尚握苏卿节，久别谁弹锺子操。明日开尊皆胜侣，春风入座似醇醪。伟长未便从军老，已羡文章晚更豪』。

　　华亭徐闇公中丞孚远，少与夏允彝、陈子龙结几社，以道义文章名于时，后以左佥都御史从鲁王至厦门，延平客之。初，延平在南京国学，尝欲学诗于闇公，以是尤加礼敬，如是几及十年。其后入台，着「钓璜堂诗集」二十卷，中有在台之作。为钞一卷，存于「台湾丛书」，亦保存文献之责也。集中有东宁咏一首，东宁者，台湾也，录之于下：『自从飘泊臻兹岛，历数飞蓬十八年。函谷谁占藏史气，汉家空叹子卿贤。土民衣服真如古，荒屿星河又一天。荷锄带笠安愚分，草木余生任所便』。则闇公之身世凄凉可知矣。

　　「鲒埼亭文集」徐闇公传，曾采入「通史」；后读鄞黄定文书「徐闇公传」后，谓壬寅成功卒，鲁王亦以是冬薨，闇公屏居山谷，与其后妻戴氏伐薪煨芋，仅而得存。余读「钓璜堂诗集」，有锄菜一篇，或作于此时耶？诗曰：『久居此岛何为乎？恶溪之恶愚公愚。半亩稻田不可治，畦中种菜三百株，晨夕桔槔那得濡？沾块之雨昨宵下，叶里抽茎生意殊。烹菜沾酒卿自慰，西邻我友亦可呼。只今十载在泥涂，南云杳杳天路逋，我欲往从乏騊駼』。

　　闇公寓居海上，曾与张尚书煌言、卢尚书若腾、沈都御史佺期、曹都御史从龙、陈光禄士京为诗社，互相唱和，时称海外几社六子，而闇公为之领袖。余读其集，如赠张苍水、沈复斋、辜在公、王愧两、纪石青、黄臣以、陈复甫、李正青诸公，皆明季忠义之士而居台湾者；事载「通史」。为录一二。

　　送张宫保北伐云：『上宰挥金钺，还兵树赤旗。留闽纾胜略，入越会雄师。制阵龙蛇绕，应天雷雨垂。一戎扶日月，群帅奉盘匜。冒顿残方甚，淳维种欲衰。周时今大至，汉祚不中夷。赐剑深鸣跃，星精候指麾。两都须奠鼎，十乱待非罴。烟阁图形伟，殷廷作楫迟。独伤留滞客，落魄未能随』。

　　寿陈复甫参军云：『世事方屯难，经营赖上材。小心参帷幄，大力运昭回。入座香风满，怀人梁月催。笑言通梦寐，杯斝屡追陪。徐孺沉忧久，元龙爽气开。旅途虽偃蹇，高义感风雷。频有西园赏，无虞江夏灾。欣逢瑶海使，新自日边来。正值龙山会，兼陈戏马台。可令南极老，黄发倚邹枚』。按复甫名永华，同安人，少负才略，延平授为参军，官至东宁总制，卒葬台湾，谥文正；治台功绩，推为第一。

　　常雪嵩，不知何许人，徐闇公有送其安置台湾之诗，当为在厦所作。又有怀雪嵩云：『海外之海迁人稀，家人散尽独居夷。估客迭来怀抱恶，小楼坐去岁华驰。夙昔嗟君心胆肚，鹰驱鸷击不相让。太分清浊保身疏，惠恕谴死仲翔放』。

　　闇公之诗，大都眷怀君国，独抱忠贞，虽在流离颠沛之时，仍寓温柔敦厚之意；人格之高、诗品之正，足立典型，固非藻绘之士所能媲也。余读「钓璜堂集」，既录其诗，复采其关系郑氏军事者而载之，亦可以为诗史也。

　　南望云：『寂寞栖荒岛，依依望斗杓。群公犹百粤，法乘已三苗。虚伫金台彦，何时玉烛调。殷忧开圣主，会见奏云韶』。

　　闻有云：『闻有穹庐使，方当来问津。衣冠他日异，名号一时新。伍员虽仇楚，王琳还入陈。不知高岭上，锡冢为何人』？

　　东夷云：『东夷仍小丑，南仲已专征。部落哀刘石，崩奔怯楚荆。况闻蒙面众，皆有反戈情。一举清江汉，何难靖九京』。

　　北马云：『北马千群至，兹丘仍寂然。晋师今不出，汉过古无先。闻有交绥约，何时多垒平？红旗空自播，未许劚龙泉』。

　　即事云：『李牧真飞将，犹闻守赵边。此时常笑怯，破敌乃称贤。何假当三至，应思入九渊。奇勋成脱兔，羁客且高眠』。

　　同安庐牧洲尚书若腾，字闲之，以永历十八年入台，舟至澎湖病革；因寓太武山麓，遂卒于此，题其墓曰「有明自许先生之墓」。牧洲工文章，著作颇多。其岛噫诗有殉节篇为烈妇洪和作，诗曰：『妾为君家数月妇，君轻别妾出门走。从军远涉大海东，向妾叮咛代将母。惊闻海东水土恶，征人疾疫十而九。犹望遥传事未真，岂意君讣播人口！滔滔白浪拍天浮，谁为负骨归邱首？君骨不归君衣存，揽衣招魂君知否？死怨君骨不同埋，生愿君衣共相守。骨可灰兮怨不灰！衣可朽兮愿不朽！妾怨妾愿祗如此，节烈声名妾何有』？按郑氏经营台湾，漳、泉人多来归；此诗所谓「从军大海东」，则指其

　　事。

　　诸葛璐，佚其字，明光禄卿倬之子也。倬依郑氏，居东宁，后卒于台；事载「通史」。璐长而明朔亡，抱璞守贞，不应科试，遨游大江南北，着「淮上集」。金粟洞云：『紫峰虚洞云影昏，石塔凌霄更出云。御书金粟字能存，千载仙踪不复闻。天高地回云根老，花落洞前浑不扫。夜深天字绝纤埃，清风皓月披襟好。一枕洞中仙梦赊，洞天清晓鸦声早。文叔住山几多时，户外无人余芳草。神仙亦自有良朋，传说书来洛阳道』。

　　常熟钱虞山先生谦益，字受之，号蒙叟，仕明及清，再至尚书。郑延平少曾受学，谦益奇其才，字之曰大木。及延平出师北征，大江南北次第反正，军声大振。谦益闻报，和少陵秋兴诗以张之；已而留都不下，郑师败绩，复踵前韵以伤之。前后所作百数十首，曰「投笔集」，吴中士夫家多相传写。夫谦益以一代宗匠、身事两朝，遭世诃责，然其眷怀故国、望断中兴，至发为歌诗、以纾其忧愤忠恳之志，其名虽败，其遇亦足悲矣！兹录其诗于下。

　　金陵秋兴八首次草堂韵（己亥七月初一作）：

　　『龙虎新军旧羽林，八公草木气森森。楼船荡日三江涌，石马嘶风九域阴。扫穴金陵还地肺，埋胡紫塞慰天心。长干女唱平辽曲，万户愁声息捣碪』。

　　『杂虏横戈倒载斜，依然南斗是中华。金银旧识秦淮气，云汉新通博望槎。黑水游魂啼草地，白山新鬼哭胡笳。十年老眼重磨洗，坐看江豚蹴浪花』。

　　『大火西流汉再晖，金风初劲朔声微。沟填羯肉那堪脔，竿挂胡头岂解飞。高帝旌旗如在眼，长沙子弟肯相违。名王俘馘生兵尽，敢道秋高牧马肥』。

　　『九州岛一失算残棋，幅裂区分信可悲。局内正当侵劫后，人间都道烂柯时。住山师子频申久，起陆龙蛇撇捩迟。杀尽胡夷纔敛手，推枰何用更寻思』。

　　『壁垒参差迭海山，天兵照雪下云间。生奴八部忧悬首，死虏千秋悔入关。箕尾廓清还斗极，鹑头送喜动天颜。枕戈席藁孤臣事，敢拟逍遥供奉班』。

　　『戈船十万指吴头，太白芒寒八月秋。肥水共传风鹤警，台城无那纸鸢愁。白头应笑皆辽豕，黄口谁容作海鸥？为报新亭垂泪客，好收残泪览神州』。

　　『铃索惊传航海功，秋宵蜡炬井梧中。冯夷怒击前潮鼓，飓母讙催后鹢风。蛟吐阵烟掀浪黑，猩殷袍血射波红。秦淮卖酒唐时女，醉倒开元鹤发翁』。

　　『金刀复汉事逶迤，黄鹄俄传反复陂。武库再归三尺剑，孝陵重长万年枝。天轮只傍丹心转，日驾全凭只手移。孝子忠臣看异代，杜陵诗史汗青垂』。

　　按此咏延平北征之事。

　　后秋兴八首（八月初二闻警而作）：

　　『王师横海阵如林，士马奔驰甲仗森。戒备偶然疏壁下，偏师何意溃城阴。凭将按剑申军令，更插靴刀警士心。野老更阑愁不寐，误听刁抖作秋碪』。

　　『羽檄横飞建旆斜，便应一战决戎华。戈船迅比追风骠，戎迭高于贯月槎。编户争传归汉籍，死声早已入胡笳。江天夜报南沙火，簇簇银灯满盏花』。

　　『龙河汉帜散沈晖，万岁楼边候火微。卷地楼船横海去，射天鸣镝夹江飞。挥戈不分旄头在，反旆其如马首违。啮指奔逃看□□，重收魂魄饱甘肥』。

　　『由来国手算全棋，数子抛残未足悲。小挫我当严儆候，骤骄彼是灭亡时。中心莫为斜飞动，坚壁休论后起迟。换步移形须着眼，棋于误后转堪思』。

　　『两戒关河万里山，京江天堑屹中间。金陵要奠南朝鼎，铁瓮须争北固关。应以缕丸临峻坂，肯将传舍抵孱颜。荷锄父老双含泪，愁见横江虎旅班』。

　　『吴侬看镜约梳头，野老壶浆洁早秋。小队谁教投刃去，胡兵翻为倒戈愁。争言残寇同江鼠，忍见遗黎逐海鸥。京口偏师初破竹，荡船木柹下苏州』。

　　『十载倾心一旅功，御枪原庙梦魂中。每思撒豆添营垒，更欲吹毛布雨风。淮水气连天汉白，锺离云棒帝车红。南宫图颂丹铅在，辜负秋窗老秃翁』。

　　『艰难恢复势逶迤，蚁穴何当溃泽陂。驼马已临迤北路，炮车犹护向南枝。雷惊犀象牙方长，雨送蛟龙宅屡移。最喜伏波能振旅，封侯印佩许双垂』（是役惟伏波殿后，全师而反）。

　　按此咏延平败绩之事。

　　延平郡王夫人董氏知书明大义，事载「通史」列传。余读其谕子经书，古茂若汉人语；唯未见其诗。顷阅近人柴萼「梵天庐丛录」，谓郑延平有妾名瑜，厦门人，工吟咏，有哭延平诗云：『赤手曾扶明日月，丹心犹照汉乾坤』。后入某院为尼。萼字小梵，浙江慈溪人。此诗惜系断句，然已足为延平论赞。百世之后，读其诗者犹为神往，信乎巾帼英才也！

　　明宁靖王术桂，字天球，别号一元子，辽王后也；事载「通史」。入台后，筑宫西定坊，垦田竹沪，不与政事，日以耕读自遣。而绝命诗一章，凄凉悲壮，读之泪下。诗曰：『艰辛避海外，祗为数茎发。于今事已矣，不复采薇蕨』。台人闻之，为叹息曰：『王孙与北地争烈矣』！

　　清人得台，游宦渐集，斯庵亦老矣，犹出而结诗社，名曰「东吟」，所称「福台新咏」者也。斯庵作序，中列十四人：曰无锡季蓉洲麒光、宛陵韩震西又琦、金陵赵苍直龙旋、福州陈克瑄鸿猷、无锡郑紫山廷桂、武林韦念南渡、福州翁辅生德昌、无锡华苍崖衮、会稽陈易佩元图、金陵林贞一起元、上虞屠仲美士彦、福州何明乡士凤、泉州陈云卿雄略、宁波沈斯庵光文。而张鹭洲「瀛壖百咏」末章云：『福台新咏萃群英，调绝音希孰继声』？注谓：『东宁诗一名「福台新咏」，四明沈光文、宛陵韩又琦、关中赵行可、会稽陈元图、无锡华衮、郑廷桂、榕城林奕、丹霞吴蕖、轮山杨宗城、螺阳王际慧前后唱和之作；闻吴有「桴园之集」，杨有「碧浪园诗」』。按鹭洲所注之人，与东吟社序略有不同。东吟社中唯季蓉洲为诸罗知县，着「海外集」一卷，林贞一为府经历，余皆流寓，无考。「福台新咏」亦久失传。余于志中，仅得陈易佩挽宁靖王一首，吉光片羽，诚足矜贵。诗曰：『匿迹文身学楚狂，飘零故国望斜阳。东平百世思风度，此地千秋有耿光。遗恨难消银海怒，幽魂凄切玉蟾凉。荒坟草绿眠狐兔，寒雨清明枉断肠』。

　　延平郡王辟东都，保持明朔，忠义之气，万古长存。故沈斯庵「东吟诗序」谓：『郑延平视同田岛，志效扶余』。朱景英「海东札记」非之。然齐司马体物抵澎湖诗，其结句云：『登临试问沧桑客，尚有田横义士无』？是直以延平为田横矣。司马满洲人，尚作此语，视彼汉人之自蔑其种，而称为「伪郑」、诬为「海寇」者，其人之贤不肖为何如也！

　　司马正黄旗进士，康熙三十年任台湾海防同知，有诗数首。其抵澎湖云：『海外遥闻一岛孤，好风经宿到澎湖。蛏含玉舌名西子，蚌吸冰轮养绿珠。荡漾金波浮玳瑁，连环铁网出珊瑚。登临试问沧桑客，尚有田横义士无』？

　　赤嵌城云：『特立巍巍控太清。烟霞都自脚根生。羞为白发蛮官长。亲上红毛赤嵌城。日月过天疑见碍，鱼龙骇浪尽潜惊。何堪望断他乡目，沧海茫茫故国情』。

　　竹溪寺云：『梵宫偏得占名山，兀作炎洲第一观，涧引远泉穿竹响，鹤从朝磬待僧餐。夜深佛火摇鲛室，雨里蛮花坠法坛。不是许珣多爱寺，须知司马是闲官』。

　　海会寺云：『冷月横斜吊子规，当年黄幄尔徒为？梁尘尚逐梵音起，幡影犹疑舞袖垂。风雨有时闻响屧，林花何处长胭脂？是空是色浑闲事，祗合登临不合悲』。

　　彭夏琴，不知何许人，有台湾七律四首，载于「广阳杂记」；其诗咏郑氏归降之事，则作者当为康熙时人。今录于此，以志海桑：

　　『台湾绝域贡降笺，举族归朝尽内迁。历授尧封千载后，地开禹贡九州岛前。人民半与鱼龙杂，郡县全依岛屿偏。四十年来空倔强，至今始得罢楼船』。

　　『当年犀甲下扶余，衔璧谁怜轵道车。西市赭衣魂已渺，南朝紫盖事终虚。帆来日本通商近，邑改天兴置吏初。一自孙恩分战舰，烽烟边海几坵墟』。

　　『高华遗屿自隋朝，营垒依然识旧标。淡水鸡笼谁竟渡，飓风蜃市几全消。乘桴何意真浮海，叱石无能远驾桥。抽调可怜诸将士，不教辛苦说征辽』。

　　『穷岛军需飞檄催，蔗霜兼买鹿皮来。生番禳社三冬集，互市洋船六月开。浪峤山形随地尽，厦门风信逐潮回。荷兰故土非瓯脱，窥伺将毋隐祸胎』。

　　侯官陈昂有咏郑氏遗事四首。彼为清人，不得不作此语。其诗曰：

　　『战衄旋师返北辕，转教航海辟乾坤。金多旧借牛皮地，水涨新通鹿耳门。赤嵌城孤遗旧业，红彝援绝竟移屯。何缘自比虬髯客，岂昧几先让太原』。

　　『片石能容百万人，天遗图谶应袋闽。也知中国全归汉，妄托仙源可避秦。荒岛畬田登版籍，土酋番族杂流民。开荒绝胜田横岛，易世相传尚不臣』。

　　『荒远羁栖幸弗诛，敢通叛逆约齐驱。谩劳蜗战争天下，先自鲸吞夺海隅。三载相持谁得利，两雄交构待全输。彼苍藉手平南纪，旷古新增一统图』。

　　『昔年亡将济时才，仰仗威灵涉险来。地转海咸生淡水，天回风飓起奔雷。官军血战沧波沸，逆虏魂销劫火灰。澳屿全收三十六，受降澎岛戟门开』。

　　按「侯官风土志」无昂名，其寓台当在康、雍之际。唯「冠悔堂集」论次闽诗，其咏昂云：『饥驱终岁诗为命，曾向金陵卖卜来。缶灶席床尘迹遍，榜扉佣作亦堪哀』；事虽不详，亦可以知其概矣。

　　临桂朱伯韩侍御琦曾作新铙歌四十章，以颂有清武烈。其战澎湖一章，则康熙平台事也。伯韩为道光十五年进士，官编修，着「怡志堂诗稿」。诗曰：『五马奔江郑氏昌，一婢生儿郑氏亡。枭雄割据亦有数，铁人三万空撞搪。湖边飞舸弄寒日，白土山前锋尽折。永明年号那可支，夺取澎湖作巢穴。潮头十丈忽骤高，扬旗打鼓亦自豪。貙狼短祚付孽子，吼门喧呼潮又起。五百战舰来如飞，报道官军入鹿耳。海外纳降谁草檄，姚侯深算老无敌。生番杂处思善后，淡水何时洗锋镝。我闻三十六岛形势相钩连，全闽屏蔽不可捐。鸡笼易守亦易失，后来牧民当择贤』。呜呼！郑氏亡矣，我读此歌，心为悲恸！而满廷今亦亡矣，且举全闽之屏蔽而弃之。早知今日，何必驱故明之忠义而尽歼之，使无容身之地？则汉奸之为满人效力，如施琅、姚启圣、李光地辈亦当忏悔九泉而哀后人也！

　　施靖海平台之时，仲子世纶从军，有克澎湖诗云：『独承恩遇出征东，仰藉天威远建功。带甲横波摧窟宅，悬兵渡海列艨艟。烟消烽火千帆月，浪卷旌旗万里风。生夺湖山三十六，将军仍是旧英雄』。世纶字文贤，号浔江，以荫生知泰州，历官至兵部侍郎，出为漕运总督，以廉明称。着「浔江诗草」及「南堂集」。

　　世骠字文秉，靖海第六子也。以从军台湾有功，授左都督衔，历官至福建水师提督。朱一贵之役，统兵入台，卒于军次，谥勇果。「温陵诗纪」载其一诗，可谓儒将风流矣。沧墅晚眺云：『薄暮登楼眼，山前落日斜。晴云低海角，孤屿迥天涯。隐隐灵鼍鼓，迢迢逐浪槎。牧人歌犊背，凄切入秋笳』。

　　平台之役，施琅成之，而倡之者为姚启圣。若以史法而论，则启圣为满人之功臣、而汉族之贼子也。全谢山先生「鲒埼亭诗集」，有姚君述祖出示家传，因属重撰墓碑之诗；诗中所谓少保，则启圣也。兹录于此，以实诗乘。

　　『峨峨少保昔专征，坐啸能招横海鲸。仗剑近临欧冶地，受降远度荷兰城。劳臣报国天谁障，功狗攘封众未平。勋册到今留秘箧，文孙何以振家声』（少保招来之绩，实在施将军之上，后竟为所掩；实非余一家之言，闽人皆言之）。

　　『七鲲身畔纪穹碑，杨仆楼船未足推。樵牧不贻赐姓媿，干旌颇为幼安驰。孙枝如尔真梧竹，先烈归天壮尾箕。试向石渠询信史，平淮莫用段家词』（故太仆斯庵沈公居台二十余年，少保欲送之归甬上而不果，后竟卒于台）。

　　『曾闻跋扈少年场，家具曾无儋石藏。纟雾一朝传豹变，炎云万里破龙荒。澎湖毒浪先归命，越绝神山并有光。为卜高门终复始，请看乔木蔚生香』。

　　按谢山名祖望，字绍衣，浙江鄞人也。乾隆元年成进士，授庶吉士，着「鲒埼亭文集」，又辑「甬上耆旧诗集」；眷怀胜国，表彰遗贤，一时文坛，称为泰斗。

　　谢山又有碣石行一篇，则咏故都御史徐公孚远事也。徐公久居思明，后随延平入台。及延平薨，去之碣石，总兵吴六奇匿之，全发以终。六奇亦人杰哉！诗曰：『孑遗孤臣头雪白，不死东宁死碣石。吾戴吾头吾知免，一枝幸藉将军力。冥鸿何处觅安宅？老罴帐中堪避弋。鸱鸮不敢加弹射，几社故人最生色。夏公感叹、何公喜，更有陈公同太息，相与惊魂且动魄。谓斯人者从何来，古心所照天地碧，碣石风雷生画戟。谁知中有柳车客，海王为之司眠食，朝看扬潮夕重汐。在昔韩王亦无辈，竟卖锺离足长喟』。

　　台湾八景之诗，作者甚多，而少佳构。余读旧志，有台厦道高拱干之作，推为最古。拱干，陕西榆林人，荫生。以康熙三十一年就任，延聘文人，创修「府志」。秩满，升浙江按察使。

　　安平晚渡云：『日脚红彝垒，烟中唤渡声。一钩新月小，几幅淡帆轻。岸阔天迟暝，风微浪不生。渔樵争去路，总是画图情』。

　　沙鲲渔火云：『海岸沙如雪，渔灯夜若星。依稀明月浦，隐约白苹汀。鲛室寒犹织，龙宫照欲醒。烹鱼沈醉后，何处晓峰青』。

　　鹿耳春潮云：『海门雄鹿耳，春色共潮来。二月青郊外，千盘白浪堆。线看沙欲断，射拟弩齐开。独喜西归舶，争随落处回』。

　　鸡笼积雪云：『北去二千里，寒峰天外横。长年绀雪在，半夜碧鸡鸣。翠共蛾眉积，炎消瘴海清。丹炉和石炼，漫拟玉梯行』。

　　东溟晓日云：『海上看朝日，山间听晓钟。天开无际色，人在最高峰。紫阁推妆镜，咸池骇浴龙。风流灵运句，灼灼照芙蓉』。

　　西屿落霞云：『孤屿澎湖近，晴霞返照时。秋高移绛树，海晏卷朱旗。孙楚城头赋，刘郎江上诗。淋漓五彩笔，直欲补天亏』。

　　澄台观海云：『有怀同海阔，无事得台高。仙忆安期枣，山驱太白鳌。鸿蒙归紫贝，腥秽涤红毛。济涉平生志，何辞舟楫劳』。

　　斐亭听涛云：『岛居多异籁，大半是涛鸣。试向竹亭听，全非松阁声。人传沧海啸，客讶不周倾。消夏清谈倦，如驱百万兵』。

　　仁和郁沧浪茂才永河，性好游。康熙三十五年，自省来台，躬历南北，遂至北投煮磺。台北初启，草茀瘴浓，居者多病，而沧浪冒危难，尝困苦，以竟其事；亦可谓之奇男子也。着「稗海纪游」等书，有台湾竹枝词八首：

　　『铁板沙连到七鲲，鲲身激浪海天昏。任教巨舶难轻犯，天险生成鹿耳门』。

　　『雪浪排空小艇横，红毛城势独峥嵘。渡头更上牛车坐，日暮还过赤嵌城』。

　　『编竹为垣取次增，衙斋清暇冷如冰。风声撼醒三更梦，帐底斜穿远浦灯』。

　　『耳畔时闻轧轧声，牛车乘月夜中行。梦回几度疑吹角，更有床头蝘蜓鸣』。

　　『蔗田万顷碧萋萋，一望葱茏路欲迷。捆载都来糖廍里，祗留蔗叶饷群犀』。

　　『青葱大叶似枇杷，拥肿枝头看白花。看到花心黄欲滴，家家一树倚篱笆』。

　　『肩披鬒发耳垂珰，粉面朱唇似女郎。妈祖宫前锣鼓闹，侏禽唱出下南腔』。

　　『台湾西向俯汪洋，东望层峦千里长。一片平沙皆沃土，谁为长虑教耕桑』？

　　按第六首系咏番花。番花则贝多罗，叶比枇杷而大，花白、五瓣、心黄，香味浓烈，插枝则活，且易长。

　　沧浪游台之时，颇有吟咏，为录数首：

　　渡黑水沟云：『浩荡孤帆入渺冥，碧空无际漾浮萍。风翻骇浪千山白，水接遥天一线青。回首中原飞野马，扬舲万里指晨星。扶摇乍徙非难事，莫讶庄生语不经』。

　　舟中夜坐云：『东望扶桑好问津，珠宫璇室俯为邻。波涛静息鱼龙夜，参斗横陈海宇春。似向遥天飘一叶，还从明镜度纤尘。闲吟抱膝危樯下，薄露泠然已湿茵』。

　　途次牛骂社云：『番舍如蚁垤，茅檐压路低。岚风侵短袖，海雾袭重■〈衤弟〉。避雨从留屐，支床更着梯。前溪新涨阻，徙倚欲鸡栖』。

　　台湾宦游之士，颇多能诗，而孙湘南司马之「赤嵌集」为最着。湘南名元衡，安徽桐城人，以拔贡生出仕。康熙四十二年，任台湾海防同知，慈惠爱民；事载「通史」。抵台湾云：

　　『八幅征帆落远空，苍龙衔烛晚波红。州前竹树疑归后，天外云山似梦中。鹿耳荡缨分左路，鲲身沙线利南风。书名纸尾知无补，着得诗筒与钓筒』。

　　『浪言矢志在澄清，博得天涯汗漫行。山势北盘乌鬼渡，潮声南吼赤嵌城。眼明象外三千界，肠断人间十二更。我与髯苏同不恨，兹游奇绝冠平生』。

　　「赤嵌集」有飓风歌、海吼吟、日入行诸作，健笔凌空，蜚声海上，足为台湾生色；兹录于此，以实诗乘。

　　飓风歌：『九瀛怪事生微茫，瘴母含胎飓母长。虹蓬出水势倾坠，云车翼日争回翔。须弥山下风轮张，狞悍熛怒天为盲。塕然于扶桑之木末，吞吐夫天池之巨洋。訇哮簸荡鼓神力，不崇朝而周回于裸人之绝国、黑齿之穷乡。颷■〈协，风代十〉■〈风孛〉■〈风夬〉颫无不有，一一堁堀尘飞扬。突如神兵交万马，崩若秦家天地瓦。旋颷起中央，沙砾尽飘洒。鳌身赑屃挂坤轴，羲毂轩轩欲回輠。怒鲸张齿鹏奋飞，涸鳞陆死盐田肥。嗟哉！元龟入壳避武威，伏虫尽蹂躏，植物将谁依，东门大鸟何时归。我闻山头盘石坠海水，夔鼓轰腾五百里；战舸连樯吹上山，乖龙罔象迫迁徙，万人牵之返于沚。乌乎！海田幻化良如此。又有麒麟之飓火为妖，■〈风屯〉■〈风屯〉爚爚如焚烧。黄发遗民一再见，合门坚壁逃蒸熇。青青者黄黄者黑，死海破块山枯焦。飞廉狂痴肆其虐，祝融表里夫谁要。帝天不下听，仰首空云霄，举笔用纪其事为长谣。昨者估客归，为言落漈事。遭此四面风，淜滂无由避。连山波合远埋空，涌嶂划开惊裂地。木龙冥郁叫幽泉，桅不胜帆柁出位。闪闪异物来告凶，鬼蝶千群下窥伺。赤蛇逆浪掉两头，白鸟掠人鼓双翘。天妃神杖椎老蛟，攘臂登樯叱魔祟，事急划水争求仙，披发执箸虚摇船。牛马其身蹄其手，口衔珠勒加鞍鞯。雷霆一震黄麻宣，金鸡放赦天所怜。扶欹尽仗六丁力，中原一发投苍烟。芒刺在背钳在口，自量归渡霜盈颠。为举一杯酹南斗，胡为乎职司喉舌而箕张其口。圣人御极不鸣条，噫此厉气胡能久。雄兮雌兮理则均，强为区别楚人狃。花信何妨廿有四，扶摇不碍万盈九。利物神功齐雨旸，南风熏兮愠何有？愿箕察所好、刚柔用其中；城威自艾安尔宫，三年不波、万国来同。吾将乘查贯月，历四荒八极徜徉而东』。

　　海吼吟：『我闻百物愤恚鸣穹苍，而何有于百谷之王；幽隘搏击成声光，而何有于祝融之汪洋？云胡吼怒弥昼夜，震撼蛟室喧龙堂。延听千声无远近，气沴风屯海为运；穷天■〈抅，幺代厶〉忿悲莫伸，死地埋愁思欲奋。初时起类渔阳挝，七鲲喷沫开谽谺，繁响渐臻有嘘■〈口翕〉，万蹄按辔行虚沙。倏如战胜轰千轴，刮干戾坤为起伏；漓似山摧熊虎号，砰嗑成雷魔母哭。山摧石烂如寒灰，雷霆鄱空偶驰逐。尔乃十日五日吼不休，使我耳聋心矗矗。或言訇吼为积风，挂席长梢凝碧空。或言狂潮本汗漫，进则剽沙举石争来攻，退则余波呀呷殿成功，为魁为窟奔海童。朝夕池边历岁月，去来喧寂将毋同。老农又言征在雨，黑螭隐现青鼍舞。叫啸年来彻霄汉，炎威千里成焦土。泱泱海若大难名，我欲问之阻长鲸。水德懦弱惧民玩，庶几赫怒张奇兵。大贤崇实戒虚声，股肱之喜良非轻』。

　　日入行：『赤嵌东山高万丈，金方溟涨为天池。羲和驾驭火鞭疾，霞车虹靷来何迟？未旰登台望蒙谷，虞泉下掬临崦嵫。是日天气如无翳，冉冉崇盖观西驰。火轮渐低光转近，与海鳞甲相陆离。初没半轮如合璧，神芒百道兼千丝。骊珠既坠萍实隐，九瀛化冶金镕时。踆乌戢翼不我与，烛龙低首焉能为。阳气接戌便灰死，暡暡晻晻徒逶迤。巨浪翻空忽腾沸，万烽并举边人疑。谽呀豁间舒长影，爚爚震震焚其逵。烈焰烘云烦煅炼，洪炉煮海还蒸炊。佛国明灯不知夜，神邱火穴良可窥。炎炎应符再中瑞，辉辉拟见连珠奇。空中长绳逝欲挽，河上杖策行当追。戈麾三舍战未巳，射落九驭苏来随。西隅白虎其宿昂，成功宜退胡相稽。长忆山头少皞语，天日未闭诸神嬉。伫立荒台莲漏下，燋烟灭尽星光垂。忆昔山东登日观，峰头道士能狂痴。天鸡一唱呼我起，岩峦远接扶桑枝。金柱红盆耀溟渤，三山隐现浮蛟螭。大地光明杳何极，梦魂往往亲重曦。焉知落拓沧洲外，断蓬却逐西倾葵。生死浮沉吁可怪，寸心烱烱无人知』。

　　瘴气山水歌：『瘴山苦雾结胚胎，穷阴深墨堆枯煤。赤日沉为死灰色，劲风万古无由开。下有长河名淡水，玉碗澄之清且旨。化为碧血与鸩浆，杀人不见波涛起。山有飞禽河有鱼，上原下隰黄茅居。岛民生与瘴相习，诸番杂作古坵墟。墟中婺妇能为鬼，婆娑其舞笑歌娓。舌语疑咒走痴癫，人瘴由人胜蛇虺。嗟我御暴来边城，扫除无力空含情。樵山饮水滋惭恧，仕宦五瘴良非轻』。

　　「赤嵌集」有红夷剑歌；红夷者，荷兰也，曾据台湾三十八年，乃为延平郡王所逐，故其物颇有存者。歌曰：『海潮迅复千丈波，宝剑出匣悲风多。剑身三尺菖蒲叶，文成蝌蚪星辰罗。耿耿光明拖匹练，潢潢气势翻千河。绕膝柔如弓抱月，铮然脱手锵鸣珂。壮士斫石迸阴火，应声解物无延俄。寒灯照夜老蛟泣，冷雨入屋神龙歌。长髯遗民向我说，儿时丧乱沦于倭；长历荷兰诸绝国，酷嗜长剑情靡他。番禁例同盗神器，得此逋窜遭蹉跎。渡海中流鬼物夺，雷公电母频撝诃。归向中原乃拂拭，照见头发霜为皤。良工导我开生面，千金装饰十年磨。佩之邪心除已尽，世人不敢轻摩挲。我有墨兵久不用睹此神物心平和。愿见圣人舞干羽，喜逢宇内销兵戈。遗民掀髯发长啸，太平对此将如何！万事不平今已矣，掉头蹈海双滂沱』。

　　「赤嵌集」中又有钩蛇吞鹿歌，注谓北路有巨蛇名「钩蛇」，能以尾取鹿吞之，因为作歌。歌曰：『一岛三千麋鹿场，牲牲出谷如牛羊。台山不生白额虎，族类无忧爪牙伤。野有修蛇大如斗，飕飕草木腥风走。气腾火焰喷黄云，八尺斑龙入巨口。九岐璚角横其喉，昂霄下咽膏涎流。狞番骇兽不相贼，奔窜林莽争逃钩。我闻巴蛇吞象不须齩，三岁化骨何阴狡。尔鹿尔鹿甚微细，此蛇得之应未饱』。

　　裸人丛笑篇为孙湘南得意之作，王渔洋见而称之；盖以人奇事奇，故诗亦奇也。其诗曰：『圣威慑海若，崩角革顽凶。昔从倭人役，今为王者农。酋长加以冠，族类裸其躬。震惊鞭挞力，嬉戏刀剑锋。台郎出守罗星宿，云是大唐王与公。五十二区山百里，南极琅■〈王乔〉北鸡笼，混沌不凿天年终』。

　　『短布无长缝，尚元戒施缟。桶裙本陋制，不异蛮犵狫。狫蛮凿齿丧其亲，尔蛮凿齿媾其姻；杂俗殊风仁不仁』。

　　『管承鼻息扬箫音，筠亚齿隙调琴心。女儿别居椰子林，雄鸣雌和如凡禽。不顾爷娘回面哭，生男赘妇老而独；但知生女为门楣，高者为山下者谷。猫女腻新相斗妍，醉歌跳舞惊鸿翩。酋长朝来易版籍，东家麻达西家仙』。

　　『接飞轶走，纵行横施。绣肌雕腋，勇者是仪。龟文蝉翼，蒙表贯肢。背展雕鹗，胸狞豹螭。跳脱臂焊，璎珞项披，蠢然身首犁磈尸』。

　　『海山宜鹿，依然朴■〈木敕〉。麌麌呦呦，群行野伏。诸番即之，长鈚劲箙。毒犬横噬，倍于杀僇。凭藉商手赋公局，获车既倾壑有欲。■〈牛番〉犇狧食何苦辛，直朵颐于刖蹄而剖腹』。

　　『尔之生也，悬刀代弧；尔之壮也，畜犬为徙。柔筌以卧肉以铺，纵横猛气凌殷虞，奋狋■〈火尖〉■〈火力〉不可呼，争先奚翅当百夫。功多齿钝弃匪辜，日暮累累嗥路隅』。

　　『虎山可深入，傀儡难暂逢。不竞人肉竞人首，歼首委肉于■〈豸巴〉■〈豸从〉。惊禽飞，骇兽走，腰下血模糊，诸番起相寿』。

　　『崩泉下涧三尺波，女儿投水如群鹅。中官投药山之阿，至今仙气留云窝。生男洗涤意非它，无挛无靡无沉痾。他日纵浪有勋业，为鲸为鲤为蛟鼍』。

　　『鼍鼓轰林人野哭，举尸焮炙咈以燠。蝇蚋不敢侵，蝼蚁漫相逐，埋骨无期两颓屋。安置鬼牛与鬼鹿，鬼残日夜伤幽独』。

　　『金人窜伏来海滨，五世十世为天民。花开不识唐虞春，阡陌杂作如无人。披草戴笠，钳口含唇；道路以目，爰契天真。华人侮之默不嗔，秫粒如豆箕如薪。群嚼玉英粲，醁■〈酉灵〉为氤氲，屏五齐三事，而狄康不闻。准身准口量余粟，一榼一瓢万事足。蚩蚩恍似无怀民，白昼酣眠醒觳觫』。

　　湘南有秋日杂诗十二首，亦集中之佳构也。诗如后：

　　『八月浑如夏，冰纹枕簟斜。渴虹淹溽暑，毒雾莽风沙。破梦无名鸟，伤心未见花。自怜情漫浪，更拟着浮槎』。

　　『西偏惟落日，东向一烟峦。不爽盘针路，无形铁板关（渡海以指南为信，曰针路。又台郡无形胜可据，水底铁砂为要害云）。鱼舠纷似叶，战舸静如山。深稳成安宅，毋忧海国顽』。

　　『亦有奇情在，都疑梦里逢。潮生惊战鼓，日尽骇边烽（台郡东面皆山，不见初日，颓阳如烽燧递出，夜深方隐，奇观也）。挟火麒麟飓（海风有名麒麟暴者，风中有火，数年间作，竹树成焦），摧云傀儡锋（傀儡山时有云氧，其番成群，见人则戮）。秋容何处好，千里木芙蓉』。

　　『诸番多窟宅，深就瘴云安。竹坞疑熊馆，茅居结马鞍。山荒朝猎豹，田熟夜防獾。此是羲皇上，文身似羽翰』。

　　『信此飘零眼，浮观别异同。四时无正候，百物有奇功。版籍翻稽妇（新集之民，迁徙不常，以有妇者为定户），蛮村浑贱翁（番人贵力食，老则安坐待哺，每遭凌贱，化之不悛）。糟醨聊可啜，应笑学郫筒』（番酒刳大竹酿之，味实不佳）。

　　『海国多新意，生涯自不贫。清流环靛户，白水散■〈罒上令下〉人（海白则浅可渔，纳■〈罒上令下〉税）。零露龙嘘漦，油云蜃积鳞（海外露浓如雨，暮云鲜肥）。所嗟铅椠客，风俗未相亲』。

　　『殊方今乐国，襁负自成邻。饧酿酬田祖，蛮讴赛水神。蓣苗田鹿喜，蔗叶野牛驯（山有野牛，网而絷之，饲以蔗叶）。经术能师古，豳风属此人』。

　　『秋两滋篔箨，凄风养秀葽。醍醐闲伴少，榔枥野情遥。毂击煎饧灶，樯维煅蛎窑。喧嚣那可息，猿鹤漫相招』。

　　『物情殊熳烂，问俗竟何如。乐事喧鼍鼓，哀声转犊车。番荒逃火鹿（番藉鹿为粮，惊火奔散，谓之番荒），海熟上潮鱼（岁有鱼逆潮上，谓之海熟）。生理浑难计，安恬可索居』。

　　『欲补虫鱼注，徒多玩物情。文禽悬羽息（俗名倒挂鸟），沙蟹寄螺生（蟹生螺壳中）。守拙蟏蛸隐（蛛不张网），争雄蜥蜴鸣（声大如雀）。大都观变化，蠢蠢祗空名』。

　　『秋宵常独坐，宜楙（善睡之神）漫相招。积水光摇动，连天气郁陶。蝠飞迎月露，鸡唱上风潮（潮上鸡则啼）。引领还空舍，吾生本寂寥』。

　　『回首平生事，心将迹并奇。溯江曾学懒（杜诗：懒心似江水；大江源流阅已遍，故追忆之），入海为求诗（杜句：诗尽人间意，还须入海求）。云水交相适，鱼龙两不疑。归舟无处觅，大火又西驰』。

　　湘南之诗，既载之矣，而集中尚多游览之作，可备一方文献，并录于此。

　　朔四日泛海赴安平镇：『海国春回问鹿门，风徽浪静爱朝暾。云屏列翠非孤凤（山成凤形），烟镜浮花漾七鲲。古堠初依新树色，灵槎远赴碧天痕。未知铁骑戈船在，落落罛寮水上村』。

　　法华寺左新构草堂落成：『绿野轩车得偶停，沧溟踪迹几浮萍。香飘古寺昙花见（寺有昙花一丛），秋到闲园蝶梦醒（寺本梦蝶园旧址）。自有醉翁能载酒，不妨喜雨更名亭。应删恶竹添斜槛，收取冈山百丈青』。

　　游檨子园林：『杪秋似初夏，和风正轻靡。从游四五人，出郭二三里。细路入幽篁，平沙渡寒沚。檨木行行直，崇冈面面起。故叶凝冬青，新枝垂暮紫。茅店寂无人，远望洵足美。门前百尺阴，添此一溪水』。

　　重集梦蝶草亭：『槺榔围古寺，故境野情迷。绕槛寒流细，排云碧笋齐。尘清花弄色，市远鸟闲啼。曾作诗中画，山僧问旧题』。

　　大武郡登高：『过海重行五百里，到山更上一层台。地留归路还非客，秋在中原不用哀。霜叶似花何处有，瘴云拨墨几时开？固应未落诗人手，判却鸿荒待后来』。

　　台湾屹立海上，山川多秀，气候如春；眼底风光，足供吟料，而台人士未知收拾，宁不可惜！余读「赤嵌集」，宏篇巨制，既载于前，而断句之可采者，如『十洲遍历横洋险，百谷同归弱水沉』（黑水沟）；『归营戍卒春逃瘴，阅世山翁夜咤霜』（春兴）；『林下学占争唤鸟，槛边闲译最深山』（春兴）；『四时气有三时夏，一日风生半日阴』（病中）；『两乳燕投孤垒宿，四时花共一瓶开』（海上）；『蛮嶂高低云亦险，鲸潮咫尺路方艰（留滞海外，追维所历）。以上数联，皆为台湾诗界别开生面，所谓文章天成、妙手偶得者也。

　　海康陈清端公，以康熙四十九年任台厦道。造士爱民，吏治为海疆第一；而诗亦敦厚，恰如其人。

　　文昌阁落成云：『雕甍画栋凤骞腾，遥盼神霄最上层。台斗经天由北转，彩云捧日自东升。参差烟户排青闼，绣错山河引玉绳。今夕奎光何四映，海陬文运卜方兴』。

　　手植文公祠梅云：『赏遍花丛爱老梅，贤祠左右手亲栽。写真旧有广平赋，入妙诗称和靖才。风送清香迷瀚海，月移疏影上澄台。应知雨露深无限，独步初春傲雪开』。

　　清端名璸，字文焕，号眉川，康熙三十三年进士。官至福建巡抚，卒赠礼部尚书。

　　贵筑周宣子大令锺瑄，以康熙五十三年任诸罗知县，有善政。诸罗初建，辖地辽广，北至三貂岭。自斗六门以上，皆榛莽，少民居。宣子特往巡之，有北行纪事一首。诗曰：『罗山山水海东雄，绵亘千里踪难穷。朝盘赤日三千丈，浩气直与海相烘。南抵茑松北半线，宛然块玉横当中。职方禹贡虽未载，厥壤上上将毋同。惜哉大甲与中港，逼窄将次入樊笼。后垄吞霄勿复道，犊车荦确走蛟宫。天低海阔竟何有，环山迭裹如群蜂。坡陀巨麓一再上，划然轩豁开心胸。竹堑分明在眼底，千顷万顷堆芊茸。从此地老无耕凿，下巢鹿豕上呼风。北邻南嵌亦尔尔，淡水地尽山穹窿。东有磺山西八里，银涛雪浪争喧韸。鸡笼小瓮坚如铁，红夷狡狯计非庸。蛮烟瘴雨昼亦暗，谷寒砌冷鸣霜蛩。中有乌蛮事驰逐，狂奔浪走真愚蒙。可怜作息亦自解，但知顺则难名功。我来经过聊纪载，惭非椽笔徒雕虫。他年王会教图此，留取长歌付画工』。

　　此诗所言诸罗以北之景象，荒秽未治，悉为旷土。阅今二百数十年，已成文物富庶之邦，则我先民艰难缔造之力也。居其地者能不念哉！按半线则今之彰化、竹堑则新竹、淡水则台北，后皆建设府县。大甲、中港、后垄、吞霄皆番社，今为市镇。磺山则北投，八里则八里坌，与沪尾隔海相望。

　　宣子又有纪游诸诗，并录于后：

　　晓发他里雾云：『一枕清辉觉梦频，披云驱犊散清尘。投分南北依谁定，螺列东西认未真（路经南北投、东西螺四社）。向道但饶椎髻客，前呵不用放衙人。平明好逐东升上，我亦从今莫问津』。

　　吞霄观海云：『浩渺无因溯去程，仙槎客泛正须评。轻浮一粒须弥小，包括恒沙色界清。世外形骸杯可渡，空中楼阁气嘘成。情知观海难为水，更有红轮向此生』。

　　登八里坌山云：『褰裳直踞千峰上，万里苍茫一色同。远瞩但余天贴水，近闻惟觉浪号风。巨鳌有首低擎地，瘴雨无根直漫空。寂寞斗牛谁再犯，好将消息问严公』。

　　干豆门苦雨云：『无赖阴云拂地垂，客愁如绪一丝丝。那堪更向秋风里，卧听黄梅细雨时』。

　　淡水炮城云：『海门一步地，形势可全收。欲作图王想，来成控北谋。台荒摧雪浪，砌冷老边秋。试问沧桑事，麻姑尚黑头』。

　　按干豆门一名关渡，为台北通海之道。淡水炮台，明季西班牙人所建，号罗岷古城；郑氏修之，以防北鄙，今尚存。

　　埔里社处万山之中，平原千顷，旧为土番所居，属水沙连堡。内有水社湖，亦名日月潭，周围八、九里，水分两色。中有小山曰珠屿。山水奇秀，景冠全台。蓝鹿洲「东征集」所谓『世外桃源不是过』也。周宣子有水沙浮屿诗，则指其地。诗曰：『云根不坠地，半落东山头。天风与海水，争激怒生疣。断鳌足簸扬，支祈任沉浮。状若银河翻，回星漂斗牛；又若乘杯渡，一粒乱中流。山水有常性，动静安足求？呼龙与之语，掀髯嗔我尤。静极而思动，天地一浮沤。大笑挥龙去，浮沙云未收』。

　　台湾开辟以后，风会所趋，自南而北。诸罗、淡水之间，尚多旷土，草茀瘴深，汉人犹少至者。康熙五十二年，北路营参将阮蔡文自携糗粮，历番社，日或于马上赋诗，夜则燃烛纪所过地理山溪风土，为文以祭戍亡将士，往返匝月。蔡文字子章，号鹤石，福建漳浦人。以名孝廉说海寇陈尚义归诚，朝廷嘉其功，授知府，改参将。是年春调北路营，后升福州城守营副将。着「淡水纪行诗」一卷，凡八首，为载于后。

　　虎尾溪云：『东螺虎尾之分派，北流西折而联界。去年虎尾宽，今年虎尾隘；去年东螺干，今年东螺浍。大宗盛时支子依，支子若大大宗坏。余流附入阿拔泉，虎尾之名犹相沿。阿拔之泉阿里山，虎尾之源水沙连；譬如兄弟阋墙变，却于异姓共周旋。水有源头木有本，不信但看棠棣篇』。

　　大甲溪：『蓬山万壑争流潝，溪石团团马蹄絷。大者如鼓小如拳，溪面谁填递疏密？水挟沙流石动移，大石小石荡摩涩。海风横刮入溪寒，故纵溪流作郁■〈山垒〉。水方没胫已难行，水至拦腰命呼吸。夏秋之间势益狂，弥漫五里无从测。往来溺此不知谁，征魂夜夜溪旁泣。山崩岩壑深复深，此中定有蛟龙蛰』。

　　大甲妇：『大甲妇，一何苦！为夫馌饷为夫锄，为夫日日绩麻缕。绩缕须净亦须长，捻匀合线紧双股。断木虚中三尺围，凿开一道两头堵。轻圆漫卷不支机，一任玄黄杂成组。间形颇似虹霓生，绽花疑落仙姬舞。吾闻利用前民有圣人，一器一名皆上古。况兹抒轴事机丝，制度周详黻黼。土番蠢尔本无知，制器伊谁远近取。日计苦无多，月计有余缕；但得稍闲余，轧轧事伛偻。番丁横肩胜绮罗，番妇周身短布裋。大甲妇，一何苦』！

　　吞霄道中：『来时北渡正二更，归日微明复到此。过港应须及退潮，稍缓须臾徒延企。以兹来往不成眠，鸡鸣夜半行装起。平时拥被五更寒，今夜忽忽胡乃尔。风卷涛飞天雨急，从人尽是征衣湿』。

　　后垄港：『双溪奔流西入海，海势吞溪溪气馁。银涛翻逐绿波回，遂使溪流忽然改。番丁日暮候潮归，竹箭穿鱼二尺肥。少妇家中藏美酒，共夫倒酌夜炉围。得鱼胜得獐与鹿，遭遭送去头家屋』。

　　后垄：『去县日以远，风俗日以变。顾此后垄番，北至中港限。音语止一方，他处不能辨。头发顶上垂，当额前后剪。发厚压光头，其形类覆碗。亦有一二人，公然戴高冕。黑丝及红绒，缠之百千转。大有古人风，所惜双足跣。男女八九岁，牙前两齿划。长大手自牵，另居无拘管。父固免肯堂，翁亦无甥馆。是处两三间，村居何萧散。高廪置平原，黍稷有余挽。所虑湿气蒸，驾木如连栈。巨匏老而坚，行汲络藤瓣。溪水涨连旬，利涉身焉绾。丰年百礼偕，疾病颠危罕。饮酒即高歌，其乐何祈衎』？

　　竹堑：『南嵌之番附淡水，中港之番归后垄。竹堑周环三十里，封疆不大介其中。声音略与后垄异，土风习俗将无同。年年捕鹿邱陵比，今年得鹿实无几。鹿场半被流氓开，艺麻之余兼艺黍。番丁自昔亦躬耕，铁锄掘土仅寸许。百锄不及一犁深，那得盈仓畜妻子。鹿革为衣不贴身，尺布为裳露双髀。是处差徭各有帮，竹堑焭焭一社尔。鹊巢忽尔为鸠居，鹊尽无巢鸠焉徙』？

　　淡水：『淡水北尽头，番居之所纪。远者旬日期，近者一望止。内地闽安洋，扬帆旦暮抵。全台重北门，锁钥非他比。闻昔王师来，负固犹未已。惧发阴平师，先截长江水。降旗出石头，铁锁亦奚裨？空亡五镇兵，鬼队阴风里。大遯八里坌，两山自对峙。中有干豆门，双港南北汇。北港内北投，磺气喷天起。泉流热胜汤，鱼虾触之死。浪泵麻少翁，平豁略可喜。沿溪一水清，风被成文绮。溪石亦恣奇，高下参差倚。踰岭渡鸡笼，蟒甲风潮驶。周围十余里，其番称姣美。风俗喜淳艮，鱼盐资互市。南顾蛤仔难，北顾金包里。突入红毛城，颇似东流砥。南港武朥湾，科藤通草侈。摆接癸源初，湜湜水之沚。隔岭南龟仑，南嵌收臂指。鸡柔大遯阴，金包傍山矶。跳石以为梁，潮退急如矢。山鹿虽无多，海菜色何紫。又有小鸡笼，依附在密迩。凡此淡水番，值惟狗尾黍；山芋时佐之，原不需大米。近日流氓多，云欲事耘耔。苟其愿躬耕，何处无桑梓？窜身幽谷中，毋乃非常理。大社虽八名，小社更累累。各以近相依，淮泗小侯拟。通事作头家，土官听驱使。通事老而懦，诸番雄跅弛。何以尽倾心，圣朝声教底。我行至此疆，俯伏而长跪。羊酒还其家，官自糗粮峙。殷勤问土风，岂敢厌俚鄙』？  
　 
卷二

　　康熙六十年朱一贵之役，南路营守备马定国战没；事载「台湾通史」。吴县徐佩云茂才有诗咏之，曰马将军歌。歌曰：『朝呼鸭，暮呼鸭。鸭妖兴，贼擐甲。台湾城中将军守，台湾城头坠天狗。海水起立飞妖氛，将军开城麾三军；跳刀走戟何纷纷，十荡十决奔如云。何时城头鼓声死，守陴之军为贼使。将军守土关存亡，转战已无麾下士。白首亲兵刁大成，短衣匹马相随行。贼人注矢弦不鸣，环呼将军是好人，我辈戒勿戕其生。将军闻言忽嗔喝：「贼不杀我我岂活」？急麾大成速突围，他日呼儿收我骨。拔刀自刭血洒空，以血涂玦玦尽红。手付大成成泣受，身僵直立横尸中。贼人咋指尽罗拜，是将军者真鬼雄。天兵迅扫欃枪奔，大成幸保将军门。郎君间关历战地，瞥见高冢巍然存。将军义不葬贼手，敢道骨寒今已久。启土争看忽大惊，异事流传万人口：五十三日颜如生，昔日刀瘢痂结成。吁嗟乎！将军忠勇信无敌，将军英烈真如神！同时死难欧、许、马，将军事未闻朝野。大书特书不一书，以告采风入史者』。

　　按佩云名葵，康熙时人，着「澹如吟草」一卷。朱一贵未起事时，居乡饲鸭，台人称为「鸭母王」。是役死绥者，台湾镇总兵欧阳凯、水师副将许云，而定国没于赤山，非守城者，与诗不同；后俱赐祭葬，入祀昭忠祠。

　　朱一贵之役既平，清廷以台湾孤悬海外，吏治，军制均须整饬，命满、汉御史驻台监察。六十一年五月，满御史吴达礼、汉御史黄叔璥至自北京。叔璥，直隶大兴人，字玉圃，康熙四十八年进士，授编修。时大兵之后，闾阎雕敝；巡视各地，颇有兴革，志称善政；着「使槎录」。有晚次半线作云：『忆昔历下行，龙山豁我情。今兹半线游，秀色欲与争。林木正蓊郁，岚光映晚晴。重峦如回抱，涧溪清一泓。里社数百家，对宇复望衡。番长罗拜跪，竹彩儿童迎。女娘齐度曲，俯首款噫鸣。璎珞垂项领，跣足舞轻盈。斗捷看麻达，飘摇双羽横。萨豉声铿锵，奋臂为朱英。王化真无外，裸人杂我氓。安得置长吏，华风渐可成』。过斗六门云：『墙阴蕉叶依然绿，垄畔桃花自在红。冬仲向殊春候暖，蛮娘嬉笑竹围东』。按半线即今彰化，斗六门后为云林县治。

　　漳浦蓝鹿洲先生，文章经济，久着儒林，而诗绝少；唯呈黄玉圃侍御十首，以韵语而论时事，深得少陵笔意。鹿洲名鼎元，字玉霖，朱一贵之役，曾参戎幕，着「平台纪略」、「东征集」。后以拔贡授普宁知县，有惠政，升广州知府，卒于任。诗曰：『东宁大海邦，从古无人至。明末群盗巢，岛彝互窃踞。郑氏奄而有，蔓延为边忌。我皇挞伐张，天威及魑魅。遂使瘴疠乡，文物渐昌炽。川原灵秀开，郁勃不可闭。式廓惟日增，蹙地非长计。所当顺自然，疆理以时议。勿因去岁乱，畏噎却饭饎』。

　　其二：『去岁群丑张，揭竿三十万。我旅一东征，挥戈云见晛。七日复全台，壶箪匝地献。可知帝德深，望云争革面。余孽虽时有，死灰谋欲煽。旋起即扑除，夫谁与为叛？当兹振遒铎，麦化不容缓。民心原犹水，东西流乍变。弃之铤而走，理之忠以劝』。

　　其三：『台俗敝豪奢，乱后风犹昨。宴会中人产，衣裘贵戚愕。农惰士弗勤，逐末趋骄恶。嚣凌多健讼，空际见楼阁。无贱复无贵，相将事樗博。所当禁制严，威信为锋锷。勿谓我言迂，中心细忖度。为火莫为水，救时之良药』。

　　其四：『闽学进鲁邹，东宁昧如障。当为延名儒，来兹开绛帐。俾知道在迩，尊君与亲上。子孝父亦慈，友恭更廉让。从兹果力行，诱掖端趋向。其次论文章，经史为酝酿。古作秦汉前，八家当酰酱。制义本儒先，理明气欲王。洗伐去皮毛，大雅为宗匠。此邦文风靡，起衰亦所望』。

　　其五：『台地一年耕，可余七年食。寇乱继风灾，民间更萧索。今岁大有秋，仓储补须亟。谷贵虑民饥，谷贱农亦恻。厉禁久不弛，乃利于奸墨。徒有遏籴名，其实更何益。估客既空归，裹足自寥寂。何如撙节之，一艘一百石。穷年移不尽，农商惠我德。幸与诸当涂，从长一筹划』。

　　其六：『累累何为者，西来偷渡人。锒铛杂贯索，一队一酸辛。嗟汝为饥驱，谓兹原隰畇。舟子任无咎，拮据买要津。宁知是偷渡，登岸祸及身。可恨在舟子，殛死不足云。汝道经鹭岛，稽察司马门。司马有印照，一纸为良民。汝愚仍至斯，我欲泪沾巾。哀哉此厉禁，犯者仍频频。奸徒畏盘诘，持照竟莫嗔。兹法果息奸，虽冤亦宜勤。如其或未必，宁施法外仁』。

　　其七：『台邑最偏小，征粮视凤、诸。土狭赋独重，民困曷以纾。台田大一甲，内地十亩余。甲租八九石，亩银一钱输。将银来比粟，相去竟何如。纳粟弊多端，斗斛交相愈。折色比时价，加倍复何居。凤、诸虽厚敛，什百台版图。垦多或报少，以羡补不敷。台土瘠无旷，冲压且偏枯。安得相均匀，丈之三邑俱。征收同内地，含哺乐只且』。

　　其八：『郡东万山里，形胜罗汉门。其内开平旷，可容数十村。雄踞通南北，奸宄往来频。近以逋逃薮，议弃为荆榛此地田土饶，山木利斧斤。移民迁产宅，驱之亦龂龂。何如设屯戍，守备为游巡。左拊冈山背，右塞大武臀。既清逸贼窟，亦靖野番氛。府治得屏障，相需若齿唇』。

　　其九：『诸罗千里县，内地一省同。万山倚天险，众港大海通。广野浑无际，民番各喁喁。上呼下则应，往返弥月终。不为分县理，其患将无穷。南划虎尾溪，北踞大鸡笼；设令居半线，更添游守戎。健卒足一千，分汛扼要冲。台北不空虚，全郡势自雄。晏海此上策，犹豫误乃公』。

　　其十：『台湾虽绝岛，半壁为藩篱。沿海六七省，口岸密相依。台安一方乐，台动天下疑。未雨不绸缪，侮予悔噬脐。或云海外地，无令人民滋。有土此有人，气运不可羁。民弱盗将据，盗起番亦悲。荷兰与日本，眈眈共朵颐。王者大无外，何畏此繁蚩。政教消颇僻，千年拱京师』。

　　鹿洲又有台湾近咏二首，亦不易得之作，并录于此。诗曰：

　　内山有生番，可以渐而熟。王化弃不收，犷悍若野鹿。穿菁截人首，饰金夸其族。自古以为常，近者乃更酷。我民则何辜，晨樵夕弗复。不庭宜有征，振威宁百谷。土辟听民趋，番驯赋亦足。如何计退避，画疆俾肆毒。附界总为戕，将避及床褥』。

　　其二：『凤山东南境，有地曰琅■〈王乔〉。港澳通舟楫，山后接崇爻。宽旷兼沃衍，气势亦雄骁。兹土百年后，作邑不须龟。近以险阻弃，绝人长蓬蒿。利在曷可绝，番黎若相招。不为民所宅，将为贼所巢。遐荒莫过问，啸聚藏鸱枭。何如分汛弁，戒备一方遥。行古屯田策，令彼伏莽消』。

　　陈少林先生梦林，亦漳浦诸生；朱一贵之役，与鹿洲同参戎幕。前后游台三次，着「游台诗」，鹿洲序之。先是康熙五十五年，诸罗令周锺瑄初修县志，聘任笔政，志成称善本焉。

　　玉山歌云：『须弥山北水晶宫，天开图画自玲珑。不知何年飞海东，幻成三个玉芙蓉。庄严色相俨三公，皓白须眉冰雪容。夹辅日月拄穹窿，俯视众山皆群工。帝天不许俗尘通，四时长遣白云封，偶然一见杳难逢。唯有霜寒月在冬，灵光片刻曜虚空，万象清明旷发蒙。须臾云起碧纱笼，依旧虚无缥缈中。山下蚂蟥如蚁丛，蝮蛇如斗捷如风；婆娑大树老飞虫，攒肌吮血断人踪。自古未有登其峰。于戏！虽欲从之将焉从』？按玉山在诸罗东北，长年积雪，其状如玉；今名新高山，海拔一万三千六百五十二尺，为世界第四高山。少林有望玉山记，载县志中。

　　檨圃云：『小圃茅斋曲径通，参天老树郁青葱。地高不怕秋来雨，暑极偏饶午后风。海外云山新画卷，窗闲花草旧诗筒。莫愁纸尽无挥洒，纔种芭蕉绿满丛』。按檨圃在县署后，为诸罗八景之一；少林修志，即居于此。

　　少林有丁酉正月初五夜，诸罗署中大风，次早风歇，饮酒，纪之以诗云：『海西蛰起蛟龙怒，昨夜海吼风不住。风声入耳骇人闻，风势如痴复如倨。客子残灯半灭明，闭门欹枕空百虑。山房四柱柱影摇，有时风欲挟之去。万马蹄奔剑戟鸣，虎豹搏噬急如注。往来嘈杂不成眠，一夜梦魂无宿处。平明起视浮云决，风力渐微声渐歇。呼僮暖酒赏春朝，似怯寒吹帘慢彻。因忆去年腊月初，番子渡头朔风烈。番社纷纷乱卷茅，竹树倒披梢半折。耳鼻填沙眼怕开，行人却走马蹙■〈薛〉。山溪狂似海波潮，溪水冷于轴头铁。双犊乱流车苦迟，番儿强挽肤破裂。下马停车暂息肩，店舍无烟酒不热。番儿力尽冻且僵，呼起聊为哺与啜。可怜幅布半围身，青钱那惜恣饕餮。此时如我敢言寒，犹有敝裘重补缀。况复今朝风已春，窗明几净椒盘新。水仙香发绿尊满，春冷无尘奚足嗔。风波自古重忠信，念尔孤篷海上人』。

　　北香湖在嘉义之北，距城里许，广三、四亩，修数十倍，溉田数百甲。北风之时，荷花盛开，度腊乃尽。少林有记，谓丙申秋初至诸罗，九月九日，与李君世勋、林君秀民偕游北香湖观荷，因为命名，二君各系以诗。

　　李诗云：『九日湖光好，红蕖一望奢。嘉名初有锡，胜地倍增华。国色临秋水，香风落彩霞。岁寒须共保，切莫妒黄花』。

　　林诗云：『湖上秋光老，君子意何迟。似有东篱约，来吟招隐诗。绿叶浓寒露，红衣淡水湄。高山不可到，斯会宁易期』。

　　按李名钦文，凤山岁贡生，别有诗，林无可考，均与少林同事修志。此湖自锡名后，遂为胜地，题咏者多，今已污为稻田，惜哉！

　　钱唐张鹭洲侍御，以乾隆六年巡视台湾，着「瀛壖百咏」，蜚声艺苑，诗多可诵。

　　泊澎湖云：『大嶝门外渡横洋，群山灭影流汤汤。天水相交上下碧，中间一叶凌波扬。少焉红沟映霞赤，倏忽黑沟翻怒墨。陆离斑驳异彩腾，绘画乾坤须五色。针盘远指天南交，苍茫四属心悁劳。直上桅尖索西屿，亚班矫捷如飞猱。澎湖环岛三十六，历历人烟出渔屋。未须沧海变桑田，结网临渊食粗足。我来收泊妈宫湾，舳舻屹立疑邱山。三夜惊涛舂客枕，梦魂跌宕雷霆间。是时望雨忧如渴，极目园畴断余沫。北风可令济行船。唤起痴龙驱旱魃』。鹭洲名湄，雍正十一年进士。

　　鹭洲之诗，颇多登临之作，为录数首，以实「诗乘」。

　　赤嵌城云：『巍楼遥望屹西东，月户云窗结构工。极目晚天环海屿，倚栏谁忆荷兰宫』。按城在安平镇，为荷人所建。

　　澄台云：『澄台上下树婆娑，满目残阳动远波。天水无痕同一碧，风帆如叶岛如螺』。

　　斐亭云：『留得清风动去思，千竿湘碧影猗猗。何人唤起文同笔，有斐亭前画卫诗』。按澄台、斐亭均在道署。

　　海会寺云：『歌罢蛮腔易梵腔，层楼烟际晚钟撞。吟诗赌奕人稀到，闲煞孤寒白菊窗』。按寺在郡治北门外，即郑氏北园别墅。

　　小西天云：『竹溪小寺远尘廛，青壁临流薜荔悬。高望美人何处所，漫凭东海说西天』。按小西天即竹溪寺，在南门外，为避署胜地。

　　梦蝶园云：『疏林一碧映清渠，物外翛然水竹居。指点昔年寻梦处，秋风蝴蝶自蘧蘧』。按园在小南门外，为明季龙溪举人李茂春所建，改为法华寺。

　　李氏园云：『梧竹阴森护短垣，群峰飞落聚星园。海翁九十发如鹤，门外水田秋稼繁』。按园在小东门外鲫潭畔，有亭曰「聚星」，官僚省耕，皆憩于此，今废。

　　龙湖岩云：『湖波如镜寺门幽，面面晴峦空翠浮。寂历辋川图画里，柳烟花雨不胜愁』。按岩在赤山堡，为郑氏咨议参军陈永华所建；岩即寺也。

　　北香湖云：『十顷红云贴水铺，藕花深处乱鸥凫。北风凉动香逾好，得似西湖六月无』？按北香湖在嘉义北门外，大数十亩，为县辖八景之一。

　　弥陀寺云：『宦迹重溟外，游情半日闲。妙香禅室静，灌木鸟音蛮。种叶常书偈，留云早闭关。稍闻烹水法，容我坐苔班』。按寺在府治东安坊，延平郡王经建，今存。

　　杂感云：『高挟天墟括九州岛，茫茫一水记琉球。风生鳌背重溟黑，雷奋鲲身巨岛浮。针路向空难问渡，铁礁拔地不容舟。林、颜几辈沙虫没，落日苍凉赤嵌楼』。

　　钱唐袁简斋太史有送张鹭洲御史巡台之诗。简斋名枚，字子才，年二十一举博学鸿词科，乾隆四年成进士，改为庶吉士，出为县令；着「小仓山房诗集」、「随园文集」等。其诗曰：『戒外荷兰国，开疆自本朝。四围城是海，终日耳闻潮。弹压须骢马，威棱借皂雕。谏书留玉陛，飞盖出虹桥。鼓角龙听避，妖星剑照消。甲光秋万里，刀影雪千条。古迹无唐、汉，奇功有管、萧。风和知浪静，弦缓使弓调。笔洗扶桑月，花低螺女箫。装宁资陆贾，人自爱班超。虎节三关重，瓜期两载遥。安边应努力，莫负侍中貂』。按台湾开疆，肇自延平，非由清代；简斋清人，故尊其本朝尔。

　　台南宁南门下，有五妃墓道碑，为乾隆十一年台湾道庄年所立，刻巡台御史六十七、范咸之诗；风雨飘摇，渐就磨灭。为录于此，以存古迹。

　　六御史诗云：『东风骀荡天气清，载驰骢马春巡行。刺桐花落林投畔，森然古墓何峥嵘。路旁老人为余泣，当年一线存前明。天兵既克澎湖岛，维时五烈皆捐生。至今坏土都无恙，谁为守护劳山精。云封马鬣连衰草，四围怪石争纵横。时闻鬼母悲啼苦，想见仙娥笑语声。岁岁里民寒食节，椒浆频奠陈香羹。满目凄凉已感叹，更闻此语尤伤情。有明岁晚多节义，樵夫渔父甘遭烹。岛屿最后照英烈，顽廉懦立蛮妇贞。田横从死五百皆壮士，吁嗟五妃巾帼真堪旌』。

　　范御史诗云：『明亡已历四十载，死节犹然为故明。荒冢有人频下马，真令千古气如生』。

　　『天荒地老已无亲，肯为容颜自爱身。遥望中原肠断绝，伤心不独是亡人』。

　　『君后相从殉社稷，虞兮未敢笑重瞳。朝廷倘使增陪祀，臣妾应教祭享同』。

　　『田妃金碗留遗穴，何似贞魂聚更奇。三百年来数忠义，五人个个是男儿』。

　　『可怜椎髻文身地，小字人传纪载新。却恨燕京翻泯灭，英风独让费宫人』。

　　『忍把童家旧誓忘，孝陵风雨怨苍苍。芳魂若向秦淮去，正好乘潮到故乡』。

　　『长恨丁宁数语余，从容犹自系簪裾。邽西便是埋香地，三女坟应近阖闾』。

　　『封题无树一孤岑，剩有儿童踯躅吟。岂是五丁开蜀道，却缘望帝哭春深』。

　　『明妃无命死胡沙，青冢荒凉起暮笳。争比冰心明似月，隔江不用怨琵琶』。

　　『垒垒荒坟在海滨，魂销骨冷为伤神。须知不是经沟渎，绝胜要离冢畔人』。

　　『又逢上已北邙来，宿草新浇酒一杯。自古宫人斜畔土，清明可有纸钱灰』？

　　『十姨庙已传讹久，参昂还应问水滨。此日官僚为表墓，五妃直可比三仁』。

　　按六御史字居鲁，满洲镶红旗人，官户部给事中。乾隆九年巡台，着「使署闲情」、「台海采风图考」、「番社采风图考」各一卷。范御史字贞吉，号九池，浙江仁和人，雍正元年进士。乾隆十年巡台，志称善政，着「浣浦诗钞」、「婆娑洋集」。

　　六居鲁侍御有澄台观海之作，诗曰：『层台爽气豁双眸，远望沧溟万顷收。赤雾衔将红日暮，银涛拍破碧云秋。鲲鹏飞击三千水，岛屿平堆十二楼。极目神洲缈无际，东南形势此间浮』。

　　鹿耳门汛即事云：『乘风纔命驾轻航，回首荒城已渺茫。日与云山争隐见，天连波浪若低昂。巡行鹿耳新防汛，指点鲲身旧战场。谁道疆隅惟恃险，圣朝威德是金汤』。

　　偶成云：『饱啖槟榔不是贫，无分妍丑尽朱唇。颇嫌水族名新妇（新妇啼，鱼名），却爱山蕉号美人（美人蕉，花名）。剧演南腔声调涩，星移北斗女牛真。生憎负贩犹罗绮（台俗尚奢，有衣罗绮而负贩者），何术民风使大淳」？

　　居鲁又有咏物诗数首，亦采风者之责也。

　　方司马惠九头柑柬谢云：『海壖残腊试霜柑，纔挹清香兴已酣。采自千头金颗重，携来九瓣玉浆甘。种传瓯粤原无匹，宴饮华林旧锡三。不是乘槎远行役，殊方佳味那能谙』？按九头柑即虎头柑，实小于柚，色黄而酸。

　　七里香云：『雪魄冰姿淡淡妆，送春时节弄芬芳。看花何止三回笑（每岁开花，率三、五度），惹袖犹余半日香。竟使青蝇垂翅避，不教昏瘴逐风狂（能袪蝇蚋，并辟烟瘴）。灵均莫漫悲兰茞，正色宜令幽谷藏』。按七里香即山矾，台人植为篱落，香闻数里。

　　頳桐花云：『枝柔叶厚碧痕浓，色艳还看花发重。朱萼临风迷紫蝶，丹须和露浥黄蜂。剪残锦彩枝头见，敲碎珊瑚月下逢。好是年年夸竞渡，沿江如火映鱼龙』。按頳桐花一名龙船花，五月盛开，色红如火。

　　范九池侍御有再迭台江杂咏，为「婆娑洋集」中之佳构。诗曰：『弥茫徼外辟穷途，飞渡横洋计不迂。瀇瀁自来瓯脱地，屏藩藉此弹丸区。灵槎好系扶桑木，赤石谁传瀛海图（「神异经」云：南方裔外，赤石为墙，今台陶瓦皆赤）。千树刺桐红似火，锦官直欲拟成都』。

　　『汗漫真成不系舟，连樯还裹片帆头（海舟欲疾，则加片帆于樯上）。远瞻沙马矶边石（凤山县有沙马矶，吕宋往来船以此山为指南），近眺澄台海上楼（澄台观海，为郡治八景之一）。云物有情随我往，鲸鲕未辨悔空游。剧怜春瘴迷人目，清梦何从觅九州岛』。

　　『西天小寺礼弥陀（府治有小西天寺），故郑园亭日渐蹉（悉改为寺）。铜炮风雷金甲动（「郑氏逸事」：龙硕者，大铜炮也；成功见水底有光上腾，使善水者出之），鲸鱼冠带海门过（成功攻台时，红毛先望见一人冠带骑鲸从鹿耳门而入）。虎鲨夜集贪牵罟（虎鲨，鲨之大者），鹦鹉朝游寄负螺（鹦鹉螺常脱壳朝游，寄居■〈丿上虫下〉入其中）。堪笑揭竿称鸭母，空嗤海外夜郎多』（朱一贵饲鸭，人称鸭母王）。

　　『密云狂吼几时开，鼍鼓逢逢潮汐洄。沙线两条翻白浪（鹿耳门有南北两线），台风六月作黄梅（台风，飓之大者，六月风雨连旬）。楼船出水凭颿疾，犀甲摧人藉将才。惆怅鲛宫经百战，忠臣血溅白沙堆』（辛丑之变，水师副将许云、游击游崇功并战死）。

　　『不信豳风蟋蟀篇，雪霜冰霰了无缘（台无雪霜）。潮鸡夜半已先唱（鸡应潮鸣），月魄蓂稀便上弦（初二日见月）。金穴玉山那可到，汤泉硫井转相怜。最奇暗澳花如海，稍至新秋薄暮天』（志称台东北有暗澳，万花偏山，仲春始旦，至秋则如长夜）。

　　『零丁避世有遗民（沈文开「杂记」：零丁洋之败，宋人遁亡至此），重译还疑似女真（或云女真遗民，以语有似者）。山上蛎房成泽国（大冈山顶多蛎房），洞中橘树烂樵薪（志称凤山人樵于冈山，见一石室，四围皆橘，再往失其处）。鹿场渐已除荒埔（番社捕鹿各有场，今皆辟为田），蟒甲于今渡汉人（蟒甲，独木舟也）。底事穴居同一室，仅分衽席夜横陈』（番社举家一室）。

　　『繁花多半是深红（如刺桐、仙丹、佛桑之类），有色无香谢晓风。倒挂终嫌与物异（倒挂鸟来自吕宋），含羞却似向人同（含羞，草名）。蜑烟蛮雨怜猫女（番女幼多以猫名之），狐带鹈衣怪狡童（台人服多不衷）。赖有松醪风味足，玉山颓处醉衰翁』。

　　『凤尾黄梨间白瓤，连林檨子共分尝。生怜香醉郎官舌（荔支有名郎官红者），牵惹情多御史肠。辟瘴定须藏薏苡，拂尘聊且缚槺榔（槺榔叶可为帚）。蓬麻茜草能成锦（番妇织苎麻为布，以茜草染之），何必田园定种桑』。

　　「婆娑洋集」有赤瓦歌，序谓台湾屋瓦皆赤，下至墙垣阶砌无不红者，此赤嵌城所由名也；余乃为作赤瓦歌：『绛云火伞张海国，烧空灭尽青铜色。信知天运应炎方，抟土何缘变髹漆。万屋于今陶者谁，炀灶浑疑欺白日。连椽栉比纷参差，画栋朱甍几回惑。汉家黄屋禁例严，风剥雨淋遮不得。临漳铜雀更何如，分香旧款无人识。况兼四壁光炯炯，环堵恍与宫墙逼。帘前砖影更辉煌，彤墀彩绘盈阶墄。华棼俨上祝融峰，珠煤贯屋祥光直。千门万户火西驰，照耀烛龙鸟戟翼。我思天台有赤城，朱霞天半称奇特。又闻南方裔外山，赤石为墙标异域。此间合是虹霓居，羲毂、轩轩火鞭抶。六丁叱驭驱蛟螭，故发狂颷销鬼蜮。君不见火焰山头半焦土（火焰山在彰化），轩轩如焚少荆棘。又不见掀翻地底硫磺山（磺山在淡水），草枯石烂飞烟黑。麒麟之飓吹繁星，流金烁石鲸鲵息。温泉转作瘴母胎，裂窍烘池土花赩。刺桐万朵吐红丝，蓦地烧天怪繁殖。扶桑照殿逞鲜妍，艳艳絪缊锦交织。海若自来足光怪，丹邱浴日镕金霱。蒸郁恒旸阳用九，司天南正神明力。十八重溪水淜腾，九十九峰山崱屴。鲁阳挥戈势当逐，巫尫自焚尤应殛。炬牛燧象烂功勋，庶几赫怒彰天德。祗今海晏无烽尘，不烦煅炼洪炉侧。承平但愿风雨调，永息炎威静八极』。

　　按赤嵌番社名，则今台南府治。「稗海纪游」引明「会典」，谓永乐中太监王三保舟下西洋取水赤嵌；则赤嵌之名固已久矣。三保所取之水，为今西定坊之大井，其迹犹存。厥后荷人筑垒于此，华人因称曰赤嵌城，语其地也。而「台湾府志」乃谓台人建屋多用赤瓦。水滨高处闽人曰「勘」，讹为「嵌」，故称「赤嵌」。此与解释台湾之说，同一附会。

　　七里香则山矾，一名玚花；见「广群芳谱」。台南甚多，植为篱落。花小而白，香极远。范浣浦有七月一日宴七里花下作六首，引用颇详，为载于此：

　　『唐昌玉蕊无消息，后土琼花再见难。宦阁犹余春桂影，婆娑长得月中看』。

　　『小叶荼蘼一丈余，花开五出袭琼琚。生怜青琐无消息（不缘啼鸟春饶舌，青琐仙郎那得知；香山玉蕊花诗也），难觅吹箫紫凤车』（张文昌玉蕊花诗：五色云中紫凤车）。

　　『瑶台原不在人间，素艳何来绿玉鬟。长见蕊珠宫里雪，祗缘地近补陀山』（补陀山犹言小白花山，疑即玉蕊花，见黄山谷所作诗序）。

　　『聚仙也合依稀似（「齐东野语」：琼花绝类聚八仙），玉质秾香总不同。欲向通明上封事，弹丸先斥妒花风』。

　　『幸留七里香名在，认取山矾为写真。寄语世人休聚讼，冰姿原不藉前尘』。

　　『瀛壖合是洞仙家，宴赏贪看玉树花。赋罢新诗消受得，春风何处七香车』（刘宾客玉蕊花诗：玉女来看玉树花，香风先引七香车）？

　　台湾处大海之上，黑潮所经，风涛喷薄；偶一不慎，舟辄漂溺，从前泛海者深以为险。余阅「台湾府志」，有巡台御史钱琦泛海歌一首。琦字玙沙，浙江仁和人，乾隆二年进士，授编修，任监察御史，十六年春巡台。其歌云：『娲皇断鳌足，元气泄混茫。散作长波涾■〈氵陁〉杳不知其几千万里，荡摇大地天为盲。有时飓母胎长长鲸怒，星眸电齿云车雷鼓风轮森开张。尘沙飞扬人鬼哭，往往白昼惨洌如幽荒。往时读海赋，犹疑近荒唐。朅来鹭门一怅望，大叫奇绝狂夫狂。柁楼打鼓长鱼立，船头挂席西风凉。是时郁仪忽走匿，但见天光水色一气摩硠硠。大嶝路最近，小憩古禅房。彼岸倏不见，一叶随波扬。南人自夸乘船惯，不比生马颠踣难收缰。岂知波恬风静浪息时，起势一落犹有千丈强。长吉心肝尽呕出，但无好句归锦囊。忽然桃浪暖，红影落星光。须臾墨云卷，四顾失青苍。出海与亚班，神色俱仓皇。飞身上桅杪，指南凭针芒。谓言渡海此最险，啊■〈口欻〉下有蛟鼍藏。去年太守误落漈，鹬如飞凫失侣天外周翱翔。今年将军复遭毒，有如曹兵百万赤壁遇周郎。罗经巽已偶错位，北去弱水东扶桑。我闻此语了无怖，俗子所见皆秕糠。男儿桑弧悬矢志四方，径须腰悬斗印提干将，出入玉门走沙场，直探虎穴扫欃枪；名勒钟鼎勋旗常，回手抉汉分天章。不然翻身跳出尘坱外，跨鳌骑鹤骖鸾翔。朝游碧落暮沧溟，须弥大界随相羊。谁能瑟瑟缩缩如寒螀，坐令颜鬓凋秋霜。况闻蓬莱方丈咫尺尘隔断，世乏仙骨谁梯航。因风误到更可喜，底用祸福先周祥？台阳一荒岛，宛在水中央。古称毗舍耶，或云婆娑洋。自从归入版图后，穿胸儋耳咸循良。我来衔命持羽节，要将帝德勤宣扬。兼恐奇才遗海外，一一搜采贡明堂。水程志更更十一，蠡窥管测毕竟绳尺难参量。何奇不有怪不备，且复耳目恣探详。兹游之奇平生冠，东坡快事吾能偿。舟师喘定笑绝倒，喜色转露眉间黄。天鸡一声晓色白，百怪照影争逃亡。不见澎湖见飞鸟，鸟飞多处山云长。三十六岛郁相望，渔庄蟹舍纷低昂。收帆暂寄泊，呼童满引觞。尔雅颓然不知身与世，恍惚栩栩瞬息历九州岛、遍八极、徜徉于无何有之乡』。

　　巡台御史之能诗者，若范九池之「婆娑洋集」、张鹭洲之「瀛壖百咏」，蜚声艺苑，传播东宁；而钱玙沙御史足与拮抗，惜无全集可资雒诵。唯就诸书所载，采而入之。

　　七鲲身云：『海中有鹏夜化鲲，将飞似坠忽伏蹲。浸作千年老云根，分排玉立如弟昆。蛟宫千丈恣雄跨，鳄浪万里供馋吞。壮气已作长虹吐，远势欲挟孤鸾骞。如砥狂澜留柱石，时挝天鼓殷雷门。左控安平右鹿耳，襟带众汇如绕垣。当年蛙黾争雄处，犀甲百万齐云屯。一声海吼白骨碎，潮头战血交流浑。自从归我版图后，恬波息浪清乾坤。升平大业垂万古，异域往往叨殊恩。祗今穷崖绝壑地，已成紫蟹黄鱼村。我来正值三月暮，袷衣习习春风温。玉山可望不可即，远见一片苍烟痕。天地沧桑本变化，古今兴废如朝昏。况复浮生一泡影，忍能岁月逐尘奔？眼中俗客谁与论，黯然默默销神魂。安得如尔息健翮，坐受晚霞与朝暾』！

　　澎湖云：『海上三山未渺茫，竹湾花屿郁苍苍。白沙赤嵌红毛地，绿苇黄鱼紫蟹庄。仰首但瞻天咫尺，称名合在水中央。古今多少沧桑劫，留得残云照夕阳』。

　　赤嵌楼云：『旧是红彝地，今成勾漏天。螺旋盘曲磴，树古抱寒烟。日脚浮云外，潮头落槛前。牛皮一席地，芳草自年年』。

　　赤嵌城云：『几历沧桑劫，孤留赤嵌城。有人谈往事，到此悟浮生。地迥云山阔，时平烽火清。不妨高堞上，欹枕听潮声』。

　　海会寺云：『草莽英雄地，楼台歌舞春。荒烟迷断础，净业忏前因。潮长龙归钵，亭空鸟唤人。自今依慧日，无复海扬尘』。

　　澎湖文石产于文澳，五色披纷，形状不一。工人得之，雕为玩具，或作印章，一方可值数金。钱玙沙有文石歌一首，亦佳作也。歌曰：『茫茫元气虚空鼓，长波漫涌蛟鼍舞。忽然蓬莱失左股，幻结澎湖拥仙府。灵秀磅礴孕扶舆，沧桑阅历成今古。遂令宝气磨青苍，知是奎星坠沙渚。雷霆追取敕神丁，冰雪琱锼运鬼斧。合则成璧分如珪，员或应规方就矩。藓斑隐跃渍璘璘，螺文屈曲旋楚楚。或如端溪鸲鹆眼，或如炎洲翡翠羽。苍然古色露精坚，秀绝清姿工媚妩。有时几案供烟云，光怪犹作蛟龙吐。何须铁网采珊瑚，何必夜光夸县圃。我来海外搜奇材，谁料眼中尽尘土。尘土纷纷何足数，此石慎勿轻弃取。犹恐神物不自主，夜半飞腾挟风雨』。

　　铅山蒋心余太史有「台湾赏番图」，为李西华黄门作，诗曰：『画旗金戟开行辕，绣衣使者来赏番。胡床踞坐白玉山，神和气肃春日暄。社商土目领番众，鱼贯膜拜不敢喧。麻达（未娶之番）穴耳双巨环，萨豉（萨豉宜乃铜器，如卷荷）系背头艾缠（番以艾缠首）。编竹箍腰捷斗猿（番以善走为雄，幼即以竹笊束腰令细），出草捕鹿鹿压肩（猎曰出草）。长鈚劲箙插壶犍，镖弩挂腰血蚀鲜；文身花鸟台阁缘，漆颐凿齿相媚妍。腻新（番妇）美好猫（未嫁番女）悦仙（已娶之番），首饰雉翚项螺钱，含羞（草名）草台钗梁偏。锦裁比甲达戈纹（番锦曰达戈纹），筩裙下遮乌布悬。鼻箫口琴手自牵（婚姻以鼻箫口琴联合曰牵手），牛车看花能渺绵（渺绵训曰飞天，即秋千也）。都卢嘓辘祝唐官（番呼汉人曰唐人），来献都都（糍团也）糗餈团；歌声咮■〈口离〉舞翩儇，连臂踏地意态闲。使者顾之有余欢，圣化普遍沧海堧；羊酒钱布纷花烟，间以杂佩流苏攒。番人得赏稽首崩厥角，心羡通事能唐言。南北各社共欣快，宣布德惠使者尊；其语感人简不繁，众番翼戴天王恩。我闻乾坤东港华严世界婆娑洋，琉球别部地势如弓弯；荷兰日本据此作互市，其它佛郎、吕宋、鸡笼、淡水一一资篱樊。世传金人避元匿毗舍（台湾本名毗舍耶），耕凿窃比桃花源。颜（思齐）刘（香老）殄灭郑（成功）朱（一贵）起，跨海乃有施将军。龙硕（郑氏炮名）失势七澳靖，森舍（成功小字）鸭母（一贵混名）驱游魂。干头衔鼠草鸡死（铃记」中语），遂令五十二区、三十六岛归中原。敕置郡县奉正朔，海色如镜安其澜。风草无节台飓息，断虹屈鲎虹霓删。熟番异俗浴同川，气候多暖地少寒。冬菊春荷蔗满田，女耕男馌家家筑禾间（仓廪也）。杵臼手舂百日赤（米名），嚼米为曲酿法便。织毛茜草机杼巧，窃花得詈诚可怜。手操蟒甲（独木船名）吸鸦片，弄潮不畏天吴颠。揉采槟榔摘番檨，硫井金穴生每捐。又闻生番杀人髑髅用金饰，鸡距、傀儡尤毒獧；一身为衾一身簟，形状狞恶同神奸。暗洋一岁一昼夜，黑洋如靛不可舷。当今声教讫海外，鲲身、鹿耳恩泽宽。险礁沙线伏蛟蜃，使者稳坐巡台船。尾楼一灯帆倚天，登樯下碇恃亚班（舟人曰亚班）。洋更十下香甲煎，赤嵌一点天水连。近闻番俗渐文雅，童丱各能守一编。鹅筒笔写红毛字，七夕磔犬长揖魁星前。番女障面出拥盖，幼者让路长则先。春耕齐听鸟音吉，劝农使者乃至李氏东郊园。铁线桥南亦多雨，优昙贝多花丽娟。居室恬熙若内地，使臣不贪守令贤。黄门先生小临川，口衔凤诏海外居三年。六公「采风」之图、黄公「使槎录」（台湾既平，黄公叔璥首以侍御巡台，着「台海使槎录」；而满洲六公十七亦曾奉是使，着「台湾采风图」等），拾遗补缺著述娴。海神力可御风浪，变灭百怪操微权。鲲鹏击运眼界阔，潮鸡警旦忽下扶桑颠。画中面目本来相，归来展看精神全。祇恐台人亦解摹张骞，番儿还铸冰霜颜。为君作歌效蠡测，补入「裸人丛笑篇」（孙公元衡宦台，着「裸人丛笑篇」）。

　　心余名士铨，一字苕生，乾隆十二年进士，授编修，着「忠雅堂文集」、「诗集」等。西华名友棠，号适园，江西临川人，乾隆二十一年以刑科给事中任巡台御史。唯是诗所引，多属「台湾府志」所载，间有错误，如窃花、磔犬、拥盖均汉俗；然洋洋洒洒，成一巨制，亦可作番俗考读也。

　　李西华黄门有赤嵌城二首，系集唐句，并录于后。诗曰：『城府开朝旭（杜甫），川流世界东（方干）。楼台山色里（顾井熊），鼓角水声中（姚合）。鸟坠炎洲气（张说），猿吟暮岭风（许浑）。升攀重阁迥（崔湜），极望碧鸿蒙』（李群玉）。

　　其二：『高足未云骋（卢象），上头应有仙（贾岛）。岸昏涵蜃气（骆宾王），水滑带龙涎（杜牧）。日月光先到（张佑），云霞思独玄（陈子昂）。沧波满归路（刘长卿），忆别动经年』（张乔）。

　　夏筠庄侍御督学台湾之时，曾取岁试之文刊行，名曰「海天玉尺编」。越年科试，又刊二集，而自序之。略谓台士之文多旷放，各写胸臆，不能悉就准绳。其间云垂海立、鳌掣鲸吞者，应得山水奇气。又或幽岩峭壁、翠竹苍藤，雅有尘外高致。其一瓣一香、一波一皱，清音古响，以发自然，则又得曲岛孤屿之零烟滴翠也。海天景气绝殊，故发之于文，颇能各挺瑰异。至垂绅搢笏、庙堂黼黻之器，则往往鲜焉。固其士之少所涵育，亦其地之风气僻远而然也。故岁试所录，强半灵秀之篇，科试则多取醇正昌博者，为台人更进一格，亦俾知盛朝文教之隆，设科取士之法，以明白正大为宗，而不得囿于方隅闻见间也。

　　筠庄名之芳，号荔园，江苏高邮人，雍正元年进士，六年任巡台御史。旧志载有巡行诗，为选数首：

　　『野田清晓碧天空，地指扶桑东复东。赤嵌城边云散彩，拓开海日一轮红』。

　　『虚滩水落涨沙泥，南北中分虎尾溪。一带草荒村舍少，年来新集有蒸黎』。

　　『诸峰攒集黛螺青，玉岳如银色独莹。展拓晴云千万里，插天一幅水晶屏』。

　　『二林迤逦接三林，淡水潆洄咸水深。极目沧波浮海市，一拳直欲笑蹄涔』。

　　『龟蛇对峙锁孤城，形势空传统领营。不筑埤头筑海口，为怜安土重纷更』。

　　『打鼓山头石罅开，悬崖倒拍海潮回。雷声鼎沸浮空翠，万里风樯认影来』。

　　『仙山缥缈暗斜曛，石上棋枰旧印纹。沙马矶头人罕到，烂柯樵子语烟云』。

　　按虎尾溪、二林、三林均属彰化，而仙人山、沙马矶现在恒春。

　　杨学山侍御二酉，太原人，雍正十一年进士，乾隆五年任巡台御史，奏建海东书院。

　　东郊劝农云：『时雨既已足，命驾东郊行。岂不嗜游览，所重在民生。凉影走虹练，深竹鸣催耕。秧马踏畦麦，碧浪扬畴平。村烟间篱落，耆老欢相迎。烽消省烦役，赋薄无苛征。复此兆有年，谈笑尝君羹。残阳摇旆色，鸡犬含余情』。

　　新园道中云：『路转埤头近，平山一线连。野桥低涧水，深竹暗村烟。犬吠花间径，人锄屋后田。不知身异域，疑对武陵仙』。

　　过罗汉门山云：『罗汉云中塞，天关第一重。林幽深踞虎，潭静隐盘龙。径辟芦间道，塘虚竹外烽。鸟鸣讶行色，已出翠微峰』。

　　阿猴、武洛诸社云：『问俗来番社，青葱曲径长。家家茅盖屋，处处竹编墙。牵手葭笙细，嚼花春酒香。但知事稼穑，真可拟羲皇』。

　　赤嵌城云：『极目天涯是水涯，荷兰城上计程赊。潮光沸沸鸣奔马，帆影星星照落鸦。日丽九重天子阙，云飞万里使臣家。何时慰我桐花节，好向前津一泛槎』。

　　重阳过海东书院云：『重洋远渡度重阳，载酒寻花花正黄。文苑连朝开霁色，春台九月着罗裳。种来桃李新多实，培得芝兰旧有香。今日登高临海国，奎光一点上扶桑』。

　　仁和孙御史灏有送范浣浦巡视台湾云：

　　『东瀛别岛入雕题，豸史威棱使节持。荒服尽联身臂指，重洋遥界国藩篱。六台宠命云边下，一范先声海外知。浩渺洪涛看此去，扶桑晴旭丽旌麾』。

　　『澎屿烟排点点青，鲲身鹿耳柁楼停。俗仍汉语兼番语，官是文星又福星。地络三山归保障，风乘万里驾沧溟。輶轩坐镇安清宴，但载皇仁播远听』。

　　『十一更长按海图，三千路近接明湖。未论丹荔黄柑美，先爱青帘画舫无？凤阙衔恩心北向，兰台惜别客南趋。绣衣旧使声华在，银汉仙槎试问途』（谓张鹭洲侍御）。

　　朱一贵既平之后，命满、汉御史巡视台湾，汉御史复兼提督学政，大都能诗之士，若张鹭洲、苑九池、钱玙沙、夏筠庄诸公之诗既载之矣，此外尚有数人。

　　景御史考祥，河南汲县人，康熙五十五年进士，乾隆三年巡台，秩满任福建盐运使。题澎湖屿云：『渺矣澎湖屿，海中天一涯。岛开环四面，民聚约千家。风剥山无树，潮侵石买花。捕鱼生计足，不解植桑麻』。

　　熊御史学鹏，江西南昌人，雍正八年进士，乾隆八年巡台。放洋云：『趣晓乘潮海舶寒，清风相送出台端。片帆飘渺烟中过，一碧澄泓浪里看。举目惟瞻天日近，回头但觉水云宽。要知舟楫由来好，不畏重洋济涉难』。

　　李御史宜青，江西宁都人，乾隆元年进士，二十八年巡台。北巡旋署留别诸罗卫令云：『熏风吹雨长嘉禾，新港桥流恺泽多。垦土汗沾芳草湿，读书声遏彩云过。玉峰天半晴微吐，铁线沙明月一涡。去后重思情较切，逢人勤说卫诸罗』。

　　满御史之能诗者，六居鲁而外，书给谏山，满洲镶黄旗人，官刑部给事中，乾隆四年巡台。衙斋秋兴云：『秋半犹炎热，中庭草木香。片云天浅碧，疏叶橘轻黄。不压虫鸣急，还贪竹影凉。此间公事少，无睡夜初长』。

　　劝农归路经海会寺与诸同人分赋云：『省藉亲民事，归途逸兴同。地高浓翠合，林静妙香通。喜得千村雨，闲来一亩宫。寸心持半偈，顿觉海天空』。

　　暮春郊行云：『循行岂是补春游，揽辔轻驰谢眺洲。岸接小桥村路曲，烟凝萧寺梵钟幽。尘怀顿向闲中涤，野况都从望里收。风日蹉跎秋过半，家家场圃筑西畴』。

　　诸罗固番社也，郑氏驻兵于此，归清时始设县治。乾隆五十二年，以林爽文之役，县民婴城死守，诏改嘉义，遂为富庶之地，俨然府治右臂矣。乾隆十四年，桐城周大令芬斗任诸罗知县，十六年秩满，有留题诸罗十一番社诗。十一番社者，今皆为我族居矣，辟田庐、长子孙，以发扬种性，而所谓断发文身者，已不可睹；天演之酷，宁不惧哉！兹录其诗，以验消长，勿使后人复哀后人也。

　　诸罗社云：『秀色罗山列画屏，男生聪慧女娉婷。三苞竹韵琴堂化，管领熏风动舜廷』。

　　柴里社云：『柴里烟光映水沙，穰穰妇子咏年华。尖山泉引禾田腴，更绕芳洲种菜花』。

　　他里雾社云：『虎溪中路渡盈盈，螺黛东西隔岸横。他里郁葱来紫雾，共沾雨露享升平』。

　　打猫社云：『慕义驯良首打猫，我来三岁息喧嚣。肩舆绝迹官音解，踏月清歌度洞箫』。

　　哆咯嘓社云：『十八重溪外九重，山环水复草蒙茸。既和族类臻饶裕，秫酒清过汉酒浓』。

　　麻豆社云：『袖箭飞镖健卒张，长官白马驭驯良。家家小圃林荫护，一亩槟榔一草堂』。

　　湾里社云：『新社溪头花正开，一湾水月共楼台。夕阳芳草双双渡，最好同舟共济来』。

　　头社云：『武垄盘社凤冈中，瓞衍芋匏韭本丰。十里蒲仑渡浏浏，一犁嵌顶雨蒙蒙』。

　　二社云：『濑清走马到萧篱，芒仔芒分茄茇支。换得内优鲜鹿脯，稻香蔗密厌唐师』。

　　礁吧善馆云：『烟火村墟入内山，相逢傀儡慎防闲。舆谋莫献原田膴，三浦云封一任闲』。

　　萧垄社云：『东园西社浑桃津，后旺瓜麻种海滨。百里裹粮漫远佃，槟榔千树赛千囷』。

　　台湾土番，凡分六族；而凤山一带久已归化，且为汉人都聚。以今考之，几无其迹，唯番社之名，尚存口碑。曩者，凤山县令谭垣有巡社纪事诗。垣，江西龙南人，乾隆十三年进士，二十九年来任。

　　搭楼社云：『夙驾淡溪东，遥指搭楼路。曲涧架小桥，红英冒绿树。社屋隐云林，篱笆深深护。堂中列图鼎，典则犹可数。帝德浃雕题，覆育时煦妪。番黎沾化久，爱戴深且固。童子四五人，能诵诗书句。咨询实可欣，奖劝不妨屡。番众亦欣然，笑请轩车驻』。

　　武洛社云：『稻陇转平埔，驱车入武洛。旗竿绕寒云，戍楼鸣晓柝。土目跪前迎，庶番互联络。社丁虽稀少，勇壮俱超跃。昔在大泽机，旧坊连岩崿。日与生番伍，趋走类猿玃。自从归化来，熏蒸销狞恶。移社向中田，妇子安耕获。我来宣皇仁，毋使逢不若。山鬼应从风，祥和遍村落』。

　　阿猴社云：『山行复出山，远见溪云起。阿猴当中权，阛闾列村市。城门固鱼钥，修篁如列雉。编茅备堂奥，削土崇阶戺。天使持节来，驷马历至止，番目为我陈，此社非他比。素称物力饶，众社归经纪。年来生齿繁，不复追前趾。我为番目言，物盛难可恃。应须敦俭约，慎勿踵奢侈』。

　　上淡水社云：『溪水向南趋，乘涨多转折。古社依上流，番社参差列。日暮乃停骖，怅望心如结。篱隙见溪光，沙岸水方啮。谋将社藔移，众番情辞切。我与番众谋，非可一言决。相度宜周详，经费宜撙节。暂施堤防功，且待秋潦竭。秉烛坐中庭，劝谕均晓彻。老番共扶携，幼番各持挈。惇庞诚可嘉，整肃尤可悦。忧劳长善心，此理信前哲』。

　　下淡水社云：『出门仍沿溪，自上而及下。溪流远回汀，番屋藏中野。此处丁盈千，林总甲诸社。罗拜纷难数，注名不停写。圣朝湛仁恩，雕题绥福嘏。试观生息多，谁非被化者。番老不言寿，番女亦云姹。由来沾雨露，亦自谋弓冶。我为番目言，社丁不患寡。衣食所必需，犁锄正堪把。行见尔番庶，击鼓吹豳雅』。

　　力力社云：『晚过力力溪，溪水清可掬。皎月悬林端，修竹如新沐。下马入番社，番众一何肃。灯前试细认，尔雅殊被服。谘访听语音，通晓更敏熟。圣治开文明，光被及番族。应知久渐摩，秀发此先卜。拱手进番童，经书果能读。忠信自有期，礼义须涵育。劝免且丁宁，披月前村宿』。

　　茄藤社云：『凌晨赴茄藤，绕社乔木古。宿鸟鸣高枝，疏花缀深圃。番众拥我前，衣被半蓝缕。升堂细咨询，一一诉贫苦。众番叩头说，番愚为人侮。我谓番本愚，圣朝所安抚。谁欤或侮之，我能为尔剖。慎勿学奸徒，贫苦乃自取。老番共点头，少番首亦俯。开导至再三，不觉日亭午』。

　　放綍社云：『振策向平埔，已过茄藤港。瞥见小琉球，瀛海遥相望。番社辟南隅，放綍乃保障。编竹起连村，仓庾数千量。边海土虽瘠，近山地仍旷。佥称归化后，我皇恩浩荡。番赋既全番，番丁不加饷。更以所征租，一半给番养。老者亦已耋，少者日以壮。共依覆帱中，尊亲永无忘。我职司拊循，谘诹颇谐畅。暇日仍来巡，勿使耕耘妨』。

　　庄榕亭观察年，江苏长洲人，乾隆八年任台湾道，重修「府志」，着「澄台集」一卷，与六居鲁、范九池两御史颇有唱酬之作。如次韵和六给事九头柑云：『听莺载酒美双柑，岁暮分遗兴倍酣。红出洞庭微带涩，黄传瓯粤尚输甘。橘中别种瓤余九，海外尝新岁已三。怪底淮南移枳后，罗浮真味可曾谙』？

　　范侍御招饮七里香花下云：『铃阁清严碧槛凉，一丛玉蕊正芬芳。琼姿乍怯秋初雨，花气浑同夜合香。绣斧尊前歌白雪，银鬟窗外舞霓裳。擎杯细把山矾嗅，我沁诗肠与酒肠』。

　　澎湖处大海之中，群岛错立，人家依水而居，谓之澳。禹贡：四隩既宅；释文：隩与澳同，水滨也。渔村蟹舍，以海为田，故其人习险耐劳，狎波涛若平地，亦可用也。余读「澎湖纪略」，载胡勉亭司马十三澳诗，录而存之，以资文献。司马名建伟，广东三水人，乾隆十年进士，三十一年任澎湖通判；事在「通史」列传。

　　文澳云：『粉署何嫌冷似冰，东西分卫蔚云蒸。少躬稼穑先畴美，多羡鱼盐旧业增。屋结海隅邻叔敖，人夸豪气拟陈登。案山头看鲲游浪，会向风雷化大鹏』（澳即东西卫；案山，山名）。

　　妈宫澳云：『岂特雄封一马头，重洋天堑此咽喉。西援泉厦成犄角，东护台阳控上游。遣戍干城歌肃兔，编氓环堵类居鸠。自维海甸分符重，夙夜难忘驭远猷』（澎之铺屋商船皆萃此澳）。

　　鼎湾澳云：『沙回港绕锦帆联，漠漠银河落九天。鼎峙中分庐上下，湾开四面地方员。潭边月载求鱼艇，水淈人耕立鹤田。礼让易兴风俗朴，书声断续和春弦』（澳有上中下三社，潭边、水淈皆社名）。

　　林投澳云：『行春按部过林投，人物丰盈里社休。东石风晴看鹭翥，西溪浪暖起龙游。大夫计富惟询马，比户能封在畜牛。海国太平真乐土，安居渔稼即仙洲』（澳中多畜牛羊；东石、西溪，社名）。

　　奎璧澳云：『奎光璧彩曜明星，化作人间应地灵。俗尚渔樵知力穑，人敦礼让乐横经。城当北拱瞻辰极，湖自东连浴日溟。红罩青螺皆瑞气，乾坤何处不清宁』（城北、湖东、红罩、青螺皆社名）。

　　嵵社澳云：『四边无树浪为花，猪母云趋落水涯。看遍鱼龙思结网，荡摇星斗快乘槎。石泉日丽眠黄犊，铁线风勍卷白沙。傍岛倚岛爰作室，晨星三五是邻家』（猪母落水及石泉、铁线皆社名）。

　　赤嵌澳云：『赤嵌红毛旧日城，文身陋俗久全更。十洲海外逢清晏，百忍堂前好弟兄。却羡多鱼频入梦，漫劳春鸟唤催耕。官闲到处询民隐，巷舞衢歌咏太平』（澳中张姓最睦，故有百忍之言）。

　　镇海澳云：『■〈立乞〉立洪涛镇海门，星分棋布壮声援。雷鸣百里风云会，豹变重溟雨露屯。港仔行春车驾犊，旗头击楫浪腾鲲。苍茫极目浮天水，缥缈蓬壶一粟痕』（港仔、旗头，两社名）。

　　通梁澳云：『乱石磊砢砌作墙，绸缪人事拟苞桑。钓来烟雨龟蒙棹，牧遍阿池卜式羊。海绝鲸波逢道泰，民无鳄梦觇官良。采风闲听沧浪咏，步入通梁过大仓』（大仓，社名）。

　　瓦硐澳云：『四澳星连萃北山，瓦硐看遍顿开颜。鸡窗夜照青黎火，鱼网朝围绿水湾。港尾地饶花蛤富，城前人乐鹭鹚闲。豚肩米酒春风社，白叟黄童带醉还』（港尾、城前，社名）。

　　西屿澳云：『一屿孤悬澎岛西，小门风乱水云迷。珊瑚海底鱼龙护，文石山头凤鸟啼。夜半横礁喧挂网，春深合界课耕犁。堑分内外帆樯集，共讶泉台百货齐』（外堑海中有珊瑚树，传有蛟龙守之）。

　　吉贝澳云：『地隆玄武壮坤维，锁钥难忘保障危。吉字有礁藏铁板，贝文无价重金■〈虫隽〉。风晴日丽神山现，浪卷台驰海角迷。边徼自来天设险，荒台烟火吊红夷』（澳北有铁板沙，形如「吉」字，最为险要；■〈虫隽〉即玳瑁，以黄色为贵）。

　　八罩澳云：『八罩当南海外村，也凭瀛海作田园。珠玑映月寻花屿，玳瑁乘潮入挽门。九夏望雷消飓母，三秋祈雨长薯孙。往来商舶安澜渡，马腹鞭长可勿论』（花屿、挽门，皆地名）。

　　勉亭又有藷米、牛柴二诗。澎湖土瘠，地少五谷，皆食番藷，谓之「藷米」；山乏树木，樵苏困难，以牛粪炊爨，谓之「牛柴」。此二事「府志」不载，而勉亭咏之；诗虽不佳，亦足以备一方典故。

　　薯米云：『番薯当米度年华，鼓腹安闲海外家。义士不须劳指囷，将军何事慨量沙。笑殊香粳供天府，喜并山芋唤地瓜。一自岛隅分种后，风流随处咏桃花』（红白合煮，谓之桃花米）。

　　牛柴云：『谩云牛后逊鸡声，粪可为柴亦令名。跨灶人惊烟缕缕，登山谁听斧丁丁。输他榾柮原无累，剩得扊扅更有情。不待燔燎郊上帝，力堪调鼎着和羹』。

　　觉罗朗亭观察四明，号松山，满洲正蓝旗人。乾隆二十二年，以内阁中书任台湾道，续修「府志」，则今刊行之本也。

　　安平阅武晚归云：『荷兰城外静鲸鲵，细柳军容振鼓鼙。旌旆冲波光闪烁，艨艟拍浪影离迷。王朝赫赫声灵远，海国桓桓步伐齐。却喜归来乘暮汐，沙灯渔火满长堤』。

　　赤嵌城怀古云：『突兀孤城古渡头，苍茫独立浪花浮。南通沙岸鲲身港，北锁潮门鹿耳湫。一片间云留石磴，三更冷月照岑楼。百年敷化波涛息，陈迹空余供溯游』。

　　武陵朱幼芝司马景英，号砚北，以乾隆三十一年任台湾海防同知，着「海东札记」四卷，有己丑集杜十三首，大都赠人之什，为录二篇：

　　腊夜云：『绝域三冬暮，宁醉酒琖空。漫看年少乐，不与故园同。殊俗还多事，生涯独转蓬。梅花万里外，疏放忆图穷』。

　　人日云：『元日到人日，他乡胜故乡。疏花披素艳，沙岸绕微茫。锦里残丹灶，春星带草堂。平生为幽兴，同客未能忘』。

　　泾阳张孝廉五典，以乾隆间应澎湖勉亭司马之聘，主讲文石书院；皋比之余，颇事吟咏。有澎湖二首：『三十六岛知何似，数点烟矼数尺矶。出海来占风信好，时时白鸟傍人飞』。『澳口新晴日未斜，拍天碧水浸红霞。拨船三板乘风软，礁屿东西拣石花』。

　　朱筠园广文仕玠，建宁人，以拔贡游京师，素工诗；弟仕琇，字梅崖，善古文辞，均有名公卿间。而筠园落落寡合，乾隆二十八年任凤山县学教谕，着「小琉球漫志」十卷，内有「泛海纪程」、「海东揽胜」、「瀛崖渔唱」各一卷，皆古近体诗也；顾尚无刻本，余为写入台湾诗存，以防遗佚。

　　海中观日出云：『我生守蓬蒿，寸步困偪仄。忽成沧海游，捩眼恣天色。坤舆漾空虚，洪河洵涓滴。扶桑浇悬根，滇■〈氵目丐〉知不隔。夜半天鸡鸣，霞烧半海赤。绛阙烂温汾，三山下临逼。掉头顾平地，夜气正黝黑。良久火轮出，游氛渐开辟。燋劳念频生，始觇东方白。安得金鸦辉，早射昆仑脊』。

　　澎湖云：『澎湖一穷岛，外海称险阨。东南控制静，内海安栖息。山童草木荒，潮涸盐卤塞。地泻不宜稼，耙犁安所力。波涛狎床帏，蛟鳌轻蜥蜴。肆其虓阚性，溟涨犹偪仄。粟米自东来，未能饱饥膈。修鳞与团介，炰脍无不得。天兵昔东下，万艘暍荷戟。神畀将军泉，至今喷湢■〈氵仄〉。东临望台疆，时见山尻脊。西颷会有期，便挂如云席』。

　　鹿耳门云：『精卫衔石填洪涛，羽毛秃尽波仍高。至今碪■〈石咢〉剩遗迹，潜藏海底相周遭。戈矛咫尺铦争向，脱舵失凭心胆丧。崩腾陡觉眼光迷，造次顿许蛟鳌葬。忆昔天戈动地来，潮高十丈千艘开。鲸鲵鏖戳宅窟净，孽血雨洒腥风霾。有道由来四裔守，地险重扃复何有。登崖张宴对沧浪，浮天潋滟临樽酒』。

　　台湾府云：『海中望台山，山形倏明灭。合沓乘风潮，闯然临■〈山截〉嶭。自从凿混沌，狉榛狎噬啮。安知万禩后，冠裳俨森列。南北千里余，竹木青轇轕。相传鸡笼阴，犹有太古雪。海流日砰訇，海巘长屼■〈山啮〉行。野鹤适何来，拚飞恣寥泬』。

　　赤嵌城云：『诸番昔陆居，渔海餍腥食。红夷诓牛皮，筑城诛茅塞。驱逐骇禽兽，挺走窜屴崱。睥睨控虹霓，咸池瞰浴赤。潮生惊隆颓，飓作占氛黑。想当缔造初，恋腐恣鸱吓。宁识圣人出，千里沟涂斥。费岂悕垣墉，众心森削壁。黑齿日襁负，纵横闾闬迹。嘓辘唱番谣，湛湛高穹碧』。

　　鲫鱼潭云：『府东万丈潭，水族纷窟宅。百泓沸重幽，胆破下临黑。连峰亘东回，环照崨嶪色。戢戢穿薲蓏，潎潎弄浟洨。气各挟波涛，隐忍困偪仄。郑氏饕口腹，银鳞出泼剌。脍下金丝盘，细听霜刀騞。自从罢施罛，长时■〈氵敛〉空碧。勿轻鬐鬣微，溟涨迫胁腋。会当雷雨交，腾踔安可测』！

　　按鲫鱼潭在府治东门外，汇纳众流，修而不广，长可二十里；永康、长兴、广储三里之田多资灌溉。中产鲫鱼，郑氏取以供馔。一名龙潭，旱时祷雨于此。又名东湖。县志以「鲫潭霁月」为八景之一。今淤。

　　「海东揽胜」颇多凤山之诗，以其为宦游之地也；寄怀幽险，造句新奇，足为山川生色。为录数首：

　　半屏山云：『兹山名肖形，屈膝裂半曲。造物憎美尽，怯此黛色足。自昔蕴情灵，警火鸣逸躅。猎徒欲买捕，奇兽宁国育。新曦相照耀，时霔深栉沐。哀猿啼一声，薇迸万茎绿』。

　　打鼓山云：『鼓山邑右辅，百里见尻骨。狞状类孤罴，修脚踏涨渤。兹地萃舟航，宄黠时出没。道干昔败衄，袽舟渍番血。谁为覼缕传，毋乃涉荒忽。森森朴■〈木敕〉村，营伍槱苏窟。代期三年瓜，口粮随月拨。猛性阚虎哮，赖此朝夕活。居民慑乳羊，腰鎌不敢越。将军巡哨堡，清笳暮幽咽』。

　　大冈山云：冈山三百仞，云压吐油油。蚌螺辞洪涛，陆死昧所由。鸿蒙溯开辟，万川壅倒流。嵚崟坠汨没，漱激重泉幽。吞舟如山鲸，突兀时来游。戴壳亦狡愤，弄潮镇淹留。波穷忽蹭蹬，呀呷失所求。含浆恋污淤，涎壁成拘囚。安知千万代，壤涸茀青畴。委形埋瘴厉，攒集虫蚁搜。樵苏惊磊砢，舌挢不得收。乘除自古然，天地终悠悠』。

　　小琉球云：『黄石东行平海卫，浪蘸虹霓湿修曳。天晴时见小琉球，一点青螺漾空际。舟行万里随天风，探奇默捣蛟螭宫。便邀海若相感动，波攒迭巘青摩空。安知琉球何者是，转瞬阴云迷尺咫。到官两日席未暖，欲践层峦恣双眼。风颠浪吼冰夷怒，即恐灵鳌倏移去。咄哉神秘焉可窥，倚天猿啸无穷期』。

　　按大冈山在凤山东北，距海三十五里，山上多螺蚌之壳，为太古沧海之迹。岩石嵚崎，竹树蓊蔚，有寺曰「超峰」，境绝清閟；少时曾侍先府君游山两次。小琉球在凤山西南海中，孤峰突峙，周围三十余里。闽部疏云：『由兴化至黄石，东行六十里为平海卫，正当大洋，登城东望，天清时小琉球亦隐隐可见』；筠园自注，以为则指此山。

　　吴素村广文玉麟，字协书，侯官人，乾隆四十二年举于乡，历任龙溪、惠安等教谕，后调凤山，悉心造士。县令吴某，贪吏也，素村揭其罪，上诸大府；而藩司比之，遂迁桃源。著书数种，有「素村小草」十二卷，为录数章：

　　渡海歌云：『大嶝门内山蚕丛，大嶝门外海空蒙。冯夷无惊涛不怒，扶桑初挂日曈迁。上香酹酒拜妈祖，割牲焚楮开艨艟。桅竿百尺亚班上，布为巾顶箸为篷。舵工神闲火长喜，罗盘干巽南与东。船如箭发樯如马，不觉破浪乘长风。横洋浩瀚渺无际，琉璃万顷含苍穹。前有一沟涌赤水，长鲸嘘吸成长虹。乍疑火龙翻地轴，回看眼底尚摇红。复有一沟黑如墨，湍流迅驶更不伺。日光黯黯惨无色，毒蛇滚滚腥气冲。海道尝闻此最险，下趋直与尾闾通。每遇阴霾天色恶，飓风引去无终穷。习坎既出心犹悸，云间忽见白鸟翀。澎湖岛屿可指数，排衙六六环葱茏。夜景苍凉潮正上，明珠十斛散虚空。星斗低垂银汉近，蛟龙潜伏水晶宫。天明水碧变深黑，露唏雾霁薄烟笼。渐而变蓝渐变白，赤嵌彷佛在目中。鲲身七曲断复续，乍隐乍现微沙虫。片帆纡回向晚入，荡缨遥辨钲鸣铜。舟人皆言此行好，风力不雌亦不雄。十二更洋二日过，邀神之福皆由公。诸君之言吾岂敢，济险实赖众和衷。量水下碇傍北线，安平更鼓声逢逢』。

　　九日登打鼓山云：『野服飘飘葛履轻，登临聊此拟蓬瀛。重阳节似春光好，三载官如秋气清。海雾长年迷谷口，山风尽日卷涛声。水仙一操真高绝，无复移情客姓成』。

　　泛莲花潭同柯绳书云：『秋泠万顷夜偏清，小艇凌虚一棹轻。荷芰凋残香气减，鱼龙寂寞浪花平。月侵芦苇如霜白，风洒蒲菰作雨声。北斗渐低银汉浅，客星犹傍少微明』。

　　按打鼓山在凤山旧城之西南，与旗后山对峙，今为互市之埠。山之树木，采伐殆尽，惟留顽石。而莲花潭则文庙之泮池，素村浚之，以资溉田，人感其惠。又有台湾杂诗二十首，多言风俗、物产，以多不载。

　　「彰化县志」载东螺溪石可为砚，色青而玄，质坚而栗，有金沙、银沙、水纹之别，然不易得。顷读「素村集」，有傀儡石砚歌，颇以为奇。傀儡，番族也，居于深山，性强悍，猎人如兽，人多畏之，不敢入其地。素村所得之砚，不知产于何处，为录其诗，以资参考。

　　诗曰：『傀儡之山有美石，小者如掌大如席。生番蟠踞此山中，杀人为雄首充积。遂令山下少人行，石亦因之埋沙碛。傍山之侧有熟番，风俗颇通解唐译。今年有客贾其中，偶携片石压车轭。到家留作捣衣砧，敲扑崩余仅盈尺。我乍见之心暗惊，乞得归来更护惜。杜门十日亲琢磨，制成一砚方而泽。环腰痕似火捺红，数点斑如鸜眼碧。致密不燥亦不渗，笔与相安墨莫逆。平生有癖似米颠，蕉叶罗纹宝拱璧。此石真堪鼎足分，晨夕相需忍暂释？天涯知己岂偶然，谁向尘中破资格。摩挲一度一咨嗟，多少奇材伤弃掷』。

　　海树一名铁树，产于澎湖海中，枝柯密细，状如帆，故又名「石帆」，有黄、黑、白数种，红者较美；以盘插之，下置硓■〈石古〉，可作案头之供。素村有海树歌一首，亦足以资多识也。

　　『海中奇树交枝柯，根盘怪石沈洪波。渔舟举网偶然得，红若涂朱黑若墨。无花无叶自槎枒，石势玲珑缀锦沙。工人知我素好事，馈我两枝实称意。遍询父老莫能名，谓是珊瑚变未成。养以清水置磁斗，延之几席登座右。昔在淤泥浊水居，今参笔砚与图书。世路悠悠多瓦砾，沧海茫茫谁扬激。不遇深心明眼人，可怜异质委风尘。他日相携归故里，闻者来观定如市。凡物显晦各有时，但令遇合岂嫌迟。珠玉虽珍难免俗，更阑相对犹烧烛』。

　　素村又有红石之诗，其小引曰：『红石一卷，高三寸余，得诸琅■〈王乔〉溪中，归装藏之书麓。自迁桃源，不见者四、五年矣。丙寅森儿省余，携以俱来，乃以越窑盘贮水养之，为案头清供。色渐鲜，质渐长，文理渐变，亦异物也；因名之曰「灵石」』。诗曰：『灵石秀而丹，玲珑日改观。来从闽海峤，贮以越窑盘。久别时相忆，他乡续旧欢。顽然坚确者，未许作衙官』。按琅■〈王乔〉为今恒春，溪石虽多，未闻佳者，而素村竟能得之；得之又能保之，是天下非无良材，唯在乎人之能求尔。

　　吴兴孙武水先生以乾隆初于役台湾，绘渡海图征咏。大兴朱石君相国以诗赠之。诗曰：『天枢欹贯水转空，神州一撮稗海东。踏土食火吸海马，不惯高浪连天舂。君家苕霅美清泚，伯仲自比衡与龙。奇书已搜洞庭穴，椽笔欲赋冯夷宫。崇明小屿昔放棹，叱咤蛟蜃鞭鸿蒙。一朝渡岭到瓯粤，九夏吟苦来商风。蓬莱金阙在何所，嗟君岂复长困穷。天阊凌竞不可羾，掉头径去登鸡笼。厦门鹿耳屹双堑，八十四岛澎湖中。帆开照空神火碧，夜半烧海扶桑红。此行壮哉足记览，莫放险语惊龙公。迟君归装更千帙，满缀明珠光膧胧』。按石君名珪，乾隆十三年进士，授编修，二十八年署福建布政使，官至体仁阁大学士。

　　孙武水至台湾之时，即用前韵，以诗寄朱石君曰：『断蜺饮海海水空，亚班针指层洋东。踏歌陆离诧光怪，迫耳灚灂洪涛舂。双沟腾沸划红黑。三山隐现浮蛟龙。铁网乞取珊瑚树，星光直射牛女宫。平生奇绝不易得，况有新诗开愚蒙。小别黯然客腊尾，痴颜大笑来春风。壮怀破浪走万里，乘槎岂复疑途穷。古今沧桑本变幻，短翮势欲起樊笼。神仙若无倏若有，会须身入蓬壶中。佛阁明灯不知夜，金鸡一声初阳红。扬颿三十六岛过，精灵呵护烦天公。荡缨纡回判沙线，鹿耳烟景添朦胧』。按武水名霖，事迹无考，以诗观之，当为游幕之士而负文名，故石君以诗赠之。

　　武水又有赤嵌竹枝十首，并录于此：

　　『竹枝环绕木为城，海不扬波颂太平。满眼珊瑚资护卫，人家篱落暮烟横』。

　　『四季番花总是春，牙蕉香檨满盘新。投来更有菩提果，清供幽斋悟夙因』。

　　『雌雄别味嚼槟榔，古贲灰和荖叶香。番女朱唇生酒晕，争看猱采耀蛮方』。

　　『二八娇娃刺绣工，呼娘习惯便成风。新妆一队斜曛衬，小盖相携面半蒙』。

　　『结缘纔过又中元，施食层台市井喧。三令首除罗汉脚，祗教普度闹黄昏』。

　　『禾间新构认农家，遗意犹传毗舍耶。报赛秋成联士女，春来已验刺桐花』。

　　『除却风风雨雨天，分装急唤渡头船。深秋播种清冬熟，拣得西瓜贡十员』。

　　『渐消粗犷渐恬熙，大杰颠头立社师。海宇同文臻雅化，爱听童子诵毛诗』。

　　『出草番儿每拍肩，踏歌欢饮不知年。猎场无数惟功狗，贸易还征贌社钱』。

　　『庶鱼庶草剧难名，每讶寒宵壁虎鸣。一种绿毛么凤好，也夸文采满东瀛』。

　　安平海吼，为天下奇。自夏徂秋，厥声回薄。以其在南，谓之「南吼」。小吼如击花鼓，点点作撒豆声，乍近乍远，若断若续；大吼如万马奔突、如众鼓齐鸣、如三峡崩流、如千鼎共沸，远闻二、三十里，日夜罔息。惊涛坌涌，舟莫敢近，虽钱塘八月怒涛，未足拟也。故孙湘南咏之、张鹭洲赋之，皆写其奇。而张方高亦有海吼行一篇。方高不知何许人，乾隆初游台，诗在「府志」。

　　『海麆矗石如鼍梁，延袤七十里以长，神工鬼斧划沧桑，龟蛇双峙护水乡。气象雄杰不可当，回潮挡浪力堤防。妖风怪雨起微茫，倏忽鼓荡浑元黄，万丈波涛恣猛恣。无端片石竖其傍，当车怒臂笑螳螂，讵知根柢厚难量。蟠结水府亘坚刚，六鳌八柱相颉颃，能使天地乍低昂。海若不平交斗强，横冲直撞声汤汤。遥如万马过前冈，轮蹄分蹴竞腾骧。近如雷霆奋春阳，一发迸裂争硠硠。喧如虡业铿宫商，鸣摐伐鼓骇龙堂。幽如风松韵远扬，悠念隐隐转悲凉。十年岛上鬓秋霜，饱闻此籁意荒荒。物情静者享平康，相逢相让莫相伤。溟渤万里任徜徉，容与平和酿吉祥。胡为激怒自扰攘，日夕汹汹吼若狂。巉岩巨石镇如常，何曾为尔缩头藏；海乎！海乎！空奔忙』。

　　侯官郑大枢，乾隆初来台，作风物吟十二首。台湾风物颇异中土，阅今二百余年，舆图虽改，伏腊依然。其亦种性之未坠乎？亟录于此，以谂后人。诗曰：

　　『迎年红紫斗春风，四季花开浥露丛。未字女儿休折采，王昌祗在此墙东』（台俗：元夜，未字女儿偷折花枝，为人诟詈，云将来可得佳婿）。

　　『花鼓俳优闹上元，管弦嘈杂并销魂。灯如飞盖歌如沸，半面佳人恰倚门』（优童演唱夜戏，多以银钱玩物抛之为快，名曰花鼓戏）。

　　『宜雨宜晴三月三，糖浆草粿祀先龛。凤头龙尾衣衫摆，踏遍郊垧酒已酣』。（三日节，捣鼠曲草合米粉为粿以祀祖先；裤出衫外曰龙摆尾，袜不系带曰凤点头）。

　　『海港龙舟夺锦标，缠头三五错呼么。行看对对番童子，嘴里弹琴鼻里箫』（台多漳、泉人，怯海风，以黑布缠头，到处聚赌，盛会尤甚。番童以竹为弓，长四寸，虚其中二寸许，钉以铜片，另系以小柄，以手为往复而唇鼓动之；箫长二尺，截竹四空，通小孔于竹节之首，以鼻横吹之）。

　　『六月家家作半年，红团糖馅大于钱。娇儿痴女频欢乐，金鼓丁冬闹暑天』（六月朔，以红曲杂于米粉搓之为丸，曰半年丸。街坊金鼓喧闹如新年）。 

　　『今宵牛女度佳期，海外曾无鹊踏枝。屠狗祭魁成底事，结缘煮豆始何时』（七夕，士子杀狗首以祭魁星，或煮豆和糖相赠，谓之结缘）？

　　『香烟缥缈绕盂兰，果号菩提佛顶盘。普度无遮观自在，纸灯夜静散波澜』（中元兰会，延僧建醮，名曰普度，或三、五、七昼夜不定。高搭木台，排列瓜果饼饵之类，以纸灯千百种燃放水中，头家捐番钱藏第一盏内，渔舟争攫，以为顺利）。

　　『夺采抡元喝四红，月明如水海天空。野桥歌吹声寥寂，子夜挑灯一枕风』（中秋，士子递为宴饮，制大肉饼朱书「元」字，用骰子掷四红为夺元之兆）。

　　『囊萸载酒啖槟榔，处处登高屐齿忙。黄菊正开秋未老，满天纸鹞竞飞扬』（重阳酒登高，竞放风筝，名曰纸鹞；或以藤片夹于中，风吹有声，以高下为胜负）。

　　『一阳初动岁初添，地暖长春不裹棉。糯米为丸黏饷耗，日中视晷卜丰年』（冬至日，以糯米为丸，祀神祭祖，合家同食，谓之添岁；门扉器物，各黏一粒，谓之饷耗。又日中视晷以卜休咎，见「月令广义」）。

　　『纸马幢幡送灶神，山肴野■〈敕〉杂前陈。厨门长幼交罗拜，频祝休言辣臭辛』（腊月二十四日，焚纸马幢幡于神前，谓之送神。又祀灶前，合家祝曰：『甘辛臭辣，灶君莫言』）。

　　『宰鸭书符压岁凶，松盆燎火暖芙蓉。千茎爆竹通宵响，贾岛精神酒一锺』（除夕，杀黑鸭祭神，谓压岁凶；又以纸虎涂鸭血或猪血于门烧之，以除不祥，或以瓦盆燃松枝，火光烛天）。

　　吴廷华，不知何许人，有「社藔杂诗」二十首，载于「淡水厅志」。社藔者，番社也。顾以起句观之，当为乾隆初人。诗曰：

　　『五十年来渤海滨，生番渐作熟番人。裸形跣足鬅鬙发，传是童男童女身』（郡志：相传秦时方士留童男女于此，土番皆其所遗）。

　　『陇人短发剪来多，不用高盘髻一縎。海上原邻东印度，居然退院老头陀』（后陇

　　番多剪发作头陀状，相传有异僧教之，至今人多寿）。

　　『搜罗采色次浮夸，点缀都凭草木华。天为痴顽偏爱护，一年无日不开花』（土番喜花，遇花则采，垂垂满身，如璎珞然。地暖，四时花不绝）。

　　『如飞步履敢从容，鲤跃猱升去绝踪。笑数平生轻捷处，超腾九十九尖峰』（九十九尖峰在猫雾拺东南山内，首称峻削）。

　　『刻期插羽走猫邻，雨夜风晨往返频。一道官文书到处，沿途响彻卓机轮』（番未受室谓之猫邻，亦曰猫达，专司铺递；卓机轮为铃铎之属，又曰萨豉宜，佩之行有声）。

　　『春郊漠漠水汤汤，莫问当时射鹿场。牵得骏尨朝出草，先开火路内山旁』（射鹿皆于内山。焚林逐鹿，先开火路，防燎原也。番谓射猎为「出草」）。

　　『纔过谷雨觅猫螺，嫩绿旗枪映翠萝。独惜未经娴茗战，春风辜负采茶歌』（猫螺，内山地名，产茶，性寒，番不敢饮）。

　　『琴瑟更张意已乖，萧郎歧路为谁排？回头断齿追欢日，尚剩亲磨鹿角钗』（番女成婚，则去二齿以别处女。夫妇如不相能，则便离异）。

　　『底六朝来待客忙，抱瓜献韭总寻常。殷勤含米供新酿，一盏盈盈白玉浆』（番谓美妇为底六。嚼米酿酒，顷刻而成，色白味酸，谓之姑待酒）。

　　『出浴前溪笑解襟，落潮水浅上潮深。临流洗得沉痾去，大药曾投观世音』（番人喜浴，虽产亦然，谓观世音投药水中，浴之则愈）。

　　李如员字友胥，广东陆安人，乾隆初来台，肄业海东书院，着「游台杂录」一卷。诗不甚佳，为选数首，以存梗概。台城竹枝词云：

　　『法华寺对竹溪庵，野色晴空一抹蓝。多少踏青人去后，五妃墓道日三三』。

　　『客里频闻蟋蟀声，海东气候本先行。桐花未谢莲花放，更异缘墙壁虎鸣』。

　　『蝶梦园荒野菊开，轻鞵踏遍碎苍苔。登高都向南关去，帽插山花暮始回』。

　　『糯丸饷耗岁初添，谩道三时似夏炎。北路雪霜南路雾，新棉换却旧纨缣』。

　　惠安诸生何借宜，乾隆初来游台湾，有寒食过五妃墓之诗，可称佳构。诗曰：『寒烟衰草暗离披，隐隐高原见古碑。谩说从人皆妾妇，应夸死义是男儿。投环不解王孙恨，奕世犹闻鬼子悲（墓在鬼子山）。异域天荒开世运，五常还是五人持』。

　　少时曾于庙壁见诗一首，不署姓名，并录于此。诗曰『从容毕命起朝堂，五烈于今有炯光。王尽丹心妃尽节，地留青冢史留芳。荒碑没字蜗成篆，野庙无花草亦香。巾帼也知明大义，异方端赖肃纲常』。

　　台湾三百年间，能诗之士后先蔚起，而稿多失传。则以僻处重洋，剞劂未便，采诗者复多遗佚，故余不得不急为搜罗，以存文献。诗曰：『惟桑与梓，必恭敬止』；况于耆旧之文采，而可任之湮灭乎？

　　陈旭初先生辉，台湾府治人，素娴吟咏，乾隆三年举乡荐。巡道刘良璧续修「府志」，聘任分辑，故志中颇载其诗。余从各处摭之，计得三十有七首，大都闲居游览之作。

　　小斋云：『僻处心常静，幽栖意自闲。种花分隙地，闭户似深山。日涌浓烟里，风摇积翠间。不须寻酒伴，独坐亦开颜』。

　　宁靖王宅云：『间关投绝域，遗庙海之滨。古殿山云暮，空阶野草春。鸱鸮啼向客，杜宇咽迎人。独立千秋节，英风起白苹』。　

　　鹿耳门夜泊云：『冷雨沧江上，移舟泊海门。清歌闻戍客，短笛隐渔村。水阔潮千顷，天空月一痕。摇摇游子意，归梦忆家园』。

　　再泊月眉湾（俗称隙仔，在鹿耳门前，北风可泊舟）云：『鹿耳门前几溯洄，月眉湾作避风台。舟师不畏东流急，唤得轻舠载酒来』。

　　泊澎湖西屿云：『海中青屿里，一片带春烟。水上浮奇石，天涯泛小船。波回苍霭外，村在白沙边。客棹经过处，怀人意惘然』。

　　渡安平云：『碧流春色海天宽，岛屿苍茫雨后看。半棹斜翻云影碎，片帆遥送浪花残。沙浮曲岸渔人宅，树隐孤村战将坛。曾是昔年歌舞地，空城寂寞暮烟寒』。

　　春日游海会寺云：『翠竹青榕小径通，招提旧是馆娃宫。昙花冷对妆楼月，贝叶寒生舞殿风。野色苍茫留院落，溪烟黯澹入帘栊。寻春莫问欢娱事，霸业兴亡总是空』。

　　龙湖岩云：『野竹迷离翠作垣，微茫山色古云门。烟侵晚岫通幽径，水隔寒堤接远村。曲槛留阴闲睡鹿，疏钟倚月冷啼猿。昔年曾得游中趣，依旧湖光潋滟存』。

　　赤嵌城云：『鹿耳鲲身岛屿连，云光海色雨晴天。江帆晓渡波中影，市井寒炊竹外烟。山似画屏常染黛，水如冰镜日磨鲜。凭高得趣闲瞻眺，万里乡关一望悬』。

　　二赞行溪云：『竹桥平野路，春水涨清溪。风静平沙阔，烟笼远树低。青芜喧海燕，碧岸叫村鸡。为语南游客，应知慎马蹄』。

　　二赞行桥云：『竹桥双渡涨西流，草绿烟浓拂岸头。马足欲前还又却，数湾春水冷于秋』。

　　半路竹庄云：『客舍春郊里，阴阴翠竹园。冲烟闻犬吠，隔树见莺喧。草绿疑无路，云深又一村。行行车马过，从此近仙源』（地近前窝仙堂）。

　　五里林云：『五里林间路，长堤绕碧流。落花春径寂，芳草晚园幽。鹭宿依斜岸，凫啼近小洲。绿阴行过处，客邸在溪头』。

　　小店仔夜宿云：『尘途未整远行装，夜息还同客异乡。一盏寒灯吟落拓，三更旅舍话凄凉。茅檐梦破芙蓉日，竹榻思侵荻苇霜。晓起鸡声咿喔处，数村烟水画苍苍』。

　　晓发小店仔云：『碧草横塘露未消，计程烟水望中遥。数声鸡犬当山店，十里园林近野桥。人在石厨炊火起，客临茅屋酒帘飘。匆匆行李随青犊，度竹穿榕看采樵』。

　　渡菅林潭云：『溶溶潭水碧无垠，两岸苍烟锁白苹。山影远涵波色翠，云光斜映浪花新。一肩行李临流客，半棹歌声唤渡人。欲向前村暂栖息，酒帘风起绿杨津』。

　　依仁道中云：『踽踽行来望翠微，晚风吹度拂征衣。檨林斜影迷樵径，竹坞繁阴引钓矶。路转纡回溪鸟散，山横黯淡野人归。乡村扰扰何时靖，万马频嘶未解围』（时王师十万进讨）。

　　凤山春眺云：『满山春树凤毛张，石润岚寒接大荒。翠竹低横三社远（凤山居民分为三庄），黄沙倒接一溪长（山近淡水溪）。猿啼雨外空云岫，鹭宿烟中静野塘。画意谁知从此得，可堪登眺暂相将』。

　　凤山道中云：『凤岭崎岖道，游人蹑屐行。跻云穿树隙，踏石越浮坪。野鸟半知类，山花不识名。登临望无极，莽莽色纵横』。

　　过埤头店云：『遥遥行李向溪东，待渡埤头一径通。邸舍人歌春树外，征车牛逐暮云中。沙连淡水村村竹，路近新园处处菘。桥畔酒家旗影动，怜他少妇倚微风』。

　　宿放綍社口云：『十里荒荆路欲迷，停车小住傍岩栖。山当傀儡烟常冷，地接琉球月更低。蛮曲偏惊春夜里，渔灯散点海涯西。行人到此浑无寐，梦断诗成听晓鸡』。

　　鳖兴溪云：『芦漪人欲渡，几曲鳖兴溪。浅沚飞沙鸟，深蓬叫野鸡。岚横卑湿地，路入水云蹊。应是极南处，村遥草露迷』。

　　东港渡云：『斜帆临野渡，水涨海涯东。草色连长岸，岚烟聚短蓬。山山春雨霁，树树夕阳红。欲向津头问，桃源路可通』。

　　东港云：『渔人几处学吹箫，海色苍茫弄晚潮。一片山间明月上，满堤寒影渡横桥』。

　　琉球山云：『翠屿孤悬在水隈，青葱疑是小蓬莱。云连远影岚光动，日映高峰海色开。恍惚鳌游千尺水，苍茫浪激数声雷。信知南极瀛壖地，物产犹传鹦鹉杯』。

　　琅■〈王乔〉山云：『天南遥极际，跨海一峰青。地近朝东水，人看拱北星。千层通翠障，四面是沧溟。力致槟榔货，开山敌五丁』。

　　九日登龟山云：『独立龟山最上头，倚松舒啸与谁俦。崖中曲岫苔痕破，岛外长空浪影浮。石冷云归山欲暝，霜浓叶落木经秋。清猿洞口声频叫，也学登高伴客游』。

　　登石屏山云：『攀萝直上石屏巅，四望凌虚意渺然。俯瞰群山培塿细，遥临万树郁苍连。溪痕涧壑青芜地，彩色云霞碧落天。极目沧溟东碇外（东碇，屿名，孤悬海中），烟波数点贾人船』。

　　村中云：『隐隐孤村近碧峰，朝来但觉睡云浓。疏狂到处难为客，懒散无心学老农。草舍寒烟迷橘柚，竹桥秋水映芙蓉。寂寥幸有园林趣，为觅奇岩路几重』。

　　山村见凤仙花云：『小种花开地亦偏，生来枝叶本嫣然。半痕奇艳添微粉，几瓣新红染翠钿。色映疏帘欺睡后，香飘野砌到尊前。莫嫌寂寞山村里，却有亭亭物外仙』。

　　镇北门晚眺云：『烟笼竹树接沙洲，夕照横波海气浮。樵子唱回云影路，戍人吹动角声秋（北门外有较场）。僧归废寺钟常寂（城外有黄櫱寺），燕喜澄潭水不流（域畔有两潭，一内一外，适有群燕飞绕水上，路人谓来自咬■〈口留〉吧者）。触目郊原多景象，迷离草屋起重楼』（城外有地名重楼仔）。

　　鲫潭霁月云：『一潭澄澈月流华，潋滟机浮光四望赊。冰镜初磨尘不染，玉英新洗色无瑕。寒惊鸟鹊飞幽涧，冷照鱼虾漾浅沙。最是夜深疏雨外，箫声吹落荻芦花』。

　　买隐云：『买隐山村迹已深，轩车过客莫相寻。清泉白石通幽趣，野鹤溪鸥共素心。看罢晴云峰有色，钓余寒月水成阴。许由自有高风在，未辍箕山得意吟』。

　　不窳居访林羽叟云：『羽叟先生不窳居，飘然世外葛天初。青山雨度双花坞，绿野云深一草庐。醉倚壶觞闲岁月，吟依几席乐琴书。竹桥秋水相逢处，洗涤烦襟兴有余』。

　　台湾为种稻之地，一岁三熟，前时米价颇廉，贩运福建各地，苟非水旱之灾，未有市价踊贵也。旭初集中有买米一首，斗值三百文，可谓昂矣；然以今较之，不过四分之一。为录于后，以见消长。诗曰：『米市三百钱，皑皑纔一斗。聚囷思渔利，乘此夸其有。台人不皆贫，亦岂尽富厚。菜色叹时艰，枵腹绝薪槱。官司榜平粜，人趋唯恐后。一丁米三升，鞭朴惊且走。攒簇拥吏胥，蒙怒不厌丑。公庭散未了，挈稚且扶叟。谁谓台阳地，盈阡更累亩。名为产米乡，亦有饥人否？闻道昔先民，余三在耕九。贮粟预为计，丰储多聚朽。今人何不然，岁歉辄搔首。谓是俗纷华，虚糜费已久。所以无盈余，饥来罄瓦缶。穷庐有寒士，捉襟常见肘。米贱扬糠秕，米贵悬杵臼。三炊虽举火，茹草兼饭糗。一闻米价高，叹息谋莱妇。高堂有老亲，幼子尚黄口。仰事与俯畜，诗书非琼玖。欲卖不值钱，换米只取咎。洋洋泌水清，乐饥且自守。海日升扶桑，光华照户牖。

　　春色不我靳，绿到门前柳。颇爱陶潜节，慷慨莫相负。抗志养其生，士行不可苟。五斗懒折腰，三升岂轻受。甘贫本素心，肉食匪吾偶』。

　　黄明经佺，字半偓，台邑人，居府治，雍正十年拔贡生，乾隆五年与举人陈邦杰分修「府志」。素好谈诗，着「草庐诗草」二卷、「东宁游草」一卷，已佚，唯存数首。东宁春兴云：

　　『昨夜园林播暖风，辛夷开尽小桃红。云封孤岛天阊外，竹拥人家瘴雨中。社日尚难欺乳燕，沧波原不阻归鸿。王孙芳草情无限，一曲狂歌仰碧空』。

　　『三十年来新辟境，春城郊郭尚繁华。槟榔生啖客唇艳，麦穗横簪女鬓斜。茅屋人烟连瓦屋，汉家箫管杂番家。惭余数载为名利，辜负寒园桃李花』。

　　『赤嵌城东番檨林，云晴风静晓烟深。数声杜宇游人意，几点桃花仙客心。已对风尘磨旧剑，更从萍水调新琴。年来辛苦知谁为，堂上萧萧白发侵』。

　　『海角偏惊物候新，江城如画草如茵。黄开映日林头檨，绿长迎风水面苹。庭树鸟啼回旅梦，故园花发为谁人？登楼此处堪成赋，何必江陵独怆神』！

　　『青山舒却丽容姿，士女欢游杂沓时。尽解园林看芍药，谁从荆棘辨灵芝？无名鸟雀呼还止，有节篔筜翠自宜。今古荣枯非一定，祗应醉酒复吟诗』。

　　『晓来无事步闲庭，花草当阶任意生。梅树犹开海外地，春风不落世中情。烟迷傀儡生番社，苔掩荷兰旧瓦城。壮志磋磨还未减，举头万里见云横』。

　　按以诗意观之，半偓似漳、泉人而寄籍台湾者，故有「庭树」、「故园」之句；不然，东宁桑梓，何必作赋登楼？然我台之人，大都迁自漳、泉，生斯、长斯、聚族于斯，蕃衍盈升，蔚为大族，其能免于天演之淘汰乎？吾见之喜，吾思之戚。

　　陈茂才斗南，台邑人，居府治，着「东宁自娱集」一卷。

　　登安平城云：『霁雨孤城曙色多，云中双阙郁嵯峨。纵横辇道空车马，寂寞宫庭锁茑萝。事去重更新海宇，客来凭吊旧山河。鲲身逐处潮声乱，数片归帆泛绿波』。

　　溪上云：『一湾春水绕人家，两岸余波溅碧沙。咫尺烟津虚过客，浮沉古木欲栖鸦。云封远岫千层渺，草长荒田一望赊。共访仙源何处是？隔溪依约有桃花』。

　　走珠庄云：『不到山庄又来年，近来双岸集人烟。芦花缺处疑为路，沟水流时足灌田。岁晏歌钟崇腊祭，天寒老稚负朝妍。行程莫厌沙洲远，落日溪头系钓船』。

　　登龟山绝顶云：『攀萝扪石上层峦，野旷天遥一望宽。海送潮音如欲雨，山含树色暂生寒。花宫清敞游人集，草径萦纡去路难。咫尺蛇峰余故垒，萧萧烟景正贪看』。

　　游大奎璧净度庵云：『黄龙白马现今朝，频访山僧不惮遥。卓锡时闻翔鹤响，谈经唯见雨花飘。寒园病叟空泉瓮，小市归人祗木桥。萍水与师成夙契，倾心独许远公招』。

　　白鸥塘杂咏云：

　　『暂息征途苦，于今百虑疏。名山随我看，浊水任人渔。风雨三春暮，莺花一朝舒。瞻云时有意，何处遣双鱼』？

　　『看山宜晓起，万迭最分明。日带云中色，风余树杪声。新畬闻布谷，古竹话流莺。极目烟波际，苍茫积翠横』。

　　『猛雨连三日，溪声屋后饶。沙堤窗外滑，烟树望中遥。茅舍依高岸，银泉落小桥。泥泞何处客，归路正迢迢』。

　　『万水何西注，潺湲昼夜闻。荒林横宿雾，远岫夹层云。沐鹭无人管，飞鸦偶自群。忽看渔艇入，欸乃听纷纷』。

　　卢茂才九图，佚其字，台邑人，乾隆时诸生。诗数首：

　　落花云：『何处韶光不可怜，底须花落惜花妍？文章虽假知天意，色相皆空悟夙缘。香爱扑衣沾露好，舞宜送酒趁风前。残枝无计留春驻，蜂蝶纷纷一惘然』。

　　春日游竹溪寺云：『千竿绿竹一湾溪，掩映禅房绕曲堤。烟湿翠峦花隐隐，云深碧涧水萋萋。无营祗觉幽怀广，自在惟闻好鸟啼。清磬数声人去也，咏归还过画桥西』。

　　海会寺云：『月户云扉半草莱，犹夸当日起楼台。寒枝莫辨金环处，贝叶谁留玉带来。织水真机鱼活泼，萦花幻梦蝶徘徊。高僧自证无生诀，懒向他年论劫灰』。

　　宁靖王墓云：『周道不复振，晋、郑岂堪依。剧来要荒外，聊思效采薇。圣神膺天统，薄海掩恩威。楼船忽飞渡，原野蔽龙旗。降藩知顺命，逝将安适归？爱此数茎发，短吟自歔欷。苍天为之变，白日敛光晖。哀哉殉主难，从容有五妃』。

　　曾茂才曰唯，台邑人，着「半石居诗集」一卷，求之不得，而事迹亦无可考；唯「县志」载邑人严炳勋一序，移录于此，以存其人。序曰：『诗之作也，写人之性情而已。其人而忧愤无聊者，诗必沉而郁；其人而高旷豁达者，诗必闲而超；其人而风情肆发者，诗必丽而遥；其人而慷慨刚方者，诗必雄而迈：自古迄今，如一辙也。然而杜也沉郁、李也超闲、偓也丽逸、轼也雄迈，各如其人以成家，兼者往往难之。今读吾友曾君曰唯「半石居」之集，何毕备厥美而不可以一方概耶！盖其赋性超脱，既不以浊俗棼其心；而自命奇伟，复不屑步趋于侪伍。虽磊磊落落，有毅然不可屈之概，而感时物之变迁、伤情态之错迕，亦自有扼腕而不能平者以寄于胸臆；是故发之于诗也，随其境之所投，而即因其诗以见性。有时而见其沉以郁者矣，告知其必有所以触其忧愤焉，而当其写高旷之致则否；有时而见其丽以逸者矣，吾知其必有所以动其风情焉，而当其写刚方之概则否。其为人也不拘于一定，则其为诗也亦不拘于一律。宜乎一集之载，幽郁者忽而超闲、逸丽者忽而雄迈。卷帙虽少，已毕收古人之美而萃于中也已』。

　　余撰「诗乘」，搜罗颇苦，凡乡人士之诗，无不悉心访求；即至一章一句，亦为收拾，固不以瑕瑜而弃也。志乘雕零，文献莫考，缅怀先辈，剩此遗芳，录而存之，以昭来许，差胜于空山埋没也。

　　王琅字昂伯，台邑人，举康熙三十二年乡荐，官至监察御史，有名于时。曾作台湾八景诗，惟存鸡笼积雪一首。诗曰：『雪压重关冷，江天俨一新。乍疑冰世界，顿改玉精神。瘠壤皆生色，空山不染尘。寒光如可借，书幌历冬春』。

　　陈文达，台邑人，康熙四十六年岁贡生，与修「府志」及台、凤二志。

　　法华寺云：『向晨趋野寺，泉籁共幽清。法雨敲仙呗，疏烟湿磬声。虫吟物外想，蝶梦幽中生。顿觉无尘碍，道心处处明』。

　　秋夜云：『夜与轩同静，琴将枕共横。无聊人易倦，有忆梦难成。风带疏钟度，云扶片月行。可怜童子睡，未解听秋声』。

　　莲潭夜月云：『清波澄皓月，沉壁远衔空。山影依稀翠，荷花隐约红。潭心浮兔镜，水底近蟾宫。莫被采菱女，携归绣幕中』。

　　叶泮英，台邑人，附生。

　　暮春云：『春风淡荡柳条轻，半老山花半老莺。迟日满帘飞絮乱，不堪肠断是清明』。

　　龙潭夜月云：『月皓寒潭清，夜深秋露白。骊龙自在眠，云影荡天碧』。

　　屏山夕照云：『峭壁蒙茸绿，天然列画屏。夕阳残照里，添得十分青』。

　　蒋仕登，台邑人，诸生。竹溪寺云：『返照入溪渚，长林树欲曛。晚钟催淡月，宿鸟度归云。远近蝉声乱，微茫野色分。初秋迎爽气，徙倚有余欣』。

　　张英，台邑人，诸生。安平晚渡云：『津头遥见碧波飞，一叶扁舟趁落晖。风力满帆成独往，棹歌临水送将归。孤城战垒空埋骨，草舍渔村半掩扉。为语行人莫惆怅，时清鱼鸟已忘机』。

　　陈廷藩，台邑人，诸生。游竹溪寺云：『古寺白云里，寒蝉满树吟。送回初度月，花落忽惊禽。棋局延清夜，琴张寄素心。欲归山雨重，尊酒且勤斟』。

　　嘉义，古诸罗也，文物之盛，媲于台邑。顾自周宣子初修「县志」以来，二百余年靡有续者。嘉人士之诗大都遗佚，即近如林启东、徐德钦之作，亦求之不得。岂非后学之咎欤？余撰「诗乘」，搜罗颇广，唯「府志」有周日灿一诗，余则未见。日灿，诸罗人，乾隆四年岁贡生，事迹无考。

　　初夏燕集云：『日月无停轨，芳时最难留。人生当为欢，戚戚复焉求。幸有清尊在，旷然涤烦忧。熏风被广陌，兰茞散林邱。凫繄何处来，唼唼鸣沙洲。叹我羽翼短，飘飘莫与俦。长歌沧海外，知我共绸缪』。

　　台湾前人之诗，颇少刊集。其存者每在方志，而「凤山志」所收尤广。然多近试帖，选取未精；唯卓梦采父子之作，较有可观。梦采字狷夫，凤山人，附生，性孝友，精医术。康熙六十年，杜君英陷县治，募致之。采曰：『不善不入，古有明训』；遂遁打鼓山深处，吟咏自娱，散家赀以给戚族，一乡皆化为善。知县陈志高表其庐曰：「儒林芳标」。卒年八十。

　　避乱鼓山云：『四野尘氛起，城头鼓角喧。欃枪纷市井，荼火乱乡村。糇橐头为戴，衣牵媪负孙。河山应不改，心迹向谁论？煮茗防烟沸，入林畏鸟言。见几宜早蹈，知避远于樊』。

　　其二：『遁迹鼓山里，艰危历险巇。径深岩作牖，洞曲百为楣。钻穴眠蛇蝎，愁宵伴鹿麋。干戈入梦息，醒醉寸心知。掬水常携月，闻声最恶鸱。采薇非我志，聊以乐清饥』。

　　其三：『诛茆巢栖处，逍遥物外天。茑萝常绊枕，狙猱欲偷筵。烽火关山隔，咆哮梦寐连。无心看野鸟，洗耳听幽泉。煮石坚仍在，敲诗记罕全。夜深岚气静，长抱白云眠』。

　　其四：『世途多棘刺，吾欲向谁亲。高卧为长策，孤栖是逸民。洞虚花写影，树静月窥人。趺坐如禅相（山中席地而坐），凌饥未我贫（绝粮二日）。食鱼羞看铗（山下即海，同逃有能捕鱼者），漉酒好将巾。始觉书生拙，空怀百战身』。

　　其五：『延伫疏林外，清风吹敝襟。山高岚易暝，洞隐气多阴。世事浑如幻，静观不昧心。君恩沧海阔，乡思白云深。蜩沸凄人耳，蝣浮笑我今。何时天雨降，庶得靖嚣音』。

　　狷夫又有龙目井诗。井在打鼓山麓，泉出石罅，味清甘。诗曰『山下流泉冷沁冰，涓涓甃里涌清澄。穴通海眼鱼龙沸，波溢田膏雾雨蒸。茶鼎梦寒分石乳，药镵春暖洗云层。空潭老叟知谁氏，疑有安禅说偈僧』。

　　肇昌字思克，狷夫之子也。举乾隆十五年乡荐，拣选知县，不赴。二十八年，分修「县志」，主讲书院，著作颇多，有台湾形胜、凤山、鼓山等赋，又有龟山八咏、鼓山八咏，皆非佳构，然亦有可诵者。

　　鹿耳门泛舟云：『小棹轻摇鹿耳隈，征人万里赋归来（时自京回）。潮依草岸痕初落，风度蒲帆影半开。残日海门寒蚌蜃，隔江烟树起楼台。重重锁钥真天险，汗漫回澜亦壮哉』。

　　罗汉门云：『步入诸天莲社踪，剧怜罗汉岭重重。悬崖绝磴无飞鸟，乱竹空山尽晚蛩。十八老峰浑似鹫，万年古树矫于龙。此间不与沙门净，谁解拈花一笑逢』。

　　弥陀港云：『一片云帆泛海垠，空空总未了吾真。澄波悟得如如相，逐浪惭为汲汲人。渡苇昔曾疑太幻，拈花未觉笑何因。弥陀老佛如相晤，为问方壶那个津』？

　　观音山云：『嵯峨磊落映青螺，面面看来似普陀。洞口草深迷佛眼，峰前竹密护仙窝。云行老树青鼯过，日落长溪白鸟歌。菩萨低眉三岛外，如如空相奈云何』。

　　仙人山云：『万花环绕闭云扉，绝峤浮空望欲微。乐奏笙簧青嶂合，杯倾醽醁紫霞飞。徘徊洞口呼猿语，控驭山头叱鹿归。若遇仙人烦指点，若为丹灶若为矶』。

　　按弥陀港、观音山皆凤山县辖；仙人山在其极南，今隶恒春。

　　思克有双忠歌，其自序曰：『辛丑，贼陷南路，守戎马定国自刎以殉；壬子，攻陴头，守戎张玉力战阵亡。二公事不同，而慷慨捐躯，丹忱报国，忠义之气，辉映后先。作双忠歌』。

　　『升平盗贼倡乱离，黄巾裹头角笳吹。么么伏莽妖氛集，天网倏忽叹陵夷。伏波将军将材裔，冲车无城坚守陴。惨淡烟尘蔽天日，钲鼙震动闪霓旗。青丝络马黄金勒，宝剑错镂誓出师。留兵五百嚣且击，将军一怒犹孤支。其如咆哮肆猖獗，蕞尔偏隅守者谁。冲突犹欲斫贼首，满眼阴黯日厜■〈厂外义内〉。回头江山无去路，刎颈一死肝胆披。张将军，杀身成仁后犹昔，壮哉真不负心赤。弹丸五日固其垒，枭獍乌合丧魂魄。元戎率师檄启行，前驱策辔列棨戟。昨日弯弓连白羽，恨不擒王批贼额。搴旗陷阵身如飞，轻入其锋忽遭戹。楛矢尽兮胶弦绝，断缨刺胸良可惜。卓哉二公若同揆，疾风劲节厉松柏。丈夫慷慨赴疆场，狼角悲号走沙碛。手提三尺鏖野驰，奋不顾身尸裹革。群丑烙死何能为，忠魂叱咤惊鸱吓。千载犹钦二守臣，气如长虹烛天白』。

　　按辛丑为康熙六十年，朱一贵之役；壬子为雍正十年，吴福生之变；均载「通史」。

　　「古橘冈序」不知何人所作。谓凤山未入版图前，有樵者于六月登冈山上，见一石室，四围皆橘，实大如婉，啖之甘香。有白犬迎人而入，壁上留题画迹。归谋再往，失其室，并不见橘。事近幻，然亦奇胜也。

　　思克为作古橘谣云：『蓬莱宫前合欢树，金衣碧叶凌霄坞。朝餐五色文彩霞，露浥金茎广寒府。六月珠颗离离红，樵者入山持雷斧。仙室窅然幽以深，小苑丛丛石洞古。洞头白犬笑迎人，碧落峰前鸡鸣五。抱犊壁前列素书，欲稽叔夜辨岣嵝。羽衣高人玉炼颜，手把珊瑚拂云麈。赠我金瓣珠盘红，晏婴并食不欲剖。千头木奴不记年，逾淮而北枳为乳。金骨仙骑红尾凤，乘空回首笙箫弄。山风缥渺剪霞绡，孤鹤嗷嗷寒泪冻。雾盖狂尘亿兆家，世人犹作牵情梦』。

　　施世榜字文标，凤山人，康熙三十六年拔贡生，选寿宁教谕，后迁兵马司副指挥，手筑彰化八堡圳；事载「通史」。初朱一贵之役，总督满保委参军事，复同参将王万化等绥抚南路，建功多。世榜通经学，善楷书，亦能诗。

　　靖台随军入鹿耳门云：『僻峤潢池弄，王师待廓清。海门奔兕虎，沙岛靖鲵鲸。壁垒翘军肃，朝暾画角明。霜飞金雀舫，水涨碧波缨（鹿耳门有「荡缨」，示水深浅）。梐枑火荼列，铃钲鹳鹅成。峰头孤月落，帏帐夜谈兵』。

　　晚渡安平云：『别浦津头渡，轻舟漾晚风。波寒鸥出没，舵转岸西东。衡宇苍烟外，牛羊落照中。禽言花欲暮，云去岛俱空。平濑沙倾斗，危樯月系弓。剧怜沧海望，惆怅意何穷』！

　　冈山道中云：『阴阴竹里隐啼乌，迢递冈山百里途。四顾昏林天历乱，独怜疲马步踟蹰。溪桥前后旋深浅，野店烧残乍有无。遥望南村何处是，徘徊歧路问樵夫』。

　　郑应球字桐君，康熙五十二年恩贡生。性耿介，尚气节，朱一贵之役，陷县治，党人郭国正闻其名，具币聘，不从，潜挈妻子宵遁，遂火其庐。事平，巡抚张伯行荐举孝廉方正，辞不赴。主讲义学十余年，卒年八十。

　　次韵和宋明府村夜云：『世事浮沉付酒尊，海蟾高挂到衡门；身依竹节常分影，梦绕花须欲断魂。灯下书声干宿蠹，耳边砧语失悲猿。怜才独有使君在，每檄诗篇过草垣』。

　　龟山晚眺云：『龟山日色冷长空，竹杖行吟醉晚风。诗句都从闲里得，物情好向静时穷。清潭照影澄云白，老树雕霜坠落红。可是逢秋悲宋玉，暮蝉环噪蕊珠宫』。

　　李钦文字世勋，凤山人，康熙六十年岁贡生，分修台、凤、诸三县志，后任南靖训导，有节烈行一篇，为烈妇郑氏而作。按「凤山志」，郑氏月娘，县之中洲庄人。年十九，归儒士王曾儒。逾年夫卒，遂殉死。知县宋永清亲奠其墓，并挽以诗，有『百年今日乾坤老』之句。一时作者甚多，而钦文此诗尤佳。其诗曰：『双凤喈喈恋俦匹，屈指余生年二十。恩情两载重于山，一朝影只吞声泣。啼鹃血泪染鸳鸯，连理枝残欲断肠。冰雪心肝甘自矢，轻生重节植纲常。数语辞亲自厄塞，回视亲颜心转迫。高堂勿复念残躯，薄命残躯奚足惜！生离死别在须臾，戚族罗拜皆长吁。精魂顷刻化天地，是为巾帼犹眉须。君不见湘竹泪斑传自昔，又不见古来望夫化为石。以兹寸息付青丝，山为枯容水为赤。吁嗟乎！郑女节烈耀人间，千载留名垂史策』。

　　钱元扬，凤山人，乾隆初廪膳生，有游仙山引一篇。仙人山者，在凤山极南之沙马矶山上。相传天气清朗，见有紫白衣二仙人对奕。或登其顶，楸枰宛然，是亦荒唐之言也。然蓬莱弱水，供我诗料，又何必求其实而为烂柯之客耶。诗曰：

　　『天地如橐钥，日月如弹丸；群萌生其间，役役不得安。纵有谈蓬瀛、望昆山，波涛汗漫深莫测，丹阙嵯峨不可攀，采芝饵朮倏忽凋朱颜。乘白云、周绝域，上见紫霄之宫阙，座列群辟。酌流霞、饮玉液，龙吹箎兮虎鼓瑟。舞霓裳、振雷鼓，玉女嫣然侍吾侧。上帝顾之而一笑，下方闻之而辟易。吾将驱风驭、鞭云师，追羲和之命驾，使不得东骋而西驰；自无夭殇与耄期，歌且乐兮复何疑』？

　　蔡庄鹰，凤山人，乾隆四年武进士，官二等侍卫。后以给假回乡，卒于苏州。东郊晚步云：『残暑风袪淡若秋，苍茫向晚步优游。东皋远火飞疏树，南浦归云拥渡舟。落拓不嫌冰是骨，腾骧或望角生头。康庄自听从容赴，快捷方式多应逊一筹』。

　　钱镈，凤山人，乾隆二十四年岁贡生。浴佛日游鼓山寺云：『以天分界负苍穹，下俯孤城指掌中。风送晴岚归别浦，日牵海色驾长虹。偶逢浴佛喧钟鼓，还与同人叶征宫。杂坐淳于知乐甚，好将沉醉破尘蒙』。

　　陈文炳，凤山人，岁贡生。龟山望海云：『极目沧溟万里遥，白云片片手中招。晴岚日抱山围郭，水影声喧人渡桥。吾道南来归学海，大江东去涌文潮。何当跨鹤登仙路，绕遍蓬瀛听紫箫』？

　　钱时洙，凤山人，廪膳生。登屏山云：『徙倚沿苔径，白云盈我衣。新花开欲遍，啼鸟散还飞。笑逐山光入，醉携春色归。更余幽兴在，淡尔发清机』。

　　陈元荣，凤山人，廪膳生。晚登龟山云：『翠竹与松阴，千江一月沉。峰高云有意，树静鸟无心。烟火城中望，僧徒洞里寻。岚光浮欲滴，最好是疏林』。

　　史延贲，凤山人，太学生。万丹港云：『自与鱼虾侣，敢辞烟雨迷。携群谋作室，聚落半依堤。短艇随波阔，长竿拂月低。丝纶凭手结，莫笑此卑栖』。

　　傅汝霖字雨若，凤山人，附生。赤嵌城云：『千重云海绕瀛东，影落平沙夕照红。夜月飞银渔火暗，晚烟积翠戍楼空。星分牛女双垣外，地隔蓬莱一水中。好向安澜征暨讫，由来声教纪攸同』。  
　 
卷三

　　林爽文之役，用兵两载，诸将无功。高宗震怒，以大学士嘉勇侯福康安为大将军，领侍卫内大臣海兰察为参赞帅师入台，连战皆捷，南北荡平。命于台湾府治建功臣祠，赋诗刻石，以志其事。碑高一丈有二尺，阔四尺，御书汉、满两文，上覆以亭。旁有八碑，均刻御制之文。今祠已被毁，碑亦移徙，风雨飘摇，渐就磨灭。诗曰：『三月成功速且奇，纪勋合与建生祠。乘兹琬琰忠明着，消彼萑苻志默移。台地恒期乐民业，海湾不复动王师。曰为曰毁似殊致，崇实斥虚政在兹』。

　　当康安凯旋之时，适驾幸热河，赐宴赋诗，刻石文庙，以告成功。其辞古茂，已载「通史」；而诗未佳，然为台湾掌故，录之于此。诗曰：

　　『去年此际未登程，蒇绩今朝凯宴迎。来往算仍失一月，驰驱真是赖群英。国威海峤扬维烈，祖德山庄实佑明。回忆旰宵勤擘画，不徒劳尔慰犹诚』。

　　『慰中岂不自怀惭，何致愚民蹈法甘。论武遥防乃就弛，曰文诸吏率为贪。偾辕方悉诚吾过，伏锧奚辞信彼堪。善后虽云大端定，犹余廑念望东南』。

　　『善后详陈十六条，用斯两月驻成遥。纾猷山海安万姓，赐宴君臣会一朝。念汝父当惬怀永，视犹子合受恩饶。受恩饶处人知否，不嗜杀邀天德昭』。

　　『西域金川宴紫光，台湾奏凯值山庄。敢称七德七功就，又报一归一事偿。戒满持盈增惕永，安民和众系情长。养年归政应非远，益此孜孜励自强』。

　　闽县陈恭甫太史寿祺有海外纪事诗八首，为林爽文之役而作；事载「通史」。诗曰：

　　『万里曾劳太乙幡，百年荒徼几蜂屯。苍垠作雾霾鲲岛，碧海回潮撼鹭门。四野储胥防日蹙，千夫鞑弭想星奔。岩疆卧阁承恩久，文武何当答至尊』。

　　『狼烟吹上海云间，一夜欃枪照凤山。颇虑马衔邀径路，岂闻龙硕倚神奸。庚辰天将来三殿，戊己军装震百蛮。寄语伏波南讨日，远收铜鼓卷旗还』。

　　『络绎黄封降玉京，戈船下濑有军声。狼弦已发长杨馆，鹭堠宜屯细柳营。枉忆贾琮能散贼，翻愁宋义久停兵。长风浊浪重溟外，少小何人议请缨』。

　　『南屏鼓角三更月，北卫风沙万里云。从昔草鸡飞海水，至今母鸭煽妖氛。赤嵌城回残虹断，白玉山危苦雾纷。差喜重围马汧督，横戈犹肯守孤军』。

　　『元戎千骑静和鸾，刁斗无声画鼓干。玉帐日高铃阁暖，琱弓风劲铁衣寒。孙恩绝岛终沈水，马援衰年尚据鞍。凉月苍苍传箭夜，戍楼太白几回看』。

　　『鸣笳吹角玉屏山，幕府旌旗闪闪殷。汉使珊瑚劳驿骑，越裳翡翠转津关。楼船杨仆谁能抗，海岛朱宽且未还。见说春风荆棘长，长镵有客泣田间』。

　　『萧萧落叶朔鸿停，手槊腰弓带鹫翎。瘦马寒星嘶古戍，饥乌瘴雨过邮亭。天吴吹浪黄云暗，木客啼烟碧草腥。多少秋闺砧杵急，还怜明月照东宁』。

　　『春来犀兕下沧波，虚伫瀛东鼓吹歌。谢艾岂闻推决胜，阳城何意罢催科。青江水落叉鱼急，绿野秋荒穴狖多。海徼藩篱逋恶籔，归耕早晚释兵戈』。

　　恭甫字梅修，嘉庆四年进士，官编修，着「绛树草堂诗钞」。此诗所引「龙硕」、「草鸡」、「母鸭」，均属台湾故事，详载「通史」及「台湾谩录」。「福建通志」以「南屏皷角」、「北卫风沙」为台湾形胜。

　　恭甫集中有平定台湾恭纪六章，亦为此役而作者。诗曰：『紫宸前殿下蜺旌，横海戈船破浪轻。穷岛卢循虚盗弄，中朝韩说远专征。欲除害马安司牧，岂为封鲵乐用兵。圣主轩弧原在握，坐看万里阵云平』。

　　『十万■〈鎞，犭代金〉■〈犭休〉竞摇鞭，饮马鲲身七岛前。金皷已开扶杖拜，铁衣何待枕戈眠。石门削翠驱妖鸟，玉案磨青坠跍鸢。壮士不愁银汉挽，天教飞雨洗兵还』。

　　『捷报甘泉堠火微，三军歌舞卷红旗。桐城夜静潮鸡合，竹堑春迟战鹢归。箧鼓中流随使节，风霜绝徼忆征衣。金闺昨夕刀环月，草绿西园蝶未飞』。

　　『门通罗汉碧天高，夹道飞花拂彩旄。骠骑归来珠勒马，龙骧浮渡玉环刀。榕阴极戍严钟鼓，梅雨芳田静■〈木皋〉。震迭怀柔兼远略，万方亲见圣躬劳』。

　　『闻道婆洋万里途，鳀人鲛妾百蛮趋。大荒枕海回天地，绝域占星控越吴。日月高擎三岛树，风雷长护六壬符。神京声教无遐迩，宁数萧家职贡图』。

　　『风带春涛入短箫，衣冠饮至未央朝。斐公勋伐穹碑壮，鄂国丹青羽箭骄。貔虎禁中皆脱剑，鼋鼍海外已成桥。汉廷空下珠崖议，谁见榑桑铜柱标』。

　　台湾「三仁诗」，为钱唐诸生陈斐文之所作；曰寿先生、曰李义士、曰刘烈女，皆死于林爽文之役者也。其诗曰：『台湾奸民杀官弁，草疏千言飞告变。疏言草野臣同春，郡丞程峻之故人。程峻杀贼贼入署，斗大岩城贼争据。臣率义民克复之，解围专望驰雄师。微臣虽无守土职，郡丞一印臣擅摄。昧死陈情达天阙，神策军来争破敌。自愿随营杀群贼，乌牛栏前白刃接。贼败大呼伏兵出，矢竭弦亡外援绝，马蹄一蹶身被执。丁未季冬月十日，骂贼常山死不屈。事闻当宁颁尺一，庙食千秋奖忠烈。吁嗟乎！庙食千秋奖忠烈，乃是诸侯老宾客』。

　　次曰：『老罴当道卧，貉子那复过。大军未集孤城倾，壮士一呼贼锋挫。贵不必横冲都，众不必鸦儿兵；鹿仔港接彰化城，毛葫芦即君子营。一战大里杙，再战牛马庄；炮声如雷地中起，杀贼不克被杀戕。贼戕真义士，诏书煌煌传庙祀。粤东嘉应国子生，乔基其名李其氏』。

　　又次曰：『恋父必甘白刃蹈，满姑死烈刃死孝。骂贼不畏遭群凶，满姑死孝还死忠。三尺刀光一池水，满姑知生不知死。君恩隆祀台湾城，满姑虽死仍如生。史乘千秋载奇节，刘郡丞女年十七』。

　　裴之字孟楷，号小云，着「澄怀堂集」。

　　公无渡河诗，邹石泉为建宁守备唐昌宗作也。林爽文之役，战于大甲溪，昌宗先渡，后援不继，遂阵殁。石泉哀之，而作此诗。石泉名贻诗，湖北某县人，官布政使经历，是役来台。诗曰：『公无渡河，河有胶泥埋马流旋涡。公言无畏，公有后劲投鞭可断千寻波。公无渡河，河有老鱼射毒龙腾梭。公言无畏，公有利剑入水能斩蛟与鼍。公无渡河，公不可止。发上冲冠足徒屣，犀刃穿腰箭攒体，回视后军颜色死。公无渡河，公不可止。公竟渡河，公死矣』！

　　石泉尚有数诗，亦为此役而作。

　　春望云：『东海膏腴地，今年剧战侵。弭兵诸将责，宽赋圣人心。鱼戏春云湿，鼍鸣海气深。裹疮怜战马，踯躅亦哀吟』。

　　三月九日志感云：『屡迟平安信，旋惊战鼓声。兵家轻胜负，群盗遂纵横。白骨烟中戍，黄巾海上城。今宵望弧矢，闪烁向人明』。

　　军中五日云：『蛮方五月瘴烟轻，佳节愁闻战皷声。蒲酒新颁神策府，纻衣先赐汉家营。曾言彩缕能长命，岂有灵符可避兵。乡俗不殊风景异，夕阳影里闭孤城』。

　　喜常制府总师台湾云：『蝉雀螳螂智总昏，拥旄今喜令公存。葡萄夜索三军醉，苜蓿春肥万马屯。海上投戈应革面，帐中弹铗亦酬恩。吏民遮道凭传语，新拜将军旧戟门』。

　　林爽文之役，闽督李侍尧率师驻厦，邀阳湖赵瓯北观察入幕，事平乃去。余读其诗，颇系台事。瓯北名翼，字云松。乾隆三十六年进士，授编修，着「皇朝武功纪盛」、「瓯北诗集」等。诸将五首云：

　　『炎海冥冥瘴未收，井梧信到又经秋。闺人梦去飘罗剎，野鬼魂归哭髑髅。百道舳舻催转粟，连营刁斗警传筹。排灯闲看「平台记」，七日功成想故侯』。

　　『绝岛桑麻久太平，侨居人总买山耕。但存清吏埋羹节，那有奸民歃血盟。谐价苞苴官判牍，曼声丝肉妓传觥。酿成一片涂膏地，太息凭谁问主名』。

　　『提兵鹭岛发峨舸，家世通侯镇海波。韬略可施何太缓，萑苻初起本无多？悬军翻虑为猿鹤，列阵徒闻仿鹳鹅。自是军谋要持重，几时听奏凯旋歌』。

　　『易将应看贼首函，到营又似勒枚衔。翻疑充国屯田守，岂有辛毗仗节监。卧甲征夫听夜柝，捣砧思妇寄秋衫。祭风台畔樯乌转，枉费催开海舶帆』。

　　『众志成城百战场，直同疏勒守危疆。登陴慷慨三通鼓，搏贼创残半段枪。甲铠煮来聊作食，蜡丸书罢不成章。重围百日犹坚拒，始信朝家德泽长』。

　　海上望台湾云：『极目苍茫浪接天，中藏掌大一山川。当年曾比田横岛，今日重烦杨仆船。飓力吼来风有母，妖氛扫去水无仙。临流远想熊津督，曾破周留定海涎』。

　　「瓯北集」中又有诸罗守城歌。先是林爽文迭攻诸罗，诸人婴城守，效死弗去，事闻，诏改嘉义，以旌其忠；事载「通史」。歌曰：

　　『诸罗城，万贼攻，士民坚守齐效忠。邑小无城祗篱落，众志相结成垣墉。浸寻百日贼益讧，环数十里如蚁蜂。援师三番不得进，山头连夕惟传烽。是时矛戟修罗宫，阵为天魔车吕公。吼声轰雷震遥岳，嘘气忍雾迷高穹。孤军力支重围中，草根树皮枯肠充。翾飞鸟雀不敢下，恐被罗取为朝饔。裹疮忍饥犹折冲，壮胆宁烦蜜翁翁。百步以外不遥拒，待其十步方交锋。一炮打成血胡衕，尺腿寸臂飞满空。戈头日落更夜战，万枝炬火连天红。何当范羌拔耿恭，赴援舰已排黄龙。会有长风起西北，扬帆直达苍溟东』。

　　林爽文之役，凤山庄大田起兵应，城破，知县武进汤大绅殉难，子荀业亦从死。瓯北有诗吊之曰：『一官海外正班春，伏莽无端起劫尘。绝徼岩疆城守责，名场词客阵亡身。民皆相率登陴哭，贼亦群惊按剑瞋。定有他年栾社祭，传芭曲里送迎神』。

　　瓯北又有飓风歌，亦为台湾而作。台湾当夏秋之间，时有暴风，行船苦之。风之大者为飓，甚者为台，其害较烈。飓风歌云：『昔闻海风飓最大，我今遇之鹭门■〈厂外解内〉。谁将噫气闭土囊，一喷咽喉不可搤。冬冬万皷排阵来，群木尽作低头拜。郁怒似有块磊填，愤盈直觉虚空隘。鬼魔掀动天摆摩，虎豹吼裂山破坏。立脚虽稳尚愁倒，对面相呼只如聩。可怜鹳鹊亦不飞，恐被羾出青天外。是时习流千战棹，眼望赤嵌不得到。涌浪上薄浮空云，溅沫横轰发机炮。尽排鹢首椓杙牢，犹自终宵惊簸棹。风名飓母应雌风，胡为更比雄风雄。想从少女封姨后，老作阴怪多神通。何不吹转颿向东？不然更刮海水竭，平步可达扶桑红。吾当绿章上笺奏，俾尔配食天妃宫』。

　　乾隆六十年陈周全之变，彰化知县朱澜，浙江仁和人也，死于八卦山。妻某氏闻变，率妇鲁氏、女群姑投水，遇救，复投环，独某氏又遇救不死。子兆嗣亡匿民间，得逢其母，乃收父骸葬之；事载「通史」。钱唐王槐作八卦山行以吊。诗曰：

　　『搜罗金穴穷膏腴，挺而走险森戈殳。仓皇剿抚俱失策，逸去旁县遭焚屠。八卦山前列旗皷，拥兵观望散部伍。断指淋漓语未终，贼众凭陵气如虎。怪云压阵乘长风，将军骈首县令同。摧枯拉朽一军覆，握拳啮齿真人雄。夫人闻变起呜咽，气激蛾眉惨无色。拚抛骨肉付波臣，忍将红纷罗锋镝。宛转池中死未能，投环先后魂冥冥。捐躯一旦灵旗动，战血千年鬼火青。天慰孤忠留一线，郎君母子重相见。痛哭还疑梦里逢，急收残骨归乡县。簪笔儒臣重策勋，鱼轩象服表贞魂。鄙夫误公失死所，精灵夜夜哭幽坟。我作公诗奋直笔，纸上霜飞耸毛骨。輶轩他日采风谣，会将公事排天阙』。

　　按槐字丹生，乾隆时人，业盐，为人风雅，着「废莪堂诗草」。

　　诗乘与诗话异，诗话之诗必论工拙，而诗乘不然；凡有系于历史、地理、风土、人情者则采之，固不以人废言也。清代宦游之士，颇知吟咏，其著者如孙湘南之「赤嵌集」、庄榕亭之「澄台集」，长篇妙制，随时选入；而片鳞只爪，亦有佳者，为萃于此，其存其人。

　　王兆升，江苏通州人，举人，康熙二十七年任台湾知县，后迁兵部主事。郊行即事云：『奉命筹军国，非关玩物华。新凉犹未至，余暑正方赊。鸣骑依残照，行旌带晚霞。无劳呵殿急，恐扰野人家』。

　　宋永清字澄庵，山东莱阳人，康熙四十三年任凤山知县，有政声，秩满升延庆知府。

　　九日罗山遇雨云：『萧萧风雨度重阳，匹马罗山旧战场。白发渐随秋色老，黄花空忆故园香。云迷古树千峰远，雾锁清溪一水长。萸酒年年常醉客，争雄壁垒几沧桑』。

　　竹溪寺云：『春来梅柳斗芳菲，散步清溪到翠微。盘石水藤迷野径，辞枝风叶拥禅扉。踏开觉路香生屐，振落天花色染衣。更上一层回首处，故山遥望寸心违』。

　　上淡水社云：『遥遥上淡水，草色望凄迷。魑魅依山啸，鸱鸮当路啼。茅檐落日早，竹径压风低。岁暮犹春意，花香趁马蹄』。

　　王礼，顺天宛平人，监生，康熙五十八年任台湾海防同知。六十年之变，以罪被议。文昌阁云：『帘护朱棂绕槛斜，层层蹑级望无涯。名祠冠履游多士，穷岛弦歌遍万家。环海抱山称胜地，罗奎躔壁散余霞。曾知道派宗邹鲁，文物于今喜渐加』。

　　周于七仁纯斋，四川安岳人，康熙四十七年举人，雍正十一年任澎湖通判，有善政，秩满回藉。别澎湖云：『行年将六十，三仕到澎阳。海国东南峤，星经牛女乡。天悬青共远，水接碧同长。飓发疑雷吼，沙飞似雾茫。有时奔万马，无计卧双樯。风景虽多别，民情却甚良。勤耕蓣作饭，俭用布为裳。麦稻还须籴，豆麻尚可粮。黍黄村火密，草绿讼庭荒。柴户何尝闭，蒲鞭不用扬。官闲唯啸月，民乐可烹羊。窃禄亦云久，留名敢谓芳。光阴飞石火，花甲变成霜。将别仍延伫，思归欲束装。群黎虽祖饯，一苇早轻扬。暂息鹭洲上，追怀赋短章』。

　　郝霆，直隶霸州人，进士，乾隆五年任台湾海防同知。海口即事云：『东宁黎庶日阗阗，树艺欣逢大有年。贸易不分疆域异，樯楂岂惜往来骈。稑穜满载权衡定，艛橹长驱姓氏镌。清晏波光涵帝泽，蒲帆千里彩云连』。按海防同知原驻鹿耳门，管理商船出入事务；米谷出口，须请验放，发给牌照。此诗则言其事。后移府治。

　　张若窿字树堂，安徽桐城人，乾隆十年以漳州知府署台湾海防同知。鹿耳门月夜云：『孤月当轩迥，清光万里明。淡帆依斗柄，疏竹上楸枰。笛里关山近，愁中节物更。渺然云缺处，遥见刺桐城』。

　　曾曰瑛字芝田，江西南昌人，监生，乾隆十年任淡水海防同知。白沙书院落成示诸生云：『敢因小邑废弦歌，讲苑新开事切磋。谁谓英才蛮地少？原知高士海滨多。文章大块花争发，诗思渊源水有波。他日应知邹鲁化，好将断简日编摩』。

　　林菼，广西永福人，举人，乾隆十年任诸罗知县。斐亭听涛云：『曾趋官阁待春潮，笑语浑疑燕蓼萧。乍听怒涛云浩浩，还看长月夜寥寥。早知沙上无寒鹿，可有仙人倚洞箫。此日瀛堧成梦想，天边谁与渡银桥』？

　　费应豫，湖北巴陵人，拔贡，乾隆六年任彰化知县。弥陀寺云：『马首从东转，禅扉一径荒。柳阴垂古井，花气度回廊。擘荔频倾碧，烹茶渐泛黄。山僧无俗事，尽日检医方』。

　　余文仪字宝冈，浙江诸暨人，乾隆二年进士，二十五年任台湾道。自题渡海图云：『一舟似芥托波澜，水立风驰洵大观。日月吐吞成四照，江河羞涩等微湍。举头但觉星辰近，放眼从知天地宽。便欲乘槎溯牛斗，珠光龙气试回看』。又有台阳八景诗。

　　陆广霖字用宾，江苏武进人，乾隆四年进士，九年知彰化县。澄台观海云：『烟波缥缈水漫漫，高阁登临面面寒。收拾昆仑千派合，划开江汉四围宽。尘氛不向垄灵发，寰宇全归掌握看。凭眺顿教心地远，拟将浩瀚写毫端』。

　　范昌治，浙江鄞县人，监生，乾隆七年任台湾知府，十年被议。安平镇云：『台湾何崱屴，安平祗孤岛。兀立大海中，汹浪际天杪。鹿耳接鲲身，沙线明皛皛。形势犬牙交，弯环猿臂绕。重门分界险，桅樯不轻掉。守土一麾来，爱此屏藩好。暇日纵扁舟，望洋恣远眺。忆昔宦游人，无如东坡老。文从海外豪，光焰增奇巧。固陋每自惭，雕虫先压倒。下车况匜月，狂吟何草草。所志不在诗，因之寄怀抱。私冀胸次间，与海同大小。百川尽倾输，万象皆明了。秋涛动山岳，春波润枯槁。转愧愿难酬，问心可得表。保赤贵诚求，夸浮何足道。回看戍卒忙，艛橹登齐燎。亟命挂帆归，迅疾等飞鸟。人坐画中船，水涌冰轮皎』。

　　褚禄字总百，江苏青浦人，进士，乾隆十年任台湾知府。安平晚渡云：『楼堞参差噪暮鸦，村氓唤渡语声哗。忽冲沙鸟暝烟破，渐转蒲帆夕照斜。远浦不须愁返棹，晚风无事动悲笳。寒潮乍退人归后，明月孤舟漾浅沙』。

　　乌竹芳字筠林，山东博平人，举人，道光五年以澎湖通判调噶玛兰，有兰阳八景诗。

　　漏夜放舟之澎湖云：『剪剪寒风雪浪平，迢迢良夜泛舟轻。一钩新月随帆转，万点繁星印水明。远岫重遮烟树暗，纤云四卷海波清。前程缥缈知何处，红日东升已到城』。

　　厅署题壁云：『满目黄沙日影西，四围山势自高低。三春花鸟寻踪杳，一树云烟与屋齐。连月风声鸣北牖，终年潮信涨前溪。迢遥堤岸环如堵，署冷心清絮着泥』。

　　兰城寄兴云：『竹声萧飒雨声催，惊破幽人午梦回。拂袖香风木稚放，映窗金色菊花开。海天已滞三秋后，乡信难逢一雁来。渺渺余怀添旅闷，兰舟何日渡阳台』。

　　仝卜年字涧南，山西平陆人，嘉庆十六年进士，道光十一年任噶玛兰通判，补台防知同，嗣升台湾知府，卒于任。兰阳即事云：

　　『四围修竹荫檀栾，帘外青山挂笏看。领识闲中风味别，头衔未碍是粗官』。

　　『金猊香袅麝烟凝，小榻横窗月半棱。花影撩人诗思动，倭笺新试短檠灯』。

　　『溪南溪北草痕肥，山后山前布谷飞。叱犊一声烟雨细，杏花村里劝农归』。

　　『一夜秋风拂鬓华，萧然兴味似山家。幅巾短褐西窗下，黄叶煨炉自煮茶』。

　　董正官字钧伯，云南太和人，进士，道光二十九年署噶玛兰通判。由鸡笼口上三貂岭至远望坑入兰境云：

　　『闽峤东南尽海湾，重洋突涌大孱颜。鸡笼口踞全台北，信否来龙自鼓山』？

　　『不畏番林蓊翳迷，不嫌鸟道与云齐。盱衡小立三貂岭，大海茫茫转在西』。

　　『一夜飞踰黑水沟，山中又见大溪流。危帆甫卸还呼渡，真个无边宦海浮』。

　　台湾官学之设，始于郑氏永历二十年，建圣庙，创太学，以勇卫陈永华为学院、叶亨为国子助教。各社皆设义学，聘中土之士以教子弟。一时礼让彬彬，文风倔起。归清以后，改设府学，县有县学。为学官者，颇有博雅之儒，若谢退谷、郑六亭二公，且以文章经济有名于时。其以诗鸣者，如朱筠园、吴素村、刘芑州、周莘仲各有集，采入「诗乘」；而吉光片羽，流落人间，当亦不少。仅就闻见所及，载之如后。

　　陈绳字骝季，一字礼园，侯官人，雍正十一年应博学鸿词科，旋举孝廉方正，授教职，乾隆九年任诸罗训导，与修「府志」，着「台海采风图考」、「番社采风图考」，而诗甚少。

　　二月诸罗道上云：『偶整春装出水涯，邅回白道几人家。间间风景迟迟日，浅草轻沙薄笨车』。

　　乌鱼云：『碧玉元珠偏体摛，扬鬐奋鬣满天池。须知沪箔横施处，要在葭灰未动时。日映波光添绣线，鳞翻浪影簇乌旗。江鲻味薄河鲻小，争似炎方海错奇』。

　　丁必捷，平和人，岁贡生，康熙三十五年任凤山教谕，四十一年复任诸罗，升国子监学录。过宁靖王墓云：『萋萋芳草忆王孙，碧水丹山日闭门。吊月蟪蛞悲故府，号风松柏泣忠魂。一枝聊借犹堪托，四海无家岂独存。历尽艰辛逃绝域，祗留正气塞乾坤』。

　　谢家树，归化人，进士，乾隆十七年任台湾府学教授，以忧去，二十六年再任。澎湖云：『又见人间石洞庭，罗罗七十二峰青。桶盘妥贴凭谁挈（桶盘，屿名），虎豹狰狞唤欲醒。怪不鲛纹添禹贡，花螺贝锦注葩经。黄昏点点归渔艇，咿哑声中月满汀』。

　　林绍裕，永福人，拔贡生，乾隆二十五年任凤山县学训导。重九后一日登鼓山云：『重阳宿酒未曾醒，又载樽罍绝岛停。沧海无风长澹沲，遥天竟日自青冥。飞飞沙鸟纷如叶，点点渔纹宛似萍。最爱绮霞明夕照，乾坤横展画图屏』。

　　虑观源，永安人，举人，乾隆二十六年任诸罗县学教谕。渡台放洋云：『扬帆解缆语争喧，一叶轻浮到海天。层浪有山随日涌，积流无地与云连。沟称红黑曾闻险，针指东南不畏偏。为问飞卢何处泊，台阳远在扶桑边』。

　　晋江柯淳庵广文辂，字莪瞻，乾隆四十四年举人。嘉庆三年任嘉义县学训导，六年调署彰化教谕，后升江西安仁知县。著书甚多，有「闽中文献」八十卷、「闽中旧事」十五卷、「东瀛笔谈」四卷、「淳庵诗文集」十二卷，凡四十七种、八百六十余卷，「福建省志」称其著述之富，闽中古今人无有踰者。没后，子孙不能守，俱致遗佚，唯诗文集抄稿尚有存者；剩馥残膏，能不惋惜！

　　台郡城楼晓望云：『郡郭苍茫百物蕃，南临渤临北乡村。烟涵海色藏鲲屿，潮卷涛声入鹿门。岛上红毛余战垒，津头赤马拥云屯。百年兵革销沈久，丽醮空闻画角喧』。

　　玉峰书院借庐云：『花木萧疏草不除，广文官冷乐何如！家无醅酒贪留客，橐有俸钱常买书。半日吟诗登小阁，几人问字到吾庐。本来面目依然在，且拟携经带月锄』。

　　秋日游白云寺云：『檀旃远出白云隈，邀友秋游策蹇来。竹径梵音传爽籁，石坛屐齿印苍苔。一帘花雨禅心静，半榻茶烟鹤梦回。瑟瑟疏林红叶下，暮鸦解客漫相催』。

　　春日过栗子岭云：『逶迤一径入云深，夹道松杉十里阴。天半钟声闻鹿苑，雨余空翠滴烟林。春泉石畔分新脉，时鸟山中变好音。直欲振衣千仞上，仙灵笑我腐儒襟』。

　　春日望海云：『碧海混无际，和风镜面开。春潮孤岛没，暮雨细帆来。鹿耳双缨出，鲲身七线回。旷观天地阔，且覆掌中杯』。

　　偶成云（嘉庆六年十二月十八日檄署彰化，二十二日途中偶成三首）：『牢落多忧患，须眉一老翁。广文居五席，十载等旋蓬。海色残霞外，人烟落照中。宜春新换帖，岁序又匆匆』。

　　春日南院云：『久雨喜初晴，风光曲院清。燕飞斜带语，花落细无声。性僻耽幽静，年衰倦送迎。萍踪聊此寄，浪迹一身轻』。

　　按玉峰为嘉义书院名，白云寺、栗子岭均在彰化。

　　曾鹤峰孝廉中立，广东嘉应人，嘉庆初掌教海东书院。夏日游鲫鱼潭云：『东海渊渟别一湖，偕游竟日足欢娱。微风蹙浪清如许，远岫笼云淡欲无。自得锦鳞时在藻，翻然浅濑起飞凫。倚栏共咏溪山胜，写入新诗当画图』（唐璞亭司马、杜春墅、邱瑶圃两广文、陈瑶阶山长、邱爱卢砚长偕游）。

　　蔡牵之乱，辄扰台湾，水师提督李长庚平之。一日遇于海上，追至黑水洋，中炮死。事闻，下旨轸悼，封伯爵，谥忠毅。事载「清史」。时阮文达公元任浙抚，以诗挽之曰：『谁遣孙恩剩一船，非公追不到南天。远探蛟窟五千里，苦历鲸波四十年。隔岁过门皆不入，乘潮澈夜每无眠。雅之若与牢之合，早见台澎缚水仙』。按嘉庆十一年牵犯台湾，长庚统闽浙水师攻之，大窘，乃潜夺鹿耳门出，追之获船十余，卒以闽兵不助扼各港，竟被脱。诗之结句则指此事。长庚字西岩，福建同安人。元字芸台，江苏仪征人。

　　「桐船行」为太仓萧子山明经所作，以吊胡将军振声者。将军福建人，为温台镇总兵，每乘桐船出海，轻疾如飞，胜则母喜败则怒，故尤力战。蔡牵之乱，奉檄援台，所部二百人死伤略尽，遂遇害，投尸海中。事闻，诏晋提督。其诗曰：『永嘉城头角声咽，大星坠地光不灭。白头老母望儿归，不见桐船泪垂血。桐船轻疾如游龙，将军百战多威风；不知乃由阿母训，不杀贼归母须愠。桐船昨出时，别母换征衣。祗言儿向闽中去，那知陷入鲸鲲围。鲸鲲日伏台澎侧，闽中将吏谁敢击。幕府闻得桐船来，火急军书催赴敌。将军之来非出师，国家有事安得辞。贻书中丞誓必死，要令大节千秋知。天茫茫、波浩浩，吹桐船，落贼岛。矢石既尽壮士亡，将军挺立神不挠。大呼狂贼速杀我，群丑投戈拥公坐。抉伤且学鲁臧坚，捐躯夙志今朝果。圣主酬忠礼数全，可怜谰语尚纷然。果然不出将军料，诬作哥舒语浪传。有卒潜逃自贼垒，自言亲见将军死。话到蛟龙食魄时，阿母闻之悲不止。母勿哭，母教儿杀贼，儿死身不辱。桐船虽败鬼犹雄，森森直节谁能同？便是龙门百尺桐』。子山名纶，嘉庆时人，着「樊村草堂诗集」。

　　子山又有「台湾三仁诗」。三仁之事已载于前，不嫌其复，并录于此。诗曰：『台湾净扫无风尘，天子下诏褒三仁。三仁何姓氏？一为寿同春，淡水县丞老幕宾；丞亡摄官克复城，出兵剿贼死贼营。其一岭南客，国子生；寓彰化，纠义民，其姓李氏乔基名。守鹿仔港有成绩，战牛马庄终殒身。同时见此二义士，一弱女子尤绝伦。满姑年十七，父曰刘郡丞。贼先执丞次胁姑，姑不受辱泣且嗔。蹈河不死骂益烈，白璧虽碎声铮铮。是三人者微且轻，非将非吏非守臣。身虽死义，分甘沉沦。幸遇天子大圣明，幽遐必瞩，名教是敦；曰此三人纵疏贱，磊落大节宜吊旌。诏建祠宫，楹桷维新；有司岁时，祀以特牲。为问蚁贼起事辰，士民奔走、妇女被掠，何无一人能及此三人？吁嗟乎！人人且有忠孝情，盍至三仁祠下一听天子命祀之恩纶』！

　　庆观察保字蕉园，满洲镶黄旗人，嘉庆六年以泉州知府署台湾道，未几而去。十年十月再任，适海寇蔡牵之乱，督励士民，守城御侮。翌年升福建按察使，临别以诗志感云：『三来海上听涛声，几度传烽彻夜惊。独出有身躯怒马，重围多恨失奔鲸。烟消岛屿初安市，雨洗郊原已罢兵。留语东瀛诸义士，艰难还莱尔干城』。

　　蔡牵之乱，朱濆谋据苏澳。杨双梧太守率师北上，会水师平之。时侯官谢退谷为嘉义县学教谕，作纪捷诗四首，以志其事。退谷名金銮，字巨庭，着「蛤仔难纪略」，力主开设，后从其议。诗曰：

　　『太守将西渡，斯言未必真。天聪明绝域，海国赖斯人。隐慑无形患，初回有脚春。瀛壖百万户，造物岂非仁』。

　　『昔日黄巢乱，频年赤嵌城。竹围坚似铁，壮士喜为兵。马首唯余望，牛皮不战平。至今杨大眼，南北有威名』。

　　『东转鸡笼外，其名蛤仔难。蚕丛惊地裂，蛇瘴迫天寒。蛮獠春旗出，儿童竹马看。昆仑三鼓夺，未似此行欢』。

　　『羽檄传天外，须臾离海东。旧棠依召伯，新稻赋周公。天意无私覆，边防有异功。谁将军国事，为达帝心聪』。

　　宜兰在台湾东北，则古之蛤仔难，或作甲子兰，番语也。三面负山，东临大海，平原交错，溪注分流。荒古以来，废而不治。嘉庆元年，吴沙移民入垦，垂成都聚。至十五年，奏请收入版图，改名噶玛兰，委杨双梧太守筹办开设事宜。双梧名廷理，广西马平人，以拔贡生补知县，曾任台湾府道，颇着政绩。其后以事褫职，至是起用，任噶玛兰通判。着「东游诗草」一卷，内有数首，可为兰之掌故。度建兰城公署云：

　　『背山面海势宏开，百里平原亦快哉。六万生灵新户口，三千田甲旧蒿莱。碓舂夜急船初泊，岸涌晨喧雨欲来。浮议频年无定局，开疆端赖出群才』。

　　『度阡越陌到溪洲，溪水汤汤夹岸流。天道难窥原不测，人心易动合为仇。奸民星散应防聚，佳士云腾定寡俦。蒇事料湏三载后，敢辞劳瘁惮持筹』。

　　复位噶玛兰全图云：

　　『尺幅图成噶玛兰，旁观傎勿薄弹丸。一关横锁炊烟壮，两港平铺海若宽。金面翠开云吐纳，玉山白映雪迷漫。筹边久已承天语，贾傅频烦策治安』。

　　『三农力穑趁春晴，雨霁烟消极望平。山拟半规深且邃，溪如双带浊兼清。培元布化思良吏，划界分疆顺兆氓。他日浓阴怀旧泽，听人谈说九芎城』。

　　按九芎城则今兰治，以其木坚，植为护垣。

　　罗东道中云：

　　『凌晨闲揽辔，极目望清秋。地判东南势，溪通清浊流。炊烟村远近，帆影海沉浮。鸥鹭应驯我，三年五次游』。

　　按罗东在兰之南，番语谓猴为「恼党」，此地有石如猴，故名；以其不雅，改名罗东。后驻巡检。东势、南势，亦地名，清、浊两溪，则兰之巨川也。

　　登员山云：『莫谓此山小，龟峰许并肩。千寻压吼浪，一抹绕浓烟。蟠际看随地，安排本任天。披榛舒倦眼，吟望好平田』。

　　按员山在治西七里，一峰卓立，俯瞰平原。

　　乾隆五十五年，澎湖告饥，杨双梧观察亲往振恤，遭风至东吉洋，乃回峙里，以诗志险。诗曰：『为议澎湖振，劳余百战身。风波经乃觉，天佑祷逾神。浪息鱼龙静，光开日月新。不知漂泊者，曾有未安人』。『风急难为定，纵横东吉洋。惊人千顷浪，抚己九回肠。云气倏开爽，天心幻混茫。不波殊可庆，恋阙敢相忘』。『利涉惟忠信，姱修无一能。望洋情绪怯，飞渡眼花腾。宦海原如此，惊心得未曾。嗒然何所恃，方寸实堪凭』。『渐见月如昼，金波万里宽。参差鱼舍远，高下浪花寒。夷险皆前定，驰驱敢畏难。嗟余还泛泛，久矣绘图看』（甲辰余尝作「观海图」）。

　　双梧久宦台湾，颇多经画。着「东游草」一卷，求之未得。「淡水厅志」曾载其诗，迻录于此，亦可诵也。

　　丁卯九日锡口道中云：『几年安坐赋闲居，佳节倥偬寄笋舆。糕酒倩谁重遗客，海山笑我枉陈书（时朱濆窜泊苏澳、蛤仔难，奸民多与通者，余先请爱总戎以百兵相助，并请王总戎拨小哨船数只泊乌石港以备策应，皆不许）。萑苻肆志妖氛重，黎庶惊心眼界舒。漫道经行曾万里，危巅措足步徐徐』（自锡口至蛤仔难经三貂岭，危险异常，人多畏之）。

　　上三貂岭去：『衡岳开云旧仰韩，我来何幸度艰难（淡北终岁阴雨，惟六、七月稍霁）。脚非实地何曾踏，境涉危机亦少安。古径无人猿啸树，层巅有路海观澜。莫辞劳瘁希恬养，忍使番黎白眼看』？

　　龙溪萧竹精堪舆术，性好游，嘉庆初来台，远涉至蛤仔难。时吴氏方事开垦，客之。乃遍览全势，标为八景，且益为十六景，绘图赋诗；所谓兰城拱翠、石峡观潮、平湖渔笛、曲岭汤泉、龙潭印月、龟屿秋高、沙堤雪浪、浊水涵清者也。竹有「甲子兰记」，谓『嘉庆三年秋，余与黄友渡台。越三载庚申，游极北之甲子兰。其地沃野三百余里，可辟良田万顷，容十万户。余细阅胜概，千山竞秀、万水朝宗，内纳一大阳基，通众再造四围。聊题诗记图说，以志不泯』。诗曰：

　　『遨游台地已三秋，觅尽山川何处求。步向兰中寻一吉，罗纹交贵水缠流』。

　　『屏风锦帐列千寻，融结兰城天地心。万迭江山遥拱秀，率滨应沐化波深』。

　　按时尚未有五围，今则已至苏澳，且达台东；民户熙穰，地利日启，巍然北台乐土矣。

　　噶玛兰南北二关，各据要隘。嘉庆二十四年，通判高大镛建。南关距治四十五里，近通苏澳；北关则四十里，险控海隅，驻兵防守，以司启闭。道光六年，孙平叔制军尔准巡台，至北关，有诗曰：『山头乱石金华羊，下饮大海波茫茫。蹴蹋洪涛溅飞沫，紫澜迅激浮惊霜。北关拔起通一线，訇然石扇森开张。天开地辟绝人迹，胡烦设险劳堤防。我皇德远暨日出，坐变斥卤为耕桑。乃知天意早有在，阳施阴设成岩疆。我来叱驭行过此，戍卒环列排櫐枪。关中沃野七千甲，东南其亩棻铺穰。茅茨土舍鸡犬静，疑从上古窥洪荒。鷘舌侏■〈亻离〉费重译，见人狂顾如惊獐。地无可欲视听寂，安得习染生痴狂。无怀、葛天在人世，桃源之说非荒唐。鳀壑东瞻寒礁石，鸡笼西顾连崇冈。瞿唐、剑阁身未到，鄳阨视此谁低昂？援毫思欲勒铭去，愧无笔力追孟阳』。尔准，江苏金匮人，官至闽浙总督，谥文靖。

　　埔里社处万山之中，土厚泉甘，汉人争垦。嘉庆二十年，镇道以游民日聚，虑有患，命彰化知县吴朴庵大令逐之；事载「通史」。朴庵名性诚，湖北黄安人，历任澎湖通判、鹿港同知，后调淡水。是役作入山歌一首，以纪始末。歌曰：『梦亦不到海外乱山之中，炎■〈高炎〉往来于烟雨寂寞之空蒙。上雾下湿天日暗溪谷，岚气瘴毒侵鸡肋之微躬。斫竹为床聊偃仰，破壁僧房吼夜风。撼枕声喧溪水激，奔腾万马无停息。古人五月渡泸勤，嗟余何事此间数晨夕。婆娑洋世界原宽，自归版图衽席安。两戒山河经擘画，百年疆索定纡盘。土牛红线分番汉，文身剺面判衣冠。毋相越畔设险守，旧章遵循永不刊。叵耐生番偏嗜杀，伺杀汉人镖飞雪。割得头颅血模糊，山鬼伎俩夸雄杰。■〈目闪〉睒枭獍人见愁，痴顽吾民与之游。愍不畏惧侵其地，吞食抵死竟无休。千峰万壑潜深入，荷戈负耒如云集。横刀带剑万人强，蠢尔生番皆掩泣。七十二社部落分，茹毛饮血麋鹿群。中有旷隰名埔社，水绕山围佳胜闻。周回斜阔几百里，丰草长林平如砥。雕题黑齿结茅居，歌哭聚族皆依此。牧牛打鹿钓溪鱼，不识不知太古初。别有天地非人世，万顷膏腴可荷锄。归来构隙失邻好，水社杀机藏已早。谍谋暗引贪利徒，灭虢还从虞假道。伪呼庚癸乏军粮，欲向山中乞鹿场。矫称官长张红盖，袭取其社不可当。壮者仅免幼者死，老妇饮血屠稚子。开廪运粟万斛多，其余一炬屋同毁。野掠牛羊室括财，弓刀布釜尽搜来。可怜更有伤心处，掘遍冢墓抛残骸。兔脱纷纷窜岩曲，祗解哀号不解哭。愁云白日惨昏沈，峰隙偷窥仇起屋。筑土星罗十二城，蜂屯蚁聚极纵横。分犁画亩争肥瘠，不管蚩蚩者死生。我闻痛心兼疾首，终夜彷徨绕床走。同为亦子保无方，断肠愧赧惟引咎。传闻此番知大义，曾助王师歼丑类。有功不赏祸太奇，发指凶残频坠泪。天地好生本太和，况复皇恩浩荡多。化外何曾有征伐，生成遍德伏巢窝。何物莠民敢戕害，罄竹难书其罪大。从来拓土与开疆，岂可编氓私越界？拟议爰书申大义，当事震怒从严治。分檄奔驰文武官，机宜良策飞宣示。宣示恩威孰敢违，先驱狼虎解长围。摧城撤屋散其党，还尔土田亦庶几。仍彰国典警奸宄，罚不及众罪有归。自顾庸才忝斯土，未然弛禁疏防堵。笋舆冒雨入云山，事后勤劳恐无补。溪回路转骇蚕丛，羊肠叱驭笑笼东。敢辞险阻勾留苦，仗剑横扫魑魅空。莫认蓬莱可访仙，荒烟蔓草翠微巅。白云欲晴黑云雨，鹧鸪啼声到耳边。治人治法难俱得，大东小东堪叹息。苍生霖雨不相逢，救死攘夺谋衣食。兴言至此颜厚有忸怩，试听枝上子规心恻恻。寄语番奴休杀人，杀人天谴不可测』。此诗局度冗长，造句柔弱，原不足取；唯此事关系甚大，衮衮诸公不能徕民垦土，为立久远之计，又从而禁之，何其昧耶！故此非诗也，记事之诗尔。录而存之，以作抚垦志之资。

　　桐城姚石甫观察莹，素以文名，嘉庆十四年进士。初任台湾县，转噶玛兰通判，道光十七年授台湾道，整饬吏治，振兴文风，台人称之。着「东槎纪略」，而诗甚少。唯晚眺一首，不知其在台所作欤？诗曰：『落日天气清，登楼眺芳甸。遥岑耸孤青，飞鹭时时见。微雨村中来，水云白如练。嘉禾受远风，芳树落余片。牧子催牛归，野人荷蓑遍。何处樵歌起，前山忽暝变』。

　　河内曹怀朴司马谨，道光十七年宰凤山，引下淡水溪之水，以溉旱田。姚石甫观察旌其功，名曹公圳，至今犹食其泽。后升淡水同知，慈惠爱民，多善政；事在「通史」列传。受事五年，以病辞去，淡人士赋诗惜别，美不胜收。如郭云裳广文襄锦之作云：『笙歌满路酒盈卮，父老攀辕惜别时。生佛愿教长作主，春风易惹远相思。一清已觉人难效，五载都嫌住未迟。底事苍生方系望，渊明归去漫题辞』。呜呼！官样文章，大都纷饰；如此诗者，可谓全无谀语矣。

　　南通徐清惠公宗干，以道光二十七年观察台湾，整剔吏治，振兴文风，集诸生于海东书院肆业，给其膏火；又时莅讲席，为言义理，一时士气敦厚，竞相奋励。乃选院课刊之，名曰「瀛洲校士录」；内有新乐府六章，皆台事也。曰保生帝，曰鲲身王，曰罗汉脚，曰伽蓝头，为许廷仑作；曰草地人，曰乌烟鬼，为李华作；均府治人。

　　保生帝云：『保生帝，不医国，当医民，功德在民宜为神。喧腾五月龙舟开，海上王拜帝居来。帝颜微笑送王归，五色香花夹路飞。霓旌风马不得见，秋云寒雨空霏霏。归来倾箧坐叹息，斗储忽罄虚朝食。已抛绫锦劳歌喉，又典衣衫换旗色。清时乐事人所为，浇风靡俗神不知。神不知，降祥降殃天无私』。按保生大帝即吴真人，名本，福建同安白礁人。生于宋太平兴国四年，精医术，以药济人。景佑二年卒，里人祀之；开禧二年，封英惠侯。「旧志」谓台多漳、泉人，以其神医，建庙特盛。吴真人庙一在镇北坊，曰兴济官；一在西定坊，曰良皇宫。

　　鲲身王云：『落花如尘香不歇，紫萧吹急夕阳没。灵旗似复小徘徊，解缆风微讫不发。碧波涵镜逗人清，照见轻妆水底月。龙宫百宝纵光怪，洛水明珰汉皋佩。淫佚民心有识伤，升平余事无人缋。神来漠漠云无心，神去滔滔江水深。士女杂沓举国狂，年年迎送鲲身王』。按南鲲身在安平之北，距治约二十里，每年五月，其王来郡，驻良皇宫，六月始归。男女晋香，络绎不绝，刑牲演剧，日费千金，而勾阑中人祀之尤谨。

　　罗汉脚云：『罗汉脚，不为商贾不耕作，小者游惰大饮博。游手好闲勿事事，酗酒搏击群狺狺。果尔擒至即扑死，一时风俗为之驯。作法于严弊难止，作法于宽复何恃。

　　藉以负戈殳，驱以就耒耜。不然百人坐食一人耕，鸠化为鹰橘为枳。刑法重、恩泽深，金刚目，菩萨心』。按台人谓市井游民曰罗汉脚。

　　伽蓝头云：『伽蓝头，尔何不生庄严香界、■〈忄刃〉利梵天，雪山之顶、鹫岭之巅？亲见世尊定后禅。木犀花发共馥郁，菩提树影同连蜷。伽蓝头，来何由，得非仙风吹实落炎洲？坐使交梨火枣忽无色，瑶草琪花皆生愁。色香味，无与俦，伽蓝头』。按台人谓丐首曰伽蓝头，每月初二、十六两日向各铺户求钱，以管束乞丐。

　　草地人云：『台阳膏腴地，一岁或三熟。可怜草地人，不得饱糜粥。里正催租来捉人，林投有洞去藏身。昼伏夜归饥不忍，归来惟对甑中尘。曩者城中来，曾见城中客；峨峨称大家，丹艧间金碧。丰衣美食如山积，不如卖女图朝夕。使侬莫作沟中瘠，女事贵人两有益。吁嗟乎！坠茵坠溷不可知，飞絮飞花岂有择！君不见，石濠别，幽怨声，流民图，凄凉色』。按府治人谓乡村曰草地，草地人多耕城中业户之田，故有慨乎其言也。

　　乌烟鬼云：『乌烟鬼，少年状貌真魁伟。如何转盼须臾尔，变化魌魑难向迩？可怜昼亦如夜时，生亦如死期。寄言三五少年子，莫向红尘作鬼嬉。乌鬼含冤白鬼笑，故鬼前驱新鬼啸。风雨回首一灯昏，数点青磷犹照耀。区区蛮触越南都，令行禁止风霜俱。白日如镜照寰宇，鬼乎何处藏其躯』！按阿片烟传入台湾，始于荷兰之时，其后滋盛。

　　道光十年诏禁各省种卖，从闽浙总督孙尔准之奏也。十九年复禁，遂与英人开战，而立江宁之约，至今为害。台人谓吸烟者为乌烟鬼，以其与鬼为伍也。

　　许上舍廷仑有昭忠祠诗。昭忠祠在府治功臣祠畔，光绪十四年，改建于右营埔，今毁。诗曰：『红墙一角夕阳斜，古木森森栖暮鸦。行人动魄下马拜，断云坠落天之涯。赤嵌城外涛翻雪，风惨潮悲声欲绝。白水还如曩日心，碧山已变何年血。在昔生祠祀功臣，功臣不朽千万春。庸庸那得共庙食，老死牖下犹灰尘。奋袂一呼衽金革，尺寸皆能勒竹帛。身没王事投汨罗，招魂欲唱灵均歌。崇祠并建妥以侑，雕甍金碧瞻巍峨。能使顽廉懦者立，教忠可以海不波。乌乎！教忠可以海不波，棱棱正气扶山河』。

　　黄上舍通理，台邑人，有诗数首，在「校士录」。澄台远眺云：『高台百尺雄台阳，倔起层霄空四彷。乘兴登临一以眺，澄怀远瞩天开张。环山作屏镜沧海，层城峻壑如金汤。俯瞰平泉斐亭外，渭川千亩森篔筜。循磴缘梯腰脚健，拨云披雾精神强。襟带鲲身萦鹿耳，虎门鹭屿南北当。岩疆更上一层凌绝顶，齐州数点烟微茫。荡胸不知东海阔，极目始信秋天长。鸿蒙辟后水东注，涓滴会归百谷王。蓬莱清浅信有以，激浪冲沙成堤防。赤嵌城西海变路，安平不用一苇杭。风帆沙鸟时出没，西屿霞彩照屋梁。远树如针林如荠，渔舟唱晚归渔庄。会须一览众山小，魁斗卓立孙儿行。四顾踌躇足清旷，凭栏吊古悲沧桑。鸡笼以南打鼓北，延袤千里引领望。自入版图百年久，沐浴日月生辉光。钓龙台古今何在，越王故址成荒凉。美人去后麋鹿走。姑苏往迹怀吴阊。燕昭好士差足慕，自昔黄金招贤良。珥笔须与雅颂亚，灵台欢乐重赓扬』。

　　陈茂才尚恂，台邑人，工古诗文，为徐树人观察所赏识。有咏菊八首，用少陵秋兴韵，在「校士录」中。

　　忆菊云：『西风几日撼园林，霜压黄花气象森。断雁关河伤晚节，寒蛩篱落怨秋阴。幽香易入诗人梦，芳讯频惊客子心。一度相思一惆怅，斜阳门巷起寒砧』。

　　访菊云：『谁家老圃影横斜，曳杖寻秋感鬓华。便拟古梅探雪海，难携片石上星槎。重阳野外无停屐，薄暮城头有断笳。待得王郎来送洒，陶公三径已开花』。

　　品菊云：『柴桑幽赏对斜晖，处士风流话少微。伴我悲秋蛩欲语，替人窥艳蝶先飞。东篱题咏名争重，西榭平章愿岂违。花与诗人同格调，郊寒岛瘦胜痴肥』。

　　供菊云：『寥落秋堂对奕棋，一龛花影佛慈悲。金■〈〈丷上豕下〉生〉琼蕊安排后，玉甃铜瓶供养时。小雨湘帘初梦觉，高风栗里每神驰。独于晚节饶清福，泉石偏劳位置思』。

　　簪菊云：『杖藜携酒上齐山，斜插花枝胜会闲。落帽霜华生鬓发，登高云物望乡关。陶公已去频搔首，谢傅重来定笑颜。莫讶头衔殊冷淡，前身琼苑本清班』。

　　餐菊云：『采采黄精挂杖头，山南山北几经秋。半筐秀色添新味，满把繁英尽浣愁。骨格拚教如瘦鹤，江湖何处不饥鸥。安能独效灵均意，欲种糇粮偏九州岛』。

　　酿菊云：『青州从事竟无功，酒德新题曲部中。满瓮分明凝玉露，一瓢容易醉金风。篱边味淡衣宜白，座上香浮友是红。益寿从来疑有术，不须佳酿乞仙翁』。

　　画菊云：『蓦来枫径路逶迤，绘出秋花近野陂。落笔自含高世想，披图谁肖傲霜枝。冰瓯点缀神先瘦，玉蕊缤纷节不移。淡到无言如可读，焚香镇日画帘垂』。

　　南人尚鬼，漳、泉尤甚。盂兰之会，日縻万金，习俗相沿，牢不可破。余读「瀛洲校士录」，有彭拔元廷选盂兰竹枝词十二首，语虽诙谐，意存惩戒，录之于此，以作风谣。

　　『祀典原来肃励坛，民间禳醮祝平安。若云冤鬼须超度，何必森罗设判官』。

　　『七宝灯明结彩花，金身丈六曳袈裟。相传孝子方成佛，底事当年早出家』？

　　『遍召群神到海东，不知香火普天同。灵旗来往当神速，未必停洋待顺风』。

　　『大千世界纳须弥，广结因缘正及期。见说酆都城不闭，阴司也有纵囚时』。

　　『冥府缘何不赈灾，鬼犹饥饿亦堪哀。生前想必饕贪惯，又向人间乞食来』。

　　『宫阙金银火化时，蜃楼海市望迷离。纸钱也要飘洋用，惑得台风阵阵吹』。

　　『处处笙歌彻夜喧，香车宝马烂盈门。河灯万点飞星斗，应改中元作上元』。

　　『多少游魂苦海边，可能拯拔出深渊？迢迢欲赴春闺梦，内渡何人问便船』。

　　『有饛飧簋酒盈尊，享祀无须待子孙。好事解囊多信士，自家曾否报亲恩』？

　　『海角天涯误此身，疲癃残疾苦吟呻。年年添入龙华会，年半乌烟坠里人』。

　　『金钱縻费万千偿，何不存留备救荒？生渡方为真普度，舍人渡鬼总茫茫』。

　　『缁流羽士鼓钟鸣，角抵侏儒箫管声。功德由来施此辈，鬼神还是为苍生』。

　　廷选，淡水槺榔庄人，道光二十九年拔贡，改教谕。着「傍榕小筑诗文稿」，今佚。

　　地瓜传自吕宋，台人谓之番薯，产多利溥，闾阎赖之。昔徐树人观察曾以「地瓜行」校士，作者虽多，而少佳构。唯台邑施茂才士升一首较好。盖此题既非典雅，未易藻饰，然可作台湾故实也。诗曰：『葡萄绿乳西土贡，荔支丹实南州来。此瓜传闻出吕宋，地不爱宝呈奇材。有明末年通舶使，桶底缄藤什袭至。植溉初惊外域珍，蔓延反作中邦利。白花朱实盈郊原，田夫只解薯称番。岂知糗粮资甲货，唪唪可比蹲鸱蹲。海隅苍生艰稼穑，惟土爱物补硗瘠。不得更考范氏书，丰年穰穰满阡陌』。

　　时有徐宗勉者，树人观察之族人也，随宦来台，拟作七律四首，为选其二：『藷蓣登场共有年，栗薪无用架中田。何曾守护劳王父，犹忆耘锄仰昔贤。交错禾麻皆唪唪，栽培根柢乃绵绵。剥菹绝胜烹瓠叶，应补农书第一篇』。

　　『何堪薪桂米如珠，疐龁还留菜色无。篝满争如收黍稷，藤抽果尔敏蒲庐。翻匙雪共齑成粉，切玉香同笋入厨。风雨调和疆场辟，苍生长饱海东隅』。

　　余阅邑志所载台人著作，有陈鹏南「淑齐诗文集」四卷、张从政「刚斋集」二卷、王克捷「通虚斋集」二卷、曾曰唯「半石居诗草」一卷、黄佺「草庐诗草」二卷、陈思敬「鹤山遗集」六卷、陈斗南「东宁自娱集」一卷，大都有目无书。唯「府志」有陈斗南之诗数首，余皆不见。盖以台湾剞劂尚少，印书颇难。而前人著作，又未敢轻率付梓，藏之家中，以俟后人；子孙而贤，则知宝贵，传之艺苑，否则徒供蠹食，甚者付之一炬。以吾所见，固不系其家之贫富也。吾乡陈星舟先生震曜，寄籍嘉义。嘉庆十五年，以优行贡太学，官至宁羌州州同。著书数种，有诗一卷。余撰「通史」，曾就其家借读，录文三篇，载于列传。及今欲写其诗，而书已佚。然后知著书非难，而能传之为难。故余不得不竭力搜求，以保遗芳于未坠也。

　　我台三百年间以书画名者，若王之敬、张钰、马琬，林朝英，其画或传或否，唯吴希周之「百蝶图」现藏艋津洪雍平处。希周名鸿业，淡水艋舺人，工丹青，精篆刻，余既采其自序载于「通史」列传，而题词者多一时名士，或吾乡耆宿，今录其诗以传艺苑。

　　黄虚谷本渊云：『蠹脱人惊幻，丹青幻益嘉。成群翻绿草，逐队醉红花。带雨香须媆，迎风粉翅斜。一畦蔬叶化，四季彩衣夸。逸兴来韩客，诗情忆谢家。双双分燕尾，恰好试春纱』。

　　郑祉亭用锡云：『画出翻翻变幻奇，风流体态各相宜。三千宫粉凝香处，五百韶光斗艳时。折蕊全凭柔脚力，■〈马太〉花不仗小腰肢。东皇得藉长为主，免待幽芳过晚篱』。

　　郑藻亭用鉴云：『滕王图搨旧知名，道子挥毫倍有情。缃帙风翻双翅健，草堂衣拂六铢轻。分来蔬叶都疑梦，幻出金泥欲化生。不解凡胎经几脱，笔花香霭墨池清』。

　　黄雨生骧云云：『十里香风色界天，凌波神女步虚仙。三生梦醒罗浮月，六代魂销绮陌烟。何处笙歌惊按拍，谁家院落认秋千？把君图画低徊看，上苑探花忆昔年』。

　　李梅生清芬云：『蹁跹下上斗飞翎，妙手传来栩栩形。百态轻盈分菜叶，双眉艳逸集花汀。玉奴腰下裙湔绿，绣幕帘前草映青。记取滕王遗粉本，江南春色不雕零』。

　　陈梅伯鼎元云：『莫言情态太轻狂，曾逐庄生梦一场。剩粉残香都幻化，多情空自笑王』。『舞衫歌扇寄相思，百折仙裙委蜕奇。领取汝神摹汝貌，韩家魂魄谢家诗』。

　　黄春谷清云：『画里香魂梦里身，六朝金粉悟前因。披图恰好留真相，知是探花第一人』。

　　巫鞠坡宜福云：『滕王图画谢家诗，一种风流一段痴。不是钟情偏爱蝶，羡他占尽好花枝』。

　　黄御风炳发云：『久欲携宾宴醉乡，今朝何幸遇滕王。祗将妙笔传金粉，俨到南园绿草场』。

　　刘肖葊功杰云：『缕就金丝簇额边，裁成玉版挂腰前。当年杂入庄周梦，栩栩蘧蘧正杳然』。

　　范挹韩云：『南园晒粉午睛时，画出风流一段痴。底事落花春寂寂，「祝英台近」谱新诗』。

　　吴甫三云：『百花香里认前身，浅绛深青最可人。寄语元婴休独擅，吾家道子惯传神』。

　　南安吕粹侯明经宗健，博学工诗，著作甚富；惜稿多失传，唯哀王孙一首脍炙人口，其诗则咏郑氏盛衰事也。残山剩水，王业销沉，细柳新蒲，江头痛哭；我辈身居其地，能不更洒一掬之泪乎！诗曰：

　　『井江市上车纷纷，井江江上日欲昏。此间将相王侯第，行人听我哀王孙。朱家王气日萧条，米脂阿闯太憨骄。乌骓毡笠射承天，大内煤山火已烧。世祖南下黄金台，手挽天河净垢埃。司马家儿江左走，晋安特为隆武开。卧榻岂客人鼾睡，况乃已登大宝位。史公往矣四镇亡，几时拭却英雄泪。天心眷明犹未已，正统六十交郑氏。尔时遍地尽童谣，唱出草鸡而长耳。请缨终童廿一龄，雄心欲作中流砥。天子召觐拜明光，咫尺天颜大欢喜。恨朕无女可配卿，克用沙陀赐姓李。臣闻此语心骨酸，臣感此恩镌脾肝。臣心誓与国存亡，臣身往镇仙霞关。生憎太师粮不发，致使六军心胆寒。我武维扬赫斯怒，江南难唱公无渡。铤而走险择何能，且将金厦据两岛。涕泣六师闽广间，旗上罪臣大招讨。将军三尺六陈爷，纠桓直与施琅伍。更传一将躃甘辉，曾向敌国诛老虎。手提人头即虎头，秤来共斤三十五。此时兵势大纵横，舳舻衔尾窥崇明。瓜步风摇旌旆影，金焦水震鼓鼙声。先据南京次北京，藩主指日望中兴。天生对头梁化凤，掘城驱兵何倥偬。本来藩主号知兵，此日直作华胥梦。苦言不听甘将军，枉折将倾大厦栋。北来诸军飞渡江，聚而歼之齐一恸。弃甲于思辙已覆，制府独能斩总督。已亡八府县六三，大军何处扶日毂。昭烈势穷借荆州，荷兰何必非邦族。荷兰立国东又东，玉山一片与天通。将军蓦从天上下，需须赭面走如风。鹿皮尽属汉家装，砖子城头日正红。永华先生细料理，为辟草莱诛荆杞。北至三貂南琅■〈王乔〉，其间沃野几千里。虬髯暂作扶余王，烈士壮心犹未已。忽然五丈落大星，作作光芒马枥惊。鲲身港外怒潮来，共说金冠人骑鲸。归东即逝前定数，军国长交世子经。世子承家仅守府，赖有国轩神与武。誓将义愤雪先王，摇唇鼓动三藩主。精忠既降吴尚诛，难拾明家一块土。可怜人事日催迁，从此天心难问焉。仅知王少好欺负，不悟艰难责立贤。说到克■〈臧上土下〉横死处，杜鹃啼破夕阳烟。天朝窥衅诏讨逆，靖海须髯已如戟。蓝家招得好先锋，不待姚公为画策。娘妈宫前杀气横，刁斗无声江水碧。此时之势立不两，义士谈兵指其掌。祗为区区发数茎，五百从田本倔强。师昭不死牛头山，耿恭拜出甘泉涌。又兼西北一声雷，六月飓风静不响。舟师直追鹿耳门，平时潮头六尺涨。君臣相顾泪涟洏，生死由人知不知。衔璧惟师安乐公，洛阳青盖归无期。车声辚辚渡唐去，载将离恨过江湄。冀北天寒八月雪，凄凉长倚汉军旗。朝回丹凤门前立，又望扶桑日出时。从此朱家王气尽，了却输嬴一局棋。呜呼！东瀛水，万马奔；五妃墓，日黄昏。行人莫说当年事，只恐痴儿也断魂。庾信哀江南，侬今哀王孙。王孙！王孙！侬有歌，子欲闻？诸葛扶炎汉，蜀中之井不重熏；安石出东山，典午不能长为君。兴亡事，何足论；且蜡阮孚屐几两，且斟文举酒几尊。一眼觑破古今天，世上龙争虎斗于我如浮云』。

　　福山林松字鹿木，嘉庆间曾游台湾。余于「射鹰楼诗话」偶见其诗，亟录于此，以志爪痕。

　　答客问台湾之游云：『前古人稀到，重洋我独经。顿忘几潮汐，所见一空青。海外有余地，天东无尽星。直疑是员峤，何处访仙灵』？

　　其二：『燠多寒少处，天气觉长晴。瓜自杪冬熟，日从中夜生。烟深乌鬼井，潮逼赤嵌城。谁见携吟杖，珊瑚篱外行』。

　　晋江陈友松孝廉淑均，道光间来游淡水。嗣受兰人士之聘，主讲仰山书院，乃与诸生杨德昭、李祺生、林逢春、蔡长青等编纂「噶玛兰厅志」，则今刊行之本也。志称兰厅八景：曰龟山朝日、嶐岭夕烟、西峰爽气、北关海潮、石港春帆、沙喃秋水、苏澳蜃市、汤围温泉，友松各繁一诗。为载两首，以概其余。

　　龟山朝日云：『昂然势矗海门东，十丈朝暾射背红。员峤戴星高出地，咸池浴水突浮空。山冲泖鼻开灵穴，屿转鸡心驾晓篷。自是醮波常五色，对看嶐岭亦瞳昽』。

　　北关海潮云：『海转台阳背面宽，天开岩户扼全兰。百三弓势射潮准，十里军声坚垒看。云外树欹危堞小，山腰风吼怒涛寒。凭夸水尽朝东去，且拥南关兀坐安』。

　　台湾无鹤，近时人家饲者，多自中土购来。余读皖桐刘伯琛来鹤诗，其自序曰：『己丑荔夏，丁霁堂同马权篆澎湖别驾，余相偕东渡，谬司记室。其安砚处湫溢沮洳，绝无花木竹石之趣，且岁多咸雨、狂颷，居恒郁郁不乐。仲冬十八日，有白鹤自下于庭，饲之驯甚。岑寂中得此佳侣，无殊空谷足音；良朋远至，欣快奚如！爰赋七言，用以志喜』。

　　『缟衣元袂下青田，岁暮何来落海堧。饮啄耻争鸡骛食，栖迟好待凤鸾骞。腰缠万贯知无分，口吐双珠或有缘。尘世沧桑容易换，与卿相对话尧年』。

　　林先生不知何许人，事载「通史」，则磺溪三高士之一也。先生衣冠古朴，谈吐风雅，好吟咏，稿多不存。唯「彰化县志」载其一首云：『第一峰头第一家，鹑衣百结视如花。闲时嚼雪消烟火，醉后餐霞补岁华。欲得王侯为怎么，奚须富贵作波查。看来名利终何益，笑起蛟龙背上跨』。其余尚多佳句，惜不传。

　　同安洪士晖寓彰化二林堡，亦三高士之一。家贫嗜学，曾持所著「集古诗」四卷，乞邑令杨桂森作序，并题其小照曰：『二林佳胜属诗人，白发书生像逼真。早识文章根性柢，能将老健敌清新。浮云不肯污穷骨，明月偏教现后身。苦海溷羁差似我，孝忠何以劝斯民』。盖许其能诗而悲其遇也。士晖集古诗及自着若干卷，藏于家，今佚。

　　埔里社开设之议，言之屡矣。道光间复有此说，廷议不许。时龙溪石岱洲孝廉游台，闻其事，有议开水沙连番界杂作六首。

　　诗曰：『台湾虽异域，唇齿却相依。沿海六七省，全赖作藩篱。台安内地乐，台动天下疑。未雨不绸缪，终必悔噬脐。谁云海外岛，不可令民滋。有人此有土，气运不可羁。时哉弗可失，愿君聊慎思。民弱盗将据，盗起番亦悲。荷兰与日本，眈眈共朵颐。王化大无外，何患此繁蚩』。

　　其二：『彰化东南境，二十四番藔。宽旷兼沃衍，气势亦雄骁。兹土百年后，作邑不须龟。近以险阻弃，绝人长蓬蒿。利在曷可绝，番黎苦相招。不为民之宅，将为贼之巢。遐荒莫过问，啸聚藏鸱枭。何如听民辟，戒备一方遥。行古屯田法，令彼伏莽消』。

　　其三：『沙连内山里，形胜类户门。其中开平旷，可容数十村。关键南北卡，奸宄往来频。昔以逋逃薮，议弃为荆榛。此处田土饶，山木利斧斤。何如设屯戍，守备为游巡。左拊半线臂，右塞鹿港漘。既清逸贼巢，亦靖野番氛。邑治得屏障，相需若齿唇』。

　　其四：『内山有生番，可以暂而熟。王化弃不收，犷悍若野鹿。穿菁截人首，饰金夸其族。自昔以为常，近者乃更酷。斯民则何辜，晨樵夕弗复。不庭宜有征，振威宁百谷。土辟听民趋，番驯赋亦足。无因竟退避，划疆俾肆毒。可怜近为戕，将祸及床褥』。

　　其五：『弃此千里地，唐山一省同。万雾倚天际，清浊与海通。广野浑无垠，民番各喁喁。不设官兵守，其患将无穷。南划虎尾溪，北踞大鸡笼。卒足四百名，分汛扼要冲。台北庶不虚，全郡势自雄。晏海最上策，犹豫误乃公』。

　　其六：『埔里彰化东，从古无人至。维嘉庆未年，人民辟渐炽。川原灵秀开，郁勃不可闭。式廓惟日增，蹙缩实非计。当听民开筑，疆理以时议。舆论如可采，愿君少留意』。

　　按岱洲名福祚，嘉庆五年以优贡捷北闱，数上公交车不第。及亲没，绝意功名，建洌水山庄于玉屏山麓。后游台湾，主文石书院。着「湖心亭新裁」、「稻香村杂着」、「习静轩词钞」、「洌水山庄文集」等。道光二十八年卒于台湾。门人晋江林鹗程太史汇其残稿刊之，名「检箧拾遗」。此诗六首，与蓝鹿洲上黄玉圃巡使及台湾近咏相同，唯改数字；岱洲通人，何以抄袭前人之作也？

　　章申友明经甫，台邑人，居府治，设教里中，着「半崧集」八卷，后附骈散文十数篇，嘉庆二十一年门人刻之。今已经版，为录数章。

　　望木冈云：『台郡东北阙，距关卅三里。有山号木冈，盘在乱云里。山头薄云端，山脚围云底。云归山面真，势直摩空起。我从高处望，望中叹观止。眼界放大千，一切皆俯视。罗列凡几山，山山是孙子。允矣少祖山，天生非偶尔。读书要信书，得之于郡纪。见说混沌初，乾坤凿渣滓。为我问化工，此山何时始？山灵浑无语，终古海天峙』。

　　西屿灯云：『黑夜东洋里，红灯西屿头。摇风围塔影，照水共波流。一岛浮光现，千帆认影收。安澜纪功德，长荷使君庥』。

　　梦蝶园云：『蝶梦芳心处士知，春风归去几多时？游人记得当年事，半月楼前一酒旗』。

　　按木冈挺秀，为台湾县八景之一，「府志」以为群山少祖。

　　淡水郑祉亭仪部着「北郭园集」，中多试帖制艺，而诗未佳。祉亭名用锡，字在中，竹堑人，道光三年进士，官礼部铸印局员外郎。为选一首。鸡笼纪游云：『已偿婚嫁更何求，胜阜差当五岳游。贴水雌雄寻鲎屿，隔江大小认狮球。茫茫波浪天边涌，一一帆樯眼底收。别有孤峰峙空际，遥将砥柱溯中流』。

　　藻亭名用鉴，字明卿，祉亭从弟也。道光五年拔贡，设教乡中，着「静远堂诗钞」二卷，未刊。

　　生涯云：『诗书满架作生涯，坊巷萧条有几家。料得寒梅应惆怅，满城开作寂寥花』。

　　溪山晚渡云：『青山无数夕阳多，溪上行人发棹歌。翻亿旧游江畔路，几回清梦落鸥波』。

　　吾庐云：『水阁春阴重，池花夕气初。少焉新月上，媚以淡烟疏。苔色缘阶静，竹风吹洒如。安心尘影外，生趣满吾庐』。

　　黄敬字景寅，淡水人，敦内行，设教关渡，及门多秀士，后贡明经。曩余撰「通史」，至北访求。其孙金印造门请见，携示所著「易经义类存编」。余读其书，为作列传。又有「观潮斋诗稿」一卷，多咏菊；唯杂笼竹枝词一首，琅然可诵。诗曰：『万顷波涛一叶舟，无牵无绊祗随流。须臾满载鲈鱼返，贩伙争沽闹渡头』。

　　同时有曹敬者，亦淡水人，贡明经，以经学教士；世称二敬。余于「瀛洲校士录」见其螺杯一首，虽属院课，亦可珍也。『螺纹旋转水萦洄，取入坳堂似覆杯。犀角同明陈斝爵，翠钿为饰配尊垒。斛中量出添新黛，掌上擎来酌旧酷。珠蚌玉珧罗海错，紫霞可许醉蓬莱』？

　　古奇峰在新竹南门外，距市不远，老木寒泉，足资吟眺。余曾往游，见庙壁有诗，字迹模糊。仅存断句云：『天外波涛何限阔，眼中城郭自然图。评诗有料山奚管，待客无僧酒作徒』。闻为刘希向上舍藜光之作。希向在道光间为竹堑七子之一，与郑祉亭父子游。性好山水，着有诗草，没后失传，幸留断句，以谂其人；不然，人生碌碌，早与草木同腐矣，悲哉！

　　黄淡川参将清泰，凤山人，后居淡水，以书生习武，颇好吟咏。「彰化县志」曾载其诗。

　　大甲溪云：『赴海水性急，截流山势横。忽然穿峡出，终古作雷声。翻石沙俱下，危船鬼欲争。谁能任巨济，用此愧平生』。

　　乌水溪云：『闻道此溪水，源头高且清。末流趋污下，本体失澄明。淘汰人功尽，冲融天质呈。沧浪歌记取，勿易濯吾缨』。

　　九日登八卦山云：『海色天容一镜描，仙风拂拂袂飘飘。千秋醉把龙山酒，七字吟成鹿港潮。地势长蛇宜据险，民情哀雁怕闻谣。太平须悟边防重，半壁东南翼圣朝』。

　　淡川又有观岸里社番踏歌云：『耳不垂肩不威仪，直竹横木与撑支。齿不缺角不丰姿，轻锤细凿为琢治。番人奇嗜诸类此，黔者为妍晢者媸。榛榛而游狉狉处，半耕半猎贪娱嬉。冬月兽肥新酿熟，合社饮酒社鬼祠。酒半角技吾百戏，琴用口弹箫鼻吹。雄者作健试身手，雌者流媚夸腰肢。距跃曲踊皆三百，鸡冠断落鸦鬓欹。舞罢连臂更踏歌，歌声诡异杂欢悲。乍闻春林弄莺燕，忽然秋冢呜狐狸。酒釭不空歌不歇，落月已挂西南枝。我抚此景转叹息，此辈蠢愚忠义知。昔曾随我砍贼阵，惯打死仗心不移。朝廷设屯有至计，莫听奸民鱼肉之』。按岸里社在葫芦墩附近，归化较早。

　　淡川之子骧云，字雨生，道光九年进士，官工部员外郎，有彰化八景诗，为选二首。

　　定寨望洋云：『此地当年旧战场，我来拾簇吊斜阳。城边饮马红毛井，港外飞潮黑水洋。一自云屯盘铁瓮，遥连天堑固金汤。书生文弱关兵计，贤尹经纶说姓杨』。

　　碧山曙色云：『碧山碧色重复重，九十九尖峰间峰。天鸡唤醒金乌鸟，玉女擎出青芙蓉。混沌初开早世界，盘古四顾无人迹。我来扶杖入烟翠，口嚼飞霞如酒浓』。

　　按定寨在八卦山上，碧山岩在县治东南三十里。

　　施明经钰字霄上，晋江人，寄籍淡水，道光间岁贡生，着「石房樵唱」、「台湾别纪」四卷，久已失佚，余曾于故书中得之，有咏月下香一联云：『楼台水浸春无迹，枕簟风生梦有香』；细腻妥帖，可称名手。集中有癸卯元旦试笔云：

　　『谁知三载过除夜，只在孤村寄此身。暂驻又逢今岁首，再来仍作未归人。笔床书策安如旧，琖酒瓶花爱厥新。何日行旌趋凤阙，绣衣先惹御街春』？

　　辛丑再过除夜五首云：

　　『一年将尽夜如何，又向声声爆竹过。惟有离愁消不得，今年更比去年多』。

　　『乍睹回缄意已知，未开先稔促归期。生身合受风霜命，家信奚须说久羁』！

　　『案列黄橙佛手柑，花开绿萼水仙含。村斋度岁无长物，书味也从澹处参』。

　　『子丑交时岁即除，添筹惜已近衰余。春风肯与西归便，十一更舟过故居』。

　　『挂壁残灯照影迷，替人垂泪烛心低。挥毫未扫胸中块，客感分明判晓鸡』。

　　以诗观之，霄上似为乡塾教师，砚田作岁，故寄籍淡水也。

　　霄上有「石房樵唱画册」题辞云：『岩石嵌空，松风谡飒。时有一樵，歌与之答。泠然松音，悠然樵吟。白云生岫，鸣鹤在阴』。

　　送春曲云：『望春春不来，留春春不住。林外桃花飞，片片逐江渡』。

　　清水岩云：『朝行清水岩，暮宿清水寺。水深一尘无，幽人抱琴至。坐对可盟心，讵比贪泉类。战垒几沧桑，林峦何深翠！山僧自灌园，四时花木备。爨火树冲烟，惊起栖莺避』。

　　台湾素产槟榔，干直而耸，高可二三、丈，叶大如凤尾，随风摇曳。秋初子熟，采而剖之，和以蛎灰、裹以篓叶，男女耽嚼，昕夕不绝。订婚享客，以此为礼；谓食之可辟瘴也。「南史」载刘穆之以金盘盛槟榔宴客，则六朝时已有此物。而台人谓槟榔一包曰一口，「北户录」载梁陆倕、谢安成王赐槟榔一千口，是亦有所本矣。余阅施霄上集中有咏槟榔子排律一首，可谓本地风光，为录于此。『博物曾看选赋详，仁频着号即槟榔。平林干耸千竿直，近宅花迎十亩香。绿绕群呼青子熟（台人呼为青子），红残偏许白丁尝。村墟趁市皆充案，闺阁咸珍半贮藏。淡可疗饥医苦口，津能分润滴枯肠。非关饱腹有茶癖，未必頳颜是酒乡。尽日交游持以赠，不时咀嚼味尤长。瀛壖自昔称多瘴，佳实功宜补药方』。  
　 

卷四

　　澎湖为海中群岛，地瘠民贫，故其人习俭耐劳，颇有唐魏遗风。余读陈刺史廷宪澎湖杂诗，亦可以知其概。廷宪不知何许人，嘉庆八年任澎湖通判，厅志称其能诗，为录于下：

　　『为避尘埃到海滨，海中依旧有黄尘。风波满眼纔登岸，又打惊沙乱打人』。

　　『阴云忽起飓风生，雪岭银峰顷刻成。不独船中人胆落，山头闲看心也惊』。

　　『偃草吹花臭味同，从来未识鲤鱼风。垆烟忽变熏莸气，疑是龙涎落鼎中』。

　　『润下因何自上来，空中真有撒盐才。庖人若解为霖味，清水调羹只用梅』（澎岛四面环海，无高山障蔽，每至八、九月，飓风鼓浪，海水喷沫，漫空泼野，俗称盐雨）。

　　『晓起惟闻雀斗争，夜来还有白鸠鸣。寻常凡鸟都如凤，到老何曾听一声』。

　　『重译难通异地宾，舆台陪隶是比邻。不逢徐福求仙至，那有乘桴访戴人』。

　　『岛屿平铺几点沙，人从鳌背立生涯。烟波万顷天连水，得见青山纔是家』（澎无高山，秋来风起，衰草黄落，四山皆赤，绝少苍翠）。

　　『终古无人见郁葱，不材榕树亦惊风（环岛不产树木，惟人家栽植榕柳，风威摧折，不甚高大）。只除铁网中间觅，倒有珊瑚七尺红』（外堑海中有珊瑚树，红毛曾百计探取，鲸鱼守之不得下）。

　　『莎草蘼芜见亦难，休论春菊与秋兰。前身折尽看花福，应是河阳旧宰官』（岛中无园林花卉可供游玩）。

　　『天生甘薯海中餐，细切银丝日炙干。但祝千箱居积满，不劳引领望台湾』（澎无稻粱，居人以薯干供食，名曰薯米）。

　　『待雨凭天插地瓜，不知秧稻可开花。若非戍米源源济，万灶几无粒食家』。

　　『浪激沙团万窍穿，犬牙相错胜花砖。从兹版筑成无用，百堵皆兴不费钱』（海底乱石磊砢松脆，俗名老古。拾运到家，俟盐气尽即成坚实，用以筑墙，比屋皆然）。

　　『及肩墙已费经营，百堵雄关岂易成。直把澎湖当蓬岛，神仙居处本无城』（文武驻县营署俱不设城）。

　　『裙布终身即富饶，翻嫌罗绮太轻飘。桑麻机杼浑多事，自有鲛人会织稍』（澎俗古朴，男女衣服悉用布素。不产桑麻，女人无纺织之事，居常喜着青布衣裙，间有近市者亦服绫缎。然习俗勤俭，真有唐魏遗风，胜台之华丽远矣）。

　　『近水生涯海当田，吐余螺壳尚论钱。烧成不独涂墙好，还与舟人补漏船』（海产珠螺如指大，拾取盈筐，以针挑肉，食之味甘。其壳杂蛎房烧灰，利赖无穷）。

　　『一束生刍未肯烧，只缘黄犊腹犹枵。更从牛后传薪火，曝向斜阳胜采樵』（澎无薪木，民以牛粪晒干供炊爨，名牛柴）。

　　『海阔常多拔木风，工师亦作小房栊。自家门户低头惯，行到高堂尚曲躬』（民居多矮屋，无广堂广厦）。

　　『拾遗专赖海扬波，捕水耕山得几何。但祝丰年生意好，不争澳口破船多』（滨海居民，遇海舶失事，争拾版片，捞取货物，常获厚利）。

　　『钲鼓喧哗闹九衢，一条草簟当氍毺。舳舻亦到江南地，曾听钧天广乐无』（声曲皆泉腔）？

　　『鸡林尚识香山句，沧海宁无子建才。岂是天公留混沌，不教人带锦囊来』（澎士吟咏，未解音律）。

　　南海徐星溪都督庆超，乾隆甲寅举于乡。雅好金石，家藏端溪紫砚一方，长尺有一寸，上广一尺，下八寸，砚史所谓风字样者，宋制也，有眼十，棋布砚池，皆正圆，名曰民岩。星溪自铭云：『天只人只，十目所视。完璞自珍，薄冰是履。祖泽在田，臣心如水。清斯濯缨，永佩此旨』。末署「春波」二字。道光间，星溪以用兵台湾有功，因绘春波洗砚图，遍征名流题咏，成手卷二。余友闽县施君景琛得其一，复以重价购此砚，因将题咏汇抄寄余。他日有修台湾金石志者，可作一段佳话也。梁章巨诗云：

　　『楼船横海纪殊勋，缓带轻裘又见君。一片绿波朝涤砚，满堂红烛夜论文。传来去病真无敌，写入丹青更不群。燕颔虎头奇相在，凌烟褒鄂漫风云』。

　　『枌社曾闻细柳开，弓刀千骑肃春雷。雅歌自有投壶兴，胜算非徒聚米才。鲸浪早从闽海靖，豹幢重指越山来。右军书法传曹霸，手写兰亭日几回』。

　　此外如许乃普、祈鸾藻、苏廷玉、陈寿祺题者凡十五人，以诗多不载。

　　台人品茶与中土异，而与漳、泉、潮三府相同，所谓功夫茶者也。顾茗必武夷，壶必孟臣，杯必若深，三者弗备，不足自豪，且不足供客。余曾作茗谈一篇，载于「台湾漫录」；以余素嗜茶，又能判其风味也。近阅「阳羡名陶录」，载周静澜观察之诗，亦言台人品茶之精。其诗曰：『寒榕垂荫日初晴，自舄供春蟹眼生。疑是闭门风雨候，竹梢露重瓦沟鸣』。自注：『台湾郡人茗皆自煮，必先以手嗅其香，最重供春小壶。供春者，吴颐山婢名，善制宜兴茶壶者也；或作龚春，误。一具用之数十年，则值金一笏』。按观察名漪，道光初以翰林任台湾道，着「台阳百咏」，余遍求之弗得。他日苟获其诗，当刊诸「丛书」，以补文献之缺。

　　侯官林文忠公则徐，勋业文章，震曜寰宇。着「云左山房诗抄」八卷，有题孙平叔宫保尔准「平台纪事诗册」一首。先是道光六年夏四月，彰化闽、粤械斗，蔓延数十村庄，大甲以北亦起应。山贼黄斗乃煽导土番，四出杀掠，所在骚动。尔准至台查办，遣兵平之，事载「台湾通史」。诗曰：

　　『重瀛东去洋婆娑，卅六岛外毗舍那。郑朱歼夷郡县置，七日神速挥天戈。跳梁林、蔡亦授首，鲸鲵血溅沧溟波。鲲身不响鹿耳帖，比户乡义嘉诸罗。噶玛兰开鸡笼拓，岛夷阡陌皆升科。上腴沃野岁三稔，陆处真作安药窝。胡为哄争起蛮触，始祸只坐游民多。泉、漳、粤庄区以类，如古鄩灌仇戈过。一朝睚■〈目比〉辄推刃，但计修怨忘其它。或乘风鹤播簧鼓，瓯臾莫止流言讹。潜结番黎出獾穴，被发舞踏惊天魔。深林密菁虏人入，强弓毒矢藏山阿。赤嵌城头急烽火，金厦羽檄纷飞梭。棘门灞上儿戏耳，威约渐积徒嬐婀。横海楼船属连帅，乃假神手持斧柯。谓彼蚩蚩各秦、越，吾惟一视无偏颇。天心厌乱神助顺，愿速集事无蹉跎。十更迢迢一针渡，风樯不动安白螺（节使渡海，历供右旋定风白螺）。曼胡短衣属櫜鞬，刀头浙罢盾鼻磨。乘风破浪达彼岸，首问疾苦苏疲痾。大宣德威谕黔首，众皆感涕倾滂沱。扫除妖孽落黄斗，遂殄番割祛么么。渠魁就擒胁者抚，匪以雄阵矜鹳鹅。功成更划善后策，要与休养除烦苛。朝廷策勋贲祥赉，彯缨翠羽冠峨峨。秩跻疑丞媲周、召，拜恩行复鸣朝珂。从今东郡息桴鼓，长祝乐岁民康和。台草无风番檨熟，恬瀛如镜驯蛟鼍。不须图编更续筹海议，但听武洛来献番夷歌』。

　　道光十二年，澎湖大凶，周芸皋观察自厦来赈。时蔡香祖先生尚少，作〔请〕急赈歌上之，一见倾心，赋诗以答。翌年督学台阳，遂膺首选。香祖名廷兰，双头乡人，后以进士官至江西知府，事载「通史」列传。今录其〔请〕急赈歌于后：

　　『昔读宝俭箴，贵粟贱金帛。昔闻袁道宗，蠲赈上六策。又闻林希元，荒政丛言摘。三便与三权，六急从所择。自古以为然，周恤救艰厄。况兹斥卤区，民贫土更瘠。年来遭旱灾，满地变焦赤。又被咸雨伤，狂颷起沙碛。海枯梁无鱼，山穷野无麦。老稚尽尫羸，半登饿鬼籍。丁男散流离，死徙无踪迹。所赖别驾仁，捐廉先施借。向来失预防，社谷祗虚额。乾隆十六年，官捐二百石。移归台邑仓，陈腐实可惜。何不拨数千，存贮常平积。平粜假便宜，采运收补益。兹法如堪行，从长一筹划』。

　　其二：『炊烟卓午飞，乞火闻邻妇。涕泪谓余言，恨死乃独后。居有屋数椽，种无田半亩。夫婿去年秋，东渡餬其口。高堂留衰翁，穷饿苦相守。夫亡讣忽传，翁老愁难受。一夕归黄泉，半文索乌有。嫁女来丧夫，鬻儿来塟舅。家口余零丁。幼儿尚襁负。吞声抚遗孤，饮泣谋升斗。朝朝掇海菜，采采不盈手。菜少煮加汤，菜熟儿呼母。儿饱母忍饥，母死儿不久。尔惨竟至斯，谁为任其咎。可怜一方民，如此十八九。恩赈曾几多，可能活命否』！

　　其三：『救荒如救溺，急须援以手。试问登山无，莫讶从井有。譬如遇涉凶，灭顶濡其首。万灶冷无烟，环村空覆臼。二鬴不供餐，三星常在罶。移粜开武仓，官惠亦云厚。定价三百钱，准籴米一斗。转眼给已空，枵腹那能久？求死缓须臾，望救争先后。明日天开晴，星缆到浦口。绝处忽逢生，欢声呼父母。睹此应伤心，加恩谁掣肘。翻作哀鸿吟，从旁商可否。乞为汉韩韶，休笑晋冯妇』。

　　其四：『救荒如救焚，祸比燃眉蹙。杯水投车薪，燎原势难扑。叹息此时情，鸟焚巢已覆。告急书交驰，请帑派施谷。连月风怒号，滔天浪不伏。劳公百战身，悬民千里目。愁无山鞠藭，疾赖河鱼腹。藜藿杂秕糠，终餐不一掬。哀肠日九回，何处求半菽。见公如得父，幸免填沟渎。去时编户口，稽查费往复。积困苏难迟，倒悬解宜速。我亦翳桑人，不食黔敖粥。曼倩饥何妨，长歌以当哭。安得劝发棠，加赈一万斛。匡济大臣心，补助生民福。会看达九重，褒嘉锡命服』。

　　蔡香祖为澎湖杰出之士，其诗失传，久访未得。曩年陈瑾堂以余撰「诗乘」，乃录百十五首邮示，而〔请〕急赈歌不载，则其所遗多矣。余阅「澎湖厅志」，载「惕园遗诗」四卷、「遗文」一卷、「骈文」一卷，为蔡廷兰撰。廷兰问业周芸皋先生之门，渊源甚正。于文工骈体，于诗尤工古体，才力雄健，卓然自成家数，海外诗人殆未有能胜之者。没后遗集不传。林卓人孝廉于其家购得诗文两束，厘定诗集为四卷。又云，「海南杂着一两卷亦廷兰撰。廷兰乡试罢归，遭风至越南思义府，由陆旋闽，此书其旅中所作也。上卷分三篇，曰沧溟纪险、曰炎荒纪程、曰越南纪略，久已刻行，周芸皋为之序，「瀛寰志略」尝称引之。下卷皆途次倡酬之诗，尚未刻，诗亦无由见也。按「澎湖厅志」虽载有「惕园遗诗」四卷，余尚未见，他日当再访之。

　　周芸皋观察凯字仲礼，江西富阳人，嘉庆十六年进士。道光十三年，以与泉永道调署台湾兵备道。是役有抚恤六首答蔡生云：

　　『渺兹澎湖岛，汪洋当巨浸。哀哉澎湖民，颠连遭岁祲。山势若浮鸥，泛泛无庇荫。其土多斥卤，其宅少荫■〈广外深内〉。讨海以为食，刮井以为饮。薯芋与杂粮，全凭雨漉渗。贾舶一不通，居民口为噤。去秋八九月，台飓无乃甚。鼓浪成咸雨，飞洒等毒鸩。草根亦枯烂，牛羊先病■〈舌今〉。风伯日怒号，波涛若击揕。欲渔不敢出，欲籴无由赁。东邻与西舍，死殇相哭临。纵有贤司牧，力薄难为任。驰书飞告急，呼天空哑喑。吁嗟渤海中，胡能同席衽』。

　　其二：『赖有贤司牧，劝民相赈贷。亟发义仓钱，户口资零碎。碾米借营仓，平粜付阛阓。劳劳相慰藉，教民且忍耐。些许奚足恃，家家食海菜。海菜亦可食，须煮薯与米。苟无薯与米，食之病且癠。肢体日浮肿，耳目日昏眯。渐与鬼为邻，捄死恐莫递。况自秋徂春，瓶罂罄如洗。卖儿无人收，卖女空泣涕。朝朝望海天，伏地首九稽。海舟其速来，皇恩尚可徯』。

　　其三：『大府闻告急，飞章达天衢。檄令厦门道，就近携所需。帑金出厅库，薯丝购海隅。克朝渡溟渤，未敢缓须臾。东风偏作剧，漂泊月有余。幸不塟鱼腹，居然到澎湖。台阳镇道府，早檄大令徐（凤山知县徐必观）。沈（兴隆巡检沈长棻）、施（大武垄巡检施模）二巡检，先后临灾区。折桅与断舵，倾覆尤堪虞。分投稽户籍，冒险忘捐躯。援照昔年例，火速开仓储。监放选绅士，手不假隶胥。老弱戴皇仁，襁负来于于。余也心孔亟，思民口可糊。计尔丁多寡，计尔家有无；计尔饔飧后，计尔刈获初。务使沾实惠，普遍海之隅。恺泽实汪濊，臣工敢迂拘』。

　　其四：『蔡生澎湖秀，作歌以当哭。上言岁凶荒，下言民焭独。防患思社仓，加赈乞万斛。悲哉蔡生言，淋浪泪满幅。读书以致用，进生话款曲。澎湖蕞尔区，赋税无盈缩。地种、网、沪、缯，贡饷不及六（澎湖额征地种、网、沪等饷，岁银五百九十三两有奇）。生齿日以繁，大化久沐浴。岁供不加增，官输不如续。今以廿载粮，充尔万民福（此次抚恤用银九千两，抵澎湖十七八年之岁供）。赈恤有成规，但期免沟渎。极、次分贫穷，岂能恣所欲。止缘阻海风，来迟心愧恧。转瞬麦秋至，高粱望成熟。归告蚩蚩氓，安守无多渎』。

　　其五：『卓哀蒋刺史（蒋怿葊镛），判澎已十年。视民如孙曾，呼之即来前。心伤澎民苦，双睫涕泪涟。死者赙以槥，病者医以钱。廉俸无多入，心余力苦绵。尔民共见之，长官亦可怜。台阳各大吏，闻报心忧煎。筹款拨拯济，隔海日悬悬。使者自厦来，两地相周旋。薯丝十万石，计可尔命全。乃知社、义仓，良法本前贤。苟无义仓钱，旦夕胡能延？当日劝输将，吝者犹戋戋。今既解此意，乐岁共勉旃。行当白大府，设法谋所先。仓实议增贮，贡税议暂蠲。一以抒民力，一以扶民颠』。

　　其六：『天灾降有由，由民心所致。休咎征「洪范」，贞祥详「礼记」。降吉与降，其理明且易。疠疾及干戈，灾眚无二义。侧闻濒海民，见海舶失事：拯物不拯人，乘危抢夺肆。呼号瞑不援，转因以为利。上干天心和，降罚垂昭示。中岂无善良，罚遂及孥稚。从井或救人，嫂溺尚拯臂。尔民痛改悔，天心亦欣喜。如或再遇之，慎勿萌故智。救人在所急，量才酬高谊。苍苍有明威，可一不可二，斯言共记取，切莫视儿戏。既感覆帱恩，思享升平瑞』。

　　芸皋赈澎之时，着有「澎湖纪行」诗，余得写本一卷，存于「台湾丛书」。其内如澎湖杂咏、虎井沉城诸诗，皆可为澎史料。

　　「澎湖续编」：载『虎井屿东南海中有沉城，周可数十丈，砖石色红。每当秋水澄清，俯视波底，坚垣屹立，雉堞隐隐可数，但不知何时沉没尔』。周芸皋观察有诗咏之曰：『泗州没微桑，鄂州没洞庭。沧桑几变易，何况东海溟？虎井屿前有沉城，风狂浪涌无影形。秋水澄澈波渊停，渔人下视见星星，女墙雉堞高伶俜。约略红木城大小，殷红砖石苔藓青。不知何年落海底，中有败壁横窗棂。蔡生述之我则听，不敢乘舟视，恐惊蛟龙醒。作歌聊向虎山铭』。

　　按史：隋大业六年，遣虎贲中郎将陈棱自义安浮海击流求，至高华屿，又东行二日至■〈句黾〉鼊屿，又一日便至流求。夫琉求者，台湾也。高华屿则今之花屿，而■〈句黾〉鼊屿为奎璧屿，二者均在澎湖。虎井与将军澳为邻。将军澳者，虎贲驻师之地也。是此沉城，或隋之军垒，久而焰落，或远在前代。他日苟至其地，当求其物而考之，以明古迹。亦作史者之责也。

　　余读香祖诸诗，皆不及〔请〕急振歌之佳，盖〔请〕急振歌为救民之语，字字自肺腑出，而诸诗则多属应酬，故仅选两首，以其有系台湾文苑也。

　　题施见田同年诗册云：『才华烂熳本天真，一卷琳琅入眼新。论古澜翻三峡水，抽毫艳扫六朝人。江山历尽襟怀壮，风雨来时笔墨亲。此去金门看奏对，圣朝今日重词臣』。按见田名琼芳，台邑人，通经学，素谨饬。春官归后，不与外事，里党称之，惜余未见其诗。

　　寿黄春池广文云：『海外通经旧有名，颖川治谱擅家声。文章寿世千秋永，节烈匡时一郡倾。槐市昔曾留榘范，榆乡今已遂澄清。且看大展经纶手，未许闲居老此生』。按春池名化鲤，亦台邑人，曾官海澄教谕。父拔萃设引心文社，春池能继其业，后为书院，士林重之。

　　龟山在兰治之东六十里，疙立海滨，状如龟。前以险要，汛兵守之。柯易堂通守培元有龟山歌一首。

　　歌曰：『千年老龟化为石，遍体绿毛眼深碧。蹒跚欲上蓬莱山，道逢巨鳌话仙迹。天风惨憺迷寒云，水路苍茫震霹雳。缩颈潜伏波之心，奔浪汨没露其脊。不计岁月皱莓苔，竟饱烟霞卧沙碛。细草如麟群鹿游，巨藤穿胁老猿获。我家东鲁有龟山，宣圣琴操何戚戚。西望金沙有龟山，迩英说书叹啧啧。此龟避地兼避人，不为世人十朋锡。我行正值春风生，遥望空中新翠滴。曳尾泥中甘沉沦，昂头天外去咫尺。更闻中央澄清潭，中有金鲤化梭掷。吁嗟龟兮龟兮如有灵，力捍洪涛斩荆棘。买山有愿终乘桴，此间支床学闭息』。

　　培元，山东历城人，以举人知瓯宁县。道光十五年，任噶玛兰厅通判，曾辑「志略」十四卷，未刊。调任广东，途次遗失；余游北京，乃得其稿。

　　汤围云：『华清第二汤，赐浴世所艳。海外有温泉，波空浮潋滟』。

　　其二云：『嘉树荫泉上，泉中水若沸。曲折山溪间，翻览青草郁』。

　　草岭在宜兰之北，与三貂岭相接，为淡水入兰之道。易堂有过草岭诗云：『荒草没人作风浪，我御天风绝顶上。风吹飞瀑冲石过，雾漫山前殢云涨。老猿攀枝窥行人，怪鸟啼烟弄新吭。千年老树无能名，十丈悬崖陡相向。下瞰大海疑幽冥，仰视天光透微亮。安得化险为平夷，中外同歌王道荡』。

　　易堂又有生熟番歌两首，亟录于此，以作掌故。

　　生番歌云：『风藤缠挂儡傀山，山前山后阴且寒。怪石丛菁巨龟卧，横枝老干修蛇蟠。呦鹿结群觅仙草，捷猿率侣寻甘泉。蕉叶为庐竹为壁，松皮作瓦棕作椽。中有毛人聚赤族，群作鸟语攀云巅。黥面文身喜跳舞，唐人头颅汉人奸。或言嬴秦遣徐福，童男童女求神仙。神仙不见见荒岛，海岛已荒荒人烟。五百男女自配合，三万甲子相回环。不识不知如太古，以姒以续为葛天。何不招之隶户籍，女则学织男耕田。人生大欲先饮食，此辈喜见盛衣冠。熙朝版舆轶千古，梯山航海暨极边。此亦穷黎无告者，圣人仁政怀与安』。

　　熟番歌云：『人畏生番如猛虎，人欺熟番贱如狗。强者畏之弱者欺，无乃人心太不古。熟番归化勤躬耕，山田一甲唐人争。唐人争去饿且死，翻悔不如从前生。窃闻城中有父母，走向城中崩厥首。啁啾鸟语无人通，言不分明画以手。诉未终，官若聋，窃视堂上有怒容。堂上怒，呼杖具，杖毕垂头听官谕：「嗟尔番，汝何言，尔与唐人吾子孙，让耕让畔胡弗遵」？吁嗟乎！生番杀人汉人诱，熟番翻被唐人丑，为民父母者虑其后』。

　　柯椽，山东人，逸其字。道光间游台，寓兰城，有题小停云馆诗曰：『青云招不来，白云留不往。我欲赋停云，云停在何处』？按小停云馆在兰署之东，有屋三椽，通判柯培元名之。

　　刘家谋字芑川，福建侯官人。咸丰间举乡荐，善词赋，有「外丁卯桥居士初稿」行世。后任台湾府学教谕，着「海音诗」一卷，引注翔实，足资志乘。吾乡韦廷芳序而刊之，今渐失传，余为存于「台湾丛书」。兹录数首，以概其余。

　　『旧迹空余大井头，败篷断缆可曾留？沧桑变幻真弹指，徒步同登赤嵌搂（大井头在西定坊，昔年泊舟上渡处，今去海岸一里许。赤嵌城在安平镇，自郡至镇，舟行常患风涛，今则陆路可达矣；天险渐失，筹防者所宜知也）。

　　『故宫萧瑟土花斑，海外当年转徙艰。宝玦珊瑚无觅处，天人眉宇落民间』（宁靖王府在西定坊，今为天后宫。韦泽芬明经云：宁靖王像，十年前见诸重庆寺某老妇家，妇陈姓，其祖曾为郑氏将，故有此像。像戎装独立，仪容甚伟，上缀草书数行，笔墨飞舞，即当日绝命辞也。韩策庵孝廉之家有王手书杜诗一帧，而天后宫北极殿两匾皆王笔也）。

　　『魁斗山头吊五妃，郑娘芳冢是耶非？年年琅峤清明节，无数东来白雁飞』（五妃墓在仁和里魁斗山。郑女墓俗呼小姐墓，郑成功葬女处，在凤山琅峤山麓。每岁清明节，乌山内飞出白雁数百群，直至墓前，悲鸣不已，夜宿兰坡岭，明日仍向乌山飞去。一年一度，俗谓郑女魂所化，其然也欤）。

　　『一碗胡涂粥共尝，地瓜土豆且充肠。萍飘幸到神仙府，始识人间有稻粱』（澎地不生五谷，唯高粱、小米、地瓜、土豆而已；以海藻、鱼虾杂薯米为糜曰胡涂粥。草地人谓府城曰神仙府，盖承天府之讹也）。

　　诏安谢声鹤有送吴生往东宁之诗。吴生，不知何许人，似为有才未遇者。诗曰：『吴生手携一囊书，步行别我九鲤湖。嗟哉吴生何好游，扁舟欲上红毛楼。君不闻厦门七更到澎口，天风喷潮如雷吼；幽灵秘怪争呈奇，撑持银屋满江走。柁师到此亦改颜，阳侯弄舟如跳丸。侧柁欹帆入鹿耳，舟人始得庆平安。吴生胡为亦踏此，问之不答祗长叹。吴生吴生不须叹，世途何处不波澜』！

　　林树梅字瘦云，泉之金门人。道光间，随父宦澎。父廷福官水师游击，每巡洋，挈之行，港■〈氵义〉夷险、沙汕萦纡，辄手自记录。着「妙云山人诗文钞」数卷，而尤潜心文献，曾得卢牧洲尚书遗书数种，携归以刊。去时有志别诗四首云：

　　『澎山三十六，居处半渔寮。虎井风烟壮，龙宫暑气消。云生香鼎屿，雷沸吼门潮。环海如明镜，升平颂圣朝』。

　　『昔我初登岸，维舟外堑孤。厨娘炊犊粪，蜑女鬻螺珠。竟日风沙舞，他乡气候殊。虽贫犹可羡，海底有珊瑚』。

　　『蜃雾喜初收，承欢聘壮游。烽烟诸岛静，诗思一帆秋。苛政皆除尽，瓜期未许留。家乡斜照里，一点是浯州』。

　　『踪迹如蓬转，风波又一经。地原多鬼市，人喜逐鱼腥。古镜磨肝赡，奇书瀹性灵。归装何所有，囊橐贮空青』。

　　按空青产澎湖海滨，大如卵，中有清水可治眼疾。

　　林鹤山先生占梅，字雪村，淡水人，居竹堑，拥资甚厚。以贡生加道衔。戴潮春之役，倾家纾难，力保北台。及平，加布政使衔。手建潜园，尊酒论文，座客常满。着「潜园琴余草」七卷，徐树人中丞作序，没后未刊。余从李济臣借得，大都闲居游览之作。为选数十首，存之「台湾丛书」。

　　师蕴轩即事云：『羃地湘帘午梦成，罘■〈冖八思，上中下〉半掩静无声。茶烟绕榻人初睡，竹影当阶鹤独行。四壁琴书供博雅，一庭花木助诗情。世间难得惟清福，似此幽居胜百城』。

　　爽吟阁远眺云：『欲开眼界豁襟期，高阁登来眺望宜。远树如膏新雨后，好山无数夕阳时。苍茫暝色收晴霭，隐约烟痕报晚炊。长啸一声尘虑静，扶栏小立又成诗』。

　　宿观音山云：『秋色苍茫黯远岑，乱山匼匝白云深。雁传寒信月千里，鸦咽啼声霜半林。远浦帆樯烟隐隐，下方钟鼓夜沉沉。幽香闻道生空谷，欲谱狩兰一曲琴』。

　　偕戴山人宿栖云岩云：『泠然听罢戴逵琴，翘首寥空互啸吟。一榻松风秋瑟瑟，半帘竹月夜沉沉。丹崖境静清尘梦，碧涧泉幽证道心。相约明朝游眺去，安排笻屐上层岑』。

　　按轩、阁均在潜园，观音山在八里坌堡，栖云岩在兴直堡，皆淡北胜地。

　　林若村观察汝梅，鹤山之弟也。负经济才，好道书，遂习焚符拜斗之术。曾赴江西龙虎山，谒张真人。归语乡里曰：『五年之后，我台当遭天狗之厄，惟修德者可免。顾吾不及见，诸君勉之』。越乙未其言果验，而若村已于甲午逝世。天狗者，日人所号恶神也，其时军士所用烟草亦名天狗，奇矣！余游竹垣，竹人士示其自题书幅四首，亦足以见若村之洒脱矣。诗曰：

　　『插架牙签胜石渠，芸香百合辟蟫鱼。一瓻拟就先生借，补读生平未见书』。

　　『几竿修竹一池连，涤尽尘襟品欲仙。曲水流觞传癸丑，令人长亿永和年』。

　　『蒙蒙雨意酿芳堤，秋色排空半已迷。寻胜且携双不借，浇愁更有古偏提』。

　　『三白长教见蜡前，丰登太史已书年。今朝雪意千山霁，絮压峰尖上接天』。

　　潜园文酒之会，盛于一时，而林鹤山先生又主持风雅，出题征诗，裒然成集。惜其没后，稿多散佚。闻某年以花魂、花气、花颜，花影为题，作者四十余人，工力悉敌。唯秋雁臣司马之作尚有存者。

　　花魂云：『花容一霎黯然收，凭吊芳魂到九幽。无影无形春寂寞，是空是色怅夷犹。佩环月下怜卿瘦，风雨深宵惹尔愁。赖有一枝香在手，众香却被此勾留』。

　　花气云：『又惹探花仔细评，别于香外送将迎。春风拂拭人如醉，芳味氤氲蝶有情。袭我不禁行得得，投怀祗合唤卿卿。使君意气原非俗，仙吏仙葩一样清』。

　　花颜云：『十分颜色到花前，不是天然不算妍。艳冶迷他千里草，风流拟比六郎莲。和来粉黛都成玉，夺到臙脂尽欲仙。寄语后庭谁得似，一时愁煞众婵娟』。

　　花影云：『分得春光千万枝，珊瑚顾影美人知。亭台高下和烟宿，篱落横斜带月移。幻境行将蜂蝶误，名流销尽色香时。年来顿悟繁华梦，重迭阶前有所思』。

　　雁臣名曰觐，浙江山阴人，副贡生。咸丰十一年，再摄淡水海防同知。同治元年，闻戴潮春将起事，驰至大墩弹压，遇害，祀昭忠祠。

　　彰化旧属诸罗，雍正元年设县，划虎尾溪以北隶之。邑治初建，诗学未兴。道光季年，高鸿飞以翰林知县事，聘廖春波主讲白沙书院，始以诗、古文辞课士。鸿飞亦莅讲席，为言四始六义，及唐、宋、明、清诗体，彰人士竞为吟咏，而陈肇兴、曾惟精、蔡德芳、廖景瀛等尤杰出。肇兴字伯康，邑治人，举咸丰八年乡荐，设教里中，着「陶村诗集」四卷、「昢昢吟」一卷；前虽刊印，今已失传，余存一部，编于「台湾丛书」，以垂久远。为录数章于此。

　　登赤嵌城云：『峥嵘山势接苍穹，俯瞰茫茫大海中。此日万家登版籍，当年三度据英雄。云生蜃气连城白，日照龙鳞满郭红。极目中原天万里，乘槎我欲借长风』。

　　五妃庙云：『玉带歌成万古愁，君王节义自千秋。可怜同死不同穴，芳草凄凄各一邱』。

　　宁靖王墓云：『卅年憔悴落蛮乡，故国山河感慨长。留得数茎华发在，九原归去见高皇』。

　　戴潮春之役，用兵三年，南北俱扰；余已考之档案、参之野乘，载之「通史」。而山陬海澨，忠义之士，身死而名不彰者，不知其几何人。近读伯康之集，见有殉难三烈诗，足补吾书之阙，急为录入。

　　其一，永春生员廖秉钧，在林圯埔佐陈、林诸豪杰起义，军败被执，不屈而死。诗曰：『仓皇书记孰堪亲，草泽今来刘道民。白首参军方草檄，青衿报国竟捐身。十年落拓无知己，一死从容绝可人。引颈衔须犹骂贼，胶庠正气未沉沦』。

　　其二，集集义首陈再裕，与余谋举义，檄诸屯团乡勇，同日树帜，军声甚壮，兵败被执，至斗六仰药而死。妾吴氏、子六人暨姻戚丁勇同死者三十余人，得祸最酷。诗曰：『独从境外建旌旄，格斗连山血溅袍。张嵊一门都鬼录，缪彤诸弟尽人豪。通夷助我军犹壮，骂贼怜君气不挠。何日归元亲舐舌，愁云望断斗门高』。

　　其三，许厝藔农民陈耀山。余自逢乱，挈眷依耀山以居。及余谋义旗，武东西一带，耀山鼓舞居多。后以萧姓背约反噬，一家十四口俱陷贼中。耀山怒骂不屈，贼以铁爪爬其背。临刑，妻子跪祭，犹饮酒三杯，了无怖色。诗曰：『草野何曾计立功，投锄荷戟亦从戎。身经■〈艹俎〉醢心弥赤，死别妻孥泪不红。两载乱杂忧患里，一家缧绁战争中。伤心八口归何日，鬼啸狨啼恨未穷』。

　　罗山两男子行，亦伯康之作。两男子者，嘉义米户林炳心、竹头角庄民许益也。从林总戎领义民守斗六，营破，俱不屈死。沙连人谈其事甚详，为作此行以表之。『黑云压营鼓声死，军中跃出两男子。誓扫黄巾不顾身，椎牛大飨千义民。靴中尖刀腰间箭，裂眦决战飞黄尘。可怜粮尽援复断，裹疮一呼死伤半。力尽关山未解围，军无儋石多思叛。贼骑长驱斗六门，万人散尽两男存。反手被缚见贼主，胁之使跪仍双蹲。一男戟手与贼语，生不灭贼死杀汝，双眉倒竖目如炬。一男掀髯与贼言，男儿七尺报君恩，今日之死泰山尊。观者人人都赞美，贼亦因公颂不已，谓此等死无愧耻。不然斗六将帅多如云，纷纷屈膝谁非死。一样沙场白骨枯，似此从容就义无伦比。呜呼！从容就义无伦比，一节自堪千古矣』！

　　伯康有磺溪三高士诗。三高士事载「通史」，磺溪为彰化别名。

　　一、诗人洪寿春，同安人，有「集古串律诗」四卷，隐于糊纸，邑令杨公尝赠诗，为之作序，则其品可知矣。诗曰：『磺溪有诗客，隐居于市阛。甘心执贱役，不肯事长官。吟诗祗自适，不予俗人看。当年杨伯起，一顾空冀闲。下士得知己，列峰为名山。读书识忠孝，万卷胸中蟠。采花酿成蜜，百代供一餐。我昔幸得之，琅琅诵百环。誓将付剞劂，用以表微寒。孰料霓裳曲，不许传人间。神龙破壁飞，万古去不还。至今思片羽，激烈摧心肝』。

　　二、画工蔡推庆，失其里居。尝风雨大作，走山崖间，会意烟景，画遂入神。有大宪幕致千金，一语不合，拂衣竟去，其高如此。诗曰：『海外数画笔，蔡君推第一。如何断三餐，不受千金值。脱屣视公卿，风尘谢物色。自非逢高人，不肯留真迹。曾闻大风雨，山林昼昏黑。只身赤荒崖，性命了不惜。乃知画入神，妙不关笔墨。大造具化工，从前取自得。邱壑罗心胸，云水荡魂魄。半颠半迂间，此意谁能测』？

　　三、隐者林先生，名字、里居均不传。施家筑八堡圳，累年不成，先生授以方略；功成，谢以千金不受，佃人建祠祀之。诗曰：『先生无名字，不知何许人。折苇渡沧海，信脚自阳春。当时富民侯，延座列上宾。筑堤兴水利，指授如有神。功成不受赏，长揖辞金银。问名嗒然笑，再问言津津。天地我父母，埏垓我乡邻。不夷又不惠，能屈亦能伸。五柳非吾徒，角里非吾身。孤山梅花婿，乃我有服亲』。

　　台湾流寓之士，若蓝鹿洲、陈少林之诗既载之矣。近代如谢管樵、吕西村，皆有名艺苑。管樵之画、西村之书，乡人士至今宝之，而诗皆少。管樵名顈苏，号懒云，漳之诏安人；父声鹤亦能诗。少负奇气，工技击，精书画，尤善水墨兰竹。壮年游台湾，历主巨室。嗣入彰化林刚愍戎幕，殉于漳州之役，士论壮之。余得其题画两首，皆管樵手书者。

　　画菊云：『半生落拓寄人篱，剩得秋心祗自知。莫笑管城花事淡，笔头还有傲霜枝』。

　　画竹云：『榕坛风月本双清，十笏山斋构竹成。添写篔筜千万个，夜深同此听秋声』。

　　按榕坛在台南海东书院，管樵南游曾寓于此；今已荒废，唯老榕一株尚存。

　　吕西村名世宜，字可合，又字不翁，泉之同安人，道光二年举乡荐。精金石，尤工分隶。受淡水富室林氏之聘，居板桥别墅垂二十年，着「爱吾庐文集」三卷、「爱吾庐题跋」一卷、「古今文字通释」七卷、「笔记」三卷，而诗未见。唯「温陵诗纪」载其一首，迻录于此，以觇梗概。题吴藟畦春江载酒图云：『葡萄美酒木兰舟，乘兴春江事胜游。人世风波多不管，且浮绿蚁且盟鸥』。

　　海宁查小白明经元鼎，咸丰初游幕台湾，遂居竹堑。没后诗多遗佚，新竹王石鹏搜其稿，名曰「草草草堂吟草」。

　　岁暮书怀云：『竞争得失笑鸡虫，溷迹东瀛岁又终。处世莫如穷耐久，浇愁除却酒无功。英雄识字犹余事，妻子号寒尚古风。天与豪情天不薄，休将头脑学冬烘』。

　　『明月清风不值钱，客中消受亦神仙。俗尘扑面袪千斛，老屋打头寄一椽。自有啸歌惊户外，漫愁车马冷门前。悠悠世事无凭准，屈子何须更问天』。

　　五十初度云：『于今五十犹如此，便到百年更可知。况是身家羁逆旅，恰逢王国用征师。远游岂惮重洋险，大厦难为一木支。草色缘阶删不尽，伥伥行又欲何之』？

　　道光之末，清政不饬，洪王起兵，奠都南京，建国太平，奄有诸夏之半。风潮震动，远及台湾，于是而有李石之变，于是而有林恭之变。李石，台邑人，以咸丰三年四月树旗湾里街，大书「兴汉灭满」。知县高鸿飞闻警，率兵讨，途次被害。而凤山林恭亦入县城，杀知县王廷干。小白闻之，以诗挽鸿飞云：『凤凰池上客，忽现宰官身。仙吏皆循吏，良臣作荩臣。生原慈似佛，死以杀成仁。夜半文星陨，书空一怆神』。

　　又挽廷干云：『弭盗滋多盗，危乘仓卒间。细君同殉节，公子幸生还。任法惩元恶，祥刑殛庶顽。克威兼克爱，阴扫半屏山』。

　　按凤飞字南卿，江苏高邮人，以翰林仕闽。初宰彰化，调台湾。廷干山东安邱人，进士，曾知嘉义，后任凤山。二公遇害事在「通史」。

　　同安林卓人孝廉豪，同治初来台，主于潜园，着「东瀛纪事」，以纪戴潮春之役。余读其书，饶有史法，而诗未睹；后乃得其翁孝子歌。翁孝子者，淡水竹堑人，名福，少育于林，故复姓。父病甚，刺血书表告天，愿减己算以延父龄，病愈。越数年卒，福大恸，跋涉求塟地。事毕亦卒，年三十有一。「淡水厅志」载之。次子萃，三子贞，均有名，俱受旌表。其歌曰：『竹城孝子年十五，萱闱早逝依慈父。慈父齿衰病在床，孝子侍疾不知苦。剖肝合药总无灵，刲股调羹那得愈。孝子愀然有所思，此身肤发亲所遗。安得将身分疾痛，亲急不救何用儿。抽刀断指指血湿，染血书词气呜唈。巫阳有召儿请行，露祷告天天亦泣。果然天意鉴微诚，勿药俄教庆再生。从此春葱与冬笋，好将甘旨代参苓。堂上白头朝舞彩，灯前黄卷夜传经。百年椿寿方长祝，一朝风树悲乔木。无知鬼伯果何仇，有恨苍穹胡太酷？病躯力疾觅佳城，历遍荒山入深谷。那堪哀毁瘦于柴，更阅冰霜劳似毂。「泷冈表」后更伤情，一恸吾亲不再生。分付细君今苦汝，长寻阿父入幽冥。马鬣封深疑有路，杜鹃血尽更无声。呼天少妇更堪怜，减算还求代所天。那识天哀孝子志，许随定省到黄泉。由来至性感行路，孝行况能昌厥后。即今哲嗣述遗徽，呜咽语终泪如注。濡泪为诗告后人，雏鸦啼答枫林暮』。

　　晋江杨雪沧先生浚，寄籍侯官，咸丰初举人，官内阁中书。同治七年，淡水同知陈培桂聘修「厅志」。着「冠悔堂诗文集」。澎湖吊古歌云：『河山半壁足千古，海上孱王留片土。三十六屿邸苑开，蛎滩咫尺生风雨。忆昔千艘金厦来，七年监国胡为哉？将军骑鲸去不返，空令赋手歌大哀。扁舟块肉今已矣，大难孤注称天子。自古蛟龙失水愁，岂知燕雀处堂喜。一封降表落中原，萧萧柳竹谁招魂。丁字门前挂明月，忽闻澳树啼饥猿。同时更有五妃泣，桂子山荒断碑立。玉鱼寂寞尚人间，西流一角看日入。吁嗟乎！田横穿冢五百人，至今绝岛争嶙峋。桑田三浅无复道，付与渔郎来问津』。

　　雪沧来台，主于竹堑郑氏，集中有郑稼田观察获紫芝于竹坑山作长歌赠之云：『牧龙忽忽四十载，一梦乃在昆仑山。珊瑚夜光出空谷，别有明月非人间。主人示我以红玉，祖州仿佛相登攀。岂真卯星方坠地，变幻能作茅君颜？当世文章不易露，天生异顈宁等闲。此即方壶佳丽地，其中龙虎仙所豢。芝田税驾歌一曲，吾令帝阍开九关。集英殿上华盖转，通德门前书带环。惭愧寓公仍草草，辟蠹日检书中简。三十六茎傥在手，不愁双鬓成霜菅』。按稼田名如梁，淡水人。

　　游宝藏岩云：『平畴万顷绕修篁，一水泠泠下夕阳。不分名山有丝竹，尽收大块作文章。息机羡汝闻清梵，厚福何人占上方。自笑袖中东海小，且携拳石入诗囊』。按宝藏岩在拳山堡，俯临新店溪，古木寒泉，境绝幽邃。

　　赠吴霁轩军门云：『百丈楼船夜枕戈，将军下濑七鲲过。醇醪共饮思公瑾，薏苡何伤谤伏波。缓带羡能文字乐，连床喜得弟兄多。京华冠盖如相讯，为语南中有牧、颇』。按霁轩名光亮，广东揭阳人，开山之役，建功颇多。

　　雪沧既修「淡水厅志」，复作八景诗。其自序曰：『淡水南北各有八景，且多牵强足成者。庚午十月修厅志成，综为全淡八景，各系以诗』。

　　指峰凌霄云：『霄汉分明五指开，孤城南面送青来。诸峰罗列尊初祖，大海荒蒙辟俊才。关外已闻驱虎豹，云中何事幻楼台？桥门日夕看山色，天马行空亦壮哉』。

　　香山观海云：『茄苳西畔导双旌，俯瞰沧波似掌平。村落几家田畯宅，夕阳一棹估儿钲。山荒草木秋声借，风定鱼龙昼睡成。谁上将军筹海策，堠亭把酒话屯兵』。

　　鸡屿晴雪云：『三千银界望嵯峨，如此灾方奈冷何。天为重关消瘴疠，我从残碣一摩挲。凿坏安得山能语，漏网真愁水不波。曾说闻鸡先见日，更无人借鲁阳戈』。

　　凤崎晚霞云：『梯田直上有高冈，天外盘旋集凤凰。何处赤城张火伞，此间碧海近扶桑。平沙一片开秋狝，古木千章挂夕阳。料理诗情应更远，且收余绮入奚囊』。

　　沪口飞轮云：『顷刻花开十丈莲，嘘空历历眼中烟。戍台日暮闻吹角，坌岭云平看泊船。新法不愁同厝火，黑流未许更垂涎。海波如镜吾能绘，一幅东瀛淡墨天』。

　　隙溪吐墨云：『溶溶新涨水鸣渠，黯淡溪流泼墨如。一炬犀光劳入照，百重蜃气漫呵嘘。风尘待浣三千牍，海国谁磨十万书。解识尺波留混沌，不教至察叹无鱼』。

　　剑潭幻影云：『剑气宵腾匹练明，荷兰旧树尚留名。重参色相谁非幻，莫说人情汝亦鸣。天上神光看北斗，尘中凡物笑丰城。化龙一夕春雷起，大海何愁浪不平』。

　　关渡划流云：『万派千条束矢中，双潮滚滚判西东。浊流本自臼科异，至味真难水性同。一棹来时乘蟒甲，百年前事梦蛟宫。投鞭画扇人何在，南纪长怀砥柱功』。

　　陆翰芬，山阴人，同治间来台。余于「潜园琴余草」得其题词二首。诗曰：『何必争追唐与宋，能言情性即诗人。十年泉石常怀国，千首词章半亿亲。晓月残风皆寄托，春花秋柳亦精神。卿云未出欣先睹，定有桑山香火因』。

　　『东瀛梅鹤继西湖，好向孤山认故吾。海国几人扶大雅，蛮乡从此获骊珠。虚心下问君师竹，盲目随声我滥竽。传到洛阳应纸贵，骚坛处处识林逋』。

　　符兆纶字雪樵，江西某县人，以孝廉出游闽中，着「卓峰诗草」。同治间，佐其乡人兴宜泉司马幕，来游台湾。司马名廉，任鹿港海防同知，政绩无考。惟画甚高雅，尤善山水长幅，至今得者珍如拱璧。曾作富春山水图册，雪樵为题绝句。今此册虽不得见，而读其诗犹想见藻绘之工。诗曰：

　　『诗情画意有无间，如此烟波数往还。记得画眉声里过，一船青载富春山』。

　　『白鹭低飞九里洲，梅花万树压溪流。晚妆忽讶胭脂湿，一笛斜阳水上楼』。

　　『吹软垂杨两岸风，中流箫管酒灯红。也知团扇谁描得，憔悴江湖一放翁』。

　　『潮声见说上泷回，泷水无风绿似苔。闲向桐江弄明月，钓竿高挂子陵台』。

　　『旧游回首意苍凉，负尔花间陌上香。好着片帆重送我，风流苏小访钱塘』。

　　『荷花桂子入新图，柳七才名莫浪呼。且擘荔支消夏去，风光占住小西湖』。

　　徐树人中丞巡台之时，既刊「瀛洲校士录」，传播艺林；又着「斯未信斋文集」，中多经世之言，而诗未睹。唯「治台必告录」载其七十述怀五首，系抚闽时所作；录之于此，以志景行。诗曰：

　　『一官四十有余年，游宦萍踪半海边。从政驱车仕东鲁，效忠叱驭入西川。榛芜皖、豫空蒿目，风月湖山暂息肩。五度仙霞今老矣，承平可许赋归田』？

　　『舳舻千里火输飞，牙纛遥临八阵威。台、凤烟氛销赤嵌，漳、龙露布飐红旗。人和可望天心合，官瘦方能国计肥。戎马风涛经历惯，余生赢得古来稀』。

　　『平定兼圻大将才（谓左帅），荣叨骥尾附云台。几经磨盾参韬略，何幸遗书免劫灰。忧乐敢云天下共，功名不是热中来。四朝历受恩如海，一片葵心向日开』。

　　『报最曾无尺寸功，三年海上白头翁。安澜路达鲲身稳，柔远情联象译通。孝悌壮丁修暇日，文章多士盼秋风（九月补行乡试）。告天夜夜焚香祝，人寿期颐岁屡丰』。

　　『尘尘、梅麓小园亭（署东有尘尘轩、梅丽亭），旗、鼓（二山名）当门绕翠屏。退息未曾抛案牍，加餐无用饵参苓。学为稼圃占时雨，扫尽欃枪拜寿星。风鹤不惊刁斗静，课儿依旧一灯青』。

　　丁述安观察曰健有和徐树人中丞述怀诗，亦载「治台必告录」。述安，安徽怀宁人，曾任淡水同知，调嘉义县，后办福建军务。及戴潮春之变，南北俶扰，镇、道俱没，树人奏简为台湾兵备道，与陆路提督林文察合兵平之；事在「通史」。诗曰：

　　『天河洗甲纪功年，崧岳生申克靖边。通籍鸿声齐望岱，迁乔骏业快移川。七鲲旧属重回首，五虎新麾又永肩。名教惟期传一脉，初心不负重书田』。

　　『锦帆开浪逐霞飞，绅庶争迎颂德威。皖、豫迭经匡节钺，杭湖犹思驻旌旗。民生多赖同甘苦，家计何心论瘠肥。感格真诚天眷久，近来福寿似公稀』。

　　『迂拙原非军旅才，衔恩扶病又登台。机宜赤嵌曾亲授，报称丹忱未敢灰。望冑三年群志洽，歌铙五月捷音来。近闻全海臻安定，岭上梅花祝嘏开』。

　　『大业喧传数省功，关心教育重文翁。挥戈扼要元戎合，射策逢时九月通。桃李阴多依北极，芙蓉生不怨东风。海滨向化同邹鲁，逢吉康强食报丰』。

　　『襟怀潇洒坐高亭，远近峰岚展画屏。云谷无心争出岫，松根得地自生苓。承欢桂子歌浓露，养志兰陔乐寿星。中外尊崇归潞国，圣朝未许隐山青』。

　　彰化林刚愍公文察，克敌致果，功在旗常。漳南之役，竟以身殉，事载「通史」。

　　近读晋江陈铁香太史「藤花吟馆诗集」，有瑞香亭之诗，纪其事也。

　　诗曰：『黑云亘天杀气恶，封狼夜指将星落。将军晓战瑞香亭，戈矛无光日色薄。其时犷骑来纷纷，亭前亭后多如云。寡不敌众围骤合，抵死誓欲张吾军。裹疮出阵战转急，血痕如潮衫袖湿。左甄右甄安在哉，可怜一骑冲锋入。南八死尔作男儿，肯向孽虏低须眉！砍头陷胸不回顾，马革欲裹嗟无尸。吁嗟乎！万松关，虎子山，当时旌旗簇浩浩，一旦血肉堆斑斑。宵来亭中磷飞速，新鬼呼冤相对哭。精忠之骨死犹生，伤哉鸟鸢不忍喙』。

　　铁香名盘仁，字戟门，同治十三年进土，授编修，历任清源、玉屏各书院山长。

　　铁香有送黄益斋广文之官宜兰二章。益斋名谦光，泉之晋江人，光绪初任宜兰县学教谕。诗曰：

　　『莫笑青毡一席寒，春风横海足游观。诗从儋耳窥和仲，帽盍辽阳着幼安。苜蓿盘深添石芋，槟榔贽到杂生蛮。三貂岭上停车计，谁信郑虔独冷官』？

　　『十二更余歇棹时，防边壁垒尚旌旗。销兵苦费庙堂算，敷教终烦弟子师。战地莺花游子梦，丛菁风雨故王祠。西螺柑子麻兜柚，都是门墙桃李枝』。

　　按西螺属云林、麻兜属嘉义，柑柚皆所出佳果，驰名海内。

　　宜兰李泰阶先生逢时，同治间举人，素好吟咏，有诗一卷，计古近体百四十首；没后遗失。余从兰人士抄得十数首，为载一二，以存其人。

　　东海云：『三港西来一派通（「厅志」：乌石、加礼、过岭为厅辖三港），气凌苍莽欲翻空。潮声怒石鞭皆下，水势浮天转自东。蜃市晴云连海碧，龟山晓日浴波红（「龟山朝日」为厅志八景之一）。灵源直与京都接，此去长乘万里风』。

　　泖鼻云：『海上横拖泖鼻长，下临无际气汪洋。鱼龙任纵潮伸缩，舟楫无虞石隐藏。喷薄风云营惨淡，吹嘘日月焕光芒。东瀛别有饶名胜，鹿耳鲲身水一方』。

　　三貂云：『寻诗不觉到三貂，海外看山兴更遥。一岭横飞严锁钥，三峰并出插云霄。林穿古道纡征骑，径入深丛嗓噪蜩。此去岭头天尺五，好随羊角上扶摇』。

　　按泖鼻在宜兰东北，形如象鼻，横拖海上，长数十丈。三貂岭为淡、兰交界之山。台湾无雪，唯「府志」有「鸡笼积雪」之景。然百数十年来，榛莽日开，气候渐暖，岁已少见。泰阶集中有三貂岭遇雪一诗，亦不易得之景也。

　　诗曰：『朔风吹雨冻征衣，强附青萝上翠微。诗思每从驴背得，雪花争踏马蹄归。千山落叶空啼鸟，万壑流泉挂夕晖。日暮天空长寂寞，小桥沽酒醉云扉』。

　　台北剑潭之滨，有太古巢，为陈迂谷孝廉读书处。孝廉名维英，淡水大隆同庄人，举咸丰九年乡荐。着「偷闲集」一卷，稿多散佚。太古巢即事云：

　　『白云为我锁柴扉，俗客不来苔自肥。露煮春茶将叶扫，风吹诗草并花飞』。

　　『隔一重江佛国开，剑潭寺在碧林隈。山僧日日通音问，故遣钟声渡水来』。

　　『晴朝月夜最开怀，风雨来时景亦佳。竹戛琅玕泉漱玉，梵音一洗古音谐』。

　　『绝好江山不染尘，诗书点缀倍精神。山灵应共山僧语，多谢骚人为写真』。

　　剑潭在台北城外。或云荷人插剑于潭边大树，久而树合。或云延平郡王投剑潭中，风雨晦明，时腾剑气。二说皆未足信。荷人插剑，事近荒唐。延平亦未至台北。唯其山水绝佳，且迩市廛，故多游咏。而区觉生观察之作，和者尤多。觉生名天民，广东香山人，咸丰十年始设海关，奉命来台，与镇、道会商办理。游剑潭云：『一剑跃波去，宝光时上腾。雄心怀壮士，瘦影渡游僧。龙化津无迹，螺旋水有棱。还看射牛斗，印月见秋澄』。

　　白少溪良骥云：『波流旋不定，神物昔飞腾。遗迹寻荒寺，禅心证野僧。藏形辞玉匣，余气露圭棱。明月空潭夜，寒光彻底澄』。

　　查少白元鼎云：『寒潭谁掷剑，终古化龙腾。长忆凌霄客，而无咒钵僧。虹藏江弄影，光耀水生棱。空际盘旋舞，秋波外分澄』。

　　陈迂谷维英云：『无数生灵济，蛟龙未许腾。潭心空印佛，山顶秃如僧。寺僻云长锁，碑荒石不棱。俗肠何日洗，洗法问图澄』。

　　张半崖书绅云：『自有名诗镇，潜蛟未敢腾。山青头似佛，月白影随僧。顽石偏通窍，恬波不起棱。斯游非剑侠，一片道心澄』。

　　同治八年，淡水黄鉴澄之妻何氏自尽，里党悲伤，争传其事。杨雪沧为之立传曰：『何氏，廪膳生黄如许妻，竹堑人。夫病笃，医者佥云不起，何氏侍药备苦。闻星士有相克之语，告其姑曰：『死无子，宗祀斩矣！愿以身代』。遂仰药死，年二十。夫竟霍然』。事入「厅志」。里人郑超俊为之征诗，作者颇多。

　　淡水陈霞林诗曰：『误信刑夫测子平，从容就义出愚诚。可怜入地身先死，只望回天婿更生。鸩毒自甘心自苦，鸳俦为重命为轻。世间多少须眉辈，奇气谁堪日月争』。霞林字洞渔，咸丰五年举人，官内阁中书。

　　余撰「诗乘」，搜罗颇广，而宜兰作者绝少。后得李静斋先生「西行吟草」，展卷一读，聊慰素心。静斋名望洋，县治人，咸丰九年举人。同治十三年，官甘肃渭源知县，历任至河州知州。万里远游，捧缴而往，一官零落，把卷归来，诗虽平淡，亦可以知其概。

　　省邸思家云：『极目天涯万里余，谁教塞雁为传书。乡心日逐河流远，宦迹时随柳影疏。瓦鹊有情应语汝，野花虽艳转愁余。鹓班散后闲无事，静坐窗前忆故居』。

　　初秋有感云：『托迹甘城两度秋，朔风吹袂起新愁。莫嫌柳岸无青眼，且戴棉冠待白头。冷迫江枫红欲坠，寒侵塞草绿难留。长亭十里三更月，空照黄河水一沟』。

　　阅邸抄知马尾、基隆有警云：『海外音书断几年，天南又报起烽烟。彼苍偏抑英雄志，吾道难期遇合缘。北斗七星光渐动，东瀛一岛势孤悬。自来中外皆遵约，何意西人启衅先』。

　　寄吾庐云：『解组归来倏岁余，宜兰城北寄吾庐。时邀明月为知己，幸有清风不弃余。朋辈喜逢今日面，闲中补读少年书。茫茫世局谁能识，人事沧桑迭乘除』。

　　三貂岭为淡、兰交界之处，地极险阻。同治六年冬，总兵刘明镫北巡至此，刻诗石上。诗曰：『双旌遥向淡、兰来，此日登临眼界开。大小鸡笼明积雪，高低雉堞挟奔雷。寒云十里迷苍陇，夹道千章荫古槐。海上鲸鲵今息浪，勤修武备拔英才』。又有草书「虎」字石刻在草岭。

　　晋江蔡醒甫茂才德辉，同治间来台，寄籍彰化；及门多秀士。卒塟八卦山。着「龙江诗话」八卷，已刊；咏史百首，稿多散佚。近由吴立轩明经抄示遗诗如下。

　　台阳怀古云：『东南半壁拥波涛，保障闽疆气象豪。虎旅千艘开赤嵌，牛皮一席卷红毛。延平继世勋名远，靖海劳师战绩高。瀛岛年来增郡县，免他荒薮作逋逃』。

　　海外云：『海外犹浮海，天涯莫问天。光阴消岁月，身世渺云烟。有笔题神境，无琴操水仙。闲鸥乐忘反，浪迹亦徒然』。

　　八卦山云：『晓登八卦山，归来读「周易」。掩卷一回思，山形尤历历』。

　　又有赠瑞桃斋主人五言古诗一篇，主人则立轩也。余以其体弱不载。

　　醒甫有谒延平王庙七律四首，载于「龙江诗话」。余读其诗，激昂起舞，诚足与何敬臣大令之七绝共传不朽。诗曰：

　　『沙汕纷纷列舳舻，当年海上拓雄图。鲸鱼入梦生何异，龙种偕来类不孤。人似武乡筹北伐，地同洛邑建东都。也知矢志延明祚，绝岛偏安亦丈夫』。

　　『红旗赤帜树高城，弱冠将军独请缨。宠赉有加天赐姓，征收无处海屯兵。都缘耿耿心长在，岂为区区发数茎？忠孝由来难两尽，邮书往返不胜情』。

　　『森严刁斗拥熊罴，赏罚分明未足奇。祗望一身存胜代，敢将两岛抗全师。图开赤嵌形堪踞，业复朱家势莫支。智力难争天命在，多君风调俨须眉』。

　　『才犹刚决节尤坚，和议连番总不然。百计筹谋惟报国，一时流寓况名贤。便教藩服能成事，其奈微躯不永年！史册流芳终有分，漫将遗恨播诗篇』。

　　吴芸阁孝廉子光，广东嘉应人，寄籍淡水。着「一肚皮集」，门人吕赓扬刊之，附「小草拾遗」一卷。寄题延平王庙云：『曾读丰碑渤海东，开疆犹仰大王风。合门骨肉杯羹里，千里江山锦绣中。明代兴亡归劫数，史家成败论英雄。似闻鹿耳鲲身畔，呜咽潮声早晚同』。

　　陈茂才尹，嘉应人，自号觉觉子。少孤贫，好读书。弱冠游琉球，为国王司训蒙。已而渡台，寄籍淡水，遂入庠，居社藔，益肆力于诗，多杰句，远近传诵。总兵武隆阿北巡，得其诗奇之，造门请见。尹方手巨觥，醉叱群吏，久之寂然。以是狂名大着。距所居半里，择一地封土为坟，将诗贮瓮中瘗之，立碣其上，自书陈尹先生骚坛。复题一联曰：『阅历尘寰数十载，埋藏诗草两千篇』。其倔强如此。吴芸阁孝廉为作「觉觉子传」，载「一肚皮集」中。

　　徐仲山字次岳，广东揭阳人，寄籍彰化。丁述安观察见其文奇之，遂入邑庠。有诗数首。无题云：『丝竹何妨托素心，高山流水寄知音。桥因通过方题柱，花为亲探便入林。文字有灵能赤绿，诗书无劫可浮沉。春风解释虞翻恨，始信名山酝酿深』。

　　傅子亦茂才于天，彰化东势角庄人，曾肄业于吴芸阁。没后，其友吕汝玉茂才为刻「肖岩草堂诗钞」，仅二十余首，皆近体，诗亦平淡。为录数章，以存其人。

　　辛巳夏日游竹溪寺云：『半世飘蓬笑此身，情深月夕与花辰。天心数点参禅奥，石上三生悟夙因。竹影撑云惊睡犬，鸟声啼柳醒行人。西廊一阵东风起，洒落荷珠泻白银』。

　　上筱云山庄吕大汝玉四首之一云：『双扉启处一桥通，细听书声送晚风。始信青山称谢宅，何疑绿野说裴公。门前贮水当窗白，雨后拈花插架红。安得余闲来唱和，相随鸾凤集高桐』。  
　 

卷五

　　牡丹之役既平，沈文肃公奏建延平郡王祠，殿宇巍峨，中外瞻仰。文肃自撰一联悬于殿上。文曰：『开千古得未曾有之奇，洪荒留此山川，作遗民世界；极一生无可如何之运，缺憾还诸天地，是创格完人』。此外佳联尚多，题咏亦伙。余记何敬臣大令有秋日谒延平郡王祠八首，亦可诵也。

　　『海外孤忠泣鬼神，丹心为国竟忘身。大星遽陨年难假，天意偏摧社稷臣』。

　　『铮铮骨气压群雄，传炮羊山斗老龙。宿志未偿嗟毁墓，至今人说海澄公』。

　　『三百年来养士优，陆沈蓟北感神州。传家忠孝原无恨，生子还须胜仲谋』。

　　『投戈旧部久寒盟，痛哭神州一旦倾。两岛甲兵逾十万，固应雄略胜田横』。

　　『开辟鸿蒙望中兴，海波士气共奔腾。挥戈未遂回天力，空向金陵拜孝陵』。

　　『故朔犹存明未亡，滇池、闽峤已沧桑。伤心无限孤臣泪，哭罢唐王又桂王』。

　　『驰檄江南未奏功，可堪成败论英雄。千秋庙貌神如在，遗憾朝朝起朔风』。

　　『鹿耳鲲身旧战场，霸图曾此感兴亡。延平伟业今何在，剩有寒潮送夕阳』。

　　敬臣名如谨，广西桂林人，以孝廉出仕福建，光绪十三年任恒春知县。

　　光绪纪元，开山议起。沈文肃公奏请福建巡抚春、冬驻台，夏、秋驻省，以资节制。是年五月，王补帆中丞莅台经画。政务之暇，作「台湾杂咏」三十二首、「续咏」十二首。时何竟山司马奉檄从幕，马子翊广文校官是地，各有和作，合刻一本，晋江龚咏樵太史显曾序之。阅今五十年，流传已少，诚可宝也。中丞名凯泰，江苏宝应人，十月薨于任，谥文勤。兹录数首，以入「诗乘」。

　　『无雨无风浪打山，支离奇境现瀛寰。秋风一别钱江后，又为观涛到此间』。

　　『绿阴深处偶停骖，水利犹闻故老谈。无数稻花香满岸，好风吹过凤山南』。

　　『炊烟不起少人家，峭壁重岩云气遮。怀、葛山中无岁月，一年又见刺桐花』。

　　『故王一去五妃陪，海外黄沙剩几堆。犹有山僧殊解事，介圭不使没蒿莱』（道光间，农人掘土得圭，法华寺僧奇成以谷易之，涤去尘埃，见「朱术桂」三字，知为王物。近已饬藏祠中）。

　　『精忠直贯七鲲身，跋浪骑鲸若有神。两面是山四面海，特开半壁作完人』（新建延平王庙落成，余题楹联云：『忠节感苍穹，大海忽将孤岛现；经纶关运会，全山留与后人开』）。

　　按宁靖王圭现归台南三郊保管，余有记存集中，实无「朱术桂」三字；不知中丞何以言之，岂传闻之误耶？

　　马子翊广文清枢，福建侯官人，以举人任台湾府学教谕，和作三十首，题曰「台阳杂兴」；为录八首。

　　『山势龙盘起木冈，我朝文教破天荒。朝霞倒影翻红水，万派横流涌黑洋。石出野田原有谶，金埋岩谷讵犹藏。如何士卒开山路，辛苦难逢三保姜』。

　　『溪洞生烟十八重，乱山苍翠簇芙蓉。谁能望气探银穴，便欲乘云上玉峰。五夜寒潮鸣战鼓，二更残日吐边烽。风中挟火麒麟飓，奇事还闻鬪斗龙』。

　　『岩穴曾栖宋客星，胜朝事势等零丁。骑鲸人去天难问，梦蝶园荒酒易醒。满树花开三友白，孤坟草为五妃青。哀蝉似诉王孙恨，暮雨萧萧不忍听』。

　　『方言曾亦说台员，古塔嵯峨拂五云。斑竹至今悲烈妇，甘棠自昔爱参军。野牛驯后犁春雨，蒋鹊飞来噪夕曛。闲却朱提无用处，洋钱买得达戈纹』。

　　『信有仙源可避秦，土番半是女真人。一年海燕常重乳，四季林花不断春。倒挂山禽如凤小，寄居沙蟹与螺亲。敦厖未改鸿荒俗，丁壮扶犁妇负薪』。

　　『长街花鼓闹春宵，独坐荒斋意寂寥。狷介谁如高士菊，芳鲜共爱美人蕉。侵帘树影斜随月，绕榻涛声冷带潮。料得明朝天气好，竹溪应赴阮公招』。

　　『仙桃高对佛桑红，花信难凭廿四风。百合奇香收鹿港，千年积雪望鸡笼。御冬蓄旨腌番蒜，占岁丰穰验刺桐。生性浑浑偏嗜饮，竹筒酿酒学郫筒』。

　　『高岸萋萋草似烟，白沙青嶂水沙连。编茅绕屿千椽屋，架竹浮湖万顷田。唤渡津头划蟒甲，卖盐市上用螺钱。行人莫惮藤桥险，别是瀛堧一洞天』。

　　按诸诗所引，多载台湾各志，且有番俗。

　　何竟山司马澄，浙江山阴人，宦游福建。是役随补帆中丞来台，掌记室。和作二十四首，题曰「台阳杂咏」；为录十首：

　　『海外东南片土开，万山罗列水环回。鲲身让地倭谋拙，鹿耳乘潮郑业恢。二百年来归版籍，一千里路辟蒿莱。重臣更廓鸿图计，郡县新增出圣裁』。

　　『闲将轶事溯潮王，手挈洪戈拓大荒。孤岛自存田广叔，围棋早让李文皇。羽山不尽黄能痛，轵道终看赤帜扬。「忠节」于今褒两字，千秋庙祀享蒸尝』。

　　『仗节东来慨一元，全归地下复何言。数茎草长忠臣发，五出梅开烈女魂。犹有介圭留古寺，更无玉带镇山门。荒祠竹沪人谁问，杜宇声凄月夜昏』。

　　『南旗北沪尽繁华，沧海桑田信不差。万迭银山翻急涌，一条铁线锁长沙。暗礁林立排龙骨，支港参差列犬牙。为问昔年天险处，荡缨无复旧丫义』？

　　『海面遥看挽髻螺，两三孤屿似星罗。蓬壶未许来徐福，瀛峤何缘到郑和。斜日荒城红薯大，晓风山社绿椰多。更看香火因缘结，自奉观音拟普陀』。

　　『莫道卑南地势偏，膏腴应并水沙连。别论戈甲开荒土，广合丹丸辟瘴烟。置驿渐通边徼路，移官更授抚民权。会看齐奏平蛮曲，再辟山中万顷田』。

　　『太息边防疫疠多，将军零落陨岩阿。题诗我自哀严武，曳足人争慨伏波。碧血青磷狮社月，黄沙白骨凤山坡。玉关生庆班超入，夜渡军声杂鹳鹅』。

　　『大府巡边拥节旄，鸡笼山外泊飞艘。兵征两路驰书急，岭越三朝接汉高。龙虎应符驰炮艇，鲸鲵望气息波涛。渡泸五月来诸葛，风雨遄征到不毛』。

　　『为探煤穴入林深，买到钢钻已万金。凿井真教施鬼斧，医贫争幸得神针。经营欲启千年利，窥伺能防万里心。更有磺油堪采取，山中生计待搜寻』。

　　『温和却好养花天，迎岁荷新菊度年。挹露紫含优钵小，烧空红遍佛桑然。春风鹰爪飘香远，秋雨燕支着色鲜。又有午时梅一种，朝朝开落在庭前』。

　　按泉南夏琳着「闽海纪要」，谓郑延平晋封潮王，为他书所不载。琳字符斌，康熙时人，闻见较近，或有所据。惟是书久无刻本，余得其稿，已为刊行。此诗六、七、八、九等首皆系时事，则开山、讨番、练兵、采矿，为台湾之要务也。

　　萧山王□□中丞绍兰，光绪二年任福建巡抚，有丙子巡台初抵澎湖云：『乍经沧海到澎阳，岛屿青青水一方。奉使东瀛持虎节，安流南纪靖龙堂。天生绝险山河固，运际文明日月光。努力诸君劳镇抚，輶轩载笔颂平康』。

　　岑襄勤公毓英，以光绪七年任福建巡抚，巡视台湾。台有大甲溪，险控南北，源自内山，奔流而西，以达于海。夏秋之间，水急难渡。而台北方事建设，襄勤乃劝绅民捐资二十万两，以造铁桥。既成，为诗以纪之。诗曰：『甲溪如海阔茫茫，病涉民间廑是伤。昔日帝封今有奠，狂澜自此庆安详』。

　　法越之役，沿海戒严，诏起直隶陆路提督刘铭传督师台湾。及平，任巡抚，多所建设：事载「台湾通史」。铭传字省三，安徽合肥人。洪杨之役，以功封男爵。着「大潜山房诗集」一卷，大都少年从军之作。记其遣怀一联云：『名士无妨茅屋小，英雄总是布衣多』。及抚台时，竟少吟咏。唯新竹友人诵其游古奇峰垂钓寒溪云：『山泉脉脉透寒溪，溪上垂杨拂水低。钓罢秋光闲觅句，竹竿轻放断桥西』。按古奇峰在新竹南门外，壮肃以抚番故，出入内山，曾至大嵙崁莲座寺，见其山水奇秀，迥绝尘寰，流连竟日，手书一联曰：『一品名山，万年福地』，今尚存。

　　刘壮肃公驻台之时，开山抚番，渐收成效。十三年八月，统领刘朝佑率兵四百自宜兰小坡坑入山，至冻死人坑，为南澳番老狗社所袭，力战免。翌年，壮肃议讨，调福建兵舰，以同安水师副将傅德高为先锋，舣舟苏澳，大军继之。游击王冠英率镇海前营自小南涣上陆，以拊老狗社之背。壮肃自督全军驻苏澳。番惧而窜，匿荒谷中，不敢出。相持两月，颇为瘴毒所苦，乃班师，以镇海前营戍之。时有张云锦者，赋苏澳从军诗七首，以纪其事。诗曰：

　　『海滨寻废垒，幕府驻征辕。征将趋风至，分营偃月屯。冑披生虮虱，笳动啸狙猿。此地犹愁绝，前驱那可言』。

　　『无路荒山峻，参天古木高。修蛇临涧跃，怪鸟绕营号。瘴毒蒸丰草，炊烟热湿蒿。不须言战事，士气已萧骚』。

　　『死边为烈士，搏兔乃戕狮。末将能相殉，忠魂可并祠（偏将军傅公德高独当前敌，飞镖中目，晕绝在地；部将某跃而进，且战且负公归。后无策应，遂并歼焉）。捐躯难瞑目，里革尚存尸（刘君朝带昔戕于番，忠骸无着）。后劲多观望，阴风撼大旗』。

　　『古无人迹到，艰苦趣军行。深入多疑伏，前驱半死生。雨淫天助虐，日久帅休兵。慎选防关将，何劳战鼓声』。

　　『楼船穷海泊，唤渡易轻舟。浪涌如奔马，波回似没鸥。雨风交洒落，性命听沉浮。已济看来处，惊人浩浩流』。

　　按云锦字绮年，安徽合肥人，着「顺所然斋诗集」。

　　台湾建省之时，析疆增吏，大启利源。光绪十二年，刘省三中丞奏设抚垦大臣，以在籍太仆寺正卿林维源为帮办，驻大嵙崁。维源字时甫，淡水人。既任事，延侯官陈石遗孝廉掌记室。石遗名衍，举乡荐，工诗，着「石遗诗集」行世。有「游台诗」一卷。

　　晓自大嵙崁行达加九岸大营三首云：『言从大嵙崁，策杖加九岸。主人（林时甫京卿）曰开戒，兵卫资蔽捍。初逢野番来，裸裎发披散。腰间皆佩牛，玃顾目殊关，颔之俾驯扰，亦自启笑粲。路转竹角头，昏黑榛莽乱。丛丛罴可隐，敢以伏戎玩。当关一失险，枯朽尽为难。蠢尔鸟兽群，亦有教猱叹』。

　　其二：『崩崖临绝涧，十丈山路断。伐木仆其上，两涧遂中贯。下有千仞潭，奔流伺滮■〈氵目干〉。峰峰高摩天，树树十围干。天日能蔽亏，瘴雾下浸灌。想从洪荒来，辟此几昏旦。土松不成级，土滑步欲滩。舆夫舁空舆，数步息喘汗。起落已万丈，问路殊未半』。

　　其三：『日落敂营门，短衣不至骭。长揖未云已，军饎已罗案。书生能健步，顾语一笑粲。谅知得渠魁，已誓不复叛。贳其一衅鼓，觳觫弗敢窜（生番马来诗昧曾一日杀脑丁十九人，刘抚军赦之）。一朝杀十人，厥状殊不悍。攻心乃为上，枯骨固可惋。日日牛酒来，就抚欢未散。书生亦何知，惟有默赞叹。惭非甲冑士，空尔弄柔翰』。

　　晓行至大稻埕云：『自我此羁寓，经秋复历冬。海壖风雨多，眺望凄无悰。比来掩户居，树木四童童。晨兴步郊原，不知春已浓。但觉爽气多，东南蔚诸峰。炎岛异气候，草木长葱茏。如何青阳序，始此绿蒙蒙。于焉遂延伫，胜赏会所逢』。

　　甲午之役，割地输金，为千古未有之奇局。及成，有鲁阳生辑「普天忠愤集」，欲以振兴民气。内附诗词，有前海疆四首、后海疆六首，不载作者。而后海疆则法人之役也，为录二首，以实「诗乘」。

　　战基隆云（刘铭传奉命督办台湾，当弃基隆时，曹志忠力止、通判梁纯夫伏地哭留，皆不允）：『基隆一粟耳，浮在海之角。貔貅二十万，大帅开帏幄。蓦夜曳兵行，铁城突确荦。可怜小吏愚，哭民双目瞀』。

　　战澎湖云（周协戎死之）：『澎湖不毛地，民渔鱼以生。番戎岂好利，要为城下盟。倒海难湔恨，将军竟立名。庞涓何足恤，祗为恤编氓』。

　　李振唐太守之鼎，江西南城人。光绪十二年，宦游台湾。着「宜秋馆诗词」二卷，颇多在台之作。

　　言游台北留别同人云：『万里长风事壮游，天涯何处觅封侯。地经吴越群山尽，人到沧溟百感休。共道巨公今御李，敢云王粲暂依刘。雪泥那复东西计，不独辞家易感秋』。

　　丁亥除夕（时客宜兰县署）云：『缚裤长征岁序移，三貂岭外客心驰。元龙豪气三千丈，张翰思乡十二时，椒酒黄鸡供异地，蛮云瘴雨阻归期。四千里外重回首，惆怅香山岁尽时』。

　　上刘省三爵帅云：『妇孺皆能识姓名，生平威德冠寰瀛。及身自足传千古，革面交传震八纮。黑白力为持大局，东南从此有长城。兰风竹雨含濡遍，凿齿雕题尽向诚』。

　　『盗弄潢池可若何，羲轮曾返鲁阳戈。修名日懋丹心老，故垒春深白骨多。四海苍生皆衽席，一军赤帜斩蛟鼍。至今薄海安耕凿，柱石勋名已遍歌』。

　　『沧海无波圣运昌，跳梁何事逞鸱张？雄心持节筹闽峤，壮志纡谟奠海邦。无奈形情同鬼蜮，况当兵甲是仓皇。民心国体深维系，谈笑从容靖佛郎』。

　　『泛海曾从赤嵌来，得瞻鼎力扩全台。火车路远风轮疾，银电光分夜市开。骏业岂惟酬素志，鸡林久已播诗才。鲰生得仰龙门度，献策深惭属菲材』。

　　振唐诗中有台湾竹枝数首，并录于下：

　　『冬残草尚绿成围，广漠风中试袷衣。笑客莫惊春太早，秧针田内正初肥』。

　　『四时景物总芳菲，夹岸人家隐翠微。頳色风帆青布袜，槟榔雨里掉船归』。

　　『斑鸠声里叫春晴，绿水如环抱画城。闲步夕阳村上路，家家迭鼓赛延平』。

　　『瓜皮艇子水如油，蜑妇山花插满头。日日江边嬉水罢，一生不识别离愁』。

　　黄逢昶字晓墀，湖南湘阴人，光绪初宦游台北，着「台湾杂记」一卷，内有竹枝百首，其所引注，事多失实。盖以宦游之人，偶闻异事，喜而记之，遂以为奇；然亦可供谈瀛之资也，为载一二：

　　『海天鳌柱峙中流，千里台疆水上浮。雪浪云涛环四面，我来疑即是瀛洲』（台湾又名东瀛，四面滨海，中间层峦迭嶂，苍翠挺生，真巨岛也）。

　　『驱车走马白云湾，游遍银山又玉山。造物不知何爱宝，教人莫挂杖头还』（台中有玉山、银山，周回十余里）。

　　『桃花三月浇花堤，倏忽秋风檞叶低。日暮满舟何处泊，下双溪接上双溪』（台北有上下双溪，水云环抱，渔舟来往）。

　　『采花莫道菊花残，朵朵琼英足夕餐。忽讶片舟浮一叶，仙人又到秀孤鸾』（宜兰县有秀孤鸾，山多菊花。海中一屿皆仙居，每岁冬初遣一童子驾舟采之）。

　　『海内何如此地温，恒春树茂自成村。轻衫不怯秋风冷，终岁曾无雪到门』（恒春县）。

　　『山环海口水中流，番女番婆夜荡舟。打得鹿来归去好，歌喧绝顶月当头』（鹿港为熟番打鹿之区）。

　　按秀孤鸾菊花载于「彰化县志」「丛谈」，而鹿港打鹿系二百五十年前事，今已成为巨镇。诗人不知历史，大概如是。

　　罗谷臣太守大佑，江西德化人，以进士宰闽中。光绪十四年，调署台南府篆，未几卒于任。其门人闽县林仲良茂才有赓辑其遗稿，乞唐维卿观察删定，计存古近体诗一百五十有八首，名曰「栗园诗钞」。翌年，刻于福州。其诗出入唐、宋诸贤，而古体尤浑厚醇正，一洗空疏嚣张之气。惜少在台之作，唯有一二可入「诗乘」。

　　送史香九之台阳云：『短布单衣一剑雄，片帆春渡鹿门东。穹庐毡帐腥云黑，晓日蛮花驿路红。世态雨云成底事，壮怀鞭镫欲论功。才人新草筹边檄，定有元戎拜下风』。

　　寄怀吕幼渔参军云：『二月桃花取醉宵，锦筵笙管促征桡。事如晓梦无留影，情似春波有暗潮。沧海屯田佐充国（幼渔时襄台北清赋事），山城禅悦冷参寥（余持戒律，夏徂冬），鸳雏飞散黄鹂晚，万里寒天急暮鵰』。

　　按香九名龄，幼渔名兆璜。

　　谷臣有追忆词四律，用渔洋「秋柳」韵。遥情逸致，旖旎风流，足与阮亭抗手；录之于后：

　　『飘泊东风黯醉魂，才人新怨赋长门。花移别馆莺无力，泥落空梁燕有痕。芳草已迷杨柳渡，扁舟何处苎罗村？梨云庭院深如海，凄绝萧郎莫更论』。

　　『芙蕖散乱不禁霜，菱叶荷花空满塘。旧谱怕翻金缕曲，赠衣犹压彩罗箱。痴心私誓酬妃子，称意行云负楚王。重过海棠花下路，深情还问碧鸡坊』。

　　『落絮游丝惹舞衣，回头万恨事全非。琴弹怨调弦声涩，莺唤残春花影稀。千点黄金和泪铸，几年碧海变尘飞。人间多少闲牛女，银汉迢迢一例违』。

　　『铜驼清泪共君怜，绮岁风怀渐化烟。犀角有灵心的的，茧丝无绪意绵绵。口脂香恋如花梦，髀肉心伤似水年。哀乐纷纭须忏悔，闲愁抛付白鸥边』。

　　史香九，江西某县人，光绪间游幕台湾，罗谷臣大令有诗送之，已载于前；余得其手书台南竹枝词六首，为录于此。

　　诗曰：『鹿耳真天险，波涛无日无。春残风信转，沙涌更何如』。

　　其二：『布谷催耕早，嘉禾熟麦秋。入冬仍秀实，一岁两丰收』。

　　其三：『城西歌舞场，当门皆艳妆。何因衿黑齿，镇日嚼槟榔』。

　　其四：『城启牛车入，归时趁晚霞。祗防逢狭路，争道互喧哗』。

　　其五：『蜥蜴本无声，偏缘四壁鸣。宵深闻嘎嘎，翻讶鸟支更』。

　　其六：『怪尔缗蛮鸟，笼来别有情。画眉眉不画，无乃负虚名』。

　　浏阳谭壮飞先生嗣同，字复生，敬甫中丞之第三子也。少倜傥，有大志；淹通群籍，能文章，好任侠。弱冠后，两渡台湾，有所擘画，因号东海褰冥氏。故其所著「仁学」，犹署台湾人撰，盖有所避忌也。戊戌政变，与林旭、杨深秀等被难，时论伤之。着「莽苍苍斋诗」二卷，惜无在台之作。

　　唯寄仲兄台湾一首云：『孤悬沧海外，洲岛一螺轻。狂飓宵移屋，妖氛昼满城。依人王粲恨，采药仲雍行。所愿持忠信，风波险亦平』。

　　又得仲兄台湾书感赋云：『少小思年长，年增但益悲。我今年廿五，四顾竟安之。无命愁相慰，非才愧所知。犹疑沧海客，栖息已高枝。连遇荆南刖，仍空冀北群。十年赓塞曲，今日逐燕云。飘荡嗟如我，蜚腾时望君。谁知万里外，踪迹困尘氛』。

　　按仲兄名嗣襄，字泗生，国子监生。光绪十五年，依台湾道唐景崧于台南，后卒于蓬壶书院，年三十有三。

　　『铁马金戈，万里归来真腊棹；锦袍红烛，千秋高会斐亭钟』。此唐维卿观察自书斐亭楹联也。维卿名景崧，号南注，又曰请缨客，广西灌阳人。越南之役，以翰林出关，说刘黑旗效顺，遂授台湾兵备道；后升布政使，署巡抚，为民主国大总统，开中国未有之奇局，可谓书生奇遇矣。维卿好吟咏，辄邀僚属为诗会，台人士之能诗者，悉礼致，扢雅扬风，蜚声坛坫。顾余年少，仅闻其事，而诗不存，唯就「诗畸」所传者而选之，亦海东盛事也。

　　梦蝶园云：『劫运河山毕凤阳，朱家一梦醒蒙庄。孝廉涕泪园林冷，经卷生涯海国荒。残粉近邻妃子墓，化身犹傍法王堂。谁从穷岛寻仙蜕，赤嵌城南吊佛场』。

　　五妃墓云：『秀姑合伴王、袁死，两婢荷、梅死更奇。海上鹃啼悲玉带，冢中鱼贯塟琼枝。法华寺畔寻诗碣，魁斗山前吊冷祠。竹沪遥遥埋白骨，城南风雨走灵旗』。

　　白燕云：『梨花院落柳花天，形影分明瘦可怜。金屋去来留本色，白头羇旅负华年。秋霜楼上佳人泪，璧月宫中狎客笺。何处素心寻旧侣，徘徊王、谢画堂前』。

　　黑蝶云：『百花深处态轻狂，罚着青衣亦自伤。夜梦园中原是漆，春甜乡里更寻香。厌从乐府敲红板，飞上云鬟斗素妆。最苦捉来无觅处，乌纱窗下立斜阳』。

　　「诗畸」之外，有五妃墓诗，作者数人。

　　罗星伯云：『一叶朱家已尽时，贞心难得五蛾眉。更无北地降王表，同赋东瀛绝命诗。竹沪惜分埋骨地，桂山留得妥灵祠。斑斑玉带鹃啼血，秖有邻园梦蝶知』。

　　熊瑞卿云：『桂子山头玉塟时，五妃含笑故王知。红绡烈断宫中带，黄土荒题海上碑。风雨有灵瞻竹沪，香烟无主委丛祠。墓门愿下贞妃拜，二百年前吊有诗』。

　　郑肖彭云：『美人荒冢占牛皮，山有荒祠墓有碑。哭庙亲藩甘死国，坠楼妾婢愿同时。桐棺一穴联珠象，桂子千秋塟玉悲。赐姓降王传车出，不闻解带殉蛾眉』。

　　按星伯名建祥，广东顺德人，官嘉义知县。瑞卿名佐虞，湖北祁阳人。肖彭名籛，闽县人。

　　唐维卿观察既耽风雅，奖藉艺林，一时宦游之士，若闽县王贡南毓青、侯官郭宾实名昌、丹徒陈翥伯凤藻、德化罗谷臣大佑、顺德梁挺生维嵩及吾乡施溪舫士洁、邱仙根逢甲等皆能诗。时开吟会，积稿颇多。唐韡之太守辑而刊之，名曰「澄怀园唱和集」，版藏台南松云轩。余有一卷，乱后遗失，遍搜不得，仅记『万花扶客上澄台』一句，不知何人所作。韡之名赞衮，江苏善化人，光绪十七年调署台澎道，旋补台南府，二十一年正月去任。澄怀园在道署内。

　　韡之宦台之时，着「台阳集」一卷，计二百十余首，大都平泛之作。录其佳者于后。

　　偕施澐舫、许蕴伯游竹溪寺云：『曲径入幽邃，钟鱼寂不闻。一亭寒抱石，万竹绿搀云。蓬壁题诗富，兰言人座芬。野花披锦帔，谁觅五妃坟』？

　　开元寺题壁云：『幽云遮野墅，飞雨过沧溟。杰阁几人倚，晚涛同佛听。烟蒸海气白，风闪寺灯青。愿逐南飞鹤，高吟入杳冥』。

　　梦蝶园云：『残碑鬼物护山河，中有高人隐薜萝。化蝶寻秋香入梦，感时花溅泪痕多』。

　　次韵和邱仙根山长寄怀云：『春风桃李簇花开，云海亲身洗眼来。衣钵师传钦硕学，始知岩邑有澹台』。

　　『南国甘棠爱戴同，园亭结构喜尤工（净翠园为唐维卿方伯新建）。斐亭艳说江郎笔，独有才情压海东』（方伯与君斐亭酬唱诗有「更有门生压海东」之句，谓君也）。

　　『海上思君倍怅然，新恩同拜九重天。垂杨不绾离情住，眷恋庭闱忽七年』。

　　『数点红蕉挹露浓，窗横栋影互蟠胸。花间酬酒邀明月，电语三更断壁钟』（君净园和作有「三更电语壁钟鸣」之句）。

　　按韡之任台南府时，曾延仙根主讲崇文书院。

　　侯官周莘仲广文长庚，以举人选建阳教谕，后调彰化。光绪十四年秋，彰以丈费故，县民施九缎纠众围城，知县李嘉棠素贪墨，无所为计。长庚缒城见九缎，约以裁撤丈费，围稍弛。越三日而林朝栋援军至，事平。嘉棠忌其功，密揭巡抚以勾通罪，令赴辕讯问。长庚请试礼部，牒既下矣，事急，乘渔舟走泉州，潜行入京，逾年乃解。彰人士谂其冤，至今犹有道者。卒后，里人李宗典为刊遗诗，凡九十有七首。录其在台所作于后：

　　玉山云：『玉山在天不在地，山半隤云尽下坠。云气阻塞人不前，护此太古未破天。冰玉磊砢堆山巅，山色一白全化烟。或云此山寒冰穴，压尽盘古以前雪。羲和鞭冻轮不热，坤维脉与太阴结。太阴所固日无功，寒气一束东海东。世人不知呼作玉，几人亲插峰头足』。按玉山在嘉义东北，高至一万三千余尺，长年积雪，望之如玉，故名。

　　火山云：『火维众山插天险，天半熊熊起烈焰。火光所触金铁流，阳气郁勃燔炎州。雪威不到滕六死，天地长夏无冬秋。或如金釭挂天半，烛龙衔烛照银汉；或如野烧横秋空，天吹不动海底风。飞光上腾影倒射，万壑一色作奇赤。有时石罅溅沸泉，一喷一吸泉生烟。响泉自喷火自爆，火水争穴互相搏。生硝黑气烘马牙，坐恐瀛台坤轴灼。当年补石天龃龉，宗动掷下洪钧炉。阴阳余炭煽未熄，照见满海红珊瑚』。按火山在嘉义东南，火出石穴，焰腾近丈。内有沸泉流出，浴之可以疗疾。

　　浊水溪云：『朝过浊水溪，夕返浊水溪。今朝浊水枯天西，笋舆步步踏黑泥。浊水之浊色如铁，万斛流沙杂铁屑。路人不解淘铁沙，坐视浊水飞浪花。群山东上生番界，梦向天魔借炉鞴。一锤高凿顽铁源，俯瞰溪流走支派。全台宝藏沉海澜，磺煤金铁精光寒。朱明弊政鉴矿使，遂使九税訾桓宽。眼底欧西盛矿务，椎剽地脉地不固。海山炫宝不自收，蒟酱犁靬得毋误。梦语上诉天不应，浊水乱涨淹秋塍。有客杞忧抱溪水，手捧铁沙糁天市。上书安得逢斐休，务场监冶今再修』。按浊水溪在彰化之南，源自内山，奔流而西，以出于海。引水溉田者数万甲，未闻有铁，尚俟矿学家之考求也。

　　登大冈山云：『手囊故乡建溪荈，趿屩步走空山巅。长生木瓢接地脉，蟹眼开遍岩头泉。迩来欢伯不投分，佛法日结鸡苏缘。清风两腋作跏趺，睥睨大块吾其仙。山中篔筜各十丈，一一高扫朱霞天。竹边双径夹剪雾，斜日尽化珊瑚烟。低头西望见大海，火云迭迭龙挂涎。迤东去番不十里，松栎未斧巢、羲前。林峦重复閟毒瘴，时有快鹘来联翩。吁嗟此地天所秘，盘古不敢矜斡旋。草鸡英雄起明季，手擘地肺天无权。人心绚烂凿灵窍，混沌一死三百年。生番犹抱太古璞，机械不到先天先。祗愁桔■〈木皋〉易抱瓮，从此海气皆腥膻。起瀹杯茗祝苍宰，古造面目休雕镌』。按大冈山在凤山东北，为八景之一，上有超峰寺，左右两泉，从石中出，水极清冽。少时曾侍先府君游山，瀹茗于是。剪雾，果名，或作南无。

　　莘仲复有七律数首，并录于后：

　　延平郡王祠云：『草鸡飞渡海涛寒，十万牙旗尺土难。绝岛天开明日月，泰西人避汉衣冠。鲲身东控楼船壮，龙种南来血泪残。遥望滇池灰劫尽，孱王正朔黯重澜』。

　　五妃庙云：『霸气台澎扫地平，海天尺组泪纵横。穷途仙桂无归宿，故国名花肯寄生？颈血不膏中土铁，墓门长咽暮潮声。萧萧环佩同归夜，芊草藔西月半明』。按芊草藔在五妃墓西，或作仙草。

　　台北稻江楼和友人韵云：『际天黑箐坠斜曛，龙气腾空作火云。山势百支垂海尽，江流双派到楼分。豪游有约青丝鞚，韵事无心白练裙。欲作逢场竿木戏，娵隅蛮语笑参军』。

　　赠陈广文伯茂云：『绮岁才名古锦囊，骊龙沉睡碧波凉。文章有道呼端复，绚烂回头入老庄。十口寄居重海地，一官垂白瘴云乡。年来我亦深泥爪，落拓台天两酒狂』。

　　莘仲又有闲居四首，亦在台所作。诗曰：

　　『迂拙存吾道，连朝自掩关。全家居瘴海，一槛接青山。壮志消孤冷，闲身长傲顽。错携今日镜，照见鬓毛斑』。

　　『且住为佳耳，乾坤此睫巢。远书三党滞，归梦十旬抛。强舌艰蛮语，孤吟惹客嘲。诗囊忘手检，长挂白梅梢』。

　　『蘸墨题烟筱，分瓢荐水苹。短垣来月早，萧馆得鸥邻。懒仆嫌花课，娇儿急瓮春。击鲜谋晚饭，门外自垂纶』。

　　『厅事长枯坐，前身倘老禅。狂名满烟岛，病骨滞蛮天。束苇夸新笔，评茶试乳泉。重洋珠宝地，冷趣自年年』。

　　方祖荫字樾亭，安徽桐城人。光绪中曾宰新竹，后署台南知府。去时，竹人士赋诗以送，有唱和集二卷，名曰「东海鸿泥」。竹城感怀云：『三十年来逐宦场，自怜肝胆照秋霜。胸中别有炎凉意，半是冰心半热肠』。

　　『捧檄东来宰海滨，一官惟恐负君亲。口碑满地吾翻愧，不信公评竟有人』。

　　光绪以来，台湾诗界群推施澐舫、邱仙根二公，各成家数。澐舫名士法，字应嘉，台南府治人，光绪甲戌成进士，曾主海东书院讲席。乙未之役，挈眷内渡，居厦门，着「后苏葊诗集」，未刊。台湾杂感和王蔀畇孝廉韵云：

　　『大鲸东去海门青，石井雄风卷四溟。掘地草鸡新谶纬，筑城荷鬼旧膻腥。横飞鹿耳空中舰，寸翦牛皮岛外庭。极自赤嵌楼一望，木冈迭迭敞云屏』。

　　『吠尧无复肆狂尨，伏莽朱、林馘献双。草泽闲谈鏖战地，榕阴小辟读书窗。布衣梦蝶人何处，石鼓游龙气未降。信有山川妙锺毓，至今五马说奔江』。

　　『毗耶风景似琼、雷，花木长春四序开。凭吊北园怀别馆，纵观东海上澄台。婆娑洋古华严现，■〈门外吉内〉■〈门外失内〉媜门高割据来。谁道蛮烟兼瘴雨，玉山中有小蓬莱』。

　　『伺影含沙笑射工，郎哥、揆一水边雄。舳舻戈甲风烟外，城郭人民岛屿中。百雉坐收千里险，七鲲苦费十年功。无端凿破洪荒窍，蜃市龙宫劫火红』。

　　『水自东流日自西，楼台金碧望中迷。垦荒迹纪开山庙，靖海师来动地鼙。龙种孤魂空玉塟，鲛人别泪尚珠啼。数行绝命天球笔，纸墨千秋重赫蹄』。

　　『半壁东南一梦阑，太师招讨竟封官。林投井在红毛遁，竹沪坟荒白骨寒。复甫经营真将略，斯庵痛哭老儒冠。逸民传上张、卢辈，不数当年戴叔鸾』。

　　『控制民番辟海疆，百年文武又成康。冰夷北拱环三岛，星使东巡驾四黄。地种释迦诸佛果，山埋魁斗五妃香。新诗读罢「瀛堧咏」，闲展双眸藐八荒』。

　　『斐亭胜地近如何，手泽遥遥字未磨。漫说橘冈多变幻，即论桑海几经过。采风难问狉榛俗，守土谁为政事科。绝岛妖氛今日靖，力田饮酒听山歌』。

　　仙根名逢甲，又字仲阏，台湾县人。唐维卿观察台南时，爱其才，邀至东海书院读书。光绪庚寅成进士。乙未之役，首唱自主，任团练使，统义军。及败去之嘉应，居镇平，自号仓海君，慨然有报秦之志。故其为诗，语多激越。东山感秋云：

　　『痛哭秋风又一年，觚棱梦落楚江天。拾遗冷作诸侯客，袍笏空教拜杜鹃』。

　　『天涯心逐白云飞，瑟瑟秋芦点客衣。回首大宛山上月，更无缄札问当归』。

　　『斜日江声走急滩，残棋别墅局方难。后堂那有闲丝竹，陶写东山老谢安』。

　　『寒蛟海上趁人来，漠漠秋尘扫不开。满目桑田清浅水，五云楼阁是蓬莱』。

　　又忆旧述今答晓沧赠句，为录四首：

　　『哀丝豪竹负中年，弃甲南来异锦旋。十载风尘双鬓雪，翦灯情话更凄然』。

　　『涕泪何曾为酒悲，干戈满地怆离思。流亡南渡谁收恤，愁煞江淮唱义时』。

　　『风雪关河有梦还，海天漠漠对孤鹇。暗香疏影寒溪月，万树梅花忆故山』。

　　『海国诗坛旧主盟，登台独对玉山清。斐亭钟绝风流散，落日寒芜赤嵌城』。

　　按寒溪在台中，一作瀚溪，仙根曾建别墅于此。

　　乙未之秋，干戈俶扰，巷无居人。余于道上曾得施澐舫手写诗稿一卷，大都少年之作。后为友人所借，久假不归，思之深喟。惟记其凤山崎绝句四首。凤山崎在新竹之北，距城十二里，异时旅客过此，颇有题咏。诗曰：

　　『遥山一角云如墨，平野无风午烟直。十里新秧雨后肥，土膏红带燕支色』。

　　『樵歌唤醒梦朦朦，转侧肩舆竹径通。忽地前村黄一片，菊花零乱菜花中』。

　　『层光踏破天光紫，下视山庄在瓯底。万树狂号瀑布喧，水田惊得双禽起』。

　　『四围幽冷韵松涛，滑磴新苔绿映袍。细辨沙痕寻路去，满山白草等身高』。

　　唐维卿五妃墓诗，既载之矣，施澐舫、邱仙根二公均有和作，并录于后。

　　澐舫云：『城南遗冢傍芳祠，吊古凄凉范九池。鱼贯宫中留玉带，凤阳海外失金枝。千秋气压桃花庙，一代光争桂子碑。五百田横孤岛在，不教巾帼愧须眉』。

　　仙根云：『玉带歌残吊古祠，五云散后剩荒碑。地宜崖海全妃墓，人比湘江二女祠。三尺土乖同穴望，百枝签乞进香诗。凄凉魁斗山头路，十首哀吟范九池』。

　　台南延平王祠有古梅一枝，相传为王手植，在鸿指园中，建祠时乃移于此。余曾作歌记之。而澐舫有榕城除夕梦台南延平王祠古梅之诗。诗曰：『草鸡夜鸣七鲲穴，怒潮几度变成血。中有寒香三百年，年年花开傲红雪。忆昔婆娑洋未通，蛮烟瘴雨犹鸿蒙。那有然犀到牛渚，更无仗剑入蛟宫。自从夹板荷兰驶，凿齿雕题皆赤子。扶余国未王张髯，塟兮城已筑徐市。此花生长古蓬莱，曾见昆明万劫灰。栟榈南海诃陵种，杨柳金城元子栽。一朝冠带骑鲸至，异姓王封牛革地。桔柣门高赤手开，菻荼井在红毛避。于今老干几沧桑，剩有荒祠吊夕阳。赤嵌鹿耳霸图尽，紫色■〈圭黾〉声闰位亡。草窃纷纷竟乌有，朱、林、张、戴乱枭首。武陵桃笑世人迷，白社莲为方外友。蜃楼一瞥又飞烟，独树亭亭冷可怜。翠羽缟衣杂荆棘，冰脂玉骨染腥膻。我与梅花相伯仲，余生已断罗浮梦。铜瓶纸帐泣飘零，尘中何处逋仙洞』？

　　仙根在台之时，着有「柏庄诗集」，乙未之役散佚，闻为里人所得。傅鹤亭曾向借抄，弗许，故未得其旧作。唯台湾竹枝词四十首，久播骚坛，为选二十，以实「诗乘」。

　　『馆娃遗址许禅栖，云水僧归日已西。话到兴亡同坠泪，可能诸佛尽眉低』。

　　『自设屏藩瘴海滨，荒陬从此沐皇仁。将军不死降王去，无复田横五百人』。

　　『师泉拜后阵云屯，夜半潮高鹿耳门。如此江山偏舍去，年年芳草怨王孙』。

　　『一剑霜寒二十秋，大王风急送归舟。雄心尚有潭边树，夜夜龙光射斗牛』。

　　『唐山流寓话巢痕，潮、惠、漳、泉齿最繁。二百年来蕃衍后，寄生小草已深根』。

　　『浮槎真个到天边，轻暖轻寒别有天。树是珊瑚花是玉，果然过海便神仙』。

　　『水仙宫外水通潮，潮去潮来暮又朝。几阵好风吹得到，碧桃花下听吹萧』。

　　『牛车轣轣走如雷，日日城东去复回。红豆满车都载过，相思载不出城来』。

　　『鲲身香雨竹溪孤，海气笼沙罨画图。衬出觉王金偈地，斑支花蕊绿珊瑚』。

　　『唱罢迎神又送神，港南港北草如茵。谁家马上佳公子，不看神仙祇看人』。

　　『番檨花开又一年，不寒不暖早春天。开正复喜开春宴，赢得诗狂更酒颠』。

　　『新岁尝新已荐瓜，春风消息到儿家。绿磁正汲南坛水，一树玫瑰夜点茶』。

　　『晚凉新曲按琵琶，茉莉花开日已斜，一担香风满城送，深宵散作助情花』。

　　『相约明朝好进香，翻新花样到衣裳。低梳两鬓花双插，要斗时新上海妆』。

　　『红罗检点嫁衣裳，艳说糖团馈婿乡。十斛槟榔万蕉果，高歌黄竹女儿籍』。

　　『半种花园半种田，儿家生计总由天。楝花风后黄梅雨，满地珍珠不计钱』。

　　『印收监国剧堪嗟，泪洒孤坟日已斜。城北城南千万树，哀魂应化杜鹃花』。

　　『竹边竹接屋边屋，花外花连楼外楼。客燕不来泥滑滑，满城风雨正骑秋』。

　　『黑海惊涛大小洋，草鸡亲手辟洪荒。一重苦雾一重瘴，人在腥风蜃雨中』。

　　『好吟应是太痴生，笔墨因缘记不清。谁把四弦弹夜月，新词唱遍赤嵌城』。

　　按此诗第九、第十五、第十八、第十九四首，与周莘丈广文台阳竹枝词第七、第一、第四相同，恐为传抄之误。

　　火山在嘉义东南，一名玉枕山。山上有火从石罅出，高及丈，而水自火中流，乡人谓之「水火同源」。曩年游此，至碧云寺，有邱仙根题壁诗，因为录存，以志鸿雪。

　　辛卯首春，招同赖俊臣、徐浻尔、赖远澜、苏祥其、王师竹、林行仁游玉枕山，由大仙岩抵碧云寺：

　　『策杖来探海外奇，春风吹客出城时。路从虎墓穿林曲，泉绕麟岩下涧迟。窥井少酬诸葛志，搴云同赋大苏诗。庄严尚鲜开山手，何处谈禅觅戒师』？

　　『携朋如作竹林游，布袜青鞋兴致幽。岩翠滴人双袖湿，海光朝佛一龛收。三更啸月猿归洞，半榻眠云鹤共楼。尚有向平心事在，名山未敢久淹留』。

　　宿碧云寺台前韵云：『闻说新岩境更奇，笋舆未及敛昏时。鸦驮落日栖林早，龙带归云入洞迟。一路烟霞春引梦，万山风雨夜催诗。天花散尽禅心静，丈室维摩是我师』。

　　『麟尾凤头次第游，最尚嵚处最清幽。满庭花影天香坠，半夜钟声佛火收。古涧吐云藏宝剎，空山吟月忆琼楼。题诗尘壁存鸿爪，也当东坡玉带留』。

　　按辛卯为光绪十七年，阅今壬戌已三十二载。仙根溘逝，壁诗尚存，弹指光阴，能无感喟！

　　竹溪寺在台南宁南门外，清溪一曲，修竹万竿，境殊幽閟。故乡人士多修禊于此。少时曾读施澐舫山长题壁四首，后以重修，遂被涂抹；而余仅记一章，不能全录，惜哉！诗曰：『前身慧业我原僧，到此能参最上乘。万劫红羊余法界，一尊绿蚁聚吟朋。当门水镜明于拭，绕径风篁午不蒸。击钵诗成饶逸兴，墨痕洒遍剡溪藤』。

　　又有一首系用「溪西鸡齐啼」韵，闻与唐维卿观察、邱仙根工部诸人同作者。诗曰：『春色无端绿满溪，我来何处认东西。茫茫世事空云狗，莽莽雄图失草鸡。万树午阴花韵寂，一痕生意笋芽齐。咏觞权作兰亭会，惆怅斜阳鸟乱啼』。

　　蔡玉屏孝廉国琳，安平人，居府治，举光绪壬午乡荐，设教延平王祠，及门多俊士。后任蓬壶书院山长。着「丛桂堂诗钞」四卷，未刊。有秋日谒延平郡王祠一首，可为集中杰作。

　　『长松盘空瘦蛟舞，败叶飒飒如秋雨。红墙一角暮云平，郑王祠宇昭千古。圣代褒封祀典崇，鼎新庙貌极穹窿。易名「忠节」辉青史，俎豆春秋拜下风。太息前朝丁季造，只身欲挽狂拦倒。雄心虽说效扶余，比似田横栖海岛。焚罢蓝衫换战衣，鲸鱼到处碧波飞。滇南犹有嗣君在，闽事无成涕几挥！厦金两屿全师抗，舳舻千里谋北向。三军齐唱望江南，未许香焚孝陵上。九皋航海往来频，正朔犹存天佑春。退步洪荒开世界，天心亦似爱孤臣。相从文武多俊杰，余生草裹苌宏血。返日挥戈恨未能，幕府西台泪凄咽。由来烈母有奇儿，庭下寒梅挺古姿。可惜将星旋告霣，渡河宗泽恨终垂。大厦已倾支不得，长耳草鸡谶群识。窜身耻作陈宜中，力战何殊李定国。古木荒凉噪暮鸦，寺称「海会」几年华？杜鹃血染王孙草，精卫冤含帝子花。记室鳞鸿绝命词，舍人苜蓿大哀赋。零丁洋里叹零丁，吮毫欲续文山句。人生忠孝本难全，移孝作忠可与权。瞿张所处堪伯仲，文肃■〈签页〉恳荩疏传。同甫气豪有健笔，楹联字字胸臆出。我今瞻拜荐馨香，采风簪笔纪其实。辟地擎天伟绩彰，葵倾私慕民难忘。怒涛犹作灵胥恨，多少诗人吊夕阳』。

　　按唐韡之「台阳诗集」亦有此诗。韡之任台南府，玉屏适为蓬壶山长。顾以诗格论之，当为玉屏之作，及门诸士传抄殆遍，不知韡之何以收入集中，岂编者之误耶？

　　玉屏又有延平王祠题壁八首，次何敬臣大令韵云：

　　『生标「忠节」没为神，瀚海风涛百战身。祖训一篇和泪读，田横岛上泣孤臣』。

　　『跋浪鲸鱼盖世雄，寒榕祠外尚吟龙。廿年正朔存天复，招抚甘辞爵上公』。

　　『滇池、浙水纠同盟，痛哭神州一旦倾。直向东南争半壁，楼船海上任纵横』。

　　『天意从难一旅兴，鲲身无复海波腾。参军梦蝶名园在，也有诗人杜少陵』（谓李孝廉茂春）。

　　『金陵直捣力原优，转瞬闽南失五州。遗恨不从诸将计，崇明借箸有奇谋』（崇明伯甘辉请直捣金陵，王弗从）。

　　『忍使明家社稷亡，欲回残日返扶桑。一般赐姓辉青史，忠义何如李晋王』（「明季绎史」谓从来赐姓者无如李晋王之贤，谓李定国也）。

　　『望北空期克复功，弹丸割据霸图雄。千秋鹿耳门前水，犹作胥涛卷怒风』。

　　『北园已作说经场，不是王亡明讵亡。零落寒梅花一树，有人凭吊立斜阳』。

　　玉屏又有秋荷四首，用王渔洋「秋柳」韵，措辞宛转，寄兴遥深，足与阮亭抗手，诚集中之佳作也。诗如下：

　　『杨柳池亭几断魂，荡桡曾说出阊门。月明盖静倾疏影，露冷房幽坠粉痕。洛女尚留罗袜步，西施原住镜湖村。浣纱女伴如相忆，为报飘流忍再论』。

　　『瑟瑟西风半夜霜，别饶愁思在横塘。一湾夕照余金粉，十里凉波启镜箱。赠客合持中妇绮，少时曾嫁汝南王。采菱曲好桃根老，憔悴羞过白下坊』。

　　『花为妆饰叶为衣，楚客吟余景已非。太液池前芳宴罢，若耶溪畔画船稀。香清旧护鸳巢稳，色淡空怜雁影飞。犹记纳凉消夏日，筒杯有约未曾违』。

　　『铅华洗尽倍堪怜，秋水盈盈一抹烟。子本有心生太苦，丝虽无力恨常绵。汉皋解佩方前夕，华井传觞又来年。莫谓秋光冷落甚，自全清洁画栏边』。  
　 

卷六

　　甲午之役，清师败绩，命北洋大臣李鸿章赴日讲和，约割台湾，并赔军费二万万两。台人大愤，奔走相告。时陈仲英观察文騄为兵备道，赋示诸将四首，以励士气。诗曰：

　　『上相东行一叶舟，五更笳鼓起舵楼。大名已自垂千载，此错何堪铸九州岛。玉帛先将迎妇雁，河山权作犒师牛。有谁哭向苍天问，万里孤臣海尽头』。

　　『万年王迹起辽东，朱鸟祥开一粒红。宗祖艰难曾卜洛，臣工计策祇和戎。东邻地竟汶阳返，西帝图翻督亢穷。旰食宵衣频北顾，涓埃谁为答宸衷』。

　　『郑氏归仁二百年，王师渡海扫锋烟。廛无夫布宽征市，户有丁男尽力田。黔首终身成异俗，弁髦何日戴尧天？漫云殊域无知识，纵叩重阍亦枉然』。

　　『圣明何事召干戈，万里扶桑骤沸波。自大夜郎思比汉，辨奸英主早烹阿。疮痍无奈伤元气，慈忍终当致太和。壮不如人臣已老，诸君强起挽天河』。

　　陈仲英观察示诸将之诗，和者颇多。蔡玉屏先生有感事四首，即次其韵也。诗曰：

　　『匡时频望济川舟，王粲年来倦倚楼。兵衅骤开箕子国，妖氛又涨萨摩州。中朝仗义诛封豕，大帅无心纵火牛。十载海军都畀敌，有谁强弩射涛头』？

　　『鲲身僻处大瀛东，蜃气横嘘雾脚红。客有虬髯曾自主，地非瓯脱竟输戎。魏城错是何人铸？阮籍途真此日穷。要使狂澜回既倒，诸公共济在和衷』。

　　『中外名传二十年，元侯勋业纪凌烟。岂知此老同秦桧，不独甘心献莒田。举国合辞争割地，疆臣誓死欲回天。是非何必千秋定，一局残棋已了然』。

　　『闻鸡竞枕祖生戈，节制终资马伏波。久已同仇思敌忾，未堪唏发在阳阿。有团尤贵勤言练，不战焉能遽议和？臣朔纵非诸壮士，拟赓兵甲净银河』。

　　唐韡之太守之诗既载之矣，马关议和之时，韡之适寓沪上，闻耗哀恸，有悲台湾二首，殿于「台阳集」后，亦不忘州来之意也。诗曰：

　　『狂澜谁障百川东，日下金蛇电掣空。刘帅浑如魏得狗（刘渊亭军门好犬，每出，群犬随之），唐王岂复郑芝龙（唐维卿中丞为台湾大总统）。鸿沟耻划诸番界，鲸浪横飞半线中（半线，地名）。莫笑铜铃沿旧俗，伤心有泪洒鸡笼』。

　　『中原鼎沸肆鸱张，电烁颷驰莽战场。东海难填精卫石，西天已渡达摩航。将军鼓角三更咽，武帝旌旗十日忙。千里金汤沦异域，朅来白日黯无光』。

　　乙未之役，台湾自主，奉巡抚唐景崧为大总统，以礼部主事李秉瑞为军务大臣、刑部主事俞明震为内务大臣、副将陈季同为外务大臣。季同字敬如，福建闽县人，曾学欧洲，为驻法参赞。刘壮肃抚台时，延为幕客，以功至副将。有吊台湾四首云：

　　『忆从海上访仙踪，今隔蓬山几万重。蜃市楼台随水逝，桃源天地付云封。怜他鳌戴偏无力，待到狼吞又取容。两字亢卑浑不解，边氛从此正汹汹』。

　　『金钱卅兆买辽回，一岛如何付劫灰。强谓弹丸等瓯脱，却教锁钥委尘埃。伤心地竟和戎割，太息门因揖盗开。聚铁可怜真铸错，天时人事两难猜』。

　　『鲸鲵吞噬到鲲身，渔父蹒跚许问津。莫保屏藩空守旧，顿忘唇齿藉维新。江山触目囚同泣，桑梓伤心鬼与邻。寄语赤嵌诸故老，海桑历劫亦前因』。

　　『台阳非复旧衣冠，从此威仪失汉官。壶峤居然成弱水，海天何计挽狂澜。谁云名下无虚士，不信军中有一韩。绝好湖山今已矣，故乡遥望泪阑干』。

　　俞明震字恪士，浙江山阴人。既预台事，不成而去，宦游江南。后赴甘肃任兰州道。着「觚庵诗存」四卷。

　　自厦门泛舟渡台湾海中见夕阳感赋云：『自浮沧海送残阳，渐觉闲身入莽苍。一掬酸辛成独往，无边天水共微光。风樯隐隐开元气，朔雁声声吊战场。凄绝一更初魄语，故人相望涕成行』。

　　甲午除夕登台北城楼云：『瘴外日光芒角动，残年出户昼常阴。寥天有此登高兴，暮雨飘残隔岁心。役役谈兵清议在，冥冥入世几人深。迷离爆竹千家晚，针孔光阴耐苦吟』。

　　登厦门南普陀和易实甫原韵云：『登临初见海嵯峨，回望神州感逝波。坐久自疑趋大壑，再来应恐泣盘陀。愁边草树天风急，泪眼乾坤落照多。今日五洲成大梦，独留残梦在岩阿』。

　　割台之役，震惊宇内。易实甫观察奉南洋大臣之命，视师台南。实甫名顺鼎，湖南汉寿人，素以诗鸣，自号哭庵，时与台人士相唱和，语多慷慨。余记其寓台感怀六首云：

　　『玉门何路望生还，恍惚长辞天地间。黄耳音书隔人海，红毛衣服共云山。亡秦歃血今三户，适越文身古百蛮。皂帽辽东龙尾客，独惭无术救时艰』。

　　『田横岛上此臣民，不负天家二百春。中露微君黎望卫，下泉无霸桧思郇。谁忘被发缨冠义，各念茹毛践土身。痛哭珠崖原汉地，大呼仓葛本王人』。

　　『愁上高楼望戍烽，东南佳气几时锺。水遮王母三千里，山隔刘郎一万重。故垒阵图夔府石，荒城碑字象州松。鲸鲲京观分明在，何事天骄访旧踪』？

　　『延平祠宇郁岧峣，割据英雄气未消。见说杜鹃啼蜀帝，不妨桀犬吠唐尧。廿年赐姓空开国，再世降王已入朝。十二银山掀鹿耳，神灵犹作伍胥潮』。

　　『瘴海虞衡览物华，南方卑湿胜长沙。钩辀格磔山山鸟，荅杂离支树树花。寂寞炎洲栖翡翠，荒凉壤壁走龙蛇。采风番社何人事，唯见蒲桃载满车』。

　　『宝刀未斩郅支头，惭愧炎荒此系舟。泛海零丁文信国，渡泸兵甲武乡侯。偶因射虎随飞将，苦对盘鸢忆少游。马革倘能归故里，招魂应向日南州』。

　　哭庵之诗，和者甚多，而吴季籛之作尤悲壮。季籛名彭年，浙之余姚人，寄籍粤东，为刘渊亭军门幕客，阵没彰化；事载「通史」。诗曰：

　　『定远天教去复还，书生勋业出行间。澄清有志翻沧海，片石何年认岘山。姑息和戎仍逐鹿，果能坚壁早平蛮。包胥甘作秦庭哭，叱驭何辞九折艰』。

　　『九重何忍弃斯民，斗柄寅回又是春。反侧夷情终割宋，回思遗泽岂忘郇？乌江羞渡八千旅，孤岛坚存五百身。太息唐衢徒自负，赢将佳话说逃人』。

　　『东南闻说净狼烽，大帅天生气特锺。铁甲久经沙漠苦，泥丸稳塞玉关重。萧萧易水辞燕客，郁郁浓阴憩鹤松。收拾珠崖珍重地，缓骑欸段任游踪』。

　　『南荒天阔势峣峣，霸业分明百折消。草木皆兵思万福，衣冠垂拱服神尧。馋涎尽听吞他国，谠论难教悟圣朝。忽往忽来忠义血，可怜齐化赤嵌潮』。

　　『戎马倥偬老岁华，还怜痛哭贾长沙。江南快捧援师檄，帐下齐簪使节花。纵不封侯夸射虎，那容藏拙运灵蛇。中流好掬盟心水，击楫同浮犯斗槎』。

　　『祗为苍生放一头，身闲不泛五湖舟。胸中有子争先局，海外何人识故侯？成败漫言归大错，笑谈无补愧清游。无聊试上澄台望，泪眼撑开隘九州岛』。

　　盖其慷慨赴义，固已蕴于诗中矣。

　　吾乡许蕴白先生南英，号霁云，光绪十六年进士。乙未之役，办理台南团练局，事败而去。有次韵和易实甫寓台感怀之作，并录于此：

　　『黑海黄河任往还，榆关回首白云间。悲歌有客来燕赵，凭吊何人管海山？寇准信能司北钥，赵佗浪说长南蛮。有谁起仗筹边策，国士无双尚内艰』。

　　『浮槎为救难中民，清节如神泽似春。儒将流风君借寇，黍苗膏雨伯思郇。结交肝胆方盟血，誓许头颅不顾身。记得白龙庵里会，澧兰沅芷亿佳人』。

　　『赤嵌孤岛萃狼烽，仁轨英雄闲气锺。毗舍耶图开一局，婆娑洋海隔双重。残山剩水呼苍葛，晚岁寒天见老松。竟使葫芦依旧样，紫桥尚有黑旗踪』。

　　『元武蜺旌五丈峣，扶桑霸气黯然消。不甘被发冠冠楚，犹是章身服服尧。议院广开民主国，版图还隶圣明朝。请看强弩三千具，鹿耳门前射怒潮』。

　　『煤磺茶脑聚精华，况有披金日拣沙。争羡五行山献瑞，忽惊两度炮开花。纸糊媪相贻蜂虿，钱赐人奴豢豕蛇。失马塞翁知祸福，问天欲泛斗牛槎』。

　　『投笔从戎说虎头，巨川欲济苦无舟。涕零阙下陈同甫，谈笑军前李邺侯。仗剑定应诛丑虏，执鞭窃愿逐豪游。满腔热血向谁诉，诸葛奇才佐豫州』。

　　蕴白有吊吴季籛之诗二首，为录其一：『北望彰城吊季籛，西风洒泪哭人天。沙场白骨臣之壮，幕府青衫我独贤。旗卷七星师尽灭，山围八卦火犹然。嵌城风雨凄凉夜，摇曳霓旌海底天』。盖季籛率七星旗队战没八卦山麓，则此一诗，可作信史。季籛有知，亦当起舞。

　　吴季籛之死，闻者悲愤。吾邑陈鞠谱上舍，豪爽士也，洒酒为文以祭，有「君为雄鬼、仆作懦夫」之语。又以诗吊之曰：

　　『书生戎马总非宜，自请前军力不支。毕竟艰危能仗节，果然南八是男儿』（季籛为刘渊亭镇军幕客，台北失后，请赴前敌）。

　　『溪南溪北两鏖兵，不爱微躯爱令名。淮楚无声人散后，屯军五百殉田横』（季籛先据大甲溪北，不利，淮楚各营多溃，乃退溪南，唯有屯勇五百相随）。

　　『短衣匹马战城东，八卦山前路已穷。铁炮开花君证果，劫灰佛火彻霄红』（八卦山在彰化城东，季籛授命之处）。

　　『留得新诗作墓铭，九原虽死气犹生。赤嵌潮水原非赤，却被先生血染成』（季籛曾和易实甫观察台阳感怀诗，有「忽往忽来心上血，可怜化作赤嵌潮」句）！

　　『大长扶余说仲坚，一时忠愤竟徒然。六朝金粉笙歌闹，知否台阳有季籛』（唐维卿中丞为台湾大总统，去后居金陵，犹以歌宴为乐）？

　　『幽草萋萋白日昏，无人野奠出东门。阿来本是催租吏，收拾遗衣树小坟』（祝丰馆租赶吴阿来途见季籛之尸，为葬东门之外）。

　　鞠谱名凤昌，字卜五，府治人。台湾独立之时，曾任议院议员，上书言事。后渡厦门，着「拾唾四卷」、诗一卷。

　　鞠谱有延平祠怀古二首，亦杰作也。

　　诗曰：『群龙涸死鳄鱼生，瀛海波涛日夜鸣。两岛提封同黑痣，廿年正朔奉朱明。勤王独奋争天力，事父终羞干蛊名。试问奇男元库库，何如当日郑延平』。

　　其二：『据浙都闽迹渺然，中兴事业委荒烟。沉沙欲折周郎戟，断水难投战士鞭。北向称兵天不共，东来辟国地孤悬。孝陵风雨生秋草，未许遗臣荐豆笾』。

　　刘永福之在南也，四川举人张罗澄邮书军门，论战事，议借韩藩外兵来援，而事终不成。余记其柬渊亭之诗云：『回首扶桑铜柱标，夷歌是处起渔樵。近闻下诏喧都邑，焉得并州快剪刀？猛士腰间大羽箭，秋鹰整翮当云霄。走平乱世相催促，上帝高居绛节朝』。『尽使鸱鸮相怒号，应弦不碍苍山高。凌烟功臣少颜色，万古云霄一羽毛。殊锡曾为大司马，将军只数汉嫖姚。即今飘泊干戈际，祗在忠良翊圣朝』。二首皆集杜句，忠愤之气，溢于行间。澄字岷远，长宁人。乙未之役，往来沪滨，奔走国事。有吊台阳诗，载于「普天忠愤集」。

　　恩施樊云门廉访增祥，为近时词章家，着有「樊山诗集」。余读其诗，有书台北事一首，则指台湾自主而唐景崧为大总统也。诗曰：『堂堂幕府即离宫，坐踞三貂气势雄。岂谓解元唐伯虎，不如残寇郑芝龙。蜉蝣天地波涛里，蝼蚁君臣梦寐中。十日台疆作天子，凝旒南面太匆匆』。

　　云门有马关二首，刊于日报。有无名氏和之，其第四首云：『海胥潮为不平，郝君心术未分明。有人夕卖卢龙塞，俄顷朝捐鹿耳城。和璧难期秦柱返，鸿毛肯换太山轻。阮公湛醉六十日，有女如何肯与兵』。

　　先是云门有奉怀小村中丞台湾云：

　　『五色云蟠鹿耳门，尚书剑履动星辰。岛环四面玻璃海，花覆全台锦绣春。地控朔南开幕府，番无生熟尽降人。西夷绝国天骄子，低首中朝社稷臣』。

　　『紫枢家世冠东南，横海飞扬破浪帆。幕佐肯从流外辟，帅符仍带侍中衔。闲持斑管临锺傅，坐命青衣摘阮咸。荡定鲸波三万里，好归台阁曳颜衫』。

　　按小村为邵友濂，浙江余姚人，光绪十八年任台湾巡抚，及海防事起，以不知兵辞职去。

　　巴县夏子扬先生畴有闻台事有感四首，载于「普天忠愤集」，为录于此：

　　『太息屏藩地，而同瓯脱兮。吾民虽义愤，无那力难支』。

　　『难得精忠士，犹时挠敌军。螳螂虽奋臂，黄雀更纷纷』。

　　『越石奇男子，南关曾请缨。可怜天竟缺，娲石补难成』。

　　『六军齐解甲，何怪豫州逃。一死原难事，旗常名自高』。

　　侯官张幼亦太守秉铨，光绪间来台，为抚垦总局记室，曾草「御夷制胜策」上之枢府，颇为时论所称。乙未之役，留滞津门；及闻割台，深为悲痛，有哀台湾四首，录之于下。

　　『无端劫海起波澜，绝好金瓯竟不完。阴雨谁为桑土计，忧天徒作杞人看。皮如已失毛焉附，唇若先亡齿必寒。我是贾生真痛哭，三更拊枕泪阑干』。

　　『记曾巨舰赤嵌开，早识东彝伏祸胎。海外情天难补恨，人间劫火忽成灰。险随虎踞龙蟠失，忧逐山穷水尽来。枉说请缨旧儒将，沐猴终竟是庸才』。

　　『开门揖盗已难支，况复纷纷错着棋。太息群才皆竖子，何曾一个是男儿！河山风景伤无异，锁钥东南付与谁？笑煞谈兵均纸上，浪传都护策无遗』。

　　『瓯脱中朝本不存，可怜浩劫满乾坤。苍生蹂躏伤盈野，红女伶仃禁闭门。真宰诉天应掩泣，哀魂动地尚呼冤。黄金不共辽东赎，枢部分明近寡恩』。

　　富顺宋芸子太史育仁，博通群籍，尤深经学，为王湘绮先生及门高弟。乙未之役，有感事五首，唐衢痛哭、杜牧罪言，兼而有之。诗曰：

　　『万马渡辽河，千营夜枕戈。城亡诸将在，律丧两军和。伏阙书何用，忧时泪苦多。独怜持汉节，归雁望云罗』。

　　『江汉隔中原，论都又枉论。艅艎先失水，猿鹤尚乘轩。东海惭高蹈，西邻畏责言。呕余心血在，夜夜似潮翻』。

　　『茧足返秦庭，台湾未解兵。潜师谋郑管，侵地劫齐盟。星火催和约，楼船息战声。如何闻越甲，不耻向君鸣』。

　　『投笔一书生，今朝定请缨。窃符惊魏寝，怀璧返秦城。孤愤遭时忌，艰难愧位轻。闻鸡中夜起，未悔去承明』。

　　『神州真不返，吾意竟蹉跎。忍坐军需急，宁论岁币多。挥戈悬汉日，衔石误虞罗。岂见臧文仲，当车泣卞和』。

　　鄞县黄骏孙大令家鼎，光绪间宦游台湾。十七年知凤山县，时适议修「通志」，与邑人士辑采访册，上之大府。割台之役，亲见其事。着「补不足齐诗钞」，有消夏、秋感诸诗，自注甚详，读之呜咽。

　　厅斋消夏云：『重来正与夏相期，地僻衙荒暑不知。为筑崇祠翻祀典（谓新建四忠祠），欲增私乘采风诗（谓前修「厅志」）。方忻事简同山县，渐觉时艰遍海湄（倭船于乙未四月二十六日到台北）。咫尺传闻侔目击，伤心人谱断肠词』。

　　『苏、张注说早空还（谓邵、张二使），上相星轺指马关。国计输金兼割地，儒臣抗疏欲移山（谓安侍御维峻、文学士廷式）。辽阳城郭千旗外，横海楼船一炬间（谓大东沟之役）。毕竟将军能胜敌，降书递后尚雍娴』（谓丁汝昌辈）。

　　『竞传唐俭是奇材（台湾巡抚邵公于甲午九月乞病去位，旨以藩司唐景崧署抚篆。唐公既受事，即征调前台湾总兵吴光亮募旧部二千人号飞虎军，福建候补道杨汝冀募湘军千五百人，在籍道员林朝栋增土勇千五百人，副将黄义德募粤勇三千人，并东莞县之精于线枪者千余人，又饬杨永年赴粤募著名海盗千人；自十月迄岁暮，成军者五十六营；至乙未春增至百四十营。又以地势分歧，改诸军为小队，以三百六十人为一营，综计全台土客新旧各军约三百数十营。全台岁入正杂各项计银三百七十余万两，时藩库尚存银十六万余两，旋奉部拨济银五十万两，郡绅林维源筹捐一百万两，民间公缴息借二十余万两，南洋大臣张公奏请续拨一百万两，由南洋贷洋款项下划至上海道交付驻沪援台转运局道员赖鹤年、采办委员茅延年就近兑收，以故饷不告匮），局面翻新自主裁（台北于五月朔改民主国，绅民分制银玺，文曰「台湾民主国总统之章」，又制蓝地黄虎旗，推戴唐公。公乃立议院，檄在籍兵部主事邱逢甲为义勇统领、礼部主事李秉瑞为军务大臣、刑部主事俞明震为内务大臣、副将陈季同为外务大臣；道员姚文栋为游说使，诣京师当轴，沥陈建国情形）。露布已令神鬼泣（谓唐公所出告示及与泰西各国领事照会），玉书曾见凤麟来（闻四月二十八日迎银玺时祥征甚多）。棘门布置成儿戏，木子猖狂本罪魁（初立民主国，官绅声势甚壮，有淮军革勇李文魁于四月二十九日纠党劫杀抚标中军参将方良元，唐公不能置于法，反受挟制，予以兵权，民心由是瓦解）。痛惜浃辰田海变，天心人事费疑猜』（五月初四日，道员李经方偕倭桦山资纪坐兵舰抵沪尾口外，将赍文台抚交割台岛，以民情汹汹，不敢登岸，唐公遂于十二夜内渡）。

　　一夜鲸波澳底生（倭兵于五月初六夜自宜兰县辖之澳底登岸，初八日到九份，初九日过瑞芳店，初十夜入基隆，十一晨据基隆城寨。记名提督张兆连统四营守基隆，通判孙道义领二营副之，以大雨溃散，总兵曾喜照带土勇三营驻澳底，倭至，喜照先遁，其哨长有为倭作乡导者），鸡笼天险竟虚名。妖氛明灭连南雅（五月十三日，土匪劫台北仓库，焚衙署；十五日引倭人入府城，二十日倭分据南雅厅治），巨室迁移到上卿（太仆寺卿林维源，台绅巨擘也；先期请假，挈眷内渡）。恢复空传新竹县（五月十七日，倭犯新竹，二十日据城治，屡为义民所挫；至六月朔，始尽掠其地），孤悬难救九芎城（五月二十一日倭据头围至五围，二十九日入宜兰城）。划溪为守何人主（先是台南刘帅与唐公有划溪为守之约），苗栗无端亦棘荆』（六月二十日倭掠苗栗县）。

　　『前车早覆溯澎湖（二月二十七日倭舰攻澎湖，二十九日失守），劲旅能支一战无（澎湖通判陈步梯率义勇二千人守城，总兵周振邦领新旧四千守大山屿妈宫澳及迤南各海口，知府朱上泮领湘勇二千五百人守大城北及迤北各海口，副将刘廷梁等守大城北炮台，所给饷械，足资半截）？裨将望风争偃帜（失地日，文武官弁无一及难者），士民凫水半捐躯。买舟共说元戎巧，念母还怜别驾愚。乙岁刚周重历劫（谓乙酉二月十三日事），生灵涂炭独何辜』！

　　『七鲲门户本深严，况复将军坐蔺、廉（台湾镇总兵万国本领所部七营守安平一带，帮办，台军务南澳镇总兵刘永福率福字八营、七星队一营守旗后、恒春一带）。狐鼠屏声敛牙爪，鳄鲲延首受刀镰。当地歧处兵嫌薄，昼渐长时饟孰添？无补杞忧勤默祝，欃枪莫射赤嵌尖』。

　　秋感云：『消夏诗成墨未干，秋风吹动泪阑干。正欣辽左连城返（闻倭人允还辽东）（忽报台中半壁残。墩烬葫芦明野火（七月初八日，倭据葫芦墩），山崩八卦落惊湍（初九日据八卦山，即入彰化）。云林图画沙莲水（埔里社旧名水沙莲），如此膏腴保恐难』（七月十二日倭据云林县城，闻已进掠埔里社厅矣）。

　　『扬镳击楫各言归（台北于四月下浣奉割让明文并遵议内渡之命，同时卸篆者为署藩司顾肇熙、署巡道陈文騄、署台湾知府孙传衮及各厅县会办军务福建水师提督杨岐珍、台湾镇总兵万国本等），道有纶音不敢违。去卫袍存由也缊，适齐马媲赤之肥。钓屠韬略传今是，棘霸军容叹昨非。烂额焦头多后至，亏他辛苦出重围（既改民主国，唐公檄同知黎景嵩为台湾知府、俞鸿为台北知府、代理安平知县忠满兼护台南道府印、温培华为埔里社通判、史济道为台湾知县等，惟台东直隶州胡传、南雅同知宋维钊仍旧，诸君多失地后始去，其心亦良苦矣）。

　　『南军苦守过中秋（台南自甲午八月帮办军务刘军门到防，烽燧不举，迨乙未中秋后嘉义失守，倭乃分兵四路，水陆扑犯南郡），械尽粮虚似楚囚（刘军门之守台南，乙未五月接道库存饷银七万余两、府库及台南支应局剩银六万余两，虑难持久，乃集绅商会议设官票局，自数百文至三千文，使兵勇持易薪米，颇能通行；南洋大臣汇交银五万两、粤督贻旧枪二千余杆、闽督贻旧枪一千余杆、弹数万枚、土火药数千觔、水雷二百具，余无一应者）。火箭已穿鹅卵鼻（八月二十日倭兵入恒春城），霜旗莫蔽凤皇头（八月二十七日倭兵入凤山新城，翌日分掠旧城）。谁怜忠义诸罗县（自七月起倭兵屡攻嘉义，以义民固守不得逞，至八月二十日始破），休问荒凉直隶州（台东新设直隶州，僻在后山，原驻土勇三营，为抚番所设，归后路副将岱霖节制；岱霖病没，由直牧胡传接统。至是不遣自散，而倭人乃至）。昨夜将星潜徙度，郡民浪说尚依刘（刘军门于九月初二日微服内渡，初四日倭人入台南府城，民间犹传其在后山者）。

　　『时事真教唤奈何，岛民亿兆覆巢窠（倭人据台南府城，即传令台东内山一带克期归附，从此全台非清土矣）。两年迁徙恩原厚（条约有二年内准民自徙），九法更张令太苛（倭人新悬规条九则，勒驱岛民就其范围）。男不负身甘塟火（倭人掘地为坑，凡犯规者纳诸坑中烧以煤油），妇知矢节竞投波。忠贞足与牛庄埒（谓二月间牛庄街民劫倭弁事），谁谱东宁正气歌（岛民与难者先后约七万人，余辑有「岛碧录」）？

　　『将材漫数大东沟（谓邓总兵世昌等），忠信堪从十室求（自饷募勇者，有花翎侍卫许肇清纠五百人驻鹿港，苗栗附生吴汤兴纠五千人驻中港、后垄一带，新竹武生徐骧，姜绍祖纠一千人驻大湖口，彰化举人施菼、施仁恩、贡生吴德功、吴景韩于台中府设筹防局）。末秩竟甘包马革（代理恒春知县欧阳萱遇害于曾文溪，泉州府委坐探巡检黄闽望遇害于彰化城），侯封合让烂羊头（谓义民简精华、简大肚等）。弹飞金铁多摧臂，炮洞心胸尚怒眸（提督陈得胜在金包里出援基隆，陈尚志在葫芦墩、副将杨再云在头份、杨锡九在北斗溪、参将汤仁贵、吴彭年在八卦山、文生吴汤兴在大肚溪、武生姜绍祖在新竹、徐骧在大莆林俱阵亡。又有总兵刘得杓、游击陈金山、都司毛贵谈、荀德禄并尸骸无着）。为问三貂先伏法（谓守三貂岭诸将弁），泉台相见定含羞』。

　　『皕十三年载版图，一朝轻弃误庸夫。蚍蜉智小偏摇树，虮虱形微善啮肤。人事于今成覆辙，天心何日许还珠？傍观休厌唐衢哭，两世蒙恩此握符』。

　　陈铁香太史之诗既载之矣。乙未之役，铁香有哀台湾十首，语多悲恸，读之泪下。诗曰：

　　『抉皆沧波外，茫茫集百忧。河山归浩劫，鼓角乱残秋。遁世天无路，逃生海有艘。颠连非意料，飘泊欲谁尤』？

　　『卖塞牛思黯，和戎秦会之。乾坤正颠倒，书剑剧危疑。世界竟今日，衣冠非昔时。伤心诸父老，流涕话康熙』。

　　『延亵三千里，升平二百年。堑山成陆海，际地启腴田。蔗积中春雪，茶香万灶烟。即今繁盛地，凄绝可怜天』。

　　『鸡笼连五虎，形势互遥遥。门户支金厦，藩篱护蓟辽。水冲浮六耳，山险控三朝。拱手都资敌，岩疆一霎消』。

　　『一从行省建，风土倍繁华。炼木樟成脑，采山金有沙。闲情斗风月，选梦占莺花。乐土今何似，颓垣剩几家』？

　　『维昔田横岛，殷遗此伏戎。卅年天厌乱，七日将成功。越客行虫蛊，生蛮贌鹿茸。赤嵌城在否，太息望瀛东』？

　　『文武恬嬉日，兵尘警急中。大言惭马谡，上策学檀公。京阙高寒甚，江湖涕泪同。遗黎嗟靡孑，何处哭途穷』。

　　『蹙土原非计，其如柄国何。但求休炮火，遑恤弃山河。死战民无恨，生还将独多。微闻嘉义界，尚枕夜中戈』。

　　『弃守都无据，谁能一木支。天将骄下国，民竟即东彝。死徙悲黔首，威名误黑旗。抱头虽早去，惭绝誓师时』。

　　『红粉谁家女，盈盈玉作团。一鞭驱逼去，毕世洗湔难。涕泣嗟何补，飘零不忍看。生离与死别，痛哭遍江干』。

　　安溪林氅云先生，光绪间来台，榷办茶厘。时台北方建省会，游宦寓公，簪缨毕至。而唐维卿为布政使，每开文酒之宴。一日，氅云以海舶运致牡丹数十盆，适逢盛开，命送之会；维卿大喜，名曰「牡丹诗社」。及割台诏下，氅云归去，居厦门，筑怡园于鼓浪屿，越十数年乃卒。氅云名鹤年，号铁林，寄籍淡水，光绪八年举于乡，后以道员加按察使衔。在台之时，着「东海集」。没后，其子景商嘱余校刊。

　　东渡感事呈唐维卿方伯、家时甫星使兼怀幕府诸公云：

　　『三貂晴雪正东风，旧迹重寻类断蓬。千里波涛悬梦寐，万家忧乐到心胸。田横孤岛悲尤愤，充国屯边罪亦功。山海征输民力竭，忍教元气凿鸿蒙』。

　　『目极楼船济六师，江淮遮蔽此藩篱。雨余莫忘谈墙筑，米短何堪议灶炊。泛海神仙工点铁，逢场傀儡惯牵丝。重瀛但祝销兵气，筹笔无劳疏十思』。

　　『赤嵌营连壮海山，红毛城畔唱刀环。晋公节钺平淮蔡，汉相旌旗扫洞蛮。鲲岛浪淘朝雨过，鹿门波撼夜潮还。平原子弟怀风义，卜式忧时鬓已斑』。

　　『驿路萧萧识马周，鸢肩翻悔稻粱谋。关河歧路英雄泪，暮夜中庭妾妇羞。枕畔南柯原梦幻，袖中东海祗浮沤。我来共索梅花笑，清博头衔不夜侯』。

　　稻江楼陪刘渊亭、家时甫两帅夜话云：『海寨连标建赤霞，鲲身鹿耳浪淘沙。西山秀夺花双桁，南浦云归月一槎。鹅鹳千里江正肃，貔貅万灶夜无哗。铃辕风静香村寂，隔院鹦哥尚唤茶』。

　　乙未之役，氅云在北，怆怀时局，凭吊河山，故集中有纪民主国之诗。诗曰：『天祚扶余未可知，两河忠义盼星旗。陈桥拥赵兵虞变，酇国封韩帝不疑。执梃降番尊使相，筑台朝汉长蛮夷。五洲琛赆图王会，海上楼船望六师』。

　　寄刘渊亭台南云：『五百田横气尚雄，曾闻孤岛盛褒忠。誓心天地中原泪，唾手燕云再造功。不信黄金能应忏，谁教赤嵌擅和戎。兵销甲洗天河夜，只手澜回力障东』。

　　五月十三日，台北激于和议，兵民交变，仓皇内渡云：

　　『内变方乘外侮忧，掀天波浪截横流。忽惊车鬼方涂豕，始信冠人尽沐猴。猿鹤化来山月黑，鹳鹅声乱阵云浮。沧桑再见田横岛，错计燕云十六州』。

　　『半壁斜阳列屿空，大江王气黯艟艨。依来刘表原非策，哭到唐衢共效忠。万里随槎虚奉使，千秋孤注误和戎。早闻马后书生谏，得失何心语塞翁』。

　　板桥园在台北之板桥庄，为林枢北观察所建，时甫太仆又润色之。氅云游台，时相过从。集中有乙未端午家时甫星使招同幕府板桥园夜集，时方建立民主国，越数日而兵火仓皇，宾主俱散；回首名园，亦归零落，真不胜今昔之感也。诗曰：『海云岛月付沧桑，眼底扶余识霸王。金谷园亭诗酒录，玉溪身世绮罗场。隔江喧夺龙舟彩，列戟光凝燕寝香。天汉星槎望牛斗，宣防移节镇珂乡』。

　　又有偕家时帅内渡留别板桥园五首。

　　其一：『富贵与神仙，撤手便归去。楼阁见五云，十洲更何处』！

　　其二：『千万买青山，百万筑园墅。海天共结邻，黄鹤忽高举』。

　　其三：『花石平生心，种松十围长。无限鸟投林，寒露滴清响』。

　　其四：『人生如轻尘，随处欣所托。坐爱林月明，不记春花落』。

　　其五：『瀛岛出岫云，东山润霖雨。不负故乡心，忍望故乡树』。

　　嘉应黄公度京卿遵宪，为光绪间诗坛巨子，着「人境庐诗集」。有台湾行一篇，则乙未独立事也。诗曰：『城头逢逢擂大鼓，苍天苍天泪如雨，倭人竟割台湾去。当初版图入天府，天威远及日出处。我高我曾我祖父，艾杀蓬蒿来此土。糖霜茗雪千亿树，岁课金钱无万数。天胡弃我天何怒，取我脂膏供仇虏。眈眈无厌彼硕鼠，民则何辜罹此苦？亡秦者谁三户楚，何况闽粤百万户。成败利钝非所睹，人人效死誓死拒。万众一心谁敢侮，一声拔剑起击柱。今日之事无他语，有不从者手刃汝。堂堂蓝旗立黄虎，倾城拥观空巷舞。黄金斗大印系组，直将总统呼巡抚，今日之政民为主。台南台北固吾圉，不许雷池越一步。海城五月风怒号，飞来金翅三百艘，追逐巨舰来如潮。前者上岸雄虎彪，后者夺关飞猿猱。村田之铳备前刀，当辄披靡血杵漂。神焦鬼烂城门烧，谁与战守谁能逃。一轮红日当空高，千家白旗随风飘。搢绅耆老相招邀，夹跪路旁俯折腰。红缨竹冠盘锦绦，青丝辫发垂云髾。跪捧银盘茶与糕，绿沉之瓜紫蒲桃。将军远来无乃劳，降民敬为将军导。将军曰来呼汝曹，汝我黄种原同胞。延平郡王人中豪，实辟此土来分茅。今日还我天所教，国家仁圣如唐尧。抚汝育汝殊黎苗，安汝家室毋譊譊。将军徐行尘不嚣，万马入城风萧萧。呜呼将军非天骄，王师威德无不包。我辈生死将军操，敢不归依明圣朝。噫戏吁！悲乎哉！汝全台，昨何忠勇今何怯，万事反复随转睫。平时战守无豫备，曰忠曰义何所恃』！

　　易实甫寓台咏怀之诗，既载之矣，近于故纸中又得续作六首，语尤悲愤，盖台事败坏时也。诗曰：

　　『二百年来虱处裈，涵濡煦育子生孙。久无剧盗萑苻泽，那有强藩桔秩门。麦饭牛羊亡国垄，桃花鸡犬远人村。昆明池上旌旗在，谁拨残灰验劫痕』？

　　『浪泊炎方站站鸢，书生翻作马文渊。零丁洋外终无路，大甲溪边别有天。虎齿所居楼十二，鸿毛难戴界三千。中原一发何时达，目断齐州九点烟』。

　　『贾谊长沙已自伤，长沙今更隔潇湘。玄蜂赤蚁苍梧野，紫蟹黄花绿苇庄。海水似樯环北极，火云如盖覆南荒。炎天怪底无冰雪，都入羁人鬓上霜』。

　　『天末孤城城上头，登临无地可消忧。藤萝芦荻如夔府，薜荔芙蓉似柳州。坠露沉云都入海，惊风密雨总当楼。大荒我有他年约，披发骑麟再访秋』。

　　『八表风云一剑磨，夜骑天驷度天河。梳头逆旅逢张妹，椎髻蛮夷起赵佗。折节太原公子在，感怀真定弟兄多。宝刀难断东流水，万古愁心奈尔何』。

　　『哀郢怀沙死拒秦，平生幽怨楚灵均。白麟奇木长缨客，紫凤天吴短褐人。南北恍超风马海，东西愁近杀牛邻。卜居终在江鱼腹，岁岁三闾占好春』。

　　余撰「台湾通史」，以唐、刘合传，且为列传六十之殿。而世之论者每责唐而恕刘，盖以民主之局，由唐创之而刘承之，然维卿未战而逃，且有挟款之嫌，渊亭则力守台南，饷械俱绝，四面被围，始决然去，则其人之贤、不肖为何如矣。余读「普天忠愤集」，有杜德舆沪上感咏，其中一首云：『一统犹全局，群凶满四方。羯胡终猾夏，张楚亦称王。盗国供私饱，焚台启夜行。可怜后庭妾，七日学宫妆』（唐景崧台湾称王甫七日，私取库藏，自焚抚署而逃）。而松桃杨文藻有闻刘渊亭台南内渡云：『誓死睢阳志，将军百战酣。背城能借一，俘帅果囚三。掘鼠庭罗雀，飞骑木絓骖。难鸣孤掌忿，风雨吊台南』。

　　侯官沈爱苍中丞瑜庆，文肃公之子也，以举人官至贵州巡抚。光绪初来台。诗多不存，后刻「涛园集」，有哀余皇一篇，其自引曰：『光绪乙亥，日本构衅台湾番社，先子奉诏视师，勒兵相持数月，日人就款。言路腾谤，以为纵敌，先子不为动。师旋，遵旨复陈练兵、筹饷、制械，储材、游学、持久六事，请饬各省每年合筹四百万金，分解南、北洋，计日治海军，期以十年成三大枝；彼时游学者亦艺成而归，制船、驾船，不患无人矣。易箦前夕，口授遗疏。先是日本夷琉球为冲绳县，庶子王先谦请伐，廷旨饬议，未及复奏。至是遂言日本自台湾归后，君臣上下，早作夜思，其意安在，不可谓非劲敌。而我之船械军实，无改于前，冒昧一试，后悔方长，愿皇上以安生之质，躬困勉之学，所谓州来在吴犹在楚也。疏入，廷旨促办海军，合肥亦悟。北洋海军权舆于此。而出使大臣李凤苞请废船政，谓制船不如买船，而已私其居间之利。后希中旨者，又挪海军款以办颐和园工程。甲申一挫，甲午再挫，统帅不能军，闽子弟从之死亡殆尽。吴公子光曰：「丧先王之乘舟，岂惟光之罪，众亦有焉」。长歌当哭，遂以哀余皇名篇』。诗曰：

　　『城濮之兆报在泌，会稽已作姑苏地。或思或纵势则悬，后事之师宜可记。昔年东渡主伐谋，严部高垒穷措置。情见势绌不战屈，转以持重腾清议。铁船横海不敢忘，明耻教战陈六事。军储四百饷南北，并力无功感尽瘁。宋人告急譬鞭长，白面书生臣请试。欲矫因循病卤莽，易箦谏书今在笥。蓄艾遗言动九重，因以为功宜可嗣。谁知一举罢珠崖，东败造舟无噍类。行人之利致连樯，将作大匠成虚位。子弟山河尽国殇，帅也不才以师弃。即今淮、楚尚冰炭，公卿有党终儿戏。水犀谁与张吾军，余皇未还晨不寐。州来在吴犹在楚，寝苫勿忘告军吏』。

　　彰化吴立轩先生着「戴案纪略」、「施案纪略」、「让台记」等，余撰「通史」，时往咨询。而先生又关心风化，遇有忠义节烈之事，为之表彰称道弗置。故里闬多重其人，诚可谓积学之士也。先生名德功，字汝能，设教乡中，垂四十年，诱掖后进，循循不倦。有「瑞桃斋诗稿」二卷，余就而借读，为录数首，以志景行。

　　咏怀延平郡王云：『雄心誓与国存亡，蹇蹇精忠气激昂。诸葛一生终辅汉，沙陀三世永称唐。招徕辄却天朝诏，缔造来开盘古荒。太息骑鲸人去后，朱家龙种更凄凉」。

　　登定军山云：『晓起登山陇，携笻缓步行。日从峰隙漏，岚自涧中生。风气千层润，泉流一脉清。纵观沧海外，帆影互纵横』。按定军山则八卦山。

　　水沙连云：『地势高千尺，中间别有天。雌雄山互锁，清浊水交缠。凤尾兰花秀，猫儿竹笋鲜。四时多雾霭，遥望与云连』。按凤尾兰、猫儿竹，皆水沙连所产。

　　火焰山在彰化东北，猫罗、猫雾两山为之左右，奇峰突兀，状若火焰，「诸罗志」所谓九十九峰者也。余居中时，朝夕相对。而立轩亦有九十九峰歌云：『火焰山高冲牛斗，中列奇峰九十九。丹崖赤嶂错落排，疑是巨灵细分剖。玲珑众笏碧参天，天梯石栈凌云烟。东升朝日穿山出，槎枒木梳空际悬。一峰未尽一峰起，山光烁烁难迫视。巉岩罗列锦屏开，势弥高撑玉笋峙。高低树木郁参差，峰容点缀景争奇。松柏樟楠皆挺秀，继长增高势弥危。嶙峋怪石悬崖立，伛偻罄折向人揖。夕阳返照光回射，俯压培塿何岌岌！噫嘻宇内多名山，我台得此真奇观。何当声教化蛮貊，携笻直上云之间』。

　　台湾花木之诗，既载以前，以资多识，而立轩亦有咏物诸作，为选四首。

　　铁树云：『铁树生苍古，槎枒数尺高。枝柯盘柱砥，骨干类珊瑚。屈曲又文笔，堎嶒击唾壶。陶镕逢世用，沧海网遗珠』。按铁树一名铁珊瑚，生于海底。

　　石花云：『一种澎湖石，非春亦作花。脱苞形磊落，吐萼势槎枒。光怪添新样，嶙峋发怒葩。沧波银笋浴，西屿映流霞』。按■〈石娄〉■〈石国〉石花则，状如花，亦珊瑚也。

　　南桃云：『绿竹苍松外，南桃遍野塘。花开如苇白，实结似梨黄。障水当沙石，编篱固梓桑。微风吹叶动，作作露针芒』。按南桃，木本，或作林投、或作菻荼，译音也。

　　竹蔗云：『蔗圃千畦植，村农利溥长。节多如竹秀，叶密似葭苍。揭揭风吹响，湛湛露酿浆。待当秋九月，处处献新糖』。按蔗有数种，竹蔗其一。

　　吴士功字汝翰，立轩先生之弟。少以体弱，不赴试，遂至早逝，为诗较少。渡曾文溪云：『夜宿茅港尾，破晓闻鸡啼。束装起就道，望见曾文溪。大雨沛然至，沿途积新泥。舆夫行，前后相提携。招招舟子来，邛否渡修堤。水势翻空白，浪花溅眼黧。举头望天末，日驭已沉西。蹉跎叹行役，前途何处栖』？

　　林亦图初名星垣，字薇臣，闽县人，寄籍淡水，补弟子员。少有诗名，为潜园上客，着「潜园寓草」二卷。乙未之后乃卒，年八十二。

　　感怀云：『卅载客台阳，沧桑感一场。白头遭乱世，赤手怕还乡。有命何妨俟，无才祗自伤。故人如问讯，诗酒尚颠狂』。按此为乙未之作。

　　题查少白诗草云：『堂堂旗鼓壮瀛东，多少名流拜下风。万里波涛供啸傲，一囊琴剑老英雄。诸侯倒屣争迎客，海贾求诗愿识公。我亦骚坛称弟子，心香一瓣礼南丰』。

　　陈子潜广文朝龙，新竹人，曾辑「采访册」，亦颇能诗。乙未之役，移家福州，遂卒于是。潜园探梅云：『逋仙去后迹犹存，百树横斜自一村。偶为裁诗寻好料，不辞冒雪访名园。宜编廿六春开径（园有「二十六宜梅花书屋」），香逗三分艳举樽。难得堂堂贤令尹，替花生色品题尊』。按园在新竹西门内，为林鹤山方伯所建，今已毁，唯梅尚有存者。

　　梁子嘉先生成枬，号钝庵，广东三水人，素负奇气，不得志于乡里，遂游台湾，为栋军掌记室。刘省三中丞见其文，奇之，檄办东势角抚垦。子嘉有经济才，招徕番人垦田树艺，将为久居计；而割台事起，义旅云兴，与吴汤兴、徐骧等转战新竹、苗栗间，事败而去。至泉州，作诸将四十首，以示林南强。南强藏之，历年久远，竟亡其稿，惜哉！乙未之后，子嘉重来，仍主雾峰林氏，郁郁不乐。已而复去，遂客死香港，诗稿尽失。余从各处搜求，仅得六十有九首，为录一卷，藏于「台湾丛书」，亦稍以留梗概矣。兹录隘丁、耕山二章，皆抚垦时作也。

　　隘丁行云：『日色无光光亦薄，瘴烟入鼻微闻恶。行人畏近隘头行，守隘隘丁昼击柝。柝上响停，行人胆惊。伏莽之戎，草木皆兵。柝声不绝，寻声出穴。为彼发踪，磨牙吮血。行人不敢经，饥吻馋涎腥。乘机伺利便，跳踉杀隘丁。挟刃犹敢侮，民间厉禁挟弓弩。利器凶兵遗彼虏，飞而食肉山中虎』。

　　耕山行云：『烈山焚长茅，漫天焚老木。老木中焚空，葺茅以为屋。茅根可伐，树根难劚。轮囷离奇不受犁，枉用驱来茧栗犊。春初种烟，夏初种谷。五月绿云收，八月黄云熟。深冬百昌尽，犹见蔓菁绿。山肥稍缩，树根稍秃。水工开浚，上引飞瀑。高高下下成良田，尽种黍稷与穜稑。山高水深，水不上陆。蔗园茶陇，足供饘粥。君不见塞翁之马有得失，耀德之陂旋反复。耕山成败人岂知，知者天边两黄鹄。吁嗟乎！老农耕田不果腹，不耕村田耕山谷。山中豺虎食人肉，今日吞声向山哭』。

　　读此两诗，足见我台番界之险，耕山者之备尝危苦。而今日得以垦荒食力者，则以我族奋迈而进，再接再厉，故得有此片土也。可不念哉！

　　南强名资修，字幼春，台邑雾峰人，林刚愍公之从孙也；受业于子嘉先生。乙未之役，年方十六，亦作诸将六首，以论台事，犹少陵诗史也。诗曰：

　　『南州称制万夫奔，独为神京守外阍。父老不烦丹穴索，孤臣敢受素麾尊。但思一柱天能倚，其奈群飞海已翻。他日尚余诸疏在，哓哓众口与鸣冤』（唐维卿中丞）。

　　『将军百战着威声，凤诏遥衔佐上卿。河北虏惊张万福，关中人望李四平。传闻马市收賨布，复遣蛟宫取水晶。至竟白衣摇橹遁，枉教薏苡累修名』（刘渊亭军门）。

　　『文章任昉推名手，劝进齐台首上笺。铅椠生涯邀异数，菰蒲人物此居先。一时嘘气能行雨，满望随风直上天。谁信抱琴沧海去，瘴云长隔祖生鞭』（邱仙根工部）。

　　『三户英雄竟若何，吴公近事感人多。草间持梃长酣战，夜里量沙独浩歌。看月有年皆带甲，回澜无力且凭河。累累丛塟磺溪路，策蹇荒山未忍过』（吴汤兴茂才）。

　　『花里鸣鞭五马嘶，孤城如斗彗星低。极知此事同巢幕，未便高飞径拔梯。人笑鴀钦难学凤，我怜鹦鹉不如鸡。俱为说梦知谁是，试把闲情问鄂鹈』（黎伯鄂太守）。

　　『猿臂丁年挟箭驰，北平家世虏能知。花拳子弟肩鱼箙，雕面豪酋拜隼旗。脱兔每怜身似玉，骑驴今见大力开展鬓成丝。临河谁唱「公无渡」，寂寞天涯老自悲』（荫堂）。

　　谢道隆字颂臣，台邑诸生。乙未之役，募集义旅，佐邱仙根卫乡里。事败而归，以医自给。余居台中，时相来往，酒酣耳热，痛谈时事，辄有髀肉复生之感。颂臣能诗，有割台一首云：『和议书成走达官，中原王气已凋残。牛皮割地毛难属，虎尾溪流血未干。傍釜游鱼愁火热，惊弓归鸟怯巢寒。苍茫故国施新政，挟策何人上治安』？

　　山居偶成云：『卖药余赀为买山，结庐小隐住岩间。中年祗爱幽栖好，暂次应将俗虑删。芳草溪边堪薄采，晴云岭上伴长闲。牧童叱犊归村去，空谷黄昏且闭关』。林痴仙和之曰：『一邱自号谢家山，垂老菟裘卜此间。薇洞花开携妓往，豆田草长课儿删。身除卖药何曾出，心为敲诗未得闲。时有门生来问字，月明林下叩柴关』。痴仙名朝崧，字峻堂，台邑人，刚愍之从子也。林氏世习武，而痴仙独以诗豪，着「无闷草堂诗集」，唯多乙未以后之作，故不采。

　　洪一枝字月樵，彰化诸生也，居鹿港。乙未之后，改名繻，字弃生。闭门述作，不鹜外事。「寄鹤斋诗文曫」及「诗话」，皆可传也。打鹿行云：『崱屴千峰复葛峰，峰峰如剑向人摐。密密藤萝看不见，中有千年鹿养茸。一群狰狞出苍狗，林中三鹿五鹿走。腥风恶兽踯躅奔，山猪趋前熊趋后。猎人持鎗林中藏，不期中肩期中首。负鎗复向云雾中，穷冬莽莽生悲风。扪壑攀岩作猱上，篁榛但见青蒙蒙。逐鹿深山道，山中惟荒草。相传上有琼瑶台，复说中有金银岛。逐鹿不知山浅深，时时路傍逢洞獠。洞獠深居穷崖阴，逢人杀人无人心。猎人见獠如见鹿，群獠哄散如惊禽。打鹿取藏涧中水，或杂黄麞兼野豕。十日挈出向冰壶，肠肉既佳味亦美。身带山中烟瘴归，归到家中与妇子。炙肉把酒共酣呼，鹿臭在衣血在须。鹿蹏可以换斗米，鹿茸可以市珍珠，鹿角熬胶养身躯。打鹿之乐何如乎？打鹿不畏苦，使余从军气如虎，汉家狗屠视如土』。此诗写台湾打鹿之景，有声有色，非入山者不知此状。顾台湾打鹿辄逢野番，必纠十数人而往，番见多人则窜避，否则每遭屠杀。

　　月樵又有咏古四首，亦不朽之作也。

　　其一、『驱车洛阳城，下马皋门道。凭吊晋时人，胡尘净如扫。昔者群氐狂，恶氛满苍昊。臣庶供醢菹，帝王为舆皁。倏忽无一存，乾坤旋再造。夷吾彼何人，忧心空如捣。不见祖逖鞭，直向赵王堡。于今缅遗踪，何处容夷獠。伊水涧瀍间，秋色来浩浩。遥望陆浑山，平原满秋草』。

　　其二：『西楼六千里，东楼遥相望。■〈革未〉鞨何丑夷，夸毗称人皇。中原凌替日，跃马中山阳。后者居降邸，乃有东丹王。雄猾阿保机，余风何怆凉。毡裘左衽人，车盖入大梁。打草弃城走，惆怅登愁冈。行人渡辽水，不见古临潢。天祚百万兵，兵威忽不扬。堂堂古雄国，早先弱宋亡。悲风从东来，原野渺茫茫。颓垣废殿里，低草见牛羊』。

　　其三：『走马游汴梁，出入汴梁门。哀哀啼杜宇，上有古帝魂。虎狼群女真，南牧万马奔。一鞭驱北去，八百赵王孙。后日覆金族，乃仍青城屯。妃嫔及王子，流血京城昏。萧条上蔡州，黄伞投空村。江南天水碧，犹有半壁存。天兴靖康年，天道谁与论。荒荒瓦砾中，白日惨不温』。

　　其四：『登临陟华岱，沧海望洪波。白云满天末，鸿鹄飞鸣过。慨然奇渥温，于此统山河。中华群骁杰，俯首何其多。运去蹈坎■〈土禀〉，时来生嵯峨。濠阳淮泗间，跃马起横戈。壮士挥返曜，英雄挽颓■〈氵陁〉。九州岛忽如砥，泰嵩不可磨。何以乾坤毁，日月又蹉跎。于今四海内，白狄舞傞傞。大荒蹲犷獥，黑洋发蛟鼍。自东欲徂西，乌兔相荡摩』。

　　许荫亭字剑渔，亦彰之鹿港人。少习古诗文，有名庠序间，惜年未四十而逝。着「鸣无斋遗草」。感怀云：『不堪回首旧山河，瀛海滔滔付逝波。万户有烟皆劫火，三台无地不干戈。故交饮恨埋芳草，新鬼衔冤衣女萝。莫道英雄心便死，满腔热泪此时多』。

　　秋思云：『豪情愿逐五陵游，琴剑飘零志未酬。万里西风吹去雁，一天明月送行舟。狂吟欲夺长江槊，沽酒难消野店秋。毕竟壮心浇不尽，拚将沉醉唱「凉州」』。

　　胡殿鹏字子程，号南溟，安平人（建省后改台湾县为安平，而移台湾县于台中），与余同里闬，时相过从。为文有奇气，诗亦汪洋浩荡，有海立云垂之概。着「南溟诗草」及「大冶一炉诗话」，收罗极广，议论尤新。惜身世零丁，至困衣食。然其诗自有可传，固不与统裤儿争一日之短长也。七鲲观潮行云：『君不见婆娑洋水锁重重，毗舍耶山天柱雄？黑潮一舄几千里，屹立东南大海之中央。绝顶罡风卷地走，吹落天外云茫茫。淜湃渊冲不见底，飞轮剪渡艨艟冲。七鲲洲外古天堑，安平鹿耳几战场。青草湖边南吼夕，白沙仑畔铁火红。渔团阵筏星散下，海天莽莽搏风沙。黑旗无人壮士死，荒城落日吊古槎。老渔向我话畴昔，一声呜咽闻悲笳。寒潮浩浩海门来，潮头万里东溟开。天马横空不可遏，奔云掣电万壑雷。将军如神从天降，一嘘蜃气飞楼台。暮潮黑黑朝潮青，秋潮激激春潮鸣。古来关海推巨镇，国险有时不能争。长鲸拍水东海立，舳舻千里压江平。此时之潮三丈高，大浪撼山山为凹。王气江南望孝陵，力挽回澜奈狂何。桓桓靖海壮请缨，雄师十万逼东宁。此时之潮高五丈，天下陆沉西台倾。我台将种挺人杰，鹅鹳军声蜚闽浙。楼船伏波能用奇，百万鲸鲵相继灭。覆舟健儿藏水底，夜行画伏七百里。屃赑负碑出宁南，大汉天声固尚矣。三百年来丁国变，鹭鲲衣带争传箭。两代废兴逝水流，日射扶桑失组练。东南大地古山河，慷慨凭笻发浩歌。一片赤嵌忠义血，化作秋风震怒涛』。

　　南溟又有台阳咏古四首，亦少陵咏怀古迹之意。诗如下：

　　『雄师直捣失王城，气压荷兰十万兵。故朔廿年存永历，孤臣一岛笑田横。陆沈蓟北功难复，涛起灵胥恨未平。太息有明三百载，霸图还创自书生』（延平王）。

　　『翠霞摇曳竹林丛，莽莽雄图认故宫。十二楼台春已老，三千世界色皆空。疏钟声渡荒园暮，断壁烟消夕照红。一代兴亡成底事，笑他桃李舞东风』（海会寺）。

　　『婆娑洋里自乾坤，凛凛明家生气存。惟妇惟夫扶大节，不臣不妾泣贞魂。杜鹃空染湘妃泪，精卫长衔帝子冤。剩有王孙争位号，几人终不负君恩』（宁靖五妃）。

　　『参军幕府老逮臣，梦蝶园中草自春。云月孤高天以外，蕨薇长秀海之滨。余生有恨辽东帽，一旅难兴洛邑民。零落瘦梅留傲骨，夕阳凭吊几诗人』（梦蝶园）。

　　王汉秋字咏裳，安邑人，居府治，素以文名，亦颇能诗。

　　闻警云：『鹿耳门前吼怒涛，奇愁郁勃索香醪。记曾风雨凄凉夜，灯影摇红读豹韬』。

　　过铁砧山云：『征途落落忍辞艰，石咽泉流路几湾。傲骨一身经百炼，今朝又到铁砧山』。

　　稻江纪别云：『小楼烟雨晚江潮，带得离愁上画桡。折柳泥君留爪迹，重来好认旧枝条』。

　　乙未之役，咏裳避居厦屿，未几客死。施澐舫山长哭之以诗曰：『竟以一衿毕，汝愁安可埋。身宁为贫死，道肯与时谐。市隐添吟债，饥驱损壮怀。鹭门三尺冢，权作小眠斋』。

　　魏绍英字笃生，新竹人，素业儒，设教里中，不慕荣利。余游淡北，曾见之于寓庐，盎然道貌，悃愊无华。及卒，其子润庵乞余志墓，并示遗诗，受而载之。

　　乙未避乱崇武，归舟阻风泊观音澳云：『乾坤战伐总堪伤，魂梦无因泪数行。巨浪连天争簸舞，扁舟一叶共低昂。岂期绝海逢孤岛，何处青山认故乡？长记乱离秋八月，观音澳上几彷徨』。课子云：『课子从来望岂奢，要令清白继吾家。读书明理资修养，守分安贫莫怨嗟。俯仰问心求不愧，浮沉于道贵无差。中原傥有兴隆日，祭祀毋忘告阿爷』！

　　王松字友竹，新竹人，耽吟咏，曾以所为诗乞施澐舫山长删定，名曰「如此江山楼诗存」。余撰「诗乘」，函索所作，友竹大喜，出以相示。为录数首，以志盍簪。

　　乙未生日感作云：『我今三十乃如此，便到百年已可知。孤愤惜无青史分，不才闲过黑头时。太平得寿方为福，离乱全生祗赏诗。此日岂惟毛义感，涓埃未报负男儿』。

　　书愤云：『生逢割地亦徒忧，烽火连天尚不休。家有两姑难作妇，国无一士觅封侯。安危于我何轻重，得失劳人问去留。大局不禁长太息，华夷从此是春秋』。

　　登城东楼云：『登陴望阙叹阙空，时事浮云大海东。绕郭溪声秋雨后，满楼山色夕阳中。移家人困搬姜鼠，守土民愚负版虫。一片热肠双冷眼，悉来祗合问苍穹』。

　　乱后游潜园云：『醉过西州更怆神，潜园无复昔时春。忍看石笋镌为柱，况说梅花斫作薪。临水高楼余瓦砾，藏山绝业化灰尘。伤心来去堂前燕，悲语如寻旧主人』。

　　乙未之役，苍头特起。新竹姜绍祖方弱冠，散家资，集义旅，自成一军，力战数次，既败复出，遂阵没于枕头山麓，士论壮之。绍祖字赞堂，居北埔，为垦户秀銮之孙。少年豪爽，亦颇能文。曾建茶亭于鹿藔坑，以息行人，自撰楹联镌于柱石曰：『虽非广厦遮寒士；亦效环滁筑醉翁』；又曰：『此外程途多未历；个中甘苦贵亲尝』。亦可想见其人矣。闻绍祖就义后，日军尚未知，命佐佐木照山索之。至家，捕其妻，问绍祖所在。答曰：『我夫为国效命，想已战死；余为绍祖妻，欲杀则杀』！照山闻之大惊，遂释之。余撰「通史」载绍祖事，未及其妻，故补之。

　　澐舫有挽唐维卿之诗，盖乙未以后作也。初，维卿聘卿舫主讲海东害院，文酒唱酬，蜚声坛坫。及内渡后，犹时以尺素询起居。越素年，维卿乃卒。诗曰：

　　『身逐灵胥卷怒波，平泉花木奈公何。登坛恨短词人气，伏坜愁闻烈士歌。陶侃运斋空有甓，鲁阳返舍更无戈。招魂莫问田横岛，鲲、鹿回头一剎那』。

　　『垂老生还入玉门，得归骸骨总君恩。将军棨■〈卓戈〉中丞府，吏部文章太史垣。绝域奇功投笔起，衰朝晚节盖棺论。可怜越秀山前路，零落巢痕与爪痕』。

　　『杉湖莲荡甲西南，屈指耆英六十三。已散俸钱贫似故，未安家食老何堪。闲来书向空中咄，儒者兵于纸上谈。差幸筹边传一疏，请缨人说是奇男』。

　　『无端空谷渺知音，太息遗民共陆沈。南国至今犹爱树，东山不出复为霖。十年沧海桑田劫，千里江湖魏阙心。谁向崖州同下泪，孤寒八百受恩深』。

　　闻维卿归里后，以所携饷款大起园亭，置酒演剧，极其豪贵，故有「平泉花木」之句。

　　割台之后数年，林氅云先生主讲厦门东亚书院，月课诗文，曾以皷浪屿怀郑延平为题，作者甚多。陈铁香太史亦有一篇，刊于「藤花吟馆诗录」。兹录于此，以殿诗乘。其诗曰：『鹿耳礁边春日晴，龙头渡口春潮生。湛然古井涌空碧，千秋人识郑延平。当年投袂起石井，长耳大尾草鸡鸣。天哀孤臣不忍绝，留此掌地居田横。铁人藤牌团散阵，一十七万屯义兵。无君无父志独苦，变局忠孝荒洪惊。唐王、桂王安在哉，乃能一木支天倾。致身未逊王保保，奉朔偏类李茂贞。丹心近感乌衣国，赤手远夺红毛城。天不祚明亦已矣，扶余有国终无成。熙朝教忠颁盛典，锡谥建庙昭圣明。山川犹是人非昔，茫茫四顾空复情。我来访古上孤屿，翦江一叶春帆轻。登高远望毗舍耶，伤哉无人来骑鲸』。  
　
