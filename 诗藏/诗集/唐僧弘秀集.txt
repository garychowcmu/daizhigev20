　　钦定四库全书　　　　　集部八
　　唐僧秀集　　　　　　总集类
　　提要
　　【臣】等谨案唐僧秀集十巻宋李龏编龏有梅花衲翦绡集已着録此所选唐代释子之诗自皎然以下凡五十二人诗五百首前有寳祐六年龏自序采摭颇富而亦时有不检如释寳月行路难一首载玉台新咏第九巻中本非僻书又钟嵘诗品下巻以齐释惠休道猷寳月共为一条且详録其事曰行路难是东阳柴廓所造寳月尝憇其家会廓亡因窃而有之廓子赍手本出都欲讼此事乃宻赂止之云云亦非僻书龏乃録之第五巻中殊为舛误至贾岛始为浮屠名无本周朴始为浮屠名清塞后岛遇韩愈劝返初服仕至长江簿朴为姚合所赏亦加冠巾黄巢之乱抗节骂贼而死其在士大夫中亦卓然不愧于儒者龏乃録其诗四十五首入此集亦为不类如云追録其为僧之作则贾岛一集何以又不采録此亦自乱其例也岂误以七巻所録吟马嵬汉上诸诗之别一无本为即岛耶唐释能诗者众其最著者莫过皎然齐已贯休然皎然稍弱贯休稍麤要当以齐已为第一今观龏所録如集中听琴剑客登南岳祝融峯诸篇不见收则别裁去取亦未尽诸僧所长然唐僧有专集者不过数家其余散见诸书渐就澌灭龏能裒合而存之俾残章断简一一有传于后其收拾散亡要亦不能谓之无功也乾隆四十五年十月恭校上
　　总纂官【臣】纪昀【臣】陆锡熊【臣】孙士毅
　　总　校　官　【臣】　陆　费　墀

　　唐僧秀集原序
　　古之吟咏情性一本于诗诗至唐为盛唐之诗僧亦盛唐一代为高道为内供奉名材秀者三百年间今得五十二人诗五百首或取于各僧本集或出于诸家纂録皆有拔山之力搜海之功风制不尘一字弗赘发音雄富羣立峥嵘名曰唐僧秀集不敢藏于巾笥刋梓用传识者第毫残松管灯焰兰膏截锦扬珠神愁鬼毒诗教湮微取以为缁流砥柱艺苑防衡非假沽名鼓吹于江湖也兼禅余风月客外山川千古之下一目可见耳皇宋寳祐第六春中和节日荷泽李龏和父序






　　钦定四库全书
　　唐僧秀集巻一
　　宋　李龏　编
　　皎然七十首
　　戛铜椀为龙吟歌
　　唐故太尉房公琯早嵗曾隐终南山峻壁之下往往闻龙吟声清而静涤人邪想时有好事僧潜戞以三金冩之惟铜声酷似他日房公偶至山寺闻林岭间有此声乃曰龙吟复迁于兹矣僧因之以告公公命戞之惊曰眞龙吟也大厯十三载秦僧传至桐江予使儿童戞金仿之亦不减秦声也缁人或有讥者予曰此达僧之事可以嬉禅尔曹无以琐行自拘因赋诗以见其意
　　逸僧戞椀为龙吟世上未曾闻此音一从太尉房公赏遂使秦人传至今初戞徐徐声渐显乐章不管何人辨似出龙渊万丈底乍怪声来近而逺未必全由戞者工眞生虚无非椀中寥亮掩清狖萦廻凌细风遥闻不防在烟杪万籁无声天境空【听专一境则众音不闻非万籁之无声也】昨向天台宿华顶秋宵一吟更清迥能令听者易常性忧人忘忧躁人静今日铿锽江上闻蛟螭奔飞如得羣声过隂岭忽成雨响驻晴天将起云坐来吟尽江空碧却寻向者声无迹人生万事将此同暮贱朝荣动还寂
　　周昉长史画毘沙门天王歌
　　长史画神独感神高歩区中无两人雅而逸高且眞形生虚无忽可亲降魔大防缩在手倚天长劒横诸绅慈威示物虽凛栗在徳无秋惟有春吾知眞像本非色此中妙用君心得苟能下笔有神造误防一防亦为道写出霜缣可舒卷何人曽识此情逺秋斋清寂无外物盥手焚香聊自展忆昔边兵围未解感得此神天上下至今云旗图我形为君一顾烟尘清
　　买药歌送杨山人
　　华隂少年何所希欲饵丹砂化骨飞江南药少淮南有暂别胥门出京口京口斜通江水流徘徊应上青山头夜惊潮没鸬鹚堰朝防日出芙蓉楼摇荡春风乱帆影片云无数是扬州扬州喧喧卖药市浮俗无由识仙子河间姹女直千金紫阳夫人服不死吾于此道复何如昨朝新得蓬莱书
　　饮茶歌送郑容
　　丹丘羽人轻玉食采茶饮之生羽翼【天台记云丹丘出大茗服之羽化】名藏仙府世空知骨化云宫人不识雪山童子调金铛楚人茶经虚得名霜天半夜芳草折烂漫缃花啜又生赏君此茶袪我疾使人胸中荡忧栗日上香炉情未毕乱踏虎溪云高歌送君出
　　姑苏行
　　古台不见秋草衰却忆吴王全盛时千年月照秋草上呉王在时几囘望至今月出君不还世人空对姑苏山山中精灵安可覩辙迹人踪麋鹿聚婵娟西子倾国容化作寒陵一堆土
　　短歌行
　　古人若不死吾亦何所悲萧萧烟雨九原上白杨青松塟者谁贵贱同一尘死生同一指人生在世共如此何异浮云与流水短歌行短歌无穷日已倾邺宫梁苑徒有名春草秋风伤我情何为不学空门侣一悟空门无死生
　　效古【天寳十四年作】
　　日出天地正煌煌辟晨曦六龙驱羣动古今无尽时夸父亦何愚竞走先自疲饮干咸池水折尽长桑枝渴死化爝火嗟嗟徒尔为空留邓林在摧折令人嗤
　　寓兴
　　天下生白榆白榆直上连天根高枝不知几万丈世人仰望徒攀援谁能上天采其子种向人间笑桃李因问老仙求种法老仙咍我愚不答始知此道无所成还如瞽夫学长生
　　答苏州韦使君【应物】
　　诗教殆沦缺庸音互相倾忽观风骚韵会我宿昔情荡漾学海资郁为诗人英格将寒松高气与秋江清何必邺中作可为千载程受辞分虎竹万里临江城一到扫烦政况今休黩兵应怜禅家子林下寂无营迹隳世上华心得道中精脱畧文字累免为外物撄书衣流埃积砚石驳藓生恨未识君子空传手中琼安可诱我性始愿惩素诚为无鸑鷟音继公云和笙吟之向禅薮反媿幽松声
　　酬李司直纵诸公冬日游妙喜寺题照昱二上人房寄长城潘丞述
　　达贤贵贞隠常惧迹不灭遂与永公期遗身坐林樾华轩何辚辚为我到幽絶心境寒草花空门青山月潘生独不见清景屡盈缺林下长寂寥人间自离别何时解轻佩来税丘中辙
　　山居示灵澈上人
　　晴明路出山初暖行踏春芜看茗归乍削栁枝聊代札时窥云影学裁衣身闲始觉隳名是心了方知苦行非外物寂中谁似我松声草色共无机
　　酬薛员外谊苦热行
　　六月金数伏兹辰日在庚炎曦曝肌肤毒雾昏檐楹安得奋翅翮超遥出云征不知天地心如何匠生成火徳烧百卉瑶草不及荣省客当此时忽贻懐中琼捧翫烦袂涤啸歌美风生迟君佐元气调使四序平中令霜不祅火余气常贞江南诗骚客休吟苦热行
　　访陆羽处士不遇
　　太湖东西路呉王古山前所思不可见归鸿自翩翩何山赏春茗何处弄春泉莫是沧浪子悠悠一钓船
　　戏题赠呉慿
　　予读古人书遂识古人靣不是识古人邪正心自见贵义轻财求俗誉一钱与人便骄倨昨朝为火今为冰此道非君独抚膺
　　奉应顔使君眞卿与陆处士羽登妙喜寺三癸亭
　　秋意西山多列岑萦左次缮亭厯三癸【以癸丑嵗癸夘朔癸亥日立故名顔名陆创】疏址隣什寺元化隠灵踪始君啓高致诛榛养翘楚鞭草理芳蕙俯砌披水容逼天扫峰翠境新耳目换物远风烟异倚石忘世情援云得眞意嘉林幸勿翦禅侣欣可庇卫法大臣过佐游羣英萃龙池防清澈虎节到深邃徒想嵊顶期于今没遗记
　　冬日天目西峰张链师所居
　　采薪逢野泉渐见栖闲所坎坎山上声幽幽林中语仙卿何代隠乡服言亦楚开冰洗药苖扫雪山侣零叶聚败篱幽花积寒渚防防孤鹤性天外思轻举
　　出游
　　少时不见山便觉无竒趣狂发从乱歌情来任闲步此心谁共证笑看风吹树
　　题周谏别业
　　隠身苕上欲如何不着青袍爱绿萝栁巷任疎容骑入水篱从破许船过昻藏独鹤闲心逺寂厯秋花野意多若访禅斋遥可见竹书幌共烟波
　　奉酬李员外嘉祐苏台屏居春首有懐
　　昔嵗为邦初未识今朝休沐始相亲移家水巷贪依静种栁风欲占春诗思先邀乌府客山情闲访白楼人登临许作烟霞伴高在方袍闲幅巾
　　送闗小师还金陵
　　如何有归思爱别欲忘难白鹭沙洲晚青龙水寺寒蕉花铺净地桂子落空坛持此为心境应堪月夜防
　　酬襄阳诗僧少微【诗中答上人归梦之意】
　　证心何有梦示説梦归频文字赍秦本【法华文字多苻秦本】诗骚学楚人兰开衣上色栁向手中春别后须相见浮云是我身
　　早秋桐庐思归示道谚上人
　　桐江秋信早忆在故山时静夜风鸣磬无人竹扫墀猿来触净水鸟下啄寒棃可即闗吾事归心自有期
　　舟行懐阎士和
　　二月湖南春草遍横山渡口花如霰相思一日在孤舟空见归云两三片
　　寄题云门寺梵僧无侧房【时人传是寳月后身】
　　越山千万云门絶西僧貌古还名月清朝扫石行道归林下眠禅看松雪
　　法华寺上方题江上人禅室
　　路入松声逺更竒山光水色共参差中峰禅寂一僧在坐对梁朝老桂枝
　　题秦系山人丽句亭
　　独将诗教领诸生但爱青山不爱名满院竹声堪愈疾乱牀花片足忘情
　　奉和顔使君修韵海毕州中重宴得双字
　　世学高南郡身封盛鲁邦九流宗韵海七字揖文江惜赏云归堞留欢月在不知名教乐千载与谁双
　　游溪待月
　　溪色思泛月沿洄欲未归残灯逢水店疎磬忆山扉夜浦鱼惊少空林鹊绕稀可中才望见撩乱捣寒衣
　　往丹阳寻陆处士不遇
　　远客殊未归我来几惆怅叩闗一日不见人绕屋寒花笑相向寒花寂寂遍荒阡桞色萧萧愁暮蝉行人无数不相识独立云阳古木边鳯翅山中思古寺鱼竿村口望归船归船不见见寒烟离心远水共悠然他日相期那可定闲僧着处即经年
　　寄常一上人
　　雁塞五山临汗漫云州一路出青防何因请住嘉祥寺内史新修湖上亭
　　赠栁喜自号嵩山老
　　一见嵩山老吾生恨太迟问君年几许曾出上皇时
　　酬秦系山人见寄
　　左右香童不识君担簦访我领鸥羣山僧待客无俗物惟有前片碧云
　　听寒更寄朱巨川
　　欹枕聴寒更寒更发还住一夜千万声几声到君处秋居法华寺下院望高顶赠如献上人
　　峰色秋天见松声静夜闻影孤长不出行道在深云
　　送沈秀才之闽中得过字
　　楚客未成歌春风起绿波岭重寒不到海远瘴偏多野戍桄榔发人家翡翠过翻疑此中好君问定如何
　　送履霜上人还金陵西山
　　携锡西山步绿莎禅心未了奈情何湘宫水寺清秋夜月落风悲松柏多
　　送顾道士游洞庭
　　见説洞庭无上路春游乱踏五灵芝含桃风起花狼籍正是仙翁棊散时
　　送邢台州济
　　海上仙山属使君石桥琪树古来闻他时画出白团扇乞取天台一片云
　　冬日梅溪送裴方舟之宣州
　　平明匹马上村桥花发梅溪雪未消日短天寒愁送客楚山无限路遥遥
　　送秘上人游京
　　共居方异路山伴与谁同日冷行人少时清古镇空暖瓶和雪水鸣锡带江风撩乱终南色遥应入梦中
　　送赟上人还京得微字
　　久游春草尽还寄北船归沙鸟窥中食江云入净衣秦原山色近楚寺磬声微见説翻经馆多闻似尔稀
　　送李秀才赴卢婺州招得时字
　　山开江上色孤赏去应迟緑水延呉榜秋风入楚词猿清独宿处木落远行时见説东阳守登楼为尔期
　　铜雀妓
　　强开樽酒向陵防忆得君王旧日欢不觉余歌悲自断非闗艳曲转声难
　　长门怨
　　春风日日闭长门摇荡春心似梦防若遣花开只笑妾不知桃李自无言
　　啼猿送客
　　万里巴江外三声月峡深何年有此路几客共沾襟断臂分垂影流泉入苦吟凄凉离别后闻此更伤心
　　江上风
　　江风西复东飘暴忽何穷初生虚无际稍起荡漾中应吹夏口樯竿折定蹙湓城浪花咽今朝莫怪沙岸明昨夜声狂卷成雪
　　夏日登观农楼和崔论使君咏微雨
　　片雨拂檐楹烦襟四座清霏微过麦陇萧散傍莎城静爱和花落幽闻入竹声朝观趣无限高咏寄闲情
　　南楼望月
　　夜月家家望亭亭爱此楼纎云溪上断疎栁影中秋渐映千峰出遥分万派流闗山谁复见应独起边愁
　　咏史
　　田氏门下客冯公众中贱一朝市义还百代名独擅始知下客不可轻能使主人功业成借问高车与珠履何如卑贱一书生
　　送常清上人归舒州
　　灊人思尔法楚信有囘船估客亲宵话闲鸥偶昼禅经声含石浪麈尾拂江烟常説归山意诛茅庐霍前送志洪沙弥赴上元受戒【上元江中有蔡洲古戒坛】
　　不肯资章甫胜衣被木兰今随秣陵信欲及蔡洲坛野寺钟声逺春山戒足寒归来次第学应见后心难
　　送乌程李明府得陟状赴京
　　驿吏满江城深仁见此情士林推玉振公府荐冰清为政移风久承恩就日行仲容纶綍贵南巷有光荣
　　寻陆鸿渐不遇
　　移家虽带郭野径入桑麻近种篱边菊秋来未着花扣门无犬吠欲去问西家报道山中去归时每日斜
　　懐旧山【或作沧浩】
　　一坐西林寺从来未下山不因寻长者无事到人间宿雨愁为客寒花笑未还空懐旧山月童子念经闲
　　送禀上人游越
　　云泉谁不赏独见尔情高投宿轻龙窟临流笑鹭涛折荷为片席洒水净方袍剡路逢禅侣多应问我曹
　　从军行
　　黄纸君王诏青泥校尉书誓师张虎落选将擐犀渠雾暗津蒲失天寒塞栁疏横行十万骑欲扫虏尘余
　　陇头水
　　陇头心欲絶陇水不堪闻碎影摇枪垒寒声咽幔军素从盐海积緑带栁城分日落天边望逶迤入塞云
　　塞下曲二首
　　寒塞无因见落梅朔风吹入笛声来劳劳亭上春应度夜夜城南战未囘
　　都防今年破武威黄沙万里鸟空飞旄竿瀚海扫云出氊骑天山踏雪归
　　支公诗
　　支公养马复养鹤率性无羇多脱畧天生支公与凡异凡情不到支公地得道由来天上仙为僧却下人间寺道家诸子论自然此公惟许逍遥篇山隂诗友喧四座佳句纵横不废禅
　　宿呉匡山破寺【与余不溪废寺诗畧同】
　　双峰百战后眞界满尘埃蔓草縁空壁悲风起故台野花寒更发山月暝还来何事池中水东流独不囘
　　少年行
　　翠楼春酒虾蟇陵长安少年皆共矜纷纷半醉緑槐道躞蹀花骢骄不胜
　　春日杼山寄李纵员外
　　南山惟与北山邻一闭禅闗老此身【一作古树连拳伴我身】黄鹤有心多不住白云何【一作无】事独相亲闲持竹杖行【一作深】看水嬾着麻衣出见人无限幽芳徒欲寄【一作欲掇幽芳聊赠逺】郎官那赏石门春
　　宿法华寺简灵澈上人
　　至道无机但杳防孤灯寒竹自青荧不知何处小乘客一夜风前闻诵经
　　九月十日
　　爱杀柴桑隠名溪近讼庭扫沙开野步摇舸出闲汀宿简邀诗伴余花在酒瓶悠然南望意自有岘山青
　　晚秋破山寺
　　秋风落叶满空山古寺残灯石壁间昔日经行人去尽寒云夜夜自飞还
　　青阳上人院説金陵故事
　　君説南朝全盛日秣陵才子最多人千年秋色古池馆谁见齐王西邸春
　　送僧之京师
　　绵绵楚云繁万里西归望国门禅子初心易凄断秋风莫上少陵原
　　送许丞还洛阳
　　剡茗情来亦好斟空门一别肯沾襟悲风不动罢瑶轸忘却洛阳归客心
　　题湖上草堂
　　山居不买剡中山湖上千峰处处闲芳草白云留我住世人何事得相闗











　　唐僧秀集卷一
　　钦定四库全书
　　唐僧秀集卷二
　　宋　李龏　编
　　灵澈十一首
　　听莺歌
　　新莺傍檐晓更悲孤音清泠啭素枝口边血出语未尽岂是怨恨人不知不食枯桑葚不衔苦李花偶然弄枢机婉转凌烟霞众雏飞鸣何局促自觇游蜂啄枯木猿何事朝夜啼白鹭长在汀洲宿黑雕黄鹤岂不高金笼玉钩伤羽毛三江七泽去不得风烟日暮生波涛飞去来莫上髙城头莫下空园里城头鸱乌拾羶腥空园燕雀争泥滓愿当结舌含白云五月六月一声不可闻
　　送鉴供奉归蜀宁亲
　　林间出定恋庭闱圣主恩深暂许归双树欲辞金锡冷【世尊入灭于婆罗双树】四花犹向玉阶飞【四花曼殊沙摩诃曼陀罗摩诃曼殊沙此云柔软曼陀罗此云适意也】梁山拂汉分清境蜀雪和烟惹翠微此去不须求防服紫衣全胜老莱衣【朝廷赐僧衣曰紫衣】
　　九日和于使君思上京亲故
　　清晨有高防賔从出东方楚俗风烟古汀洲水木凉山情来逺思菊意在重阳心忆华池上従容鹓鹭行
　　宿东林寺
　　天寒猛虎啸岩穴林下无人空有月千年像教今不闻【兴像教龙树大师也】焚香独为鬼神説
　　东林寺酬韦丹刺史
　　年老心闲无外事麻衣草座亦容身相逢尽道休官好林下何曾见一人
　　答徐广州四问
　　童子出家无第行随师乞食遣称名长沙岂敢论年几绛老惟知甲子生
　　逺公墓
　　古墓石棱棱寒云晚景凝空悲虎溪月不见雁门僧
　　归湖南
　　山邉水邉待月明暂向人间借路行如今还向山邉去只有湖水无行路
　　简寂观
　　古松古栢岩壁间猿攀鹤巢古枝折五月有霜六月寒时见山翁来取雪
　　闻李处州亡
　　时时闻説故人死日日自悲垂老身白髪不生应不得青山长在属何人
　　天台山华顶峰
　　天台众峰外华顶当寒空有时半不见崔嵬在云中灵一二十八首
　　栖霞山夜坐
　　山头戒坛路幽映雪岩侧四面青石牀一峰苔藓色松风静复起月影开还黑何独乘夜来殊非昼所得
　　宿天柱观
　　石室初投宿仙翁喜暂容花源隔水见洞府过山逢泉涌堦前地云生户外峰中宵自入定非是欲降龙
　　酬皇甫冉将赴无锡于云门寺赠别
　　湖南通古寺来徃意无涯欲识云门路千峰到若耶春山子敬宅古木谢敷家自可长偕隠那言相去賖
　　宜丰新泉
　　泉源新涌出洞澈映纎云稍落芙蓉沼初淹苔藓文素将空意合净与众流分每到清宵月泠泠梦里闻
　　静林精舍
　　静林溪路逺萧帝有遗踪水击罗浮磬山鸣于阗钟灯传三世火树老万株松无数烟霞色空闻昔卧龙
　　江行寄张舍人
　　客程终日风尘苦蓬转还家未有期林色晓分残雪后角声寒奏落帆时月高星使东看逺云破霜鸿北度迟流荡此心难共説千峰澄霁隔琼枝
　　送王頴悟
　　客意天南兴已阑不堪言别向仙官梦揺玉佩随旄节心到金华忆杏坛荒郊极望归云尽瘦马空嘶落日残想得故山青霭里泉声入夜独潺潺
　　安公
　　弥天称圣哲象法初繄赖道识行藏匡时知进退秦王轻与举习生重酬对学文古篆中义显新经内法服应华夏金言流海岱西方浮云间更倍龙花防
　　林公
　　支公信髙逸乆向山林住时将孙许游岂以形骸遇幸辞天子诏复览名臣疏西晋尚虚无南朝久沦悮因谈老庄意乃尽逍遥趣谁为竹林贤风流相比附
　　逺公
　　逺公逢道安一朝弃儒服眞机久消歇世教空拘束誓入罗浮中遂栖庐山曲禅经初纂定佛语新名目鉢防絶朝宗簮裾翻拜伏东林多隐士为我辞荣禄
　　雨后欲寻天目山问元骆二公溪路
　　昨夜云生天井东春山一雨一囘风林花并逐溪流下欲上龙池通不通
　　题王僧院
　　虎溪闲月引相过带雪松枝挂薜萝无限青山行欲尽白云深处老僧多
　　宿静林寺
　　山寺门前多古松溪行欲到已闻钟中宵引领寻高顶月照云峰凡几重
　　再还宜丰寺
　　再寻招隐地重防息心期樵客问归日山僧记别时野云隂逺甸秋雨涨前陂勿谓探形胜吾今不好竒
　　酬陈明府舟中见赠
　　长溪通夜静素舸与人闲月影沈秋水风声落暮山稻花千顷外莲叶两河间陶令多眞意相思一解顔
　　题东兰若
　　上人禅室路徘徊万木清隂向日开寒竹影侵行道石秋风声入诵经台闲云不系从舒卷狎鸟无机任往来更惜片阳谈妙理归时莫待暝钟催
　　送朱放
　　苦见人间世思归洞里天纵令山鸟语不废野人眠
　　归岑山过惟审上人别业
　　禅客无心忆薜萝自然行径向山多知君欲问人间事始与浮云共一过
　　于潜道中作呈元八处士
　　苕水滩行浅潜州路渐深参差远岫色迢递野人心冻涧氷难释秋山月易隂不知天目下何处是云林
　　送殷判官归上都
　　漾舟云路客来过夕阳时向背堪遗恨逢迎宿未期水容愁暮急花影动春迟别后王孙草青青入梦思
　　赠别皇甫曾
　　幽人从远岳过客爱春山高驾能相送孤游且未还紫苔封井石緑竹掩柴闗若到云峰外齐心去住间
　　送陈元初卜居麻源
　　欲向麻源隐能寻谢客踪空山几千里幽谷第三重茅宇宁须葺荷衣不待缝因君见往事为我谢乔松
　　秋题刘逸人林泉
　　凉飚乱黄叶迟客橘隂清萝径封行迹云门闭野情零林秋露响穿竹暮烟轻莫恋幽栖地懐安却败名
　　自大林与韩明府归郭中精舍
　　野客同舟楫相防复一归孤烟生暮景逺岫带春晖不道还山是谁云向郭非禅门有通隐喧寂共忘机
　　同使君宿大梁驿【或作清江】
　　旌旗江上出花外卷帘空夜色临城月春寒度水风虽然行李别且喜语音同若问匡庐事终身媿逺公
　　题黄公陶翰别业
　　闻说花源堪避秦幽寻数月不逢人烟霞洞里无鸡犬风雨林中有鬼神黄公石上三芝秀陶令门前五栁新醉卧白云闲作梦不知何物是吾身
　　哭衞尚书
　　画防重门楚水隂天涯欲暮共伤心南荆双履痕犹在北斗孤防望已深莲花幕下悲风起细桞营边晓月临前路茫茫向谁问感君空有泪沾襟
　　赠灵澈禅师
　　禅师来徃翠微间万里千峰到剡山何时共到天台里身与浮云处处闲
　　惟审二首
　　春日旅懐呈知己
　　生涯万事有苍苍应任流萍便越乡春水独行人渐逺故园归路夜空长一声隔浦猿啼处数滴惊心泪满裳不为知音皆鲍叔信谁江上去茫茫
　　赋得闻黄鸟啼
　　卷帘清梦后芳树引流莺隔叶传春意穿花送晓声未调云路翼空负桂林情莫尽闗闗兴羇愁正厌生

　　唐僧秀集巻二
　　钦定四库全书
　　唐僧秀集卷三
　　宋　李龏　编
　　防国十首
　　题王乔观傅道士所得
　　王乔已去空山观白云只今凝不散坛场月露几千年徃徃笙歌下天半瀑布西行过石桥黄精采根还采苗忽见一人擎茶椀蓼花昨夜风吹满自言住处在东坡白犬相随邀我过松间石上有棊局能使樵人烂斧柯
　　归山作
　　喧静各有路偶随心所安纵然好朝市终不忘林峦四皓将拂衣二疏能挂冠前隐逸传每日三时防靳尚那可论屈原亦可叹至今黄泉下名及青云端松牕见初月花间礼古坛何处论心懐世上空漫漫
　　别盛安
　　情人取次几淹留别后南州与北州月色为怜今夜客砧声那似去年秋欲除豺虎论三畧莫对云山咏四愁亲故相逢且借问古来无种是王侯
　　逢灵道士
　　浮丘山上见黄冠松栢森森登古坛一茎青竹以为杖数颗仙桃仍未餐长安市里常卖卜武陵溪畔每烧丹缩地徃来无定所花源到处路漫漫
　　伤蔡处士
　　箧中遗草是琅玕对此空令洒泪防三径尚余行迹在数萤犹是映书残晨光不借泉门晓暝色惟添垅树寒欲问皇天天更逺有才无命説应难
　　访云母山僧
　　森然古岩里净行一番僧松下滤寒水佛前挑夜灯莲花国土异贝叶梵书能想到空王境无心问爱憎
　　题王班水亭
　　湖上见秋色旷然如尔懐岂惟欢陇亩兼亦外形骸待月归山寺弹琴坐暝斋布衣闲自贵何用谒天阶
　　许州郑使君孩子
　　毛骨贵天生肌肤片玉明见人空解笑弄物不知名国器嗟犹小门风望益清抱来芳树下时引鳯雏声
　　怆故人旧居
　　惆怅至日暮寒鸦啼树林破堦苔色厚残壁雨痕深命与时不遇福为祸所侵空余行径在令我叹人吟
　　临川道中
　　出谷入谷路囘转秋风已至归期晚举头何处望来踪万仞千山鸟飞逺
　　无可二十五首
　　游山寺
　　千峰盘路尽林寺昔何名歩歩入山影房房闻水声多年人迹絶残日石隂清自可求居止安闲过此生
　　寄青龙寺原上人
　　敛屦入寒竹安禅过漏声高杉残子落深井冻痕生罢磬风枝动悬灯雪屋明何当招我宿乘月上方行
　　秋寄从兄贾岛
　　暗虫喧暮色黙坐思西林听雨寒更尽开门落叶深昔因京邑病并起洞庭心亦是吾兄事迟囘直至今
　　送李骑曹之武宁
　　一嵗一归宁凉天数骑行河来当塞曲山远与沙平纵猎旗风卷听笳帐月生新鸿引寒色囘日满京城
　　秋日寄厉先軰
　　杨栁起秋色故人犹未还别离俱自老少壮岂能闲夜雨吟残烛秋城忆远山何当一相见语黙此林间
　　赠诗僧
　　寒山对水廊竹叶影侵堂洗药氷生岸开门月满牀病多身又老枕倦夜兼长来谒吾僧者呈诗问否臧
　　送吕郎中赴沧州
　　出守沧州去西风送斾旌路遥经几郡地尽到孤城拜庙千山緑开楼遍海清何人共束望日向积涛生
　　书马如文石门居
　　别业逸高情暮泉喧客亭林囘天阙近雨过石门青野果谁来拾山禽独卧听要迎文防友时复扫柴扃
　　送章正字秩满东归
　　朝衣登别席春色满秦闗芸阁吏谁替海门身又还寻僧流水僻见月逺林闲虽是忘机者难齐去住间
　　送姚宰任吉州安福县
　　落絮满衣裳携琴问水乡挂帆南入楚到县半浮湘吏防翠禽下庭闲斑竹长人安宜逺泛沙上蕙兰香
　　送李少府之任临邛
　　邛南方作尉调补一何卑发论惟公干承家乃帝枝山长风袅栈江防石和澌旧井王孙宅还寻独有期
　　送僧归中条
　　夜叶动飘飘寒来话数宵卷经归物外转雪下山椒旧坐松杉大难行水石遥元戎宗内学应就白云招
　　赠圭峰禅师
　　絶壑禅床底泉分落石层雾交高顶草云隠下方灯朝满倾心客谿通学道僧半旬持一食此行有谁能
　　金州别姚合
　　日日西亭上春留到夏残言之离别易勉以道途难山出一千里溪行三百滩松间楼里月秋入五陵防
　　陨叶
　　绕巷夹溪红萧条逐北风别林遗宿鸟浮水载鸣虫石小埋初尽枝长落未终带霜书丽什闲读白云中
　　李常侍书堂
　　结构因坟籍檐前竹未生涂油日早阅椠幌风轻息架蛩惊客垂灯雨过城已应穷古史师律孰齐名
　　送邵锡及第归湖州
　　春闗鸟啼罢归庆浙烟西郡守招延重乡人慕仰齐橘青逃暑寺茶緑隔湖溪乘暇知髙眺微应辨防稽
　　送清散游太白山
　　卷经归太白蹑藓别萝龛若履浮云上须防积翠南倚身松入汉瞑目月离潭此境堪长徃尘中事可谙冬晚姚谏议宅防送元绪上人归南山
　　禅客诗家见凝寒忽告还分题囘谏笔留偈出商闗盘径缘高雪开房在半山自知麋鹿性亦欲离人间
　　春晚喜悟禅师自瑠璃上方见过
　　瑠璃师到城谈性外诸经下岭雪霜在近人林木清苔痕深草履瀑水滴铜瓶乐问山中事宵言彻晓星
　　秋暮与诸文士集宿姚端公所居
　　宵清月复圆共集侍臣筵独寡区中学空论树下禅风多秋晚竹云尽夜深天此防东西去堪愁又隔年
　　冬中闻从兄岛游蒲绛因寄
　　遥遥行李心苍野入寒深吟待黄河雪眠听绛郡砧差期逢缺月访信出空林何处孤灯下只闻嘹唳禽
　　送李长官之任东井
　　江盘栈转虚吏拜行车家世维城后官资宰邑初市饶黄犊卖田蹑白云鉏万里千山路何因欲寄书
　　宿安国简公院
　　雨后清凉境因过欲不囘井甘桐有露竹迸地多苔幡映宫墙动香从御苑来青龙旧经疏寥落有谁开
　　夏日送崔秀才
　　南方山水地念子为贫游纵是逢佳景那能缓旅愁夕阳行逺道烦暑在孤舟莫向巴山过猿啼蹙泪流










　　唐僧秀集巻三
　　钦定四库全书
　　唐僧秀集巻四
　　宋　李龏　编
　　清塞四十五首
　　留辞杭州姚合郎中
　　波涛千里隔抱疾亦相寻防宿逢高烧辞归值积霖丛桑山店迥孤烛海船深尚有重来约知无省阁心
　　送分定归灵夏
　　南游多老疾见说讲经稀塞寺几僧在闗城空自归带河衰草断映月旱沙飞却到禅斋后边军识衲衣
　　酬吴之问见赠
　　已当听鴈夜多事不同居故疾离城晚秋霖见月疎趂钟闗静户带叶卷残书荡桨期南去荒园久废鉏
　　送康绍归建业
　　南朝秋色满君去意如何帝业空城在民田坏冢多月圆台独上栗绽寺频过篱下西江水相思见白波
　　送耿山人归湖南
　　南行随越僧旧业一池菱两髩已垂雪五湖归挂罾夜涛鸣栅锁寒苇露船灯此去应无事却来期未能
　　休粮僧
　　一斋难过日况是更休粮养力时行道闻钟不上堂惟留煨药火岂冩化金方旧有山防在从僧请作房
　　赠李主簿
　　税时兼主印每日得闲稀对客方科吏为官亦典衣案迟吟坐待宅近步行归见説论诗道应愁断是非
　　栢岩禅师
　　野寺絶依念空山曾遍行老来披衲重病起读经生乞食嫌村逺寻溪爱路平多年栢岩住不识栢岩名
　　宿开元寺楼
　　西峰残日落谁见寂寥心孤枕客眠久两廊僧话深寒扉闗雨气风叶隠钟音此爱东楼望仍期别夜寻
　　送僧还南岳
　　辞僧下水棚因听岳钟声逺路独归寺几时重到城风高寒叶落雨絶夜堂清自説深居后隣州亦不行
　　春日重至南徐旧居
　　绿水隂空院春深喜再来独眠从草长留酒防花开过雨逺山出向风孤雁囘忽思秋夕事云物却悠哉
　　送僧归江南
　　洗足北林去逺途今已分麻衣行岳色竹杖带湘云饥防縁危壁寒貍出壊坟前峰一声磬此夕不同闻
　　赠朱庆余校书
　　风泉尽结冰寒梦彻西陵越信楚城得逺懐中夜兴树停沙岛鹤茶防石桥僧寺阁连官舍行吟过几层
　　寻北冈韩处士
　　相过値早凉松帚扫山房坐石泉痕黑登城藓色黄逆风沈寺磬初日耀隣桑几处逢僧説期来宿北冈
　　逢播公
　　带病稀相见西城早晚来衲衣风壊帛香印雨沾灰坐久钟声尽谈余岳影囘却思同宿夜髙枕説天台
　　入静隠寺途中作
　　乱云迷逺寺入路认青松鸟道縁巢影僧鞋印雪踪草烟连野烧溪雾隔霜钟更遇樵人问犹言过数峰
　　冬日山居思乡
　　大野始严凝云天晓色澄树寒稀宿鸟山迥少来僧背日収雪开炉释砚冰忽然归故国孤想寓西陵
　　送幻羣法师
　　北京从别后南越几听砧住久白髭出讲长黄叶深香连隣舍像磬彻逺巢禽寂黙应闗道何人见此心
　　玉芝观王道士
　　四面松杉合空堂画老仙蠧根停雪水曲角积茶烟道至机心尽宵清琴韵全暂来还又去不得坐经年
　　出闗后寄贾岛
　　故国知何处西风已度闗归人值落叶逺路入寒山多难喜相识久贫寕自闲惟将来徃信遥慰别离顔
　　春喜友人至山舍
　　鸟鸣春日晚喜见竹门开路自高岩出人骑瘦马来折花林影动移石涧声囘更欲留深语重城暮色催
　　留别南徐故人
　　二年防见待此夕是前程未断却来约且伸临去情潮囘滩鸟下月上客船明他日南徐道縁君又重行
　　书实上人房
　　絶顶言无伴长懐落髪师斋归门掩雪讲彻树生枝沙井泉澄疾秋钟韵尽迟里中还受请又爽赤城期
　　早秋过郭涯书堂
　　暑消冈舍清闲语有余情石水生茶味松风减扇声逺分临海雨静觉掩山城此地秋吟苦时来绕菊行
　　哭闲霄上人
　　林迳西风急松枝讲钞余冻髭亡夜剃遗偈病时书地燥焚身后堂空着影初此来频下泪曾省到吾庐
　　送张諲之睦州
　　遥忆新安旧扁舟徃复还浅深防水石来往逐云山到县余花在过门五栁闲东征随子去俱隠薜萝间
　　题何氏池亭
　　信是虚闲地亭亭亦有苔绕池逢石坐穿竹到山囘果落纎萍散行细草开主人偏好事终不厌频来
　　赠道士
　　药力资苍髩应非旧日身一为嵩岳客几葬洛阳人石缝瓢探水云根斧断薪闗西来往路谁得水银银
　　送表兄东南游
　　山水叠层层吾兄涉又登挂帆春背雁寻磬夜逢僧雪溜悬南岳江云盖秣陵评文永不忘此説是中兴
　　晚秋江馆寄姚郎中
　　病寄曲江居带城傍门孤栁一蝉鸣澄波月上见鱼掷荒径叶干闻犬行越岛夜无侵阁色寺钟寒有隔源声故园卖尽休归去湖水秋来空自平
　　同徐处士秋懐少室故居
　　曾居少室黄河畔秋梦长悬未得囘扶病半年离水石思归一夜隔风雷荒斋几遇僧眠后野菊频经鹿踏来灯下此心君共説傍松幽径几多苔
　　赠道人
　　布褐高眠石窦春迸泉多溅黑纱巾摇头説易当朝客落手围碁对俗人自算天年穷甲子谁同雨夜守庚申拟归太华何时去他日相寻乞药银
　　寄新头陁
　　见説北京寻祖后瓶盂自挈绕穷边相逢竹坞晦暝夜一别苕溪多少年逺洞省穿湖底过断崖曾向壁中禅青城不得师同住坐想沧江意浩然
　　湘汉旅懐杰公
　　一宿空江听急流仍同贾客坐归舟逺书来隔巴陵雨衰髩去经彭蠡秋不拟为身谋旧业终期断谷隠嵩丘吾宗尚作无憀者中夜废吟生旅愁
　　寄韩司兵
　　多病十年无旧识沧州乱后始逢君已知罢秩辞泷水相劝移家住岳云泗上旅帆侵叠浪雪中归路踏荒坟更为此别愁应老书劄何由到北军
　　赠姚合郎中
　　望重来为守土臣清高还似武功贫道从防解惟求静诗造微不趂新玉帛已知难挠思云泉终是得闲身两衙向后长无事门馆多逢请益人
　　赠厉侍御
　　山松径与瀑泉通巾舄行吟想越中塞雁去经华顶末乡僧来自海涛东闗分河汉秋钟絶露滴猕猴夜岳空抱疾因寻周柱史杜陵寒叶落无穷
　　上陜府姚中丞
　　此心长爱狎禽鱼仍登封独著书领郡只嫌生药少在官长恨与山疎成家尽是经纶后得句应多谏诤余见説养真求退静溪南泉石许同居
　　送韩评事
　　门枕平湖秋景好水烟松色逺相依罢官余俸租田种送客囘舟载石归离岸游鱼逢浪返望巢寒鸟逆风飞嵩阳旧隠多时别闭目闲吟忆翠微
　　宿隠静寺上方
　　一宿五峰杯渡寺虚廊中夜磬声分疎林未落上方月深涧忽生平地云幽鸟背泉栖静境逺人当烛想遗文暂来此地歇劳足望断故山沧海濆
　　宿李主簿林亭
　　独树倚亭新月入城墙四靣锁山多去年今夜还来此坐见西风袅燕窠
　　送宗禅师
　　衡阳一别十三春行脚同来有几人老大却思归岳寺当时未漆祖师身
　　送蜀僧
　　万里独行无弟子惟赍笻竹与檀龛防经更向吴中老应是山川似劒南
　　过僧竹院
　　一生爱竹自未有每到此房归不能髙人留宿话禅后寂寞雨堂空夜灯
　　送僧
　　草屦初登南客船铜瓶犹贮北山泉衡阳旧寺秋归后门锁寒潭几树蝉









　　唐僧秀集卷四
　　钦定四库全书
　　唐僧秀集卷五
　　宋　李龏　编
　　文益二首
　　覩木平和尚
　　木平山里人貌古言复少相防陌路同论心秋月皎壊衲线非蚕助歌声有鸟城阙今日来一沤曾已晓
　　防牡丹
　　拥毳对芳丛由来趣不同髪从今日白花是去年红艳曳【一作色】随朝露馨香逐晚风何须待零落然后始知空可止四首
　　山居
　　雪消春力展花漫洞门垂果长纎枝曲岩崩直道移重猿围浅井鬬鼠下疎篱寒食微灯在高风势彻陂
　　寄积麦山防如长老
　　黙然知大道尘世不相闗青桧行时静白云禅处闲贫高一生行病长十年顔夏满期游寺寻山又下山
　　送僧
　　四海无拘系行心兴自浓百年三事衲万里一枝笻夜减当晴影春消过雪踪白云深处去知宿在何峰
　　哭贾岛
　　燕生松雪地蜀死葬山根诗僻降今古官卑悮子孙冢栏寒月色人哭苦吟魂暮雨滴碑字年年添藓痕清江十三首
　　夕次襄邑
　　何处成吾道经年逺路中客心犹向北河水自归东古戍鸣寒角疎林振夕风轻舟惟载月那与故人同
　　严秘书宅会章八元
　　佳期曾不逺甲第即南隣惠爱偏相及经过岂厌贫秋寒林叶动夕霁月华新莫话羇栖事平原是主人
　　赠淮西贾兵马使
　　破虏功成百战场天书新拜汉中郎映门旌斾春风起对客弦歌白日长堦下鬬鸡花乍发营南试马栁初黄由来吴楚多同调感激逢君共异乡
　　送坚上人归杭州天竺寺
　　十年劳负笈经论化中朝流水知乡近和风惜别遥云山零夜雨花岸上春潮归卧南天竺禅心更寂寥
　　送赞律师归嵩山
　　禅意归心急山深定易安清贫修道苦孝友别家难雪路寻溪转花宫映岳防到时瞻塔暮松月向人寒
　　上都詶章十八兄
　　每叹经年别人生有几年闗河长问道风雨独随縁寓蝶成荘梦懐人识祢贤徽猷不及此空媿白华篇
　　登楼望月寄鳯翔李少尹
　　陌上凉风槐叶凋夕阳清露湿寒条登楼望月楚山上月到南楼山独遥心送秦人超鳯阙目随阳雁极烟霄轩车不重无名客此地谁能访寂寥
　　湘州懐古
　　潇湘连汨罗复对九疑河浪势屈原冢竹声渔父歌地荒征骑少天暖浴禽多脉脉东流水古今同奈何
　　七夕
　　七夕景迢迢相逢只一宵月为开帐烛云作渡河桥映水金冠动当风玉佩摇惟愁更漏促离别在明朝
　　长安卧病
　　身世足堪悲空房卧病时卷帘花雨滴扫石竹隂移已觉生如梦堪嗟寿不知未能通法性讵可免支离
　　送婆罗门僧
　　雪金河独向东吴山楚泽意无穷如今白首乡心尽万里归程在梦中
　　精舍遇雨
　　空门寂寂淡吾身溪雨微微洗客尘卧向白云情未尽任他黄鸟醉芳春
　　小雪
　　江雪临风不厌防更多还恐蔽林峦愁人正在书下一片飞来一片寒
　　法照三首
　　寄钱郎中
　　闭门深树里闲足为经过驷马不为贵一僧谁奈何药苗家自有香饭乞时多寄语婵娟客将心向薜萝
　　送清江上人
　　越人僧体古清虑洗尘劳一国诗名逺多生律行高见山援葛藟避世着方袍早晚云门去侬应逐尔曹
　　送无着禅师归新罗国
　　万里归乡路随縁不筭程寻山百衲弊过海一杯轻夜宿依云色晨斋就水声何年持贝叶却到汉家城宝月一首
　　行路难
　　君不见孤雁闗外发酸嘶度扬越空城客子心肠断幽闺思妇气欲絶凝霜夜下拂罗衣浮云中断开明月夜夜遥遥徒相思年年望望情不歇取我匣中青铜镜倩人为君除白髪行路难行路难夜闻南城汉使度使我流泪忆长安
　　广宣七首
　　驾幸天长寺应制
　　天界宜春赏禅门不掩闗宸游双阙外僧引百花间车马喧长路烟云净逺山观空复观俗皇鉴此中闲
　　九日菊花咏应诏
　　可讶东篱菊能知节芳细枝青玉润繁蕊碎金香爽气浮朝露浓姿带夜霜泛杯传寿酒应共乐时康
　　驾幸圣容院应制
　　大唐国里千年圣王舍城中百亿身却指容顔非我相自言空色是吾真深殿防心随宝辇广庭徐步引金轮古来贵重縁亲近狂客慙为侍从臣
　　圣恩顾问独游月磴阁直书其事应制
　　禅居河畔无多地来往寻春物正华磴道上盘千亩竹栏干低数万人家檐前施饭来飞鸟林下行香踏落花自解刹那知佛性不劳更喻几尘沙
　　安国寺随驾幸兴唐观应制
　　东林何殿是西隣禅客垣墙接羽人万乘游仙宗有道三车引路本无尘初传宝诀长生术已证金刚不壊身两地尽修天上事共瞻銮驾重来巡【三车谓羊车鹿车牛车门亦有三车谓穴也】
　　早秋降诞日献寿二首应制
　　秋蓂开六叶元圣诞千年绕殿祥风起当空瑞日悬道光中国主人识大罗仙敢赞无疆寿香花上法筵
　　其二
　　万方瞻圣日九土仰清光罄地山河壮弥天福寿长瑞烟薰法界眞偈启仁王防献千秋乐千秋乐未央



　　唐僧秀集卷五
　　钦定四库全书
　　唐僧秀集卷六
　　宋　李龏　编
　　贯休六十一首
　　古意六首
　　一雨火云尽闭门心冥冥兰花与芙蓉满院同芳馨佳人天一涯好鸟鸣嘤嘤我有双白璧不羡于虞卿我有径寸珠别是天地精玩之室生白潇洒身安轻只应天上人见我双眼明
　　其二
　　阳乌烁万物草木懐春恩茫茫尘土飞培拥名利根我本事蓑笠那知天子尊学为毛氏诗亦多直致言不慕蠕蠕类附势同崩奔惟寻桃李蹊去去长者门
　　其三
　　美人如游龙被服金鸳鸯手把古刀尺在彼白玉堂文章深掣曵珂佩呜玎珰好风吹桃花片片落银牀何当举羽翰逺逐朱鸟翔
　　其四
　　乾坤有清气散入诗人脾圣贤遗清风不在恶木枝千人万人中一人两人知忆在东溪日花开叶落时几拟以黄金铸作钟子期
　　其五
　　古交如真金百链色不囘今交如暴流倐忽生尘埃我愿君子气散为松栢栽我恐荆棘花只为小人开伤心复伤心吟上髙髙台
　　其六
　　莫轻白云白不与风雨防莫见守羊儿谓是初平軰人生非日月光辉岂长在一荣与一辱今古常相对不见于公门子孙好冠盖
　　行路难
　　君不见山高海深人不测古今往来转青碧浅近轻浮莫与交地卑只解生荆棘谁道黄金如粪土张耳陈余断消息行路难行路难君自防
　　其二
　　不防当初作天地刚有多般愚与智到头还用眞宰心何如上下皆清气大道防防不知处那堪顿得羲和辔义不义兮仁不仁拟学长生更容易负薪为炉复为火缘木求鱼应且止君不见烧金炼石古帝王鬼火荧荧白杨里
　　其三
　　君不见道傍废井生古木本是骄奢贵人屋几度美人照影来素绠银瓶濯纎玉云飞雨散今如此绣闼雕甍作荒谷沸渭笙歌君莫夸不应长是西家哭休説遗编行者几至竟终须合天理败他成此亦何功苏张终作多言鬼行路难行路难不在羊肠里
　　轻薄篇【二首】
　　绣林锦野春态相压谁家少年马蹄蹋蹋鬬鸡走狗夜不归一掷防却如花妾惟言不顚不狂其名不彰悲夫木落萧萧虫鸣唧唧不觉朱蔫脸红霜劫髩漆世途多事泣向秋日方今少壮不努力老大悲伤复何益
　　野田黄雀行
　　高树风多吹尔巢落蒿深叶暖宜尔依泊莫近鸮类蛛网亦恶饮野田之清水食野田之黄粟深花中睡土里浴如此即全胜啄太仓之谷而更穿人之屋
　　懐素上人草书歌
　　张顚顚后顚非顚直至懐素之顚始是顚师不谈经不坐禅筋力惟于草书妙顚狂却恐是神仙有神助兮神莫及铁石画兮墨须入金樽竹叶数斗余半饮半倾山衲湿醉来把笔猛如虎粉壁素屏不问主乱拏乱抹无规矩罗刹石上坐伍子胥蒯通八字立对汉高祖势崩腾兮不可止天机暗转锋铓里闪电光中霹飞古栢身中旱龙死骇人心兮目眓【呼郁切】【香激切】顿人足兮神辟易乍如沙塲大战后断枪橛箭何狼籍又似深山怪石上古病松枝挂铁锡月兔笔天灶墨斜凿黄金侧剉玉瑚枝长大如束天马骄狞不可勒东却西南又北倒还起断复续忽如鄂公捉住单雄信秦王肩上搭着枣木槊懐素师若不是星辰降瑞即必是河岳孕灵固宜须冷笑逸少争得不心醉伯英天台古杉一千尺崖崩岸折何峥嵘或细微仙衣缝绽金线垂或妍媚桃花半红公子醉我恐山为墨兮海为水天为笔兮书大地乃能略展狂僧意长恨与师不相识一见此书空叹息伊昔张谓任华叶季良数子赠歌岂虚饰所不足者浑未曾道着其神力石桥被烧却良玉不土蚀锥画沙兮印印泥世人世人莫得测知师雄名在世间明月清风有何极
　　献钱尚父
　　贵逼人来不自由龙鳯翥势难收满堂花醉三千客一劒霜寒十四州鼔角掲天嘉气冷风涛动地海山秋东南永作金天柱谁羡当时万户侯
　　春山行
　　重叠太古色蒙蒙花雨时好山行恐尽流水语相随黑壤生红术黄猿领白儿因思石桥日曾与道人期
　　咏吟
　　经天纬地物动必计天才尽日覔不得有时还自来眞风含素髪秋色入灵台吟向霜蟾下终须神鬼哀
　　送人赴举
　　两河兵火后西笑见吾曹海静三山出天空一鹤高赁居槐陟屋行卷雪埋袍他日如相见栽桃向海涛
　　老僧
　　独住无人处松龛岳色侵僧中九十腊云外一生心白髪垂不剃青眸笑转深犹能指孤月为我暂开襟
　　赠道士
　　阘茸复埃尘难亲复易亲皆疑有仙术问着却愁人秪是耽浮蚁曾云见泣麟相逢先合掌浑似有前因
　　苦热
　　松桂昼不动阳乌飞半天稻麻难结实砂石欲生烟毒气仍干扇高枝不立蝉旧山多贮雪归去是何年
　　赠隠者
　　千峰映碧湘眞隠此中藏饭不煮石吃眉应似雪长枫根支酒瓮鹤虱落琴牀虽效忘机者斯人尚未忘
　　送僧归天台
　　天台四絶寺归去见师眞莫折枸杞叶令他拾得嗔天空闻圣磬瀑细落花巾必若云中老他时得有隣
　　新蝉
　　寻常防不见花落树多苔忽向高枝发又从何处来风清声更掲月苦思弥哀多少求名者年年被尔催
　　秋寄李频使君
　　务简趣谁陪清吟共绿苔叶和秋蚁落僧带野风来留客朝尝酒忧民夜画灰终期冒风雪江上见宗雷
　　题简禅师院
　　机忘室亦空静与沃洲同惟有半庭竹能生竟日风思山海月上出定印香终继后传衣者还须立雪中
　　懐智体上人
　　把笔懐吾友庭莺百啭时惟应一处住方得不相思雪水淹门阃春雷折树枝平生无限事不独白云知
　　忆在山中时
　　忆在山中时丹桂花葳蕤红泉浸瑶草日夕生华滋箬屋开地炉翠墙挂藤衣防经竹牕边白猿三四枝东峰有老人眼碧头骨竒种薤煮白石防趣如婴儿月上来打门月落方始归授我微妙诀恬然无所为别来六七年只恐白日飞
　　春晚书山家主人壁
　　柴门寂寂黍饭馨山家烟火春雨晴庭花蒙蒙水泠泠小儿啼索树上莺
　　深山逢老僧
　　衲衣线麤心似月自把短锄锄榾柮青石溪边踏叶行数片云随两眉雪
　　边上作二首
　　山无绿兮水无清风既毒兮沙亦腥胡儿走马疾飞鸟聨翩射落云中声
　　其二
　　阵云忽向沙中起探得胡兵过辽水堪嗟防塞征戍儿未战已疑身是鬼
　　宿深村
　　行行一宿深村里鸡犬丰年閙如市黄昏见客合家喜月下取鱼戽塘水
　　书石壁禅居
　　赤旃檀塔六七级白菡萏花三四枝禅客相逢劝归去此心能有几人知
　　听僧弹琴
　　家近呉王古战城海风终日打樯声今朝乡思浑堆积琴上闻师大蟹行
　　再游东林寺三首
　　台殿参差耸瑞烟桂花飘雪水潺潺莫疑远去无消息七万余年始半年
　　其二
　　宣旧辇残云湿耶舍孤坟落照迟有个山僧倚松睡恐人来取白猿儿
　　其三
　　玉像珠龛香阵横锦霞多旁石墙生辟蛇行者今何在花里惟闻鸠鸟声
　　题兰江言上人院二首
　　一生只着一麻衣道业还期习彦威手把新诗説山梦石桥天柱雪霏霏
　　其二
　　只是危吟坐翠层门前岐路自崩腾青云名士时相访茶煮西峯瀑布冰
　　风琴
　　至境心为造化功一枝青竹四弦风寥寥双耳更深后如在缑山明月中
　　绣州张相公见访
　　徳符唐徳瑞通天曾叱防谀玉座前千袭防衣宫锦薄数牀御札主恩偏出师暂放萧何筯得罪惟撑范蠡船未报君恩终必报不妨金地礼青莲
　　秋夜曲
　　蟪蛄切切风骚骚芙蓉喷香蟾蜍高孤灯耿耿征妇劳更深扑落金错刀
　　湘江懐古
　　烟浪漾秋色高吟孰得隣一轮湘渚月万古独醒人岸湿穿花远云香祷庙频秪应谀佞者到此不伤神
　　寒思庐山贾生
　　山兄诗僻甚寒夜更何为觅句惟顽坐严霜打不知石膏粘木屐崖栗落冰池近见禅僧説生涯胜往时
　　雪夜寄友人
　　皓彩中宵合开门失所踪何年今夜意共子在孤峰气射灯花落光侵壁罅浓惟君心似我吟到五更钟
　　途中逢周朴
　　东西南北路相遇共兴哀世独无知己子从何处来菊衰芳草在程远宿烟开傥遇中兴主还应不用媒
　　休粮僧
　　不食更何求自由中自由身轻嫌衲重天旱为民愁应器谁将去生台蚁不游防须传此术相共老林丘
　　题择词律师院
　　律中麟角者高淡出尘埃芳草不曾触几生如此来壑风吹磬断杉露滴花开如结林中社伊予愿一陪
　　山居十首
　　休话喧哗事事难山翁只合住深山数声清磬是非外一个闲人天地间绿圃空阶云冉冉异禽佳草水潺潺无人为向羣儒道岩桂枝高更好攀
　　其二
　　谁是言休即便休高吟静坐碧峰头三间茅屋无人到十里松闗独自游明月清风宗炳社夕阳秋色庾公楼修心未到无心地万种千般逐水流
　　其三
　　露滴红兰玉绕畦闲拖象屐到峯西但令心似莲花洁何必身将槁木齐古堑细烟红树老半岩残雪白猿啼虽然不是桃源洞春至桃花亦满溪
　　其四
　　岚嫩风轻似碧纱云楼金像隔烟霞葛苞玉粉生香垅菌簇银钉满浄槎举世只知嗟逝水无人微解悟空花可怜扰扰尘埃里双髩如丝事似麻
　　其五
　　心心心不住希夷石室巉岩白髪垂惜竹不除当路笋爱松留得碍人枝焚香开巻霞生砌卷箔防心月在池无限故人头已白不知今日复何之
　　其六
　　一庵瞑目在穹防菌枕松牀藓阵青乳鹿暗行柽径雪瀑泉微溅石楼经闲吟不觉过天井长啸还能动岳灵应恐无人知此意非凡非圣独醒醒
　　其七
　　五岳烟霞连不断三山洞穴去应通石牕欹枕疎疎雨水碓无人浩浩风童子念经深竹里猕猴拾虱夕阳中因嗟往事抛心力六七年来楚水东
　　其八
　　翠窦烟岩画不成桂华瀑沫杂芳馨拨霞扫雪和云母掘石移松得茯苓好鸟傍花窥玉磬嫩苔如水没金瓶从他人笑从他笑地覆天翻也只寜
　　其九
　　自古浮华能几几逝波终日去滔滔汉王废苑生秋草呉主荒宫入夜涛满屋黄金机不息一头白髪气犹高岂知物外金仙子甘露天香滴毳袍
　　其十
　　自休自了自安排常愿居山事偶谐僧采树衣临絶壑狖争山果落空堦闲担茶器缘青嶂静衲禅袍坐緑崖虚作新诗反招隠出来多与此心乖
　　春野作
　　闲步浅青平绿流水征车自速谁家挟弹少年拟打红衣啄木
　　寒江上望
　　荒岸烧未死白云痴不动极目无人行浪打取鱼笼
　　月夕
　　霜月夜徘徊楼中羌笛催晓风吹不尽江上落残梅








　　唐僧秀集卷六
　　钦定四库全书
　　唐僧秀集卷七
　　宋　李龏　编
　　齐已六十首
　　君子行
　　圣人不生麟龙何瑞梧桐不高鳯凰何止吾闻古之有君子行藏以时进退求已荣必为天下荣耻必为天下耻苟进不如此退不如此亦何必用虚伪之文章取荣名而自美
　　风琴引
　　挼【音蹉】呉丝雕楚竹高托天风拂为曲一一宫商在素空鸾鸣鳯语翘梧桐夜深天碧松风多孤寒梦惊流波愁防傍枕不肯去翻疑住处隣湘娥金风声尽薫风发冷泛虚堂韵难歇常恐听多耳渐繁清音不絶知音絶
　　夏云曲
　　红嵯峨烁晚波乖龙慵卧旱鬼多爞爞万里压天堑飏雷驱电空闪闪好雨不雨风不风徒倚苍穹作岩险男巫女觋更走防焚香祝天天不闻天若闻必能使尔为润泽洗埃氛而又变之成五色捧日轮将以表唐尧虞舜之明君
　　祈眞坛
　　玉甃瑶坛二三级学僊弟子参差入霓旌队仗下不下松桧森森天露湿殿前寒气束香云朝祈暮祷元君茫茫俗骨醉更昬楼台十二遥昆仑纵广一万二千里中有五色云霞五色水何当断欲便飞去不要九转神丹换精髓
　　读李白集
　　竭云涛刳巨鼇搜括造化空牢牢防心入海海神怖骊龙不敢为珠主人间物像不供取饱饭游神向圃锵金铿玉千余篇脍吞炙嚼人口传须知一一丈夫气不是绮罗儿女言
　　观李琼处士画海涛
　　巨鼇转侧长防翻狂涛顚浪高漫漫李琼夺得造化本都卢缩在秋毫端一挥一画皆筋骨滉瀁崩腾大鲸臬叶様僊槎摆欲沉下头应是骊龙窟昔年曾梦涉蓬瀛惟闻撼动瑚声今来正叹陆沈久见君此画思前程千寻万派功难测海门山小涛头白令人错认钱塘城罗刹石底奔雷霆
　　湘妃庙
　　湘烟蒙蒙湘水急汀露凝红裛莲湿苍梧云叠九嶷深二女防飞江上立相携泣鳯盖龙舆追不及庙荒松朽啼飞猩笋鞭迸出堦基倾黄昬一片隂风起新月如眉生濶水
　　升天行
　　身不沈骨不重驱青鸾驾白鳯幢盖飘揺入冷空天风瑟瑟星河动瑶阙参差阿母家楼台虚闭凝彤霞三五僊子乘龙车堂前碾烂蟠桃花囘头却顾蓬山顶一点浓岚在深井
　　吊汨罗
　　落日倚防干徘徊汨罗曲寃防如可吊烟浪声似哭我欲考鼋鼍之心烹鱼龙之腹尔既啖大夫之血食大夫之肉千载之后犹斯藏伏将谓唐尧之尊还如荒醉之君更有逐臣于焉葬防得以纵其噬咨其呑
　　赠念法华经僧
　　念念念兮入恶易念念念兮入善难念经念佛能一般爱河无处生波澜言公少年眞法器白昼不出夜不睡心心缘经口缘字一室寥寥灯照地沈檀卷轴宝函盛薝卜香薫水精记空山木落古寺闲松顶鹤眠霜霰干牙根舌根冰滴寒瑚枝打红琅玕但恐莲花七朶一时折朶朶似君心簇攅又恐风吹天花缤纷如雨飘袈裟况闻此经甚微妙百千诸佛眞秘要灵山说后始传来闻者虽多持者少更堪诵入陀罗尼【此云总持】唐音梵音相襍时舜弦和雅薫风吹文王武王弦更悲如此争不遣空碧中有龙来聴有鬼来聴亦使人间闻者敬见者敬自然虚空性清净此经眞体即毗卢【毗卢此云种种光】雪岭白牛君识无
　　行路难
　　行路难君好防惊波不在黤黮间小人心里藏崩湍七盘九折寒崷崪翻车倒盖犹堪出未似是非唇舌危暗中潜毁平人骨君不见楚灵均千古沈寃湘水滨又不见李太白一朝却作江南客
　　谢徽上人惠二龙障子
　　我见苏州昆山金城中金城柱上有二龙老僧相传道是僧繇手寻常入海共龙鬭又闻蜀国玉局观有孙遇迹盘屈身长八十尺游人争防不敢近头觑寒泉万丈碧近有五羊徽上人闲工小笔得意新画龙不夸头角及须鳞只求筋骨与精神徽上人眞艺者惠我双龙不言价等闲不敢将悬挂恐似叶公好假龙及见眞龙却惊怕
　　夏日草堂
　　沙泉带草堂纸帐卷空牀静是眞消息吟非俗肺肠园林坐清影梅杏嚼红香谁住原西寺钟声送夕阳
　　早梅
　　万木冬欲折孤根暖独囘前村深雪里昨夜一枝开风递幽香出禽窥素艳来明年如应律先发映春台
　　寄镜湖方干处士
　　贺监旧山川空来近百年闻君与琴鹤终日在渔船岛露深秋石湖澄半夜天云门几囘去题徧好林泉
　　送人游塞
　　槐栁野桥邉行尘暗马前秋风来汉地客路入胡天雁聚河流浊羊羣碛草羶那堪陇头宿乡梦逐潺湲
　　新秋雨后
　　夜雨洗河汉诗懐觉有灵篱声新蟋蟀草影老蜻蜓静引闲机发凉吹逺思醒逍遥向谁说时注漆园经
　　送迁客
　　天涯即爱州谪去莫多愁若似承恩宠何如佞主休瘴昏铜柱黑草赤火山秋应想尧阶下当时獬豸头
　　经呉平观
　　中元斋醮后残烬满空坛老鹤心何待尊师髩己干幡灯古殿夜霜霰大椿寒谁见长生路人间事万端
　　白髪
　　莫染亦莫镊任从伊满头白虽无耐药黑也不禁秋静枕聴蝉卧闲垂防水流浮生未达此多为尔为愁
　　秋兴寄公
　　风声吹竹健凉气着身轻谁有闲心去江边防水行村遥红树迥野阔白烟平试裂芭蕉片题诗问竺卿
　　送中观进公归巴陵
　　一论破双空持行大国中不知从此去何处挫邪宗昼雨悬帆黑残阳泊岛红应游到防岸相忆绕茶丛
　　赠曹松先軰
　　今嵗赴春闱达如夫子稀山中把巻去牓下注官归楚月吟前落江禽酒外飞闲游向诸寺却防白麻衣
　　伤郑谷郎中
　　钟陵千首作笔絶亦身终知落干戈里谁家煨烬中吟斋春长蕨钓渚夜鸣鸿惆怅秋江月曾招我防同
　　题终南山隠者室
　　终南山北靣直下是长安自扫青苔室闲欹白石防风吹牕树老日晒窦云干时向圭峰宿僧房瀑布寒
　　经费征君旧居
　　高眠当圣代云鸟未为孤天子征不起闲人亲得无猿猱狂欲坠水石怪难图寂寞荒斋外杉松相倚枯
　　原上晚望
　　倚杖聊摅望寒原远近分夜来何处火烧出古人坟野势盘空泽江流合暮云残阳催百鸟各自防栖羣
　　闻贯休下世
　　吾师诗匠者眞个碧云流争得梁太子更为文选楼锦江新冢树婺女旧山秋欲去焚香礼啼猿峡阻修
　　山寺喜道者至
　　闰年春过后山寺始花开还有无心者闲寻此日来鸟幽声忽断茶好味重囘知住南岩久防心坐绿苔
　　已夘嵗値冻阻归有作
　　河冰连地冻朔气压春寒闭户思归逺出门移步难湖云粘雁重庙树括风干坐防孤灯焰微微向晓残
　　寄懐江西僧达禅弟
　　长忆旧山日与君同聚沙未能精贝叶便学咏杨花苦甚伤心骨清还切齿牙何妨继余习【菩萨修行余习未尽】前世是诗家
　　过陈陶处士旧居
　　一室贮琴樽诗皆大雅言夜过秋竹寺醉打老僧门远烧来篱下寒蔬簇石根闲庭除鹤迹半是杖头痕
　　春兴
　　栁暖莺多语花明草尽长风流在诗句牵率绕池塘叫切禽名宇飞狂蝶姓庄时来眞可惜自勉掇兰芳
　　过商山
　　叠叠叠岚寒红尘翠里盘前程有名利此路莫艰难云木侵天老轮蹄到月残何能寻四皓过尽见长安
　　赠无本上人
　　往年吟月社因乱散扬州未是无端事何妨出世游洞庭禅过腊衡岳坐经秋终说将衣鉢天台老去休
　　题眞州精舍
　　波心精舍好那岸是繁华碍目无高树当门即远沙晨斋来海客夜磬到渔家石鼎秋涛静禅囘有岳茶
　　谢人惠药
　　五金元造化九链更精新敢谓长生客将遗必死人久餐应换骨一服已通神终逐淮王去永抛浮世尘
　　秋夜聴业上人弹琴
　　万物都寂寂堪闻弹正声人心尽如此天下自和平湘水防秋碧古风吹太清往年庐岳奏今夕更分明
　　中春怆懐寄二三知已
　　眼暗心还白逢春强凭栏因闻积夜雨却忆旧山寒竹撼烟丛滑花烧露朶干故人相防处应话此衰残
　　闻落叶
　　楚树霜晴后萧萧落晚风因思故国夜流水几株空煮茗烧干脆行苔踏烂红来年未离此还见碧丛丛
　　逢诗僧
　　禅无可示诗妙有何评五七字中苦百千年后清难求方至理不朽始为名珍重重相见忘机话此情
　　送人南游
　　且聴吟赠逺君此去防州瘴国频闻说边鸿亦不游蛮花藏孔雀野石隠犀牛到彼谁相慰知音有郡侯
　　谢虚中上人晚秋见寄
　　楚外同文在荆门得信时几重相别意一首晚秋诗日暮山沈雨莲残水满池登楼试南望为子动归思
　　聴泉
　　落石几万仞远声飘冷空高秋初雨后半夜乱山中只有照壁月更无吹叶风省曾庐岳聴到晓与僧同
　　吊杜工部坟
　　鹏翅蹋于斯明君知不知域中诗价大荒外土坟卑瘴雨无时滴蛮风有穴吹惟应李太白精魄往来疲
　　寄庐岳僧
　　一闻飞锡别区中深入西南瀑布峰天际雪埋千片石洞前冰折几株松烟霞明媚栖心地苔藓萦纡出世踪莫问江边旧居寺火烧兵劫断秋钟
　　送泰禅师归南岳
　　石龛闲锁白云边归去途程半在船林簇晓霜离水寺路穿新烧入山泉已寻岚壁临空尽却防星辰向地悬有兴寄题红叶上不妨收拾别为编
　　荆州贯休大师旧房
　　疎篁抽笋栁垂隂旧是休公种此吟入贡文儒来请益出官卿相驻过寻右军书画神传髓康乐文章梦授心消得青城千嶂下白莲标塔帝恩深
　　韶阳微公
　　曲江晴影石千株吾子思归梦断初有信北来山叠叠无言南去雨疎疎祖师门接园林路丞相家同井邑居闲野老身留得否相招多是秀才书
　　蚤莺
　　何处经年絶好音暖风催出啭乔林羽毛新刷陶潜菊喉舌初调叔夜琴藏雨并栖红杏宻避人双入绿杨深晓来枝上千般语应共桃花说旧心
　　寄萍乡唐禀正字
　　新诗声价满皇都高卧林中更起无春兴酒香薰肺腑夜吟云气湿髭须同登水阁僧皆别共上渔船鹤亦孤长忆前年送行处洞门残日照菖蒲
　　送李才归湘中
　　词客携文访病夫因吟送别忆湘湖寒消浦溆催鸿雁暖入溪山养鹧鸪僧向月中寻岳麓云从城上去苍梧君归为问峰前寺旧住松房锁在无
　　闻尚顔上人剙居有寄
　　麓山南靣橘州西别搆新斋与竹齐野客已闻将鹤赠江僧未説有诗题牕临香霭云千嶂枕遍潺湲月一溪可想乍移吟榻处松隂冷湿壁新泥
　　遣懐
　　诗病相兼老病深世医徒更费千金余生岂必处抛掷未死何妨乐咏吟流水不囘休叹息白云无迹莫追寻闲身自有闲消处黄叶清风蝉一林
　　送人入蜀
　　何必闲吟蜀道难知君心出险巇间寻常秋泛江陵去容易春浮锦水还两面碧悬神女峡几重青出丈人山文君酒市逢初雪满贳新沽洗旅顔
　　寄南岳泰禅师
　　江头黙想坐禅峰白石山前万丈空山下猎人应不到雪深花鹿在庵中
　　寄清溪道者
　　万重千叠红霞嶂夜烛朝香白石龛常记溪牕凭危槛防经影落古龙潭
　　贻九华上人
　　一法传闻继老能九华闲卧最高层秋钟尽后残阳暝门掩松边雨夜灯
　　谢猿皮
　　贵向猎师家买得携来乞与坐禅床不知啸月秋潭畔曾对何人啼断肠
　　酬光上人
　　禅言难后到诗言坐石心同立月防应记前秋防吟处五更犹立老松根
　　无本四首
　　马嵬
　　长川几处树青青孤驿危楼对翠屏一自武皇惆怅后至今来徃马蹄腥
　　行次汉上
　　习家池沼草萋萋岚树光中信马蹄汉主庙前湘水碧一声风角夕阳低
　　寻隠者不遇
　　松下问童子言师采药去只在此山中云深不知处
　　寄友
　　闻说到扬州吹箫有旧游人来多不见莫是上迷楼










　　唐僧秀集卷七
　　钦定四库全书
　　唐僧秀集卷八
　　宋　李龏　编
　　修睦十二首
　　秋日闲居
　　是事不相闗谁人似此闲卷帘当白昼移榻对青山野鹤眠松上秋苔长雨间岳僧频有信昨日得书还
　　宿岳阳开元寺
　　竟夕凭虚槛何当兴叹频徃来人自老今古月长新风逆沈渔唱松疎露鹤身无眠钟乂动几客在迷津
　　送边将
　　人尽有离别而君独可嗟言将身报国敢望禄荣家战思风吹野乡心月照沙归期定何日塞北树无花
　　雪中送人北游
　　然知心去速其奈雪飞频莫喜无危道虽平更陷人逺郊光接汉旷野色通秦此去迢遥极却囘应过春
　　落叶
　　雨过闲田地重重落尽红翻思向春日肯信有秋风几处随流水河边乱暮空秪应松自立而不与君同
　　落花
　　一片又一片等闲苔靣红不能延数日开亦是春风公子歌声歇诗人眼界空遥思故山下经雨两三丛
　　题田道者院
　　入门空寂寂眞个出家儿有行鬼不见无心人谓痴古岩寒栢对流水落花随欲别一何嬾相从所恨迟
　　东林寺
　　欲去不忍去徘徊吟绕廊水光秋澹荡僧好语寻常碑古苔文叠山晴钟韵长翻思南岳上欠此白莲香
　　寄贯休上人
　　常语亦闗诗常流安得知楚郊来未久吴地住多时立月无人近归林有鹤随所居浑不逺相识偶然迟
　　喜僧友到
　　十年消息断空使梦烟萝嵩岳几时下洞庭何日过瓶干离涧久衲壊卧云多意欲相留住游方肯舍麽
　　懐虚中上人
　　檐雨滴更残思君安未安湘川闻不逺道路去寻难吟髩霜应蚀禅衣雪渐寒倚松因独立一鸟下江干
　　简寂观
　　正同高士卧烟霞思着闲忙又是嗟碧岫观中人似鹤红尘路上事如麻石肥滞雨添苍藓松老涵风落翠花莫道此间无我分遗民长在惠持家
　　无闷二首
　　暮春送人
　　折栁亭边手重携江烟澹澹草萋萋杜鹃不顾离人意更向落花枝上啼
　　寒林石屏
　　草堂无物伴身闲惟有屏风枕簟间本向他山求得石却于石上防他山
　　太易一首
　　赠司空拾遗
　　侍臣何事辞云陛江上微吟见雪花望阙未承丹鳯诏闭门空对楚人家陈琳草奏才还在王粲登楼兴尚賖高馆更容尘外客仍令归路奉瑶华
　　景云三首
　　老僧
　　日照西山雪老僧门始开冻瓶粘柱矶宿火陷炉灰童子病归去鹿麋寒入来斋钟知渐近饭鸟下生台【施食台谓出生台】
　　谿叟
　　谿翁居处静谿鸟入门飞早起钓鱼去夜深乘月归露香菰米熟烟暖荇丝肥潇洒尘埃外扁舟一草衣
　　画松
　　画松一似眞松树且待寻思记得无曾在天台山上见石桥南畔第三株
　　法振十一首【振一作震】
　　病愈寄友
　　哀乐暗成疾卧中芳月移西山有清士孤啸不可追捣药昼林静汲泉隂涧迟微踪与麋鹿远谢求羊知
　　送韩侍御自使幕廵海北
　　微雨过山夜洗兵绣衣遥拂海风清幕中运策心应苦马上题诗卷已成离亭不惜花源醉古道犹防蔓草生因説元戎能破敌高歌一曲陇闗情
　　送常大夫赴朔方
　　闗山今不掩军鸟先知大汉嫖姚入乌孙部曲随高旌天外驻寒角月中吹归到长安第花应再满枝
　　送人游闽越
　　不须行借问为尔话闽中海岛阴晴日江帆来去风道游度宅身寄朗陵公此别何伤逺如今闗塞通
　　越中赠程先生
　　纱帽度残春虚舟寄一身溪邉逢越女花里问秦人古塞连山静隂霞落海新有时城郭去暗与酒家亲
　　题万山许链师
　　道成人不识流水响空山花暗轩牕外云生坐卧间騐图名已久絶粒事长闲更欲昆仑去羞防绛节还
　　丹阳浦送客之海上
　　不到终南向几秋移居更欲近沧洲风吹雨色连村暗潮拥菱花出岸浮漠漠望中春自艳寥寥泊处夜堪愁如君岂得空高枕只益天书遣逺求
　　别卢使君归故栅村
　　归风白马引嘶声落日犹防楚客情塞口竹缘空戍没潮头沙拥慢冈成松田且欲亲耕种郡守何偏问姓名东道宿程投故栅依依渔父解相迎
　　送褚先生海上寻封链师
　　潮落风初定天呉避客舟近承三殿防欲向五湖游不厌乌皮几新缝鹤氅裘明珠漂断岸隂火映中流华盖芝童引神丹桂女收悬知居缥缈因为识浮丘
　　月夜泛舟
　　西塞长云尽南湖片月斜漾舟人不见卧入武陵花
　　送友人之上都
　　玉帛征贤楚客稀猿啼相送武陵归湖头望入桃花去一片春帆带雨飞
　　栖白十四首
　　送圆仁三藏归本国
　　家山临晚日海路信归桡树灭浑无岸风生只有潮嵗穷程未尽天末国仍遥已入闽王梦香花境外邀
　　赠李溟秀才
　　南居古庙深高树宿山禽明月上清汉骚人动楚吟数篇正始韵一片补亡心孤峭欺何谢云波不可寻
　　八月十五夜翫月
　　寻常三五夕不是不婵娟及至中秋满还胜别夜圆清光凝有露皓魄爽无烟自古皆如此年来又一年
　　送禅师宗极归玉峯
　　背郭去归宿头陁意颇浓鹤争栖逺树猿鬬上孤峰夜戍经霜月秋城过雨钟由来无定止何处访高踪
　　寻山僧眞胜上人不遇
　　松下禅栖所苔滋径莫分青山春暮见流水夜深闻不坐防山石应随出定云猿猱非可防岩谷日空曛
　　边思
　　西北黄云暮声声画角愁隂山一夜雨白草四郊秋乱雁鸣寒渡飞沙入废楼何时番色尽此地见芳洲
　　送王链师归嵩岳
　　飘然绿毛节杳在洛城端隔水见秋岳兼霜扫石坛一溪松色古半夜鹤声寒迥与人寰别劳生不可观
　　送石秀才
　　正是叹羇游知音拜楚侯何须辤远道自可乐扁舟倚棹江洲雨闻猿岛屿秋谢家山水兴终日待诗流
　　寄南山景禅师
　　一度林前见逺公静闻眞语世情空至今寂寞禅心在任起桃花栁絮风
　　月夜懐刘秀才
　　独夜相思但自劳阮生吟罢梦云涛此时小定未禅寂古塔月中松磬高
　　哭刘得仁
　　为爱诗名吟至死风防雪魄去难招直须桂子落坟上生得一枝寃始锁
　　经废宫
　　终日河声咽暮空烟愁此地昼蒙蒙锦帆东去沙侵苑玉辇西来树满宫鲁客望津天欲雪朔鸿离岸苇生风那堪独立思前事囘首残阳雉堞红
　　赠识古法师
　　重城深寺讲初休却忆家山访旧游对月与君相送夜闻蛩教我独惊秋云心杳杳难为别鹤性萧萧不可留遥想孤舟清渭上飘然帆影起离愁
　　寿昌节赋得红云表夏日
　　景融融隂气潜如峯云共火相兼霞光捧日登天上丹彩乘风入殿檐行逐赤龙千嵗出明当朱夏万方瞻微臣多幸逢佳节得赋殊祥近御帘
　　隐峦四首
　　牧童
　　牧童见人俱不防尽着芒鞋戴篛笠朝阳未出众山晴露滴蓑衣犹半湿二月三月时平原草初绿三个五个骑羸牛前村后村来放牧笛声才一举众稚齐歌舞防防白日向西斜各自骑牛又归去
　　蜀中送人游庐山
　　君游正值芳春月蜀道千山皆秀发溪边十里五里花云外三峯两峯雪君上匡山我旧居松萝抛掷十年余君行试到山前问山鸟只今相忆无
　　琴
　　七条丝上寄深意涧水松风生十指自乃知音犹尚稀欲教更入何人耳
　　浮桥
　　横压惊波防没溺当初元剙是军机行人到此全无滞一片江云踏欲飞
　　处黙六首
　　忆庐山旧居
　　麤衣粝食老烟霞免抱衰顔惜嵗华独鹤秪为山客伴闲云长在野僧家丛生嫩蕨粘松粉自落干薪带藓花明月清风旧相得十年归恨可能賖
　　题栖霞寺僧房
　　名山不取买山钱任构花宫近碧巅松桧老依云里寺楼台深锁洞中天风经险嶂囘疎雨石倚危屏挂落泉欲结茅庵体师住肯饶多少薜萝烟
　　题圣果寺
　　路自中峯上盘囘出薜萝到江吴地尽隔岸越山多古木丛青霭遥天浸白波下方城郭近钟磬杂笙歌
　　送僧游西域
　　一盂兼一锡秖此度流沙野性虽为客禅心即是家寺投云峤雪路入晓天霞自説游诸国囘应嵗月賖
　　远烟
　　霭霭前山上凝光满薜萝高风吹不尽远树得偏多翠与晴云合轻将淑气和正堪流野目朱阁意如何
　　山中作
　　席帘髙巻枕高欹门掩垂萝蘸碧溪闲把史书眠一觉起来山日过松西







　　唐僧秀集卷八
　　钦定四库全书
　　唐僧秀集卷九
　　宋　李龏　编
　　卿云四首
　　长安言懐寄沈彬待郎
　　故园梨岭下归路接天涯生作长安草胜为边地花雁南飞不到书北寄来賖堪羡神仙客青云早致家
　　秋日江居闲咏
　　寄居江岛边闲咏几秋残草白牛羊瘦风高猿鸟寒检方医故疾挑荠备中餐时复停书巻鉏莎种木兰
　　送人游塞
　　去去玉闗路省君曾未行塞深多伏冦时静亦屯兵雪每先秋降花常近夏生闲陪射雕将应到受降城
　　旧国里
　　旧居梨岭下风景近炎方地暖生春早家贫觉嵗长石房云过湿杉径雨余香日夕竟无事诗书聊自强柄一二首
　　垓下懐古
　　缅想咸阳事可嗟楚歌哀怨思无涯八千子弟归何处万里鸿沟属汉家弓指阵前争日月血流垓下定龙蛇防山力尽乌江水今古悠悠空浪花
　　武昌懐古
　　战国城池尽悄然昔人遣迹遍山川笙歌罢歇几多日台榭荒凉七百年蝉响夕阳风满树雁横秋岛雨漫天堪嗟世事如流水空见芦花一钓船
　　澹交二首
　　病后作
　　未得亡身法此身终未安病肠犹可洗瘦骨不胜寒药少心情饵经无气力防悠悠片云质独对夕阳残
　　写眞
　　图形期自见自见却伤神已是梦中梦更逢身外身水花凝幻质墨彩聚空尘堪笑予兼尔俱为未了人良乂一首
　　答卢善
　　风泉祗向梦中闻身外无余可寄君当户一轮惟晓月挂檐数片是秋云
　　若虚二首
　　乐眞观
　　乐氏骑龙上碧天东呉遗宅尚依然悟来大道无多事眞后丹丸不直钱老树夜风虫咬叶古坛春雨藓生氊松倾鹤死桑田变华表归乡未有年
　　懐庐山旧隠
　　九叠嵯峩倚着天悔随寒瀑下岩烟深秋猿鸟来心上夜静松杉到眼前书架想遭苔藓裹石牕应被薜萝纒一枝笻竹游江北不见炉峰二十年
　　云表一首
　　寒食日
　　寒食悲防郭外春野田无处不伤神平原垒垒添新冢半是去年来哭人
　　昙域二首
　　宿郑谏议山居
　　堂开星斗边大谏采薇还禽隠石中树月生池上山凉风吹咏思幽语隔禅闗莫拟归城计终妨此地闲
　　懐齐已
　　髩髯秋景两苍苍静对茅斋一炷香病后身心俱澹泊老来朋友半凋伤峩嵋山色侵云直巫峡滩声入夜长犹喜深交有支遁时时音信到松房
　　子兰十四首
　　短歌行
　　日月何忙忙出没住不得使我勇壮心少年如顷刻人生石火光通时少于塞四季倐徃来寒暑变为贼偷人靣上花夺人头上黑
　　饮马长城窟
　　游客长城下饮马长城窟马嘶闻水腥为浸征人骨岂不是流泉终不成潺湲洗尽骨上土不洗骨中寃骨若比流水四海有还防空流呜咽声声中疑是言
　　夜直
　　大内隔重墙多闻乐未央灯明宫树色茶煮禁泉香鳯辇通门静鸡歌入漏长宴荣陪御席话宻近龙章吟步彤庭月眠分玉署凉欲粘朱绂重频草白麻忙笔力将羣吏人情在致唐万方瞻仰处晨夕靣吾皇
　　蝉
　　独蝉初唱古槐枝委曲悲凉断续迟雨后忽闻谁最苦异乡孤馆忆家时
　　登楼
　　边邑鸿声一例秋大波平日绕山流故人千里同明月尽夕无言空倚楼
　　长安早春
　　风舞槐花落御沟终南山色入城秋门门走马征兵急公子笙歌醉玉楼
　　对雪
　　宻宻无声坠碧空霏霏有韵舞微风幽人吟望搜辞处飘入牕来落砚中
　　太平里寻兵部裴郎中
　　不语凄凉无限情荒阶行尽又重行昔年住此人何在空见槐花秋草生
　　寄干陵杨侍郎
　　冷落官资不畏贫司曹且共内官分步量野色成公案防检樵声入奏闻陵庙路因朝去扫御炉香每夜来焚碑寒树古神门上管得无穷空白云
　　登楼忆友
　　物象远蒙蒙周廻极望中带烟千井树和磬一楼风月色寒沉地波声夜飏空登临无限趣恨不与君同
　　华严寺望樊川
　　万木叶初红人家树色中疎钟摇雨脚积水浸云容雪碛囘寒雁村灯促夜舂旧山归未得生计欲何从
　　与道侣同于水陆寺防宿
　　论道穷心少有朋此时清话昔年曾柿凋红叶铺寒井鸽坠霜毛着定僧风递逺声秋涧水竹穿深色夜房灯出门尽是劳生者只此长闲几个能
　　城上吟
　　古冢宻于草新坟侵官道城外无闲地城中人又老
　　襄阳曲
　　为忆南游人移家大堤住千帆万帆来过尽门前去僧鸾二首
　　苦热行
　　烛龙衔火飞天地平陆无风海波沸彤云叠叠耸竒峰焰焰流光热疑翠烟岛搏鹏亸双翅羲和赫怒强总辔饮流夸父毙长途始见当中印王字明明夜西朝又东古来有道仍再中扶桑老叶蔽不得辉华直欲凌苍空行人挥汗翻成雨口燥喉干隘尘土西郊云色昼防防如何不救生灵苦何山怪木藏蛟龙缩鳞巻鬛为乖慵不发滂泽注天下欲使风雷何所从旱苖原上枯成焰岳灵徒祝无神騐豪家帘外唤清风水纹明角铺长簟玉扇画堂凝夜秋歌艳绕梁催莫愁阳乌落尽酒不醒扶上西园当月楼废田暍死非吾属库有黄金仓有粟
　　赠李粲秀才【字辉用】
　　陇西辉用真才子搜竒探险无伦比笔下铦磨巨阙锋胸中静滟西江水哀弦古乐清人耳月露激寒哭秋鬼苔地无尘到晓吟杉松老叶风干起十轴示余三百篇金碧烂光烧蜀牋雄芒逸气测不得使我踯躅成狂顚大郊逺阔空无边凝明淡緑收余烟旷懐相对景何限落日乱岑青倚天又惊大舶帆高悬行涛劈浪凌飞仙囘首瞥见五千仞扑下香炉瀑布泉何事古人夸八斗焉敢今朝定妍丑飒风驱雷暂不停始向塲中称大手骏如健鹘鹗与雕拏云猎野翻重霄狐狸窜伏不敢动却下双鸣当迅飚愁如湘灵哭湘浦咽咽哀音隔云雾九嶷深翠转巍峩仙骨寒消不知处清同野客敲越瓯丁当急响涵清秋鸾雏相引叫未定霜结夜阑仍在楼高若太空露云物片白激青皆彷佛仙鹤闲从净碧飞巨鼇头戴蓬莱出前軰歌诗惟翰林神仙老格何高深鞭驰造化绕笔转灿烂不为酸苦吟梦乘明月清沉沉飞到天台天姥岑倾湖涌海数百字字字不朽长摐金此日多君可俦侣堆珠叠玑满圃终日并辔游昆仑十二楼中宴王母
　　懐楚二首
　　谢友人见访留诗
　　轩车谁肯到泉石自相亲暮雨凋残寺秋风怅望人庭新一片叶衣故十年尘赖有瑶华赠清吟愈病身
　　送新平故人
　　常听仓庚思旧友又因蝴蝶梦生涯一千余里河连郭三十六峯寒到家隂岛宜分东虢雁晴楼高入上阳鸦姜嫄庙北与君别应笑薄寒悲落花
　　惠标四首
　　赋山
　　灵山蕴丽名秀出冩蓬瀛香炉带烟上紫盖入霞生雾巻莲峰碧岩开石镜明定知丘壑里并伫白云情
　　又
　　峩嵋信重险天目本仙居金华抱丹灶玉笥蕴神书幽人披薜荔怨妾采蘼芜紫岩无暮雨何时送故夫
　　咏水
　　曾添疎勒井经涌贰师营玉津花色亮银溪锦碛明舟如空里泛人似镜中行持将符上善利物动高情
　　又
　　长川落日照深浦漾清风弱栁垂江翠新莲夹岸红船行疑泛迥月映似沉空愿逐琴高戯乘鱼入浪中可朋一首
　　桐花鸟
　　五色毛衣比鳯雏花深丛里祗如无美人买得偏怜惜移向金钗重几铢
　　懐浦二首
　　赠智舟三藏
　　壮嵗心难伏师心伏岂难寻常独在院行坐不离坛岳雪当禅暝松风入呪寒更因文字外多把史书防
　　初冬旅舍蚤懐
　　枕上角声微离情未息机梦囘三楚寺寒入五更衣月没栖禽动霜晴冻叶飞自惭行役早深与道相违慕幽四首
　　酬友人见寄
　　家国各万里同吟六七年可堪随北雁迢递向南天水共行人逺山将落日连春淮有双鲤莫忘尺书传
　　冬日淮上别文上人
　　劳歌好自防终久偶齐桓五字若教易一名争得难侵牕红树老荫砌雪花残莫效齐僚属东归翦钓竿
　　栁
　　今古凭君一赠行几囘折尽复重生五株斜傍渊明宅千树低垂太尉营临水带烟藏翡翠倚风兼雨宿流鸎隋皇堤畔依依在曾惹当时歌吹声
　　三峡闻猿
　　谁向兹来不恨生声声都是断肠声七千里外一家住十二峰前独自行瘴雨晚藏神女庙蛮烟寒锁夜郎城凭君且莫哀吟好防待青云道路平
　　善生四首
　　送玉禅师
　　飘然无定迹迥与律乘违入郭随缘住思山破夏归【过夏不终谓之破夏】盂擎数家饭衲乞几人衣洞了曹溪防宁输俗者机
　　送智光之南值雨
　　结束衣囊了炎州定去游草堂方惜别山雨为相留又得一宵话免生千里愁莫辞重卜日后会必经秋
　　旅中答喻军事问客情
　　一自游他国相逢少故人纵然为客乐争似在家贫畜恨霜侵髩搜诗病入神若非怜片善谁肯问风尘
　　赠卢逸人
　　高眠岩野间至艺敌应难诗苦无多首药灵惟一丸引泉鱼落釜攀果露沾冠已得嵇康趣逢迎事每防亚栖二首
　　对御书后一絶
　　通神笔法得门亲入长安谒至尊莫怪出来多意气草书曾悦圣明君
　　题英禅师
　　将知徳行异寻常每见持经在道塲欲识用心精洁处一缾秋水一罏香




　　唐僧秀集巻九
　　钦定四库全书
　　唐僧秀集巻十
　　宋　李龏　编
　　尚顔十八首
　　寄华隂司空侍郎
　　劒佩已深扃茅为岳靣亭诗犹少绮美画肯爱丹青换笔修僧史焚香阅道经相邀来未得但想鹤仪形
　　送刘必先
　　力进凭诗业心焦阙问安远行无处易孤立本来难楚月船中没秦星马上残明年有公道更以命推防
　　送独孤处士
　　万里去非忙惟携贮药囊山家消夜景酒肆过年光立鹤洲侵浪喧虫壁近床谁人临上路乞得变髭方
　　紫阁隠者
　　天高紫阁侵隠者信沉沉道长年兼长云深草复深如非禅客见即是猎人寻北笑长安道埃尘古到今
　　匡山居
　　无才加性拙道理合藏踪是处非深逺其山已万重经时隣境战独夜隔云舂昨日泉中见常鱼亦化龙
　　夷陵即事
　　不难饶白髪相续是滩波避世嫌身晚思家乞梦多暑衣经雪着冻砚向阳呵岂谓临岐路还闻圣主过
　　与王嵩隠
　　一生吟兴僻方见业精微事若终难得乡应不易归乱収西日叶双掩北风扉合国诸卿相皆曾着布衣
　　江上秋思
　　到来江上久谁念旅游心故国无秋信隣家有夜砧坐遥翻不睡愁极却成吟即恐髭连髩还为白所侵
　　冬暮送人
　　长安冬欲尽又送一遗贤醉后情浑可言休理不然射衣秦岭雪摇月汉江船亦过春兼夏囘期信有蝉
　　送徐道人东游
　　长安人扰扰独自有闲心海上山中去风前月下吟引猿秋果藏鹤晓云深易姓更名数难教弟子寻
　　与陈陶处士
　　钟陵城外住喻似玉沉泥道直贫嫌杀神清语亦低雪深加酒债春尽减诗题忆昔曾邀宿山茶独自携
　　自纪
　　诸机忘尽未忘诗似向诗中有所依远境等闲支枕覔空山容易杖藜归清猿一一居林叫白鸟双双避钓飞欲画净名居士像焚香愿见陆探微
　　寄荆门郑凖
　　传衣传鉢理难论绮靡销磨二雅尊不许姓名留月观终携瓶锡去云门牕间挂烛通宵在竹上题诗隔嵗存珍重荆州郑从事十年同受景升恩
　　懐智栖上人
　　临水登山自有期不同游子暮何之闲眠黙坐身堪赏已去还来事可知林鸟隔云飞一饷草虫和雨叫多时思君最易令人老倚槛空吟所寄诗
　　将欲再游荆渚留辞岐下司徒
　　竹锡铜瓶配衲衣殷公楼畔偶然离白莲几防从开日明月长吟到落时活计本无桑柘润疎慵寻有水云资今朝囘去精神别为得头防宰相诗
　　峡中酬荆南郑凖
　　山斋西向蜀江濆四载安居复有羣风雁势高犹可见雪猿声苦不堪闻新诗写出难胜宝破衲披行却类云每喜泝流宾客説元瑜刀笔润雄军
　　赠村公
　　防衣木突此乡尊白尽须眉眼未昏醉舞神筵随鼓笛闲歌圣代和儿孙黍苖一顷垂秋日茅栋三间映古原也笑长安名利处红尘半是马蹄翻
　　秋夜吟
　　梧桐雨畔夜愁吟抖擞衣裾藓色侵枉道一生无系着湘南山水别人寻
　　栖蟾十首
　　短歌行
　　蝉声催菊笑浮世懒思量身得几时活眼开终日忙千门无寿药一镜有愁霜早晚云泥外光隂任短长
　　放歌行
　　谏频甘得罪一骑入南深若顺吾皇意即无臣子心织花蛮市布捣月象州砧防雪知何日凭楼望北吟
　　宿巴江
　　江声五千里防碧急于弦不觉日又夜争教人少年一汀巫峡月两岸子规天山影似相伴浓遮到晓船
　　游边
　　边云四顾浓饥马嗅枯丛万里八九月一身西北风偷营天正黑战地雪多红昨夜东归梦桃花暖色中
　　赠南岳泰禅师
　　曹溪入室人终老甚难羣四十余年内青山与白云松和巢鹤防果共野猿分海外僧来説名高自小闻
　　读齐已上人集
　　诗为儒者禅此格的惟仙古雅如周颂清和甚舜弦冰生听瀑句香发早梅篇想得吟成夜文星照楚天
　　居南岳懐沈彬
　　石房开竹扉茗外独支頥万木还无叶百年能几时隔云闻狖过截雨见虹垂因忆岳南客晏眠吟好诗
　　寄问政山聂威仪
　　先生卧碧岑诸祖是知音得道无一法孤云同寸心岚光薰鹤诏茶味敌人参若向壶中去他年许我寻
　　南中懐友生
　　荔枝江下立望北几思量隔海无书劄前年到汉阳瘴村人起早铜柱象揩光居此成何事寻君过碧湘
　　除夜
　　九冬三十夜寒与暖分开坐到四更后身添一嵗来鱼灯延腊火兽炭化春灰青帝今应老迎新见几囘旧刻尚顔夷陵即事诗后半首误在栖蟾读齐已集题后而栖蟾读齐已集诗误作尚顔自纪
　　理莹一首
　　送戴三征君还谷口旧居
　　岩穴多遗秀弓车屡逺招周王尊渭叟颍客傲唐尧出处天波洽闗河地势遥瞻星呉郡夜作雾华山朝清论虚重席门居挂一瓢渔歌思坐酌宸渥宠行轺春为荷裳暖霜因葛履消层崖悬瀑溜万壑振清飚谷鸟还迁木塲驹正食苗谢安何日起台鼎伫君调
　　归仁六首
　　自遣
　　日日为诗苦谁论春与秋一聨如得意万事总忘忧雨堕花临砌风吹竹近楼不吟头也白任白此生头
　　酬沈顔先軰巻
　　一百八十首清泠韵可敲任从人不爱终是我难抛桂魄吟来满蒲团坐得凹先生声价在寰宇几人抄
　　题贾岛吟诗台
　　此台如可废此恨有谁平纵使迷青草终难没旧名天悲朝雨色岳哭夜猿声不是心偏苦应闗自古情
　　题楚庙
　　羞容难更返江东谁问从来百战功天地有心归道徳山河无力为英雄芦花尚认霜戈白海日犹思火阵红也是男儿成败事不须惆怅对西风
　　牡丹
　　三春堪爱牡丹竒半倚朱栏欲绽时天下更无花胜此人间偏得贵相宜偷香黑蚁斜穿叶觑蕋黄蜂倒挂枝除却解禅心不动筭应狂杀五陵儿
　　悼罗隠
　　一着防书未快心几抽胸臆纵狂吟管中窥豹我犹在海上钓鼇君也沉嵗月尽能消愤懑寰区那更有知音长安冠盖皆涂地仍喜先生葬碧岑
　　宝一首
　　路
　　南北东西去茫茫万古尘闗河无尽处风雪有行人险极山通蜀平多地入秦营营名利者来往岂辞频虚中九首
　　赠秀才
　　筠阳多胜致夫子纵游遨鳯鸟瑞不见鲈鱼价转髙门开沙觜静船系树根牢谁解伊人趣村沽对郁陶
　　送迁客
　　倐忽堕鹓行天南去路长片言曾不谄获罪亦何伤象恋藏牙浦人贫卖子乡此心终合雪去已莫思量
　　石城金谷
　　晋祚一倾摧骄奢去不囘只应荆棘地犹作绮罗灰狐兔闲生长樵苏静往来踟蹰意无尽寒日又西隤
　　庾楼
　　郡楼名甚远几换见楼人庾亮防应在清风到白苹晴轩分楚汉夜酒揖星辰何必匡山上独言无世尘
　　哭悼朝贤
　　前昨囘私第旋闻寝疾终四隣方响絶二月牡丹空冢已迁名境碑仍待至公只应遗爱理长在楚南风
　　寄华山司空图二首
　　门径放莎垂往来投刺稀有时开御札特地挂朝衣岳信僧传去仙香鹤带归他年二南化无复更衰微
　　其二
　　逍遥短褐成一劒动精灵白昼梦仙岛清晨礼道经黍苖侵野径桑堪汚闲庭肯要为隣者西南太华青
　　悼方干处士
　　先生在世日祗向镜湖居明主未巡狩白头闲钓鱼烟莎一径小洲岛四隣疎独有为儒者时来吊旧庐
　　赠栖蟾上人
　　岩房高且静住此几寒暄鹿嗅安禅石猿啼乞食村朝阳生树罅古路透云根独我闲相覔凄凉碧洞门惠偘一首
　　听独杵捣衣
　　非是无人助意欲自鸣砧向月怜孤影承风送迥音疑捣双丝练似奏一弦琴令君闻独杵知妾有专心法宣一首
　　和赵王观妓
　　桂山留上客兰室命妖娆城中画广黛宫里束纎腰舞袖风前举歌声扇后娇周郎不须顾今日管弦调文秀一首
　　端午
　　节分端午自谁言万古传闻为屈原堪笑楚江空渺渺不能洗得直臣寃
　　僧泚一首
　　北原别业
　　野外车骑絶古村桑柘隂流莺出谷静青草闭门深学稼农为业忘情道作心因知上皇日凿开松竹林清尚二首
　　赠樊川长老【或作可止】
　　瘦顔诸骨现满靣雪毫垂坐石鸟疑死出门人谓痴照身潭入楚浸影桧生隋太白曾经夏清风凉四肢
　　哭僧
　　道力自超然身亡同坐禅水流元在海月落不离天溪白葬时雪风香焚处烟世人频下泪不见我师智暹一首
　　律僧
　　滤水与笼灯长长防有情自从青草出便不下堦行北阙应无梦南山旧有名将何喻浮世惟指浪沤轻





　　唐僧秀集巻十
