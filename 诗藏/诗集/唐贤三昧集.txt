　　钦定四库全书　　　　　集部八
　　唐贤三昧集　　　　　　总集类
　　提要
　　【臣】等谨按唐贤三昧集三巻
　　国朝王士祯编士祯有古懽録巳着録初士祯少年尝与其兄士禄撰神韵集见所作居易録中然其书为人改窜巳非其旧故晚定此编皆録盛唐之作名曰三昧取佛经自在义也诗自太仓歴下以雄浑博丽为主其失也肤公安竟陵以清新幽为宗其失也诡学者两途并穷不得不折而入宋其也滞而不灵直而好尽语録史论皆可成篇于是士祯等重申严羽之説独主神韵以矫之盖亦救补偏各明一义其后风流相尚光景流连赵执信等遂复操二冯旧法起而相争所作谈龙録排诋是书不遗余力其论虽非无见然两説相济其理乃全殊途同归未容偏废今仍并録存之以除门户之见又阎若璩潜邱劄记有与赵执信书诋此集所録如张旭四絶句本宋蔡防诗而误收又诋其祖咏诗误以京水为泾水孟浩然诗误以涔阳为浔阳王维诗误以御亭为卸亭蔡洲为蔡州髙适燕歌行误以渝关为榆关全不讲于地理之学引据精详皆切中其病然士祯自品诗格原不主于考证若璩所云不必为是集讳亦不必为是集病也乾隆四十六年十月恭校上
　　总纂官【臣】纪昀【臣】陆锡熊【臣】孙士毅
　　总　校　官【臣】陆　费　墀



　　钦定四库全书
　　唐贤三昧集巻上
　　刑部尚书王士祯编
　　王维
　　赠刘蓝田
　　篱间犬迎吠出屋候荆扉嵗晏输井税山村人夜归晩田始家食余布成我衣讵肯无公事烦君问是非
　　赠祖三咏
　　蟏蛸挂虚牖蟋蟀鸣前除嵗晏凉风至君子复何如高馆閴无人离居不可道闲门寂巳闭落日照秋草虽有近音信千里阻河闗中复客汝颍去年归旧山结交二十载不得一日展贫病子既深契阔余不浅仲秋虽未归暮秋以为期良防讵几日终日长相思
　　戏赠张五弟諲
　　吾弟东山时心尚一何逺日高犹自卧钟动始能饭领上发未梳牀头书不巻清川兴悠悠空林对偃蹇青苔石上净细草松下软牕外鸟声闲阶前虎心善徒然万象多澹尔太虚缅一知与物平自顾为人浅对君忽自得浮念不烦遣
　　奉寄韦太守陟
　　荒城自萧索万里山河空天高秋日迥嘹唳闻归鸿寒塘映衰草髙馆落疎桐临此嵗方晏顾景咏悲翁故人不可见寂寞平陵东
　　和使君五郎西楼望逺思归
　　髙楼望所思极目情未毕枕上身十里牕中窥万室悠悠长路人暧暧逺郊日惆怅极浦外迢递孤烟出能赋属上才思归同下秩故乡不可见云水空如一
　　送魏郡李太守赴任
　　与君伯氏别又欲与君离君行无几日当复隔山陂苍茫秦川尽日落桃林塞独树临闗门黄河向天外前经洛阳陌宛洛故人稀故人离别尽淇上转骖騑企予悲送逺惆怅雎阳路古木官渡平秋城邺宫故想君行县日其出从如云遥思魏公子复忆李将军
　　送宇文太守赴宣城
　　寥落云外山迢遥舟中赏铙吹发西江秋空多清响地迥古城芜月明寒潮广时赛敬亭神复解罟师网何处寄相思南风吹五两
　　送别
　　下马饮君酒问君何所之君言不得意归卧南山陲但去莫复问白云无尽时
　　济州送祖三
　　相逢方一笑相送还成泣祖帐已伤离荒城复愁入天寒逺山净日暮长河急解缆君巳遥望君犹伫立
　　送綦母濳落第还乡
　　圣代无隠者英灵尽来归遂令东山客不得顾采薇既至君门逺孰云吾道非江淮度寒食京洛缝春衣置酒临长道同心与我违行当逢桂棹未几拂荆扉逺树带行客孤城当落晖吾谋适不用勿谓知音稀
　　别弟缙后登青龙寺望蓝田山
　　陌上新别离苍茫四郊晦登髙不见君故山复云外逺树蔽行人长天隠秋塞心悲宦游子何处飞征葢
　　蓝田山石门精舍
　　落日山水好漾舟信归风探竒不觉逺因以缘源穷遥爱云木秀初疑路不同安知清流转偶与前山通舍舟理轻防果然惬所适老僧四五人逍遥荫松栢朝梵林未曙夜禅山更寂道心及牧童世事问樵客暝宿长林下焚香卧瑶席涧芳袭人衣山月映石壁再寻畏迷误明发更登厯笑谢桃源人花红复来觌
　　青谿
　　言入黄花川毎逐青谿水随山将万转趣途无百里声喧乱石中色静深松里漾漾泛菱荇澄澄映葭苇我心素巳闲清川澹如此请留盘石上垂钓将巳矣
　　崔濮阳兄季重前山兴
　　秋色有佳兴况君池上闲悠悠西林下自识门前山千里横黛色数峰出云间嵯峨对秦国合沓藏荆闗残雨斜日照夕岚飞鸟还故人今尚尔叹息此頽颜
　　丁防田家有赠
　　君心尚栖隠久欲傍归路在朝毎为言解印果成趣晨鸡鸣邻里羣动从所务农夫行饷田闺妾起缝素开轩御衣服散帙理章句时吟招隠诗或制闲居赋新晴望郊郭日映桑榆暮阴尽小苑城微明渭川树揆予宅闾井幽赏何由屡道存终不忘迹异难相遇此时惜离别再来芳菲度
　　渭川田家
　　斜阳照墟落穷巷牛羊归野老念牧童倚杖候荆扉雉雊麦苗秀蚕眠桑叶稀田夫荷锄至相见语依依即此羡闲逸怅然吟式微
　　春中田园作
　　屋上春鸠鸣村边杏花白持斧伐逺扬荷锄觇泉脉归燕识故巢旧人看新厯临觞忽不御惆怅逺行客
　　过李揖宅
　　闲门秋草色终日无车马客来深巷中犬吠寒林下散发时未簪道书行尚把与我同心人乐道安贫者一罢宜城酌还归洛阳社
　　宿郑州
　　朝与周人辞暮投郑人宿他乡絶俦侣孤客亲僮仆宛洛望不见秋霖晦平陆田父草际归村童雨中牧主人东臯上时稼绕茆屋虫思机杼悲雀喧禾黍熟明当渡京水昨晩犹金谷此去欲何言穷边徇微禄
　　西施咏
　　艳色天下重西施宁久微朝为越谿女暮作吴宫妃贱日岂殊众贵来方悟稀邀人傅香粉不自着罗衣君宠益娇态君怜无是非当时浣纱伴莫得同车归持谢【纪事作寄言】邻家子效颦安可希
　　夷门歌
　　七雄雄雌犹未分攻城杀将何纷纷秦兵益围邯郸急魏王不救平原君公子为嬴停驷马执辔愈恭意愈下亥为屠肆鼔刀人嬴乃夷门抱闗者非但慷慨献竒谋意气兼将身命酬向风刎颈送公子七十老翁何所求
　　陇头吟
　　长城少年游侠客夜上戍楼看太白陇头明月迥临闗陇上行人夜吹笛闗西老将不胜愁驻马听之双泪流身经大小百余战麾下偏禆万户侯苏武才为典属国节旄空尽海西头
　　老将行
　　少年十五二十时步行夺取胡马骑射杀阴山白额虎肯数邺下黄须儿一身转战三千里一剑曾当百万师汉兵奋迅如霹雳虏骑崩腾畏蒺藜衞青不败由天幸李广无功缘数竒自从弃置便衰朽世事蹉跎成白首昔时飞雀无全目今日垂杨生左肘路傍时卖故侯门前学种先生柳苍茫古木连穷巷寥落寒山对虚牖誓令疏勒出飞泉不似颍川空使酒贺兰山下阵如云羽檄交驰日夕闻节使三河募年少诏书五道出将军试拂铁衣如雪色聊持寳剑动星文愿得燕弓射天将耻令越甲鸣吾君莫言旧日云中守犹堪一战立功勲
　　桃源行
　　渔舟逐水爱山深两岸桃花夹去津坐看红树不知逺行尽青谿不见人山口潜行始隈隩山开旷望旋平陆遥看一处攒云树近入千家散花竹樵客初传汉姓名居人未改秦衣服居人共住武陵源还从物外起田园月明松下房栊静日出云中鸡犬喧惊闻俗客争来集竞引还家问都邑平明闾巷扫花开薄暮渔樵乘水入初因避地去人间及至成仙遂不还峡里谁知有人事世中遥望空云山不疑灵境难闻见尘心未尽思乡县出洞无论隔山水辞家终拟长游衍自谓经过旧不迷安知峰壑今来变当时只记入山深青谿几曲到云林春来遍是桃花水不辨仙源何处防
　　故人张諲工诗善易卜兼能丹青草隶顷以诗见赠聊获酬之
　　不逐城东游侠儿隠囊纱帽坐弹棊蜀中夫子时开卦洛下书生解咏诗药栏花迳衡门里时复据梧聊隠几屏风误防惑孙郎团扇草书轻内史故园髙枕度三春永日垂帷絶四邻自惜蔡邕今巳老更将书籍与何人
　　辋川闲居赠裴秀才迪
　　寒山转苍翠秋水日潺湲倚杖柴门外临风听暮蝉渡头余落日墟里上孤烟复值接舆醉狂歌五柳前
　　寄荆州张丞相
　　所思竟何在怅望深荆门举世无相识终身思旧恩方将与农圃艺植老丘园目尽南无鴈何由寄一言
　　冬晩对雪忆胡居士家
　　寒更传晓箭清镜览衰顔隔牖风惊竹开门雪满山洒空深巷静积素广庭闲借问袁安舍翛然尚闭闗酬虞部苏员外过蓝田别业不见留之作
　　贫居依谷口乔木带荒村石路枉回驾山家谁门渔舟胶冻浦猎火烧寒原唯有白云外疎钟闻夜猿
　　酬张少府
　　晩年唯好静万事不闗心自顾无长防空知返旧林松风吹解带山月照弹琴君问穷通理渔歌入浦深
　　送丘为落第归江东
　　怜君不得意况复柳条春为客黄金尽还家白髪新五湖三亩宅万里一归人知祢不能荐羞称献纳臣
　　送李判官赴江东
　　闻道皇华使方随皂盖臣封章通左语冠冕化文身树色分扬子潮声满富春遥知辨璧吏恩到泣珠人
　　送岐州源长史归
　　握手一相送心悲安可论秋风正萧索客散孟尝门故驿通槐里长亭下槿原征西旧旌节从此向河源
　　同崔兴宗送衡岳瑗公南归
　　言从石菌阁新下穆陵闗独向池阳去白云留故山绽衣秋日里洗鉢古松间一施传心法唯将戒定还
　　送丘为往唐州
　　宛洛有风尘君行多苦辛四愁连汉水百口寄随人槐色阴清昼杨花惹暮春朝端肯相送天子绣衣臣
　　送元中丞转运江淮
　　薄税归天府轻徭赖使臣欢霑赐帛老恩及巻绡人去问珠官俗来经石春东南御亭上莫使有风尘
　　送崔九兴宗游蜀
　　送君从此去转觉故人稀徒御犹回首田园方掩扉出门当旅食中路授寒衣江汉风流地游人何嵗归
　　送平澹然判官
　　不识阳闗路新从定逺侯黄云断春色画角起边愁瀚海经年到交河出塞流须令外国使知饮月氏头
　　送刘司直赴安西
　　絶域阳闗道胡沙与塞尘三春时有鴈万里少行人苜蓿随天马葡萄逐汉臣当令外国惧不敢覔和亲
　　送方城韦明府
　　遥思葭菼际寥落楚人行高鸟长淮水平芜故郢城使车听雉乳县鼔应鸡鸣若见州从事无嫌手板迎
　　送梓州李使君
　　万壑树参天千山响杜鹃山中一夜雨树杪百重泉汉女输橦布巴人讼芋田文翁翻敎授不敢倚先贤
　　送张五諲归宣城
　　五湖千万里况复五湖西渔浦南陵郭人家春谷谿欲归江淼淼未到草萋萋忆想兰陵镇可宜猿夜啼
　　送人南归
　　万里春应尽三江鴈亦稀连天汉水广孤客郢城归郧国稻苗秀楚人菰米肥悬知倚门望遥识老莱衣
　　送贺遂员外外甥
　　南国有归舟荆门泝上流苍茫葭菼外云水与昭丘樯带城乌去江连暮雨愁猿声不可听莫待楚山秋
　　送杨长史赴果州
　　褎斜不容幰之子去何之鸟道一千里猿声十二时官桥祭酒客山木女郎祠别后同明月君应听子规
　　送邢桂州
　　铙吹喧京口风波下洞庭赭圻将赤岸击汰复扬舲日落江湖白潮来天地青明珠归合浦应逐使臣星
　　送孟六归襄阳
　　杜门不复出久与世情疎以此为长防劝君归旧庐醉歌田舍酒笑读古人书好是一生事无劳献子虚
　　登裴秀才迪小台
　　端居不出户满目望云山落日鸟边下秋原人外闲遥知逺林际不见此檐间好客多乘月应门莫上闗
　　过香积寺
　　不知香积寺数里入云峰古木无人迳深山何处钟泉声咽危石日色冷青松薄暮空潭曲安禅制毒龙
　　过感化寺昙兴上人山院
　　暮持笻竹杖相待虎谿头催客闻山响归房逐水流野花丛发好谷鸟一声幽夜坐空林寂松风直似秋
　　登辨觉寺
　　竹迳从初地莲峰出化城牕中三楚尽林上九江平软草乘趺坐长松响梵声空居法云外观世得无生
　　喜祖三至留宿
　　门前洛阳客下马拂征衣不枉故人驾平生多掩扉行人返深巷积雪带余晖早嵗同袍者髙车何处归
　　山居秋暝
　　空山新雨后天气晩来秋明月松间照清泉石上流竹喧归浣女莲动下渔舟随意春芳歇王孙自可留
　　终南别业
　　中嵗颇好道晚家南山陲兴来毎独往胜事空自知行到水穷处坐看云起时偶然值林叟谈笑无还期
　　归嵩山作
　　清川带长薄车马去闲闲流水如有意暮禽相与还荒城临古渡落日满秋山迢递嵩髙下归来且闭闗
　　归辋川作
　　谷口疎钟动渔樵稍欲稀悠然逺山暮独向白云归菱蔓弱难定杨花轻易飞东臯春草色惆怅掩柴扉
　　终南山
　　太乙近天都连山到海隅白云回望合青霭入看无分野中峰变阴晴众壑殊欲投人处宿隔水问樵夫
　　观猎
　　风劲角弓鸣将军猎渭城草枯鹰眼疾雪尽马蹄轻忽过新丰市还归细柳营回看射雕处千里暮云平
　　汉江临泛
　　楚塞三湘接荆门九派通江流天地外山色有无中郡邑浮前浦波澜动逺空襄阳好风日留醉与山公
　　登河北城楼作
　　井邑传岩上客亭云雾间髙城眺落日极浦映苍山岸火孤舟宿渔家夕鸟还寂寥天地暮心与广川闲
　　使至塞上
　　单车欲问边属国过居延征蓬出汉塞归鴈入胡天大漠孤烟直长河落日圆萧闗逢吏都防在燕然
　　秋夜独坐
　　独坐悲双鬓空堂欲二更雨中山果落灯下草虫鸣白发终难变黄金不可成欲知除老病唯有学无生奉和圣制从蓬莱向兴庆阁道中留春雨中春望之作应制
　　渭水自萦秦塞曲黄山蒨绕汉宫斜銮舆迥出仙门柳阁道回看上苑花云里帝城双凤阙雨中春树万人家为乘阳气行时令不是宸游翫物华
　　敕赐百官樱桃
　　芙蓉阙下防千官紫禁朱樱出上防才是寝园春荐后非闗御苑鸟衔残归鞍竞带青丝笼中使频倾赤玉盘饱食不须愁内热大官还有蔗浆寒
　　敇借岐王九成宫避暑应敎
　　帝子逺辞丹凤阙天书遥借翠微宫隔牕云雾生衣上巻幔山泉入镜中林下水声喧语笑岩间树色隠房栊仙家未必能胜此何事吹笙向碧空
　　和太常韦主簿五郎温汤寓目之作
　　汉主离宫接露台秦川一半夕阳开青山尽是朱旗绕碧涧翻从玉殿来新丰树里行人度小苑城边猎骑回闻道甘泉能献赋悬知独有子云才
　　酬郭给事
　　洞门髙阁霭余辉桃李阴阴柳絮飞禁里疎钟官舍晚省中啼鸟吏人稀晨摇玉佩趋金殿夕奉天书拜琐闱强欲从君无那老将因卧病解朝衣
　　出塞作
　　居延城外猎天骄白草连山野火烧暮云空碛时驱马秋日平原好射雕防羌校尉朝乘障破虏将军夜渡辽玉靶角弓朱勒马汉家将赐霍嫖姚
　　送杨少府贬郴州
　　明到衡山与洞庭若为秋月听猿声愁看北渚三湘逺恶说南风五两轻青草瘴时过夏口白头浪里出湓城长沙不久留才子贾谊何须吊屈平
　　过乘如禅师萧居士嵩丘兰若
　　无着天亲弟与兄嵩丘兰若一峰晴食随鸣磬巢乌下行踏空林落叶声逬水定侵香案湿雨花应共石牀平深洞长松何所有俨然天竺古先生
　　春日与裴迪过新昌里访吕逸人不遇
　　桃源一向絶风尘柳市南头访隠沦到门不敢题凡鸟看竹何须问主人城上青山如屋里东家流水入西邻闭户著书多嵗月种松皆作老龙鳞
　　酌酒与裴迪
　　酌酒与君君自寛人情翻覆似波澜白首相知犹按剑朱门先达笑弹冠草色全经细雨湿花枝欲动春风寒世事浮云何足问不如髙卧且加餐
　　积雨辋川庄作
　　积雨空林烟火迟蒸藜炊黍饷东菑漠漠水田飞白鹭隂隂夏木啭黄鹂山中习静观朝槿松下清斋折露葵野老与人争席罢海鸥何事更相疑
　　送秘书晁监还日本
　　积水不可极安知沧海东九州何处所万里若乘空向国唯看日归帆但信风鼇身映天黒鱼眼射波红乡树扶桑外主人孤岛中别离方异域音信若为通
　　送李太守赴上洛
　　商山包楚邓积翠霭沈沈驿路飞泉洒闗门落照深野花开古戍行客响空林板屋春多雨山城昼易阴丹泉通虢略白羽抵荆岑若见西山爽应知黄绮心
　　晓行巴峡
　　际晓投巴峡余春忆帝京晴江一女浣朝日众禽鸣水国舟中市山桥树杪行登髙万井出眺迥二流明人作殊方语莺为故国声赖多山水趣稍解别离情
　　息夫人
　　莫以今时宠能忘旧日恩看花满眼泪不共楚王言
　　班婕妤
　　宫殿生秋草君王恩幸疎那堪闻凤吹门外度金舆辋川集
　　孟城坳
　　新家孟城口古木余衰柳来者复为谁空悲昔人有
　　华子冈
　　飞鸟去不穷连山复秋色上下华子冈惆怅情何极
　　斤竹岭
　　檀栾映空曲青翠漾涟漪暗入商山路樵人不可知
　　鹿柴
　　空山不见人但闻人语响返景入深林复照青苔上
　　木兰柴
　　秋山敛余照飞鸟逐前侣彩翠时分明夕岚无处所
　　文杏馆
　　文杏裁为梁香茅结为宇不知栋里云去作人间雨
　　宫槐陌
　　仄迳荫宫槐幽阴多绿苔譍门但迎扫畏有山僧来
　　南垞
　　轻舟南垞去北垞淼难即隔浦望人家遥遥不相识
　　欹湖
　　吹箫凌极浦日暮送夫君湖上一回首青山巻白云
　　栾家濑
　　飒飒秋雨中浅浅石溜泻跳波自相溅白鹭惊复下
　　白石滩
　　清浅白石滩绿蒲向堪把家住水东西浣纱明月下
　　北垞
　　北垞湖水北杂树映朱栏逶迤南川水明灭青林端
　　竹里馆
　　独坐幽篁里弹琴复长啸深林人不知明月来相照
　　辛夷坞
　　木末芙蓉花山中发红萼涧户寂无人纷纷开且落
　　漆园
　　古人非傲吏自阙经世务偶寄一微官婆娑数株树皇甫岳云谿杂题
　　鸟鸣磵
　　人闲桂花落夜静春山空月出惊山鸟时鸣春涧中
　　鸬鷀堰
　　乍向红莲没复出青蒲飏独立何防褷衔鱼古查上
　　上平田
　　朝耕上平田暮耕上平田借问问津者宁知沮溺贤
　　萍池
　　春池深且广防待轻舟回靡靡绿萍合垂杨扫复开
　　答裴迪辋口遇雨忆终南山之作
　　淼淼寒流广苍苍秋雨晦君问终南山心知白云外
　　送别
　　山中相送罢日暮掩柴扉春草年年绿王孙归不归
　　临髙台送黎拾遗
　　相送临髙台川原杳何极日暮飞鸟还行人去不息
　　崔九弟欲往南山马上口号与别
　　城隅一分手几日还相见山中有桂花莫待花如霰
　　杂诗二首
　　家住孟津河门对孟津口常有江南船寄书家中否君自故乡来应知故乡事来日绮牕前寒梅着花未
　　相思
　　红豆生南国秋来发几枝愿君多采撷此物最相思
　　哭孟浩然
　　故人不可见汉水日东流借问襄阳老江山空蔡州
　　少年行
　　新丰美酒斗十千咸阳游侠多少年相逢意气为君饮系马髙楼垂柳边
　　一身能擘两雕弧虏骑千重只似无偏坐金鞍调白羽纷纷射杀五单于
　　九月九日忆山东兄弟
　　独在异乡为异客毎逢佳节倍思亲遥知兄弟登髙处遍插茱萸少一人
　　送元二使安西
　　渭城朝雨裛轻尘客舍青青柳色新劝君更尽一杯酒西出阳闗无故人
　　送韦评事
　　欲逐将军取右贤沙走马向居延遥知汉使萧闗外愁见孤城落日边
　　送沈子归江东
　　杨柳渡头行客稀罟师荡桨向临圻唯有相思似春色江南江北送君归
　　寒食汜上作
　　广武城边逢暮春汶阳归客泪沾巾落花寂寂啼山鸟杨柳青青渡水人
　　王缙
　　同王昌龄裴迪游青龙寺昙璧上人兄院集和兄维
　　林中空寂舍阶下终南山髙卧一牀地回看六合间浮云几处灭飞鸟何时还问义天人接无心世界闲谁知大隠者兄弟自追攀
　　别辋川别业
　　山月晓仍在林风凉不絶殷勤如有情惆怅令人别裴迪
　　孟城坳
　　结庐古城下时登古城上古城非畴昔今人自来往
　　华子冈
　　落日松风起还家草露晞云光侵履迹山翠拂人衣
　　斤竹岭
　　明流纡且直绿篠密复深一迳通山路行歌望旧岑
　　鹿柴
　　日夕见寒山便为独往客不知深林事但有麏庆迹
　　木兰柴
　　苍苍落日时鸟声乱谿水缘谿路转深幽兴何时已
　　茱萸沜
　　飘香乱椒桂布叶间檀栾云日虽迥照森沈犹自寒
　　宫槐陌
　　门前宫槐陌是向欹湖道秋来山雨多落叶无人扫
　　南垞
　　孤舟信一泊南垞湖水岸落日下崦嵫清波殊淼漫
　　金屑泉
　　萦渟澹不流金碧如可拾迎晨含素华独往事朝汲
　　白石滩
　　跂石复临水弄波情未极日下川上寒浮云淡无色
　　辛夷坞
　　绿堤春草合王孙自留翫况有辛夷花色与芙蓉乱
　　辋口遇雨忆终南山因献王维
　　积雨晦空曲平沙灭浮彩辋水去悠悠南山复何在
　　崔九欲往南山马上口号与别
　　归山深浅去须尽丘壑美莫学武陵人暂游桃源里崔兴宗
　　同王右丞送瑗公南归
　　行苦神亦秀泠然谿上松铜瓶与竹杖来自祝融峰常愿入灵岳藏经访遗踪南归见长老且为说心胸
　　留别王维
　　驻马欲分襟清寒御沟上前山景气佳独往还惆怅储光羲
　　泛茅山东谿
　　清晨登仙峰峰逺行未极江海霁初景草木含新色而我任天和此时聊动息望乡白云里发棹清谿侧松栢生深山无心自贞直
　　游茅山
　　平生非作者望古懐清芬心以道为际行将时不羣兹山在人境灵贶久传闻逺势一峰出近形千嶂分冬春有茂草朝暮多鲜云此去亦何极但言西日曛
　　昔贤居柱下今我去人间良以直心旷兼之外视闲垂纶非钓国好学异希颜落日登高屿悠然望逺山谿流碧水去云带清阴还想见中林士岩扉长不闗
　　名岳徴仙事清都访道书山门入松栢天路涵空虚南极见朝采西潭闻夜渔逺心尚云宿浪迹出林居为己存实际忘形同化初此行良巳矣不乐复何如
　　夜到洛口入黄河
　　河洲多青草朝暮增客愁客愁惜朝暮枉渚暂停舟中宵大川静解缆逐归流浦溆既清旷沿洄非阻脩登舻望落月击汰悲新秋倘遇乘槎客永言星汉游
　　泊舟贻潘少府
　　行子苦风潮维舟未能发宵分巻前幔卧视清秋月四泽葭苇深中洲烟火絶苍苍水雾起落落疎星没所遇尽渔商与言多楚越其如念极浦又以思明哲常若千里余况之异乡别
　　终南幽居献苏侍郎
　　中嵗尚微道始知将谷神抗防还南山水木自相亲深林开一道青嶂成四邻平明去采薇日入行刈薪云归万壑暗雪罢千巗春始看鸟来巳见瑶华新寄言搴芳者无乃后时人
　　酬綦毋校书梦邪溪见赠之作
　　校文在仙掖每有沧洲心况以北牕下梦游清溪阴春看湖水漫夜入回塘深往往缆垂葛出舟望前林山人松下饭钓客芦中吟小隠何足贵长年固可寻还车首东道惠言若黄金以我采薇意传之天姥岑
　　登戏马台作
　　君不见宋公杖钺诛燕后英雄踊跃争趋走小防衣冠吕梁壑大征甲卒碻磝口天开神武树元勲九日茱萸飨六军泛泛楼船游极浦揺揺歌吹动浮云居人满目市朝变霸业犹存齐楚甸泗水南浮桐栢川沂山北走琅琊县沧海沈沈晨雾开彭城烈烈秋风来少年自言未得意日暮萧条登古台
　　霁后贻马十二巽
　　高天风雨散清气在园林况我夜初静当轩鸣绿琴云开北堂月庭满南山阴不见长裾者空歌游子吟
　　题陆山人楼
　　暮声杂初雁夜色涵早秋独见海中月照君池上楼山云拂髙栋天汉入云流不惜朝光满其如千里游
　　寒夜江口泊舟
　　寒潮信未起出浦缆孤舟一夜苦风浪自然增旅愁吴山迟海月楚火照江流欲有知音者异乡谁可求
　　寻徐山人遇马舍人
　　泊舟伊川右正见野人归日暮春山绿我心清且微巗声风雨度水气云霞飞复有金门客来参萝薜衣
　　寄孙山人
　　新林二月孤舟还水满清江花满山借问故园隠君子时时来往在人间
　　丘为
　　寻西山隠者不遇
　　絶顶一茅茨直上三十里扣闗无僮仆窥室唯案几若非巾柴车应是钓秋水差池不相见黾俛空仰止草色新雨中松声晩牕里及兹契幽絶自足荡心耳虽无賔主意颇得清净理兴尽方下山何必待之子
　　题农舍
　　东风何时至巳绿湖上山湖上春既早田家日不闲沟塍流水处耒耜平芜间薄暮饭牛罢归来还闭闗
　　留别王维
　　归鞍白云外缭绕出前山今日又明日自知心不闲亲劳簪组送欲趂莺花还一步一回首迟迟向近闗
　　左掖梨花
　　冷艳全欺雪余香乍入衣春风且莫定吹向玉阶飞祖咏
　　归汝坟山庄留别卢象
　　淹留嵗将晏久废南山期旧业不见弃还山从此辞沤麻入南涧刈麦向东菑对酒鸡黍熟闭门风雪时非君一延首谁慰遥相思
　　夕次圃田店
　　前路入郑郊尚经百余里马烦时欲歇客归程未巳落日桑柘阴遥村烟火起西还不遑宿中夜渡泾水
　　田家即事
　　旧居东皋上左右俯荒村樵路前傍岭田家遥对门欢娱始披拂惬意在郊原余霁荡川雾新秋仍昼昬攀条憩林麓引水开泉源稼穑岂云倦桑麻今正繁方求静者赏偶与潜夫论鸡黍何必具吾心知道尊
　　长乐驿留别卢象裴总
　　朝来巳握手宿别更伤心灞水行人渡商山驿路深故情君且足谪宦我难任直道皆如此谁能泪满襟
　　苏氏别业
　　别业居幽处到来生隠心南山当户牖沣水在园林竹覆经冬雪庭昬未夕阴寥寥人境外闲坐听春禽
　　题韩少府水亭
　　梅福幽栖处佳期不忘还鸟啼当户竹花绕傍池山水气侵堦冷藤阴覆座闲宁知武陵趣宛在市朝间
　　望蓟门
　　燕台一望客心惊箫鼓喧喧汉将营万里寒光生积雪三边曙色动危旌沙烽火连胡月海畔云山拥蓟城少小虽非投笔吏论功还欲请长缨
　　家园夜坐寄郭微
　　前堦微雨歇开户散窥林月出夜方浅水凉池更深余风生竹树清露薄衣襟遇物遂遥叹懐人滋逺心依稀成梦想影响絶徽音谁念穷居者明时嗟陆沈
　　终南望余雪
　　终南阴岭秀积雪浮云端林表明霁色城中增暮寒卢象
　　家叔征君东谿草堂
　　开山十余里青壁森相倚欲识尧时天东谿白云是雷声转幽壑云气香流水涧影生龙蛇巗端翳柽梓大道终不易君恩曷能巳鹤羡无老时龟言摄生理浮年笑六甲元化潜一指未暇扫云梯空慙阮家子
　　送祖咏
　　田家宜伏腊嵗晏子言归石路雪初下荒村鸡共飞东野多烟火北涧隠寒晖满酌野人酒倦闻邻女机胡为困樵采几日罢朝衣
　　寄河上段十六
　　与君相识即相亲闻道君家住孟津为见行舟试借问客中时有洛阳人
　　殷遥
　　山行
　　寂歴青山晓山行趣不稀野花成子落江燕引雏飞暗草薰苔径晴杨扫石矶俗人犹语此余亦转忘归



　　唐贤三昧集巻上
　　钦定四库全书
　　唐贤三昧集巻中
　　刑部尚书王士祯编
　　孟浩然
　　登江中孤屿赠白云先生王回
　　悠悠清江水水落沙屿岀回潭石下深緑篠岸傍密鲛人濳不见渔父歌自逸忆与君别时泛舟如昨日夕阳开返照中坐兴非一南望鹿门山归来恨如失
　　秋登兰山寄张五
　　北山白云里隠者自怡悦相望试登高心随鴈飞灭愁因薄暮起兴是清秋发时见归村人沙行渡头歇天边树若荠江畔洲如月何当载酒来共醉重阳节
　　湖中旅泊寄阎九司户防
　　桂水通百越扁舟期晓发荆云蔽三巴夕望不见家襄王梦行雨才子谪长沙长沙饶瘴疠胡为苦留滞久别思欵顔承欢懐接袂接袂杳无由徒增旅泊愁清猿不可听沿月下湘流
　　宿扬子津寄长山刘隠士
　　所思在建业欲往大江深日夕望京口烟波愁我心心驰茅山洞目极枫树林不见少微隠星霜劳夜吟
　　夏日南亭懐辛大
　　山光忽西落池月渐东上散发乗夕凉开轩卧闲敞荷风送香气竹露滴清响欲取鸣琴弹恨无知音赏感此懐古人中宵劳梦想
　　防香山湛上人
　　朝游访名山山逺在空翠氛氲亘百里日入行始至杖防防故人解鞍暂停骑石门殊豁险篁迳转深邃法侣欣相逢清谈晓不寐平生慕真隠累日求灵异野老朝入田山僧暮归寺松泉多逸响苔壁饶古意谷口闻钟声林端识香气【近本以上二句在第五第六】愿言投此山身世两相弃
　　宿天台桐栢观
　　海行信风帆夕宿逗云岛缅防沧洲趣近爱赤城好扪萝亦践苔辍棹恣探讨息阴憩桐栢采秀弄芝草鹤唳清露垂鸡鸣信潮早愿言解缨绂从此无烦恼髙步凌四明踪得三老纷吾逺游意学彼长生道日夕望三山云涛空浩浩
　　岘潭作
　　石潭傍隈隩沙岸晓夤縁试垂竹竿钓果得槎头鳊美人骋金错纎手脍红鲜因谢陆内史莼羮何足传
　　题终南翠微寺空上人房
　　翠微终南里雨后宜返照闭关久沈防杖防一登眺遂造幽人室始知静者妙儒道虽异门云林颇同调两心喜相得毕景共谭笑暝还高牕眠时见逺山烧缅懐赤城标更忆临海峤风泉有清音何必苏门啸
　　宿业师山房待丁大不至
　　夕阳度西岭羣壑倐巳暝松月生夜凉风泉满清听樵人归欲尽烟鸟栖初定之子期宿来孤琴候萝迳
　　耶谿泛舟
　　落景余清辉轻桡弄谿渚澄明爱水物临泛何容与白首垂钓翁新妆浣纱女相看似相识脉脉不得语
　　彭蠡湖中望庐山
　　太虚生月晕舟子知天风挂席候明发漫平湖中中流见匡阜势压九江雄黤黕容霁色峥嵘当晓空香炉初上日瀑布喷成虹久欲追尚子况兹懐逺公我来限于役未暇息微躬淮海途将半星霜嵗欲穷寄言岩栖者毕趣当来同
　　登鹿门山
　　清晓因兴来乗流越江岘沙禽近方识浦树遥莫辨渐至鹿门山山明翠微浅巗潭多屈曲舟檝屡回转昔闻厐徳公采药遂不返金涧饵芝术石牀卧苔藓纷吾感耆旧结缆事攀践隠迹今尚存髙风邈巳逺白云何时去丹桂空偃蹇探讨意未穷回舻夕阳晩
　　游明禅师西山兰若
　　西山多竒状秀出倚前楹亭午收彩翠夕阳照分明吾师住其下禅坐证无生结庐就嵌窟翦苕通径行谈空对樵叟授法与山精日暮方辞去田园归冶城
　　疾愈过龙泉寺精舍呈易业二公
　　亭午闻山钟起行散愁疾防林采芝去谷转松萝密傍见精开长廊饭僧毕石渠流雪水金子耀霜橘竹房思旧游过憩终永日入洞窥石髓傍崖采蜂蜜日暮辞逺公虎谿相送出
　　万山潭作
　　垂钓坐磐石水清心亦闲鱼行潭树下猿挂岛藤间游女昔解佩传闻于此山求之不可得沿月棹歌还
　　早发渔浦潭
　　东旭早光芒渚禽已惊聒卧闻渔浦口桡声暗相拨日出气象分始知江路阔美人常晏起照影弄流沫饮水畏惊猿祭鱼时见獭舟行自无闷况值晴景豁
　　嵗暮海上作
　　仲尼既云殁余亦浮于海昬见斗柄回方知嵗星改虚舟任所适垂钓非有待为问乗槎人沧洲复何在
　　听郑五弹琴
　　阮籍推名饮清风满竹林半酣下衫袖拂拭龙唇琴一杯弹一曲不觉夕阳沈予意在山水闻之谐夙心
　　和张二自穰县还途中遇雪
　　风吹沙海雪渐作柳园春宛转随香骑轻盈伴玉人歌疑郢中客态比洛川神今日南归楚双飞似入秦
　　望洞庭湖赠张丞相
　　八月湖水平涵虚混太清气蒸云梦泽波撼岳阳城欲济无舟楫端居耻圣明坐观垂钓者徒有羡鱼情
　　宿永嘉江寄山阴崔少府国辅
　　我行穷水国君使入京华相去日千里孤帆天一涯卧闻海潮至起视江月斜借问同舟客何时到永嘉
　　夜泊庐江闻故人在东寺诗寄之
　　江路经庐阜松门入虎谿闻君防寂乐清夜宿招提石镜山精怯禅枝怖鸽栖一灯如悟道为照客心迷
　　宿桐庐江寄广陵旧游
　　山暝听猿愁沧江急夜流风鸣两岸叶月照一孤舟建徳非吾土维扬忆旧游还将两行泪遥寄海西头
　　涧南即事胎皎上人
　　庐在郭外素产惟田园左右林野旷不闻朝市喧钓竿垂北涧樵唱入南轩书取幽栖事将防静者论
　　九日懐襄阳
　　去国似如昨倐然经杪秋岘山望不见风景令人愁谁采篱下菊应闲池上楼宜城多美酒归与葛彊游
　　初出关旅亭夜坐懐王大校书
　　向夕槐烟起葱茏池馆曛客中无偶坐关外惜离羣烛至萤光灭荷枯雨滴闻永懐芸阁友寂寞滞扬云
　　早寒江上有懐
　　木落鴈南渡北风江上寒我家襄水曲遥隔楚云端乡泪客中尽孤帆天际看迷津欲有问平海夕漫漫
　　留别王侍御维
　　寂寂竟何待朝朝空自归欲防芳草去惜与故人违当路谁相假知音世所稀祗应守寂寞还掩故园扉
　　广陵别薛八
　　士有不得志栖栖吴楚间广陵相遇罢彭蠡泛舟还樯出江中树波连海上山风帆明日逺何处更追攀
　　与诸子登岘山作
　　人事有代谢往来成古今江山留胜迹我辈复登临水落鱼梁浅天寒梦泽深羊公碑尚在读罢泪沾襟
　　防天台山
　　吾友太乙子餐霞卧赤城欲防华顶去不惮恶溪名歇马凭云宿扬帆截海行高高翠微里遥见石梁横
　　晚泊浔阳望庐山
　　挂席几千里名山都未逢泊舟浔阳郭始见香炉峯尝读逺公传逺懐尘外踪东林精舎近日暮坐闻钟
　　武陵泛舟
　　武陵川路狭前棹入花林莫测幽源里仙家信几深水回青嶂合云渡緑谿阴坐听闲猿啸弥清尘外心
　　游精思观回王白云在后
　　出谷未亭午至家日已曛回瞻下山路但见牛羊羣樵子暗相失草虫寒不闻衡门犹未掩伫立望夫君
　　题大禹寺义公房
　　义公习禅处结搆依空林戸外一峰秀堦前羣壑深夕阳连雨足空翠落庭阴看取莲花净应知不染心
　　裴司士员司戸见防
　　府僚能枉驾家醖复新开落日池上酌清风松下来防人具鸡黍稚子摘杨梅谁道山公醉犹能骑马回
　　李氏园卧疾
　　我爱陶家趣园林无俗情春雷百卉坼寒食四邻清伏枕嗟公干归山羡子平年年白社客空滞洛阳城
　　嵗暮归南山
　　北阙休上书南山归敝庐不才明主弃多病故人疎白发催年老青阳逼嵗除永懐愁不寐松月夜窻虚
　　舟中晓望
　　挂席东南望青山水国遥舳舻争利涉来往接风潮问我今何适天台访石桥坐看霞色晚疑是赤城标
　　夜泊牛渚趂薛八船不及
　　星罗牛渚夕风退鹢舟迟浦溆尝同宿烟波忽间之榜歌空里失船火望中疑明发泛湖海茫茫何处期
　　夜渡湘水
　　客舟贪利涉闇里渡湘川露气闻芳杜歌声识采莲榜人投岸火渔子宿潭烟行侣时相问浔阳何处边
　　永嘉上浦馆逢张八子容
　　逆旅相逢处江村日暮时众山遥对酒孤屿共题诗廨宇邻鲛室人烟接岛夷乡园万余里失路一相悲
　　宿武阳即事
　　川暗夕阳尽孤舟泊岸初岭猿相呌啸潭影似空虚就枕灭明烛扣舷闻夜渔鸡鸣问何处人物是秦余
　　陪张丞相自松滋江东泊渚宫
　　放溜下松滋登舟命檝师讵忘经济日不惮沍寒时岸帻岂独古濯缨良在兹政成人自理机息鸟无疑云物凝孤屿江山辨四维晚来风稍紧冬至日行迟猎响惊云梦渔歌激楚辞渚宫何处是川暝欲安之
　　西山防辛谔
　　漾舟乗水便因访故人居落日晴川里谁言独羡鱼石潭窥洞彻沙岸厯纡徐竹屿见垂钓茅斋闻读书欵言忘景夕清兴属凉初回也一瓢饮贤哉常晏如
　　夜泊宣城界
　　西塞沿江岛南陵问驿楼湖平津济阔风止客帆收去去懐前事茫茫泛夕流石逢罗刹碍山泊敬亭幽火识梅根冶烟迷杨叶洲离家复水宿相伴赖沙鸥
　　送杜十四之江南
　　荆吴相接水为乡君去春江正淼茫日暮征帆何处泊天涯一望断人肠
　　王昌龄
　　塞下曲
　　蝉鸣空桑林八月萧关道出塞复入塞处处黄芦草从来幽并客皆共尘沙老莫学游侠儿矜夸紫骝好饮马渡秋水水寒风似刀平沙日未没黯黯见临洮昔日长城战咸言意气高黄尘足今古白骨乱蓬蒿
　　郑县宿陶太公馆中赠冯六元二
　　儒有轻王侯脱略当世务本家蓝田下非为渔弋故无何困躬耕且欲驰永路幽居与君近出谷同所骛昨日辞石门五年变秋露云龙未相感干谒亦巳屡子为黄绶羁余忝蓬山顾京门望西岳百里见郊树飞雨祠上来霭然关中暮驱车郑城宿秉烛论往素山月出华阴开此河渚雾清光比故人豁逹展心晤冯公尚戢翼元子仍局步张范善终始吾等岂不慕罢酒当凉风屈伸备防数
　　听弹风入松阕赠杨补阙
　　商风入我夜竹深有露悲与林寂清景不可度寥落幽居心飕飗青松树松风吹草白谿水寒日暮声意去复还九变待一顾空山多雨雪独立君始悟
　　缑氏尉沈兴宗置酒南谿留赠
　　林色与谿古深篁引幽翠山樽在渔舟棹月情巳醉始穷清源口壑絶人境异春泉滴空崖萌草拆阴地久之风榛寂逺闻樵声至海鴈时独飞永然沧洲意古时青防客灭迹沦一尉吾子踌躇心岂其纷埃事缑峯信所尅济北余乃遂齐物意巳防息肩理犹未巻舒形性表脱略贤哲议仲月期角巾饭僧嵩阳寺
　　同从弟南斋翫月忆山阴崔少府
　　高卧南斋时开帷月初吐清辉澹水木演漾在窻户苒苒几盈虚澄澄变今古美人清江畔是夜越吟苦千里其如何微风吹兰杜
　　巴陵别刘处士
　　刘生隠岳阳心逺洞庭水偃帆入山郭一宿楚云里竹映秋馆深月寒江门起烟波桂阳接日夕数千里嫋嫋清夜猿孤舟坐如此湘中有来鴈雨雪候音防
　　宿裴氏山庄
　　苍苍竹林暮吾亦知所投静坐山斋月清谿闻逺流西峯下微雨向晓白云收遂解尘中组终南春可游
　　斋心
　　女萝覆石壁谿水幽蒙笼紫葛蔓黄花娟娟寒露中朝饮花上露夜卧松下风云英化为水光采与我同日月荡精魄寥寥天宇空
　　江上闻笛
　　横笛怨江月扁舟何处防声长楚山外曲绕胡关深相去万余里遥传此夜心寥寥浦溆寒响尽惟幽林不知谁家子复奏邯郸音水客皆拥棹空霜遂盈襟羸马望北走迁人悲越吟何当边草白旌节陇城阴
　　赵十四兄见访
　　客来舒长簟开阁延清风但有无琴共君尽樽中晚来尝读易顷者欲还嵩世事何须道黄精且养蒙嵇康殊寡识张翰独知终忽忆鲈鱼脍扁舟往江东
　　过华阴
　　云起太华山云山互明灭东峯始含景了了见松雪羁人感幽栖窅映转竒絶欣然忘所疲永望吟不辍信宿百余里出关玩新月何意昨来心遇物遂迁别人生屡如此何以肆愉悦
　　送李擢游江东
　　清洛日夜涨微风引孤舟离觞便千里逺梦生江楼楚国橙橘暗吴门烟雨愁东南具今古归望山云秋
　　客广陵
　　楼头广陵近九月在南徐秋色明海县寒烟生里闾夜帆归楚客昨日渡江书为问易名叟垂纶不见鱼
　　宿京江口期刘眘虚不至
　　霜天起长望残月生海门风静夜潮满城高寒气昬故人何寂寞久已清言明发不能寐徒盈江上樽
　　答武陵田太守
　　仗剑行千里微躯敢一言曽为大梁客不负信陵恩
　　送张四
　　枫林已愁暮楚水复堪悲别后冷山月清猿无断时
　　从军行
　　烽火城西百尺楼黄昬独上海风秋更吹羌笛关山月无那金闺万里愁
　　琵琶起舞换新声总是关山离别情撩乱边愁弹不尽高高秋月照长城
　　大漠风尘日色昬红旗半卷出辕门前军夜战洮河北已报生擒吐谷浑
　　出塞
　　秦时明月汉时关万里长征人未还但使龙城飞将在不教胡马度阴山
　　西宫春怨
　　西宫夜静百花香欲卷珠帘春恨长斜抱云和深见月朦胧树色隠昭阳
　　西宫秋怨
　　芙蓉不及美人妆水殿风来珠翠香谁分含情掩秋扇空悬明月待君王
　　长信秋词
　　奉帚平明金殿开且将团扇共徘徊玉顔不及寒鸦色犹带昭阳日影来
　　真成薄命久防思梦见君王觉后疑火照西宫知夜饮分明复道奉恩时
　　青楼怨
　　白马金鞍从武皇旌旗十万宿长杨楼头小妇鸣筝坐遥见飞尘入建章
　　李四仓曹宅夜饮
　　霜天留饮故情欢银烛金炉夜不寒欲问吴江别来意青山明月梦中看
　　听流人水调子
　　孤舟微月对枫林分付鸣筝与客心岭色千重万重雨断弦收与泪痕深
　　梁苑
　　梁园秋竹古时烟城外风悲欲暮天万乗旌旗何处在平台宾客有谁怜
　　送魏二
　　醉别江楼橘柚香江风引雨入船凉忆君遥在潇湘月愁听清猿梦里长
　　芙蓉楼送辛渐
　　寒雨连江夜入吴平明送客楚山孤洛阳亲友如相问一片冰心在玉壶
　　丹阳城南秋海阴丹阳城北楚云深高楼送客不能醉寂寂寒江明月心
　　重别李评事
　　莫道秋江离别难舟船明日是长安吴姬缓舞留君醉随意青枫白露寒
　　卢谿主人
　　武陵谿口驻扁舟谿水随君向北流行到荆门上三峡莫将孤月对猿愁
　　送柴侍御
　　沅水通波接武冈送君不觉有离伤青山一道同云雨明月何曽是两乡
　　刘眘虚
　　江南曲
　　美人何荡瀁湖上风日长玉手欲有赠徘徊双明珰歌声随緑水怨色起春阳日暮还家望云波横洞房
　　暮秋扬子江寄孟浩然
　　木叶纷纷下东南日烟霜林山相晚暮天海空青苍暝色况复久秋声亦何长孤舟兼微月独夜仍越乡寒笛对京口故人在襄阳咏思劳今夕江汉遥相望
　　浔阳陶氏别业
　　陶家习先隠种柳长江边朝夕浔阳郭白衣来几年霁云明孤岭秋水澄寒天物象自清旷野情何緜联萧萧丘中赏明宰非徒然愿守黍稷税归耕东山田
　　登庐山峰顶寺
　　孤峰临万象秋气何高清天际南郡出林端西江明山门二缁叟振锡闻幽声心照有无界业悬前后生徒知真机静尚与爱网并方首金门路未遑参道情
　　防东谿还湖中作
　　出山更回首日暮清谿深东岭新别处数猿呌空林昔游有初迹此路还独防幽兴方在往归懐复为今云峰劳前意湖水成逺心望望已超越坐鸣舟中琴
　　寄阎防
　　青防南山口君与缁锡邻深路入古寺乱花随暮春纷纷对寂寞往往落衣巾松色空照水经声时有人晚心复南望山逺情独亲应以修往业亦惟立此身深林度空夜烟月资清真莫叹文明日弥年徒隠沦
　　送东林廉上人还庐山
　　石谿流已乱苔逞入渐微日暮东林下山僧还独归常为炉峰意况与逺公违道性深寂寞世情多是非防防名山去岂复无清机
　　阙题
　　道由白云尽春与青谿长时有落花至逺随流水香闲门向山路深柳读书堂幽映毎白日清辉照衣裳
　　寄江滔求孟六遗文
　　南望襄阳路思君情转亲偏知汉水广应与孟家邻在日贪为善昨来闻更贫相如有遗草一为问家人常建
　　送李十一尉临谿
　　泠泠花下琴君唱渡江吟天际一帆影预悬离别心以言神仙尉因致瑶华音回轸抚商调越谿澄碧林
　　送楚十少府
　　防风吹霜气寒影流前除落日未能别萧萧林木虚愁烟闭千里仙尉其何如因送别鹤操赠之双鲤鱼鲤鱼在金盘别鹤哀有余心事则如此请君开素书
　　江上琴兴
　　江上调玉琴一清一心泠泠七遍万木澄幽阴能使江月白又令江水深始知枯桐枝可以徽黄金
　　宿王昌龄隠居
　　清谿深不测隠处惟孤云松际露微月清光犹为君茅亭宿花影药院滋苔纹余亦谢时去西山鸾鹤羣闲斋卧雨行药至山馆稍次湖亭二首
　　旬时结阴霖帘外初白日斋沐清病容心魂畏虚室闲梅照前户明镜悲旧质同袍四五人何不来问疾行药至石壁东风变萌芽主人山门緑小隠湖中花时物堪独往春帆宜别家辞君向沧海烂漫从天涯
　　仙谷遇毛女意知是秦宫人
　　谿口水石浅泠泠明药丛入谿双峰峻松栝疎幽风垂岭枝嫋嫋翳泉花蒙蒙夤縁齐人目路尽心弥通盘石横阳岸前流殊未穷回潭清云影弥漫长天空水边一神女千嵗为玉童羽毛经汉代珠翠逃秦宫目觌神己寓鹤飞言未终祈君青云秘愿谒黄仙翁尝以耕玉田龙鸣西顶中金梯与天接几日来相逢
　　梦太白西峰
　　梦寐升九崖杳霭逢元君遗我太白岑寥寥辞垢氛结宇在星汉宴林闭氤氲檐楹覆余翠巾舄生片云时往谿谷间孤亭昼仍曛松峰引天影石濑清霞文恬目缓舟趣霁心投鸟羣春风又揺櫂潭岛花纷纷
　　晦日马镫曲稍次中流作
　　夜寒宿芦苇晓色明西林初日在川上便澄游子心晴天无纎翳郊野浮春阴波静随钓鱼舟小緑水深出浦见千里旷然谐逺防扣舷应渔父因唱沧浪吟
　　西山
　　一身为轻舟落日西山际常随去帆影逺接长天势物象归余清林峦分夕丽亭亭碧流暗日入孤霞继渚日逺阴映湖云尚明霁林昬楚色来岸逺荆门闭至夜转清迥萧萧北风厉沙边鴈鹜泊宿处蒹葭蔽圆月逗前浦孤琴又揺曳泠然夜遂深白露霑人袂
　　吊王将军墓
　　嫖姚北伐时深入几千里战余落日黄军败鼔声死尝闻汉飞将可夺单于垒今与山邻残兵哭辽水
　　题破山寺后院
　　清晨入古寺初日照高林竹迳通幽处禅房花木深山光悦鸟性潭影空人心万籁此俱寂但余钟磬音
　　三日防李九庄
　　雨歇杨林东渡头永和三日荡轻舟故人家在桃花岸直到门前谿水流
　　送宇文六
　　花映垂杨汉水清微风林里一枝轻即今江北还如此愁杀江南离别情
　　李颀
　　塞下曲
　　黄云鴈门郡日暮风沙里千骑黒貂裘皆称羽林子金笳吹朔雪铁马嘶云水帐下饮蒲萄平生寸心是
　　渔父歌
　　白首何老人簑笠蔽其身避世长不仕钓鱼清江滨浦沙明濯足山月静垂纶寓宿湍与濑行歌秋复春持竿湘岸竹热火芦洲薪緑水饭香稻青荷包紫鳞于中还自乐所欲全吾真而笑独醒者临流多苦辛
　　东郊寄万楚
　　濩落久无用隠身甘采薇仍闻薄宦者还事田家衣颍水日夜流故人相见稀春山不可望黄鸟东南飞濯足岂长往一樽聊可依了然潭上月适我胸中机在昔同门友如今出处非优游白虎殿偃息青琐闱且有荐君表当看携手归寄书不待靣兰茝空芳菲
　　寄万齐融
　　名高不择仕委世随虚舟小邑常叹屈故乡行可游青枫半村户香稻盈田畴为政日清净何人同海鸥揺巾北林夕把菊东山秋对酒池风满向家湖水流岸阴止鸣鹤山色映濳虬靡靡俗中理萧萧川上幽昔年至吴郡常忆卧江楼我有一书札因之芳杜洲
　　登首阳山谒夷齐庙
　　古人已不见乔木竟谁过寂寞首阳山白云空复多苍苔归地骨皓首采薇歌毕命无怨色成仁其若何我来入遗庙时候微清和落日吊山回风吹女萝石门正西豁引领望黄河千里一飞鸟孤光东逝波驱车层城路惆怅此巗阿
　　送王昌龄
　　漕水东去逺送君多暮情淹留野寺出向背孤山明前望数千里中无蒲稗生夕阳满舟檝但爱微波清举酒林月上解衣沙鸟鸣夜来莲花界梦里金陵城叹息此离别悠悠江海行
　　留别王卢二拾遗
　　此别不可道此心当报谁春风灞水上饮马桃花时误作好文士只令游宦迟留书下朝客我有故山期
　　古从军行
　　白日登山望烽火黄昬饮马傍交河行人刁斗风沙暗公主琵琶幽怨多野云万里无城郭雨雪纷纷连大漠胡鴈哀鸣夜夜飞胡儿眼泪双双落闻道玉门犹被遮应将性命逐轻车年年战骨埋荒外空见蒲桃入汉家
　　缓歌行
　　小来托身攀贵游倾财破产无所忧暮拟经过石渠署朝将出入铜龙楼结交杜陵轻薄子谓言可生复可死一沈一浮防有时弃我翻然如脱屣男儿立身须自强十年闭戸颍水阳业就功成见明主击钟鼎食坐华堂二八娥眉梳堕马美酒清歌曲房下文昌宫中赐锦衣长安陌上退朝归五陵宾从莫敢视三省官僚揖者稀早知今日读书是悔作从前任侠非
　　放歌行答从弟墨卿
　　小来好文耻学武世上功名不解取虽沾寸禄已后时徒欲出身事明主栢梁赋诗不及宴长楸走马谁相数敛迹俛眉心自甘高歌击节声半苦由是蹉跎一老夫养鸡牧豕城东隅空歌汉代萧相国肯事霍家冯子都徒尔当年声籍籍滥作词林两京客故人斗酒安陵桥黄鸟春风洛阳陌吾家令弟才不羁五言破的人共推兴来逸气如涛涌千里长江归海时别离短景何萧索佳句相思能间作举头遥望鲁阳山木叶纷纷向人落
　　送刘十
　　三十不官亦不娶时人焉识道高下房中唯有老氏经枥上空余少游马往来嵩华与函秦放歌一曲前山春西林独鹤引闲步南涧飞泉清角巾前年上书不得意归卧东窻兀然醉诸兄相继掌青史第五之名齐骠骑烹葵摘果告我行落日夏云纵复横闻道谢安掩口笑知君不免为苍生
　　送康洽入京进乐府
　　识子十年何不遇只爱欢游两京路朝吟左氏娇女篇夜诵相如美人赋长安春物旧相宜小苑蒲萄花满枝柳色偏浓九华殿莺声醉杀五陵儿曳裾此日从何所中贵由来尽相许白裌春衫仙吏赠乌皮隠几台郎与新诗乐府唱堪愁御伎应传鳷鹊楼西上虽因长公主终须一见曲阳侯
　　别梁锽
　　梁生倜傥心不羁途穷气盖长安儿回头转眄似雕鹗有志飞鸣人岂知虽云四十无禄位曽与大军掌书记抗辞请刃诛部曲作色论兵犯二帅一言不合龙頟侯击剑拂衣从此弃朝朝饮酒黄公垆脱帽露顶争呌呼庭中犊鼻昔尝挂懐里琅玕今在无时人见子多落魄共笑狂歌非逺图忽然遣跃紫骝马还是昂藏一丈夫洛阳城头晓霜白层冰峨峨满川泽但闻行路吟新诗不叹举家无担石莫言贫贱长可欺覆篑成山当有时莫言富贵长可托木槿朝看暮还落不见古时塞上翁倚伏由来任天作去去沧波勿复陈五湖三江愁杀人
　　少室雪晴送王寜
　　少室众峰几峰别一峰晴见一峰雪隔城半山连青松素色峨峨千万重过景斜临不可道白云欲尽难为容行人与我翫幽境北风切切吹衣冷惜别浮桥驻马时举头试望南山岭
　　送陈章甫
　　四月南风大麦黄枣花未落桐阴长青山朝别暮还见嘶马出门思旧乡陈侯立身何坦荡虬须虎眉仍大颡腹中贮书一万巻不肯低头在草莽东门沽酒饮我曹心轻万事如鸿毛醉卧不知白日暮有时空望孤云高长河浪头连天黒津吏停舟渡不得郑国游人未及家洛阳行子空叹息闻道故林相识多罢官昨日今如何
　　听安万善吹觱篥歌
　　南山截竹为觱篥此乐本自兹出流传汉地曲转竒凉州胡人为我吹傍隣闻者多叹息逺客思乡皆泪垂世人解听不解赏长飚风中自来往枯桑老栢寒飕飗九雏鸣鳯乱啾啾龙吟虎啸一时发万籁百泉相与秋忽然更作渔阳掺黄云萧条白日暗变调如闻杨柳春上林繁花照眼新嵗夜高堂列明烛美酒一杯声一曲
　　爱敬寺古藤歌
　　古藤池水盘树根左攫右拏龙虎蹲横空直上相陵突丰茸离纚若无骨风雷霹雳连黒枝人言其下藏妖魑空庭落叶作开合十月苦寒常倒垂忆昨花飞满空殿密叶吹香饭僧遍南阶双桐一百尺相与年年老霜霰
　　古意
　　男儿事长征少小幽燕客赌胜马蹄下由来轻七尺杀人莫敢前须如猬毛磔黄云陇底白雪飞未得报恩不得归辽东小妇年十五惯弹琵琶解歌舞今为羌笛出塞声使我三军泪如雨
　　送刘昱
　　八月寒苇花秋江浪头白北风吹五两谁是浔阳客鸬鷀山头片雨晴扬州郭里暮潮生行人夜宿金陵渚试听沙边有鴈声
　　送郝判官
　　楚城木叶落夏口青山转鸿鴈向南时君乘使者传枫林带水驿夜火明山县千里送行人蔡州如眼见江连清汉东逶迤遥望荆云相蔽亏应问襄阳旧风俗为余骑马习家池
　　听董大弹胡笳声兼寄语弄房给事
　　蔡女昔造胡笳声一弹一十有八拍胡人落泪向边草汉使断肠对归客右戍苍苍烽火寒大荒沈沈飞雪白先拂商后角羽四郊秋叶惊摵摵董夫子通神明深山窃听来妖精言迟更速皆应手将往复旋如有情空山百鸟散还合万里浮云阴且晴嘶酸雏鴈失羣夜断絶胡儿恋母声川为静其波鸟亦罢其鸣乌孙部落家乡逺逻娑沙尘哀怨生幽音变调忽飘洒长风吹林雨堕瓦迸泉飒飒飞木末野鹿呦呦走堂下长安城连东掖垣凤凰池对青门高才脱畧名与利日夕望君抱琴至
　　寄镜湖朱处士
　　澄霁晚流阔微风吹緑苹鳞鳞逺峰见淡淡平湖春芳草日堪把白云心所亲何时可为乐梦里东山人
　　送人归沔南
　　梅花今正发失路复何如旧国云山在新年风景余春饶汉阳梦日寄武陵书可即明时老临川莫羡鱼
　　送卢逸人
　　洛阳为此别携手更何时不复人间见祗应海上期清谿入云木白首卧茆茨共惜卢敖去天边望所思
　　望秦川
　　秦川朝望迥日出正东峰逺近山河净逶迤城阙重秋声万戸竹寒色五陵松客有归欤叹凄其霜露浓
　　寄司勲卢员外
　　流澌腊月下河阳草色新年发建章秦地立春传太史汉宫题柱忆仙郎归鸿欲度千门雪侍女新添五夜香早晚荐雄文似者故人今已赋长杨
　　送魏万之京
　　朝闻游子唱骊歌昨夜微霜初渡河鸿鴈不堪愁里听云山况是客中过关城树色催寒近御苑砧声向晩多莫见长安行乐处空令嵗月易蹉跎
　　送李回
　　知君官属大司农诏幸骊山职事雄嵗发金钱供御府昼看仙液注离宫千岩曙雪旌门上十月寒花辇路中不覩声名与文物自伤流滞去关东
　　宿莹公禅房闻梵
　　花宫仙梵逺微微月隠高城钟漏稀夜动霜林惊落叶晓闻天籁发清机萧条已入寒空静防沓仍随秋雨飞始觉浮生无住着顿令心地欲皈依
　　题璿公山池
　　逺公遯迹庐山岑开士幽居祗树林片石孤峰窥色相清池皓月照禅心指挥如意天花落坐卧闲房春草深此外俗尘俱不染惟余度得相防
　　宿香山寺石楼
　　夜宿翠微半高楼闻暗泉渔舟带逺火山磬发孤烟衣拂云松外门清河汉边峰峦低枕席世界接人天霭霭花出雾辉辉星映川东林曙莺满惆怅欲言旋
　　送卢少府赴延陵
　　闻君从宦所何日府中趋遥指金陵县青山天一隅行人懐寸禄小吏献新图北固波涛险南天风俗殊春江连橘柚晚景媚菰蒲漠漠花生渚亭亭云过湖滩沙映春火水雾敛樯乌回首东门路乡书不可无
　　奉送五叔入京兼寄綦母三
　　云阴带残日怅别此何时欲望黄山道无由见所思
　　寄韩鹏
　　为政心闲物自闲朝看飞鸟暮飞还寄书河上神明宰羡尔城头姑射山
　　百花原
　　百花原头望京师黄河水流无尽时秋天旷野行人絶马首东来知是谁
　　遇刘五
　　洛阳一别梨花新黄鸟飞飞逢故人携手当年共为乐无惊蕙艸惜残春
　　綦母濳
　　冬夜寓居寄储太祝
　　自为洛阳客夫子吾知音爱义能下士时人无此心奈何离居夜巢鸟悲空林愁坐至月上复闻南邻砧
　　春泛若耶谿
　　幽意无断絶此去随所偶晚风吹行舟花路入谿口际夜转西壑隔山望南斗潭烟飞溶溶林月低向后生事且弥漫愿为持竿叟
　　题鹤林寺
　　道林隠形胜向背临层霄松覆山殿冷花藏谿路遥珊珊寳幡挂焰焰明灯烧迟日半空谷春风连上潮少适水木兴暂令身心调愿谢携手客兹山禅侣饶
　　题招隠寺绚公房
　　开士度人久空岩花雾深徒知燕坐处不见有为心兰若门对壑田家路隔林还言证法性归去比黄金
　　题灵隠寺山顶禅院
　　招提此山顶下界不相闻塔影挂清汉钟声和白云观空静室掩行道众香焚且驻西来驾人天日未曛
　　若耶谿逢孔九
　　相逢此谿曲胜托在烟霞潭影竹间动岩阴檐外斜人言上皇代犬吠武陵家借问淹留日春风满若耶王之涣
　　送别
　　杨柳东风树青青夹御河近来攀折苦应为别离多
　　凉州词
　　黄河逺上白云间一片孤城万仞山羌笛何须怨杨柳春光不度玉门关
　　登鹳鹊楼
　　白日依山尽黄河入海流欲穷千里目更上一层楼张子容
　　春江花月夜
　　林花发岸口气色动江新此夜江中月流光花上春分明石潭里宜照浣纱人
　　送孟浩然归襄阳
　　东越相逢地西亭送别津风涛看解缆云海去愁人乡在桃林岸江连枫树春因懐故园意归与孟家邻阎防
　　晚秋石门礼拜
　　轻防临絶壁招提谒金仙舟车无由径岸峤乃属天踯躅淹昃景夷犹望新石门变暝色谷口生人烟阳鴈呌平楚秋风急寒川驰晖苦代谢浮脆暂贞坚永欲卧丘壑息心依梵筵誓将厯刼愿无以外物牵
　　百丈谿新理茅茨读书
　　浪迹弃人世还山自幽独始傍巢由踪吾其获心曲荒庭何所有老树半空腹秋蜩鸣北林暮鸟穿我屋栖迟乐遵渚恬旷寡所欲开卦推盈虚散帙攻节目养闲度人事逹命知止足不学东国儒俟时劳伐辐
　　与永乐诸公夜泛黄河作
　　烟深载酒入但觉暮川虚映水见山火鸣榔闻夜渔爱兹山水趣忽与人世疎无暇然官烛中流有望舒








　　唐贤三昧集巻中
　　钦定四库全书
　　唐贤三昧集巻下
　　刑部尚书王士祯编
　　髙适
　　寄孟五少府
　　秋气落穷巷离忧兼暮蝉后时已如此髙兴亦徒然知君念淹泊忆我屡周旋征路见来雁归人悲逺天平生各千里相望在贞坚
　　酬裴主簿雨后睢阳北楼见赠之作
　　暮霞照新晴归云犹相逐有懐晨昬暇想见登眺目问礼侍彤防题诗访茅屋髙楼多古今陈事满陵谷地久微子封台余孝王筑徘徊顾霄汉豁逹俯川陆逺水对秋城长天向乔木公门何清净列防森已肃不叹携手稀恒思着鞭速终当拂羽翰轻举随鸿鹄
　　同诸公登慈恩寺浮图
　　香界泯羣有浮图岂诸相登临骇孤髙披拂欣大壮言是羽翼生迥出虚空上顿疑身世别乃觉形神王宫阙皆户前山河尽檐向秋风昨夜至秦塞多清旷千里何苍苍五陵郁相望盛时慙阮步末宦知周防输效独无因斯焉可游放
　　同薛司直诸公秋霁曲江俯见南山作
　　南山郁初霁曲江湛不流若临瑶池前想望昆仑丘回首见黛色眇然波上秋深沈俯峥嵘清浅延阻脩连潭万木影插岸千巗幽杳霭信难测渊沦无暗投片云对渔父独鸟随虚舟我心寄青霞世事慙白鸥得意在乗兴忘懐非外求良辰自多暇欣与数子游
　　古大梁行
　　古城莽苍饶荆榛驱马荒城愁杀人魏王宫殿尽禾黍信陵宾客随灰尘忆昨雄都旧朝市轩车照耀歌钟起军容带甲三十万国步连营五千里全盛须臾那可论髙台曲池无复存遗墟但有狐狸迹古地空余草木根暮天揺落伤懐抱抚剑悲歌对秋草侠客犹传朱亥名行人尚识夷门道白璧黄金万户侯寳刀骏马填山丘年代凄凉不可问往来唯见水东流
　　邯郸少年行
　　邯郸城南游侠子自矜生长邯郸里千纵博家仍富几处报讐身不死宅中歌笑日纷纷门外车马如云屯未知肝胆向谁是令人却忆平原君君不见今人交态薄黄金用尽还疎索以兹感叹辞旧游更于时事无所求且与少年饮美酒往来射猎西山头
　　燕歌行
　　汉家烟尘在东北汉将辞家破残贼男儿本自重横行天子非常赐顔色摐金伐鼓下榆闗旌斾逶迤碣石间校尉羽书飞瀚海单于猎火照狼山山川萧条极边土胡骑凭陵杂风雨战士军前半死生美人帐下犹歌舞大漠穷秋塞草腓孤城落日鬬兵稀身当恩遇常轻敌力尽闗山未解围铁衣逺戍辛勤久玉筯应啼别离后少妇城南欲断肠征人蓟北空回首边庭飘飖那可度絶域苍茫何所有杀气三时作阵云寒声一夜传刁斗相看白刃雪纷纷死节从来岂顾勲君不见沙场征战苦至今犹忆李将军
　　人日寄杜二拾遗
　　人日题诗寄草堂遥怜故人思故乡柳条弄色不忍见梅花满枝空断肠身在南蕃无所预心懐百忧复千虑今年人日空相忆明年人日知何处一卧东山三十春岂知书剑老风尘龙钟还忝二千石愧尔东西南北人
　　送浑将军出塞
　　将军族贵兵且强汉家已是浑邪王子孙相承在朝野至今部曲燕支下控尽用阴山儿临阵长骑大宛马银鞍玉勒绣蝥弧毎逐嫖姚破骨都李广从来先将士衞青未肯学孙吴传有沙场千万骑昨日边庭羽书至城头画角三四声匣里寳刀昼夜鸣意气能甘万里去辛勤动作一年行黄云白草无前后朝建旌旄夕刁斗塞下应多侠少年闗西不见春杨柳从军借问所从谁击剑酣歌当此时逺别无轻绕朝防平戎早寄仲宣诗
　　赋得还山吟送沈四山人
　　还山吟天髙日暮寒山深送君还山识君心人生老大须恣意看君解作一生事山间偃仰无不至石泉淙淙若风桂花松子常满地卖药囊中应有钱还山服药又长年白云劝尽杯中物明月相随何处眠眠时忆问醒时事梦魂可以相周旋
　　途中寄徐録事
　　落日风雨至秋天鸿鴈初离忧不堪比旅馆复何如君乂几时去我知音信疎空多箧中赠长见右军书
　　酬衞八雪中见寄
　　季冬忆淇上落日归山樊旧宅带流水平田临古村雪中望来信醉里开衡门果得希代寳缄之那可论
　　送冯判官
　　碣石辽西地渔阳蓟北天闗山唯一道雨雪尽三边才子方为客将军正渴贤遥知幕府下书记日翩翩
　　自蓟北归
　　驱马蓟门北北风边马哀苍茫逺山口豁逹胡天开五将已深入前军止半回谁怜不得意长剑独归来
　　夜别韦司士
　　髙馆张灯酒复清夜钟残月鴈归声只言啼鸟堪求侣无那春风欲送行黄河曲里沙为岸白马津边柳向城莫怨他乡暂离别知君到处有逢迎
　　送李少府贬峡中王少府贬长沙
　　嗟君此别意何如驻马衔杯问谪居巫峡啼猿数行泪衡阳归鴈几封书青枫江上秋天逺白帝城边古木疎圣代即今多雨露暂时分手莫踌躇
　　哭单父梁少府
　　开箧泪沾臆见君前日书夜台犹寂寞疑是子云居
　　塞上听吹笛
　　雪净胡天牧马还月明羌笛戍楼间借问梅花何处落风吹一夜满闗山
　　岑参
　　初至西虢官舎南池呈左右省及南宫诸故人
　　黜官自西掖待罪临下阳空积犬马恋岂思鹓鹭行素多江湖意偶佐山水乡满院池月静卷帘谿雨凉轩牕竹翠湿案牍荷花香白鸟上衣桁青苔生笔牀数公不可见一别尽相忘早年迷进退晚节悟行藏他日能相访嵩南旧草堂
　　秋夜宿仙游寺南凉堂呈谦道人
　　太乙连太白两山知几重路盘石门窄匹马行才通日西到山寺林下逢支公昨夜山北时星星闻此钟秦女去已久仙台在中峰箫声不可闻此地留遗踪石潭积黛色每嵗投金龙乱流争迅湍喷薄如雷风夜来闻清磬月出苍山空空山满清光水树相玲珑回廊映密竹秋殿隠深松灯影落前谿夜宿水声中爱兹林峦好结宇向谿东相识唯山僧邻家一钓翁林晩栗初拆枝寒梨已红物幽兴易惬事胜趣弥浓愿谢区中縁永依金人宫寄报乘辇客簪裾尔何容
　　宿华阴东郭客舎忆阎防
　　次舎山郭近解鞍鸣钟时主人炊新粒行子充夜饥关月生首阳照见华阴祠苍茫秋山晦萧瑟寒松悲久从园庐别遂与朋知辞旧壑兰杜晚归轩今已迟
　　巩北秋兴寄崔明允
　　白露被梧桐蝉昼夜号秋风万里动日暮黄云髙君子佐休明小人事蓬蒿所适在鱼鸟焉能狥锥刀孤舟向广武一鸟归成臯胜槩日相与思君心郁陶
　　终南云际精舎防法澄上人不遇归髙冠东潭石淙望秦岭微雨作贻友人
　　昨夜云际宿旦从西峰回不见林中僧微雨潭上来诸峰皆青翠秦岭独不开石鼔有时鸣秦王安在哉东南云开处突兀狝猴台崕口悬瀑流半空白皑皑【河岳英灵无以上四句有水深断山口吼沫相喧豗二句】喷壁四时雨傍村终日雷北瞻长安道日夕生尘埃若访张仲蔚衡门满蒿莱
　　送王大昌龄赴江寜
　　对酒寂不语怅然悲送君明时不得用白首徒攻文泽国从一官沧波几千里羣公满天阙独去过淮水旧家富春渚尝忆卧江楼自闻君欲行频望南徐州穷巷独闭门寒灯静深屋北风吹微雪抱被肯同宿君行到京口正是桃花时舟中饶孤兴湖上多新诗潜虬且深蟠黄鹄举未晚惜君青云器努力加餐饭
　　澧头送蒋侯
　　君住沣水北我家沣水西两村辨乔木五里闻鸣鸡饮酒谿雨过弹棊山月低徒闻蒋生迳尔去谁相携
　　与髙适薛据登慈恩寺浮图
　　塔势如涌出孤髙耸天宫登临出世界磴道盘虚空突兀压神州峥嵘如工四角碍白日七层摩苍穹下窥指髙鸟俯听闻惊风连山若波涛奔凑似朝东青槐夹驰道宫馆何玲珑秋色从西来苍然满关中五陵北原上万古青蒙蒙净理了可悟胜因夙所宗誓将挂冠去觉道资无穷
　　终南山双峰草堂作
　　敛迹归山田息心谢时辈昼还草堂卧但与双峰对兴来恣佳游事惬符胜槩著书髙窻下日夕见城内曩为世人误遂负平生爱久与林壑辞及来松杉大偶兹精庐近数预名僧防有时逐樵渔尽日不冠带崕口上新月石门破苍霭色向羣木深光揺一潭碎缅懐郑生谷颇忆严子濑胜事犹可追斯人邈千载
　　因假归白阁西草堂
　　雷声傍太白雨在八九峰东望白阁云半入紫阁松胜槩纷满目衡门趣弥浓幸有数畆田得延二仲踪早闻逹士语偶与心相通误徇一微官还山愧尘容钓竿不复把野碓无人舂惆怅飞鸟尽南谿闻夜钟
　　楚夕旅泊古兴
　　独鹤唳江月孤帆凌楚云秋风冷萧瑟芦荻花纷纷忽思湘川老欲访云中君麒麟息悲鸣愁见豺虎羣
　　暮秋山行
　　疲马卧长坂夕阳下通津山风吹空林飒飒如有人苍旻霁凉雨石路无飞尘千念集暮节万籁悲萧晨鶗鴂昨夜鸣蕙草色已陈况在逺行客自然多苦辛
　　白雪歌送武判官归京
　　北风卷地白草折胡天八月即飞雪忽如一夜春风来千树万树梨花开散入珠帘湿罗幕狐裘不暖锦衾薄将军角弓不得控都防铁衣冷难着瀚海防干百丈冰愁云惨淡万里凝中军置酒饮归客胡琴琵琶与羌笛纷纷暮雪下辕门风掣红旗冻不翻轮台东门送君去去时雪满天山路山回路转不见君雪上空留马行处
　　轮台歌奉送封大夫出师西征
　　轮台城头夜吹角轮台城北旄头落羽书昨夜过渠黎单于已在金山西戍楼西望烟尘黑汉兵屯在轮台北上将拥旄西出征平明吹笛大军行四边伐鼓雪海涌三军大呼阴山动虏塞兵气连云屯战白骨纒草根剑河风急云片阔沙口石冻马蹄脱亚相勤王甘苦辛誓将报主静边尘古来青史谁不见今见功名胜古人
　　走马川行奉送出师西征
　　君不见走马川行雪海边平沙莽莽黄入天轮台九月风夜吼一川碎石大如斗随风满地石乱走匈奴草黄马正肥金山西见烟尘飞汉家大将西出师将军金甲夜不脱半夜军行戈相拨风头如刀面如割马毛带雪汗气蒸五花连钱旋作冰幕中草檄砚水凝虏骑闻之应胆慑料知短兵不敢接车师西门伫献捷
　　函谷关歌送刘评事使关西
　　君不见函谷关崩城毁壁至今在树根草蔓遮古道空谷千年长不改寂寞无人空旧山圣朝无事不须关白马公孙何处去青牛老人更不还苍苔白骨空满地月与古时长相似野花不省见行人山鸟何曾识关吏故人方乘使者车吾知郭丹却不如请君时忆关外客行到关西多致书
　　胡笳歌送顔真卿使赴河陇
　　君不闻胡笳声最悲紫髯碧眼胡人吹吹之一曲犹未了愁杀楼兰征戍儿凉秋八月萧关道北风吹断天山草昆仑山南月欲斜胡人向月吹胡笳胡笳怨兮将送君秦山遥望陇山云边城夜夜多愁梦向月胡笳谁喜闻
　　与独孤渐道别长句兼呈严八侍御
　　轮台客舎春草满颍阳归客肠堪断穷荒絶漠鸟不飞万碛千山梦犹嬾怜君白面一书生读书千巻未成名五侯贵门脚不到数亩山田身自耕兴来浪迹无逺近及至辞家忆乡信无事垂鞭信马头西南几欲穷天尽奉使三年独未归边头词客旧来稀借问君来得几日到家不觉换春衣髙斋清昼巻罗幕纱帽接防慵不着中酒朝眠日色髙弹棊夜半灯花落冰片髙堆金错盘满堂凛凛五月寒桂林蒲萄新吐蔓武城防蜜未可餐军中置酒夜挝鼓锦筵红烛月未午花门将军善胡歌叶河蕃王能汉语知尔园林压渭滨夫人堂上泣罗裙鱼龙川北盘谿雨鸟鼠山西洮水云台中严公于我厚别后新诗满人口自怜弃置天西头因君为问相思否
　　送费子归武昌
　　汉阳归客悲秋草旅叶飞愁不扫秋来倍忆武昌鱼梦着只在巴陵道曾随上将过祈连离家十年恒在边剑锋可惜虚用尽马蹄无事今已穿知君开馆常爱客樗蒲百金毎一掷平生有钱将与久江上故园空四壁吾观费子毛骨竒广眉大口仍赤髭看君失路尚如此人生贵贱那得知髙秋八月归南楚东门一壶聊出祖路指凤凰山北云衣沾鹦鹉洲边雨勿叹蹉跎白发新应须守道勿羞贫男儿何必恋妻子莫向江村老却人偃师东与韩樽同诣景云晖上人即事
　　山阴老僧解楞伽颍阳归客逺相过烟深草湿昨夜雨雨后秋风渡漕河空山终日尘事少平郊逺见行人小尚书碛石黄昬钟别驾渡头一归鸟
　　衞节度赤骠马歌
　　君家赤骠画不得一团旋风桃花色红缨紫鞚珊瑚鞭玉鞍锦鞯黄金勒请君鞁出看君骑尾长窣地如红丝自矜诸马皆不及却忆百金新买时香街紫陌凤城内满城见者谁不爱扬鞭骤急白汗流弄影行骄碧蹄碎紫髯胡雏金翦刀平明翦出三鬉髙枥上看时独意气众中牵出偏雄豪骑将猎向南山口城南狐兔不复有草头一防疾如飞郤使苍鹰翻向后忆昨看君朝未央鸣珂拥盖满路香始知边将真富贵可怜人马相辉光男儿称意得如此骏马长鸣北风起待君归去扫胡尘为君一日行千里
　　浐水东店送唐子归嵩阳
　　野店临官路重城压御堤山门灞水北过杜陵西归梦秋能作乡书醉嬾题桥回忽不见征马尚闻嘶
　　送郑堪归东京泛水别业
　　客舎见青草忽闻思旧山看君灞陵去匹马成臯还对酒风与雪向家河复关因悲宦游子终嵗无时闲
　　送杜位下第归陆浑别业
　　正月今欲半陆浑花未开出关见青草春色正东来夫子且归去明时方爱才还须及秋赋莫即隠蒿莱
　　还髙冠潭口留别弟
　　昨日山有信祗今耕种时遥传杜陵叟怪我还山迟独向潭上酌无人林下棊东谿忆汝处闲卧对鸬鷀
　　送张子尉南海
　　不择南州尉髙堂有老亲楼台重蜃气邑里杂鲛人海暗三山雨花明五岭春此乡多寳玉慎莫厌清贫
　　送张都尉东归
　　白羽緑弓年年只在边还家剑锋尽出塞马蹄穿逐虏西逾海平胡北到天封侯应不逺燕颔岂徒然
　　送王七録事赴虢州
　　早嵗即相知嗟君最后时青云仍未逹白发欲成丝小店关门树长河华岳祠农人吏待莫使马行迟
　　终南东谿中作
　　谿水碧于草潺潺花底流沙平堪濯足石浅不胜舟洗药朝与暮钓鱼春复秋兴来从所适还欲向沧洲
　　汉上题韦氏庄
　　结茅闻楚客卜筑汉江边日落数归鸟夜深闻扣舷水痕侵岸柳山翠借防烟调笑提筐妇春来蚕几眠
　　题永乐韦少府防壁
　　大河南郭外终日气昬昬白鸟下公府青山当县门故人是邑尉过客驻征轩不惮烟波阔思君一笑言
　　首春渭西郊行呈蓝田张二主簿
　　回风度雨渭城西细草新花踏作泥秦女峰头云未尽胡公陂上日初低愁窥白发羞微禄悔别青山忆旧谿闻道辋川多胜事玉壶春酒正堪携
　　西过渭州见渭水思秦川
　　渭水东流去何时到雍州凭添两行泪寄向故园流
　　献封大夫破播仙凯歌
　　汉将承恩西破戎捷书先奏未央宫天子预开麟阁待祗今谁数贰师功
　　日落辕门鼔角鸣千羣面防出藩城洗兵鱼海云迎阵秣马龙堆月照营
　　玉关寄长安李主簿
　　东去长安万里余故人何惜一行书玉关西望堪肠断况复明朝是嵗除
　　虢州后亭送李判官使赴晋綘
　　西原驿路挂城头客散红亭雨未收君去试看汾水上白云犹似汉时秋
　　赴北庭度陇思家
　　西向轮台万里余也知乡信日应疎陇山鹦鹉能言语为报家人数寄书
　　崔颢
　　古游侠呈军中诸将
　　少年负胆气好勇复知机仗剑出门去孤城逢合围杀人辽水上走马渔阳归错落金鏁甲蒙茸貂鼠衣还家行且猎弓矢速如飞地迥鹰犬疾草深狐兔肥腰间带两绶转盼生光辉顾谓今日战何如随建威
　　赠王威古
　　三十羽林将出身常事边春风吹浅草猎骑何翩翩插羽两相顾鸣弓新上射麋入深谷饮马投寒泉马上共倾酒野中聊割鲜相看未及饮杂虏冦幽燕烽火去不息胡尘髙际天长驱救东北战解城亦全报国行赴难古来皆共然
　　孟门行
　　黄雀衔黄花翩翩傍檐隙本拟报君恩如何反弹射金罍美酒满座春平原爱才多众賔满堂尽是忠义士何意得有谗谀人谀言反覆那可道能令君心不自保北园新栽桃李枝根株未固何转移成阴结实君自取若问傍人那得知
　　鴈门胡人歌
　　髙山代郡东接燕鴈门胡人家近边解放胡鹰逐塞鸟能将代马猎秋田山头野火寒多烧雨里孤峯湿作烟闻道辽西无鬬战时时醉向酒家眠
　　七夕
　　长安城中月如练家家此夜持针线仙裙玉佩空自知天上人间不相见长信深阴夜转幽瑶阶金阁数萤流班姬此夕愁无限河汉三更看斗牛
　　赠梁州张都督
　　闻君为汉将虏骑罢南侵出塞清沙漠还家拜羽林风霜臣节苦嵗月主恩深为语西河使知余报国心
　　题沈隠侯八咏楼
　　梁日东阳守为楼望越中緑窻明月在青史古人空江静闻山狖川长数塞鸿登临白云晚流恨此遗风
　　送单于裴都防赴西河
　　征马去翩翩城秋月正圆单于莫近塞都防欲临边汉驿通烟火胡沙乏井泉功成须献捷未必去经年
　　黄鹤楼
　　昔人已乗白云去此地空余黄鹤楼黄鹤一去不复返白云千载空悠悠晴川厯厯汉阳树春草萋萋鹦鹉洲日暮乡关何处是烟波江上使人愁
　　行经华阴
　　岧荛太华俯咸京天外三峯削不成武帝祠前云欲散仙人掌上雨初晴河山北枕秦关险驿树西连汉畤平借问路傍名利客无如此处学长生
　　辽西作
　　燕郊芳嵗晚残雪冻边城四月青草合辽阳春水生胡人正牧马汉将日征兵露重寳刀湿沙虚金鼓鸣寒衣着已尽春服与谁成寄语洛阳使为传边塞情
　　长干曲
　　君家何处住妾住在横塘停船暂借问或恐是同乡家临九江水来去九江侧同是长干人生小不相识崔国辅
　　宿法华寺
　　松雨时复滴寺门清且凉此心竟谁证回憩支公牀壁画感灵迹龛经传异香独游寄象外忽忽归南昌
　　石头滩作
　　怅矣秋风时余临石头濑因髙见超逺尽此数州内羽山一防青海岸杂光碎离离树木少淼淼湖波大日暮千里帆南飞落天外须臾遂入夜楚色有微霭防逺迹已穷遗荣事多昧一身犹未理安得济时代且泛朝夕潮荷衣蕙为带
　　杭州北郭戴氏荷池送侯愉
　　秋近万物肃况当临水时折花赠归客离绪断荷丝谁谓江国永故人感在兹道存过北郭情极望东菑乔木故园意鸣蝉穷巷悲扁舟竟何待中路毎迟迟
　　怨词
　　妾有罗衣裳秦王在时作为舞春风多秋来不堪着
　　魏宫词
　　朝日照红妆拟上铜雀台画眉犹未了魏帝使人催
　　长信草
　　长信宫中草年年愁处生故侵珠履迹不使玉阶行
　　长乐少年行
　　遗却珊瑚鞭白马骄不行章台折杨柳春日路傍情
　　王孙游
　　自与王孙别频看黄鸟飞应由春草误着处不成归
　　白纻词
　　洛阳梨花落如霰河阳桃叶生复齐坐惜玉楼春欲尽红緜粉絮裛妆啼
　　陶翰
　　古塞下曲
　　进军飞狐北穷防势将变日落沙尘昬背河更一战骏马黄金勒雕弓白羽箭射杀左贤王归奏未央殿欲言塞下事天子不召见东出咸阳门哀哀泪如霰
　　燕歌行
　　请君留楚调听我吟燕歌家在辽水头边风意气多出身为汉将正值戎未和雪中凌天山冰上度交河大小百余战封侯竟蹉跎归来灞陵下故旧无相过雄剑委尘匣空门唯雀罗玉篸还赵姝瑶琴付齐娥昔日不为乐时哉今奈何
　　望太华赠卢司仓
　　行吏到西华乃覩三峰壮削成元气中杰出天汉上如有飞动色不知青冥状臣灵安在哉厥迹犹可望方此叹行役末由饬仙装葱茏记星坛明灭数云嶂良友垂真契宿心所微尚敢投归山吟霞迳一相访
　　晚出伊阙寄河南裴中丞
　　退无偃息资进无当代防冉冉时将暮坐为周南客前登关塞门永眺伊城陌长川黯已空千里寒气白家本渭水西异日同所适秉志师禽尚微言祖庄易一辞林壑间共系风尘役才名忽先进天邑多纷剧岂念嘉遯时依依偶沮溺
　　宿天竺寺
　　松栢乱岩口山西微迳通天开一峰见宫阙生虚空正殿倚霞壁千楼标石丛夜来猨鸟静钟梵寒云中峰翠映湖月泉声乱谿风心超诸境外了与悬解同明发气候改起视长崖东湖色浓荡漾海光渐曈曚葛仙迹尚在许氏道犹崇独往古来事幽懐期二公
　　出萧关懐古
　　驱马击长剑行役至萧关悠悠五原上永眺关河前北虏三十万此中常控秦城亘宇宙汉帝理旌旃刁斗鸣不息羽书日夜传五军计莫就三防议空全大漠横万里萧条絶人烟孤城当瀚海落日照祈连怆矣苦寒奏懐哉式防篇更悲秦楼月夜夜出胡天
　　乗潮至渔浦作
　　舣棹乗早潮潮来如风雨樟台忽已隠界峰莫及覩【纪事作嶂高忽已界峯暗莫及覩】崩腾心为失浩荡目无主风停浪始闻漾漾入渔浦云景共澄霁江山相吞吐伟哉造化工此事从终古流沫诚足诫商歌调昜苦颇因忠信全客心犹栩栩
　　秋山夕兴
　　山月松篠下月明山景鲜聊为高秋酌复此清夜晤语方获志栖心亦弥年尚言兴未逸更理逍遥篇王湾
　　次北固山下
　　客路青山外行舟緑水前潮平两岸阔风正一帆悬海日生残夜江春入旧年乡书何处逹归鴈洛阳边【一本作江南意南国多新意东行伺早天潮平两岸失风正一帆悬海日生残夜江春入旧年从来观气象惟向此中偏】薛据
　　出青门往南山下别业
　　旧居在南山夙驾自城阙榛莽相蔽亏去尔渐超忽散漫余雪晴苍茫季冬月寒风吹长林白日原上没懐抱旷莫伸相知阻胡越弱年好栖隠链药在岩窟及此离垢氛兴来亦因物末路期赤松斯言庶不伐
　　泊震泽口
　　日落草木阴舟徒泊江泛苍茫万象开合沓闻风水洄沿值渔翁防窱逢樵子云开天宇静月明照万里早鴈湖上飞晨钟海边起独坐嗟逺游登岸望孤洲零落星欲尽朣胧气渐收行藏空自秉智识仍未周伍胥既仗剑范蠡亦乗流歌竟鼓楫去三江多客愁
　　崔曙
　　宿大通和尚塔赠如上人兼呈常孙二山人
　　支公已寂灭影塔山上古更有真僧来道救诸苦一承微妙法寓宿清净土身心能自观色相了无取森森松映月漠漠云近户岭外飞电明夜来前山雨然灯见栖鸽作礼闻信鼓晓霁南轩开秋华净天宇愿言出世尘谢尔申及甫
　　颍阳东谿懐古
　　灵谿氛雾歇皎镜清心顔空色下映水秋声多在山世人久疎旷万物皆自闲白鹭寒更浴孤云晴未还昔时让王者此地闭关无以蹑高步凄凉林壑间
　　早发交崖山还太室作
　　东林气微白寒鸟忽高翔吾亦自兹去北山归草堂仲冬正三五日月遥相望肃肃过颍上昽昽辨少阳川冰生积雪野火出枯桑独往路难尽穷阴人易伤伤此无衣客如何蒙雪霜
　　九日登望仙台呈刘明府容
　　汉文皇帝有高台此日登临曙色开三晋云山皆北向二陵风雨自东来关门令尹谁能识河上仙翁去不囘且欲近防彭泽宰陶然共醉菊花杯
　　贾至
　　寓言
　　春草纷碧色佳人旷无期悠哉千里心欲采商山芝叹息良防晚如何桃李时懐君晴川上伫立夏云滋
　　岳阳楼宴王员外贬长沙
　　极浦三春草高楼万里心楚山晴霭碧湘水暮流深忽与朝中旧同为泽畔吟停杯试北望还欲泪沾襟
　　春思
　　红粉当垆弱柳垂金花腊酒解酴醿笙歌日暮能留客醉杀长安轻薄儿
　　答严大夫
　　今夕秦天一鴈来梧桐坠叶捣衣催思君独步华亭月旧馆秋阴生緑苔
　　送李侍郎赴常州
　　雪晴云散北风寒楚水吴山道路难今日送君须尽醉明朝相忆路漫漫
　　巴陵夜别王八员外
　　柳絮飞时别洛阳梅花发后在三湘世情已逐浮云散离恨空随江水长
　　初至巴陵与李十二白裴九同泛洞庭湖
　　枫岸纷纷落叶多洞庭秋水晚来波乗兴轻舟无近逺白云明月吊湘娥
　　西亭春望
　　日长风暖柳青青北鴈归飞入窅冥岳阳城上闻吹笛能使春心满洞庭
　　张谓
　　读后汉逸人传
　　子陵没巳久读史思其贤谁谓颍阳人千秋如比肩尝闻汉皇帝曽是旷周旋名位茍无心对君犹可眠东过富春渚乐此佳山川夜卧松下月朝看江上烟钓时如有待钓罢应忘筌生事在林壑悠悠经暮年于今七里濑遗迹尚依然高台竟寂寞流水空潺湲
　　同王征君湘中有懐
　　八月洞庭秋潇湘水北流还家万里梦为客五更愁不用开书帙偏宜上酒楼故人京洛满何日复同游
　　别韦郎中
　　星轺计日赴岷峨云树连天阻笑歌南入洞庭随鴈去西过巫峡听猿多峥嵘洲上飞黄蝶灔滪堆边起白波不醉郎中桑落酒教人无奈别离何
　　张旭
　　桃花谿
　　隠隠飞桥隔野烟石矶西畔问渔船桃花尽日随流水洞在清谿何处边
　　山行留客
　　山光物态弄春辉莫为轻阴便拟归纵使晴明无雨色入云深处亦沾衣
　　一日书
　　春草青青万里余边城落日见离居情知海上三年别不寄云间一纸书
　　柳
　　濯濯烟条拂地垂城边楼畔结春思请君细看风流意未减灵和殿里时
　　李嶷
　　淮南秋夜呈周偘
　　天净河汉高夜闲砧杵发清秋忽如此离恨应难歇风乱池上萤露光竹间月与君共游处勿作他乡别
　　林园秋夜作
　　林卧避残暑白云长在天赏心既如此对酒非徒然月色徧秋露竹声兼夜泉凉风懐袖里兹意与谁传万楚
　　题江潮庄壁
　　田家喜秋熟嵗宴林叶稀禾黍积塲圃樝梨垂户扉野闲犬时吠日暮牛自归时复落花酒茅斋堪解衣
　　河上逢落花
　　河水浮落花花流东不息应见浣纱人为道长相忆丁仙芝
　　渡扬子江
　　桂楫中流望空波两畔明林开扬子驿山出润州城海尽边阴静江寒朔吹生更闻枫叶下淅沥度秋声
　　江南曲
　　未晓已成妆乗潮去茫茫因从京口渡使报邵陵王始下芙蓉楼言发琅琊岸急为打船开恶许傍人见沈千运
　　感懐示弟妹
　　今日天气暖东风杏花坼筋力久不如却羡涧中石神仙杳难信中寿稀满百近世多夭伤喜见鬓发白杖藜竹树间宛宛旧行迹岂知林园主却是林园客兄弟所存半空为亡者惜防防无再期哀哀望松栢骨肉能几人年大自疎隔性情谁免此与我不相易唯愿得尔辈相看慰朝夕平生兹已矣此外尽非适
　　孟云卿
　　古别离
　　朝日上高台离人怨秋草但见万里天不见万里道君行本迢逺苦乐良难保宿昔梦同衾忧心常倾倒含酸欲谁诉展转伤懐抱结发年已迟征行去何早寒暄有时谢憔悴难再好人皆算年寿死者何曽老少壮无见期水深风浩浩
　　伤懐赠故人
　　稍稍晨鸟翔淅淅草上霜人生早艰苦寿命恐不长二十学己成三十名不彰岂无同门友贵贱易中肠驱马行万里悠悠过帝乡幸因歌末得上君子堂众乐互喧奏独子备笙簧坐中无知音安得神扬扬愿因高风起上感白日光
　　元结
　　贼退示官吏【有序】
　　癸卯嵗西原贼入道州焚烧杀掠几尽而去明年贼又攻永破邵不犯此州边鄙而退岂力能制敌欤盖蒙其伤怜而已诸使何为忍苦征敛故作诗一篇以示官吏
　　昔年逢太平山林二十年泉源在庭户洞壑当门前井税有常期日晏犹得眠忽然遭世变数嵗亲戎旃今来典斯郡山夷又纷然城小贼不屠人贫伤可怜是以陷邻境此州独见全使臣将王命岂不如贼焉今彼征敛者迫之如火煎谁能絶人命以作时世贤思欲委符节引竿自刺船将家就鱼麦归老江湖边
　　石鱼湖醉歌
　　石鱼湖似洞庭夏水欲满君山青山为樽水为沼酒徒厯厯坐洲岛长风连日作大浪不能废人运酒航我持长瓢坐巴丘酌饮四坐以散愁
　　欵乃曲
　　湘江二月春水平满月和风宜夜行唱桡欲过平阳戍官吏相呼问姓名
　　千里枫林烟雨深无朝无暮有猿吟停桡静听曲中意好是云山韶濩音
　　下泷船似入深渊上泷船似欲升天泷南始到九疑郡应絶高人乗兴船
　　元融
　　泉上雨后作
　　风雨荡烦暑雷息佳霁初众峯带云雨秋气入我庐飒飒凉飚来窥临惬所图緑萝长新蔓褭褭垂座隅流水复檐下丹砂发清渠养葛为我衣种芋为我蔬谁是畹与畦弥漫连野芜
　　萧颍士
　　越江秋曙
　　扁舟东路逺晓月下江濆潋灎信潮上苍茫孤屿分林声寒动叶水气曙连云暾日浪中出榜歌天际闻伯鸾常去国安道惜离羣延首剡谿近咏言懐数君
　　李华
　　仙游寺【有龙潭穴弄玉祠】
　　舍事入樵径云木深谷口万壑移晦明千峯转前后嶷然龙潭上石势若奔走开拆秋天光崩腾夏雷吼灵谿自兹去纡直互纷纠听声静复喧望色无更有防翠微下高殿映杉柳滴滴洞穴中悬泉响相扣昔时秦王女羽化年代久日暮松风来箫声生左右早窥神仙箓愿结芝术友安得羡门方青囊系吾肘
　　梁锽
　　观美人卧
　　妾家巫峡阳罗帐寝银牀晓日临窻久春风引梦长落钗仍鬓微汗欲销黄纵使朦胧觉魂犹逐楚王李收
　　幽情
　　幽人惜春暮潭上折芳草佳期何时还欲寄千里道薛竒章
　　吴声子夜歌【一作崔国辅古意】
　　净扫黄金阶飞霜皎如雪下帘弹箜篌不忍见秋月杨谏
　　答长孙十一东山春夜见赠
　　故人谢城阙挥手碧云期谿月照隠处松风生兴时旧林日云暮芳草嵗空滋甘与子成梦请君同所思奚贾
　　防许山人亭子
　　桃源若逺近渔子棹轻舟川路行难尽人家到渐幽山禽拂席起溪水入庭流君是何年隠如今成白头万齐融
　　赠别
　　东南飞鸟处言是故乡天江上风花晚君行定几千计程频破月数别屡开年明嵗浔阳水相思寄采莲








　　唐贤三昧集巻下
