
翰苑英华中州集

元好问编



●原序
商右司平叔（衡）甞手抄国朝百家诗略云。是魏邢州元道（道明）所集。平叔为附益之者。然独其家有之。而丗未之知也。歳壬辰予掾东曹。冯内翰子骏（延登）。刘邓州光甫（祖谦）。约予为此集。时京师方受围。危急存亡之际。不暇及也。明年。留滞聊城。杜门深居。颇以翰墨为事。冯刘之言日往来于心。亦念百余年以来诗人。为多苦心之士。积日力之久。故其诗往往可传。兵火散亡。计所存者才什一耳。不緫萃之。则将遂湮灭而无闻。为可惜也。乃记忆前軰及交游诸人之诗。随即録之。会平叔之子孟卿携其先公手抄本来东平。因得合予所録者为一编。目曰中州集。嗣有所得。当以甲乙次第之。
十月二十有二日。河东人元好问裕之引。


●中州集巻首



△圣制

○显宗二首

赐石右相琚生日之寿[大定辛酉承华殿书]
黄阁今姚宋青宫旧绮园绣絺归里社冠葢画都门善训怀师席深仁寄寿尊所期河润溥余福被元元

阙题
心与寥寥太古通手随轻籁入天风山长水阔无寻处声在乱云空碧中[此诗山阳民家有上御书无篇题不知何人作及见唐髙骈赋风筝云夜静弦声响碧空宫商信任往来风依稀似曲才堪听又被移将别调中乃知上所书葢风筝诗而又次骈韵者也姑存之以俟更考]

○章宗一首

云龙川泰和殿五月牡丹
洛阳谷雨红千叶岭外朱明玉一枝地力发生虽有异天公造物本无私


●中州集巻一



△正集

○宇文太学虚中五十首
虚中字叔通成都人宋黄门侍郎以奉使见留仕为翰林学士承旨皇统初上京诸虏俘谋奉叔通为帅夺兵仗南奔事觉系诏狱诸贵先被叔通嘲笑积不平必欲杀之乃锻炼所蔵图书为反具叔通叹曰死自吾分至于图籍南来士大夫家例有之喻如髙待制士谈图书尤多于我家岂亦反邪有司承风旨并寘士谈极刑人至今寃之

郑下赵光道与余有十五年家世之旧守官代郡之崞县闻余以使事羇留平城与诸公相从皆一时英彦遂以应举自免去驾短辕下泽车驱一僮二驴扶病以来相聚凡旬日而归昔白乐天与元微之偶相遇于夷陵峡口既而作诗叙别虽憔悴哀伤感念存没至叹泣不能自巳而终篇之意盖亦自开慰况吾辈今日可无片言以识一时之事邪因各题数句而余为之叙夜将半各有酒所语不复锻炼要之皆肺腑中流出也[光道名晦时为代州士曹善篆隶诗笔髙雅有集传河东今不复见矣]
穷愁诗满箧孤愤气填胷脱身枳棘下顾我雪窖中竟日朋盍簮论文一樽同飜然南飞燕却背北归鸿人生悲与乐倚伏如张弓莫言竟愦愦作书怨天公

古剑行[为刘善长作]
公家祖皇提三尺素灵中断开王迹自从武库冲屋飞化作文星照东壁夫君安得此龙泉秋水湛湛浮青天夔魖奔喘禺强擭中夜跃出光蜿蜒拄颐櫑具男儿饰弹铗长歌气填臆嶙峋折槛霁天威将军拜伏奸臣泣龙泉尔莫矜雄铓不见鸟尽良弓蔵会当铸汝为农器一剑不如书数行

白菊
西风萧飒百草黄南斋白菊占秋芳主人好事不专飨撷送客馆分幽香幽香清艳两难得氷雪肌肤龙麝裛悄然坐我蘂珠宫玉斧瑶姬皆旧识仙家蓻菊名日精我今号尔为月英月中风露秋夕好感此仙种来曾城凭君传与金天令月与霜姿驻清景重阳好伴白衣来五桞先生忆三径

还舍作
燕山归来头已白自笑客中仍作客此生悲欢不可料况复吾年过半百故人惊我酒尚狂为洗缾罍贮春色酒阑人散月盈庭静听清渠流〈氵寽虎〉〈氵寽虎〉

庭下养三鸳鸯忽去不反戱为作诗
先生久忘机为尔虞矰缴一朝长羽翮万里翔寥廓谁信恶沟〈春鱼〉忽作华表鹤岂无三玉环遗音嗣黄雀

予写金刚经与王正道正道与朱少章复以诗来辄次二公韵[次正道韵]
平生幸识系珠衣穷走他乡未得归有客为传祗树法此心便息汉阴机百千三昩一门入四十九年诸事非寄与香山老居士要凭二义发余辉
又[次少章韵]
前世曾为粥饭僧此生随处且腾腾经中因认人我相教外都忘大小乗写去欲云居士颂信来如续祖师灯他年辱赠茅庵句谁谓因縁昔未曾

郊居
芒屦松冠野外装茶铛药灶静中忙含风荇逐波纹展着雨花连土气香停策仰檐朝觅句披襟穿树晚追凉蓬蒿似欲荒三径疎懒谁知意更长

歳寒堂
洞戸延清吹庭除贮緑阴不随风月媚肯受雪霜侵润入珠泉爽声传玉帐深主人留胜赏同此岁寒心

重阳旅中偶记二十年前二诗因而有作
旧日重阳厌旅装而今身世更悲凉愁添白髪先春雪泪着黄花助晚霜客馆病余红日短家山信断碧云长故人不恨村醪薄乗兴能来共一觞

春日
北洹春事休嗟晚三月尚寒花信风遥忆东呉此时节满江鸭緑弄残红

已丑重阳在剑门梁山铺
两年重九皆羇旅万水千山厌逺逰白酒黄花聊度日青萍緑绮共忘忧却怜风雨梁山路不似莼鲈楚泽秋何必东皋是三径此身天地一虚舟

生日和甫同诸公载酒袖诗为礼感佩之余以诗为谢
词人诗句压离骚按膝长吟意自豪袖里虹蜺冲霁色笔端风雨驾云涛将衰难称千年祝増重虚蒙只字褒太史巳应飞急奏文星偏傍使星髙

和题稽古轩
堆架缣缃粲蔀居眼前长物埽无余避嚣肯要邻人卜论友先寻上世书汲古不须忧绠短随波聊复任舟虚勿欺文室纔容膝六合神游有日车

己酉歳书懐
去国忩忩遂来年公私无益两茫然当时议论不能固今日穷愁何足怜生死已从前世定是非留与后人传孤臣不为沈湘恨怅望三韩别有天

泾王许以酒饷龙溪老人几月不至以诗促之
龙溪叔通别号也先生寂莫草玄文正要侯芭作富邻客至但须樽有酒日髙不怕甑生尘急催岭外传梅使来饷篱边采菊人巳埽明牕供点笔为君拟赋洞庭春

从人借琴
峄阳惯听凤雏鸣泻出泠然万籁声巳厌笙簧非雅曲幸从炊<爂字去火换上林下火>脱余生昭文不鼓缘何意靖节无弦且寄情乞与南冠囚絷客为君一奏变春荣

过居庸闗
奔峭从天拆悬流赴壑清路回穿石细崖裂与藤争花已从南发人今又北行节旄都落尽奔走愧平生

晚宿耀武闗
山与烟云暝溪兼氷雪流寒枝啼秸鞠炀室聚咿嚘此日征行困何时丧乱休尚矜争席好无复旧鸣驺

安定道中
落日尘埃壮阴风天地昏牛羊争隘道鸟雀聚空村跛曳伤行役光华误主恩未甘迟莫景伏枥意犹存

上乌林天使三首
平生随牒浪推移只为生民不为私万里翠舆犹逺播一身幽圄敢终辞鲁人除馆西河外汉使驱羊北海湄不是故人髙议切肯来军府问锺仪
又
拭玉辕门吐寸诚敢将缓颊沮天兵雷霆傥肯矜雕弊草芥何须计死生定鼎未应周命改登坛合许赵人平知君妙有经邦策存取威懐万世名
又
当时初结两朝欢曽见军前捧血盘本为万年依荫厚那知一日遽盟寒羊牵巳作俘囚献鱼漏终期网罟寛幸有故人知底藴下臣获考敢谋安

姑蘓滕惇礼榜所居阁曰斋心成都宇文某作诗以广其意
不是凭虚避世喧此中于物本无縁静看畏影徒劳尔题作斋心亦且然意识巳随言语断生涯聊任岁时迁老夫亦涉天游趣三复南华第四篇

和髙子文秋兴二首
沙碧平犹涨霜红粉巳多驹年惊过隙鳬影倦随波散步双扶老栖身一养和羞看使者节甘荷牧人蓑[好问按养和几名事见江湖散人集扶老见归去来辞]
又
揺落山城莫栖迟客馆幽葵衰前日雨菊老异乡秋自信浮沈数仍懐顾望愁蜀江归棹在浩荡逐春鸥

又和九日
老畏年光短愁随秋色来一持旌节出五见菊花开强忍玄猿泪聊浮緑蚁杯不堪南向望故国又丛台

中秋觅酒
今夜家家月临筵照绮楼那知孤馆客独抱故乡愁感激时难遇讴吟意未休应分千斛酒来洗百年忧

四序回文十二首
春
短草铺茸緑残红照雪稀暖轻还锦褥寒峭怯罗衣
又
翠涟氷绽日香径晚多花细笋抽蒲宻长条舞柳斜
又
折花幽槛小倾酒緑杯深蝶舞轻风晓莺啼老树阴
夏
翠宻围牕竹青圆贴水荷睡多嫌昼永醒少得风和
又
草径迷深緑莲池浴腻红早蝉鸣树曲鲜鲤跃潭东
又
暴雨随云骤惊雷隐地平好风揺箑透轻汗挹氷清
秋
晚日欣帘卷凉风觉袂揺逺吟髙兴遣长醉宿愁销
又
短苇低残雨虚舟带晚潮断鸿归暗浦疎叶堕寒梢
又
戚戚蛬吟苦茫茫水驿孤日衔山色莫霜带菊丛枯
冬
鹘健呼风急乌啼促景残窟深冝兎蛰蒲折荫鱼寒
又
裂瓦寒霜重铺牕月影清灭灯惊好夣孤枕念深情
又
秀柏留阴緑芳梅蘸影斜溜檐氷结玉装树雪飞花

灯碑五首
清阴霭霭匝城闉万井熈熈桃杏春紫陌传呼旌斾出重臣新佩玉麒麟
又
钿轴天章拜异恩驿骖花骑暎朝暾手持禁钥千门肃官压东宫二品尊
又
垒原清照白登山弥陇连天麦浪寒剑戟渐销农器出人家只识劝农官
又
九夏南风入舜琴恩风泽雨浃飞沈陪京最是仪形地先识君王觧愠心
又
枹鼓无声讼狱空欢謡击壤万家同时人共觧班春意兵寝刑清第一功

馆中书事
雨来蒸欎似江乡雨过西风特地凉尚有庭花共客恨可无尊酒慰幽芳

时习斋
未厌平生习气浓更将余事训儿童鲁论二万三千字悟入从初一句中

醉经斋
傍人但笑腹便便枕藉诗书正昼眠不识先生真悟处未离文字巳逃禅

醉墨斋
旋汲清泉起縠纹定知娄永是前身个中自可逃真性不用淋漓污葛巾

乌夜啼
汝琴莫作归凤鸣汝曲莫裁白鹤怨明珠破璧挂髙城上有乌啼人不见堂中蜡炬红生花门前绀幰七香车博山夜长香烬冷悠悠荡子留倡家妾机尚余数梭锦织恨传情还未忍城乌为我尽情啼知道单栖泪盈枕

○呉学士激二十五首
激字彦髙宋宰臣拭之子王履道外孙而米芾元章壻也工诗能文字画得其妇翁笔意将命帅府以知名留之仕为翰林待制出知深州到官三日而卒有东山集十巻并乐府行于世东山其自号也出散闗诗云春风蜀栈青山尽晓日秦川緑树平愈甫索水墨以诗寄之云烟拂云梢留淡白云蒸山腹出深青三衢夜泊云山侵平野髙低树水接晴空上下星太清宫云玉座烟霞春寂寂石坛星斗夜苍苍呈正甫云手版西山聊复尔角巾东第定何时逰南溪潭云竹院鸣钟疑物外画桥流水似江南飞瀑岩云数树残花喜春在一声啼鸟觉山深咏郑邸故伎云玉雪自知尘不涴丹青难写酒微醺送乐之侍郎云四海苍生谢安石一言宣室贾长沙送韩凤阁使髙丽云海东絶域皇华使天上仙官碧落卿偶题云江湖欹枕梦风雪打牕时此类甚多乐府夜寒茅店不成眠南朝千古伤心事谁挽银河等篇自当为国朝第一手而世俗独取春从天上来谓不用他韵风流子取对属之工岂真识之论哉

山中见桃花李花
锦里春风徧海棠别时无计奈红芳山中桃李浑疑晚犹有残红断客肠

长安懐古
佳气犹能想欎葱云间双阙峙苍龙春风十里灞陵树晓月一声长乐钟小苑花开红漠漠曲江波涨碧溶溶眼前迭嶂青如画借问南山共几峰

宿湖城簿厅
日迟风暖燕飞飞古柳髙槐面翠微巻上疎帘无一事满池春水照蔷薇

穷巷
穷巷无来辙贫家有旧醅牕明怜雪在睡美觉春回菜甲方齐拆梅花亦半开茅檐鸣好鸟节物莫相催

偶成二首
一畨瘦笋羽林枪松架阴阴尽日凉绕屋云烟无定态连山草木有真香
又
蟹汤兔盏斗旗枪风雨山中枕簟凉学道穷年何所得只工扫地与焚香

病后寄开甫
暗蛩咽幽响隙月漏微光溪上风雨过翛然有余凉病瘦鹤骨立低垂不能翔懐我中山兄开经焚道香猿啸耿清夜钟鸣悠夕阳商秋早晚至梦寐松楸苍

过南湖偶成
杏山松桧紫坡陁湖面无风亦自波緑鬓朱颜嗟老矣落花啼鸟奈春何诗人未必皆憔悴世事从来有折磨列坐流觞能几日知谁对酒爱新鹅

夜泛涡河龙潭
轻舟弄素月静夜横清涡天风毛发乱疎星灿明河圗经记父老冥寞年岁多渊沈三千丈湛碧寒无波微流带文藻絶岸无柔莎炯如帝鸿镜可鉴不可磨中蟠至神物役使羣蛟鼍蜿蜿头角古劲鬛谁敢劘深宫照珠贝颇费蚌与螺何时葛陂竹化作陶公梭

秋兴
后园杂树入云髙万里长风夜怒号忆向钱塘江上寺松牕竹阁瞰秋涛

晚春言懐寄燕中知旧
闲云泄泄日晖晖林斧溪舂响翠微天气乍晴花满树人家久住燕双飞邻村社后容借酒客舍新来未绽衣遥忆东郊亭畔柳归时相见亦依依

岁莫江南四忆
瘦梅如玉人一笑江南春照水影如许怕寒妆未匀花中有仙骨物外见天真驿使无消息忆君清涙频
又
天南家万里江上橘千头梦绕阊门逈霜飞震泽秋秋深冝映屋香逺觧随舟懐袖何时献庭闱底处愁
又
呉淞潮水平月上小舟横旋斫四腮鲙未输千里羮捣虀香不厌照箸雪无声几见秋风起空悲白髪生
又
平生把〈虫敖〉手遮日负垂竿浩渺渚田熟青荧渔火寒忆看霜菊艶不放酒杯干比老垂涎处糟脐个个团

述懐
旅食空弹铗归休合挂冠烟尘榆塞逺风雨麦秋寒巢燕长如客鸣蛙不属官柴门江涨到落日下渔竿

喜晴和张鲁瞻
原野怳新沐丰隆宁世情鸟归林霭暝楼射涧虹明春草牛羊逺人家机杼鸣惨舒长有命谁复问阴晴

国公女生日席上命赋
雪射瑶阶月春回玉女扉云中三秀草石上六铢衣酒熟鹅儿色身轻燕子飞客槎还泛斗谁觧卜搘机

秋夜
岂有涓埃补盛明强扶衰病厕豪英夜牕灯火青相对晓镜髭须白几茎年去年来还似梦江南江北若为情石田茅舍君家近借与林泉送此生

招赵资深拾遗
别乆貌逾壮道同心更亲移居近韦杜相对邈参辰雪少似饶客鸟喧知得春归期淹几日莫厌马蹄频

同儿曹赋芦花
天接苍苍渚江涵袅袅花秋声风似雨夜色月如沙泽国几千里渔村三两家翻思杏园路鞭袅帽檐斜

张戡北骑
张生鞍马客幽都却笑灵光笔法麤祗今白首风沙里忆向江南见画圗

早春
寂寂重寂寂出门春草齐晚芳犹着树江涨欲平溪山暝有时雨村深何处鸡逺山缘底恨故作傍人低

鸡林书事
箕子朝鲜僻蓬丘弱水寛儒风通百粤旧史记三韩邑聚从衡接民居质朴安犹存古笾豆兼用汉衣冠兔颖家工缚鲑腥俗嗜餐骑兵腰玉具府卫挟金丸长袖鸢窥肉都场狖挂竿琴中蔡氏弄指下祝家弹主礼分庭抗宾筵百拜难渍橙粇酿旨滋桂鹿修干泼墨松如栉隤墙石似丹地偏先日出天迫众山攅鹏翼云帆逺羊肠石磴盘由来异文轨休讶变暄寒事可资谈柄谁能记笔端聊将诗貌取归作画圗看

题宗之家初序潇湘图
江南春水碧于酒客子往来船是家忽见画图疑是梦而今鞍马老风沙

○张秘书斛一十八首
斛字徳容渔阳人仕宋为武陵守国初理索北归官秘书省著作郎有南游北归等诗行于世渔阳有峒阳故诗中多及之如赋小孤山云天围秋涨阔山背夕阳孤岸树晴犹湿汀烟近却无巫山对月云云开千里月风动一天星河池出郭云细草沙边树疎烟岭外村中江县楼云緑涨他山雨青浮近市烟中秋云月色四时好人心此夜偏松门峡云春木有秀色野云无俗姿赋礼部侍郎张浩然辽海亭云晴光揺碧海逺色带沧洲又赋临漪亭云雨声喧莫岛水色借秋空秋兴楼云碣石晚风催雁急昭祁寒涨与云平人多诵之予尝见其文笔字画皆有前辈风调宇文大学甚激赏之

沙边
晚雨涨平堤沙边独杖藜长风催雁北众水避潮西楚客相逢少呉天入望低故园无路到春草自萋萋

东川春日
巴蜀三年客江湖万里情沧波何处尽归棹几时行世态浮云变春愁细草生羣山遮望眼片月上髙城

巫山对月懐湖外亲友
众壑敛新雨孤舟増暮寒巫山今夜月湘水几人看不得临湖醉惟愁下峡难双鱼凭寄逺尺素劝加餐

武陵春雪
天风吹雪满千山不见桃花泛碧澜洞里仙人贪种玉岂知人世有春寒

卢台峭帆亭
髙秋客未还何处望乡闗乔木苍烟外孤亭落照间雨晴山觉近潮满水如闲目断峒阳路归云不可攀

髙寺
髙寺鸣钟后孤舟落雁邉已知归径晚故就上方眠石峻溜声急月髙松影圆明朝下烟霭回首阻清川

寓中江县楼
武江斜转石文岫独参天[江曰玄武山曰文达] 緑涨他山雨青浮近市烟松薪炊白粲水蔓系红鲜自喜飘蓬迹安居过两年

回文二首
野旷悲行客湍惊碍去船夜江清泛月秋草碧连天
又
緑径斜萦草红梢半落花曲池风碎月欹岸雨摧沙

仙门驿听泉
一亭围古木双磵泻清流行到云山暮卧闻风雨秋客尘何日浣病渴此时瘳归去南溪上轻舟细浪浮

夜雨南山
雨夜宿山斋夜深雨声息石室含余清风枝堕残滴

平安闗道中二首
髙林俯青冥柯叶森若织阳光巳转午阴岭仍半黒峥嵘乱石间行子有苦色临深地势入涉险天宇塞四顾无所投迹蠒去未息怅然増百忧冥冥羡归翼
又
穷冬十日阴积雪千山路晴云开半岭落日犹在树悠悠客心速惨惨天色暮寒鸟各有依觧鞍尚无处游鱼误衔钩玄豹终隐雾行行谢冠冕复我林壑趣

将渡江
无数飞花委路尘不堪重醉楚城春明朝回首江南岸烟雨昏昏不见人

还家
云林无俗姿相对可终老如何尘中人不见青山好

访香林老
风雨无时浪蹴天南浮舟楫信多艰半生梦破寒江月万里春回故国山归客自伤青鬓改髙僧长共白云闲诛茅借我溪西地未厌相从水石间

海边亭为浩然赋
夙有沧洲趣云扃梦几回临深疑地尽望逺觉天开月涌氷轮出涛飜雪阵来无机同海客鸥鸟莫相猜

南京遇马丈朝美
浮云久与故山违茅栋如存尚可依行路相逢初似梦旧游重到复疑非沧江万里悲南渡白髪几人能北归二十年前河上月尊前还共惜清辉

○蔡丞相松年五十九首
松年字伯坚父靖宋季守燕山仕国朝为翰林学士伯坚行台尚书省令史出身官至尚书右丞相镇阳别业有萧闲堂自号萧闲老人薨谥文简百年以来乐府推伯坚与呉彦髙号呉蔡体有集行于世其一自序云王夷甫神情髙秀宅心物外为天下称首言少无宦情使其雅咏玄虚不经世务超然遂终其身则亦何必减嵇阮辈而当衰世颓俗力不可为之时不能逺引髙蹈颠危之祸卒与晋俱为千古名士之恨又尝读山阴诗引考其论古今感慨事物之变既言修短随化期于共尽而世殊事异兴懐一致则死生终始物理之常正当乗化归尽何足深叹乃区区列叙一时述作刋纪岁月岂逸少之清真简裁亦未尽忘情于此耶故因作歌并及之好问按此歌以离骚痛饮为首句公乐府中最得意者读之则其平生自处为可见矣二子珪字正甫璋字特甫俱第进士号称文章家正甫遂为国朝文宗特甫非其比也自太学至正甫皆有书名其笔法如出一手前辈之贵家学盖如此

晚夏驿骑再之凉陉观猎山间往来十有五日因书成诗
兜罗葱欎浮空青晓日马头双眼明名山不作世俗态千里倾盖来相迎老松阅世几千尺玉骨冷风战天碧应笑年年空往来尘土劳生种陈迹山回晚宿一川花剪金裁碧明烟沙寒乡絶艶自开落欲慰寂寞无流霞明日行营猎山麓古树寒泉更深緑强临水玉照鬓毛只恐山灵怪吾俗陂潮不尽水如天清波白鸥自在眠平时朝市手遮日思把一竿呼钓舡驿骑回时山更好过雨秋容浄如扫山英知我宦游心为出清光慰枯槁可怜岁月易侵寻惭愧山川知我心一行作吏岂得巳归意久在西山岑他年俗累麄能毕云水一区供老佚举杯西北酹山川为道此言吾不食

漫成
人生各有适一受不可更违巳欲徇世忧患常相婴三军擭汉将九鼎调苍生功名岂不美强之辄无成朝昏忘寝食俯仰劳心形何如从所好足以安余龄予也一丘壑野性真难名力懦谢提剑才拙惭穷经疎放已成僻纷华谁与争惊鹿便草丰白鸥愿江清不堪行作吏万累方营营夜虑多俗梦晓枕无余酲拄颊西山语适意千里羹尘土走岁月秋光浮宦情欲语个中趣知音耿晨星世途古今险方寸风涛惊封侯有骨相使鬼须铜腥誓收此身去田园事春耕

淮南道中五首
南楚二月雨淮天如漏巵畏途泥三尺车马真难栖却思闲居乐雨具无所施髙枕听檐声炉烟晕如丝
又
吾年过五十所过知前非颜鬓日苍苍老境行相追〈木絜〉槔听俯仰随人欲何为归计勿悠悠出处吾自知
又
南渡国不竞晋民益疮痍陶翁遂超然不忍啜其醨北牕谈清风慨望羲皇时道丧可奈何抱琴酒一巵
又
三年镇阳逰春归緑扶疎樱笋媚园林日长闲枕书行复当此时凉尘暗归涂会洗酴醿雪月波浮秘壶
又
镇阳亘西南山河在圗画花雨草烟间人家或僧舍经行毎怅然真赏知未暇待予篮舆归香火复莲社

丁巳九月梦与范季沾同登北潭之临芳亭觉而作诗记其事以示范
髙陵五六松潭水涵清阴白鸟如避世巢居得幽深杂花眩青红苦节方森森何人作虚亭想象云栖心我梦涉陈迹君亦同登临相与定嘉名洗去花草滛看云抚修碧夕景低遥岑风林淡秋月霜枝鸣玉琴两意谁识之好处烦幽寻闲居志则同岁月能骎骎时无陶彭泽此曲难知音亭前有竒石迁流失山林顾亦如我曹鬓髪风沙〈亻上帚下又〉小儿重外物列屋享千金区区心甚长因循困华簪忽焉事大谬危机恐难任平生下泽车斯言吾所钦志士愿不辱俗情便孔壬自喜迹犹浅鳬雁容浮沉泥行自萧散世路皆﨑嵚此邦真可老城郭环清浔结庐与君俱开写平生襟里巷日还往杖屦行讴吟还寻梦逰处无忘神所箴

庚申闰月从师还自颍上对新月独酌十三首
伊昔三年前滛雨催行辀青灯忽今夕华屋暎髙秋华屋亦何为百年竟山丘适意在归与肉食非我谋
又
大块本何事遑遑劳一生所过种陈迹岁月如流星贪夫甘死祸幅纸驰虚名晋室有先觉柴桑老渊明
又
我家恒山阳山光碧无頼月窟荫风篁十里泻澎湃兹焉有乐地不去欲谁待自要尘网中低眉受机械
又
人言归甚易但苦食不足必使极其求万锺不盈腹处世附所安无祸即无福却视髙盖车身宠神巳辱
又
我本山泽人孤烟一轻蓑功名无骨相雕琢伤天和未能遽免俗尚尔同其波梧桐唤归梦无奈秋声何
又
孟夏幽州道上陉车轣辘旌旗却南行飞电随马足行穷清颍水不辨洗蒸溽吾生岂匏瓜一笑为捧腹
又
灯花何太喜似报天雨霁客情念还家如瞽不忘视到家问松菊早作觧官计青镜发萧萧及此霜雪未
又
鸣蛙属官私庸儿固可笑江山本谁争但苦归不早物情闲始见宛转为君好区区乞鉴湖多事怜贺老
又
天下任之重人物古难得谁为经济才有亦未易识吾曹与鸡鹜官仓等伏食行将问征途满眼西山碧
又
懦微莫如我徃徃从险艰譬之驱山麋八銮困天闲岂惟物违性成功亦良难风烟念何地野水长松闲
又
出处士大节倚伏殊茫茫絶交茍不作自足存嵇康哲人乃知机曲士迷其方顾我类社栎匠石端相忘
又
问舍前年秋已买潭西地髙明鬼所瞰聊取风雨蔽濒溪树嘉木成阴十年计仍当作茅舍名之以今是
又
斯言巳譊譊要未离忧患何时但饮酒臧否了不闗不饮逝者多秋草麒麟闲懐哉竹林人吾方仰髙山

七月还祁
洪河注天南兵气横髙穹我从兵前来归心疾惊鸿官栁未摇落莲荇香蒙蒙吏舍在前村旧年养疎慵爰自三军去青苔瘗人踪夕阳叩柴门欢迎来仆僮浊酒古罍洗停觞问新松却对一床书睡鸭孤烟中土花晕湖玉氷弦冷霜桐灯火未可亲露坐茅堂东西山月中淡夜茶煮松风到床便安寝不复知晨钟平生幽栖心斯言畧形容人道动有患百态交相攻而我触类真冶容鄙青红非才见临事叩之辄空空知难不知回飘流剧飞蓬暂去声利场乐佚犹无穷况于得行意萧洒毕此躬勿为才者传从渠作夔龙

庚戌九日还自上都饮酒于西嵓以野水竹间清秋岩酒中緑为韵十首
鸡羣媚稻梁老鹤日疎野人言随其流故有不同者
又
骨相乃封侯铜腥能使鬼文章亦可怜不直一杯水
又
在昔安九鼎功名照帛竹贞观用玄成一士天下足
又
忧国在肉食敛玉峩清班吾曹漫浪人合眼松云间
又
闲居度重九昔贤爱嘉名霜菊有正色糟床逢圣清
又
平生一丘壑晚堕法家流一点无俗物今年真好秋
又
谢公既经世永懐东西岩翠袖乱春光轻云点风鬟
又
我得秋风暇鲈鱼一杯酒佳人发浩歌此乐当不朽
又
去年哦新诗小山黄菊中年年说秋思逺目惊髙鸿
又
韪哉生处乐陵谷异风俗南枝吾永安笑抚西嵓緑

小饮邢嵓夫家因次其韵
东风初度野梅黄醉我东山云雾牕只今相逄暮春月夜床风雨翻寒江人生离合几春事霜雪行〈亻上帚下又〉青鬓双大梁一官且归去酒肠云梦吞千缸

闲居漫兴
归田不早计岁月易云徂但要追莲社何须赐镜湖簿书欺俗吏绳墨守愚儒安得如嵇阮相从兴不孤

师还求归镇阳
春风巻甲有欢声渐识天公欲讳兵节物无情新岁换男儿易老壮心惊落身世网痴仍絶挂眼山光计未成闻道恒阳似江国一官漫学阮东平

初卜潭西新居
乔木千章畵不如白鸥烟雨到江湖谁为求仲营三径窃比扬雄有一区故国兴亡树如此他年声利蔓难图屋西便与秋山约莫遣归来见白须

寄王仲侯
氷簟风帘干柱宫月华清浸雪芙蓉谁教晓马三千里好在行云第几峰酒市乌纱懐李白仙人鹤氅看王恭拍浮花里知恩否寄与新诗洗醉悰[有本事可发一笑]

读疎咏之安阳对竹二诗懐家山次韵见意
短髪新霜及未侵几年和月买泉林偶然行李对寒碧忆得故园惊岁阴枕上秋岚吹醉梦门前沙鸟立清深个中须着翛翛玉落日微风伴我吟

和子文寒食北潭
梦里潭光翠欲流何时春水一虚舟吾庐相见扶疎树宦意浑如浩荡鸥闻道西山明酒面应无外物到眉头别来谁唱惊人句十里珠帘有莫愁

雪晴呈玉堂诸公
雪晴松顶玉斓斑晓眼清于化鹤山欲立冻云搜杰句却思仙客退清班〈毛瞿〉毺帐底沉香火薝卜花中碧雾鬟唤取广寒修月手月波千丈卷春还

和子文晚望
醉眼郊原感慨生夕阳长向古今明髙人法士互憎爱美酒空名谁重轻二顷只谋他日老五弦犹喜晚风清因君欲赋思归乐安得穿云一笛横

兵府得告将还镇阳府推官王仲侯以书促予命驾先寄此诗
老骥心疲十二闲天教洗眼小江山名园无处不宜酒胜日有朋方解颜老木溪光留月驻禅房竹径约花闗先凭乐府求风骨或有佳人字玉环

渡混同江
十年八唤清江渡江水江花笑我劳老境归心质孤月倦游陈迹付惊涛两都络绎波神肃六合清明斗极髙湖海小臣尸厚禄梦寻烟雨一渔舠

初至遵化
出山风物便清和森木如云秀霭多白水临流照疎鬓青门折柳记柔柯重游化国惊岁月有象丰年占麦禾亦有黄公酒垆在微官自要阻山河

黄海棠
清阴不叹晚寻芳缥缈缃云翠袖长萼緑江花输带叶醉红蜀艶恨无香南州气味连三月东晋风流共一觞老眼寒来易愁絶温柔乞与醉中乡

夜坐
吾生有几事无涯清夜漫漫叹物华但愿闻钲似疲马可能粘壁作枯蜗只今雪屋重衾湿去岁梅溪醉帽斜终得萧闲对床语青灯挑尽短檠花

槽声同彦髙赋
糟床过竹春泉句[聚檐秋雨喧疎溜过竹春泉咽暗氷门巷萧条三尺雪琴书寥落一龛灯彦髙诗也]他日人云吾亦云自爱淳音含太古谁传清溜入南薫秋风几共橙香注晓月曽和鹤唳闻我欲婆娑竹林国洗空尘耳正须君

韩侯晁仲许送名酒渇心生尘以诗促之
好在银缾秋露光借君云梦到枯膓解浇万里客愁破暂吐十年黄巻香江水苦摇梁苑梦海棠新学汉宫妆天东四月春如许坐待白衣投醉乡

步寻野卉
风烟草木照人明神药竒花问识名闻道东州有仙窟欲寻根拨学长生

癸丑岁秋郊
漫漫黄云水清浅碧花无处乱鸣蛬此生愈觉田园乐梦里晓山三四峯

入闗宿昌平
黄尘却送入闗山自斲何如二顷田记得鸣蛬碧花句蹉跎秋思又三年

秋日
风萤开阖度松阴松下飘然倦客心几点清光照凉夜何时逺寺得幽寻

髙丽馆中二首
蛤蜊风味觧朝酲松顶云痴雨不晴悄悄重帘断人语碧壶春笋更同倾
又
晚风髙树一襟清人与缥甆相照明谢女微吟有深致海山星月总闗情

西京道中
来时緑水稻如针归日青梢没鹤深莫忘共山买田约藕花相间桞阴阴

银州道中
小渡霜螯贱于土重嵓野菊大如钱此时最忆涪翁语无酒令人意缺然

髙昌馆道中

雨余嵓石古苔青松里珠玑万叶明渺渺緑畦看鹭立深深清樾有蝉鸣

黄海棠
轻如红豆排氷雪一拂新鹅色更竒不觉浓阴破明玉有情谁觧赏离披

梅花
的皪横枝爱老崔一尊长对画圗开此生端有梅花分闲逺春风入手来

○蔡太常珪四十六首
珪字正甫大丞相松年之子七岁赋菊诗语意惊人日授数千言天徳三年进士擢第后不赴选调求未见书读之其辨博为天下第一厯澄州军事判官三河簿正隆三年铜禁行官得三代以来鼎锺彛器无虑千数礼部官以正甫博物且识古文竒字辟为编类官丁父忧起复翰林修撰同知制诰改戸部员外郎太常丞朝廷稽古礼文之事取其议论为多大定十四年由礼部郎中出守潍州道卒有续欧阳文忠公集録金石遗文六十巻古器类编三十巻补南北史志书六十巻水经补亡四十篇晋阳志十二巻金石遗文跋尾一十巻燕王墓辨一巻传于世国初文士如宇文太学蔡丞相呉深州之等不可不谓之豪杰之士然皆宋儒难以国朝文派论之故断自正甫为正传之宗党竹溪次之礼部闲闲公又次之自萧戸部真卿倡此论天下迄今无异议云

野鹰来
南山有竒鹰寘穴千仞山网罗虽欲施藤石不可攀鹰朝飞耸肩下视平芜低健狐跃兔藏何迟鹰暮来腹肉一饱精神开招呼不上刘表台锦衣少年莫留意饥饱不能随尔辈

撞氷行
船头傅铁横长锥十十五五张黄旗百夫袖手畧无用舟过理棹徐徐归呉侬笑向吾曹说昔岁江行苦风雪扬槌启路夜撞氷手皮半逐氷皮裂今年穷腊波溶溶安流东下闲篙工江东贾客借余润贞元使者如春风

读史
夏氏不无衅作孽生妖龙苍姬丁衰期玄鼋游后宫天心未悔祸坠此文武功檿弧漏天网哲妇〈春鱼〉袅同狂童一何愚巧言惟尔从殷鉴不云逺覆车还蹈踪坐令周南诗悲入黍离风君看后庭曲曾笑骊山烽

医巫闾
幽州北镇高且雄倚天万仞蟠天东祖龙力驱不肯去至今鞭血余殷红崩崖暗谷森云树萧寺门横入山路谁道营丘笔有神只得峯峦两三处我方万里来天涯坡陁缭绕昏风沙直教眼界増明秀好在岚光日夕佳封龙山边生处乐此山之间亦不恶他年南北两生涯不妨世有扬州鹤

读戎昱诗有作二首
我家北潭边溪流卧衡门俗客自不来好客时开尊路人或不知云是渭南村底事半年别此懐谁与论
又
来时西郊林木末秋未老借箸数归日乃复见冬杪心驰倚门望望我绵绵道惭愧戎子诗在家贫亦好

感寓
九官名世人制作归一夔逹乐不逹礼汉儒言足嗤古人寓意耳结髦持鍜锤俗子未易识絶艺聊相推坐令编简门亦以专门竒堂堂张长史楷妙世莫知谓予言不信愿视郎官碑[竒疑作期]

风竹如水声
好竹风淅淅流水声泠泠吾庐兼有此要是佳友生北牕午梦断冷簟无飞蝇端疑故人至唤作寒泉鸣揽衣起裴佪自笑还自惊无须问形似自可名双清

荷香如沉水
新荷翠参差十亩藏漪澜临风倚云盖过雨惊珠盘夕阳香四来坐我西阑干三径未论菊九畹空羞兰聊分海南珍炷之古博山谁能品优劣待以季孟间

邻屋如江村
斜川一壶玉川东三四家篱落半流水茁茁青蒲芽我为水边游月魄舒晴华隔篱见灯火儿语时纷挐想象泽南州寄兴栖云霞从渠非知音我意亦自嘉

保徳军中秋
定羌城下河南流定羌城上三层楼使君置酒劳行役今夕何夕当中秋孤烟落日明天末汹涌碧云俄暮合惺惺骑马雨中归造物戏人无乃虐紞如戍鼔方三更梦回一室还虚明出门惊笑遽如许浮云四巻秋天清谁家髙会搴珠箔笑语声从云外落倦客明朝又短亭行人何似居人乐

雪[拟坡公韵]
门外黄昏噪晚鸦瑶尘细逐九云车丰年待作三登兆暮景重开六出花浊酒无人同此兴扁舟有客访谁家明朝试望东林树百尺寒梢倚玉义

登陶唐山寺
岭外髙槐驿路长岭头萧寺俯朝阳定知絶顶有佳处聊与瘦藤寻上方千里好风随野色一轩空翠聚山光道人底是怜行役不惜禅床坐午凉

到广河
清漳节物似清江不复莼鲈梦故乡厯下果能留太白镜湖端是属知章身随客路常岑寂心与沙鸥共渺茫尚困马蹄三百里小舟聊与过沧浪

简王温父昆仲
荷钿小小半溪香槐幄阴阴一亩凉飞絮乱将春色晚行云闲属暮山长求田已喜成三径适意真堪寄一觞君是山阴换鹅手可无杰句傲风光

秋日和张温仲韵二首
琴里忘忧尽日弹百忧俱息夜初阑青灯把巻逢真味緑酒倾尊破薄寒月色半留梧影上露华应到菊花团在家须信贫犹好梦想人间行路难
又
照水疎林万木苍迎轩爽气一襟凉有时独听溪舂坐无事方惊昼景长云薄西山聊隠见烟横白鸟去微茫可怜骑省多秋思拘士安能识大方

和彦及牡丹时方北趋蓟门情见乎辞
旧年京国赏春浓千朶曾开共一丛好事祗今归北圃知音谁与醉东风临觞笑我官程逺赋物输君句法工却笑燕城花更晚直应趂得马家红

戏杨新城
长短亭中竟日忙解鞍初喜水云乡风前列席花钿秀雨后行厨杏粥香春色纷纷惊过眼歌声故故促传觞蓬莱殿下同年客定笑狂夫老更狂

和曹景萧暮春即事[戸部尚书望之]
瓮头春色开重酎门外春风改夹衣灼灼向来花又笑翩翩几处燕于飞山阴未辨羲之集沂上聊从点也归节物惊心遽如许却因观化识天机

并门无竹旧矣李文饶尝一植之至今寺僧日为平安报其难可知已官舍东堂之北种碧芦以寄意因作长句
青君那肯顾寒乡试着葭芦拟汶篁有若何堪比夫子虎贲犹想见中郎色添新雨帘栊好声入微风枕簟凉他日东堂惭政拙只将此物当甘棠

春阴
城上春阴暗晚空城头山色有无中似闻啼鸟来幽树巳有游丝曳好风流水小桥归未得落霞孤鹜兴无穷林花不解东君意邀勒逰人未破红

初至洛中
水北酴醿半欲芳长条十丈更余长春风得得怜羁客借与牕栊六日香

霫川道中
扇底无残暑西风日夕佳云山藏客路烟树记人家小渡一声〈木虏〉断霞千点鸦诗成鞍马上不觉在天涯

饮陈氏第代主人留客
风定息林叶雨晴开夕阳停歌方待月插羽且传觞文举客常满次公醒亦狂更阑君莫去促席就新凉

寄通州王倅
长夏少人事官闲帘户深枕凉秋入梦林宻翠交阴适欲非吾事谋闲遂此心絶交吾岂敢觅句识知音

出居庸
乱石妨车毂深沙困马蹄天分斗南北人问日东西侧脚柴荆短平头土舍低山花两三树笑杀武陵溪

葵花
北墉开处叶森森政以多花负赏音小智区区能卫足孤忠耿耿祗倾心

读史
伯阳名迹世人知太史成书未免讥不是道家齐物我岂容同传着韩非

闾山
西风絶境抚孤松千里川原四望通但怪林梢看鸟背不知身到碧云中

十三山下村落
闾山尽处十三山溪曲人家画幅间何日秋风半篙水小舟容我一蓑闲

暮春
陌上歌声枕上听秋千梧影两亭亭春风三月正花好晓日一竿初酒醒

即事
竟日开编乐有余古人妙处不欺予胷中更着五千卷未到汉家城旦书

燕山道中三首
欵段乗凉未五更徐河十里雾中行前邨烟树望不见欲到忽闻鸡犬声
又
独轮车重汗如浆蒲秸芒鞋亦贩商我自行人更怜汝却应达者笑予狂
又
燕南赵北困风埃投宿云居眼暂开明日都门选官路逄人羞道见山来

太白捉月圗
寒江觅得钓鱼船月影江心月在天世上不能容此老画图常看水中仙

雪谷早行图
氷风刮面雪埋屋客子晨征有底忙我欲题诗还自笑东华待漏满靴霜

华亭图
头无片瓦足无土不犯清波过一生钓得金鳞便归去依然明月大江横

画眉曲七首
楼外春山几点螺楼头望处染双蛾不知深浅随宜否却倩菱花问眼波
又
小合新裁寄逺书书成欲遣更踟蹰黛痕试与双双印封入云笺认得无
又
织叶斜横蜀桞条拂成风思自妖娆元和才子才犹拙只对春风咏舞腰
又
画手新翻十様图西巡故事出成都凭君列置华堂上与问丹青觧语无
又
龙尾云根玉作纹纹间有月半痕新若为唤取文姬辈分付云牕笔下春
又
未识春愁识晓酲娇啼恰恰似雏莺日髙阿母嗔妆晚促画鸦儿转不成
又
时世华妆巧斗春张卿态度独清新五陵年少多才思数点章台走马人

○髙内翰士谈三十首
士谈字子文一字季黙宋韩武昭王琼之后宣和末任忻州戸曹仕国朝为翰林直学士皇统初预宇文太学之祸有蒙城集行于世如云寒花贪晚日瘦竹强秋霜又题禹庙云可怜风雨胼胝苦后世山河属外人时人悲之子公振字特夫亦有诗名

梨花
中原节物正梨花配寒食黄昏一雨过满地嗟狼籍塞垣春巳深花事犹寂寂朝来三月半初见一枝白烂漫雪有香珑松玉仍刻芳心点深紫嫩叶裁轻碧懒慢不出门双缾贮春色殷勤遮老眼邂逅慰愁夕一尊对花饮况有风流客酒阑思故乡相顾空叹息

将赴平阳诸公祖席分韵作
灞桥波似箭南浦草如裙此夜灯前泪他年日暮云醉和酲一半悲与笑相分莫作阳闗迭愁多不忍闻

予所居之南下临短壑因凿壁开牕规为书室坐获山林之趣榜曰野斋且作诗约诸友同赋
我本麋鹿姿强服冠与簮束缚二十年梦寐逰山林朅来古晋国官舍南城阴凿壁取棘豁开牕舒滞淫山光射几席野色供登临怡颜盼庭柯明目增遥岑草木递荣落云烟自浮沈玩彼物色变感此岁月侵兀坐独无人窥檐啭幽禽谁知城市中閴若郊居深巷陋颜子乐地偏陶令心一室亦何有狼藉书与琴晴晖朝徙倚皎月夜相寻欲赋畔牢愁先为梁父吟诗成辄自和酒熟时孤斟结茅会有期种竹当及今日来官更忙尘埃满衣襟暮归唯惫卧筋力殊不任常思返丘壑岂愿纡朱金遥知北山处猿鹤余清音

春愁曲
压花晓露万珠冷金井吚哑转纎绠寳阶寂寂苔纹深东风揺碎湘帘影芙蓉帐暖春眠重牕外啼莺唤新梦推枕起来娇翠颦一线沈烟困金凤游丝飞絮俱悠扬慵倚绣床春昼长郎马不嘶芳草暗半筛急雨飞横塘

次韵东坡定州立春日诗
栁色看犹未梅花折巳堪流年空客恨旧事与谁谈落日窥愁絶东风半醉酣云深归晓雁水暖浴春蚕从事终无愧空餐色有惭家山方杳杳官府谩覃覃隠几心犹静焚香鼻观参语新怜鹊喜声鄙恶鸱贪旅迹何时定归心不厌南佳辰近烧烛盛事忆传柑学业虚千巻生涯寄一庵谁能吊双影无月不成三

集东坡诗赠程大本
十围便腹贮天真谋道从来不计身公业有田常乏食陶潜无酒亦从人异同更莫疑三语饥饱终同寓一尘待我南游载君去扁舟归钓五湖春

晓起戱集东坡句二首
簟纹如水帐如烟一榻清风直万钱困卧北牕呼不起老夫风味也堪怜
又
清风终日自开帘吏散空庭雀噪檐午醉醒来无一事地偏心逺似陶潜

秋兴
鼓角边城暮闗河古塞秋渊明方止酒王粲亦登楼揺荡伤残岁栖迟忆故丘乾坤尚倾仄吾敢叹淹留

村行
墟落依林莽茅庐出短墙儿童避车马父老馈壶浆半湿田新雨犹青枣未霜逢人问丰歉一一叹声长不眠

不眠
披短褐曳杖出门行月近中秋白风从半夜清乱离惊昨梦漂泊念平生泪眼依南斗难忘去国情

秋晚书懐
肃肃霜秋晚荒荒塞日斜老松经岁叶寒菊过时花天阔愁孤鸟江流悯断槎有巢相唤急独立羡归鸦

早起
晓起先乌鹊愁多竟不眠风霜严塞草星月淡秋天落叶亲携帚垂瓶自汲泉禁门朝万马魂断忆当年

春日
迟日回轻暖东风扫积阴客愁眉上见春意桞边寻健犊躬耕计归鸿去国心醉乡如可隐会放酒杯深

庚戌元日
旧日屠苏饮最先而今追想尚依然故人对酒且千里春色惊人又一年习俗天涯同爆竹风光塞外只寒烟残年无复功名望志在苏君二顷田

次伯坚韵
公道向来惟白髪浮生何处用黄金东风吹散三年恨春色惊回万里心急景只教人貌改沧溟不放酒杯深异时傥及公荣酌凖拟归来卧桞阴

次韵饮嵓夫家醉中作
月中招得饮中仙草露吹风洒浄便地有溪山真可乐人如氷雪自无眠清新李白诗能胜勃窣张凭理最玄功业本非吾辈事此身聊复斗尊前

晚登辽海亭
登临酒面洒清风竟日凭栏兴未穷残雪楼台山向背夕阳城郭水西东客情到处身如寄别恨他时梦可通自叹不如华表鹤故乡常在白云中

风雨宿江上
风雨萧萧作暮寒半晴烟霭有无间残红一抹沈天日湿翠千重隔岸山短髪不羞黄叶乱寸心常羡白鸥闲涛声午夜喧孤枕梦入潇湘落木湾

棣棠
闲庭随分占年芳袅袅青枝淡淡香流落孤臣那忍看十分深似御袍黄

雪
蔌蔌天花落未休寒梅疎竹共风流江山一色三千里酒力消时正倚楼

苦竹
宻叶修茎雨后新肯因憔悴损天真清如南国纫兰客瘦似西山采蕨人

睡起
平生心性乐疎慵多病追欢兴亦空睡起不知春巳老一帘红雨杏花风

杨花
来时官桞万丝黄去日飞球满路傍我比杨花更飘荡杨花只是一春忙[此诗亦尝载橘林集中然子文集是其子特夫手録恐无悮收者故从之]

道中
鸣鸠逐妇妇欲去燕子引雏雏不来树底树头千点雨山南山北一声雷

丙寅刑部中二首
世事邯郸枕归心渭上舟衅来无朕兆意外得俘囚忠信天堪仗清明泽自流藜羮犹火食永愧絶粮丘
又
幽囚四十日坐穏穴藜床缧绁元非罪艰难巳备甞全家音顿阻孤枕梦难忘会有相逄日牵衣话更长

二月十一日见桃花
鸣鸠天色半阴晴竹屋松牕老寸心闭戸不知春早晚桃花红浅桞青深

志隠轩
家居潇洒似江村花草侵阶水暎门元亮结庐山挂眼孔融好客酒盈尊肯教轩冕移心志未厌林泉入梦魂我亦平生倦游客一〈厂墨〉无处问东屯

偶题
羡他田父老于农逺是庄西与舍东不似宦游情味恶半生常在别离中

○马御史定国三十一首
定国字子卿茌平人唐中令周裔孙少日志趣不凡宣政未题诗酒家壁有苏黄不作文章伯童蔡翻为社稷臣之句用是得罪亦用是得名阜昌初逰厯下亭以诗撼齐王豫豫召与语大悦授监察御史仕至翰林学士石鼓自唐以来无定论子卿以字画考之云是宇文周时所造作辨余万言出入传记引据甚明学者以比蔡正甫燕王墓辨初学诗未有入处梦其父与方寸白笔从是文章大进自号荠堂先生有集传于世

宿田舍
狂风作帚扫春阴投宿田庐话古今尊俎只如平日事干戈方识古人心凄凉一树梅花发迤逦千门栁色深天子蒙尘终不返酒酣相对泪沾襟

清平道中
棘林苦苣野花黄一马骎骎渡漯阳别墅酒旗依古桞点溪花片落新香伏波事业空归汉都擭田园不记唐今日清明过寒食又将书剑客他乡

登厯下亭有感
男子当为四海逰又携书剑客东州烟横北渚芰荷晚木落南山鸿雁秋富国桑麻连鲁甸用兵形势接营丘伤哉不见桓公业千古遶城空水流

长相思
厯厯春阳被羣木白沙浅水明如鹄结庐聊可障雨风学道未能充耳目故人家居紫翠傍枳篱日落青山长歳云晏矣不可见望尽楚天飞鸟行

客懐
结髪游荆楚劳心惜寸阴草长春径窄花落晓烟深谷旱惟祈雨年饥不问金三齐虽淡薄留此亦何心

招康元质
此生依着定何如不傍耕畴即钓蓑北阜平芜随鸟逺东湖新涨与天多诗成重墨题飞叶睡起轻芒踏软莎犹有客愁销不尽风轩茶灶待君过

雨晴离开化寺
涧谷流秋水楼台入暮寒连城遭雨积一日得泥干利剑青鲨室名驹白鐡鞍回头栖隠地风树响珊珊

秋日书事
南山悠悠去天尺雀寒未晚争投棘野人篱落不胜荒溪欲絶流堆乱石小园蔬药知有无未免杖藜烦两屐雾蒙甘菊细茎紫风动牵牛晚花碧邻舍翁归竹几空秋天日落松牕寂小杯翻酒足自娱闾巷浮沈真可惜

读庄子
吾读漆园书秋水一篇足安用十万言磊落载其腹北风熟柤梨冷日照鸿鹄人生固多事端坐至秉烛

雪霁
髙岩旭日吐深赪雪霁楼台白玉京独往南塘探春色枇杷花下竹鸡鸣

寒食
燕泥半落乌衣巷桞色全添緑绮牕且伴丁香过寒食弄晴蝴蝶一双双

杨休烈村居
篱落牵牛放晚花西风吹叶满人家闭门乆雨青苔滑时见鸳鸯下白沙游

何氏园
八尺龙蛇薜荔墙瘦松疎竹更苍凉梅花暎水无人见隔岸飞来片片香

四月十日遇周永昌二首
竹里涓涓雨未晴日髙牕牖受虚明数家燕雀青雏出是处园林緑颗成贫觉酒杯真有味病思丘壑岂无情东山旧隐许相过他日秋原看耦耕
又
幼时种木巳巢鸢犹向花前作酒颠郭外青山招晓出圃中明月照春眠世无苏黄六七子天断文章三十年今日逢君如旧识醉持杯杓望青天

过李湘
数树髙槐散乳鸦时于缺处见黄花凉风不断如流水相对胡床坐日斜

雪
红楼翠瓦不禁寒欲剪梅花去路难净扫竹亭聊饮酒恰如明月照金盘

懐髙圗南
刘义一狂士尚得韩愈知君才百刘义知者果其谁三随计吏贡蹑履游京师文章善变化不以一律持碧海涵万类青天行四时去年髙唐别河桞揺风枝今年清明饮高花见辛夷兹来又几日军檄忽四驰尺书无处寄相见果何期白日斗龙蛇黄尘笳鼔悲春风独无忧吹花发江湄一杯送归雁万里寄相思

送王松年之汶上
去去东平道飞辕不可攀地邻邾子国天近穆陵关问俗征前事移家卜好山溪堂醉花月春兴几时还

香严病中
九州岛四海尽行路万户千门非我家金弹不徒惊燕雀春雷终待起龙蛇

题崇子中庵
羡君髙节似陶潜五亩园林老不添遯世人情虽淡薄开门秋色自清严案头黄巻香终日砌下苍苔雨一檐后夜中秋更应好隔牕云木看飞蟾

郢州城西
秋江白水浪花麄墟落人归鸟自呼新月髙城三百雉角声吹彻小单于

送图南
壶觞送客柳亭东回首三齐落照中老去厌陪新客醉兴来多与古人同戍楼藤角垂新緑山店柽花落细红他日诗名满江海荠堂相见两衰翁

秋日书事
井边薏苡吐秋珠舍下瓜区杂芋区世道未夷聊小隐不须辛苦着潜夫

村居五首
溪头梅是去年花闲日初长径竹斜向晚孤烟三十里不知樵唱落谁家
又
蚕蛹成蛾桑柘稀海棠花发照牕扉离骚读罢无人会独立溪南看夕晖
又
五月南风化蟪蛄野塘晚笋未成蒲柽花落尽红英细沙渚鸳鸯半引雏
又
柿叶经霜菊在溪天寒落日见鸡栖西家有客篘新酒红叶萧萧盖芋畦
又
岁暮行人竟不来空吟溪树觅寒梅何时消尽关山雪收拾春风入酒杯

宣政末所作二首
苏黄不作文章伯童蔡翻为社稷臣三十年来无定论到头奸党是何人
又
山杏山桃取次开红红白白上楼台移将海底珊瑚树乞与人家也不栽

中州集甲卷终


●中州集巻二


○祝太常简一十二首
简字廉夫单父人宋末登科国初倅某州仕至朝奉郎太常丞兼直史馆有呜呜集行于世其诗说有云予政和丁酉任洺州教官是时括苍鲍慎由钦止出所注杜诗说天王守太白守读如狩于河阳之狩髙秋登寒山南望马邑州马邑州在城州界予检唐书志寳应元年徙马邑州于盐井城钦止为有据矣旧注马邑属鴈门与杜子美作诗处全无关涉后人遂谓王源叔谬于牵引不知源叔初不注杜诗予识其孙彦朝彦朝不说杜诗非其大父注盖彦朝不学见流俗皆读旧注因而认有可叹可叹好问常以此问赵礼部赵云廉夫前軰必不妄试更考之今日见吴彦髙东山集有赠李东美诗引云元佑问秘阁校对黄本邓忠臣字慎思余柳氏姨之夫今世所注杜工部诗乃慎思平生究竭心力而为之者镂板家标题遂以托名王源叔翰林而王公前后记初无一语及此注而后记又言如源叔之能文止作记于后则源叔不注杜诗为可见矣举世雷同无为辨之者宣和近贵李东美有才藻善行书且喜作小楷所写杜集精密遒丽有足嘉赏为作古诗一篇纸尾因记邓公事后人闻此其谁不疑然予少时目击不可不识姑以告李侯非求信后人也彦髙此说正与亷夫合近岁得浙本杜诗是源叔之孙祖宁所传前有序引备言其大父源叔未尝注杜诗廉夫彦髙益可信故并记于此亷夫诗甚工如赋雪云雨屋无寒梦油灯有细香书怀云白髪浑无赖朱颜更不回遮眼细书聊引睡扶头浊酒最关情此类甚多

舟次丹阳
船头东下趂晨钟船外清霜气暗通断鴈声归烟霭里孤帆影落月明中隋河波浪千年急梁苑池台一半空试问碧堤无限柳败条衰叶几秋风

下第鱼台东寺
病眼逢花亦倦开流莺飞去悞相猜多情却爱僧堂燕才得春风却再来

靑奴
名实于人不可诬马牛我亦受人呼丗闲物化多难晓谁为此君为此奴

杂诗
雨后淸寒满袖风鴈声南去暮云浓秋来杞菊能多少欲助盘飡自不供榴花娇欲闘罗裙石竹开成碎缬文更有戎葵亦堪爱日烘红脸酒初醺

虚极斋独坐
虚斋长铗短灯檠明月当窗夜气淸却掩尘编时闭目胡床独坐听秋声

相国寺锺
寒鸡缩颈未鸣晨巳听舂容入梦频未必佛徒知警悟秪能唤起利名人

春日
莺语相喧浩荡春落花细点禁街尘游丝飞絮狂随马遟日和风欲醉人

夏雨
电掣雷轰雨覆盆晚来枕簟颇冝人小沟一夜水三尺便有蛙声喧四邻

和常祖命二首
著书不得自名家巻里蝇头散眼花未用一杯张翰酒正须七椀玉川茶
又
操笔文章学古风平生羞与腐儒同相如虽有凌云赋不及东方射守宫

检旱
草树连云緑间黄年饥村落自荒凉晚蝉抱树声声急野菊迎人细细香

○张子羽三首
子羽字叔翔东阿人马定国荠堂集载其师友六人其一香严可道上人题比阳道边僧舍云山头翠色僧房静山下红尘客路长五月行人汗如雨岂知髙处有清凉其一鲜于可字东父蜀嘉州人从祖侁父之武皆有名于时东父诗有小雨润履綦花气袭芳襟十里青山堪布屐半篙春水已胜舟之句其一髙鹍化字图南平原人少有能诗声如盘中酒影金蛇活与流虹聚石矼之句皆竒怪不凢其一王景徽字彦美祁国文献公溥之后赠定国诗云涧下松杉已蔽牛溪中苹藻可供羞故郷未有终焉计欲指吴山归去休其一呉演字子长东平人文肃公奎之孙年三十以食贫暂仕即归隐于鱼山狼溪之侧寄定国云情驰夏日流目断晚云碧新诗从何来逺自金马客雄深作者意奔轶古人迹名髙四海望发未一茎白应嗤穷途士抽簮老泉石采蕨在南山驱牛向东陌劳生岂不苦衣食廹晨夕膏粱无宿怀茅茨得真适卒岁将何求一饱惟力穑访国城石氏云昔我访君处树凉炎暑收今君访我来城空残雪留经时少乘兴两至皆空投茅茨隔溪上车马度城头不闻机杼声但听溪水流向来方圆翁曽伴此中游近闻大梁至京尘满衣裘相思懒归步落日风飕飕山居云西首鱼山崦北连黄石祠崇冈在东南我家山北陲地僻少人事终朝掩柴扉尊酒不常得书巻聊自怡春风数日来处处生蕨薇寸心复何累一饱良可期当年终南人快捷方式以贻讥知我无心者岂顾悠悠辞拟渊明贫居云凄其岁云暮北风无时休晨兴倦薪水夜寐乏衾裯缺月正裴回宿鸟频啁啾欲无憔悴叹奈此霜霰秋松楸脱兵火环堵且淹留闭门念袁安守贱吊黔娄坐读贫士诗吾乃渊明俦溪上招王仲先云幽居复何为冬来性成懒柴门俯清溪寸步出亦罕今晨偶携杖爱此晴日暖寓目随所之行到南溪畔背阴雪犹积向暖冰全泮搘颐卧石上仰面苍崖断泉声何从来乍喜两耳换平分意甚迟斗落势方悍坐来百虑忘还惜日景短尘寰多忧虞中林足闲散故人恋明时归休苦迟缓幅巾来何时临流话幽欵叔翔亦其一也定国谓叔翔于文章无所不能尝仕国朝官洛阳云

游龙门访潜溪僧舍
入谷访精舍钟声先逺闻阳光时翳竹泉脉俄当门山僧禁足乆瞑目诵微言要知鹿台寺但指山头云策杖御栝西幽兰秀荆榛风烟浩难及薄暮花纷纷

宿寳应
重岩烟霭合寳合春风暮山深月影迟坐久识归路伊昔府中彦征骖同夜驻徂年能几时变灭等轻雾禅房伴茗饮岂待酒中趣卧来清不寐瘦鹤惊宿露黎明觅旧题松间宛如故[又作已复等惊雾]

寿张和滑益之
理髪秋庭趂夕阳静中谁可共传觞云横故国三年别水遶孤村六月凉病眼只贪书味永渴心频梦橘奴香鱼山早有终焉计少日应容解印章

○朱谏议之才一十七首
之才字师美洛西三乡人宋崇宁问登科入齐为谏官坐直言黜为泗水令寻乞闲退寓居嵫阳因而家焉昆弟数人皆有文名师美自号庆霖居士有霖堂集传于世如云鲁甸分鸿影齐山入马蹄门静堪罗雀书成不换鹅雨过好花红带润日长嘉树緑移阴此类甚多子澜字巨观

南越行
南越太后邯郸女皓齿明眸照蛮土珊瑚为帐象作床锦伞髙张击铜鼓太液池内红芙蓉自怜谪堕蛮烟中灞陵故人杳无耗深宫独看南飞鸿随儿作帝心不愿惟愿西朝柏梁殿茂陵刘郎亦可人遣郎海角来相见金猊夜燎龙涎香明珠火齐争煌煌番禺秦甸隔万里今夕得遂双鸳鸯白首相君佩银印干戈欲起萧墙衅莫言女子无雄心置酒宫中潜结阵汉家使者懦且柔纎手自欲操霜矛孤鸾竟落老枭手可怜空奋韩千秋楼船戈鋋师四起或出桂阳下漓水越郎追斩吕嘉头九郡同归汉天子尉他坟草几畨青霸业犹与炎洲横玉玺初从真定得黄屋却为邯郸倾五羊江连湘浦竹娇魂应伴湘娥哭

后薄薄酒二首
薄酒可以谋醉不必霞滋玉味麄布可以御冬不必狐貉蒙茸丑妇可以肥家不必楚女吴娃独夫长夜商祚讫羲和湎滛紊天厯李白跌宕三百杯阮籍沈醟六十日眠瓮吏部寡亷耻解貂常侍隳法律傥使饮薄酒未见有此失秦昭狐腋几丧首郑臧鹖冠贻厥咎尨裘金玦岂不哀绣衣朱襮固无取皆縁麤衣恶不御贾祸招讥亦何有夏姬灭两国骊姬祸五世捧心颦眉亡夫差堕髻啼妆败梁兾丑妇似可恶终不至颠沛劝君饮薄衣麄娶丑妇此乐人间最长乆
又
薄酒麄衣吾何悲丑妇自丑吾不知道眼混圆宜不二媺恶妍陋无殊归瓦罍石臼斟吾酒脱粟藜羮皆可口醉境陶然无后忧玉盌浮蛆彼何有汉文天子犹弋绨士服麄布乃所宜要绳屐葛同一暖雾縠冰纨徒尔为无盐如漆后齐桓孟光举臼配伯鸾古来倾城由哲妇有国乃令家国安我能遣妇缝麄对妇饮薄傍人大笑吾不恶

寓言二首
兽有善触邪草有能指佞兽草非有心不移本天性前王着臣冠俾尔効端鲠如何不称服触指反忠正吾欲取二物豢植列台省一令邪佞徒奔逃亟深屏
又
风雨晦时夜鸡鸣有常声霜雪枯万干松栢有常青内守初已定外变终难更若人束世利浮沈无定情俯仰効〈木絜〉槔低昂甚权衡反出木鸟下徒为万物灵

谢孙寺丞惠梅花
我来泗水上居与墟墓邻弥望多枣栗碍眼皆荆榛忽忽度岁月不知时已春朝来佳公子遗我梅花新秀色照牕几妙香袭衣巾莽如瓦砾场惊睹琼瑶珍念昔客江南千树临江津吴侬不知贵但与桃李伦自从堕东土梦遶江之濵叹彼和鼎实亦复生不辰穷愁坐空山豺虎杂鳯麟此赠意不浅难为俗子陈

次韵东坡跋周昉所画欠申美人
巫峡昭君有竒色毛生欲画无由得但作东风背面身看来已可倾人国朝来睡起鬓髪垂手如春笋领蝤蛴绣帷幽梦断难续想象翠黛颦修眉春光三月浓于酒燕燕双飞莺唤友不敎腻脸露桃花且喜腰支似杨柳君不见汉宫多病李夫人转面不顾君王嗔古来画工画意亦自足烟雾玉质何由真

暴雨
掣电奔雷晻霭间崩腾白雨袭人寒颓山黑雾倾浓墨倒海冲风泻急湍势似阳侯夸海若声如项籍破章邯炎歊一濯须臾耳已看天围碧玉寛

宿闲廐
澹烟衰草慵回首晚日残霞欲断魂脱帽卸鞍投逆旅萧萧黄叶水边村

十月十五日夜作连珠诗四首
披衣开户几宵兴永夜无眠魂九升坐觉飞霜明瓦屋天如寒鉴月如冰
又
天如寒鉴月如冰僵卧家僮唤不譍却忆少年游太学萧然独对短檠灯
又
萧然独对短檠灯引睡翻书睡几曽自笑年来忧患熟跏趺真作坐禅僧
又
跏趺真作坐禅僧不学窗间故纸蝇湛若琉璃含寳月此中无减亦无增

卧病有感二十韵
皋苏粲园英泽芝纷水叶赤弁舞纎肌黄袍缓老颊鸣飞各有适吾独嗟衰〈艹尔〉齿髪久已疎又复失调燮粱肉谢鼎俎参苓富巾箧葵扇风未来桃笙汗初浃呻吟和哀蝉梦寐追化蝶抚枕念平生世故饱更涉弱龄负竒志胸蜺盘炜晔夜徯傅嵓访朝待渭濵猎荀爽岁九迁康侯日三接功业着锺鼎声名垂史牒那知事大谬举趾得踬跲多难集暮年百愿亡一惬寒灰消寸心清泪腐双〈捷字去扌换日〉坐令孤鹏骞化作瘴鸢跕忧来复自慰人生几蓂荚呼吸过百岁俯仰失千刦乘流须纵棹遇坎即停楫些语不成骚商歌皷长铗

复用九日诗韵呈黄寿鹏
忽忽天星二十九当年曾醉琼林酒[癸未岁登科第适二十九年] 春风射策紫垣深犹记灵和殿前柳与君虽异千佛名出入南宫同户牖春蚕食叶七千人看君运笔如挥帚妙龄忠气轶衡嵩余子纷纷真培塿那知晚节岱阳城白髪苍颜两闲叟君材有如万斛舟顾我碌碌才筲斗时穷壮士或饭牛遇合封侯起屠狗东皋有田供王赋天寒且辍扶犂手寂寥圭窦对书册火冷灯青夜方久先生乘兴肯相过亦有青钱沽玉友

七夕长短言
牛不可以服箱女不可以成章其名则然实岂尔政如箕斗难挹扬河汉特水象安有波浪为津航惟鹊乃巢居讵能上天构桥梁星经有躔次东西永相望今夕复何夕乃谓合并如鸾皇一人唱诞惑万世浪令儿女争猖狂瓠牛载盘何等秩金梭掷地殊荒唐吾命有贵贱吾性本直方探官与乞巧是岂吾所臧何如举酒邀明月更遣清风屏炎热星光落盏黄金空露华糁袂真珠滑我方幕天席地醉兀兀痴牛騃女知何物

水月有兴
明月落湖水天渊体俱一浩荡碧琉璃奁此寒玉璧微风触湖波合散作六七浮光逐水纹金蛇势盘结人心湛寂初与月同清质外累一汩之万态纷殊迹因知养心者无为风浪失

○刘内翰着二十四首
着字鹏南舒州皖城人宣政末登进士第归朝预铨调碌碌州县年六十余始入翰林充修撰出守武遂终于忻州刺史皖城有玉照乡既老号玉照老人示不忘本云

次韵彦髙即事
福威看九落笔削在麟经中道亡三鉴危时忆九龄网罗无处避鼙鼔不堪听身逺辽阳渡心怀岘首亭脱巾头半白倾盖眼谁青断鴈西风急潸然涕泗零

顺安辞呈赵使君二首
太平时世屡丰年胜事空闻父老传郭外桑麻知几顷船头鱼蟹不论钱
又
六朝兴废渡河年旧国归来更黯然八月边城山未雪芦花藉藉已漫天

次韵王子慎玉田道中一首兼呈韩公美阁老
东晋风流属子猷开元峭直让韩休丝纶对掌惊三隽尊酒更酬失四愁古道阴阴槐树老归鸿杳杳荻花秋浩然诗思天涯逺月满江南小谢楼

出榆关
羽檄中原满萍流四海间少时过桂岭壮岁出榆关竒祸心如折羁愁鬓已斑楚累千万亿知有几人还

渡辽
身隔辽东渡心怀冀北羣会归苏属国却忆范将军风阵横秋鴈雷声吼夜蚊方言莫相笑唐梵本殊分

至日
乱离南国忽经年一线愁添未死前心折灵台候云物眼看东海变桑田燕巢幕上终非计雉畜樊中政可怜安得絶云行九万却骑鲸背上青天

次韵彦髙暮春书事[戊申岁]
平生漫浪老清晖却埽丘园属少微世乱伤心青眼旧天涯流涙白云飞羁愁只忆中山酒贫病长悬子夏衣泽畔行吟谁念我秪应形影自相依

寄题张浩然松雪楼
入座山光秀玉柯岸巾絶景意如何瘦来岂为寒松句和寡还惊白雪歌地近云烟来鹤驾檐髙星斗泻银河悬知老子登临处渺渺沧波月色多

次韵彦髙占雪
天秋鼓南风云海飘暮雪三春犹冱寒九夏那苦热土圭测中气尝闻先儒说穷髪多异宜泥古诚亦拙呉侯擅六艺名宦端不屑晚岁登泰山蚤已探禹穴千岁可坐致不待数旬月重阴畏坎陷五阳欣夬决君子方履霜渠肯蹈覆辙鸡猪与鱼蒜幸可充朝餟

枕上言怀
九土将分裂中原政扰攘孰为真汉相却忆假齐王晋室迁神鼎梁园作战场可怜羁客梦夜夜在家乡

再和彦髙
否泰由来在岁星谁听叩角作商声一朝汉魏成今古百口燕秦隔死生雉堞仅能逃病妇鴈书犹记作团兄雪云埋尽辽西路有酒如淮奈此情

闻鴈
千里寒云巻朔风当轩月午鴈书空烦君为报江南客顦顇辽东更向东

闺情二絶[己酉岁]
天边北斗又回春愁絶龙沙任酒醺万里巫山归梦断不知何处觅行云
又
蕙帐金炉冷篆烟故山春草几芊芊只今唯有潇湘月万里相随照不眠

过白沟趂顺安
万折狂澜肯倒流归心梦寐在东周平生快意君知否今日驱车过白沟

题御城寺璧
一径埋云草树荒石麟苍藓卧田桑汉家陵阙今何在洛水嵩山满夕阳

月夜泛舟
浮世浑如出岫云南朝词客北朝臣傅邮扰扰无虚日吏俗区区老却人入眼青山看不厌傍船白鹭自相亲举杯更欲邀明月暂向尧封作逸民

病中寄楚卿
月满江楼午夜钟多情多病一衰翁行云不道无行雨只恐相逢是梦中

送客亭
十年羁旅鬓成丝千里淮山信息稀送尽长亭短亭客且看庄舄几时归

病中言怀呈韩给事
潦倒淮山客金台五见秋退飞嗟宋鹢畏暑甚呉牛问疾怜摩诘分曹类子猷自惭无补报只合隐林丘

伯坚惠新茶緑橘香味郁然便如一到江湖之上戏作小诗二首
建溪玉饼号无双双井为奴日铸降忽听松风翻蟹眼却疑春雪落寒江
又
黄苞犹带洞庭霜翠袖传看緑叶香何待封题三百颗只今诗思满江乡

文季侍郎得緑蕚香梅子文待制有诗辄亦同赋
一枝緑萼冠羣芳潇洒犹疑楚岸傍香骨瘦来冰蕋细梦魂清处月波凉赓酬便合成千首醒醉宁须计百觞横玉呌云吹不尽只教今古洗离肠

○施内翰冝生四首
冝生字明望浦城人宣和末为颍州敎官仕齐仕国朝官至翰林学士自号三住老人有集行于世赋柳云朱门处处临官道流水年年遶禁宫草书云临池翕忽云雾集舞剑浩荡波涛翻山谷草书云行所当行止当止错乱中间有条理意溢毫揺手不知心自书空不书纸社日云浊涧回湍激青烟弄晚晖縁随春酒熟分与故山违社鼓喧林莽孤城隐翠微山花羞未发燕子喜先归又云割少诙谐语分均宰制功灵祇依古树醉叟泥村童万里开耕稼三时顺雨风行春从此乐着意酒杯中初在颍州日从赵徳麟游颇得苏门沾丐云

柳
魏王堤暗雨垂垂还似春残欲别时传语西风且停待黛残黄浅不禁吹

无题
唱得新翻稳贴腔阿谁能得肯双双天宁寺里尊前月分擘清寒入小牕盆池

盆池
潋滟荫芭蕉点水圆荷未出条分得江湖好风景断云飞去晚萧萧

平阳书事
春寒窣窣透春衣沿路看花缓辔归穿过水云深密处马前蝴蜨作团飞

○朱葭州自牧二十首
自牧字好谦棣州厌次人皇统中南选宋端卿榜登科大定初以同知晋宁军事卒官有诗云寒天展碧供飞鸟落日留红与断霞又云水禽孤影白霜果半腮红海气升孤月嵓姿起暝烟山雪寻崖断林烟逐树低灯残星在壁霜重水漫衾句法之工类如此

病起书事
牢落衰年病转侵医编药裹废闲吟卧销白日尘凝屦起对青铜雪满簪霜后痴蝇看老态天边倦鸟识归心维摩不出文殊去门巷萧条翠藓深

晨起趋省
邻鸡一鸣仆再呼三星已在东南隅霜风遶屋伺我出布衾尚欲留须臾才疎性懒真勉强饥寒见迫谁能逋山灵笑我真有谓能使我庾如陵乎

自鄜州归至新市镇时方渡险喜见桑野
誾山自天降为田洛水自瀑舒为渊山川险尽鞍马稳昔居〈木絜〉槔今乘船三年官业无毫髪万里襄囊更萧瑟归来何以谢乡闾细说艰难为土物

自鄜州罢任归宿渑池道中有虎为暴
崤山之阿渑之浒行路萧条正艰阻日落山空涧水哀市门静闭防饥虎前年张茅杀饷妇今岁食驴断行旅我来万里逐一官安可不戒为汝脯昼持弓矢夜枕戈静匿儿童防笑语白额将军莫笑人世无刘琨当畏汝

趂鄜州过湖城县武帝望思台在焉
寒骨千年饮恨埋余哀空寄望思台纵令曲沃精魂见宁与商山羽翼来赵虏典刑何足正周公画像可怜开忍心本自穷兵起巫蛊焉能作祸胎

晋宁感兴
莫将官况说葭芦一味萧条称鄙夫老圃不禁蔬代肉樵丁还喜炕连厨儿音半已渐秦晋乡信无因接鲁洙三见秋风落庭树年年归意负莼鲈

年节岚州席上赠同知王子直中散
别时风雪暗龙津一梦经年复见君去国光阴虽易得夹河形势且平分心如征马常嘶代身伴秋鸿却渡汾此日一尊难惜醉新年风景旧知闻

送鄜州节判任元老罢任东归二首
长途冰雪岁峥嵘客里那堪送客行万里归心应接淅一尊别酒且班荆春生汶水庭闱近人去雕阴幕府轻欲仗征鸿寄消息地寒不肯过边城
又
都骑骎骎指汶阳关门应识弃繻郎暮寒烟浪归期阻细雨檐花饮兴长束带暂为彭泽令曳裾休忤汉梁王边城情味君应会为说无憀与故乡

小雨不出宁海司理厅
吏散庭空鎻碧苔冷官门户几曽开疎疎细雨槐花落寂寂虚堂燕子来多病始知穷有鬼独贤方觉仕无媒故园抛掷奔驰外刚道江山未放回

过浑源留别田仲祥同知节使
金台前梦杳无踪一阻云山莫计重双鲤附书常不逹两萍浮海偶相逢燕南落日车分辙代北春风酒满锺明日去留牵世务灯前谈笑且从容

刘仲规挽辞
富贵康强九十春公归无憾我伤神人间秀气还嵩岱梦里行年属已辰名姓空留耆旧传衣冠不见老成人凄凉通徳门前路无复青蒲裹画轮

访山寺僧
踏破苍苔叩竹扃晚晴庭院有余清幡腰落日红千飐檐际遥岑翠一横种秫公田聊卒岁栽莲僧社拟投名从今兴熟频来徃未信斋钟午后鸣

谢呉堡知寨安巨济赠纸百幅
百幅溪笺逺见羞故人佳饷若为酬幸将晚节收鱼网未得良工起鳯楼柿叶学书差足慰芸香辟蠧会须求挥毫不见云烟落愚贾操金愧暗投

清河道中暮归
缓辔溪边喜乍晴夕阳流水浸孤城川平佛塔层层见浪穏商舟尾尾行十里烟霞随野步两崖禾黍撼秋声雨旸虽有丰年兆久客都无地可耕

晚泊济阳
江北秋阴一半晴晚凉留与客襟清水边画角孤城莫云底残阳逺树明旅鴈为谁来有信断蓬如我去无程寥寥天地谁知已村酒悠然只独倾

冬日拟江楼晚望
万里长空淡落晖归鸦数尽下楼迟山如骇浪髙低涌天似寒灰黯淡垂紫塞西横连统万黄河东下接汾睢此邦形势雄今古只与羁人百不宜

对雪
寂寂袁安舍柴门雀可罗青毡无旧物黄竹有新歌罢饮瓢仍弃供吟笔旋呵殷勤埽荒径尚忆子猷过

郊行
缓辔寻春水一涯最怜朝雨浥轻沙小溪烟重偏宜柳平野云垂不碍花青眼步兵元好酒黑头江令未还家兴长不觉归来晚过尽城头阵阵鸦

和郭仲荣郡城秋望
城髙野阔思何穷人在西风一笛中楼影不揺溪水净舂声相答暮山空海天引望能供碧霜树禁秋更倚红回首客魂招不得莼鲈归兴满江东

○孙内翰九鼎一首
九鼎字国镇忻州定襄人天会六年经义第一人在太学时游金明作诗云片片桃花逐水流东风吹上木兰舟隔溪红粉休相认年少孙郎不姓刘弟九畴亿俱有时名三人同榜登科吴彦髙赠国镇诗云孙郎有重名谈笑取公卿清庙瑟三叹斋房芝九茎其为名流所称道如此吾州文〈氵爪〉先生指授之功为多年八十余卒

甄荘三蔵真身[三蔵来中土时其师授记谓当逢甄而住殁后三百年见梦于白氏出地中]
生自龟兹国来从大业年縁甄驻飞锡梦白出重泉铁石亦有毁筋骸何尚全应知待弥勒万刦庇山川

○刘修撰彧二首
彧字公茂安阳人天眷二年经义第二人自号香嵓居士歴京兆总幕终于翰林修撰

春阴
似雨非晴意思深宿酲牵率泥重衾苦怜燕子寒相并生怕棃花晚不禁薄薄帘帏欺欲透悠悠歌管压来沉南园北里狂无数唯有芳菲识此心

秋雨得云字
一室萧然半掩门檐牙悬溜喜初闻栖鸦不动寒偎树过鴈无声冷贴云歴耳半随风淅沥舞阶仍带叶缤纷隔篱为问东皋叟麰麦前春定十分

○赵内翰可三首
可字献之髙平人贞元二年进士仕至翰林直学士风流有文采诗乐府皆传于世号玉峯散人集子述字勉叔承安二年登科赋雪云竒货可居天种玉太平有象麦连云屏山故人外传说勉叔诗章字画皆有父风性落魄嗜酒卒以乐死倜傥竒男子也

来逺驿雪夕[使髙丽时作]
江上东风冷不禁晚云翻手弄晴阴春来天气不全好夜久雪花如许深暖老正思燕地玉辟寒谁有魏台金空斋寂莫青绫被学得东山拥鼻吟

云兴馆晓起
双旌晚泊云兴馆对面髙峯絶可人一夜山云飞作雪要夸千树玉璘珣

江路闻松风
雪里云山玉作屏松风入耳细泠泠朝来醉着江亭酒却被髯龙唤得醒

○刘西嵓汲一十首
汲字伯深南山翁之子天徳三年进士释褐庆州军事判官入翰林为供奉自号西嵓老人有西嵓集传于家屏山为作序云人心不同如面其心之声发而为言言中理谓之文文而有节谓之诗然则诗者文之变也岂有定体哉故三百篇什无定章章无定句句无定字字无定音大小长短险易轻重惟意所适虽役夫室妾悲愤感激之语与圣贤相杂而无愧亦各言其志也已矣何后世议论之不公耶齐梁以降病以声律类俳优然沈宋而下裁其句读又俚俗之甚者自谓灵均以来此秘未睹此可笑者一也李义山喜用僻事下竒字晚唐人多效之号西昆体殊无典雅浑厚之气反詈杜少陵为村夫子此可笑者二也黄鲁直天资峭拔摆出翰墨畦径以俗为雅以故为新不犯正位如叅禅着末后句为具眼江西诸君子翕然推重别为一派髙者雕镌尖刻下者模影剽窜公言韩退之以文为诗如敎坊雷大使舞又云学退之不至即一白乐天耳此可笑者三也嗟乎此说既行天下宁复有诗耶比读刘西嵓诗质而不野清而不寒简而有理澹而有味盖学乐天而酷似之观其为人必傲世而自重者颇喜浮屠邃于性理之说凡一篇一咏必有深意能道退居之乐皆诗人之自得不为后世论议所夺真豪杰之士也

题西嵓
人爱名与利我爱水与山人乐纷而竞我乐静而闲所以西嵓地千古无人看虽看亦不爱虽赏亦不欢欣然会予心卜筑于其间有石极峭屼有泉极清寒流觞与袚褉终日堪盘桓此乐为我设信哉居之安
又
卜筑西嵓最可人青山为屋水为邻身将隐矣文何用人不知之味更真自古交游少同志到头声利不关身清泉便当如渑酒浇尽胸中累刦尘

平凉道中
青山炯无尘尘满行人衣行人望青山咫尺不得归吾归不作难世故苦相违何当临溪水一洗从前非

南园步月
云横树外山树映山巅月微风拂寒枝疎光散清樾幽欢难相遇此景安可忽从来山水心不为尘埃没

不如意
朝亦不如意暮亦不如意今日只如此来日复何异一欢强欲谋百忧已先至乃至尘网苦动辄心万计髙轩与华冕傥来亦如寄规规必欲求愈劳终不遂善哉荣〈上左石右戈下口〉期自寛以遣累

庆州回过盘岭宿义园
随马雨不急催人日欲晡山从林杪出路到水边无拘缚嗟微宦﨑岖走畏途村家应最乐鸡酒夜相呼

到家
三载尘劳虑翻然尽一除园林未揺落庭菊正扶疎遶屋看新树开箱检旧书依然故山色潇洒入吾庐

髙阳道中
杏花开过野桃红榆柳中间一径通禽乌不呼村坞静满川烟雨淡蒙蒙

家僮报西嵓栽植滋茂喜而成咏
孤云出岫本无心何用微名挂士林近日故园消息好西嵓花木已成阴

留别四弟
对床喜清夜尊酒话平生自是今宵雨于人却有情酒中作树暗春将老酒阑人欲归裴佪风月夜花絮一帘飞

○刘内翰瞻三首
瞻字嵓老亳州人天徳三年南榜登科大定初召为史馆编修卒官党承旨世杰郦著作元与魏内翰飞卿皆尝从之学嵓老自号撄宁居士有集行于世作诗工于野逸如厨香炊豆角井臭落椿花之类为多

春郊
桑芽粒粒破春青小叶迎风未展成寒食归宁红袖女外家纸上看蚕生

无极道中
银河淡淡泻秋光缺月梢梢挂晚凉马上西风吹梦断隔林烟火路苍茫

所见
倾欹石片插涟漪上有萧萧杨柳枝藻荇半浮苔半湿浣纱人去不多时

○郝内翰俣二十一首
俣字子玉太原人正隆二年进士仕至河东北路转运使子居简字仲寛进士不第有诗名太原平阳问居中字仲纯枢密院令史出身尝刺坊州人物楚楚所谓文献不足犹超人羣者也正大末除鳯翔治中南山安抚使诗亦有功子玉自号虚舟居士有集行于世如云劳生虽可厌清景亦自适殊有古意也

郝吉甫蜗室
草草生涯付短椽身随到处即安然功名角上无多地风月壶中自一天世路久谙甘缩首曲车才值便流涎一生笑我林鸠拙辛苦营巢二十年

听雪轩
扶疎窗外竹岁暮亦可爱萧散轩中人髙节凛相对清寒入梦境风雨号万籁觉来闻雪落淅沥珠玑碎饥肠出佳句亹亹入三味华堂沸丝竹此乐付儿軰

魏处士野故荘
郊原冷落霜风后桑柘萧条兵火余试问当时卿与相几家犹有旧田庐

七月十五日夜显仁寺东轩对月
野逈云归尽山髙月上迟暗萤依露草惊鹊遶风枝素影随波逺新凉与酒宜中秋更有味试为卜归期

应制状元红
仙苑竒葩别晓丛绯衣香拂御炉风巧移倾国无双艳应费司花第一功天上异恩深雨露世间凡卉漫铅红情知不逐春归去常在君王顾昐中

迭翠楼
画楼西畔石州山指点云烟识翠鬟回首十年真一梦淡天如水夕阳闲

题均福堂三首
憧憧车马竞春游不见溪堂五月秋卧听云涛舂午枕梦随鸥鸟落沙洲
又
为鱼为鸟知谁是看水看山俱得意存亡贵贱听天公只有归休须早计
又
归休得计即归来林下空言只可咍莫待山灵嫌俗驾却将鞍马觅尘埃

次仁甫韵
渺渺横烟渚凄凄挂月村酒非邻舍取诗复故人论世态乌栖屋生涯雀在门西山却多思松雪动吟魂

题温容村寺壁
草树醒朝雨乌鸢快晚晴山光自明润野气亦凄清茗碗闲中味纹楸静里声此怀能自适未要缚簮缨

故城道中同元东岩赋
客亭南北厌飘零尚喜扬镳过故城桐叶不堪追徃事泥丸尤足见民情青山阅世几兴废白塔向人如送迎伫立夕阳无限思西风禾黍动秋声

晚过寿宁
稻垄分棊局松门入画图牛羊归自急鸥鹭宿相呼落日低青嶂髙风起暝途归僧上烟霭回首愧区区

子文致君九日用安字韵聊亦同赋
旅食京华秋又残旧游真似梦槐安闲居浪说重阳好尘世端知一笑难黄菊已堪増怅恨白衣无复慰荒寒马头明月应相笑依旧红尘满客鞍

题孔氏园亭
严胜诸孙贤至今相承种徳满家林緑槐丹杏风流逺翠竹苍松岁月深倾盖昔谁陪俊赏过庭今复嗣徽音此生夙有东游愿杖屦他时或可寻

揽秀轩
寺得新游处轩余旧赋诗山川蒲子国松柏晋侯祠行止非人力登临且岁时道人应笑我真负鹿门期

上已前后数日皆大雪新晴游临漪亭上
十日阴风料峭寒试从花柳问平安野亭寂歴春将晚山径萦纡雪未干足踏东流方纵酒手遮西日悔投竿渊明正草归来赋莫作山中令尹看

奉陪太守游南湖同鄗令赋
翠幄千章荫晚空年华心赏两无穷云头欲落催诗雨池面微生解愠风经笥使君谈似绮仙舟令尹饮如虹娵隅自适清池乐不信参军是郝隆

三月望日次边徳举揽秀轩
水遶千家邑山围一席天桑麻新雨露桧柏老风烟梦后余芳草愁时更杜鹃亦知推不去端用得忘年

新秋
旅食京华困郁蒸可人秋意又新晴夜牕便觉风千里晓镜从添雪数茎蝉噪不离羁客耳燕归还动故园情软红尘外西山色乞与闲人眼暂明

寺楼晴望
诘曲阑干面翠微葱笼牕戸溢清晖雨侵斜日明边过云望山前缺处归多病过春犹止酒薄寒向晚却添衣宦名不负沧波愿羞见陂田白鸟飞

题五丈原武侯庙一首[仲纯]
筹笔无功事可哀长星飞堕蜀山摧三分岂是平生志十倍宁论盖世才坏壁丹青仍白羽断碑文字只苍苔夜深老木风声恶尚想褒斜万马来

○张郾城公药三首
公药字符石宰相安简公孝纯永锡之孙以文荫入仕尝为郾城令诗号竹堂集寒食云一百五日寒食节二十四番花信风新年云客情病里度残腊老色镜中添一年云树萦寒犹漠漠竹梢迎日已姢娟春晚云细风皱緑涨溪水小雨点红添海棠又云芭蕉叶斜巻舒雨酴醿架小纵横春人喜传之子观字彦国仕为某军节度副使孙厚之字茂弘承安五年进士

许下三庚剧暑甚于他州怀思故乡峄山山水真清凉境界也感而作诗
鲁东百里近福地曰鳬绎千峰开玲珑絶涧泻湍激岱宗古独尊象纬了不隔[峄山至泰山不逺] 此山许攀聨朝着有班秩虚岩互霞蔚秀石森玉立泉声动环佩林乐尽竽瑟[林乐出庄子] 树老润饶菌果熟香陨实漱风松落花泓雪崖溜蜜木皲虎磨痒沙逈鸟伸翮[水禽嬉戏引吭伸翮刘禹锡集] 竹叶若来徃桃源当甲乙曽经晋人隐[晋郄鉴因避乱挈兖人来峄山事见本传] 喜脱尘网密事徃不记年人说犹前日我来官许下触暑病逾剧慢肤便枕簟白汗沾巾帻屡辍五夜眠辄废中盘食炎官令方虐着意不怜客语此作惆怅可以知得失遥知旧经行云起水边石平生二三子相对坐横策今世葛天民何容挽之出

徃鄜州
出门旋复入﨑岖行路真将蜀道如埽冻村童烧积叶趂春田妇鬻新蔬雪花被岸中流黑云气涵山众壑虚老子频年厌羊酪故溪新緑正肥鱼

二月
二月芳事何等好南陌东城饶物华春风无意管杨柳晴日有心烘杏花故山随分可娱老宦游到处聊为家梦归草堂卷疎箔几点白鸥眠浅沙

○任南麓訽九首
询字君谟易州军市人父贵有才干善画喜谈兵宣政问游江浙君谟生于虔州为人慷慨多大节书法为当时第一画亦入妙品评者谓画髙于书书髙于诗诗髙于文然王内翰子端独以其才具许之君谟正隆二年进士歴省掾大名总幕益都都司判官北京盐使课殿降泰州节厅时无借力者故连蹇不进六十四致仕优游乡里家所蔵法书名画数百轴日夕展玩不知老之将至年七十卒平生诗数千首君谟殁后皆散失今所録皆得于传闻之间如山居云种竹六七个结茅三四间稍通溪上路不碍屋头山黄叶水清浅白云风徃还戊申春晚云水边团月翻歌扇风里垂杨学舞腰南郊小隐云林边乌语月微下竹里花飞春又深前軰喜称道之[岭柳今何在苏黄世已无皇天开老眼特地降君谟]

西湖
西湖环武林澄澄大圆镜仰看湖上寺即是镜中影湖光与天色一碧千万顷堤径截烟来楼台自昬暝

济南黄台三首
满目江南烟水秋济南重到忆南游便欲移家渔市侧轻蓑短棹弄扁舟
又
柴扉水际昼还扃落日城头晚更明深緑淡黄洲渚冷败荷无数似临平
又
緑柳桥边簇锦鞍红纱影里照烟鬟归来书几高烧烛浑似江乡一梦间

苏州宴
苏州女儿嫩如水髻耸花笼青鳯尾十二红裳酽梳洗植立唱歌烟雾里一人丰秾玉手指袖挽翠云弹緑绮落花一片天上来似欲随人波江水曲终宴阕歌一觞行人南游道路长明日松江千万顷烟波云树春茫茫

庚辰十二月十九日雪
冯夷揃水翻银玑北风浩浩如兵威琼台玉榭压金碧三十六宫明月辉五更待漏鸡人唱近卫胪传九天上须臾龙驭踏飞瑶万户千门寂相向皓齿才人宫袖窄巧画长眉梅半额含嚬一笑竞春妍绣勒锦鞯生羽翮城外雪深回马首别殿传觞灯作昼欢声一曲借春謡半夜西园满花柳沾濡已见盈阡陌况是隆冬见三白帝力如天人得知今庆明年好春泽

忆郎山
万壑溪流合千峯木叶黄郎山五千丈独立见苍苍

巨然山寺
孤撑山作碧螺髻漫散水成苍玉鳞野寺荒凉人不到水光山影正横陈

浙江亭观潮
海门东向沧溟阔潮来怒卷千寻雪浙江亭下击飞霆蛟蜃争驰奋髯鬛巨鹿之战百万集呼声响震坤轴立昆阳夜出雨悬河剑戟犇冲溃寻邑吴侬稚时学弄潮形色沮懦心胆豪青旗出没波涛里一掷性命轻鸿毛须臾风送潮头息乱山稠迭伤心碧西兴浦口又斜晖相望会稽云半赤诗家谁有坡仙笔称与江山作勍敌援毫三呌句不成但觉云涛满胸臆

○冯临海子翼七首
子翼字士美大定人正隆二年进士性刚果与物多忤用是仕宦不进以同知临海军节度使事致仕居真定有诗乐府传于世父仲尹子叔献三世皆仕至四品职名亦相近士美诗有笔力如赋临海乳山万松堂为可见矣

三月七日登龙尾山寺
古寺寻龙尾山城送马蹄花浓香腽肭泉莹冷玻璃寒食春无几催归日欲西春风吹病眼烟树逺凄迷

佑徳观试经
琳馆清深小雪残酿梅天气不多寒客牕竟日无人到只有萧萧竹数竿

书事
客舍如僧舍秋风几席清竹孙仍带箨鸠妇已呼晴年老心情减官卑去就轻京师名籍甚郑子岂其卿

和张浮休旧韵
嫩水笼篁碧新霜染树红石潭沉晓月山雨暝秋空灯火吟牕下关河醉眼中西风唤张翰南望思何穷

小圃茅亭新成
榆柳清阴下茅亭近水湄抵檐栽美竹横榻赋新诗朴陋从人笑栖迟止自怡岁寒天地肃松雪有心期

赠张寿卿
美如冠玉张公子知是留侯几世孙老境流离少欢趣天涯邂逅对清尊貂裘聊作西州客物化终同北海鲲十日相从又言别关山明月正销魂

岐山南显道冷香亭
溪桥小雪晴水村霜月冷暗香林薄间得偶璀璨影殷勤南夫子移植在人境芝兰馥氤氲珠壁照光炯小屋茅草盖幻此萧洒景看花爇松明醒醉潄苔井文章聊嬉戏辞气颇驰骋州县不着脚时人笑清鲠我官西州掾簿领不知省频遭官长骂势屈石在顶门庭可张罗陋巷车辙静山歌听嘲哳舞伎或瘤瘿引睡阅文史朝日无从永梦到五柳荘身居六盘岭朅来南山下旅思凄以耿金罍照衰朽玩味得俄顷傍人怪迂疎佳处当自领

○史明府旭三首
旭字景阳第进士歴临真秀容二县令有诗一巻传于世临真上元夜雪云斜风吹雪满山城压屋云低未肯晴天女散花春一色烛龙衔照夜三更交口杨氏荘云青黄遶屋禾将熟紫白依阑菊半开差赴绥徳云也解笑人沿路菊不堪供税带山田先人尝从之游称其时有佳句云

怀郭硕夫刘南正程云翼
已将春梦等浮生更着秋光比宦情薄有酒销闲日月苦无心向老功名黑城村晚鸦千点白土坡髙雁一声天末何人慰寥索正思张丈与殷兄

早发驝駞堋
郎君坐马臂雕弧手捻一双金仆姑毕竟太平何处用只堪妆点早行图[好问按景阳大定中作此诗已知国朝兵不可用是则诗人之忧思深矣]

棃花
少年携酒日寻花老去花前欲饮茶今日传觞似年少一枝香雪上乌纱

○边内翰元鼎四十二首
元鼎字徳举丰州人兄元勲元恕俱有时名号三边徳举十岁能诗天徳三年第进士以事停铨世宗即位张太师浩表荐供奉翰林出为邢州幕官复坐诬累遂不复仕进徳举资禀疎俊诗文有髙意时軰少及如云云钟号晓月风絮乱春灯晚照入帘如有意春风过水畧无痕五更好梦经年事三月残花一夜风拂子云驱去青蝇谗口逺拂开黄巻圣言新云露月华天半白星移河汉夜微凉此类甚多

八月十四日对酒
梧桐叶雕辘轳井万籁不动秋宵永金杯泻酒滟十分酒里华星寒炯炯须臾蟾蜍弄清影恍然不是人间景金波淡荡桂树横孤在玻璃千万顷玻璃无限月光冷澒洞一色无纎颖清风飒飒四坐来吹入义黄醉中境醉中起歌歌月光月光不语空自凉月光无情本无恨何事对我空茫茫我醉只知今夜月不是人间世人月一杯美酒蘸清光常与边生旧交结亦不知天地寛与窄人事乐与哀仰看孤月一片白玉露泥泥从空来直须卧此待鸡唱身外万事徒悠哉

早春
春风走尘沙鸟语满京国东皇发潜润土木变颜色桃李争妩媚白红姹容饰唯有松柏姿依然蔽崖黑

村舍二首
何事区区守一丘春花过了月明秋等闲浊酒篱边兴寂莫寒花雨里愁不识故人今在否每思前事隔重游西风又是青山晚落叶无声水自流
又
〈土廧〉外青山半在楼山村尽晚雨翛翛旃裘拥肿无余事尊酒飘零又一秋学得屠龙无用处秪如画虎反成羞回头为向渊鱼道鸿鹄而今不愿游

怀友
曽聨金辔赏春风花里风前酒面红行乐昔年君我醉诗觞何日我君同一声啼乌青春晚几树残红野寺空相忆情怀正萧索半山夕日水声东

夜深
月落秋山万象清湿萤微近露枝明梦魂黯淡家千里鼓角凄凉夜几更弟子亡来乡校冷舍人别后子虚成银河渐转梧桐黒何处江湖望客星

春花零落
春花零落雁秋悲已过流年二十期有舌能忘坐韀辱无金莫怪下机迟世情冷热虽予问人事升沈未汝知何日上方容请剑会乘风雨断鲸鲵出门骑马

出门骑马
即三千面目尘埃动惨然生计若为田二顷饥颜翻愧宦三年乾坤造物能无用富贵由时枉自鞭达否从今已知计五湖烟里有渔船

帝城
帝城回想梦魂中秋月春花在处同朱雀桥南三月草鳯皇楼上四更风锦囊别后吟笺少玉笛闲来酒盏空赢得当时旧标格九分憔悴入青铜

新香
新香终比旧香浓只是相逢久不容绣被暂同巫峡梦银鞍多负景阳钟寳檀烟断闲金兽玉鎻声传恼睡龙帘影渐分风又起一塘秋水落芙容

闻箫
弄玉吹箫玉管低秋风散入满天悲沧波夜涨龙吟细琪树霜风鳯啸迟汉月有情如静听萧郎无路不相知秦楼虚负清宵意惆怅乘鸾旧有期

和致仕李政奉韵
车马年年陌路尘安知六骥过牕频云泉是处堪为乐轩冕从来只累人浮世梦中无限事红颜花上霎时春五湖兴有扁舟笛好在晴天月一轮

别友
从来鸡鹤不同羣泾渭何人与细分镜里光阴谁念我云中岐路已饶君清觞且吸年时月白雪休征梦里云别后相思不相见水边黄叶暮山村

送妹夫之太原
山含秋气冷参差送客西城落日低怨别弟兄归怏怏恋乡车马去迟迟浮萍聚散元无定流水东西却有期惆怅黄榆故山路碧天回首鴈南飞

惜春
春来春去恼春情花落花开又几经夜雨多情爱沾洒杨花无赖只飘零每成宴赏须成醉不恨归来却恨醒眼见红英留不住緑枝深处一星星

客思
客思逢春易感伤不堪残涙爱家乡离亲恍惚来千里餬口凄凉在四方羞向孙刘图富贵浪从李杜学文章官街坐对黄昏月半屋清灯满地霜

暮钟
落日行人断深秋暝雨残一声烟树外千里暮山寒倦鸟方知止哀猿冷不安萧萧风叶下时与野僧还

梦断
绣枕红衾晚意浓啼莺大似不相容梦魂苦恨归来早不尽瀛洲第一峯

花开人散二首
花开人散正消魂花语无情独闭门看即春光留不住一声啼鴂又黄昬
又
闲花闲草满芳洲春水无人自在流白日迟迟倦游子一声啼鸟一声愁

闻笛
雌鸾无鳯怨西风月女愁寒泪洒空牙板急随声不断满天敲碎玉玲珑

王文伯还家诗以迎之
陌上东风故国春瘦骖羸仆倦行尘十年一梦成何事千首新诗不负人重对孤灯听软语遽怜华髪各清贫西斋烟草应知旧桃李新蹊满四邻

晚行
隔浦行闻晚寺钟断坡寂歴对寒松苍烟暮合孤城暗破月微昬逺岫重宿翼飞投空自急断蓬无计竟何从新年又入应添岁归把青铜怨暮冬

山中
世路风波老不禁一〈厂墨〉归买就槐阴坐诗为累言难解因酒成狂病转深山月荒凉窥断梦壁灯青黯伴微吟十年积毁应销骨岂碍孤云万里心

自叹
终日忘言一炷香散花时复遶绳床久贫自沃三彭炽一醉齐休六贼狂道士生涯孤似鹤衲僧门户冷于霜自知衰病耽杯酒拟及温柔老是乡

新秋示友
一顷山田半已芜闭门髙卧着潜夫不才分作沟中断旧好谁瞻屋上乌南阮强须攀北富东丘何用叹西愚自怜幽黙相忘久鬬鸟鸣蝉枉呌呼

偶题二首
当年乐事叹今衰人世空惊日未移风榭醉眠摧鳯烛雨牕狂饮殢蛾眉长松茂草穷年事野水孤村入梦时强镊鬓丝临晚镜瞥然尘念不胜悲
又
短发临风懒不冠洼尊尘坌寂无欢离骚夕赋醒尤独孤愤空书说转难晚节惯成林壑僻幽居深入水云寒苍崖瘦柏无穷思鹄立溪头尽日看

新居
镜里岩花落涧泉对牕青壁便参天几当雪月开春酒时有松风入夜弦逺劚山田多种黍稀经城市少言钱平生漫忽王公贵俯仰村邻更可怜

闲题
十年一梦到灰心归鬓吴霜渐欲侵物外少逢稀有鸟冶中仍作不祥金闲云阁雨终何事枯木因风亦自吟却叹渊明非达道无弦犹是未忘琴

荅文伯二首
老情无赖畏虚劳已絶朱弦又一操闲事每来知酒圣浮生欲去愧僧髙息心锺鼎休看镜安枕茅茨不梦刀遥羡郭西王处士道傍羸马咏风骚
又
晓牕清镜巻浮埃恨入新秋不可裁露浥野花三径合风传云壑七松哀忘机鱼鸟真相识落手功名亦傥来万古消沈一杯酒直须白骨点苍苔

阅见一十首
君居淄右妾河阳平白相逢惹断肠蜡烛已残歌欲阕并敎离恨遶飞梁
又
萧史吹笙鳯女台月髙霜冷鳯笙哀不堪好酒沉沉夜又遣青鸾独自来
又
鳯纸衔封玉镜台绣鸾传记已相猜倾城笑脸千金样莫对闲人一例开
又
歌里冲冲笑里嗔深情会处几何人慿君为向五陵道冶叶倡条不是春
又
笑里低眉引醉波阆风秋月一声歌明知画烛无情物何是尊前涙更多
又
笑不成欢歌敛眉景阳钟动酒阑时此情却羡牵牛会一岁相过可是迟
又
牛女佳期岁一过都縁迢递隔金河可怜马上香车畔只隔珠帘更不多
又
轻莲素质澹萧萧叶密溪深未可招雨暗兰舟人去后却容白鹭逞风标
又
双鸾夹镜鳯横钗捧额黄梅小鴈排为报阿环休调戏双成西母总相猜
又
腻发堆云镜舞鸾五云仙洞接清欢归来失却吹箫伴肠断昆山昨夜寒

○李承旨晏七首
晏字致美髙平人唐顺宗第十六子福王绾之苗裔父森字彦实工于诗有云少年日日醉花边短白长红一一怜自笑老来心尚在恶风常废五更眠又赋梅云冰骨有香魂乍返玉颜无晕酒全消人多传诵之致美皇统二年经义进士释褐临汾丞时张太师浩判平阳一见爱其才为之延誉稍迁辽阳幕官与兴陵有藩邸之旧入翰林为学士髙文大册号称独步拜御史中丞初辽入掠中原人及得奚渤海诸国生口分赐贵近或有功者大至一二州少亦数百皆为奴婢输租为官且纳课给其主谓之二税户大定初一〈忄刀〉免为民闾山寺僧赐户三百与僧共居供役而不输租故不在免例诉者积年台寺不为理又诉于致美致美上章大畧谓天子作民父母当同仁一视分别轻重乃胥吏舞文法之敝陛下大明博照岂可使天下有一民不被其泽者且沙门既谓之出家而乃聴其与男女杂居乎书奏宰相持不可世宗诏致美与相诘难致美伏御座前曰前日车驾幸辽东闾山寺曽供从官一宿之具寺僧物陛下物也陛下无以此直寺僧而使三百家受屈世宗大笑曰李晏刼制我耶即日免之明昌初为礼部尚书分诸道府试复经义设经童科皆自致美发之出为沁南军节度使告老不从改昭毅军节度使且授子仲略泽州刺史以荣之时泽潞旱甚致美擅发仓粟三万石捄饿者因上章请罪章奏而本道提刑弹章亦至章宗谓宰相言提刑职当然李晏义当然不之罪也仲畧字简之大定二十二年进士仕至山东路按察使道陵爱其俊快比为脱帽鹘云致美自号游仙野人简之丹源钓徒有集传于世简之之子肯播字克绍肯获字克守肯徳字克修

白云亭
白云亭上白云秋桂棹兰桨记昔游徃事已随流水去青山空对夕阳愁兴亡翻手成舒巻今古无心自去留独倚西风一惆怅数声柔橹下汀洲

赠燕
王谢堂前燕秋风又送归向人如惜别入户更低飞海阔迷烟岛楼髙近落晖不知从此去几日到乌衣

通州道中
冉冉年华老飘飘客路难尘埃山色断云雾日光寒念逺心先折孤吟鼻亦酸平生江海意潦倒愧儒冠

髙丽平州中和馆后草亭
藤花满地香仍在松影拂云寒不收山鸟似嫌游客到一声啼破小亭幽

题武元直赤壁图
鼎足分来汉祚移阿瞒曽困火船归一时豪杰成何事千里江山半落晖云破小蟾分树暗夜深孤鹤掠舟飞梦寻仙老经行处只有当年旧钓矶

嗅梅图[简之]
胧胧霁色冷黄昏缺月疎篱水外村人在天涯花在手一枝香雪寄销魂

莲塘陪诸公赋
潦倒何堪接俊游神仙空羡李膺舟官曹只在空湖畔簿领如山屋打头[省幕在城外极卑陋故云]

○王都运寂七首
寂字符老蓟州玉田人纟出三槐父础字镇之国初名士仕至归徳府判官元老天徳三年进士兴陵朝以文章政事显终于中都路转运使寿六十七谥文肃有拙轩集北迁录传于世三子钦哉直哉邻哉俱为能吏元老専于诗有云生涯贫到骨家具少于车元夕感怀云残梦关河鳌禁月旧游灯火马行春留别郭熙民云五年风雪黄州闰万里关河渭水秋与涿郡先主庙诗当年竹马戏儿曹笑指楼桑五丈髙故国神游得无恨坏垣风雨夜萧骚人共传之行记载其先人鸡山一诗云记得垂龆此地游鸡山孤立水平流而今重过山前路山色青青人白头予谓诗固佳恨其依仿苏才翁太甚耳

易足斋
吾爱吾庐事事幽此生随分得优游穷冬夜话蒲团暖长夏朝眠竹簟秋一榻蠧书闲处看两盂薄粥饱时休红旗黄纸非吾事未羡元龙百尺楼

送张仲谋使三韩
照海旌幢出乐浪过家上冡路生光鸭江桃叶朝迎渡〈上己下山〉岭松花夜煮汤恩诏肃将芝检重醉鞭低袅玉鞘长遗民笑指天车道酷似南阳异姓王[髙丽称中原使节皆曰天车某官事见阎子秀鸭江行记]

自东营来广宁道出牵马岭经梁利器墓下
毁誉譊譊息盖棺百年春梦大槐安功名倒挽九牛尾富贵真成一鼠肝故国莺花人事改空山风雨夜台寒平生老我心如鐡醉眼西州泪不干

黄桃花
应嗔国色朝酣酒赐与羽衣如太真道士厌看千树老令君别换一城新缃梅拂额更不俗栗玉削肌殊可人想得乞浆寻旧约东风不似去年春

沁水山寺
两峡山髙月半轮五更人起马嘶频无端又上长安道输与僧牕饱睡人

奉题少保张公曲阿别墅二首
休沐时时散马蹄緑阴如染转长堤帝城和气融春圃相国余波到两溪无数龟鱼欣作主不言桃李自成蹊圣时正要传衣事贺监从渠老会稽
又
锺湖亭下水淙淙绿野平泉未易双十里藕花红步障一轩松荫碧油幢洛中独乐有司马天下不名知曲江纸尾欲烦贤宅相雨蓑添我坐篷牕

○莲峯真逸乔扆一首
扆字君章初名逢辰洪洞人天徳三年进士诗乐府俱有名子宇字徳容八岁能鼓琴召入东宫显宗称其不凡大定十六年登科贞佑初为益都按察转运使与田涿器之俱殁兵间

凌虚堂
木暗苍烟合池荒碧草深髙台平竹杪幽径入花阴奔走成何事登临慰此心晚凉山更好风处一披襟

中州集乙巻终


●中州集巻三


○刘龙山仲尹二十八首
仲尹字致君葢州人后迁沃州正隆二年进士以潞州节度副使召为都水监丞卒致君家世豪侈而能折节读书诗乐府俱有藴藉有龙山集尝于其外孙钦叔处见之参涪翁而得法者也

墨梅一十首
痩损昭阳镜里春汉家公主奉乌孙泪痕滴尽穹庐月谁道神香解返魂
又
絶缨人醉烛花残主意方浓未猒欢十五琼儿梳洗薄琵琶才许近帘弹
又
生憎施粉与施朱换骨玄都亦自姝疎影冷香题不到梦惊烟雨暗西湖
又
赵郎爱香人不知罗浮山下有佳期春寒彻骨角声起才记参横月堕时
又
君王凤驾九龙池后辇传呼召雪儿狼藉玉台银烛暗丁香小麝印宫睂
又
钟鼓沉沉度苑〈土廧〉玉绳初直殿东厢荀妃早发鸡鸣埭残月微分烛下妆
又
衡州何处问花光抹月批风只欠香安得江南断肠句为题风雨浣啼妆
又
髙髻长蛾满汉宫君王图玉按春风龙沙万里王家女不着黄金买画工
又
古绢谁藏谢女真天寒翠袖一招魂江山嫁尽风流梦雪满冰溪月挂村
又
妙画工意不工俗老子见画只寻香未应涂抹相欺得政自不为时世妆

自理
日日南轩学蠧鱼隐中独爱隐于书儿痴妇笑谋生拙不道从来与世疎

西溪牡丹
为云为雨定成虚醉脸笼娇试粉初举国春风避姚魏换胎天质到黄徐百年金谷慿栏袖三月扬州载酒车我欲禅居净余习湖滩枕石看游鱼

秋尽
利禄蜗涎壁年华蚁梦槐秋随庭树老寒逐鴈声来养性论三适分愁咏七哀闭门人客少书籍遶床堆

晚阴
岁涝饶秋雨云寒结暝阴晚芳留冻蝶疎木立饥禽闲觉交游减衰从老病寻安眠恐徼幸底用说初心

冬日
刁骚短髪镊还生镜里形骸只自惊睡枕食盘翻岁月头风股痹识阴晴鸠栖任笑谋生拙兔简难忘照眼清不用暖炉公库酒试容拥被听鸡声

寒夜
漏声穿竹夜霜清尽着功夫伴短檠睡足梅花半梢月虚徐老鼻学香生

秋日东斋
一区寂莫子云家便腹那能贮五车筋力只今如老鹤笔头新爱绾秋蛇树间风定叶漫径篱外雨寒梅着香胜日一尊能笑客更须官鼓候晨挝

窻外梅蕾二首
玉儿秀稺云幄蔵鼻观巳觉缾水香过眼空花均一寓十分春色属秋堂
又
细蕾初看栁麦肥春风得得遶窻扉道人方作玉溪梦石坞竹桥风雪飞

初秋夜凉
小虫机杼月西厢风雨纔分半枕凉白髪自疎河汉梦一瓶秋水玉簮香

谢孔遵席后堂画山水图[后堂号秀隐居]
家在龙沙弱水东朅来尘世笑春风都将天外蓬壶景漏作人间画手工玉腕雪回犀管细寳煤香散凤绡空只应大地山河影常记飞鸾下月中

别墅二首
〈土廧〉根雨大土花碧秋笋寒添一两茎爱买僻书人笑古痛憎俗事自知清黄花催织钿钿出白髪欺人故故生饘粥年来我稍具猒随鞍马逐浮名
又
风雨驱寒入弊裘闲斋气味冷飕飕年华过眼惊飞鸟利禄催人窘督邮灶下旋添温坑火床头剰买读书油可人谁似黄夫子着意裁诗寄四休

龙德宫
碧栱朱甍面面开翠云稠迭锁崔嵬连昌庭槛浑栽竹罨画溪山半是梅藻井香销尘化网铜栏秋涩雨留苔只应千古华清月狼藉春风媿露台

酴醿
相看絶似好交友着眼江梅季孟中海窟笙箫来鹤背月林冰雪绕春风满前玉蘂名尤重特地棃花梦不同安得涪翁香一瓣种成聊供小南丰

夏日
床头书册聚麻沙病起经旬不煮茶更为炎蒸设方畧细烹山蜜破松花

不出
好诗读罢倚团蒲唧唧铜缾沸地炉天气稍寒吾不出〈毛瞿〉毺分坐与狸奴

一室
老来湖海媿陈登只有头须未是僧坐对黄昏钟鼓定竹根吹火上吟灯[钦叔所传少时豪气爱陈登老去真成有髪僧]

○刘记室迎七十六首
迎字无党东莱人初以荫试部掾大定十三年用荐书对策为当时第一明年登进士第除豳王府记室改太子司经显宗特亲重之二十年从驾凉陉以疾卒章宗即位录旧学之劳赐其子国枢进士第无党自号无诤居士有诗文乐府号山林长语诏国学刋行

淮安行
淮安城壁空楼橹风雨半摧鸡粪土传闻兵火数年前西观竹间蔵乳虎迄今井邑犹荒凉居民生资惟榷场马军步军自来徃南客北客相经商迩来戸口虽増出主户中间十无一里闾风俗乐过从学得南人煑茶吃青衫从事今白头一官乃得西南陬宦游未免简书畏归去更怀门户忧世缘老矣百不好落笔尚能哦楚调从今买酒乐升平烂醉歌呼客神庙

修城行
淮安城郭真虚设父老年前向予说筑时但用鸡粪土风雨即摧干更裂秪今髙低如堵〈土廧〉举头四野青茫茫不知地势实冲要东连鄂渚西襄阳谁能一劳谋永逸四壁依前擭砖石免令三岁二岁间费尽千人万人力[唐州后竟用此策也]

河防行
南州一雨六十日所至川源皆泛溢黄河适及秋水时夜来决破陈河堤河神慿陵雨师借晚未及晴昏复下传闻一百五十村荡尽田园及庐舍我闻禹时播河为九河一河既满还之他川平地逈势随弱安流是以无惊波秪今茫茫余故迹未易区区议疏辟三山桥坏势益南所过泥沙若山积大梁今世为陪京财赋百万资甲兵髙谈泥古不须尔且要筑堤三百里郑为头汴为尾准备他时涨河水

普照旃檀像旧物也方丈老人比以见还作诗谢之
我昔游亰师稽首礼瑞像堂堂紫金身示现大法藏装严七寳几重迭九霞帐光如百千日晃耀不容望想初法王子运力摄诸匠瓌材发神秘妙斲出智创风流蜀居士翰墨老弥壮雷霆大地底音乐诸天上犹疑三十二不具梵音相不知一点真正胜千语浪呜呼五因縁语绮反成谤我今独何幸相见问无恙文殊本无二何处觅真妄庶修香火供获脱烦恼障天龙想惊喜诃卫日归向巳觉海潮音人天会方丈

梁忠信平逺山水
忆昔西游大梁苑玉堂门闭花阴晚壁间曾见郭熈画江南秋山小平逺别来南北今十年尘埃极目不见山乌靴席帽动千里只惯马蹄车辙闲眀窗短幅来何处乱点依稀涴寒具焕然神眀顿还我似向白玉堂中住蒙蒙烟霭树老苍上方楼阁山夕阳一千顷碧照秋色三十六峯凝晓光悬崖髙居谁氏宅缥缈危栏荫青樾定知枕石髙卧人常笑骑驴逺逰客当时画史安定梁想见泉石成膏肓独将妙意寄毫楮我愧甫立随诸郎此行真成几州错区区世路风波恶还家特作发愿文伴我山中老〈狂去王换员〉鹤

连日雪恶用聚星堂雪诗韵
朔风朝来放云叶纷纷吹落龙沙雪山河大地同一如变化须臾亦竒絶参天松顶老犹强抢地竹头低欲折乱飘书帙爱窗眀狂入地炉惊火灭重衾方拥肤尚粟冻笔将书肘先掣未容衰白点鬓华只许醉红生面缬何人清唱堕梁尘有客髙吟霏锯屑昔贤句法今尚在断臂阿谁心地瞥后生旷世安敢望故事歴刼徒能说是中圣处公会无一粒灵丹工点铁

徐梦弼以诗求芦菔輙次来韵
昔闻赵州老老大犹泛爱说法利人天机縁不胜载当年镇府话盖以小喻大具眼领畧之于兹岂无待呜呼后来者见趣逺不逮又闻东坡公谪居饱鲑菜暮年海南住几席溪山对自馔一杯羮老狂犹故态最喜霜露秋味出鸡豚外乃知作诗本口腹不无赖风流二大士妙处无向背在家与出家相投若针芥先生今复然秀句笔端快谁云修法供逰戏出狼狈一饱待眀年桑麻歌佩佩

再次前韵
神农尝草木济世以仁爱根源列郡出品目成书载中云莱菔根试验颇为大昌谷呕时须文园渇尝待食异地黄并効与芜菁逮岂惟齿众药政自冠诸菜五州风土宜罫布畦垄对垦锄尽众力封培穷百态翠角春雨中黄花晚烟外日送盘箸资岁给缾罂赖片玉出头颅层氷起肤背脆美掩莼葵甘辛敌姜芥物生贵有用对此一何快储贮得沈涵弃遗免狼狈但足齐人飡何惭楚臣佩

鳆鱼
君不见二牢山下狮子峰海波万里家鱼龙金鸡一唱火轮出晓色下瞰扶桑宫槲林叶老霜风急雪浪如山半空立贝阙轩腾水伯居琼瑰喷薄鲛人泣长镵白柄光芒寒一苇去横烟雾间峰峦百迭破螺甲宫室四面开蚝山碎身粉骨成何事口腹之珍乃吾祟郡曺受赏虽一言国史收痂岂非罪筠篮一一千里来百金一笑收羮材色新欲透玛瑙盌味胜可挹葡萄醅饮客醉颊浮春红金盘旋觉放箸空齿牙寒光潄眀月胸臆秀气喷长虹平生浪说江瑶柱大嚼从今不论数我老安能汗漫逰买船欲访渔郎去

楼前曲
楼前山色秋横碧楼下水光秋漫白眼看对此千里愁楼下长歌古离别萧萧郎马何时归鴈奴去作斜行飞灞桥过客夕阳逺渭城行人朝雨微玉凄花冷令人痩日暮倚楼双翠袖蕙炷犹残鸂〈敕鸟〉香曲尘半着鸳鸯绣五云飞过芙蓉城洞天冷落云间笙妾身有愿化春草伴君长亭仍短亭

题十眉圗
寳箱拂尘金〈钲去正换屈〉钺周昉丹靑见真笔春风曾忆赋妖娆人共画圗成十一烛奴香底花光凝铮铮铁响闻三更车声雷动不通语眼态波横空送情蛮云盘鹤辽天阔犀玉依依对书札人生何处不相逢还醉武陵溪上月

云中君圗
衣若新沐兰汤熏灵巫拜舞方迎神恍然相见帝者服九歌昔咏云中君画史亦可人妙入造化域羽衣玉尘美且闲此意不知何处得空眀倐忽纷溟蒙胡为眷眷临寿宫飘然来下复逺举想象决去随飞龙祠空人散秋萧瑟落日猿声唤秋色湘天极目青茫茫慿髙一望无南北

楚山淸晓圗
山娟娟江茫茫縁山林木老已苍穿林细路萦羊肠汀洲人家兰杜香两山秀出江中央宛如双剑森锋铓层峦架空化寳坊塔波突兀一气傍鸡声喔喔林鸟翔顾瞻曙色开东方清风宿雾方苍凉兜罗绵网淡平野紫磨金饼暾浮桑橹声才动欲离岸钟韵已残犹殷床当年有米维楚狂生子亦复肖阿章想从乃翁住朝阳收拾山緑餐湖光膝前翰墨观琳琅此圗戏出遂擅场彼众史者何敢当不然安得牙籖犀轴古锦囊赏览一朝蒙古皇

题刘徳文戏彩堂
邮传文书日旁午过眼不容留顷许先生遣决谈笑间退食归来奉慈母吾不爱锦衣荣归夸梓里吾不爱绣衮徒步登槐府传家所爱作寜馨入室不愁无阿堵堂中怡愉奉颜色堂下嬉戏同儿女十分寿斚泛醇酎五色彩衣纷杂组映阶萱草弄春色循陔兰叶荣朝雨先生藴藉古人似早岁声名天尺五拘縻岂合坐冗曹献纳直宜趋禁所更书屈指今几日竚看褒诏传天语龙光歆艳动庭闱汤沐疏封分郡土芝封钿轴烂云锦羽衣寳帔辉金缕形容何止入画圗歌咏亦须流乐谱区区贱子独何幸晚喜宗盟同鼻祖他年一笑约升堂万石尊前拜严姥

送刘德正
骥騄蚁垤空莫干犀革断人材必超轶物理乃融泮先生廊庙具氷雪自湔盥十年处繁剧风力济详练堂堂八面敌了了一笑粲云中国西邑食货资转挽中台辍之去正倚咄嗟办从容九年蓄坐想出鞭筭向来盐铁使绪业着家传春朝观上计广厦奉闲燕行矣需诏除鹓行耸荣观

盘山招隐圗
溪山不难买所费千金储不如数峯云朝昏对吾庐交游岂无人转盼伤离居不如吾兄弟相应如笙竽左侯蓟名族温温器璠玙身虽市朝寄心与功名疎伯也亦可人文华炳于莵风神耸魁伟襟韵含冲虚平生一片心縁尘不关渠相期有幽事岁晚山林俱彩服照黄冠欢呼奉亲舆大妇侍巾帨中妇供庖厨诸孙戏膝前翩然凤将雏朝采南涧芹莫漉西溪鱼烟霞入杖屦风月来窗疏观竹上巢云礼佛登香炉红龙雪浪涌白墖苍烟孤氷弦写天籁茶瓯泛云腴快哉天下乐俯仰余何须正恐左太冲招隐昔所无

寄题禹城孙氏茂德亭
济南孙夫子养素抱絶识家有五亩园种树如种德枝叶深覆护根本饱封殖要令方寸地不着荆与棘流芳被邻里余荫连阡陌居然物随化草木尽佳色河阳艺桃李寿张莳梓漆至今靑史上相望如黑白乃知百年用赖此一日积君今尚隐约白首勤垦辟人心亦天理否泰有终极会待东风来吹春满花国

郭熙秋山平远用东坡韵
槐花忙过举子闲旧游忆在夷门山玉堂会见郭熈画拂拭缣素尘埃间楚天极目江天逺枫林渡头秋思晚烟中一叶认扁舟雨外数峯横翠巘淮安客宦踰三霜云梦泽连襄汉阳平生独不见写本惯饮山緑飡湖光老来思归真日日梦想林泉对华髪丹靑安得此一流画我横笻水中石

南口
危峯张屏帏峻壁开户牖崩腾来阵马翔舞下灵鹫秀色纷后前晴岚迷左右重阴忽障翳虚籁竞呼吼深迂爱风日髙亢扪星斗帝居望北阙村落当南口军都汉时县遗迹奄存否中郎读书处遗构想摧朽谁云用武地经训乃渊薮我家胶东湄朴学叹白首居邻通徳里况此见师友惭无书带草采采为盈手何以醉先生清溪緑如酒

晚到八逹岭下逹旦乃上
车马两山间上下数百里萦纡来不断奕奕似流水鲸形曲腰膂虵势长首尾我车从其间揺兀如病齿推前挽复后进寸退还咫息心固安分尚气或被指徐趋自循辙躁进应覆轨行行非我令柅亦岂吾使倦仆困号呼疲牛苦鞭棰紞如五更鼓相庆得戾止归来幸无恙喘汗正如洗何以慰此劳邨醅正浮蚁

出八逹岭
山险畧巳出弥望尽荒坡风土日巳殊气象微沙陁我老倦行役驱车此经过时节春已夏土寒地无禾行路不肯留奈此居人何作诗无佳语以代劳者歌

隰川
隰川来西州数郡被其利刺陵放而南奔驶不可制兹焉幸不幸长策未容议且复观其澜雄豪快人意

上谷
磨笄耸然来隰水汹而去山川俯城郭藩翰重畿辅桑麻数百里烟火几万户长桥龙偃蹇飞阁凤腾翥传闻山西地出入此其路源源百货积井井三壤赋蒲萄秋倒架芍药春满树盘躃多布韦婵娟半娥素永怀小靖节厚徳皆忠恕至今受一〈厂墨〉如昔歌五袴伤心隔生死知巳今有数归日当驱车生刍奠其墓

蔡有邻
碑我为山西行叱驭过近县传闻蔡有邻石刻古今冠风流书以来妙絶隶之变银钩鸾凤舞铁画蛟龙缠慿谁致墨本故旧诧珍献正恐赋分薄一夕碎雷电平生六一老集古藏千巻惜此方殊邻公乎未之见

车轣辘
马虺隤牛觳觫山行萦纡车轣辘路旁指点是官人老矣一翁双鬓秃汝牛幸可耕汝马幸可骑有此可载琴书归胡为奔走东西道白髪刁骚被人笑

沙漫漫
沙漫漫草班班南山北山相对看我行乃在山之间行人仰不见飞鸟树木足知边塞少沙漫漫草班班我行欲趂西风还仆夫汝莫愁衣单我但着衣思汝寒

摧车行
浑河汹涌从西来黄流正触山之崖山崖路窄仅容过小误往往车轮摧车摧料理动半日后人欲过何艰涩深山日暮人巳稀食物有钱无处觅何时真宰遣六丁铲此迭嶂如掌平憧憧车马山西路万古行人易来去

败车行
前车行后车逐车声夜随山诘曲前车失手落髙崖车轮直下声如雷同行急救救不得人牛翻压鸣声哀我时潜闻后车说前车使牛何太拙只知拍手笑前人不道后来当改辙前途犹有坡陀在后车当以前车戒

数日冗甚怀抱作恶作诗自遣
生涯吾亦爱吾庐踏地从来出赋租胷次有怀空磈磊人间无处不﨑岖扶揺安得三千里应见真成百亿躯直欲弃家参学去一龛香火供斋盂

寄题安嵓起官舍北溟
一轩髙占凤麟洲要作人间汗漫逰海国风烟自朝暮洞天日月几春秋梦魂欲拂三花树活计聊随一叶舟待我丹成访君去阆风佳处卜莵裘

莫州道中
枫林叶叶堕霜红天末晴容一镜空野旷微闻鸟乌乐草寒时见马牛风人生险阻艰难里世事悲歌感慨中白髪孀亲倚门处梦魂千里付归鸿

上施内翰
十年不见建安公草木依然臭味同赖有酒尊烦北海可无香瓣礼南丰天墀礼乐三千字海国鹍鹏九万风正以髙轩肯相过免教书客感秋蓬

题吴彦髙诗集后
片云踪迹任飘然南北东西共一天万里山川悲故国十年风雪老穷边名髙冀北无全马诗到西江别是禅颇忆米家书画否梦魂应逐过江船

代王簿上梁孟容副公二首
妙年椽笔赋长杨一日声名满四方天上风流青琐客人间嘉庆緑衣郎锦囊看读金花诰画戟闲凝燕寝香预恐政成趋急诏海沂无计驻王祥
又
自笑微官马骨髙十年霜鬂雪刁骚长林丰草未适性尖帽短鞾安得豪名宦真同一鸡肋簿书空束两牛腰故园清兴湖山里归去经营一把茅

清眀前十日作
雨余天气动朝寒寒食都来数日间羯鼓催开小桃李画屏围出好溪山尘埃老我真堪笑风物撩人欲破悭梅雪巳残春过半一尊无处与公闲

闻丘丈晚集庆寿作诗戏之
桃李欲开风雨多花时犹得屡经过缓听一曲玉连琐满泛十分金巻荷红烛影纱闻唤马翠罗承韈见凌波杜陵老矣孤春事奈此诗愁恼乱何

眀日复会客普照继呈此诗去及瓜不数日矣
室中呼起散花天来伴维摩到处禅百刻篆香消昼永一番风雨破春妍云山真欲追聱叟风腋何妨借玉川他日相思共眀月旧游应说禁烟前

观古作者梅诗戏成一章
翠袖佳人修竹傍风姿绰约破湖光静中惯识形神影妙处谁知色味香观想有灵通水月孤音无侣伴冰霜故人愁絶今何许烟雨霏霏子半黄

秋郊马上二首
故垄松楸暗空城草棘荒数峰横鸟道一径绕羊肠桑叶露仍沃稲花风已香儿时十年梦懐旧一悲凉
又
海色楼台市山容水墨图风疎水杨栁烟痩石菖蒲岁熟多同社村闲絶诟租平生亦何事尘土眷吾庐

赠人
何必罗浮访稚川相逢一笑共谈玄蓬莱咫尺三万里铜狄因循五百年梦幻莫论身外事啸歌聊得醉中天几时丹灶同收拾去入云山了旧縁

别后有怀元济
闻说风流靖长官宦游寥落废淸闲酒狂吞尽喙三尺诗痩耸成肩两山世事君方厌蜗角生涯我欲赋鱼蛮脱身何日扁舟去相对一蓑烟雨间

赠董丞秉国
迫窄十年冠盖场谁怜王谢有诸郎俗縁不脱三生债豪气都无万丈长遣兴久慿诗作社避愁专欲酒为乡黄尘投老逢青眼赖有知音未可忘

闻彦美服药以诗问讯
耳邉尘事且无喧听我归耕郭外村贱子自藏蜗殻舍故人谁并雀罗门书窗共作三年计尊酒相逢一笑温不信家山不堪隐仇池今在古铜盆

和人七夕韵
今古良宵此会同望穷云物有无中人间钿合三山隔天上灵槎一水通鳷鹊楼空纨扇月鸳鸯机冷苎罗风不须更乞蛛丝巧久矣人生百巧穷

海上
潮蹙三山岛烟横万里沙蜃楼春作市鼍鼓暮催衙一曲水仙操片帆渔父家安期定何处试问枣如瓜
次曹次仲韵因以自感
自笑区区学道难未容香火访名山因循忧患余生里收敛光芒窘步间白社祝公今日始丹丘容我几时还相从愿结翻经会共过壶中日月闲

寒食阻雨招元功会话
满城风雨殿余春燕坐翛然亦可人杨栁杏花相对晚石泉槐火一时新愁边兴味浑宜酒句里机縁欲脱尘早晚阿咸来过我坐中软语慰情亲

次韵诸园不暇游览
故人家有小池台桃李成蹊手自栽尊酒几时邀客去园林无日不花开丹靑一一归圗画红紫纷纷费剪裁胜槩须公与题品杖藜何惜醉中来

自觧
投绂归来岁月过清闲殊胜吏分窠人思狡兔藏三窟我愿白鸥同一波棊局何妨烂樵斧印章终欲博渔蓑人间万事俱尘土醉倒尊前奈我何

陪诸友登三山亭二首
半濠清浅芰荷雕落日登临未寂寥山色逼秋浑作市海声迎暮欲吞潮沙头白鸟疑相熟木末青旗苦见招不似常时对官府可无闲话及渔樵
又
霜林余叶未全雕极目西风对泬寥万里沙荒秋后草三神山动晚来潮移尊正及兵厨近结客何须驿骑招老素抚床端可必未甘随分隠耕樵

秋郊
秋水四五尺暮山三两峯浮云白毫相落日紫金容蓑笠前村笛楼台古寺钟殷勤小平远圗画记渠侬

次刘元直韵二首
秋来何事忆归频正以家无妒妇津未许桂枝招隐士不妨桃叶赠行人梦魂歴歴千山逺客宦悠悠五斗贫犀箸鸾刀许何日归来举案得纷纶
又
半年归梦别离间只有音书鴈足还罗幕翠横秋掩冉玉壶红湿泪斓斑天眀不作雾非雾月破可怜山复山凖拟春风对眉膴一尊相对洗愁颜

次韵夜雨
海山何处是蓬瀛节物催人意自惊客里厌逢今旧雨梦余愁听短长更故园颇觉归期缓老境难堪此段清想得诗成正萧瑟竹窗灯火夜微眀

代人忆旧
缓步素丝障微吟紫绮裘醉便风侧帽歌爱月眀楼犀轴题春恨铜荷滴夜愁风流十年梦灯火漫扬州

梅
谁道江梅驿信遟碧琅玕里见横枝为寻疎影暗香处独立嫩寒清晓时嚼蕊不妨浮白饮认桃休赋比红诗平生东阁风流在何逊而今鬓欲丝

题雪浦人归圗
乱目寳花雨过眉斑竹笻拏音迎画鹢喜态动乌龙水镜千江月风琴万壑松遥知永今夕情话得从容

归来圗戏作
云髻春风一尺髙笑携儿女候归桡情知一首闲情赋合为微官懒折腰

城南庵
故乡归思白云边缾钵东来想浩然桑下久无三宿恋室中今许一灯传梦惊城郭风尘窟兴寄湖山雪月船老矣重游恐难得平生四海与弥天

书何维桢见赠诗后
尘埃握手众人中草木从来臭味同春夏我虽迷出处交游君不异初终赤黄晚岁征竒梦清白平生继古风叹息蜀州人日作伤心不觉涕无从

寄题蓟丘僧房
道人休去白云边老矣分眀懒瓒然参学谁能知许事退休聊得息诸缘忘形马迹车尘外适意山光水影前想得松根憩寂莫坏残云衲半垂肩

虚春亭
碧琅玕里小蘧庐想象幽人手植初不独禅心破诸有还于法性识真如[古宿有翠竹真如之句] 应縁任笑风月底出世要观霜雪余他日升堂叅玉版会须傍出赏春蔬

雨后
尘埃日日厌风霾一雨方容眼界开水底天光大圎镜树头山色小飞来马牛涉地无相及鸥鹭知人已不猜更得扁舟待眀月一杯容我醉云罍

题归去来圗
笔端竒处发天藏事逺怀人涕泗滂余子风流空魏晋上人谈笑自羲皇折腰五斗几钱直去国十年三径荒安得一堂重写照为公桂酒泻蕉黄

过关渡水圗
短车无复驾青牛散策方来对白鸥烟水从容许君独暂须分我一船秋

寄题孔德通东园
花木阴阴一亩宫平生髙兴与谁同尊罍北海无虚日乡里东家有故风先业固知衣钵在大门何惜橐奁空襄阳耆旧今谁识尚喜风流见阿戎

次韵郦元与赠于元直道旧二首
人物伤心万马空于今声价歘然东教条不独行千里筹策曾经奉一戎事契百年知有自笑谈三语记无同白头頼有髯参在觧说当时喜怒公
又
倦游方叹锦囊空此道谁知一夕东客里簿书惭老子诗中旗鼓避元戎叩门莫厌经过数促席聊容语笑同此乐秪忧儿軰觉不应品藻待渠公

彦美生朝
壮日里闾侠臂弯双角弓绣韀金匼匝貂袖紫蒙茸云态自苍狗玉辉犹白虹为君占寿骨诗句有清风

张萱戏婴圗
犀颅玉颊寜馨子雾鬓云鬟窈窕娘三十年前大门日忆观羣戏碧方床

河桥
桃李香中八九家靑旗髙挂緑杨斜晚来风色渡头急满地萧萧杨白花

昌邑道中
屋角鸡号夜向晨客床相对话悲辛流离仅脱哙等伍老大空为济上人却扫欲安无事贵累人犹属有锥贫故山邻里今安否归去同寻笋蕨春

题仲山枝巢
镜中靑鬓雪霜皤岁月从教落魄过物理不容人太过生涯休叹我无多百年竟似蝇鑚纸万事终同鼠饮河秪恐徐公宿縁在东风时梦海棠窠

许内翰安仁六首
安仁字子靖河间乐寿人大定七年进士歴礼部员外郎出守泽州迁同知河南府事以汾阳军节度使致仕子古字道真父子俱名流也

望少室
名山都不见真形万仞盘盘入杳冥安得云间骑白鹤下看三十六峰靑

送二道者归汾州
介休山下两闲人来访汾阳旧使君眀日却归尘外去一双白鹤上靑云

草木虫鱼咏二首
蝇鑚故纸竟不悟蛾扑眀灯甘丧生大似盲人骑瞎马不知平地有深坑
又
蓬在麻中应自直茑生松下亦能髙不关若軰工攀附物理由来系所遭

少室道中
少室峰头晓月沈千家城郭淡阴阴五更鸡唱残星灭马上看山过少林

逰泰安竹林
萧寺天教胜处安峯峦腾掷水云闲客来总说逰山好不道山僧却厌山

○承旨党公六十五首
公讳怀英字世杰宋太尉进之十一代孙父纯睦自冯翊来以从仕郎为泰安军録事叅军卒官妻子不能归遂为奉符人公之在孕也太夫人梦道士吴筠来托宿及公生仪观秀整如神仙然少颖悟日授千余言师亳社刘嵓老济南辛幼安其同舍生也尝试东府取觧魁是后困于名场遂不以世务婴怀放浪山水间诗酒自娱箪瓢屡空晏如也夫人石氏徂徕先生之后亦能安贫守分既久乡豪杰有知公者稍料理之大定十年擢进士甲科调成阳军事判官汝阴令入为史馆编修应奉翰林学士出为泰定军节度使为政寛简不言而人化召为翰林学士承旨致仕大安三年九月年七十八终于家是夕有大星殒于所居之堂众惊视之而公已逝矣谥曰文献礼部闲闲公墓志云公之文似欧公不为尖新竒险之语诗似陶谢奄有魏晋篆籀入神李阳冰之后一人而已尝谓唐人韩蔡不通字学八分自篆籀中来故公书上轧锺蔡其下不论也小楷如虞禇亦当为中朝第一书法以鲁公为正栁诚悬以下不论也古人名一艺而公独兼之可谓全矣[皇叔永蹈伏诛公作诏云天下一家讵可窥于神器公族三宥卒莫逭于常刑非忘本根骨肉之情盖为宗社安危之计亦由凉徳有失睦亲乃于间岁之中连致逆谋之起恩以义掩至于重典之亟行天髙听卑殆非此心之得已兴言及此惋叹奚穷论者谓公之制诰百年以来亦当为第一间闲公作碑偶不及此故表出之]

穆陵道中二首
沂山一何髙羣峯鬰孱颜我行问遗老云此小太山望秩有常祀其神号东安草荒穆妃坟雨剥汉武坛神仙果何在可想不可攀千年等一昔俯仰悲人寰东望蓬莱宫咫尺沧波间
又
重山复峻岭溪路宛盘盘流水滑无声暗泻溪石间岸草凄以碧鲜葩耀红丹髙云映朝日流景靑林端我行属朱夏欲愒不得闲山中有佳人风生松桂寒

琼花木后土像
皇娲化万象赋受无竒偏胡为堕爱境亦为尤物牵煌煌灵祠花玉蘂冠春妍婉如倾国姝独立江湖边顾惜怨夺移含秀梁宫烟靑黄竟自寇始信拥肿全珍材归好事肌理致且坚瑑刻方寸余遗像规汾壖愿言税灵驭要复安所怜神游妙难诘岂以大小悬槐根开梦国橘实游棊仙静想寳龛中坐纳东南天况有大者存指顾超八埏

君锡生子四月八日[左君锡蓟北名士]
堂前种蘐忧可忘不如生儿喜殊常呕哑啼笑彩衣侧满堂和气生嘉祥燕寝香凝佳梦兆与佛同生佛亲抱我来初见出锦绷肌肉照人眉宇好世间儿子空纷纷如君此儿真慰人蓟山东盘出英秀政与徳门宜子孙天马驹海鹤子气骨初成便超异籋云冲霄从此始

立春
氷结东溪冻未漪风凌枯木怒犹威不知春力来多少便有靑蝇负暖飞

端午日照道中
几年客舍逢端午今日东行复海隅三岁已无平老艾一杯聊作辟愁符

夏日道出天封寺
迭涧重冈掩复开鸟啼人寂路萦回微凉暂逐行云过细雨俄从逺树来世事自嗟吾老矣山僧那识兴悠哉婆娑十亩溪边栎借汝淸阴感不材

龙池春兴
三十余年惜别心重来独兴此登临佳人何在暮云合游子不归春草深曲槛凭栏花羃羃扁舟系岸栁阴阴避人白鸟忽惊去双影飞翻眀翠岑

宿宣湾
淸颍去无极悠悠楚甸深人家半临水村径曲穿林积雨犹行潦荒烟易夕阴夜凉淮浦月寂莫照边心

黄弥守画吴江新霁圗
江云巻宿雨江风散晨烟山光烟雨润欲滴影堕江水空眀间修蛾新妆翠连娟下拂尘镜窥明蠲渔舟来何许触破靑茫然中流水肥鱼逆上受网应有松鲈鲜借问张季鹰西风几时还渔郎理网唤不应但见水碧江涵天如何尘埃中眼界有许寛道人胸次陂万顷为写此境淸而妍苍崕无尘树影寒直欲坐我苔矶邉我家竹溪阴小艇横靑涟异时赤脚踏两舷不应尚作披圗看

雪中四首
诗人固多贫深居隐茅蓬一夕忽富贵独卧琼瑶宫梦破窗眀虚开门雪迷空萧然视四壁还与向也同闭门捻须坐愈觉生理穷天公巧相幻要我齐穷通冲寒起沽酒一洗芥蔕胸
又
翻翻雪中鸦飞鸣觅遗粟雪深不可求遶屋啄寒玉顾我如鸱鸢多储有余肉我亦生理拙冻卧僵雪屋日午甑无烟饥吟搅空腹岂不知屠沽肥甘随取足幸待春雪消吾犹多杞菊
又
歳晏苦风雪旷野寒峥嵘湿薪烧枯棘距刺相拏撑浓烟久伊鬰微焰方晶荧津津膏乳涨中有蚯蚓鸣蓬蒿掇快炬倐作飞灰轻余暖未及惬睫泪先已盈幸有邻家酒时浇肌粟平
又
岁晏雪盈尺农夫倍欣然不作祁寒怨应知有丰年笑我寄一室归耕无寸田无田吾不忧饮啄当问天我看多田翁租赋常逋悬低头负呵责颜色惨可怜不如拾滞穗行歌两无牵

雪
寳花天雨晓纷纷佛界妆严尽白银待腊风云初接势犯寒糟曲若为神园中芳草谁能赋江上梅花独自春半臂骑驴得佳句九原谁唤灞陵人

蝉
槁壤阴潜罢转丸飘飘便作饮风仙幽藂何处拳枯蜕别树还来续断弦小院日长淸梦觉空庭人静緑阴圆无情物化谁能料触拨羁怀一慨然

渔村诗话圗
江村淸境皆画本画里更传诗语工渔父自醒还自醉不知身在画圗中

晓云次子端韵
滦溪经雨浪生花晓碧翻光漾晓霞川上风烟无定态尽供新意与诗家

送髙智叔归济南
已作西溪约还为汶上行漂流知分际会合见平生旅枕劳归梦家山入去程空斋桃李月寂莫照淸眀

日照道中
路转淸溪树蔚然觧鞍坐愒午阴圎避人鸥鸟惊飞尽时有游鱼弄栁绵

夜发蔡口
落霞堕秋水浮光照船眀孤程发晚泊倦楫揺天星蔼蔼野烟合翛翛水风生逺浦浩渺漭微波澹彭觥畸鸟有时起幽虫亦宵征怀役叹独迈感物伤旅情夜久月窥席忼慨心未平

西湖晚菊
重湖汇城曲佳菊被水涯髙寒逼素秋无人自芳菲鲜颷散幽馥晴露堕余滋蹊荒緑苔合采采叹后时古缾贮清泚芳樽湔尘霏逺怀渊眀贤独往谁与期徘徊东篱月岁晏有余悲

西湖芙蓉
林颷振危柯野露委荒蔓孤芳为谁妍一笑聊自献眀妆炫朝丽醉态羞晚困脉脉怀春情悄悄惊秋怨岂无桃李媒不嫁惜婵媛悠哉淸霜暮共抱兰菊恨

浪溪别吴安雅[浪音郎]
浪水淸且白频年照行役褰裳涉微波微波去无极悠悠溪上山送我往复还与君临水别幽恨寄山间

奉使行髙邮道中二首
野雪来无际风樯岸转迷潮吞淮泽小云抱楚天低蹚〈荅〉船鸣浪聨翩路牵泥林乌亦惊起夜半傍人啼
又
细雪吹仍急凝云冻未开牵闲时掠水帆饱不依桅岸引枮蒲去天将逺树来行舟避龙节处处隐渔隈

孤鴈集句
万里衔芦至寒空半有无踪分沙岸静声入塞垣孤影早冲关月飞髙望海隅不知天外侣何处下平芜

黄菊集句
九月欲将尽鲜鲜金作堆遶篱残艳密拥鼻细香来五色中偏贵羣花落始开可怜陶靖节共此一倾杯

金山
我从渡淮涉髙邮雪风连日吹行舟维扬地西闯夜色星月隠见边城楼晴光破晓射瓜步照耀玉宇开琼洲冯夷收威浪妥帖容我一到金山头金山胜槩冠吴楚万础蟠峙江中流平生梦寐不到处乃以王事从私游钟山雨花落眼底海门鹤崕波际浮川开林阖望不极但见逺色眀轻鸥风烟渺漭异吾土行役有程难久留一杯未举帆影转已看浙树稍旗旒

赵飞燕写真
昭阳宫里千蛾眉中有一人轻欲飞娣妹夤缘特新宠六宫铅粉无光辉春回太液花如绣花底轻风扶翠袖君恩不许作飞仙襞积宫裙留浅皱君王贪宴温柔乡木门不省揺仓琅避风台成畧今古空使遗妒惊霓裳当年倾城复倾国谁写余妍入丹碧背灯拥髻一澘然不应尚有樊通德

村斋遣事
人生天地真蘧庐外物扰扰吾何须与其羁〈马字去四点换廾〉齐辕驹岂若饮〈齿乞〉随骀驽不知掉尾忘江湖呴呴濡沫胡为乎谁念挟巻矜村墟磨丹点黝围樵苏申鞭示棰严范模矍如狙翁调众狙尔雅细碎编虫鱼辞严义密字见疎烘斋睥睨音语麤讽诵谁敢忘须臾万中有一差锱铢吚哑坐使为呻呼咄哉倡言口嗫嚅等为儿戏夫何殊霜风入户寒割肤生薪槎牙供燎炉漫漫湿烟迷四隅白鹤日见黔如乌此间纵乐能何如其谁相与歌归欤投笼嗟我自挚拘垂翅更待穷年徂

和张德逺伐松之什
社栎赋散材乃遭匠石嗤髙梧中宫征不能保孙枝全伤随用否理固不可移堂堂十八公端劲出天姿蟠根借余润茂欎淸溪湄雨师夜失律偶此遗神螭烟鳞渍寒雨雾鬛眀朝曦腾拏困愈壮偃蹇僵不疲未能走沆漭聊与草木嬉长风动头角吟啸舒鬰伊尘埃讵能久雷电会有时昨宵卧溪月老影闲横欹天眀竟不举俯仰益怪竒拏拳攀半崕渇喙吞淸漪希珍价不售复病樵柯危材髙輙尔耳咄彼造化儿樛枝饱霜雪遽与蓬蒿衰孤标挽万牛未为廊庙知窈窕桃李春奈尔千岁期枯桑岂自贾取败以老龟兹非<爂字去火换上林下火>下材梁栋终见施长短归自然勿为鳬鹤悲

题獐猿圗
云山空冈阜重槲叶半湿新霜红溪猿得意适其适闲攀静桂晴光中孤麕何从来寂歴野竹风举头相视不相测昂藏却立如痴童鲲鹏负云天斥鷃处蒿蓬万生所乐自不同恝然胡为之二虫

和济倅刘公伤秋
川流为潴巨野阔水色天容两开豁山随水逺势奔骛骏马西来衔辔脱山前云木散不收坐看木末来归舟秋容澄眀纳万象画本寂黙横双眸谪仙曾来钓烟碛想见夕阳寒影只骑鲸去作汗漫逰只有荒台压澄碧台边昨夜西风来倦游羁宦心悠哉岂无琼艘百柂载春色是中可以忘形骸官居得秋况不恶髙吟何遽悲揺落君不见中郎诗翰忆湖山秋色正满连云阁

题春云出谷圗
春云乍出山有无春云巳去春山孤山光空蒙不可写正要云气相萦纡山吞云吐变眀晦半与嵓谷生朝晡轻林萧萧暗溪树余影漠漠开樵居舟人舣棹并沙尾坐看缥缈揺空虚巧分天趣出画外韵逺不与丹靑俱今人重古不知画但爱屋漏烟煤污惜哉东坡不及见此本诗中独有迭嶂烟江圗[轻林萧萧一作轻阴霏霏]

新泰县环翠亭
官居坐官府不见靑山靑闲来亭上看靑山遶重城左见靑山纵右见靑山横具敖浮虚碧峥嵘羣峰连娟相缭萦县庭无事苔藓生独携珍琴写溪声琴声锵锵激虚亭罢琴举酒招山英山英莫相嘲我虽朝市如林垧客有山中来闻说令尹淸山英异时合有情周遮不放公马行

喜雨
山云駃如驱山雨沛如倾幽人梦初醒卧听檐溜声雷霆怒相搏似与阴阳争蛟龙久何蟠始此幽蛰惊余花晓犹落竟日方破晴眀朝东皋望照眼生意眀焦枯被沾濡相与回春荣忻然野桃李新緑栖残英渐渐麦垄翠溜溜溪流清蛙鸟亦觧喜飞沈互喧鸣万物皆得时栖迟感吾生直应挂儒冠便逐春农耕

睡觉门外月色如昼霜风过翏然成声作一絶
老木经霜众窍空月眀深夜响秋风始知天籁非人籁吹万由来果不同

题张维中华山图
苡珠散遗胄我姓出冯翊空闻华山名未始见颜色三峯擢觚棱经眼但石刻那知玉井莲香落淸渭北巅崕划变转势走关辅窄岂无爱山人不觧傅粉墨多才曲江裔公暇日招揖归装贮新圗尚帯烟雾湿眀窗一传玩怳若到乡国我生随宦游久作东南客有田泰山下绕屋皆泉石怀恩恋官廪老大归未得况复秦川遥便恐此生隔崚嶒苍烟面只许画中识诗成持送君想象三叹息

题马贲画鸂〈敕鸟〉圗
双眠双浴水平溪共看秋光卧两堤谁信潇湘有孤鴈冷沙寒苇不成栖

书因叔北轩壁
生涯自分老林泉欲止还行信有缘未许纶竿归醉手且教烟水入吟鞭云山聊欲追聱叟风腋何妨借玉川独卧北轩元不寐竹间寒雨夜琅然

和元卿郊行
马駃车驱起路尘傍山阴翳作春温东风欲放萌芽动已有疲牛啮烧痕

世华将有登州之行作是诗以送之
少陵兄弟盖三人坡老相知只夘君五亩有期将共隠一尊何易便轻分秋鸿渺渺看孤往夜雨潇潇忍独闻他日书来问无恙我应深钓竹溪云

潍密道中怀古
十二全齐势兴亡俯仰中地倾潍水北山断穆陵东破冢余残甓荒蹊足转蓬燕齐旧悬隔不接马牛风

过棠棃沟
地僻人烟少山深涧谷重坡陁下长坂迤逦失诸峯问俗知怀土听歌识相舂几家茒屋外田亩自衡从

昫山驿亭阻雨[东海地名苍梧旧说云此岛自苍梧浮来又州有景疎楼]
脱叶萧萧山木稠连樯飘泛海蓬秋浪回昫岛冯夷舞云暗苍梧帝子愁欲往未行淹仆马乍来还去羡鸧鹙景疎楼下无边水暂濯尘缨可自由

吊石曼卿[曼卿尝通守胊山遣人以泥封桃李核弹之嵓石间其后花开满山又尝携妓饮山之石室间鸣琴为冰车铁马声]
城头山色翠玲珑尚忆淸狂四饮翁铁马氷车断遗响桃花石室自春风平生诗价千钧重身后仙逰一梦空想见蓬莱水淸浅芙容城阙五云中

昫山道中三首
二年三到水云乡痩马凌兢怯路长野雪未干春未雨落鸢飞起暗尘黄
又
吴歌楚语海山间织苇苫菰便自安已作稲塍犹未种小沟流涩水车干
又
海路东南万壑倾靑山孤起压重城驿亭春半余寒雪墙角无人草自生

应制粉红双头牡丹二首
卿云分瑞两嫣然镜里妆成谷雨天晓日倚阑闲妒艳春风拾翠两骈肩水南水北何曾见桃叶桃根本自仙梦想沈香亭北槛畧修花谱记芳妍
又
春意应嫌芍药遟一枝分秀伴双蕤并肩翠袖初酣酒对镜红妆欲斗竒上苑风烟工献巧中天雨露本无私更看散作人间瑞万里黄云麦两岐

次文孺韵
病眼花生纸羁怀棘遶墙挑灯檐溜急到枕漏声长响彻鸡埘曙寒迎鴈背霜凄凉三径菊无梦到壶觞[好问按此诗是贡院中唱和故有花生纸棘遶墙之句]

白庄道中
暖风遟日弄春晴浑似龙眠画里行沙路半随堤尾曲几家桃李鹁鸪鸣

花品
翠裙襞积破黄薇新様丁香结玉蕤最爱东风木芍药淡红深紫两相宜

上皇书扇后
便面团圞字点鸦天风吹堕委尘沙燕泥庭草争工拙何似当年陌上花

送崔深道东归
君从鬰葱几时来鬰葱山色空崔嵬白云巳自动归意蟏蛸蛜蝛况可怀薫风浊酒非莓苔那知空斋响蚊雷酒酣临风觧相忆唤取玉笛传淸哀

和道彦至
山光凝黛水浮空地僻偏宜叔夜慵尚喜年登更冬暖敢论人厄与天穷君方有志三重浪我巳无心万里风拟葺小园师老圃緑畦春溜引连筒

楚淸之画乐天小娃撑小艇偷采白莲回不觧藏踪迹浮萍一道开诗因题其后
乐天归卧湖山边闲买池塘娱莫年小蛮巳老樊素去心地玲珑如白莲室中谁遣散花天故点襌衣香破襌鸳鸯为报窃花处题诗要戏小婵娟红妆秋水照眀蠲淸之粉本淸且妍道人无心被花恼对画作诗真适然君不见元亮投名莲社里不妨更赋闲情篇

寄贾因叔
鹑居鷇食两迷阳四十犹贪桂子香石汶为君抛水月宪陵回首见氷霜虫鱼细碎成书癖荆棘峥嵘失醉乡举白北轩真一梦竹间犹记雨浪浪

题大理评事王元老双橘堂
朱橘复朱橘传分包贡实煌煌中堂榜竒画照公堂前蘐草碧公今致养丰禄食更取蛮珍奉颜色举觞一笑三千秋坐看诸孙索梨栗

宿旧县四更而归道中摭所见作行路难
三星排空山月眀思归客子夜半行单衣短褐风凄淸响踏黄叶栖禽惊怱怱晓转沙岸侧枯蓼寒芦鸣索率山月欲随山烟黒前途无人脚无力行路难堪叹息

途中[壬辰正月]
平眀发郊墟独步跄躞蹀引领发前程日出烟未灭林迥鸟始喧麦短牛已啮春阳气未壮道左尚残雪长风拂归袂凛欲变冬洌指冻僵不拳胶凝仍欲折而我竟何事犯此寒正切修途去未几行意先已薾安得两翼生髙飞度林樾

徐茂宗蜗舍
万生扰扰安其安鷽鸠不羡鹏飞抟端知扶揺上九万无异跳跃蓬蒿间是身江海一漂粟身外纷然皆外物一〈厂墨〉傥可容所寓何用渠渠作髙屋知君从道由心成昔焉忘俗今忘形物来弭角不知竞触蛮血战良虚名我梦敲门访君舍舍小不容相对话觉来惊见壁间蜗俯仰人间真物化

壬辰二月六日夜梦作一絶句其词曰矫冗连天花春风动光华人眠不知眠我佩綘红霞梦中自以为竒絶觉而思之不能自晓故作是诗以纪之
梦中作诗真何诗梦中自谓淸且竒觉来反复深讽味字偏句异诚难知岂非梦语本真语无乃造物为予嬉君不见庄周古逹士栩栩尚作蝴蝶飞我生开眼尚如此况在合眼夫何疑

○黄华王先生庭筠二十八首
庭筠字子端熊岳人父遵古字仲元正隆五年进士仕为翰林直学士才行兼备道陵所谓昔人君子者也子端早有重名大定十六年甲科文采风流照暎一时歴州县用荐者供奉翰林承安中为言事者所累谪郑州幕官未几复应奉稍迁修撰卒官年四十七子端诗文有师法髙出时軰之右字画学米元章其得意处颇能似之墨竹殆天机所到文湖州巳下不论也平生爱天平黄华山水居相下十年自号黄华山主有集传于世其殁也道陵有诗悼之其引云王遵古朕之故人也乃子庭筠复以才选直禁林者首尾十年今兹云亡玉堂东观中无复斯人矣其家以遗文来上寻绎之久良用怆然诗不録屏山故人外传云子端出家子风流酝藉冠冕一时为人眉目如画美谈笑俯仰可观外视若简贵人初不敢与接一见之后和气津津溢于衡宇间又其折节下士如恐不及茍有可取极口称道之故人人恨相见之晚也子万庆字禧伯诗笔字画俱有父风仕为行尚书省左右司郎中犹子明伯幼岁学书书家即称赏之倜傥无机膂力絶人曽有诗云钓鳌公子铁心胸兴在三山碧海东千尺云帆巳髙掲不知何日得秋风死于邓州年未四十也

杨秘监下槽马圗
龙眠悔画马政恐堕马趣我今破是说试下第一句道人三昧手游戏万象具万象初莫逃毕竟无所住譬如大圎镜照物随其遇少焉物四散影果在何处杨侯具此眼透脱向上路万马落人间盖证龙眠误

书西斋壁
世事云千变浮生梦一场偶然携拄杖来此据胡床有雨夜更静无风花自香出门多道路何处觅亡羊

八月十五日过泥河见鴈
家在孤云落照间行人已上鴈门关慿君为报平安信才是云中第一山

示赵彦和
四栁危亭坐晚阴殷勤鸡黍故人心儿孙满眼田园乐花木成阴歳月深十亩苍烟秋放鹤一帘凉月夜横琴家山活计良如此归兴秋风巳不禁

大安寺试院中寒食
东风日日涨黄沙供佛床头始见花寒食淸眀好时节年年憔悴独离家

狱中赋萱
沙麓百战场舄卤不敏树况复幽圄中万古结愁雾寸根不择地于此生意具〈上浦下女〉娑緑云杪金凤掣未去晚雨沾濡之向我泫如诉忘忧定漫说相对淸泪雨[桞州戏题阶前芍药东坡长春如稚女及赋王伯扬所藏赵昌画梅花黄葵芙蓉山茶四诗党承旨世杰西湖芙蓉晚菊王内翰子端狱中赋萱凡九首予请闲闲公共作一轴写自题其后云栁州怨之愈深其辞愈缓得古诗之正其清新婉丽六朝辞人少有及者东坡爱而学之极形似之工其怨则不能自揜也党承旨出于二家辞不足而意有余王内翰无意追配古人而偶与之合遂为集中第一大都栁出于雅坡以下皆有骚人之余韵所谓生不并世俱名家者也]

狱中见燕
笑我迂疎触祸机嗟君底事入圜扉落花吹湿东风雨何处茅檐不可飞

偕乐亭
日暮西风吹竹枝天寒杖屦独来时门前流水清如镜照我星星两鬓丝

野堂二首
緑李黄梅绕屋疎秋眠不着鸟相呼雨声偏向竹间好山色渐从烟际无
又
云自知归鸟自还一堂足了一生闲门前剥啄定佳客檐外孱颜皆好山

韩陵道中
石头荦确两坡间不记秋来几往还日暮蹇驴鞭不动天教仔细数前山

絶句
竹影和诗痩梅花入梦香可怜今夜月不肯下西厢

孙氏午沟桥亭
闲来桥北行偶过桥南去寂莫独归时沙鸥晚无数

送士选山东外台判官
秋天寥廓使星眀光动山东七十城玉署文章厌闲冷绣衣风采试澄淸人随白鴈霜前到诗绕靑山马上成才力如君君未老只愁无地避功名

张礼部溪山真乐圗
悠悠春天云想见平时闲朝逰溪桥畔暮宿山堂间澹然不知愁亦复忘所欢出山初无心既出还思山人间待霖雨欲归良独难山堂怅何许萧萧松桂寒

内乡浙江张浮休洼尊为二兄赋
嵓花覆我酒酒面照幽妍风如惜花影不肯生微涟空山悄无人花枝自留连怀人成独醉日暮山苍然

超化寺
隔竹微闻钟磬音墙头修緑冷阴阴山迎初日花枝靓寺裹淸潭塔影深吾道萧条三巳仕此行衰病独登临简书催得怱怱去暗记风烟拟梦寻

舍利塔
苍山亭亭如覆盎佛塔东西屹相向林头朝日射重檐黄金丹砂晔生光中华此塔第十五圗记所传知不妄智慧薫成舎利罗夜半竒芒时一放想见当时阿育王麾叱神工鞭鬼匠云车瘴海挽炎沙沙底黄肠三万丈石排方面蔑石段铁锢痩中腰鼓様功夫精密业长久位置尊严气髙张地皮浮水肤寸许旱溢与之俱下上崧山归山夏秋雨雨潦从衡歳相荡天龙围擭夜义守终刦不敢生波浪塔前树秀老不死树下水流多益壮再拜初尝一勺甘洗我三生烦恼障

夏日
西窗近事香如梦北客穷愁日抵年花影未斜猫睡外槐枝犹颤鹊飞边

中秋
虚空流玉洗世界纳氷壶眀月几时有淸光何处无人心但秋物天下近庭梧好在黄华寺山空夜鹤孤

被责南归至中山[丙申春]
短辕长路兀呻吟行李遟遟日益南亲老家贫官职重恩多责薄泪痕深向人栁色浑相识着雨花枝半不禁回首觚棱云气隔六年侍从小臣心

送子贞兄归辽阳
靑峭江边玉数峰烟梳雨沐为谁容到时为向山灵道归意如君一倍浓

采莲曲
南北湖亭竞采莲吴娃娇小得人怜临行折得新荷叶却障斜阳入画船

秋郊
痩马踏晴沙微风度陇斜西风八九月疎树两三家寒草留归犊夕阳送去鸦邻村有新酒篱畔看黄花

忆漍川
极目江湖雨连阴甲子秋靑灯十年梦白髪一扁舟

夏日
檀栾倒影砚波淸注了黄庭谱鹤铭且喜过门无褦襶却怜浣壁有寜馨[刘宾客诗宁字平声呼]

河阴道中二首
梨叶成阴杏子靑榴花相暎可怜生林深不见人家住道上唯闻打麦声
又
微行入麦去斜斜才过深林又几家一色生红三十里际山多少石榴花

○礼部闲闲赵公秉文六十三首
秉文字周臣滏阳人闲闲其自号也幼颖悟读书若夙习大定二十五年进士应奉翰林文字上书论宰相胥持国当罢宗室守贞可大用又言狱讼征伐国之大政自古未有君以为可大臣以为不可而可行者坐讥讪免官未几起为同知岢岚军州事转北京路转运司度支判官承安五年冬十月阴晦连日宰相万公入对上顾谓万公曰卿昨言天日晦冥亦犹人君用人邪正不分者极有理赵秉文曩以言事降授闻其人有才藻工书翰又且敢言朕非弃不用以北边军兴姑试之耳泰和二年改户部主事翰林修撰出为寜边州刺史一年改平定州治化淸浄所去人思之贞佑初中国仍岁被兵公建言时事可行者三一迁都二导河三封建朝廷畧施行之四年除翰林侍讲学士眀年转侍读兴定中拜礼部尚书兼侍读同修国史知集贤院开兴正月京师戒严时公已老日以时事为忧虽食息顷不能忘毎闻一事可便民一士可擢用大则拜章小则为当路者言殷勤郑重不能自已竟用是得疾薨年七十四自幼至老未尝一日废书不观着易丛说十巻中庸说一巻扬子发微一巻太玄笺赞六巻文中子类说一巻南华略释一巻列子补注一巻删集论语孟子觧各一十巻资暇録一十五巻所著文章号滏水集者前后三十巻大概公之文出于义理之学故长于辨折极所欲言而止不以绳墨自拘七言长诗笔势纵放不拘一律律诗壮丽小诗精絶多以近体为之至五言大诗则沈鬰顿挫学阮嗣宗真淳简澹学陶渊眀以他文较之或不近也字画则有魏晋以来风调而草书尤警絶殆天机所到非学能至宣徽舜卿使河湟夏人多问公及王子端内翰起居状朝廷因以公报聘其为四方所重如此论者谓公至诚乐易与人交不立崖岸主盟吾道将三十年未尝以大名自居仕五朝官六卿自奉养如寒士不知富贵为何物盖学道所得云

杂拟三首
朱眀变气候大火向西流六龙整征辔倐忽夏巳秋阊阖来悲风霜棱被九州岛岂不念时节岁律聿其周精卫填溟海木石安所投独携羡门子髙步登昆丘千秋长不老永谢区中囚
又
猗猗南山竹并生凡卉藂岁晏多霜雪见别萧艾中我欲食鸳雏千岁不一逢留之和律吕截作嶰谷筒一变为淸商日暮来悲风淸泉溉石根上有白云封虚心抱静节知音为谁容不如归去来一竿钓淸沣
又
白日沦西汜沧海无回波四时更代谢奈此迟暮何我欲制颓光惜无鲁阳戈慿髙望八荒〈目尚〉眖迷山河惊风振江海山林无静柯兽狂走四顾旷野迷絓罗西登广武山北顾望三河蓬蒿蔽极目人少虎狼多喟然发长叹拊剑徒悲歌

花下墓
山前树今人看花昔人墓昔人栽花待邀宾花开墓上人何处今年花尽复眀年今人复为后人怜酒浇墓上吃不得留与饥鸦作寒食

效王右丞独坐幽篁里
独坐幽林下谈玄复观易西日隠半峰返照林间石石上多古苔山花间红碧花落人不知山空水流出

和陶渊眀拟古五首
小智多自私大方乃无隅一毫纳万象万象非卷舒日月为我牖天地为我庐曲士窘拘囚一身无容居我梦登日观靑天入平芜俯视但一气二豪彼何如
又
昔日穆天子侈心穷八荒昆仑入马蹄蘧庐视眀堂王母为之謡白云何茫茫慿髙俯九州岛块如蝼蚁场归来越河关万冢压崧邙遂令学仙者闻风为激昂汉武千秋露淮南八公方至今瑶池宴空为后代伤
又
吾道无缁磷万古常如兹奈何中智下谓彼不知时与世颇殊好譬彼渑与淄我欲质所从登髙望九疑路逢古渔父长歌沧浪辞出门异所见退坐还自思当世固殊古古人不我欺翩翩出林鸟日莫将何之倚檐送归尽聊欲弦吾诗
又
西北有佳人楼上拊云和一鼓别鹤操再弄求凰歌弦声几欲絶哀响何其多昔为掌中珠今为路傍花壮年不再得华落将如何
又
张衡咏思玄屈平赋逺逰髙情薄云天意气隘九州岛朝攀扶桑枝夕饮弱水流翻然不忍去无女哀髙丘严霜下百草岁律聿其周萧兰共憔悴已矣吾何求

中秋
天风吹河汉眀月悬淸光淸光不可掇流影入杯觞吸此风露魄洗我氷炭肠向来功名心一笑雪沃汤人生几中秋弹指三万场胡为置热恼不使心淸凉此心如秋月虚眀洞八方此身万化中太山一毫芒尚无物与我何者为彭殇推琴黄叶落矫首白云翔觧衣一盘礴淸境堕渺茫

送雷希颜赴泾州録事李君美治中公〈厂解〉南楼坐中作
严霜枯百草揺荡鸿鹄心翩翩万里翼随云落西南泾水东流不到燕送君落日孤云边声名一日天下白还作南楼坐中客西州自古多豪英作者凛凛气犹生太尉清风迈万古不劳折棰笞此虏男儿生不功名死无益莫言簿领卑凡軄君不见当时髯张一尉耳至今双庙令人起

鲁直乌丝襕黄庭
太淸虚皇玉景经琅函琼笈秘始清囊以云锦金钿扄四神守卫诃百灵中夜一气存黄庭玄霜琼膏灌子形方瞳緑髪魂魄寜上寿千秋下百龄天书夜降敇六丁控驾三素乗风泠凤笙龙筦超冥冥扬旌抗斾〈火霍〉飞星八威吐毒驱雷霆掷火万里流金铃仙人拂石刦不听笑视人世风中萤世间醉梦纷膻腥三尸调汝丹田螟有如尾闾泄沧溟一朝神离鸟飞缾涪翁书法出兰亭名书此经实自铭开巻恍然如酒醒养生新发庖丁硎

同粹中师赋梅
寒梅雪中春髙节自一竒人间无此花风月恐未宜不为爱冷艳不为惜幽姿爱此骨中香花余嗅空枝影斜淸浅处香度黄昏时可使饥无食不可无吾诗

游华山寄元裕之
我从秦川来遍歴终南游暮行华阴道淸快眀双眸东风一夜横作恶尘埃咫尺迷嵓幽山神戏人亦薄相一杯未尽阴霾收但见两崖巨壁挿剑戟流泉夹道鸣琳璆希夷石室緑萝合金仙鹤驾空悠悠石门划断一峰出婆娑石上为遟留上方可望不可到崖倾路絶令人愁十盘九折羊角上靑柯平上得少休三峰壁立五千仞其下无址傍无俦巨灵仙掌在霄汉银河飞下靑云头或云竒胜在髙顶脚力未易供冥捜苍龙岭痩苔藓滑嵌空石磴谁雕锼每怜风自四山而下不见底惟闻松声万壑寒飕飕扪参歴井到絶顶下视尘世区中囚酒酣苍茫瞰无际块视五岳芥九州岛南望汉中山碧玉簪乱抽况复秦宫与汉阙飘然聚散风中沤上有眀星玉女之洞天二十八宿环且周又有千歳之玉莲花开十丈藕如舟五鬛不朽之长松流膏入地盘蛟虬采根食实可羽化方瞳緑髪三千秋时闻笙箫眀月夜芝軿羽盖来瀛洲乾坤不老青山色日月万古无停辀君且为我挽回六龙辔我亦为君倒却黄河流终朝汗漫逰八极乗风更觅元丹丘

和渊眀饮酒九首
翩翩万里鹤日莫将何之昬鸦择所安笑汝不知时孔席不暇暖此理吾不疑尚愧渊眀翁浊酒时一持
又
贫贱岂不苦仰慕冥鸿飞富贵岂不乐乃有黄犬悲苦乐各异趣嗜好从所依我欲作九原独与渊眀归挂冠不待年况此齿髪衰遥酹一杯酒毋令寸心违
又
秋菊有至性霜松无俗姿采采黄金花笑拊苍烟枝偶有杯中物成此一叚竒白云南山来出岫复何为醉卧东篱下聊脱人间羁
又
今日好天色淸晨雪云开东风如故人适我平生怀坐见南来燕孤雌与雄来暮归主人堂梁间有双栖巢倾覆其子又补新巢泥翩翩随阳鴈幽贞苦难谐江湖偶相失咫尺云路迷哀哀霜雪际独向胡天回
又
鸷鸟闭笼中举翮触四隅骐骥驾盐车局〈足戚〉困中途虽然遭识拔未免为人驱傍观信美矣自愧良有余不如两无累还我田园居
又
千载渊眀翁谁谓不知道漫赋责子诗调戏以娱老杜陵盖自况亦岂恨枯槁壶觞淸浊共适意无丑好归来五栁宅守我不贪寳长啸天地间独立万物表
又
幽居淡无事雅志了玄经眼花憎文字悠悠竟无成中夜起不寝披衣守寒更梅竹散淸影素月流广庭孤鹤閟逸响切切寒虫鸣拊巻长叹息慷慨恻中情
又
汉儒传注学未为世所得秦火少完书岂免乌焉惑后儒补罅漏圣道少开塞俗士喜持戈又一秦相国且共欢一觞多言不如黙
又
渊眀非嗜酒爱此酒中真谓言忘忧物中有太古淳回首市朝中万事牛毛新去年持使节悠悠过西秦宫阙随飞烟衣冠化埃尘当年慿轼士慷慨叹徒勤所以山林客乐与鱼鸟亲西登太华顶旷望长河津寄谢三山云聊欲滥吾巾誓将从此去笑谢当涂人

和韦苏州秋斋独宿
冷晕侵残烛雨声在深竹惊鸟时一鸣寒枝不成宿

拟兵卫森画戟
冠帯事朝谒淸坐弹鸣琴以彼尘外趣逺我遗世心岸帻送归鸟隠几见遥岑聊同静者乐岂必居山林

寄王学士子端
寄语雪溪王处士年来多病复何如浮云世态纷纷变秋草人情日日疎李白一杯人影月郑虔三絶画诗书情知不得文章力乞与黄华作隐居

上清宫二首
霜叶萧萧覆井栏朝元阁上玉筝寒千年辽鹤归华表万里宫车泣露盘日上雾尘迷碧瓦夜深月露洗荒坛断碑脍炙人何在吏部而今不姓韩
又
暇日登临近吹台夷门城下访寒梅鳌头他日几人在尊酒而今一笑开秋潦渗余村径出夕舂歇处野禽来醉归扶路人争看知是诗仙阆苑回

寄陈正叔
渺渺西风去翼轻长林风叶动秋声嵩邙竞秀容多可河洛交流忌独淸广武山川迷故垒成皋草木閟空城慿髙一掬英雄泪寄与穷途阮步兵

寄裕之
久雨新晴散痹顽一轩凉思坐中间树头风写无穷水天末云移不定山宦味渐思生处乐人生难得老来闲紫芝眉宇何时见谁与嵩山共徃还

古缾腊梅
石冷铜腥苦未淸瓦壶温水照轻眀土花晕碧龙纹涩烛泪痕疎鴈字横未许功名归鼎鼐且收风月入瓶罂娇黄唤醒朝阳梦汉苑荒凉草棘生

莫春得寒字
九日聊偷一日闲三分春事二分阑乡关梦里人空老风雨夜来花又残乍拆泥封餻酒熟未闻火禁粥饧寒却思投劾归田去杨栁阴中把钓竿

灵感寺
徒河岸北白莲东法鼓惊飞碣石鸿塔上风烟髙鸟路山头云雨化人宫松林碍日蜂房冷石砌颓沙蚁穴空欲尽休公挥麈乐鬓丝羞对落花风

五月牡丹应制
好事天工养露芽阳和趂及六龙车天香擭日迎朱辇国色留春待翠华谷雨曾沾靑帝泽薫风又巻赤城霞金盘荐瑞休嗟晚犹是人间第一花

代州
金波曾醉鴈门州端有人间六月秋万古河山雄朔部四时风月入南楼汉家战伐云千里唐季英雄土一丘系马朱阑重回首烟波谁在钓鱼舟

开元寺
歳久开元寺黄花落石龙瓶深添碧甃蜗壁篆金容窗影年年塔禽栖夜夜钟平生睡秋雨竹阁味偏浓

谒北岳
四大神仪一羣山太茂尊奠方荒冀宅视礼配天孙西送虞渊暮东瞻碣石暾寳符临代郡铁瓮扼并门控赵襟形壮包燕气象浑九河探禹迹万里呌虞魂在昔登封始前驱羽卫繁千官骈部曲万骑隘山樊卜地恒阳曲移祠泰始元[晋移祠曲阳] 荒碑刓岁月飞石〈石訇〉乾坤帝秩加黄屋宫居象紫垣云楣朽芝瑞雨砌裂槐根天业恢宏大山灵翊卫屯巫闾归帝制长白发金源九庙龙盘接三邦地势吞云烟浮近甸日月遶中原欵谒天香重封题御署存银镠诸产富电雨万灵奔神听羞回德天聪纳正言负时身九死去国泪双痕日近趋天阙生还托圣恩许身徒稷契无术补羲轩帝箓长桑洞仙岩张果村卜居如可近重整北山辕

陪李舜咨登悯忠寺阁
日月躔双栱风烟纳寸眸云山浮近甸宇宙有髙楼鸟外余残照天边更去舟登临有如此况接李膺逰

庐州城下
月晕晓围城风髙夜斫营角声寒水动弓势断鸿惊利镞穿吴甲长戈断楚缨回看经战处惨淡暮寒生

白鴈
波净影逾白霜淸鸣更哀乾坤双鬓老风雪一声来林迥隐犹见天长去复回物情嫌太洁莫使羽毛催

桃花岛寄王伯直
氷破村桥拥春寒旅鴈低逺山封雾小髙浪与云齐岛寺眀松雪潮船溅藕泥诗情吟不尽寄与画中题

郎山马耳峯
房驷落人间入石露双碧月眀闻夜嘶惊落山头石

春逰三首
无数飞花送小舟蜻蜓欵立钓丝头一溪春水关何事皱作风前万迭愁
又
树藏修竹竹藏门门外清流几股分行过小桥人不见背阴花气隔墙闻
又
烟外丝丝风栁斜春光也自到天涯太平有象邨邨酒寒食无家处处花

暮归
贪看孤鸟入重云不觉靑林雨气昬行过断桥沙路黑忽从电影得前村

清居寺五杉亭观子野留题
五杉今日只三株曾是诗人叹息余君去我来杉尚在断肠君殁见君书

鸡鸣山
烟蒸山腹晴犹湿河带氷澌暖渐流独上鸡鸣看日出五云多处是皇州

卢沟
河分桥柱如瓜蔓路入都门似犬牙落日卢沟沟上栁送人几度出京华

雨晴二首
东风时送瓦沟声欹枕幽窗梦自惊睡起不知云巳散夕阳偏向栁梢眀
又
一抹平林媚夕晖山烟漠漠燕飞飞倚阑遥认天边电何处行人帯雨归

寓望
蒲根阁阁乱蛙鸣点水杨花半白青隔岸风来闻鼔吹栁阴深处有园亭

戴花
病来杯酒懒重持强为花残折一枝人老易悲花易落东风休近鬓边吹

玉堂
玉堂阴合冷窗纱雨过银泥引篆蜗萱草茙葵俱不见蜂声满院采槐花

夏至
玉堂睡起苦思茶别院铜轮碾露芽红日转阶帘影薄一双蝴蝶上葵花

华山
石头荦确水纵横过雨山间草屦轻未到上方先满意倚天青壁看云生

雨晴
一春不雨漫尘黄碧瓦朝来泛霁光留得紫威花上露几招渇燕下雕梁

即事
楼头不见暮山重遥认青林雨意浓一阵风来忽吹散断云还补两三峯

同乐园二首
春归空苑不成妍栁影〈毛参〉〈毛参〉水底天过却清眀游客少晚风吹动钓鱼船
又
石作垣墙竹暎门水回山复几桃源毛飘水面知鹅栅角出墙头认鹿园

系舟山圗[裕之先大夫尝居此山之东嵓]
山头佛屋五三间山势相连石岭关名字不经从我改便称元子读书山

虎牢
两崖峡束枕洪涛自古英雄争虎牢苍天胡为设此险长使战骨如山髙

中州集丙巻终


●中州集巻四


○常山周先生昂一百首
昂字德卿真定人父伯禄字天锡师事玄真先生褚承亮[承亮字茂先宣和六年擢第调易州户曹会皇子郎君破真定拘境内进士七十二人赴安国寺试策策目上皇不道少主失信举人希旨极口毁诋茂先离席揖主文刘侍中言君父之过岂臣子所当言长揖而出刘为之动容比榜除茂先被黜余悉放第状元许必辇自号七十二贤榜帅府重其名檄茂先以易州司户知稾城漫一应之寻觧印去年七十终弟子谥为玄真先生] 大定初第进士仕至同知沁南军节度使事德卿年二十一擢第释褐南和簿有异政迁良乡令入拜监察御史路宣叔以言事被斥德卿送以诗坐谤讪停铨久之起为龙州都军以边功得复召超三司判官大安军兴权行六部员外郎德卿传其甥王从之文法云文章工于外而拙于内者可以惊四筵而不可以适独坐可以取口称而不可以得首肯又云文章以意为主以字语为役主强而役弱则无令不从今人往往骄其所役至跋扈难制甚者反役其主虽极辞语之工而岂文之正哉德卿初有常山集丧乱后不复见从之能记三百余首因得传之屏山故人外传云德卿以孝友闻又喜名节蔼然仁义人也学术醇正文笔髙雅以杜子美韩退之为法诸儒皆师尊之既歴台省为人所挤竟坐诗得罪谪东海上十数年始入翰林言事愈切出佐三司非所好从宗室承裕军承裕失利跳走上谷众欲径归德卿独不可城陷与其从子嗣明同死于难嗣明字晦之短小精悍有古侠士风年未三十交游半天下识髙而志大善谈论而中节作诗喜简澹乐府尤温丽最长于义理之学下笔数千言初不见其所从来试于府于礼部俱第一擢第主涞水簿从其叔北征得还而不忍去使晦之不死文字不及其叔而理性当过之尝谓学不至邵康节程伊川非儒者也其说类此而天不假年悲夫

晚望
烟抹平林水退沙碧山西畔夕阳家无人觧得诗人意只有云边数点鸦

香山
山林朝市两茫然红叶黄花自一川野水趂人如有约长松阅世不知年千篇未暇偿诗债一饭聊从结净缘欲问安心心巳了手书谁识是生前

有感
壮心未分逐流年衰鬓从渠众目怜却恨诗情消减尽语言枯淡到中边

冷岩行赋冷岩相公所居[冷岩贤宰相宗室永贞自号也]
或为盂或为锺人心自异山本同天清云逺望不极小孤宛在江流中涧之毛可筐筥山之木可斤斧惟有白云髙崔巍风吹不消自太古岘山何竒羊子所攀东山何秀谢公往还今尔胡为藉甚乎人间于嗟乎冷山

早起
覆斗临霜阁号钟满夜城飞扬他日事去住此时情文字工留滞尘沙管送迎百年今巳半凛凛畏虚生

晓望
晓树云重隠春城日半阴苍茫尘土眼恍惚岁时心流落随南北才华阅古今柴荆生事窄寜忆二疎金

羁旅
羁旅情方惨暄寒气尚胶谷风连逺阵原树郁春梢要路嗟何及浮名久已抛百年麄饭在真欲事诛茅

早春
小雪寒仍在烟花意巳深老侵长路鬓春荡故园心幸可追沂咏何劳费越吟微躬应自爱莫作愧千金

雪
小雪暮能繁愁云久更昬细灯寒出户欹树老当轩竹叶旧时酿梅花何处村赋诗空入夜愁絶与谁论

雨过
雨暎髙檐过山开晚日眀动云方溃拥号水未休争沙岸鼋鼍出荒庭鹤鹳行草泥沾屐齿杖策有余清

晚步
鬰鬰孤城隘飘飘絶塞游短衣忘逺步髙兴会清秋白水深樵谷黄云古戍楼居人半裘毯横管莫生愁

夜
门巷溪声爽衣裳夜气苏地清林影散月静桂花孤左省诗频咏南楼兴不辜关山氷雪里何处觅天隅

晚望
迭嶂何时出荒城落日低音书云去北烽燧客愁西鹰隼乗秋击狐狸倚莫啼吟诗且排闷佳句敢攀跻

独酌
渺渺清溪阔悠悠弱藻沈客衣临水静鸟影过船深暂把鱼竿坐因知静者心沧洲髙兴动巢父可东寻

秋夜
髙阁钟初殷层城月未光浄空含宇大卧斗帯星长暗觉巢乌动清闻露菊香谁家砧杵急应怯莫天凉

对月
月近天河白秋深夜气淸蛛丝时隠见兎杵正分眀欹帽中宵落孤舟几处行淸风殊未发树穏鹊休惊

促织
促织来何处秋风暗与期苦吟人不解多恨尔如知独枕难安夜寒衣欲及时凌晨揽清镜一半巳成丝

溪南
小径通沙穏清溪帯树深岸危低白屋云近没青岑洒落髙秋气飞腾志士心云台与麟阁莫遣二毛侵

继人韵
髙兴秋方逸幽居晚见过欢交寜厌数诗好不论多五字含风雅千篇费琢磨自知才力拙相报欲如何

送李天英下第
不须寂寞恨东归洗眼三年看一飞试卷波澜入毫颖莫教欧九识刘几

宿西蓝
闻道西蓝好能来定有缘靑山避乔木流水信平田步屧迷深竹题诗惜莫烟尘心厌翻倒一室暂安禅

北湖清明
碧水随时酒春风着处花欢娱万国本富贵五侯家金动楼头管香回日莫车老夫唯欲睡儿女莫相夸

中秋夜髙阳对月
端正髙阳月空庭又见过清风禁睡得白髪奈愁何尚识王良策难知织女梭金波流汩汩应为照滹沲

丘家庄早发
渡马危桥立村鸡暗树号星稀白水阔雾重黒山髙外物谁能必人生会有劳鹍鹏终变化早晚借风涛

边月
边月弓初满山城角尚孤中天看独立永夜兴谁俱未觉风生晕空怀斗转隅含情知白兎欲下更踟蹰

侍祠太室
设燎彤庭敞悬灯玉殿深星河含爽朗城阙动阴沈祗栗诚初荐馨香德巳歆清风动云幕有喜见神心

夜步
击柝邻居静开门宿鸟惊西风秋半急北斗夜深眀独立乾坤大徐行杖屦轻遥怜汉宫阙重露湿金茎

宋文贞公庙
开元四荒不动尘柱石中原有老臣襄土一丘松柏暗长安三日荔枝新

读陈后山诗
子美神功接混茫人间无路可升堂一斑管内时时见赚得陈郎两鬓苍

偶书
幽阴不放终年树好味仍余尽日茶诗业未降心有种世缘初尽眼无花

失子
白髪飘萧老病身几因儿女泪沾巾虚谈误世王夷甫只有情锺语最真

北行即事二絶句
闻道昆仑北风尘避仆洼至今悲汉节不合度流沙
又
五月分衣节三军受甲时莫教麟阁将频发羽林儿

边月
驱车宿双浦极目耿金波不有中秋景其如永夜何沙分疑白雪练失想眀河桂树元无意南倾独好柯

晨起
鼓声随晓角合沓起平荒宿火连冈小寒星堕水长鲸翻惊日动马食快宵凉白首登坛将功名好自强

西城道中
草路幽香不动尘细蝉初向叶间闻溟蒙小雨来无际云与靑山淡不分

醉经斋为虞乡麻长官赋
诗书读破自融神不羡云安曲米春黄巻至今真味在莫将糟粕待前人

清放斋
平生眼白嫌物俗此身谁要冠帯束茶瓯饭饱一饮足卧听松风仰看屋

孙资深岁寒堂
世态浮云日夜移春兰秋菊各争时此心铁石无人会唯有庭前柏树知

登绵山上方
环合靑峰挿剑长小平如掌寄禅房危阑半出云霄上秘景尽収天地藏野阔羣山惊破碎云低沧海认微茫九华籍甚因人显迥秀可怜天一方

谒先主庙
暗粉陈丹半在亡短垣残日共悲凉不须古碣书绵竹自有荒村纪葆桑尘土衣冠曾系马岁时歌舞亦称觞不应巴蜀江山丽能使英灵忘故乡

送客
相见席不暖送行情更牵只愁人面隔不放马蹄前塞迥云垂地溪平水接天山川后期阔把臂两茫然

莫州道中
大陵河东古莫州居人小屋如蜗牛屋边向外何所有唯见白沙累累堆山丘车行沙中如倒拽风惊沙流失前辙马蹄半跛牛领穿三步停鞭五步歇鸡声人语无四邻晚风萧萧愁杀人人有祷沙应神辽东老兵非使臣何必埋却双行轮

即事二首
忧患年来坐读书田园抛却任荒芜目前却得晨昬力碌碌无由似阿奴
又
逺目伤心千里余凛然真觉近狼须云边处处是靑冢马上人人皆白须正忆荒村临古道不堪独树点平芜谁人与话西园路梅竹而今似画圗

感秋
秋气入行帐愁人中夜知鸡声与人语耿耿异常时淸晨起危坐感难不自持羲和驭飞毂往返无停期春草如昨日已复悲离离顾谓镜中髪尔衰安得迟结束媚鞍马荒山去委蛇黄花泫宵露绿野含晨曦吾事久不谐悠悠随所之有怀南涧约敢赋北山诗

对月
月满秋仍早台髙夜未徂水光先剡淡星影失踟蹰玉帐传更急荒城击柝孤去年双泪眼依旧入平芜

鹊山
西征疲短服北望惨衰颜再宿殊鸡舍相看独鹊山斾沾新雨过鸟逐莫云还白首瞻星汉何时鼓角闲

望山中松
地险蟠根古人稀小径消雨皴开白雪风响入靑霄未畏斧斤逼惟愁霹雳烧解鞍那避逺冷色故相招

利涉道中寄子端
行武昌望利涉髙青烟低白雪冈陵弥漫沟浍灭氤氲冷日从东来照我清影忽作溪水卧眀月凌兢羸马猬毛缩诘曲微行蛇腹裂遗鞭脱镫初不知指僵欲堕骨欲折毡裘毛袜良可念我自无备谁从辍人家土榻借微暖坐久清冰落须颊黄花臞仙怯风驭久向笙歌窟中蛰径须持此逺相饷一洗夜堂花酒热

即事二首
不堪华髪半头生老去偏添爱嫪情新得家书来报喜旧时龟子遶床行
又
一床安置似僧居白髪忘梳动月余懒性渐成愁把笔小诗常拟倩人书

九日
不堪马上逢佳节况是天涯望故乡髙会未容陪戏马旧游空复忆临香痴云黯黯方垂地小雪霏霏欲度墙犹赖多情数枝菊肯留金蕋待重阳

对月
万里寥天月相随不惮劳屡添华髪满曾傍黑山髙影动新琼杵光含旧寳刀常娥应见讶独宿弊绨袍

翠屏口七首
去岁翠屏下东流看涌波愁将新鬓髪还对旧关河翅徤翻秋隼峰髙并晚駞草深饶虎迹夜黑欲谁过
又
地拥河山壮营关剑甲重马牛来细路灯火出寒松刁斗方严夜羔裘欲御冬可怜天设险不入汉提封
又
玉帐初鸣鼔金鞍半偃弓伤心看寒水对面隔华风山去何时断云来本自通不须惊异域曾在版圗中
又
野蔓梢駞架轻泥溅马鞍径斜来险石溪急上清滩羽檄千山静羔裘六月寒长松空夹道萧飒不成看
又
旌节曕前帐风尘识旧坡眼平青草短情乱碧山多晚起方投笔前驱効执戈马蹄须爱惜留渡北流河
又
万里来崩豁终年气惨凄地穷清涧断天近玉绳低孛窟黄沙北昆仑白雪西故园何处觅搔首意空迷
又
塞古秋风早山昏落日低积云鸦度久荒岸马归齐灯火看时出茅茨渐欲迷尘沙恨于役况乃对鸡栖

边俗
返阖看平野斜垣逐慢坡马牛虽异域鸡犬竟同窠木杵舂晨急糠灯照夜多淳风今巳破征敛为兵戈

山家七首
秋日山田熟山家趣转竒垄苞银栗缀〈土廧〉蔓緑云垂野饭留佳客青钱付小儿主人愁丧随机数数问边陲
又
萧飒晚风凉高杠引斾长岭云残宿阵陵日湛晨光已作依刘表终须问葛疆俯身驰万里未觉鬓毛苍
又
年深师欲老秋至敌还轻但使财思义犹多死易生指挥无险阻感激在精诚万古麒麟阁何曾浪得名
又
简易军中事川原入望多草平铺碧锦山逺出青螺逺愧桃花水重临杏子河去年关塞意萧飒起悲歌
又
赤磵蟠双阙青山壮一门放歌逰逺目箕踞得髙原地险劳天设邉戈厌日屯庙谋新控扼万里可雄吞
又
官舍暂投辖塞垣还着鞭路移新岁月心醉好山川方丈何由到桃源恐浪传相看不隔水遗恨惜他年
又
翡翠长松秀氍毹细草斑屡经新渡水不数旧看山太华愁登陟终南费引攀岂知圗画景长在马蹄间

北行二首
卸鞍休马倦解橐罢駞鸣细雨侵衣急长郊入卧平溪喧看水满山黒厌云生莫怪龙行数应知欲洗兵
又
比岁频分甲今年贺息兵竞夸新战士谁识旧书生北塞甘长别南天欲逺征二年迎复送空媿泰州城

山丹花
浪蘂谁能记山丹旧所闻巻花翻碧草低地落红云塞雨沾衣久溪风入把勤莫言羌妇丑谁识汉昭君

春日即事
冻栁僵榆未改容狐裘貂帽尚宜风欲寻把酒浑无处春在鸣鸠谷谷中

寄金山老
庭前双柏树作别似晨朝书信随溪茗音声落海潮岭云闲可翫邉月苦无憀相见愁他日风沙两鬓凋

寄王子眀
病起身仍懒眠多意尚迷笔成今夕把书似来年题久恨心期阻难邀物理齐灯花应解事岑寂向人低

无题
西风吹白水日暮动寒威野帐收旗尽奚儿饮马归梢梢闻鸟过惨惨见云飞夜黑多豺虎荒村定敢依

萱草
万里黄萱好风烟接路傍迹踈虽异域心密竟中央染练成初色移瓶得细香客愁无路遣始为看花忘

得家书
穷愁非昔境白髪有深根泪破孤城郡书来万里村鴈声寒日夜秋色老乾坤为问逰方子何时慰倚门

书斋
夜雨书斋冷西风木叶抛暗蛩侵壊壁低鴈落寒郊壮志初尝胆吾生岂系匏草玄虽闭户未用客相嘲

闻蝉
冥机辞委蜕天籁发幽嘶迥露增晨洗清风借晚携暂成千里隔还作一枝低客思饶相触愁时故不齐

晚阴不成
落日眀西极髙云暗朔方楼台分照耀宇宙一苍茫不借蛟龙便虚成燕雀忙何须遣雷怒鬰鬰绕髙梁

窦氏园亭二首
云树春秋色风泉日夜声过庭髙幕暗吹簟转雷惊翠袖擎诗罢银壶得酒倾平生耽野趣到此眼偏眀
又
磴凿苍崖破池通碧涧流憩深怜洞室吟穏忆扁舟谷口堪髙隠河梁厌逺逰卜居真此地幽寂更何求

即事二首
南苑霓旌动缭墙天街莲烛照修廊斗南綘气风吹尽小雨蒙蒙湿建章
又
杨花颠倒入帘栊睡鸭香残碧雾空尽日寻诗寻不得鹁鸪声在梦魂中

代书寄大元伯
南园腊蚁记同倾一纸书来万里情日夜愁心随栁色东风吹满大梁城

和路宣叔梅
月底明肌粲寿阳道人呼入竹西堂安排腊味千锺酒消破春风万斛香花鸟有情应见惜蛾眉倾国故难藏西湖骨朽东坡逺又为君诗恼一场

新秋
畏日经时暑清秋一夕凉真堪近灯火不复病衣裳宋玉悲揺落安仁愧老苍鄙夫那及此睡美百忧忘

靳子温款春亭
曾数花须傍药阑春风不到酒杯寛自怜白首荒三径桃李年年檐上看

底柱圗
鬼门幽险深百篙人门逼窄逾两牢舟人呌渡口流血性命咫尺轻鸿毛开圗顿觉风雷怒素髪飘箫激衰腐河来天上石不移安得此心如底柱

寒林七贤
苦寒如此欲何之雪帽风裘意自竒纵有清诗三百首未应肯得党家儿

过省寃谷
婴儿偃蹇正堪孩换得山西老将回往者不追来不戒莫将家世论人材

鲁直墨迹
诗徤如提十万兵东坡真欲避时名须知笔墨浑闲事犹与先生抵死争

读栁诗
功名翕忽负初心行和骚人泽畔吟开巻未终还复掩世间无此最悲音

忆刘及之
千株何处封君橘二顷谁家负郭田长路风尘空费日故园书札动经年未能免俗真聊尔不为怀忧亦悄然襟抱何人与开释论文除得老臞仙

家园
五亩园连竹三间屋向阳气和春浩荡心静日舒长花鸟成相识琴书付两忘陶然一尊酒谁复记羲皇

晚望
独立孤城上关山望不休异乡惊絶域逺目豁清秋未拟登楼作空歌出塞愁故园飞鸟外溪水正南流

水南晚眺
小径通沙穏清溪帯树深岸危低白屋云近没青岑洒落髙秋气飞腾志士心赋诗增感激流水是知音

正月大风雨
风如渤澥势凌虚寒破貂裘力尚余不是化工难倚赖也知青帝有驱除

吊张益之
当年读书山堂中夜喜与君灯火同尘编壤简如蠧攻弱质鄙钝烦磨礲新诗如洗露芒锋逸气欲倒浮云骢轻裘肥马世上雄吾徒一饭尝未充君如孔翠愁雕笼我亦哀鸿避鸣弓孤城一别天西东几见黄叶飞霜风寄书无由魂梦通西望落日衔千峰他时云雨傥相逢犹思惊雷起池龙鬼神无赖欺天公哀哉若人竟死穷自闻君亡阜生胸上诉九关无路从百年过眼如转蓬梦时忧乐觉即空长夜漫漫何时终作诗寄哀投殡宫[别本长夜漫漫何时终为落句]

○黄山赵先生沨三十首
沨字文孺第进士眀昌末终于礼部郎中性冲澹学道有得黄山其自号也闲闲赵公云黄山正书体兼颜苏行草备诸家体超放又似杨凝式当处黄鲁直苏才翁伯仲间党承旨篆阳氷以来一人而巳而以黄山配之至今人谓之党赵有黄山集行于世凉陉云峩峩景眀宫五云涌蓬莱山空白昼永野旷清风来放逺亭云晴日未消千嶂雪暖风先放一川花青天低处是平野白鸟去邉眀落霞秦村道中云桃花都被风吹却杨栁似将烟染成其余多称此

晚宿山寺
松门眀月佛前灯庵在孤云最上层犬吠一山秋意静敲门时有夜归僧

僊和尚坐脱
识得从来觉性圆西归只履更翛然永嘉穏步曹溪路临济饱参黄蘗禅桶底脱时无一物机轮转处有三玄火中留得一茎草依旧光眀烁大千

黄山道中
小谷城荒路屈蟠石根寒碧涨秋湾千章秀木黄公庙一点飞云白塔山好景落谁诗句里蹇驴驼我画圗间膏肓泉石真吾事莫厌乗闲数往还

郊外
逈野饶秋色髙台半夕阳鸥眠沙渚静鸟没岭云长薄宦违幽兴浮生更异乡岁华成白首丘壑愈难忘

贡院中怀山中故居
岁晚西溪路谁过旧草堂苔纹侵柱础竹色度邻墙白首光阴疾青山意绪长相思老兄弟夜夜梦还乡

贡院闻雨
灯暗风翻幔蛬吟叶拥墙人如秋巳老愁与夜俱长滴尽阶前雨催成镜里霜黄花依旧好多病不能觞

聚逺台
独上平台上风云万里来青山一尊酒落日未能回

秋日感怀
岁月不相饶秋风飒巳至蚊雷稍收声团扇且复置久雨不宜人新凉差快意数篇东皋诗引我北窗睡林泉久隔阔尘土作憔悴但有适人适何尝事吾事一贫既忘怀所好无不遂世无陶靖节何人知此味

用仲谦元夕诗韵
闻道蓝田辋口庄欹湖前日具飞航李膺定巳回仙棹王绩无由入醉乡薄宦系人如坐井穷愁染鬓欲成霜早知上界多官府只向人间作酒狂

分韵赋雪得雨字
大雪初不知开门巳无路惊喜视厯日此瑞固有数池冰冻欲合林鸦噤仍聚已成玉壶莹尚作寳花雨造物固多才中有无尽句大儿拟圭璧小儿比盐絮后人例蹈袭弥复入窘步聚星号令严亦自警未悟谁有五色笔绘此天地素好语觅不来更待偶然遇

和茂才韵
十年为客未还家赢得〈毛参〉〈毛参〉两鬓华别后故人应念我不来踏雪看梅花留

题西溪三絶
谁开玉鉴泻天光占断人间六月凉日落沙禽犹未散也知受用藕花香
又
波光湛碧冷无痕眇眇轻风起縠纹认得朝来踈雨过却因水底见飞云
又
摠道西溪画不如岂知造物用功夫蟾光忽作灵犀透表里通眀两玉壶

九日怀尹无忌
茅屋秋萧索幽居尽日闲碧云看欲暮逺客几时还书剑成何事风尘只强颜思君千里梦夜夜到燕山

立秋
日月如川流去矣不复回万物各有营荣悴更相催余生苦多艰壮志久摧颓念欲学还丹鬰纡殊未谐今朝立新秋庭树西风来举首望天宇飞云独徘徊呼儿且沽酒浩歌豁秋怀醉中得妙理逸兴何悠哉

和崔深道春寒
长风忽落青林端风声汹若江声寒太阴盘礴乱天序推书扑笔成长叹美人何许媚幽独使我不见心无欢颇闻隠居诵庄屈篷窗坐拥尘编残琴歌酒赋两寂莫悬知此兴殊未阑迟君一来吐欵要举杯放目云天寛

西城观水
西山秋水来天地巨野横流浩无际长风蹙浪鳞甲生两角斜分半山际缭堤北去接飞桥鼓鼙汹汹翻惊涛中流突兀玉山起直疑河伯驱灵鳌冷光揺荡秋云白浑似梦中逰震泽隔林我欲唤渔郎孤帆忽如过鸟翼安得酒船常拍浮四时甘味置两头何人与我同此乐颍阳试觅元丹丘

盆池荷花
一泓寒碧甃波光雨后妖红独自芳不许纎尘污天质政须清吹发幽香洛神初试凌波袜妃子来从礜石汤休笑埋盆等儿戏要令引梦水云乡

扈从车驾至荆山
海上飞来碧玉峰瑶林琪树更青葱参差楼观浮云表颠倒山光落镜中侍从有臣司碧落笑谈无处不清风好分灵沼为膏泽乞与人间作岁丰

中秋
秋气平分月正眀蘂珠宫阙对蓬瀛巳驱急雨消残暑不遣微云点太清帘外清风飘桂子夜深凉露滴金茎圣朝不奏霓裳曲四海歌讴即乐声[史舜元尝从文孺学诗说道陵中秋赏月瑞光楼召文孺对御赋诗以清字为韵道陵读至落句大加赏异手酌金锺以赐且字之曰文孺以此锺赐汝作酒直士林荣之髙祖言吾不如子房君父字呼臣下不为无故事也]

题齐物堂
至人识破浮生理万变何尝有不同果蝶梦周周梦蝶为风乗我我乗风得时未必全无识穷处方知却有通毕竟欲齐齐底物世间元是一虗空

秋郊晚望
桃竹犹堪杖幽寻兴颇嘉池荷能几叶篱菊不多花地坼成龟兆林枯出犬牙村农庆丰岁社鼔巳三挝

元日
马上逢元日东风送客愁滹沲春水渡瀛海夕阳楼雪照潘郎鬓尘侵季子裘劳生巳强半更欲玷清流

过良乡县学
儒宫宜地僻竟日有余清殿古碑仍在庭空草自生风髙时脱木云重欲摧城客兴巳消洒秋堂更雨声

和诜上人雪诗
贫巷仍飞雪空庭逈絶尘照窗疑不夜着树忽惊春枕冷梦魂短山眀天宇新赋诗分气象定有灞陵人

涧上
逺径留残照踈林出小园山川半豺虎歳月且琴尊杜老新鸡栅龎公旧鹿门不才真忝窃人道典刑存

新凉
颇觉小眠快便知秋意真清风论世旧老圃得时新移竹观君子翻书访古人可人陶靖节随意葛天民

过蓨县董大夫庙
汉朝元不用真儒岂信忠嘉益帝圗贾谊长沙晁错死不须独恨老江都

寓居写怀
平陆温风雪半消孤烟篱落隔溪桥趂墟人去林皋静时有晚鸦衔堕樵

○刘左司昂一十一首
昂字之昂兴州人大定十九年进士曾髙而下以科名相踵者七世矣昂天资警悟律赋自成一家轻便巧丽为场屋捷法作诗得晚唐体尤工絶句往往脍炙人口张秦娥者颇能小诗其赋逺山云秋水一抹碧残霞几缕红水穷霞尽处隠隠两三峰其后流落之昂赠诗云逺山句好画难成栁眼才多搃是情今日衰颜人不识倚炉空听煑茶声又云二顷山田半欲芜子孙零落一身孤寒窗昨夜萧萧雨红日花梢入梦无娥为之泣下屏山故人外传记之昂早得仕年三十三省掾考满授平凉路转运副使人谓卿相可坐致矣术士有言之昂官止五品者之昂自望者甚厚不信也俄丁母忧为当涂者所忌连蹇十年卜居洛阳有终焉之志有荐其才于道陵者泰和初自国子司业擢左司郎中将大用矣会辽阳人大中欲揺执政贾铉为言者所劾辞连之昂道陵震怒一时闻人如史肃李着王宇宗室从郁皆谴逐之铉寻亦罢政之昂降上亰留守判官道卒竟如术者之言

醉后
禅僧劝读传灯録道士教行进火功今日兴来俱破戒黄花篱落醉西风

山中雨
嵩髙山下逢秋雨破伞遮头过野桥此景此时谁会得清如窗下听芭蕉

都门观别
买酒消闲愁剪刀剪流水闲愁不可消流水无穷巳悠悠窗下断肠波总是行人堕泪多门外马嘶思逺道小嚬犹唱渭城歌歌声未断征鞍发望断垂杨人影灭斜阳照影却归来两地相望今夜月阅人多矣主人翁离别都归一笑中陌上行人终不悟年年杨栁怨春风

客亭
折尽官桥杨栁枝春风依旧緑丝丝啼莺为向行人道离别何时是尽时

山堂
山雨溪边过山堂夜独吟悠悠松上月照见壁间琴

吊张维翰维中兄弟
莲幕清曹粉署仙福兮祸倚岂其天座隅异物鵩来止地底佳城马不前万里青云今巳矣两枝丹桂竟徒然阿奴莫爱声名好碌碌持家亦自贤[维翰名甫第一人擢第维中名庸此榜乙科阿奴谓冉冉字维贤后以省元登科兄弟科名如此近世所未有也]

即事二首
雨洗眀河画扇收胡床露冷药阑秋墙阴未得中庭月一点荧光草际流
又
山花山雨相兼落溪水溪云一様闲野店无人问春事酒旗风外鸟关关

歌风台
刘顷兴亡转烛过乱蝉吟破汉山河长陵卧老咸阳月沛上犹传击筑歌

吊李仲坦[仲坦物故后省试魁始有特恩之命]
文章巧与世相违身后新恩事巳非不及萋萋原上草一畨春雨緑如衣

王官谷
潜溪时照尘埃客微雨不遮天柱峯斜日落花人去尽淡烟楼阁数声钟

○魏内翰抟霄三首
抟霄字飞卿初用荫补以荐书从事史馆眀昌中宏词中选授应奉翰林文字未几卒飞卿诗以富艳称如张公子席闲赋嵩山笔力豪逸党承旨许其在刘无党之上云

送河南府尹张寿甫赴阙
夜半恩纶出汉宫朝家虚席待燕公春风巳徧湖山外元气还归鼎鼐中侍从定谁陪白凤低回空自惜冥鸿洛川万顷蒲萄碧长与清愁日夜东

田若虚逰龙门寳应用天随子体赋诗因次其韵二首
少室右臂禹所断开排清伊来高寒土肉养石自古秀山腰流泉无时干佛髻滴滴染湿翠松风飕飕鸣惊湍白傅巳矣不可见予谁从之投归鞍
又
阙塞若廐马奔腾多竒厖悫尔不可沮西来何悾悾骏足忽勒破英才如拘龎有客善体物新诗留僧窗晏軰岂足道微澜生盆缸径续杞菊意来浮玻璃江吏部昔窜谪犹能题临泷况此六大寺磓堂时鸣桩紫翠出万瓦天风旋珠幢兴寄百斛鼎无才谁其扛会听项籍约吾将从之降

○王隠君磵一十三首
磵字逸宾先世家临洺至逸宾遂为汴梁人博学
能文不就科举孝友天至非其食不食家无甔石之储晏如也眀昌中故相马吉甫判开封举逸宾王彦功游宗之德行才能逸宾得鹿邑主簿就乞致仕彦功以亲老调巩州教官宗之让不受三人者虽出处不齐而时人皆以髙士目之闲闲公尝集党承旨赵黄山路司谏刘之昂尹无忌周德卿与逸宾七人诗刻木以传目为眀昌辞人雅制云

莫春郭南
大梁城外孤台傍烟昏水碧春林芳慿髙极目见归鴈风物令人思故乡紫金山下斜阳暮万里川光照云树山间细雨花落时何人来往东风路

记南塘所见简孟友之
大桥南郭野桥东十里垂杨十里风渺渺烟波连御道离离云稼入郊宫雨滋蔓草晓逾緑日暎荷花晚更红登览只宜开笑口尊前六客四衰翁

次文逺韵
野性唯便〈门内加臭〉寂居苍苔鸟迹满庭书林花过雨红犹重篱竹和烟翠亦踈巳与农人成保社更令儿軰学耕锄赏音只有东郊客日袖新诗到敝庐

谢竹堂先生见过
学稼古寺侧结庐髙栁阴音书故交絶歳月杜门深新雪添衰鬓寒灰死壮心西州贤别驾连日肯相寻

次友之秋日雨后韵
洺州秋雨后幽胜可供闲白首留他县归心遶故山野泉来竹底危磴入云间尚记登髙会重嵓细菊斑

寓居南村
朝来出门无所适野径雨晴沙不泥鼔笛谁家赛春社杖藜随过柘冈西

杂诗七首
阴阴緑树闇庭除散尽鸣禽静有余独对炉薫坐终日会心惟有漆园书
又
瓦炉柏子细烟消闲读禅经破寂寥风细月髙人巳静隔窗疎竹夜萧萧
又
晴日南溪物色饶草芽新緑冻全消金丝栁底洲沙没数尺流波拍野桥
又
南亩东皋春务时田家候雨罢耕犂却汲井泉浇药圃更疏陂水灌麻畦
又
竹绕沙村水漫流鵁鶄鸂〈敕鸟〉对沈浮一竿便拟从渔父巻置琴书买钓舟
又
屋头丛木撼苍烟风巻飞花到枕边南寺有僧来问字打门惊觉午窗眠
又
汉梁王苑古台西秋思纷纷独杖藜云压髙城鴈飞尽一声寒角夕阳低

○刘治中涛六首
涛字及之夏津人眀昌二年同进士用户部尚书孙铎荐入翰苑歴太原运副汾州倅入为太子赞善以彰德治中致仕寻卒沁南节度康瑭良辅葬之林虑之寳岩

小雪
黄紬被暖起还慵小雪经檐落旋空旧馆簿书寛半饷冷官庭户满西风马遭萁窘三山痩人坐诗工五鬼穷安得东风嘱桃李也教春色到衰翁

和德卿雪
南华香火是真依不学呼鹰雪打围梁苑旧逰荒径改颍濵新唱彩笺飞春生东阁酣朝饮寒入西邻泣夜机梦寐扁舟钓江水重嗟白髪此心违

井陉
寒压岁峥嵘山阴日少晴败眠鸡小梗劝坐火多情便面堪长路牵头破老兵谁教恋升斗尽室此途行

宿平遥集福寺
院僻和僧静门闲与昼长燕泥朝雨淖蝶蘂晚风香野兴煎诗思干愁绕客肠青奴如解事供我莫窗凉

送王纯叔守曺州
柏路人看御史骢年来眼落簿书丛单车乍别金銮月五马频嘶玉勒风故国山河连小郐旧家鸡犬识新丰遥知别夜诗成处醉袖淋浪蜜炬红

戏用前人语题天平别墅
表圣当年绢五千休休亭下买林泉黄华面目君还见天柱峯髙不直钱

○刘左司中二首
中字正夫渔阳人屏山故人外传云正夫为人短小精悍滑稽玩世中眀昌五年词赋经义第诗清便可喜赋甚得楚辞句法尤长于古文典雅雄放有韩栁气象教授弟子王若虚髙法扬张履张云卿皆擢髙第学古文者翕然宗之曰刘先生以省掾从军南下改授应奉翰林文字为主帅所重常预秘谋书檄露布皆出其手军还授左司都事将大用矣会卒有文集藏于家周德卿尝谓正夫可敬从之可爱之纯可畏皆人豪也

冷嵓公栁溪
斗印轻抛系肘金故园风物动归心栁含烟翠丝千尺水写天容玉一寻山色只于闲里好风波不似向来深人间桃李栽培满换得溪南十亩阴

龙门石佛
凿破苍崖已失真又添行客眼中尘请君看取他山石不费工夫总法身

○路司谏铎二十六首
铎字宣叔伯逹之子与弟钧和叔父子俱有重名而宣叔文最竒尤长于诗精致温润自成一家任台諌有古直臣之风贞佑初出为孟州防御使城陷投沁水死有虚舟居士集得之乡人刘庭干家

书州驿壁
雉堞俯巳见羊肠行尚难炊烟界沮水老木识桥山畤废无人吊台髙有鸟还客怀秋馆雨未老鬓先斑

王子端挽辞
才名如此不偿穷再入承眀一病翁白髪光阴文字里黄华林麓画圗中谪仙犹想屋梁月荆产空怀松下风聊应世縁縁故在会看归鹤语辽东

庆寿寺晚归
九陌黄尘没马头眼眀佛界接仙洲清溪照影红蕖晚禅榻生凉碧树秋少室宗风开木义裕陵遗墨烂银钩对谈不觉山衔月只为松风更少留

赋丈室碧玊壶善甫赋诗铎亦奉和二首
心知云路等榆枋戏作方壶当玉堂虚静自应详止止逍遥均是一苍苍心含寳月无中外身着青霞可颉颃政尔天逰到疑始觉知谁送竹风香
又
随人作计鱼千里知命无忧鸟一天碧落云深堪避世九华烟暖可忘年平章万有归玄覧收拾方心入大圎上界真人自官府不妨聊作橘中仙[碧落洞名]

次韵答季通
华颠何意软红尘霄汉聊收退鹢身方喜长松倚东野又从浄社得遗民髙山流水知音少霁月光风发兴新赖有好诗相慰藉不然开口欲谁亲

雨中
月翳有时吐风薫俄自清云回暑天影雨进夜窗声眠听参天籁神游得化城觉来还故处饥鼠撼灯檠

辋川
画圗风景是亭榭岁年非秋色半黄落人烟深翠微暗溪鱼得计杳霭鸟忘机触物增惆怅吾庐早晚归

髙唐刘氏驻春园
风光去人无咫尺人有尘劳不相及此心既定境从之雪树霜林亦春色刘翁有道久陆沈十年种树今成阴醉乡天地白日永鶗鴂栗留皆好音良辰行乐今巳矣依旧东流泛兰芷谁道青春挽不留鲤庭看取新桃李膏车秣马吾将归誓与清景相追随安用苦求三径资眀月常满千家墀

赫仲华求赋邺台张氏野堂
白沙翠竹小江村路转西郊隔市尘入坐好山如有素忘情鸥鸟澹相亲芋魁饭豆平生足涧草嵓花各自春得酒谁能更羁束不妨倒着白纶巾

题邹公所藏渊明归去来圗
牛刀小试义熙前一日怀归岂偶然有意候君门外栁无机还我酒中天贞姿佳菊秋霜里真意南山夕鸟边善学展禽唯此老万人海里小斜川

卫州赠子深节度
淇上风光萃一楼尊前北海百无忧平分玊鉴渔村晚四望黄云寡妇秋斜照钩帘纳烟翠微颷髙枕看安流梅天消息和羮近老稺寜容挽邓侯

潼关
楼迥临飞鸟车升汗十牛地灵开翠壁天逺送黄流趣战如奸计当关岂壮猷天梯且失守况说土山头

七夕与信叔仲荀会饮晚归有作
秋香泻月笑谈香饮散归来夜未央阙角星河揺淡影栁行灯火试新凉雄飞勲业归时軰信美江山着漫郎万事浮云心铁石休将梁国吓蒙庄

襄城道中[有言长官暴横者]
禾黍低风汝水长迟迟驿骑困秋阳病躯官事交相碍梦雨行云肯借凉尽说秋虫不伤稼却愁苛政苦于蝗诗成应被西山笑巳炙眉头尚否臧

感寓
沄沄一水抱山流路转冈陵到渡头张翰秋风动归兴惠崇烟雨着孤舟禄轻道重从三黜日莫人遥发四愁世事悠悠莫回首聊慿酒圣作天游

冠氏雨中
气肃关河万緑摧逺逰节物动悲哀人牛不见晓烟重草树有声山雨来老矣何堪米盐事中之安得圣贤杯遥怜鹤髪孤云底日望林梢一叶回

细香轩三首
花气炉烟总不同噀青喷翠小窗风中边故嗅浑无有心迹相忘忽暗通
又
阁雨含风户牖凉闻机才发兴何长无心孤竹那能尔自是诗人知见香
又
霜雪青青玉一丛肯从桃李借薫醲不知香界何从立慿仗清风问箨龙

芳梅如佳人赠襄城卫昌叔
芳梅如佳人不见令人思岂无桃李颜夏虫笃于时霜风静天宇兰悴菊亦衰凌寒一笑粲功烈如彼卑几年豳西路赭冈望逶迤思之不得见空吟水曺诗夜月将梦去云深水之湄邂逅疎竹边峩峩认风仪今日真见止昨梦犹蓍龟尘中儓儗子谓我酷好竒逃空闻足音此心胡不夷

遂初园诗
闲闲堂
行迈已自劳坐忘犹有为动静二尘耳一真非即离举头见青山曲肱啭黄鹂心安万境寂境转何妨随
思玄堂
尘世一何隘永怀耿中情端蓍得吉卜有鹤戾天鸣慨然趣予装云旗渺遐征鸿蒙偶相值笑我劳经营驾言还故乡方寸以道寜先畴理耘耔初服纫芳馨谛观九州岛事曾不出户庭渔父有黙识餔糟愈于醒

汴梁公廨西楼二首
官舍谁言隘西楼兴不穷闲云欹枕里飞鸟卷帘中风定天还水烟虚月度松回观犹有愧破屋着卢仝[卢仝以方处士王逸宾]
又
云态看来变檐阴坐次移一蝉吟未了双鸟去何之薄宦槐安梦浮名剑首炊安心元有法遣兴可无诗

次韵郦著作病起
玄晏躭书昔坐痴如今手板对山持病知居士安心处贫是诗人换骨时单见敢参东观论徐行休叹后山遟山林朝市元无异怨鹤惊猿自不知

○师拓一十二首
拓字无忌平凉人举进士不中眀昌中有司荐其才以嗜酒不果作诗有气象而工于炼句如赋鴈云天低仍在眼山没更伤心溪上云夕阳眀菡萏秋色静蒹葭白曳冲烟鹭红翻漾水霞春日池上云水风凉绮席沙日丽金壶燕市酒楼云气清天旷荡露白野苍凉又荷苍秋近叶莲腻雨余花大为时人所称

秋夜吟
阪路太行险波涛沧海深素缊未偶时白髪捋盈簪壮士莫年意游子中夜心拊剑一太息月暗天横参

浩歌行送济夫之秦行视田园
霜敛野草白气肃天宇清开尊酌逺客饯此秦关行秦关杳杳愁西顾千里苍茫但烟树子今行辔按秋风想见秦关雄胜处河流汹汹昆仑来莲峯秀拔青云开终南南走络巴蜀五陵北望令人哀我本渭城客浪迹来东征穷齐歴宋嗟何营尚气慕侠游梁城信陵白骨委黄土夷门谁复知侯生拊剑一长啸作歌谁为听青天白日空冥冥不能乗桴入沧海拂衣且欲归汧泾落魄髙阳归未得送子西归空怆情

冬夜二首
云破月穿牖夜严风号隙客子寝不安寒灯照空壁黙然不平事起坐长太息书但记姓名剑本匹夫敌追奔慕前哲恢张济时策何意造物儿重此稲粱役兴酣气益振孤愤逺飘激非无南山云髙卧养虚寂茹芝酌悬流啸吟展胸臆圣逹岂不念且有不暖席此抱谁与知乾坤夜寥閴
又
破屋星斗入疎牖霜风生沉沉夜何久杳杳天不眀灯暗饥鼠出月朗栖乌惊幽意苦盘礴歴落穷八纮贫贱岂足戚所思天下英盘木无先容竟与枯朽并〈旗字去其换舟〉毳胫纔掩藜藿腹不盈鬰鬰命世才何阶伸一鸣僵卧蓬蒿底要路谁为名耻作埽门谒寜为醴酒行直将呌阊阖皎皎开寸诚白日下留照廓廓贤路亨此志恐未必揺荡热中情

游同乐园
晴日眀华构繁阴荡緑波蓬丘沧海逺春色上林多流水时虽逝迁莺暖自歌可怜欢乐极钲鼔散云和

陪人逰北苑[甲子岁]
系马溪邉酌啼莺栁外闻望长魂欲断愁豁酒微醺草色眀残照江声入莫云故园春已到归思日缤纷

曲江秋望
山逺嶂重出野平天四围凉风芡实坼久雨藕花肥水阔渔舟小天长去鸟微紫蒲行处有采采莫盈衣

和王逸宾繁台诗
慿望怜台逈长吟苦思荒行云春郭暗髙鸟莫天苍草色伤心极松风洒面凉故园兵革外殊觉路途长

赠云中刘巨济
云廓乾坤逈霜摧草树残风声秋晚急月色夜深寒緑绮音谁会青霄气自干那知燕市里把酒得交驩

郡城南郭早望
晓立回塘上何人逸兴同栁浓天霁雨萍坼岸含风鸟影眀苍霭湖光倒碧空秦川何日到解髪濯清沣

中元后二日
暑谢凉生际庭虚雨过时天长云断续风急树离披世态贫逾薄秋光老易悲燕城寒事早还与旧貂期

和张叔献题首善阁
岧嶤飞阁与云齐来凭修栏日转西秦客此时愁欲醉陇山何处望浑迷九天花鸟催春事千里风烟入莫题久怕殊方看节物不知今日在丹梯

○郦著作权一十六首
权字符舆安阳人作诗有笔力圃田道中云断桥经坏屋古道入崩山石磵云苍崕秀苔花坏道补石栈徐行下井底斗上出天半绮岫宫云离宫岿相望百年几逰歴独知穷已乐众怼不汝恤繁华忽灰烬岁月空瓦砾赤水道中云水近嘘寒气星残曳白芒烧痕云炎威随变灭余烬委丘壤田畴更断续原隰依下上班班涧溪毛往往漏寻丈晴空堕雪影夕照压秋嶂昆眀翻刦灰黒水走浊浪烟中一线来细路入空旷游石瓮云云间两石角相斗如阙门上连石瓮口谽谺愁猱猿枵如空洞腹莹滑无纎痕何年补天手月斧云为斤琢成苍玉甗覆此玻璃盆龙潭云台髙野望逺地僻春意闲郊行云强引村醪终少味漫留诗句懒题名村行云痩藤篱角蔓杂草树根花夹道悬新枣荒畦卧晚瓜又云岁丰人乐社秋近客思家书事云佳树涨新緑危藂栖老红与显叔云茶灶翻春白糟床滴晓红杂诗云树影僧携锡铃声客到门片月冷千嶂败桥通两村此类甚多元舆父琼国初有功仕至武寜军节度使元舆以门资叙宦不逹朝廷髙其才眀昌初以著作郎召之未几卒有坡轩集行于世

闻砧
玉关消息到长安处处砧声捣夜阑想得月残哀响断一灯清泪剪刀寒

夷门遣怀
梁园花木艳精神尽属东风点缀人雪压老梅香不起问君消得几多春

西游杂诗
茅店鸡声外柴车犬吠间疎星涵积水残月堕昏山好梦人何在秋风我独还梨园有名酒聊此慰间关

慈恩寺塔
慈恩石刻半公卿时遇闻人为指名龙虎榜中休着眼一篇俚赋误平生

木樨
菊小未堪摘荒池悴芙蕖穷秋不慰眼幽独将焉如殷勤蕋宫子种桂庭之除乗闲弄余花散落荒山隅从兹云月裔漂泊生江湖娟娟耐冻枝便与羣芳殊琉璃剪芳葆蛾黄拂仙裾唾袖花点碧潄金粟生肤好风一披拂九里香萦纡兰蕙不敢友荃荪正僮奴妄意此尤物化工异吹嘘不然九天香安得独付渠托物寄深缊古今一三闾收揽名草木自比君子徒惟兹不挂口无乃圣不居抑夫古简编断缺秦火余君看齐鲁臣史笔逸其书惜哉不可晓临风为嗟吁尤怜元佑前不及附欧苏末路益可惜例进宣和初仙根岂易致百死不一苏昔逰汴离宫识此倾城姝摩挲三品石尚想狎客娱却后十五年微霜半粘须一枝再经眼相对怜羁孤不知苦何事玊骨乃尔癯故人怜我老尺书逺招呼要趂秋香浓共此碧玉壶遥知婵娟客与我笑一俱

竹林寺矮松
苍烟霭山曲回溪抱修筠中藏古佛宫荒僻无四邻灵松揷殿脚偃蹇今几春何年霹雳雨抉石搜潜鳞谪重飞举难堕此蜿蜒身聨拳缩爪股气屈不得伸卧枝老无力支撑藉樵薪无风自悲吟失水固不神安知才不才祸福了已分南山耸千嶂直干排风云正以中绳墨中道遭斧斤岂知无用资千歳保其真何必求先容养此老囷轮我亦爱竒节岁晏守贱贫他时来汝伴露顶挂葛巾

自鹤壁游善应洹山
清晨发鹤山痩马陵峻岭春风吹雪谷朝雾湿云影羊肠抱倾崖絶壑如下井硖关山却立老眼入絶境人家跨清溪桑柘鬰数顷西行复几里嵓谷栖短景穷溪水源清溜溜如细绠下流泉满山势合久方骋滩光落镜眀岚气霏雨冷何年凿青壁两佛入禅定残僧久零落遗塔寄烟瞑荒凉布金地杂沓樵牧径同逰成六逸轰饮助髙兴留连更坐卧谈笑发嘲咏感物复叹嗟醉语忽径廷青山不爱寳岁岁出矾矿公场沸千夫利井供百鼎谁开争夺源败此丘壑胜颇思呼有力掷入万里逈天神定笑我痴絶谩生瘿长怀古畸人飞梦遶箕颍

八渡崖
奔湍百折似蟠虬响入山根汇复流咫尺苍崖溪八渡等闲藜杖我频逰层崖障日樵声晚寒谷呼风树影秋安得剰栽溪上竹一庵领尽两山幽

留仲泽
朝衫酒湿紫宸霞暂辍旌旗拥使华驰马弯弓真将种载书嚢笔自名家江湖万里春回鴈燕赵千林月满花明日升沈便霄壤更留玉树倚蒹葭

寄唐州幕官刘无党
白髪青衫宦苦卑边荒谁识凤麟姿河西落魄髙书记剑外清贫杜拾遗紫玉山髙传楚梦蠙珠渊静照黄陂禁中颇牧他年事先遣江淮草木知

除夜
殊方节物老堪惊病怯诸邻爆竹声梨栗异时乡国梦琴书此夕故人情眼看厯日悲存殁泪溅屠苏忆弟兄白髪眀朝四十七又随春草一畨生

七夕
缥缈针楼外天教彩羽过步云榆送影拂月桂交柯绣缕萦芳袂瓜莲得巧梭嫦娥如觧妒还与试斜河

济源庙海子内有二鼋人以将军目之投饼饵则至
我欲燃犀起蛰雷漫夸海蘸纸钱灰将军不是池中物也为区区饼饵来

裴公亭
十里莲塘际碧山入潭无数竹根泉诗狂欲洒亭间壁却媿文公与乐天

郊行二首
十里修篁翠拂天青田漠漠水溅溅髙林忽断惊回首不觉竒峰堕眼前
又
溪桥纳纳马蹄轻竹里人家犬吠声行尽滩光溪路黒隔林灯火夜深明

○礼部杨公云翼二十一首
云翼字之美乐平人眀昌五年经义进士第一人词赋亦中乙科天资颖悟博通经传至于天文律厯医卜之学无不臻极事母孝与人交欵曲周密处事详雅而能以大节自任南渡后二十年与礼部闲闲公代掌文柄时人号杨赵而公以后辈自处不敢当也宣宗频岁南伐事势有决不可者论议之际时相多以避嫌不敢言公独直言极谏以为两淮生灵皆陛下赤子不能外御北兵而取偿于宋以天下为度者不如是也是后再出兵时全一军几为宋人所覆宣宗悔悟责主兵者曰我当何面目见杨云翼耶兴定末拜吏部尚书中外望其旦莫入相竟以足疾不果正大五年八月终于翰林学士年五十九谥曰文献天下识与不识皆哀惜之至今评者以为百余年以来大夫士身备四科者惟公一人而已子恕字诚之第进士今在燕中

阳春门堤上
薄薄晴云漏日髙雪消土脉润如膏东风可是多才思先送轻黄到栁梢

光林寺
烟浮霜塔闭禅关今落先生杖屦间碧水同来弄眀月黄尘不解污青山因缘多自成三宿物我终同付八还欲识光林全体露松花落尽岭云闲

上白塔寺
睡饱枝笻彻上方门前山好更斜阳苔连碧色龟趺古松落轻花鹤梦香身世穷通皆幻影山林朝市自闲忙帘幡不动天风静莫听铃中替戾冈

闻韶圗
千古神交寄至音闻韶想见圣人心容声便落筌蹄外后学休从肉味寻

张广文消揺堂
方寸闲田了万縁大空物物自翛然鹤鳬长短无余性鹏鷃髙低各一天身内江湖从濩落眼前瓦砾尽虚圆叩门欲问姑山事龙瞽由来愧叔连

侯右丞云溪
功成何许觅莵裘天地云溪一钓舟梦破烦襟濯眀月诗成醉耳枕寒流西风归兴随黄鹄皎日盟言信白鸥政恐苍生未忘在草堂才得画中游

大秦寺
寺废基空在人归地自闲緑苔昏碧瓦白塔映青山暗谷行云度苍烟独鸟还唤回尘土梦聊此弄澄湾

蔡村道中
水连深竹竹连沙村落萧萧巳莫鸦行尽画圗三十里青山影里见人家

戴松画牛
春草原头雨湿烟夕阳渡口水吞天披图坐我风蓑底一梦长林二十年

回文
梧井落花秋寂寂竹窗揺月夜沉沉孤鸾舞处回肠断逺鴈来时别恨深

烟雨
凉气先秋至重阴接望迷有无山逺近浓澹树髙低鸟雀枝间露牛羊舎北泥支頥政愁絶风雨过前溪

和吕介甫
山下三秋雨山中六月凉树林溪谷暗花药小阑香梦破风开巻诗成鸟送觞红尘多内热政尔救头忙

漫兴
乍寒帘幙一灯青从臾羁情尔许清叶拥西风秋有思天垂北斗夜无声吟蛬遶梦家千里过鴈连愁月四更寄语黄华耐岑寂好看霜蘂到归程

双成寺中登楼
云意生阴晚不收西风疎雨一江秋画图忽上阑干角隠隠平湾转钓舟

父老[寄乐平令胡德玉]
老去宦情薄秋来乡思多遥怜桑垄在无奈棘林何白水青沙谷黄云赤土坡几时随父老社酒太平歌

应制雪诗
阴云破腊不曾晴瑞雪随风落五更积玉未平鳷鹊瓦飞花先满凤皇城润深农亩千畴緑尘压龙沙万里清最好寿杯浮喜色眀年洗眼看升平

元日
香灺犹余去岁烟五更斗柄已回天来从天外春何早俵向人间老不偏莫问流光似流水且从今日数今年东风五十七年梦梦觉还惊雪满颠

太一湫
四崖环抱镜光平数亩澄泓石底清寒入井头千丈雪浄涵嵓际一天星傍人争出鱼依势衔叶飞来鸟护灵日日东风送潮出只应絶顶透沧溟

应制白兎
圣徳如天物効祥褐夫新赐雪衣裳光揺玉斗三千大气傲金风五百霜禁籞合栖瑶草影御炉犹认桂枝香中兴庆事光圗谍黼坐齐称万寿觞

李平甫为裕之画系舟山圗闲闲公有诗某亦继作
名利走朝市山居良独难况复山中人读书不求官东嵓有佳致书室方丈寛彼美元夫子学道如观澜孔孟泽有余曾颜膏未残向来种德深直与山根蟠之子起其门孤凤骞羽翰计偕聊尔耳平步青云端朅来逰京师士子拭目观礼部天下士文盟今欧韩一见折行軰殆如平生欢舞雩咏春风期着曾点冠五言造平淡许上苏州坛我尝读子诗一倡而三叹世人非无才多为才所谩髙者足诋诃下者或辛酸吾子忠厚姿不受薄俗漫晴云意自髙渊水声无湍他日传吾道政要才行完会使兹山名与子俱不刋

闲闲公为上清宫道士写经并以所养鹅羣付之诸公有诗某亦同作
会稽笔法老无尘今代闲闲是后身只有爱鹅縁已尽举羣还付向来人

○屏山李先生纯甫二十九首
纯甫字之纯弘州人承安二年进士仕至尚书右司都事为举子日亦自不碌碌于书无所不窥而于庄周列御寇左氏战国策为尤长文亦畧能似之三十岁后徧观佛书能悉其精微既而取道学书读之着一书合三家为一就伊川横渠晦庵诸人所得者而商畧之毫髪不相贷且恨不同时与相诘难也性嗜酒未尝一日不饮亦未尝一饮不醉眼花耳热后人有发其谈端者随问随答初不置虑漫者知所以统窒者知所以通倾河泻江无有穷竭好贤乐善虽新进少年游其门亦与之为尔汝交其不自贵重又如此迄今论天下士至之纯与雷御史希颜则以中州豪杰数之子仝字稚川今居镇阳

雪后
玊环晕月蟠长虹飞沙巻土号阴风黄云羃羃翳晴空屋头唧唧鸣寒虫天符夜下扶桑宫玄冥震怒鞭鱼龙鱼龙飞出沧海底咄嗟如律愁神工急〈左奭右斗〉北斗卷云汉凌澌卷入天瓢中椎璋碎璧纷破碎六花剪出寒珑璁翩翾作穗大如手千竒万巧难形容恍如堕我银沙界清光缟夜寒朣胧肝肠作祟耿无寐试把往事间追穷男儿生须衔枚巻甲臂琱弓径投虎穴策竒功不然羊羔酒涨玻璃锺侍儿醉脸潮春红谁能蹇驴駞着灞陵东骨相酸寒愁煞侬屏山正吐黄虀气笑倒坐间亡是公

赤壁风月笛圗
钲鼔掀天旗脚红老狐胆落武昌东书生那得麾白羽谁识潭潭盖世雄裕陵果用轼为将黄河倒卷湔西戎却教载酒月眀中船尾呜呜一笛风九原唤起周公瑾笑煞儋州秃鬓翁

送李经
髯张元是人中雄喜如俊鹘盘秋空怒如怪兽拔古松老我不敢婴其锋更着短周时缓颊智囊无底眼如月斫头不屈面如铁一说未穷复一说勍敌相扼已铮铮二豪同军又连衡屏山直欲把降旌不意人间有阿经阿经瓌竒天下士笔头风雨三千字醉倒谪仙元不死时借竒兵攻二子纵饮髙歌燕市中相视一笑生春风人憎鬼妒愁天公径夺吾弟还辽东短周醉别黙无语髯张亦作冲冠怒阿经老泪如秋雨只有屏山拔剑舞拔剑舞击剑歌人非麋鹿将如何秋天万里一明月西风吹梦飞闗河此心耿耿轩辕镜底用儿女肩相摩有智无智三十里眉睫之间见吾弟[张谓伯玉周谓晦之]

为蝉解嘲[献臣伯玉不平蝉解]
老蜣破衲染尘缁转丸如转造物儿道在矢溺传有之定中幻出婵娟姿金仙未解羽人尸吸风饮露巢一枝倚杖而吟如惠施字字皆以心为师千偈澜翻无了时闗楗不落诗人诗屏山叅透此一机髯弟皤兄何见疑此理入玄人得知髯弟恐我飡却西山秀皤兄劝我吸却壶卢溪张有登楼诗昨日上髙楼西山翡翠堆今日上髙楼西山如死灰想见屏山老疗饥西山隈飡却西山色髙楼空崔嵬髙有壶溪诗我观壶卢溪[未易以蠡测大若溪上翁有口吸不得壶中别是一洞天溪上翁即壶中仙毕竟人间无着处杖头挑取屏山去] 因蝉倩我问渠伊快掉葛藤复是谁髯弟絶倒皤兄嘻

灞陵风雪
君不见浣花老人醉归圗熊儿捉辔骥子扶又不见玉川先生一絶句徤倒莓苔三四五蹇驴驼着尽诗仙短策长鞭似有縁政在灞陵风雪里管是襄阳孟浩然官家放归殊不恶蹇驴大胜扬州鹤莫爱东华门外软红尘席帽乌鞾老却人

赠髙仲常
借问髙书记南征又北征从军元自乐逰子若为情笔下三千牍胸中百万兵伤弓良小怯弹铗竟何成惨淡风尘际悲凉鼓角声别家四十日并塞两三程斗絶牛皮岭荒寒燕赐城吟边白鸟没醉里莫云横感慨悲王粲颠狂笑祢衡虎贲多将种底用两书生

真味堂
问渠真味若为言不着盐梅也自全鼋鼎大夫徒染指曲车公子漫流涎胸中已有五千巻徽外更听三两弦此老清馋何所嗜宦名嚼蜡巳多年

画兎
三窟言何鄙中林计未疎贫而长衣褐老矣不中书捣药元无死忘蹄始见渠子皮今尚在遗像岂陶朱

猫饮酒
枯肠痛饮如犀首竒骨当封似虎头尝笑庙谋空食肉何如天隠且糟丘书生幸免翻盆恼老婢仍无触鼎忧只向北门长卧擭也应消得醉乡侯

天游斋
丈人未始出吾宗草靡波流尽太冲七窍凿开无混沌六根消落尽圎通法身兎角声闻外尘事牛毛梦幻中谁会天游更端的痩梅疎竹一窗风

孙卿子
诸儒谈性尽归情谁信黄河彻底淸未到昆仑源上见且休容易小荀卿

谢安石
阿坚休道不英雄儿辈俄成盖世功屐齿折时渠自省至今人解笑桓冲

魏征
健儿揺足据山东李氏家居太半空贞观力排封建议魏征元只是田公

老苏
宋季人忧大瓠穿敢留金币不输邉权书更信苏家策剰费青苖几倍钱

偶得
包裹靑衫已十年聪眀更觉不如前簿书丛里先抽手鼓笛场中少息肩瓶底剰储元亮粟叉头髙挂老坡钱会须着我屏山下了却平生不问天

杂诗六首
颠倒三生梦飞沈万刦心乾坤头至踵混沌古犹今黒白无真色宫商岂至音维摩懒开口枝上一蝉吟
又
乾坤大聚落今古小朝昏诸子蝇钻纸羣雄虱处裈一心还入道万物自归根却笑幽忧客空招楚些魂
又
丹鳯翔金鼎苍龙戏玉池心源澄似水鼻息细扵丝枕上山川好壶中日月迟神仙学道者那许小儿知
又
空译流沙语难参少室禅泥牛耕海底玉犬吠云边仰峤圆茶梦曹山放酒颠书生眼如月休被衲僧穿
又
狡兔留三窟猕猴戏六窗情田锄宿草心月印澄江酒戒何曾破诗魔先巳降雄蜂雌蛱蝶正自不成双
又
道义富无敌诗书贵不赀浮生几两屐狂乐一絇丝豪侠非吾友臞儒即我师谁知茅屋底元自有男儿

赵宜之愚轩
羿穷射杀金毕逋老卢磔杀玉蟾蜍朝夕相避昆仑墟忽见天公一目枯尘昏土眯万万古云眵雨泪寒模糊嗟哉区中人么么如蚍蜉书生不惜两瞳子长使看书如老奴水部一竒士西河君子儒二公正坐诗作祟得句令人不敢书先生有胆乃许大落笔突兀无黄初轩昻学古澹家法出闗雎暗中摸索出竒语字字不减琼瑶琚神憎鬼妒天公狙戏将片云翳玄珠九窍凿开混沌死罔象未必输离朱静埽空花万病除一片苦心含太虚屏山有眼不如无安得恰似愚轩愚安得恰似愚轩愚

子端山水同裕之赋
辽鹤归来万事空人间无地着诗翁只留海岳楼中景长在经营惨淡中

马图同裕之赋[韩笔定襄霍益之家物]
天马飞来不苦难云屯万骑开元间太平有象韩生笔曽见真龙如此闲

瓢庵
书生只合饱黄虀大嚼屠门计似痴壁上七弦元自雅嚢中五字更须竒横陈巳觉如嚼蜡皆醉何妨独啜醨此味欲谈舌本强如人饮水只渠知

刘宋
六十衰翁血打围深山赤手搏熊罴子孙只觧相鱼肉辛苦知他为阿谁

哭黄华
士价五羊皮人生黍一炊盖棺那可忍挂剑不胜悲向上谁曾到而今渠得知侍臣伤立本老姥怒羲之作病无如酒穷愁正坐诗中郎犹有女少傅竟无儿散落真行帖飘零骚雅辞儒林顿憔悴未敢哭吾私

怪松謡
阿谁栽汝来几时轮囷拥肿苍虬姿鳞皴百怪雄牙髭拏空夭矫蟠枯枝疑是秘魔嵓中老慵物旱火烧天鞭不出睡中失却照海珠羞入黄泉蜕其骨石钳沙锢汗且僵埋头卧角政摧藏试与摩挲定何似怒我枨触须髯张壮士囚缚不得住神物世间无着处堤防夜半雷破山尾血淋漓飞却去

虞舜卿送橙酒
屏山持律不作诗砚尘笔秃萦蛛丝枯肠燥吻思戞戞法当以酒疏〈江字去工换仑〉之何物督邮风味恶枨触闲愁无处着苦思新酿压橙香世间那有扬州鹤乞诗送酒并柴门瀛洲仙裔令公孙肺肠愤痒芒角出倾泻长句如翻盆怪汝胸中云梦大老我眼皮危塞破径呼短李与黔王快取锦囊收玉唾[钦叔士衡]

中州集丁巻终


●中州集巻五



○史御史肃三十首
肃字舜元京兆人侨居北京之和众幼孤养于外家天资挺特髙才博学作诗精致有理尤善用事古赋亦竒峭工于字画业科举为名进士立朝为才大夫优于政事严而不苛所至有声吏畏而安之累以亷升歴赤县及幕官入为监察御史迁治书出刺通州大中党狱起为所诖误谪静难军节度副使大安初召为中都路转运副使超户部正郎复坐镌降同知汾州事卒官舜元素尚理性之学屏山学佛自舜元发之晚年颇喜养生谓人可以不死尝欲弃官学道而竟止扵此可哀也巳诗号澹轩遗藁今在燕都郑庭干家其平生则见之屏山故人外传云

偶读贾逹之邀饭帖有感作诗哭之
微官巳叹鸾栖屈异事俄传鵩告凶彩笔书来墨痕湿玉楼人去酒尊空当时快意牛心炙今日伤怀马鬛封一幅铭旌送哀挽白杨萧索九原风

河上
堤外三竿日河边八尺泥夜风喧马枥秋露冷鸡栖岁月吾生老闗山客梦迷故园桃李树揺荡不成蹊

别张信夫
破垒残星没寒城晓角孤天低云错莫野旷雪模糊小市千钱米征人丈八殳邉愁故未已不敢恨长途

别怀玉
官曹不着市门仙緑发怱怱换少年惯作簿书尘里梦愧无山水窟中縁蜂腰鹤膝曾捜句兔角龟毛不论禅此别相思渺何许一川山色鴈连天

山阴县
涌云驱雨不成霖山径危行未要深午梦初廽乌鸟乐小亭斜日栁阴阴

方丈坐中
纸本功名直几钱何如付与北窗眠诗书作我闲中地风月知人醉里天水底游鱼真见性树头语鸟小参禅平生习气莲华社一炷香前结后縁

早出遵化
朝来对酒不能觞看尽西风去鸟行山好未忘三日雅诗穷赢得一秋忙强颜红叶自由舞野性黄花无赖香多谢殷勤暮云影更留淡墨写溪光

宿睦村
阑干河汉已西倾独坐披衣过五更檐马丁东风外响田车歴辘月中行忘形沙鸟知人意窣地山云不世情露草霜筠有幽意诗题分付候虫声

次韵安之饮酒
日上南窗已数竿醉头扶起不巾冠欲开社瓮多招客先乞兵厨暂补官玩世唯知酒功圣藏身无似醉乡寛麒麟阁上功名字不博生前一笑欢

过九里山
断蛇扛鼎两争雄陈迹荒凉万事空今日山前无过客数株衰栁管秋风

道傍栁
秋霜一何严凋此道傍栁残枝几叶在其势不得久忆昨三春时濯洗烟雨后弄姿舞婆娑劝我一杯酒别后遽能几忽忽成老丑人生非金石长短百年寿功名与富贵于身亦何有古人随物化今已栁生肘我独何为哉穷年事奔走长堤隐落月驻马一回首春风栁梢黄定得西归否

登悯忠寺阁
净宇怀超想层梯企俊游喧卑三界尽制作六丁愁聚土闲童子移山老比丘能除分外见寸木即岑楼

读传灯録
闭户懒不出真成住夏僧肝肠虽自苦面目得人憎处世若大梦学禅犹小乘早知文字悞更用读传灯

夏夜
一雨昭苏外羣山宴寂中移床就佳月引袂纳凉风蜗舍怜渠小蚊雷讶许同幽怀閟清境舒啸夜将终

物化
物化能忘我天游不用心膻香羣蚁聚树静一蝉吟败井劳深汲荒庭阙近寻枕书聊假息夕日半墙阴

立秋日
旧谷催新谷今秋似去秋年衰犹健饭官逹也穷愁树鸟依依宿檐萤细细流个中诗句在倚杖得冥搜

感兴
避俗嫌髙絶干荣耻盗夸居贫偶从仕学道不忘家树果蕃秋实园葵粲晚花一轩吾事了无意竞纷华

偶书
东风数点梨花雪吹我伤春万里心知有髙亭堪眺逺惜无佳客共登临晴云入户团倾盖飞鸟随人作好音寒食清明少天色孤居未要酒杯深

放言二首
莲社从来说陶逺竹林今不数山王家鸡野鹜何须较秋菊春兰各自芳
又
清风眀月无人管茶鼎薫炉与客同壮岁羞为褦襶子而今却羡嗫嚅翁

晓出东卢
谷口子真隐水濵韦氏庄鸥鹇宾客对鸿雁弟兄行小圃藂生竹平林半是桑朝阳生野渡湿尽马蹄霜

次张信夫韵
绛帐先生寄一州不教文字到横流草玄只拟闗门坐好事应从载酒游虎穴已曾探虎子龙沟未信出龙头锦囊诗句年来满供尽闲花野草愁

髪脱
年年道路少清欢处处葵蔬馈薄飡月色过窗同夜梦霜华着壁独朝寒求医未有诗千首破老惟消竹数竿衰发从今不须脱少留衰白戴黄冠

立秋日
畏景流庭过凉飔即坐来物随时共换人觉老相催憩蝶依藂稳嘶蝉抱树哀玉簮香好在墙角几枝开

复斋
居士年来一复斋驯庭鸟雀絶惊猜雨添窗下砚池满风掲床头书巻开身似卧轮无伎俩心如眀镜不尘埃纷纷宠辱人间世付与浮云任去来

北潭
竹阴松影玉葱茏十里平堤一径通碧水乍开新镜面青山都是好屏风寒蝉髙鸟清愁外折苇枯荷小景中酒力未多秋兴逸夕阳聊贷半林红

晚兴
秋虫已息又还吟晚雨初晴又作阴水面微风掠苍玉云头落日縁黄金年丰酒价应须贱睡起茶瓯未要深人道双清到心迹年来无迹亦无心

杂诗二首
春江日暖舞清涟客舍萧萧一缕烟幽鸟隔林招我醉小桃当户为谁妍禅心已作沾泥絮诗思浑如上水船却是官闲得无事一帘红雨枕书眠
又
南皮城下荒秋草说是当日燕支台世事翻腾只如此吾生弃置已焉哉迎风紫苋因循老背日黄花次第开独夜不眠思阿谢白羊如驾小车来

春雪
丰年不救两河饥腊尽纔看小雪飞漫说春来膏泽好其如垄上麦苖稀空花只觧惊愁眼湿絮寜堪补败衣颇笑西台瘖御史日斜骑马踏泥归

○萧尚书贡三十二首
贡字真卿咸阳人唐太傅寘十七代孙博学能文不减前軰蔡正甫大定二十二年进士自泾州观察判官召补省掾不四五月拜监察御史累迁右司郎中预修泰和律令所上条画皆委曲当上心兴陵嘉叹曰汉有萧相国我有萧贡刑狱吾不忧矣又奏死囚狱虽已具仍责家人伏辨以申寃抑诏从之迁刑部侍郎入谢曰臣愿因是官广陛下好生之德上大悦凡真卿所平反多从之歴大兴同尹徳州防御使同知大名府事陜西西路转运使河东北路按察转运使静难军节度使南京都转运使御史中丞以户部尚书致仕年六十六终于家谥曰文简有注史记百巻公论二十巻五声姓谱五巻文集十巻传于世

渭南县斋秋雨
穴床撑拄小窗前一点青灯照不眠檐溜淙琤风淅沥嫩凉如水夜如年

假梅
緑窗娇小似梅人素手东风巧思新鸾尾剪裁千颗雪蜂脾点缀一家春长教客枕生幽思不逐林花委路尘莫道去非诗破的兔毫那觧写花真

临泉道中
半世事行役兹游初未经峡门迷白昼岭脊上青冥涧曲莓苔滑松盘雾雨溟登危人局蹐涉险马竛〈立并〉落日留行客投鞭得驿亭短墙眀积雪破屋漏踈星羌笛谁三弄羁怀强一听葭芦知不逺河外数峰青

自感
形骸付与甄陶外祸福难防倚伏前孔雀若知牛有角应须忍渇过寒泉

荒田拟白乐天
荒田几岁阙人耕欲种糜荞趂晚晴急手剪除荆与棘一科才了十科生

乐府崔生[徽兰二崔名]
徽门昼暖栁啼鸦兰合窗深月照纱腰素轻盈珠衱稳鬓云松乱玉钗斜春风一去空陈迹暮雨三生只当家自倚广平肠似石不妨绮语赋梅花

米元章大字巻
颜杨死去谁补处米狂笔力未可涯追摹古人得髙趣别出新意成一家老蛟〈马展〉云肉倔强枯树渍雪冰楂牙九原裴说如可作应有新诗三叹嗟[裴说怀素草书歌欲归家三叹嗟眼前三个字枯树楂乌梢蛇黒老鸦]

杨侯画晋公临江赏梅乐天与鸟窠禅师泛舟谈玄不頋而去戏为一絶以代晋公招乐天同饮云
眀妆冷蕋两清新面缬浮光数爵频〈扌攵〉拭风前寒鼻液快来同醉雪中春

汉歌
华阴双璧传山鬼报道眀年祖龙死草间豪杰伺天时攘袖抚衿争欲起藂祠篝火妖狐语伙涉为王张大楚南公旧有三户謡东井新看五星聚中原茫茫走秦鹿天遣沛公兴白屋大蛇斩断素灵号蚩尤祭罢朱旗矗朅来扶义入闗中恩结人心帝道隆秦法烦苛犹一洗项王慓悍何劳攻三杰相须立人纪四老仍来安太子已令陆贾说诗书更诏孙通制仪礼阿翁着手规摹逺独恨儿孙读城旦王纯霸杂寜不知不是不知知已晚

楚歌
沙丘车过亡眀镜人头畜鸣自贤圣阿房殿里醉宫娃赵髙手中持国柄羣雄云扰荡山东邯郸却堕秦围中项王一战动天地诸侯膝行趋下风割裂河山建侯国天下畏威心不服只贪衣绣荣楚猴岂识金刀得秦鹿楚歌一夜四面发泣别虞姬歌数阕残兵牢落似晨星独骑凌兢踏寒月乌江渡口方唤船五侯追奔已江边苦道天亡非战罪剑化壮气成飞烟君王雄武古无比独无仁义谁相济向能忠计资范增未必汉家能卜世谷城东头土一丘悠悠遗恨何年休

悲长平
秦兵伏甲武安西赵将非材战士携千里阵云沉晓日万家屋瓦震秋鼙哀缠朽骨天应泣怨入空山鸟不栖百战区区竟何得阿房烟草亦凄迷

雒阳
西来洛水遶崧髙野店荒村换市朝董卓捜牢连数月郭威夯市又三朝刦灰深掘终难尽鬼火争然忽自消千古兴亡几春梦只将闲话付渔樵

中秋对月
去年中秋客神京露坐举杯邀月眀今年还对去年月北风黄草辽西城年年月色长清好只有悲秋人易老儿童不觧忆长安歌舞团圞遶翁媪人生宦游真可怜不知何处度明年预愁老罢废诗酒负此氷玉秋婵娟我生万事随縁耳居自无忧行亦喜君不见杜子闺中只独看鄜州寂寞千山里

寄答张维中
北辕千里赴陪都日觉还家计愈踈人事浮云千变化宦途平地几﨑岖青山有约长回首白髪无情忽满梳赖有同年老兄弟相思时寄数行书

保徳州天桥
鬰鬰风云入壮怀天潢飞下碧崔嵬两崖偪侧无十[音忱] 步万顷逡廵纳一杯溅沫纷纷跳乱雹怒涛殷殷转晴雷曾闻电火鱼烧尾会趂桃花涨水来

灵石县
古道行人少荒城乱石侵天横机素直河入土囊深涧近云长润山髙日易沈田翁乐丰岁歌笑下﨑〈山钦〉

真容院
魔宫佛界等空虚此理何曾属有无直向台山始相见可中还有二文殊

读火山莹禅师诗巻[禅师隩州白氏歧山令君举枢判文举之弟自幼日有诗名河东尝有诗云十日柴门九不开松庭雨后满苍苔草鞵挂起跏趺坐消得文殊更一来归寂后客有示其集者因题其上]
长短都归一梦中身前身后两无穷李憕信士今如在定向江湖访泽公

君马白
我马痩君马肥我马虺隤君马飞雕鞍寳校锦障泥向风振迅长鸣嘶一朝计落路傍儿铜鬲为椁薪为衣痩马虽痩骨骼竒古人相马遗毛皮千金一顾会有期

陈宫词
三阁花深白昼迷酒催狎客赋宫词管弦散落春风外一曲金钗两鬓垂

岢岚
岢岚地势横三汊河朔城墉挂一箕紫塞髙连寒日短黄榆落尽长年悲

按部道中二首
窟野河津水没腰管岑官路雪封条一年乐事能多少强半光阴马上消
又
寒城睥睨插山隅秋半霜风塞草枯月转谯楼天未晓角声吹彻小单于

日观峰
半夜东风搅邓林三山银阙杳沉沉洪波万里兼天涌一点金乌出海心

族兄才卿下第后赴宜禄酒官以诗寄之
久期老距擅文埸命压人头可得忙两脚尘泥官业晚十年灯火夜窗凉霜添老叶山梨紫雨浥寒花野菊香南北相望无百里几时尊酒涴离肠

梨花
丰姿闲淡洗妆慵眉緑轻颦秀韵重香惹梦魂云漠漠光揺溪馆月溶溶陈家乐府歌琼树妃子春愁惨玉容安得能诗韩吏部郭西同去醉千锺

后赵
拟伦人物指髙光可笑枭雏不自量正使成名皆竖子英雄也未到君行

古采莲曲
洋洋长江水渺渺涨平湖田田青茄荷艳艳红芙蕖酣寒花一作寒丛酣斜日外苒苒凉风余蒨蒨谁家子袅袅二八初两两并轻舟笑笑相招呼悠悠波上鸳泼泼蒲中鱼采采不盈手依依欲何如

拟回文四首
春波緑处归鸿过夜月眀时飞鹊愁人去附书将恨寄莫山云断倚髙楼
又
楼上却来楼下待晚窗春尽断回肠愁人有说嫌人问泪洒新诗埽墨香
又
风幌半萦香篆细碧窗斜影月笼纱红灯夜对愁魂梦老尽春庭满树花
又
萋萋碧草连天逺杳杳行人几日回凄雨晚凉空坐久泪妆残晕湿红腮

○史内翰公奕一首
公奕字季宏大名人系出石晋郑王弘肇父良臣宣和中擢第终于潞州观察副使季宏大定二十八年进士再中博学宏词科程文极典雅遂无继之者累迁著作郎翰林修撰同知集贤院正大中置益政院杨吏部之美与季宏皆其选也以直学士致仕年七十三卒季宏文章书翰皆有前軰风调下至棊〈木朔〉之技亦絶人逺甚闲闲称其温厚谦退与人交愈久而愈不厌其学问愈扣而愈无穷其见重如此诗文号洹水集兵后失之子应祖字企先孙彦忠今在燕中

李鴈门
天下三分二属梁区区独木欲支唐锦囊三矢传遗恨不救朱三着赭黄

○龎都运铸一十九首
铸字才卿大兴人家世贵显眀昌五年进士风流文采为时軰所推字画亦有藴藉仕至京兆运使自号黙翁

雪谷晓装图
溪流咽咽山昏昏前山后山同一云天公谈笑玉雪喷散为花蕋白纷纷诗翁痩马之何许忍冻吟诗太清古老奴寒缩私自语作奴莫比诗奴苦木僵石老鸟不飞山路益深诗益竒老奴忍笑怜翁痴不知嗜好乃尔为杨侯胸中富丘壑醉里笔端驱雪落因何不把此诗翁画向草堂深处着

景骨城驿中夜雨
画角邉城莫孤舂野水秋一川霜树老万叶雨声愁自古谁青眼劳生只白头何时问渔父容我一扁舟

洛阳怀古
草树萧条故苑荒山川惨淡客魂伤玉光照夜新开冢剑气沈沙古战场金谷更谁夸富丽铜驼无处问兴亡一尊且对春风饮万事从来谷与臧

田器之燕子图 器之自叙云眀昌丙辰予从军塞外合虏里山野舍荒凉难以状言春末有双燕亦巢此屋土人不之识屡欲捕之予曲为全擭此燕昼出夜归予必开戸待之忽一日飞止坐隅都无惊畏巧语移时不去予始悟眀日秋社此鸟当归殆留别语也因作一诗赠之云几年塞外歴﨑危谁谓乌衣亦此飞朝向芦陂知有为莫投茅舍重相依君怜我处频迎语我忆君时不掩扉明日西风悲鼓角君应先去我何归此诗以细字写之为蜡丸系之燕足上眀年四月予受代归又八年泰和甲子任潞州观察判官四月十二日偶坐〈厂解〉舍之含翠堂忽双燕至一飞檐戸间一上砚屏予谛视之系足蜡丸故在乃知此鸟葢徃年赠诗者也因请同年龎君才卿画为图求诸公赋诗[噐之姓田名琢云朔人眀昌五年进士仕至山东路宣抚使慷慨有志节闲闲公所谓田矦落落竒男子者也]
田君才畧燕云客少年累有安边策悔从笔砚取功名直要横驰沙漠北塞垣春雪白皑皑东风未放玄阴开乌衣之国定何许一双燕子能飞来三年驿舍安西道眼底莺花无梦到忽见低飞入短檐此身似向邯郸觉君居海东我中原相逢乃在穹庐前天涯流落俱为客感时念逺空澘然长安何限髙髙阁昼夜风闲开翠幕底事猜嫌不往依甘从此地风沙恶土人嗜肉无仁心一生弋猎夸从禽有巢幸稳勿浪出汝身未必轻千金朝来暮去益狎昵物我相忘情意一但怪重裘积渐添元是西风催社日须知音巧惟鷾鸸忽来坐隅如告辞我方留寓未归得为君忍赋伤心诗诗成自述聊为戏系足封之亦无意燕已归飞我未归刁斗声中忽惊岁旄头夜落妖氛收嫖姚献凯归神州玉关早喜班超入北海不闻苏武留君才经世宁终枉幕府须贤来上党别后归期两及瓜人间秋燕日来往沉沉官舍红芳稀葛衣燕居澹忘机忽闻巧语入檐户大似相识来相依一飞檐外窥庭树一上屏山惊不去解足分眀得帛书真是当年留别句天生万物禽最微固耶偶耶吾不知古道益逺交情醨朝恩莫怨云迁移当时握手悲别离一旦富贵弃如遗闻予燕歌应自疑慎无示之嗔我讥[杨之美尚书诗云危巢客舍久相依常记西风社日归海国传心千驿隔塞垣回首十年非新诗尚在人空老旧梦无慿乌自飞寄语齐谐休志怪沙鸥相欵觧忘机张巨济云沙塞相逢命已轻翠堂重见眼増眀小诗系足初无意巧语迎人独有情阴徳自招黄雀报机心能致白鸥盟社前秋后风光好须贺他年大厦成李之纯云一别天涯十见春重来白髪一番新心知话尽春愁处相对依依如故人王大用云相别相寻积岁年人心不及鸟心坚填偿恩义三生僓分付平安七字篇王谢乌兜疑诞语绍兰红线定虚传何如此叚人亲见旧话从今不直钱李钦叔云塞上光风已十霜仁心覆护独难忘当时相送诗仍在此日重来话更长客舍花开新信息云兜香冷旧昬黄主人得报君知否千古珠玑在锦囊闲闲赵公三诗田思敬敬之刁白晋卿赵永元王副枢子眀许节张云卿师褚各一诗此不具録]

晚秋登城楼二首
山势碧环合溪光缟帯眀牛羊成晚景砧杵助秋声酒薄人情废官闲吏事生天东归兴满不为忆莼羮
又
落日危楼上诗成只自哦清商行老矣红叶奈秋何堕甑前非悟跳丸去日多功名犹诳我未许着渔蓑

冬夜直宿省中
吏散庭空宿鸟过冻唫聊复战诗魔陶泓面冷真堪唾毛颖头尖漫费呵畏事政宜宾客少不才偏觉簿书多西窗灯闇尊无酒奈此迢迢夜漏何

山行絶句
四面云山玉作围一川霜树锦为衣翩翩数骑南冈下傅粉王孙射鹿归

漉酒图
我爱陶渊眀爱酒不爱官弹琴但寓意把酒聊开颜自得酒中趣岂问头上冠谁作漉酒图清风起毫端露电出形似神情想髙闲大似挥弦时目送飞鸿难袖中有东篱开巻见南山嗟予困尘土青鬓时一斑折腰尚未免敢谓善闭关望望孤云翔羡羡飞鸟还归田未有日掩巻空长叹

夏日
富国才疎合自羞清时无补但优游只知钱向纸中裹不信能教地上流

花下
香满西园晓雨微万红千翠自髙低若为常作荘周梦飞向幽芳闹处栖

梨花
孤洁本无匹谁令先众芳花能红处白月共冷时香缟袂清无染冰姿淡不籹夜来清露底万颗玉毫光

未开牡丹
国香半吐醉颜酡炫耀春工已自多爱惜不教催羯鼓更浇夘酒看如何

却暑
九夏楼居不厌髙更须直至冷云巢风来苹末聊自快暑满人间无处逃蔗蜜浆寒冰皎皎画帘钩冷月梢梢闲思殿阁生凉句谁为诚悬作觧嘲

怀友
镜里衰颜失旧红当年豪逸梦魂中山城对月中秋夜陇鴈寄书西北风遣兴与谁同酒盏相思无处附诗筒慿髙想到消魂处落日无言水自东

喜夏
小暑不足畏深居如退藏青奴初荐枕黄妳亦升堂鸟语竹阴密雨声荷叶香晚凉无一事步屧到西厢

墨竹三首[隔溪烟雨]
一溪流水玉涓涓溪上修篁接莫烟谁倩能诗文与可笔端移得小江天
又[秋风骤雨]
弥川急雨暗秋空无限琅玕澹墨中剑甲摐摐军十万欲将貔虎战斜风
又[春雷起蛰]
千梢万叶玉玲珑枯槁丛邉緑转浓待得春雷惊蛰起此中应有葛陂龙

山谷透绢帖
君不见李广射虎如射兔霹雳一声石饮羽又不见巨灵擘山如擘云莲华万仭留掌痕精神入物物乃尔笔端有神亦如此熈丰以来推善书日下无双黄太史胸中八法蟠虹霓峩眉仙人容并驰平生败笔塜累累妙处不减磨崖碑吕侯好古兼好异与字分身作游戏清潭错落印星璧大泽纵横散龙蜕又如汉宫粉黛争婵娟倚风顾影影更妍岂无硬黄官纸与临仿画师写照非天然吕侯之子今诗仙传家以此为青毡须防神物有时合却逐六丁飞上天

○许司谏古四首
古字道真承安中进士在宣宗朝以直言极谏称哀宗即位首命驿致之洛致仕授右司谏未几乞身还伊阳[闲闻公制词云安车蒲轮天子所以厚优贤之礼黄冠野服人臣所以遂归老之心其恩荣足以两全而前后不可多得有臣如此如卿几人具官道直以方气刚而大议论非世儒所到名节以古人自期擢自先朝置之諌列斥安昌窃位巳闻折槛之忠及梁冀伏辜方见埋轮之志朕即大位稔闻直声起之扵田里退闻之间超之于侍从论思之地完备始终之节从容进退之间叹阳城之敢言惜其将去念孔戣之既老挽之莫留特进一阶荣跻四秩华山拂袖最是为世上之闲神武挂冠犹不负山中之相勉终晚节益介寿祺] 郡守为起伊川亭道真性嗜酒老而未衰毎乘舟出村落间留饮或十数日不归及泝流而上老稚奔走争为之挽舟数十里不絶其为时人爱慕如此正大七年年七十四卒前三日有书见及字已欹倾矣

青柯平二道人
深谷縁危磴长林绕碧山山中四时好方外两翁闲身世青云上尘埃大梦间髙情应笑我才到却空还

被召过少室
老病无堪合退休伊川久巳得莵裘如今又上长安道好被青山笑白头

扇图
云压溪塘小雪春融融和气浥轻尘山禽共作梅花梦物性由来懒是眞

访箕和尚岘山[箕出衣冠家在三屯山中有元夕怀京都诗云一灯眀处万灯眀天上人间不夜城前日惠林洪觉范雪窗孤坐听〈媛字去女换彳〉声甚为时人所称]
山中风定夜沉沉月满禅林静客心苍桧四排严法界孤松中立殷潮音鼔钟有节人如玉台殿无尘地布金二月来游春尚浅红梅无数照山阴

○王防御良臣一十首
良臣字大用潞人承安五年进士作诗以敏捷称又于内典有所得入翰林与李钦叔善从军南征钦亦与行道中酬唱甚多有诗云荞花冉冉蜜脾香禾穗累累鹘眼黄一缕晚烟吹不去为谁着意擭秋霜钦叔爱之兴定初自请北行没于军中赠孟州防御使

送任李二生赴举
尘涩鳌钩公子恨风吹马耳谪仙愁皇天老眼成人晚今日男儿得志秋官様文章堆笔底世情风色候江头主司不是冬烘物五色迷人莫浪忧

汴堤怀古
迷仙楼观鬰连空一日都归鬼唾中奢则兆亡天听迩去而不返水声东鎻烟弱栁愁蛾緑阁雨幽花泪脸红搃为锦帆归不得至今啼鸟怨东风

旬休饮
袅袅东风雪外还又催春色动溪山百年莫作千年调十日须谋一日闲千丈归心诗巻里一襟豪气酒杯间醉鞭约住黄昏月马首低悬玉半环

息轩
干没皇皇西复东不知假息祸机中黄金一旦随胠箧腐骨千年付攓蓬世味甜于刀上蜜人心苦似蓼中虫一庵松雪双眀底笑杀西山槁项翁

九月七日饮
紫霞零落帯孤禽平楚苍苍秋意深月过初三半梳玉菊迎重九满篱金天怜病骨商量暖云促归程计会阴风鴈飞来更潇洒一枝芦雪印波心

牧牛图
三摩不受一尘侵本分功夫日念深杖屦得回游子脚葛藤灰尽老〈上浦下女〉心颠狂不作风头絮出入谁伤井底金回首人牛在何许一江眀月夜沉沉

狸奴畵轴
三生白老与乌员又现呉生小笔前乞与黄家禳鼠祸莫教虚费买鱼钱

杂诗三首
道人知我爱禅房净埽阶前紫石床软饱三杯风味好脱巾和月卧昏黄
又
老子平生酷爱闲天教行处得禅关粥鱼敲落檐头月犹在梅花醉梦间
又
残阳收拾弟兄行拣得机心不到卿安置小奴今夜梦芦花风细月如霜

○髙治中廷玉四首
廷玉字献臣恩州人大定末进士章宗卫王朝甚有时名为人豪爽尚气节一时名士多归之贞佑初自左右司郎官出为河南府治中与知府复兴屡以公事相可否时都城受围使驿阻絶复兴为安抚副使惧献臣谋已乃以造逆讯之献臣就逮龎才卿雷希颜王士衡辛敬之皆被罗织几有一网之祸比赦至献臣瘐死矣献臣多作诗赋海中牛头云凿开混沌窍闯出神农首人多称道之犹子广之今在河平

天津桥同李之纯待月一首
骖鸾追散仙乘槎抵银潢跳上玉龙背抱得银蟾光素娥愁不归再拜捧瑶觞问以天上事玉色俨以庄尔能为我歌白雪我亦为尔捣玄霜不然借我广寒殿与我长作无何乡傍有谪仙人拍手笑我狂天风忽吹散人月两茫茫

栁絮
断送春归去纷飞不暂停和风三径雪微雨一池萍蝶惹依芳草蜂沾过小庭静宜投隙地狂欲搅青冥得得穿朱户时时扑翠屏黄莺枝上语似与诉飘零

道出平州寒食忆家
栁色方浓别玉京程程又值石龟城山重水复人千里月苦风酸鴈一声上国春风桃叶渡东阳寒食杏花饧楚魂蜀魄偏相妒两地悠悠寄此情

飞山怨
汉家自有飞将军军中骇叹箭有神一朝乃与狱吏对惜无千金书牍背手把属镂口衔须号天者三我何辜伊吾壮志长已矣不得提携玉龙死可怜休唱白浮鸠至今秦人悲杜邮

○李治中遹六首
遹字平甫栾城人眀昌二年进士髙才博学无所不通为人滑稽多智而不欲表表自见工画山水得前軰不传之妙龙虎亦入妙品然皆其余事也泰和中大兴幕官时虎贼知府事卖权恃势奴视同列平甫每以公事相可否不少假借又摘其阴事数十条欲发之虎谋簒者也声势焰焰人莫敢仰视乃为一书生所抗积不平先以非罪诬染之几至不测虽有以自解竟坐是仕宦不进以东平治中致仕闲居阳翟十余年自号寄庵先生平生诗文甚多如云旧管新收妆镜在昨非今是酒杯干赠笔工云工不能书何以笔士须知笔乃能书感事云半钱利路人乃虎一钩名饵吾其鱼鲁山道中云老夫自喜林野僻路人颇笑衣裳寛散失之余不复全见矣临终戒家人吾眀日归而辈慎勿遽哭果如期而逝家人哭不禁良久开目云戒汝勿哭令我心识散乱言毕目复暝其眀了又如此子冶字仁卿正大七年收世科屏山赠诗所谓仁卿不是人间物太白精神义山骨者也

赠中山杨[果]正卿
士道雕丧愁天公阴霾惨惨尘蒙蒙三冬不雪春未雨野桃无恙城西红春光为谁作骀荡造物若我哀龙钟数行墨浪合眼死一包闲气终身穷中山公子文章雄雅随童稚为雕虫祢衡不遇孔文举坡老懒事陈元龙唯之与阿将无同乾坤万里双飞蓬飘飘南北东西风

江村
陆地无根客江村有髪僧两盂残喘粥一寸苦吟灯

集句题广宁胜览亭
檐前无数好峰峦醉眼诗肠氷雪寒不识闾山真面目请君来此凭阑干

狮子峰
觧脱眼光三界静端公伎俩一时休云开正使金毛现子细看来是石头

送穷
昔年曾作送穷诗结栁赍粮拟退之送去还来还复语君家犹有读书儿

使高丽
去国五千里马头犹向东宦情蕉叶鹿世味蓼心虫倦枕三更梦征衫八月风山川秋满眼归思寄孤鸿

○陈司谏规二首
规字正叔稷山人眀昌五年进士博学能文诗亦有律度为人敦厚动有礼节南渡以后谏官称许古陈规而正叔不以讦直自名尤见重云仕至右司谏卒官子良臣今在燕中

送雷御史希颜罢官南归
五事前陈志拂劘屹如砥柱阅颓波一麾共惜延年去三黜何伤栁季和连蹇仕途如我老激昂衰俗在君多扁舟南去知难恋万顷烟波一钓蓑

过骊山
丰镐无由问故基三章只见黍离诗而今多少华清石都与行人刻艳辞

○冯内翰延登一十七首
延登字子骏吉州人承安二年进士令宁邉日适闲闲公守此州与之考论文义相得甚欢故子骏诗文皆有律度正大末奉命北使见留使招凤翔不从欲杀者久之割其须髯羁管丰州二年乃得还天兴初元授礼部侍郎亰城陷自投井中子骏资禀淳雅与人交殊欵曲读书长于易左氏传好贤乐善有前軰风调尝欲作国朝百家诗而不及也有集号横溪翁予过大名见于其子源如赋徳顺道院陇泉云玉垒制方维琼浆閟仙宅何人劚云根一旦泄地脉金匮鎻龙漦月窟逗蟾液铜壶漏水清玉斗天醴碧光揺日千道影落天一席窈然仇池穴自与天壤隔又登封途中遇雨留僧舍云湿云若烟低飞雨如矢集近山衣巳凉薄寒复相袭霁景函草木秋意满原隰林红寒更殷山翠晴更湿不知髙几许但见苍壁立羣峰谁暇数庭笋纷戢戢腾掷来眼中左右疲顾揖皆其得意句也

郾城道中
北风惨淡扬沙尘郾西三日无行人十村九村鸡犬静髙田下田狐兔驯昨朝屏息过溪口知有白额藏深榛赤子弄兵更可恻路旁僵尸衣血新野叟伛偻行拾薪欲语辟易如惊麕痩梅踈竹未慰眼只有清泪沾衣巾

元日隆安道中
山冈重复三竿日溪路萦回一席天老境飘零情更恶又从马上得新年

宿三冢寺
老栢苍苍纒老藤招提牢落有残僧瞑禽自入藏经阁饥鼠时窥照佛灯未得安心如北秀却思觅法趂南能蒙蒙雨暗门前路更得云房一曲肱

代郡杨黻之与余同辰月日时亦然渠有诗因为次韵
阴阳亹亹定何如自信祥金先有模曾见唐生谈跃马岂知阮籍哭穷途倦游笑我衰髯白弄笔怜君醉袖乌便欲移书与欧九畧分余论为嘘枯

寄笏青柯平
飞雪惊沙卷屋茅清寒泼水透绨袍松风度壑江声逺萝月当轩扇影髙敢对名山谈世事不妨空腹贮离骚且将手版牢藏起政恐山人识马曹

射虎得山字
田翁太息论三害猎骑俄惊见一斑涎口风生雷吼怒角弓寒劲月痕弯栁营共许千人敌鱼服仍余一矢还我欲残年赏神骏短衣匹马梦南山

雪
屋破寒无那庭空雪已深山川非旧观松栢见贞心冻雀争遗粒栖鸦点莫林携琴访溪友清兴忆山阴

华清故宫
宠贵羊羔退曲江华清雾阁对云窗层峦未了霓裳舞迁客俄惊羯鼓腔檐际疎星疑晓镜天邉晴树认髙幢逰人尚喜风流在白石涵波皁荚双

西园得西字
芳径层峦百鸟啼芝〈厂墨〉兰畹自成蹊仙舟倒影涵鱼藻画栋销香落燕泥淑景晴薫红树暖蕙风轻泛碧丛低冈头醉梦俄惊觉歌吹谁家在竹西

八月十四日宿官塔下院二首
野僧引客看修竹拄杖入林惊暝禽一道细泉鸣藓磴恍如闲听颖师琴
又
乔松修竹翠交阴凉月玲珑地布金老懒无诗酬节物夜凉闲听候虫吟

探春得波字
好雨新晴景气和东陂冰尽水增波茅茨影里燕双语桃李梢头春几何霁霭未收芳陌润斜阳偏傍小楼多雕鞍画毂方争道更得留连藉緑莎

春雨二首
山市人归暮雨飞倚笻久立看檐霏乍来势若悬麻密暂止声如鼓瑟希砌下蚁归低赤帻帘间燕入湿乌衣今宵客梦知安稳厌浥新凉到枕帏
又
小雨蒙蒙润土膏谷风习习不惊条晨烟半湿低平野春水初生没断桥已见鹅黄匀栁麦更看檀紫上榆椒从今乐事知相继栉比云平看陇苗

藤花得春字
白白红红委暗尘苍藤次第着花新龙蛇奋起三冬蛰缨络分垂百尺身见说紫云偏得意不知翠幄巧藏春斋厨晚甑清香满未信侯门有八珍

兰子野晚节轩
华颠益信寸心丹直道寜论末路难不叹士元淹骥足但忧仲叔累猪肝篱根佳菊分秋色檐外长松耐岁寒几有琴书尊有酒却愁儿軰觉清欢

洮石砚
鹦鹉洲前抱石归琢来犹自帯清辉芸窗尽日无人到坐看玄云吐翠微

○刘邓州祖谦三首
祖谦字光甫安邑人承安五年进士歴州县有政迹拜监察御史以鲠直称其不能俯仰世好盖天性然也正大初为右司都事除武胜军节度副使召为翰林修撰家多藏书金石遗文畧备父东轩工画山水故光甫以鉴裁自名至于信笔作简牍尤有可观一时名士如雷御史渊李内翰献能王右司渥皆逰其门得人一诗可传必殷勤称道唯恐不闻人以此称之子敏仲今在平阳

雅集图
翠雀翩翩野鹤孤玉京人物会仙图后来且莫轻题品席上挥毫有大苏

崆峒山图为横溪翁赋二首
好竒仍有客相携絶顶披云快一跻三十六峰青似染五年拄笏羡横溪
又
独占名山毎羡渠亰尘今日污吟须西州十载经行处惆怅云烟是画图

○髙博州宪八首
宪字仲常辽东人祖衎字穆仲国初进士仕至吏部尚书伯父守义大定十六年进士父守信以荫补官叔守礼宣徽使仲常黄华之甥幼学于外家故诗笔字画俱有舅氏之风天资颖悟博学强记在太学中诸人莫敢与抗泰和三年乙科登第自言于世味澹无所好惟生死文字间而已使世有东坡虽相去万里亦当往拜之屏山故人外传说仲常年未三十作诗巳数千首矣释褐博州防御判官辽阳破没于兵间

元夕无灯
九陌无灯夜悄然小红时见点春烟多情惟有梅梢月拍酒楼头照管弦

寄李天英
稻秸苍苍陂巳枯西风剪剪弄楸梧蒹葭水落鱼梁逈蟋蟀声髙山驿孤社瓮新成元亮酒并刀细落季鹰鲈作诗逺寄霜前鴈人在海东天一隅

题新山寺壁
列壑攅峯发兴新落花飞絮舞余春虚堂坐视三千界冠者相从五六人涧草软宜承屐齿溪泉清可濯缨尘静听山鸟松风里始悟人间乐未真

焚香六言四首
抹利花心晓露蔷薇蕚底温风洗念六根尘外忘情一炷烟中
又
满地落花春晓一帘微雨轻阴正要金蕉引睡不妨玉陇知音
又
纸帐收烟密下松灰巻火常虚午寂春闲小睡人间自有华胥
又
沈水浓薫甲煎宫梅细点波津奕奕非烟非雾依依如幻如真

长城
秦人一铩连鸡翼六国萧条九州岛一祖龙跋扈侈心开牛豕生民付碪礩诗书简册一炬空欲与三五争相雄阿房未了蜀山上石梁拟驾沧溟东生人膏血俱枯竭更筑长城限裘褐卧龙隐隐半天下首出天山尾辽碣岂知亡秦非外兵宫中指鹿皆庸奴骊原宿草犹未变咸阳三月为丘墟黄沙白草弥秋塞惟有坡陁故基在短衣匹马独归时千古兴亡成一慨

○王监使特起七首
特起字正之代州崞县人智识精深好学善论议音乐技艺无所不能长于辞赋出入经史摘其英华以为句读如天造神出至得意不减郭黼在张代州门下与屏山为忘年友泰和三年进士甲科调真定府録事叅军有惠政民立碑颂其遗爱改令沁源又迁司竹监使朝议欲以馆职召试会卒逰龙德宫聨句云棘猴未穷巧槐蚁或失王赋双峯竞秀云龙头矗双角駞背堆寒峰华山云三峯盘地轴一水落天绅造化无遗巧丹青搃失真闲闲公屡哦此诗以为妙

沁源山中
野夫不识武城宰问之无言色微改但说今年秋雨多黄芪满谷无人采踏遍西城锦石盘莫投佛屋觧征鞍隔林依约见灯火山谷人家初夜寒

挽张代州词[大节]
砥柱堂堂阅溃川谏书一纸力回天两朝眷倚传龟玉五郡欢謡被管弦茇舍棠阴余旧緑夜台松月耿孤圆行人漫洒碑前泪谁识颜公是地仙

漫作
有时幽鸟话心事无限秋虫夸口才北阙上书吾老矣东篱把菊思悠哉竹林留得巨源在莲社招入渊眀来不然余子败人意怀抱耿耿胡为开

偶作
人情争胜似争碁死怕输人一着迟黑白不分傍袖手年来吾亦爱吾痴

絶句二首
山势奔腾如逸马水流委曲似惊蛇溪灵不欲露天巧眼力未到云先遮又鸟语留春春巳回落花随意卧苍苔清眀寒食因循过萱草蔷薇次第开下第人间万事等摴蒱敢谓何人不得卢胜负到头俱偶尔狂夫安用绕床呼

○李经五首
经字天英大定人作诗极刻苦如欲絶去翰墨蹊径间者李赵诸人颇称道之尝有诗云鴈奴失寒更拍拍呌秋水天长梦已尽秋思纷难理最为得意其余或有不可晓者累举不第卒

杂诗五首
长河老秋冻马怯冰未牢河山吟鞭底日莫风更号
又
晨井冻不<爂字去火换上林下火>谁疗壮士饥天廏玉山禾不救我马尵
又
尘埃汩没伺候工离骚不振矜鱼虫风云谁复话蓍蔡不圗履狶哀屠龙挟笺搦管坐书空咿嚘堂上酣歌钟乃知造物戏儿童不妨逺目送归鸿莫怪魏瓠无所容此去未许江船东五经不埽途辙穷门庭日月生皇风太阿剖室砺以石坐埽鹳鹤揺天雄
又
岩椒鬰云日夕生阴雨雪缟夜秋黄老林人烟墨突樵径云深
又
造物开岩地岩帐揜剑壁苔花张古锦霜苦老秋碧日夕云窦阴风鼓泉涌石马蹄忌硗确樵道生枳棘盘盘出井底回首怅如失长老不耐事底事挂尘迹披云出山椒白鸟表林隙

○梁太常持胜一首
持胜字经甫綘州人本名洵义避宣宗讳改父襄字公赞大定初进士质直尚义有古人之风仕至保太军节度使有谏兴陵田猎表传于世其贺章宗即大位表云曾天子祖天子世嫡相承舜何人予何人自强不息又自河南府倅移华州防御使谢上表云昔同雒尹已陪嵩岳之呼今领华防愿效封人之祝世亦称之经甫泰和六年进士制策优等宏辞亦中选为人仪观雄伟以文武志胆见称贞佑初由太学博士为咸平治中宗室承裕辟为僚佐承裕死太平谋不轨以兵胁经甫使作文移经甫大骂不从即日遇害时年三十六赠韩州刺史初赴官有诗云山云欲雨花先惨客路无人鸟亦悲人以为谶云

海棠
野杏山桃委路尘芳华都属锦城春只缘造物偏留意任使无香亦可人粉白漫夸妆様巧胭脂难染睡痕新沈香亭子勾栏畔消得君王比太真

○愚轩居士赵元三十四首
元字宜之定襄人经童出身举进士不中以年及调巩西簿未几失眀自少日博通书传作诗有规矩泰和以后有诗名河东李屏山为赋愚轩有落笔突兀无黄初之句愚轩宜之自号也用是名益重南渡以后往来洛西山中闲闲公雷御史王子文许至忠崔怀祖皆爱之所至必虚左以待为人有材干处事详雅既病废无所营为万虑一归于诗故诗益工若其五言平淡处他人未易造也宜之之父名淑字清臣由门资叙与先陇城为莫逆交故好问交游间得宜之之诗为多子颙有隐节今居乡里

邻妇哭
邻妇哭哭声苦一家十口今存五我亲问之亡者谁儿郎被杀夫遭虏邻妇哭哭声哀儿郎未埋夫未回烧残破屋不暇葺田畴失锄多草莱邻妇哭哭不停应当门户无余丁追胥夜至星火急并州运米云中行

渡洛口
一脉寒流两岸氷断桥无力强支撑忘机羡杀沙鸥好不省人间有战争

书怀继元弟裕之韵四首
蓍龟不须问我命只自知多生堕宿业世网纒绵之骅骝受羁衔大笑跛鳖迟跛鳖亦复笑缩首甘自卑何必参漆园物理本自齐〈木宾〉榔可消谷志士常苦饥穆之万人雄犹不免此讥我懦更多病区区欲何为锺鼎不可幸藜藿分所宜安能如黄蜂为人填蜜脾清白傥少污后人何所贻初学悔大谬篆刻工文辞年来厌酸醎淡爱陶潜诗爱诗固自佳其如未忘机回头四十年言动俱成非谁能逐世利日久常规规惟当种溪田与子常相期
又
窗扉有生意山间春到时长安冠盖尘游哉不如兹西畴将有事老农真吾师不见元鲁山梦寐役所思遗山乃其后僻处政坐诗时复一相过照眼珊瑚枝竒书多携来为子卧听之
又
少从白衫游气与山峥嵘一念堕文字肠腹期拄撑多机天所灾室暗灯不荧拈书枕头睡鼻息春雷鸣泰山与鸿毛何者为重轻蹄泓与渤澥谁能较亏盈如能平其心一切当自平
又
嵩箕有竒姿出云何悠然云山足佳处留客今几年有子罢读书求种山间田栗里愧渊眀香山惭乐天二老已古人相望云泥悬得酒邀月来对影空自怜摄衣欲起舞稚子不须牵

喜霁
片段溪云破纵横野水淙人闲泥塞路蝇动日烘窗绕壁苔痕满侵阶树影双还思酿新黍瓮面挹秋江

诗送辛敬之东归二首
风埃憔悴旧霜袍老去新诗价转髙橡栗漫山犹可煑不须低首向儿曹
又
文章无力命有在一点浩然天地闲风雪满头人不识又携诗藁出西山

修城去[甲戌岁忻城陷官复完治途中闻哀叹声感而有作]
修城去劳复劳途中哀叹声嗷嗷几年备外敌筑城恐不髙城髙虑未固城外重三壕一锹复一杵沥尽民脂膏脂膏尽犹不辞本期有难牢擭之一朝敌至任推击外无强援中不支倾城十万户屠灭无移时敌兵出境已踰月风吹未干城下血百死之余能几人鞭背驱行补城缺修城去相对泣一身赴役家无食城根运土到城头补城残缺终何益君不见得一李绩贤长城莫道世间无李绩

田间秋日三首
好雨知时便放晴天和酝酿作西成秋收但得官军饱未怕输租远十程
又
禾穗累累豆角稠崧前村落太平秋熈熈多少丰年意都在农家社案头
又
皤翁伛偻负薪行稚子跳梁剥枣声不似二姑忙更杀晚春堆髻脱钗荆

客况
庐山踏遍却归崧世事悠悠付老慵乐近僧居非佞佛苦无田种强为农菊花雨似人情冷梨叶霜如酒力浓一十五秋河表客合教节物笑龙钟

学稼
不堪炊煑一箱书十口东西若可餬食禄已惭中隐吏垦山聊作下农夫藁遗场圃无多积子入官仓困逺输近日愚轩睡眠少打门时复有追胥

立秋日
况味年来老比丘禅房三伏得迟留连宵雨作垂垂晓十口家贫盻盻秋熟未先须伺禾黍有无何暇问衣裘半生枉却亲灯火一事不成空白头

村居夏日
官府不著名散迹村落深白云自朝暮青山无古今爱此夏日永门巷多繁阴呼儿具绳床不履亦不簮殷勤好风来为我消烦襟一饱万事了何用腰黄金羁勒困名马网罗多珍禽何如山鹿痴呦呦恋长林

次韵答裕之
薄莫敲门喜客佳水萍风絮共天涯行藏一话倾心肺古律三诗淬齿牙朱研不妨闲度日青山终得共飡霞扶持老病须君軰满地豺狼万里家

书怀
懒退无心廪与庖愿携诸子劚山硗闲消白日醒吟醉猛省浮生梦幻泡窈窕云山三兔窟漂揺风树一鸠巢聨名便入村家社莫认公卿是故交

寄裕之二首
汩没兵尘满鬓霜买邻心乐古清凉闲陪老秀春行脚闷欠臞元夜对床正欲脱身求兔窟谁能随世转羊肠南阳未比嵩阳好满眼交游即故乡
又
老懒愚轩百不能饱谙人意冷于氷清狂旧日躭诗客灰朽而今有髪僧梦裹纸衾三丈日话延雪屋一龛灯新开一径通兰若斩尽清凉旧葛藤

丙子夏卧病汗后有作
枯肠得水若通灵涣汗周身一雨零行客筋骸困方歇醉人心骨唤初醒病蝉移梦入新殻老鹤息神梳旧翎乞得残骸对儿女不愁无粟贮陶瓶

宿少林寺
双轮走鸡栖下岭分间道行行得精舎翠崦作回抱诸峯知客来故故颜色好征衫满尘土惭愧方丈老殷勤一瓣香为我除热恼世縁如落花篱裀迹俱埽个中有佳处行脚恨不早一庵祖师傍异日亲结草

晚出
坐久卧还起畏此夏日长出门鬓蓬松西日眀半墙鸠鸣舎东栁雌和墙南桑十日暑烦苦一雨方论量偶然释忧抱露坐移绳床羣儿莫相催老子便晚凉

次韵裕之见寄二首
鱼入深渊鹤在阴飞潜何幸逺庖砧乾坤万里云无迹冰雪三冬柏有心故国钩留清夜梦岁华分付白头吟莘川拟作桃源隐共与青山阅古今
又
古屋飕飕四壁尘不堪幽独足吟呻瓶储看客常年惯家具为农近日新世味饱尝惟可睡诗情漫苦不医贫相从分我西山半欲乞臞元伴老身

题裕之家山圗
系舟盘盘连石岭牧马澄澄倒山影山光水气相混涵中有元家旧庐并鴈门一开豺虎场驾言投迹嵩之阳青山偃蹇不可将十年竟堕兵尘黄东岩风物知犹在说与寄庵神已会一挥淡墨能似之清辉逺寄形骸外元家故山吾与邻梦见不如画圗真旧曾行处聊经眼未得归时亦可人

早发寳应龙门道中有感
山僧送客客行东廽首云寮梦寐中人语咿呦村店火帽檐欹侧石门风伊川逺暎春冰緑少顶先搀晓日红为问年来几还往只应乌鹊识衰翁

钦若遽有商于之行作长语为别兼简仲泽弟一笑
庐山铓然深可居洛水蚓然清可渔嘉哉山水有如此不能留客如蘧庐楚茅不入干王诛大帅分阃临商于谋叅帷幄渇英俊搜罗逺到山间癯陇西四钦出将种人爱若也温而愉朅来谁飞荐鹗书枕前堕檄催驰驱行叅幕宾亦大可把酒当为帅君贺王家仲泽如仲宣共看吐竒飞玉唾一军号令雅歌中声落荆蛮胆先破愚轩退居如甑堕闲暇多君时见过眀朝笑语隔闗山一月须〈扌弃〉面墙卧

丁亥三月二十五日雪
夬变干将至阴凝阳不流雨飞犹帯雪风急似号秋草木无春意关河惨客愁天心宁易测三叹索冬裘

大暑
旱云飞火燎长空白日浑如堕甑中不到广寒氷雪窟扇头能有几多风

读乐天无可奈何歌
鳬胫苦太短蚿足何其多物理斩不齐利剑空自磨老跖富且寿元恶天不诃伯夷岂不仁饿死西山阿天意寓冥邈人心徒揣摩不如且饮酒流年付蹉跎酒酣登髙原浩歌无奈何

哀古道
山深道坏水纵横怪得春来少客行不信天教人迹断水干更遣蒺藜生

薛鼎臣罢登封
弄人鼓笛不相疑便着当场傀儡衣终日抱饥唯饮水也和醉客一时归[鼎臣材大夫宰登封有惠政今以例罢故有上句]

○密国公璹四十一首
密公字子瑜兴陵之孙越王之长子百年以来宗室中第一流人也少日学诗于朱巨观学书于任君谟遂有出蓝之誉文笔亦委曲能道所欲言朝臣自闲闲公杨礼部雷御史而下皆推重之资雅重薄于世味好贤乐善寒士有不能及者眀昌以来诸王法禁严诸公子皆不得与外间交通故公得穷日力于书读通鉴至三十余过是非成败道之如目前越王薨后稍得出游文士軰亦时至其门家所藏法书名画几与中秘等客至贫不能具酒肴设蔬饭与之共食焚香煑茗尽出藏书商畧之谈大定眀昌以来故事或终日不听客去风流藴藉有承平时王孙故态使人乐之而不厌也所居有樗轩又有如庵自号樗轩老人其诗号如庵小藁围城中以疾薨时年六十一

秋郊雨中
羸骖破盖雨淋浪一抹烟林覆野塘不着沙禽闲点缀只横秋浦更凄凉

宴息二首
宴息春光晚闲眠昼景虚冥心居大道逹理契真如乐对忘形友欣逢未见书世间幽隐者何必尽樵渔
又
日日闲窗下箪瓢乐不殊花魁秾且艳湖玉秀而臞忆友寻诗巻思山展画圗丹青传六逸能着老夫无

梁台
汴水悠悠蔡水来秋风古道野花开行人惊起田间雉飞上梁王鼓吹台

自适
晴昼揺凉光长空澹虚碧燕鸿亦何为老翅南又北衰栁堕残叶庭户觉岑寂幽人诵佛书清香萦几席西方病维摩东皋醉王绩俱到忘言地佳处畧相敌小斋蜗角许夜卧膝仍屈能以道眼观寛大犹四极有书贮实腹无事梗虚臆谢絶声利徒尚友古遗直

城西
鴈帯邉声逺牛横废垄长人居似河朔冈势接荥阳禾短新村墅沙平古战场悠然望西北莫色起悲凉

送王生西逰[飞伯]
紫陉仙人今渊云骑风御气七尺身丈夫耻与哙等伍故作野鹤昂鸡羣往年书剑游梁日咳唾中间满珠璧温子徒劳手八义苏老犹迷日五色慨然拂袖逰嵩阳西南陌上书传香仲宣堂堂舎我去举杯却愁愁更长去程相近黄花节三十六峰如玉列龙门枫叶堕红绡洛浦芦花舞晴雪勲名细事犹秋毫政可痛饮读离骚天津月照紫绮裘缑岭风吹青玉箫我无羽翼随君起浩歌相送秋光里慿髙西望青茫茫落日无情下寒水

王生以秋骚见示复以此谢之
三年京国与君逰毎恨知君尚未周始露雄文陵楚些又登长陌佩吴钩灯残茅店鸡催晓霜落金风鴈唤秋后夜文星出西洛仲宣知在水南楼

自题写真
枯木寒灰久亦神因縁来现胙公身只缘酷爱东坡老人道前身赵徳麟[樗轩尝封胙国公故云]

黄华画古栢
黄华老人画古柏鐡简将军挽大弨意足不求颜色似荔支风味配江瑶[铁简万户以神射名天下]

书龙徳宫八景亭
刻桷朱楹堕绀纱裙腰草色趂阶斜谁知剥落亭中石曾听宣和玉树花

思归
四时唯觉漏声长几度吟残蜡烬缸惊梦故人风动竹催春羯鼓雨敲窗新诗淡似鹅黄酒归思浓如鸭緑江遥想翠云亭下水满陂青草鹭鸶双

如庵乐事
人间最美安心睡睡起从容盥漱终七巻莲经爇沈水一杯汤饼泼油葱因循黙坐规禅老取次拈诗教小童炕暖窗眀有书册不知何者是穷通

题晋卿王诜图绘
顾陆张吴寳绘堂风花雪月保宁坊锦囊玉轴三千幅翠袖金钗十二行数笔丹青叅李范一时迁谪为苏黄太原珍玩名天下旧迹犹慿古印章

得友人书
闻有书来喜欲狂紫芝眉宇久难忘别离惟叹我头白诗句屡成君马黄公干羁栖犹洛下孔眀髙卧尚南阳冷官领取闲中趣逺胜区区梦蚁忙

内族子鋭归来堂
一旦能知梦里真平生看破主中宾归来堂上忘形友名利场邉税驾人东郭风烟宜蕙帐南山猿鹤识纶巾清尊雅趣闲棊味盏盏冲和局局新

题潘阆夜归圗
不是诗人灞水壖又非野老曲江边风姿便认王摩诘藴藉还疑李谪仙驴背倒骑莲岳下牛腰稳跨竹林前掀髯对月余髙兴明日佳篇几处传

漫赋
贫知嚢底一钱无老觉人间万事虚富贵傥来终作么勲名便了又何如季鹰未饱松江鲙鲁望将成笠泽书自是杜门无客过不关多病故人疎

寓迹
寓迹中山记昔年西溪卜筑欲终焉飘零何在五株栁离乱难归二顷田漫叟未能忘野寺道人犹觧识林泉吾乡巳宅无何有一笑酰鸡尽瓮天

秋晚出郭闲逰
尘中俗事海漫漫暂出城闉借眼寛沙麓去邉羣牧小野云平处一鵰盘残荷露水秋光晚衰栁揺风古渡寒此幅大年横景畵鲁冈图上似曾看

老境
老境唯禅况幽居似寳坊酒杯盛砚水经巻贮诗囊懒甚书弥少闲多梦自长不知何处雨径作夜来凉

北郊晚步
陂水荷凋晚茅檐燕去凉逺林眀落景平麓淡秋光羣牧归村巷孤禽立野航自谙闲散乐园圃意尤长

闲咏
岁晚陶元亮平生马少游凋残半枯木浩荡一虚舟鹤望尘迷眼鸡栖屋打头瓶储尚萧索焉敢计莵裘

池莲
轻轻姿质淡娟娟点缀圎池亦可怜数点忽飞荷叶雨莫香分得小江天

梁园
一十八里汴堤栁三十六桥梁苑花纵使风光都似旧北人见了也思家

释迦出山息轩画
龎眉袖手出岩阿及至拈花事巳讹千古雪山山下路杖藜无处避藤萝

过胥相墓
亭亭华表暎朱门始见征西宰相尊下马读碑人不识夷山髙处望中原

秋日小雨
白鹭裵佪花鸭逰城南城北几汀洲緑荷风底飞来雨做弄今年甲子秋

东郊痩马
此岁无秋〈亩犬〉亩空病骖难遣啮枯丛仓储自益驽骀肉独尔空嘶苜蓿风

枕上听雨
卧听羯鼓打凉州元是芭蕉细雨秋庭际玉簮开几许小窗特地莫香幽

溪景
飞飞鸥鸟自徜徉也觧新秋受用凉日莫碧溪微雨过满风都是藕花香

题纸衣道者图
紫袍披上金横帯藜杖拖来纸掩襟富贵山林争几许万縁唯要总无心

春半喜晴
阴寒二月雪含云两日开晴淑景新借问海棠红几许杏花杨栁不曾春

渔父词二首
杨栁风前白板扉荷花雨里緑蓑衣红稻美锦鳞肥渔笛闲拈月下吹
又
钓得鱼来卧看书船头稳置酒葫芦烟际栁雨中蒲乞与人间作画图

马伏波
可叹迂疎一老翁岂堪床下拜梁松眀珠薏苡犹难辨万里争教论杜龙

留侯
辟谷轻身慕赤松不知谁举傅春宫君方避溺犹居水忍使余波及四翁

对镜二首
镜中色相类吾深吾面终难镜里寻眀月印空空受月是他空月本无心
又
眀眀非浅亦非深何事痴人泥影寻照见大千真法体不关形相不闗心

夏晚登楼
登楼晚暑复相攻快意清风忽此逢云似碧山天似水霁波平浸两三峰

华亭
世尊遗法本忘言教外别传意已圎只履携将葱岭去不妨来上月眀船

中州集戊卷终


●中州集巻六



○冯内翰璧一十五首
璧字叔献别字天粹承安二年进士歴州县召入翰林再为曹郎宣宗朝屡以使指鞫大狱权贵如归徳知府宿州搃帅声势焰焰朝廷知其跋扈而不能摧伏者叔献以法临之毛髪不贷也幼有重名就所长论之馆阁台谏与宾客言乃其选也徒以小心奉法不畏强御故屡以城旦书屈之识者有用违其长之叹兴定末以同知集庆军节度使事致仕居崧山龙潭者十余年诸生从之游与四方问遗者不絶赋诗饮酒放浪山水间人望以为神仙焉山中多兰毎中春作华山僧野客人持数本诣公以香韵清絶为胜少劣则有罚谓之斗兰所酿松醪东坡所谓叹幽姿之独髙者惟叔献能尽之客有以京国名酒来与之校者味殊不能近正如深山草衣木食人语觉佣儿贩夫尘土气为不可向也是后松醪斗兰遂为山中故事叔献少日在太学赋声籍甚其学长于春秋诗笔清峻似其为人字画楚楚有魏晋间风气雅为闲闲公所激赏制诰典丽当代少见其比尺牍又其专门之学风流藴藉不减前世宋景文左丞董公绍祖奉使江左得其诗饯行喜见颜间诗四韵毎诵一句輙为一举觞李右司之纯谈笑此世为不足玩见叔献则必为之〈忄双〉然王延州从之公于鉴裁为海内称首敬其名徳至不敢以同年生数之北渡还乡里年七十九终于家[墓碑云所贵于君子者三曰气曰量曰品有所充之谓气有所受之谓量气与量备而才行不与存焉本乎才行气量而絶出乎才行气量之上之谓品品之所在不风岸而峻不表襮而着不名位而重不耆艾而尊是故为天地之美器造物者靳固之不轻以予人阅百千万人之众厯数十百年之久乃一二见之同乎其时非无孤隽伟杰之士従容于礼文之域角逐乎功名之地唯其俗不可以为雅劣不可以为胜故自视缺然陈太丘事业无闻而名重天下房次律坐镇雅俗而举世以王佐许之施之当时未必适用然千载而下有为之敛衽者非品何以得之元光正大以来天下大夫士论公平生者盖如此] 子渭字清甫以门资叙仕为密院机察清慎而文天下有冯孝子之目今居镇阳

同裕之再过会善有怀希颜
寺元魏离宫十日来凡两前与髯卿偕斋奠少林往其时巳薄暮诸胜不暇访今同魏诸孙再到风烟上寺僧导升殿雄深肃瞻仰柱础门限砧追琢成大壮不见磨琢痕莹滑眀滉朗摩挲三叹息后世无此匠晚登西南亭碧玉对千丈如王官天柱如太华仙掌留宿赞公房秀色梦余想夜静耿不眠泉溜琴筑响惜髯今不来聨诗共淸赏

和希颜
虎守天门未易通庾尘无扇障西风主人何负盗憎主公论不眀私害公老伏固非千里骥冥飞似是五噫鸿纷纷往事渠知几都付崧巅一笑中

送国医仪师颜企贤得请归关中次朝贤韵
心平穷富恐欺天面有阴功盖有年归去青山仁者乐秘来丹诀老而传尚医冗食渠百軰公论共推君十全技道精微仍逺引就非轻举亦几仙

河山形胜圗
书剑丁年记昔游中条之麓过蒲州地形西控三秦逺河势南吞二华秋晋魏兵争一春梦汉唐坛祀几荒丘披图吊古令人慨不必重登鹳雀楼

雒帅觅兰作诗以寄
云揷髙牙画戟森春移寳槛燕堂深水南红药初退舍嵩麓紫兰今嗣音蠒足赪肩坐香累髙梁华栋岂渠心使君有问花应语玉树诚佳非故林

眀皇击梧桐图
三郎耳谱趂花奴风调才情信有余天寳错来非一拍霓裳中节亦区区

送人出使
阳春有脚苏疲瘵水镜无心照洁污九道澄清天意切人才一一似君无

习池醉归图
襄汉方屯十万兵习池日往不曾醒纷纷悞晋皆渠軰何独王家一宁馨

东坡海南烹茶图
讲筵分赐密云龙春梦分眀觉亦空地恶九鑚黎洞火天游两腋玉川风

阴晦中忽见华山
吏部能开衡岳云坡仙曾借海宫春莲峰淸晓忽自献二公何人予何人

草堂春莫横披
迁客倚楼家万里五陵飞鞚酒千金草堂澹与春山对幽鸟一声春巳深

元光间予在上龙潭毎春秋二仲月往往与元雷游歴嵩少诸蓝禅师汴公方事叅访毎相遇辄挥毫赋诗以道闲适之乐今犹梦寐见之儿子渭近以公故抵任城禅师附寄诗以叙畴昔未几驻锡东庵因造谒间出示裕之数诗醉笔纵横亦畧道嵩逰旧事感叹之余漫赋长句二首
性理诸方巳徧叅归来一锡驻东庵山中莲社旧招隐旅舍阿戎新对谈诗笔如君僧有几文章媿我老无堪绫书大字拈香疏须趂微之酒半酣
又
少林修竹欲天叅竹外幽闲草结庵顾我虽存惟白髪与君曾此共玄谈干戈横絶境犹梦草树荒残人岂堪腊瓮春醪髯莫预商歌悲壮不能酣

雨后看并玉所控诸峯
并玉如髙人壁立九千仞一日不见之令人生鄙吝春深木叶敷秀色益濡润结茅寄僧蓝晴碧时得趂老宿诧孙峯隅侍到龆齓连延靑一色枚数须谛认溟蒙空翠间我亦疑未信朝来云气昬埋没瑜匿瑾如苍梧政愁湘妃鬰思舜重阴俄觧驳霮濧夕晖衬娟娟忽层出歴歴分逺近云峰互吞吐千状纔一瞬出竒如孙吴相降如亷蔺如众星拱辰如侯伯入觐接武如朋簮承迎如价傧负固如吴楚争长如齐晋怪诡如夷蛮骈罗贡琛赆窘蹙如擒获系累将就衅如应龙神灵蛰卧时奋迅如天驷超轶垧牧税羁靷如雄对改容失箸骇疾震如猛士无哗攅槊俟严阵独两峰巍然魁杰俨崇峻光辅岳柱天鬰为中兴镇降生申与甫周室偾复振诗传配崧髙百世磨不磷

同希颜怪松
崧髙地气灵花木竞妍秀玉峰西南趾有松独怪陋偃蹇如蟠螭奋迅如攫兽叶劲须髯张皮古鳞甲皱菌蠢藤瘿怒支离笻节痩月上虬影揺风度雨声骤子落慰枯禅枝樛碍飞鼬盘根万乗器平盖千岁寿樵斤幸免寻厦匠矧肯构龙化会有时天旱期汝救


○王内翰若虚三十八首
若虚字从之槀城人承安二年经义进士少日师其舅周德卿及刘正甫得其论议为多博学强记诵古诗至万余首他文称是善持论李屏山杯酒间谈辩锋起时人莫能抗从之能以三数语窒之使噤不得语其为名流所推服类此释褐鄜州録事歴门山令入翰林自应奉转直学士居冷局十五年崔立之变羣小献谄为立起功德碑以都堂命召从之从之外若逊辞而实欲以死守之时议称焉北渡后居乡里癸夘三月东游与刘文季辈登泰山憩扵黄岘峯之萃美亭谈笑而化时年七十従之天资乐易负海内重名而不立厓岸虽小书生登其门亦折行辈交之滑稽多智而以雅重自持谋事详审出人意表人谓从之扵中外繁剧无不堪任直以投闲置散故百不一试耳自从之没经学史学文章人物公论遂絶不知承平百年之后当复有斯人否也子恕字寛夫

摅愤
非存骄謇心非徼正直誉浩然方寸间自有太髙处平生少谐合举足逄怨怒礼义初不愆谤讪亦奚顾孔子自知眀桓魋非所惧孟轲本不逢岂为臧氏沮天命有穷逹人情私好恶以此常泰然不作身外虑

赠王士衡
王生非狂者乃以善哭称毎至欲悲时不间醉与醒音词初恻怆涕泗随纵横问之无所言坐客笑且惊王生不暇〈耶字去耳换血〉若出诸其诚嗟我与生友此意犹未眀丝染动墨悲麟亡伤孔情韩哀峻岭陟阮感穷途行涕流贾太傅音抗唐衢生古来哭者多其哭非无名生其偶然欤何苦摧形神如其果有为为尔同发声

贫士叹
甑无尘瓶无粟北风萧萧吹破屋入门四顾何凄凉稚子低眉老妻哭世无鲁子敬郭元振之真丈夫故应饿死填坑谷苍天生我亦何意盖世虚名食不足争如只使冗且愚大腹便便饱粱肉

感秋
西风撼庭柯踈叶鸣策策天地一萧条羁怀亦岑寂青春怳如昨转盼年半百自从长大来转觉日月迫功名非所慕老大不足恤怛然感时心自亦不能释清晨理短髪已见数茎白刀镊虽可施殆似儿子剧此身委蜕耳毁弃无足惜况于毛髪间而乃强修饰青青如陆展星星行复出毕竟白满头复将何所摘

生日自祝
空囊无一钱羸躯兼百疾况味何萧条生意浑欲失清晨闻喧呼亲旧作生日我初未免俗随分畧修饰举觞聊自祝醉语尽情实神仙恐无从富贵安可必修短卒同归何足喜与戚一祈麄康强二愿早闲适衣食无大望但愿了晨夕万事不我撄一心常自得优游终吾身志愿从此毕

失子
妍妍掌中儿舍我一何遽其来谁使之而复奄然去平生三举子随灭如朝露顾我能无悲其如有天数自从学道来众苦颇易度有后固所期诚无亦何惧人生得清安政以累轻故婚娶眼前劳托遗身后虑百年曾几何为此雏稚悞顾语长号妻此理亦应谕

忆之纯三首
幼歳求真契中年得伟人倾怀当一面投分许终身灯火谈玄夜莺花逐胜春何时重一笑胷次欲生尘
又
面目三年隔音书万里遥宦途俱蹭蹬日事各萧条志大谋常拙身孤道易消本无当世用隐处会相招
又
隽气轻天下髙情到古人衔杯曼卿放下笔老坡神时论谁优劣人材自屈伸穷愁须理遣不必泪沾巾

复寄二首
志大言髙与世违拂衣真作竹林归黄尘道口风波恶未必先生自处非
又
自笑趋尘亦强颜食谋未免敢言闲紫芝果可充饥腹从子玉屏岩石间

病中二首
学道今何得谋生久不成蓝衫几弃物绛帐亦虚名事拙应天意交踈即世情烦忧时自觧感触又还生
又
鬰鬰穷愁意营营久病身诗情浑欲减药物但相亲未得驱穷鬼终须问大钧三时劳慰拊甚愧故人真

感怀
枉却全家仰此身书生那是治生人百忧耿耿填胸臆强作欢颜慰老亲

自笑
酒得数杯还已足诗过两韵不能神何须豪逸攀时杰我自世间随分人

别家
到了身安是本图何须身外觅浮虚谁能置我无饥地却把微官乞与渠

慵夫自号
身世飘然一瞬间更将辛苦送朱颜时人莫笑慵夫拙差比时人得少闲

西城赏莲呈晦之[晦之自号放公]
旧赏回头已来年髙花又见出新妍偶成浊酒狂歌会恰及斜风细雨天乐事适来偏有兴闲身常得分无缘作诗莫怪多夸语差比放公先着鞭

题渊眀归去来图五首[此下皆中年所作]
靖节迷途尚尔赊苦将觉悟向人夸此心若识真归处岂必田园始是家
又
孤云出岫莫鸿飞去住悠然两不疑我自欲归归便了何须更说世相遗
又
抛却微官百自由应无一事挂心头销忧更藉琴书力借问先生有底忧
又
得时草木竟欣荣颇为行休惜此生乗化乐天知浪语看君于世未忘情
又
名利醉心浓似酒贪夫衮衮死红尘折腰不乐翻然去此老犹为千载人

翰长闲闲公命题城南访道图戱作二诗且为觧之云
得道由来不必劳痴儿舎父漫逋逃闲闲老子还多事时向招提打一遭
又
竹木萧森荫緑苔幽襟自爱北轩开主人无说吾何问乗兴而来兴尽回

答郑下辨禅师见戏代防御髙侯
酒肆淫房总道场偶然游戏亦何妨阿师自堕泥牛趣更笑春风栁絮狂

还家五首
日日他乡恨不归归来老泪更沾衣伤心何啻辽东鹤不但人非物亦非
又
荒陂依约认田园松菊存亡不足论我自无心更怀土不妨犹有未招魂
又
山杏溪桃化棘榛舞台歌榭堕灰尘春来底事堪行处门外流莺枉唤人
又
回思梦里繁华事幸及当年乐此身闲立斜阳看儿戏怜渠虚作太平人
又
艰危尝尽鬓成丝转觉讙哗不可期几度哀歌仰天问何如还我未生时

山谷于诗毎与东坡相抗门人亲党遂有言文首东坡论诗右山谷之语今之学者亦多以为然漫赋四诗为商畧之云
絶足由来不可追汗流余子费奔驰谁言直待南迁后始是江南不幸时
又
信手拈来世已惊三江衮衮笔头倾莫将险语夸勍敌公自无心与物争
又
戏论谁知出至公蝤蛑信美恐生风夺胎换骨何多様都在先生一笑中
又
文章自得方为贵衣钵相传岂是真巳觉祖师低一着纷纷嗣法更何人

王内翰子端诗近来陡觉无佳思纵有诗成似乐天其小乐天甚矣漫赋三诗为白傅解嘲
功夫费尽谩穷年病入膏育岂易镌寄语雪溪王处士恐君犹是管窥天
又
东涂西抺斗新妍时世梳妆亦可怜人物世衰如鼠尾后生未可议前贤
又
妙理宜人入肺肝麻姑搔背岂胜鞭世间笔墨成何事此老胸中自一天

○麻征君九畴二十九首
九畴字知几莫州人三岁识字七歳能草书作大字有及数尺者故所至有神童之目章庙召见问汝入宫殿中亦惧怯否对曰君臣父子也子宁惧父耶上大竒之弱冠住太学有声场屋间南渡后读书北阳山中[其诗云读书空山里落月低岩幽山鬼语夜半怪我非巢由又云壮士半凋落鐡花绣呉钩] 始以古学自力博通五经于易春秋为尤长少时有恶疾就道士学服气数年疾遂平又从宛丘张子和学医子和以为能得其不传之妙大率知几于学也专故所得者深饥寒劳苦人所不能堪者处之怡然不以累其业也尝为郾城张伯玉赋透光镜钦叔传之京师赵礼部大加赏异贴壁间坐卧读之兴定末府试经义第一词赋第二省试亦然帘试以脱悞下第知几先有才名又连中甲选天下想望风采虽牛童马走亦能道麻九畴姓名正大三年右相侯萧公赵礼部连章荐知几可试馆职乃赐卢亚榜第二甲第一人及第授太祝权太常博士应奉翰林文字知几天资野逸髙骞自便与人交一语不相入则径去不返顾自度终不能与世合未几谢病去作诗工于赋物如夏英公篆韵[其诗云千状万态了不同哭鬼号神自兹始简如庖羲地上画繁如神农日中市圆如有娀乙鸟卵方如姜嫄巨人履倾如怒触不周山遡如逆上蚕丛水积如女娲石未炼碎如昆吾瓦经毁蚩尤旗张尾后曲黄帝鼎成足下峙五丈专车断禹戈九日横天落羿矢流漦不去龙垂髯衔书忽来凤挽觜方相四目辟门阙夔牛一胫踔阶戺貌似心猜未必然赖君注释车南指]及手植桧印章等诗可见也字画正书八分皆有功诗最其所长少时犹失持择近诗精深峭刻似其为人他文不及也眀昌以来以神童称者五人太原常添寿四岁作诗云我有一巻经不用笔写成展开无一字昼夜放光明合河刘滋文荣六岁有诗云莺花新物态日月老天公刘征伯祥七岁被旨赋凤皇来仪新恩张汉臣世杰五六岁亦召入赋元妃素罗扇画梅云前村消不得移向月中栽其后常隐居不出余三人者皆无可称道独知几能自树立一日名重天下耆旧如闲闲公且以征君目之而不名也壬申歳遇乱卒年五十平山常仲眀之子徳葬之小商桥傍近赵荘

赋伯玉透光镜
太阴沦魄元不耀太阳分光成二曜呜呼怪铜盗此幻透影在壁与背肖奁开〈火霍〉〈火霍〉光走庭划如剸犀乍脱鞘泓澄秋落百丈潭疑有龙向天门跳秦娃汉婉化鸳土宠雨恩云埋凤诏当年椒涂鉴桃李身后泉台暎蓬藋枕簟无情草木香笙歌不暖枭狐啸髑髅一丑不再妍不知持此将安照万斛珠玑委俑人唤得偷儿成鬼剽借问金椎一控时何如海上青蝇吊寿如金石佳且好此铭此篆两竒峭今谁子后曩谁先赢得细枢经蚁窍千古繁华一梦醒恍然入手称神妙丹砂[阙]紫翠羽青万金难买人年少君侯新自洛阳来玉台人物今温峤相看大笑古人痴收镜入奁还自笑

跋范寛秦川圗
山水人传范家笔画史推尊为第一朅来因看秦川图天下丹青能事毕大山岩岩如国君小山鬰鬰如陪臣大石盘盘社与稷小石落落士与民一山一形似争长一石一态如布军想君胸中有全秦见鐻削鐻鐻乃真掌上长安近于日千树万树生青春忆昔岐山凤皇语葱葱柞棫沾新雨昆夷束手密须降不见功勋见歌舞黄金铸牛西入僰五丁云栈通中国骊山宫阙九天髙六处孱王走衔璧不信诗书信法家闗东半被鱼书惑尽巻图籍亦大好五十年凶都一埽章邯董翳举如毛沐猴冠委金陵道北原兵自天而下汉室倾颓如解瓦祁山六出纵无功渭水犹堪饮君马螭蟠老将骨未朽草附那能济阳九技痒投鞭抵岁星归来鹿死何人手神武空矜贺六浑投机常落周人后竟令冯翊软沙边东风一夜吹新栁侵寻皁角相料理抛掷龙津浮汴水鹢头过处巳非隋不觉晋阳人姓李华清髙宴戞宫梧舞马如何擭两都纵得青骡还蜀道肉得沙场白骨无兴亡自取不足吁可怜神州为盗区贪征往古山川事忘却题诗赏画圗

松筅同希颜钦叔裕之赋
牺尊青黄灾木命羁绊剪剔伤马性折松为筅得之天此君幸免戕残横初縁形似有代无不料竒功乃差胜人间斤斧不须劳坐中活火鸣笙箫千秋蛰骨养霜雪一日奋鬛翻云涛岩烟击拂殷雷起颠风蹴踏银山髙莫嫌勺水懦无力如卷三江都一吸借汝岁寒姿扶我衰朽质埽除幻梦不到眼洗刷埃霾下胸臆扪霞直与羡门期一笑桑田海波白

竹瘿冠为李道人赋
东方有物字丰隆以鸣为职驱羣聋万头濈濈囚冻窟欲出不出愁天公回寒作暖出一噫黑帝不敢藏昆虫所以独为六子长挥斥元气周神功车轰鼓震顷万里六甲云风随唤起四阴用事合收声犹奋狂阳鸣不已号令非时遭物玩草木不凋花再蕾恼得司秋诉帝阍漏泄机缄法当死天公大怪下桎梏推落车中堕岩谷非程非马亦非人化作苍筤一枝竹劲气刚风难遽销夜闻风雨犹萧萧耸身直上三千尺天公又怪干云霄鬼压神缚不听出只见白云鎻三日云散惟余青屈盘颐隐于脐变仙质道人真是万物盗斫取为冠就天巧秋霜争敢上头颅常与春风同醉倒此冠固竒惜未大有冠独在方之外日月为藤织四时烟霞为桦绵千载天潢絶汉梁虚碧北斗旋衡簪沆瀣不随脂粉侣狻猊不逐风霜陪獬豸一任旋干复转坤头上峩峩终古在欲作檀那施此冠不识先生若为戴

弹琴怀山中人
门前雪垂垂室中理朱丝手按十三徽心飞天一涯故人渺何许万里惊鸿飞试慿朱丝语一声声亦悲一弹雪欲落再弹雪正作只在此山中故人今忧乐我欲弹文王岐山云渺茫我欲鼓曾子无田可耘耔道逺望不及千山复万水思君复思君正恐须髯皤后夔若不来奈此宫商何春风早晚起百鸟喧庭柯时携一尊酒为君奏云和

夏日
亭柯碧合龙蛇影睡起辘轳鸣晓井一帘晓雨卷不晴槐花满地黄金冷屈指西风又到门相思团扇欲生尘何时万户垂杨里髙揖金鞭逢故人

牛叹
谁怜宿料一生无身后仍遭金十奴帷盖却教蒙狗马不知何事负农夫

清眀
村村榆火碧烟新拜埽归来第四辰城里看家多白髪逰春搃是少年人

莫春山家二首
山烟向晚白蒙蒙人过梨花树底风一犬不鸣村径黑野灯孤起逺林中
又
语阑壮气欲消磨奈此青灯永夜何壁上取琴弹一曲不知天外落银河

手植桧印章
梁折山摧入小成日华留得寸晖眀不盈一握空虫篆未丧斯文麄姓名草木西周朝有暮圗书东观死犹生二千年后司封纽未信栽时出此情

赠裕之
向来三度见君诗常望西山有所思谁料并州天絶处相逢梁苑雪消时贤人乐古声犹在聱叟文髙世岂知只恐神嵩不留客秦川如画渭如丝

秋怀[江山如画衣冠尽蒲栁无情宫殿秋亦用此韵者也]
昨夜新凉御褐裘一番节物弄清愁月悬双杵若为夜人在一隅偏觉秋败叶只能惊画扇啼螀终不到朱楼还乡梦断寒衾晓依旧云山是蔡州

和伯玉食蒿醤韵
九尺东方生不如一侏儒饮啄各有程厚薄与生俱文蒲及屈芰何乃淡以枯正如谢三旌甘心作羊屠伊蒿本薪材岂足充庖厨薄雪草堂径新霜古城隅河南地差暖冬有不死芜青来涧边筥緑入几上盂微香能侣菊小苦贤于荼酷烈变酰醢薫醲破脂酥书生喜倒说食亦变精麄借问氷茶者何如羔酒乎况尔蓼彼萧蓬茒固其徒偶然躐一等遽欲忘樵夫迩来岁颇饥大半殣在途攘肉或至犬首丘不如狐命贱秪求死计穷交议逋尚有纨袴儿朝夕食于株宁知埽野稗一饱不易圗遂令人轻生不畏锧与鈇如君有蒿醤犹是千金躯

复次韵二首
五臓太多可张颐托臞儒自非何曾家安得海陆俱庄周幸有粟不至鱼肆枯何劳夷门市下车朱亥屠春韭与秋菘岁晚不供厨蒿腹不蒿目大方果无隅为醤非负口犹胜范莱芜岂无青精饭驻颜炊一盂岂无菖蒲歜辟邪如神荼又岂无椒花除瘟等酴酥蒿于数品中颇同武官麄数品虽异馔置之醤可乎犹材各有施岂必皆吾徒公绰优为老劣于滕大夫大抵食如士取之非一涂君诗志其味食经有董狐彼哉鼋羮指斵棺终莫逋彼哉萍虀手竟死珊瑚株宁如醤以蒿不出本草图盖后人好竒一洗腥砧鈇为谢馋祟鬼渠今离我躯
又[翼日又为履道所戏其意似欲穷吾技再和前章书呈伯玉]
菣可为炙啖博哉释草儒奈何骚人咏不与兰茝俱青青发陈荄嫩胜稊生枯面柔似张禹气冽如申屠忽逢易牙口一日登君厨君兄昔在日作事太亷隅宦游三十年不治一室芜尝载米之郡政如置水盂不义获八珍弃之犹堇荼相对话终日茗椀无盐酥见客惟恐迟遇饭不择麄无食但有名穷不亦宜乎我本寒素士卧雪袁司徒臭味偶相似岂是敦薄夫见君食蒿醤取嘲于仕途和君蒿醤诗缊袍随衣狐诗醤两情苦此债无由逋蒿荻无弃材奈此苍松株何当列铏瓮一依飨礼图唯闻广廷乐不见辕门鈇此日虽无醤犹堪养羸躯

元裕之以山逰见招兼以诗四首为寄因以山中之意仍其韵
石华政可采负我孤舟篷胡为红尘里扰扰槐安宫山间緑萝月一照千岩空洪崖去不返清游谁与同空余松根泉杂佩流无穷人心堕泥滓不如与天通举头视霄汉浩露洗心胸
又
日月两角蜗天地一粒粟老盆可径醉岂择瓦与玉大笑区中人朱门丐粱肉清晓登少室日夕眺王屋紫烟晞吾髪碧霞贮我腹溪中有白云万事付濯足物物惬幽情不独兰与菊
又
南风入桂树髙叶碧峥嵘举手戏攀折上与云烟撑黄金间白玉遍地先晶荧笙箫坐间发鸾鹤空中鸣浩歌山谷应起舞衣裳轻一尊石上酒如我浩气盈目送飞鸿尽青云万里平
又
国风久巳熄如火不再然流为玉台咏铅粉娇华年政须洗妖冶八骏踏芝田青苔眀月露碧树凉风天尘土一一尽象纬昭昭悬寂寥抱玉辨争竞揺尾怜幸有元公子不为常语牵

许方邨即事[聨句体]
披热逹许方山巅青漫漫野黄麦初割畦緑蔬纔灌春篱苘叶深巷树春花乱烟长见新冶风逺闻清鍜濯衣女在溪贩鐡人栖馆墙危垒破石路黑沾遗炭山云顷刻雨沙地须臾暵铎鸣驾犊耕罩密防鸡散缲余残茧挂钓罢么丝贯沽酒有客賖鬻李何人唤扑惨官始威牒烦民更玩歴险小车多逢人黯衣半县逺肉难求山近寇可逭何当卜隐居寻我杖藜伴

梁山宫圗
梁山宫髙髙切云秦家箫鼓空中闻宫殿作云王作龙何人敢谒滈池君珠围翠绕穷天下道上行人衣半赭不觉生灵血液枯化为宫上鸳鸯瓦朝卢生莫侯生师事二人学羡门焉知以政藏其身神仙亦死何曾神空能诈取六孱国不识卢生真闲客种成间隙卢生去尚令道士作鬼语祖龙竟堕此机中以璧见欺犹未悟鱼腥引得扛鼎来梁山火灭汉旗开何如后世丹青手一夫不役千楼台梁山之图却传世梁山之宫安在哉

跋伯玉命简之临米元章楚山圗
巴东峡壁如驳霞天凿荆门当虎牙下有奔湍沉碧沙直冲北固如投家云烟昏晓互眀灭朝看沃日莫呑月逺山如指近如拳过客那知空一瞥髙人庐此恨来晚不厌孤篷迭徃返莫言造物好穷人许大乾坤富君眼以心为镜照诸山山如人面纷殊颜扁舟日日青山上青山却在沧波间人道痴儿固贪取我怪髙人亦如许已将胸次衽长江更把豪端扛巨楚荠列枫林叶浮舸巧促魁梧入么么丈寻收拾无邉春千里逰邀坐中我自此头吴尾瓯越蛮烟五月髠人髪江山多处乃尔毒始信中原天下甲楚山可覧不可上水气昬昬且多恙画山纵不到真山有楚之峰无楚瘴静眀居士见山馋想在庵中得饱叅戏呼老李临君画已坐君贪我更贪

秋雨小霁湖阳道中
一雨初晴菊瘁花朝来啼杀报晴鸦地邻异域空怀古人对残秋更忆家十月红炉是明日徃年新火醉流霞怱怱又上湖阳道何处还堪驻客槎

秋望
云气东南壮风烟正北长逺人投屋小寒草帯城荒驯鸭便秋潦饥牛背夕阳闲情尽堪画未要雨浪浪

堂溪城南感寓
断岸崩崕帯草长茂林髙垲晚生凉田头经水成驹卧云色因风变狗苍战地尚余唐垒栅故城曾入楚封疆牛童趂日贪扪虱那解兴亡事可伤

俳优
施能卖晋移君贰旃觧讥秦救陛郎多少谏臣翻获罪却教若軰管兴亡

李道人家山图
见说髙斋住太行溪山襟帯古祠堂圭桐叶落周家雨鐡树根盘晋国霜烽火不堪耕夜月画图犹可挂残阳自怜不及汾州鴈春去秋来过石梁

李道人嵩阳归隐圗
城郭维崇井里维通冠盖维错纨绮维藂云谁之子招子归嵩舍我筝筑乐彼潺淙食彼瓦缶遗我鼎锺云谁之子绘子归嵩离人友鹿避俗朋松石啮我足泉瘿我咙吾恐时人笑子归嵩有山有怪有水有龙盗出寇没啸兕咻熊吾恐狂人诳子归嵩子谓我言决意归嵩归嵩何如如鸿避弋如鹤脱笼与幻俱化与化俱融是以归嵩南山重重翠如植葱北山隆隆绀如堆铜仰嵩俛嵩雨濯云烘嵩之为我我之为嵩我闻子言衣如张风心先去鸟层云荡胸静言思之富为目蒿贵为心蓬饰说于令讵知任公归嵩良是生龟脱筒子不归嵩送子归嵩

阳夏何正卿作迭语四句未成章予复以迭语寄之凡四变文
缊缊蠢蠢何等民矫矫亢亢内守贞昻昻藏藏独异俗落落莫莫不厌贫归与归与且餬口凤兮凤兮徳衰久乐云乐云无弦琴命乎命乎一杯酒匪鳣匪鲔故为藏避言避世必也狂至大至刚秣吾马爰清爰净修我墙用之舍之时所系晋如摧如宁复计暖然凄然任春秋优哉游哉聊卒岁

红梅
一种氷魂物已尤朱唇点缀更风流岁寒未许东风管澹抹秾妆得自由

○刘御史从益三十三首
从益字云卿南山翁撝之曾孙大安元年进士拜监察御史坐与当路者辨曲直得罪去久之起为叶县令修学讲义耸善抑恶有古良吏之风叶剧邑也兵兴以来户减三之一田不毛者万七千亩其岁入七万石故在也云卿请于大农为减一万民赖之流亡归者二千余家未几被召百姓诣台乞留不听入授应奉翰林文字踰月以疾卒时年四十四叶人闻之以端午罢酒为位而哭且立石颂徳以致哀思之心焉云卿博学强记于经学有所得为文章长于诗五言古诗又其所长雷御史说云卿在太学时年甚少尝有诗云黄金错落云间阙红粉髙低栁外墙时軰皆推服之其卒以诗得名者固已见于此矣[云卿诗如荒烟斜日村村晚衰栁寒蒲岸岸秋两乡留寓风薫面千里相望月满楼子美不妨衣露肘长卿犹有赋凌云春雪云千层实楼阁一片玉山川临终云坏壁秋灯挑梦破老梧寒雨滴愁生此类甚多不能悉载也]有蓬门先生集行于世二子祁字京叔郁字文季俱有名于时

题苏李合画渊眀濯足圗
天机夲自足人事或相须东坡画三昧乃与龙眠俱黄州富丘壑余杭渺江湖已困口嘲弄更堪手胡涂其来本游戏所到非功夫平生斜川翁尚友千载余可闻不可见风标定何如笑倩李居士为予巧形模临流想有诗沧浪元非渔不入声利场政恐吾足污二公有深意百年留此图不着色尘相澹然如游天地初主人牢缄縢丹青有渝此不渝

过尉氏怀阮籍
朝来国门逰莫抵蓬池宿有懐阮步兵豪气无捡束啸歌陟髙台长风振林木老眼何曾青四海无一物万古留诗名九原销醉骨居然方丈家惜也微瑕玉涂穷道不穷先生安用哭

泛舟回澜亭坐中作
昔年醉回澜犹恨身属官今年邂逅来身与亭俱闲洗心亭下水照眼亭西山溪山如故人喜我复来还有酒浇我胸有花怡我颜鞴鹰乍脱臂但觉天地寛山阴忽回舩夜阑情未阑

乐山松
乐山一何崇上有千岁松清孤月露底秀拔天地中蒲栁抱常质桃李开芳容争如十八公笑傲氷霜风居然喜避世不肯污秦封蟠如北海螭伏如南阳龙纷纷过者多匠石终不逢眀堂几时构唤起苍髯翁

和渊眀杂诗二首
俗士苦纷竞此心本无尘功名乃外物了不关吾身吾身复何有形神假相亲天地开一室日月挟两邻有生即有化如晏之必晨但得酒中了亦足称逹人挥戈欲却日小力自不量何如任天运闭门坐齐芳诗书列四隅着我于中央夏卧北窗风隆冬曝朝阳但有藜藿羮亦足充饥肠
又
少为饥所驱老为病所廹人生能几何东阡复南陌急须沽酒来一笑举大白浩歌草木振起舞天地窄同欢二三子谁主复谁客浮沉大浪中毕竟归真宅岁月去何速老炎变新凉游子久不归回首望大梁风埃惨如此何处真吾乡野菊眀落日林枫染飞霜劝我一杯酒悠然秋兴长

和渊眀始春怀田舎
家食自不恶菽水甘清贫学道未有得读书亦良勤虽勤竟何补俛首愧古人静言阅世故来者日月新况复抱沉疴百忧无一忻安得卫生诀益我华池津怳如一梦觉不与万法邻野人借问我恐是刘遗民

和渊眀饮酒韵
日入了公事援琴洗尘喧秋堂一灯眀清响到夜偏弹罢枕书卧渺然梦靑山山英向我问君驾何时还家僮忽唤觉惆怅不能言

腊日次幽居韵
世务方扰扰人生何营营不如不出门坐頣天地情泰中有否来阴极即阳生掀髯一笑起窗外风铎鸣看云偶独立踏雪时闲行最爱朝日升负暄向南荣

岁除夕次东坡守岁韵
人生都百年谁问斗龟蛇容颜镜中换老丑不可遮殷勤守此歳来岁复如何南邻祭灶喧北里驱傩哗须臾罢无为但听楼鼓挝眀朝四十过莫景真易斜初心自慷慨白首还蹉跎寄语少年子虽徤不足夸

次韵别岁
一日复一日其来不肯迟一冬复一春既去谁能追问岁果安往懵不知津涯常于歳除夕知是相别时邻翁惯礼饯买酒烹鲜肥百挽不得留一别那须悲年年例如此华髪吾何辞惟有学道心自觉老不衰

次韵馈岁
亲朋饷无时邻里欢有佐况当岁之终可以具百货礼意各示勤手段不妨大我贫无往还闭户但髙卧藜羮且充肠珍味不登坐犹胜许文休衣食出马磨自非扬子云载酒何人过空吟馈岁诗自歌还自和

淸眀即事用前韵
一度清眀了一年温风袅袅雨班班几家绣幰寻芳去何处蹇驴驮醉还宿草新坟惊世短落花流水占春闲晓莺啼破松窗梦缺月东南挂屋山

五月十四夜对月有感
世事易随云变灭人生难保月团圞淮阳旅舎三年梦河朔风声五月寒何处云山端可老向来天地为谁寛宦游脚底生荆棘蜀道而今却不难

再过郾城示伯玉知几
三年两度过溵阳鞍马红尘道路长花月不应知我老溪山也解笑人忙朔风凛凛频惊坐夜雨萧萧偶对床他日水南营葬地愧无遗爱在桐乡

次韵闲闲公梦归
眉间喜色几时黄满贮羁愁着痩肠万里乡关飞不到十年岐路走空忙杯心蘸月松梢影鼻观通风柏子香最爱南山旧山色梦中相觅不相忘

题闲闲公梦归诗后用叔通韵
学道几人知道味谋生底物是生涯庄周枕上非真蝶乐广杯中亦假蛇身后功名半张纸夜来鼓吹一池蛙梦间说梦重重梦家外忘家处处家

送仪提点西归
自断平生不问天拂衣归去任吾年五侯鲭饱无多味九老圗成又一传回首京华瞻日逺放怀乡社得天全纶巾醉卧咸阳市始信人间有散仙

再赓
人定端能坐胜天刀主有力制颓年道非出世头头是丹不遗经口口传阴魄沉迷终鬼录阳精飞炼即神全三山缥缈谁能到目下身安亦是仙

次韵李公度
缾有储粮鬓有丝蹉跎岁晚坐书痴辋川画隐王摩诘锦里诗穷杜拾遗应举尚陪新进士主文半是旧相知春闱看决鱼龙阵未必尖锥胜钝锥

题无尽藏[梁斗南所藏画]
谁开天地秘密藏今古人间用不穷眼尾揺光千丈月耳根传响一溪风胜游赤壁文章在髙卧燕山气象同二老风流渺何许后生犹可画圗中

三弟手植瓢材且有诗予亦戏作
为爱胡卢手自栽弱条柔蔓渐萦回素花飘后初成实碧荫浓时可数枚试问老禅藤缴去何如游子杖挑来早知瓠落终无用只合江湖养不才

次韵三弟赠南庵老人
一庵盘礴胜巢仙不入丛林恰是禅花圃莲塘闲打景粥盂斋钵老随縁忘言已了八千偈适意更挥三两弦邂逅我来推不去坐分一半好风烟

次韵刘少宣
旅窗蝶梦晓惊回黙数流年秪自哀与世迂踈甘袖手及身强健且衔杯桐凋翠叶看看尽菊着黄花旋旋开杖屦南庵访幽事秋光满眼送诗来

酬李子迁
曾着朱衣侍冕旒忽椉羸马出皇州青山有约携琴往白髪无成把镜羞却笑张仪夸舌在不妨巢父有诗留栁湖莎径东南梦又见儿童迓细侯

过洧川次侯生君泽韵
谁能孤愤效韩非且喜玄微对镜机出得山来无逺志寄将书去有当归闲居已判平生了真赏从教举世稀日咀道腴深有味更须口腹事甘肥

闻蛬用少陵韵
唧唧不堪闻村居更恼人青衫伤久客华髪念双亲岁莫那逢雨秋宵未向晨石心犹可转百感本来真

除夕用少陵韵
窗送迢迢漏灯开艳艳花正愁闻过鴈久客羡栖鸦放眼春犹好惊心日又斜一蓑江上雨归思浩无涯

即事
卧疾刘公干躬耕郑子真溪山留好客天地许闲人花醉红沾袖松吟翠绕身扪心无所歉持此寿吾亲

宋楼道中
十里羊肠路诘盘过花穿栁几回还马头忽转青林角緑绕人家水一湾

过武丁庙
旱则为霖水则舟若人端合梦中求荆王枕上阳台雨板筑英雄老死休

戏答侯威卿觅墨
万松火厄化缁尘依旧徂徕雪里春冷剂香螺夔一足破悭分与画眉人[宫中取张遇墨烧火去胶以之画眉谓之画眉墨]

北园
碧梧斜影落胡床白葛乌巾满意凉宴坐不知红日晚笋舆归路麦花香

○宋内翰九嘉一十一首
九嘉字飞卿夏津人黄裳榜进士乙科歴蓝田髙陵扶风三水四县令皆有能声入为右警廵使应奉翰林文字正大中病失音废居殁于癸已之祸尝有诗云浩歌风露下醉袖拂南山又题寿安烟霞亭云妆銮土壁红千点界画银沙緑一钩其才藻可畧见矣

途中书事三首
幼穉扶轮妇挽辕连颠翁媪抱诸孙饥民羸卒如流水掘尽原头野荠根
又
老稺扶携访熟乡驿尘满路殣相望终朝拾穗不盈把只有流民如麦芒
又
攘丝夺麦人争略烘日吹风天有年汤饼元非小人腹蠒丝都作大夫贤

馆中纳凉书事
凉洒尘缨聩耳醒虚堂窈渺好风清雀知爱子来回哺鼠不畏人旁午行毎用熟眠酬閴寂端知固有享髙眀宦逰非不佳官府奔走尘劳漫一生

东州有感
东城衰草没黄沙故垒周遭小范衙收竖那知真老子龟趺系马卧吹笳

捣金眀砦作建除体
建牙誓诸将枭鸣军尽惊除道非战事衔枚幻竒兵满铠霜日辉行阵寂无声平旦飞出谷桑枣蔽金眀定知此陈迹中原遮寇城执鞭吾不及范公凛如生破碑字仍在屃赑卧深荆危襟按其垒信哉天下英成败翻覆手狐兎今横行收复会有时夷吾当请缨开圗睨督亢按剑逐长鲸闭塞亦巳久一挥氛曀清

被檄从军
不巾不袜栁阴行朝醉南村莫北庄一旦捉将官里去直驱盲马阵中央[即所乗盲马而言]

留别孙俊民姚公茂
草根残日射离觞主席风生热肺肠此去兜零红照夜输君吹笛傍糟床

酴醿菊
酴醿风味醺人醉着莫东篱爱酒翁一夜金英全换骨冷香晴雪满秋风

莲社圗
野鹜家鸡俗好乖虎溪泉石满尘埃壮哉砥柱颓波里惟有渊眀挽不来[飞卿不喜佛法自言平生有三恨一恨佛老之说不出于孔氏前二恨辞学之士多好译经润文三恨大才而攻异端渊眀挽不来之句盖自况也]

卯酒
腊蚁初浮社瓮篘宿酲正渇卯时投醉乡兀兀陶陶里底事形骸底事愁






翰苑英华中州集
〈下〉


○雷御史渊三十首
渊字希颜别字季黙同知北京路转运使事思之季子崇庆二年黄裳榜进士甲科释褐泾州録事徐州观察判官召为荆王府文学兼记室叅军转应奉翰林文字同知制诰兼国史院编修官拜监察御史以公事免用宰相侯莘卿荐除太学博士还应奉终于翰林修撰初在东平东平河朔重兵处也骄将悍卒倚外寇为重自行台以下皆务为摩拊之希颜莅官自律者甚严出入军中偃然不为屈不数月闾巷间家有希颜画像虽大将亦不敢以新进书生遇之尝为戸部髙尚书所辟权遂平县事时年少气鋭击豪右发奸伏一县畏之称为神明及以御史廵行河南百姓相传雷御史至豪猾望风遁去正大庚寅倒回谷之役希颜上书破朝臣孤注之论引援深切灼然易见而主兵者沮之筞为不行至今以頋望为当国者之恨希颜三岁丧父七岁养扵诸兄年十四五贫无以为资乃以胄子入国学便能自树立如成人不二十游公卿间太学诸人莫敢与之齿渡河后学益博文益竒名益重为人躯干雄伟髯张口哆颜渥丹眼如望羊遇不平则疾恶之气见扵颜间或嚼齿大骂不休虽痛自摧折然猝亦不能变也生平慕田畴陈元龙之为人而人亦以古人期之故虽以文章见称在希颜仍为余事耳

云卿父子有宛丘之行作二诗为饯
阳春到上林百卉纷白红岸谷稍敷腴溪光亦冲融独有石间柏不落鼓舞中期君如此木岁晚延清风
又
汉庭议论学倾耳待歆向君家贤父子千载蔚相望读书二十年闭户自师匠异端绌偏杂陈言刋猥酿刚全百炼余气出诸老上颓风正波靡去去作堤障

亰叔将拜埽于陈征言为赠老懒废学茫无所得独记其与屏山云卿襟期所在者非以为诗也
梁苑池塘生緑烟吹台草色春芊芊故人幽扃闭长眼气概英英犹眼前阳春无力苏重泉孝子感时涕泗涟匍匐归埽淮阳阡征予赠别意拳拳我自顽顿须人镌安能视后辄子鞭姬情孔意星日悬斡旋万化中持权斯文兴丧实关天寻常墨客技艺然医巫星歴相比肩何用雕琢空徂年即今海县谩腥膻独挽洙泗可洗湔乃公有志屏山贤二豪在日予牵连伤哉未售坟巳颠老我欲种南山田子之兄弟其周旋事业絶胜空言传

同裕之钦叔分韵得莫论二字
幼安谢辟命子云老寂莫趋向岂独异时命非所度我久困流离一〈厂墨〉求负郭虽无斩敌功尚举力田爵崧少〈上左石右戈下口〉吾封四履尽伊洛有客来问津醉眼入寥廓世事久闭眼终日只睡昏清风何处来佳客已在门倒屣往从之玉色向我温妻孥趣作具欢喜倾瓶盆清夜幞被往共就遗山元嘲谑及俳语发挥间微言悬断漏天枢髙啸惊邻垣脗合政相和意到俄孤骞恨不倒囷廪矧肯留篱樊弃屩获珠玉披榛见兰荪我肱巳三折醉堕偶全浑知无适俗韵量力任灌园二君清庙器巾羃华罍尊苍生望休息朝廷待崇尊出处既异途会合难预论此乐未易得此夕勿惮烦白酒举初子黄鸡溷诸孙水乐喧后部山鬟秀前轩一醉万事休商声满乾坤

会善寺怪松
物生自有常怪特物之病嗟嗟此老苍怪怪生魁柄侏儒蹙髀股宿瘤拥腮颈蜿蜒蛟龙戏腾掷貙虎竞须髯喜张磔意气怒狂迸匠石求栋楹节目足讥评刍荛急薪槱坚悍空盼瞪静言观倚伏未易相吊庆虽违时世用顾免斤斧横阳秋莫荣悴岁月何究竟盘盘曲则全挺挺独也正小草悞埽迹伏神还守性傥随天中景广宇共庥暎

玉华山中同裕之分韵送钦叔得归字
洗耳颍川水疗饥西山薇山川得佳客草木生光辉末路风教薄此道日巳微相期千载事非君谁与归

九日登少室絶顶同裕之分韵得萝字
闲居爱重九佳人重相过登髙酬节物少室鬰嵯峨迤逦谢尘土夷犹出烟萝歘如据鳌头万壑俯蜂窝浩浩跨积风弥弥渺长河日车昃红轮天宇凝苍波指点数齐州始觉氛埃多我无倚天剑有泪空滂沱惊鳞盼奥渚倦翼占危柯悔不与家来结茅老岩阿归途睠老阮广武意如何

月下同飞伯观畦丁灌园得畦字
村居邻老圃喘汗悯夏畦辘轳健晚凉月轮转天蹊剡剡金融沟涓涓氷泮溪黄萎渐苏息緑润俄凄迷生意续夜气甘滋浃新荑风露触处香河汉望中低野人无逺谋且喜丰食鲑虽愧下帷董稍悟养生嵇归怀自浩然流光挹平西

济南珍珠泉
大地万寳藏玄冥不敢私抉开青玉罅浑浑流珠玑轻眀疑夜光洁白真摩尼风吹忽脱串日射俄生辉有时如少靳觱沸却累累风色媚一川老蚌初未知君看一日间巧歴所不赀逰人随意满不畀干没儿吾谓歴下城繁华富瑰竒贪夫死专利帝意怜其痴故露连城珍可玩不可几若曰天壤间所遇皆汝资何必秘箧笥自贻伊瑕疵诗成一大笑臆说量天机

读孔北海传
汉室风流絶建安老瞒父子力排山可怜鲁国真男子也着区区七子间

赋侯相公云溪
相君襟度本汪洋戏凿陂池便渺茫觧起晴云作霖雨更邀眀月贮清光千重复岭藏仙境万斛香泉酿醉乡毕竟麟符抛不得烟波空效五湖苍

赠陈司谏正叔
洗兵有志挽天河补衮刚留谏诤坡赋出石肠还婉丽政成铁面却中和寒侵桃李凄无色雪压池塘惨不波急手尊前谋一醉六街尘土涴人多

济南泛舟水底见山有感而作
南山已在风尘外更恐飞埃涴碧巅一棹晚凉波底看浴沂面目本天然

洛阳同裕之钦叔赋
日上烟花一片红崧邙西峙洛川东纔闻候骑传青盖又见牵羊出綘宫事去关河不横草秋来陵寝但飞蓬书生不奈兴亡恨斗酒聊浇磈磊胸

〈上左石右戈下口〉母石同裕之赋
千古崩崖一罅开强将神怪附郊禖无情顽石犹胎谤贝锦从为巷伯哀

赠答麻信之[并序]
麻弟避兵渡河径谒裕之于崧髙夤縁一见相与之意甚厚既留数日又将过吾景玄于女几之阴维元刘国士也而弟游于其间则弟之为人可知已临行复长歌相赠清平丰融葢他日未易量也爱仰不足诗以送之
五老英灵未陆沉一枝髙秀出词林珪璋自是清朝器律吕偏谐治世音此去文章足知巳后来功用只斋心济时相约元刘了索我云山深复深

雪
风定云仍暖天围四顾低纷纷俄搅野浩浩欲平溪樵担归时重渔舟望处迷饥鸦空绕树若个可安栖

宫鸦
万树琼芳鎻汉宫羣鸦容与五云中曙光先背朝阳日春信频呼禁籞风青鬓巧梳欣一色秀眉学画斗新工凤楼未讶啼声切愁满长门信未通

洮石砚
缇囊深复有沧洲丈石春融翠欲流退笔成丘竟何益乗时真欲砺吴钩

马上见桃花
九衢鞍马苦尘腥忽见溪桃倦意醒未必施朱便麄俗最怜涤露出娉婷城东诗老圗幽絶水上仙郎记窈冥何似玉堂留故事卖花担上有丹青

叔献兄归隐崧山有诗见及依韵奉寄
几百千年一敬通飘飘归袂振孤风平生自处神眀在衰俗无从议论公韶箾向来仪彩凤弋矰何苦慕冥鸿他年杖屦相寻处三十六峯云雾中

刘御史云卿挽词二首
气干参天拟万寻圣门梁栋自堪任豸冠岳岳锋棱峻凫舄翩翩惠爱深可忍佳城玉埋土最哀慈幄血沾襟传家赖有双珠在不尔如何慰士林
又
少同里闬早知音投分交情雨旧今乡挍聨裾春诵学上庠连榻夜论心南山松桂愁霜殒北地乾坤恨日侵不得生刍躬一奠西风吹泪满衣襟

题黄华江皋烟树二首
疎栁静茒亭亭下长江路不见亭中人萧萧烟景莫
又
江山万里眼一亭畧约之黄华未死在看出画中诗

送李执刚致仕归洛
漕计中兴属老成引年陈请独峥嵘果能办此公真勇爱莫留之我怆情尘坌恐惊黄鹄举烟波不负白鸥盟洛阳去去春如锦昼日神仙看地行

梨花得红字
雪作肌肤玉作容不将妖艳嫁东风梅魂何物三春在桃脸真成一笑空雨细无情添寂莫[无情亦作泪痕] 月眀有意助丰融[有意助亦作真态更]相如病渇妨文赋想象甘寒结小红

河山形胜圗
髙峯巨堑与天连中国关防表里全北岸尘氛重回首不如图上看风烟

次裕之韵兼及景玄弟
名肠相焮半成灰战退纷华斾始回文字喜逢修月手津梁愧乏济川材等闲有酒辄共醉信口哦诗不置才最忆平生刘子骏紫芝可惜不偕来

爱诗李道人若愚崧阳归隠圗
我家崧前凡再朞诗僧骚客相追随春葩缤纷香涧谷夏泉喷薄清心脾霜林置酒曳锦障雪岭探梅登玉螭重阳夜宿太平顶天鸡夜半鸣喔咿整冠东望见日出金轮涌海光陆离神州赤县入指顾风埃未靖空嘘欷穷探极覧不知老泉石佳处多留题简书駈出踏朝市期会廹窄愁鞭笞襟怀尘土少清梦齿颊棘荆真白痴叩门剥啄者谁子道人面有熊豹姿披圗二室忽当眼贯珠编贝多文辞我离山久诗笔退摹写岂复能清竒再三要索不忍拒依依但记经行时道人爱山复爱诗嗜好成癖未易医山中诗友莫相厌远胜薫酣声利干没儿

○李右司献能二十首
献能字钦叔河中人年二十一以省元赐第廷试第一人宏词优等授应奉翰林文字在翰苑凡十年出为鄜州观察判官用荐者复应奉俄迁修撰以镇南军节度副使充河中经歴正大八年河中陷独得一船走陜州被召以道梗不能赴就权陜府行省左右司郎中军变遇祸钦叔资禀眀敏博闻强记軰流中少见其比为人诚实乐易洞见肺腑世间狡狯变诈纎悉无不知然羞之不道也与人交不立崖岸杯酒相然诺赴难觧纷不自顾惜虽小书生以爱兄之道来亦殷勤接纳倾筐倒庋无复余地时軰以此归之家故饶财尽于贞佑之乱京师冷官食贫口众无以自资太夫人素豪侈厚于自奉小不如意则有金鱼堕地之谴人视之殆不堪其忧而钦叔处之自若也钦叔文章行业过人处甚多而天下独以其纯孝为不可及云

赠王飞伯杂言一首
东风吹客衣败絮逐风飞晓雪没寒荠无物充朝饥空箪啧啧号饥鼠饕虱蠕蠕縁破袴人生岂是犬与鸡终岁区区守门户游说万乗苦不早仪秦殆是穿窬盗六国印千金车满眼荣华镜中老孔子聘列国孟轲游齐梁能令千载后名与日月光男儿生世不虚生死恨身后无声名不然鸣玉逰紫亰不然著书谈六经九日可射天可补鞭笞百蛮作降虏离骚一篇亦不恶雄笔盘盘暎千古君不见彩凤翔丹霄一鸣应九韶寸云起泰山霖雨满人间丈夫穷逹果在天安用儿女得志相歆羡失志相悲怜仰天大笑出门去四海今谁鲁仲连

夜宿虚皇阁下
倚天青壁截云霞一水髙悬界削瓜不惜竛〈立并〉攀石磴要看绚烂坼云华玉峰影里虚皇阁铁笛声中秘监家眀日川涂入尘土却应平地几褒斜

玉华谷同希颜裕之分韵得秋字
玉龙落峡喷飞流空翠霏霏晚不收软脚山堂一壶酒莫凉闲对两峯秋

四皓圗
弋缯安足致冥鸿自是兼怀翊赞功漫说壶关有遗老望思台上已秋风

二老雪行圗二首
自笑胶胶扰扰身十年匹马走红尘何时雪满平生屐太华峰前约故人
又
抱琴冲雪又冲风二老风流阿堵中未似村翁眵抹眼火炉头上话年丰

别冯驾之
东风弄微寒吹雪作轻阴春归未得归愁揽客子心与君俱异县那复重分襟感时复恨别老怀苦难任忆昨荥阳会灯火语夜深纵谈间俳语浩歌杂狂吟相期梁宋游感君肯相寻西园偶差池市楼成孤斟相逢洧水湄暂尔成盍簪燕鸿还别去又复如商参我行落日边匹马独登临君方无定在倦翼思茂林人堪几回别老境各骎骎洧水不西流双鱼定沉沉幸有西飞鸿无吝金玉音

昆阳元夜南寺小集
春皋短短生兰芽东风袅袅吹芳华暗黄着栁小梅素月姊新年恰十五东皇太一来翩翩竹宫神光祀甘泉茂陵弓剑没秋草凤灯煌煌空自然当年曼衍鱼龙舞回头昭阳化飞土昆阳客舎冷于氷破殿萧条佛灯古雪消梁苑想春红车如流水马游龙银缾载酒随春风酒酣一嚼百杯空韶华过眼弦上箭人生得酒从欢燕北斗阑干夜叅半耿耿踈星淡河汉

追忆颍亭泛舟寄阳翟诸友
十月冬气寒清霜殒羣木轻舟泛颍水微风吹野服信流不知还石艇横老玉苔花锦斓斑悬溜珠〈上四下鹿〉〈上四下敕〉颇离〈厂墨〉市杂倒泻轩裳俗岁月今几何春草萋以緑怀归剧饥渇仰羡双飞鹄矫首九山云迢迢伤逺目

郏城秋夜怀李仁卿
日入羣动息暝色阴蒙蒙故人隔颍水袅袅生秋风轻风卷纎云碧汉磨青铜坐久襟袖凉皎月升天东伊人如此月霁色罗心胸可望不可亲倐巳驾飞鸿念此太虚间心交神自通而况千里月相望宁不同孤光透薄帷俨如接音容翻翻绕枝鹊唧唧侵阶蛩上床转不寐髙楼待晨钟相思夜何永月落秋床空

题飞伯诗囊飞伯以布为囊采当世名卿诗投其中
颖露毛锥秪自贤智如樗腹但求全迂踈差似渊才富羞涩犹无杜老钱收拾珠玑三万斛贮储风月一千篇呕心大胜奚奴锦要与风人被管弦

送王飞伯归阳翟
故旧相望似晓星平生怀抱向君倾朱丝不入秦筝耳彩凤终仪韶濩声三楚迢迢动离思九山落落助髙情一〈厂墨〉拟就隆中卧要子同躬垄上畊

西园春日
的皪氷梢出短墙泓澄暖緑静横塘娟娟髙竹迎人翠袅袅长红隔水香病起心情踈酒醆朝来风色妬年芳只应归去芸窗晚梦到湘妃锦瑟傍

荥阳古城登覧寄裕之
突兀髙台上古城登临人境两峥嵘闗河落日岁云暮草木临风气未平虎掷龙拏王伯事天荒地老古今情一杯欲洗兴亡恨为唤穷途阮步兵

从猎口号四首
莲烛金纱簇簇齐宫槐笼晓尚凄迷景阳钟罢听残漏万马衔霜不敢嘶
又
阊阖传符〈上左石右戈下口〉九闗一声清跸驻南山虎贲先导三千士天马初离十二闲
又
烂烂龙旗捧日旗从臣遥认赭红衣天王清晓亲弧矢初合今冬第一围
又
的皪金鎞堕晓星晴天霹雳应弦声风毛雨血燕云在未要草间狐兎惊

上清宫梅同座主闲闲公赋
厌住卢家白玉堂琳宫潇洒占年芳光生琪树风霜古影占银潢月露凉物外根株本仙种世间红紫避严妆遨头词伯今何逊一笑诗成字字香

丹阳观竹宫中移赐
素士如林侍紫清紫清新许住蓬瀛娟娟粉节霜匀出矗矗烟梢玉削成福地根茎蒙化育中天雨露借恩荣緑章封事朝来奏又听风前彩凤鸣

○王右司渥一十一首
渥字仲泽以字行兴定二年进士调管州司候不赴寿州防御使邦献商州防御使国器武胜节度庭玉爱其才连辟三府经歴官在军中凡十年举寜陵令未赴丁太夫人忧庐墓三年服除复授寜陵正大七年朝廷与宋人议和择可为行人者仲泽以才选凡再至扬州制司宋人爱其才有中州豪士之目使还以寜陵课最迁一官入为尚书省掾三月即授太学助教充枢密院经歴官八年院废权右司郎中中牟失利不知所终仲泽博通经史有文采善谈论工书法妙于琴事诗其专门之学人物楚楚若素宦于朝吏事则与冀亰父相上下其辨博又屏山所许天下谈士三人之一也尝与予行内乡山中马上赋诗云霜风十月余千山锦峥嵘又九日登颍亭见寄云茫茫襄城野岁晏多风埃野田半巳荒草虫鸣更哀西风吹白云大隗安在哉七圣之所迷而我胡为来我本林野人初无经世材失身鞍马间坐令双鬓摧安得元紫芝共举重阳杯诗成西北望九山鬰崔嵬此诗脱遗处不复能记忆读之尚可以见斯人胸怀之髣髴[仲泽颍上诗不才被弃翻为福拙计无营却似髙是处青山可埋骨谁家白酒不消忧夕阳转屋挂林影急雨坏桥喧水声人喜传之]

颍亭
三载西湖阻胜逰颍亭聨喜散覊愁九山西络烟霞去一水南吞涧壑流宾主唱酬空翠琰干戈横絶自沧洲怱怱匹马从军去惭愧烟波万里鸥

有寄
十年铁马暗京华客子飘零处处家征鴈久踈河朔信小梅重见汝南花栖栖活计依檐雀冉冉年光赴壑蛇旧雨故人应念我不来聨句夜煎茶

寄亰父
忆昔相从在寝丘城南城北纵欢逰杏花聨句香随马野水添杯浪拍舟邂逅又成三月别飘零合负一春愁汝阳淮甸经行徧应有新诗为我留

餐秀轩
秋风几日揺霜樾秋色南山两竒絶野人窗户终日开要看千秋秦岭雪层崖深谷相吐吞落日白鹿东南奔野花双墖古兰若楼观缥缈烟霞昏玉山生玉人不识草木四时空好色辋川旧与蓝桥通细水至今流石室一川黄叶长安秋望望不见令人愁书生不是济时具收得闲身成此逰主人开筵留客醉山雨多情湿征袂眀朝骑马上七盘回首山家但空翠

逰蓝田
甲申之秋月建戍我行商岭正落木山英似与行子期拨雾披云到山腹古潭千丈照锦峰下有蛰龙上栖鹄髙风吹雪已多时熊耳双尖寒欲缩新乗一水出龙涡惊见千峰遮木槲南山秀拔北山雄剑戟森然对羣玉﨑岖直过蓝田西始见商山真面目悟真峡口忽中断天末修眉画浓緑此峡何年得此名曾有金仙构华屋西岩石室悬细水万斛琼珠输辋谷行人尚说有七盘痩马已愁疲百曲风门放眼望秦川扰扰更嗟尘界局去年游骑渡葭芦万里横行如鬼速灞陵原下马饮血太华峰头虎择肉今年九月未防秋始见登场有新榖一鞭莫指古招提疎雨有情留客宿主人闻客喜相接尊酒笑谈如昔夙蹇予懒散本真性临水登山此生足一行作吏志益违十载从军双鬓秃官家后日铸五兵便拟买牛耕白鹿

送裕之还嵩山
髙怀不受簿书侵清颍鸥盟欲重寻老去宦情知我薄闲来道念见君深对床夜雨他年梦满马西风此日心嵩顶胜游谁得共仙闻仙驭待知音[末句用古仙人诗语]
古仙人辞今附于
此梦入云山宫阙幽鸑鷟同侣鸳凤流桂月竟夜光不收世俗扰扰成嚣湫醉飞星驭鞭金虬八仙浪迹追真游龟玉筌蹄二十秋摩霄注壑须人求觅剑如或笑刻舟阳燧非无甪绮俦元鼎以来虚昆丘东井徒劳冠帯修松飡竹饮度蜃楼崧顶坐啸垂直钩秪应惭愧刘幽州[知音者无惜留迹]兴定庚辰夏六月望予与元好问赵郡李献能同游玉华谷又将歴崧前诸刹因憩于少姨庙元周行廊庑得古仙人词于壁间然其首章直屋漏雨为所漫剥殆不可辨乃磴木石而上拂拭汛涤迫视者久之始可完读观其体则柏梁事则终始二汉字画在锺王之间东井又元鼎所都幽州必贤宗子虞也夫眷眷不忘幽州者非吾田畴尚谁欤田复所事之雠却曹瞒之赏衰俗波荡中挺挺有烈丈夫风气其死而不忘盖无疑其能道此语亦无疑观者不应以文体古今之变而疑仙语也噫仙山灵岳宜有闳衍博大之真人往来乎其间而世人莫之识也予三人者乃今见之夫岂偶然哉再拜留迹以附知音者末浑源雷渊题此诗为仙语无疑然直谓田畴则似亦未安屏山李纯甫题

逰丹霞下院同裕之鼎玉分得留字
霜落丰山白水收岁华全在竹园头赋诗鞍马惭真赏载酒林泉阻胜游野色自随人意逺夕阳应为鸟声留仙源回首旌旗隔一笛西风唤客愁[丹霞下寺土人以竹园头名之]

驿口桥看白莲
阴阴乔木障晴晖的的氷蕖照碧漪秋暑困人仍御扇晚风生竹却添衣百年蓬鬓闗心切千里莼羮与愿违杖屦频来约他日不妨先筑钓鱼矶

蒙城县斋
谷雨连朝没麦场官粮未入长官忙阶庭有雨靑鞋闹牢户无人白日长

三门津
层崖摩苍穹四月号阴风大河三门险神禹万世功他山亦崔嵬砥柱独尊雄雷霆日斗击悍暴愁天公刘侯智有余始令舟楫通仍余石上宂飞栈曾连空遥瞻白玉枝挺植丹灶中仙公去不返此事真冥蒙夫人与鼔崖怪幻尤难穷独喜兵火余岿然出新宫当时疏凿意四海要会同谁知千岁后筑垒防啸凶诗成一大笑浩浩洪波东

被檄再至扬州制司驿亭有题诗讥予和事不成者云来往二年无一事青山也觧笑行人因为觧嘲
二年奔走道途间知被青山笑往还只向江南南岸老行人应更笑靑山

○冀都事禹锡二首
禹锡字京父龙山人崇庆二年进士调沉丘簿与县令者不相能及令以贼败疑京父发之乃赂遗权贵诬京父以宾客依托之事坐废十年朝臣荐其才者积数十人终为铨曹所碍居襄邑部使者起之摄旁近诸县所至有父母之爱农司治许昌又为主事区处馈饷上下千余里不露声迹而条画次第皆具虽鳞杂米盐若不足经意者问之即应如指诸掌一时吏如康伯禄李钦止诸人多自以为不及也正大中当路诸公极力辨其被诬乃得以常调守扶风丞召补省掾不就归徳奏充知事及城被攻京父为经歴官守御之策一府倚重之车驾至授左右司都事兼应奉翰林文字官奴之变家人劝亰父羸服免祸不从人有自外至者京父问贼入禁中否曰禁中贼满矣乃自投水中在京师时希颜仲泽钦叔京父相得甚欢升堂拜亲有昆弟之义而不肖徒以文字之故得幸诸公间希长予六岁泽长四岁钦与京少予二岁希没于正大辛邜之八月年四十八泽没于明年之七月年四十七钦没扵其年十一月年四十一岁京没扵又明年之三月年四十二葢不二三年而五人者惟不肖在耳今日録诸君子诗感念平昔不觉流涕之被面也

僧房
上方楼观夹衣寒霜后川原眼界寛我是禅房未归客阿师休作长官看

赠雷御史兼及松庵冯丈
平生疾恶如风手力振台纲事所难人道千钧羞射鼠我怜众喣觧漂山眀时士论知无负晚岁交盟岂易寒见说嵩前茹芝老白云倚杖待君还

中州集己巻终


●中州集巻七


○兰泉先生张建二十三首
建字吉甫蒲城人明昌初举才行授绛州教官召为宫教应奉翰林文字以老乞身道陵爱其淳素不欲令去左右眷眷久之超同知华州防御使事仍赐诗有从今昼锦莲峰下三乐休夸荣启期之句士林荣之吉甫自号兰泉老人有集行于世其论诗云作诗不论长萹短韵须要词理具足不欠不余如荷上洒水散为露珠大者如豆小者如粟细者如尘一一看之无不圆成始为尽善吉甫诗虽不能尽如所言然亦未为无所得也

拟古十首
飞云何冉冉髙与日月齐中有两仙人盛服持玉圭我欲从之游天险不可跻邈焉望不及短日西山西
又
客从岳顶来贻我松粉黄为言服之久身轻欲飞翔我尝淡无味我嗅寂无香还君三太息世好方膏粱
又
枯桑依颓垣摧折生理微剥我枝间叶备君身上衣叶尽谁复顾栖鸟来亦稀君看牡丹丛日日笙歌围
又
青青河濵栁柯叶柔且妍一从智巧萌戕贼为柸桊器成岂不佳天质失自然争如河堤上濯濯披春烟
又
石泉何清泠中有九节蒲蒲性夲孤洁不受滓秽污一移入城市生意寄泥淤翠叶日焦巻不霜而自枯寄言守静者勿涉奔竞途
又
庭前兰蕙窠三年种不成门外旱蒺藜一旦还自生苐恐伤我足锄去根与萌如何一雨后走蔓复纵横
又
有客曳长裾袖刺谒髙闳低头拜阍者始得通姓名主人果厚眷开宴海陆并顾必承彼颜语必顺彼情不如茅檐下饱我藜藿羮
又
菶菶峄山桐一树十二枝枝分十二律所指各不移胡为师襄子独谓东南竒一律不可阙一枝不可遗谁能以此意说似典乐夔
又
美人何荧荧颜若苕之英絶世而独立一顾倾人城三星正当戸俟我亦在庭之子无良媒不敢犯露行
又
丘中有一士颜貌清且癯缊袍仅蔽体蔬饭不满盂时出蓬荜门鼔腹歌黄虞不知何所得矫首望八区

山中
林樱堕红珠打着琴上弦山人时一笑爱此声琅然

韩信庙
一檄风驰万垒降当时意趣已难量既能归汉识真主何必下齐求假王将幄深严岩树碧门旌摇曳岭云黄我诗责备春秋法胜把君侯美处扬

送张子玉
渭水玻璃碧秦山剑戟明秋光如我瘦行色与君清蝉嘒西风栁鸦翻落日城归舟幸无物且莫苦贪程

梨花
蠧树枝髙茁朶稠嫩苞开破雪搓球碎粘粉紫须齐吐润巻丹黄叶半抽月影晓窗留好梦雨声深院鎻清愁琼胞已实香犹在散入长安卖酒楼[长安酒家有梨花楼]

答华阴宋先觉
云台清集忆当年诗笔逢君厌老拳后会邈如千里逺壮怀不似十年前风帘摇曳桥南酒烟树溟蒙渭北天咫尺灵山飞不到梦魂长绕玉峰莲

送贺彦淳还南邠
玉峰明灭暮云边黙计归程约半千襁负尚怜灵照幼家贫頼有孟光贤临岐泪眼三年别夹路风槐六月天伫立望君西去逺夕阳村落起孤烟

山村风雨图
雨昬山店望未见风系伞檐张不开莫讶披图便成句为曽行到此中来[吉甫又尝有诗云风巻旱尘搀马过云移凉影趂人行其写目前之景甚与山村风雨诗相佀今附于此]

赋胡直之溪桥莲塘二首[渔父词体]
溪桥脚下水平分桥柱萍粘浪打痕天向晚日搀昬两簇青烟断岸村
又
拂拂轻风漾翠澜粉媒新扑小荷盘塘水涨岸痕漫草阁临流五月寒

杂诗二首
瓦缾担山泉石鼎煑岩菊燎以松桂枝清芬满茅屋
又
踏雪寻梅花雪梅同一色不是暗香来梅花寻不得

俊师定庵
渟泓石上泉照我良是我轻风一荡激真态互掀簸乃知求慧性非戒定未可道人此名庵千刼付一坐海月自澄明天花任飞妥吾生剧萍梗万里信漂堕湛然摩尼珠坐受昏尘裹何时陪逺公同社事香火

送王主簿还乡
笑君习气只书生薄有归装亦自清痩仆担诗双笼重羸牛引轭一车轻长亭已过那知逺别酒犹多未忍倾记取明年断肠处玉梨花底月三更

○张瓒一首
瓒字器之河中人才气超迈时辈少见其比年未二十以乡试魁陜西河东不幸早世张吉甫吊之云惜哉器之真丈夫少年读徧天下书一事不成死于途苖而不秀有矣夫秀而不实有矣夫其为名流所嗟惜如此

游栖岩寺
林表招人白塔明竹间兰芷石泉清惠崇水墨西轩景烟带平芜水带城

○毛宫教麾七首
麾字牧逹平阳人大定十六年举学行特赐进士出身授挍书郎入教宫掖歴太常博士终于同知沁州军州事有平水集行于世

无题
小颦对起石州山杨栁分青入髻鬟乍识春风眼如鹘为谁无语独凭阑

游河西孙氏园
亭榭依山水乱鸣已如罨画障中行照溪芳树红云合迎客幽禽翠羽轻豪气未饶金谷友醉魂如到锦官城犹惭归骑怱怱去不得持杯待月明

魏城马南瑞以异香见贻且索诗为赋二首
梅心兰甲类元同气压荀家百和功借润更烦纎手玉出云初试博山铜崇朝日下亭亭盖三月花间细细风我有因縁在香火鼻端消息为君通
又
二卉真香岂复加便宜编谱入雄夸留残一点蔷薇水幻出诸天薝卜花佩带正垂金钿小薫炉孤起翠云斜金笼甲帐豪华事惭愧桑枢瓮牖家

新春雪与韩府推
春到千门气自嘉更教飞雪助年华六街官栁枝枝絮一夜江梅树树花况是纵吟多伴侣直须烂醉作生涯埽庭迎客东风里幕府风流有故家

和思逹兄杏花
碎剪明霞役化工晓园香散暖烟中羞逢栁眼三眠白分得桃腮一笑红上苑繁华迷故国曲江顦顇老春风欲传此恨花无语强对芳时作醉翁

春赏
润入梅天雨乍晴唤回春意有新莺云霞照眼青山近罗绮吹香白昼明翠勺银罂沽酒市暖风迟日卖花声人人共喜华胥世何用鳌头羡锦城

○朱宫教澜三首
澜字巨观霖堂先生之子学问该洽能世其家大定二十八年进士时年已六十意气不少衰歴诸王文学应奉翰林文字终于待制党赵推挽之力为多以尝入教宫掖故集中多宫词

寒食不出
地偏无客过吾庐寒食清明入燕居骥子捧瓯仍腊茗孟光举按只春蔬蝇沾香篆浑伤字蜂蹙瓶花半堕书习气未除还自笑却将佳节付三余

黄筌雀蝶
饥雀喧争蛱蝶孤锦宫城阙见丘墟老筌妙意谁知解丹粉图中有諌书

宫词
太一芙蓉上下天秋波澹澹白生烟采莲宫女分花了笑把兰篙学刺舡

○姑汾漫士王琢六首
琢字器之平阳人与毛牧逹同时相友善天性孝友为乡里所称酷嗜读书往往手自抄写家素贫乏而能以刚介自持未尝有所丐贷时命不偶年四十五以病卒士论惜之有姑汾漫士集行于世所著中圣人赋今世少有能到者诗好押强韵务以驰骋为工七月十五夜看月云歴树有惊鹊悄邻无吠尨对雨云春雨薄如梦晓云闲似愁秋霖云窗寒知气重人静觉泥深骤雨云雹点撒冰弹电光飞火绳春阴云庭澹梨花月楼寒燕子风久雨云练挂遮檐直麻悬到地齐此类甚多

元夜雪
宝灯楼阁澹连云转盼俄惊糁玉尘逰伎行歌俱失意蔬畦麦垄自知春良宵不肯平平过造物应夸着着新独有中天端正月一尊梅影属闲人

和张仲宗雪诗不用体物诸字
天人应卜岁出此当佳占无巧穿幽隙堆寒压短檐闲门谁拥篲醉馆自开帘比兴非无物诗人正避嫌

同漕使赵中宪对雪
投隙穿窗苦见侵向无湘酎若为禁花多不入贫家眼岁好方知造物心跃马共思追兔迹抱戈谁与置羊斟新诗与雪争竒峭拥褐空斋得细吟[又一诗南华梦好初飞蝶阆苑春间又落花似胜前诗恨终篇不能完好耳]

癸酉岁大热
似动不动云蒸空欲雨未雨天无风时时日脚蹴云破一射万土红炉中纎絺挂体剧重铠大屋仅可为樊笼积冰为丘坐自溃轻箑况得微凉通山林亦闻有暍死城市偪侧宜无容吾生于热亦屡度此热尽可并前镕虽然一气播常令顿作骇异疑非公曽闻天南有祝融出入毒雾骑双龙自从鼎去昧神怪无乃煽处行心胸手摇斗柄酌炎海力逐熛怒乘离宫喜为郁蒸怒为火流烁金石干河洪炽昌自欲弄朱夏骄蹇未肯官炎农霞烟灼灼燥昬晓鸟兽喘喘茫西东此而不制满三伏遂恐百物随枯蓬太白之兵攅万锋银河之浪滔无穷可洗虐焰夷奸凶我欲呼愬烦神功耽耽九虎天闗重

辛未九月二十一日雪
几日西郊雾连宵北牖风菊花犹泛酒雪片忽填空草树秋容失河闗晓气蒙听初疑落叶仰不辨髙鸿烂漫三冬意凭凌百圃功披裘赴鸡黍埽径惜篱丛岂料玄英巧来争白帝雄剪裁浑草草飞舞太怱怱秪作干时令非闗兆岁丰冬雷恠相似春雹冷应同安得蛟龙蛰何由翳霭通日华升赤壁天色湛青铜尚有登临兴宁无赋咏工烟霞狂醉啸一发醉颜红

雨夕感寓
漠漠初灯后森森细点飘繁声入遥夜冷簟怳秋宵起欲吟相和吁无客可招何曽洗兵马但觉漏薪荛雷电初无预炎蒸遂不骄泻檐锵未歇欹枕兀无聊涧已山输潦堤应水没桥长林倦今夕孤鸟撼惊条似我纒忧戚因贫堕寂寥避人犹虺蜴择宿等鹪鹩共世难曹祢无才匹管萧苦心还自笑末俗本多嚣未老愁摧鬓长饥带剩腰床寒少陵被饮陋子渊瓢射策初游汉潜山敢傲尧盐车竟垂耳风鹢忌干霄一室元空埽千锺岂易要芳兰逼憔悴尺鷃失逍遥字对诸生识诗烦众手琱捜求劳肾胃戛击谢咸韶旧弄新弦掩穷途拙目摇争为壮夫篆只使古风浇血指甘时巧包羞怆道消优游能卒岁三四尽论朝故幔幽霖透长檠暗烬挑不辞墙出菌傥见谷抽苖餍饫贪夫腹翻腾乐岁谣晴楼交燕雀凉树沸蝉蜩坐快虹蜺出忧无萍梗漂浩歌弥激烈兴在海门潮

○吕中孚九首
中孚字信臣冀州南宫人孝友纯至迄今为乡人所称累举不第以诗文自娱有清漳集行于世其赋红叶云张园多古木萧寺半斜阳先君子甚爱之

小景
青芜平野四围山山郭依依紫翠间村逺路长人去少一竿斜日酒旗闲

春月
栁塘漠漠暗啼鸦一镜晴飞玉有华好是夜阑人不寐半庭寒影在梨花

水声
长陂千顷碧淙淙浪巻秋风过石矼记得夜来愁听处一灯明灭照寒窗

雪
随风拂拂玉花飘入夜寒窗更寂寥炉火已残灯未烬一帘疎竹白萧萧

送李嘉甫信都令耘甫之弟
溪水碧于草溪邉送客行写诗传别意把酒听歌声去路青天逺归心白羽轻尊前折杨栁一一是离情

写懐
秦川西去逺不意过漳川归梦三千里羇愁二十年谋生空白髪行路若青天余事休相问相留只醉眠

梨花
等待清明得得芳团枝晴雪暖生香洗妆自有风流态却笑红深睡海棠

集句
骚人吟罢起乡愁百感中来不自由一种人间太平日满衣尘土避公侯

栁
风外丝丝袅緑烟轻花初破不成绵却嫌官路逢寒食恼乱离愁似去年

○王元节三首
元节字子元弘州人祖山甫辽戸部侍郎父诩海陵朝左司员外郎子元壻于南山翁传其赋学第进士雅尚气节不能从俗俯仰故仕不逹既罢密州观察判官即闲居乡里以诗酒自娱号遯斋老人年五十余卒弟元徳亦第进士有能名于时终于南京路提刑使

青冢
环佩魂归青冢月琵琶声断黒山秋汉家多少征西将泉下相逢也合羞

与党世杰军判丁亭会饮
望断西州万里家又将新火试新茶青油幕下成何事两见常山山杏花

古镇道中
秀拔诸峯镇海墩海天水气两昬昬鸥飞翠竹白沙地人宿黄鱼紫蟹村向背云山行处路浅深潮浦涨来痕同游幸有能诗客不倦跻攀到石门

○李端甫一首
端甫字济夫同州人第进士[三王内恕及人榜]仕为平定州军事判官工于诗有虎迹未干溪水近樵声相答岭云深之句子实字师白死于壬辰之乱

太白扇头
岩冰涧雪谪仙才碧海骑鲸望不回今日霜纨见遗像飘然疑自月中来

○杨泽州庭秀二首
庭秀字徳懋华州人大定中进士学诗于兰泉张吉甫有渴心晓梦江湖阔醉眼春风草木低之句泰和三年刺泽州致仕后闲居乡里坐为杨珪诖误被法士论寃惜之

成皋道中
痩马成皋道阻长峥嵘冰雪老年光九闗欲上虎豹怒三径未归松菊荒嵩少云烟聊驻马汉唐宫殿两亡羊郑南岭下梅花发千里相思空断膓

李简之莲池集句
一月衰颜几笑开生前相遇且衔杯莲塘十里花如锦有底忙时不肯来

○孙省元镇一首
镇字安常绛州人髙才博学尝中省试魁承安二年五赴廷试赐第以陜令致仕年八十四卒有注东坡乐府歴代登科记行于世弟宁州刺史锜字安世潘原令铉字安道同牓擢第乡人荣之号三桂孙氏安常孙诜思美军府叅佐安世孙处谦志全安道孙蔚今俱在

许氏双桂堂
许家二桂联翩秀孙氏三枝次第春盛事若将相比并输君堂上拜双亲

○张着二首
着字仲扬永安人泰和五年以诗名召见应制称旨特恩授监御府书画

九日
雨沐天容霁欲流好山夸翠出墙头黄花憔悴东篱晚一段陶家冷淡秋

雨后
西风无意嫪纎云埽尽千峰雨脚痕一片秋光清似水家家空翠满柴门

○景覃一首
覃字伯仁华阴人年十八有赋声大定初三赴帘试后以病不就举博极羣书有举问者立诵数百言不休又从而讲说之为人诚实乐易不修威仪隠居西阳里以种树为业落托嗜酒醉则浩歌日以为常作诗有功乐府亦可传予同年进士王元礼尝从之学说伯仁老不废书有劝以养目力者曰吾辈非读书则无所用心要当死而后已耳晚年于易有所得年七十终于家自号渭濵野叟有集传闗中

感事
兰芳切禁当门种李苦何伤并道生自古英雄足猜忌莫教身外有浮名

○段继昌五首
继昌字子新白水人自号适安居士喜作诗与华阴景伯仁相友善家甚贫而世间事皆不以挂口有以钱遗之者必尽送酒家名酒曰黄娇盖闗中人谓儿女为阿娇子新以酒比之故云一日天苦寒人有遗之酒者饮不尽而醉夜半忽惊起以衣衾覆酒缸僵卧榻上人为言酒自不冰先生将不为寒所病乎子新笑曰人病尚可酒病不可疗也其好饮如此临终辞乡里托以他适明日卧于党氏园亭大石上视之已逝矣伯仁吊之云适安居士旧知闻廓逹灵根厌世纷辞罢亲朋便归去一筹今日又输君

梨花
一林轻素媚春光透骨浓薫百和香消得太真吹玉笛小庭人散月如霜

一溪
一溪流水走青虵春在江边渔父家竹外寒梅看欲尽清香移入小桃花

春早二首
鱼儿水泛鸭头緑野马尘飞羊角风西崦山家篱落背杏梢初见一分红
又
断氷销尽荻芽尖冻垄苏来白荠添几片野云飞不去晚风吹作雨纎纎

读纪信传
鹿走中原两虎争荥阳围解事堪惊当时拔剑论功者矢口何人说纪生

○岳行甫二首
行甫字仁老鄜州洛川人在闗中最有诗名泰和初有以仁老时病诗逹之道陵者道陵大加赏异授以官不就士论髙之旧所传沾泥栁絮燕衘去鎻月梨花莺唤开本前人诗又苦无佳致世俗识真者少悞谓仁老所作乃哄传之曾见仁老诗百余篇佳句甚多续当就秦中好事家捜访之

谢人惠二小漆冠
规制新翻出杜郎最宜闺子夜烧香不争宝髻峩宫様自与霓裳配道装细拢翠鬟云易满浅衔牙栉月难蔵水衡双寄非无意要买杨枝恼孟光

立春日
银线青丝翠椀堆争牛击鼔欲惊雷翻风鬬巧春头胜漉雪浮香臈尾杯迎暖梢梢金着栁逗寒叶叶粉飘梅不成一事人空老半百光阴又七回

○迂斋先生周驰二首
驰字仲才济南人经学出于醇徳先生王广道赋学出于泰山李时亨至于党赵又其忘年友也资性古雅而以襟量见称大定中住太学屡以策论魁天下私试亦频中监元家素饶财乡人强以子弟从之学所得束修皆散诸生之贫者贞佑之兵济南陷不肯降携二孙赴井死乡人葬之宅后之寿乐堂辽东人吴子英尝从仲才学能记其所著亚父撞玉斗赋及他文数篇

箸诗[章庙御题限红字韵]
矢束形何短筹分色尽红骈头斯効力失偶竟何功比数盘盂侧经营指掌中蒸豚挑项脔汤饼拌油葱正使遭谗口何尝废直躬上前如许借犹足沃渊

〈左上夭下韭右支〉子[私盍仄支起也]
勿以微才弃安危任不轻谁怜一片小能使四方平几案由吾正盘盂免尔倾何当遇夷坦沈黙更何营[此诗王仲泽所传或以为仲泽作也以其与周仲才诗意相近姑附于此以俟更考]

○刘太常铎七首
铎字文仲冀州枣强人承安五年进士元光二年入为太常博士正大初改兵部员外郎以武昌军节度副使致仕癸巳岁病殁于京师自号栁溪先生有集传于家武成王著作序言文仲生未能言已识百余字及授学颖悟过人为人诚实少许可不狥流俗不慕荣利葢实録云子敏中字庭干亦学诗今居洛中

三阳述怀
蚁穴吾犹梦蜗庐此仅容一川青霭合半岭白云封地僻宜蔵拙官闲足养慵只惭无补报潦倒不归农

即事[亦在三阳时作]
地与中州迥民余上古淳峡长深束渭路险曲通秦烟栁千家晓风花百里春一官如自择闲处着闲身

渑池驿舍用苑极之郎中韵
惯从鞍马作生涯宿处依依认是家炉火相看衣袖暖盘飡未办驿厨哗淹留岁月头如雪汩没风尘眼更花永夜如何得消遣新诗吟罢自煎茶

春日
翠微深处几人家风扬轻烟雨压沙寒勒野桃开较晚向阳纔有两三花

所见
纶竿老子緑蓑衣细雨斜风一钓矶正是邻家社醅熟栁条穿得锦鳞归

读李训郑注传二首
谁教阉宦作权臣肃代优游到敬文三子谋疎谁不道泄机也合罪刘蕡
又
棊医入侍本防猜偶失机权亦可哀陈窦至今佳传在莫从成败论人材

○李扶风节二首
节字正臣泾州人吕造牓进士以诗名闗中资性滑稽谈笑有味而临事以干局称歴威戎扶风令初名守节哀宗即位去守字哀宗知其名谓侍臣言吾不欲人避上一字李守节何故避之良久曰臣子敬君避之亦可正臣有诗云棓头打出和籴米丁口签来自愿军读之则时政可知矣

渔父
举世从谁话独醒短蓑轻箬寄余生半篙春水世尘逺一笛晚风山雨晴稚乳满船生事简鱼虾到市利源轻旁人莫怪机心少曽与沧洲白鸟盟

有感
乱离何事最堪伤孝子陵前段氏荘铸铁作门贻鬼笑堆金齐斗买天亡春风草满蔵书壁落日狐鸣打麦场惆怅贤郎一丘土过车肠痛独难忘

○刘勲一十三首
勲字少宣本出洛阳元魏迁洛阳二十万家实云中故其父祖而上为云中人至少宣客居济南乐其风土遂占籍焉少日住太学与兄谯庭老俱有声场屋间南渡后専于诗学往往为人所传其先世本衣冠家风流藴藉都无科举气见于文字者亦然尝有诗云万里风沙怜病客几年刁斗厌寒更人怜直道违时好自喜闲身与世疎击筑漫流燕客泪佩兰谁识楚臣心济南云午风襟袖知秋早甲夜阑干得月多又云船行着色屏风里人在回文锦字中百和香薫风过处万盘珠落雨来时此类甚多少宣长于尺牍落笔皆有可观其乐府如暮鸦庭院春阴淡之句尤可喜也

读张仲扬诗因题其上
布衣一日见明君俄有诗名四海闻枫落吴江真好句不须多示郑叅军

偶作
将军马跃五挝鼓客子车行三唱鸡白髪书生无伎俩满窗红日醉如泥

杜善甫乞炭
笔口酸嘶解说穷寒炉随手变春红因君大笑涪翁拙费尽竒香得马通

呈吕陈州唐卿
警盗何烦鼔夜挝丽谯清昼巻髙牙春回和气一千里雪与丰年十万家逋赋稍寛新得帖军书不至早休衙新年载酒须行乐次第东风遶郡花

秋凉
桃笙乘势献微凉纨扇无功送暑光老病不嫌风露冷莫教添作鬓边霜

爱诗李道人嵩阳归隠图
脱却儒冠已自闲更令家事勿相闗百钱便挂青藜杖不看先生纸上山

元夜阴晦
逐逐雕鞍趁画轮年芳乐事一畨新芙蓉城暖东风夜杨栁楼深笑语春两鬓愁添新白雪十年梦到软红尘空庭不见梅花月寂莫春阴最恼人

伤曹吉甫之死
官职虽低首不低争教有志竟空赍向人指画将何语卧壁胡涂不解题小女遶床犹戏剧老兵伏地亦悲啼春风系马庭前树只想东斋醉似泥

同赵宜之赋梨花月
雪树生香淡月边相媒相合鬬清妍空庭冷落秋千影虚度良宵亦可怜

不寐
酪奴作祟搅秋眠追咎前非四十年一夜虫声相计会并催白髪到愁邉

戏郑秀才
张老豆新频见饷郑家米凿不须賖客来粥熟吾能办要与齐奴鬬咄嗟

春日
粉蝶耽香梦正迷黄峰和蜜计何痴小轩无事谁如我卧看杨花点砚池

答仲和
此身安处苦难寻常羡归鸦易满林望逺真成广武叹得诗空作洛生吟逢人放适村村酒感物悲哀岁岁心想得济南花正好抱城春水一篙深

○李澥四首
澥字公渡相人少从王内翰子端学诗能行书工画山水就所长论之诗为长性寛缓笑谈有味居京师十五年日游贵人之门所至以上客延之善处世不为人所忌嫉雅有前辈典刑累举不第年六十余卒于通许陈留之间

漫书
胸懐平日窗八逹伎俩只今龟六蔵唯有闲情如老菊寒花自信晚能香

二老雪行圗
雪明万仞邺西山杖履平生几往还满眼京尘空对画何时真似两翁闲

秘书张监墨梅图[张南人]
眼中只有梅千树不挂世间蜂蝶花十载江南春梦断至今清影在君家

灯下梅影
丁年夜坐眼如鱼老矣而今不读书墙角短檠还有用瓦瓶相对一枝疎

○秦畧一十三首
畧字简夫陵川人父事轲有诗名工作大字简夫少举进士不中即以诗为业诗尚雕刻而不欲见斧凿痕故颇有自得之趣悼亡一诗髙出时辈殆荆公所谓看似寻常最竒崛成如容易却艰难者耶年六十七卒临终留诗云躯殻羇栖宅儿孙邂逅恩云山最佳处随意着诗魂简夫自号西溪老人有集行于世子彦容为黄冠师今在平阳

拳秀峰
平滑石之俗其俗资磨砻磊丑石之秀其秀在丑中正如古丈夫貌寝气质雄又如圣人心孔窍虚明通大都一拳许含蓄华与嵩大巧本若拙足见造化功好处元更多摹写不易工君其善调擭抵击防儿童

雪行
匹马东来冰雪天苍山手冷堕吟鞭烟中髣髴闻鸡犬不觉人家到眼前

鸟影过寒塘
着眼分明莫作疑从来形复印件同归不应水底青天上更有飞禽仰面飞

悼亡
自古生离足感伤争教死别便相忘荒陂何处坟三尺老眼他乡泪数行多事春风吹梦散无情寒月照更长还家恰是新寒节忍见堂空纸挂墙

元日
新歴从头数残冬与我违不知垂老至但觉拜人稀汲水泥融井看书暖入帏浅情墙外栁新緑已依依

赠赵宜之
年时见君行路难喜于长安新得官日来见君邻妇哭惊似蓝田寻得玉爱官爱玉乐有涯爱君之诗无尽期古人骨冷不复作主张骚雅非君谁

白髪
临水时自照照我须与眉须眉何所似恰似纯白丝从兹一白后宁有再黒时譬如花落地不复还故枝殷勤语须眉听我自解诗幼小痴读书既壮多忧思自苦有氷蘗自润无膏脂劳生到今日汝白将何辞

同希颜裕之赋乐真竹拂子
觅个龟毛抵死难直教击碎钓鱼竿世人不用生分别信手拈来总一般

少室山卓剑峯
神威洗尽世间雠电歇雷闲怒气收一柄太阿留少室却擎空掌华山头

此身
此身日日一箪贫贫里留残自在身独把笻枝行又立东风花栁不嗔人

谷靡靡上党公府作
谷靡靡青割将来强半粃急忙舂米送官仓只恐秋风马尘起官仓逺在荞麦山南梯直上青云间梯危一上八九里之字百折萦回环凭谁说向监仓使斛面莫教髙一指请君沿路看担夫汗颗多于所担米

麝香
山麝逃风逺谷蔵一山行过四山香脐堂自养千钧弩枉怨虞人鼻孔长

赵洛道中
柔青初散陇头桑村落人家布谷忙一段芜菁浑着角叶间犹有几花黄

○张琚二首
琚字子玉河中人父铉字鼎臣大定中第进士仕至同知定国节度使事子玉刻意于诗五言其所长也如初至华下云老雨梧桐夜孤灯蟋蟀秋客同州云秋风留客馆夜雨借僧毡诗人喜称道之至有张五字之目集号韦斋

移河中
畊战连年废吾知有此行条山犹在眼渭水若为情饱肉豺狼喜倾巢燕雀惊西楼今夜月愁絶是空城

秋夜
人与年华老愁兼节物双髙风梧堕砌久雨竹侵窗客簟悲秋卧僧钟数夜撞更堪衰鬓影萧飒照寒釭

○马编修天来一首
天来字云章人止谓之元章介休人黄裳牓经义进士博学多技能画入神品百年以来无出其右者屏山常言天下辩士有三王仲泽马元章纯甫其一也元章住太学十九年贫苦之极人所不能堪然其谈笑自若也大安初调颍州司候灵壁簿召为国史院编修官正大九年病殁于京师年六十一刘绍宣有赠诗云波澜口頬谈玄驶土木形骸与世违畴昔麻鞋见天子只今道服胜朝衣盖实録也元章多作诗欲别出卢仝马异之外又多用俳体作讥刺语如云木偶衣冠休吓我瓦伶口頬欲谩谁啮骨取肥屠肆狗哺糟得醉酒家猪如此之类不得不谓之乏中和之气至其赋丹霞下寺竹云人天解种不秋草欲界独为无色花雪云夜来窗外浑疑月今日墙头不见山末云先生睡起骑驴看太素一游非世间龙门云白含云窦雪青补石门天则知诗者亦当以功揜过耳

山中
青林寂寂鸟闗闗画出风烟落照间脱却草鞋临水坐野云分我一邉闲

○张内翰本一十首
本字敏之观津人贞佑二年进士工于大篆及八分四十岁后学诗诗殊有古意正大九年以翰林学士从曺王出质客居燕京长春宫将十年后游济南病卒

得王子正书
晨鹊何处来飞鸣向前除故人在天涯遗我尺素书为言长相思梦寐同所居所居亦靡他上论揖让初觉来独怆然淡月留太虚蹇予临末路世味皆泊如一学未敢辍尚念客气鉏切磋与琢磨政恐朋友疎自从吾子东门乏长者车发挥天人奥大辩孰起予丹阳何髙明吾子昔所庐南轩拂翠筠北潭照红蕖蝗害非不虐子食岂无余滦江固自佳何堪曳长裾春风旦夕至归哉莫踟蹰

寄弟
离离丘垄田郁鬰霜露思相隔二十年旦暮一何悲中途涉万里天幸复来归燕安此懐居愧彼神与祗叔兮孝且友见义能不疑上念先茔孤亦闵乃兄痴擭丧营大葬勤苦我所知昨朝尺书来殷勤咸及兹灯下展转读涕泪沾裳衣父祔失临穴子焉庸我为我非羽毛寄饱食冥然飞田居有素懐行当事畬菑与子奉遗祀没身以为期

梁都运斗南新居落成
购材燕市中作室何翘翘老手为拮据百日不敢骄室成仅容膝勃溪益无聊云胡写予懐惟是风雨宵先生名大夫黼衣华四朝枫堂接桂室燕处俱逍遥新筑诚琐兮贫饮称一瓢居之不自陋无乃壮志消孰知君子心一念恒万朝滔滔宁我盈凛凛不我凋处乐及处约所以长嚣嚣里社来落成贱子亦见招盘餐无兼味至乐等闻韶我独何人斯永惟徳音昭日居及月诸维此心摇摇

中秋雨夕呈君美
怪得秋云不肯晴天公为惜此杯倾无邉清景关人意多事西风送雨声桂树婆娑辜胜赏桐枝点滴厌残更殷勤朝镜休重揽白髪星星又几茎

九日月中对菊同禧伯郎中赋六首
花上清光花下阴素娥惜此万黄金一杯寒露三更后谁信幽人更苦心
又
九日余香伴月明一觞亦足畅幽情青楼夜半琵琶语不说人间有此清
又
子山牢落去江南赋主悲哀尚一堪只恐秋天闻亦苦并催红雨下霜岩[庾信哀江南赋唯以悲哀为主]
又
病魂招得未浑全瞑倚秋屏岂是禅一梦忽成霜蝶去草深三径若为眠
又
鬼化斯文念贾生精神琱琢坐寒更一书草就浑衣卧恨杀东方不肯明
又
龙山戏马赏秋光多少新诗入锦囊磨灭英雄岂胜数千年依旧一花香

○申编修万全二首
万全字百胜髙平人兄无夷字百福崇庆二年进士百胜少有声太学中贞佑二年乙科调福昌簿不赴隠居卢氏山中以读书为业作诗有静功然不多见也正大中召为史馆编修从行省庆山南征道中有诗云回首秋风谢敝庐﨑岖又复逐戎车人生行止元无定一苇江湖纵所如不数日溺水死人以为谶云

病中遣怀
浪走天涯岁月侵病中犹作越人吟野麋本自便丰草倦鸟宁当忘故林画像功名元有命乞墦富贵果何心几时真脱尘嚣累岩穴寻居不厌深

和陈舜俞诗
闹里那容更刺头石田茅屋唤归休杜门便与诗书老过隙从教岁月流盘木见容良自媿错刀相赠若为酬酌君安得如川酒醉眼蚍蜉万户侯

○崔遵三首
遵字懐祖北燕人父建昌字曼卿大定二十五年进士仕至同知武安军节度使事懐祖事继母孝与人交有终始迟重少语未尝及人短长少日在太学有赋声南渡后不就举选居崧山二十年课僮仆治生生理亦粗给前辈如赵吏部子文张左丞信甫冯亳州叔献或怀祖丈人行皆与之诗酒相往来怀祖喜宾客有酝藉从容文雅使人久与之处而不厌也甞有宿少林诗云青山已有十年旧小雪又为三日留其它往往称是

送裕之官邓下兼简仲泽
青灯别酒夜沉沉力负相思自不任闲里更谁留我醉兴来无复伴君吟一枝仙桂知难拟千顷黄陂未厌深为向荆州王粲道安排佳境约相寻

和裕之二首
行李西来便得君相从回首七经春君方备悉原思病我亦私怜仲父贫底事却成今日别枯肠难着此愁新鸢肩火色真将验马虎何劳更问辛
又
不幸还能作幸民十年同醉颍川春酒船载我虽堪老仕路有时或为贫少室山人三日恶夷门纸价一畨新益知哀乐终年事未唱骊驹鼻已辛

○王主簿革一首
革字徳新一名著临潢人以荫补官碌碌筦库余三十年正大中以六赴廷试赐出身调宜君簿为人有酝藉善谈笑密公与之唱酬相得甚欢初在太原作诗有赤心遭白眼笑面得嗔拳之句公甚爱之有诗寄之云栁塘云观千锺酒笑面嗔拳五字诗盖志此也及第后呈同年云孤身去国五千里一第迟人四十年大为闲闲所称徳新交游满天下独许钦叔与予为莫逆云年七十八终于云中

寄答刘京叔
十年相望惜睽违惊见兰章堕客扉郑子已闻畊有谷荣公谁念老无衣水浮落日流无尽山碍行云断不飞千古神州亦吾土几时同采北山薇

○卫承庆一首
承庆字昌叔襄城人父文仲承安中进士以孝友淳直称于乡里官至文登令年七十余卒临终沐浴易衣冠与家人诀怡然安坐诵东坡赤壁乐府又歌人生如梦以下二句歌阕而逝昌叔资冲澹有父风及识路宣叔王逸宾文伯起故其诗似之

感兴
十日不出门出门春已好并山花更多十里红未了朝看花尚妍暮看花又老蔫红堕危枝余香寄芳草人生秪如此百年疾过鸟安得脱尘寰游戏万物表

○刘昻霄一十三首
昻霄字景玄别字季房陵川人父俞字彬叔明昌二年进士仕为承发司管勾泰和中予识景玄于太原人有言是家读广记半月能背诵者予未之许也戏取市人日厯鳞杂米盐者令读之一过目无脱遗大率景玄之学无所不窥六经百氏外世谱官制与兵家所以成败者为最详为人细痩似不能胜衣好横筞危坐掉头吟讽幅巾奋袖谈辞如云四座耸听噤不得语故评者谓承平以来王汤臣论人物李之纯玄谈号称独步景玄则兼众人之所独愈叩而愈无穷不知去古谈士为逺近余子不论也尝用门资叙调庆阳军器库使不就诸公方荐试宏辞而景玄病不起矣临终梦赋山泉云带云萦逺涧和月到疎林又云万里冯唐老中年贾傅归未几下世年三十七

中秋日同辛敬之魏邦彦马伯善麻信之元裕之燕集三乡光武庙诸君有诗昻霄亦继作
积甲原头汉閟宫登临还喜故人同超超万里乾坤眼凛凛千年草木风今古消沉诗句里河山浮动酒杯中极知胜日须轰醉更待银盘上海东

赵村晚望
放眼东原上风烟接渺茫林疎出村落野迥散牛羊天地浮元气山河半夕阳登髙一长啸未觉阮生狂

送裕之往洛阳兼简孙伯英
洛水嵩山寿乐堂每从热恼得清凉竹床石枕应无恙尚可分风供十方

题裕之家山图
万里神州刦火余九原夷甫有余辜作诗为报元夫子莫倚家山在画图

同敬之裕之游水谷分韵赋诗得荷风送香气五字[各赋一首]
招提有胜践日暮一经过何物媚游人微风动池荷
又
寻幽意自惬况与佳人同俗物不到眼谈笑来天风
又
敲门看修竹重理旧年梦上山复下山清风管迎送
又
寒泉潄云根湛然涵镜光谁知一滴味中有曹溪香
又
迂辛与臞元得句犹有味颓垣敛暝色深竹贮秋气[暝色敬之句秋气裕之句也]

寄申伯胜三首
直气南山相与髙争教尘土涴青袍征科颇似曽料理差胜叅军作马曺
又
执版那能拜下风世间礼数困英雄狂歌醉舞人谁识憔悴通泉郭代公
又
连昌能隔几牛鸣不见令人鄙吝生乘兴时思一相访剧谈豪饮见真情

游五渡谷
南山如碧环缺处苍崖开当年造物手办此何神哉睥睨倚天壁千古封莓苔源源万斛泉飞出重山来白龙三百丈行处鸣春雷巨石若栋宇磊砢相推排跳波与溅沫余怒犹喧豗我来值杪秋万壑风声哀黄花杂红树锦绣纷岩隈竒胜夙所贪欲去仍裴佪题诗还自笑媿我非仙材

○田紫芝三首
紫芝字徳秀沧州人父齐以荫为部掾徳秀少孤养于外家定襄赵氏故多居于忻年十三外祖广宁治中命赋丽华引语意惊絶人谓李长吉复生资性颖悟一览万言年二十读经传子史几徧为人疎俊而以藴藉见称与同郡王元卿齐名贞佑初避兵台山仓卒为游骑所驰遇害时年二十三士论惜之

夜雨寄元敏之昆弟[时年十六]
醉梦萧森蝶翅轻一灯无语梦边明虚檐急雨三江浪老木髙风万马兵枕簟先秋失残暑湖山彻晓看新晴对床曾有诗来否为问韦家好弟兄

乱后登凌云台
愁思纷纷不易裁凌云台上独裴回乱鸦背着斜阳去寒鴈带将秋色来破屋无烟空碎瓦新坟经雨已苍苔天翻地覆亲曽见信得昆明有刦灰

冥鸿亭下第后作
眼底功名一物无飞扬跋扈竟何如青云岐路多辛苦頼得皇家结网疎

○王万锺三首
万锺字符卿秀容人父甫字用之通经史淳质有儒行亦以知医见称兄万石字器玉住太学有赋声用之妻死不更娶二子俱无家室井臼之事率亲为之贫居陋巷中破屋萧然不蔽风雨而弦诵之声不絶也元卿少有逸才读书有后先不欲速成诗文闲适似其为人客至清谈终日人不敢以俗事凂之与同郡田徳秀齐名号王田评者谓规制宏博王不及田而潇洒无尘土气田亦非王比也元卿尝有诗寄予闗中云千里吕安思叔夜二年社燕伴秋鸿赋梅花云汉宫月下三千额好在春风一抹痕哭吾兄敏之云兰径水流三月暮桂林风落一枝春古诗尤萧散有自得之趣兵火中皆亡失之矣初用之闻北兵入塞即以吾州为不可守去之太原五年不敢归贞佑二年州破死者十余万人而用之亦以是日病殁于太原较其时皆三月三日已时也人谓用之先见固可称然生死定数亦自不能免云元卿父殁之后与其兄居于平晋之金城里明年兵复至兄被害元卿欲收葬之时游骑充斥亲旧劝勿徃元卿持不可曰兄死不收留此身欲何用耶流涕而去寻亦被祸时人甚哀惜之元卿长予一月死时年二十七矣

春宵
风尖月细春犹浅酒冷灯昬夜向深人在西轩愁不寐十年间事总经心

元氏桂轩为敏之赋
帘卷堂前桂子凉一轩灯火夜初长月中春好元无价天上风来别有香棠棣一家同映秀词林百世继余芳闲花野草空无数掩尽人间独擅场

江村风雨图
秋风槭槭澹林晖烟霭昬昬失翠微一段莼鲈江上兴蓬窗岑寂梦魂飞

○雷管一十九首
管字伯威坊州人以荐书从事史馆调八作司使博学能文时辈少有及者并州人李汾与伯威同在史馆以髙蹇得罪伯威作诗送之颇讥翰林诸人不能少忍至与一书生相角逐使之狼狈而去有郎君未足留商隠官长从教骂广文之句又云明日春风一杯酒与君同酹信陵坟人甚称之

信陵馆酒间二首
闲过信陵饮有怀信陵君君去日已逺谁怜抱闗人径携一壶酒往酹公子坟坟科久已平墓木几为薪泉扉锁长夜千载不复晨昔与贤俊逰今为狐兔邻豪贵竟安在念之心纷纭有生会归尽但恐后无闻此意不可必且醉梁园春
又
维昔有迂叟树桐彼髙冈殷勤为封植遂欲栖鳯皇桐生日已长鳯来殊未央维鳯览徳辉非时讵来翔枝干枯以死志愿终莫偿忆在西周初飞下岐之阳裴回不能去和鸣声锵锵文王既已没千载徽音亡咄尔叟何为而欲发其光空令枯株上日晏啼鹙鸧

客有自闗辅来言秦民之东徙者余数十万口携持负戴络绎山谷间昼飡无糗糒夕休无室庐饥羸暴露濵死无几间有为秦声写去国之情者其始则歴亮而宛转若有所诉焉少则幽抑而凄厉若诉而怒焉及其放也呜呜焉愔愔焉极其情之所之又若弗能任焉者噫秦予父母国也而客言如是闻之悲不可禁乃为作商歌十章倚其声以纾予懐且俾后之歌者知秦风之所自焉
扶桑西距若华东尽在天王职贡中一自秦原有烽火年年选将戍河潼
又
春明门前灞水濵年年此地送行频今年送客不复返巻土东来避战尘
又
尽室东行且未归临行重自鎻门扉为语画梁双燕子春来秋去傍谁飞
又
灞水河边杨栁春柔条折尽为行人只愁落日悲笳里吹断东风不到秦
又
累累老稚自相携侧耳西风听马嘶百死纔能到闗下仰看犹似上天梯
又
上得闗来似得生闗头行客唱歌行虚岩逺壑互相应转见离乡去国情
又
前歌未停后迭呼歌词激烈声呜呜天下可能无健者不挽天河洗八区
又
折来灞水桥边栁尽向商于道上栽明年三月花如雪会有好风吹汝回
又
行人十步九盘桓岩壑萦回行路难忽到商颜最髙处一时挥泪望长安
又
西来迁客莫回首一望令人一断魂正使长安近于日烟尘满目北风昬

阳夏懐古
短衣匹马西北来十年去国随风埃解鞍呼酒歌一曲玉鞭倒捉敲金罍君不见项王台昔时崔嵬今已颓秋风萧瑟吹草莱又不见汉王城昔时岧嶤今已平寒烟寂寞啼鼯猩牧童抬头学楚声野老扶犁城上畊畊势不断楚声哀行人欲去还裴佪刘项英雄安在哉人间俯仰易陈迹闻身健在须衔杯

龙徳宫
紫箫吹断彩云归十二楼空尽玉梯彩仗竟无金母降仙裾犹忆化人携千年洛苑铜驼怨万里坤维杜宇啼莫倚危阑供极目斜阳更在露盘西

南国
南国春生江水肥乌樯风扇锦帆归吴儿日暮棹歌发惊起鸳鸯相背飞

古意四首
美人伤独宿窈窕春闺深素手巻翠被当牕调玉琹危弦奏苦调清歌抗哀音弦絶歌复咽起作薄命吟妾如朱槿花含英愁晏阴郎如青铜镜照面不照心不怨不照心但惜飞光沈且留连理枕莫卷合欢衾傥君回余辉欢盟尚可寻
又
对酒不能饮拊剑自度曲一唱行路难歌与泪相续朝为杨朱泣莫作阮籍哭古道尽荆棘新蹊苦薋菉曲行违吾心直行伤我足曲直无适从昻头羡鸿鹄
又
绵绵兎丝草濯濯柽树枝结根偶相值引蔓纒绵之春风一披拂柯叶含荣滋弱质附美荫百龄誓不违清商忽用事霜飙飒已凄岂意百尺条同此寸草萎委蔓失所托憔悴徒伤悲知君无岁寒何用相因依
又
贤王悲坠屦贤妇念遗簪重在不忘故微物何所钦嗟我昔逰友云路扬徽音讵念宿昔好弃掷各飞沈昔如胶投漆今如辰与参桃李虽成蹊谅无松柏心

○王亳州宾三首
宾字徳卿亳社人贞佑二年进士由虹县令入为尚书省令史壬辰京城受围亳州为单父军杨春所据春以事出徳卿与故谯县尉王进反正朝廷授进集庆军节度使徳卿同知使事明年夏六月车驾幸蔡道出于亳徳卿逆谒上与语慰劳者久之诏行六部尚书事仍赐世爵后数日部曲崔七辈以军食不给送欵执徳卿与副使吕钧往市中钧且行且拜泣涕不休徳卿毅然无所屈大呼曰但杀但杀不能从汝也是日遇害徳卿学诗甚力故所得亦多如风生传令箭星落受降城烟外莫钟催倦马林间残照聚归鸦仓小军争米邨荒虎食牛又赠刚上人云楞严读罢炉烟冷澹坐山堂阅世人言懐云功名不到书生手坐抚吴钩惜壮图题马丘寺壁云落叶拥窗僧入静孤灯穿屋客吟秋人甚称之

卫真道中
毳袍落托又西征陌上东风小雪晴草色唤回原燎黒冰澌消入水痕清年华荏苒心情减边事仓皇梦寐惊早晚涡南传吉语一犂烟雨趁春畊

舟中
河伯夸秋涨舟人健晚凉橹声揺落月山气郁苍苍

除夜
落托功名挽不前围炉兀坐夜萧然腊残画角东风里春到梅花小雪边守得岁来慵揽镜送将穷去自装船平明点检人间事只有诗魔似去年

○李夷三首
夷字子迁后改名倵宛丘人苦于作诗赋古镜云盘盘古皇州梦断繁华歇一鞭春事忙畊出陇头月土蚀背花昬蹄涔骇龙蹲须髯怒欲张缩手不敢扪又云寿光阅人多曽有此客否钦叔诸人甚爱之

赠国医张子和
禁籞喧喧以字行麄工往往笑狂生天将借手开金匮云本无心到玉京歌啸动成千日醉留连翻厌五侯鲭祝君莫触曺瞒怒世上青黏要指名

古剑
古栅崖摧老雨天怱惊神物茁蒲然虵呑元气蛰千载龙逐奔霆脱九泉逆首未归豪馘里铗歌聊发慨弹邉物犹屡出为时用抚匣澘然惜壮年

书渊明传后
南渡龙孙角秃颠不甘横毙寄奴弦一襟义气麾周粟满简清风削宋年雪径低回松落落霜篱健羡菊鲜鲜时屯谧辈轻颓节颜厚吾家草木贤

○郭邦彦六首
邦彦字平叔本鄠县人侨居阳翟遂占籍焉兴定五年进士调永城簿以退让见称生世不幸处于顽嚚傲三者之间郁郁不自聊年未四十而死寄庵先生爱其诗甚嗟惜之

秋夜闻弹箜篌
露重花香飘不逺风微梧叶落无声倡楼何处教新曲夜静月髙弦索鸣

村行三首
枣花初落路尘香燕掠麻池乍颉颃一片云阴遮十顷卖瓜棚下午风凉
又
芹叶芦花岸两边钓溪石畔落孤鸢小畦引入平流水麻秆森森已拍肩
又
豆叶芃芃麻叶光植禾得雨又催黄田家乐事谁真得牧子行歌醉叟狂

酒醒
少年骄气总消磨万事纷纭梦里过三载自持荤食戒一心还被性宗魔凌烟阁上荣名好聚窟洲边乐事多今日酒酣都忘却乱吟俳语作狂歌

读毛诗
含气有喜怒触物无不鸣天机泄鸟迹文字从此生谁言土苇器声合天地清朴坏牺氏瑟巧露娲皇笙末流不可障声律随合并徧读萧氏选不见真性情怨刺杂讥骂名曰离骚经颂美献谄谀是谓之罘铭诗道初不然自是时代更秦火烧不死此物如有灵至今三百萹殷殷金石声汉儒各名家辩口剧分争康成独麾戈诸儒约连衡祭酒最后出千古老成精我欲读尔雅不辨螯蟹名尚怜沈谢辈满箧月露形孔徒凡几人入室无长卿三子论性命举世为讥评白首草太玄才得覆醤罂不如匡鼎说愈笑人愈听

○史学八首
学字学优延安人兄才字才长住太学有声学优正大中省试第一人释褐舞阳簿辟卢氏令卒官妻李氏国初河南尹成之孙女小诗殊有思致学优尝客京师有所眷久而不归李作诗寄之云百年风树底谁泪到君前学优得诗即日命驾

陪陈彦文谒筠泉荣上人[才长]
强随禅客到西禅竹柏团青荫石泉一首小诗吟不就闲情元在落花边

宫词[学优]
宝带香褠水府仙黄旗彩扇九龙船薫风十里瑶华岛一派歌声唱采莲

黙翁溪山横幅[黙翁龎都运才卿自号]
五云雏鳯下辽天来作金鸾翰墨仙诗酒偿残莺馆债简书薫破鹿门禅自怜岁月尘中老尽揽溪山笔底传短草疎林秋一幅典刑人物记当年

李道人崧阳归隠图
石壁城头夜斩闗软红尘底晓催班道人一笑那知许门外青溪屋上山

晚梅
孤根春半恰春回刚逐夭桃艶杏开蝶子蜂儿应有语东风元不为渠来

七夕
箱牛回驭锦机闲天上悲欢亦梦间月夜并肩人不见萧萧风叶满骊山

醉后
观鱼暂觉心差乐化蝶元来梦亦忙得似醉中都放下春风自与百花香

过太室
三辅祥开表圣期三呼夭寿与天齐殿樐碧瓦仍唐制洞鏁苍苔失汉题柱玉已闻安庙祏剑锋重为剪撑黎升中〈左亠桀右刂〉有辞臣赋满望鸾旗鳯葢西[玉柱卓剑二峯名]

○侯册五首
册字君泽以门资仕与杜仲梁张仲经刘京叔游用是得名尝作乐府云玉阶春草伤心碧锦瑟华年过眼空又云千金买断青楼月烂醉桃花扇影风人多爱之壬辰岁病京师围中作词云回首鳯皇城下路人不见月茫茫明日君泽死其后京城亦丘墟矣

寒食
交游零落叶辞柯岁月峥嵘马注坡燕子不来寒食过满城风雨落红多

醉中
烂醉归来驴失脚破靴指天冠倒卓起来白眼望青天狂气峥嵘无处着陶潜止酒意有在餔糟醊醨良未害君看谢奕对桓温得失老兵何足怪螟蛉蜾蠃待二豪饮中宁有山家涛平明径访陈惊坐相对春风把蟹螯

学古体
桐风吹月乌啼井蟾波湿露沉云影素丝牵玉转泉华美人睡觉燕支冷银钩挂帘北窗晓翠鬟临镜双鸾小黄衫少年望不来寂寂庭阶满春草

昨朝
昨朝已作春归辞今日还成送客诗客子春光俱不见落花寂寂闭门时

楚宫
离宫楼阁与天通暮雨朝云入梦中回首旧时歌舞地女萝山鬼泣秋风

○王元粹三十三首
元粹字子正初名元亮后止名粹平州人系出辽世衣冠家年十八九作诗便有髙趣性习専固世事不以累其业故时辈无能当之者正大末用门资叙为南阳酒官遭乱流寓襄阳襄阳破只身北归寄食燕中遂为黄冠师有十月风霜侵病骨数家针线补残衣之句亲旧有怜其孤苦欲为之更娶者子正业已髙举主太极道院竟不能自返年四十余癸夘九月病卒诗人淄川杨叔能挽之云匹妇主中馈虽贫生理存五言造平淡只影卧黄昏漫下陈蕃榻虚沾文举尊北平家世絶衔恨入荒原从弟鬰亦攻诗方之其兄葢商周矣

春日[时年十八]
春日何惨惨春云何阴阴桃李都未花况乃余寒侵久在城市居而无人见寻读易了一编静见天地心贫士寡徒侣古来非独今临髙客子

临髙
秋思生碧山无际暮云横但看八月草木落未见中原尘坌清流景暗徂人易老故园何在梦频惊尊中有物同谁尽正要相看醉胆倾

叶县赠李长源
相见各异县岁暮风霜清三日同眠食深见故人情借问何所歴大梁与秦京悠悠川途永冉冉岁月倾子当东北驰予亦西南征人事相羁束何时当合并聊斟昆阳酒为浇胸次平出处固难必勉哉崇令名

送李文起令鄜城
好去鄜城宰当途有荐章长才试县邑嘉政寄循良逺路连秋草征衫带夕阳济时公等在吾欲泛沧浪

九日
凭髙一望客心伤风景萧条是楚乡飞雁欲归何处去幽花还似昔年芳诗因感物聊成咏酒为随人强举觞十载蹉跎身事晚每逢佳节转凄凉

寿李长源
匹马短衣看此行看君谁信是书生听诗未觉秦川逺倚剑长怀晋水清一饭见哀韩信耻千金为寿鲁连轻壮年休洒新亭泪且为江山灌巨觥

旅次
旅次浑无定生涯亦漫劳病求方士药寒忆故人袍避俗惟黄巻忘忧但浊醪柴门多落叶昨夜朔风髙

西山避乱三首
苍山多回互四望令人迷过午日已暖残雪融为泥路滑不可进弱葛愁攀跻老幼委沟壑不如犬与鸡嗷嗷同行子手中各有携汲涧为饮食架木为岩栖夜半三四惊翁媪禁儿啼念我长病母乱离隔东西
又
野宿不得晓飞霜沾敝袍空山凝寒色天边星月髙忆昨离鄂城数家同遁逃穿林恐相失前后闻呼号避乱但欲逺焉知登顿劳俯临万仞壑性命轻鸿毛
又
青青道边麦知是谁家田山田固已薄榛石复相连旁有破茅屋日入不见烟借问旧居者闻乱已西迁平生苦沦薄对此増慨然甲兵暗宇宙谁能安一廛愁忧无从诉仰面视苍天伐木南涧底双鹿过我前

还鄂城旧居[四月六日作]
南风兵尘逺病客返旧居入门顾西壁书籍亦无余数口共嗷嗷日事将何如屋破未暇葺草满须当锄昔去季冬末今来孟夏初深媿资用絶时时烦里闾

经废宅
谁家住宅北山隈乱后逋人尚未回惆怅门前是官道临风一树杏花开

登鄂城寺楼
乱后行藏岂自由此身虽在病兼忧一坏徒积黄泉恨四壁难为白日谋数极乾坤见中否迹随沟壑恐长休可怜海内干戈满独对江山倚寺楼

八月二十三日夜走西山
妇病不能进儿啼不肯行苍茫荒野外北风鼔鼙声老幼夜中逃失路入榛荆月出天欲曙山头烽火明邓卒一战溃敌势遂纵横昨朝使帖下主将亦还营嗷嗷二十载何时见升平我生值世乱世乱难为生

哭李长源
十月西来始哭君山中何处有孤坟以才见杀人皆惜忤物能全我未闻李白歌诗堪应诏陈琳书檄偶从军穷途无地酬知已会待升平缉旧文

襄阳七絶句
江雨初晴江涨发凉风吹水波浪开日暮津头闻打鼔越商巴贾卸船来
又
街头鱼米近颇贵缩项长腰最可珍江东莼鲈亦何好能令张翰称逹人
又
近值丧乱弃中原南来亦复着南冠吾家旧井岘山畔野老谩作北人看
又
襄阳城府自古雄千甍万瓦当晴空短衣少年何处客相邀一醉楚楼中
又
城东大堤堤上头何处女郎同出逰紫葢留连不归去唱歌日暮傍汀洲
又
江上小儿夸善没一日入水知几回汝曺未有机心在缘底鸥鸟不飞来
又
叹息耆旧不复见欲问土风谁为陈羊公遗碑武侯庙江边酒家说向人

武侯庙
武侯祠庙南山曲苔满荒碑不堪读客子登临又一时秋色苍苍入乔木天下不可无竒材千年精爽安在哉孤吟裴回不忍去寒日欲下悲风来

万里
万里江山动楚吟异乡风物长年心孤身转觉乾坤窄往事空惊岁月深木落髙城初过雁霜飞幽馆夜闻砧蹉跎未遂东逰计醉后悲歌泪满襟

醉后
云自无依鹤自孤此生谁信有穷途干戈二十年来客留得残骸傍酒垆

丹阳东楼
仙人楼居避蒸湿东楼缥缈羣仙集风吹髙柏影在衣忽惊满座蛟龙入日晚留连共一觞归来如梦海生桑片云送雨山头黒傍水低飞燕子忙

东楼雨中七诗
水边人去燕争泥风动緑荷香满溪髙树遶楼遮望眼独看山色过墙西
又
倚楼人看水东流桥上行人却望楼零落故宫无觅处萧萧禾黍满城秋
又
多年苍柏拂檐枝燕子飞来语向谁枕簟不妨留客住满楼风雨下帘时
又
雨入溪楼不见山雨晴依旧数峰闲韦郎诗句王维画好在幽人指顾间
又
庭中野蔓走青蛇窗外萱葵乱彩霞云漏斜阳雷渐逺东边飞雨到琼华
又
好风吹袖觉凉生雨后东溪水面平无数荷莲看正好却嫌波底乱蛙鸣
又
沟水清泠树影圆下楼闲歩上楼眠夜来梦里惊风雨元是松声到枕邉

○王鬰一十二首
鬰字飞伯少日作乐府拟古别离有黄鹤楼髙云不飞鹦鹉洲寒星已曙之句人多传之其后入京师大为李钦叔所称与之诗云诗句嫓国风下者犹楚辞赠诗者甚多有云忆惜颍亭见飞伯恍若梦中逢李白又云紫陉仙人今渊云骑风御气七尺身又云良金元有价白璧况无瑕又云王郎少年诗境新气象惨淡含古春笔头仙语复鬼语只有温李无他人飞伯用是颇自贵重云

春日行
春日飞春野寂红朋碧友元胎湿东风着意寒食时逰丝粘人困无力小铃犊车燕堤沙鳯箫惊落琼英花荒坟颓颓啼夕鸦草荒月黒鬼思家

寄逺吟
一封征人书秋帆潇湘岸当君髙楼醉忆妾空闺叹

阳闗曲
城东车马已促装城西江水青茫茫緑杨陌上一杯酒离愁惨淡春无光秦楼花映晴烟直谁家少妇当门立金鞭入手紫燕嘶回首飞云晚山碧

伤别曲
兰皋飞暗尘征车纡去辙长安虽咫尺回首繁华歇故人亭下酒蛾眉眼中血平生慷慨肠忽作柔丝结传闻紫塞傍秋烽下危堞班超未投笔来瑱空嚼铁谁能金闺中坐眷娟娟月

长安少年行
新月平康金步莲青云戚里玉连钱谁家年少秋风里梁甫吟成抱剑眠

楚妃怨
凉风遶树秋长河络天碧深宫悄无人月暗莎鸡泣

古别离
山腰露蕙含天泪江林枫叶秋容醉夫君八月鴈门行碎霜冷印白龙辔忆君挑妾初鸣琹琹中已有白头吟朝朝暮暮当时事言之秪足伤人心君不见湘妃二女哭舜时烟筠青玉红珠滋苍梧人去百想絶忍教今日生离别生离别情偏重不及双飞南浦云落红寂寂春闺梦

秋夜长
秋风袅袅吹庭树伤心一叶随风去叶随风去何所之似我年年困羇旅神蟉纡屈泥中蟠青云未到谁汝怜愁来不寐起视夜斗柄斜指西南天

折杨栁
长安二月多緑杨逺信未到龙庭旁佳人中夜抱影坐风窗泠泠愁思长青天无云一镜洁万戸千门音响絶何人横笛在髙楼玉龙呌彻春江月

逰子吟
短日空裴回流云自来去茫茫晓野客衣单白露无声落秋树

阳翟赠李司戸国瑞
洛阳赏尽牡丹春寂寞钧台对夕曛手折幽兰赠行子多情惟有李参军

饮密国公诸子家
宣平坊里榆林巷便是临淄公子家寂莫画堂豪贵少时容词客醉琵琶

中州集庚巻终


●中州集巻八


○邢内翰具瞻一首
具瞻字嵓夫辽西人天会二年进士与吴蔡为文章友仕至翰林待制

出塞
楼外青山半夕阳寒鸦翻墨点林霜平沙细草三千里一笛西风人断肠

○王太常绘一首
绘字质夫济南人天会二年进士武陟道中诗云梧叶重胜迎日露荞秧薄要擭霜云人颇称之仕至太常卿有注太白诗行于世

江天秋晚图
万顷波间踏浪儿潇湘秋晚趂归时四山红叶风声健散入侬家欵乃词

○王礼部竞一首
竞字无竞安阳人宋末登科仕国朝至礼部尚书兼翰林学士承旨年六十四大定四年卒无竞善作大字字或广长丈余而结宻如小楷京都宫殿题牓皆其笔赵礼部以为古今第一手唯党篆差可配耳一孙名道通字彦深今为黄冠师

奉使江左读同官萧显之西湖行记因题其后
云烟浓淡费临摹行记看来即画图云梦不妨吞八九笔头滴水了西湖

○杜佺一首
佺字真卿武功人宋末有诗名于闗中儿时尝作药名诗有杜仲吾家好弟兄自然同姓又同名之句及以五言百韵上干州通判马涓涓大加赏异阜昌中登科莅官亦有声马嵬太真墓过客多题其诗甚多道陵诏録其诗得五百余首付词臣第之真卿诗在髙等旧有锦溪集乱后不复见矣子师杨亦能诗尤工书翰奉天杨焕然云然

马嵬道中
垂栁阴阴水拍堤春晴茅屋燕争泥海棠正好东风恶狼藉残红送马蹄

○边转运元勲二首
元勲字辅臣丰州人后迁云中祖贯道辽日状元辅臣天会十年进士终于河间路转运使与弟元鼎元恕[阙]

望瀛台春望
晴云如困栁如痴丹杏开残碧草齐一〈氵爪〉望瀛台下水暖风迟日浴鳬鹥

七夕
髙楼人散酒罇空漫拟新文送五穷独倚南窗夜岑寂一钩凉月下疎桐

○李宁州之翰四首
字周卿济南人宣和末擢第人有劝叅童贯可以径至馆职者周卿谢絶之国兵破洺州缚见元帅诱之使降语及君臣之际辞情慷慨自分一死帅怜之遂被録用后守宁州陷田侍郎珏党籍除名徙上京遇赦复官终于东平倅有漆园集行于世子灵石尉谦孙徳元今在乡里

书呈仲孚
造物固难量谁能计寒饿失马乃为福梦牛翻作祸长溪霜练静修岭苍龙卧魂梦吾已安不劳歌楚些

题宻云州学壁
﨑岖到此兴何堪况复风谣意未谙旅舍萧条空自遣胸怀磊落向谁谈留连暮雨侵疎牖宛转飞云埽翠岚因忆林泉归去好一灯幽梦遶春潭

中京遇因长老
天涯流落偶生还古刹相逢语夜阑叹我归途千里逺喜君禅榻一身安松声不断风吟细月影无边露气寒分手山堂更寥索冷云衰草伴征鞍

岁暮
休怪年来白髪新天涯三载困埃尘偶离沙碛穷阴地收得桑榆老病身对雪莫吟秦岭句拨醅且醉汉江春此生自断无余事何必区区问大钧

○三兴居士一首
三兴居士阜昌中人

题平阴僧寺
三吴家近水晶宫行坐红香緑影中今日异乡僧寺里一盆荷叶战西风

○杨兴宗一首
兴宗髙陵人宋既渡江故兴宗有龙南集予同舍郎杨君美尝见之

出剑门
呕哑鸣橹下长川万迭青峰只眼前山鹧啄残红杏粉杜鹃啼破緑杨烟梦回蜀栈云千片醉枕巴江月一船物色谁分杜陵老风骚牢落剑南天

○赵亮功一首
亮功华州人尝监富平酒

甘露寺
郑南峰下寺泉石间疎篁飞雨度山阁闲云生野塘檐前松子落厨际柏烟香别后闻钟磬山阴空夕阳

○贾泳一首
泳字汉甫洛阳人

题安生僧寺[并序]
天会已酉余甞与王化原李端中同过是寺属兵厄甫罹堂宇颓敝绘素剥落秋草野蔓罗生阶上盘桓终日间阒其无闻时风尘未静窃谓此地当日就丘墟及今与端中复来则寺有僧简师矣向之所见颓者已完葺剥者复严洁钟阁巍焉石塔岿焉庭树郁焉皆向之所未有者也因一读旧题已经五稔自念五年之间所向龃龉十步九蹶卒陷机穽岂非祸患之来有积渐欤抑得失行止非人所能为欤呜呼事去如梦人生如寄穷达相推虽贤智有不能免焉者顾余何足道哉所不知者他日过此寺之兴废余之得丧悲欢又何如也续题一诗贻失路者共为一叹云癸丑七月八日题
重来已是五年游忧患相仍欲白头翻羡亭亭两竒树不知风雨过春秋

○元日能一首
日能不知何许人与刘嵓老同时

红梅
天上琼儿白玉肌吴籹畧约更相宜认桃辨杏由君眼自有溪风山月知[嵓老同赋云一点清香透云雪是中那得杏花天评者谓二诗同意而日能为工]

○范墀一首
墀字符涉系出颍川有诗话行于世

和髙子初梅
春风也自惜流光只放寒梅一树芳玉粉更妆前夜雪口脂犹注昔年香江湖昨梦谁同记诗酒风流岂易忘东阁何郎未全老花枝休笑鬓丝长

○王雄州仲通一首
仲通字逹夫长庆人天会六年进士皇统中陷田珏党籍编配五国会赦还世宗即位复官终于永定军节度使

送客
措足疑无地扪心幸有天故人成邂逅残喘见哀怜落日惊魂外孤云泪眼边西归万里梦今夕到君船

○韩内翰汝嘉一首
汝嘉字公度宛平人父昉辽末状元仕国朝至宰相尝作武元圣徳神功碑为作者所称公度皇统二年进士累迁真定路转运使坐公事迁清州防御使召为翰林侍读学士卒

寄元真同年
十年尘土鬓毛斑杖屦还来踏故山叶寄残红春尚在云酣湿翠雨仍悭不堪倚树追前事更恐临溪见病颜一日暂来千日去何时倦鸟得真还

○王吏部启一首
启字希毕大兴人正隆二年进士累迁戸部员外郎通州刺史用宰相万公荐权右司郎中章宗即位不一岁迁工部侍郎即以河南北路提刑使拜吏部尚书使宋使还出为绛阳军节度使致仕还乡里与左丞董公参政马公宣徽卢公尚书郭公为九老会年七十九卒子师扬字仲雄南渡后隠居崧山时年已六十余经传子史皆手自抄之如健举子结夏课然希颜说仲雄在太学同舍号为闭戸王先生其谨厚盖家法云孙造字成叔今居东平

王右辖许送酒久而不到以诗戏之
燕酒名髙四海传兵厨许送已经年青看竹叶应犹浅红比榴花恐更鲜枕上未消司马渴车前空堕汝阳涎不如便约开东合一看长鲸吸百川

○晁洗马会一首
会字公锡髙平人道院文元公之后宣和末中武举仕为太子洗马天眷二年经义进士为人美风仪气量宏博泽人经靖康之乱生徒解散公锡稍诱进之贫不能就举者必厚为津遣在官下则分俸以给之至于李承旨致美昆仲亦出其门士论归焉歴虞乡猗氏临晋三县令以兴平军节度副使致仕年七十八终于家诗号泫水集虞乡县斋云官况薄于重榨酒瓜期近似欲残碁王官谷云烟藏芳树逺云补断山齐乡人至今传之孙国章字公宪李承旨外孙教授乡里乐于提诲诸生经指授者肃然如在官府进退拱揖皆有可观盖其家法云

杜鹃
杜宇啼声枕上来一声哀似一声哀千哀万怨无今古唤得行人若个回

○王内翰遵古二首
遵古字符仲父政金吾卫上将军三子遵仁遵义元仲其季也元仲四子庭玉字子温内乡令终于同知辽州军州事庭坚字子贞有时名庭筠字子端庭掞字子文

过太原赠髙天益[天益能作大字]
辽海渺千里风尘今二毛心虽如笔正官不称才髙筦库非君事山林必我曺相期老乡国拂石弄云璈

野菊[子贞]
鬬鸡台下秋风里白白黄黄无数花日暮城南城北道半随榛棘上樵车

○王汾州璹二首
璹字君玉太原人天眷二年进士弟珙器玉珦汝玉皇统九年同榜家世业医有阴徳闻里中尝有金蚕金马之瑞君玉仕至汾阳军节度使乡人荣之号三桂王氏行尚书省左右司郎中仲泽其从孙也金马在部掾清卿房迄今宝之

游太宁寺
西山踏破万层青与客携壶上太宁泉石有情容避俗轩裳无术可逃形云萦屋角僧禅静露下松梢鹤梦醒明日却寻尘镜去晓〈狂去王换员〉啼月若为听

王元仲海岳楼同诸公赋[汝玉]
十二珠栏倚半空元龙髙卧定谁雄檐楹翠湿蓬山雨枕簟凉生弱水风物色横陈诗巻里云涛飞动酒杯中谪仙会有骑鲸便八极神游路可通

○李特进献可二首
献可字仲和辽东人太师金源郡王石之子太师辽末状元仲和世宗元妃之弟大定十年史绍鱼牓进士歴州县入翰苑累迁户部员外郎以事贬清水令召为大兴少尹迁户部侍郎终于山东西路提刑使卫绍王即位以仲和元舅赠特进道国公子道安特旨符宝郎

清水寒食感怀
桃花零乱栁成阴人到春深思更深芳草戍楼天不尽异乡寒食故乡心

召还过故闗山
过闗天日正晴明谁道山神不世情逺客得归心绪别陇泷闲作断肠声

○雷溪先生魏道明二首
道明字符道易县人父辽天庆中登科仕国朝为兵部郎中子上逹元真元化元道俱第进士又皆有诗学元道最知名仕至安国军节度使暮年居雷溪自号雷溪子有鼎新诗话行于世元道春兴云燕来燕去乌衣巷花落花开谷雨天髙丽馆偏凉亭云[凉或作梁]碧海半弯蜗角国春风十里鸭头波中秋云丹桂知经几寒暑氷壶别是一山川其所得者也

佛岩寺
虎谷西垠北口南横桥过尽见松庵旧逰新梦犹能记般若真如得徧参霜圃撷蔬充早供石泉煮茗荐余甘残年便拟依僧住过眼空花久已谙

退食
竿头犊鼻清贫在梦里槐安旧习空退食归来澹无事水边长啸看晴虹

○学易先生雷思一首
思字西仲浑源人天徳三年进士大定中任大理司直持法寛平至今称之仕至同知北京转运使事有易解行于世弟志字尚仲亦第进士仕至永定军节度使西仲季子渊最知名

食松子
千岩玉立尽长松半夜珠玑落雪风休道东游无所得岁寒梁栋满胸中

○王大尹翛一首
翛字翛然范阳人皇统二年进士资禀鲠峭甫入仕即以材干称大定中皇子曺王尹大兴翛然为少尹王移镇北门复以同尹从之前后多所〈矢见〉益朝廷称焉迁咸平转运使改知渖州坐为怨家所诬夺官宰相有为辨理者得郑州防御使章宗即位召拜礼部尚书以选为大兴尹两月政成发奸击强剖繁理剧百年以来无有出其右者寻为擭前者所排系狱累月天子知其非罪出之翛然幅巾归范阳明年起为定国军节度使致仕卒遗命无请谥无立碑然至今言名臣者必及焉

乌子秀自左司员外郎左迁上京幕官
楚山白玉点蝇头正坐胸中有九流同部吏郎皆五马不知山鬼解揶揄

○髙工部有邻一首
有邻字徳卿遂城人数岁入小学州将为子娶妇骖御盈路同舍儿竸观之徳卿读书自若也大定三年第进士歴州县为尚书省令史时相议诎词赋専明经徳卿以赋有谲諌之义反复诘难竟得不罢尔后擢第者廷试时务筞亦自徳卿发之明昌初累迁安国军节度使父飞狐令某尝尉南和以公事活千余人徳卿实生是邑父老有身及当时事者扶杖迎劳欢呼马前徳卿亦为立碑尉厅不踰月子嵩犹子铸同牓登科时人荣之泰和中使宋还拜工部尚书致仕卒徳卿孝友亷介长于吏事所至兴学校敦风化以儒雅自縁饰耆旧至今称之子嵓字士瞻第进士季子嶷字士美正大初监察御史最知名

马嵬
事去君王不奈何荒坟三尺马嵬坡归来枉为香囊泣不道生灵泪更多

○宋孟州楫二首
楫字济川长子人年十九天徳三年擢第除著作郎母老丐归养许之泰和三年以省掾从吏部尚书梁肃使宋副赵王府长史直臣猎淮上射一虎毙之济川有诗记其事语意俊拔泗州守刻石于镇淮堂济川官至孟州防御使子元吉字佑之明昌二年进士元圭字逹之泰和三年进士皆有名于时曽孙弘道今在武陟

还紫云寺素扇且题诗其上
吴绫便面小团团信手拈来亦厚颜障尽驿尘三十里却还明月紫云间

庭槐
庭槐先人手所植再世清阴方满台惭媿儿孙种桃李花枝凖拟当年开

○髙转运徳裔一首
徳裔字曼卿鹤野人髙才博学弱冠擢第累迁登闻检院同知太府少监平阳少尹开州刺史丰王傅卒于西京路转运使工于为文字画尤有法所题巻轴今犹有存者尝以樗轩所书比之气韵形似无毫髪少异樗轩自望者甚髙何至学曼卿乃暗与之合真异事也子元道殿中侍御史

坐忘女[女环州张氏年十三异梦之后坐忘已四年矣赠诗者甚多]
结习销来性自圆去留元不间人天消摇自是忘形蝶枯寂宁同委蜕蝉无碍真空常荡荡若存余息尚绵绵立亡坐脱皆游戏定力何尝有变迁

○路冀州仲显一首
仲显字伯逹冀州人家世寒微其母有贤行教伯逹读书国初赋学家有类书名节事者新出价数十金大家儿有得之者輙私蔵之母为伯逹买此书撙衣节食累年而后致戒伯逹言此书当置学舍中必使同业者皆得观少有靳固吾即焚之矣伯逹正隆五年进士明昌初授武安军节度使乡人荣之云朔用兵伯逹奉使江左还献赐币以佐军未报而伯逹死章庙诏以所献还其家夫人傅氏曰此非吾夫意复上之有司不听夫人付之州学买上田二千畆有竒以赡生徒故相马琪徳玉时判州事闻于朝赐号成徳夫人伯逹二子铎字宣叔钧字和叔俱有名于时宣叔为諌官諌章庙元妃李氏出细微不应上僣有累圣徳又其兄弟恃宠纳赂将有杨国忠之祸坐谤讪除名宣叔布衣还乡里傅夫人临终敕宣叔曰汝以忧国爱君故极言直諌天子明圣特暂有所蔽计他日必复起汝前事须再言勿有所顾藉也墓碑不之载故表出之

杨秘监释迦出山像
自从此老出山隅恼乱苍生底事无他日若逢杨处士只教画个湼盘图

○张代州大节一首
大节字信之五台人天眷中进士与兴陵有藩邸之旧爱其真淳甚倚重之歴横海军节度使咸平大兴尹吏部尚书河东北路兵马都总管明昌初请老特授雁门节钺除其子嵓叟忻州刺史以荣其归信之好奨进士类沧州徐韪太原王泽大兴吕造经其指授卒成大名士论以风鉴归之嵓叟字梦弼亦第进士歴岚潞懐三州节度终于集庆军屏山谓吏事不及乃父而以长厚见称子待举台掾选授奉御正大末从车驾东狩不知所终孙绍祖在东平

同新进士吕子成辈宴集状元楼
鹦鹉新班宴杏园不妨老鹤也乘轩龙津桥上黄金牓三见门生是状元

○赵转运悫三首
悫字叔通黄山先生沨之父也宋末汪彦章任郓州教官叔通为学正尝预酬唱故其诗文皆有源委国初登科仕至同知南京路转运使事

拟古
春风动地来依依烧痕青王孙行不归离恨何时平翩翩谁家儿晓猎开红旌雕弓揷白羽怒马悬朱缨围合意气雄厮养厌庖烹人生一春草时至何足荣君看五陵树日暮悲风生

蜀山晓发
晓发蜀山道山深人自迷残星数徽小斜月一梳低隔舍缲车响遥林杜宇啼区区事行役何日得安栖

寒斋雪中书呈许守
剪水作花开纷纷天上来声清偏傍竹艶冷欲欺梅积润滋牟麦余膏丐草莱穷阎休叹息数日是春回

○郭秘监长倩一首
长倩字曼卿文登人皇统丙寅经义乙科仕至秘书少监兼礼部郎中修起居注与施朋望王无竸刘岩老刘无党相友善所撰石决明传为时人所称有昆嵛集传于世子天骥

义师院丛竹
南轩移植自西坛痩玉亭亭十数竿得法未应输老柏植根兼得近幽兰虽无秾艶包春色自许贞心老岁寒百草千花尽零落请君来向此中看

○郭録事用中一首
用中字仲正平阳人大定七年进士歴浮山簿陜州録事卒年三十一有寂照居士集郝子玉毛牧逹郑仲康为之引其赋醋鱼云身卧不知云子白气酣聊作木奴酸按博物志西羌仲秋日取鲤子不去鳞破腹以赤秫米饭盐醋合糁之逾月则熟谓之秋鲊故仲正云然又赋雪云灞桥栁絮人千里楚泽芦花水半扉殊有诗人思致恨不假之以年耳

偶得
叅徧丛林懒出游指端孤月照髙秋大千界里闲窥掌不二门中暗点头埽地烧香聊自遣栽花种竹尽风流荘蒙抵死谈齐物无物齐时也合休

○赵太常之杰三首
之杰字伯英大定人本名宗杰避讳改大定十六年进士歴西京提刑副使棣州防御使终于太常卿使宋还言事云宋人文敝之极且脆弱不足为虑边部为可虑也其前识如此子绘名进士早卒孙季卿在燕中

许道宁羣峯暮雪
道士平生林野人醉中拈出雪峯真为君疗却烟霞癖比似青囊药更神

题济源龙潭寺
树围修竹竹围庵庵下泓然碧一潭极目荷花半秋色小横图上看江南

除夜
日月不肯留岁厯倐云毕僧坊见节物新正在明日夜半拊枕叹半百又加七形骸念念改膂力能不失经言男数八此去才有一健者未可期况乃常衰疾物情忌盈满君子慎名实行矣安退闲吾其保终吉

○赵转运鼎一首
鼎字徳新栾城人大定十六年进士喜作诗颇知道学屏山所许如此仕至西京路转运使元日诗云拜嗟筋力随年改饮觉屠苏到手迟惜不多见也子中立字正卿第进士文誉甚着

宿来同堡
渭北洮南过却春穷邉氷雪更愁人来同驿里题诗处破屋青灯一病身

○田转运特秀一首
特秀字彦实易县人大定十九年进士仕至太原转运使喜作诗为周徳卿李之纯所赏感兴云散木不材宁适用虚舟无意任乘流百年身世槐安国千古人情羮颉侯赋古墖云缔构百年人换世消沉千古鸟盘空他类此彦实所居里名半十行第五以五月五日生小字五儿二十五岁乡府省御四试俱中第五年五十五八月十五日卒造物之戏人如此[五月五日生者见其赋集序胡国瑞云]

宿万安寺
长途鞍马倦黄尘喜见空岩万迭云漫漫野烟迷去鸟萧萧林叶带残曛苔封老桧龙鳞起石碍流泉燕尾分夜敞松窗耿无寐一庭萝影月纷纷

○赵漕副文昌一首
文昌字当时陵川人仕至京兆转运副使尝有诗云虫声连壊壁树色入秋窗草香花落处山黒雨来时颇为黄华所称

歌扇
媚娘巧作贯珠喉画扇团团半掩羞唱到春山小颦处一轮明月为花愁

○路转运忱一首
忱字子诚平郭人大定二十二年进士累迁监察御史终于河东北路转运副使

秋懐
落日留虚壁秋风急戍楼髙歌鬼神夜挥涕虎狼秋豪贵少青眼文章多白头何时挂长剑天地一扁舟

○髙宻州公振一首
公振字特夫正隆初进士歴南京留幕终于宻州刺史诗有家学赋南园江乡有翠盖红妆无俗韵緑阴青子更多情之句惜不多见也

裴氏西园
簿领沉迷倦不禁偶从名胜此幽寻竹阴疎处见潭影人语定时闻鸟音陈迹谩留千古恨欢逰聊慰十年心多情一片梁园月送我垂鞭出上林

○张转运彀一首
彀字伯英临颍人大定二十八年进士仕至河南路转运使家多法书名画古物秘玩周秦以来镜至百余枚他物称是天性孝友与人交极诚欵古所谓博雅君子者伯英可以当之弟瑴字伯玉美风仪善谈论气质豪爽在之纯希颜伯仲间举进士有声场屋及再上不中即拂衣去尝自言丈夫子娶非尚主官不徒步至宰相不屑可也宰相李公仲修适之皆与之逰从不敢以布衣诸生处之家既贵显厚于奉养击鲜为具宾客日满门穷昼竟夜卒以乐死尝赋雪云樵屐双鳬懒渔蓑一猬拳醉后云日日饮燕市人人识张胡西山晚来好饮酒不下驴赋画石云腹非经笥口不肉食胸中止有磊磊落落百万千之怪石兴来茹噎快一吐将军便欲闗弓射气母忽破碎物怪纷狼藉有时醉狂头挿笔扫尽人间雪色壁其颠放如此

石淙
天后离宫在崧山曲河即东坡为韩子华赋诗处也颍水洗余髙士耳是非犹恐污人牛区区武媚何为者水上磨崖纪宴游

○宗御史端修一首
端修字平叔一字伯正汝州人大定二十二年进士章宗避睿宗讳改宗为姬而天下止以宗平叔目之好学喜名节操履端劲慕司马温公之为人自为诸生时见者必悚然敬之明昌中自省掾拜监察御史车驾东狩是岁大寒人有冻死者平叔諌止之元妃兄弟李喜儿辈干预朝政平叔上书以逺小人为言道陵知其为喜儿发诏喜儿就问卿欲朕逺小人小人为谁其以姓名对平叔奏小人止李喜儿兄弟耳喜儿以闻李氏兄弟皆被切责竟以讦直贬官平叔自守愈笃是是非非议论一出于正大为朝廷所知降诏褒谕以全州节度副使卒官平叔妻死不更娶洁居二十年士论髙之永宁游彦哲调汝州司候将之官问为政平叔言为政不难治心养气而已彦哲不领明日复来云夏初入官且临先生乡郡请问从政而先生乃以治心养气为言思之不能得愿终教之平叔曰子宁不知此耶治心则心正心正则不私养气则气平气平则不暴不私不暴为政之术尽于此矣平叔墓碑及传闲闲公为作称其刚棱疾恶有铁面陈了翁之风人不以过云侄孙汝作正大末保山棚有功入守汝州力尽城复陷兵人欲降之不屈而死

漫书
冷面宜教冷眼看只惭索米向长安阴崖何限枯松树望见屏帏尽牡丹

○张戸部翰五首
翰字林卿秀容人大定二十八年进士为人有藴藉如素宦然累迁监察御史翰林直学士贞佑初戸部侍郎车驾南渡出为河平军节度使召拜戸部尚书草创之际经费空竭虽米盐细物皆倚之而办予尝见于戸曹邠州一书生言时事相与诘难凡数十条率不思而对虽反复计度者亦自不能到信通济之良材也宣宗旦暮相之会卒年五十五弟翛字飞卿承安五年进士同知河东北路兵马都总管事犹子天彛字仲常黄裳牓登科子天任字西美近侍局副使死于宋州之变

赠石徳固
西湖之月清无尘橘中之乐犹避秦向来所见止此耳渠亦岂是真知津如君眼孔乃许大万事付之尘甑堕儿能诗书又肯播着脚世间看踏破青巾玉带桃李花日斜空望紫云车布衣谁识隠君子一马〈疒贵〉然何处家

再过回公寺
山州风土极边头二十年中复此逰青鬓已随人事改碧溪犹绕寺门流轻寒剪剪侵駞褐小雪霏霏入蜃楼为问劳生几时了不成长抱异乡愁

万宁宫朝回
宿雨初收变晓凉宫槐恰得几花黄鹊传喜语留鞘尾泉打空山辊鞠场已觉云林非俗境更从衣袖得天香太平朝野欢娱在不到莲塘有底忙

奉使髙丽过平州馆
昨日龙泉已自竒一峰寒翠压檐低兼并未似平州馆屋上层峦屋下溪

金郊驿
山馆萧然尔许清二更枕簟觉秋生西窗大好吟诗处听了松声又雨声

○李好复二首
好复字仲通安喜人明昌二年进士榆次令有能声入为警廵使尝以事缚一擭卫道陵有投鼠之喻出为歴城令终于滑州刺史

邵智夫同游南城
园林晴昼蔚如烟林外支流尽水田落日趂墟人已散鹭鸶飞上渡头船

雨中与客饮
门外平桥一水分数声渔唱隔溪闻暖风落絮飘香雪小雨沾花湿梦云酿具未甘名长物诗坛聊欲张吾军相逢莫惜通宵饮明日闲身不属君

○杨秘监邦基一首
邦基字徳茂大定中进士仕至秘书监礼部尚书文笔字画有前辈风调世独以其画比李伯时云

墨梅
粉蝶如知合断魂啼妆先自怨黄昬花光笔底春风老寂莫岭南烟雨痕

○吕陈州子羽四首
子羽字唐卿大兴人大定末进士仕至陈州防御使元光末为酷吏所诬以乏军兴系狱比赦至唐卿自缢死朝臣有辨其寃者诏复官希颜为制辞云毁誉之来在仁贤而不免是非之论至久逺而乃公人谓唐卿于此语为无媿屏山故人外传吕氏自国朝以来父子昆弟凡中第者六人以六桂名其堂贞干字周卿尤自刻苦酷嗜文书着碣石志数十万言皆近代以来事迹幽隠谲怪诙谐嘲评无所不有在史馆论正统独异众人谓国家止当承辽大忤章庙旨谪西京运幕量移北京致仕自号虎谷道人晚年感末疾又号吕跛子自作传以见志闲闲公亦以为笃志君子也弟士安字晋卿卿云字祥卿子鉴字徳昭皆名士唐卿其从子云

广平道中
风色着黧面霜华侵老须昬埃埋故驿积雪缟修途冻岫新诗句寒林古画图夜寒孤月上天地一氷壶

宿章义广胜寺
小邑本无事我来劳简书路长频问马人静厌烹鱼钟冷僧叅外灯残客梦余此心谁领会松月夜窗虚

至日
岁晏多风雪官闲深屋庐小诗穷则变美酒数斯疏未草归田赋空翻引睡书窗明添眼力已觉日光舒

李白醉归图
春风醉袖玉山颓落魄长安酒肆回忙煞中官寻不得沉香亭北牡丹开

○赵盐部文昌一首
文昌字公权平阳人明昌二年进士仕至辽东路盐使博学好持论周常山甚爱之子观字维道从事史院资谨厚不忤于物闲闲许其字画进进不已可到古人云

军中寄亲旧
军中从事鬓丝垂把钓江湖与愿违红叶闗河为客久黄花时节寄书归霜天不尽孤云逺秋意无聊一雁飞乡社故人应念我岂知南望更依依

○韩内翰玉二首
玉字温甫其先相人五世祖继宁仕石晋为行军司马从出帝北迁居析津曽孙知白仕辽为中书令孚为中书门下平章事赐田盘山遂为渔阳人曽祖锡字难老仕国朝以济南尹致仕温甫明昌五年经义词赋两科进士入翰林为应奉应制一日百篇文不加点又作元勲传称旨道陵叹曰勲臣何幸得此家作传耶泰和中建言开通州潞水漕渠船运至都升两阶授同知陜州东路转运使事大安三年都城受围夏人连陷邠泾陜西安抚司檄温甫以鳯翔总管判官为都统府募军旬月得万人藉秦州场买马官香及鳯翔冒买马七百宝鸡埋没官铁他州郡弓弩数千以给军出屯华亭与夏人战败之获牛马千余时夏兵五万方围平凉又战于北原夏人疑大军至是夜解去当路者忌其功驿奏温甫与夏寇有谋朝廷疑之使使者授温甫河平军节度副使且觇其军先是华州李公直以都城隔絶谋举兵入援而温甫恃其军为可用亦欲为勤王之举乃传檄州郡云事推其本祸有所基始自贼臣贪容奸赂继縁二帅贪锢威权既止夏台之师旋致会河之败又云齐魏以髙垒为能坚蒲绛以穿空为得计裹粮坐费尽膏血于生民弃甲复来竭资储于国计要权力而望形势连岁月而守妻孥又云命令不至京师奈何盼盼四集之师悬悬半岁之上人谁无死有臣子之当然事至于今忍君亲之弗顾勿谓百年身后虚名一听史臣只如今日目前何颜以居人世公直一军行有日矣将佐违约国朝人有不从者辄以军法从事京兆统军便谓公直据华州反遣都统杨珪袭取之皆置极刑公直曽为书约温甫温甫不预知其书乃为安抚所得[公直书三一与京兆宣抚一与温甫一与杨珪故京兆军得因书袭华州] 及使者觇温甫军且疑预公直之谋即实其罪温甫赴官道出华州被囚死于郡学临终书二诗壁间士论寃之温甫先赋怪松云昻蔵殊未展伛偻旋自缩惜尔云外姿耐此胯下辱又云木髙众必摧地厚敢不局河中皆泛泛涧底自郁郁未几被祸人以为谶云子不疑字居之小字锦郎以父死非罪誓不禄仕丙申之夏过予冠氏出其父临命时手书云此去冥路吾心皎然刚直之气必不下沈儿可无虑世乱时艰努力自擭幽明虽异宁不见尔予为之恻然

临终二诗
客自朝那戍东过古郑原衰年会凶运竒祸发流言白骨将为土青蝇且在樊仰呼天外恨沉思地中寃母丧半途鬼儿孤千里魂此心终不灭有路诉天阍
又
天下无双士军中有一韩才名两相累世道一何囏旅次穷冬暮囚孤永夜寒身亡家亦破巢覆卵宁完矍铄鞍仍在惊呼铗屡弹丈夫忠义耳无惜感歌还

○王都运扩一首
扩字充之永平人明昌五年进士累迁同知徳州防御使事山东饥诏驰驿赴官且以赈贷事付之时棣州饥尤甚而不在发粟之数充之擅开仓救之朝廷不之罪也泰和七年夏旱充之以监察御史受诏审寃因为同列言往时审寃一切以末减为事至杀人者之罪亦贳出之地下之寃当谁理之乎使还言剏设三司不便大畧言三司之设特以刻剥为事大定间一曺望之为戸部天下仓廪府库皆实百姓无愁怨之声存乎其人不在改官称也今三司官皆戸部旧员掾属亦戸曺旧吏岂有愚于戸部而智于三司者乞复户部之旧无骇民听可也崇庆初迁河东北路按察佥事上书言时病四一将不知兵二兵不可用三事不素定四用人违其长贞佑二年太原受兵充之之功为多最后权陜西西路转运使行六部尚书前政太原乔世权子实燕人赵伯成子文号为称职充之表表自见虽处细务亦有法掾属奔走从事无敢后者评者为子实寛缓欲为不忍欺子文慎宻欲为不能欺皆未必能然独王公之不敢欺为有征云年六十三致仕卒子元庆字善甫归徳行六部郎中次子元亨

题神霄宫清心轩
纷纷百虑自心生方寸清来百虑平未了此心私自笑更忧时世欲澄清

○赵吏部伯成三首
伯成字子文宛平人明昌五年经义词赋两科进士博通书传有真积之力性沉厚言必中理从在太学日人以赵骨鲠目之累迁侍御史拜中丞陜西西路转运使静难军节度使哀宗即位召为吏部尚书坐为飞语所中罢官卒于崧山中潞人宋文之说其临终甚明了也

蜡梅二首
冻蕾含香蜡点匀古来幽谷有佳人诗家只怨和羮晚不道红梅别是春
又
冷艶疎香寂莫濵欲持何物向时人东风自是清狂手办作竹篱茅舍春

元弟以所业见投赋诗为赠
耆旧隔存殁为君重叹嗟人门得嵇绍文赋见张华夙有凌云笔方乘犯斗槎忘年即吾友未可论通家

○梁録事仲新一首
仲新字良辅朝城人明昌五年进士初试仙掌承露诗主司以为擅场用是知名卒于许州録事

江天暮雪图
南雪不到地霏霏满竹楼沙河灯市里春在木绵裘

○卢待制元一首
元字子逹玉田人父启臣字云叔第进士仕宦亦逹自号浭水先生和赵元发刘师鲁葛藤韵云乳兔生长角鏖汤结厚氷木终成假佛髪不碍真僧莫认指为月须明火是灯拈花微笑处只记老胡曽子逹幼而敏惠年未二十试于长安为筞论魁擢第后又中筞魁明昌初章庙设宏词科命公卿举所知子逹与郭黻周询张复亨就试凡七日并中选遂入翰苑累迁至待制元兄长庸弟曽名进士又俱擢髙第时人以燕山窦氏比之屏山故人外传云尔子安字希谢翔字仲升仲升正大末登科

闲咏
天近苍龙阙居连白马堂松声得邻舍山色出宫墙巷陋轮蹄少庭闲日月长九衢红雾里亦有白云乡

○太常卿石抹世绩一首
世绩字晋卿承安中进士终于礼部尚书子嵩字企隆应奉翰林文字父子皆死蔡州之难

纸鸢
鸱鸢鵰鹗谁雌雄假手成形本自同果物戏人人戏物为风乘我我乘风扶揺漫拟层霄上髙下都归半纸中儿辈呶呶方伫目岂知天外有冥鸿

○范滑州中一首
中字极之大兴人承安中进士累官京西路司农少卿滑州刺史好贤乐善有前辈风流贞佑中髙琪当国専以威刑肃物士大夫被捃摭者笞辱与徒隶等医家以酒下地龙散投以蜡丸则受杖者失痛觉此方大行于时极之有戏云嚼蜡谁知味最长一杯卯酒地龙香年来纸价长安贵不重新诗重药方时人传以为笑极之嗜读书一以资于诗诗亦往往可传壬辰卒于京师年五十七

赠韶山退堂聪和尚
郎当舞袖少年场线索机闗似郭郎今日棚前闲袖手却从鼓笛看人忙

○赵礼部思文六首
思文字庭玉永平人明昌五年进士贞佑中陷没都城间闗南渡遂为朝廷所知歴虢州刺史汝州防御使金安集庆两军节度使召拜礼部尚书壬辰卒官为人诚实乐易自少日有君子长者之目南狩以后赵吏部子文杨礼部之美赵礼部周臣陈司諌正叔与庭玉皆完人终始无玷缺者也弟庭珪同榜登科三子敬叔介叔方叔今居乡里

试院中呈同官崔伯善李顺之
睡起松阴鸟雀哗忽惊霜果堕檐牙简书廹促全疎酒眼力眵昬只费茶不学道人飡柏叶却随举子踏槐花提衡文字非吾事崔李风流有故家

侯相浪溪岁寒堂
静中台榭隔红尘水色山光日日新不用沿溪种松竹主人元是岁寒人

捕蝗感草虫有作二首
虽是形模不苦争汝能伤稼我能鸣谁知竟有长平祸玉石填来共一坑
又
草虫悲咽不能言乱逐螟蝗瘗古原水底痴龙正贪睡瓮中蝎虎更衔寃[二诗疑围城中作观者可以意推之]

嵩山承天谷又云逍遥谷
烟霞直上逍遥谷路转山腰咫尺迷已觉洞天分圣境更疑石磴是仙梯霜添红叶黄花好天与金壶玉柱齐[两峯名] 醉倚西风正南望暮云烟草一时低

吊同年杨礼部之美
海内文章选人中道徳师争教衰病足不到鳯皇池

○李坊州芳一首
芳字执刚大兴人承安二年进士歴干坊两州刺史同知都转运使事为人敬贤下士欵曲周至闻人一善极口称道士论以此归之又精于吏事累以亷能进秩正大末致仕殁于洛阳之难

留别
禄食媿踰量智困念归愚符竹恒为累幸及引年初驱马国西门初服返田庐金闺富才彦絶足駃高衢眷我谢朝迹冠葢宠归途归途岂不荣顾瞻亦踟蹰煌煌丹山鳯览徳萃清都行人得栖止老鹤青天孤石楼俯清伊旁有野人居傥逢经过便山水足相娱

○刘鄠县昻三首
昻字次霄济南人承安五年进士调鄠县令刘光甫曽为同官称次霄髙材博学诗时有佳句云

零口早行
马上兀残梦沉沉天向晨行云如妒月古道不逢人野旷畊声逺山髙露气新哦诗无好语聊尔一吟呻

读三国志二首
虎视鲸吞卒未休一时人物尽风流妇翁正得黄承彦儿子当如孙仲谋乳臭蒙孙真寄坐齿寒邻国莫分忧阿瞒狐媚无多罪谁作桓文得到头
又
泣汉遗黎血未干繁昌新筑受终坛天球宝鼎私臧获坎井抝堂局鳯鸾地易主宾穷赤壁势成螳雀事乌丸陈言衮衮令人厌枉就输棊覆旧盘

○锦峰王仲元三首
仲元字清卿平阴人承安中进士以能书名天下歴京兆转运司幕官子公茂今在云中

雪中同周臣内翰赋二首
天上端花散不收温温叶气浃皇州横溪月澹梅宜腊平野风闲麦有秋清兴雅髙东武会孤吟谁似灞陵游西山玉立三千丈好句都输赵倚楼
又
初稀时拂拂稍宻自纷纷老树晓迷月痩峯寒帖云色从空际得声向静中闻客枕清无梦哦诗彻夜分

赠青柯平隠者
太华神明观青柯小有天大哉霄壤内无此弟昆贤齐物三千行栖云二百年初平初起后又得两臞仙

○卢宜阳洵一首
洵字仁甫髙平人李承旨致美见所作上梁文勉使就举六十一岁吕造牓登科歴河南府教授河阳丞宜阳令致仕后居伊阳年八十三卒仁甫有诗学以巩原及赤壁图诗著名招饮云南园仙杏猩红破北渚官醪玉汗醇已约尊前成二老全胜月下作三人

白沟
白沟清浅不容舟辽宋封疆限此沟到了山河无定主碧波依旧只东流

○刁泾州白三首
白字晋卿信都人吕造牓乙科歴泾州幕官入补省掾卒作诗极致力乐府尤有风调今散失不复见矣

渭水
渭水秋天白骊山晚照红行人迷古道老马识新丰霜雪满归鬓乾坤犹转蓬愁来成独酌醉袖障西风

物质
物质方圆定营营止自疲鹤鳬伤断续鹏鷃失髙卑巧宦多成拙徐行未必迟可怜筝上雁来往听人移

送花
纵横诗酒少年曽老矣追欢谢不能种出好花无用处东邻乞与坐禅僧

○刘戸部光谦一首
光谦字逹卿渖州人父泽字润之为部掾断狱有阴徳刘之昻与之酬唱其诗有云侯门旧说炎如火陋巷今犹冷似氷半夜杯盘长袖舞白头书册短檠灯用是人不敢以府史待之逹卿泰和三年进士资干局处事详雅为朝廷所知累官司农少卿病疮许州宣宗勅国医诊视之卒年五十六好问为举子时识于登封相得甚欢尊酒间谈笑有味使人不能忘也

寄陈正叔雷希颜
东南形胜古徐州人物休评第几流落落陈雷天下士故应连榻卧黄楼

○毛提举端卿一首
端卿字飞卿彭城人父矩桓州军事判官殁王事飞卿二十岁始知读书游学齐鲁间备极囏苦饥冻疾病不以废业凡十年以经义魁东平泰和三年擢第累迁提举榷货司户部员外郎性刚明疾恶过甚坐与监察御史相可否为所中伤降郑州司候改孟津丞将复用矣会卒子思遹今居东平

题崞县郝子玉此君轩
桂林名姓一枝新万竹青青徳有邻渭上风烟分别派山阳诗酒属闲人心期已到氷霜窟眼界不知花栁尘萱背从今看辉映嫩香新粉四时春

○康司农锡一首
锡字伯禄宁晋人其祖尝与兄弟分财他田宅无所问止取南中生口十余人纵为民而已以故家独贫父奕为里胥性纯笃县令者倚之以纳贿及令为御史所劾奕自念言直则令被罪终世不齿渠官长而我以事证之何以立于世乃自缢而死令竟以无迹可寻获免伯禄既养于外祖田氏田氏见伯禄骨骼异他儿谓当有望使之应童子举饮食卧起躬自调擭备极劳苦得解赴都一日日暮行茭苇中惧为同行所遗至背负伯禄而行及长师柏乡王翰周辅束修不能备周辅与诸公共赒给之黄裳榜擢第歴栎阳簿警廵判官辟彭原令补省掾考满迁开封府判官拜监察御史言宰相侯挚师安石非相材提点近侍局宗室安之声势焰焰请托公行不可使久在禁近朝议伟之选授右司都事京南路司农丞破上蔡诸县羣不逞把持之党以河中治中充行六部郎中从军城陷投水死伯禄孝于母友于其弟有恩义于朋友从政则死心以奉公为民古所谓公家之利知无不为者惟伯禄为然同年生如雷希颜冀京父宋飞卿之等名士数十人世以比唐日龙虎榜至论气质尚以伯禄为称首云

按部南阳有赠
鲁山佳政沾邻邑白水欢謡见路人县务清谈君自了农郊夙驾我何勤星河直上氷轮转桃李前头玉树春海寓疲民望他日草堂那得遽移文

○张戸部徳直一首
徳直字伯直平阳人叔祖邦彦字彦才张楫牓登科以当川令致仕有松堂集行于世尝有诗云青山澹澹水溶溶尽出苍祗点化工无限烧痕浑緑染可怜乔木待春风父廸禄字仲英明昌初进士歴岐山上党二县令卒于省掾伯直贞佑三年进士释褐新平簿辟蓝田令秩满父老诣行台留再任去之日为立生祠移沔池通许召补省掾选授右警巡使终于同知武胜军节度使事子城今居永宁

叔能见过
度岭千峯阔沿溪一径微山寒花发晚村迥客来稀强饮酬佳节悲歌送夕晖平生爱欢聚衰病与心违

○冯辰一首
辰字驾之临潼人贞佑三年进士辟泾阳令九岁知作诗

雨后[时年十三]
东风花外锦鸠啼唤起西山雨一犁緑满蔬畦人不到桔槔闲立夕阳低

○王世昌二首
世昌字庆长宁州人贞佑三年同进士出身以信都丞致仕

过华州
拔地三峰冷翠微落岩飞瀑喷珠玑吟鞭落托骑驴过战刃韬蔵牧马归十丈玉莲秋不谢半楞掌月昼还飞地灵人杰无遗逸未分蟠螭老布衣

方城东寺海棠
苦茞如针草有芒桃花轻薄絮颠狂少陵例有诗沾丐只枉无言到海棠

○李宜阳过庭一首
过庭字庭训武亭人贞佑二年进士歴宜阳永宁荥阳三县令所去见思入为右曺掾断狱寛平当妖贼李亨首坐所诖误数百人皆从轻法正大中擢右三部司正终于昌武军节度副使少日从太原王正之学故诗文皆有可观人初与交者多不能合久之知其为淳质长厚人也壬寅四月暴卒于东平子蕚字华甫

读公孙弘传
古来好客数平津我道真龙未必真一个仲舒容不得不知开合为何人

○田锡二首
锡字永锡宛平人兴定五年进士调新蔡主簿闲居南阳骥立山下资豪爽自少日有声场屋间作诗甚多吊苏坟一篇有英灵还却眉山秀依旧东风草木天之句世哄传之

牧牛图
干戈扰扰徧中州挽粟车行似水流何日承平如画里短蓑长笛一川秋

故县别业
九折驱车梦易惊一廛老计喜初成园蔬不借将军地宅劵何劳宰相名山入平檐供逺翠水环钓石得深清漫郎聱叟琦玕子谁悟他生与此生

○张介一首
介字介夫彭城人正大元年经义第一人歴巩谷熟二县令幼有赋声为人有藴藉尝赠诗人杨叔能末章云我贫自救如沃焦君来过我亦何聊为君欲写贫士叹才思殊减荒村谣杨初以荒村谣得名故云

读天宝遗事
不但昨非今亦非上皇骑马泪沾衣曲江死后无忠諌却忆词人秋雁飞

○龎汉一首
汉字茂弘平晋人正大末年进士沉毅有志节待次内乡北山兵乱遇害

终南溪
冷云低压万长杨十顷秋阴鎻北堂门外兵尘涨秦楚水边烟景似湖湘荷翻山雨僧窗晚竹泛溪风客枕凉早晚初平遂真隠遶陂闲牧石头羊

○宋景萧二首
景萧字望之济川族孙正大六年进士辟令泰安未赴遭乱望之于刘景玄为外兄故其诗颇获沾丐尝有荒山销尽古今魂之句诗家称焉

河阴望河朔感寓一首
南来边报日骎骎思禹亭髙泪满襟野烧为谁留白草荒城空自隔疎林雁声不断天连水山色无情古又今离合兴亡只如此往年争识少陵心

春雪用上官明之韵
啑啑春虫闹扑窗地炉茶鼎蚓声长诗中有味清于酒只欠氷梢数点香

○李警院天翼三首
天翼字辅之固安人贞佑二年进士歴荥阳长社开封三县令所在有治声迁右警廵使汴梁既下侨寓聊城落薄失次无以为资辟济南漕司从事方凿圆枘了不与世合众口媒蘖竟罹非命辅之材具甚美且有志于学与人交欵曲周密久而愈厚死之日天下识与不识皆为流涕予谓天道悠逺良不可知而天理之在人心者亦自不冺也

还家三首
幽花杂草满城头华屋唯残土一丘乡社旧人何处在语音强半是陈州
又
牡丹树下影堂前几醉春风谷雨天二十六年浑一梦堂空树老我华颠
又
殊音异服不相亲独倚荒城泪满巾秪有青山淡相对似怜我是此乡人

○张叅议澄四首
澄字之纯别字仲经本出辽东乌惹族国初迁之隆安祖黄县府君移官洛水因家焉之纯早孤能自树立避地洛西率资无旬日计而泰然以闭户读书为业尝从辛敬之赵宜之讲学故诗文皆有律度兵后居东平诗名藉甚如云齐客计穷思蹈海杞人痴絶漫忧天壊壁粘蜗艰国步荒池漂蚁失军容此类甚多

积雨
积雨生顽痹新晴意自怡幽花依小径野蔓媚疎篱髪少从梳懒年衰与杖宜腐儒惭用拙粝食复何辞

和林秋日感懐寄张丈御史二首
塞草枯黄秋未残北风裘褐日生寒田园政忆遂初赋氷雪莫吟行路难囊颖露锥徒自苦蒯缑有剑秪空弹南窗明暖无尘到惭愧髙人老鹖冠又别家六见月牙新万里风霜老病身块坐毡庐心悄悄逺懐茅屋梦频频瓜田无取终成谤市虎相传久是真乡国归程应岁暮火炉煨栗话情亲

辊马图
飞堑椉城力亦优不应伏枥便垂头而今世上无良乐兀兀黄尘辊得休

○刘神童微一首
微字伯祥益都人七岁能文道陵召入宫赋鳯皇来仪二首称旨赐经童出身系籍太学后登贞佑二年第

春栁应制得城字
翠纽圆匀緑线轻着行排立弄新晴更看三月春风里散作飞花满鳯城

○郭宣道一首
宣道字徳明邢州人系出衣冠家人物楚楚而有老成之风贞佑中客南阳名士定兴张履坦之罢邓州观察闲居此县之石桥见徳明爱之招致门下饮食教督委曲周备遂有声场屋间正大末没兵中

送同舍张耀卿补掾中台
摩云头角看昻蔵意外升沉岂易量取士皆知有科举进身初不在文章闗心雁塔功名晚试手乌台岁月忙此去一官先有路独怜灯火夜窗凉

○张仲宣二首
仲宣字利夫相州人举进士有声子柔字子友今在林虑

下第
主司头恼旧冬烘更著书郎骨相穷晓赋得官何足道直须遮马困吴融

戏题石鹿蜂猴画巻
横槊将军马足尘判花学士笔头春功名果属丹青手造物如何戏得人

○胡汲一首
汲字直卿卫州人少有赋声与新郑傅伯祥吕鹏举相友善貌寝陋而滑稽无穷时命不偶竟穷悴而死

阙题
休笑叅军靴不袜休嗟门客食无鱼燕鸿来去端谁使鹏鷃逍遥本自如潦倒渊明三径菊荒唐惠子五车书古人淡里求真味身外纷华不羡渠

○王修龄一首
修龄字绍先同州人诗有得意好花开早落唤愁芳草烧还生之句闲闲爱而戏之目为痴仙人

黄叶行送祖唐臣归柘县
送君黄叶山黄叶纷不埽上有萧萧之风树下有漫漫之衰草山中黄叶行复青髀肉一消人自老酒尽意不尽执手临古道古道连延走锦襄锦襄日暮浮云翔一灯孤馆相思处寒鴈一声秋夜长

中州集辛巻终


●中州集巻九



○白先生贲一首
贲汴人自号决寿老自上世以来至其孙渊俱以经学显

客有求观予孝经传者感而赋诗
古人文莹理后人但工文文工理愈暗纸札何纷纷君看六艺学天葩吐竒芬诗书分体制礼乐造乾坤千岐更万辙要以一理存如何臻至理当从践履论跋涉经险阻鑚研阅寒温孝弟作选锋道徳严中军仰观及俯察万象入见闻不劳施斧凿笔下生烟云髙以君唐虞下以觉斯民君如不我鄙时来对炉薫

○王内翰枢一首
枢字子慎良乡人辽日登科仕国朝直史馆

三河道中
十载归来对故山山光依旧白云闲不须更读元通偈始信人间是梦间

○睡轩先生赵晦一首
晦字光道管城人宋末代州法曹秀容主簿汴京破后不复仕自号睡轩居士子洵子都大定二十年进士真定路总管判官孙纲三赴廷试以荫补官终于永寿令曽孙居礼之让今在燕中

暮春
压枝梅子半青黄叶底残红雨褪香翠钿舞风榆落荚緑针浮水稻抽秧酒浓犹觉春酲困睡美方便午梦长苦被啼莺诉花老挥毫聊作送春忙

○浚水王先生世赏四首
世赏字彦功汴人与尹无忌王逸宾赵文孺相周旋明昌中保举才能徳行赐出身释褐巩州教授终于鹿邑簿有浚水老人集传于世

立春后十日登楼
今日登楼眼风烟倍觉新溪梅初破萼屋雪半融银雁外天逾碧鸥边水自春儿曹应见笑吟望独伤神

春雪
只谓春天暖宁知雪霰飞龙蛇且深蛰花栁不胜威糁糁凌风细纷纷带雨稀谁当问穹昊生杀果何机

探梅
候得南枝破玉腮心颜今日为君开细看苔径无行迹先赏应输我独来

称善斋
宦途驰逐只堪羞何意须封万戸侯平日少游真可念絶胜辛苦驻壶头

○南湖靖先生天民一首
天民字逹卿滏阳人其父国初官原武因而家焉少日尝两魁乡试自望者不碌碌所与交如龎才卿杨茂才刘之昻王逸宾皆一时名士晚年买田南湖葺亭圃植竹树以诗酒为事自号南湖老人年七十九卒子文炜徳昭从孙颙子昻

西子放瓢图
髻鬟萧飒苎萝秋千古香溪水自流吴越兵争竟何得风流输与五湖舟

○东皋桑先生之维一首
之维字之才恩州人蔡丞相伯坚之子壻也以乐府著称有东皋集传于世

白髪
白髪近年见十中三两茎半因愁儧出多为病添成梳里有时落镊余还又生老知无可避何处是功名

○步元举一首
元举闗中人

下第过榆次
栖迟零落未归人已坐无成更坐贫意气敢论题柱客晨昏多负倚门亲囊空渐觉钱余贯衣敝翻饶虱满身遥望秦闗独惆怅一天风雨落花春

○冯文叔一首
文叔辽东人

客舍
秃襟纳褐破书囊十五年来客异乡生事穽中揺虎尾穷途天上转羊肠三朝不遇冯唐老半夜悲歌〈宀上心下冉〉戚狂独倚牛车望辽海西风尘土鬓苍苍

○张庭玉一首
庭玉字子荣易县人能日赋百篇有集行于世

即事
乌鸢绕树山梨熟蝴蝶穿花木槿开赤脚城中借米去苍头原上负薪来

○宗道一首
道字云叟山阴人以足疾不仕有诗云家藏千巻富身得一生闲茅屋经年补柴门尽日闗其自处可见

宝岩僧舍
寂寂钟鱼柏满轩午风轻扬煮茶烟西堂竟日无人到只许山人借榻眠

○鲜于溥三首
溥字彦仁宋文臣子骏之后髙祖淳淳之子孝标标之子寿吉寿吉之子坦皆擢进士第而仕亦逹彦仁坦之子以门资仕终于栎阳令济源盘谷天壤佳处坦父子居其间饮酒赋诗翛然尘垢之外至今人以髙士目之弟彦鲁子忠厚今居乡里

鲁村道中
小桥沙路已堪图更着衰翁跨蹇驴暮霭似催寒日短秋容仍带逺林疎鵰盘平野黄榆落兔走横冈白草枯渐喜闲身逺朝市一年强半在村墟

春日仿旧诗体
年老逢春莫等闲逢春能得几回看插花尽要花枝满把酒休辞酒琖干好向酒边留舞袖不妨花外驻吟鞍闻身健在须行乐燕语莺啼春又残

早发
灯前梦断家千里马上诗成月一痕晨粥未烹官路逺隔林烟火是渔村

○史士举二首
士举字仲升荥泽人汉功臣弘肇之后髙祖所赐铁劵故在其大父官济源乐其山水因家焉父神山令激石琚牓进士仲升以荫补官歴铜鞮三川两县令初任京兆録事以岁旱擅开仓赈贫身往太一湫祷雨寻获嘉澍用是得名为人雅重知义理襃衣缓带逍遥山水间宛然一老书生也贞佑之乱避于太行保聚失守老幼皆出降仲升义不受辱投絶涧而死年七十九孙庭玉字徳秀今居山阳

超化
石根寒溜迸珠玑寻丈惊看雪浪飞我是玉川烟水客蹔来盘礴亦忘归

晋祠
小桥流水竹萧森竹里人家一径深只欠东风小篱落梅花疎淡月笼阴

○王敏夫二首
敏夫五台人作诗工于赋物甚为赵宜之所称雁门前辈中有许蜕子迁以武皇庙诗著名又酒渇后四句云眼底恨无云梦泽胸中疑有沃焦山南窗花影三竿日指点银瓶照病颜有集传河东往往称此倪民望字具瞻屏山所谓倪侯头如笔其锋不可当者有种松诗云种松莫种栁种栁莫种松坚脆非所计雅俗宁与同可是种松无隙地却教憔悴栁阴中张韶九成寄朔州茍辅臣云陈雷胶漆轻余子楚汉风云属少年李忠直卿赋雪云不将栁絮春风比好作梨花月夜看至于苏吉莘老李鹏翼冲霄与具瞻之子仲仪诗文多可传丧乱之后惜不能记忆之矣

同东岩元先生论诗
林逋仙去几来年惊见梅花第二篇千岁氷霜松骨痩九秋风露鹤声圆腾辉定出连城上得趣知从太古前邂逅茅斋话终夕只疑人世改桑田

李氏友云楼
雾幕烟迷十二栏壶觞招我一跻攀黄帘巻起湘川竹分得西州数点山

○王利宾一首
利宾字茂实襄城人朴直纯素作诗有古意似其为人然亦未尝以示人也家与卫昌叔邻居而不相往来计平生所交惟不肖而已予一日过襄城知茂实病就卧内候之乃见壁间所黏五言古诗十数首窜改重迭往往可传然后知茂实所以交予者特以诗故耳渠既不言予亦无从知之惜登时不誊写今忘之矣

题扇头
轻纱画竹雀柄短不盈握暑气正凭陵清风一何邈

○孙益一首

益字徳裕秀容人尝从先大夫学诗

送张安中还云中[名保极云朔名士]
相送还相送临分手重分骅骝欣得路鸿雁惜离羣木落黄华露城低紫塞云中秋月正好千里漫思君

○郝先生天挺一首
天挺字晋卿陵川人家世儒素伯父子扬有诗名号东轩老人先生少日有赋声早衰多疾厌于名场遂不复就举贞佑之兵避于河南往来淇卫间为人有崖岸耿耿自信宁落薄而死终不一傍富儿之门年五十七卒于舞阳临终浩歌自得不以死生为意其平生自处为可见矣好问十四五先人令陵川时从先生学举业先生教之曰今人赋学以速售为功六经百氏分磔缀缉外或篇题句读之不知幸而得之不免为庸人况一败涂地者乎又曰读书不为艺文选官不为利养唯通人能之又曰今世仕宦多用贪墨败官皆苦于饥冻不能自坚者耳男子生世不耐饥寒则虽小事不能成子试以吾言求之先生工于诗时命好问属和或言令之子欲就科举诗非所急将无徒费日力耶先生曰君自不知所以教之作诗正欲渠不为举子耳子思温字和之孙经字伯常今居顺天

送门生赴省闱
青出于蓝青愈青小年场屋便驰声未饶徐淑早求举却笑陆机迟得名嗟我再衰空眊矂喜君初筮已峥嵘此行占取鳌头穏平地烟霄属后生

○孙邦杰一首
邦杰字伯英雄州容城人曽祖坚国初有功官至陇州刺史伯英少日住太学有时名所与游皆名士兴定初知世将乱弃家为黄冠师

烧笋
煨茁旧闻山谷语劝畊还忆大苏诗传将火候无多诀留得天真又一竒未放锦〈被字去皮换朋〉开束缚已看玉版证茶毘白麻初拜惊烧尾见此应惭富贵痴

○张瓛一首
瓛字君玉大名朝城人嗜作诗年已老而刻苦殊未减为人谨愿有礼见称诸公间卒年六十八子镛镇今居乡里

送侯道士
十年走南北黄尘污人衣翩翩夜啼乌一枝无可依问君何所如鳬舄东南飞恨我不得往失脚穽与机从君知不能一笑人间非何水无蒲鱼何山无蕨薇终当拂衣去往叩云山扉

○徐好问一首
好问字裕之永宁人

龙门
疏凿而来道路通行人万古翠微中南山山寺题诗满一字何曽到禹功

○吕大鹏一首
大鹏字鹏举密县人自言宋名相申公之裔宣宗频岁南伐鹏举作诗欲以撼主兵者云缝掖无由挂铁衣剑花生涩马空肥灯前草就平南筞一夜江神泣涕归其以气岸自许皆此类也

夏日[北渡后作]
旋移石枕拂藤床细洒槐阴趁晚凉大地嗷嗷困炉鼎老天不肯下残阳

○髙永一首
永字信卿出于盘阳大族父元字善长教信卿作举子读书畧通即弃之去为人不顾细谨有幽并豪侠之风宾客入门则尽家所有者为具不为明日计人以此爱之贞佑初避兵太原与李长源居于广平寺有盗穴墙而入长源性恇怯闻骚窣声噤不敢语盗尽挈信卿所有而去长源徐曰緑林之子至矣于是信卿生理大狼狈南渡居嵩州出入屏山之门其学遂进初名夔字舜卿又名揆屏山改焉真定王之竒士衡攻杂学屏山目为怪魁王从之内翰为赋善哭诗奉圣马饵升公敢为大言著书十万言号北新子大畧以谈兵为主且曰古人兵法非不尽但未有北新子五十里火雨耳信卿皆与之游故其诗豪宕谲怪不为法度所窘有冰柱雪车风调观咀龙篇及大雨后见寄可槩见矣正大壬辰病没于京师年四十六

跋贾天升所蔵段志宁山水
苍壁云气涌长松风雨寒湍流擘山出玉虹饮溪湾胸中无云梦笔底无江山想见破墨初布袖蛟龙蟠壮观骇心魄万象本自闲寒斋静相对逺意空追攀

○曹用之一首
用之归徳人幼有赋声屡中甲乙诗亦有功尝戏作鬼仙语云浏浏竹间雨荧荧窗下灯相逢不相顾含泪过巴陵诗有本事中山杨正卿能道所以然真人作鬼语也

忆旧
花鸟廵檐唤晓晴唤来和气满春城春风二十年前客煮酒青梅也后生

○赵逹夫二首
逹夫太原人性嗜读书而不事科举南渡后居缑氏山中安贫守分故终世穷悴壬辰之兵遇害

红梅
西湖句好已成尘蜡点都能几许春乞与琼儿薄梳洗才情留待月中人

栁
杨栁搀春不耐秋十分憔悴尽风流水边沙际风烟冷收拾残阳合暮愁

○邢安国二首
安国字仲祥沁州武乡人少日有赋声四十岁后即不应科举以诗酒自娱避乱客泌阳十余年后北归备极艰苦其见于诗者如此往时李长源传仲祥栁花一诗渠甚爱之今以丹崖集校之与传者不同当是长源曽与商畧之耶

杨花
细点轻团转复飘隋家堤岸灞陵桥非绵非絮寒无用如雪如霜暖不消狂惹客衣知有恨巧寻禅榻故相撩陂塘回首浮萍满依旧春风摆翠条

过唐州西李口
白沙翠竹溪上村渔家卖鱼唤行人西风吹皱一溪水水光日影金鳞鳞

○张温一首
温字符佐上党人祖仲容字才翁宋末登科仕至屯田员外郎以好士名天下致仕后有诗云病身衰退谢明朝北洞闲眠昼寂寥十亩晚禾烟冉冉一林修竹雨潇潇黒花遮眼秋不落白雪扑头春未消世事悠悠吾老矣一壶浊酒且逍遥至今为乡里所传元佐泰和六年李演牓乙科登第诗乐府俱有名于时

感懐一首
弥月不出门出门沙涨东风昏老树摆撼轰雷奔鬼物叫啸山前村侨居客子惊心魂归来绕屋寻兰荪兰荪落索灵苗髠主人醉倒老瓦盆衣袖半带淋漓痕芸芸萧艾同归根天生天杀何怨恩糟床与翁共清浑絶胜被髪叫帝阍

○马舜卿一首
舜卿名肩龙以字行宛平人先世辽大族有知兴中府者故又号兴中马氏祖大中国初登科节度全锦两州父成谊字宜之张楫牓登科京兆路统军司判官舜卿在太学有赋声宣宗初人有告宗室从坦杀人从坦字履道一时贤将帅处猜嫌之地人以为必死而不敢言其寃舜卿以太学生上书大畧谓从坦有将帅材方今人物无有出其右者臣一介书生无用于世愿代从坦死留为天子将兵书奏诏问汝与从坦交分厚耶舜卿对臣知有从坦而从坦未尝识臣从坦寃人不敢言臣以死保之宣宗感悟赦从坦授舜卿东平録事委行台试验宰相侯莘公与之语不契留数月罢归将渡河与排岸官纷竞筐中捜得军马粮料名数及利害事目疑其奸人之侦伺者系归徳狱根勘适从坦至立命出之正大四年冬薄游鳯翔徳顺州将爱申以书招舜卿舜卿欲往鳯翔总管以敌兵势甚张吾城可恃徳顺不可守劝勿往舜卿曰爱申平生未尝识我一见为知已我知徳顺不可守我往必死然以知已故不得不死也乃举行槖付族父明之为死别冒险而去既至不数日受围城中义兵七八千而已州将假舜卿鳯翔总管判官守御一以委之凡受攻百日食尽乃陷军中募生致之不知所终时年五十三诏赠某官配食褒忠庙舜卿年少时过襄垣题诗酒家壁辞气纵横时辈少有及者如云玉鞭再过长安道人面依前似花好殷勤劝我梨花春要看尊前玉山倒他语类此

会州道中
山腰薄雪眩朝暾未放阳和入烧痕一片长安世情月梨花院落几黄昏

△诸相

○刘曺王豫七首
豫字彦由阜城人仕宋知济南府事汴京下立张邦昌为大楚皇帝宋灭楚更立彦由国号齐建元阜昌八年废为蜀王迁黄龙府改封曹有集十巻行于世二子麟猊孙通海陵朝叅知政事四世孙瑛今在太原

杂诗六首
竹坞人家濒小溪数枝红杏出疎篱门前山色带烟重幽鸟一声春日迟
又
风荷柄柄弄清香轻薄沙禽落又翔红日转西渔艇散一川山影暮天凉
又
古渡停骖日向沈凄凉归思梗清吟碧山几点塞天阔红叶一林秋意深
又
倚岩萧寺据危崖文室轩窗面水开雪霁暮寒山月上数竿修竹一枝梅
又
画色晴明着色图山光凝翠接平湖烟岚自古人难画逺即深深近却无
又
寒林烟重暝栖鸦逺寺疎钟送落霞无限岭云遮不断数声和月到山家

客馆
雪消北岭安排暖寒入东风阻节春絶塞乱山围古驿他时说着也愁人

○杜丞相充一首
充字公美相州人仕宋知沧州归国拜尚书右丞相领中山行台以寿终

尘
汩汩劳生为尔忙只除不到白云乡步回洛浦生罗袜歌断秦楼〈艹敕〉杏梁闲扑衣襟迷逺望静穿窗隙鎻斜阳帝城别有风流在辇路春风十里香

○虞令公仲文一首
仲文字质夫世南之裔武州宁逺人仕为辽相归朝授枢宻使平章政事封秦国公四岁作诗赋煎饼有鱼目蝉声之句人以神童目之

雪花[四岁作]
琼英与玉蘂片片落前池问着花来处东君也不知

○张丞相孝纯一首
孝纯字永锡滕阳人宣和末知太原国兵围守踰年人相食几尽乃下朝廷怜其忠换相职后以相齐致仕汴京建行台起为左丞相踰年得请归乡里二兄尚安健乡人为作三老图薨谥安简子公药字符石昌武军节度副使致仕孙观字彦国世为文章家曽孙厚之字茂弘承安二年进士

中运使寄酒清明日到以诗谢之
芳樽到日恰清明似与嘉辰黙计程拟助林园延胜赏肯容桃李落繁英老来官爵浑无味闲里杯盘却有情见说使车临岱麓倘能相过共飞觥

○张左相汝霖一首
汝霖字仲泽辽阳人家世贵显父浩字浩然以门资仕扬歴中外遂升端揆进拜太师封南阳郡王五子仲泽平章政事莘国公汝为字仲宣河北东路转运使汝翼仕不逹皆进士也汝方字仲贤自号丹华老人汝猷字仲谋俱至宣徽使父子兄弟各有诗传于世王子端内翰太师之外孙其渊源有自云

春溪一首
黯黯春愁底处消小桃无语半含娇东风不管前溪水暖緑溶溶拍画桥

○刘右相长言一首
长言字宣叔东平人宋相莘老之孙而学易先生斯立之犹子也父迹年三十五终于仪真令工诗能文有南荣集传东州今独余家有之宣叔正隆宰相诗文能世其家今不复见矣

通叔以诗送古镜为长言生日之寿次韵谢之
彩衣禄隐非臞仙犹有向来文字縁都城一别两岁晚寄声劳苦常相先人间始生俗礼重而我永感方颓然逺凭诗句致竒物欲挽暮景回虞渊规摹九寸函大方古制不作菱花妍开奁拂拭愧陋质但喜虹气浮晴天夫君久要心不迁期与铁杖论清坚保身頼此孤月圆明年上印归行田

○右相文献公耶律履一首
履字履道东丹王之七世孙学通易太玄至于阴阳厯数无不精究尝以乡赋一试有司以露索为耻遂不就举荫补国史掾兴陵朝累迁蓟州刺史入翰林为修撰歴直学士待制礼部尚书特赐孟宗献牓进士第俄预淄王定册功拜叅知政事明昌元年进右丞薨年六十一兴陵尝问宋名臣孰为优履道以苏端明轼对上曰吾闻轼与王诜交甚欵至作歌曲戏及姬侍非礼之甚尚何足道耶履道进曰小说传闻未必可信就使有之戏笑之间亦何得深责世徒知轼之诗文人不可及臣观其论天下事实经济之良才求之古人陆贽而下未见其比陛下无信小说传闻而忽贤臣之言明日録轼奏议上之诏国子监刋行自号忘言居士有集传于世三子辨才武庙署令善才工部尚书楚才中书令四孙钧弦镛铸

史院从事日感懐
不学知章乞鉴湖不随老阮醉黄垆试从麟阁诸贤问肯屑兰台小史无一战得侯输妄尉长身奉粟媿侏儒禁城钟定灯花落坐拊尘编惜壮图

○张平章万公一首
万公字良辅东阿人正隆二年进士仕长山令有惠政人为立祠入为右司员外郎太师淄王爱之许以宰相器明昌初累迁御史中丞以言事忤旨除彰国军节度使召为大兴尹拜叅知政事以母老丐归养出判东平河中济南丁内艰起复擢平章政事封寿国公为相知大体有敦龎耆艾之目既致政而眷顾未衰复起判济南安抚山东便宜行事未几得请薨于家谥文贞绘像衍庆宫配享章宗庙廷

戊戌二月中旬登稷山清榭
问囚推案朝还暮危坐不知春浅深今日檐间看风色一株红杏暗惊心

○董右丞师中一首
师中字绍祖邯郸人后徙洺州皇统九年进士承安中入政府直道自立而以通材济之泰和初元妃李氏方宠幸兄喜儿为宣徽使有杨国忠之权一日徳州教授田庭方上书言事云大臣持禄近臣怙宠此言路之所以塞也道陵顾谓绍祖言大臣持禄当谓公等近臣怙宠者为谁时喜儿侍立殿上绍祖倒笏指之曰莫非谓李喜儿之属否上颔之绍祖尝言作宰相不难但一心正两眼明足矣少日以诙谐得名及在相位亦未尝废谈笑然不害其为国朝名相也俄致政赐第京师后三年薨有燕赐边部诗传于世绍祖师王内翰彦潜而与之同牓登科彦潜没后待其子恩礼殷重不减骨肉论者谓孙铎振之事其兄明之张彀伯英爱其弟伯玉举世无与为比至于绍祖之待其师之子则古所未有也有漳川集传于家

自临洮还
临潭仍是汉家城汉家城[在临潭羌人所称] 积石相望十驿程西畧河源东并海此身何地不经行[绍祖之孙济刚记此诗末句又作尘埃风雨叹劳生]

○孙太师铎一首
铎字振之恩州人大定十三年进士明昌中擢戸部尚书时已有相望及考满以戸曺繁重且未有可代者特旨进一官再任而同列二人俱以入相矣振之贺席中戏举青州老柏院布衣张在诗云南邻北里牡丹开公子王孙去不回惟有庭前老柏树春风来似不曽来为御史所劾降授同知河南府事有以诗送之者云想到洛阳春正好南邻北里牡丹开闻者皆大笑振之后入政府迁尚书右丞薨赠太子太师作诗甚多其赋玉簪有披拂秋风如有待裴回凉月更多情之句甚为诗家所称

癸亥清明日
翛然一室暗尘凝兀兀端如打坐僧习气未除私自笑短檠还对读书灯

○梁叅政〈王堂〉一首
〈王堂〉字国宝别字莹中范阳人大定十六年进士歴州县稍迁警廵使治尚严肃权贵敛迹朝廷知其才累试繁剧由中都路转运使拜戸部尚书俄叅知政事资方正敢言大事北兵动立和议人有笑其懦者卒如其言未几薨于位虎贼咤曰梁〈王堂〉在族矣其为人可知

留题长平驿
秦赵均为失霸图起何残忍括何愚杀降未见无祸者累将其能有种乎日暮悲风噎丹水夜深寒月照头颅[山名也] 快心千载杜邮剑人所诛耶鬼所诛

○贾左丞益谦一首
益谦字亨甫本名守谦避哀宗讳改焉宣宗朝叅知政事出知济南移镇河中南渡后召拜左丞寻致仕居郑州哀宗即位史官乞因宣庙实録遂及卫绍王初虎贼既弑逆乃立宣宗宣宗之人至谓卫王失道天命絶之虎实无罪且于主上有推戴之功独张信甫上章言虎贼大逆不道当用宋文帝诛傅亮徐羡之故事章奏不报尔后举朝以大安崇庆之事为讳及是谓亨甫大安中尝拜御史中丞宜知卫王事乃差编修官一人就访之亨甫知其旨谓来者言知卫王莫如我然我闻海陵被弑而世宗皇帝立大定三十年禁近能暴海陵蛰恶者得美仕史官修实録诬其淫毒狠鷔遗臭无穷自今观之百可一信耶卫王勤俭慎惜名器较其行事中材不能及者多矣吾知此而已设欲饰吾言以实其罪吾亦何惜余年朝议伟之正大三年年八十薨子贤卿颐卿翔卿皆以门资仕今一孙仲明在东平

赠答史院从事
见说才名自妙年多惭政府旧妨贤物华天宝无今古鳯阁鸾台孰后先郑圃道尊何敢望济南书在子当传莫言老眼昬花满及见风鹏上九天

○丞相寿国髙公汝砺一首
汝砺字岩甫应州金城人大定中进士扬歴中外居戸曺三司为最久相宣宗十年小心畏慎夙夜匪懈笃于古人造膝诡辞之义谋谟周密人莫得而闻元光末宣宗上仙公亦薨于位君臣之契义均同体者于斯见之平生嗜读书南渡之后机务倥偬未尝一日废书不观临终留诗有寄谢东门千树栁安排青眼送行人之句时年七十一谥[阙]配享宣宗庙庭至今士论谓公才量浑厚足为守成之良相恨所遭不时耳

雨后
时雨雨三日田家家万金有年天子庆忧国老臣心

○胥莘公鼎一首
鼎字和之代州繁畤人父持国大定中为太子司藏有功母后家章宗即位擢拜尚书右丞和之大定二十八年进士至宁初都城受兵由戸部尚书叅知政事宣宗即位除泰定军节度使不赴改判大兴贞佑二年拜尚书右丞车驾南渡出为汾阳军节度使移知平阳权河东南路宣抚使四年授枢宻副使权右丞兼职如故五年正月朝京师进平章政事封莘国公行台闗中未几兼左副元帅明年以温国公致政封英行台卫州以病薨于位雷希颜为作神道碑云黄霸为良吏称首及为丞相与张敞论列功名大减王允当汉祀之衰计诛董卓近古社稷臣然不赦凉州人旋致傕泛之祸萧俛之清介崔植之论议皆足为唐名臣而俛议销兵植饿朱克融辈不畀一官遂再乱河朔彼或量不足或才畧有所穷权不足以济事智不足以知时故也以姚崇之贤惟其不知道未免为捄时之相其它可知也国家有通明相曰英国胥公尚兼数公之长予谓希颜此论似涉过差至于为国朝名相以度量雄天下则在公为无媿矣在长安日乞致仕表云兴造功业方圣主有为之时表里山河岂愚臣养病之地送弟有之云世事正须髙着眼宦途休厌少低头他文类此弟恒常之子嗣祖今在燕中

送弟恒作州
男子四方志人生五马荣君恩何以报民政不宜轻御物当存恕存心要尽诚勿矜新号令姑守旧章程敛暴单贫困囚淹狡伪萌慈柔难禁暴苛急必伤生东郡吾将老西陲敌未平一生能几别四事果难并方此对床乐怆然分袂惊荒诗何足记聊写弟兄情

○张左丞行中一首
行中字信甫莒州日照人祖莘镇西军节度副使父暐御史大夫以武安军节度致仕兄行简易无体榜第一人信甫大定二十八年进士卫绍王朝虎贼已除名为民赂遗权贵得复用信甫言其必反及弑逆自为太师尚书令泽王信甫时为礼部尚书人谓必为所杀甚危之一日虎下礼部铸监国宝信甫持不可虎虽怒然亦竟不能杀也宣宗即位授参知政事丞相髙琪専权用事声势焰焰人莫敢仰视议论之际唯信甫与之抗朝廷称焉所居拙轩有为作铭者其引用发凶竖未形之谋则先识者以为明犯强臣不测之威则疾恶者以为刚葢实録云元光末出为静难军节度使哀宗即位首命召之迁尚书左丞后二年致政卒于崧山之崇福宫信甫家世儒素虽位宰相而奉养如寒士日书经史五百字为课寒暑不废者四五十年故于书所不读诗殊有古意也

○右丞文献公所画张果像
古来人物画为难惊见仙公树石间莫把丹青名右相太平勲业在人寰

○杨戸部慥二首
慥字叔玉代州五台人承安五年进士歴州县入为尚书省令史拜监察御史侍御史京西大农司丞京南司农卿戸部侍郎权尚书自入戸曺即有相望资雅重事无巨细处之皆有法至于知朝廷大体则又非他人所能及也京城受兵权叅知政事明年卒于河平叔玉文工于诗而人不以能文称特未见其文耳

过司竹监有懐王监正之
不见崧丘跨鹤仙才名留得万人传春郊渍酒伤今日夜雨论文记昔年宰树谩悬公子剑髙山已絶伯牙弦故居修竹青青在寂莫终南落照边

干陵
牝鸡一啄血波流天下何縁不姓周今日阿婆心力尽干陵秃似老僧头

△状元

○郑内翰子聃一首
子聃字景纯大定人少日有赋声时辈莫与为敌天徳三年第三人登科士论仍以为屈而海陵不之许也正隆二年诏景纯再试择能赋者八人先以题付之以困景纯且将视其中与否罪赏之[御题天锡勇智正万邦海陵谓侍臣汉髙祖讳不避之可乎乃改作万国]及开巻景纯果第一人杨伯仁张汝霖中选刘几綦戬李师颜辈皆被黜海陵终不以景纯为工与被黜者两罢之赵献之贺启云丹桂一枝不失旧物青钱万选无媿古人其为名流所称道如此累官吏部侍郎改侍讲学士卒其赋酴醿有玉斧无人解修月珠裠有意欲留仙之句甚为诗家所称

即事
一钱不直程卫尉五斗解酲刘伯伦读罢离骚解衣卧门前花栁自争春

○孟内翰宗献六首
宗献字友之开封人大定三年乡府省御四试皆第一供奉翰林曺王府文学兼记室叅军以疾寻医久之授同知单州军州事丁母忧哀毁致卒刘无党题其诗巻后云簮绂忘情累山林阅岁阴选官堂印手说法老婆心[友之深于内典]世路嗟前却人生变古今公乎真不死名姓斗之南相人孔嗣训挽云二十年间事才名一梦新衰羸惊丧母哀毁竟亡身魂返愁枫夜情留泪草春黄公酒垆在此去只悲辛汴人髙公振特夫云见说平生梦前途尽目前[友之未第时梦中预见前途所至于今皆验]乘除虽有数凶祸竟何縁礼乐三千字才名二十年仁人遽如许无路问苍天又云谁谓诗成谶清氷果自焚[友之雪烛诗固知刦火终无尽谁谓清氷也自焚未几下世]人嗟埋玉树天为落文星[友之邻舍李生言六月中连二明星陨于友之所居虚静轩前]数诗虽不尽工姑并记之有以见先生于出处之际死生之变造物者皆使之前知其以天下重名畀之者为不偶然云

龚平甫森玉轩
古人借宅亦种竹大是饕竒心未足髙斋闻有万琅玕坐对懐山饮秋緑官闲胜日无一事尊酒不空仍有肉他时剥啄叩君门髙枕矮床容我宿

旧蓄一琹弃置者久矣李君仲通为张弦料理仍鼓数曲以诗赠之
我家筝奴忧乐同尘埃满面鬓髪蓬徽弦不具挂墙壁似惭无以娱衰翁夫君一见为披拂坐使寒谷为春融中含太古意味足杂以新态来无穷繁声流水不可喻直与造化相冥通形神久已坐灰槁一旦抉剔驱盲聋寂然反听杳难诘但觉万窍俱玲珑千金不得和扁力谁谓起废由枯桐曲终玄旨竟谁会非弦非指仍非空拂衣欲往君且止为我乘兴弹悲风

张仲山枝巢
达人孤髙与世疎百年直寄犹须臾归来掩闗聊自如人之不足等有余乐哉下视濠梁鱼逍遥自契蒙庄书异时驭气游太虚我知枝巢亦蘧庐

栁塘
摇摇风影漾寒塘静里亭台日月长不似隋家堤岸上乱鸦残照管兴亡

苏门花坞
绕舍云山慰眼新看花差后洛阳尘从君小筑繁香坞不负长腰玉粒春

闰月九日
南崖烘暖贮秋光胜处相〈波字去皮换公〉釂一觞俚谚难逢两寒食闰余今值小重阳头风比似常年愈菊面浑如去岁黄老矣欢逰定能几佳时此乐最难忘

○赵内翰摅一首
摅字子充宛平人自号醉全老人

早赴北宫
苍龙双阙郁层云湖水鳞鳞栁色新絶似江行看清晓不知身是趂朝人

○赵文学承元一首
承元字善长先世汴人兵火间寓旅河间遂占籍焉大定十三年词赋第一人除应奉翰林文字兼曺王府文学以疎俊少捡得罪王府贬废久之遇赦量叙卒于临洮

探春
氷底流泉匹练飞曲尘着栁不禁吹杖藜恰到春生处已有人家插酒旗

○张太保行简三首
行简字敬甫大定十九年词赋第一人家世儒臣备于礼文之学典贡举三十年门生徧天下南渡后迁礼部尚书太子太保翰林学士承旨薨谥文正杨内翰之美铭其墓称敬甫天性孝友太夫人疾不解衣者数月居丧哀毁过礼事其父御史大夫自幼至终未尝少违颜色与诸弟居三十余年家门肃睦人无闲言率励子弟不知为骄侈虽处富贵与素士无异平生无泛交无私谒慎勤周宻动循礼法居无怠容口无俚言身无径行虽古君子无以加故天下言家法者唯张氏为第一言礼乐言文章言徳行之纯备者亦唯张氏之归有集三十巻传于家敬甫赋燕云王氏乌衣巷卢家白玉堂寒食云饧粥鸡球留故事风花莺栁闹春城中秋云露凝灏气沾瑶席云近清光擭桂宫此类甚多也

六月二十九日北宫朝回
疎栁衰荷又一时清波飞叶梦灵芝年年踏尽溪邉路不觉吴霜点鬓丝

酬郭光秀才
畴昔君来事已睽岂知今我又羁栖波臣傥不辞升斗鹄卵终当遇鲁鸡

题子端雪溪小隐图
出处皆天岂自由仙标终合冠鳌头不妨貌取黄华景时向铃斋作卧游

○张内翰檝四首
檝字巨济先世泰州长春人有官于山阴者遂占籍焉曽祖頥宗银青荣禄大夫祖惠懐逺大将军父夭白虢县簿巨济明昌五年词赋第一人仕至镇戎州刺史为人有藴藉善谈论文赋诗笔截然有律度时人甚爱重之陜州诗云骇浪奔生马荒山卧病駞永宁刘氏园亭云菊老芙蓉衰梨柿叶争绛叩门人不譍一犬吠深巷此类甚多

秋兴
飘零千里道牢落半生愁残月如新月今秋似去秋露浓花气重风细竹声幽何日清溪上烟蓑一钓舟

客中
绛唇花不语青眼栁初眠尘去寻芳马香来载酒舩归期仍雁后野兴已鸥边惆怅无家客春风又一年

莲实
水妃擎出绀珠囊玉笋雕盘喜乍甞肤白已搀新藕嫩心青犹带小荷香鬬余翠鸟零珎羽飞尽黄蜂露蜜房口腹累人良可笑此身便欲老江乡

初夏
小园緑笋间朱樱点缀年华似有情露浥葛巾晨气润风随竹簟晚凉生闲窥黠鼠潜身处静厌飞蚊遶鬓声安得冷泉幽石畔解衣盘礴树阴清

○阎治中长言八首
长言字子秀济南长清人客居兖州之嵫阳祖俊行台南牓父时升任忠杰牓曽高以来登科者六世矣子秀少日慕张忠定之为人故名咏避卫绍王讳改焉幼孤养于从祖能自振厉好学工词赋间有前人句法性本豪俊使酒任气及游京师乃更折节遂以谨厚见称酒酣耳热故态稍出尝以第一流自负屏山独深知之不以为过也平生多竒梦果魁天下士论厌服在翰苑十年出为河南府治中被召以道梗不得前卒于亳州子鲁瞻鲁安今一孙在洺州

北齐行
天保大人袭世贵未待齐成已无魏谶里方传近水羊梦中先兆攻城猬六君三世都能几二十八年翻手里细思孝静灵运诗天道好还非妄矣

应制中秋
璧月当秋夜未阑汉宫髙会浃宸欢块苏尘世三千界珠翠瑶光十二栏桂实飘香浮寿斚露华零润溢仙盘都人侧听云韶奏共指天家是广寒

婆速道中书事
此地先经战人生苦未聊泉源疏地脉田垄上山腰败石平危径枯柴补短桥晓烟明逺<爂字去火换上林下火>暮雪暗归樵履滑心频悸梯危骨欲消解鞍空倒卧无梦讫通宵

送丽酒丽橙与秀实御史
骢马朝回画合深遥知春意领梅心丽橙娇软丽樽小聊助风流对浅斟

阎立本职贡图
谔谔昌周此一书形容獒贡冩成图宁知右相无深意莫指丹青便厚诬

盘山招隐图
画出中盘望隐归鸣珂朝马尚迟迟赋诗未敢轻相诮却恐吾山也勒移

三门集津图
津门未为天下险勿作骇相观兹图偃月堂中李林甫有人能写此心无

丁氏思祖亭
鹤野三千里鳬函五百年人间仍旧徳龟筮得新阡族属东州望衣冠鼻祖传异时谁式墓应识子孙贤

○李治中着一首
着字彦明真定人髙才博学诗文得前人体工于字画颇尚玄言承安二年经义第一人在翰林七年出副定州召为户部员外郎坐大中党事谪临洮府判官量移西京路按察司判官迁彰徳府治中城再陷避于墖上兵人招降大骂不从掘墖倒而死

观音院书阁
门巷蓬蒿一尺深小轩岑寂似山林鸟声落枕有髙下山色阅人无古今客里三年侵老境床头一易浣尘襟晚凉痴坐忘言里满地西风白玉簪

△异人

○拟栩先生王中立六首
中立字汤臣岢岚人博学强记问无不知少日治易有声场屋间家豪于财宾客日满门所以待之者备极丰腆其自奉则日食淡汤饼一杯而已年四十丧妻遂不更娶亦不就举选斋居一室枯淡如衲僧如是三四年乃出时人觉其谈吐髙阔诗笔字画皆超絶若有物附之者问之不言也闲闲赵公知平定先生往谒之与之诗云寄语闲闲傲浪仙枉将诗酒污天全黄尘遮断来时路不到蓬山五百年因言唐世士大夫五百人皆仙人谪降中有为世味所著迷而不反者如公与我皆是也一日来都下馆于闲闲公家中秋夜饮酒赋诗且就公索墨水一盘公如言与之明旦不告而去壁间留龟鹤二字广长一丈而墨水具在不知以何物书之也朝士来观者车马填咽都下竞传王先生仙去矣久之先生从外至问二字以何物书之不答题诗其旁云天地之间一古儒醒来不记醉中书旁人错比神仙字只恐神仙字不如先生平生诗甚多有醉袖舞嫌天地窄诗情狂压海山平之句他亦称此人有问世外事者亦一二言之好作擘窠大字往往瞑目为之笔意纵放势若飞动闲闲公甚爱之屏山尝见先生商畧前代人物引先儒论议数十条在目前如人人自相诘难然后以已意断之以为辨博中第一流人也临终预克死期如言而逝州将石伦葬之忻州时年五十六予尝从先生学问作诗究竟当如何先生举秦少游春雨诗云有情芍药含春泪无力蔷薇卧晚枝此诗非不工若以退之芭蕉叶大栀子肥之句校之则春雨为妇人语矣破却工夫何至学妇人先生晚年易名云鹤自号拟栩云

中秋
素丸东溟来飞上玻璃盆聊挥五轮手拨去万里阴印透山河影照开天地心人世有昏晓我未尝古今[屏山所传作素纨青溟来聊舒五轮指]

杂诗四首
华山宫殿白云封不见当年打睡翁贪看终南山色好不知红日下前峯
又
独跨苍虬下太清春风万里月华明因君感激为君说凿破天机我也惊
又
云叶邻邻皱碧空笙箫逓响入天风忽惊风浪耳边急不觉形神来世中
又
此生休更问浮名名利区区不暂停我有一丸天上药用时还解济苍生

题裕之乐府后
常恨小山无后身元郎乐府更清新红裙婢子那能晓送与凌烟阁上人

○王先生予可七首
予可字南云吉州人父本军校南云亦尝隶籍年三十许大病后忽发狂久之能把笔作诗文及说世外恍惚事南渡后居上蔡遂平郾城之间在郾城为最久遇文士则称大成将军于佛前则谛摩龙什于道则驺天玄俊于贵游则威锦堂主人为人躯干雄伟貌亦竒古戴青葛巾项后垂双带状若牛耳一金镂环在顶额之间两颊以青湼之指为翠靥衣长不能掩胫故时人有哨腿王之目落魄嗜酒每入城市人争以酒食遗之夜宿土室中夏月或尸秽在旁蛆虫狼藉不〈耶字去耳换血〉也人与之纸落纸数百言或诗或文散漫碎杂无句读无首尾多六经中语及韵学家古文竒字字画峭劲遇宋讳亦时避之人或问以故事其应如响诸所引书皆世所未见谈说之际稍若有条贯则又以诞幻语乱之麻知几张伯玉与之游最狎说其所诗以百分为率可晓者才二三耳题崧山石淙云石裂雯华渍月秋葢石淙之石皆状若湖玉其髙有五六十尺者石之文如虫蚀木如太古篆籕竒峭秀润一一在潭水中亲到其处知诗为工也蔡州北悬壶观仙榆云壶树苔波月渍皴醉后云一壶天地醒眠小宫体云万迭云山飞小雁射虎首句云风色偃貂裘即阁笔自戏云此虎来矣乐府云唾尖绒舌淡红甜又自戏云欲下犁舌狱耶和太白宫词云金盆水不暖翠雀啄晴苔又云鳯蹴瑶华散龙衔桂子香西瓜云一片冷截潭底月六弯斜巻陇头云烹茶云帘卷緑阴花外月玉山氷雪醉扶翁凌霄花云啼鸟倒衘金羽舞惊虵斜傍玉帘飞威锦堂乐府云鳯环捧席带香屏鲸杯倚伎和云〈扌卷〉[屏疑作凭] 此类尚多人亦多赠南云诗者李子迁云石鼎夜联诗笔徤布囊春醉酒钱麄真南云传神诗也壬辰兵乱为顺天军将领所得知其名窃议欲挈之北归馆于州之瑞云观南云明日见将领自言云我不能住君家瑞云观也不数日病卒后复有见之淮上者

宫词
水曲朱门漪漾漫一帘花雨月波寒金闺背衬鸳鸯冷春困秋千立画干

南园湖石
翠雀衔云堕翠芜砥峯倒影卧平湖飞花不到穿帘月髙倚晴天一剑孤

驯鹤图[张伯玉家画帧宫人徐行以手整钗一鹤后随谓之驯鹤图伯玉请赋诗钦叔常苦其作诗多不用韵限以钗来苔三字]
寝处妆铅未卷钗孤云花带月边来六宫帘幕金鸾冷露湿晨烟啄翠苔

杂诗二首
白露沙滩浸緑湄小舟舣岸尚依稀山回屏曲江连树春鎻人家深处归
又
暗悲秋色素团团一雨飘零飙霁寒天浄长空烟敛处彩虹金挂树头山

宫体二首
红叶铺霜撼御阶绣莲尘蹴衬罗鞋袖沾莺翅调簧语堕却衔翘入鬓钗
又
骄马金笼藉草归翠鸾屏曲染红霏凭栏山色春风里唤得莺儿燕子飞

○照了居士王彧四首
彧字子文洺州人承安中进士资刚决不可犯为尚书省掾知管差除与郎官相可否即弃官去往来登封卢氏山中改名知非字无咎自号照了居士居山中二十年布衣蔬食井臼自亲时人哀苦之而知非处之自若也少日为文工于四六诗亦有功和二宋落花韵四首云曽见娇窥宋玉墙忽惊遗梦到延凉聚尘非分侵凌玉流水无情葬送香锦韈谩拖终隔面彩灰虽吐若为肠苍苔碧草无穷恨木石痴儿亦自伤可人未厌出邻墙回首空残翠幕凉好事只传懐梦草殊乡谁致返魂香尘凝燕子慵开眼烟暗马嵬空断肠秾李绛桃俱异物为歌薤露写余伤緑影浮空只自伤赏心死着未能忘琼枝不解留春色银烛空曽照夜妆肺腑已传蜂蜜尽肌膏仍与燕泥香情知青帝回车日合有祥风老退房韶华终竟合凋伤献笑萦懐忍遽忘露压不禁昏泪脸风披无奈醉愁妆芳菲顿减园林趣狼藉空余陌路香却忆班姬浪辛苦一生都得几専房既学佛作决定歌禅家以为证道新丰之后无有及者初出京有诗云亲疎俱稳人伦了婚嫁齐成俗意周一笔尽钩尘债断都无亏欠大家休休休休爱着何时是彻头风息浪平人已渡笑携明月下孤舟崧山中云撒手宁论万丈崖脚跟未肯点尘埃东君也自魔君数故着青红眼底来来何迟去何早二五不多十不少一声柄木徧虚空谁识堂堂真照了又赠安居士国宝云不招措大嗔不唤王子文不惹禅和笑不名王照了他人怕人嫌照了要人嫌人人有面树有皮努力方便勤妆严妆严也由贤不然也由贤鼻孔莫遣他人穿又答国宝云幻人谁拙复谁能游戏何妨傀儡棚凡事不堪君莫怪侬家面目得人憎又云忽然识破虚空我六合纵横更有谁正大壬辰参知政事宗室思烈行台洛阳以知非有重名力致之使叅议台事城陷不知所终子升卿有赋声早卒

禅颂三首
昧已全抛大事忧为渠刚揽等闲愁桑榆晚景无多子针芥人身岂易投
闲日构来忙日用此生迷却再生休鼻头捩转从今始看作回程火里牛
吾身非我底为情说着尘劳特地惊五九尽时山更好涧泉云鸟自春声

又颂
放下情懐触处安生涯取取没多般褐衣褴褛聊遮赤短髪鬅鬙底用冠一榻省縁资困歇二匙随分了饥飡也知苦涩人人笑烈曰初心不敢谩[贞佑末行台都尉南征获武经进士李申之于盱眙左右司郎中刘光谦逹卿润文官李献能钦叔爱其才辩欲活之以避嫌不敢也乃托以问事机令军中羁管之申之作诗赠主囚者云一饭感君无地报寸心许国只天知明朝定作长淮鬼马革仍烦为裹尸又云胷中万古横锺阜一死鸿毛断不移又献书都尉云金国岁岁南侵计所得不能一二州而军力折耗殆尽今岁此举亦曽虑人有议其后何以御之乎为公计者不若此南军犬举敛兵而退虽屡出无功得全师而返犹可自救不然师老食殚困顿于坚城之下谗间一行则公受祸不久矣某军败而死固其所也乞于盱眙城下责以不降之罪以一死见处使人人知之则都尉亦于名教有功书上之明日申之谋遁归不果乃杀之钦叔说其临刑回面南向欣然就戮甚嗟惜之予谓申之胷中万古横锺阜与王知非烈日初心不敢谩皆烈丈夫语故附见于此]

○无事道人董文甫八首
文甫字国华潞人承安中进士为人淳质恬于世味于心学有所得人知尊敬之而不知其所以得也子安仁亦学道父子尝闲居宝丰闭戸不出以习静为业朝夕不继晏如也国华歴金昌府判官礼部员外郎昌武军节度副使正大中以公事至杞县自知死期作书与家人及同官又作诗贻杞县令佐诗毕掷笔于地以扇障面而逝有和太白山明和尚牧牛图诗刻石于洛阳其引云夫人有等差教分顿渐上根之人一闻千悟不落阶级中智而下必由渐进此人牛次第不得不立心性动静徼妙有无学者所宜谛观也以人牧牛是动而有制从有以观其徼者也进进而不已则渐至于回首驯服从无以观其妙者也有入于无徼及于妙固善矣又不如静而无碍之为愈也静而无碍又不如两忘双泯之入神也若夫人牛两忘明月独照恍然俱失所在当是时也吾将离形去智神亦无功同于大通与道为一则向之人牛亦筌蹄中一微尘耳吾儒所谓尽心尽性者无外于是因借明和尚韵再下一转语会心者必能知之诗不録

秋夜
见即如无炉上雪淡而有味水中盐齐行定慧千灯熖浄识乾坤一镜奁

昼眠
庄周先我复天真化蝶飞来管领春我亦庄周周亦蝶不知若个是真身

审是堂
按剑人人骇夜光蜀鸡合道胜鸾凰飞蛾可是无分别直道油灯是太阳

文中子续经
纷纷述作史才雄听似秋来百草虫不是春雷轰蛰窟蚓蛇会得化成龙[予尝以王氏六经为问先生云王氏六经以权道设教虽孔子亦然但后人不能知之耳因以此诗见示]

临终诗四首
无情丧主没钱僧送上城南无事人捡尽传灯无尽録更无公案遮畨新
又
生有地死有处万牛不能移一步一轮明月印天心此是渠侬住处住
又
白髪三千丈红尘六十年只今无见在虚费草鞋钱
又
今古一轮月分明印碧霄门门蟾影到处处桂香飘不起眼中晕何劳指上标真空浑照破归去杖头挑

△隐徳

○薛继先四首
继先字曼卿猗氏人少日三赴廷试南渡后隐居洛西山中课童子学事母孝与人交谦逊和雅所居人化之子纯孝字方叔有父风客有诈为曼卿书就方叔取物者曼卿年已老状貌如少壮人客不知其为曼卿而以为方叔也而与之书曼卿如书所取物付之虽其家人亦不以语之也监察御史石玠子坚行部过曼卿曼卿避不之见或言君何无乡曲情耶曼卿曰君未之思耳凡今时政未必皆善石御史一有所劾则必谓自我发之同恶相庇他日并邻里有受祸者其畏慎类此正大未司农卿杨慥叔玉丞康锡伯禄荐曼卿与汴人髙仲振武陟宋可武清张潜磁阳曺珏大名王汝梅隐操不减古人朝延议授以官以兵乱不果曼卿喜作诗工于赋物如松化石云痩见千年傲霜骨錬成一片补天心时人称焉壬辰之乱病没于宜阳仲振字正之系出辽东其兄领开封镇兵正之幼就举选年四十后即以家业付其兄挈妻子居嵩山于书无不读而以易皇极书为业安贫乐道不入城市山野小人亦知敬之王汝梅张潜从之学三人行山谷间人望正之风袖翩然如欲仙而未举也张王说正之尝遇异人教之养生呼吸吐纳日以为常灵气时至安坐不动而骨节戞戞有声恍惚中时与真灵接对所谈皆世外事既不以语人故无得而传潜字仲升有志节慕荆轲聂政之为人三十岁乃折节读书太学诸人髙其行义有张古人之目客嵩山从正之学易五十岁始娶妻妻鲁山孙氏亦有贤行夫妇相敬如宾负薪拾穗行歌自得大用与之同业而生理优赡怜髙张之贫时有馈饷皆谢不受乡里为仲升劚瓜田瓜熟仲升约中分之以偿其勤众不忍但小摘而去仲升亦弃瓜不收众如约然后取食之尝行道中拾得一斧夫妇计度移时乃持归就访其主归之所居寺荘有兄弟分财致诤者其弟指仲升所居曰我家如此独不畏张先生笑人耶天兴之兵避于少室絶顶时世已乱寇敓暴横无复人理仲升不甘与之处闭口不食七日而死妇随亦投絶涧中汝梅字大用律学出身伊阳簿秩满遂不出性嗜读书动有礼法生徒以法理就学者兼以经学授之后生辈服其教无敢为非义者可字予之贞佑之兵其姑嫁大姓槀氏夫与子皆兵死而赀产独在姑以白金五十笏遗予之予之受不辞一日姑得槀之疎属立为后挈之省外家予之置酒会乡邻且谓姑言姑往时遗可以金可以槀氏无子故受之姑今有子矣此金槀氏物非姑物也我何名取之因呼妻子舁金出归之槀氏乡里用是重之大兵再驻山阳军中有闻予之之名者问知所在质其子使人招之曰肯从我者祸福与公共之不然公之子死矣亲旧竞劝之往予之不从曰吾有子无子与吾儿之死与生皆有命焉岂以一子故并平生所守者而亡之乎其后予之竟以无子死珏字子玉早岁有赋声诚实乐易世俗机械事皆所不知喜宾客欵于接物无书生气习从之游者乐之而不厌也六人者丧乱后惟子玉居弘州十二年乃终

九日感懐[曼卿]
衰年易感我今知无讶骚人动楚悲故国久抛兵劫后佳辰多负菊花期一时兰艾同凋落两鬓雪霜仍别离髙世输他陶靖节悠然髙兴满东篱

过洛阳[予之]
西来东去洛阳城千尺浮图了送迎十日酒旗歌板地白头孤客可怜生

寄人宰县[仲升]
县务无难易人才自异同割鸡良暂屈制锦要専工积弊奸赃后遗黎喘汗中不存忧世志底用读书功嫉恶看平日知君有古风莫教循吏传独载鲁山翁[载方言作上声呼]

白髪感懐[子玉]
少年豪举气如虹今日萧然一病翁晓镜祇添头上雪春风不緑鬓邉蓬文章那作一钱直灯火空劳半世功拟筑糟丘便归老醉乡何者是穷通

中州集壬巻终


●中州集巻十


△三知已

○溪南诗老辛愿二十首
愿字敬之福昌人其大父自鳯翔来居县西南女几山下以力田为业敬之自号女几野人年二十五始知读书取白氏讽谏集自试一日便能背诵乃聚书环堵中读之书至伊训诗至河广颇若有所省欲罢不能因更致力焉音义有不通者捜访百至必通而后已有一事阙十年者由是博极羣书于三传为尤精至于内典亦称该洽杜诗韩笔未尝一日去其手作文有纲目不乱诗律深严而有自得之趣性野逸不修威仪贵人延客敬之麻衣草屦足胫赤露坦然于其间剧谈豪饮旁若无人髙献臣为河南治中闻其名引为上客及献臣为府尹所诬敬之亦被讯掠几预一网之祸自是人以敬之之名为讳絶不与交不二三年日事大狼狈田五六十畆岁入不足一牛屡为追胥所夺竟卖之以为食众雏嗷嗷张口待哺雅负髙气不能从俗俯仰迫以饥冻又不得不与世接其枯槁憔悴流离顿踣往往见之于诗元光初予与李钦叔在孟津敬之自女几来为之留数日其行也钦叔为设馔备极丰腆敬之放箸而叹曰平生饱食有数每见吾二弟必得美食明日道路中又当与老饥相抗去矣会有一日辛老子僵仆栁泉韩城之间以天地为棺椁日月为含禭狐狸亦可蝼蚁亦可耳予二人为之恻然敬之佳句极多如自怜心似鲁连子人道面如裴晋公万事直须称好好百年端欲付休休院静寛留月窗虚细度云浪翻鱼出浦花动鸟移枝之类恨不能悉记耳[木栖云吟窗醉几秋风晚只许幽人个里知三乡光武庙云万山青遶一川斜到其处知为工也]予尝论敬之士之有所立必藉国家教养父兄渊源师友讲习三者备而后可喻如世之美妇多出于膏腴甲族薫醲含浸之下闾阎间非无名色一旦作公夫人则举步羞涩曽大家婢不如其理然也故作新人材言教育也独学无友言讲习也生长见闻言父兄也至于传记所载西子乃苎萝山采薪氏之女越君臣教之容止七日而纳之王遂能惑夫差倾吴国岂常理也哉敬之落落自拔耿耿自信百穷而不悯百辱而不沮任重道逺若将死而后已者三十年亦可谓难矣南渡以来诗学为盛后生辈一弄笔墨岸然以风雅自名髙自标置转相贩卖少遭指擿终死为敌一时主文盟者又皆泛爱多可坐受愚弄不为裁抑且以激昻张大之语从臾之至比为曺刘沈谢者肩摩而踵接李杜而下不论也敬之业専而心通敢以是非白黒自任每读刘赵雷李张杜王麻诸人之诗必为之探源委发凡例解络脉审音节辨清浊权轻重片善不掩微颣必指如老吏断狱文峻网宻丝毫不相贷如衲僧得正法眼征诘开示几于截断众流人有难之者则曰我虽不解书晓书莫如我故始则人怒之骂之中而疑之已而信服之至论朋辈中有公鉴而无姑息者必以敬之为称首葢不本于教育不阶于讲习不出于父兄而卓然成就如此然则若吾敬之者真特立之士哉[刘景玄赵宜之雷希颜李钦叔张仲经杜仲梁王仲泽麻知几]

乱后
兵去人归日花开雪霁天川原荒宿草墟落动新烟困鼠鸣虚壁饥乌啄废田似闻人语乱县吏已催钱

赠赵仲常[名宪宜之从弟诗有黄尘衮衮时随脚华髪萧萧老压头之句]
赵子年虽小论诗乐最深秋风凡几首冬日更多吟老大吾无力文章尔用心荒山松竹底莫厌数相寻

过崧山
催老年光衮衮来好懐知欲向谁开箕山颍水春风里呼起巢由共一杯

隆徳故宫
虵分鹿死已无秦五十年来汉苑春问着流莺无一语栁条依旧拂墙新

同赵长水泛舟
洛水秦山晚自澄孤洲烟树緑相仍波揺朗月浮金镜岭隔华星断玉绳但觉转船惊白鸟岂烦挥翣怒青蝇风尘浩荡飘蓬里愧似林宗陪李膺山

寒山
寒春静早闗门新月微光照短垣可恨暮云欺落景却将残霭助黄昏

陋室
陋室何妨似燕窠暮年终得返鱼蓑壶中日月时常好枕上功名不足多往古来今真夜旦髙天厚地一罝罗鹿门幸有龎公乐牛角徒为寗戚歌

乱后还三首
兵戈为客苦思乡春暮还乡却自伤典籍散亡山阁冷松筠憔悴野园荒莺衔晚色啼深树燕掠春阴入短墙邻里也知归自逺竞将言语慰凄凉
又
乱后还家春事空树头无处觅残红棠梨妥雪沾新雨杨栁飘绵扬晚风谈笑取官惊小子艰难为客媿衰翁残年得见休兵了收拾闲身守桂丛
又
春来漂泊心情减老去艰危气力微芳草际天愁思逺干戈满地故人稀懐金跃马时何有问舍求田事已违粝食敝衣聊自足白头甘息汉阴机

题游彦明林园三首
先生未老厌儒冠筑屋栽篱守岁寒经史日长常满案鱼虾溪近得供盘幽花入室无多种痩竹闗情只数竿萧洒逺辞车马迹求官何必近长安
又
城郭繁华断往还林园幽〈门内加臭〉养髙闲花低暖蘂斜窥水竹亚晴梢巧避山尊俎岁时君得意风埃南北我何颜丹房药镜游心久不惜哀矜洗病孱
又
不碍遥看冷翠微尽教丛竹映窗扉篱根傍水知鱼乐屋角邻花鸟自归浊酒野芹安已久华轩髙马到从稀人间回首皆堪鄙羡汝幽栖得所依

赠刘庵主[刘辽贵族]
蚤薄轩裳贵髙寻绮皓踪一囊闾里药六尺水云笻午枕眠芳景晴檐望逺峯柴门常不掩应得野夫从

函闗
双峯髙耸大河旁自古函闗一战场紫气久无传道叟黄尘那有弃繻郎烟迷短草秋还绿露浥寒花晚更香共说河山雄百二不堪屈指算兴亡

赠赵宜之二首
夫子今词伯胡为逺帝京青云无辙迹白髪有柴荆鬼戏多年病人髙四海名麟经方有缺无惜继丘明
又
转徙家无地逢迎客有尊光阴连病枕天地一愚轩霜雪青松古风尘白璧温从渠投隙者衮衮向金门

送裕之往许州酒间有请予歌渭城烟雨者因及之
白酒留分袂青灯约对床言诗真漫许知已重难忘爽气虚韩岳文星照许昌休歌渭城栁衰老易悲伤

寄裕之
青云一别阮家郎甚欲题诗逺寄将好句眼前常蹉过佳人心上不曽忘谁家秋月茅亭底何处春风锦瑟旁昌谷烟霞久寂莫欢逰还肯到三乡

山园
岁暮山园懒再行兰衰菊悴颇闗情青青多少无名草争向残阳暖处生

○李讲议汾二十五首
汾字长源平晋人系出雁门旷达不羁好以竒节自许避乱入闗京兆尹子容爱其才招致门下留二年去之泾州谒张公信甫一见即以上客礼之自是游道日广然闗中无一人敢与相轩轾者元光末用荐书得从事史馆旧例史院有监修宰相为之同修翰长至直学士兼之编修官専纂述之事若从事则职名谓之书冩特抄书小史耳凡编修官得日録分受之纂述既定以藁授从事从事録洁本呈翰长平居无事则翰长及从事或列坐饮酒赋诗一预史事则有官长掾属之别长源素髙亢不肯一世乃今以斗食故人以府史畜之殊不自聊髙张诸人率以新进入馆史家凡例或未能尽知就其所长且不满长源一笑故刋修之际长源在旁则蓄缩惨沮握笔不能下长源正襟危坐读太史公左丘明一篇或数百言音吐洪畅旁若无人既毕顾四坐漫为一语云看秉笔诸人积不平而雷李尤所切齿乃以嫚骂官长讼于有司然时论亦有不直雷李者故证左相半踰年不能决右丞师公以伤风化为嫌遣东曺掾置酒和解之不得已乃罢寻入闗明年驱数马来京师日以马价佐欢道逢怨家则画地大数而去又明年恒山公仙在邓之西山长源往说之署行尚书省讲议官既而恒山与参知政事思烈相异同颇谋自安惧长源言论欲除之遁之泌阳竟为所害长源孝友亷介过人者甚多宁寒饿而死终不作寒乞声向人人亦以此爱之平生以诗为専门之学其所得为尤多如洛阳才子懐三策长乐钟声又一年清镜功名两行泪浮云亲旧一囊钱烟波苍苍孟津渡旌旗歴歴河阳城长河不洗中原恨赵括元非上将才三辅楼台失归燕上林花木怨啼鹃空余一掬伤时泪暗堕昭陵石马前同辈作七言诗者皆不及也辛夘秋遇予襄城杯酒间诵闗中往来诗十数首道其流离世故妻子凋丧道涂万里奔走狼狈之意虽辞旨危苦而耿耿自信者故在郁郁不平者不能掩清壮磊落有幽并豪侠歌谣慷慨之气此诗兵火中散亡今就其少作予所能记忆者録之

陜州
黄河城下水澄澄送别秋风似洞庭李白形骸虽放浪并州豪杰未凋零十年道路双蓬鬓万里乾坤一草亭八月崤陵霜树老伤心休折桞条青

州北
州北光风艶绮罗南来扈从北人多梨园法曲懐奴舞月窟新声倩女歌紫禁衣冠出金马青楼阡陌瞰铜驼薄游却忆开元日常逐春风醉两坡

再过长安
细栁斜连长乐坡故宫今日重经过一时人物存公论万里云山入浩歌白髪归来几人在青门依旧少年多自怜季子貂裘敝辛苦灯前读揣摩

汴梁杂诗四首
天津桥上晚凉天郁郁皇州动紫烟长乐觚棱青似染建章驰道直于弦犬牙盘石三千国圣子神孙亿万年一策治安经济了汉庭谁识贾生贤
又
琪树明霞五鳯楼夷门自古帝王州衣冠繁会文昌府旌戟森罗部曲侯美酒名讴陈广座凝笳咽鼓送华辀秦川王粲何为者憔悴嚣尘坐白头
又
楼外风烟隔紫垣楼头客子动归魂飘萧蓬鬓惊秋色狼藉麻衣涴酒痕天堑波光摇落日太行山色照中原谁知沧海横流意独倚牛车笑孝孙
又
寥落闗山对月明客窗遥夜梦魂惊二年岐下音书絶八月河南风露清冉冉暮愁生草色迢迢秋思入虫声谁知广武英雄叹老却穷途阮步兵

上清宫三首
忆昔秋风从茂陵词臣忝预汉公卿瑶池宴罢西王母翠辇归来北斗城石马嘶残人事改刦灰飞尽海山平唯余太一池边月伴我骖鸾上玉京
又
苍梧云气赤城霞绵络钧天帝子家仙掌髙承九霄露霓旌遥驻五云车昆明火刦惊人世瀛海风涛撼客槎醉里忽逢王子晋玉笙吹上碧桃花
又
千刦尘縁谢吏曺道山仙阙事游遨楼台缥缈沧溟阔宫殿森罗紫极髙几代云孙接仙李千年王母醉蟠桃诗成便欲还山去犹待君王赐锦袍

避乱陈仓南山回望三秦追懐淮阴矦信漫赋长句
慿髙四顾战尘昏鹑野山川自吐吞渭水波涛喧陇阪散闗形势轧兴元旌旗日落黄云戍弓剑霜寒白草原一饭悠悠从漂母谁怜国士未酬恩

雪中过虎牢
萧萧行李戞弓刀踏雪行人过虎牢广武山川哀阮籍黄河襟带控成皋身经戎马心逾壮天入风霜气更豪横槊赋诗男子事征西谁为谢诸曺

清明
鸣珂振毂满重城春日绵绵老燕莺人在碧鸡坊外住澹随流水过清明

下第
学剑攻书漫自竒回头三十六年非春风万里衡门下依旧并州一布衣磻溪封侯输与曲如钩冷坐

磻溪
到白头老妇厨中莫弹铗白鱼留待跃王舟

感寓述史杂诗五十首并引[録五首]
正大庚寅予行年三十有九献赋明庭为有司所病遂有不遇时之叹皁衣斗食从事史馆以素非所好愈郁郁不得志卧病中僻居萧条尽日无来人缅惟先哲凡所以进退出处之际穷逹荣辱之分立身行道建功立事闗诸人事者窃有所感焉于是始自骚人屈平以来下逮汉晋隋唐诸公终之以逺祖雁门武皇作为述史诗五十首以自慰其羁旅流落之懐述近代则恐涉时事故断自唐以下不论呜呼三百篇大抵皆圣贤感愤之所为作也余以愚忠谬信获讥于斯世久矣非敢示诸作者庶几后世有扬子云者出或能亮予之宿心是岁秋七月既望并州人李汾引
苏客卿秦
游说诸侯获上卿贾人唇舌事纵横可怜一世痴儿女争羡腰间六印荣
韩淮阴信
仗剑淮阴去复还举头西望识龙颜堂堂竟握真王印未害男儿辱胯间
叔孙奉常通
秦时博士鲁诸生漏网骊山百丈坑邂逅刘郎习绵蕝便能弹压汉公卿
马中令周
脚踏长安陌上尘布衣西上欲谁亲君王不省常何策憔悴新丰一旅人
逺祖雁门武皇
死心唐室正诸侯铁马南来隘九州岛当日三垂冈上意诸孙空抱腐儒羞

拟张水部行路难
洛阳行人心欲折半年西州信音絶弹笔峡口兵尘髙半夜心悬陇山月君不见嗷嗷失羣鸟泪尽眼流血潼闗昼闭汉使稀安得慰我生离别

云溪晓泛图
晓景澹明月落影潭西丘晴川挂烟树光拂云河流枫林入行色闗山生白头羡羡画中人忆我秦川游君帆渺何许傥下沧浪洲沧浪吾有约寄谢同盟鸥

古月一篇为裕之赋
古月天不收敌君三万秋天孙弄明镜光涌云间流忆昔放逐江南州金陵女儿歌棹讴草裹乌纱巾散着紫绮裘酒酣把玉笛直欲扪参歴井骑斗牛醉中呼儿摇双舟吾欲乘流下石头起来茫茫视八极万里只有元丹丘丹丘子游人间风尘何为往复还玉华山人近招我九日朝帝苍梧山

西归
扰扰王城足是非不堪多病决然归只因有口谈时事几被无心触祸机日暮豺狼当路立天寒鵰鹗傍人飞终南山色明如画何限春风笋蕨肥

避乱西山作
三月都门昼不开兵尘一夕卷风回也知周室三川在谁复秦庭七日哀鸦啄腥风下阳翟草衔寃血上琴台夷门一把平安火定逐恒山候骑来

○李戸部献甫一十三首
献甫字钦用钦叔从弟也兄钦止钦若皆中朝名胜家故将种而同时四进士人门之秀照暎一时钦用博通书传于左氏及地理之学为精为人有干局心所到则絶人逺甚故时人有精神满腹之目歴咸阳簿辟行台掾属正大初夏人请和朝廷以冯子骏往议钦用预行夏使有口辩冯善人无以折之往复之际至以岁币为言钦用不能平从旁进曰夏国与敝邑和好百年今虽易君臣之名而为兄弟之国使兄而输币宁有据耶曰兄弟且不论宋日曽与吾家二十五万匹典故具在君独不知耶金朝必欲修旧好非此例不可钦用作色曰使者尚忍言耶宋以岁币饵君家而赐之姓岸然以君父自居夏国君臣无一悟者诚谓使者当以为讳乃今公言之使者果能主此议以从赐姓之例敝邑虽岁捐五十万某请以身任之夏使语塞和议乃定使还朝廷録其功授庆阳总帅府经歴官寻辟长安令京兆行台所在供须之繁急于星火钦用所以处之者常若有余县民頼之以安入为尚书省掾壬辰之兵奏充行六部员外郎守备之策时相倚任之以功迁镇南军节度副使兼右警廵使车驾东廵死于蔡州之难时年四十所著诗书文号天倪集者留京师钦用死其家亦破非同年华阴王元礼购得之几有人琴俱亡之恨然则文字言语之传与否亦有数存于其间耶

夏夜
银潢淡淡没踈星一阵凉从雨后生仰看浮云成独卧数围蛛网络中庭

九龙池春望
五年外地看清明袖手低回过客亭谢絮楚萍无定着春光如我更飘零

兴庆池书所见
短短菰蒲刺水青翠萍开处鉴波明画船转过垂杨外水面风来闻乐声

题黄华幽居图
层层佛屋贴山腰山下幽居胜午桥物外人家无税后闲中生理足渔樵雁踰逺障凌虚迥人与髙秋共寂寥何处人间景如此便应归隐不须招

长安行
长安道无人行黄尘不起生榛荆髙山有峰不复险大河有浪亦已平向来百二秦之形秪今百二秦之名我闻人固物乃固人不为力物乃倾将军誓守不誓战战士避死不避生杀人饱厌敌自去长安有道谁当行黄尘漫漫愁杀人但见蔽野鸡羣鸣河东游子泪如雨眼花落日迷秦城长安道无人行长安城中若为情

别春辞
东皇按辔来何迟人间二月才芳菲六十日春能几时不如意事常相随一声啼鴂花片飞把酒却与春别离春缓归听我歌滔滔岁月如流波贵忧孰与贱乐多吾宁不欲列华鼎驰鸣珂香屏倚妓荐绮罗人生赋分有定在谁能买愁费天和长安市上酒如海跨驴径上胭脂坡酒酣醉舞双婆娑春自来去如予何

秋风怨
疎星耿耿明天河夜凉翠幕生微波碧梧委叶傅金井一夕秋风将奈何春风令人和秋风感人悲妾愁自与秋风期秋风争管人别离灯灺垂红粉泥暗龟甲屏风云影乱络纬吊月啼不断莲漏压荷夜未半凉飘萧萧入疎竹枕底寒声碎琼玉敲愁撼睡睡不明花露盈盈泫鱼目秋风且莫吹念妾守空闺嫁狗随走鸡随飞九死莫作荡子妻郎薄幸妾薄命花自无言絮无定碧云暮合郎未归几度妆成掩明镜

河上之役三首
河堤一决岂天穷失在当年固白公谁与麻冈开故道暂教版籍见山东
又
新筑河堤要策勲万人采净北壖薪青青好借曺州栁旧是中原一段春[曺陷没已久]
又
万夫卷土障横流负土成山水未收明日落成真盛事谁能作赋拟黄楼

围城
碧树苍烟起暮云长安陌上断行人百年王气余飞观万里神州隔战尘身与孤云向双阙愁随落日到咸秦山河大地分明在莫为时危苦怆神

骤雨
龙战云鏖拥日囚鞭驱雷电走蛟虬望中雨脚横天落触处湍声卷地流梁苑楼台失炎暑汉家城阙动高秋若为借得天瓢去倒泻明河净九州岛

资圣阁登眺同麻杜诸人赋
髙阁凌云眼界寛野烟碧树有无间天边孤鸟飞不尽陌上行人殊未还魏国几回时事改汴堤千古夕阳闲愁来重倚阑干望崧少西头是故山

△南冠五人

○司马侍郎朴一首
朴字文季温公之犹子宋兵部侍郎以奉使见留居于祁阳授以官托疾不拜遨逰王公之门以寿终文季工书翰有晋人笔意兴陵万几之暇尝购其遗墨学之有雪霁同韩公度登圆福寺阁和李効之诗今畧载于此积雪日出杲雪飞梅已残朋游要及时阁邻有遐观乘此芜秽平快览天宇寛霁色混银界旷望连江千山如白毫相滉溢清扬端一气转浩渺万里皆弥漫优哉赋梁苑想象排广寒此下不可读当俟善本考之

无余居士斋壁有沈传师游道山岳麓诗石刻穆仲等和之因亦次韵
湘西胜景岂易论羣山腾闯万马奔鹤泉一麓骞鹏噣松风十里藏祗园当时侍御偶题写笔力孰敢争雄尊东京少年妙词藻南阳旧族齐阴樊夭心月胁出竒语使我展读忘朝昏差差戈剑隐一敌落落旗鼓严千屯无余居士厉幽志细研六艺方专门冻骭娇儿惯肠苋啼饥痩妇余泪痕惟君徳义允相惬每穷道妙角与根他人劝酒惊逐魂二子频酌勤空樽醉中诗成渺江海风外幡影徒飞翻巻藏箧笥已戢戢风生襟袖何轩轩嗟乎我亦有余腐陋哉羊政囚华元

○滕奉使茂实八首
茂实字秀颖姑苏人初名祼徽宗改赐焉以太学正兼明堂司令与枢宻路允廸翰林修撰宋彦通奉使割三镇太原寻奉宻诏据城不下国相怒囚使人于云中钦宗北迁秀颖谒见涕泣请从行主者不之许放允廸彦通南归茂实留雁门与兄宗正丞福[字伯寿] 淮南发运使〈衤奇〉共居久之家人至自汴梁秀颖往来并代之间布衣终身临终令黄幡裹尸而葬仍大刻九字云宋使者东阳滕茂实墓士大夫哀其忠为之起坟于雁门岁时致祭好问儿时先大夫教诵秀颖临终诗然亦仅能记未章数语而已庚子春自山东还乡里值乡先生雁门李锺秀[挺] 求秀颖诗文锺秀云丧乱以来家所藏书焚荡都尽避兵山中民家偶于破箱中得秀颖诗一编纸已败烂前序秀颖自作可辨者百余字大畧言能安于死生之分而不能忘感槩不平之气又曰苏属国牧羊海上而五言之作自此始予敢援以为例后叙是笔吏林泉野老彦古[彦古不着姓]年七十八手录三滕始未号东阳滕秀颖鳯山思逺记者诗数百首可读者什六七临终一诗缺三五字而已非笔吏此集则秀颖之事无以见于世予意先生名节凛然不媿古人其文字言语宜有神物擭持虽埋没之久而光明发见决有不可掩焉者因备述于此亦使彦古之名托之而不腐云[〈衤奇〉字恐悮当作祹见南申髙济叔碑]

哀隆徳守臣张确确浮休张舜民之弟尝为乌延帅幕独不廷谒童贯作诗吊之
睢阳万古一张廵忠义传家有世臣颜子伏膺当入室潘郎望拜肯同尘围城已陷天犹晦仗剑临危气益振余子邻邦尽曺李偷生端作九泉人

天宁节有感
节临重十庆天宁古殿焚香祝帝龄身在北方金佛刹眼看南极老人星千官花覆常陪燕万里云遥阻在廷松柏满山聊献寿小臣孤操亦青青[汴梁故老云徽宗本以五月五日生以俗忌移之十月十日故此诗有重十之句]

雨后蔬盘可喜偶成
过雨盘蔬日日新从今休叹庾郎贫寒虀安取咄嗟办火食不忧生死邻野苋何施虽可鄙美芹欲献去无因干戈万里风尘晦惭媿平生肉食人

五日
节物惊心动逺思薫风又见浴兰时空寻好句书纨扇无复佳人系彩丝酒注菖蒲唯欲醉筒包菰黍不胜悲明年此日当何处风里孤蓬自不知

喜雨
旱暵雨沾渥丰穰都不疑商羊应屡舞布谷强多知龙见宁非数云行自有时当年班夏令曽得近丹墀

偶成
纎云卷尽见秋容古木交阴一埽空雪压羣山晓来雨叶侵缺甃几畨风欲归未得人将老屡送还来鬼亦穷頼得子卿佳传在整冠时读慰飘蓬

立春
东皇布政物皆春山色禽声便可人满谷和风消积雪半窗晴日动游尘宫花挿帽枝枝秀菜甲堆盘种种新拘窘经时成土俗聊从一醉适天真

临终诗并序
某奉使亡状不复反父母之邦犹当请从主行以全臣节或怒而与之死幸以所仗节幡裹其尸及有篆字九为刋之石埋于台山之下不必封树葢昔年大病梦逰清凉境界觉而失病所在恐于此有縁如死穷徼则乞骸骨归悉如前祷预作哀词几于不逹方之渊明则不可亦庶几少游之遗风也
虀盐老书生谬列王都官索米了无补从事敢辞难殊邻复盟好仗节来榆闗城守久不下川涂望漫漫俭辈果不惜一往何当还牧羊困苏武假道拘张骞流离念窘束坐阅四序迁同来悉言归我独留塞垣形影自相吊国破家亦残呼天竟不闻痛甚伤肺肝相逢老兄弟悼叹安得驩波澜巻大厦一木难求安就不违我心渠不汗我颜昔燕破齐王羣臣望风奔王蠋犹守节燕人有甘言经首自絶脰感槩今昔闻未尝食齐禄徒以世为民况我禄数世一死何足论逺或死江海近或死朝昏敛我不须衣裹尸以黄幡题作宋臣墓篆字当深刋我室尚少艾儿女皆童顽四海无置锥飘流倍悲酸谁当给衣食使不厄饥寒岁时一酹我犹足慰我魂我魂亦悠悠异乡寄沉寃他时风雨夜草木号空山

○通理何先生宏中一首
宏中字定逺先世居雁门叔祖青出武弁任忻州兵马使因家焉祖行宣西逰遇仙不返行宣之子子竒子霖政和中中武举髙科子竒秉义郎武州宣宁尉子霖忠翊郎守丰州安丰砦皆没王事定逺子竒子也幼倜傥仪观秀整雅以竒节自许宣和末方贼扰江浙定逺以太学武举进士陈破贼三策徽宗褒谕谓非近日言事者所可比已而破贼如定逺策遂知名宣和元年集英殿试策中第二调滑州韦城尉汴京被围州郡多避走独韦不下兵退统制武汉英奏辟钦宗御札召赴军前以路塞不果因请兵真定宣抚司时副帅种师中兵已溃宣抚司檄定逺副汉英守银冶路既而太原破西路无完城定逺等提兵并山而东将赴援京师俄汉英战死定逺收合散亡立山棚七十四所号令所及千里而逺艰食数月人不敢相食诏以为武节大夫河东河北两路统制接应使是后国朝兵日盛所守唯银冶一城而已帅府募人生致定逺天会五年二月粮尽被擒大帅昭刺怜其忠解缚授以官定逺投牒于地曰我常以此物诱人出死力若辈乃欲以此吓我耶帅嘉其不降屈又问欲还乡否定逺谋南奔阳以愿归为言会监送使臣有先与定逺相攻刼者愬之囚西京府君庙二年帅一日召之授以官又不拜使之充军亦不从取家属填城黄龙府益偃蹇不行帅怒褫衣欲斩之定逺忻然就戮曰得死所矣拥之行已数十步帅终不忍召还问尔授官不愿充军又不行填城又不行斩又不惧毕竟欲如何定逺徐曰生死在公奚问为帅怒解系之西京狱得州人保任者数十族乃放归请为黄冠时神霄宫废道士旧以徽宗为东华君将毁其像定逺为起紫微殿迁像事之年六十三正隆四年病殁自号通理先生所著成真通理二集藏于家州将傅慎微几先赠诗云故人何定逺造物不虚生骨骼棱棱痩诗篇字字清世皆尊道义我独见忠诚尊酒分携后何时葢复倾其余与朱少章辈唱酬甚多皆为所推重载之墓碣之阴

述懐
马革盛尸每恨迟西山饿踣更何辞姓名不到中兴厯付与皇天后土知

○醉轩姚先生孝锡三十二首
孝锡字仲纯丰县人政和四年登科调代州兵曺国朝兵入雁门州将议以城降官属恇怯投死无所仲纯投床大鼾畧不以为意帅府就注五台簿未几移疾去因家五台善治生亭榭场圃富于游观宾客日盈其门州境岁饥出家所藏粟万石赈贫乏多所全济乡人徳之中年之后以家事付诸子放浪山水间诗酒自娱醉轩其自号也资禀简重喜怒不形于色弃官时年二十九至八十三乃终名士大夫为诗以吊者数十人先生长于尺牍所著鸡肋集丧乱以来止存律诗五巻而已今畧载于此次冠卿韵云节物后先南北异人情冷暖古今同次赵献之韵云红缬退风花着子绿针浮水稻抽秧溪墅早春云久客交情谙冷暖衰年病骨识阴晴春日和徳充云烟染绿丝迷别浦雨催红糁缀长条新诗云愁边日晷偏疑短梦里江乡未当归盘无兼味惭留客梦厌多岐不到乡赋雪云酒敌余威翻索莫诗含幽思倍清新雨云岸涨鱼吹沫山空石转雷雪云舞风初学絮带雨不成花峯山寺云谷虚繁地籁境寂散天香云生古木千章秀山抱晴川一掌平懐士会云诗忙疎酒醆俸薄减厨烟感懐云玄晏暮年常抱病子山终日苦思归古诗尤有髙趣恨不复见之矣[挽词今载于此掌饮令胥持国云山东夫子老河东谁与先生臭味同早岁遽辞名宦里百年常乐圣贤中醉轩风月千秋恨蜗室樽罍一梦空白玉楼成人不见空余乡泪托东风司经刘迎云百年陆陆变苍茫晚向山林得老苍孤干郁生陈柏树故基岿立鲁灵光谋生有道田园乐阅世无心寿命长何日车声过通徳拜公一炷影前香髙平李仲畧云早岁才猷着崎岖步世艰非嫌食周粟甘学抱吴闗髙义追东汉移文谢北山孤风激贪懦凛凛莫容攀平水毛麾云盖世清芬五十年直疑湖海水云仙不矜江夏无双誉便造南华第一篇松菊就荒堪笑晚莼鲈托兴果谁贤佳城郁郁髙名在应与台山万古传西京都转运使丹元子田彦皋云琳琅风月三千首游戏尘凡八十秋三径尚存元亮菊五湖空负子皮舟王元老云夫子人之杰魁然道最纯乡闾连沛邑族系出虞宾清节冰壶莹孤标玉树新妙龄探桂窟雅志傲蒲轮事业传衣钵风流表搢绅斗南惟此老月旦复谁人忍死哭亡社偷安笑具臣斯文虽未丧吾道竟难伸彭泽不书宋东陵无负秦直从强徤日收得自由身把臂言犹在回头迹已陈发书占贾鵩絶笔感商麟去矣骑箕尾嗟哉厄已辰终天从此别穷壤向谁亲堕椁逢王果留灯待沈彬彭殇俱逝水丘跖共荒搸书带缘新垄笛声起旧邻絶弦双堕泪挂剑一伤神冡树悲长夜山花作好春龟趺平木杪谁为写光尘承旨党世杰云望西山以驰吊兮其下维徳人抱明月以螭盘兮宁终屈而不伸天昏廓以四辟兮羣飞纷其上翥将搏挐以并征兮惜冲风之落羽兰为佩兮桂为帷谁招余者兮余从与归青云岂难振迹兮顾揵结之不素玄豹自媚其文兮亦何嫌于隐雾诗书与友兮琴尊与游适意自安兮乐闲自休出吾余以研桑兮犹足以比素封之侯惟清闲为秘福兮非有力能兼取虽神仙犹可畏兮曽莫乐于下土数与数相乘除兮常此夺而彼与陋岩栖之下槩兮心实往而迹蔵出非徼而处非隐兮吾独蹈古人之所常随时委顺以终老兮噫先生为不亡]

睡起
生涯甘分寄畊桑山色围门水遶墙困病久惩耽酒癖爱闲犹有和诗忙檐氷滴砌春犹冷野马浮川日渐长旧事老年多记忆故园归梦正悠扬

栁溪别墅
安车随意饱甘肥晚食徐行理亦齐山市日髙人未集柴门客至鸟先啼溪桥散望携笻度野寺牵吟信笔题容膝易安聊自适瓮天闲看舞酰鸡

岁晚懐二弟
少易成欢老易伤壮逰垂白未还乡烟尘无复音书到魂梦犹疲道路长爆竹又惊新荐岁屠苏空忆旧传觞年年此日遥相忆鸿雁何时续断行

睡起
睡起日侵牖开轩遥见山晓风吹腊尽芳草惹春还烟暖莺迁谷云低雁渡闗衰年人事减遇酒得开颜

次李平子登台有感韵
落日孤云带逺冈戍楼烟瘴旧边场疲民卒岁方懐土逺客慿髙自忆乡汉使一朝延四皓秦诗千古吊三良行藏此意无人解聊借青山送酒觞

九日题峰山
不须歌吹上丛台千里晴川入座来世事难慿休挂口生涯见在且衔杯无情趂暖花先老有信迎寒雁已回遥想故园亲种菊霜枝露蘂向谁开

次韵王无竸见寄
客懐重倚仲宣楼白草黄云塞上秋山色不随尘世改水声还抱故城流隙中畏景那堪玩镜里衰颜秪自羞多愧诗人苦相忆逺传佳句吊清愁

闲居
无客访衰残柴门尽日闗躭书真是癖惜酒近成悭苔径行捜句茅檐卧看山却嫌明镜里偏照鬓毛斑

和成冠卿见寄
别恨频添鬓雪深百年懐抱郁沉沉标名不挂金银牓涉世空坚铁石心俗物何劳供一醉残僧正欲伴孤吟朱弦三弄虚檐寂唯有清风是赏音

次韵秋兴
老畏年光速愁添旅梦多西风着梧竹归思入烟波夜永慿诗遣颜衰得酒和故溪千树栁谁复晒渔蓑

感白髪
弹铗慿谁听客歌震雷那复化鱼梭梳头白雪惊新有障眼玄花比旧多乡问阻兵犹断絶羁懐慿酒暂消磨不须更问今朝客门外元无雀可罗

晓霁
一夜云峯卷迅雷残红狼藉点苍苔莺声岂解留春住燕语虚劳唤梦回愁寂顿疑诗思减衰残偏感岁华催栁溪鱼鸟应相识乘兴无嫌日日来

重九偶成
天边今日又重阳陇树红飞雁信霜且插茱茰慰衰鬓莫将诗句挠回肠歌勤皓齿人俱醉舞恋晴晖蝶也忙来日预期扶宿酒未应篱菊减秋香

溪桥早春
轻黄未染栁梢匀连日溪风巻塞尘乍暖乍寒花信晚相呼相应鸟声频少勤漫挟经纶策老懒空余病患身追忆故园桃李树年年红紫为谁新

东轩琴示儿子沂
古人无复见但有东轩琴一鼓髙山操因窥古人心正声久沈埋俚耳喧哇淫正可自怡悦不须求赏音

花前独酌二絶句
老将花酒作知音起就花前酒自斟莫便兴来先酩酊却妨真赏废捜吟
又
移得名花手自栽花知不为老人开兴来谁是尊前客唯有提壶送酒杯

题栁溪别墅
雨霁风和不动尘栁邉携酒赏晴春频来溪鸟浑相识渡水穿花不避人

芍药
绿蕚披风痩红苞浥露肥只愁春梦断化作彩云飞

次韵李相公偶成
帘鸟唤归梦竹风追夕凉感时空有泪却老分无方流水依山白孤云带日黄无人共尊酒散髪卧藜床

村居偶成
静爱柴门野兴幽杖藜徐步到岩丘深林有兽鸟先噪废圃无人泉自流土瘠税租随力办年丰禾黍过时收客来不虑无供给白酒黄鸡亦易求

用峯山旧韵二首
信步西风寺穷幽未觉賖松根纒石痩云磴出岩斜思爽余三唱诗成自一家空余几两屐不踏渡溪槎
又
春水上堤沙春晴散望賖衰年花近眼久客梦还家暎日孤鸿没迎风双燕斜平生江海意早晚送浮槎

题佛光寺
臧谷虽殊竟两亡倚阑终日念行藏已忻境寂洗尘虑更觉心清闻妙香孤鸟带烟来逺树断云收雨下斜阳人间未卜蜗牛舍逺目横秋益自伤

芭蕉
鳯翅摇寒碧虚庭暑不侵何因有恨事常抱未舒心

蜀葵
倾心知向日布叶解承阴空侧黄金盏谁人与对斟

次韵公才对菊见懐
髪蓬新感二毛侵尚阻清尊对菊斟久拟芝兰同臭味莫疑鱼鸟自髙深食贫岂复甘秦炙客病空懐奏楚音挂席无由上牛斗漫慿流水送归心

寄田朝散善辅
粉署标名旧山城识面新青云摧劲翮空谷滞幽人世路谋身拙心田育徳醇久要知可卜倾葢已情亲

春日书懐
云散交情薄棊翻世态新山容犹带腊鸟语已回春节物惊心遽丘园入梦频东风如解语端笑未归人

春日溪桥
留恋春光慰病颜无情风雨巻春还阴阴密绿笼溪暗细细疎红点径斑老去益怜诗思涩欢来聊破酒肠悭不嫌门外无车辙得遂衰慵一味闲

登楼有懐
老愧凭阑目力昏百年懐抱向谁论晴空雁起云边塞夕照人归郭外村因记昔游惊迅晷暂将离恨付清尊谁人肯似邉居士逺驾朱轮过雀门

题滕奉使祠
本期苏郑共扬镳不意芝兰失后凋遗老秪今犹涕泪后生无复识风标西陉雁度霜前塞滹水樵争日暮桥追想生平英伟魄凌云一笑岂能招

○朱奉使弁三十九首
弁字少章宋吉州团练使天会六年以通问见留命以官托目疾固辞猝然以锥刺之而不为瞬用是得归凡居云朔二十年自号观如居士有曲洧风月堂诗话行于世绍兴十二年皇子生大赦宋使洪皓张邵朱弁南归

苏子翼送黄精酒
仙经何物堪却老较功无如太阳草龙衔鸡衔名虽异菟公羊公事可考苏君真是神仙裔橘井阴功贯穹昊云笈书成数万言银阙珠宫用心早独知此物有竒效福地名山为储宝不惮林泉新劚掘斥去杵臼谢筛捣况从髙士论曲糜更课公田收秫稻一朝灵液浮瓮盎三冬浩气生襟抱且欣软饱得浇肠漫说逆流工补脑眼碧那忧散黒花髪白故应还翠葆贾傅只嫌松醥陋刘堕敢夸桑落好直须五斗论解酲宁待三杯乃通道谁知万里落旄人亦许匏尊自倾倒为君唤回雪窖春八载羁愁供一埽曼倩宜分此日桃安期莫诧他年枣何烦更采石斛花已觉容颜不枯槁根连石室喜入梦句拟桐溪媿摛藻平生我亦爱书札朱髓绿肠勤探讨幸君汲引成此志鹤驾骎骎望仙岛吞腥啄腐非夙心岁晚兹言良可保
初春以蔓菁作虀因忆往年避难大隗山采苹涧中为虀虀成汁为粉红色而香美特异乃信郑人所言为不诬矣今食新虀因成长韵藏蔬饱三冬媚盘无靃靡陈虀解束缚冰雹散刀几春畦芜菁苖入眼渐可喜青黄含风露采摘从此始持归作新虀一饱竸鲜美芬香溢肺肝甘脆响牙齿扪腹幽窗下刍豢讵能比忆昔避难初窜身重嵓里云烟昏具茨老稚且栖止燕兵大捜索焚荡石牛底脱命擉虎山野哭纷四起暮投山前店茅栋例烧毁潜伏窟室中衣敝不葢体妻孥坐相对生意薄于纸晨朝行涧中采芹涧邉洗郑人夸此虀他菜非所拟氤氲投瓦盎触鼻似兰芷一杯红粉羮析酲胜仙醴乃知野人献凉薄未宜鄙今来滞殊乡白首家万里犹能对荤膻咀嚼出宫征回思十年梦争夺殊未巳饱食但谋身吾颡良有泚

北人以松皮为菜予初不知味虞侍郎分饷一小把因饭素授厨人与园蔬杂进珍美可喜因作一诗
吾老似出家晚悟媿根钝滋旨却膻荤禅悦要亲近伟哉十八公兹道亦精进舍身奉刀几割体絶嗔恨鳞皴老龙皮鸣齿溢芳润流膏为伏龟千岁未须问便堪奴笋蕨讵肯友芝菌跏趺得一饱万事皆可摈侍郎文懿后落落众推俊澹然世味薄内典得所信香厨留净供频食不言顿晏然黙不语草木雷音震得法于此公骨髓传心印应怜持节人饷此为问讯欲将无上味为我洗尘坌食之不敢余感激在方寸

予以年事渐髙气海不能熟生暖冷旅中又无药物遂用火攻之策灼艾凡二百壮吟呻之际得诗二十韵
不作漳濵卧年侵血气衰据鞍思少壮揽镜叹清羸有病方求艾无营莫问蓍心知出下策理胜遇中医阳燧神逾速铜仙术尽施论功鄙炮制取穴辨毫厘火帝恩光异炎官绩用竒书萤比差似珠蚁迫方知忖物嗟炰鳖观形笑灼龟烟微初炙手气烈渐钻皮闭目书徒展支头枕屡移发狂还自哂贾勇仅能支宋鹢追风日吴牛喘月时忠言劳缓頬善谑为开眉服气工夫逺烧丹岁月迟卫生防后患伐性释前疑展转那成梦呻吟且当诗因心念民瘼出位叹身卑欲已七年病当从百世师保身将保国未可废箴规

元夕有感
朔雪余千里东风徧九州岛闗河中土异灯火上元愁绿蚁尝新酿青貂恋故裘紫姑无用卜世事正悠悠

忆锺离浚
浚都同聚读书萤楚岸春风忆送行三十年前初识面四千里外更闗情出疆我亦徒劳尔入仕君今何似生旅雁相逢须一问要从邮上得新声

炕寝三十韵
风土南北殊习尚非一躅出疆虽仗节入国暂同俗淹留岁再残朔雪满崖谷御冬貂裘敝一炕且跧伏西山石为薪黝色惊射目方炽絶可迩将尽还自续飞飞涌玄云焰焰积红玉稍疑雷出地又似风薄木谁容鼠栖氷信是龙衔烛阳曦助喘息未害摇空腹惠气生袴襦仍工展拳足岂惟脱肤鳞兼复平体粟负暄那用诧执热定思沃收功在岁寒较徳比时燠虽余炙手熖宁有烂额酷矧当凝冱晨炎帝独回毂玄冥真退听祝融端可録嗟予亦何者万里歌黄鹄偃仰对窗扉妍暖谢衾褥壮懐羞灶媚晚悟笑突曲因思堕指人暴露苦皲瘃频年未解甲蹈此锋刃毒遥知革辂中旰食安豆粥陪臣将命来意恳诚亦笃有竒不能吐何术止南牧君心想更切臣罪何由赎此身虽自温此志转烦促论武贵止戈天必从人欲安得四海春永作苍生福聊拟少陵翁秋风赋茅屋

秋泉次韵
新醅滃滃溢瓶盆潄石秋泉带雨浑翡翠杯深云液凝鸬鹚杓满月波翻照人光入尊罍莹流齿香随语笑喷已〈扌弃〉扶头日三丈朝酲未解任昏昏

夜雨枕上
淅淅风声止凄凄雨气凉愁工萦客思梦故遶江乡书疏亲朋少干戈岁月长平城弭节地可复见秋霜

客懐
兵气常时见客懐何日开形骸病自痩鬓髪老相催已负秦庭哭终期汉节回风雷识我意一雨洗氛埃

岁序
岁序忽将晏节旄嗟未还低云惨众木寒雨失羣山丧乱闗诗思讴谣发病颜梦魂识旧隐时到碧溪湾

白髪
白髪使车前烟波思渺然霜清获稻日风急授衣天客馆但愁坐钓舟谁醉眠乘槎会有便真到斗牛边

有感
容貌与年改鬓毛随意斑雁边云度塞鸟外日衔山仗节功奚在捐躯志未闲不知垂老眼何日覩龙颜

刘善长出示李伯时画马图
俯首举尾拳一蹄掣缰欲嗅骄不嘶奚官耸肩两足垂意貌自与造父齐鸡目麟鬐鳯皇臆玉山禾逺未容食籋云追电有余地置之画图人岂识精神权竒孰可班当在白兎青龙间君知此马从何来龙眠胸中十二闲

谢崔致君饷天花
三年北馔饱膻荤佳蔬颇忆南州味地菜方为九夏珎天花忽从五台至崔侯胸中散千巻金瓯名相传云裔爱山亦如谢康乐得此携归岂容易应怜使馆久寂寥分饷明明见深意堆盘初见瑶草痩鸣齿稍觉琼枝脆树鸡湿烂惭扣门桑蛾青黄漫趋市赤城菌子立万钉今日因君不知贵乖龙耳仅免一割沙门业已通三世偃戈息民未有术虽复加餐祗増媿云山去此纵不逺口腹何容更相累报君此诗永为好捧腹一笑万事置

战伐
战伐何年定悲愁是处同黄云萦晚塞白露下秋空鱼跃深波月乌啼落叶风谁知渡江梦一夜绕行宫

龙福寺煮东坡羮戏作
山寺解尘鞅溪边有微行手摘诸葛菜自煮东坡羮虽无锦绣肠亦饱风露清钩帘坐扪腹落日千峰明

丙申中秋不见月
中秋万里月何处驾氷轮底事来年会不怜今夕人兎疑停杵臼蟾岂避风尘黙识嫦娥意承平赏更新

十七夜对月
病骨怯风露愁懐厌甲兵人居絶域久月向此宵明轮仄初经汉光分半隐城迟迟不肯下应识异乡情[人谓少章此诗似微升古塞外而末章尤为凄絶必有能辨之者]

睡轩为赵光道作
深炷炉香睡息匀萧然一觉得天真生涯聊示人间世縁境都忘药裹身窥牖屡来从汝唤叩门空去任渠嗔更须满壁图云水卧想江湖渺莽春

南斋即事
频年行役梦庭闱陟岵常嗟脚力疲每诉酒廵嫌客恶力营官事笑儿痴云山幸不持钱买花竹何妨带雨移此味贵人元未识恐縁诗好被渠知

饯和父之并州
有北何堪说如南未是归并门子径往汉节我方鞿笔砚论心久干戈会面稀新程相忆处路入岭云微

独坐
草冻慵抽碧桃痴懒晕红黄云犹汉野紫塞漫春风使节空留滞侯圭未会同阶除雪不埽独立数归鸿

寒食
絶域年华久衰颜泪点新每逄寒食节频梦故乡春草绿唯供恨花红只笑人南辕定何日无地不风尘

上已
行行春向暮犹未见花枝晦朔中原隔风烟上已疑常令汉节在莫作楚囚悲早晚鸾旗发吾归敢恨迟

送春
风烟节物眼中稀三月人犹恋褚衣结就客愁云片段唤回乡梦雨霏微小桃山下花初见弱栁沙头絮未飞把酒送春无别语羡君纔到便成归

天问絶句
穴边酣战君臣蚁波上羣嬉婢妾鱼苦乐不同同一宇问天此理竟何如

客夜
城月四更上窗风一室幽纎云萦雁塞重雾逼貂裘兵革何年息乾坤此夜愁殊乡两行泪骚屑洒清秋

摅抱
客滞殊方久山围絶塞深秋风入横笛夜月傍沾襟造膝他时语捐躯此日心飞霜满明镜髪短不胜簮

重九
九日今何地寒深紫塞霜敢嫌芦酒浊且对菊花尝岁月双蓬鬓乾坤百战场赐茰知未举梦自识鸳行

次韵刘太师苦吟之什
长城五字屹逶迤可笑偏师敢出竒句补推敲未安处韵更瘀絮益难时痴迷竟作禽填海辛苦真成蚁度丝却羡弥明攻具速刘侯漫说也能诗

善长命作岁除日立春
土牛已着劝农鞭苇索仍专捕鬼权且喜春盘兼守岁莫嗟腊酒易经年东风渐入江梅梦朔雪犹迷塞栁天元会明朝定何处羁臣挥泪节旄前

次韵子文秋兴
逸兴常时有逢秋一倍多山长含楚雨天逺接吴波寻壑同元亮浮家伴志和钓竿行入手还着向来蓑

冬雨
冬雨不成雪北风寒未深山藏千迭秀云结四垂阴逈洒凌朝阁残声入夜衾端能洗兵甲足慰此时心

寒食感懐次韵吴英叔
疾风甚雨老难禁岭外无饧谁解吟双鬓客尘谙世变两眉乡思尽愁侵榆钱何处迎新火杏粥频年系此心落日髙城魂易断天临牛斗五湖深

春阴
关河迢逓绕黄沙惨惨阴风塞栁斜花带露寒无戏蝶草连云暗有蔵鸦诗穷莫写愁如海酒薄难将梦到家絶域东风竟何事秪应催我鬓邉华

寒食
清明六到客愁边双鬓星星只自怜兵气尚纒巢鳯阁节旄已落牧羊天纸钱灰入松楸梦饧粥香随榆栁烟北向雁来寒雾隔音书不比上林传

李任道编録济阳公文章与仆鄙制合为一集且以云馆二星名之仆何人也乃使与公抗衡独不虑公是非者纷纭于异日乎因作诗题于集后俾知吾心者不吾过也庚申六月丙辰江东朱弁书
絶域山川饱所经客蓬岁晚任飘零词源未得窥三峡使节何容比二星萝茑施松惭弱质兼葭倚玉怪殊形齐名李杜吾安敢千载公言有汗青[济阳公谓宇文叔通叔通受官而少章以死自守耻用叔通见比故此诗以不敢齐名自托至于书年为庚申与称江东朱弁者葢亦有深意云]

秋夜
秋夜虽渐永未抵客愁长秋月虽已圆不照寸心方将心贮此愁真作万斛量为月怜此夜谁共千里光空令还家梦欲趂征鸿翔

△附见

○蘧然子赵滋一首
滋字济甫本出冯翊其祖贞元间来为南京漕司戸籍判官卒官下妻子不能归遂为汴人济甫少日出闾里间其晓音律善谈笑得之宣政故家遗俗者为多及长厌于游荡乃更折节取古人书读之学书学画学诗学论文立志既坚力到便有所得为人强记黙识不遗微隐唐以来名人诗文往往成诵如目前考论文义解析脉络殆若夙昔在文字间者画入能品诗学亦有功如黄石庙等作今代秉笔者或亦未可轻议闲闲赵公书法为今代第一手学者多仿之但得其形似而已济甫笔势飞动颇得公不传之妙宗室胙公文采风流照映一时而济甫以布衣从之游商畧法书名画胙公亦以真赏称焉隆徳太一故宫楼观台沼门户道路花木水石悉能歴数之听者晓然如亲到其处至于宋名贤所居第宅坊曲与其家行辈羣从孙息姻娅排比前后虽生长邻里者不加详也尝过长清一禅寺与僧谈僧言五〈氵爪〉传授图大不易作济甫笑曰易与耳因索笔作图坐中他日以旧本证之不毫末差也丁酉岁殁于东平时年五十九

黄石庙
狂豪击车代无人神石一砭志乃信吹嘘风云遮楚秦炎精炽然四百春一编尚悋续后尘江山有待终此身望望久愁横目民朝阳凄凄霜未休江燕竟来江北游山回鼎移海横流天风何时清九州岛草泥自古跧王侯神弃不〈耶字去耳换血〉谁当羞割牲酾酒空千秋

○先大夫诗四十三首
乡先生权叅知政事代郡杨公叔玉譔先人墓铭今畧载于此先生姓元氏字徳明秀容人唐礼部侍郎次山之后自幼读书世俗鄙事终其身不挂口为人诚实乐易洞见肺腑虽童子以言欺之亦以为诚然也先大夫殁遗产无几先生布衣蔬食处之自若家人不敢以生理累之僮奴有窃拾东家之枣者立命还之贫人负债则往往令折劵以贷之也累举不第放浪山水间未尝一日不饮酒赋诗春秋四十有八终于家先生作诗不事雕饰清美圆熟无山林枯槁之气居东山福田精舍首尾十五年东嵓其自号也有集三巻藏于家铭曰贪夫徇财智士死名宇宙古今万辙混并我机弗张我戸弗扃天宇泰然物莫敢撄饮芳食菲岩岫杳冥玉佩琼琚御风泠泠鲁山之醇次山之清阅世几传犹有典刑邈哉先生明昌承安间科举之学盛大夫士非赋不谈人知先人有声场屋间其以诗文为业则不知也先人捐馆后十年好问避兵南渡游道日广世始知有元东岩之诗杨尚书之美云彼美元夫子学道知观澜孔孟泽有余曽颜膏未残林观察显卿云文章变古名新体孝弟传家守旧〈矢见〉雷内翰希颜云诗句妙九州岛孝友化一川王右司仲泽云读书枫树林曳杖白石湾至今文彩余虎子仍斑斑李长源云衣冠巢许自髙雅岩壑夔龙非弃捐余人不能悉记家集乱离以来凡三失之今所存者特吾益之兄及门生辈所记忆者耳小子不肖暗于事机不能髙蹈逺引恋嫪升斗徼幸万一以取絷维之祸残息奄奄朝夕待尽诚惧微言将絶谨以古律诗四十首附之中州集之癸册庶几来者知百余年间作诗如先人而人或未之见其余抱一槩之操泯泯黙黙终老而无闻者岂胜计哉是又可感叹也

桃源行
山中三月山桃开红霞烂漫无邉涯山家蔵春蔵不得落花流水人间来忆昔携家窜岩谷秦人半向长城哭回头尘土失咸阳矰弋徒劳羡鸿鹄冬裘夏葛存大朴小国寡民皆乐俗昼永垣篱鸡犬闲春晴门巷桑榆绿渔郎偶到本无心仙境何缘得重寻今日武陵图上看唯见云林深复深

送徳温同舍赴帘试
太常侍祠水苍佩内相夜下金莲烛皇家结网未曽疎亦有佳人在空谷一从唐赋变辽律仰视折杨犹雅曲云台勲业一青衫被髪操戈踵相属筋疲力涸仅乃得墨水一升凡几辱英雄俛首入彀中举世悉然非子独子家口众亲又老岁月旨甘须寸禄荐书闻说过南宫冷暖人情到僮仆我初与子偕计吏人后人前随碌碌不惭齐客售鼓瑟颇为荆人悲献玉一诗今日送君行万里秋风看鸿鹄功名前路知不免鸡黍后期良未卜锦标无用咤龙头帛书且当传雁足

雨后
十日山中雨今朝见夕阳乾坤觉清旷草棘有辉光竹影摇残滴松声送晚凉南牕聊自适无用说羲皇

览镜
四十宜未老年年添鬓丝直教随牒去也是挂冠时台阁多新赋山林有逸诗悠然一尊酒满酌不须辞

室人生朝
新酒清浑共糟床洗盏尝平时唯欲醉此日重难忘容服惭王霸山林得孟光白头翁与媪万事听诸郎

太原古城惠明寺塔秋望
西山万古壮陪京一日汾流入废城浩浩市声争晓集畇畇原隰但秋耕晋公老去诗仍在[晋公晋阳官舍春日诗云白头官舍里今日又春风] 越石亡来恨未平千尺浮图暮烟底瓦盆浊酒为谁倾

薄游同郝漕子玉赋
全晋山河百战场登临歴歴见兴亡夷居狵杂尤堪叹霸气沈雄亦未量石瓮烟霞诗秀润骀祠风月酒淋浪书生不是功名具惭媿山翁问葛疆

山中秋夕
黄巻存余习青灯共晚凉只知书味永不觉鬓丝长老桧千年物幽兰一国香平生陶靖节此夕邈相望

寄宗人彦达[交城人]
杯酒无縁接旧欢空将书尺问平安要君知我诗成处落日西风正倚阑

榴华
山茶赤黄桃绛白戎葵米囊不入格庭中忽见安石榴叹息花中有真色生红一撮掌中看模冩虽工更觉难诗到黄州隔千里画家辛苦费铅丹

过鳯皇山[在雁门]
鳯皇闻说似天坛北去南来马上看想得松声满岩谷秋风无际海波寒

瓶形岭早发[在繁畤界]
海云萧瑟雪花干人在羊肠百八盘闲客不知名利苦见时应作画中看

寒食再逰福田寺
春山寂寂掩禅扉复岭盘盘入翠微布韈青鞵供胜践粥鱼斋鼓荐玄机日烘幽径绿烟暖风定晓枝红雨稀曽是西堂读书客不应啼鸟也催归

家园假山
八尺飞来峰苍然立于独细看甲乙字疑是平泉族山非一草石见石山亦足便恐东岫云来我檐下宿今朝凿盆池明朝种松菊自笑住山人何时返岩谷

同侯子晋赋
雁沉沉江浦云浩浩朔漠雪微生几寒暑翅老飞欲折楼中见新过夕照送明灭欹枕数声来疎牕耿残月悲鸣或天性南北随所惬谁念孤旅人年年为愁絶

寒林图为侯子晋赋
川光茫茫风景暮一雪无情天地素长安闭门千万家亦有行人踏长路新丰烟火灞桥水画史工作荒寒趣雪中故事知几何偏识诗翁忍寒处君不见淮西城下鹅鹳鸣官军夜斫吴家营只如党家麤俗亦不恶银烛金荷天未明拈出雪诗三十韵蹇驴席帽可怜生[雪诗三十韵见坡集]

赠答彦文相过之什[程太原人]
剥啄谁叩门开门得吾友握手一大笑慰我离羣久之子富才具事业可力取瞻望青松姿衰迟愧蒲栁金闺满鸳鹭什伯自为偶寂莫林野人过从但邻叟盘飡无兼味笋蕨才适口穷达俱偶然相逢且杯酒

枕上
往时见白髪谈笑轻岁月谁谓明镜里萧萧不胜镊山林蹉跎久世虑初未絶触物重兴懐忽忽不自惬遭逢有竒耦才用随巧拙如何杜陵叟自比稷与契茫茫拊尘编何时卒吾业

秋暮王氏园亭
细径云林底危亭涧水湄秋先殒黄叶寒未老红葵嚼句幽禽答寻花晚蝶随无人共幽兴思与野僧期

六言
北阙三台五省东山万壑千岩琴书中有真味风月外无多谈

山园梨叶有青红相半者戏作一诗
霜轻霜重偶然中一叶虽殊万叶同不信世间闲草木解随儿女作青红

诗
少有吟诗癖吟来欲白头科名不肯换家事几曽忧含咀将谁语研摩若自雠百年闲伎俩直到死时休

尊酒
土灰论逺计木石笑浮生但有一尊酒何须千载名

忆山中二絶句
东寺留连饮张园烂漫逰儿童望归路一日几登楼
又
秋色山中好山翁醉不回不知篱下菊霜后几丛开

山中雨后
遶屋湍声转临崖老树摧雷轰一雨去云擘两山开

遣兴
张翰一杯酒林逋千首诗性惟便自适材敢论时施狡兎从三窟鹪鹩分一枝青山有佳色只似往年时

发冀州留别恩禅师
诗拙非同社情亲本故乡共知成逺别且复暂相将池古莲花浄牕深桧叶香何时重携酒来宿赞公房

贵公子咏
髙堂红烛鼓声齐舞遍纎腰月未西一曲纒头一双锦骅骝空自惜障泥

莲叶观音恩禅师所蔵同路宣叔赋
瑞相分明一叶中华严性海共圆通补陀自有丹青变画史区区可得工

谢张使君梦弼馈春肉牙猪肋厚一尺玉盐花入深蒸脱骨韭芽蓼甲春满盘走送茅斋慰幽独山人食贫才一粥几被艾生嘲苜蓿食前方丈非素懐颇忆悬貆绕髙屋呼来邻叟共一饱为说使君方继肉饥民待哺今几家无策赞君惭此腹区区一肉见歌咏说食书生良未足却愁今夕梦寐间有物踏破园蔬绿

仙鸡诗并序
繁畤义兴镇酒家韩氏子畜一鸡以善斗雄其乡一日敌家以药饲鸡使不知痛求与韩鸡对韩鸡鬬久果被伤口下颔不收垂死矣一卖药道人过其门曰我能活此韩欣然使疗之里中诸儿随看者一二十辈皆使向壁立道人以鸡置笼中探手良久若摩拊然者已而取瓢水噀之置瓢笼上即出门儿曺怪其久不还窃视之鸡喙已复生矣道人布袍草冠腋下悬青囊落魄嗜酒夜宿寺阁上韩氏子与里中人奔走求之并所卧草荐不在矣是时明昌七年仲规弟为此镇酒官予亦在焉作仙鸡诗以记之
老雄健鬬夸擅场韩郎抱归神色扬岂知黠儿出徼幸毒手一发不得妨毳毛散洒尚可养利嘴一哆何由张青囊道人何许来自言救药吾有方垂髯噀水濯残血半喙随手生新黄筠笼半开闻腷膊草冠已往徒惊忙神仙世有宁虚荒惜哉诡激不可量世人鸷勇天且劓况于物也资强梁敷荣枯枿变金石未若与世针膏肓何须变化示狡狯知君办作淮南王蓬莱东望云茫茫爱而不见心为狂刀圭不愿换凡骨且欲共醉无何乡

灯下读林和靖诗
落叶落复落清霜今几畨疎灯照茅屋山月入颓垣老爱寒花淡幽嫌宿鸟喧巻中林处士相对两忘言

观西岩张永淳画雁
惨淡经营下笔难画成不似巻中看知君连夜江湖梦折苇萧萧沙水寒

从赵敷道觅石榴
仙人囊中五色露得种昔与蒲桃俱猩猩染花开五月已觉秋实悬庭除张园一酸齿欲裂君家两株蜜不如竹马儿童厌梨栗绿囊聊为剥红珠

雪行
五更驴背满靴霜残雪离离草树荒身在景中无句写错教人比孟襄阳

龙眠画马
骊黄求马世皆然灭没存亡自一天当日盐车人不识只今空向画中传

岁暮
〈艹敕〉〈艹敕〉霜力劲沉沉山气冥北风半夜起吹动一天星

送张冀州致政还都[状元行简之父]
一札恩书下紫宸东门祖道画图新路人也解贤疏傅河内犹思借冦恂父子文章千载事田园松菊自由身玉京才过梨花节灵沼行春莫厌频[用宋退传张公闲逰灵沼探春回故事]

春雪
几日韶华雪更侵龙公试手本无心寒留整整斜斜态暖入融融泄泄阴着栁直疑香絮重拥阶还似落花深前头桃李应无恙剩破相如买赋金

楸树
道边楸树老龙形社酒浇来渐有灵只恐等闲风雨夜怒随雷电上青冥

七夕
天河唯有鹊桥通万刦欢縁一瞬中惆怅五更仙驭逺寂寥云幄掩秋风

观柘枝伎
腰鼓声干掲画梁彩云擎出柘枝娘帘间飞燕时窥影鉴里惊鸾易断肠轻细不妨重晕锦回旋还恐碎明珰杖头白雨催花急拂散春风两袖香

○敏之兄诗五首
敏之讳好古性识颖悟读书能强记务为无所不窥年二十就科举时先东岩君已捐馆太夫人年在喜惧望其立门户为甚切及再上不中意殊不自聊又娶妇不谐日致恶语遂以狷介得疾尝作望月诗有莫怪更深仍坐待密云或有暂开时之句人或言诗境不开广非佳语也叹曰吾得年不永境趣能开广否未几没于北兵之祸年三十一

中秋无月
佳辰无物慰相思先赏空吟昨夜诗莫怪更深仍坐待密云或有暂开时

读裕之弟诗藁有莺声栁巷深之句漫题三诗其后
阿翁醉语戏儿痴说着蝉诗也道竒吴下阿蒙非向日新篇争遣九泉知
又
莺藏深树只闻声不着诗家画不成惭愧阿兄无好语五言城下把降旌
又
传家诗学在诸郎剖腹留书死敢忘[先人临终有剖腹留书之语]背上锦囊三箭在直须千古说穿杨

题江村风雨图
渡口舟横水拍空墨云倾雨树号风江山不到红尘眼半幅烟绡想象中

中州集癸巻终


●中州集附録
元元好问编


自题中州集后
邺下曹刘气尽豪江东诸谢韵尤髙若从华实评诗品未便呉侬得锦袍
又
陶谢风流到百家半山老眼净无花北人不拾江西唾未要曾郎借齿牙
又
万古骚人呕肺肝乾坤清气得来难诗家亦有长沙帖莫作宣和阁本看
又
文章得失寸心知千古朱弦属子期爱杀溪南辛老子相従何止十年迟
又
平世何曾有稗官乱来史笔亦摧残百年遗藁天留在抱向空山掩泪看

中州集附録终


●中州乐府
金元好问集


○吴学士激

人月圆
南朝千古伤心事犹唱后庭花旧时王谢堂前燕子飞向谁家恍然一梦仙肌胜雪宫髻堆鸦江州司马青衫泪湿同是天涯
[彦髙北迁后为故宫人赋此时宇文叔通亦赋念奴娇先成而颇近鄙俚及见彦髙此作茫然自失是后人有求作乐府者叔通即批云吴郎近以乐府名天下可徃求之]

诉衷情
夜寒茅店不成眠残月照吟鞭黄花细雨时候催上渡头船鸥似雪水如天忆当年到家应是童稚牵衣笑我华颠

春从天上来
海角飘零叹汉苑秦宫坠露飞萤梦回天上金屋银屏歌吹竞举青冥问当时遗谱有絶艺鼓瑟湘灵促哀弹似林莺呖呖山溜泠泠梨园太平乐府醉几度春风鬓变星星舞破中原尘飞沧海风雪万里龙庭写胡笳幽怨人憔悴不似丹青酒微醒对一窓凉月灯火青荧[好问曾见王防御公玉说彦髙此词句句用琵琶故实引据甚明今忘之矣]

满庭芳
谁挽银河青冥都洗故教独步苍蟾露华仙掌清泪向人沾画栋秋风袅袅飘桂子时入疎帘氷壶里云衣雾鬓掬水弄春纎厌厌成胜赏银盘拨汞寳鉴披奁待不放楸梧影转西檐坐上淋漓醉墨人人看老子掀髯明年会清光未减白髪也休添

风流子
书剑忆游梁当时事底处不堪伤兰楫嫩漪向吴南浦杏花微雨窥宋东墙鳯城外燕随青步障丝惹紫游缰曲水古今禁烟前后莫云楼阁春草池塘回首断回肠年芳但如雾镜髪成霜独有蚁尊陶写蝶梦悠扬听出塞琵琶风沙淅沥寄书鸿雁烟月微茫不似海门潮信能到浔阳

○蔡丞相松年

大江东去
离骚痛饮问人生佳处能消何物江左诸人成底事空想岩岩青壁五亩苍烟一丘寒玉岁晚忧风雪西州扶病至今悲感前杰我梦卜筑萧闲觉来岩桂十里幽香发磈磊胸中氷与炭一酌春风都灭胜日神交悠然得意离恨无毫髪古今同致永和徒记年月
又
倦游老眼放闲身管领黄华三日客子秋髙茅舍外满眼秋岚欲滳泽国清霜澄江爽气染出千林赤感时懐古酒前一笑都释千古栗里髙情雄豪割据戏马空陈迹醉里谁能知许事俯仰人间今昔三弄胡床九层飞观唤取穿云笛凉蟾有意为人点破空碧

水调歌头
云间贵公子玉骨秀横秋十年流落氷雪香霭紫貂裘灯火春城咫尺晓梦梅花消息蠒纸写银钩老矣黄尘眼如对白苹洲世间物惟有酒可忘忧萧闲一段归计佳处着君侯翠竹江村月上但要纶巾鹤〈弊字去廾换毛〉来徃亦风流醉墨蔷薇露洒遍酒家楼

月华清
楼倚明河山蟠乔木故国秋光如水常记别时月冷半山环佩到而今桂影寻人端好在竹西歌吹如醉望白苹风里闗山无际可惜琼瑶千里有少年玉人吟啸天外脂粉清辉冷射藕花氷蕋念老去镜里流年空解道人生适意谁会更微云疎雨空庭鹤唳

江神子慢[赋瑞香]
紫云点枫叶岩树小婆娑岁寒节占髙洁纎苞暖酿出梅魂兰魄照浓碧茗盌添春花气重芸窓晓蒙蒙浮霁月小眠鼻观先通庐山梦旧清絶萧闲平生淡泊独芳温一念犹未衰歇种种陈迹而今老但觅茶烟禅榻寄闲寂风外天花无梦也鸳鸯债从渠千万刼夜寒回施幽香与愁客

声声慢[凉陉寄内]
青芜平野小雨千峯还成莫陉寒色裁剪芸窓忆得伴人良夕遥怜几重眉黛恨相逢少于行役梨花泪正宫衣春瘦晓红无力应怪浮云夫壻不觧趂新醅醉眠凉月怨入闗河西去又传音息谁知倦游心事向来年苦思泉石人未老约闾峯多占秀碧

石州慢[髙丽使还日作]
云海蓬莱风雾鬓鬟不假梳掠仙衣卷尽云霓方见宫腰纎弱心期得处世间言语非真海犀一点通寥廓无物比情浓觅无情相博离索晓来一枕余香酒病赖花医却滟滟金尊収拾新愁重酌片帆云影载将无际闗山梦魂应被杨花觉梅子雨丝丝满江干楼阁

尉迟杯
紫云暖恨翠雏珠树双栖晚小花静院相逢的的风流心眼红潮照玉盌午香重草绿宫罗淡喜银屏小语私分麝月春心一点华年共有好愿何时定妆鬟莫雨零乱梦似花飞人归月冷一夜小山新怨刘郎兴寻常不浅况不似桃花春溪逺觉情随晓马东风病酒余香相半

蓦山溪
清明緑野玉色明春酒燕地雪如沙为唤起斗南温秀鬓丝禅榻梦觉古扬州瑶台路返魂香好在啼妆痩春前入眼似是章台栁欲典鹔鹴裘悞金车香迎马首緑阴青子后日便东风秋千散莫寒生月到西厢后

鹧鸪天
解语宫花出画檐酒尊风味为花甜谁怜梦好春如水可奈香余月入帘春漫漫酒厌厌曲终新恨到眉尖此生愿化双琼柱得近春风暖玉纎
又
秀樾横塘十里香水花晚色静年芳胭脂雪瘦熏沈水翡翠盘髙走夜光山黛逺月波长莫云秋影蘸潇湘醉魂应逐凌波梦分付西风此夜凉

江城子
半年无梦到春温可怜人几黄昏想见玉徽风度更清新翠射娉婷云八尺谁为写五湖真好风归路软红尘暖氷魂缕金裙唤起一天星月入金尊留取木樨花上露挥醉墨洒行云[公有诗八尺五湖明秀峯又云十丈琅玕倒氷玉明年为冩五湖真正用此词意魏道明作注义有不通故表出之]

○蔡太常珪

江城子[王温季自北都归过予三河坐中赋此]
鹊声迎客到庭除问谁欤故人车千里归来尘色半征裾珍重主人留客意奴白饭马青刍东城入眼杏千株雪模糊俯平湖与子花间随分倒金壶归报东垣诗社友曾念我醉狂无

○髙内翰士谈

玉楼春[为伯永作]
少年人物江山秀流落天涯今白首形容憔悴不如初文彩风流仍似旧百花元是仙家酒千岁灵根能益寿都将万事付天公且伴老人开笑口

减字木兰花
西湖睡起飞絮游丝春老矣涨緑涵空十顷玻瓈四面风平时事少天与湖山供坐啸他日西州却怕羊昙感旧游

朝中措
琅琊山色最清雄心赏待衰翁路转峯回如画新亭半湿青红风流宾从清闲岁月且共从容莫笑尊前老大犹堪管领春风

○刘内翰着

鹧鸪天
雪照山城玉指寒一声羌管怨楼间江南几度梅花发人在天涯鬓已班星点点月团团倒流河汉入杯盘翰林风月三千首寄与吴姬忍泪看

○赵内翰可

望海潮[代州南楼]
云朔南陲全赵幕府河山襟带名藩有朱楼缥缈千雉回旋云度飞狐絶险天围紫塞髙寒吊兴亡遗迹咫尺西陵烟树苍然时移事改极目伤心不堪独倚危阑惟是年年飞燕霜雪知还楼上四时长好人生一世谁闲故人有酒一尊髙兴不减东山

蓦山溪[赋崇福荷花崇福在太原晋溪]
云房西下天共沧波逺走马记狂游正芙蓉平铺镜面浮空栏槛招我倒芳尊看花醉把花归扶路清香满水枫旧曲应逐歌尘散时节又新凉料开徧横湖清浅氷姿好在莫道总无情残月下晚风前有恨何人见

好事近
宻雪聴窓知午醉晚来初觉人与胆瓶梅蕋共此时萧索倚窓闲看六花飞风轻止还作个里有诗谁会满疎篱寒雀

浣溪沙
〈扌台〉转炉熏自换香锦衾収拾却遮藏二年尘暗小鸳鸯落木萧萧风似雨疎林皎皎月如霜此时此夜最凄凉
又
火冷熏炉香渐消更阑拨火更重烧愁心心字两俱焦半世清狂无限事一窓风月可怜宵灯残花落梦无聊

望海潮[发髙丽作]
云垂余髪霞拖广袂人间自有飞琼三馆俊游百衔髙选翩翩老阮才名银汉会双星尚相看脉脉似隔盈盈醉玉添春梦云同夜惜卿卿离觞草草同倾记灵犀旧曲晓枕余酲海外九州岛邮亭一别此生未卜他生江上数峯青怅断云残雨不见髙城二月辽阳芳草千里路傍情

卜筭子[谱太白诗]
明月在青天借问今时几但见宵从海上来不觉云间坠流水古今人共看皆如此唯愿当歌对酒时长照金尊里

鹧鸪天
金络闲穿御路杨青旗遥认醉中乡可人自有迎门笑下马何妨索酒尝春正好日初长一尊容我驻风光归来想象行云处薄雨霏霏洒面凉
又
十顷平波溢岸青草香沙暖水云晴轻衫短帽垂杨里楚酒相看别有情挥彩笔倒银瓶花枝照眼句还成老来旋减金钗兴回施春光与后生[集句]

鳯栖梧
霜树重重青嶂小髙栋飞云正在霜林杪九日黄花才过了一尊聊慰秋容老翠色有无眉黛扫身在西山却爱东山好流水极天横晚照酒阑望断西河道

○邓千江[临洮人]

望海潮[上兰州守]
云雷天堑金汤地险名藩自古皋兰营屯绣错山形米聚喉襟百二秦闗鏖战血犹殷见阵云冷落时有鵰盘静塞楼头晓月依旧玉弓弯看看定逺西还有元戎阃令上将斋坛区脱昼空兠铃夕解甘泉又报平安吹笛虎牙闲且宴陪珠履歌按云鬟招取英灵毅魄长绕贺阑山

○任南麓询

永遇乐
月已中秋菊还重九夜乆凉重满地清霜半天白晓孤唱闻畊垄萧萧窓几依然琴砚但觉鼠窥风动悔生平趍前猛甚晚退却成无勇兴衰更换妍媸淆混造物大相愚弄二衅羞人五交贾鬻侯伯宁无种而今此念消除都尽惟有故山归梦吾庐更双溪清逺万峯翠拥

冯临海子翼

江城子
臙脂坡上月如钩问青楼觅温柔庭院深沉窓户掩清秋月下香云娇堕砌花气重酒光浮清歌皓齿艳明眸锦纒头若为酬门外三更灯影立骅骝结习未忘吾老矣烦恼梦赴东流

○李承旨晏

婆罗门引[保徳西楼作]
汗融畏日岂知髙处有风清倚阑襟袖凉生坐上看崩云脱壊不碍乱峯青待目穷千里却怕伤情河汾古城聴裂岸怒涛惊好是烽沉幽障皷卧边亭西楼老子更无用胸中十万兵酒到处莫放杯停

虞美人
佳人酒晕红生颊滟滟霞千叠雨余红泪湿黄昏误认当年人面倚朱门飘零又送青春莫怅望刘郎去教人不恨五更风只恨马蹄无处避残红

鹧鸪天
苒苒萋萋雨后村芳尘不到五侯门曾随晓泪撩诗思又向春风入烧痕春去后忆王孙啼红南浦记芳温夕阳楼外连天逺乞与骚人怨楚魂

菩萨蛮[回文]
断肠人去春将半归客倦花飞小窓寒梦晓谁与画愁眉

○刘龙山仲尹

鹧鸪天
满树西风鎻建章官黄未裹贡前霜谁能载酒陪花使终日寻香过苑墙修月客弄云娘三吴清兴入淋浪草堂人病风流减自洗铜缾煮蜜尝
又
骑鹤峯前第一人不应着意怨王孙当年艳态题诗处好在香痕与泪痕调鴈柱引蛾颦緑窓弦索合筝〈秦〉砌台歌舞阳春后明月朱扉几断魂
又
楼宇沉沉翠几重辘轳亭下落梧桐川光带晚虹垂雨树影涵秋鹊唤风人不见思何穷断肠今古夕阳中碧云犹作山头恨一片西飞一片东
又
璧月池南剪木栖六朝宫袖窄中宜新声蹙巧蛾颦黛纎指移〈秦〉鴈着丝朱户小画帘低细香轻梦隔涪溪西风只道悲秋瘦却是西风未得知

南歌子
榴破猩肌血萱开鳯尾黄萧闲风簟雪肌凉一枕浓香魂梦到巫阳云纻描瑶草莲腮洗玉浆碧梧深院小藤床此意一江春水正难量

摊破浣溪纱
蚕欲眠时日已曛柔桑叶大緑团云罗敷犹小陌上看行人翠实低条梅弄色轻花吹垄麦初匀鸣鸠声里过尽太平村

浣溪纱
贴体宫罗试夹衣氷蓝娇浅染东池春风一把瘦腰支戏镂寳钿呈翡翠笑拈金剪下酴醿最宜京兆画新眉
又
万迭春山一寸心章台西去桞阴阴蓝桥特为好花寻别后鱼封烟涨阔梦回鸾翼海云深情知顿着有如今
又
绣馆人人倦踏青粉垣深处簸钱声卖花门外緑阴轻帘幙风柔飞燕燕池塘花暖语莺莺有谁知道一春情
又
摩腹椎腰春事非乐天犹恨小樊归多生余念向来痴徃事半随残梦转飞词不尽短封题竹奴应笑减腰围

谒金门
帘半窣四座緑围红簇歌尽玉台连夜烛欢縁仍恨促休唱莲舟新曲烟水画船揺緑肠断鸳鸯三十六紫蒲相对浴

○刘记室迎

乌夜啼
菱鉴玉箆秋月蕙炉银叶朝云宿酲人困屏山梦烟树小江村翠甲未消兰恨粉香不断梅魂离愁分付残春雨花外泣黄昏
又
离恨逺萦杨桞梦魂长遶梨花青衫记得章台月归路玉鞭斜翠镜啼痕印袖红墙醉墨笼纱相逢不尽平生事春思入琵琶

○承旨党公懐英

青玉案
红莎緑箬春风饼趂梅驿来云岭紫桂岩空琼窦冷佳人却恨等闲分破缥缈双鸾影一瓯月露心魂醒更送清歌助清兴痛饮休辞今夕永与君洗尽满襟烦暑别作髙寒境

感皇恩[赋迭罗花]
碧玉捻条蓝袍裁叶明艳黄深软金迭道装仙子谪堕蘂珠仙阙为春闲管领花时节汉额妆浓楚腰舞怯襞积裙余旧宫褶东君着意留伴小庭风月任教鶗鴂唤羣芳歇

鹧鸪天
云步凌波小鳯钩年年星汉踏清秋只縁巧极稀相见底用人间乞巧楼天外事两悠悠不应也作可怜愁开帘放入窥窓月且尽新凉睡美休

感皇恩
一叶下梧桐新凉风露喜鹊桥成渺云步旧家机杼巧织紫绡如雾新愁还织就无重数天上何年人间朝莫回首星津又空渡盈盈别泪散作半空疎雨离魂都付与秋将去

月上海棠[用前人韵]
傲霜枝袅团珠蕾冷香霏烟雨晚秋意萧散绕东篱尚彷佛见山清气西风外梦到斜川栗里断霞鱼尾明秋水带三两飞鸿点烟际疎林飒秋声似知人倦游无味家何处落日西山紫翠

○黄华先生庭筠

大江东去[癸巳莫冬小雪家集作]
山堂晚色满疎篱寒雀烟横髙树小雪轻盈如解舞故故穿帘入户埽地烧香团栾一笑不道因风絮氷渐生研问谁先得佳句有梦不到长安此心安穏只有归耕去试问雪溪无恙否十里淇园佳处修竹林边寒梅树底准拟全家住柴门新月小桥谁埽归路

谒金门
双喜鹊几报归期浑错尽做旧愁都忘却新愁何处着瘦雪一痕墙角青子已妆残萼不道枝头无可落东风犹作恶

鳯栖梧
衰桞疎疎苔满地十二阑干故国三千里南去北来人老矣短亭依旧残阳里紫蟹黄柑真解事似倩西风劝我归与未王粲登临寥落际鴈飞不断天连水

菩萨蛮[回文]
断肠人恨余香换尘暗鎻窓春小花檐月晓屏掩半山青
又
客愁枫叶秋江隔行逺望髙城故人新恨苦斜日晚啼鸦
又
白云孤暎遥山碧楼倚一天秋断肠随鴈断来鴈与书回

清平乐[赋杏花]
今年春早到处花开了只有此枝春恰到月底轻颦浅笑风流全似梅花承当疎影横斜梦想溪南溪北竹篱茅舍人家

乌夜啼
淡烟疎雨新秋不禁愁记得青帘江上酒家楼人不住花无语水空流只有一双樯燕肯相留

诉衷情
夜凉清露滴梧桐庭树又西风熏笼旧香犹在晓帐暖芙蓉云淡薄月朦胧小帘栊江湖残梦半在南楼画角声中

清平乐[应制]
琼枝瑶月帘卷黄金阙宫鬓蛾儿双翠叶点缀离南闹雪东风扇影低还红云不隔天颜夜夜华灯万树年年碧海三山

水调歌头
秋风秃林叶却与鬓生华十年长短亭里落日冷边笳飞鴈白云千里况是登山临水无赖客思家独鹤归何晚已后满林鸦望蓬山云海阔浩无涯安期玉舄何处袖有枣如瓜一笑那知许事且看尊前故态耳热眼生花肝肺出芒角漱墨作枯槎

谒金门[赋玉簪]
秋萧索灯火新凉帘幕翠被不禁临晓薄南楼闻画角想见玉壶氷萼一夜西风开却梦觉乌啼残月落幽香无处着

○王隠君磵

浣溪纱[梦中作]
林樾人家急莫砧夕阳人影入江深倚阑疎快北风襟雨自北山明处黑云从白鸟去边阴几多秋思乱乡心

○密国公璹

朝中措
襄阳古道灞陵桥诗兴与秋髙千古风流人物一时多少雄豪霜清玉塞云飞陇首风落江皋梦到鳯凰台上山围故国周遭

春草碧
几畨风雨西城陌不见海棠红梨花白底事胜赏怱忽政自天付酒肠窄更笑老东君人间客赖有玉管新翻罗襟醉墨望中倚阑人如曽识旧梦回首何堪故苑春光又陈迹落尽后庭花春草碧

青玉案
冻云封却駞冈路有谁访溪梅去梦里疎香风暗度觉来谁见一窓凉月瘦影无寻处明朝画笔江天莫定向渔簔得竒句试问帘前深几许儿童笑道黄昏时候犹是亷纎雨

秦楼月
寒仍暑春来秋去无今古无今古梁台风月汴堤烟雨水涵天影秋如许夕阳低处征帆举征帆举一行惊鴈数声柔橹

沁园春
壮岁耽书黄巻青灯留连寸阴到中年赢得清贫更甚苍颜明镜白髪轻簪衲被蒙头草鞋着脚风雨萧萧秋意深凄凉否缾中匮粟指下忘琴一篇梁父髙吟看谷变陵迁古又今便离骚经了灵光赋就行歌白雪愈少知音试问先生如何即是布袖长垂不上襟掀髯笑一杯有味万事无心

西江月
一百八般佛事二十四考中书山林朝市等区区着甚来由自苦过寺谈些般若逢花倒个葫芦少时伶俐老来愚万事安于所遇

临江仙
倦客更遭尘事冗故寻闲地婆娑一尊芳酒一声歌卢郎心未老潘令鬓先皤醉向繁台台上问满川细桞新荷薫风楼阁夕阳多倚阑凝思乆渔笛起烟波

○礼部闲闲赵公秉文

水调歌头[昔拟栩仙人王云鹤赠予诗云寄与闲闲傲浪仙枉随诗酒堕凡缘黄尘遮断来时路不到蓬山五百年其后玉龟山人云子前身赤城子也予因以诗寄之云玉龟山下古仙真许我天台一化身拟折玉莲骑白鹤他年沧海看扬尘吾友赵礼部庭说丹阳子谓予再世蘓子美也赤城子则吾岂敢若子美则庶几焉尚媿辞翰微不及耳因作此以寄意焉]
四明有狂客呼我谪仙人俗縁千刼不尽回首落红尘我欲骑鲸归去只恐神仙官府嫌我醉时嗔笑拍羣仙手几度梦中身倚长松聊拂石坐看云忽然黒霓落手醉舞紫毫春寄语沧浪流水曽识闲闲居士好为濯冠巾却返天台去华髪散麒麟

青杏儿
风雨替花愁风雨罢花也应休劝君莫惜花前醉今年花谢明年花谢白了人头乗兴两三瓯拣溪山好处追游但教有酒身无事有花也好无花也好选恁春秋

梅花引[过天门闗作] 山如峡天如席石颠树老氷崖坼雪霏霏水洄洄先生此道胡为乎来哉石头路滑马蹄蹶昂头贪看山竒絶短童随皱双眉休说清寒形容想更饥
又
[原阙]杖头倒挂一壶酒为问人家何处有捋氷髯暖朝寒何人画我霜天晓过闗

大江东去
秋光一片问苍苍桂影其中何物一叶扁舟波万顷四頋粘天无壁叩枻长歌嫦娥欲下万里挥氷雪京尘千丈可能容此人杰回首赤壁矶边骑鲸人去几度山花发澹澹长空今古梦只有归鸿明灭我欲从公乗风归去散此麒麟髪三山安在玉箫吹断明月

缺月挂疎桐[拟东坡作]
乌鹊不多惊贴贴风枝静珠贝横空冷不収半湿秋河影缺月堕幽窓推枕惊深省落叶萧萧聴雨声帘外霜华冷

秦楼月
箫声苦箫声吹断夷山雨夷山雨人空不见吹台歌舞危楼目极伤平楚断霞落日懐千古懐千古一杯还酹信陵坟土

○胥莘公鼎

阮郎归[寄李都运有之]
人情冷暖共髙低疎慵非所宜老夫碌碌本无机闲教造物疑形木槁鬓丝垂山林先有期故人只道挂冠迟此心应不知

○许司谏古

行香子
秋入鸣皋爽气飘萧挂衣冠初脱尘劳窓间岩岫看尽昏朝夜山低晴山近晓山髙细数闲来几处村醪醉模糊信手挥毫等闲陶冩问恁风骚乐因循能潦倒也消揺

眼儿眉
浊醪篘得玉为浆风韵带橙香持杯笑道鹅黄似酒酒似鹅黄世縁老矣不思量沈醉又何妨临风对月山歌野调尽我疎狂

○冯内翰延登

玉楼春[宴河中瑞云亭]
长原迤逦孤麋卧野色微茫河界破草行绳屦緑云深花触飞丸红雨妥髙亭初试煎茶火醉玉渐哗春满座行杯莫厌转筹频佳节等闲飞鸟过

○溪南诗老辛愿

临江仙[河山亭留别钦叔裕之]
谁识虎头峯下客少年有意功名清朝无路到公卿萧萧华屋白髪老诸生邂逅对床逢二妙挥毫落纸堪惊他年聨袂上蓬瀛春风莲烛莫忘此时情

○李右司献能

春草碧
紫箫吹破黄州月蔌蔌小梅花飘香雪寂莫花底风鬟颜色如花命如叶千里涴兵尘凌波袜心事鉴影鸾孤筝弦鴈絶旧时雪堂人今华髪断肠金缕新声杯深不觉琉璃滑醉梦遶南云花上蝶

江城梅花引[为飞伯赋青梅]
汉宫娇额倦涂黄试新妆立昭阳萼緑仙姿髙髻碧罗裳翠袖巻纱闲倚竹暝云合琼枝荐莫凉壁月浮香揺玉浪拂春帘莹绮窓氷肌夜冷滑无粟影转斜廊冉冉孤鸿烟水渺三湘青鸟不来天也老断魂梦清霜静楚江

浣溪沙[河中环胜楼感懐]
垂桞阴阴水拍堤欲穷逺目望还迷平芜尽处莫天低万里中原犹北頋十年长路却西归倚楼懐抱有谁知

○王右司渥

水龙吟[从商帅国噐猎同裕之赋]
短衣匹马清秋惯曽射虎南山下西风白水石鲸鳞甲山川图画千古神州一时胜事宾僚儒雅快长堤万弩平冈千骑波涛巻鱼龙夜落日孤城鼓角笑归来长围初罢风云惨淡貔貅得意旌旗闲暇万里天河更须一洗中原兵马看鞬櫜呜咽咸阳道左拜西还驾

○李扶风节

满江红
纸帐温春睡穏窓槐揺緑吾老矣不堪重着翠围红簇千古清风荆布在一家乐事糟糠足笑杜陵憔悴漫多情须燕玉求凰意传新曲骖鸾梦从渠续问临卭何贱会稽何辱畎亩岂无天下士斧斤不到山中木但莫教风雨两雏鸠危枝宿

○景覃

鳯栖梧
倦客情悰纷似缕小院无人卧聴秋虫语归意已搀新鴈去晚凉更作潇潇两架上秋衣蝇点素冷菊戎装尚被春花妬别有溪山容杖屦等闲不许人知处

天香
市逺人稀林深犬吠山连水村幽寂田瑞安闲东邻西舍准拟醉时欢适社祈雩祷有箫鼓喧天吹击宿雨新晴垄头闲看露桑风麦无端晴亭莫驿恨连年此时行役何似临流萧散缓衣轻帻炊黍烹鸡自劳有脆緑甘红荐芳液梦里春泉糟床夜滴
又
百岁中分流年过半尘劳系人无尽桑柘周围菅茅低架且喜水亲山近倦飞髙鸟算也有闲枝栖穏纸帐紬衾日髙睡起懒梳蓬鬓闲阶土花碧润缓芒鞵恐伤蜗蚓侧掩衡门空觧草玄谁信俗驾轻云易散頼独有莲峯破孤闷世事悠悠从教莫问

○宗室文卿

西江月[题邯郸王化吕仙翁祠堂]
壁断何人旧字炉寒隔岁残香洞天人去海茫茫玩世仙翁已徃西日长安道逺春风赵国台荒行人谁不悟黄粮依旧红尘陌上

○髙博州宪

梅花引
蒿火目藜羮腹书生宁有封侯骨长须奴下泽车艰闗险阻谁教涉畏途半生落莫长安道一事无成双鬓老南辕吴北辕胡功名富贵情知不可图
又
槐堂梦鼓笛弄驰骤百年尘一哄陶渊明张季鹰一杯浊酒焉知身后名有溪可渔林可缴须信在家贫也乐熊门春浿江云几时作个山间林下人
又
城下路凄风露今人犁田昔人墓岸头沙带蒹葭漫漫昔时流水今人家黄埃赤日长安道倦客无浆马无草开涵闗闭涵闗千古如何不见一人闲
又
六国扰三秦埽初谓商山遗四老驰单车致缄书裂荷焚芰接武曵长裾髙阳真得杯中趣身到醉乡安穏处生忘形死忘名二豪侍侧刘伶初醒

○王先生予可

小重山[予可自觧〈烟字去火换赤〉霜脂粉也]
寳榭帘钩卷月窓缕衣金様褪泛余香卿卿荣耀宠恩光三竿日颦翠楚山长螺髻戞浮觞鳯奁尘莹恨浥〈烟字去火换赤〉霜卖珠楼外串离肠春残梦今夜拟髙唐

生查子
夜色明河静好风来千里水殿谪仙人皓齿清歌起前声金斚中后声银河底一夜岭头云遶遍楼前水

长相思
风暖时雨晴时熏褶罗衣人未归螓蛾愁欲飞枕琼霞琐窓纱帘月楼空燕子家春风埽落花

○王监使特起

梅花引
山之麓河之曲一湾秀色盘虗谷水溶溶雨蒙蒙有人行李萧萧落叶中人家篱落炊烟湿天外云峯迷淡碧野云昏失前村溪桥路滑平沙没旧痕
又
丹枫下潇湘夜横披省见王维画画无声惨经营何如幻我清寒此道行马头风急催行色疑是山灵嫌俗客钓鱼矶緑蓑衣有人坐弄沧浪犹未归

○赵内翰摅

南歌子
涧草萋萋緑林莺恰恰啼汀沙过雨便无泥换得芒鞋随意到前溪浦溆浑堪画云烟搃是题江湖老伴一蓑衣真个斜风细雨不须归

虞美人[同孟利噐寻春]
春来日日风成阵桃李飘零尽树头树底觅残红只有郭西梨雪照晴空酬春须得如川酒酒债寻常有葛巾欹侧倩人扶大似浣花溪上醉骑驴

○孟内翰宗献

菩萨蛮[回文]
睡惊秋近鸣虫砌苍鬓掺匀霜影孤灯翳冷长叹浩歌狂

○张太尉信甫

蓦山溪
山河百二自古闗中好壮岁喜功名拥征鞍雕裘绣帽时移事改萍梗落江湖聴楚语厌蛮歌徃事知多少苍颜白髪故里欣重到老马省曽行也频嘶冷烟残照终南山色不改旧时青长安道一回来须信一回老

○王玄佐

洞仙歌[赋榛实屏山所録]
圆刚定质混物非凡类仁处其中静忘意任蝶蜂狂遶燕雀喧争心君正惟取清白自治黄衣从澹泊此个家风异偶合阴阳弃神智怕旁人冷眼嫌太孤髙樽爼地聊许松梧同噐待他日山林不相容请援手仙芚要充仙贽[沮物作浑物]

○愚轩居士赵元

行香子
镜里流年緑变华颠谢西山青眼依然人生安用利琐名纒似燕营巢蜂课蜜蚁争膻词苑羣仙场屋诸贤看文章大笔如椽闲人书册且枕头眠有洗心经传灯録坐忘篇
又
潦倒无闻坐惯家贫眼昏花心口犹存人皆笑我我尽教人〈扌弃〉醉吟风闲钓月困眠云邂逅交亲语欸情真且相从莫浪辛勤西山归隠不用移文看菊成丛松结子竹生孙
又
山拥垣墙水满溪塘几人家篱落斜阳又还夏也一霎人忙正稻分畦蚕卸簇麦登场老子徜徉闲日偏长鬓鬔松只管寻凉緑阴何处旋旋移床有道边槐门外桞舍南桑

○折治中元礼

望海潮[从军舟中作]
地雄河岳疆分韩晋潼闗髙压秦头山倚断霞江吞絶壁野烟萦带沧洲虎斾拥貔貅看阵云截岸霜气横秋千雉严城五更残角月如钩西风晓入貂裘恨儒冠悞我却羡兠鍪六郡少年三闗老将贺兰烽火新収天外岳连楼想断云横晓谁识归舟剰着黄金换酒羯鼓醉凉州

○先大夫

好事近[蔡丞相韵首倡及髙子文属和附于此]
梦破打门声有客袖携团月唤起玉川髙兴煮松檐晴雪蓬莱千古一清风人境两超絶觉我胸中黄巻被春云香彻
又
天上赐金奁不减壑源三月午盌春风纎手看一时如雪幽人只惯茂林前松风聴清絶无奈十年黄巻向枯肠搜彻[蔡丞相]
又
谁打玉川门白绢斜封团月晴日小窓活火响一壶春雪可怜桑苎一生颠文字更清絶直拟驾风归去把三山登彻[髙子文]

中州乐府卷终


●中州乐府跋

声音之道与政通固矣然以三百篇考之成周治矣而夫子不无删焉郑卫乱矣而夫子或有取焉何哉则亦以天理之在人心不可变而人之贤不肖不可必故圣贤之所去取惟其人不惟其时惟其言不惟其人惟其意不惟其言中州乐府作于金人吴彦髙辈虽当衰乱之极今味其辞意变而不移悯而不困婉而不廹达而不放正而不随葢古诗之余响也是故俨山陆公有取焉亦孔子待郑卫之意韶承命分校毕敬识浅语以俟公之教焉
嘉靖丙申九月庚辰属吏毛鳯韶谨书

家藏中州集十巻逸其乐府梓人告成殊怏怏然既得乐府一帙乃九峯书院刻本也不胜剑合之喜苐词俱双调淆杂无伦一一按谱厘正如望海潮诸阕与谱不侔未敢轻以意改其小叙已见诗集中不复赘云
海云毛晋识



河汾诸老诗集

元 房祺 编

序
金源氏自兴定以后与元日寻干戈士生其间形之声诗类多感慨悲歌之语亦其时之使然也若太原元遗山值金亡不仕为河汾倡正学麻贻溪张石泉房白云陈子京子扬段克己成己曹兊斋诸老与遗山游从宦寓中一时雅合以诗鸣河汾大徳间房公祺编集成帙今所传者是也遗山之文为一代宗工别有集行于世房公独取诸老当金元混扰困郁之中其词藻风标如层峯荡波金坚玉莹絶无突梯脂韦之习纎靡弛弱之句河汾之士真足尚哉侍御沁水李公叔渊企仰乡贤出是集以畀开封同知谢侯景星刋行将以正士气严礼防以兴起嵩洛之士罔俾河汾诸老専其美也天下之士闻之诵之宁不惕然有所感耶
弘治十一年秋八月吉旦中宪大夫河南按察司副使濩泽车玺识


河汾诸老诗集巻一
元房祺编

贻溪麻先生革信之

上云内帅贾君
北极长虹掣西垣太白高千年知运圯四海共兵鏖雾黑龙蛇鬬山昏虎豹嘷石伤填海羽波动负山鳌遗介潜寒渚惊鼯走夜牢江山留惨黯天地入焄蒿众折思枝拄初寒俟蠒缫明良逢庆会乡曲得名豪梁栋因人出艅艎为世操安流欣鼓枻奔浪独能篙日出戈挥景江翻弩射涛风声连澒洞裁鉴悉纎豪桃李勤封植茅菅日薙薅猎场游麂鹿鱼渚动鳅鱽井邑生春色禾麻饫土膏民歌乌遶屋士喜马腾槽朔塞闲刁斗天山拥节旄岱嵩何落落江汉自滔滔大寳珠仍璧长城雉与壕崇牙分棨戟大壤属鞬櫜日月依龙德风云挟豹韬夹山羣战骑黑水泳轻舠落日观鱼浦秋风射雉皋

送杜仲梁东游[仲梁先称善夫]
野马何决骤飞云何悠扬商嵓不足稽此士又欲东略宋与梁青山不知老白日乃许忙菊潭之水清泠渊野人饮之得长年芳醲不买寿淡泊差可久北山峩峩苍翠巅丹崖石老生紫烟灵芝秋杞老霜骨黄精茯苓饱新斸望君崭崭病以癯酌之食之可以还肤腴况有刘荆州元丹丘子宁舍之汗漫游凉秋佳月酒一杯送子东下心徘徊半山亭前一茅屋岁寒霜劲君当来

短歌行送秦人薛微之赴中书
河流宿层氷山有太古雪翩翩有客来老面黑于铁盘盘胷臆间犹挂太华月不肯下贵势便欲叫双阙朔寒衣裳单路逺马〈足敝〉〈足薛〉昔人丈夫事肝胆不可越我歌送君行歌声何激烈悲风为我起酒行歌半阕望君青云端何惜逺离别

关中行送李显卿
关中行我持一杯酒送君西入秦秦川郁相望渭水流沄沄黄河中折倐复来太华倚天青壁开我送君兮渺何许春风不肯吹君回举酒酹五陵浩歌登高台终南之山何崔嵬长安旧游安在哉百年繁华成刼灰千古英雄沉草莱风尘澒洞豺狼墓天地茫茫入烟雾我载歌送君去太华终南宜有深絶处嵓扃人迹所不到石壁苍苔老烟雨草堂挂女萝充腹多薯蓣玉井莲开十丈花茯苓根结千年树白雪青松良可老鹿门有龎商有皓不然凌云学轻举呼取安期羡门语忆昨与君友相逢日日酬杯酒酒阑起舞肝胆开小桃唱罢歌杨柳晋语狎秦癯秦谈惊晋叟秦晋之交那可无胡为不作双飞鳬碧草离离生早春哀歌望断西南云求君于终南之上不可得太华峰头会见君

阻雪华下
爱山久成癖得山真隽永太华隔风尘五年梦幽境传闻十丈莲拟扣玉仙井雪花忽迷漫苍巅堕昏暝蹇子世縁深方外久自屛意是希夷君俗驾疎造请行行风撼林稍稍云度岭云间三峰面隐约露芒颖初如滟滪堆屹起势奔猛渐如倚天剑万仞铁花冷烟霞半明灭瞬息变光景乃知造物心相哀亦相警归鞭晚怱怱回首心耿耿浩歌夜深寒孤月挂峰顶

置酒半山亭[得秋字]
怀抱久不写兀坐如絷囚永怀西山胜浩荡成兹游嵓壑互窈窕丛萝郁深幽飞烟入虚无长风跨昆丘楚甸散林莽商颜亦绸缪雷雨天地空景气入夜浮况当节律变万物飒以秋云来白日惨天澹清江流西望渺关河沉沉生暮愁兰苕暗幽谷芰荷老芳洲一笑举酒觞浩歌聊自酬幽赏兴未极慨叹心悠悠世事苍茫外寒沙明白鸥

归潜堂为刘京叔赋
逃渊鱼深处避弋鸿冥飞古来贤达士亦复歌采薇南山先庐在兵尘怅暌违山空无人居惟见草木肥翩然千岁鹤一朝复来归新筑临浑水行径窈以微清流鸣前除白云入晨扉回顾陵谷迁万事倐巳非著书入理奥得句穷天机前路政自廹此道倘可几殷勤抱中璧黾勉留余辉第恐遯世志还负习隐讥永懐泉上石一觞与君挥惜无凌风翰遐举非所希

守约斋为吕仲和作
读书不务博造道当入微一理贯万理一岐会众岐譬彼庖丁刀騞然解牛时节间即有得肯綮宁复疑道丧向千载圣逺孰可期养勇敌所忾养气动以随心非安如山遇变鲜不移吾门有圣学观心乃其师宴坐一室中自得实在兹胡为滞纷感紬绎如蠒丝人生矧多欲事物日以滋牛羊践蹊径虎豹攻藩篱我尝叩天理诚明不容欺第恐达者事还为狷者嗤

杨将军垧马图
古人相马不相肉画工画马亦画骨淡淡生绢一片云眼中羣龙何突兀飞菟汗血天骥种笔墨之间见飞动前趋后逐互有态涉囓行留分向背丰草长林性本真駉駉駜駜相与驯开元天子盛监牧四十万匹锦绣屯人言息马战所重风鬛霜啼惜无用君不见幽燕飞鞚时中原流血成渊池秖今征讨苦未休金鞍铁甲弥山丘安得放归如此马饮水求刍恣闲暇

题李氏寓酒轩
吾闻李谪仙一斗诗百篇酒家眠又闻阳谏议月廪尽以送酒钱伯伦酒德颂无功醉乡仙说到饮中理兹世何渺然古来贤达士以酒全其天所以陶靖节浩歌归园田独予醉翁之意不在酒乐在山水静所便古人巳矣不可作今人纷纷亦能贤北里富熏天高楼歌舞筵千金结客多少年哀吹豪竹倒倾玉船以酒互为市地势相婵嫣焉知贫士贫到骨健倒仰天歌黄鹄黄鹄歌罢无翼飞妻啼儿号书一束借问主人翁心迹谁与同我亦颇解饮圣贤时一中酒酣击尊破两耳生春风安得园绮遇携我入山去清泉为酿碧溪深醉卧溪头弄云雨

卢山兵后得房希白书知弟谦消息
闻道王师阻渭津卢山以后陷兵尘军行万里速如鬼风惨一川愁杀人乱后仅知家弟在书来疑与故人亲梦中亦觉长安逺回首关河泪满巾

晚步张巩田间
地入荒芜过客稀村深门巷暮山围悠悠独鸟穿云下筞筞寒乌掠日飞人事百年梧叶老秋风万里稻花肥兵尘河朔迷归路惆怅平沙送夕晖

板桥道中
篁竹潇潇野水滨光风过眼与时新阴崖积雪犹含冻逺树浮烟巳带春世故未应悲古道岁华聊得伴闲身蕨芽笋稚行当好莫拟山中问主人

过陜
万古津茅据上游崤函西去接秦头悲风鼓角重城暮落日关河百战秋形胜古来须上策尘埃岁晚只羁愁豺狼满地荆榛合目断中条是故丘

为王德新寿
百年人物惜凋零尚喜衣冠见老成数口虀盐忧桂玉一川风雨独柴荆红颜未羡方春好黄发应从此夜生异日华林讲殊礼不妨鸠杖从公行

为秦人梁帅寿
功名万里驾龙荒不作当年陛楯郎颜角久瞻天上日鬓毛未点镜中霜衣沾暑雨千秋润扇引熏风六月凉见说长年出冲静海山求药本微茫

送申生取新赴中书
寒山漠漠日初曛过尽潇潇雁鹜羣百代高歌余白雪一朝飞步上青云倚门肮脏谁怜我满腹精神独见君看取扶摇便鹏翼临岐且莫叹离分

寄杜仲梁
塞上愁多云易阴故人虽在雁无音交情念子黄金重世故稽人白髪深芳草春风千里梦青灯夜雨两乡心岱宗入眼东南秀怅望云山泪满襟

寄元裕之
朔风阴雪晚重重日入寒芜塞艹空沂水东回无去翼天山南断有哀鸿三年逺别交情外一夜相思客梦中明日关河对双泪秖将幽愤寄秋风

竹林院同张之纯赋
柳色侵寻映短篱竹梢零乱挂残晖山禽自识忘机客飞下庭柯更不飞
稍稍林间布谷声邨南邨北水云平偶来竹寺看山坐闲听清溪遶舍鸣

中书大丞相耶律公挽词[甲辰五月十四日]
砥柱中流折藏舟半夜移世贤高允相人叹叔孙仪未拜荆州面尝蒙国士知无阶陪引绋万里望灵輀
又
文献羣公表东丹八叶传珪璋贻嗣德兰藻霭遗编禁籍虚青琐神游定玉泉太常千字诔谁有笔如椽

密国公挽词
郁郁佳城闭翩翩铭旐开风悲信陵墓雨入孝王台万古伤梁坏千年望鹤来平明国门外箫鼔不胜哀
又
汉制隆恩礼周封列屏翰人知尊帝胄我但识儒冠零落伤兰桂孤城叹鳯鸾从今门下客长铗向谁弹

王子寿乡友生朝
自接夫君席频逢岁律更面严知气直语出见生平讲学诗书义论交里社情须髯如戟在长对玉峰明

送李端卿之邺台
僮马戒晨装新霜木叶黄嗟予无壮节送子惨离肠林虑荒秋色清漳下夕阳遥知一尊酒吊古邺城傍

为乔子春寿
讲道颜渊巷新斋友与同守身为大节寡欲是全功教子勤书里娱亲养疾中黄花佳节近岁岁看秋风

赠刘伯威
刘子山中秀相逢气自同箕裘门户计菽水古人风折节岂为辱苦心应有终平生湖海志未用哭途穷

赠王明伯
辽海遗珠在黄华秀未空百年书法里万事酒杯中耿耿此心在悠悠吾道穷好贤明逹事独喜与君同

秋夜感怀
老境欢娱少愁怀感叹长世途多险阻归兴渺苍茫疎雨梧桐夜西风蟋蟀床平明揽青镜衰鬓又添霜

赵太监降日
自从龙战野特立孰如公着迹云鹏上收功汗马中高谈天下计余事古人风勿药行逢喜春风两颊红

云中夜雨
憔悴杜陵客悲凉王仲宣四围晴立壁一突午无烟病卧秋风里愁吟夜雨边明朝谁裹饭万一使君怜

渡洛
泉石经行久林丘弥望间溪鸣风荡水谷暗雨含山淡淡轻鸥没飞飞倦鸟还世縁良日苦空羡野云闲

浩浩
浩浩春风里悠悠倦客情天寒花寂寞冰泮水纵横念逺心将折闻兵梦亦惊江山憔悴久倚杖叹余生

河汾诸老诗集巻一


河汾诸老诗集巻二
元房祺编

石泉张先生宇彦升

送赵宜之归新安兼简洛下诸友
凄恻复凄恻送君汾水侧人生欢会少一别难再得昔经刧火然二鸟奋惊翼嗷嗷各何之同落天西北日夕相和鸣此乐未易极狂风忽吹散一鸟归故国翱翱入寥廓万里期一息邓林有余阴未肯栖枳棘玉山有嘉禾未肯求粒食一鸟独未归毰毸老无力矫首思旧羣澘然涙沾臆

雌鸡行
雌鸡粥粥将鳬儿鳬儿入水鸡鸣悲岸南岸北飞且随但恐搏攫遭鸢鸱岸傍无食宁饥死朝暮不肯须臾离傍人争笑愚且痴我哀物理为人欺

云溪秋泛图为阎国寳赋
晴岚滴翠霜树殷石锦错落苔花斑人家隐约荒霭外但见篱落连柴关两山中断忽空旷下有碧水之潺湲幽人航苇迷逺近思致偃蹇无容攀定非鸱夷成霸业一舸五湖烟浪寛又非坡仙游赤壁酒酣浩歌江月寒亦当拄杖横膝看南山心与白云相对闲胡为厌山瞰芳渚岸草汀花适幽趣有声诗画无声诗夏虫未易寒冰语或云此本张季鹰莼鲈忽忆扁舟轻蹇予有家归未得一见秋风羽翼生

采莲[分得底字]
溪风摇摇波弥弥十里芳华照清沚兰舟女郎红玉春日射新籹明水底芙蓉双脸百媚生呉宫西施汉良娣藕肠折断雪丝牵入手花枝香〈艹泥〉〈艹泥〉隔岸谁家贵公子调笑新词歌艳体呉侬变风有如此谁念采苹供祭礼

哭侄
学业方成二纪过虚舟一夕殒颓波死皆有命怜渠早老独无依奈我何归计云山空莽苍愁怀日月暗消磨白杨半夜风萧瑟尽是吾儿薤露歌

感怀
世路羊肠剧险艰天心应厌着儒冠老无子息休心易贫有交亲托事难文字售人真滞货廉平养巳似闲官羲经读罢无人会庭竹萧森夜月寒

吊萧同知
萧兰一夕陨秋霜数载交情遽忍忘游览云山春并辔笑谈风雨夜连床治心我谓当诚悫处巳君言贵肃庄此理从今谁与论隰州松月渺苍苍

上巳日游平湖
微风漠漠水增波禊事重修继永和脆管当筵清似语扁舟争岸疾如梭一时人物成高会千里云山入浩歌日暮芝兰无处觅野花汀艹占春多

送田茂卿赴都
宿雨初晴草木齐一杯汾水恨分携上林晓色多莺友长路春风入马蹄黄巻可能无斗禄青云自是有天梯从来俊杰知时务莫为寒牕故纸迷

和李子微邨居
健羡南溪老幽居水石间心无尘事汨身与野云闲院静深藏竹墙低易得山蒲团香一炷花落鸟〈口官〉〈口官〉
又
别墅荒城外居闲事事幽栽松添野色接缿引溪流诗社分新韵村醪洗旧愁更求名与利骑鹤望扬州

送李仲晖之洛西
同是思乡客君先着祖鞭骊驹歌落日去雁入高天莫恋河滨粟当耕谷口田亲朋倘相问为报巳衰年

送马德新
马弟吾乡秀青云正壮年四知虽自畏六戒得师传秦府开贤路瀛洲列俊躔秋风黄鹄健老眼看高鶱

赠皇甫德璋
明德本生公医名一代雄杖头闲日月舌上旧家风雅趣钱神外高情酒圣中治人阴德在寿骨秀而丰

和刘敏之韵
城居宁不好未易着闲人客至惭无酒诗成莫疗贫谭天虽有口无地可安身羡杀清江鹭生来不受尘

秋日出郭
离离禾黍满郊墟枣实红殷接野闾四十年来无史笔有年今日仗谁书

和李济夫韵
午梦游仙鸟唤回竹阴埽地净无埃莫言嘉客闲中少时有清风自往来

荆公
作古非今祸巳成亦知鬼责与天刑试看一病遗言处犹劝傍人诵佛经

襄陵北城溪坐
杨柳阴阴水气凉椒花〈艹敕〉〈艹敕〉野花香地偏愈觉似闲整始信壶天化日长

闲述
此性生而与道俱灵源常患少人疏杨侯一语崇经学士子争相读四书
解作时文一二篇胷中意气自掀然何如剖破酰鸡瓮看取人间大有天

河汾诸老诗集巻二


河汾诸老诗集巻三
元房祺编

陈先生赓子扬

游龙祠
黄河如丝导昆仑万里南下突禹门枝流潜行大地底派作八道如霆奔吾闻川真岳灵有冥宰况乃利泽开洪源神龙窟宅瞰平野千古庙貌何雄尊深林含蓄雷雨润冷殿似带波涛痕我来南州走尘坌执热未濯忧思烦试〈奭斗〉甘洌洗肝肺一勺注腹清且炖悠然晞风坐东庑倐见绘画如飞鶱仙官华裾乘朱轩旗纛掩蔼蛟伏辕雷公电母踏烟雾天呉海若驱鼍鼋何时借取霹雳手倒挽银汉清乾坤庙前老翁顾我语孺子未易排天阍胡为高论乃如此一笑满面春风温是时三月游人繁男女杂沓箫鼔喧搴菱沉玉答灵贶割牲酾酒传巫言巫言恍惚庙扉阖拜手上马山烟昏

岘山秋晚图
太山高嵯峨小山低〈焙字去火换山〉嵝清江锦树带秋烟烟际人家在林薮荆河迤南三岘山此图定绘襄阳否诗人翰墨丹青手落笔天机随所有岘首真在襄阳西遥观汉水含风猗上有龟龙一片石云是羊公堕涙碑试披禹迹考地志画师宁免诗人疑且看满眼江山好休作燕人过晋悲

子猷访戴图
两晋崇玄虚风流变华夏举世尚清谈天地指一马依阿竹林贤鸿名重天下王郎衣冠胄亦复慕草野偶来剡溪上溪水正清泻扁舟信〈波字去皮换公〉洄气韵可潇洒谁与好贤心丹素入图写山阴怀古意欲揽不盈把赋诗心夷犹六义媿骚雅西风尘冥冥倘有知音者

铁拄杖
闽王铁杖如楖栗得自荒虚鬼神域鞭笞蜑蛮今几年雾翳云蒸老蛟黑腹中有篁如细泉牙节宛转声铿然天生神物不虚弃提携万里归坡仙坡仙骑鲸凌紫烟海山一去今千年人间俯仰成今古纷纷长物何须数洛阳铜駞卧荆棘昭陵石马埋烟雨百斛鼎两钱锥小大用舍俱儿嬉商颜鹤发一笻竹何似凌烟功臣玉具高榰頥黄阁得君真耐久扶持四海经纶手会须拄到昆仑巅九点青烟看九有铁邪杖邪吾不知诚将道眼窥天机一朝雷雨轰空陂须防化作蛟龙飞

武善夫桃源图
武郎种桃满云溪三月红雨行人迷自从玉勒入云驭春风杜宇年年啼飞黄腾达有天倪紫电转盼天山低要将白璧沽蛾睂更把黄金铸褭蹄羲和挟辀六龙驰暮景恐廹虞渊西新诗拟唤槐安梦咫尺溪边春色动飞花漠漠水泠泠苍苔荒了烟霞洞闻道西风解涴人何处江山可问津征尘障断仙源路且看丹青万树春

送李长源
月下孤鸿枕上鸡高城今日又分携九秋云气崤陵底万里河声砥柱西饮罢关山秋寂寂诗成风雨暮凄凄千金善保并州器要放昆仑入马蹄

寄陜郡杨正卿[西庵]
临川堂上看飞鸿十载西州一转蓬亲老家贫初有累才疎意广卒无功奸雄颇忌孔文举富贵何如张长公满地尘埃浮世狭一帆思驾五湖风
又
迁客形容国士心春风鹤发不胜簪锺仪去楚衣冠异王粲依刘岁月深岁晚艰危无短策酒酣悲壮动长吟遥怜兰省杨夫子一纸书来抵万金

宣宗挽词
洛邑周初定苍梧舜不还九天来鹤驭万国泣龙颜俭德高千古鸿勲际两间无由望弓剑云气郁桥山

寒食祀坟回登临晋西原废寺
前朝废寺枕山河尚有摩云窣堵波故国巳非唐日月老僧犹指晋山河年来筋力登临倦乱后心情感慨多石藓荒碑碎文字他年更得几摩挲
又
当年云构倚天开一夕烟尘化刼灰佛阁丹青余瓦砾禅房花木亦蒿莱春风万里骚人怨落日千秋杜宇哀断础荒烟无限意一章诗律为谁裁

送寇辅臣
古陌风尘点客衣送春君亦伴春归东风不管离人恨吹落杨花满地飞

蒲中八咏为师嵓卿赋
蒲津晚渡
云涛注壶口水府蟠九垒公子莫争舟蛟龙方骫骳
虞坂晓行
伯乐沉九原泥涂困骐骥千古长坂空无人知此意
舜殿熏风
岩廊鸣五弦熏兮南风来鳯去徽音絶眢井生莓苔
首阳晴雪
天风吹琼瑶白冒首阳顶欲和采薇歌千山冻云冷
东林夜雨
林壑冷含秋风雨黯如海何如赞公房青灯淡相对
西嵓迭巘
梵刹盘空曲烟霞锦绣纹山灵倘招隐径入万重云
妫汭夕阳
蓂阶降英皇此地嫔有虞南廵竟不返愁云接苍梧
王屋飞湍
县流落云嵓遥空挂飞练何时〈奭斗〉清泠一颒黄尘面

河汾诸老诗集巻三


河汾诸老诗集巻四
元房祺编

陈先生庾子京

送麻信之内乡山居
四海纷挐战虎龙惊麕无计脱围中莫贪利禄招时忌要学聱牙与世同汝水应逢寒食雨淅川行趂舞雩风离心洗荡方如许莫上危楼听断鸿

吊麻信之二首
弊屣功名懒着鞭剧谈豪放本天然闲来每爱从人语醉里何妨对客眠体瘁渐成中酒病家贫全仰卖碑钱堂堂一去今何在三尺孤坟罩野烟
又
风采琼林未足侔一朝零落委山丘君恩未赐金莲炬天阙俄成白玉楼诗类贯珠尤可翫室如悬磬更堪忧路遥未暇凭棺奠怅望中条涕泗流

答杨焕然二首
梁苑当年记盛游乱离南北恨迟留且教红袖歌金缕莫对青山数白头人似赞皇迁蜀郡诗如子美到夔州传家况有玄文在应使童乌继纂修
又
献赋当年觐紫宸羡君藻思独超羣扶持吾道难尤力润色斯文老更勤学际天人宁有伴文如风水自成纹何时载酒清伊上竒字时来问子云

清明后书怀
花气熏人动竹斋贪春狂思若为裁蜂黏落絮飞还坠燕认新巢去复来乱后精魂犹梦境贫中风景剩诗才江山信美非吾土怀抱何时得好开

送孟驾之赴阙
文史相从二十年岁寒心事久弥坚向来才力惊游刃此去功名稳着鞭浅緑美依沙漠草横青遥指拂庐烟应将万字匡时策挽取恩波下九天

病后赠姚仲寛居士
寂寂柴关昼不开虚檐独步意徘徊百年素业南柯梦一寸丹心古鼎灰野老相过聊问讯溪禽近啄不惊猜好竒谁是刘公子肯为扬雄载酒来

有怀家兄子扬
萧萧双鬓半成丝亹亹襟怀抱所思趋向自知违俗好文章只合伴儿嬉嵩西晚照霞明处洛汭秋风雁过时中有先人弊庐在与君何日理茅茨

赠李彦诚
五岳分崩四海倾便宜一别尽今生艰难契阔重相见四十余年老弟兄

岘山秋晚图
当年叔子爱兹山陵谷回头几变迁纵使丰碑今尚在游人谁复一澘然

题师嵓卿蒲中八咏
蒲津晚渡
中条山色照黄河竞渡行人晚更多城上危楼倚霄汉凭栏有客正悲歌
虞坂晓行
五更风露正清冥马首残蟾分外明好句堕前俄失去微吟倐过古虞城
舜殿熏风
德化当年被海隅熈熈物性尽昭苏不知今日吾民愠一听琴声解得无
首阳晴雪
山头晴雪照城楼泼水融银眩两眸荡涤寒威须美酝浮香醽醁夜来篘
东林夜雨
潇潇寒雨湿觚棱古殿长廊夜气增此地此时谁得意龛灯一点坐禅僧
西嵓疉巘
螺髪烟鬟矗万峰行人指点梵王宫鸟飞杳霭苍茫外人在霏微空翠中
妫汭夕阳
水曲山阿古乐乡圣谟曽此降英皇遗风欲问应无处破屋颓垣半夕阳
王屋飞湍
表圣当年爱此山倚楼终日看飞湍后人空饮贻溪水不学先生便挂冠

河汾诸老诗集巻四


河汾诸老诗集巻五
元房祺编

白云子房先生皥希白

江上行
浮云澹澹心悠悠杖藜来作江边游商人打鼔催行舟洪波不断东南流木叶萧萧荆楚秋劝君休上王粲楼日落沧江增暮愁

卖剑行赠韦汉臣
沧海波未澄无人斩长鲸韦郎三尺玉匣中鸣不平蛟龙一出雷雨随翕忽变化清四夷可惜有才不见用青天白日将何为酒酣起舞抱剑哭肃肃悲风动茅屋不如南山学种田自古青萍换黄犊

扣角歌赠史吉甫
剥剥剥扣牛角自从破却黄鸡殻阴阳二气分清浊巽则为风震则雷流者成川峙者岳易道常行日用间醉梦昏昏人不觉伏羲不得巳而画文王不得巳而重叔世不及上世隆夫子不言人益蒙着成大传开盲聋譬如日出沧海东无物不在光明中峨嵋山人史居士来到公安大智寺手携牛角欲何为发明三圣心中事人言康节是前身但不家居洛之涘胷中一部皇极书造化功夫际天地舒之则弥满六合巻之则不盈一握近之则在乎目前逺之则入乎冥邈有人来问先天学扣牛角剥剥剥

贫家女
贫家女德性温柔寡言语终年辛苦不下机身上却无丝一缕倡家女儿百不会只向人前卖娇态绣茵端坐青楼中银烛荧煌照珠翠书言福善与祸淫未必天公有此心盗跖长年颜子夭古来颠倒非独今高处是昆仑低处是东溟昆仑推不倒东海填不平物之不齐物之情贫女莫羡倡女荣不义富贵浮云轻持身但如冰雪清德耀荆钗有令名

送王升卿
伤哉船子峰头月昨夜团团今夜缺月华犹自不长圆人生安得无离别世上忧端千万许惟有别离心最苦卢川春晚送君行落花为我啼红雨四海纷纷尚戎马我曹只合归林下如椽大笔今无用日课新诗自陶写嵩阳佳处如罨画溪可渔兮田可稼我欲从君觅隐居却恐山灵嫌俗驾

题吕仙亭
岳阳城南吕公洞道人见客无迎送事少方知日月长身闲未觉功名重竹影松阴生午凉山色湖光设朝供高吟下视世间人几人不在黄粱梦

寄呈岳阳诸友
禀性太褊率不受尘事触自小逺市〈厂墨〉僻居在嵓谷人间嗜好心舍书百不欲一饱更奚求箪瓢随分足失脚堕世路纒纠若徽纆人以官为荣我以官为辱平生喜高洁为官近卑俗平生喜旷达为官窘边幅平生喜疎散为官贵圆熟平生喜忠鲠为官多谄曲浇漓当此时古道那可复鹪鹩巢一木偃鼠饮满腹谁能朱门中区区匄粱肉折腰趋下风不厌解印速青山唤我归早晚谢羁束一尊石上酒浩歌对松菊

题张信之见山堂
自古朝市人罕与山相会山岂欲逺人人自与山背张侯创新居正在阛阓内何以得青山坐上日相对胷中有丘壑眼前无障碍人物既萧散山不问内外晚来天气佳收目入清快乾坤无一尘草木有多态千里好风来几缕残霞在拄笏当此时未觉功名大

庆王鼎玉生子
魏侯照乘珠卞氏连城玉此物岂易得君家贮满屋平生积德深天锡以多福熊罴入梦频不待封人祝长者巳雄伟幼者更清淑指日看骞腾谁为犀角秃愿君剩买书学语便教读斯文久不振六经要再续人生宇宙间百岁一瞬速美恶暂时休何者为荣辱且引昔宁馨遶院种松菊陶潜归去来有子万事足

戊子
万事人间巳饱谙一身犹自客天南行非杨秉三无惑性似嵇康七不堪俗学为名多外饰圣人养德贵中函有时静坐深思省三十年前总是惭

寄段诚之
咫尺春风三十三不如归卧旧烟岚浮云富贵吾何慕陋巷箪瓢分所甘多语数穷深可戒虚名无用不宜贪寥寥孔学今千载頼有斯人可共谈

次前韵寄王升卿
谷口人家十二三家家牕户得晴岚千章云木秀而野一脉泉流清且甘狥俗到头终是病躭书自古不名贪作诗为问东溪友樽酒何时惬笑谈

辛卯生朝呈郭周卿段复之
瓮面酰鸡积有年近来雾豁见全天出言最忌谈人恶入德尤宜去自贤回也屡空趋圣域参乎一唯得心传佛岐老径虽高絶不及中庸道坦然

赠赵山甫
冦盗连年剧猬毛一身无处可奔逃陈平自合西归汉葛亮焉能北事曹嗟我命兼才共薄仰君名与德俱高几时一笑沧浪畔右手持杯左手螯

哭杨叔能
仰看飞鸿俯看鳞讣来不觉泪沾巾风尘末路尤多难山泽癯儒只合贫乱后有谁收恨骨眼前无复见斯人襄阳旧隐依然在花落空庭冷淡春

和李正甫九日韵
论著哀时总可哀不如且放笑颜开留连风月凭诗句管领江山有酒杯我欲处身如此处君言裁恨若为裁从今但有钱三百相约高楼尽醉回

忆新墙刘德渊
云烟杳霭水微茫何处青山是岳阳白发满头空自老黄尘两脚为谁忙同盟鄂渚言犹在偕隐庐峰兴未忘近有倦游诗数首西风吹不到新墙

思隐
得个黄牛学种田盖间茅屋傍林泉情知老去无多日且向闲中过几年诎道诎身俱是辱爱诗爱酒总名仙世间百物还须买不信青山也要钱

寄王文炳
爱客孔文举能诗陆士衡十年求识面千里饱闻名郁郁芝兰秀萧萧风露清几时樽酒畔容我话平生

和杨叔能之字韵
遭乱重相见寛心不用悲江山佳丽地人物太平时白蚁千家酒黄花九日诗鹿门不可隐吾道欲安之

丙申元日
三十八年过星星白髪多干戈犹浩荡踪迹转蹉跎世事堪长叹吾生付短歌江湖从此逝烟雨一渔蓑

辛丑巴东元日
旧日逢春喜而今怕见春红尘长路客残病老夫身政拙难书考家贫只累人自怜头上发更比去年新

秋夜
百计求安未得安此心须在鬓凋残漫漫长夜浑无睡蟋蟀堂深秋雨寒

自遣
几见秋风几见春一愁未巳一愁新闲中点检平生事惟有清贫不负人
又
瓮面浮香处处春任他时事百端新自知野鹿山麋相不是麒麟阁上人

别西湖
闻说西湖可乐饥十年劳我梦中思湖边欲买三间屋问遍人家不要诗

题张济之胜览轩
谁言山色可忘忧谁道澄江销客愁试倚阑干西北望浮云依旧暗神州

读杜诗
后学为诗务鬬竒诗家竒病最难医欲知子美高人处只把寻常话做诗
又
穹礴冥搜枉费功天然一语自然工况兼诗是穷人物好句多生感慨中
又
千里奔驰蜀道难艹堂宾主罄交欢怒冠三挂帘钩上谁谓将军礼数寛

春日观菜
手种芜菁欲疗饥春来颇怪发生迟东风贪长新桃李未有功夫到菜畦

河汾诸老诗集巻五


河汾诸老诗集巻六
元房祺编

遯庵段先生克巳复之

乙巳清明游青阳峡
东山气象太猛悍万马骎骎来楚甸中分不肯割鸿沟锻砺戈矛期一战西山折北如西汉独余绛灌奔而殿谁为刘项决雌雄頼有韩彭力相援卢沟直下两水合泯泯暗流通一线突为瀑布出山口流沫成轮浪成旋前途百步落石瓮黛蓄亭渟那敢眄沉沉南去若白虹为屿为泜互隐见凿开混沌几千秋世俗虽见如不见今人谁有笔如椽为写佳名传寓县人间佳节重清明呼儿折简招诸彦一生能着几两屐佳处每欲经行徧山灵着意劝游人吞吐烟霞生万变山阿玉女跪焚香嵓畔仙人一笑倩坐者俨若帝王尊剑佩雍容侍闲宴植者磊落如巨人聚立广廷议封禅拱者矫矫如勇夫执戈戺花着綦弁平滩浅濑乍可掲溪路曲随峰势转葛屦偏宜苔藓滑行襟时被蔷薇罥当面烟岚翠舞蛟出岫闲云飘素练羣行不复事拘检眼正明时脚还倦班荆共坐溪上石粔籹浊醪具时馔良辰无奈夕阳催羽觞正要清歌荐醒心况复有寒泉玉池遄返成三咽三分春色二分休风外飞花时一片古人行乐欲及时半百之前犹掣电惟有爱山縁未断梦寐孱颜添健羡一穷到骨不自治虚负胷中书万巻谩向山中老却人生来不识荆州面肝肺槎牙倩酒浇顾我非狂亦非狷纷纷世上无真是弃置从渠若秋扇归来新月偃林梢寂寞衡门掩深院

题兴公静乐庵
我爱兴上人闲处先着脚虽有买山钱难寻一丘壑向来栖息地龙象久寂寞重寻林下径竹石若纷薄溪水恣交流嵓花自开落却埽丈室中一缾还一钵静乐题其颜尘縁聊解缚寥寥千岁下此理谁发乐我今为拈出不免一重错有净必有垢无苦亦无乐混沌元不死七窍刚自凿珍重庵中人万法本无着独有太古心油然满寥廓

冬夜自适
四壁摧颓手重泥一枝随意足成栖归来巳化千年鹤老去慵听半夜鸡世事荣枯都是幻物情长短不须齐寸心耿耿何人会隐几寒牕片月低

中秋二首
万籁声沉暮霭收长河泻浪洗清秋遥天千里淡如水明月一轮光满楼随意倾银谋胜赏谁家横玉调新愁可怜白首蟾宫客羞对嫦娥说旧游
又
夜凉河汉静无声澄澈天开万里晴蟾吐寒光呈皎洁桂排疎影极分明良宵方喜故人共醉语那知邻舍惊一片诗魂收不得九霄直与月俱清

云中暮雨[在禹门]
古垒云藏一径微河山依旧昔人非贪征往古兴亡事不觉城头雨湿衣

忆梅
姑射仙人冰雪肤昔年伴我向西湖别来几度春风换标格而今似旧无

与隐之会午芹精舍酒间雨作
麦田日日起黄埃官长忧民意不开底是山灵相妩媚故驱风雨过江来

楸花
楸树馨香见未曾墙西碧盖耸孤棱会须雨洗尘埃尽看吐高花一万层

河汾诸老诗集巻六


河汾诸老诗集巻七
元房祺编

菊轩段先生成巳诚之

题容安堂
陈子少英迈逸气不可挫典刑肖乃翁出语辄惊座行止非所能造物听掀簸功名鹰在鞲岁月蚁旋磨区区一室中十载供史课结庐慕渊明志向有许大淡墨写形似终日相对坐一室足我容百念付慵惰青山隐檐楹流水出阶左植花数十丛种竹千百个事来若机张事去如缾堕浩然方寸间不受一尘污岂无二仲贤闲暇日相过有酒相献酬有诗互赓和溪山入笑谈珠玉霏咳唾徜徉天地间一物莫非我醉来语更真卿去我将卧主人正高眠山鸟莫啼破

题梁氏静乐堂
攘攘区中人役心名与利于身竟何有干没不少置叔敬有耳孙荦荦与时异一官不肯觅闲居养高志筑室尘境中中有尘外意方其厌嚣啾归来行少塈床头一巻书静洗纷华累茍能乐其乐宁复事吾事见客不吝情有酒即成醉为问东华尘何如北牕睡清风吹我怀万事觉无味谁知方寸间自有清凉地

苏氏承颜堂
登仙不羡飞双鳬宰官不乐纡金珠行年四十着彩服悲啼效作儿声呱丈夫岂无四方志倚闾望望心何如家国无事寿觞举慈颜得酒增和舒客来草具对客食杀鸡奉母其贤乎荣华富贵固所愿有子能尽如君谟至诚不动古未有悦亲自得神明扶茁哉冬生孟林笋圉焉日出姜泉鱼古来孝感有如此今人盖以古为模尝闻古有色难戒爱深容色何愉愉诗成不觉涕涙俱尔有母遗伤独无他年谁作孝友传请録吾语为君书

题秋暮山行图
乱山嵂崒争清妍寒林寂厯相绵联人间黄尘千万丈一点不到山林边秋光淡薄秋气爽浮云积翠何葱芊高风凄其脱木叶向来面目仍增娟江流一曲抱山麓孤舟斜日栖江湍行人何适来负担腰膂〈足拳〉荦确石头路蹇驴鞭不前人家前涂渺何许望之不及忧悁悁问公何从得此本笔势髣髴营丘传我本山中人见之心惘然嵚〈上山下奇〉厯落真可笑对画题诗思昔年

送孙仲文行台之召
仲也何人斯不满六尺长言议间英发入耳音琅琅胷怀湛秋水面目严清霜读书及城旦寓迹鳬鹭行自公少余暇婉偷奉高堂甘旨未及亲有饭不敢尝颜色或未怡彩衣戏亲傍执丧三年中哀慕如新丧回思顾复劳此意何时忘日闻辟书下且喜还且伤捧檄念吾亲不觉涕泗滂拔英外台选列布皆珪璋掾吏须几人亦必求循良世人岂无才要以德自将纠擿谁弗能吾心恐无常诗人有明诫茹柔吐其刚孝为百行先子孝吾既详茍能推此心前路未易量殷懃养云翼行矣勿怱忙

醒心亭
牕前流水玉泠泠牕下高人酒半醒唤省邯郸枕中梦如看王湛案头经翛然自得天游趣恍若那知地境灵说似功名场上客倦游时节一来听

送寻正道
江边杨柳纔堪折陌上行人还又别春光不解苦留人两岸杨花飞白雪江风摇摇吹緑波欲别未别伤如何愿君少住听我歌后日重来白发多

跋三堂王自写真
解衣盘礴真画史不待濡毛知可矣葛巾草服常画我意欲置我山嵓里虎头于今几百年与渠谁后复谁先翛然蜕迹乘风去一笑相逢喜拍肩

跋秦得真墨
晴牕不用辨犀纹墨妙秦郎巳饫闻翠饼莹如雅背净玉图香鄙麝脐熏永宁赐弟今犹少易水无良古亦云老我媿非挥翰手两丸投赠负伊勤

送冯资深西归
人间蛮触日干戈暮四朝三能几何归去不忧缾粟罄西山雨足蕨薇多
萧萧华发老书生久欲归田计未成喜听日边消息好故山容得子真耕
三年思虑谩营营重见浮山眼倍青胷次无尘元自好床头况有洗心经
候门稚子喜归来暖热那无酒一杯抖擞满身尘土尽襟怀还对好山开

嗅梅
玉骨那愁瘴雾伤好将经巻伴南荒坡仙鼻孔清如水老觉朝云道气长

题张郎中明皇小决图
志在驰驱祸巳胎笑颜况更为谁开贪争飞鞠鞭〈马蒙〉去不觉踰垣有鹿来
天寳承平事久无弄丸驴背恣驰驱不期一笑宫中戏传作人间小决图

如梦庵
觉时还笑梦时讹梦觉其间有几何聊尔藏身大槐国卧看明月上南柯

虞坂晓行
林外晨鸡第一声陇头残月伴人行未知局促盐车下老骥萧萧又几鸣

首阳晴雪
薇歌一曲对青山万古千秋老翠峦望断空嵓人不见光摇银海玉峰寒

书师嵓卿蒲中八咏图后
老大溪山入梦频聊凭图画写情真归欤不及身强健山有英灵恐笑人

河汾诸老诗集巻七


河汾诸老诗集巻八
元房祺编

兑斋曹先生之谦益甫

送梁仲文
圣人既巳没圣道遂不传异端壅正途榛塞踰千年大儒起相承辟之斯廓然濂溪回北流伊洛开洪源学者有适从披云见青天我生虽多难闻道早有縁中岁苦病目不得深穷研梁君河东秀意气凌孤鶱探道得奥阃辩说如河悬所知非茍知而亦允蹈焉出入口耳者彼我奚足言却来自秦京过我汾水边未几复言别长途北之燕行看奋六翮高举凌云烟功成名遂后归老河之湍相从讲圣学与子长周旋

感寓二首
中林有幽兰罗生杂众艹地僻人不知芬芳空自好严霜凋古木岁晚难独保愿充君子佩探撷尚未早安得清风来吹香出林表
又
高梧夹金井修竹连清池梧叶既薿薿竹实亦累累可栖复可食鳯鸟来何时重华不得见韶乐何能为日暮空叹息萧瑟寒风吹

变白头吟
梧桐不独老鸳鸯亦双死静女怀贞心徇夫正如此奈何及末流不知再醮羞中路多反目几人能白头君不见会稽愚妇轻负薪不肯终身事买臣一朝归佩太守印悔望车尘那敢近人生赋命自不齐贫贱富贵各有时随鸡逐狗听所适世事悠悠争得知

闲中作
雄鸡啼一声惊起五更睡出门何扰扰竞逐名与利冥冥车马尘白日暗城市萧条蓬蒿居独有羲皇地高情杳秋云静性凝止水俛仰天地间澹然无一事

东坡赤壁图
先生矫矫人中龙京尘千丈不可容五年一梦落江海翩然野鹤开囚笼雪堂闭门读书史兴来飘然弄云水黄泥坂下醉三更赤壁矶头航一苇明月清风共一江迈往之气无由降酒酣作赋记清赏袖有巨笔如长杠一朝骑鲸寻李白人间俯仰成今昔续弦无处觅鸾胶见画思公空叹息

风雪障面图
顽云暗空雪正飞老木殭折溪流澌弊裘羸马奈寒子便面障风何所之仆夫徒行亦良苦吻噤不语心应语人生受冻分岂无但愿不作君家奴

秋日杂诗
山中有佳人考盘歌在涧别来今几时岁月忽巳晏相思不得书矫首望飞雁

寄元遗山
诗到夔州老更工只今人仰少陵翁自怜奕世通家旧不得论文一笑同艹緑平原愁落日雁飞寒水怨秋风黄金矿里相思泪几堕凭高北望中

秋日怀李仁卿
独倚斜阳百尺楼故人千里思悠悠陶唐祠下烟光晚姑射峰前雁影秋尊酒几时同李白云山多处是并州临风惆怅无人会一曲商歌写暮愁

麻信之为寿
中州人物一元龙卓荦英才磈磊胷浊酒数杯遗世虑清诗千首傲侯封诸郎照眼三珠树旧业关心五老峰头白他年赋归去彩衣扶杖看从容

送王仲通
从事西游五见春翩翩书记日争新怀乡不作登楼赋佐府真为入幕宾世事忽惊翻手雨马蹄又踏化衣尘古来燕赵多豪杰定有飞书荐鹗人

上巳日感怀
旧游桃李涴丘尘十六年悲客里春浮白可能浇磈磊踏青聊且慰酸辛兰亭修禊人何在庾信伤心赋又新芳艹唤愁花溅涙东风回首一沾巾

白菊
数枝的皪照秋清何物为花乃宁馨玉骨冰肌夸皎洁风珰月佩想娉婷霜迎叶上迷青女露下篱边泣素灵见说寒英能愈疾拟开三径着茅亭

红叶
枝上萎黄惨未干严霜一夕总成丹色烘晓日燕脂暖影濯秋江蜀锦寒南雁数声催晼晚西风几度见凋残横山楼下梨千树每忆童年九日看

北宫
光泰门边避暑宫翠华南去几年中干戈浩荡人情变池岛荒芜树影空鱼藻有基埋宿草广寒无殿贮凉风登临欲问前朝事红日西沉碧水东

题吉甫种德园
培植功夫与日新风光别是一家春三株槐茂堂堪构九畹兰芳佩可纫桃李阴成应有地栋梁材出岂无人从今不羡燕山窦五桂联芳老一椿

寄乡中故人
十年梦绕故山薇世事悠悠与愿违华表未成辽鹤语青冥空羡塞鸿归云横北岭迷乡眼尘满西风涴客衣为报吾州旧亲识短书相慰莫令稀

送侯君美归云中
暂时相见又相违留滞天涯更易悲客泪清和秋雨落乡心杳逐朔云飞路经险阻行须稳书报平安寄莫迟邂逅故人如问我为言贫病未能归

自赵城还府
简子城边过尽春却寻归路并清汾落花乱逐溶溶水逺树低连漠漠云姑射雨晴山似染洞羊风暖草如熏独怜疲俗诛求困愁叹声多不可闻

读唐诗鼔吹
杰句雄篇萃若林细看一一尽精深才高不似人间语吟苦定劳天外心白璧连城无少玷朱弦三叹有遗音不经诗老遗山手谁解披沙拣得金

吊王内翰从之
往年高步到瀛洲岂料东陵是故侯庾信竟归周室老刘桢真有岱宗游山瞻斗仰名空在桂折兰摧恨未休郁郁佳城滹水上野烟寒草木经秋

上韩应州
天挺英雄入彀中堂堂自有古人风乘机力赞兴龙业唾手能收汗马功四海威名方共仰一时才武更谁同颍川不是留黄霸行拜中书作相公

怀刘京叔
奕世金兰契于今只有君英才殊落落余子谩纷纷一别几春草相思空暮云何时展良觌把酒共论文

宿云台观
趋程疲永路记宿喜琳宫莲岳三峰对松林一径通地偏残暑失境静俗尘空入夜清诗梦山泉落枕中

中条阻雨
行李淹蒲坂归期念晋州高风千叶下寒雨一山秋涧响频惊梦虫声乱入愁酒醒孤馆里心折大刀头

初秋雨后
积雨荡烦暑回风吹早凉老苔翻旧碧病叶堕新黄久客应吾道浮生半异乡黑貂浑弊尽愁看一开箱

九日
幽[阙二字] 懒慢令节废招寻无复欢娱地空惊[阙三字] 闭门黄菊晚步屧紫苔深尚友陶彭泽悠然[阙三字]

雁
北塞迎霜雪西风送羽翰数行天澹澹万里路漫漫日落秋声急江空暮影寒故人书断絶矫首望云端

幽居有感
闲居仍地僻门闭艹莱深车马无还往诗书有讨寻严霜催岁晚破屋觉寒侵计拙烦亲旧谁能数赐金

秋风亭故基
危亭冠雉堞飞构何崔嵬一夕堕刼火变化成烟灰颓基翳蓬蒿坏道封莓苔萧条古城上空有秋风来

除夜
三十七年过劳生强半休此心空耿耿吾道每悠悠感物百忧集思亲双泪流春风添一岁又是五更头

送李郭一子还乡
丧乱身为客淹留涙满衣亦知生处乐未卜有年归祖帐临寒水仙舟漾夕晖春来一相送肠断故山薇

中书耶律公挽词
虎啸龙兴际乘时自有人风云开惨淡天地入经纶忽报台星坼仍传薤露新斯民感无极洒涙叫苍旻

应州庙学释奠
夜色斋厨肃秋风殿宇清右文遭圣代备礼引诸生牢醴严三献豆笾陈两楹祭余同饮福旭日树头明

送李端卿东行
故人有所适驱马出东城红树添秋色青山满去程曾为同省掾偏怆逺离情别后能相忆因风为寄声

子猷访戴图
兴尽空回雪夜舟访人虚语亦悠悠须知汾水多竒士岂独王家一子猷

梅影
隔牕浑似李夫人江月多情为返魂宛是依依旧颜色向人憔悴立黄昏

秋夜
寂寂江城夜向阑西风吹雁叫云端一声逺过南楼去月满碧天秋水寒

临潼温泉
琢玉为池浴太真芙蓉花暖水生春谁知寂寞千秋后留与行人洗路尘

长安早发
行李怱怱浐水头雨余凉气动新秋五更马上还家梦先逐西风到晋州

秋夜闻笛
云净寒空月满楼何人横玉呌清秋梁州才罢伊州起不尽关山此夜愁

废宫
断砖残础碎盘花辇路荒凉蔓艹遮玉殿朱楼俱不见坏墙嶾嶙遶人家

过茹越岭有感
山川良是昔人非北望松楸泪满衣三十余年成底事全家南渡一身归

蒲津晚渡
黄河城下水沄沄船去船来几夕曛老尽津头垂钓客柳阴相对白鸥羣

河汾诸老诗集巻八


河汾诸老诗集跋
河汾诸老诸集者乃大同路儒学教授房先生之所编也予一日得之惜乎诸老一代髙名百年清气巳尝遍白于天下是集未尝流布也皇庆癸丑夏特命工锓木以广其传然而诸老之学又岂専乎诗也出处大畧巳具前序今书是说以告夫后之学者不为无益云
六月吉日尊贤堂高昻霄具白

河汾诸老诗集后序
近代诗人遗山元先生为之冠先生太原人太原境与平阳接河山胜槩地土所宜习俗所尚古今人物不殊至如师友渊源文章正脉畧与之等故河汾间诸老与天下人材无让麻贻溪与元老诗学无慊古文出其右公言也张石泉房白云与元老游从南者子扬子京二陈昆仲与元老或诗或文数相赠遗者遯庵菊轩有稷亭二段之目与元老相次登第者曹兊斋与元老同为省掾日以文诗讲议者或曰兊斋云中应人也吾子列河汾之间得无附会欤不然兊斋之先诚应人自客汴梁北渡居平阳者三十余年发明道学为文楷式指授后进桃李光辉盈溢其门或教授乡里或宦达四方有二子叔举季行文笔亦盛传而况状元王公赵城人曹之外父也兊斋生而隠徳光辉汾晋没而丘垄在焉岂非吾乡先生欤夫诸老之诗有深而冲澹如陶柳者有豪放如李翰林刘宾客者有轻俗近雅如元白者有对属切当如许浑者有骚雅奥义古风大章浸入于杜草堂之域者往年吾友杨君仲徳议成此集不幸早世仲徳有云不观遗山之诗无以知河汾之学不观河汾之诗无以知遗山之大不观河汾遗山之作不知唐人诸作者之妙不观唐人之作不知三百篇六义之深意予今纂録自贻溪至兊斋凡八人得古律诗二百一首号曰河汾诸老诗集皥皥郝先生序文于前甚备不肖继言于后才识浅陋不能尽其藴虽然吾乡学者如林有能慕河汾之派观是集者知所兴起云
大徳辛丑岁二月望日横汾隠者房祺序

河汾诸老诗集校语
卷一
（二叶前十行九字）匠（原空格○三叶后八行七字）澒（原作〈原字不可识〉后八行十一字）暮（原作墓后十行十四字）艹（原空格○六叶后六行十一字）放（原作故○十叶前七行七字）丹（原作舟前八行九字）神（原作仲后二行七字）梁（原作渠后五行七字）封（原空格后六行四五字）零落（原空格○十一叶前五行四五六字）邺城傍（原均空格前六行四字）春（原空格后五行七字）华（原空格后五行九字）未（原作木○十二叶前五行五字）颊（原空格前七行七字）凉（原空格前八行十三字）边（原作过）
卷二
（一叶前五行十字）鸟（原作乌前八行六字）鸟（原作乌○二叶前一行一字）偃（原空格后十行二字）休（原空格后十行六字）有（原空格○三叶前一行二三字）廉平（原作庶乎前一行六字）似（原空格后七行四字）纸（原作绝）
卷三
（一叶后六行十字）霆（原作〈原字不可识〉○二叶前六行八字）沓（原作还前十行八九字）低〈焙字去火换山〉（原空格○五叶后四行十字）君（原空格）
卷四
（一叶后七行二字）淅（原空格后七行五字）趁（原空格后十行十五十六字）闲来（原空格○二叶前一行十六字）中（原空格前二行九字）堂（原空格前五行十三十四字）类贯（原空格前六行二字）室（原作空前十行一字）袖（原空格前十行十五字）皇（原空格后一行十五字）在（原空格○三叶前十行二字）溪（原空格前十行十五字）子（原空格○四叶后一行十三字）昭（原作照）
卷五
（四叶前二行十六字）纆（原作缠○六叶后一行一字）哭（原作器○七叶前十行一字）靑（原空格前十行四五字）要钱（原空格○八叶前八行三字）求（原作未○九叶前二行六字）斗（原作闻）
卷六
（一叶后一行七字）泜（原作汦后五行十四字）阿（原作河）（后九行五字）乍（原作年后十行十一字）〈上罒下肙〉（原作骨○二叶前八行十六字）肝（原作府）
卷七
（二叶前十行一二字）贤乎（原空格前十行十六十七字）谟至（原空格后一行一字）诚（原空格后一行十六字）冬（原作人○三叶前九行一字）旦（原作且后十行六七字）泠泠（原作冷冷）
卷八
（一叶前十行九字）苟（原作为前十行十字）知（原空格前十行十三字）允（原空格前十行十四字）蹈（原作舀前十行十七字）入（原空格后九行二字）梧（原作林○二叶前二行四字）吟（原作呤前三行十六字）徇（原作循后八行五字）苇（原作○三叶前五行十二字）冻（原作陈前八行七字盘原作盘○五叶后八行十七字）书（原作寿○六叶后六行一字）往（原作性○七叶后一行六至十字）残暑失境静（原均空格）
后序
（二叶前八行十六字）甚（原作其前八行十七字）备（原空格）（前九行十六十七字）虽然（原空格前十行十五至十七字）是集者（原空格后十行十五字）具（原作共）

河汾诸老集影写元尊贤堂本卷三卷四皆与前卷衔接不另叶尙存刻书旧式汲古阁粤雅堂两本虽皆从此出而款式巳非近刻元人选元诗本行款悉同而元本脱误处巳据别本校改不如影写本之尙存庐山眞面书贵旧刻良有以也今依影写本影印别为校语如右
壬戌八月留庵居士






























[附] 新订河汾诸老行年表


元房祺编河汾诸老诗集。收麻革。张宇。房皥。陈赓。陈庾。段克己。段成己。曹之谦八人之作。近日校录此集。新订八人年谱如下。

○金章宗明昌元年。庚戌(1190年)。
是年陈赓生。程文海故河东两路宣慰司参议陈公墓碑云。参议陈公。讳赓。字子扬。退居之十年。至元十一年正月六日卒。年八十五。
元好问。耶律楚材。张柔。王鹗。皆生于是年。赵秉文[字周臣。号闲闲]三十二岁。冯璧[字叔献]二十九岁。杨云翼[字之美]二十一岁。完颜寿[字子瑜]。十九岁。王若虚[字从之]十七岁。李纯甫[字之纯。号屏山]十四岁。李冶[字仁卿]十一岁。麻九畴[字知几]八岁。雷渊[字希颜]七岁。王渥[字仲泽]五岁。

○金章宗明昌五年。甲寅(1194年)
是年陈庾生[字子京。号淡轩。猗氏人]。程文海故平阳路提举学校官陈先生墓碑云。明年。年六十八卒。又云。公以中统二年秋八月六日卒。

○金章宗承安元年。丙辰(1196年)
是年段克己生[字复之。号遁庵。别号菊庄。稷山人]。其甲辰晦日立春日有江城子云。四十九年。强半在天涯。虞集稷山段氏阡表云。段氏世居绛之稷山。

○金章宗承安四年。己未(1199年)
是年段成己生[字诚之。号菊轩。别号遁斋]。段成己辛丑清明后三日诗云。从头悉读行年记。惭愧春风四十三。又。克己水龙吟寿舍弟菊轩词云。恰过重九。其或生于九月。
房皥生[字希白。号白云子。临汾人]。其丙申元日诗云。三十八年过。星星白发多。又戊子诗云。三十年前总是惭。
是年元好问十岁。

○金章宗泰和六年。丙寅(1206年)
蒙古铁木真即皇帝位。是为太祖元年。

○金章宗泰和七年。丁卯(1207年)
是年辛弃疾卒

○金章宗泰和八年。戊辰(1208年)。
十一月丙辰。章宗崩。卫王永济立。

○金卫绍王大安元年。己巳(1209年)。
是年陆游卒。
元好问二十岁。

○金卫绍王崇庆元年。壬申(1212年)。
河东旱。山西通志云。崇庆元年。河东旱。赈之。五月。河东大饥。斗米钱数千。流殍满野。十一月。河东南路陕西东路旱灾。二年。河东大旱。与兄陈赓奉二亲避乱华阴。其父赴任耀州三白渠规措使。程文海陈庾墓碑云。随亲宦青州。崇庆壬申。四方兵起。携家还猗顿。河东破。乃西涉河。客华阴二载。
又。元好问为陈庾父仲谦作规措使陈君墓铭。遭贞佑癸酉之兵弁。还乡里。已而南渡河。赴京换三白渠规措使。

○金卫绍王至宁元年。癸酉(1213年)。
陈赓陈庾客居华阴。
八月。胡沙虎弑卫绍王。立升王珣。
九月始。为宣宗贞佑元年。
秋。蒙古兵分三路伐金。元史太祖纪云。是年秋。分兵三路。命王子术赤察罕台与窝阔台为右军。皇弟哈撒儿等为左军。帝与皇子拖雷为中军。复命木华黎攻密州。屠之。是山东河北河东俱无完土。金唯存燕京矣。

○金宣宗贞佑二年。甲戌(1214年)
五月。宣宗迁都汴京。六月。蒙古复围中都。

○金宣宗贞佑三年。乙亥(1215年)
陈赓陈庾移居洛西治生产。陈庾墓碑云。客华阴二载。河东平。出关居洛西十余岁。又。陈赓墓碑云。崇庆中。河南乱。奉二亲窜华阴。还。买田洛西。治生产。另。程文海洛西书院碑云。国初贾尚书损之。辛征君愿。元员外好问。杨转运奂。陈参议赓兄弟。姚少傅枢诸儒。皆讲学其间。
五月庚申。中都破。蒙古入燕。焚宫室。
元好问是年汴试不遇。

○金宣宗贞佑四年。丙子(1216年)
麻革谒元好问于嵩山[雷渊赠答麻信之序云。麻弟避兵渡河。径谒裕之于嵩高]。并赴三乡之女几。麻革。字信之。号贻溪。生年无考。其游龙山记云。余生中条王官五老之下。长侍先人西观太华。迤逦东游洛。因避地家焉。

○兴定元年丁丑(1217年)
十月。潼关破。
是年元好问自秀容避乱河南。客居嵩山。寓居三乡。次年作论诗绝句三十首。另。金史载其下太行。渡大河。为箕山琴台等诗。

○金宣宗兴定元年。丁丑(1217年)。
元好问以诗文见礼部尚书赵秉文于汴京。

○金宣宗兴定三年。己卯(1219年)
曹之谦于是年中进士第。大清一统志云。曹之谦。字益甫。号兑斋。应州人。兴定中进士。其生年无考。

○金宣宗兴定四年。庚辰(1220年)
陈庾墓碑云。兴定庚辰。隐卢氏山中。

○金宣宗兴定五年。辛巳(1221年)
元好问于是年登进士第。不就选。座主赵秉文。

○金宣宗元光二年。癸未(1223年)。
十二月庚寅。宣宗崩。子守绪立。是为哀宗。

○金哀宗正大元年。甲申(1224年)
陈赓墓碑云。金正大初。偕弟庾入汴。丞相高汝砺专恣不道。即伏阙上封事乞斩。以谢天下。不报。又为书责谏议大夫陈规不早谏。规入。极言不听。公长叹而去。汝砺竟恚死。
按。刘祁归潜志云。曹恒君章。应州人。高丞相汝砺之婿也。有子之谦。擢第。
是年陈庾再试不第。
是年段克己段成己同登进士第。主考官赵秉文书双飞二字题其里。

○金哀宗正大四年。丁亥(1227)
陈赓避乱于陕州。
麻革。张澄。杜仁杰。高永。携家投内乡令元好问。
元好问张仲经诗集序云。仲经出龙山贵族。少日随官济南。从名士刘少宣问学。客居永宁。永宁有赵宜之辛敬之刘景玄。其人皆天下之选。而仲经师友之。故早以诗文见称。及余官西南。仲经偕杜仲梁麻信之高信卿康仲宁挈家就余内乡。时刘内翰光甫方解邓州倅。日得相从文字间。仲经之所成就又非洛西时比矣。

○金哀宗正大五年。戊子(1228年)
房皥是年三十岁。其戊子诗云。万事人间已饱谙。一身犹自客天南。
元好问丁内艰。罢内乡令。
王恽生。

○金哀宗正大七年。庚寅(1230年)
房皥作寄段诚之诗云。咫尺春风三十三。成己时近三十三岁。

○金哀宗正大八年。辛卯(1231年)
房皥作辛卯生朝呈郭周卿段复之。
元好问内迁尚书省掾。移家汴京。
八月。雷渊卒。李纯甫。辛愿。或卒于是年。

○金哀宗开兴元年。壬辰(1232年)
是年正月。改元开兴。三月。蒙古围汴京。四月。又改元天兴。十二月。哀宗奔河北。
陈赓墓碑云。公之仕。在金以父泽起家。监蓝田子午酒。改陕州盐场管勾。在是年。元好问规措使陈君墓铭云。正大九年壬辰夏六月。不幸遘疾。终于长子赓之陕州盐部官舍。陈庾墓碑云。省亲于陕。丁父艰。北移解梁。
归潜志云。三月。北兵迫南京。上下震恐。士庶往往纵酒歌呼。无久生心。时民间皆言官将搜百姓粮。人情汹汹。甚以为忧。冬十月。果下令。自亲王宰相以下皆存三月粮。计口留之。人三斗。余入官。隐匿者处死。段成已遗山集引曰。余亡友曹君益甫尝谓余曰。昔与元遗山为东曹同舍郎。虽在艰危警急之际。未尝一日不言诗。
曹之谦是年任尚书省掾。
五月。赵秉文卒。六月。李汾卒。十一月。李献能卒。麻九畴卒。

○金哀宗天兴二年。癸巳(1233年)
正月丙午朔。哀宗济河。兵败。走归德。元好问麻革刘祁欲白二执政[完颜奴申。完颜习你阿不]。议未决。汴京西面元帅崔立叛。杀二执政。以城降蒙古。
二月。崔立迫太学生刘祁麻革撰功德碑文。曹之谦书录碑文。归潜志载。省掾曹益甫引见首领官张信之元裕之二人。特赐麻革进士出身。按金史载。王若虚。元遗山。均无与此事。
陈赓墓碑云。颖川公[其父]丧。哀毁柴立。时盗寇四起。所向汹汹。乃奉母间行入卢氏山中。数与盗遇。盗辄指善道使去。竟免于难。
城破。曹之谦徙居平阳。山西通志载其徙居平阳。隐居教授三十年而终。
五月。麻革被俘。为驱口[奴]。押至居延。滞五年。其游龙山记载其事。
元好问羁管于聊城。始编中州集。

○金哀宗天兴三年。甲午(1234年)
正月。哀宗传位于东面元帅承麟。己酉。蔡州破。哀宗自缢于幽兰轩。承麟为乱兵所害。金亡。
陈庾于猗氏丁母忧。
是年秋。张宇寄小曲与耶律楚材[是在西域]。平阳张宇。字彦升。生卒年无考。山西通志云。张宇。字彦升。临汾人。以诗着。号石泉先生。
房皥是年为襄阳府学教谕。杨宏道送房希白序云。方希白之在樊城也。朝不谋夕。诵尧舜周孔不辍。襄阳百万人。独以诗见寄。某因谋以王氏之馆寓之。又云。延留浸渍。而后试补府学。交游赵山甫韩景渊诸丈。受知于南漳县令杨君。按。杨宏道于绍定末南归。宋理宗端平二年十二月北迁。寓家济源。

○蒙古太宗七年。乙未(1235年)
正月。段克己饮于范子和家。诗载其事。
六月。刘祁作归潜志。
七月。元好问居冠氏。依冠氏令赵天锡。

○蒙古太宗八年。丙申(1236年)
是年。蒙古设平阳经籍所。
麻革于居延作寄元裕之诗

○蒙古太宗九年。丁酉(1237年)
宋理宗嘉熙元年。
陈赓墓碑载此年事。入国朝。用解梁仪忽帅荐为帅府经历。辟解盐司判官。
陈庾墓碑载此年事。丁父艰。北移解梁。复有母之忧。服除。辟聘交至。乃应平阳高雄飞之召。署郡教授。日与高第弟子宁源李之徒讲习问辩。来学日众。
是年秋。元好问还太原。十二月。复返冠氏。

○蒙古太宗十年。戊戌(1238年)
元史载。戊戌。乃命宣德州宣课使刘中随郡考试。以经义辞赋论分为三科。作三日程。儒人被俘为奴者亦令就试。其主匿弗遣者死。得士四千三十人。免为奴者四之一。
麻革游龙山记云。今年夏。因赴试武川。归道浑水。至平阳。
是年。段克己兄弟避居龙门山。建芹溪精舍于午芹村。稷山段氏世德碑云。值金季乱亡。辟地龙门山中。其词序云。同诗社诸君饮芹溪上。
是年秋。元好问挈家还太原。抵济源。十月至山阳。

○蒙古太宗十一年。己亥(1239年)
是年七月。麻革游浑源。七夕后三日。作游龙山记。复返晋南。
是年元好问归秀容。居读书山。

○蒙古太宗十二年。庚子(1240年)
李庭送麻君信之归河东云。东风二月汾水头。一见襟怀即倾倒。
是年。曹之谦主持平阳经籍所。王恽大元故蒙溪先生张君墓碣铭云。戊戌岁设科取士。君以词赋中选。既而叹曰。士当远大自期。雕虫篆刻何为哉。适贻溪麻先生洎。前进士兑斋曹丈来主经局。
是年五月。赵天锡卒。

○蒙古太宗十三年。辛丑(1241年)
是年清明后三日。段克己兄弟与诸君燕集封仲坚别墅。作诗。
秋。段克己患疾。旋愈。
房颢自巴东顺江而下。经公安。岳阳。鄂州。于庐山寄书麻革。达杭州。居西湖。复返平阳。
是年。麻革有诗庐山兵后得房希白书知弟谦消息。

○蒙古乃马真氏元年。壬寅(1242年)
是年冬。段克己谒玉清坛。作月上海棠词。

○蒙古乃马真氏二年。癸卯(1243年)
正月元宵。克己与诸友赋词。述昔日京华所见。
是年。陈赓过龙门山。见段克己。月上海棠词序有载。
八月十七日。段克己旅居平阳。见曹之谦。段克己作水调歌头词。曹之谦作同韵秋夜闻笛诗。

○蒙古乃马真氏三年。甲辰(1244年)
是年五月十四日。耶律楚材卒。年五十五。麻革与曹之谦皆有悼诗。
麻革于平阳作关中行送李显卿。

○蒙古乃马真氏四年。乙巳(1245年)
是年清明。段克己有诗乙巳清明游青阳峡。词鹧鹄天序云上巳日。
再游青阳峡。用家弟诚之韵。段成己词鹧鹄天序云。上巳日陪遁庵兄游青阳峡。

○蒙古定宗二年。丁未(1247年)
是年正月。段克己与诗社诸公园亭宴集。有诗纪之。
是年立春日。段克己兄弟与诗社诸公会饮。有诗纪之。
是年三月。段克己有诗丁未三月二十八日。县大夫薛宝臣过余芹溪精舍。酒间雨作。时方苦旱。喜而赋之。

○蒙古定宗三年。戊申(1248年)
是年正月。史仲恭客归。段克己为赋浣溪纱。
四月。段克己游禹门。
段克己有寿弟五十岁词水龙吟。
是年。张炎生。

○蒙古宪宗元年。辛亥(1251年)
是年。段克己卒。
是年春。麻革赴秦。访行中书省议事官李庭。旋返王官谷。

○蒙古宪宗二年。壬子(1252年)
二妙集跋云。遁庵君既殁。菊轩君徙晋宁北郭。大德九年。平阳因地震改晋宁。
是年。元好问与张德辉北见元世祖于潜邸。

○蒙古宪宗三年。癸丑(1253年)
宋理宗宝佑元年。
是年。陈庾六十岁。陈庾墓碑云。会中书令耶律铸奏置经籍所。平阳命公校雠。领所事。世祖征至六盘山。与语大悦。
曹之谦眼疾。瞑废于家。

○蒙古宪宗四年。甲寅(1254年)
山西通志云。蒙古甲寅。麻革撰襄陵县重修庙学碑。今在文庙。麻革当卒于此后数年间。

○蒙古宪宗七年。丁巳(1257年)
九月。元好问卒于获鹿。曹之谦间遣人即其家。尽所得。有律诗凡二千二百八十首。又续采所遗落八十二首。将刻梓以传。以膏润后学。
元房祺河汾诸老诗集序云。近代诗人。遗山元先生为之冠。先生。太原人。太原境与平阳接。河山胜概。地土所宜。习俗所尚。古今人物不殊。至如师友渊源。文章正脉。略与之等。故河汾间诸老与天下人材无让。麻贻溪与元老诗学无慊。古文出其右。公言也。张石泉。房白云与元老游从南者。子扬子京二陈昆仲与元老或诗或文数相赠遗者。遁庵。菊轩有稷亭二段之目。与元老相次登者。曹兑斋与元老同为省掾。日以文诗讲议者。又引杨仲德语云。不观遗山之诗。无以知河汾之学。不观河汾之诗。无以知遗山之大。

○蒙古宪宗八年。戊午(1258年)
段成己六十岁。二妙集补遗云。故中议大夫中京副留守陈公墓表。岁戊午中秋前二日段成己述。

○蒙古世祖中统元年。庚申(1260年)
陈庾六十七岁。陈庾墓碑云。中统初。以宣抚张德辉荐。授平阳路提举学校官。
陈赓七十一岁。陈赓墓碑云。张德辉宣抚河东。张仲一建行省。皆署参议。又以行省言授河东两路宣慰司参议。

○蒙古世祖中统二年。辛酉(1261年)
陈庾墓碑云。公以中统二年秋八月六日卒。以至元二十五年七月二十有五日归葬临晋北原嶷山先茔。
段成己授平阳提举学校官。不起。

○蒙古世祖至元元年。甲子(1264年)
陈赓隐退。与沙门道优辈游。

○蒙古世祖至元三年。丙寅(1266年)
曹之谦卒于平阳。

○蒙古世祖至元四年。丁卯(1267年)
是年。陈赓夫人张氏卒。
段成己作霍州庙学碑文。

○蒙古世祖至元七年。庚午(1270年)
是年夏。曹之谦之子刻元遗山诗集成。段成己作引。

○蒙古世祖至元八年。辛未(1271年)
是年。蒙古改国号为大元。

○元世祖至元九年。壬申(1272年)
房皥七十四岁。作诗哭杨叔能。房皥当卒于此后数年间。

○元世祖至元十一年。甲戌(1274年)
正月。陈赓卒。年八十五。

○元世祖至元十三年。丙子(1276年)
段成己作永济县儒学记。二妙集补遗云。葛仙翁肘后备急方序。至元丙子季秋稷亭段成己题。

○元世祖至元十六年。己卯(1279年)
是年二月。南宋亡。
段成己作河中府新修庙学碑文。另作猗氏县儒学记。

○元世祖至元十九年。壬午(1282年)
段成己卒。年八十四岁。

