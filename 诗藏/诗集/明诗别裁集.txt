《明诗别裁集》清•沈德潜

　卷一

　　刘基
　　基字伯温，青田人。元进士，洪武中以佐命功封诚意伯，后为胡惟庸毒死。正德中追谥文成。
　　元季诗都尚辞华，文成独标高格，时欲追逐杜韩，故超然独胜，允为一代之冠。乐府高于古诗，古诗高于近体，五言近体又高于七言。
　　【走马引】
　　天冥冥，云蒙蒙，当天白日中贯虹。壮士拔剑出门去，手提仇头掷草中。掷草中，血漉漉，追兵夜至深谷伏。精诚感天天心哀，太一乃遣天马从天来，挥霍雷电扬风埃。
　　壮士呼，天马驰，横行白昼，吏不敢窥。戴天之耻，自古有必报，天地亦与相扶持。夫差徒能不忘而报越，栖于会稽又纵之。始知壮士独无愧，鲁庄何以为人为！
　　（钱受之云：明宗被弑于晃忽，又庚申帝即位七年，乃以尚书之言，撤文宗主于太庙。而诏书但以私图传子为言，昧于《春秋》复仇之大义矣。此诗盖深讥之也。）
　　【梁甫吟】
　　谁谓秋月明？蔽之往往由纤翳。谁谓江水清，淆之往往随沙。人情旦暮有翻覆，平地倏忽成山溪。君不见桓公相仲父，竖刁终乱齐；秦穆信逢孙，遂违百里奚。赤符天子明见万里外，乃以薏苡为文犀。停婚仆碑何震怒？青天白日生虹。明良际会有如此，而况童角不辨粟与稊。外间皇父中艳妻，马角突兀连牝鸡。以聪为聋狂作圣，颠倒衣裳行蒺藜。屈原《怀沙》子胥弃，魑魅叫啸风凄凄。《梁甫吟》，悲以凄。岐山竹实日稀少，凤凰憔悴将安栖？（拉杂成文，极烦冤聩乱之致，此《离骚》遗音也。）
　　【懊憹歌】
　　白鸦养雏时，夜夜啼达曙。　如何羽翼成，各自东西去。（其法本之“打起黄莺儿”篇。）
　　【薤露歌】
　　人生无百岁，百岁复如何？古来英雄士，各已归山阿！（悲咽）
　　【玉阶怨】
　　长门灯下泪，滴作玉阶苔。
　　年年傍春雨，一上苑墙来。（婉而曲。）
　　【长门怨】
　　白露下玉除，风清月如练。
　　坐看池上萤，飞入昭阳殿。（宗子相云：不作怨语，怨已自深。）
　　【感怀】
　　驱车出门去，四顾不见人。回风卷落叶，飒飒带风尘。
　　平原旷千里，莽莽尽荆榛。繁华能几何，憔悴及兹辰。所以芳桂枝，不争桃李春。云林耿幽独，霜雪空相亲。
　　槁叶寒摵摵，罗帐秋风生。凄凄候虫鸣，历历宾鸿惊。美人抱琴瑟，仰视河汉明。丝桐岂殊音，古调非今声。
　　沉思空幽寂，岁月已徂征。结发事远游，逍遥观四方。天地一何阔，山川杳茫茫。众鸟各自飞，乔木空苍凉。
　　登高见万里，怀古使心伤。伫立望浮云，安得凌风翔！
　　【旅兴】
　　寒灯耿幽暮，虫鸣清夜阑。
　　起行望青天，明月在云端。美人隔千里，山河杳漫漫。玄云翳崇冈，白露凋芳兰。愿以绿绮琴，写作《行路难》。
　　忧来无和声，弦绝空长叹。倦鸟冀安巢，风林无静柯。路长羽翼短，日暮当如何！登高望四方，但见山与河。
　　宁知天上雨，去为沧海波。慷慨对长风，坐感玄发皤。弱水不可航，层城岌嵯峨。凄凉华表鹤，太息成悲歌。
　　【晚同方舟上人登师子岩作】
　　落日下前峰，轻烟生远林。云霞媚余姿，松柏淡清阴。振策纵幽步，披襟陟层岑。
　　槿花篱上明，莎鸡草间吟。凉风自西来，飗飗吹我襟。荣华能几时？摇落方自今。逝川无停波，急弦有哀音。
　　顾瞻望四方，怅焉愁思深。
　　【夏夜台州城中作】
　　江上火云蒸热风，欲雨不雨天梦梦。良田半作龟兆坼，秔稻日夕成蒿蓬。
　　去年海贼杀元帅，黎民星散劫火红。耕牛剥皮作战具，锄犁化尽刀剑锋。农夫有田不得种，白日惨淡衡茅空。将军虎毛深玉帐，野哭不入辕门中。
　　健儿斗死乌自食，何人幕下矜奇功？今年大军荡淮甸，分命上宰麾元戎。舞干再见有苗格，山川鬼神当效忠。何为旱魃还肆虐，坐令毒沴伤和冲。
　　传闻逆党尚攻剽，所过丘垄皆成童。阃司恐畏破和议，斥堠悉罢云边烽。杀降共说有大禁，无人更敢弯弧弓。山中悲啼海中笑，蜃气绕日生长虹。
　　古时东海辟孝妇，草木枯瘁连三冬。六月降霜良有以，天公未必长喑聋。只今幅员广无外，东至日出西太蒙。一民一物吾肺腑，仁者自是哀瘝痌。
　　养枭血凤天所厌，谁能抗疏回宸聪？夜长木末挂河汉，海峤月魄升天东。仰视皇天转北斗，呜呼愁叹何时终！
　　【太公钓渭图】
　　璇室群酣夜，璜溪独钓时。浮云看富贵，流水淡须眉。偶应非熊兆，尊为帝者师。轩裳如固有，千载起人思。（通首格高，隐然有王佐气象。）
　　【古戍】
　　古戍连山火，新城殷地笳。九州犹虎豹，四海未桑麻。天迥云垂草，江空雪覆沙。
　　野梅烧不尽，时见两三花。
　　【望孤山作】
　　返照千山赤，寒烟一岛青。羁心霜下草，生态水中萍。
　　黄屋迷襄野，苍梧隔洞庭。空将垂老泪，洒恨到沧溟。
　　【会稽】
　　会稽南镇夏王封，蔽日腾空紫翠重。
　　阴壑烟霞辉草木，古祠风雨出蛟龙。玄夷此日归何处，玉简他年岂再逢？安得普天休战伐，不令竹箭困输供。
　　【和李子庚】
　　风落余花春事非，愁心烟雨共霏霏。溪云不为从龙起，山石何须学燕飞。篱下旧存彭泽菊，林间新长首阳薇。夜阑忽漫闻啼鸟，肠断天边信使稀。
　　【追和音上人】
　　绝顶浮云锁石关，曲途危磴阻跻攀。他年甲楯孤臣泣，此日斋钟老衲闲。夜永星河低半树，天清猿鹤响空山。
　　干戈未定归无处，拟结茅庐积翠间。
　　【感兴】
　　天弧不解射封狼，战骨从横满路旁。古戍有狐鸣夜月，高冈无凤集朝阳。
　　琱戈画戟空文物，废井颓垣自雪霜。漫说汉庭思李牧，未闻郎署遣冯唐。

　　汪广洋
　　广洋字朝宗，高邮人。洪武中封忠勤伯，拜右丞相。寻贬广东，诏数其罪，自缢死。
　　【忠勤楼诸老夜直，余时守省，作诗寄之】
　　西掖延秋爽，高楼倚太清。
　　玉绳当坐转，银汉近人明。上相思经济，诸公任老成。不知前席夜，曾语及苍生？
　　【送许时用归越】
　　旧擢庚寅第，新题甲子篇。老来诸事废，归去此身全。烟树藏溪馆，霜禾被石田。
　　鉴湖求一曲，吾计尚茫然。（当时有归去而身未全者，宋潜溪是也。）
　　【登南海驿楼】
　　海气空蒙日夜浮，山城才雨便成秋。冯唐头白偏多感，倚遍天南百尺楼。

　　宋濂
　　濂字景濂，浦江人。元末除翰林编修。明初征聘，授皇太子经，修《元史》。仕至翰林学士承旨。正德中追谥文宪。
　　【送许时用还剡】
　　尊酒都门外，孤帆水驿飞。青云诸老尽，白发几人归？风雨鱼羹饭，烟霞鹤氅衣。因君动高兴，予亦梦柴扉。

　　陶凯
　　凯字中立，天台人。洪武初召修《元史》，升礼部尚书，出为湖广参政，旋致仕。
　　【长平戈头歌】
　　长平野人凿地得古戈，上有疑字岁久俱灭磨。惜不能如丰城古剑射牛斗，吁嗟戈乎奈尔何！但见青铜凝寒暮烟紫，月黑山深夜飞雨。恨血千年犹未消，荒郊夜夜啼冤苦。当年赵括轻秦人，降卒秦坑化为土。嗟哉赵亡秦亦亡，落日长城自今古。摩挲尔戈一问之，令人为尔生愁思。何不以尔为钟鐻，何不以尔为鼎彝？吁嗟戈乎徒尔悲！尔今还当太平世，人间销兵铸农器。愿寿吾皇千万年，终古不用戈与鋋。（当时诸名家赋此题者，俱作七言长歌，惟作者得颂扬本朝之体。）

　　张昱
　　昱字光弼，庐陵人，迁杭。元末行枢密院判官。明祖召至，深见温接，悯其老，曰：“可闲矣。”放归。
　　光弼尝于酒间为瞿宗吉诵《歌风台诗》云：“世间快意宁有此，亭长归来作天子？”以界尺击案，渊渊作金石声。诗剧可传，惜中间杂失韵语，因割爱删去。
　　【白翎雀歌】
　　乌桓城下白翎雀，雄鸣雌随求饮啄。有时决起天上飞，告诉生来毛羽弱。西河伶人火倪赤，能以丝声代禽臆。
　　象牙指拨十三弦，宛转繁音哀且急。女真处子舞进觞，团衫鞶带分两傍。玉纤罗袖《柘枝》体，要与雀声相颉颃。朝弹暮弹《白翎雀》，贵人听之以为乐。
　　变化春光指顾间，万蕊千花动弦索。只今萧条河水边，宫庭毁尽沙依然。伤哉不闻《白翎雀》，但见落日生寒烟。
　　【感事】
　　雨过湖楼作晚寒，此心时暂酒边宽。杞人唯恐青天坠，精卫难期碧海干。鸿雁信从天上过，山河影在月中看。洛阳桥上闻鹃处，谁识当时独倚阑。
　　【如此江山清集同王仲玉、陆进之、吕世臣作】
　　如此江山，亭名。清集，犹云雅集。吴越江山会此亭，暮春风景昼冥冥。长空孤鸟望中没，落日数峰烟外青。
　　不用登临生感慨，且凭谈笑慰飘零。
　　古今何限英雄恨，付与江湖醉客听。（悲壮苍凉，不胜举目山河之异，新亭雪涕，前后同情。）

　　宋讷
　　讷字仲敏，滑县人。元季官盐山知县。明初征为国子助教，官至文渊阁大学士，迁祭酒，卒于官。
　　【壬子秋过故宫】
　　离宫别馆树森森，秋色荒寒上苑深。
　　北塞君臣方驻足，中华将帅已离心。
　　兴隆（笙名，元世祖所制）有管鸾笙歇，劈正（斧名，以玉为之，自殷时流传至元代者。朝会时，一人执之立于陛下，取正人不正之意。）无官玉斧沉。
　　落日凭高望燕蓟，黄金台上棘如林。万国朝宗拜紫宸，于今谁望属车尘？名闻少室征奇士，驿断高丽进美人。朝会宝灯沉转漏，授时玉历罢班春。
　　街头野服儒冠老，曾是花砖视草臣。万年海岳作金汤，一望凄然恨自长。禾黍秋风周洛邑，山河残照汉咸阳。上林春去宫花落，金水霜来御柳黄。
　　虎卫龙墀人不见，戍兵骑马出萧墙。清宁宫殿闭残花，尘世回头换物华。宝鼎百年归汉室，锦帆终古似隋家。后宫銮镜投江渚，北狩龙旗没塞沙。
　　想见扶苏城上月，照人清泪落悲笳。

　　张以宁
　　以宁字志道，古田人。元末官翰林学士承旨。明初例徙南京，召为侍读学士，使安南，道卒。
　　【峨眉亭】
　　碧酒双玉瓶，独酌峨眉亭。
　　不见李太白，唯见三山青。秋色淮上来，苍然满云汀。
　　安得十五弦，弹与蛟龙听？（“秋色淮上来”二十字，何减太白！）
　　【送重峰阮子敬南还】
　　君家重峰下，我家大溪头。君家门前水，我家门前流。
　　我行久别家，思忆故乡水。况乃故乡人，相见六千里。十年在扬州，五年在京城。不见故乡人，见君难为情。
　　见君情尚尔，别君奈何许。送君遽不堪，忆君良独苦。君归过江上，为问水中鱼：
　　别时鱼尾赤，别后今何如？（情致缠绵，神似《饮马长城窟》诗。）
　　【送同年江学庭弟学文归建昌】
　　白发江夫子，青云信独稀。故人长北望，令弟又南归。庭树乌先喜，江帆雁共飞。东湖春柳色，到日上君衣。
　　【过辛稼轩神道】
　　长啸秋云白石阴，太行天党气萧森。
　　英雄已尽中原泪，臣主元无北伐心。岁晚《阴符》仙蠹化，夜寒雄剑老龙吟。青山万折东流去，春暮鹃啼宰树林。
　　【严陵钓台】
　　故人已乘赤龙去，君独羊裘钓月明。鲁国高名悬宇宙，汉家小吏待公卿。天回御榻星辰动，人去空台山水清。
　　我欲长竿数千尺，坐来东海看潮生。（明人咏严陵者，以此章为最，如“羞见先生面，黄昏过钓台。”“不有云台诸将力，钓台亦在战争中。”皆风雅之魔道也。方正学古体一章，议论极正，但语近于腐，且废郭后事在征严光以后，于事不合，故舍旃。）
　　【有感】
　　马首桓州又懿州，朔风秋冷黑貂裘。可怜吹得头如雪，更上安南万里舟。

　　魏观
　　观字杞山，蒲圻人。洪武初就征，历仕至国子祭酒。两知苏州府事。改修府治，为指挥某告讦，寻受御史张度所劾，坐法死。
　　【都昌怀旧隐】
　　江雾仍为雨，山花故作容。秋风余鼠雀，寒水落鱼龙。慷慨心虽壮，羁栖力已慵。白云莼浦上，怅望最高峰。

　　詹同
　　同字同文，婺源人。元末为郴州路学正。遇乱，家黄州，仕陈友谅，为翰林学士承旨。归附后，授国子博士，累官吏部尚书，改翰林学士承旨。卒谥文宪。
　　【出猎图】
　　朔风凛凛吹龙沙，年年马上长为家。阴山大漠百草死，猎遍青海濒天涯。旌旗裂尽霜华湿，万骑貔貅似云集。
　　苍鹰起若飞电，四尺神獒作人立。什围五攻兵法存，发踪指示知何人？岂无诡遇获禽者，谁能为尔枭鸾分！直将勇气饱所欲，寝虎之皮食虎肉。
　　生擒山下九青兕，射杀岩前双白鹿。日暮归来雪洗箭，血洒腥风满河曲。穹庐散野如繁星，凉月萧萧照平陆。酪浆跪进玛瑙碗，黄面奚奴眼睛绿。
　　明朝满马驮斓斑，蕃王喜生红玉颜。焉知祝网三驱意，但醉氍毹紫塞间。君不见暴殄天物焚咸丘，画师之笔学《春秋》。还君此图三太息，使我忽忆比蒲蒐。

　　高启
　　启字季迪，长洲人。洪武初召修《元史》，授翰林院国史编修，擢户部侍郎，放还。为魏观作《上梁文》，连坐死。
　　侍郎诗，上自汉魏盛唐，下至宋元诸家，靡不出入其间，一时推大作手。特才调有余，蹊径未化，故一变元风，未能直追大雅。集中所存，皆最上者。
　　【塞下曲】
　　日落五原塞，萧条亭堠空。汉家讨狂虏，籍役满山东。去年出飞狐，今年出云中。
　　得地不足耕，杀人以为功。登高望衰草，感叹意何穷。（为千古开边者垂戒。）
　　【悲歌】
　　征途险巇，人乏马饥。富老不如贫少，美游不如恶归。浮云随风，零乱四野。仰天悲歌，泣数行下。
　　【顾荣庙】
　　（晋侍中顾颜先，有墓并祠在长洲之东，久而废为淫祀。县令周君复之，为赋是诗。）
　　军司吴国秀，神机夙超朗。弱冠游洛师，已蒙南金赏。崎岖诸王幕，沉湎务遵养。中罹广陵艰，计服匪诚枉。风云一挥扇，义旅臻同响。事成耻言勋，飘然理归鞅。晋社始东迁，群贤悉收奖。道谒真感会，矫翼丹霄上。德闻一代称，迹泯千龄往。时屯乏良佐，英谟益堪想。坟祠托荒郊，萧条并榛莽。荛童侵雨隧，淫巫闯尘幌。大夫过停辕，式瞻为含怆。衣冠复故貌，筵几陈新享。寡劣忝乡人，因歌表遐仰。（李舒章云：似谢康乐。）
　　【支遁庵】
　　闲登待月岭，远叩栖云关。石室闭千载，高僧犹未还。残灯黄叶下，古座青苔间。不见跏趺影，鹤鸣空此山。
　　【忆昨行寄吴中故人】
　　忆昨结交游侠客，意气相倾无促戚。
　　十年离乱如不知，日费黄金出游剧。狐裘蒙茸欺北风，霹雳应手鸣雕弓。桓王墓下衰草白，仿佛地是辽城东。马行雪中四蹄热，流影欲追飞隼灭。
　　归来笑学曹景宗，生击黄獐饮其血。皋桥泰娘双翠蛾，唤来尊前为我歌。白日欲没奈愁何！回潭水绿春始波，此中夜游乐更多。月出东山白云里，
　　照见船中笛声起。惊鸥飞过片片轻，有似梅花落江水。夫差城南天下稀，狂游累日忘却归。座中争起劝我酒，但道饮此毋相违。自从飘零各江海，
　　故旧如今几人在？荒烟落日野鸟啼，寂寞青山颜亦改。须知少年乐事偏，当饮岂得言无钱？我今齿发虽未老，豪健已觉难如前。去日已去不可止，
　　来日方来犹可喜。古来达士有名言，
　　只说人生行乐耳！（跌踢淋漓，神来之候。结处颇近率易，故陈卧子选节去后六句。然终似神气未舒，故仍从原本。）
　　【明皇秉烛夜游图】
　　华萼楼头日初堕，紫衣催上宫门锁。大家今夕宴西园，高爇银盘百枝火。海棠欲睡不得成，红妆照见殊分明。满庭紫焰作春雾，不知有月空中行。
　　新谱《霓裳》试初按，内使频呼烧烛换。知更宫女报铜签，歌舞休催夜方半。共言醉饮终此宵，明日且免群臣朝。只愁风露渐欲冷，妃子衣薄愁成娇。
　　琵琶羯鼓相追逐，白日君心欢不足。此时何暇化光明，去照逃亡小家屋。姑苏台上长夜歌，江都宫里飞萤多。一般行乐未知极，烽火忽至将如何？
　　可怜蜀道归来客，南内凄凉头尽白。
　　孤灯不照返魂人，梧桐夜雨秋萧瑟。（“光明烛”二语，活用聂夷中《田家诗》意，与题中“秉烛”相应，巧而不纤。）
　　【赠金华隐者】
　　我闻名山洞府三十六，一一灵踪纪真箓。金华秀出向东南，远胜阳明与句曲。楼台缥缈开烟霞，天地赐与神仙家。灵源有路不可入，但见几片流出云中花。
　　子房之师赤松子，三千年前亦居此。飞行恍惚谁解寻，漫说至今犹不死。松花酒熟何处游，瑶草自绿春岩幽。群羊卧地散如石，老鹿耕田驯似牛。
　　闻有隐君子，乃是学仙者。自从入山中，不曾到山下。世人莫知其姓名，以山呼之不敢轻。樵夫忽见苦未识，只疑便是黄初平。
　　嗟我何为在尘网，远望高峰若天壤。
　　茯苓夜煮傥许餐，铁杖来敲石门响。（松花、瑶草一联，太白佳境。）
　　【听教坊旧妓郭芳卿弟子陈氏歌（时至正己亥岁作）】
　　文皇（元文宗）在御升平日，上苑宸游驾频出。
　　仗中乐部五千人，能唱新声谁第一？燕国佳人号顺时（郭芳卿字），姿容歌舞总能奇。中官奉旨时宣唤，立马门前催画眉。建章宫里长生殿，芍药初开敕张宴。
　　龙笙罢奏凤弦停，共听娇喉似莺啭。遏云妙响发朱唇，不数开元许永新。绣陛花惊飘艳雪，文梁风动委芳尘。翰林才子山东李（泂），每进新词蒙上喜。
　　当筵按罢谢天恩，捧赐缠头蜀都绮。晚出银台酒未销，侯家主第强相邀。宝钗珠袖尊前赏，占断春风夜复朝。回头乐事浮云改，瘗玉埋香今几载？
　　世间遗谱竟谁传，弟子犹怜一人在。曾记《霓裳》学得成，朝元阁里艺初呈。九天声落千人听，丹凤楼前月正明。狭邪贵客丛车马，不信芳名在师下。
　　风尘一旦禁城荒，谁是花前听歌者！从此飘零出教坊，远辞京国客殊方。闭门春尽无人问，缟袂青裙不理妆。相逢为把双蛾蹙，《水调》《梁州》歌续续。
　　江南年少未曾闻，原是当时供奉曲。朝使今年海上归，繁华休说乱来非。梨园散尽宫槐落，天子愁多内宴稀。始知欢乐生忧患，韩休老去无人谏。
　　伤心不见昔人歌，汾水秋风有飞雁。此日西园把一卮，感时怀旧尽成悲。
　　含情欲为秋娘赋，愧我才非杜牧之。（与少陵《观公孙大娘弟子舞剑器歌》同一用意，盖惓惓故国之思，意不在教坊弟子也。而诗格则在元和、长庆之间。）
　　【登金陵雨花台望大江】
　　大江来从万山中，山势尽与江流东。钟山如龙独西上，欲破巨浪乘长风。江山相雄不相让，形胜争夸天下壮。
　　秦皇空此瘗黄金，佳气葱葱至今王。我怀郁塞何由开，酒酣走上城南台。坐觉苍茫万古意，远自荒烟落日之中来。石头城下涛声怒，武骑千群谁敢渡！
　　黄旗入洛竟何祥？铁锁横江未为固。前三国，后六朝，草生宫阙何萧萧？英雄来时务割据，几度战血流寒潮。我今幸逢圣人起南国，祸乱初平事休息。
　　从今四海永为家，不用长江限南北。
　　【张中丞庙】
　　延秋门上乌啼霜，羯儿晓登天子床。江头老臣泪暗滴，万乘西去关山长。
　　公卿相率作降虏，草间拜泣如群羊。当时不识颜平原，岂复知有张睢阳？孤城落日百战后，瘦马食尾人裹疮。男儿竟为忠义死，碧血满地嗟谁藏。
　　贺兰不斩上方剑，英雄有恨何时忘。千年海上见祠庙，古苔丛木秋风荒。摩挲画壁尘网里，勇气晔晔虬髯张。巫歌《大招》客酹酒，忠魂或能来故乡。
　　【唐昭宗赐钱武肃王铁券歌】
　　妖儿初下含元殿，天子仍居少阳院。诸藩从此拥连城，朝贡皆停事攻战。岐王一去梁王来，长安宫阙生蒿莱。
　　天目山前异人出，金戈双举风烟开。罗平恶鸟啼初起，犀弩三千射潮水。归来父老拜旌旗，酾酒搥牛宴乡里。击裘骏马骄春风，锦袍玉带真英雄。
　　诏书特赐誓终始，黄金缕字旌殊功。虎符龙节彤弓矢，后嗣犹令赦三死。尽言恩宠冠当时，天府丹书未逾此。摩娑旧物四百年，古色满面凝苍烟。
　　天祐宰相署名在，寻文再读心茫然。古来保族须忠节，受此几人还覆灭。王家勋业至今传，不在区区一方铁。人生富贵知几时，泰山作砺徒相期。
　　行人曾过表忠观，风雨断藓薶残碑。
　　【送谢恭】
　　凉风起江海，万树尽秋声。摇落岂堪别，踌躇空复情。
　　帆过京口渡，砧响石头城。为客归宜早，高堂白发生。
　　【与刘将军杜文学晚登西城】
　　木落悲南国，城高见北辰。
　　飘零犹有客，经济岂无人？鸟过风生翼，龙归雨在鳞。相期俱努力，天地正烽尘。（悲壮。）
　　【晚次西陵馆】
　　匹马倦嘶风，萧萧逐转蓬。地经兵乱后，岁尽客愁中。晚渡回潮急，寒山旧驿空。可怜今夜月，相照宿江东。
　　【送沈左司从汪参政分省陕西汪由御史中丞出】
　　重臣分陕去台端，宾从威仪尽汉官。四塞河山归版籍，百年父老见衣冠。函关月落听鸡度，华岳云开立马看。
　　知尔西行定回首，如今江左是长安。（音节气味，格律词华，无不入妙。《青邱集》中为金和玉节。）
　　【送叶判官赴高唐时使安南还】
　　桐柱崖前使节过，贡随归骑入京多。
　　一官暂遣陪成晋，片语曾烦下赵佗。晓拜赐衣辞绛阙，秋催征棹渡黄河。
　　政余好赋登临咏，闻说州人最善歌。（南阳太守成晋任功曹岑至，时谣曰：“南阳太守岑公孝，弘农成晋但坐啸。”三语切判官，四语切使安南还也。如此运古，乃见典切。一结切高唐。）
　　【送李使君镇海昌（州有双庙）】
　　海风千里卷双旌，按辔初闻属部清。人杂岛夷争午市，潮随山雨入秋城。鸣狐不近睢阳庙，突骑犹屯广利营。
　　肯扫帐中容我醉，夜深燃烛卧谈兵。
　　【清明呈馆中诸公】
　　新烟著柳禁垣斜，杏酪分香俗共夸。白下有山皆绕郭，清明无客不思家。
　　卞侯墓上迷芳草，卢女门前映落花。喜得故人同待诏，拟沽春酒醉京华。
　　【吊岳王墓】
　　大树无枝向北风，十年遗恨泣英雄。
　　班师诏已来三殿，射虏书犹说两宫。每忆上方谁请剑，空嗟高庙自藏弓。栖霞岭上今回首，不见诸陵白露中。
　　（凤洲作英气勃发，读此和平温厚之篇，又爽然失矣。通体责备高宗，居然史笔。诸本作“千年遗恨”。应以“十年”为典。）
　　【凉州曲】
　　关外垂杨早换秋，行人落日旆悠悠。陇山高处愁西望，只有黄河入汉流。（高浑。）
　　【秋柳】
　　欲挽长条已不堪，都门无复旧毵毵。
　　此时愁杀桓司马，暮雨秋风满汉南。

　　杨基
　　基字孟载，其先蜀人，居于吴。用荐入官，仕至山西按察使。被谗，夺职供役，卒于工所。
　　孟载《春草》诗云：“六朝旧恨斜阳里，南浦新愁细雨中。”诚为佳句，然大概近纤。他如“春风颠似唐张旭，天气和如鲁展禽”、“白鹭下田千点雪，黄莺上树一枝花”，殊乖大雅矣。集中收七言律二章，风格颇上。
　　【感怀】
　　鞲鹰敛六翮，栖息如鹪鹩。秋风飒然至，耸目思凌霄。英雄在承平，白首为渔樵。
　　匪无搏击能，不与狐兔遭。长星亘东南，壮士拭宝刀。落落丈夫志，悠悠儿女曹。邓禹南阳来，仗策归光武。
　　孔明卧隆中，不即事先主。英雄各有见，何必问出处？孙曹与更始，未可同日语。向非昭烈贤，三顾犹未许。
　　君子当识时，守身如处女。
　　【闻邻船吹笛】
　　江空月寒露华白，何人船头夜吹笛？参差楚调转吴音，定是江南远行客。
　　江南万里不归家，笛里分明说鬓华。已分折残堤上柳，莫叫吹落陇头花。
　　【登岳阳楼望君山】
　　洞庭无烟晚风定，春水平铺如练净。
　　君山一点望中青，湘女梳头对明镜。镜里芙蓉夜不收，水光山色两悠悠。直教流下春江去，消得巴陵万古愁。
　　【长江万里图】
　　我家岷山更西住，正见岷江发源处。三巴春霁雪初消，百折千回向东去。江水东流万里长，人今漂泊尚他乡。
　　烟波草色时牵恨，风雨猿声欲断肠。（七言短古，原本李颀、常建诸公。）
　　【岳阳楼】
　　春色醉巴陵，阑干落洞庭。
　　水吞三楚白，山接九疑青。空阔鱼龙气，婵娟帝子灵。
　　何人夜吹笛，风急雨冥冥。（应推五言射雕手，起结犹入神境。）
　　【送魏万之安西】
　　梁苑微霜木叶红，行人此日发关东。酒边怨别看长剑，马上惊心见断蓬。云散岳莲开泰华，月寒郊树隐新丰。穷秋亦有临边使，待尔题诗寄塞鸿。
　　【感秋】
　　袅袅西风吹逝波，冥冥灏气逼星河。宣王石鼓青苔涩，武帝金盘白露多。八阵云开屯虎豹，三江潮落见鼋鼍。
　　沅湘一带皆秋草，欲采芙蓉奈晚何！
　
　卷二

　　张羽
　　羽字来仪，浔阳人，因兵阻居吴兴。明初征起，擢太常司丞兼翰林院，同掌文渊阁事。以事窜岭外，未半道召还，知不免，投龙江死。　
　　【金川门】
　　两山夹沧江，拍浮若无根。利石侔剑戟，风涛相吐吞。维天设巨险，为今国东门。试将一卒守，坚若万马屯。吾来犯清晓，天空霜露繁。列宿森在列，北斗峭可援。江光合海气，溟涬神攸存。俯视不敢唾，中有蛟龙蟠。浮屠者谁子？高居凌风幡。下见渡口人，扰扰蜂蚁喧。愧彼超世士，去去将何言！（李辰山云：“诗作于洪武甲寅，未三十载而燕师从此入矣。读之可胜浩叹。”）
　　【秋日苕溪道中】
　　深秋群物肃，灏气明朝阳。方舟荡清溪，良游阅景光。疏林缀余绿，菰蒲摇晚芳。鸣鸿去杳杳，遥岭翳苍苍。闲行无物役，洄沿自徜徉。寂寞欣有得，留连岂为荒？一理《沧浪》调，知音非所望。
　　【清口】
　　豁达两河口，前与黄河通。高岸忽斗折，清淮汇其中。甘罗城在南，韩信城在东。一为秦人英，一为汉家雄。人生有不死？所贵在立功。方其未遇时，鹿鹿常人同。时命苟未会，丈夫有固穷。舍舟登高防，岁暮百草空。陂陀陇亩间，一二羸老翁。遗迹不可问，但见荒榛丛。行行重回首，目断双飞鸿。
　　【赠僧还日本】
　　杖锡总随缘，乡山在日边。遍参东土法，顿悟上乘禅。咒水龙归钵，翻经浪避船。本来无去住，相别莫潸然。
　　【题陶处士像】
　　五儿长大翟卿贤，彭泽归来只醉眠。篱下黄花门外柳，风光不似义熙前。

　　徐贲
　　贲字幼文，其先蜀人，徙居吴。洪武初以荐授官，历仕至河南布政使。寻下狱死。
　　【过荷叶浦】
　　粼粼水溶春，淡淡烟销午。
　　不见唱歌人，空来荷叶浦。无处寄相思，停舟采芳杜。
　　【柳短短送陈舜道】
　　柳短短，春江满。兰渚雪融香，东风酿春暖。山长水更遥，浩荡木兰桡。兰桡向何处？送君南昌去，离愁落日烟中树。
　　【送曾伯滋赴西河将幕】
　　上将初分阃，儒官解习兵。风旗春猎野，雪帐夜归营。洮水从岷下，祁山入垄平。知公能载笔，草檄报边声。

　　林弼
　　弼字元凯，龙溪人。仕元为漳州府知事。明初与修礼、乐书，除礼部主事。历登州知府。
　　【秦皇庙】
　　蚕食雄风逐逝波，荒祠寂寂寄岩阿。
　　三神山下仙舟远，万里城边战骨多。东鲁尚存周礼乐，西秦空壮汉山河。
　　早知二世无多祚，崖石书功不用磨。（结意与李义山“地下若逢陈后主，岂宜重问《后庭花》”同是一种讽刺。）

　　王蒙
　　蒙字叔明，吴兴人。元末官理问。洪武初为泰安知州，坐胡党狱死。
　　【暮宿田家作】
　　木落天正寒，山空日将暮。荒林倦鸟归，乱水行人渡。
　　穷年滞草莽，裋褐被霜露。晚宿依田家，主人情亦故。汲水泉满涧，烧竹烟在户。钟残溪上村，月照阶前树。
　　浊酒初泼醅，嘉蔬亦时具。且慰饥渴怀，况谙村野趣。老翁八十余，有子没征戍。秔稻岁莫收，官司日加赋。
　　我愿息兵戈，海宇重农务。愧乏经济才，徒然守章句。　

　　张简
　　简字仲简，吴人。初为道士，元季兵乱，以母老归养。洪武初召修《元史》。
　　饶介之分守吴中，自号醉樵。延诸文士作歌，仲简诗擅场，居首坐。高季迪次之，杨孟载又次之。
　　【醉樵歌】
　　东吴市中逢醉樵，铁冠欹侧发飘萧。
　　两肩矻矻何所负？青松一枝悬酒瓢。自言华盖峰头住，足迹踏遍人间路。学剑学书总不成，惟有饮酒得真趣。管乐本是王霸才，松乔自有烟霞具。
　　手持昆岗白玉斧，曾向月里斫桂树。月里仙人不我嗔，特令下饮洞庭春。兴来一吸海水尽，却把珊瑚樵作薪。醒时邂逅逢王质，石上看棋黄鹄立。
　　斧柯烂尽不成仙，不如一醉三千日。于今老去名空在，处处题诗偿酒债。淋漓醉墨落人间，夜夜风雷起光怪。

　　王彝
　　彝字常宗，嘉定人。以布衣召修《元史》入翰林。后坐太守魏观事，坐法死。
　　【秋林高士图】
　　岚峰半残阳，彩翠明林杪。僧坞远钟微，归人下山少。风杉落叶响，惊起栖烟鸟。携手愿言还，前村月初皎。

　　刘炳炳字彦昺，以字行，鄱阳人。明初献书，任中书典签。
　　【春夕值左掖怀周侍御】
　　晚雨池上晴，逶迤淡将夕。金茎华月生，绮树流云湿。窗虚漏声永，幔卷炉烟袭。
　　忆我同袍人，何繇共瑶席！（杨廉夫云：“仿韦。”）
　　【寄许永明公冕昆季得夫先生】
　　与君往岁从戎日，正值中原战血腥。诸葛有心扶汉室，包胥无泪哭秦庭。
　　九鳌夜徙龙沙黑，八骏秋迷鸟道青。一别关河俱白首，断肠烟树满长汀。
　　【同周伯宁连榻剧谈悲歌有感】
　　醉来拔剑斫珊瑚，回首侯门是畏途。
　　夜半闻鸡眠不著，草堂秋雨读《阴符》。

　　郭翼翼字羲仲，自号东郭生，昆山人。明初征授学官。
　　【城南草堂与顾仲瑛夜话】
　　花发草堂风雨春，青灯剪韭话情亲。乱离隔世今何夕，生死论交竟几人？城郭是非华表鹤，蓬莱清浅海中尘。三千宾客冯在，莫怪悲歌抚剑频。

　　袁凯凯字景文，华亭人。洪武中征拜御史，以病免归。
　　李献吉谓：“海叟师法子美。”何仲默谓：“歌行得杜之体。”鄙意伤于平直，未极变化。若七言断句，在李庶子、刘宾客间，青邱、孟载俱未及也。
　　【杨白花】
　　杨白花，飞入深宫里。宛转房栊间，谁能复禁尔？胡为高飞渡江水？江水在天涯，杨花去不归。安得杨花作杨树，种向深宫飞不去！
　　【客中除夕】
　　今夕为何夕？他乡说故乡。看人儿女大，为客岁年长。戎马无休歇，关山正渺茫。一杯柏叶酒，未敌泪千行。
　　【京师得家书】
　　江水三千里，家书十五行。行行无别语，只道早还乡。（天籁。）
　　【客中夜坐】
　　落叶萧萧江水长，故园归路更茫茫。一声新燕三更雨，何处行人不断肠！
　　【淮东逢张十二信】
　　少年追逐共西东，吴迈文章马亮弓。
　　一自干戈零落后，白头淮海独相逢。（不减“白首何戡”之作。）
　　【扬州逢李十二衍】
　　与子相逢俱少年，东吴城郭酒如川。如今白发知多少？风雨扬州共被眠。
　　【题李陵泣别图】
　　上林木落雁南飞，万里萧条使节归。
　　犹有交情两行泪，西风吹上汉臣衣。（王元美云：“颇见风雅”。词婉意严，李陵之罪自见。“汉臣”二字，《春秋》之笔。）
　　【淮西夜坐】
　　萧萧风雨满关河，酒尽西楼听雁过。
　　莫怪行人头尽白，异乡秋色不胜多！（吴明卿云：“悲惋欲涕”。）

　　周致尧致尧字焕文，崇德人。平江书院山长。
　　【西津夜泊】
　　孤帆夜落石桥西，桥外青山入会稽。卧听海潮吹地转，起看江月向人低。一春衰谢怜皮骨，万国艰虞厌鼓鼙。何处商船歌《水调》？令人归思益凄迷。

　　刘崧崧字子高，泰和人。明初以人材举，历仕至国子司业。子高诗辞采鲜媚，骨格未高，应是学温飞卿一派。
　　【姑苏曲】
　　姑苏城头乌夜啼，姑苏台上风凄凄。芙蓉露冷秋香死，美人夜泣双蛾低。铜龙咽寒更漏促，手拨繁弦转红玉。鸳鸯飞去屟廊空，犹唱吴宫旧时曲。
　　【题余仲扬画山水图为余自安赋】
　　金华山人余仲扬，笔墨萧疏开老苍。昨看新图湖上宅，烟雾白日升高堂。层峰上蟠石皓皓，绝岛下瞰江茫茫。长松并立各千丈，间以灌木相低昂。松下上人坐碧草，秋影忽落衣巾凉。囊琴未发弦未奏，已觉流水声洋洋。赤城霞气通雁荡，巫峡雨色来潇湘。谁能千里坐致此？欲往久叹河无梁。风尘涨天满吴楚，六年怅望神惨伤。玄猿苦啼岩北树，白雁不到江南乡。赭山焚林绝人迹，如此山水非寻常。此图本为自安写，亦感同姓悲殊方。幽轩素壁泉声动，对此令我心为狂。何由扪萝逐麋鹿，振衣直上云中冈。登临一写漂泊恨，长啸清风生八荒。
　　【玉华山】
　　翠巘千峰合，丹崖一径通。楼台上云气，草木动天风。野旷行人外，江平落雁中。
　　伤心俯城郭，烟雨正冥蒙。　

　　周浈浈字伯宁，江宁人。明初任饶州长史，历仕至刑部尚书。
　　【舟中望九华山】
　　贞履无素期，劳生意恒窘。谁云戒戎路，曾是返初隐。水宿淹长晷，山行阻修畛。缥缈对雄标，巑岏发奇蕴。
　　岩回气如焚，峰去势犹引。刻削冠青莲，雕镂矗丹笋。甚霞上斑剥，石乳下碖碅。山鬼从文狸，渊灵玄蜃。
　　眷言志藜藿，未遂采芝菌。即事情已悲，怀贤迹俱泯。潜吴愧梅福，去汶羞闵损。人德险未夷，天道明可准。
　　皋兰岂徒歇？岩桂芳未陨。岁暮山中人，寤歌候归轸。（善学谢公，“岩回”十字犹佳。）

　　王旬字子宣，里居未详。
　　【宫词】
　　南风吹断《采菱歌》，夜雨新添太液波。水殿云房三十六，不知何处月明多。（高廷礼云：“婉丽似王龙标。”）

　　周立立字公礼，长洲人。
　　【行经华阴】
　　西游莫叹劳行役，风物繁华记往年。十里关河临渭水，万家烟树入秦川。露盘台迥金为掌，华岳峰高石作莲。闻道盛时多宴乐，更传车马幸温泉。

　　林鸿
　　鸿字子羽，福清人。明初以荐授将乐训导，后拜礼部员外郎。
　　闽中诗派以子羽为首，宗法唐人，绳趋尺步，众论以唐临晋帖少之。然终是正派。
　　【感秋】
　　抚剑中夜起，气候何凄清！天高白露下，北斗当前楹。嗷嗷双飞鸿，随阳亦宵征。微禽尔何知？寒暑婴其情。始知玩物化，中复念吾生。三十志有立，一经尚无成。缅怀古哲人，信与大运并。道在无始终，时来暂衰荣。感叹不能寐，延首东方明。
　　【饮酒】
　　儒生好奇古，出口谈唐虞。倘生羲皇前，所谈竟何如？古人既已死，古道存遗书。
　　一语不能践，万卷徒空虚。我愿但饮酒，不复知其余。君看醉乡人，乃在天地初。
　　【金鸡岩僧室】
　　远公青莲宇，百尺构云阙。一径入松萝，山泉濯苔发。石房弹玉琴，清响在林樾。夜来沧海寒，梦绕波上月。
　　微吟《白云篇》，高兴了未辍。
　　无能悟声闻，安得离言说！（“夜来沧海寒”十字，得常建神理。）
　　【无诸钓龙台怀古】
　　无诸昔建国，赤土疏王封。筑台青冥上，垂钓沧江龙。
　　乘龙去不返，千载如飞蓬。只今荒台上，寂历多遗踪。我有太古怀，来吟江上峰。天青海气灭，地古寒烟浓。
　　潭水绿万丈，秋岑碧千重。登临未能已，落日催霜钟。
　　【同郑二宣江上泛舟】
　　载酒入江色，酒多江复长。
　　酣来散予缨，濯向春流香。东壁过疏雨，西崦残夕阳。猿禽相叫啸，云水共清苍。夕景更泛览，客程殊未央。
　　鱼风苇上起，蚌月波中光。尝以事泮涣，永期名迹忘。乘槎予岂必？聊复咏《沧浪》。
　　【巫峡啼猿歌送邱少府归四明】
　　巫山巫峡连三巴，猿啼三声客思家。停舟听之声未了，却过青枝犹袅袅。野人乍来锦官城，清秋满峡啼猿声。黄牛滩上怨枫落，白帝祠前哀月明。
　　商声清洌羽声乱，倏忽东崖复西涧。久客闻之泪欲干，壮夫听此魂亦断。故人归卧越山云，忆得啼猿歌送君。扁舟独宿剡溪夜，叫月三声谁共闻？
　　【出塞曲】
　　十五蓟门行，能探黠虏情。潜兵秋度碛，牧马夜归营。苦雾沈旗影，飞霜湿鼓声。
　　昨来承密诏，东筑受降城。
　　【送高郎中使北】
　　汉使临边日，天骄已请和。看花辞紫陌，犯雪渡交河。水草留行帐，云沙想玉珂。从来清漠北，娄敬策居多。（讽刺得唐人体。）
　　【寄逸人高漫士】
　　独倚城南百尺阑，粤乡秋思浩漫漫。平台树色催残照，近郭砧声报早寒。云物正当摇落后，关河终念别离难。龙门别墅今宵月，谁与相同把酒看？

　　贝琼琼字廷琚，崇德人。洪武初征修《元史》，除国子助教。
　　【穆陵行】
　　（至元中，西僧杨琏真伽，利宋诸陵宝玉，因倡妖言惑主，尽发攒宫之在会稽者，断理宗顶骨为饮器，琏败，归内府，九十年矣。洪武二年正月，诏宣国公求之，得于僧汝讷所，乃命葬金陵聚宝山，石以表之。余感而赋诗。）
　　六陵草没迷东西，冬青花落陵上泥。黑龙断首作饮器，风雨空山魂夜啼。当时直恐金棺腐，凿石通泉下深锢。一声白雁度江来，宝气竟逐妖僧去。
　　金屋犹思宫女侍，玉衣无复祠官护。可怜持比月氏王，宁饲乌鸢及狐兔！真人见起江东，铁马九月逾崆峒。百年枯骨却南返，雨花台下开幽宫。
　　流萤夜飞石虎殿，江头白塔今可见。
　　人间万事安可知？杜宇声中泪如霰。（“白雁”字音似“伯颜”，见当时童谣。）
　　【经故内】
　　山中玉殿尽苍苔，天子蒙尘岂复回？
　　地脉不从沧海断，潮声犹上浙东来。百年禁树知谁惜？三月宫花尚自开。此日登临解题赋，白头庾信不胜哀。
　　【送杨九思赴广西都尉经历】
　　邛笮康居路尽通，西南开镇两江雄。汉家大将推杨仆，蛮府参军见郝隆。象迹满山云气白，鸡声千户日车红。
　　明珠薏苡无人辨，行李归来莫厌穷。（即“此乡多宝玉，慎勿厌清贫”。工于脱化。）
　　【送王克让员外赴陕西】
　　貂裘万里独冲寒，旧是含香汉署官。
　　白雪作花人面落，青山如凤马头看。关中相国资王猛，海内苍生望谢安。应念东南有遗佚，采芝深谷尚盘桓。
　　【殳山隐居夏日】
　　病客从教懒出村，两山一月雨昏昏。野花作雪都辞树，溪水如云欲到门。无复元戎喧鼓吹，试从田父牧鸡豚。来青处士时相过，犹是平原旧子孙。

　　凌雲翰（雲翰字彦翀，钱塘人。洪武初以荐授四川成都教授。）
　　【关山雪霁图】
　　前峰后峰雪模糊，东村西村春有无。快雪时晴入佳想，况复见此关山图。关山迢递相联属，玉洁珠光眩人目。扶桑飞上金毕逋，暗水流澌渡空谷。野桥行过路三叉，青旗插檐沽酒家。驱驴倦客得少憩，怅望远道还咨嗟。诗翁好事常起早，天寒只恐梅花老。柴门时有故人来，阶下白云须用扫。此图一日落法寰，笔法依稀荆与关。人生远游固云乐，何似在家长看山。我本识字耕夫耳，占祥便作丰年喜。田园归隐会有时，麦饭饱餐茅屋底。

　　邱民民字克庄，扬州人。洪武初为松江学官，仕至礼部侍郎。
　　【送友人至杭】
　　又随南雁度钱塘，不道他乡是故乡。江上秋风莼菜美，山中春雨石田荒。杜陵老去宁忘蜀，江总归来不是梁。欲采芙蓉赠君去，锦衣零落倍凄凉。

　　练高
　　高字伯上，新淦人。洪武中知起居注，以直言忤旨，外谪广德州同知。
　　【送赵将军】
　　崆峒一剑倚秋阴，谁识将军百战心？老去功名余白发，闲来歌舞散黄金。
　　呼鹰大泽风竿劲，射虎南山雪羽深。敲缺唾壶银烛短，时人不解《陇头吟》。

　　管讷讷字时敏，华亭人。洪武中征拜楚府纪善，升左长史。
　　【和陆伴读闿过梅根】
　　江行惬素怀，遐览匪游冶。开蓬望九华，隐隐白云下。素波明远川，青天入平野。烟树淡欲无，风泉断还泻。因知渼陂舟，差胜习池马。斯游乐未央，我辈胡为者？

　　张宣
　　宣字藻仲，江阴人。洪武初召修《元史》，擢翰林编修，既而谪濠，道卒。
　　【感邻妇】
　　日月光八表，焉能照覆盆？可怜东家妇，哀声时一吞。将军岂不仁？养士亦有恩。失计缘数奇，车徒散云屯。宁知边头骨，尽是忠义魂？妾今止一身，又无子与孙。妇人不下堂，宁上他人门？死者已如此，何以慰生存？（贞节语好在斩绝，与“波澜誓不起，妾收井中水”一例。）

　　鲁渊
　　渊字道原，淳安人。元进士。明初征修礼、乐书，授江西接察司佥事，以病辞。
　　【重九】
　　白雁南飞天欲霜，萧萧风雨又重阳。已知建德非吾土，还忆并州是故乡。蓬鬓转添今日白，菊花犹似去年黄。登高莫上龙山路，极目中原草木荒。

　　李延兴
　　延兴字继本，东安人。元进士。洪武初属典邑校。
　　【丙申岁咏怀】
　　白首殊方客，奔驰戎马间。时危忧母老，岁晚寄书还。
　　冻雪连荒野，寒云出乱山。苍茫西日外，痛哭倚柴关。辛苦怜吾弟，荒山久避兵。素书连月断，白发满头生。
　　雪翳窗灯影，风沉戍鼓声。寸心忧百结，寂寞度残更。妻子何时见？凄凉病转侵。虚传千里信，已负百年心。
　　茅屋飞霜满，空阶落叶深。
　　白头吟正苦，回首泪沾襟。（得杜诗气体，但浑厚沉郁处未到。）
　　【读贾谊、王粲传】
　　白发悲王粲，青春羡贾生。万言词慷慨，一赋气峥嵘。
　　吊屈心犹壮，依刘恨未平。怀贤坐长夜，耿耿若为情。

　　孙蕡蕡字仲衍，南海人。洪武中授苏州府经历，坐党祸死。
　　【送翰林典籍张敏行之官西上】
　　敦煌城下沙如雪，敦煌城头无六月。关西劲卒筑防秋，捷书夜半飞龙楼。九重下诏征貔虎，推毂上将开都府。黄旗卷日大军行，旄头化石夜有声。敦煌迢迢五千里，十月即渡黄河水。上将翩翩才且雄，平戎不数贰师功。叱宅犹在轮台北，匹马已入渠黎国。左校偏裨晚射雕，倚鞍醉索单于朝。西山黑风吹堕瓦，霜角吹秋塞垣下。太平今见远宣威，君往从戎几日归？幕下文儒能耀武，词林从此有光辉。（善学嘉州。）
　　【次归州】
　　归州城门半天里，白云晚向城下起。市廛架屋依岩峦，妇女提罂汲江水。巴山雪消江水长，城中夜闻滩濑响。
　　客船树杪钩石棱，渔父云端晒罾网。家家芜田山下犁，倒枯大树烧作泥。居人养犬获山鹿，稚子缚柴圈野鸡。楚王台高对赤甲，四时猛气长飒飒。
　　柁工鸣板避漩涡，橹声摇上黄牛峡。
　　【下瞿塘】
　　我从前月来西州，锦官城下十日留。回船正值重九节，巫山巫峡风飕飕。
　　人言滟滪大于马，瞿塘此时不可下。公家王事有程期，敢惮微躯作人鲊？人鲊瓮头翻白波，怒流触石为漩涡。长年敲板助船客，破浪一掷如飞梭。
　　滩声橹声历乱聒，紧摇手滑橹易脱。沿洄划转如旋风，半侧船头水花没。船头半没船尾高，水花作雨飞鬓毛。争牵百丈上崖谷，两帝捷走如猿猱。
　　停船把酒酹苍昊，因笑吾生真草草。吟诗未解追谪仙，万里经行蜀中道。巴东东下想安流，便指归州向峡州。船到岳阳应渐稳，洞庭霜降水如油。
　　【湖州乐】
　　湖州溪水穿城郭，傍水人家起楼阁。春风垂柳绿轩窗，细雨飞花湿帘幕。四月五月南风来，当门处处芰荷开。
　　吴姬画舫小于斛，荡桨出城沿月回。菰蒲浪深迷白纟宁，有时隔花闻笑语。鲤鱼风起燕飞斜，菱歌声入鸳鸯渚。

　　黄哲
　　哲字庸之，番禺人。明初用荐拜翰林待制，出授东平府通判。坐法死。
　　【过梁昭明太子墓】
　　帝子降南浦，飘摇苍桂阴。神飙回震阙，玄迹坤岑。凤陵辉璞蕴，龙沼媚珠沉。文藻绚华黻，芳芬扬素襟。遗编轶正雅，旷代殊徽音。玉马风云变，金凫岁月深。霜兰秋被坂，烟萝夕翳林。采蘋思永荐，捐玦遂幽寻。灵修忽尔逝，岁晏劳予心。辽东鹤驭远，缑岭鸾笙吟。眇眇因怀昔，营营徒慨今。瑶华竟衰歇，惆怅雍门琴。（过昭明墓诗，应作选体。）
　　【秋夜杂兴呈涂典签颖】
　　璇杓运西宇，华月丽中楹。坐知流序易，遥夜秋风生。银汉呈霄景，金堂含夕清。柔条栖湛露，嘉蕙茁幽茎。抚迹遂成感，如何君远征。相思云阳浦，岧峣限玉京。寸心渺何极，摇荡如悬旌。

　　沈梦麟
　　梦麟字元昭，归安人。元末为武康尹。入明，以贤良征起，校文闽、浙者三，同考会试者再。
　　【和邵山人】
　　乱后还家如旅泊，愁中贳酒喜人过。
　　每吟栗里《停云》句，不作南山种豆歌。故宅东风归燕静，孤村夜雨落花多。白头却忆观光日，曾赋神明与馺娑。（晚唐风韵。）

　　滕毅
　　毅字仲弘，镇江人。以儒士征，授起居注，擢吏部尚书，出参政江西。
　　【感事】
　　虎战龙争二十秋，江波日夜自东流。道傍无语王孙泣，天际含颦帝子愁。
　　苜蓿风烟空壁垒，蒹葭霜露满汀洲。
　　多情惟有西山月，永夜依依照白头。（故国之思，如闻《黍离》、《麦秀》，比宋文恪《过故宫》作风神较胜。）

　　蓝仁
　　仁字静之，崇安人。明初内附，例徙临濠，寻放还。
　　【暮归山中】
　　暮归山已昏，濯足月在涧。衡门栖鹊定，暗树流萤乱。
　　妻孥候我至，明灯共蔬饭。伫立松桂凉，疏星隔河汉。
　　【宿橘山田家怀蒋先生】
　　苍峰落日微，白鹤秋风远。
　　客路入疏钟，田家背山坂。孤烟桑柘寒，归鸟茅茨晚。欲觅紫芝翁，山深白云满。
　　【西山暮归】
　　凉叶坠微风，秋山正萧爽。天寒独鸟归，日夕百虫响。偶从桂树招，遂有桃源想。石磴阒无人，山猿自来往。

　　蓝智智字明之，崇安人。明初应荐，授广西按察佥事。
　　【雨中同孟原佥宪登嘉鱼亭】
　　高阁流莺外，荒城驻马前。江寒三月雨，春老百蛮天。折柳悲横笛，飞花落钓船。
　　乾坤总羁旅，把酒意茫然。
　　【过云洞岭】
　　路出千林迥，山连五岭遥。石崖悬度栈，野树卧通桥。
　　涧饮犹防蛊，畬耕尽属猺。夕阳驱瘦马，鬓影漫萧萧。

　　甘瑾瑾字彦初，临川人。明初严州府同知。
　　【何梅阁山居】
　　迹不到城市，逢人无厚颜。一瓢风外树，双屐雨中山。流水春喧碓，归云暮掩关。
　　无心经世务，为益鬓毛斑。
　　【寄马彦会】
　　百战孤城血未干，故人书札报平安。秋风代马思燕草，夜月湘歌怨澧兰。
　　万里江湖仍旅食，百年天地自儒冠。山阴更有诛茅地，仗剑休辞行路难。

　　王偁
　　偁字孟扬，闽中人。洪武庚午举人，永乐初荐授国史院检讨，参英国公张辅军事。后坐解缙党，下狱死。
　　【宿巴陵闻笛】
　　玉笛凌秋韵远汀，空江皓月思冥冥。
　　怪来杨柳移关塞，可是梅花落洞庭？半夜旅魂随调切，谁家少妇倚楼听？晓来更觅龙吟处，一点君山水面青。

　　浦源
　　源字长源，无锡人。洪武中晋王府引礼舍人。
　　舍人名句如“细雨疏灯闻落叶，断云高树见明河”，“衣上暮寒吴苑雨，马头秋色晋陵山”，“雨中黄叶孤村路，湖上青山远寺钟”，“杏花寒食春江店，榕叶熏风瘴海船”，均是诗中有画。
　　【送人之荆门】
　　长江风飏布帆轻，西入荆门感客情。三国已亡遗旧垒，几家犹在住荒城。云边路绕巴山色，树里河流汉水声。
　　此去郢中应有赋，千秋白雪待君赓。

　　吴文泰文泰字文度，吴县人。洪武中涿州同知。
　　【送人之巴蜀】
　　烟波迢递古荆州，君去应为万里游。倚棹遥看湘浦月，听猿初泊渚宫秋。云开巫峡千峰出，路转巴江一字流。若见东风杨柳色，便乘春水泛归舟。（中叠用四地名，亦是一病，然唐人每有之。）

　　乌斯道斯道字继善，慈溪人。明初以荐起知石龙县。
　　【泽畔】
　　上征天无风，远游橐无金。
　　种兰兰不芳，行吟向江浔。渔父旷达者，庶几知我心。鹤鸣子不和，徒然有哀音。踟蹰当奈何？湘水清且深。（陈卧子云：“古拙。”）

　　许继继字士修，宁海人。洪武中台州训导。
　　【夜坐】
　　雨歇宵影澄，天清月华素。
　　空山秋欲来，凉意先在户。萧萧林樾风，泫泫幽篁露。草虫亦何知？含凄感迟暮。
　　深思无与言，美人隔云路。（“空山”十字，前人写秋俱未到此。）

　　胡奎奎字虚白，海宁人。宁府教授。
　　【秋夕】
　　月出万井秋，商声在高树。风条络纬鸣，露叶流萤度。天河一杯水，流向西南去。坐念素心人，佳期渺何处？
　　【梦游庐山】
　　我有紫霞想，梦游匡庐峰。
　　仙人凌绝顶，手弄金芙蓉。芙蓉亭亭九天上，叠嶂崩腾涌波浪。五色云中白鹿鸣，三更海底金鸡唱。悬崖瀑布从天来，匹练倒界青天开。
　　高人自是陆修静，邀我石磴行莓苔。九江秀色可揽结，欲跨长鲸捉明月。望断蓬莱青鸟书，琪花落尽无人折。飞身上挹香炉烟，坐卧九叠屏风前。
　　翻然拜手招五老，一笑仿佛三千年。松风泠泠吹梦觉，鹤背高寒露华落。早知此境隔尘凡，只合栖神向丘壑。何人写此江上山，云山与我心俱闲。
　　明当会碾飚轮去，长谢时人竟不还。

　　顾文昱文昱字光远，嘉定人。明初官吴王副相。
　　【白雁】
　　万里西风吹羽仪，独传霜翰向南飞。芦花映月迷清影，江水含秋点素辉。锦瑟夜调冰作柱，玉关晨度雪沾衣。
　　天涯兄弟离群久，皓首江湖犹未归。（风格高于海叟《白燕诗》，一结犹见作手，王安中《咏白雁》：“夜月芦花看不定，夕阳枫叶见初飞。”极不即不离之妙，惜通体不称。）
　
　卷三

　　高棅
　　棅字彦恢，长乐人。永乐初以布衣召入翰林为待诏，升典籍，卒。
　　林尚默云：“诗始汉魏，至唐极盛，宋失之理趣，元滞于学识，而不由悟以入。自襄城杨士弘始编《唐音》，然知者尚鲜。先生选《唐诗品汇》，议者服其精博。”典籍诗以五言古为胜，俞汝成盛推歌行，非笃论也。至拟唐诸作，初无君形者存。
　　【九月八日郭南山亭宴集分得下字】
　　海国霜气凉，秋声落遥野。乾坤肃以清，收纳属多暇。出郭寻幽期，同人命轩驾。
　　载酒入翠微，凭高憩层榭。苍山横黄云，大江天同泻。飞雨霞际晴，夕阳雁边下。江山满陈迹，今古成代谢。
　　高兴殊未平，临风独悲咤。（“飞雨”十字，写晚景入画。）
　　【赋得罗浮霜月怀二逸人】
　　海国梅始白，飞霜动鸣钟。寒空一片月，挂在罗浮峰。
　　夜色不映水，清光与之同。百里皆瑶华，千林幽风。萧条岩际叶，嘹唳云边鸿。远客起遥念，沧波思千重。
　　梦回明镜没，寂历闻幽蛩。
　　【水竹居】
　　清溪入云木，隐处林塘深。微月到流水，泠泠竹间琴。
　　虚声起遥听，天影澄远心。余亦鸾鹤侣，将期此投簪。
　　【题台江别意饯顾存信归番禺】
　　置酒台江上，怅然伤解携。
　　番禺天万里，矫首南云低。停舟对君日将暮，目送南云指归路。乡梦多随蜃母楼，家林近入扶桑树。沧浪浩荡杳难期，此别重逢又几时。
　　沧浪浩荡杳难期，此别重逢又几时？东去台江应到海，唯因流水寄相思。

　　王恭
　　恭字安中，闽县人。永乐初以儒士荐，起授翰林典籍，寻投牒归。
　　【闻笛歌送人之塞上】
　　横笛对离亭，扁舟越江口。月下何人最断肠？天涯怨别惊《杨柳》。
　　此夜愁心独对君，明朝怅别又离群。单于城上吹羌管，知尔相思不忍闻。
　　【春雁】
　　春风一夜别衡阳，楚水燕山万里长。
　　莫怪春来便归去，江南虽好是他乡。

　　卞同同字孟符，吴人。
　　【倪云林画】
　　云开见山高，木落知风劲。亭下不逢人，斜阳淡秋影。

　　郑真真字千之，鄞县人。洪武壬子乡试第一，官广信教授。
　　【寄乌继善先生】
　　红心驿外望家山，飒飒西风两鬓斑。系雁书成霜满地，饭牛歌罢月临关。误传海外苏公死，终许羌村杜老还。客舍不知身健否，何时访我白云间？

　　郑瀱
　　瀱字仲养，浦江人。
　　【海棠仕女图】
　　东风荡漾百花潭，翠袖迎风酒半酣。好鸟隔窗催晓色，美人残梦到江南。

　　练子宁
　　子宁字名安，新淦人。洪武乙丑榜眼，累官工部侍郎。建文时迁御使大夫。靖难兵入，不屈死。
　　【二月望日与饶隐君游玉笥山】
　　我怀谢康乐，独往游名山。身同雪舟系，心与池云闲。清风淡荡洒六合，令我兴在云松间。玉山高与南斗齐，云锦照耀庐山低。三十六峰凌虹霓，飞湍喷雪临回溪，长松挂月青猿啼。上有梅仙采药之幽栖，下有萧云读书之故基。洞天石扇杳莫测，瑶草漫长三春荑。我欲因之览八荒，手拂青萝眠石床。回飙吹散碧天雾，清冥倒泻澄湖光。作为《玉山谣》，寄之双峰客。兴来携妓秋复春，笑杀东山谢安石。

　　方孝孺
　　孝孺字希直，临海人。建文中文学博士。靖难兵至，令草诏，不屈，族诛。
　　【闲居感怀】
　　我非今世人，空怀今世忧。
　　所忧谅无他，慨想禹九州。商君以为秦，周公以为周。哀哉万年后，谁为斯民谋？凤随天风下，暮息梧桐枝。
　　群鸱得腐鼠，笑汝长苦饥。举头望八荒，默与千秋期。一饱亮易得，所存终不移。池鱼不知海，越鸟不知燕。
　　蚯蚓霸一穴，神龙行九天。小大万相殊，岂惟物性然？君子勿叹息，彼诚可哀怜。
　　【上巳约友登南楼】
　　生意忽满眼，不知春浅深。良朋旷嘉会，浊酒难孤斟。迢迢城上楼，高朗宜远临。曷不一举趾，纵望渊与岑？逍遥群动表，舒豁万古心。古人已寂寞，继者应在今。蕴真有至乐，外慕非所钦。愿言领众妙，无为郁冲襟。
　　【懿文皇太子挽词】
　　盛德闻中夏，黎民望彼苍。少留临宇宙，未必愧成康。宗社千年恨，山陵后世光。
　　神游思下土，经国意难忘。

　　程本立
　　本立字原道，崇德人。洪武中以明经荐，建文初征入翰林，升佥都御史。靖难兵至，自经于应天府学。
　　【题李典仪云东卷】
　　母老今犹健，儿行久不归。
　　一官淹白首，万里梦斑衣。越郡东溟阔，秦关西日微。只将双泪眼，日日看云飞。
　　【晚至安宁】
　　连然驿路马曾谙，落日行人思不堪。地极九州铜柱北，山蟠六诏铁桥南。汤池水底皆阴火，盐井烟中半夕岚。回首蓬莱天万里，忍教尘鬓白毵毵。

　　袁敬所
　　敬所不知其名，靖难后流寓常山之松岭。酒酣书《五柳图诗》，掷笔悲吟，继以溅泪。有江右布商见之，曰：“此吾乡某编修，何为在此？”敬所趋掩其口，不顾而去。
　　【题渊明五柳图】
　　藜杖芒鞋白布裘，山中甲子自春秋。呼儿点检门前柳，莫遣飞花过石头。

　　赵翀
　　羾字云翰，祥符人。洪武丁卯举人，授兵部主事。后历官礼、兵、刑三部尚书。
　　【成南书事】
　　三年为客寄龙沙，望断南天不见家。
　　惟有受降城上月，照人清泪落胡笳。（陈卧子云：“有嘉州之风”。略同宋文恪句法。）

　　解缙
　　缙字大绅，吉水人。洪武戊辰进士。永乐中官翰林学士，出为广西参政，改交阯。入奏事，会太宗北征，见东宫辞去。为高煦所谮，征下狱死。
　　永乐以还，尚台阁体，诸大老倡之，众人靡然和之，相习成风，而真诗渐亡矣。故解大绅以下，李宾之以前，所收独略。
　　【送刘绣衣按交阯】
　　虬髯白晰绣衣郎，骢马南巡古越裳。城郭新开秦郡县，山河原是汉金汤。天连铜柱蛮烟黑，地接珠崖海气黄。莫说炎荒冰雪少，须令六月见飞霜。

　　杨士奇
　　士奇名寓，以字行，泰和人。建文时以辟召入翰林，永乐初改编修，入值文渊阁。累官少师，赠太师，谥文贞。
　　【汉江夜泛】
　　泛舟入玄夜，奄忽越江干。员景颓西林，列宿灿以繁。凝霜飞水裔，回飙荡微澜。孤鸿从北来，哀鸣出云间。时迁物屡变，游子殊未还。短褐不掩胫，岁暮多苦寒。悠悠念行迈，慊慊怀所欢。岂不固时命？苦辛诚独难。感彼式微诗，喟然兴长叹。
　　【同蔡尚远、尤文度、朱仲礼、杨仲举、蔡用严游东山】
　　步出城东门，逍遥望云巘，累月怀佳游，兹晨遂登践。梵宇绕层阿，飞楼凌绝岘。方塘涵湛碧，乔林茂敷衍。繁翳幽莫通，丰茸纷不剪。攀磴穷高跻，缘径屡回转。是时微雨收，轻霞淡舒卷。睇遥素横川，俯夷绿盈畎。陟降体自便，顾睇心已缅。况接旷士言，复偕释子辩。析空理弗昧，违喧抱逾展。何因此闲栖？永令浮虑遣。（胚胎晋、宋，端厚不佻。）

　　谷宏宏，福州人。洪武中官中书舍人。
　　【行经华阴】
　　崔嵬太华出云中，积翠遥连渭水东。秋色万家连远塞，暮烟一带绕离宫。秦关日落行人少，汉畤天阴古殿空。寂寞武皇巡幸处，祠郊木叶起秋风。（宋辕文云：“调既不卑，景色亦合。”）

　　赵文文字宗文，长洲人。永乐中以荐举官鄱阳知县。
　　【过金山寺】
　　水天楼阁影重重，化国何年此寄踪？
　　淮海西来三百里，大江中涌一孤峰。涛声夜恐巢枝鸟，云气朝随出洞龙。几欲登临帆去疾，苍茫遥听隔烟钟。

　　赵友同
　　友同字彦如，金华人，徙长洲。官太医院御医。
　　【宋徽宗画半开梅】
　　上皇朝罢酒初酣，写出梅花蕊半含。惆怅汴宫春去后，一枝流落到江南。

　　曾棨
　　棨字子启，永丰人。永乐甲申赐进士第一。历官詹事府少詹事，赠礼部侍郎，谥襄敏。子启五言如“断云京口树，残月广陵钟”，有中唐风致。
　　【车驾渡江】
　　朱旗画戟拥晴沙，锦缆牙樯向水涯。佳气迥浮江北树，日光初照海东霞。云中鸾凤扶丹毂，水底鱼龙识翠华。不用临流羡天堑，只今四海尽为家。
　　【送陈郎中重使西域】
　　雕轮历碌拥鸣驺，几欲停鞭记旧游。赤岭晚云连雪积，黄河春水带冰流。旌麾每过罗诸部，金帛频颁拜众酋。却笑虎头班定远，身亲百战觅封侯。
　　【维扬怀古】
　　广陵城里昔繁华，炀帝行宫接紫霞。《玉树》歌残犹有曲，锦帆归去已无家。楼台处处迷芳草，风雨年年怨落花。最是多情汴堤柳，春来依旧带栖鸦。

　　李昌祺名祯，以字行，庐陵人。永乐甲申进士，官至广西布政使。
　　【过吴门】
　　七泽三江通甫里，杨柳芙蓉照湖水。
　　阊门过去是盘门，半掩珠帘画楼里。靡芜生遍鸳鸯沙，东风落尽棠梨花。馆娃香径走麋鹿，清夜鬼灯明绛纱。三高祠下东流续，真娘墓上风吹竹。
　　西施去后屟廊倾，岁岁春深烧痕绿。
　　【送周秀才游长沙】
　　迢递长沙道，逍遥岁晏游。乱山黄叶寺，孤棹白蘋洲。
　　夕鸟冲船过，寒波背郭流。毋论卑湿地，贾傅昔淹留。

　　尹凤岐凤岐字邦祥，吉水人。永乐丙戌进士，官翰林侍讲。
　　【送兄广东参政应奎】
　　价人藩阃寄旬宣，五岭南行远著鞭。晓日红亭留别酒，秋风黄叶下泷船。青连橄榄千家雨，黄触桄榔万井烟。珍重平生清节在，不妨引满酌贪泉。

　　金诚
　　诚字成之，番禺人。永乐戊戌进士，官刑部主事。
　　【江行】
　　江水悠悠江路长，雁声啼月有微霜。十年踪迹浑无定，莫更逢人问故乡。

　　黄闰黄闰字期馀，信丰人。永乐戊戌进士。
　　【拟唐人长安春望】
　　南山晴望郁嵯峨，上苑春游玉辇过。
　　天抱帝城双阙迥，日临仙仗五云多。莺声尽入新丰树，柳色遥分太液波。汉主离宫三十六，楼台处处起笙歌。

　　沈贞
　　贞字元吉，长兴人，卜居横玉山下。
　　【乐神曲七首（有序）】
　　（《乐神曲》者，拟《楚辞•九歌》而作也。吴人尚鬼，祀必以巫觋迎送，舞歌登献，其辞亵嫚，禳灾徼福，不知其分，滋黩甚矣。故为此辞，以明鬼神之理、祷祀之意，祛其荒淫之志焉。）
　　保我之民兮邑此方，崇其墉兮浚其隍。民不惊兮志定，眷灵修兮作民命。堤杨兮结阴，青青兮蔽林。女墙坚兮有郛有郭，绕洄湾兮濠归于壑。灵之来兮玄都，飏旗旌兮若荼。陈一豕兮两俞，载斟之兮百壶。城兮隍兮吾永无虞。
　　（右城隍）
　　嗟灵伯兮御清泠，洗袢敲兮涤炎蒸。骀荡兮春初，<风白><风卓>兮夏徂。飕飗下兮木叶枯，号空桑兮吹雪载途。灵之来兮凭女巫。女巫兮屡舞，{吾}箫兮伐鼓。灵醉饱兮无怒，萧萧来兮飒飒去。（右风伯）
　　佩芳兰兮揽芬椒，洁新服兮缀珠召。驾灵螭兮翔重霄，要灵辂兮下迢迢。我禾兮成役，我田兮龟坼。烈日兮骄阳，利行水兮热汤。灵之来兮天外，下土干兮沾一溉。维灵布泽兮惠我无私，嗟我民兮其敢绎思。灵皇皇兮萃只，舞僛僛兮醉只，福穰穰兮岁复岁只。（右雨师）
　　月维仲兮日维刚，肃斋宫兮神所藏。灵辉辉兮垂佩，俨飞驭兮高盖。降灵雨兮来斯，左有翁兮右有妃。怅嘉期兮难又，羌永叹兮陈辞。灵修修兮不语，逝翩翩兮归去。（右社公）
　　波震荡兮具区，既底定兮奠神之居。芙蓉盖兮菱车，导翠鼋兮文鱼。神之来兮孰俱？后子皮兮前灵胥。与神游兮湖之浒，冲风息兮极浦。有倡兮妙舞，有冽兮清酤。神保聿归兮或返而顾。灌我田兮受神之祜。（右太湖神）
　　雄何为兮厉于乡？祀有时兮享有尝。赭白马兮青盖，明而没兮晦而在。屏方相兮去傩，神巫进兮舞且歌。雄欣欣兮远逝，不水旱兮不疵厉，乐吾民兮世世。（右乡厉）
　　两旗兮分张，舞轻风兮悠扬。神之司兮我疆，原田每每兮立我青秧。不稂不莠兮无虸无蚄。时雨兮时旸，俾百谷兮登场。维神兮降康，报之兮肴蒸腯羊。（七章未能独造，然终是雅音。右青苗神。）

　　薛瑄
　　瑄字德温，河津人。永乐辛丑进士，历官礼部左侍郎兼文渊阁大学士。谥文清，从祀孔庙。
　　【梅花落】
　　檐外双梅树，庭前昨夜风。
　　不知何处笛，并起一声中。

　　于谦
　　谦字廷益，钱塘人。永乐辛丑进士，官至大理寺少卿。景陵即位，拜兵部尚书，加少保。英宗复辟，弃市。成化中赠太傅，谥肃愍，后改忠肃。
　　【暑月将自太行巡汴】
　　三晋冲寒到，中州冒暑回。山川原不改，节候自相催。绿树连天暗，丹葵向日开。太行云缥缈，搔首意徘徊。
　　【上太行】
　　西风落日草斑斑，云薄秋容鸟独还。两鬓霜华千里客，马蹄又上太行山。

　　刘球
　　球字求乐，更字廷振，安福人。永乐辛丑进士，官翰林侍讲。以忤王振，矫旨下狱死。景泰初赠翰林学士，谥忠愍。
　　【山居】
　　水抱孤村远，山通一径斜。不知深树里，还住几人家？

　　施敬敬字孟庄，钱塘人，谪居滇。
　　【巴阳夜泊】
　　独棹三巴夜，秋高片月孤。滩声将客梦，万里下东吴。
　　【南行途中寄钱塘亲友】
　　万里移家入瘴烟，故乡音耗若为传。衡阳自古无来雁，况去衡阳又八千！

　　黄褧褧字仲褧，文江人。
　　【客夜】
　　西风萧萧木叶稀，秋深作客何时归？城头月出照击柝，江上露白催捣衣。雁鸿附书远莫致，乌鹊绕树还惊飞。
　　三更不眠欲起舞，跃马卧龙谁是非？

　　刘绩绩字孟熙，山阴人。隐居不仕，人称西江先生。
　　【题西陵送别图送姚进士】
　　悠悠复悠悠，风吹江上舟。今朝天色好，送客西陵头。西陵在何许？{幂}ャ春郊树。搔首望行人，迢迢上京路。
　　京路一千程，官梅照眼明。春风浓似酒，难浣别离情。别离余几日，伫得君消息。折取杏园花，慰我长相忆。
　　相忆梦相仍，高楼只自登。春潮知我意，日夜向西陵。
　　【早春寄白虚室】
　　帝城佳气接烟霞，草色芊芊紫陌斜。
　　残雪未消双凤阙，春风先入五侯家。歌钟暗度新丰树，游骑晴骄上苑花。独有子云才思逸，应传丽句满京华。
　　【征夫词】
　　征夫语征妇：死生不可知。欲慰泉下魂，但视褓中儿。
　　【征妇词】
　　征妇语征夫：有身当殉国。君为塞下土，妾作山头石。

　　钱晔
　　晔字允辉，常熟人。浙江都司经历。
　　【过江】
　　江渚风高酒乍醒，川途渺渺正扬舲。浪花作雨汀烟湿，沙鸟迎人水气腥。
　　三国旧愁春草碧，六朝遗恨晚山青。不须倚棹吹长笛，恐有蛟龙欲出听。
　　【赠周岐凤】
　　（李宾之云：“江阴周歧凤坐事亡命，扁舟夜泊，晔投以诗，歧凤得知大恸。江南人至今传之。”）琴剑飘零西复东，旧游清兴几时同？
　　一身作客如张俭，四海何人是孔融！野寺莺花春对酒，河桥风雨夜推篷。机心已共沙鸥静，惟有家山在梦中。

　　萧鎡
　　鎡字孟勤，泰和人。宣德丁未进士，累官太子少师、户部尚书。
　　【送李佑之赴陕西参议】
　　十载含香侍上台，旬宣分陕用奇才。黄河九曲天边落，华岳三峰马上来。
　　长乐月明钟响静，樊川春涨水波洄。当年召伯留遗泽，会看甘棠到处开。

　　王清清字一宁，合肥人。世袭济宁卫指挥，升广东都指挥，死寇难。
　　【塞上感怀】
　　西风关外雪初晴，怀古思乡百感生。玉帐枕戈人万里，铁衣传箭夜三更。梦回绝域乌桓地，战罢空山敕勒营。
　　烽火微茫天去远，月中鸿雁送秋声。

　　郭登
　　登字元登，武定侯诸孙。景泰初官都督佥事，守大同，以功封定襄伯。英庙复辟，谪戍甘肃。成化初复爵，赠侯，谥忠武。
　　定襄《山王》、《楸树》、《咏枭》诸篇，盛推众口，然才力恣肆，或非正声。兹择其尤雅者。
　　【题蒋廷晖小景】
　　我家南山下，柴门别经久。
　　不知今春来，新添几株柳？清江闲钓竹，鸥鹭还来否？对此忽相思，长歌独搔首。
　　【送岳季方还京】
　　登高楼，望明月，明月秋来几圆缺？多情只照绮罗筵，莫照天涯远行客。天涯行客离家久，见月思乡搔白首。年年长自送行人，折尽边城路傍柳。
　　东望秦川一雁飞，可怜同住不同归。身留塞北空弹铗，梦绕江南未拂衣。君归复喜登台阁，风裁棱棱尚如昨。但令四海歌升平，我在甘州贫亦乐。
　　甘州城西黑水流，甘州城北黄雲愁。
　　玉关人老貂裘敝，苦忆平生马少游。（《皇明诗选》裁末四语作断句，《明诗综》因之。然通体缠绵有情，不迂不促，故仍用原本。）
　　【甘州即事】
　　黑河如带向西来，河上边城自汉开。山近四时常见雪，地寒终岁不闻雷。牦牛互市番氓出，宛马临关汉使回。东望玉京将万里，雲霄何处是蓬莱？
　　【保定途中偶成】
　　白璧何从摘旧瑕？才开罗网向天涯。寒窗儿女灯前泪，客路风霜梦里家。岂有鸩人羊叔子？可怜忧国贾长沙。
　　独醒空和骚人咏，满耳斜阳噪晚鸦。

　　张和和字节之，昆山人。正统己未进士，官至浙江提学副使。
　　【与朱千户夜话】
　　客里相逢感慨深，剑歌时复动悲吟。清尊坐对三更月，紫塞遥驰万里心。瀚海地荒龙驭远，交河风急雁书沉。微生愧乏安边策，北望长天泪满襟。

　　陈宪章
　　宪章字公甫，新会人，正统丁卯举人，用荐授翰林检讨。谥文恭，从祀孔庙。
　　【冬夜】
　　长夜气已凄，木绵被重裘。
　　端坐思古人，寒灯耿悠悠。是时病已间，背汗仍未收。学业坐妨夺，田芜废锄耰。高堂有老亲，遍身无完绸。
　　丈夫庇四海，而以俯仰忧。口腹非所营，菽水吾当求。明旦理黄犊，进我南冈舟。

　　范澄
　　澄字国清，宝应人。景泰庚午举人。
　　【送别】
　　酒尽津鼓喧，风生浦帆乱。山回不见君，夕阳在沙岸。

　　沈愚
　　愚字通理，昆山人。
　　【陈宫怀古】
　　景阳宫井积浮埃，三阁遗基半绿苔。惆怅后庭花落尽，黑头江令独归来。

　　陆德蕴德蕴字润玉，华亭人。
　　【重过沙河道中】
　　白鹤沙头水自波，扁舟曾载夕阳过。东风一路蘼芜绿，添得春愁别后多。

　　陈宽宽字孟贤，吴人。检讨继之子。
　　【题燕穆之楚江秋晓图】
　　五更人语觉潮生，估客帆樯候晓行。树色未分云梦泽，鸡声已动汉阳城。天空画角吹霜尽，月落银河入斗横。欲问楚南千古事，至今江水为谁清？

　　王越
　　越字世昌，浚县人。景泰辛未进士，天顺中官右副都御使，巡抚大同，进兵部尚书，论出塞功封威宁伯。寻加少保，赠太傅。谥襄敏。
　　威宁诗性情流露，不须雕饰，如“发为胡笳吹作雪，心因烽火炼成丹”，极悲歌感慨之致，然云雅音则未也。至刘原博云：“孤臣自恨无容地，逆虏犹存不共天”，但取其忠义可矣。
　　【与李布政彦硕、冯佥宪景阳对饮】
　　相逢无奈还伤别，尊酒休辞饮几巡。自笑年来常送客，不知身是未归人。马嘶落日青山暮，雁度西风白草新。
　　离恨十分留一半，三分黄叶二分尘。（裁上半首为绝句，更佳。）

　　苏平平字秉衡，海宁人。举贤良方正，不就。
　　秉衡《咏绣鞋》诗“南陌踏青春有迹，西厢立月夜无声”，一时以此得名。然此种有累诗品不小。
　　【湘南怀古】
　　江山摇落独登临，草色湖南入望深。
　　万古空留湘女恨，《九歌》谁识屈原心？霜清楚畹兰香歇，云暗巴陵雁影沉。正是客怀消不得，竹枝声里断猿吟。

　　王佐
　　佐字廷用，天顺己卯举人，福州卫籍，官训导。
　　【宫怨】
　　芙蓉帐冷减容光，愁倚熏笼懒着床，寒气逼人眠不得，钟声催月下斜廊（似少言外意，而定情逼真。《列朝诗选》采《梦蕉诗话》，谓宫女媚兰仙子诗，恐近于傅会也。诗见《王廷用集》中。）

　　秦夔夔字廷韶，无锡人。天顺庚辰进士，历官江西右布政。
　　【同金广信宗器游番湖】
　　番湖水落秋容冷，碧色澄鲜三万顷。楼船嗷嘈何处来？十幅莆帆弄秋影，霜晴九月葭苇枯，芙蓉著花秋满湖。吴兴已远郭熙老，谁为写此秋江图？汀州远近迷云树，东去沧波急如注。康山一发天际横，传是先皇洗兵处。当年血战湖水黄，日月照耀旌旗光。鼎湖龙去不复返，只有雁鹜飞茫茫。天开大泽雄今古，气撼东吴及南楚。巴陵洞庭何处边？目断浔阳送楼橹。北风猎猎握双旌，此行奇绝如登瀛。风波平地不须起，向来魂梦今犹惊。浩歌篷底还搔首，却忆同行信州守。萍水飘零尽白头，相逢且醉余干酒。

　　李东阳
　　东阳字宾之，茶陵人。天顺甲申进士，历官少师兼吏部尚书。赠太师，谥文正。
　　永乐以后诗，茶陵起而振之，如老鹤一鸣，喧啾俱废。后李、何继起，廓而大之，骎骎乎称一代之盛矣。王元美谓长沙之于何、李，犹陈涉之启汉高。此习气未除，不免抑扬太过，宜招后人之掊击也。
　　【夜过邵伯湖】
　　苍苍雾连空，冉冉月堕水。飘飖双鬓风，恍惚无定止。轻帆不用楫，惊浪长在耳。
　　江湖日浩荡，行役方未已。羁栖正愁绝，况乃中夜起。
　　【风雨叹】
　　壬辰七月壬子日，大风东来吹海溢。峥嵘巨浪高比山，水底长鲸作人立。愁云压地湿不翻，六合惨澹迷乾坤。阴阳九道错黑白，乌兔不敢东西奔。里人苍黄神屡变，三十年前未曾见。东村西舍喧呼遍，牒书走报州与县。山豗谷汹豺虎嗥，万木尽拔乘波涛。州沈岛没无所逃，顷刻性命轻鸿毛。我方停舟在江皋，披衣踞床夜复昼，忽掩青袍涕沾袖。举头观天恐天漏，此时忧国况思家，不觉红颜坐凋瘦。潼关以西兵气多，芦笳吹尘尘满河，安得一洗空干戈？不然独破杜陵屋，犹能不废啸与歌。世间万事不得意，天寒岁暮空蹉跎。呜呼奈尔苍生何！
　　【夜过仲家浅闸】
　　日维乙未月丙戌，青天无云月东出。舟人喧豗夜涛发，翻沙转石纷出没。是时水浅舟在地，闸门崔嵬昼方闭。
　　闸官醉睡夫走藏，仓卒招呼百无计。民船弃死争赴闸，楫倒樯催动交碎。舟人号咷乞性命，十里呼声震天地。我时兀坐惊舂撞，揽衣而起心徬徨。
　　同行无人仆隶散，独与船底相低昂。攀崖陟磴不得上，咫尺如在天一方。流行坎止信有数，向来蔑视淮与江。霜风欺人衣袂薄，呼童酌酒累数觞。
　　灯残酒醒闸亦过，北斗堕地天茫茫。
　　【灵寿杖歌】
　　吾闻武当之山四万二千丈，半在云根半天上。不知三十六宫何处称绝奇，产出灵株非一状。蛟螭盘拿露头角，熊经树颠虎山脚。根盘节错相纠缠，含风饱雪经炎寒。九年洪水之水浸不杀，十日之日暴烈何时干？梯悬磴接跬步不可上，谁采青壁红琅玕。见之羡者不容口，锡以嘉名曰灵寿。爪之不入行有声，金可同坚石同久。吾家此物旧所有，神与相扶鬼为守。自从病足跛曳不得前，已觉山林落吾手。一病经旬不出门，手中此杖嗟犹存。下床欹足立不定，此时托子以为命。不顾四体无微疴，但愿谢病归山阿。左扶右策夹以二童子，下可涉园径，上可凌陂陀。愿栽万本截万杖，穷崖阴谷生森罗。灵兮寿兮此物倘可致，直遣四海赤子头俱皤。（纵横跌宕，能盘硬语。牧斋诋斥空同，缘其常用杜句法也。而茶陵此诗，亦极规橂少陵，牧斋偏盛推之，渠胸中岂有真是非存耶？）
　　【题画鹰送罗缉熙】
　　大鹰狰狞爪抉石，侧目空岩睨秋碧。小鹰倔首俯且窥，威而不扬岂其雌？雌雄起伏各异态，意气相看出尘埃。
　　独立羞将众羽群，高飞怕有浮云碍。山寒木落天始风，日色惨淡川原空。人间狐兔自有地，慎勿反击伤鹓鸿。画图仿佛是谁作，宛似悬韝臂间落。
　　高堂匹练阴风生，万里炎荒尽幽朔。我生奇气空崚峋，挥毫对此不无神。送渠羽翼朝天去，亦是云霄得意人。
　　【立春日车驾诣南郊】
　　暖香和露绕蓬莱，彩仗迎春晓殿开。北斗旧杓依岁转，南郊佳气隔城来。云行复道龙随辇，雾散仙坛日满台。不似汉家还五畤，甘泉谁羡校书才？
　　【南囿秋风】
　　别院临城辇路开，大风昨夜起宫槐。秋随万马嘶空至，晓送千旓拂地来，落雁远惊云外浦，飞鹰欲下水边台。宸游睿藻年年事，况有长杨侍从才。
　　【与顾天锡夜话，时天锡谪永州府同知】
　　路转三湘去更深，潞河西岸浙东浔。潜鳞自足波涛地，别马长怀秣饲心。湘女庙前山似黛，柳公亭下石如林。征科亦是公家事，民力天南恐未禁。
　　【与赵梦麟诸人游甘露寺】
　　磵筿岩杉处处通，野寒吹雨堕空蒙。垂藤路绕千年石，老鹤巢倾半夜风。淮浦树来江口断，金陵潮落海门空。
　　关书未报三边捷，万里中原一望中。
　　【九日渡江】
　　秋风江口听鸣榔，远客归心正渺茫。万古乾坤此江水，百年风日几重阳。烟中树色浮瓜步，城上山形绕建康。直过真州更东下，夜深灯火宿维扬。
　　【游岳麓寺】
　　危峰高瞰楚江干，路在羊肠第几盘？万树松杉双径合，四山风雨一僧寒。平沙浅草连天远，落日孤城隔水看。
　　蓟北湘南俱入眼，鹧鸪声里独凭栏。
　
　卷四

　　庄
　　字孔旸，江浦人。成化丙戌进士。官翰林，授检讨。以谏谪官，后迁南京吏部郎中。天启初追谥文节。
　　【端午食赐粽有感】
　　蓬莱宫中悬艾虎，舟满龙池竞箫鼓。
　　千官晓缀紫宸班，拜向彤墀贺重午。大官角黍菰蒲香，彩绳万缕云霞光。天恩敕赐下丹陛，琼筵侑以黄金觞。东南米价高如玉，江淮饿莩千家哭。
　　官河戍卒十万艘，总向天厨挽飞粟。君门大嚼心岂安？谁能持此回凋残？
　　小臣自愧悠悠者，无术救时真素餐。（杜老心事，理学人何必专作头巾语！）
　　【忆舍弟】
　　天边闻一雁，杳杳向南徂。今夜西风冷，他乡小弟孤。五人千里去，九月一书无。欲寄千行泪，凭谁达客途？（一气挥洒，绝去对偶之迹。）

　　戴缙
　　缙，南海人。成化丙戌进士，累官工部尚书。
　　【楚江旅怀】
　　薄暮过潇湘，秋空楚水长。黄芦千里月，红叶万山霜。客梦悬双阙，乡心逐五羊。羁情谁与晤，劳者若为伤！

　　周瑛瑛字梁石，蒲田人。成化己丑进士，官至四川右布政。
　　【履霜操】
　　父兮儿憎，母兮儿怒。天蹐地，惨不知其故。父在高堂，儿在郊圻，晨兴履霜，踵血淋漓。荷衣不暖，楟食不饱，不即捐沟壑，念我父母，父本儿爱，母本儿怜，一朝放逐，实儿之愆。维鸟有鷇，维虫有臝，父兮母兮，其或归我！（昌称作过于怨矣，此方是怨而不怒。与昌黎《拘幽操》一忠一孝。并有千古。）

　　吴宽
　　宽字原博，长洲人。成化壬辰赐进士第一，授翰林修撰。累官礼部尚书，赠太子太保。谥文定。
　　【赋黄鹤楼送李贞伯】
　　维河有源星宿同，导河积石思神功。浊流汗漫失故道，积石却与澶渊通。平郊脱辔万马逸，一夜径度徐州洪。徐州太守苏长公，夜呼卒伍登城墉。一身未足捍大患，岂无木栅兼竹笼！戏马台傍二十里，筑堤横亘长如虹。高城不浸三版耳，挽回鱼鳖仍耆童。防河录成天有工，黄楼高起城之东。五行有土可制水，底用四壁涂青红？太守登楼宾客从，举杯酹水临长风。河伯俯首受约束，不敢更与城争雄。水流滔滔向东去，纾徐演漾殊从容。负薪投璧竟何用？汉家浪筑宣房宫。自公去后五百载，水流无尽恩无穷。我生慕公公不逢，安得置我兹楼中？颖滨淮海独何幸，留得两赋摩苍穹。凤池舍人今李邕，南行别我何匆匆？此邦万灵日凋瘁，赖尔继续前贤踪。暇日登高倘能赋，封题须附冥飞鸿。

　　杨一清
　　一清字应宁，云南安宁州人。成化壬辰进士，历官户部尚书，进少师，赠太保。谥文襄。
　　【甘凉道中书事感怀】
　　弧矢威天下，雷霆震域中。大兵方出塞，小丑自相攻。继绝君王义，宣威将帅功。从今宵旰虑，不复在西戎。（“不复在西戎”，言所忧者正多也。大臣心事，昭然如揭。）
　　【山丹题壁】
　　关山逼仄人踪少，风雨苍茫野色昏。万里一身难独任，百年多事共谁论？东风四月初生草，落日孤城早闭门，记取汉兵追寇地，沙场犹有未招魂。
　　【将至宁夏】
　　奉诏西征驻节时，元戎奏凯已先期。苗民自逆三旬命，玁狁何劳六月师？灯火家家开夜户，弓刀处处卷风旗。益兵加赋休重论，财赋于今两不支。

　　文林林字宗儒，长洲人。成化壬辰进士，官至温州知府。
　　【舟中有怀林待用】
　　渺渺长波映远空，依依新柳飏春风。
　　相思人在青山外，尽日舟行细雨中。汲黯身为汉廷重，杜陵诗到锦城工。天王明圣江湖远，赢得驰驱两鬓蓬。

　　王鏊
　　鏊字济之，吴县人。成化乙未赐进士第三，累官吏部侍郎，进少傅，赠太傅。谥文恪。
　　【赠梁都宪巡抚四川】
　　赤甲白盐雄作镇，铁冠绣斧凛先声。
　　雪山已为来时重，黑水应闻去后清。殿上位虚中执法，边头人散小团营。
　　凭谁说与苏明允，画像无烦记姓名。（“人散小团营”，谓乱萌不作，犹张方平之镇蜀也。）

　　马中锡中锡字天禄，故城人。成化乙未进士，官至左都御吏。
　　【晚渡咸阳】
　　野色苍茫接渭川，白鸥飞尽水连天。僧归红叶林间寺，人唤斜阳渡口船。表里山河犹往日，变迁朝市已多年。
　　渔翁看破兴亡事，独坐秋风钓石边。
　　【元世祖庙】
　　世祖祠堂带夕曛，碧苔年久暗碑文。蓟门此日瞻遗像，起辇何人识故坟？棹楔半存蒙古字，阴廊尚绘伯颜军。可怜老树无花发，白昼鸮鸣到夜分。（起辇，谷名，元诸陵在焉。曹洁躬云：“用事典实，铸词凄惋，可称绝唱。”）

　　邵宝
　　宝字国贤，无锡人。成化甲辰进士，历官至南京礼部尚书。谥文庄。
　　【孙翊妻】
　　夫死矣，妾何敢生？夫仇为重身为轻。贼尚生，妾何敢死？军中幸有报恩子，号召如风赴如水。断贼头，祭夫墓。白日下高天，何处黄泉路？
　　【乞终养未许】
　　乞归未许奈亲何，帝里风光梦里过。三月春寒青草短，五湖天远白云多。客囊衣在缝犹密，驿骑书来字欲磨。圣主恩深臣分浅，百年心事两蹉跎。

　　乔宇
　　宇字希大，山西乐平人。成化甲辰进士，累官吏部尚书，加少保。谥庄简。
　　【秋风亭下泛舟】
　　荒亭寥落野烟空，汉武雄才想象中。
　　箫鼓应声开画鹢，帆樯飞影动晴虹。山分秦晋群峰断，水入河汾两派通。少壮几时还老大，不须回首叹秋风。

　　王云凤
　　云凤字应韶，辽州和顺人。成化甲辰进士，官至右佥都御史。
　　【送客】
　　云气溟蒙雨欲丝，飘飘游子别离时。愁看陌上青青草，送尽行人总不知。

　　文森
　　森字宗严，长洲人。成化丁未进士，历官右佥都御史，江西巡抚。
　　【九日】
　　三载重阳菊，开时不在家。何期今日酒，忽对故园花。野旷云连树，天寒雁聚沙。登临无限意，何处望京华！（沈子山云：“语不必深，自然蕴藉。”此诗亦见《何大复集》。）

　　沈周周字启南，长洲人。景泰中，郡守以贤良应诏，辞不赴。
　　句如“山雨乍来茅溜湿，溪云欲堕竹梢低”，倘遇郭熙，应采入“林泉高致”中，以当画本。
　　【从军行】
　　马上黄沙拂面行，汉家何日不劳兵。
　　匈奴久自忘甥舅，仆射今谁托父兄。云暗旌旗婆勒渡，月中刁斗受降城。
　　左贤早待长绳缚，莫遣论功白发生。（忘世人有此悲壮之作，诸选本往往遗之。）
　　【写怀寄僧】
　　虚壁疏灯一穗红，闲阶随处乱鸣虫。
　　明河有影微云外，清露无声万木中。泽国苍茫秋水满，居民流落野烟空。不知谁解抛忧患，独对青山忆赞公。

　　史鉴
　　鉴字明古，吴江布衣。
　　【子昂兰】
　　国香零落佩纕空，芳草青青合故宫。谁道有人和泪写，托根无地怨东风。

　　戴冠
　　冠字章甫，长洲人。以贡授绍兴府训导。后又有两戴冠：一字仲鹖，信阳人；一字南枝，山阴人。
　　【题姚少师画竹】
　　北地风高卷塞云，惊沙吹起雁成群。客边偶写龙孙谱，忘却江南有此君。（王湛求云：“风人善谑之遗。”）

　　莫止
　　止字如山，无锡人。（句如“天阔一声何处雁，江平千里独归舟”，风致悠然自远。）
　　【昭君曲】
　　但使边城静，蛾眉敢爱身？千年青冢在，犹是汉宫春。

　　李梦阳
　　梦阳字天赐，更字献吉，庆阳人，徙扶沟。弘治癸丑进士，官户部员外。弹寿宁侯，系狱，旋释之，进郎中。代尚书韩文草奏劾刘瑾，坐奸党致仕，起江西提学副使。宁庶人既诛，狱词连及，尚书林俊力持之，得免。卒后弟子私谥文毅。天启中追谥景文。
　　空同五言古宗法陈思、康乐，然过于雕刻，未极自然；七言古雄浑悲壮，纵横变化；七言近体开合动荡，不拘故方，准之杜陵，几于具体。故当雄视一代，邈焉寡俦。而钱受之诋其模拟剽贼，等于婴儿之学语。至谓读书种子从此断绝，吾不知其为何心也！追逐少陵，实有面目太肖处。集中扫而空之，不欲使掊击前贤者得以借口。
　　【内教场歌】
　　（《内教场》者，李子纪时事而作也。帝自将练兵于内庭。）
　　雕弓豹骑白马，大明门前马不下。径入内伐鼓，大同耶？宣府耶？将军者许耶？（一解）
　　武臣不习威，奈彼四夷？西内树旗，皇介夜驰。鸣炮烈火，嗟嗟辛苦！（二解）
　　【湘妃怨】
　　采兰湘北沚，搴木澧南浔。渌水含瑶彩，微风托玉音。云起苍梧夕，日落洞庭阴。不知篁竹苦，惟见泪斑深。
　　【杂诗】
　　棁榱蚀以倾，梁栋诚独难。流言播四国，周公有疑患。凉飙激颓景，奄忽不可攀。众羽日缤纷，朱鸟戢其翰。杀身苟无益，去去从所安。伤哉式微诗，千载起予叹。
　　茅以韧为席，柏以劲为薪。君子忧治世，愚者幸不辰。张罝以待兔，雉也菑其身。物理虽云殊，罹脱各有因。浮沙卷奔藿，朔吹扬惊尘。日暮临大道，怅望曷能陈？
　　登山望四海，日夕忽至沉。俯身眺城郭，痗然沾我襟。交路夹芳兰，逝驷何骎骎！朱树蔼闲榭，奇巧媚荒淫。北里进异舞，高堂呈妙音。纤罗振芬芳，朝云递嘉吟。不见秋日草，零落愁春心。
　　【卫上别王子】
　　晨风应候至，鸡鸣各严车。我今游宋中，子当旋旧闾。仆夫理前绥，辕马悲鸣趋。一别阻秦周，相望万里余。首春霜露重，厚汝征衣襦。昔为同袍士，今在天一隅。故者日以远，畴能察区区？
　　【土兵行】
　　（赣州贼作乱，都御使陈金奏调广西狼兵征之，《士兵行》所由作也。）豫章城楼饥啄乌，黄狐跳踉追赤狐。北风北来江怒涌，土兵攫人人叫呼。城外之民徙城内，尘埃不见章江途。
　　花裙蛮奴逐妇女，白夺钗钏换酒沽。父老向前语蛮奴，慎勿横行王法诛。华林桃源诸贼徒，金帛子女山不如。汝能破之惟汝欲，犒赏有酒牛羊猪，大者升官佩绶趋。
　　蛮奴怒言万里入尔都，尔生我生屠我屠。劲弓毒矢莫敢何，意气似欲无彭湖。彭湖翩翩飘白，轻舸蔽水陆走车。黄云卷地春草死，烈火谁分瓦与珠！
　　寒崖日月岂尽照，大邦魑魅难久居。天下有道四夷守，此辈可使亦可虞。
　　何况土官妻妾俱，美酒大肉吹笙竽。（杨用修云：“只以谣谚近语入诗史，而古不可及。”归结正论，少陵亦云“此辈少为贵也”。）
　　【豆莝行】
　　昨当大风吹雪过，湖船无数冰打破。冰骧罍峞山岳立，行人骇观泪交堕。景泰年间一丈雪，父老见之无此祸。鄱阳十日路断截，庐山百姓啼寒饿。
　　旌竿冻折鼙鼓哑，浙军楚军袖手坐。将军部兵蔽江下，飞报沿江催豆莝。邑官号呼手足皴，马骡鸡犬遗眠卧。前时边达三千军，五个病热死两个。
　　弯弓值冻不敢发，昔何猛毅今何懦！李郭邺城围不下，裴度淮西手可唾。从来强弱不限域，任人岂论小与大？当衢寡妇携儿哭，秋禾枯槁春难播。
　　纵健征科何自出，大儿牵缠陆挽驮。（似古谣谚俚质生硬处正不易到。）
　　【明星篇】
　　（一有小序：正德间，早起闻内教场炮喊之声，作此篇也。）
　　明星出地一丈高，天门沉沉鱼钥动。沙堤露下玉珂寒，直庐鸡唱金莲重。千门万户晓钟发，明星渐高河渐没。灿烂疑侵翔凤楼，依稀故抱飞龙阙。凤楼龙阙带层城，翠辇朱衣夜夜行。黄昏竞奏催花宴，天明犹听打球声。兰烟桂火辉如日，明星迢迢照不入。百子池头青草生，长信宫中紫苔集。草色苔香秋复春，此日乘槎若问津。明星晓落宵还见，白发黄金愁杀人。
　　【汉京篇】
　　汉京临帝极，复道众星罗。烟花开甸服，锦绣列山河。山河自古称佳丽，城中半是王侯第。峻阁重楼夹道悬，云房雾殿森亏蔽。牧豚卖珠登要津，樊侯亦是鼓刀人。时来叱咤生风雨，奄见吹嘘走鬼神。平津结兄盖侯弟，杯酒相看何意气。执鞭尽是虎贲郎，守门不数长安尉。长安峰火入边城，挺剑辞君万里行。去日千官遮马饯，归来天子降阶迎。朱弓尚抱流沙月，宝铗常飞瀚海星。不分燕然先勒石，直教麟阁后标名。岂知盛满多仇忌，可惜繁华如梦寐。地宅田园夺与人，丹书铁券成何事？霍氏门前狐夜号，魏其池馆长蓬蒿。三千食客今谁在？十二珠楼空复高。后车不戒前车覆，又破黄金买金谷。洛阳亭榭与山齐，北邙车马如云逐。阴郭豪华真可怜，云台将相耳貂连。当时却怪桐江叟，犹着羊裘伴帝眠。（功高自满，千古同病，汉博陆侯其炯戒也。末以不受爵禄者点破昏庸，与李颀“汉朝功臣杨德祖”篇归到鲁连蹈海，同一作法。）
　　【去妇词】
　　（正德元年，户部尚书韩文暨内阁师保等咸相继去位，李子作此词也。）
　　孔雀南飞雁北翔，含颦揽涕下君堂。绣幕空留并菡萏，罗祛尚带双鸳鸯。菡萏鸳鸯谁不羡，人生一别何由见？只解黄金顷刻成，哪知碧海须臾变！贱妾甘为覆地水，郎君忍作离弦箭。忆昔嫁来花满天，贱妾郎君俱少年。瑶台筑就犹嫌恶，金屋装成不论钱。重楼复道天中起，结绮临春照春水。宛转流苏夜月前，萋迷宝瑟烟花里。夜月烟花不相待，安得朱颜常不改？若使相逢无别离，肯放驰波到东海。薄命难教娣姒知，衰年恨少姑嫜在。长安大道接燕川，邻里携壶旧路边，妾悲妾怨凭谁省？君舞君歌空自怜。郎乎岂是会稽守，贱妾宁同会稽妇？郎乎幸爱千金躯，但愿新人故不如。（深婉，可以怨矣。）
　　【朝饮马送陈子出塞】
　　朝饮马，夕饮马，水咸草枯马不食，行人痛哭长城下。城中白骨借谁问？云是今年筑城者。
　　但道辞家别六亲，宁知九死无还身？不惜身为城下土，所恨功成赏别人。去年贼掠开城县，黑山血迸单于箭。万里黄尘哭震天，城门昼闭无人战。
　　今年下令修筑边，丁夫半死长城前。城南城北秋草白，愁云日暮鸣胡鞭。
　　【胡马来再赠陈子】
　　冬十二月胡马来，白草飒飒黄云开。
　　沿边十城九城闭，贺兰之山安在哉！传闻清水不复守，游兵早扼黄河口。即看烽火入甘泉，已诏将军屯细柳。去年穿堑长城里，万人齐出千人死。
　　陆海无毛杀气蒸，五月凌冰冻河水。当时掘此云备胡，胡人履之犹坦途。闻道南侵更西下，韦州固原今有无？从来贵德不贵险，英雄岂可轻为谟。
　　尚书号令速雷电，抱玉谁敢前号呼。遂令宵旰议西讨，兹咎只合归吾徒。我师如貔将如虎，九重按剑赫斯怒。惜哉尚书谢归早，不睹将军报平虏。（轩然而来，神勇无敌。）
　　【赠何舍人赍诏南纪诸镇】
　　先皇乘龙去不返，悲风惨淡吹宸极。四海哭若丧慈母，百官狂走天为黑。忆昨临危坐御床，手挈神器归今皇。密语叮咛肺腑裂，三老亲闻眼流血。金縢立剖石室秘，此事难人外人说。吾君谦让不可得，割哀践阼弘祖烈。日月重悬万国朝，雷雨赦过群方悦。越南海北霹雳动，蛮夷尽奉王正月。此时九道使臣出，舍人亦辍螭头笔。白马朝腾蓟北云，锦帆暮闪江沱日。江沱秋交多烈风，洞庭云梦俱眼空。巴陵县令舍人兄，接诏会弟西楼中。童年题诗在高壁，六载不到纱为笼。南岳以南惟峻山，苦蒸毒雾何盘盘。天王新令雷电掣，妖蛇不敢啼林端。五溪官长喘喙拜，黔州父老垂泪看。却瞻苍梧云气黑，斑竹临江怨幽色。翠华缥缈空冥间，此时此恨谁知得。君不见马援柱、孔明碑，剥落黄蒿里，千年莓苔待君洗。万里之行自此始，归来何以献天子？
　　【奉送大司马刘公归东山草堂歌】
　　东山有草堂，缥缈云峤孤。前对祝融峰，下瞰巴陵湖。明公昔时此堂居，麋鹿熊豕当窗趋。
　　洞庭日落风浪涌，倒影射堂堂欲动。惨淡谁闻紫芝曲，独善不救苍生哭。先帝亲裁五色诏，老臣曾受三朝禄。此时边徼多战声，曳履谒帝登承明。
　　谢安笑却淮淝敌，魏相坐测单于兵。九重移榻数召见，夹城日高未下殿。英谋密语人不知，左右微闻至尊羡。自从龙去不可攀，公亦卧病思东山。
　　湘娥含笑倚竹立，山鬼窈窕堂之侧。上书苦死只欲归，圣旨优容意凄恻。内府盘螭缕金织，赐出倾朝皆动色。白金之铤红票记，宝钞生硬鸦翎黑。
　　崇文城门水云白，是日观者途路塞。城中冠盖尽相送，尘埃遮断长安陌。人生富贵岂有极，男儿要在能死国，不尔抽身早亦得。
　　君不见汉二疏，千载想慕传画图。即如草堂何处无，禄食腼窃胡为乎？
　　乃知我公真丈夫！呜呼，乃知我公真丈夫！（从横排宕，不求合法，自然中节，子由所云“千金战马，注波蓦涧，如履平地”者也。“英谋密语”十四字，是孝宗实录。）
　　【送李帅之云中】
　　黄风北来云气恶，云洲健儿夜吹角。将军按剑坐待曙，纥干山摇月半落。槽头马鸣士饭饱，昔无完衣今绣袄。沙场缓辔行射雕，秋草满地单于逃。
　　【送李中丞赴镇】
　　黄云横天海气恶，前飞鹙鸧后叫鹤。阴风夜撼医巫闾，晓来雪片如手落。中丞按辔东视师，躬历险隘挥熊貔。已严号令偃鼓角，更扫日月开旌旗。椎牛李牧将士跃，射虎李广匈奴知。屯田金城古不谬，卖剑渤海今其时。塞门萧萧风马鸣，长城雪残春草生。低飞鸿雁胡沙静，远遁鲸鲵瀚海清。不观小范擒戎日，谁信胸中十万兵！（北地最工起手，苍凉沉郁，神乎老杜。）
　　【上元访杜炼师】
　　宣王昔时乘八风，御龙游戏行烟空。马前两两侍玉女，别馆多在蓬莱宫。朝天宫中旧时殿，楼台昼锁无人见。琉璃井塌青苔满，松柏森森月如练。呜呼往事难具陈，灯火如山又一春。北斗坛西访隐沦，我师黄衫白氎巾。坐我更致西楼宾，玉杯潋滟赤玛瑙，织罽四角银麒麟。酒肉山堆满堂醉，仙厨往往来八珍。孝宗之朝五真人，师也磊落当其伦。自言召见亲赐食，曾把丹书献紫宸。如今寂寞看春色，银鱼玉带无消息。岂惟鱼带无消息，欲语吞声泪沾臆。劝师对此莫酸辛，世间万事如转轮。且将芝草供生计，聊与烟霞作主人。月偏彩云当牖生，旋呼两童吹玉笙。闻师妙得逡巡术，百壶倒尽还须倾。古来仙子向谁在？饮者翻垂千载名。名垂千载亦区区，酒阑灯昏夜复徂。不见泰陵草已宿，春生树啼双老乌。此时亦应群帝趋，金灯翠旗光有无？（故君之思，写得神灵恍惚。）
　　【石将军战场歌】
　　清风店南逢父老，告我己巳年间事。店北犹存古战场，遗镞尚带勤王字。忆昔蒙尘实惨怛，反覆势如风雨至。
　　紫荆关头昼吹角，杀气军声满幽朔。胡儿饮马彰义门，烽火夜照燕山云。内有于尚书，外有石将军。石家官军若雷电，天清野旷来酣战。
　　朝廷既失紫荆关，吾民岂保清风店？牵爷负子无处逃，哭声震天风怒号。儿女床头伏鼓角，野人屋上看旌旄。将军此时挺戈出，杀敌不异草与蒿。
　　追北归来血洗刀，白日不动苍天高。万里烟尘一剑扫，父子英雄古来少。单于痛哭倒马关，羯奴半死飞狐道。处处欢声噪鼓旗，家家牛酒犒王师。
　　应追汉室嫖姚将，还忆唐家郭子仪。沉吟此事六十春，此地经过泪满巾。黄云落日古骨白，沙砾惨淡愁行人。行人来折战场柳，下马坐望居庸口。
　　却忆千官迎驾初，千乘万骑下皇都。乾坤得见中兴主，杀伐重开载造图。姓名应勒云台上，如此战功天下无。
　　呜呼战功今已无，安得再生此辈西备胡？（“追北归来”二语，扪之字字俱起洼棱。石亨跋扈伏法，臣节有亏。要之战功不可埋没，此特表其战功也。上皇返国，实由尚书之守，将军之战，作者特为表出。中云：“还忆唐家郭子仪”，以不失臣节愧之也。此作者微意。）
　　【玄明宫行】
　　今冬有人自京至，向我道说玄明宫。土木侈丽谁办此，乃令遗臭京城东。割夺面势创截嶪，出入日月开帡幪。矫托敢与天子竞，立观忍将双阙同。前矻石柱双蟠龙，飞梁逶迤三彩虹。宝构合沓殿其后，俨如山岳翔天中。金银为堂玉布地，千门万户森相通。光景闪烁倏忽异，云烟鬼怪芃杳蒙。以东金榜祠更侈，树之松槚双梧桐。溟池岛屿鰋鲤跃，孔雀翡翠兼罴熊。那知势极有消歇，前日虎豹今沙虫。窗扉自开卫不守。人来游玩摇玲珑。陛隅龙兽折其角，近有盗换香炉铜。青苔生泥獍面锁，野鸽哺子雕花栊。忆昔此阉握乾柄，帝推赤心阉罔忠。威刑霹雳缙绅毒，自尊奴仆侯与公。变更累朝意叵测，掊克四海真困穷。长安夺地塞巷陌，心腹艳此阉何蒙。构结拟绝天下巧，搜剔遂尽输倕工。神厂择木内苑竭，官坑选石西山空。夷坟伐屋白日黑，挥汗如雨斤成风。转身唾骂阉得知，退朝督劳何匆匆。人心嗟怨入骨髓，鬼也孰敢安高崇？峨碑照耀颂何事，或有送男充道童。闻言怆恻黯无答，私痛圣祖开疆功。渠干威福开者谁？法典虽严奈怙终。锦衣玉食已叨窃，琳宫宝宇将安雄？何宫无碑镌护敕，来者但看玄明宫。（此为宦官刘瑾作也。铺陈盛衰，皆托他人之言；“闻言怆恻”以下，方入自己议论。痛惜祖训，垂戒后人，是大章法、大文字。明祖于宫门竖铁牌，使宦官不许干政。后成祖以建文内竖输君臣密谋，心甚德之，遂渐予事权。“渠干威福开者谁”，盖指此也。）
　　【林良画两角鹰歌】
　　百馀年来画禽鸟，后有吕纪前边昭。二子工似不工意，吮笔决眦分毫毛。林良写鸟只用墨，开缣半扫风云黑。水禽陆禽各臻妙，挂出满堂皆动色。空山古林江怒涛，两鹰突出霜崖高。整骨刷羽意势动，四壁六月生秋<风寿>。一鹰下视睛不转，已知两眼无秋毫。一鹰掉头复欲下，渐觉振翮风萧萧。匹绡虽惨谈，杀气不可灭。戴角森森爪拳铁，迥如愁胡眦欲裂。朔风吹沙秋草黄，安得臂尔骑驷驖？草间妖鸟尽击死，万里晴空洒毛血。我闻宋徽宗，亦善貌此鹰。后来失天子，饿死五国城。乃知图画小人艺，工意工似皆虚名。校猎驰骋亦末事，外作禽荒古有经。今王恭默罢游宴，讲经日御文华殿。南海西湖驰道荒，猎师虞长皆分贱。吕纪白首金炉边，日暮还家无酒钱。从来上智不贵物，淫巧岂敢陈王前？良乎良乎，宁使尔画不值钱，无令后世好画兼好畋。（从画说到猎，从猎开出议论，后画猎双收，何等章法！笔力亦如神龙蜿蜓，捕捉不住。）
　　【郑生至自泰山】
　　昨汝登东岳，何峰是绝峰？有无丈人石，几许大夫松？海日低波鸟，岩雷起窟龙。谁言天下小？化外亦王封。（陈语须此翻用法。）
　　【泰山】
　　俯首无齐鲁，东瞻海似杯。斗然一峰上，不信万山开。日抱扶桑跃，天横碣石来。君看秦始后，仍有汉皇台。（四十字有包络乾坤之概，可以作泰山诗矣。）
　　【浮江】
　　浮江晴放舸，挂席晓须风。日倒明波底，天平落镜中。开窗问赤壁，捩柁失吴宫。万古滔滔意，浔阳更向东。
　　【明远楼春望】
　　贡院初开阁，春阴独倚栏。柳边千舰聚，花里万家残。风雨江声壮，兵戈地色寒。断肠沙雁北，群起向长安。（蒋仲舒云：“含愁无限。”）
　　【朱仙镇庙】
　　宋墓莽岑寂，岳宫今在兹。风霜留桧柏，阴雨见旌旗。百战回戈地，中原左衽时。土人严伏腊，偏护向南枝。
　　【得何子过湖南消息】
　　及遇荆门信，洞庭秋已凄。湘江绕苦竹，几听鹧鸪啼！马援留铜柱，王褒祀碧鸡。湖南冲瘴疠，药物去曾携。
　　【读直道陈公祚遗事】
　　上主能容直，当言敢顾身？累朝传谏疏，万死作归人。古庙秾花晚，孤坟劲草春。从来淹没士，特笔在词臣。
　　【野风】
　　山鸣野风至，汉水亦萧萧。月滉鱼龙醒，云蒸豺虎骄。有家惊节物，不寐想前朝。万古英雄迹，江城夜寂寥。
　　【出塞】
　　黄沙白草莽萧萧，青海银州杀气遥。关塞岂无秦日月？将军独数汉骠姚。往来饮马时寻窟，弓箭行人各在腰。晨发灵州更西望，贺兰千嶂果云霄。
　　【秋望】
　　黄河水绕汉边墙，河上秋风雁几行？客子过壕追野马，将军韬箭射天狼。黄尘古渡迷飞挽，白月横空冷战场。
　　闻道朔方多勇略，只今谁是郭汾阳？（王元美云：“雄浑流丽。”）
　　【潼关】
　　咸东天险设重关，闪日旌旗虎豹闲。隘地黄河吞渭水，炎天白雪压秦山。旧京想象千官入，余恨逡巡六国还。满眼非无弃繻者，寄言军吏莫嗔颜。
　　【灵武台】
　　环县城边灵武台，肃宗曾此辟蒿莱。二仪高下皇舆建，三极西南玉玺来。衣白山人经国计，朔方孤将出群才。可怜一带风云际，不劝君王驾鹤回。（咎肃宗之阙于子职也，语微而显。）
　　【艮岳篇】
　　宋家行殿此山头，千载来人水一丘。到眼黄蒿元玉砌，伤心锦缆有渔舟。金缯社稷和戎日，花石君臣弃国秋。漫倚南云望南土，古今龙战是中州。（人知南渡之庸懦，而不知覆亡之祸原于徽宗君臣之归乐也。五六语藏得议论。）
　　【台寺夏日】
　　古台高并郁岧峣，断塔棱层锁寂寥。积雪洞门常惨惨，炎天松柏转萧萧。云雷画壁丹青壮，神鬼虚堂世代遥。惆怅宋宫偏泯灭，二灵哀怨不堪招。
　　【楚望望襄中形势】
　　楚望峰头望楚云，遥怜紫盖紫阳君。庐荒不断盘龙气，碑灭犹存堕泪文。地转江淮浮远戍，水通巴峡堑雄军。里名冠盖非吾事，愿访鹿门麋鹿群。
　　【送毛监察还朝，是时皇帝狩于杨河】
　　楚生临水送将归，黎子当筵赋《式微》。天下汝为真御史，百年吾是旧渔矶。沙寒白日蓬科转，风起黄河木叶稀。此去有书应力上，太平天子本垂衣。
　　【别徐子祯卿得江字】
　　我爱南州徐孺子，明瑶美璧世无双。新从北极看南极，便自吴江下楚江。日落鹧鸪啼庙口，水清斑竹映船窗。祢衡王粲俱黄土，千载何人复此邦？
　　【限韵赠黄子】
　　禁垣春日紫烟重，子昔为云我作龙。有酒每邀东省月，退朝曾对掖门松。十年放逐同梁苑，中夜悲歌泣孝宗。老体幸强黄犊健，柳吟花醉莫辞从。
　　【秋怀】
　　庆阳亦是先王地，城对东山不窋坟。白豹寨头惟皎月，野狐川北尽黄云。天清障塞收禾黍，日落溪山散马群。
　　回首可怜鼙鼓急，几时重起郭将军？
　　苑西辽后洗妆楼，槛外芳湖静不流。乱世君臣那在眼，异时松柏自深愁。雕阑玉柱留天女，锦石秋花隐御舟。万古中华还此地，我皇帝为扫神州。
　　【鄱阳湖十六韵】
　　太祖平陈日，楼船下此湖。波涛留壮色，天地见雄图。水上开黄屋，云中下赤乌。士犹询后载，戈已倒前徒。
　　力屈鲸鲵仆，声回雁鹜呼。横江收玉笋，跨海定金符。文轨遥通楚，梯航讫至吴。虎贲虽莫敌，龙战岂全辜？
　　血染犹丹草，骨沉空白芜。汀洲夜寂寂，霜月鬼呜呜。杀气鼋鼍徙，腥风岛屿孤。罾人拾古镞，艇客慨秋菰。
　　伟彼高光烈，还将萧邓须。英谋协睿算，勇奋想长驱。剑瘗神仍王，舟焚势与徂。康山巍庙在，忠武激顽夫。
　　【晓莺】
　　见睆梦中迷，流莺碧树西。起来红日照，已度别枝啼。
　　【塞上】
　　天设居庸百二关，祁连更隔万重山。
　　不知谁放呼延入，昨夜杨河大战还。
　　【夏口夜泊别友人】
　　黄鹤楼前日欲低，汉阳城树乱乌啼。孤舟夜泊东游客，恨杀长江不向西。
　　【汴京元夕】
　　中山孺子倚新妆，郑女燕姬独擅场。齐唱宪王《春乐府》，金梁桥外月如霜。
　　【圣节闻驾出塞】
　　千官北首望龙旗，万国车书集凤闱。八骏穆王秋色远，几时亲拥白狼归？
　
　卷五　

　　边贡贡字廷实，历城人。弘治丙辰进士，历官至南京户部尚书。
　　华泉边幅较狭，而风人遗韵，故自不乏。李、何、边、徐并名，有以也。
　　【再送王文熙】
　　夜久河汉横，春堂别灯黯。风凄鸟初动，露重花犹敛。明发不在兹，重关为谁掩？
　　【赠尚子】
　　意气凭陵一当百，关西儒生五陵客。
　　少年学书复学剑，老大蹉跎双鬓白。门下诸生半赐麻，闺中小妇犹炊麦。布衣东来谒天子，春日醉卧长安陌。陌头花絮夕纷纷，琼阁如天隔紫云。
　　浩歌翩然却归去，眼底谁是平原君？
　　【送马欹湖赴河南提学】
　　征马带落日，出门君已遥。层城不隔梦，夜夜芦沟桥。芦沟桥边车簇簇，故人都在城南宿。谁令相见转多情，翻恨迟行不如速。江汉风烟迟早春，关山雨雪暗边尘。临歧莫动殊方感，余亦东西南北人。
　　【运夫谣送方文玉督运】
　　运船户，来何暮？江上旱风多，春涛不可渡。里河有闸外有滩，断篙折缆腰环环。夜防鼠，日防漏，粮册分明算升斗。官家但恨仓廪贫，不知淮南人食人！官家但知征戍苦，力尽谁怜运船户？（原本无运船户三字，疑脱）运船户，尔勿哀，司农使者天边来！
　　【出郭将访希准郡伯，薄暮而返却寄】
　　驾言江口出，却至水西还。远道空回首，重门欲上关。断云低白雁，斜日近青山。欲采瑶华赠，仙舟不可攀。
　　【留别张西盘大参】
　　满酌岂辞醉？未行先忆君。
　　山城稀见菊，关树不开云。地入河源渺，天连塞日曛。
　　那堪北来雁，偏向别时闻。（“关树不开云”更胜“楚云高不落”句。）
　　【送都玄敬】
　　驱马别君处，秋阴当暮生。林柯无静叶，江雁有归声。
　　绿水阊门道，青山建业城。未能同理楫，延伫独含情。
　　【幽寂】
　　幽寂耽蓬户，凄凉怀旧吟。莺啼非故国，草色乱春心。落日黄云暮，阴风碧海深。嗷嗷北来雁，二月有归音。
　　【人日有怀乔白岩侍郎】
　　去年人日题诗处，郑氏茅堂春可怜。出谷早莺啼恰恰，映风寒竹倚娟娟。随銮并入青云上，解珮同归素雪前。此日寂寥惊旅食，坐看庭月怃流年。（以“去年”领起，以“此日”作收，章法本唐人韦端己《忆昔》诗。）
　　【谒文山祠】
　　丞相英灵迥未消，绛帷灯火飒寒飙。黄冠日月胡云断，碧血山河龙驭遥。花外子规燕市月，水边精卫浙江潮。
　　祠堂亦有西湖树，不遣南枝向北朝。（后半神到，吊信国诗此为第一。起句及三四卧子改本。）
　　【重赠吴国宾】
　　汉江明月照归人，万里秋风一叶身。休把客衣轻浣濯，此中犹有帝京尘。（婉而挚，视“素衣化为缁”，用意各别。）
　　【嫦娥】
　　（自注：时外舅胡观察谢政家居，寄此通慰。）
　　月宫秋冷桂团团，岁岁花开只自攀。共在人间说天上，不知天上忆人间。
　　【迎銮曲】
　　弓如满月向江开，箭插寒潮卷浪回。水上鼋鼍莫深避，吾皇原为射蛟来。

　　顾璘
　　璘字华玉，先世吴县人，徙南京。弘治丙辰进士，历官至南京刑部尚书。
　　【度枫木岭】
　　初指山拂天，飞鸟不可度。艰苦蹑危磴，即是我行路。
　　百折频攀援，十步九回顾。崚嶒忽在下，衣襟带云雾。倒景犹照人，平地黯将暮。东北望故乡，江流莽倾注。
　　长风万里来，独立难久伫。
　　【庚辰元日】
　　诸侯玉帛会长安，天子南巡历壮观。共想正元趋紫殿，翻劳边将从金鞍。
　　沧江饮马波先静，《黄竹》回銮雪未干。
　　北极巍巍天咫尺，五云长护凤楼寒。（应是宁庶人已擒，而武宗犹巡游不返，故有此作。）
　　【归自灌阳望湘山口号】
　　十日别湘山，见如故人面。
　　何况石头城，是侬旧乡县！

　　王守仁
　　守仁字伯安，余姚人。弘治己未进士，授兵部主事。忤刘瑾，廷杖，谪贵州龙场驿丞，旋复官。历仕至左佥都御史，巡抚南赣。平宸濠，擢南京兵部尚书，封新建伯。赠侯，谥文成，从祀孔庙。
　　【登泰山】
　　晓登泰山道，行行入烟霏。阳光散岩壑，秋容淡相辉。长风吹海色，飘飖送天衣。峰顶动笙乐，青童两相依。振衣将往从，凌云忽高飞。挥手若相待，怅望未能归。（太白）
　　【登阅江楼】
　　绝顶楼荒旧有名，高皇曾此驻龙旌。险存道德虚天堑，守在蛮夷岂石城？山色古今余王气，江流天地变秋声。
　　登临授简谁能赋？千古新亭一怆情！
　　【龙潭夜坐】
　　何处花香入夜清？石林茅屋隔溪声。幽人月出每孤往，栖鸟山空时一鸣。
　　草露不辞芒屦湿，松风偏与葛衣轻。临流欲写《猗兰》意，江北江南无限情。

　　何景明景明字仲默，信阳人。弘治壬戌进士，官至陕西提学副使。
　　北地诗以雄浑胜，信阳诗以秀朗胜。同是宪章少陵，而所造各异。薛君采云：“俊逸终怜何大复，粗豪不解李空同。”任意抑扬，讵为定论？洪宣以后，诗教日衰，虽李西涯起而振之，终未能力挽流俗。向微李、何二家，蛙声紫色，窃据坛坫，流极何所底耶！凡信口掎摭者，其论吾不敢取。
　　【塘上行】
　　蒲生寒塘流，日与浮萍俦。风波摇其根，飘转似客游。客游在万里，日夕望故州。鶗鴂鸣岁暮，蟪蛄知凛秋。暑退厌絺绤，寒至思重裘。佳人不与处，圆魄忽已周。房栊凄鸣玉，纨素谁为收？白云如车盖，冉冉东北浮。安得云中雁，尺泉寄离愁！
　　【种麻篇】
　　种麻冀满丘，种葵冀满园，孤生易憔悴，独立多忧患。当行思故旅，当食思故欢。先机失所豫，临事徒嗟叹。升萧艾乃至，锄桂致伤兰。物理有相附，畴能识其端？断金俟同志，抱玉难自宣。交结良匪易，君当图未然。（陈卧子云：陈思君子之遗。）
　　【捣衣】
　　凉飙吹闺闼，夕露凄锦衾。言念无衣客，岁暮方寒侵。皓腕约长袖，雅步饰鸣金。寒机裂霜素，繁杵叩清砧。哀音缘云发，断响随风沉。顾影惜流月，仰盼愁横参。路长魂屡徂，夜久力不任。君子万里身，贱妾万里心。灯前挥妙匹，运思一何深！裁以金剪刀，缝以素丝针。愿为合欢带，得傍君衣襟。（陈卧子云：“蕙心兰质，绮罗如在，元美所谓‘却扇一顾’时也。”）
　　【咏怀】
　　寂寂沅湘流，长江上有枫。青蕙缘广隰，绿衡被洲中。扬舲泛烟沚，遥瞻二妃宫。二妃何婉娈，搴馨振微风。解珮遗下女，将以明我衷。光彩不易合，精诚渺难通。浮云蔽江皋，白日忽已晚。还顾苍梧原，何时翠华返？
　　【立春日作】
　　蔼蔼春候至，天气和且清。端居抚流化，允惬静者情。浮阳起丛壑，流烟散孤城。岸条发潜颖，园卉含初荣。写襟旷明霁，览物纡游行。目悦双飞雉，耳感孤鸣莺。形运自相代，神理谁为名？往规与时逝，来虑随年并。心存汉阴灌，躬学南阳耕。疏还念知止，庄论持达生。自非秉昭旷，能不婴世营！
　　【送崔氏】
　　飘飘山上葛，累累田中瓠。苟非同根蒂，缠绵安得固？人情易反复，结交有新故。
　　嗟哉夙昔好，乖弃在中路。明珠倘无因，按剑不我顾。深言匪由衷，白首为所误。亮君勖恒德，永副平生慕。
　　【泊云阳江头玩月】
　　扁舟泊沙岸，皓月出翠岭。开窗鉴清辉，照我孤烛冷。高林散疏光，远渚接余景。纵横银汉回，三五玉绳耿。弦望几更易，客行尚殊境。佳期邈山岳，端坐令人省。
　　【姜子岭至三坌】
　　出岭上云霓，入溪下烟岚。高高不可极，杳杳讵能探？朱崖秀夏木，石壁映寒潭。千林览葱倩，百丈窥澄涵。崩奔谷响赴，隐曜川光含。登陟力不辞，险阻情已谙。潜渊羡垂纶，越巘思停骖。振策岷峨西，扬帆江汉南。临深匪忘惧，履坦但怀惭。
　　【青石崖栈】
　　侧行青石栈，谁能久延伫？断板连曳云，喷泉洒飞雨。迅流西回激，峻坂东折屡。
　　隤岸互倾欹，危梁袅撑拄。饮猿骇游鳞，立马接翔羽。
　　慎尔千金躯，永念垂堂语。（信阳五言古有三谢体，有少陵体。此连上章，乃少陵体也。）
　　【侠客行】
　　朝入主人门，暮入主人门，思杀主仇谢主恩。主人张灯夜开宴，千金为寿百金饯。秋堂露下月出高，起视厩中有骏马，匣中有宝刀，拔刀跃马门前路，投主黄金去不顾。（生气坌涌，音节亦健劲。）
　　【秋江词】
　　烟渺渺，碧波远。白露晞，翠莎晚。泛绿漪，蒹葭浅。
　　涌风吹帽寒发短。美人立，江中流。暮雨帆樯江上舟，夕阳帘栊江上楼。舟中采莲红藕香，楼前踏翠芳草愁。
　　芳草愁，西风起。芙蓉花，落秋水。
　　江白如练月如洗，醉下烟波千万里。（“美人娟娟隔秋水”，风度似之，温飞卿乐府过于旖旎，诗格转不逮也。一本节去末二语，更有馀韵。）
　　【明月篇】
　　仆始读杜子七言诗，爱其陈事切实，布词沉著。鄙心窃效之，以为长篇圣于子美矣。既而读汉魏以来歌诗及唐初四子者之所为而反复之，则知汉魏固承《三百篇》之后，流风犹可征焉。而四子者，虽工富丽，去古远甚。至其音节，往往可歌。乃知子美词固沉著，而调失流转。虽成一家语，实则歌诗之变体也。夫诗本性情而发者也，其切而易见者，莫如夫妇之间。是以《三百篇》首乎《关雎》，六义始乎《风》。而汉魏作者，义关君臣朋友，辞必托诸夫妇，以宣郁而达情焉，其旨远矣。由是言之，子美之诗，博涉世故，而出于夫妇者常少；致兼《雅》、《颂》，而风人之意或缺。此其调或反在四子下与！暇日为此篇，意调若仿佛四子，而才质猥弱，思致庸陋，故摛词芜紊，无复统饬。姑录之以俟审音者裁割焉。不可不知此论。新城王阮亭论诗云：“接迹风人《明月篇》，何郎妙悟本从天。王杨卢骆当时体，莫逐刀圭误后贤。”真不被前人瞒过。
　　长安月，离离出海峤。遥见层城隐半轮，渐看阿阁衔初照。潋滟黄金波，团栾白玉盘。青天流影披红蕊，白露含辉泛紫兰。紫兰红蕊西风起，九衢夹道秋如水。锦幌高褰香雾浓，琐闺斜映轻霞举。雾沉霞落天宇开，万户千门月明里。月明皎皎陌东西，柏寝岧峣望不迷。侯家台榭光先满，戚里笙歌影乍低。濯濯芙蓉生玉沼，娟娟杨柳覆金堤。凤凰楼上吹箫女，蟋蟀堂前织锦妻。别有深宫闭深院，年年岁岁愁相见。金屋萤流长信阶，绮栊燕入昭阳殿。赵女通宵侍御床，班姬此夕悲团扇。秋来明月照金微，榆黄沙白路逶迤。征夫塞上行怜影，少妇窗前想画眉。上林鸿雁书中恨，北地关山笛里悲。书中笛里空相忆，几见盈亏泪沾臆。红闺貌减落春华，玉门肠断逢秋色。春华秋色递如流，东家怨女上妆楼。流苏帐卷初安镜，翡翠帘开自上钩。河边织女期七夕，天上嫦娥奈九秋。七夕风涛还可渡，九秋霜露迥生愁。九秋七夕须臾易，盛年一去真堪惜。可怜扬彩入罗帏，可怜流素凝瑶席。未作当垆卖酒人，难邀入座援琴客。客心对此叹蹉跎，乌鹊南飞可奈何！江头商妇移船待，湖上佳人挟瑟歌。此时凭阑垂玉箸，此时灭烛敛青蛾。玉箸青蛾苦缄怨，缄怨含情不能吐。丽色春妍桃李蹊，迟辉晚媚菖蒲浦。与君相思在二八，与君相期在三五。空持夜被贴鸳鸯，空持暖玉擎鹦鹉。青衫泣掩琵琶弦，银屏忍对箜篌语。箜篌再弹月已微，穿廊入闼霭斜辉。归心日远大刀折，极目天涯破镜飞。
　　【易水行】
　　寒风夕吹易水波，渐离击筑荆卿歌。白衣洒泪当祖路，日落登车去不顾。秦王殿上开地图，舞阳色沮那敢呼？手持匕首摘铜柱，事已不成空骂倨。吁嗟呼！燕丹寡谋当灭身，田光自刎何足云？惜哉枉杀樊将军！（三语千古断案。）
　　【大梁行】
　　朝登古城口，夕藉古城草。日落独见长河流，尘起遥观大梁道。大梁自古号名区，富贵繁华代不殊。高楼歌舞三千户，夹道烟花十二衢。合沓轮驺交紫陌，鸣钟暮入王侯宅。红妆不让掌中人，珠履皆为门下客。片言立赐万黄金，一笑还酬双白璧。带甲连营杀气寒，君王推毂将登坛。弯弓自信成功易，拔剑那知报怨难？已见分符连楚越，更闻飞檄救邯郸。一朝运去同衰贱，意气雄豪似惊电。杨花飞入侯嬴馆，草色凄迷魏王殿。万骑千乘空云屯，绮构朱甍不复存。夜雨人归朱亥里，秋风客散信陵门。川原百代重回首，宋寝隋宫亦何有？游鹿时衔内苑花，行人尚折繁台柳。繁台下接古城西，春深桃李自成蹊。朝来忽见东风起，薄暮飞花满故堤。
　　【岁晏行】
　　旧岁已晏新岁逼，山城雪飞北风烈。徭夫河边行且哭，沙寒水冰冻伤骨。长官叫号吏驰突，府帖连催筑河卒。
　　一年征求不少蠲，贫家卖男富卖田。白金纵有非地产，一两已值千铜钱。往时人家有储粟，今岁人家饭不足。饥鹤翻飞不畏人，老鸦鸣噪日近屋。
　　生男长成聚比邻，生女落地思嫁人。官家私家各有务，百岁岂止疗一身？近闻狐兔亦征及，列网持矰遍山域。野人知田不知猎，蓬矢桑弓射不得。
　　嗟吁今昔岂异情？昔时新年歌满城。明朝亦是新年到，北舍东邻闻哭声。
　　【陇右行送徐少参】
　　陇右地，长安西行一千里。秦日长城号塞垣，汉时故郡称天水。圣朝扫荡无烽烟，射猎之地为桑田。熟羌卖马尝入塞，将军游骑不出边。知君风采古遗爱，扬策传符度关内。父老三秦望节来，犬戎诸夷遮马拜。开藩分道镇边尘，居守巡行历几春。熊轼朱幡今岳伯，豸冠白笔旧台臣。瓦亭之西半山谷，土室阴阴连板屋。落月孤表渭源，寒云古碛黄河曲。十年此地曾游歌，别来风物今如何？竹花秋临鸟鼠穴，杨叶夕渡鱼龙波。回看万里风云色，少小趋庭泪沾臆。相送悲吟不尽情，关山陇坂高无极。
　　【津市打鱼歌】
　　大船峨峨系江岸，鲇鲂鱍鱍收百万。小船取速不取多，往来抛网如掷梭。野人无船住水浒，织竹为梁数如罟。夜来水长没沙背，津市家家有鱼卖。江边酒楼燕估客，割鬐斫鲙不论百。楚姬玉手挥霜刀，雪花错落金盘高。邻家思妇清晨起，买得兰江一双鲤。簁簁红尾三尺长，操刀具案不忍伤。呼童放鲤潎波去，寄我素书向郎处。
　　【吴伟飞泉画图歌】
　　长安独过田子舍，留我一玩飞泉画。绝壁如闻风雨来，晴天安得蛟龙挂？吴生跌宕得画理，潦草落笔皆可喜。飞泉却出沓嶂间，山即真山水真水。客堂六月生昼寒，耳中仿佛高江滩。源潭窈窕不可测，波浪汹涌多奇观。泉边二老颜色异，偶坐似是庄与惠。万里谁论到海心，百年讵识临渊意？伟哉田子今儒宗，文标南指匡庐峰。不须对此更惆怅，会观瀑布青天上。杉风松日隔缥缈，云泷雪灨何雄壮！我常梦往神空向。岂无吴生好手笔，为我写寄庐山障？
　　【胡人猎图歌】
　　边沙萧萧天北风，高林昼屯鞍马雄。胡人装束身手健，真与此图形貌同。冬寒猎傍长城窟，城下平原日将没。呼鹰放犬无不为，数骑弯弓竞驰突。月高琵琶海西城，拂庐雪干氍毹轻。金钟虏酒亦易醉，玉胡骝骄不行。白发老胡黄战裙，抽箭仰视天山云。众中若认射雕手，汉家谁是李将军？
　　【皇陵】
　　陵阙皇灵，山河王气遥。万年龙虎抱，每夜鬼神朝。玉碗留天地，金灯照寂寥。如看翠华度，缥缈在青霄。（足继《行次昭陵》之作。）
　　【武关】
　　北转趋刘埧，西盘山武关。微茫一线路，回合万重山。天地几龙战，风云惟鸟还。关门锁溪水，日夜送潺湲。
　　【峡中】
　　自昔偏安地，于今息战侵。江穿巫峡隘，山凿鬼门深。浊浪鱼龙黑，寒天日月阴。夜猿啼不尽，凄断故乡心。
　　【昭烈庙】
　　漂泊依刘计，间关入蜀身。中原无社稷，乱世有君臣。峡路元通楚，岷江不向秦。空山一祠宇，寂寞翠华春。（黄清甫云：“匪直僴词，亦存名教。”）
　　【登楼凤县作】
　　近讯中原使，兼登万里楼。朝廷仍北极，行在且南州。峡断风云隔，江通日月流。如闻乘八骏，早晚向昆丘。（此为武宗南幸而作。）
　　【怀沈子】
　　沈生南国去，别我独凄然。落月清江树，归人何处船？十年安陆舍，数口太湖田。想到乡园日，生涯亦可怜。
　　【答望之】
　　念汝书难达，登楼望欲迷。天寒一雁至，日暮万行啼。饥馑饶群盗，征求及寡妻。江湖更摇落，何处可安栖？
　　【送贾郡博之阶州】
　　十载一儒官，西行路复难。羌夷应俎豆，边徼有衣冠。陇坂盘云上，秦城向斗看。好音怀万里，早晚报长安。
　　【得王子衡赣榆书】
　　万里一书札，逾年传帝都。窜身天地远，垂泪海云孤。柳送燕台骏，花留汉殿凫。赤霄终道路，白发且江湖。
　　【雨夜】
　　院静闻疏雨，林高纳远风。
　　秋声连蟋蟀，寒色上梧桐。短榻孤灯里，清笳万井中。天涯未归客，此夜忆江东。
　　【送曹端卿谪寻甸】
　　逐客滇南郡，云天此路长。高秋行万里，落日泪千行。作赋投湘水，题书寄夜郎。殊方气候异，去矣慎风霜。
　　【关门】
　　虎卫关门迥，龙沙塞曲深。风云时有气，日月昼常阴。中使西来讯，千官北望心。天寒汉宫阙，翠盖忆春临。
　　【送彭总制之西川】
　　蜀道青天上，岷山赤日西。九重连授钺，万里动征鼙。开府松杉静，悬军玉垒低。知公安蜀计，诸葛大名齐。（杨用修云：“森严庄重。”）
　　【安庄道中】
　　处处人家空薜萝，几年凋弊扰干戈。山过白水峰峦峻，路入盘江瘴疠多。岭徼土风连百粤，郊原人语杂诸罗。侧身西望看铜柱，此地曾经马伏波。
　　【岳阳】
　　楚水滇池经万里，使车重喜过巴丘。千家树色浮山郭，七月涛声入郡楼。寺里亭台多旧主，城中冠盖半同游。明朝又下章华路，江月湖烟绾别愁。
　　【送雷长史】
　　彤管先朝随帝子，白头今日奉王孙。汉庭亦羡相如美，楚客重看贾傅尊。花下图书开玉殿，日高琴瑟在朱门。十年亭阁淮西宴，肠断梁王雪夜样樽。（可匹空同“中夜悲歌”之咏。）
　　【送卫进士推武昌】
　　少年佐郡楚城居，十郡风流尽不如。此去且随彭蠡雁，何须不食武昌鱼？仙人楼阁春云里，估客帆墙晚照余。大别山前汉江水，画帘终日对清虚。（明秀。）
　　【送陆舍人使吴下】
　　柳拂清江画鹢飞，节旄更喜便南归。回风树里吹官骑，返照河边上客衣。北固楼台秋寺遍，长洲花草故宫非。登临莫怪多词赋，吴下才人是陆机。
　　【武昌闻边报】
　　传闻广骑近长安，北伐朝廷已命官。路绕居庸烽火暗，城高山海戍楼寒。一时边将当关少，六月王师出塞难。先帝恩深能养士，请缨谁为系楼兰？
　　【怀寄边子】
　　汝从元岁侍君王，谁念先朝老奉常？一出云霄空怅望，十年歧路各苍茫。春天缥缈金茎露，昼日氤氲紫殿香。独有扬雄尚陪从，白头抽笔赋《长杨》。
　　【得献吉江西书】
　　近得寻阳江上书，遥思李白更愁予。天边魑魅窥人过，日暮鼋鼍傍客居。鼓舵襄江应未得，买田阳羡定何如？他年淮水能相访，桐柏山中共结庐。（神来之作，不以工拙论，所谓章法之妙不见句法者。信阳谓不读唐以后诗，然买田阳羡，自属唐以后事，可知只是议论之高。）
　　【刘德徵上陵还有赠】
　　仙郎昨日五陵归，骏马朝回独掩扉。已向西山瞻帝寝，更从北极眺王畿。霜钟涧壑流清汉，玉殿松杉眇翠微。先帝侍臣零落尽，泰园宫草日霏霏。
　　【登楼观阁，时王令明叔邀张用昭、段德光、王敬夫、康德涵四子同游】
　　峻阁含风落照孤，凭高千里视平芜。凤笙锦曲春缥缈，瑶草金光昼有无。采药几时寻碧海？种桃无复问玄都。五陵冠剑豪游地，犹是长安旧酒徒。
　　【秋兴】
　　汉水东驰入楚来，长沙秋望洞庭开。江清楼阁中流见，日落帆樯万里回。去国尚思王粲赋，逢时空惜贾生才。湘南两度曾游地，惆怅烟花暮转哀。
　　前岁今皇新御极，凤衔恩诏出明廷。孤槎奉使日南国，万里题诗天畔亭。地入金沙江浩浩，风连铜柱海冥冥。昆明亦在滇城里，池上虚疑织女星。
　　【鲥鱼】
　　五月鲥鱼已至燕，荔枝卢橘未能先。赐鲜遍及中珰第，荐熟应开寝庙筵。白日风尘驰驿骑，炎天冰雪护江船。银鳞细骨堪怜汝，玉箸金盘敢望传？（赐及中珰，而寝庙未荐，则波及臣家益无望矣。中含讽谕，不同寻常赋物。少陵“西蜀樱桃”一种作法。）
　　【长安】
　　白云望不尽，高楼空倚阑。中宵鸿雁过，来处是长安。（忠爱。）
　　【竹枝词】
　　十二峰头秋草荒，冷烟寒月过瞿塘。青枫江上孤舟客，不听猿声亦断肠。
　　【送韩汝庆还关中】
　　华岳云台万里情，高秋落日眺秦城。
　　黄河一线通沧海，身在仙人掌上行。
　　【别相饯诸友】
　　双井山边送客时，满林风雪倍相思。西行万里遥回首，太华终南落日迟。（只写景而离情自现，得唐贤三昧矣。）

　　王廷相
　　廷相字子衡，浚川人。弘治壬戌进士，历官至兵部尚书，加太子太保。谥肃敏。
　　【赭袍将军谣】
　　万寿山前擂大鼓，赭袍将军号威武，三边健儿猛如虎。左提戈，右张弩，外廷言之赭袍怒。牙旗闪闪军门开，紫茸罩甲如云排。大同来？宣府来？（即空同《内教场歌》意。）
　　【秋日巴中旅行】
　　巴东秋气早，行客已凄凄。江险深三峡，云寒暗五溪。中原无雁至，异国足猿啼。况近乌蛮塞，连年尚鼓鼙。
　　【登台】
　　古人不可见，还上古时台。
　　九月悲风发，三江候雁来。浮云通百粤，寒日隐蓬莱。逐客音书断，凭高首重回。
　　【初见白发】
　　日日风尘色，劳劳簿领身。不知清镜里，已作二毛人。
　　【宫怨】
　　夜辇昭阳月，春筵上苑花。不成供奉日，枉自学琵琶！
　　【古陵】
　　古陵在蒿下，啼乌在蒿上。陵中人不闻，行客自惆怅。（可当。《蒿里曲》。故作旷达，语倍凄惋。）
　
　卷六

　　徐祯卿祯卿字昌穀，吴县人。弘治乙丑进士，官国子博士。
　　迪功诗，大不及李，高不及何，而丰骨超然，故应鼎足。朱锡鬯云：“人所应有尽有，人所应无尽无，大复是也。人所应有尽有，人所应无不尽无，空同是也。人所应有不尽有，人所应无尽无，迪功是也。”三人分量自见。钱牧斋左袒吴下，而排斥北地；王阮亭以“文章江左”、“烟月扬州”二语为吴体之卑卑者，彼此皆属偏见。北地自有异人，吴体非必卑卑也。
　　【杂谣】
　　夫为虏，妻为囚，少妇出门走，道逢爷娘不敢收。东市街，西市街，黄符下，使者来。狗觫觫，鸡鸣飞上屋，风吹门前草肃肃。（陈卧子云：“此纪正德五年八月之变。”）
　　【留别边子】
　　我车驾言迈，将子城之隅。岂无他人亲？卷恋心自知。握手一为叹，忽忽从此辞。
　　驱车何迢迢，迢迢复迟迟。匪我车轮迟，行子有所思。登高望河水，河水何弥弥？褰裳欲涉之，俯首以踟蹰。
　　孤杨生河干，袅袅何参差？
　　民生失俦匹，恻尔令心悲。“褰裳欲涉”下忽著比体，此古人章法。
　　【寄华玉】
　　去岁君为蓟门客，燕山雪暗秦云白。马上相逢脱紫貂，朝回沽酒城南陌。
　　燕山此日雪纷纷，只见秦云不见君。胡天白雁南飞尽，千里相思那得闻？
　　【送士选侍御】
　　壮士乐长征，门前边马鸣。
　　春风三月柳，吹暗大同城。芦沟桥下东流水，故人一尊情未已。胡天飞尽陇头云，唯见居庸暮山紫。羡君鞍马速流星，予亦孤帆下洞庭。
　　塞北荆南心万里，佩刀长揖向都亭。
　　【青门歌送吴郎】
　　吴郎醉嗜长安酒，落魄自言为客久。走马频看上苑花，回鞭几折青门柳。
　　青门曈曈鱼钥开，乳燕游丝相逐来。柳下雕鞍留别袂，花间酒盏覆苍苔。浮云去去辞城阙，芳草连天那可歇？野店春风听早莺，关河晓树悬星月。
　　千里淮流双画桡，广陵驿前逢暮潮。落日帆归扬子渡，青山家对伯通桥。吾家流水元非隔，宛转胥台通巷陌。草长难寻仲蔚居，林深不辨陶潜宅。
　　清溪屋下可垂纶，复有莼羹足献亲。君归倘食冰丝鲙，为念羁栖塞北人。
　　【从吴学士侄奎观模米襄阳山水图并学士题识】
　　昔上黄鹤楼，西望襄阳堤。襄阳草树淡于染，清猿落日令人迷。归来复见襄阳画，银海珠源恍余派。楚山沉沉烟雾高，淋漓七泽翻波涛。鱼舟贾舶入点缀，竹林枫树悬江皋。白云缥缈苍梧遥，旖如湘君垂素旄。我欲乘云向空举，拄杖呼云云不起。山中薜萝不可亲，怅望伊人隔秋水。延陵学士襄阳俦，对此踟蹰搔白头。碧山心期竟已矣，回首岁月成荒丘。犹有篇章未磨灭，教人空忆旧风流。
　　【古意】
　　空为郢中客，不见郢中吟。美人高堂上，自奏山水音。帝子葬何处，潇湘云正深。
　　寂寥谁共赏？江上独伤心。
　　【彭蠡】
　　茫茫彭蠡口，隐隐鄱阳岑。地涌三辰动，江连九派深。
　　扬舲武昌客，兴发《豫章吟》。不见垂纶叟，烟波空我心。
　　【在武昌作】
　　洞庭叶未下，潇湘秋欲生。
　　高斋今夜雨，独卧武昌城。重以桑梓念，凄其江汉情。
　　不知天外雁，何事乐长征？（李舒章云：“八句竟不可断。”五言律皆孟襄阳遗法，纯以气格胜人。）
　　【长陵西望泰陵】
　　昔送宫车出，长悲西雍门。
　　今来寒食节，独望霸陵园。杳杳仙城闭，萋萋封树繁。
　　当时侍从客，恸哭几人存。（隔句对，泯然无痕。忠爱之意，溢于言表。）
　　【送范静之迁威州】
　　吾怜范巨卿，悃愊不邀名。
　　作吏竹林下，清风讼狱平。与君同得罪，独窜夜郎城。万里巴江水，相思猿狖鸣。
　　【酬边太常于燕山见忆之作】
　　故人惠思我，百里寄瑶音。独在山中宿，松斋清道心。霜钟流夜壑，曲涧入幽琴。寂寞悲千古，桥陵梓橡深。
　　【送友人还吴】
　　阳月随阳鸟，遥从塞上来。
　　北人江北望，不见陇头梅。坐下杨朱泪，吟为庄舄哀。聊传数行札，千里送君回。
　　【月】
　　故园今夜月，迢递向人明。只自悬清汉，那知隔凤城？气兼风露发，光逼曙乌惊。何事江山外，能催白发生！
　　【送盛斯徵赴长沙】
　　昔愁越隽千峰仄，转入巴渝万里赊。岂料圣恩怜贾谊，犹烦佐郡出长沙。蛮中瘴远三湘水，江畔春逢十月花。
　　遥听岳阳楼上笛，可能回首忆京华。（送人每以忠爱勉之，此立言之体。）
　　【送耿晦之守湖州】
　　远下吴江向霅川，高秋风物倍澄鲜。
　　菰叶翠相乱，锦石游鳞清可怜。邮渚挝频津吏鼓，渔歌唱近使君船。
　　吴兴岘山足胜事，汉水襄阳空昔贤。（不点湖州故实，而山水清远，宛然在目。高季迪“疏柳一旗江上酒，乱山孤棹道中诗”自是佳句，然不必定是湖州诗也。）
　　【赠别献吉】
　　尔放金鸡别帝乡，何如李白在浔阳？日暮经过燕赵客，解裘同醉酒垆傍。徘徊桂树凉飙发，仰视明河秋夜长。
　　此去梁园逢雨雪，知予遥度赤城梁。
　　【古宫词】
　　兴庆池头漏未阑，梨园子弟曲将残。花前更奏凉州伎，无那西宫月色寒。
　　【春思】
　　渺渺春江空落晖，行人相顾欲沾衣。楚王宫外千条柳，不遣飞花送客归。
　　【济上作】
　　两年为客逢秋节，千里孤舟济水旁。忽见黄花倍惆怅，故园明日又重阳。（语不必深而情深，唐人身分如此。）
　　【安南歌送沈使君】
　　借问炎交路若何？片帆南指广州过。知君怕见桄榔树，近岭猿声日渐多。
　　乌蛮滩上烟水声，伏波庙前秋月明。夜半津人挽舟上，夷歌偏动望乡情。
　　【送萧若愚】
　　送君南下巴渝深，予亦迢迢湘水心。
　　前路不知何地别，千山万壑暮猿吟。（与何大复“太华、终南”之篇，可云双美。）

　　殷云霄云霄字近夫，寿张人。弘治乙丑进士，官南工科给事中。
　　【春望】
　　二月澄江春水深，北孤山头云阴阴。北孤山头云作雨，我欲渡江愁我心。

　　孟洋洋字望之，信阳人。弘治乙丑进士，官至南京大理寺卿。
　　【烟】
　　湘流落日外，沙迥暮生烟。杳杳千峰失，霏霏万壑连。鹊翻知浦树，人语辨江船。暗里猿声起，愁深夜不眠。

　　王韦韦字钦佩，上元人。弘治乙丑进士，官至太仆少卿。　
　　【阁试春阴诗】
　　皇都三月春正深，东风酿暖淑气侵。
　　曙光溟蒙露华满，轻云阁日天沉沉。野色垂垂十余里，草绿柔茵低迤逦。半空落絮湿未扬，百丈游丝寒不起。鹁鸠枝上相踏鸣，若与此景偏多情。
　　空庭帘卷昼亦暝，隔墙惟见桃花明。小院门闲莺自语，画栋泥香燕初乳。苔花苍润上帘栊，蒙蒙经雨还未雨。含情伫立凭阑干，远峰漠漠登楼看。
　　碧窗窈窕银屏冷，金帐促回翠袖单。檐影频移暝云动，曲枕悠然醒午梦。
　　起来小立傍闲阶，花雾袭衣寒气重。（末二语，李西涯批其卷云：“如有神助。”）
　　【柳枝词】
　　渭水西来万里遥，行人归去水迢迢。
　　垂杨不系离情住，只送飞花过渭桥。

　　郑善夫　
　　善夫字继之，闽县人。弘治乙丑进士，除礼部主事，以谏南巡杖阙下。寻乞归。用荐起南京刑部郎中，改吏部。少谷以杜为师，然过于质直，去风雅或远。
　　【初离京邑留别诸同志】
　　驱车遵城，振策率广路。仰盼孤云征，俯见波流溯。感念平生欢，岂以杯酒故？群居不自察，相失增怨慕。川河引舟楫，陵陆旷烟雾，重覯难可寻，努力敷襟素。
　　【送苏侍御从仁使蜀】
　　骢马今何去？玄冥岁已残。风云行剑阁，钲鼓动松潘。事在西戎部，功亏旧将坛。怀柔亦边略，要识圣恩宽。
　　【秋夜】
　　七月欲尽天气清，残月未上江犹明。流萤渡水不一点，玄蝉咽秋无数声。独客尚未送贫贱，四方况是多甲兵。立罢西风夜无寐，吴袅袅感人情。（颓唐似杜。）
　　【棹歌】
　　青螺江头游子吟，黄金台上秋云深。风尘一别一万里，美人驾车伤我心。

　　孙一元　
　　一元字太初，不知何许人，或曰安化王孙也，自号太白山人。尝西入华，南入衡，东登岱，又南入吴，终于吴兴。
　　【访樵者】
　　远寻山中樵，不识山中路。隔林伐木声，遥忆林深处。不晤竟空归，日堕西陵树。
　　【晚霁】
　　晚来雨初霁，烟火隔林微。一径牛羊入，孤村桑柘稀。长天下远水，积雾带岩扉。月黑闻人语，溪南种树归。

　　韩邦靖
　　邦靖字汝庆，朝邑人。正德戊辰进士，除工部员外。以直言系锦衣狱，夺官。后起山西左参政。
　　【关中】
　　不得秦中信，今传关内兵。
　　不得秦中信，今传关内兵。饥荒失抚御，盗贼遂纵横。渭北何由定，商南岂可行？不知今日将，谁是汉长城。

　　张含含字愈光，永昌人。正德丁卯中云南乡试。
　　【己亥秋月寄杨升庵】
　　金马秋风十载余，芙蓉深巷闭门居。
　　登楼莫作依刘赋，奉使曾传谕蜀书。卧病可怜天一柱，独醒无奈楚三闾。比来消息风尘断，白首沧江学钓鱼。

　　胡缵宗
　　缵宗字孝思，巩昌人。正德戊辰进士，历官至右副都御使。乘舆幸楚，缵宗作诗纪事，为人告讦，下狱，寻放归。
　　【登天柱阁】
　　与客上江楼，横江山欲浮。云当天柱出，月傍小孤流。帆外收吴楚，尊前落斗牛。弥漫忽千里，倚槛思悠悠。

　　戴冠
　　冠字仲鹖，信阳人。正德戊辰进士，授户部主事。以建言贬广东乌石驿丞。起官，终山东提学副使。
　　【立春日舟中题】
　　作客尚无地，他乡空复春。舟中儿女大，天末岁时新。乐事喧殊俗，羁愁滞远人。椒盘怀故里，肠断白头亲。

　　骆用卿用卿字原忠，余姚人。正德戊辰进士，官兵部员外郎。
　　【题韩信庙】
　　逐鹿中原汉力微，登坛频蹙楚军威。足当蹑后犹分土，心已猜时尚解衣。毕竟封侯符蒯彻，几曾握手到陈豨？英魂漫洒荒山泪，秋草长陵久落晖。（李献吉云：“此题淮阴庙绝唱也。”三四极写汉高诡诈，而淮阴之冤，自在言下遇之。）

　　杨慎
　　慎字用修，新都人。正德辛未赐进士第一，授翰林修撰。以议大礼泣谏，杖谪永昌。天启初，追谥文献。
　　升庵以高明伉爽之才，宏博绝丽之学，随题赋形，一空依傍，于李、何诸子外拔戟自成一队。五言非其所长，以过于秾丽，失穆如清风之旨也。
　　【宿金沙江】
　　往年曾向嘉陵宿，驿楼东畔阑干曲。江声彻夜搅离愁，月色中天照幽独。岂意飘零瘴海头，嘉陵回首转悠悠。江声月色那堪说，肠断金沙万里楼。
　　【三岔驿】
　　三岔驿，十字路，北去南来几朝暮？朝见扬扬拥盖来，暮看寂寂回车去。今古销沉名利中，短亭流水长亭树。
　　【锦津舟中对酒别刘善充】
　　锦江烟水星桥渡，惜别愁攀江上树。
　　青青杨柳故乡遥，渺渺征人大荒去。苏武匈奴十九年，谁传书札上林边？
　　北风胡马南枝鸟，肠断当筵蜀国弦。（五言近体有“江花与江草，异国看春生”句同一凄惋。）
　　【赋得千山红树图送杨茂之】
　　萧郎雅工金碧画，爱画碧鸡与金马。画作千山红树图，行色秋光两潇洒。摇落深知宋玉悲，登山临水送将归。丹林初晓清霜重，紫谷斜阳赤烧微。故人辞我故乡去，滇树遥遥接巴树。桑落他山共醉时，枫香客路消魂处。白首遐荒老未还，流波落木惨离颜。锦城红树哪能见？千里随君梦里攀。（才人远窜，千古恨事，读数诗，令人百端交集。）
　　【垂杨篇】
　　灵和殿前艳阳时，忘忧馆里光风吹。千门万户旌旗色，九陌三条雨露滋。苍凉苑日笼燕甸，缥缈宫云覆京县。
　　芳树重重归院迷，飘花点点临池见。临池归院总仙曹，应制分题竞彩毫。诏乘西第将军马，诗夺东方学士袍。金明绿暗留烟雾，旧燕新莺换朝暮。
　　只知眉黛为君颦，肯信腰肢有人妒。从此沉沦万里身，可怜憔悴几经春。支离散木甘时弃，攀折荒亭委路尘。摇落秋空上林远，婆娑生意华年晚。
　　肠断关山明月楼，一声横笛清霜坂。
　　【送余学官归罗江】
　　豆子山，打瓦鼓。阳坪关，撒白雨。
　　白雨下，娶龙女。织得绢，二丈五。一半属罗江，一半属玄武。我诵《绵州歌》，思乡心独苦。
　　送君归，罗江浦。（全用《绵州歌》，后只缀四语送行，另是一格。）
　　【塞垣鹧鸪词】
　　秦时明月玉弓悬，汉塞黄河锦带连。都护羽书飞瀚海，单于猎火照甘泉。
　　莺闺燕阁年三五，马邑龙堆路十千。谁起东山安石卧，为君谈笑靖烽烟？
　　【送彭幸庵尚书致仕】
　　忆昔西征歌《采薇》，雪山万里驻骖騑。总戎全蜀风云阵，纪绩成周日月旗。诸葛蔓菁遗壁垒，陶潜松菊旧柴扉。前贤出处真相似，雅志如公两不违。
　　【春兴】
　　最高楼上俯晴川，万里登临绝塞边。碣石东浮三绛色，秀峰西合点苍烟。天涯游子悬双泪，海畔孤臣谪九年。虚拟短衣随李广，汉家无事勒燕然。（义勇之气至欲托之从军，读者可以悲其志矣。）
　　天上风云此际多，山中日月竟如何？争传鸣凤巢阿阁，又见飞鸿出罻罗。宣室鬼神思贾谊，中原将帅用廉颇。难教迟暮从招隐，拟把生涯学醉歌。
　　【柳】
　　垂杨垂柳管芳年，飞絮飞花媚远天。金距斗鸡寒食后，玉蛾翻雪暖风前。别离江上还河上，抛掷桥边与路边。
　　游子魂锁青塞月，美人肠断翠楼烟。（带六朝格，八句皆对，又体中之变者，杜老“风急天高”一章，其开先也。）
　　【怀归】
　　星桥南望沉犀渚，雪岭西连抱耳河。关塞渺茫魂梦隔，山川迢递别离多。汀州春雨搴芳杜，茅屋秋风带女萝。心事未从詹尹卜，生涯聊听僰童歌。
　　【武侯庙】
　　剑江春水绿沄沄，五丈原头日又曛。旧业未能归后主，大星先已落前军南阳祠宇空秋草，西蜀关山隔暮云。正统不惭传万古，莫将成败论三分。（古来武侯庙诗，以此章为最，情韵声律无一不合也。或云此升庵录元人作。）
　　【涪江泛舟】
　　明月沉清露，秋风起白云。兰桡乘溜急，木叶下江闻。爽籁金悬奏，遥峰翠积氛。碧潭留雁影，锦汭散虹文。旅望随天豁，幽阿与岁分。登临知自好，寂寞共谁云？
　　【江陵舟中赠田李二子】
　　落月寒沙夜未分，玉箫金管醉中闻。明朝回首沅江路，愁听清猿和白云。

　　常伦伦字明卿，沁水人。正德辛未进士，除大理评事。
　　【望山有怀故人】
　　羁步局重城，流观狭四野。高高见西山，乡愁冀倾写。天际望不极，延伫一潇洒。落叶归故根，山云满楸槚。
　　无情尚有适，何以慰离者？
　　【过韩信岭】
　　汉代推灵武，将军第一人。祸奇缘蹑足，功大不容身。
　　带砺山河在，丹青祠庙新。长陵一抔土，寂寞亦三秦。

　　周在在字善卿，太仓州人。正德甲戌进士，官至浙江右参政。
　　【闺怨】
　　江南二月试罗衣，春尽燕山雪尚飞。应是子规啼不到，故乡虽好不思归。（不咎征人不返，而归怨于子规，寄情一何微婉。）

　　薛蕙
　　蕙字君采，亳州人。正德甲戌进士，官吏部员外郎。以议大礼下狱，寻复职，未几罢归。西原诗力追雅音，故不落凡近语。览者勿以才情求之。
　　【效阮公咏怀】
　　飘风振玄幕，若木零朱华。六龙匿西山，蒙汜扬颓波。翩翩市中子，于心太回邪。不见憔悴色，但闻慷慨歌。
　　卑辱诚未远，祸乱岂在多？人人各怀私，安能顾其他？已矣勿重陈，嗟予可奈何！（守身慎微语，可作箴铭。）生才良不幸，处世诚独难。
　　扬蛾兴妒阶，怀璧贾罪端。灵均既见放，韩非亦自残。奉身失所从，慷慨使我叹。
　　【杂诗】
　　富贵使心惑，嗜欲致行妨。宴安损性灵，美疢生膏肓。吾观古来士，高躅互相望。首路或暂同，中道何苍黄？班生嗣前烈，马融遁远方。藉梁庵为累，附窦终自戕。通人识尚尔，咄咄可悲伤。（文人末路，污行戕生，皆富贵之念中之也。班固、马融朗然前鉴，犹有借学术以附权门者。）
　　【赠孟望之】
　　踟蹰郊野外，白日匿西山。行人去有期，安得久周旋？请为《游子吟》，与子结缠绵。忧来动人心，恻怆不能言。言念平生友，意气非徒然。行役不足辞，贫贱非所怜。君其笃明信，慰我心悁悁。
　　【月夜坐忆】
　　明月三五时，流光千里外。虚馆风泠泠，寒墀霜霭霭。不见南楼客，徒忆西园盖。欢酒无盈觞，忧襟有余带。沉吟静夜思，缅邈佳人会。
　　【答王允升省中对雨见忆之作】
　　康乐愁霖唱，平原苦雨诗。故人歌此曲，赠我慰相思。薜荔垂青阁，芙蓉泛绿池。今朝一尊酒，最恨不同持。
　　【昭王台】
　　燕昭无故园，蓟野有空台。寂寞黄金气，凄凉沧海隈。儒生终报主，乱世始怜才。回首征途上，年年此地来。（“乱世始怜才”是“今急而求子”注脚。）
　　【草堂】
　　萧萧寒雨对高秋，寂寂空床拥敝裘。归去钧天频有梦，挽回沧海独无谋。平生颇诧任公子，末路方思马少游。珍重故人招隐意，草堂南郭可淹留。
　　【孙氏沱西别业】
　　巴陵西来沱水深，水边楼阁长阴阴。鼋鼍夜出洞庭岸，彪豹昼啼云梦林。鼓枻乍逢渔父笑，搴舟时听越人吟。卜居何日从公去？拟向桃花处处寻。
　　【送杨石斋】
　　社稷功成后，山林避宠年。遭逢谁可并，出处独超然。反侧当前日，经纶迈昔贤。殷忧兴圣主，至治格皇天。凶竖同摧朽，苍生尽解悬。庙谟随指顾，臣节见周旋。智勇千夫敌，勋劳百辟先。赏仍虚裂土，名已重凌烟。握玺惭周勃，挥金缅鲁连。急流嫌盛满，介石慕贞坚。许国心恒切，还乡兴偶牵。留侯初相汉，乐毅晚辞燕。异渥丝纶数，高风进退全。草停黄阁诏，花簇锦江船。水槛星桥侧，茅堂雪岭边。云霞深绿野，卉木富平泉。事业存钟鼎，仪型照简编。累朝瞻翊戴，四海忆陶甄。白首归休记，青春送别筵。衣冠望行色，端不异登仙。
　　【送周子贤按贵州】
　　万里牂牁路，炎州百粤南。悬梯穿鸟道，流沫下龙潭。赤坂鼋鼍出，玄崖日月含。虹霓蒸海气，烟雾洒春岚。飞犭缘篁竹，垂猿堕石楠。橘花香细细，藤刺绿毵毵。岭外青骢驭，台中白笔簪。秦冠高铁柱，汉节照金函。行迈应多暇，登临素所耽。江山吟谢客，物色助清谈。送远多无绪，忧时且不堪。安危廷诤地，迟子促朝参。

　　许宗鲁
　　宗鲁字伯诚，咸宁人。正德丁丑进士，官至副都御史，巡抚辽东。
　　【东岳】
　　秩祀严东土，明禋冠五宗。金函神鬼箓，玉简帝王封。海涌中宵日，岩留上古松。何当凌截嵲，飞举跨苍龙。
　　【辽左雪中登楼】
　　岁杪崇朝雪，天涯绝塞城。冻云连海色，枯木助风声。怀土情无已，登楼赋未成。梅花南国思，笛里暮愁生。
　　【登齐山楼】
　　近郭危楼俯碧湍，倦游孤客倚朱阑。淮肥山色尊前出，吴楚江流画里看。旅思逢秋增短鬓，乡心随雁过长安。
　　黄花白酒登高日，玉笛金笳起暮寒。（对结体每防收束不住，此故别于中间对偶。）
　　【班婕妤】
　　妾命由来薄，君恩岂异同？自怜团扇冷，不敢怨秋风。

　　王廷陈
　　廷陈字稚钦，黄冈人。正德丁丑进士，授吏科给事中。谏南巡，谪裕州知州。寻下狱，免归。
　　【矫志篇】
　　蛟龙虽困，不资凡鱼，鸑鷟虽孤，不匹鹜雏。虽有香草，当户必除。虽有仁人，在敌必诛。狐白虽美，炎暑必置。舟车之用，易地则弃。兰蕙不采，无异蓬蒿。干将不试，世比铅刀。以骥捕鼠，曾不如狸。饿夫获璧，不如得糜。郭生纯臣，鲁连高士，彼乃登台，此乃蹈海。宁直见伐，无为曲全。宁渴而死，不饮盗泉。
　　【咏怀】
　　民食美刍豢，鸱鸢甘臭陈。西子岂不都？鱼鸟不见亲。万类殊所嗜，物岂慕非伦？箕毕各有好，况此世上群。情欲孰为正，参差何可均？黜智任自然，悠悠葆天真。
　　【闻筝】
　　花月可怜春，房栊映玉人。思繁纤指乱，愁剧翠蛾颦。授色歌频变，留宾态转新。
　　曲终仍自叙，家世本西秦。（仿佛“十五嫁王昌”之作。）

　　敖英英字子发，清江人。正德辛巳进士，官至河南右布政使。
　　【塞上曲】
　　无定河边水，寒声走白沙。受降城上月，暮色隐悲笳。玉帐旄头落，金微雁阵斜。几时征战息，壮士尽还家？
　　【辋川谒王右丞祠】
　　蜀栈青骡不可攀，孤臣无计出秦关。
　　华清风雨萧萧夜，愁绝江南庾子山。（为右丞辨冤，语极含蕴。）

　　蔡羽羽字九逵，吴县人。国子生，授南翰林院孔目。
　　【思田园】
　　南方树艺早，嘉蔬当及时。王官凿冰罢，忽起田园思。东郊织台笠，西郭编茅茨。田家不辛苦，衣食更待谁？
　　曳裾京华尘，徒自隳四支。三江绿烟起，何日伫杖藜？
　　【晓起】
　　竹色衣全绿，林光露未晞。
　　陇猿催梦晓，寒月堕烟微。别恨琴中语，流年暗里归。悠悠花上蝶，故故作双飞。

　　文徵明
　　徵明初名璧，以字行，更字徵仲，长洲人。以岁贡入京，用荐授翰林院待诏。卒，私谥贞宪。
　　待诏尝有句云：“湖上修眉远山色，风前薄面小桃花。”亦广平之赋梅花也。
　　【新秋】
　　江城秋色净堪怜，翠柳鸣蜩锁断烟。
　　南国新凉歌《白苎》，西湖夜雨落红莲。美人寂寞空愁暮，华发凋零不待年。莫去倚阑添怅望，夕阳多在小楼前。
　　【沧浪池上】
　　杨柳阴阴十亩塘，昔人曾此咏《沧浪》。春风依旧吹芳杜，陈迹无多半夕阳。积雨经时荒渚断，跳鱼一聚晚风凉。渺然诗思江湖近，更欲相携上野航。

　　王宠宠字履吉，吴县人。贡入太学。
　　圭臬颜、谢，痕迹未融。然尔时吴中诗格，以贡士为最。七言律亦颇沉郁，或者必以摹古短之，何也？
　　【旦发胥口经湖中瞻眺】
　　瀛壖委菹薮，地险隘山川。浑沌自太古，漭泱开吴天。仰饮延池津，俯灌东南偏。龙宫曷瑰丽，鲛室幽玄。孕化晨阳吐，涵虚宵象悬。洪流既漰沛，列嶂亦回延。灵标海上阙，石秀镜中莲。开冬眷肃气，落木浩无边。黄鹄展奇翼，八表恣周旋。倘遇浮丘公，造蓬莱巅。
　　夙有丘壑尚，缅怀鸾鹤踪。扬帆忽夭矫，赤水骖虬龙。五湖写杯掌，三州荡云胸。金屏匝地轴，玉镜开天容。丹丘驻日月，瑶草连春冬。绛气恣萦薄，青霞何复重？仙人蜕化处，千载空芙蓉。灵境指顾间，行当往追从。（极意造句，拟之镂金错采。）
　　【入消夏弯】
　　千山玩回转，双阙开嶙峋。围作玉镜潭，流水桃花春。鸡犬自甲子，衣冠乃秦民。表里重湖阻，丹青四望匀。孤峰表日观，群嶂摩天垠。波光别骀宕，霞采相鲜新。疑觞王母池，误攀织女津。海鸥戏兰薄，游鯈莹心神。牙樯悲昔幸，玉辇罢今巡。荣华无常境，山水有天真。尘缨聊以濯，惭尔棹歌人。
　　【送钱太常元抑祠祭显陵】
　　江汉朝百灵，绛节集鄢郢。兴园奠其阳，虹熠光景。象设开天庭，环卫森五岭。
　　斋房产灵芝，玉醴出金井。神游驾虚无，剑舄存遗影。洒扫祠官虔，匕鬯皇情耿。太常典秩宗，精白一心秉。
　　龙颜授玉册，殿上亲祇领。玄端佩冲牙，陟降瑶坛静。风清灵旗翻，天赤御气冏。山河扶栋梁，虎旅肃藩屏。
　　还轺告成命，弭节指俄顷。备闻古夔龙，密勿金华省。仿佛弘治风，廷论多骨鲠。
　　我辈饱藜藋，散发从箕颍。（肃肃穆穆，得汉《郊祀歌》一体。）
　　【南都】
　　锦缆牙樯万里游，天吴海若翼王舟。襄城七圣空迷辙，弱水三山未稳流。
　　边塞风云连朔漠，重臣节钺自公侯。
　　两京角立分形势，居重还须控九州。（羽檄时闻，江彬辈节钺自擅，而帝游幸无度，失居重驭轻之势。草莽臣惄然忧之。此诗史也。）
　　【秋怀】
　　凤管龙箫清且悲，南徐北固自逶迤。海门直指联三象，日驭巡行逼九疑。入计衣冠轻玺绶，防秋兵马偃旌旗。
　　长卿《谏猎》无消息，怅望江湖有所思。（亦武宗幸京口时作。）

　　金銮銮字在衡，陇西人，寓居金陵。
　　【泊淮上】
　　愁轻游冶兴，老重别离情。野戍寒更尽，河桥春水生。断云疏雁影，残月乱鸡声。明发应千里，萧萧过楚城。
　　【除夕】
　　还忆去年辞白下，却怜今夕在黄州。空江积雪添双鬓，细雨疏灯共一楼。世难久扌弃鱼雁绝，家贫常为稻粱谋。
　　归来故旧多凋丧，愁对东风感旧游。
　
　卷七

　　高叔嗣叔嗣字子业，祥符人。嘉靖癸未进士，官至湖广按察使。
　　苏门五言，冲淡得韦苏州体。王元美评云：“如高山鼓琴，沉思忽往。木叶尽脱，石气自青。”良然。王敬美云：“徐昌穀、高子业二君，诗有不同，而皆巧于用短。徐以高韵胜，高以深情胜。更千百年，李、何有时废兴，二君必无绝响。”
　　【再调考功作】
　　引疾三上书，微愿不克谐。徙官复在兹，心迹一何乖。轩裳日待旦，阊阖凌云排。
　　入属金马籍，出与群龙偕。积贱讵有基，履荣诚无阶。但惜平生节，逾久浸沉埋。既妨来者途，谁明去矣怀？
　　鸟迷思故林，水落存旧涯。
　　唯当寻素业，归卧守荆柴。（谨微葆真，不躁进，不妨贤，卓然想其风概入理不腐，善学大谢。）
　　【古歌】
　　荆和当路泣，良璞为谁明？
　　茫然大楚国，白日失兼城。燕石十袭重，鱼目一笑轻。古来多感叹，今予益吞声。
　　【叙怀】
　　伊昔迨弱冠，奋足参贤豪。衣褐出下国，脱挽造中朝。圣期开九五，河清在一朝。升龙假玄渊，鸣凤托芳条。五从宰府辟，连荷公叔招。名过有瑕颣，道在无矜骄。犹全不肖躯，解冕未逍遥。
　　【答谷司仆见问】
　　幸自返中园，非关逃微禄。方因疾病余，黾勉供樵牧。春至东郭田，夏来北林木。
　　时从远原上，日纵平郊目。野老逢与言，道书间能读。何能共世人，无事相追逐？劳君问出处，日暮掩茅屋。
　　【简袁永之狱中】
　　本同江海人，俱为轩冕误。子抱无妄忧，余有多言惧。昔来始青阳，今此已白露。
　　岂乏速进阶，苟得非余慕。罪至欲何言？直以愚慵故。众女竞中闺，独退反成怒。追诵古时人，蒙冤谁能诉？
　　皇心肯照微，与子齐归路。
　　【病起偶题】
　　空斋晨起坐，欢游罢不适。微雨东方来，阴霭倏终夕。
　　久卧不知春，茫然怨行役。故园芳草色，惆怅今如积。
　　【送别德兆武选放归】
　　燕郊秋已甚，木叶乱纷纷。
　　失路还为客，他乡独送君。罢归时共惜，弃置古常闻。莫作空山卧，令人望白云。
　　【分水岭晚行】
　　客兴日无奈，兵荒岁屡加。少年曾许国，多难更移家。远水通春骑，孤城起暮笳。凭高一回首，何处是京华？
　　【寒食定兴道中】
　　二月莺花少，千家雨雪霏。
　　可怜值寒食，犹未换征衣。积水生空雾，高城背落晖。忍看杨柳色，从此去王畿。

　　徐阶
　　阶字子升，华亭人。嘉靖癸未赐进士第三，累官少师、吏部尚书。赠太师，谥文贞。
　　【送司封仲芳杨子赴留都】
　　哲人重道义，朝贵不足縻。丈夫志四方，远适非所悲。如何与子别，怅怅不忍辞。古道日沦替，群谀纷追随。子独谅迂僻，经训相靡刂规。去住忽以异，丽泽安所资。颓波无停流，灵耀亦西驰。感此重念子，何以慰尔知？至理不外得，吾心实吾师。愿言励操存，千里同襟期。
　　【横溪为彭允祯赋】
　　横溪东去水迢迢，虚阁重檐共寂寥。山外夕阳低度鸟，雨余春渚暗通潮。寒空落叶书声静，秋草孤帆客梦遥。欲徙石湖湖上石，为君乘月更吹箫。

　　郑旦旦字希周，歙县人。嘉靖癸未进士，官至浙江右布政使。
　　【晓发洱海，夕次滨川】
　　天高野旷瘴烟收，风急霜繁落木秋。
　　箐道千盘临戍堡，山城百雉入边州。诸蕃乐岁休戎马，孤馆频年望斗牛。夜半角声吹激烈，纷纷凉月照人愁。

　　张时彻
　　时彻字唯静，鄞县人。嘉靖癸未进士，官至南京兵部尚书。
　　【采葛篇】
　　种葛南山下，春风吹葛长。二月吹葛绿，八月吹葛黄。
　　腰镰逝采掇，织作君衣裳。经以长相忆，纬以思不忘。出入君箧笥，长得近辉光。层冰布河水，中野皓凝霜。
　　吴罗五文采，蜀锦双鸳鸯。君恩当断绝，叹息摧中肠。中肠日以摧，葛叶日以衰。愿留枯根株，化作萱草枝。（古乐府语意）
　　【初秋】
　　一声渔唱海天秋，素练初飞白鹭洲。亦有芙蓉自开落，何人解识汉宫愁？

　　苏祐
　　祐字允吉，濮州人。嘉靖丙戌进士，官至兵部左侍郎，宣大总督。
　　【九日】
　　落木惊风候，淹留感岁华。阴云连紫塞，清泪对黄花。八骏周京马，孤蓬汉使槎。高台予懒上，不为苦思家。
　　【予告归入倒马关作】
　　南风吹雨傍关来，关上千峰画角哀。
　　老去尚怜金甲在，生还重见玉门开。鹍弦谩引《思归》调，虎节空惭上将才。圣主恩深何以报？车前部曲重徘徊。
　　【塞下曲】
　　将军营外月轮高，猎猎西风吹战袍。觱篥无声河汉转，露华霜气满弓刀。

　　华察察字子潜，无锡人。嘉靖丙戌进士，官至侍读学士，掌南院。学士五言，冲淡有陶、韦风，然垢氛已离，未穿溟涬。
　　【秋日观稼楼晓望】
　　日出天气清，山中怅幽独。登高一眺望，风物凄以肃。流水映郊扉，炊烟散林屋。
　　秋原一何旷，薄阴翳荒竹。时闻鸟雀喧，因念禾黍熟。
　　悠悠沮溺心，千载犹在目。（王摩洁云：“雀喧禾黍熟，”此衍作十字，便不及古人。）
　　【宿玉阳仙房】
　　返照明溪梁，深松晦夕景。岩卧符夙期，云阴石床冷。因投物外心，遂入清虚境。天寒木叶疏，月落山房静。然灯独不寐，秋宵一何永！明发从此辞，白云锁巷岭。
　　【游善卷碧山岩】
　　落日下空门，斋钟出林莽。偶兹叩精庐，再宿翠微上。旧游不知处，但见松杉长。岩虚露气清，坐觉心魂爽。月白山窗高，夜静风泉响。遂令寤寐中，超然脱尘网。云壑永栖迟，愿言税归鞅。
　　【五月望夜与诸君山中再酌】
　　仲夏苦昼永，薰风起将夕。圆景海上来，照此山中客。坐令微暑消，兼使众累释。
　　兴至时命觞，露下复移席。因耽水竹居，遂同鱼鸟迹。盘游岂忘返？玩物聊自适。台空人影疏，夜静潭气白。
　　参差树杪峰，历历辨咫尺。超然悟真境，万物一虚寂。
　　【山台晓望怀王仅初不至】
　　初日照台上，兴来成独游。
　　天高宿雾尽，木落空山秋。晓色侵残鬓，新寒上故裘。吴门隔烟水，怅望空悠悠。
　　【惠山寺与施子羽话别】
　　看山不觉暝，月出禅林幽。夜静见空色，身闲忘去留。疏钟隔云度，残叶映泉流。
　　此地欲为别，诸天生暮愁。（“夜静见空色”五字入微，然钟、谭专取此种便与诗道日远。）

　　陆粲
　　粲字子馀，长洲人。嘉靖丙戌进士，官工科给事中。坐劾张、桂，谪都匀驿丞，迁知永新县。
　　【赠别王直夫】
　　威凤天际翔，潜虬泽中蟠。严子时闭肆，贡公乃弹冠。显晦岂必同？各以性所安。子行树远绩，奋身青云端。鄙人栖蓬藿，蹇拙聊自完。丈夫志千载，飞沉何足叹！相期保贞素，岁晚同金兰。

　　袁袠
　　袠字永之，吴县人。嘉靖丙戌进士，官刑部主事。谪戍湖州，后用荐起，官至广西提学佥事。
　　【送陈德夫使鲁】
　　帝曰封同姓，皇华遣使臣。河山藏汉誓，宝玉展周亲。殿说灵光古，经传孔壁新。余生好文献，一为访先民。
　　【自柳至平乐道中书事】
　　远触苍梧瘴，初乘漓水槎。蚺蛇晴挂树，射蜮昼含沙。屋覆湘君竹，山开蜀帝花。《夷坚》收未尽，《博物》待张华。
　　【大驾视牲南郊】
　　大路调仙驭，朱旗列禁城。帝牛三月系，田烛九衢明。日并龙旒出，山将彩仗迎。《横汾》卑汉咏，禋祀达皇情。
　　【秋兴】
　　仙仗行宫旧内居，花间往往驻鸾舆。徒闻汉帝《横汾曲》，不见长卿《谏猎书》。天子射蛟开水殿，奚官牧马遍郊墟。
　　蒹葭苜蓿秋无限，怅望烟云万里余。

　　王慎中慎中字道思，晋江人。嘉靖丙戌进士，官至河南参政。遵岩以古文传，然五言古亦窥颜、谢堂庑，无一浅语滑语。
　　【登金山口绝顶】
　　地纪控西界，灵山亘北甸。足弱步屡憩，崖峭石犹践。枝樛乃能援，葛脆不可挽。当其意象开，岂复虑高蹇？瞻峰皆列施，陟涧数回缅。稍觉天地宽，即看云烟变。石窦芝自荣，林罅雪尚泫。兴阔无近寻，登高有远见。周圻矗五云，易水通一线。微茫燕赵区，历历皆可辨。长啸发灵籁，倦坐席苔藓。氛垢苟不婴，沉虑斯可遣。
　　【游白鹿洞】
　　素婴丘壑情，况秉英贤想。寤寐悬宿心，游盘得兹赏。重阴始晦蒙，杲杲旋开朗。揽胜据巉岩，探奇历榛莽。境闲百虑空，意惬二仪广。野色浮巾衣，秋容成物象。菊含露下英，泉作山中响。柔叶稍朝零，刚条非夏长。景物易流徙，今古同俯仰。踌蹰怅回轸，何时还独往？
　　【游麻姑山】
　　云出本无心，择栖多奇巘。繄予慕真胜，涉趣不知远。初缘碧涧行，几傍丹崖转。林追去虎踪，蹬蹑飞猿践。泉流递浅深，岩谷变阴显。喷瀑遇留憩，石床时仰偃。桂芳洞里秋，霞映山中晚。探异寻前期，入幽忘后反。神游力不悁，理惬情俱遣。天路如可梯，欲以微官免。

　　皇甫冲
　　冲字子浚，长洲人。嘉靖戊子举人，与弟涍、汸、濂称四皇甫。
　　吴中诗品，自高季迪、徐昌穀后，应推皇甫兄弟。以造诣古淡，无一点秾纤之习。时二黄、三张，空存名目耳。
　　【维摩寺雨坐】
　　回岭无仄径，陟冈有夷壤。展睐入空蒙，游心益昭朗。长风吹轻衣，飘摇翠微上。古寺迷夕烟，明灯淡绡幌。
　　冥雨从东来，惊雷自西往。林峦忽不见，但闻山涧响。景寂非避喧，心莹乃成赏。为礼沉疴踪，因之知幻象。
　　【于岩石上眺东西两湖】
　　旭践山中蹊，午憩岩上石。云移石欲堕，雨霁蹊犹湿。倚策眺两湖，波光渔相袭。
　　东若既纡青，西蘅亦凝碧。芙蓉落双镜，天影浮重璧。樯乌有离声，矶鸥无并翼。会兹物化情，感彼高深迹。
　　从适得所遣，何为苦拘迫？

　　皇甫汸汸字子循，长洲人。嘉靖己丑进士，官至云南按察佥事。
　　子循古体出入二谢，五言律亦在钱、刘之间，与兄子安可云敌手。
　　【秋夜把酒对月】
　　宋玉陈《九辩》，陆机歌百年。怅兹清秋日，聊使幽怀宣。矫矫归云雁，嘒嘒含风蝉。摧芳委朝露，俄景流夕川。鳞运有代谢，华无长妍。始知行乐贵，何用居情牵？长夜思秉烛，新月正当筵。金尊泛绿醑，宝瑟縆朱弦。商歌当枣下，楚舞出花前。余名焉足藉，达生乃为贤。
　　【过武城言子祠作】
　　溯风枉轻桡，戴星理扁棹。超忽之武城，有荡瞻鲁道。古邑一何卑，令猷久弥劭。弦歌谢清响，精华契深造。曰余厕文儒，耽寂违时好。剖符辞帝京，腰章宰名赵。谅乏操刀资，惧贻制锦诮。经过缅遐瞩，神对宣幽抱。言采江上蘋，荐此庙中貌。谁谓千载殊，可以同高调。
　　【奉答子安兄】
　　江郭改故阴，家园蔼新霁。柔条始发林，芳草渐纡砌。潘居信为闲，杨亭况重闭。曰余忝明时，与子承嘉惠。分省各有愆，佐郡惭怕莅。暂就北山招，转惬东田税。情忘桃李言，迹岂匏瓜系？感遇兴长谣，来章缅幽契。
　　【从军行寄赠杨用修】
　　思文际圣君，稽古萃群辟。子云侍承明，胡为去荒域？被命事犀渠，差胜下蚕室。
　　愤志酬八书，荣名重三策。丁年子卿嗟，皓首仲升泣。看鸢穷瘴烟，放鸡定何日！业既违操觚，勋还期裹革。
　　五月行渡泸，千里望巴国。泸水向东流，巴云忽西匿。
　　相思持寸心，愿附双飞翼。（用修之才而谪戍边徼，有情所共悲也。拟之马迁、子卿、仲升、伏波，几于歌以当哭。）
　　【舟中对月书情】
　　不识别家久，但看明月辉。关山一以鉴，驿路远相违。影落吴云尽，凉生楚树微。天边有乌鹊，思与共南飞。
　　【九日寄子约】
　　漫有登高兴，兼当望远何？
　　对花惊白发，见雁忆黄河。乱后书来少，霜前木落多。不堪羁宦日，同是阻于戈。
　　【元夕熊子叔抑过集时谪远州】
　　国论何年定？乡心此夕摇。雁飞天畔驿，龙隐日南桥。谪宦恩非薄，之夷路讵遥？谁怜梁傅泪，曾洒汉文朝。
　　【寄刘谏议畿】
　　欲将尺素远相贻，疏懒无如与性宜。北虏尘飞榆塞日，西京灰满柏梁时。中朝望属阳司谏，左掖吟怜杜拾遗。定有封章回圣主，莫须焚草避人知。
　　【广寒宫登眺】
　　宝阁凌霄建，珠窗映日开。月临疑桂宇，露洒即铜台。山悉图崤入，池犹象汉回。倚妆花屡发，窥舞鸟能来。
　　倾国元因色，劳民岂但财？地随胡运改，栋与美人催。殷鉴良非远，秦宫亦可哀。
　　圣朝留故迹，皇览日休哉！（以前朝为荒宴之戒，得杜老《咏九成宫》意。）
　　【对月答子浚兄见怀诸弟之作】
　　南北何如汉二京，迢迢吴越两乡情。
　　谢家楼上清秋月，分作关山几处明。

　　唐顺之
　　顺之字应德，武进人。嘉靖己丑进士，官至佥都御史。天启中追谥襄文。
　　【登喜峰古城】
　　（时三卫贡散牧关外）
　　绝顶孤峰见废关，短衣落月试跻攀。三秋豹旅方乘障，万里龙媒正满山。候雁似随乡思去，寒花将送使臣还。筹边迂薄真无补，空望伊吾抵掌间。
　　【复官后报京师友人】
　　姓名不复挂朝参，鱼鸟由来性所耽。箧里符经都已废，山中药草渐能谙。疏狂自分三宜黜，懒病其如七不堪。深谢故人推毂意，莫将阳羡比终南。
　　【冬至南郊】
　　明王敦大报，泰畤礼神君。位以南离正，宵从甲子分。月临太乙馆，星动羽林军。除道疑登岱，鸣箫异渡汾。声容六变合，海岳百灵纷。封检征题字，屏帷悉画云。神光人共见，天语帝亲闻。盛迹谁能赋？多惭扈从群。

　　陈束束字约之，鄞县人。嘉靖己丑进士，官至河南提学副使。
　　【咸宁山中雪霁晚行】
　　雪霁乍见山，残阳稍辞岭。暝色起烟氛，寒光散墟井。田空猎火还，林冻栖乌警。遥闻野寺钟，初月生俄顷。
　　【都下秋雨夜饮王子长宅】
　　阔别时何屡？蹉跎鬓已侵。
　　还朝明主赐，卜夜故人心。凉雨杯初覆，空堂漏欲沉。安知非梦寐？相对帝城阴。

　　黄省曾
　　省曾字勉之，吴县人。嘉靖辛卯举人。
　　【江南曲】
　　旖旎绿杨楼，侬傍秦淮住。朝朝见潮生，暮暮见潮去。（有情而必尽言，此诗味所以薄也。只此说住，见言外有无限情事。）

　　钱嶪
　　嶪字君望，南通州人。嘉靖壬辰进士，历官参议
　　【悯黎咏】
　　嘉靖戊申，崖吏失御，重以积蠹之余。群黎遂叛，攻掠城邑，远近绎骚。抚者无策，漫以牛酒从事，越岁不戢。当路请命征讨，予分典戎事，深悼诛夷之惨，用广咨诹，卒藉天威，诛获渠首，歼荡丑类，总五千余级。诸村悔过，悉归顺焉。庚戌夏四月三日，凯奏底定，追惟致寇有因，覆车当戒，感时述事，潸然有怀。
　　在昔邃古初，鸿蒙辟天地，绝谷嶂南海，深箐郁苍翠。中有黎母居，伊人尚蒙昧。凿井以饮渴，农田亦时艺。荒路暧匪通，幽扃或交市。虽尔隔华界，犹纪王正岁。生黎若草木，荣陨随和厉。熟黎若鸟兽，犭麃俟无智虑。所以古先圣，驭之以不治。
　　粤南本炎峤，矧此琼崖东？玄冬日且和，幽郊鲜阴风。花柳荫广隰，苗黍青芃芃。皇仁渐南极，草木均化工。岂独兹黎人，物与非吾同？军行值人日，感叹心冲冲。
　　朝发城东门，夕驻藤江垒。杀气干层云，狼师渡藤水。鸡犬皆震惊，人民尽奔徙。海避愁蛟蛇，山匿畏虎兕。蛇虎犹可虞，狼毒不可迩。军令甚分明，颠仆何由弭。伶俜泣路衢，迸泪不能已。嗟哉一将功，岂独万国毁？
　　海南无猛虎而有麖与麋。玄崖产珍木，种种称绝奇。斯物出异域，颇为中国推。以兹重征索。奔顿令人疲。穷年务采猎，为官共馈仪。苦云近岁尽，无以充携持。直欲诉真宰，铲此苏民脂。物理有固然，忉怛令人思。
　　叶落当归根，云沉久必起。黎人多良田，征敛苦倍蓰。诛求尽余粒，尚豢犊与豕。昨当租吏来，宰割充盘几。吏怒反索金，黎民那有此？泣向逻者借，刻箭以为誓。贷一每输百，朘削痛入髓。生当剥肌肉，死则长已矣。薄诉吏转嗔，锁缚不复视。黎儿愤通决，挺身负戈矢。枪急千人奔，犯顺非得已。赫赫皇章存，今人弃如纸。
　　朔风戒良节，赫赫张皇师。军门号令严，震肃将天威。壮士快鞍马，锋镞如星飞。一举破贼垒，刀斧纷纭挥。剖尸越丘阜，踏血腥川坻。白日暗西岭，瘴气昏余晖。翅鼠堕我前，饥乌逐人归。征夫怀惨忧，涕泗沾我衣。黎人本同性，云何发祸机。神武贵勿杀，不在斩获为。息火当息薪，弭兵当弭饥。谁生此厉阶，哲士知其非。（治之以不治，驭远人之道也。征求贡物，赋敛无艺，兵戎于是兴矣。谁生厉阶，至今为梗。末以弭饥为救乱之本，是真能弭乱者，老成远虑，可垂炯戒，后之柄国者，尚其敬而听之。）

　　尹耕
　　耕字子莘，蔚州人。嘉靖壬辰进士，官至河南按察佥事，坐劾戍辽左。子莘七言律本李空同派，有秋笳晓角之声。
　　【秋兴】
　　蓟门千里接云中，燧火清宵警报同。合阵几窥青海月，鸣鞭争下黑山风。冬残战士衣仍薄，岁歉孤城廪欲空。南国十年输挽尽，防秋诸将漫论功。
　　十万鸣弦报吉囊，野心狼子是花当。连姻固自轻中国，分道频看入汉疆。推毂丈人空肉食，操戈遗孽尚萧墙。不应干羽修文日，岁岁三关有战场。
　　威名万里马将军，白首丹心天下闻。辽水旌旗余杀气，泰山松柏已高坟。条侯自靖中州变，窦宪曾铭塞外勋。独倚凌烟思将略，暮天征雁下寒云。
　　万山环合蔚州城，紫寒连云朔气清。禾黍岁时供上谷，烽烟日夜接神京。九宫迤逦通军壁，高垒崔嵬列虏营。稍喜摧锋章节帅，能将俘获谢苍生。
　　【上谷歌】
　　大宁无路援开平，极目孤悬独石城。遥忆先皇亲跃马，长驱绝塞苦提兵。寒流汩汩交樵径，野戍荒荒列汉旌。
　　千载土人谈往事，伯颜山下有英声。飞狐倒马紫荆连，此去朝廷路一千。向日北门严锁钥，于今南牧盛风烟。时名受脤当关将，岁德临分破阵年。
　　愿假精兵渡辽水，莫令疲病久戈鋋。
　　【紫荆关】
　　汉家锁钥惟玄塞，隘地旌旗见紫荆。斥堠直通沙碛外，戍楼高并朔云平。
　　峰峦百转真无路，草木千盘尽作兵。谁识庙堂柔远意，戟门烟雨试春耕。
　　【上谷歌上楚中丞】
　　戍楼霜重角声残，策马朝登十八盘。
　　紫气正当天北极，彩云时见汉长安。誓将锁钥标铜柱，应有麒麟画铁冠。况是六龙巡幸地，至今溪谷尚鸣銮。
　　【春怀】
　　春深关塞尚屯兵，万里防胡拱汉京。不为翠华临远道，岂应金甲废深耕。转输坐见司徒急，经略亲看相国行。莫讶至尊忘北顾，显陵迁附圣人情。
　　往岁关山亦丧师，犹能不失汉旗旌。可怜虎帐分符日，偏是沙场弃甲时。白草自长骠骑垒，黄云空压李陵碑。
　　书生无计当戎右，一剑真思报主知。（诸咏得少陵《诸将》遗意，但少开阖变化，所以不逮古人。）

　　皇甫涍涍字子安，长洲人。嘉靖壬辰进士，官至浙江按察佥事。
　　子安枕籍选体，故五言自高。然得风格而遗精理，未云诣极也。
　　【送周氏】
　　清晨饯我友，驾言远徂征。前瞻齐鲁墟，千里浮云兴。亲友岂不昵？怀役不遑宁。旷野多悲风，扬尘翳边庭。中衢雪霰集，边马寒无声。蹊谷少行迹，侧足横层冰。回首望京阙，能不恻中情？子其只自爱，顺时保荣名。
　　【秋日杂诗】
　　廓处乏欢悰，出门眺长衢。悲风吹落日，四顾无行车。嗟跎失盛年，感叹独嗟吁。况我在樊笼，六翮不得舒。抚剑思西迈，安得守故庐？淮阴困闾里，马生恋边隅。桑梓岂我志，蓬藿非我虞。行行舍此去，去去浮云俱。
　　【将命巡轺徙倚署阁】
　　弥辰倦纷牍，徂春怅无乐。庶以散予襟，独此稽山阁。霞蔚见层峦，花深隐群壑。本自沧海人，悔吝滋縻爵。旋里东江轺，徘徊眷林薄。俄顷恻幽衷，遇物悲离索。且凭浮云征，聊希至人托。
　　【发郡城之天台道中述所经览寄友】
　　夕梦层城阿，晓行沧波上。萦溪复含流，连岑时隐嶂。风湍信千转，云峰非一状。
　　锦缋纷迎玩，氤氲忽弥望。兰泉芬可掬，苔壁险难傍。思偕同怀子，携手追禽尚。
　　【杂兴】
　　骛节流炎纪，驰晖届清商。游鱼凑重渊，蟋蟀鸣空堂。白露滋前除，阴风来北房。我心亦何思？所思天一方。离居宛如昨，再睹鸿雁翔。含情抚遥夜，申旦独彷徨。哀彼《采葛》诗，零泪沾衣裳。
　　【雪山歌奉寄彭太保】
　　雪山嵯峨控西极，寒井阴光混开辟。千秋鸟道无阳春，北风惨淡吹峨岷。羽书宵过褒斜道，火入灵关彻昏晓。
　　愁云百里填城河，帐中银烛然盘陀。将军狐裘细马驮，弹筝伐鼓金叵罗。指麾羽扇白玉轲，背河一战收蓬婆。铭功刻石报天子，麒麟阁上事已多。
　　忆昔中原全盛日，八方无虞醴泉出。龙举空悲剑舄藏，海南漠北俱萧瑟。君王垂衣念西土，钱塘老子不足数。彭公大梁伫献捷，已见彤弓出天府。
　　持节心知主恩重，入关更识王臣苦。文武吉甫非公谁？临洮健儿勇如虎。骥子朝披玉垒云，鱼文夜湿金堤雨。阆中一月见节制，烹羊宰牛酌清酤。
　　狼籍衣冠颂破竹，马前父老称安堵。园陵佳气春氤氲，锦官城中日鼓舞。当时匹马更朝天，又逐轻车过酒泉。勋名岂数七十战，至今边卒高枕眠。
　　归来谒帝承明殿，世事那知一朝变。功成下吏古所悲，浮云蔽日今曾见。天下惊闻柏台火，匣内空留上方剑。壮士长歌《梁父吟》，孤臣独泣瑶池宴。
　　莲峰落月照黄河，榆谷飞尘暗兰县。
　　武穆祠西秀水流，一望江山泪如霰。（功成下吏，今古同悲。改弦变调，如宫声之换羽也。）
　　【西湖歌寄方思道】
　　西湖窈窕三十里，柳丝含烟拂湖水。
　　青山荡漾春风来，苏公堤边花正开。玉缸春酒映江碧，几醉江边柳花白。城头日出照高楼，银铮翠管喧行舟。吴姝如花卷绡幕，山水倒入金屏流。
　　朝来复脱千金骏，还有床头紫绮裘。人生行乐莫顾惜，落日松风吹古丘。我忆京华旧游地，鱼浦东看动愁思。醉里空歌镜湖月，梦中尚识孤山寺。
　　信安使君还旧溪，应对花卮惜解携。白沙翠竹无人问，湖上孤吟闻马嘶。
　　【再别兄弟作】
　　可叹江潭客，重为魏阙游。河梁一怅望，芳草剧含愁。陇树三年泪，边云万里秋。无由慰栖泊，羁影任悠悠。

　　蔡楠楠字子木，德清人。嘉靖壬辰进士，官至南京兵部侍郎。
　　【晚晴】
　　山晴欲暮天，山色转苍然。泉落云中碓，溪回树杪船。斜明沙际日，远遍绿芜烟。还见凫鸥伴，闲飞秋水前。

　　黎民表民表字维敬，从化人。嘉靖甲午举人，官至布政司参议。
　　【紫荆关】
　　径转蛇盘险，云连鸟去长。山桃微着紫，沙柳不成黄。重镇临天府，神功划大荒。金城谁献议？老作尚书郎。
　　【横翠楼】
　　高楼当绝塞，春望转氤氲。百战全燕地，千重大漠云。控弦无掠骑，饮羽忆将军。老去亲戎马，悲笳向夕闻。
　　【同邝别驾，蔡山人登九成台】
　　芙蓉秀色半阴晴，影入空江百丈深。紫阁倒垂星宿象，碧天吹落凤鸾音。烽尘正属谈兵日，云路谁为出世心？风景故园犹想象，丹梯吾肯倦登临。

　　沈炼
　　炼字纯甫，会稽人。嘉靖戊戌进士，除清丰知县，入为锦衣卫经历。坐劾严嵩，廷杖，谪田保安州。寻为奸党所陷，戮于边。隆庆初赠光禄寺少卿，谥忠愍。
　　【寄冯敬叔】
　　同作他乡客，嗟予更滞留。关山明月夜，边塞白云秋。汉阙孤臣梦，胡笳万里愁。
　　桑乾河水近，知是忆并州。
　　【得应职方书诗以答之】
　　郎署飞符日，题书问谪居。自因乡使到，翻觉旧交疏。
　　塞月尘沙里，边风鼓角余。谁知迁客梦，夜夜绕鸾舆。（应是谪戍后作。）
　　【送朱子南还】
　　十年辛苦在京华，梦里何时不见家？
　　一照若耶溪畔月，始知杨柳隔天涯。

　　翁大立大立字儒参，馀姚人。嘉靖戊戌进士，官至南京兵部尚书。
　　【吴讴】
　　旧征未云已，府帖重征新。昨朝银花布，今日金花银。侵晨趋城府，薄暮遍乡邻。一身应重役，奔走无定晨。父母生我时，胡不百我身？残躯被棰楚，苦切难具陈。宁为乞市儿，莫作当官人。（银花布，金花银，当日征税名目，唯吴地行之。）

　　王问
　　问字子裕，无锡人。嘉靖戊戌进士，官至广东按察佥事。及卒，门人私谥文靖。
　　【自山中泛湖归】
　　登践穷幽深，下山日已晚。
　　余照留青蘋，归去度苍巘。对此生远心，返棹意自缓。川途风浪平，沿流弄清浅。
　　【赠吴之山】
　　城柝声声月未央，江云初散水风凉。看君已作无家客，犹是逢人说故乡。（其声凄以哀。）

　　徐文通
　　文通字汝思，永康人。嘉靖甲辰进士，历官山东按察副使。
　　【岱宗】
　　岱顶凌霄十八盘，中原萧瑟思漫漫。振衣日观三秋曙，倚剑天门六月寒。风雨黄河通瀚海，星辰紫极近长安。小臣愿献蓬莱颂，阊阖高悬谒帝难。

　　陈皋谟
　　皋谟字思赞，江阴人。嘉靖甲辰进士，历官南京工部郎中。
　　【环县城远眺】
　　灵武孤城霁色开，感时还上最高台。山楼风急熊旗动，关塞天连鸟道回。经略久寒西夏胆，安危深仗北门才。殊方独抱怀乡思，日暮愁闻画角哀。

　　张居正
　　居正字叔大，江陵人。嘉靖丁未进士，以庶吉士历官礼部尚书。入阁，官至太师，谥文忠。
　　【舟泊汉江望黄鹤楼】
　　枫林霜叶净江烟，锦石游鱼清可怜。贾客帆樯云里见，仙人楼阁镜中悬。九秋查影横清汉，一笛梅花落远天。无限沧洲渔父意，夜深高咏独鸣舷。

　　杨继盛
　　继盛字仲芳，容城人。嘉靖丁未进士，官兵部员外郎。坐论马市，贬狄道典史。事白，入为户部员外，调兵部。疏劾严嵩，论死。赠太常少卿，谥忠愍。
　　【送徐子与谳狱江南】
　　寥落白云司半虚，看君此去更何如？西曹月满幽人榻，南国星随使者车。塞雁不堪行断候，秋风况是叶飞初。秣陵故旧如相问，为道疏狂病未除。（婉而多风。）

　　杨巍
　　巍字伯谦，海丰人。嘉靖丁未进士，知武进县，入为兵科给事中。累官吏部尚书，进少保、太保。
　　【早秋登龙门城楼】
　　指点云州地，真为汉北门。
　　八城临大漠，一路向中原。晴日山川映，秋田禾黍繁。文庄经略处，父老至今言。
　　【萧关北作】
　　塞路山难断，胡天云不开。遥惊戍火起，数见羽书来。周室朔方郡，唐家灵武台。客心正多感，羌笛暮堪哀。

　　姚汝循汝循字叔卿，上元人。嘉靖丙辰进士，官至大名知府。
　　【郡斋咏怀】
　　巴江清且驶，日有东归舟。凛凛岁复暮，而我何淹留？才不瘳民瘼，位固忝邦侯。负担过所任，蹐增烦忧。南山有薄田，犹堪具膳羞。弃捐久不理，稂莠将盈畴。至道贵兼济，岂固为身谋？十羊方九牧，雅志怅悠悠。安能逐时态，坐取素餐尤。
　　【章昆冈别驾邀登城南楼】
　　楼前新涨迥浮天，把酒登楼思渺然。白鸟于人如有识，青山何处不堪怜。孤舟渔火炊寒渚，萧寺昏钟起暮烟。簿领稀疏逢胜景，谁能独醒向尊前？

　　魏时亮
　　时亮字敬吾，南昌人。嘉靖己未进士，官至南京刑部尚书。
　　【平壤拜箕子墓并访井田遗迹】
　　禹范留西土，孤臣独向东。道无浮海叹，义与采薇同。旧井存殷画，遗黎尚古风。荒丘平壤外，《麦秀》想遗宫。（柳州碑文，尽四十字内安放妥贴，神气完足。）

　　申时行
　　时行字汝默，吴县人。嘉靖壬戌赐进士第一，累官少师兼吏部尚书。赠太师，谥文定。
　　【题清秋出塞图】
　　生不识医无闾，梦不到狼居胥。瞥然示我出塞图，令我目眩心神徂。忆昔筹边赞庙谟，桓桓司马杰丈夫。帝授节钺临玄菟，高凭熊轼佩虎符。榆关九月沙草枯，霜鹰下击秋原芜。烟荒云惨天模糊。惟兹辽左僻海隅，频年侵扰无宁都，射雕跃马弯强弧。司马申令陈师徒，指挥铁如意，玩弄金仆姑。扬旌督战亲援枹，万卒超距争先驱。奔狼突豕皆就俘，凯歌入奏天颜愉。司马让功欿若无，但云将士多勤劬。何以劳行役？请蠲幕府租。何以恤饥疲？请发司农储。人人挟纩齐欢呼！自从司马归江湖，辽人茹苦若堇荼。荷戈不解甲，挽粟仍飞刍。羽檄征材官，络绎在道途。震邻之恐非剥肤，骚动根本何为乎？安得再起司马登戎枢，坐纡长策消隐虞，国威震叠边人苏。（安边之策，全在得人与转输，二者失而边事坏矣。篇内具有识力。）
　　【大阅诗应制】
　　庙略收群策，宸游简六师。代当全盛日，春是大搜时。云捧苍龙驾，风回翠凤旗，辕门开复道，帐殿绕行麾。细柳前军驻，长杨后骑随。虬须天策将，猿臂羽林儿。拂剑星文动，弯弓月影披。连营分雁翼，布阵合《鱼丽》。礼示三驱正，锋藏九变奇。张侯仍是豹，贾勇尽如罴。引满双雕落，腾空万马驰。元戎归节制，法从肃威仪。讵数夸胡猎，还欣奏凯期。《大风》歌汉士，《吉日》诵周诗。我祖犁庭烈。先皇保泰规。永言思继述，持以赞雍熙。（归本于文皇之犁庭、孝宗之保泰，寓规于颂，大臣进言之体。）

　　唐钺钺字君锡，兰溪人。嘉靖癸卯举人。官任楚府长史。
　　【江行】
　　客计方归越，征桡更背吴。风萤临水乱，江月向人孤。洲已过迷子，山犹及望夫。可怜清夜色，强半在长途。

　　许邦才邦才字殿卿，历下人。嘉靖癸卯举乡试第一，官德府长史。
　　【汴河守冻】
　　客馆寒灯泪满襟，间关万里欲归心。眼前一水冰霜苦，又说三江瘴疠深。

　　皇甫濂
　　濂字子约，长洲人。嘉靖甲辰进士，官兴化同知。
　　【悼子乘】
　　溟溟雨露集，熙熙岁始更。灵蠢各有化，人理独无生。
　　念我泉下子，一绝如朝荣。生男以待终，胡为遘夭茕？清尘布虚室，寒晦凝轩屏。宿草旅庭荐，哀鸟为悲鸣。
　　怅怳鲤趋日，礼训犹用情。流目无存影，涕泪交沾缨。恫忧何能已？叹息每遗声。堂闱旷綦迹，诗书空复盈。
　　奚但肠九回，心膂成颓崩。愧乏延陵达，无乃伤吾明。
　　【不赴郡檄答子循兄】
　　矫翮思霄翥，游鳞托渊沉。物类各有适，殊途难并寻。岂伊世网虑，扰扰谁为心？振衣还东山，寝迹栖旧林。江海多风涛，舟楫弭川阴。无令冲波激，但恐岁序侵。愿言谢西府，谷口有徽音。
　
　卷八

　　李攀龙攀龙字于鳞，历城人。嘉靖甲辰进士，官到河南按察使。
　　历下诗，元美诸家推奖过盛，而受之掊击，欢呼叫呶，几至身无完肤，皆党同伐私之见也。分而观之，古乐府诗及五言古体，临摹太过，痕迹宛然；七言律及七言绝句，高华矜贵，脱弃凡庸。去短取长，不存意见，历下之真面目出矣。七言律已臻高格，未及变态；七言绝句有神无迹，语近情深，故应跨越余子。
　　【录别】
　　颜色无常好，春华一以零，悲风蔽地来，四顾何冥冥！寤言怀往路，揽衣从此兴。寒气拳毛发，涕泗断为冰。仰视河汉星，离如水中萍。景光不恋人，游子岂遑宁？夜依牛羊宿，日驱驽马行。努力及明时，安能爱其情！
　　【又录别】
　　秋风西北来，萧萧动百草。荡子无家室，悠悠在长道。红颜能几时？弃捐一何早！对客发素书，零涕复盈抱。上言故乡好，下言故人老。（浅浅语道得情出。）
　　【古意】
　　秋风西北起，吹我游子裳。浮云从何来？安知非故乡。萧萧胡马鸣，翩翩下枯桑。暮色入中原，飞蓬转战场。往路不可怀，行役自悲伤。（“浮云”十字，殊近古人。）
　　【和许殿卿春日梁园即事】
　　梁园高会花开起，直至落花犹未已，春花著酒酒自美。丈夫但饮醉即休，才到花前无白头，红颜相劝若为留。春风何处不花开，何处花开不看来，看花何处好空回！（三句一韵，末三句缠联而下，格调甚新。）
　　【岁杪放歌】
　　终年著书一字无，中岁学道仍狂夫。劝君高枕且自爱，劝君浊醪且自酤。何人不说宦游乐？如君弃官复不恶。何处不说有炎凉？如君杜门复不妨。纵然疏拙非时调，便是悠悠亦所长。
　　【黄河】
　　复就三秦役，还为《四牡》歌。北风扬片席，大雪渡黄河。才岂诸郎少，名非一郡多。儒官明主意，吾道好蹉跎。
　　【广阳山道中】
　　出峡还何地，松杉郁不开。雷声千嶂落，雨色万峰来。地胜纡王事，年饥损吏才。难将忧国意，涕泣向蒿莱。
　　【崔驸马山池燕集得无字】
　　主家池馆帝城隅，上客相如汉大夫。十里芙蓉迎剑舄，一尊风雨对江湖。桥边取石鲸飞动，台上吹箫凤有无？向夕不堪车马散，朱门空锁月明孤。（玩末句应主亡之后。）
　　【初春元美席上赠谢茂秦得关字】
　　凤城杨柳又堪攀，谢朓西园未拟还。客久高吟生白发，春来归梦满青山。明时抱病风尘下，短褐论交天地间。闻道鹿门妻子在，只今词赋且燕关。（诵五六语，如见茂秦意气之高，应求之广。）
　　【同元美、子相、公实分赋怀泰山得钟字】
　　域内名山首岱宗，侧身东望一相从。河流晓挂天门树，海色秋高日观峰。金箧何人探汉策，白云千载护秦封。向来信宿藤萝外，杖底西风万壑钟。（第二语弱。附记赵鹤登岱句云：“山压星辰从下看，海浮天地自东回。”胸中不知吞几云梦也。惜通篇不称。）
　　【送皇甫别驾往开州】
　　衔杯昨日夏云过，愁向燕山送玉珂。吴下诗名诸弟少，天涯宦迹左迁多。人家夜雨黎阳树，客渡秋风瓠子河。
　　自有吕虔刀可赠，开州别驾岂蹉跎。（济南论七律云：“王维、李颀颇臻其妙。”读此数篇，知得力有由。）
　　【送赵户部出守淮阳】
　　仙郎起草汉明光，几载军储事朔方。五马新为淮海郡，三台旧署度支章。行车麦秀随春雨，卧阁花深对夕阳。地忆上林词赋客，鸿书遥下楚云长。
　　【送惲员外按察郢中】
　　醉拥骊驹不可留，送君花发凤凰楼。青春开府西陵色。到日登台北雁愁。寒雨远分荆楚望，白云无尽汉江流。共知人世悲难合，倘得隋珠莫暗投。
　　【送陆从事赴辽阳】
　　御苑东风吹客过，共看芳草有离珂。西山晴雪鸿边尽，北海春云马上多。地险时窥玄菟郡，天骄夜遁白狼河。知君幕下参高画，诸将何时议止戈？
　　【上朱大司空】
　　河堤使者大司空，兼领中丞节制同。转饷十年军国壮，朝宗万里帝图雄。春流无恙桃花水，秋色依然瓠子宫。太史但裁《沟洫志》，丈人何减汉臣风。
　　【怀子相】
　　蓟门秋杪送仙槎，此日开尊感岁华。卧病山中生桂树，怀人江上落梅花。春来鸿雁书千里，夜色楼台雪万家。
　　南粤东吴还独往，应怜薄宦滞天涯。
　　【赵州道中忆殿卿】
　　忆尔襜帷出牧年，风尘谁识使君贤？政成神雀犹堪下，兴尽冥鸿遂杳然。树色远浮疏雨外，人家忽断夕阳前。重来此地逢寒食，何处看春不可怜！
　　【平凉】
　　春色萧条白日斜，平凉西北见天涯。惟余青草王孙路，不属朱门帝子家。宛马如云开汉苑，秦兵二月走胡沙。欲投万里封侯笔，愧我谈经鬓有华。
　　【杪秋登太华山绝顶】
　　缥缈真探白帝宫，三峰此日为谁雄？苍龙半挂秦川雨，石马长嘶叹苑风。地敝中原秋色尽，天开万里夕阳空。平生突兀看人意，容尔深知造化功。（沧溟诗有虚响，有沉著。此沉著一路。）
　　【郡城送友人】
　　西来山色满城头，东望漳河入槛流。傲吏岁时频卧阁，故人风雨一登楼。乱离王粲逢多病，著作虞聊老更愁。君到长安相问讯，谁怜五月有披裘？
　　【张驾部宅梅花】
　　仙郎雪后建章回，清夜西堂拥上才。笛里春愁燕塞满，梁间月色汉宫来。即看芳树催颜鬓，莫厌寒花对酒杯。共忆故人江北望，因君赋罢倚徘徊。
　　【送杨给事河南召募】
　　丑虏休南牧，朝廷议北征。幄中新授律，天下大征兵。使者持符出，君推抗疏名。黄金秋突兀，白羽日纵横。岳雪三花秀，河冰万马行。将军邀剧孟，公子得侯嬴。屠贩多豪杰，风尘郁战争。有呼皆左袒，无役不先鸣。宁久燕山戍，终期瀚海清。过梁投赋笔，更为请长缨。
　　【七夕集元美宅送茂秦】
　　祖席陈瓜果，征衣理薜萝。云边看露掌，花里出星河。仙吏挥金碗，佳人罢锦梭。新知天上少，秀句邺中多。疏拙时名忌，雄豪虏障过。秋风吹鬓发，落日渡滹沱。匕首荆卿赠，刀头桂客歌。明年见牛女，能不忆羊何？
　　【塞上曲送元美】
　　白羽如霜出塞寒，胡烽不断接长安。城头一片西山月，多少征人马上看。（送元美、寄元美诸诗，可使乐人歌之。）
　　【送子相归广陵】
　　广陵秋色雨中开，系马青枫江上台。落日千帆低不渡，惊涛一片雪山来。
　　【寄元美】
　　蓟门城上月婆娑，玉笛谁为出塞歌？君自客中听不得，秋风吹落小黄河。
　　渔阳烽火暗西山，一片征鸿海上还。多少胡笳吹不转，秋风先入蓟门关。
　　【于郡城送明卿之江西】
　　青枫飒飒雨凄凄，秋色遥看入楚迷。谁向孤舟怜逐客？白云相送大江西。
　　【怀明卿】
　　豫章西望彩云间，九派长江九叠山。高卧不须窥石镜，秋风憔悴侍臣颜。
　　【赠梁伯龙】
　　太华峰头玉女坛，别时明月满长安。不知秋色今多少，君到仙人掌上看。
　　【春日闻明卿之京却寄】
　　十载浮云傍逐臣，归来不改汉宫春。摩挲金马宫门外，谁识当时谏猎人？
　　【挽王中丞】
　　（中丞名忬，元美父也。为分宜严氏所害。）司马台前列柏高，风云犹自夹旌旄。
　　属镂不是君王意，莫作胥江万里涛。（为中丞吐气，而忠厚之意宛然。）
　　幕府高临碣石开，蓟门丹重徘徊。沙场入夜多风雨，人见亲提铁骑来。
　　【和聂仪部明妃曲】
　　天山雪后北风寒，抱得琵琶马上弹。曲罢不知青海月，徘徊犹作汉宫看。（不著议论，而一切著议论者皆在其下。此诗品也。）
　　【观猎】
　　胡鹰掣镟北风回，草尽平原使马开。臂上角弓如却月，当场意气射生来。

　　章美中美中字道华，吴县人。嘉靖丁未进士，官至宪副。
　　【暮相思】
　　征帆日已远，回波不相待。暝色孤峰来，故乡何处在。日淡墟里烟，云尽天边海。如何暮相思，坐令鬓容改？
　　【仲春虎丘】
　　孤阁生残照，平台下夕阴。疏钟不知处，人影在花林。古刹云光杳，空山剑气深。依依池上月，犹复照登临。
　　【初秋感怀】
　　秋风吹海水，夜色一何长！思妇楼头月，征人马上霜。亭皋云稍白，陇坂叶初黄。物候堪消落，应怜杜若芳。
　　【送人】
　　送子薜萝别，悠悠鸾鹤群。乱山秋雨歇，孤驿暮涛分。去国见飞鸟，思家生白云。阖闾城上月，清影为留君。
　　【秋思】
　　凉风起燕赵，万里浮云阴。思妇惊秋叶，寒蛩啼暮林。霜催银箭色，雁度玉关心。萧瑟江潭客，芙蓉孤渚深。

　　王世贞
　　世贞字元美，太仓州人。嘉靖丁未进士，官山东副使。以父难解官，后补大名兵备，历仕至刑部尚书。
　　弇州天分既高，学殖亦富，自珊瑚木难以及牛溲马勃，无所不有。乐府古体高出历下何啻数倍。七言近体亦规大家，而锻炼未纯，故华赡之余，时露浅率。选中严加汰存，不使胡元瑞诸人得藉口也。
　　【天门开】
　　天门旭，呀然豁。窍混沌，金精发。猋若电，烛潢汉。十二楼，袅鱼贯。琉璃蹙阶，火齐鎏圯。光液四射，不可仰视。屏翳走，彳勺约驰。霓晻霭，若摇支。朱明曜以东起，纤阿迫以西垂。白榆历历河之湄，天浆潆洄示昭仪。天门开，朝紫宫，中有使者冠芙蓉，朱衣璧简缥缃青。类有疑无触若冥，将上帝命况群生。颛精稽恳胪所希，惠我来思庇蒸黎，皞皞帝功敛希夷。（光彩灼烁，不必尽规汉乐。）
　　【战城南】
　　战城南，城南壁。黑云压我城北，伏兵捣我东，游骑抄我西，使我不得休息。黄尘合匝，日为青，天模糊。钲鼓发，乱欢呼。胡骑敛，飙迅驱，树若荠，草为枯。啼者何？父收子，妻问夫。戈甲委积，血淹头颅。家家招魂入，队队自哀呼。告主将，主将若不知。生为边陲士，野葬复何悲！釜中食，午未炊，惜其仓皇遂长诀，焉得一饱为！野风骚屑魂依之。曷不睹主将，高牙大纛坐城中，生当封彻侯，死当庙食无穷。（“黄尘合匝”三语，写出古战场。末即“死是征人死，功是将军功”意，特变化无迹。）
　　【钦丕行】
　　（《山海经•钦丕图赞》：“钦丕及鼓，是杀祖江，帝乃戮之于昆仑之东。”）
　　飞来五色鸟，自名为凤凰。千秋不一见，见者国祚昌。响以钟鼓坐明堂。明堂饶梧竹，三日不鸣意何长！晨不见凤凰，凤凰乃在东门之阴啄腐鼠，啾啾唧唧不得哺。夕不见凤凰，凤凰乃在西门之阴媚苍鹰，愿尔肉攫分遗腥。梧桐长苦寒，竹实长苦饥。众鸟惊相顾，不知凤凰是钦丕。（应指分宜言。钤山读书时，天下以姚宋目之，故有“千秋不见，见者国祚昌”之语。）
　　【将军行】
　　娄猪化为龙，头角故不分。贪狼长百兽，那不食其群？有何短老公，自称大将军。从兵三十万，华盖若飘云。尺一丹棱箧，细刺蛟螭文。一署臣某字，直入铜龙门。忽开青天笑，雷公不得闻。碧眼双胡儿，惯骑大宛驹。与公同卧起，辫发貂襜褕。朝令谒天子，暮令拜单于。单于开箧看，中有尺一书。织成紫氍毹，恰恰覆穹庐。犀毗黄金造，密嵌珊瑚来。团龙五色帛，百匹为一角。单于大欢喜，亲为割肉炙。小妇弹琵琶，大妇奉羊酪。手取一束箭，墨文何错落！为语而将军，物微意不薄。箭锋但相近，各各相引却。归还告将军，将军大欢喜。今年胡却去，好复开茅土。幕府上功簿，两胡对金紫。鬼伯何催促？将军向蒿里。严霜一夜零，华堂遍荆杞。翩翩执金吾，缇骑类貔虎。急为发其私，丞相下御史。支磔将军骸，分枭十二边。车裂两胡儿，刬肉施乌鸢。红颜夫人妇，悬首映旌旃。白面羽林郎，含咽向重泉。小女配人奴，歌舞侯家筵。田园亿千疆，各自称新阡。生为众人恨，死为众鬼怜。寄语二心臣，贻臭空万年。（此诗为仇鸾作。铺叙丰腴，中带古劲，最近汉人。又有《袁江流》一章，纪严氏父子事，仿《焦仲卿妻诗》，缘摹仿有痕，故不录。）
　　【遥望北邙山】
　　遥望北邙山，冢墓郁相樛。石兽蹲草间，妖狐误来求。斧斤焉施伐，原窞各趋畴。积泯渐成无，焉能睹其由？生时藉世赢，迹往神不留。岂若蓬蒿士，一语为千秋。
　　【过维扬有怀子相】
　　淮南万木落，蒹葭鸿雁秋。回瞻大江水，极眺黄河流。念此区中士，天翰阻同游。岩岩丽神京，英俊满宾帱。岂乏携手好？抗志乃绸缪。浮沉众自睹，安测衷所由。奈何各分离，徽音邈以修。子如宵行烛，分辉均道周。予如汀际鸳，哀鸣望其俦。
　　【过长平作长平行】
　　世间怪事哪有此，四十万人同日死。白骨高于太行雪，血飞迸作汾流紫。锐头坚子何足云？汝曹自死平原君。乌鸦饱宿鬼车哭，至今此地多愁云。耕农往往夸遗迹，战镞千年土花碧。即令方朔浇岂散，纵有巫咸招不得。君不见，新安一夜秦人愁，二十万鬼声啾啾。郭开卖赵赵高出，秦玺忽送东诸侯。（说出天道好还，使穷兵黩武者知戒。）
　　【赠梁公实谢病归】
　　汝谋结室罗浮顶，下饮仙人葛洪井。桂树宛宛山日深，松花蒙蒙白云冷。我亦欲买蜻蜓舟，归与少年为薄游。《采莲》一曲杳然去，得醉即卧清溪头。
　　【送卢生还吴】
　　卢生善诗逸者流，百结鹔鹴安足愁。辗然一笑别我去，春花落尽胡姬楼。欲留不能意弥恻，众中谁怜好颜色？短裘倘过邯郸道，青草已没平原宅。吴趋小娃迎问郎，北游满地尘茫茫。采菱深处唱一曲，岂若芦茄能断肠。
　　【酹孙太初墓】
　　死不必孙与子，生不必父与祖。突作凭陵千古人，依然寂寞一抔土。道场山阴五十秋，那能华表鹤来游。君看太华莲花掌，应有笙歌在上头。（离奇突兀。吊太白山人，自应尔尔。）
　　【陵祀】
　　松楸何不极，复道见行宫。剑珮千官月，桥陵万马风。地回山尽拱，云合树俱雄。白首先朝事，伤心涕泪中。
　　【自夹山趣颜神感古】
　　千秋此夹谷，驻马意徘徊。苍岭争何向？青天线划开。人疑悬索度，水忆建瓴来。回首兵车地，虚生命世才。
　　【陪段侍御登灵岩绝顶】
　　径折全疑尽，峰回陡自开。苍然万山色，忽拥岱宗来。碧涧传僧梵，青天落酒杯。雄风别有赋，不羡楚兰台。（“苍然”二语，可匹空同《泰山》诗。）
　　【登太白楼】
　　昔闻李供奉，长啸独登楼。此地一垂顾，高名百代留。白云海色曙，明月天门秋。欲觅重来者，潺湲济水流。（天空海阔，有此眼界笔力，才许作登太白楼诗。）
　　【送顾舍人使金陵还松江】
　　汝岂因鲈脍？吾曾识凤毛。青云归暂得，《白雪》和谁高？海色钟山雨，秋声笠泽涛。南征有诸将，为语圣躬劳。
　　【送张虞部伯启左迁常州别驾】
　　把袂翻轻别，沾膺自感时。主恩迁地近，吾道小臣宜。月迥延陵剑，潮平太伯祠。古人崇退让，今子莫凄其。（忠厚。）
　　【乱后初入吴舍弟小酌】
　　与尔同兹难，重逢恐未真。一身初属我，万事欲输人。天意宁群盗，时艰更老亲。不堪追往昔，醉语亦伤神。（“一身初属我”与“书到汝为人”，各极沉痛。五六正是追往昔也，气雄味厚，不愧杜陵。）
　　【庚戌秋有约吴峻伯不就，赋此】
　　汉树淹胡月，天都拂塞尘。九关虚虎豹，屋阁望麒麟。社稷群公手，兵戈一介身。请缨还请剑，慷慨涕沾巾。
　　【义士李国卿归骨长山，哭以送之】
　　生死衔恩在，间关病骨遥。刀头空自卜，匕首为谁骄？风色田横馆，寒云豫让桥。岂无心一寸？魂断竟难招。
　　【书庚戌秋事】
　　传闻胡马塞回中，候火甘泉极望同。风雨雕戈秋入塞，云霄玉几昼还宫。书生自抱终军愤，国士谁讥魏绛功？北望苍然天一色，汉家高碣倚寒空。（三句言宣大兵入援，四句言上自西苑还大内也。）
　　【登岱】
　　尚忆秦松帝跸留，至今风雨未全收。天门倒泻银河水，日观翻悬碧海流。欲转千盘迷积气，谁从九点辨齐州？人间处处襄城辙，矫首苍茫迥自愁。
　　壁立芙蓉万古看，削成松桧隐高盘。中峰翠压徂徕色，绝顶青收碣石寒。《梁甫吟》成还自和，茂陵书就欲谁干？依微白马吴阊在，欲向秋风问羽翰。
　　轩辕皇帝有高台，鞭石千秋辇道开。匹练天萦吴观出，金泥日射汉封回。西盘瓠子河如带，东挂扶桑海一杯。谁为登坛论王气，只应尘世有仙才。
　　【盘山】
　　千盘历尽更茫然，回首中原暝色边。峡转琳宫藏汉月，峰排紫剑插胡天。云根桧坼龙鳞起，磴道泉归玉乳悬。深夜不须惊鼓吹，看予箕坐啸风前。
　　【行部高阳遇河决不浸三板】
　　投马虚疑楗石成，射蛟或恐海神惊。陆沉玄圃千峰细，天倒黄河万堞平。渐老中原鱼沸郁，欲归南极虎纵横。浊醪谁是高阳侣？遥夜穷愁白发生。
　　【同省中诸君过徐丈】
　　词客真同河朔游，主人偏解孟公留。高城过雨凉生席，残夜花明月满楼。紫玉行杯弹《出塞》，红牙催拍按《梁州》。更怜少日阊门侣，菱叶芙蓉湖上舟。
　　【立春前一日过尹汝渔副使饮】
　　东走齐河冰雪开，郁葱佳气近楼台。相逢腊向尊中尽，敢道春从使者来。落日千门飞雁去，黄云一骑按雕回。知君且住袁丝里，陆博酣歌未易才。
　　【寄家弟振美】
　　江头风色峭帆新，江雁衔芦来往频。握手已非生别地，题诗还是暂时人。天横北海书难信，日落吴门练未真。俗敝汝曹无可却，时违豺虎即须亲。（应是家难后诗。）
　　【寄秋中丞子承】
　　黄龙东去海云低，玄菟城头乌夜啼。帐子青羌新属国，军中白马旧安西。牙旗月拥诸陵出，甲帐天回万堞齐。最是驼酥争捧处，不妨飞捷醉中题。
　　【送徐子与祀康陵】
　　佳城葱郁锁楸梧，武帝神游定有无。金榜星辰千岭逼，翠旗风雨万灵趋。俱传骏足留瑶海，亦有龙髯堕鼎湖。此日词臣空洒泪，献陵春望已模糊。（题祀康陵，结到望献陵，见遗泽在人，不忍忘也。）
　　【戚大将军入帅禁旅，枉驾草堂，赋此赠别】
　　初闻小队驻吴江，忽漫花溪隐画双。细柳尚虚金锁甲。前茅时缓碧油幢。南中旧部思驰义，塞上新城喜受降。倘写云台须第一，如论国士总无双。
　　【忆昔】
　　忆昔南巡汉武皇，楼船车马日相望。轻裘鄠杜张公子，挟瑟邯郸吕氏倡。秋尽旌旗营细柳，夜深烽火猎长杨。孤臣亦有遗弓泪，不见当时折槛郎。（张公子指钱宁一流，吕氏倡谓刘娘。）
　　【故关】
　　四塞河山险，中通一线行。雄关蔽全赵，叠嶂拱神京。尺地分寒暑，中天各晦明。秋英开绣壁，夕照吐金城。屋似浮空置，田疑傍汉耕。云根穿作窦，石髓借为粳。树杂旌旗拥，峰陪剑戟迎。符从襄子计，阵拟率然名。广武堪称客，成安未晓兵。古来兴废事，大半误儒生。
　　【送妻弟魏生还里】
　　阿姊扶床泣，诸甥绕膝啼。平安只两字，莫惜过江题。
　　【从军行】
　　蹋臂归来六博场，城中白羽募征羌。相逢试解吴钩看，已是金河万里霜。
　　【西宫怨】
　　点点莲花漏未央，乍寒如水浸罗裳。谁怜金井梧桐露，一夜鸳鸯瓦上霜。
　　【饮欧阳镇朔即事有赠】
　　旌旗春偃白龙堆，教客休停鹦鹉杯。歌舞未残飞骑出，月中生缚左贤来。
　　【广陵访周公瑕不遇】
　　豪华自古让维扬，一水横江即异乡。二十四桥歌吹遍，不知何处觅周郎。
　　【戚将军赠宝剑歌】
　　毋嫌身价抵千金，一寸纯钩一寸心。欲识命轻恩重处，灞陵风雨夜来深。
　　曾向沧海剸怒鲸，酒阑分手赠书生。芙蓉涩尽鱼鳞老，总为人间事渐平。

　　谢榛榛字茂秦，临清人，自称四溟山人。
　　四溟五言近体，句烹字炼，气逸调高，七子中故推独步。古体局守规格，有宗法而无生气，弗取也。
　　【榆河晓发】
　　朝晖开众山，遥见居庸关。云出三边外，风生万马间。征尘何日静，古戍几人闲？忽忆弃繻者，空惭旅鬓斑。（读“风声万马间”，纸上有声。若衍成二语，气味便薄。）
　　【大梁冬夜】
　　坐啸南楼夜，孤灯客思长。人吹五更笛，月照万家霜。归计身多病，生涯鬓易苍。征鸿向何许，春意遍湖湘。
　　【居庸关】
　　控海幽燕地，弯弓豪侠儿。秋山牧马处，朔塞用兵时。岭断云飞迥，关长鸟度迟。当朝有魏尚，复此驻旌旗。
　　【送谢给事封蜀】
　　使星巴蜀外，汉节夜郎西。树断分金马，江清见石犀。王孙重茅土，天子赐桐圭。异世怀张载，应留剑阁题。
　　【渡黄河】
　　路出大梁城，关河开晓晴。日翻龙窟动，风扫雁沙平。倚剑嗟身事，张帆快旅情。茫茫不知处，空外棹歌声。（“翻”字、“归”字，得少陵诗眼法。）
　　【初冬夜同李伯承过碧云寺】
　　并马寻名寺，登高藉短筇。飞泉鸣古涧，落月在寒松。石路经千转，云岩复几重？人间多梦寐，谁听上方钟？
　　【李行人元树宅同谢张二内翰话洞庭湖】
　　南望岳阳郡，苍茫吴楚分。帆回孤岛树，楼出九江云。落日波中没，秋风天外闻。何时采蘋藻，湖上吊湘君？
　　【暮秋简徐别驾载卿】
　　南征秋转剧，不寐夜漫漫。白发艰虞出，沧洲去住难。旌旗连野暗，兵甲照江寒。选将须臾事，谁能议筑坛？
　　【元夕道院同公实、子与、于鳞、元美、子相五君得家字】
　　长空月正满，游骑隘京华。夜火分千树，春星落万家。乘闲来紫府，垂老问丹砂。笙鹤归何处，依稀见彩霞。（“春星”五字，亦警亦秀，自能高压满坐。）
　　【七夕敬二君饯别得秋字】
　　北斗挂城头，明河迥不流。人间清露夜，天上白榆秋。聚散多歧路，悲欢自女牛。谁知老来拙，回首故乡楼。（与“朝晖开众山”一种起手。）
　　【送樊侍御文叙之金陵】
　　地入维扬路，天分牛斗墟。秋帆二水外，春草六朝余。冰雪生官舍，风尘走谏书。从来经国者，宁不念樵渔？
　　【送钦水部子辰之沛中】
　　清标怜水部，南去意何穷？树色分淮甸，河流见禹功。乱帆春草外，古堞暮云中。感慨登台处，萧萧起大风。
　　【有感】
　　薄伐元中策，论兵自古难。汉唐频拓地，将帅几登坛。绝漠兼天尽，交河荡日寒。不知大宛马，曾复到长安？
　　【野兴】
　　白白露凝地，飞飞雁渡河。孤峰依汉迥，老树得秋多。月晓山精伏，时清野父歌。短筇随我意，一径入烟萝。
　　【秋日怀弟】
　　生涯怜汝自樵苏，时序惊心尚道途。别后几年儿女大，望中千里弟兄孤。秋天落木愁多少，夜雨残灯梦有无？遥想故园挥涕泪，况闻寒雁下江湖。
　　【夜话李孺长书屋因怀其尊君左纳言】
　　忘年尔我重交情，论事相同见老成。月至广除寒有色，鸦归疏柳夜无声。三农最苦江南税，百战方休海上兵。风暮银台应叹感，几人封事为苍生？（时江南增税，海寇方息，山人感事及之，非泛作忧时语。）
　　【中秋宴集】
　　满空华月好登楼，坐倚高寒揽翠裘。江汉光翻千里雪，桂花香动万山秋。黄龙塞上征夫泪，丹凤城中少妇愁。词客共耽今夜酒，漫弹瑶瑟唱《伊州》。
　　【送谢武选少安犒师固原，因还蜀会兄葬】
　　天书早下促星轺，二月关河冻欲消。白首应怜班定远，黄金先赐霍嫖姚。秦云晓渡三川水，蜀道春通万里桥。一对郫筒肠欲断，鹡鸰原上草萧萧。（将题意逐层安放，一气转折，有神无迹，与高青邱《送沈左司》诗，三百年中不易多见者也。）
　　【送王侍御按河南】
　　塞上初归复此行，燕南极目送飞旌。天连嵩岳寒云尽，马渡黄河春草生。簪笔常思未央殿，封章时发大梁城。知君最爱应刘赋，更向西园一寄声。
　　【七夕留别汪伯阳、李于鳞、王元美得知字】
　　久客言归意，留连几故知！鹊桥星度夜，燕馆月沉时。天上才欢合，人间转别离。晴分绛河影，秋动白榆枝。桂醑还成醉，萍踪不可期。年年湖海上，今夕定相思。
　　【行路难】
　　荀卿将入楚，范叔未归秦。花鸟非乡国，悠悠行路人。（平谈语，而行路之难自见。）
　　【秋闺曲】
　　目极江天远，秋霜下白蘋。可怜南去雁，不为倚楼人。
　　【塞下曲】
　　旌旗荡野塞云开，金鼓连天朔雁回。落日半山追黠虏，弯弓直过李陵台。
　　【漠北词】
　　石头敲火炙黄羊，胡女低歌劝酩浆。醉杀群胡不知夜，鹞儿岭下月如霜。
　　【捣衣曲】
　　秦关昨夜一书归，百战犹随刘武威。见说平安收涕泪，梧桐树下捣寒衣。（“可怜无定河边骨，犹是春闺梦里人”，几于哀感顽艳矣。此诗可以嗣音。）
　　【远别曲】
　　郎君几载客三秦，好忆侬家汉水滨。门外两株乌桕树，叮咛说向寄书人。（写情极真，方之“茨姑叶烂”一篇，可云新声古意。）
　
　卷九

　　张佳胤
　　佳胤字肖甫，铜梁人。嘉靖庚戌进士，官至兵部尚书，加太子太保，赠少保，谥襄敏。少保诗时露警拔，陈卧子重其庄雅，称为李、王后劲。
　　【乌蛮滩】
　　乌蛮滩前石齿齿，盘涡转地惊涛起。险绝空传滟滪堆，估客帆樯愁欲死。万里江源异域来，右出夜郎左交趾。青天赤日毒雾合，跕跕飞鸢堕深水。我本西梁道上人，瘴乡奔逐胡为尔？停舟一奠伏波祠，丹荔黄蕉前致词。英雄心事无今古，神物风云各有时。铜柱功名倘难就，泽车款段任吾之。
　　【宿黄牛峡】
　　春到黄牛峡，江辞白帝城。楚云高不落，巴水去无声。绝塞书难得，孤舟月更明。棹歌听自短，几处夜猿鸣。
　　【赴雁门，闻虏退去呈杨中丞】
　　驱车九月度飞狐，万里霜凄塞草枯。白马偶来逢使者，黄沙何处走单于？胡云夜动双龙匣，汉日秋悬八阵图。一自雁门留李牧，边关逢火至今无。
　　【登函关城楼】
　　楼上春云雉堞齐，秦川芳草自萋萋。黄看雨后河流急，青入窗中华岳低。客久独凭三尺剑，时清何用一丸泥。登高远眺乡心起，关树重遮万岭西。

　　梁有誉
　　有誉字公实，顺德人。嘉靖庚戌进士，官刑部主事。
　　【姑苏怀古】
　　看山几日到吴中，游客登临感慨同。金虎迹荒灵气灭，水犀军散霸图空。春归茂苑乌啼月，花落横塘蝶怨风。谁识倦游心独苦，扁舟常忆五湖东。
　　【燕京感怀】
　　尘塞戈鋋血未干，龙庭烽火报长安。拟擒颉利先开幕，欲拜嫖姚更筑坛。青海月明胡马动，黄榆风急皂雕寒。材官羽骑多如雨，夜夜旄头倚剑看。

　　吴国伦
　　国伦字明卿，兴国州人。嘉靖庚戌进士，官至河南参政。
　　【送徐行父少参赴关内】
　　咸阳天下险，洛邑天下中，潼关睥睨周西东。君自三川历三辅，分陕经营王命同。登车慷慨千人雄，矫若八翼凌苍穹。左冯翊，右扶风，汉关秦畿指顾通。为将匣里双龙剑，掷作天边二华峰。
　　【得元乘书】
　　已道还江县，犹然滞海门。别来新鬼哭，书至故人存。万死悬兵力，孤忠藉主恩。岂无排难意，畏路不堪论。（善偷杜意。）
　　【高州杂咏】
　　粤南天欲尽，风气迥难持。一日更裘葛，三家杂汉夷。鬼符书辟瘴，蛮鼓奏登陴。遥夜西归梦，惟应海月知。（风土诗须此奇警之笔。方写得生动。）
　　【鄱阳湖】
　　欲向匡庐卧白云，宫亭水色昼氤氲。千山日射鱼龙窟，万里霜寒雁鹜群。浪拥帆樯天际下，星蟠吴楚镜中分。东南岁暮仍鼙鼓，莫遣孤舟逐客闻。
　　【送姜太史节之使楚王】
　　天子分桐叶，词臣下柏梁。共怜星是使，况乃玉为堂！江汉环宗国，风云护帝乡。居人思过沛，太史复浮湘。地险东南胜，藩盟带砺长。晴山开绛节，高浪出牙樯。杨柳停旌艳，椒兰设醴芳。楼台招鹤驭，环珮忆鹓行。六博中原路，双锋北斗傍。缄书如有意，归雁自衡阳。
　　【寄远曲】
　　章台杨柳绿如云，忆折南枝早赠君。一夜东风人万里，可怜飞絮已纷纷。

　　徐中行中行字子与，长兴人。嘉靖庚戌进士，官至江西左布政使。
　　【暮发滁阳】
　　荒城一骑出，落日万峰西。涧水流人影，松阴散马蹄。悬崖青欲滴，芳草绿堪迷。洵美非吾土，翻然忆故溪。
　　【盘江驿阻雨，寄门人汪维】
　　天连益部长多雨，路出盘江况毒淫。春早蛰龙蒸赤水，夜深山鬼啸青林。已怜道远妻孥累，更恐年衰瘴疠侵。吹笛袁生应好在，怀予堪和武溪吟。（结用爰寄生事，恰与门人关合。）

　　宗臣臣字子相，兴化人。嘉靖癸丑进士，官至福建提学副使。
　　【登云门诸山】
　　山头日白云英英，千峰倒插千江明。手把芙蓉步石壁，苍翠乱射猿鸟惊。谁其云外吹紫笙，欲来不来空复情。天风吹我佩萧飒，恍疑身在昆仑行。
　　【雨夜沈二丈至】
　　榻有何人下？君能此夜过。寒蝉吴客赋，衰凤楚人歌。雨气千江入，秋声万木多。明朝寒浦望，摇落有渔蓑。
　　【长庚、纯一、舜隆既别忆之】
　　一别不自意，茫然空复愁。孤舟仍盗贼，多病已春秋。明月半江水，故人何处楼？风尘双泪眼，为我寄沧洲。

　　张九一
　　九一字助甫，新蔡人。嘉靖癸丑进士，授黄梅知县，历官右佥都御史，抚宁夏。
　　【寄见甫弟】
　　历尽巴山白发新，西风何处不伤神。马曹蹭蹬官难达，鸟道崎岖老更贫。九派长江春后雁，一年芳草梦中人。相思况是无消息，徙倚天涯涕泪频。

　　王世懋
　　世懋字敬美，太仓州人，元美弟。嘉靖己未进士，官至太常寺少卿。
　　【送李太史元甫册封蜀藩】
　　玉检金泥出大庭，双旌万里去冥冥。汉宫朝浥仙人露，益部宵占使者星。巫峡云中流濯锦，峨眉天半落空青。先驱耻作临邛客，橐笔重题剑阁铭。
　　【横塘春泛】
　　吴姬小馆碧纱窗，十里飞花点玉缸。蜡屐去寻芳草路，青丝留醉木兰双。山连暮蔼迷前浦，云拥春流入远江。棹里长干听一曲，烟波起处白鸥双。

　　潘纬纬字仲文，歙县人。
　　【送友人北游】
　　樽酒慰行轩，交深敢赠言。经过郑庄驿，好问孟尝门。一诺休轻许，千金未是恩。年来长送客，此意不曾论。

　　张邦伊邦伊字孺觉，鄞县人。以父荫仕至陕西苑马寺少卿。
　　【沈嘉则有三楚之游，席上得分字】
　　春城斗酒惜离群，把袂高歌到夕曛。地入衡阳三楚尽，天回襄汉九江分。停舟夜听湘灵瑟，倚阁高搴鄂渚云。知尔尚平家累浅，逢人胜事好相闻。

　　戚继光
　　继光字元敬，登州人。世袭卫千户，以参将备倭浙东，破倭于台州、平海卫等处。寇平，以都督同知召理戎政，出为蓟镇总兵，进左都督，加少保。
　　【盘山绝顶】
　　霜角一声草木哀，云头对起石门开。朔风虏酒不成醉，落叶归鸦无数来。但使玄戈销杀气，未妨白发老边才。勒名峰上吾谁与？故李将军舞剑台。（无意为诗，自足生趣，若郭定襄直于诗坛中位置之。）

　　欧大任
　　大任字桢伯，顺德人。以岁贡选江都训导，入为国子博士，终南京户部郎中。
　　【泊枞阳眺览，遂忆汉武之游】
　　行役届皖城，放舟下枞阳。原隰郁膴膴，江波浩荡荡。忆在元封中，君王狩朱方。大江深且广，及兹一苇航。弯弧射蛟台，皇武何可当！宸游事既往，六合无回光。不见楼船还，空余蕙兰芳。追昔有虞氏，恭己垂衣裳。圣人重无为，君子贵豫防。览古动凄恻，延伫增彷徨。
　　【除夕九江官舍】
　　饯岁浔阳馆，羁怀强笑欢。烛销深夜酒，莱簇异乡盘。泪每思亲堕，书频寄弟看。家人计程远，应已梦长安。（一结忆及家人，又于家人意中念己之梦长安，曲折往复，善学少陵。）
　　【九月十五夜月】
　　瑶草三秋色，金风一夕寒。书缘多难绝，月在异乡看。凄断惊霜角，迟回望露盘。刀头今未定，谁最忆长安？
　　【登宣武门楼】
　　百二山河控上游，郁葱佳气满皇州。风驱大漠浮云出，天转滹沱落日流。双阙金茎连北极，万家红树动高秋。茱萸黄菊俱堪佩，独上城南百尺楼。

　　张元凯
　　元凯字左虞，吴县人。苏州卫指挥。
　　【枫桥与送者别】
　　枫桥秋水绿无涯，枫叶满树红于花。万里之行才十里，阖闾城头尚堪指。游子尊前泪湿衣，离心已逐片帆飞。酒酣忘却身为客，意欲元同送者归。（英雄儿女一齐下泪。）

　　陈鹤鹤字鸣野，山阴人。世袭百户。
　　五言如“近海潮通郡，连山瘴入楼”“孤月常随棹，寒潮自到门”，颇近自然。
　　【夜坐寄朱仲开、张瓯江】
　　坐久北风起，江声带远沙。客愁初到鬓，乡梦不离家。林静无残叶，灯寒有落花。怀君滞羁旅，云海各天涯。
　　【卧病双溪山馆见月寄张有功】
　　溪边桑柘映双流，病里萧条赋《四愁》。坐雨几宵方见月，别君一日已成秋。山深倦鹊犹依树，风定飞萤自上楼。托迹文园须共遣，莫因乡国叹羁留。

　　徐渭渭字文长，山阴人。
　　【怀陈将军同甫】
　　飞将远从戎，翩翩气自雄。椎牛千嶂外，骑象百蛮中。铜柱华封尽，昆池汉凿空。雁飞真不到，何处寄秋风？

　　沈明臣明臣字嘉则，鄞县人。
　　【顾晋卿度上闻其弟益卿宪副南越之捷】
　　廿年豺虎剧纵横，百粤遥传一日平。再睹楼船横海出，更标铜柱伏波名。天青马嶂春销甲，雨过龙川夜洗兵。谁道虎头非将种，请缨从古是书生。
　　【凯歌】
　　衔枚夜度五千兵，密领军符号令明。狭巷短兵相接处，杀人如草不闻声。（嘉则与徐文文长同在胡少保宗宪幕。少保尝宴将士于烂柯山，酒酣乐作，嘉则于席上赋《凯歌》十章，吟至“狭巷短兵”二语，少保起捋其须曰：“何物沈郎，雄快乃尔！”命工刻石置山上。）

　　唐诗诗字子言，无锡人。
　　【横江曲】
　　家住横江口，年年伤暮春。落花随水去，不为待归人。

　　黄姬水姬水字淳父，长洲县学生。
　　【与友人共饮】
　　青郊歇马拂吴钩，萍聚天涯共白头。久客新丰惟命酒，长谣故国一登楼。林残半壑飞寒雨，潮落空江急暮流。世路风烟悲去住，莫辞此日醉箜篌。

　　袁景休
　　景休字孟逸，吴县人。隐于卜。
　　【送沈嘉则游中原兼访戚将军】
　　中原此去欲如何？把酒闻君慷慨歌。道上霜寒逢白雁，马前木落见黄河。五陵烟雨秋难尽，三辅风云气尚多。记得少年曾学剑，壮心犹自忆廉颇。

　　嵇元夫
　　元夫字长卿，归安人。
　　【刈稻夜归】
　　西庄刈稻夜半归，明月皎皎当柴扉。橹声隔岸人语近，斗柄插江霜气微。木叶萧萧覆林屋，芦花茫茫藏钓矶。儿童村南酒家去，野夫独立风吹衣。
　　【立秋日卢沟送新郑少师相公】
　　单车去国路悠悠，绿树鸣蝉又早秋。燕市伤心供帐簿，凤城回首暮云浮。徒闻后骑宣乘传，不见群公疏请留。三载布衣门下客，送君垂泪过卢沟。（此江陵与司礼监冯保逐新郑相公事也。无位之士，为之垂泪，足征公论在人。）

　　居节节字士贞，吴县人。
　　【晚坐】
　　鸦背夕阳尽，柴门暮色初。山寒渐风露，人语半樵渔。落叶闻砧急，芦花映月疏。年年楚江上，不见雁将书。

　　孙良器良器字贡甫，休宁人。
　　【过姑苏有感】
　　东吴城外尽烽烟，百姓流移半在船。为问秋风旧来雁，稻粱今有几家田？（此诗应是倭寇之后经过所作，此“江燕初归不见人”，其声又萧飒矣。）

　　王叔承叔承字承父，吴江人。
　　【风雨泛太湖，宿松陵长桥漫兴】
　　群飞鸥鹭去不极，予亦扬帆赴杳冥。酒鬓湖风寒气白，打船春雨浪花青。水边万树来江县，云里双峰出洞庭。七十二桥灯火乱，野烟沽酒宿渔汀。

　　王稚登
　　稚登字百穀，长洲人。国子监生。
　　【塘栖道中】
　　水阔雨冥冥，帆飞去不停。人声两涯断，鱼市一江腥。云已辞吴白，山初到越青。侯芭数行泪，千里吊《玄经》。
　　【闻警】
　　交河十月水潺潺，虏骑秋高过黑山。六郡平时元近塞，一夫谁个可当关？云中太守须重起，日逐贤王未肯还。空抱平胡二三策，书生无计谒龙颜。
　　【袁相国故居访李孝甫太仆】
　　鱼文匕首不离身，马踏长安市里尘。重过杨家旧亭子，深悲侯氏老门人。朱栏易主花无色，青眼逢君酒可亲。同是中郎琴畔客，一般憔悴各沾巾。

　　汪时元
　　时元字惟一，休宁人。
　　【九日舟中】
　　秋风叶正飞，江上逢重九。人世几登高？寂寞黄花酒。（只此已足。）

　　蔡文范文范字伯华，新昌人。隆庆戊辰进士，历官广东布政司参议。隆庆以后，诗教渐衰，故所收从略。
　　【自瀛德至东昌道中杂诗】
　　闻道张秋决，先朝虑独深。名山标戊己，奉使失辛壬。地控支祈锁，天寒象罔沉。谁知神禹迹，疏凿本无心。
　　【游南岳】
　　缥缈仙台紫气浮，烟笼玉座俨垂旒。地包荆楚标南纪，江合阮湘向北流。牲帛千秋周祀典，衣冠五月舜诸侯。尘缘未断惭仙骨，金简云书何处求？

　　黄洪宪
　　洪宪字懋忠，嘉兴人。隆庆辛未进士，改庶吉士。官至少詹事，掌翰林院事。
　　【山海关】
　　长城古堞俯沧瀛，百二河山拥上京。银海仙槎来汉使，玉关秋草戍秦兵。星临尾部双龙合，月照平沙万马明。闻道辽阳飞羽急，书生急欲请长缨。

　　李三才
　　三才字道夫，临潼人。万历甲戌进士，官至户部尚书。
　　【送许郎中转饷蓟密诸镇】
　　重镇经行远，清秋离别难。和戎兼汉策，转饷命秦官。朔雁惊风下，边云入夜寒，都亭尊酒罢，落叶满征鞍。

　　朱期至期至字子得，蕲水人。万历甲戌进士，官怀庆知府。
　　【送蒋太守之琼州】
　　五羊南去客心孤，铜柱遥分使者符。为语越裳诸属国，清时不用贡珊瑚。（从张谓《戏杜侍御送贡物诗》翻出，能尊国体。）

　　冯琦
　　琦字用韫，临朐人。万历丁丑进士，官至吏部侍郎。赠礼部尚书，谥文敏。
　　【题三娘子画像】
　　红妆一队阴山下，乱点酡酥醉朔野。塞外争传娘子军，边头不牧乌孙马。（此为忠顺夫人作。）

　　朱国祚
　　国祚字兆隆，秀水人。万历癸未赐进士第一，官至南京礼部尚书，入东阁后加少傅。赠太傅，谥文敏。
　　【经宁庶人废苑】
　　吴濞何知反，刘安但自尊。鱼盐时不利，鸡犬尔焉存？俘已儒臣获，军犹镇国屯。白头遗老在，尚说献王孙。
　　【西山谒景皇帝陵】
　　戾园凄断白杨风，黄瓦今看天寿同。北狩专驰通问使，南还偏赏夺门功。若教守土盟城下，安得蒙尘返域中？多少谏臣司耳目，昌言翻赖校官忠。（追复景皇帝谥号，由荆门州训导高瑶上疏言之。）
　　【恭谒庆陵作】
　　讲幄频趋鹤御深，重来就日惨棠阴。十年始受东朝册，一月真倾下土心。视榷尽收中使节，披沙罢采丱人金。最愁日历书难既，龙去乌号涕不禁。

　　徐学聚
　　学聚字敬舆，兰溪人。万历癸未进士，官至右佥都御使，巡抚福建。
　　【夜宿日观峰禅房】
　　岱宗面面削芙蓉，时有卿云出汉封。杖屦中天干象纬，风烟下界起蛟龙。河流旧绕沧溟远，练影斜悬紫翠重。夜半石床天籁发，梦中错认景阳钟。

　　汤显祖
　　显祖字义仍，临川人。万历癸未进士，官南京礼部主事。谪典史，量移知遂昌县。
　　【送别刘大甫】
　　欲别悲歌鸡又鸣，白头无计与书生。恩仇未尽心难死，独向田横岛上行。

　　徐熥熥字惟和，闽县人。万历戊子举人。
　　惟和近体宗法唐人，在诗道冗杂时遇之，如砂砾中得简珠也。七言绝尤能作情至语，在李庶子、郑都官之间。
　　【铜雀妓】
　　铜台遗令在，玉座主恩非。旧曲流哀管，余香散舞衣。穗帷空寂寞，罗绮失光辉。日日西陵望，君王归不归？
　　【陈价夫归自崖州谈粤中山水，因怀旧游】
　　朱崖弹铗动经年，醉向黎姬酒肆眠。笑语自存豪士气，衣裳犹带岛夷烟。菠罗老去甘如蜜，蒌叶开时小似钱。十载游踪俱是梦，不堪重听旧山川。
　　【送人游吴楚】
　　津亭烟柳绿垂丝，万里关山匹马迟。去国正当秋尽后，登楼多在日斜时。楚江草长悲鹦鹉，吴苑花深走鹿麋。话别何须共惆怅，秋风摇落是归期。
　　【旅次石头岸】
　　石头城下水微茫，回首乡关驿路长。瓜步烟波连断霭，秦淮云树隔斜阳。秋高落木现村舍，夜静寒潮到女墙。客里愁心已如此，一闻南雁更凄凉。
　　【金陵故宫】
　　先朝遗殿闭尘埃，零落空劳过客哀。五夜铜壶干罢滴，六宫金锁涩难开。翠华逝后全无迹，罗绮焚余自有灰。弓剑尽埋烟雨冷，椒房一半上莓苔。（阅五六知当时初无逊国之事，盖帝与后同在灰烬中也。史氏《致身录》之诬，神庙时人俱能言之，得钱牧斋诸人之辨益明。）
　　【送李太守擢宪滇南】
　　昆明池水静无波，拥传新从僰道过。开府定能宽汉法，采诗自可入蛮歌。趁墟滇客龙名市，纳款蛮王象渡河。他日勒功留片碣，点苍如黛石嵯峨。
　　【访梅禹金秦淮客舍】
　　舟过长干问客星，风流不用叹飘零。一秋桃叶居淮水，（时同小姬。）十月梅花梦敬亭。游遍南朝故宫地，翻残西竺《净名经》。赠君欲折藏鸦柳，满目长堤何处青？
　　【武夷溪口送惟起弟】
　　青山游侣散纷纷，况复临歧远送君！两地雁鸿难顾影，一时鸾鹤总离群。人从杜若洲边去，路在桃花洞口分。明发登高各惆怅，鹅溪斜日幔亭云。
　　【丹阳遇陈十八】
　　丹阳渡口遇同乡，欲语匆匆怨夕阳。君返江南我江北，云山千叠断人肠。
　　【长门怨】
　　芳草何进辇路通？长门花鸟自春风。只缘薄命难承宠，岂是相如赋未工？
　　【邮亭残花】
　　征途微雨动春寒，片片飞花马上残。试问亭前来往客，几人花在故园看？（绝句七章，词不必丽，意不必深，而婉转关生。觉一种至情余于意言之外。）
　　【酒店逢李大】
　　偶向新丰市里过，故人尊酒共悲歌。十年别泪知多少？不道相逢泪更多。
　　【芋江驿楼送张四之白下】
　　春风吹柳万条斜，极目金陵隔暮霞。不必相思当后夜，片帆开处即天涯。
　　【御儿舟中别朗公】
　　月下谈深睡已迟，满身凉露夜何其？鸡声未断钟声起，又是江头欲别时。
　　【寄弟】
　　春风送客翻愁客，客路逢春不当春。寄语莺声休便老，天涯犹有未归人。

　　陶望龄
　　望龄字周望，会稽人。万历己丑赐进士第三，官至国子祭酒。卒谥文简。
　　【沛县过高帝庙】
　　路经旧沛山川古，龙起中原战斗多。一代雄图开赤帝，千秋遗庙傍黄河。云归尚识真人气，风起犹传《猛士歌》。魂魄来游长此地，汉宫秋色近如何？

　　高攀龙
　　攀龙字云从，无锡人。万历己丑进士，历官至左都御史。坐忤逆阉，削籍被逮，赴水死。赠太子少保、兵部尚书，谥忠宪。
　　忠宪诗无心学陶，天趣自会，羽翼名教，人不以《击壤》一派为高，益信定山、甘泉非风雅之宗也。
　　【水居】
　　薄暮登楼，四望远畴。时雨既降，农人乍休。乳燕来止，鯈鱼出游。万族有乐，吾心何忧？（中有元化，偶然得之。）
　　【夏日闲居】
　　长夏此静坐，终日无一言。问君何所为？无事心自闲。细雨渔舟归，儿童喧树间。北风忽南来，落日在远山。顾此有好怀，酌酒遂陶然。池中鸥飞去，两两复来还。
　　【湖上闲居季思子往适至】
　　正尔山水间，念我烟霞友。春风吹微波，日暮倚杨柳。我友惠然至，童仆喜奔走。相别叹几时，相逢虑非久。所欢得晤言，欲言仍无有。默默各自怡，一室闲相偶。夜深不能寐，明月在东牖。
　　【夜步】
　　幽人夜未眠，月出每孤往。繁林乱萤照，村屋人语响。宿鸟时一鸣，草径露微上。欣然意有会，谁与共心赏？
　　【韬光静坐】
　　偶来山中坐，兀兀浃旬余。淡然心无事，宛若生民初。流泉当几席，众山立庭除。高树依岩秀，修篁夹路疏。所至得心赏，终日忻忻如。流光易蹉跎，此日良不虚。寄言缮性者，速驾深山居。

　　傅新德
　　新德字元明，定襄人。万历己丑进士，官至国子祭酒，赠礼部右侍郎。谥文恪。
　　【送郭青字参藩巴蜀】
　　殊方几载叹离群，忽漫相逢又送君。万里江湖龙剑合，一尊风雨蓟门分。峨岷迥出天连雪，栈阁平临马度云。蜀相威名应不负，他时消息好相闻。

　　区大相
　　大相字用孺，广南高明人。万历己丑进士，官翰林检讨，历赞善、中允。
　　【家人初至京，置酒亭中对雪作】
　　庭霰今朝集，家筵此日开。不知燕雪地，犹讶故园梅。玉袖承花出，珠帘卷絮回。瑶华虽可赠，留赏上春来。（中允海南人。海南无雪，故颔联特妙，颈联亦秀艳，“香雾云鬟”同一笔墨。）
　　【送何仪部稚孝谪桂林】
　　长沙非不远，南去更萧林。谪宦楚山尽，独行湘水深。乡书同雁少，官舍共猿吟。今夕怀人梦，随君到桂林。
　　【南行感怀】
　　闻道貂珰辈，由来为扫除。先朝烦镇守，重任典方舆。贡采山川竭，征输井邑虚。明明皇祖训，宫抚意何如？（时矿税之使，纷纭四出，至寺人职扫除者，列坐督抚之上。小民穷瘁，几于赋《苕华》、歌《苌楚》矣。诗中念祖训，正以慨时事之非也。）
　　【入罗滂水】
　　井邑新安集，闾阎杂汉徭。火耕春伐木，山猎夜归樵。潮响蛮溪合，林光瘴峒消。直须勤抚字，勿使困征徭。

　　郑明选明选字子升，侯官人。万历己丑进士，官南京刑科给事中。
　　【感怀】
　　黄虞世已远，大道渐陵迟。十室八九空，奸邪乃猖披。法令日以繁，盗贼日以滋。宣尼相鲁国，道路不拾遗。君子正其本，礼义将自治。莫以鞭与辔，能使疲马驰。莫以刑与戮，能使风俗移。长吏苟有阙，三尺将安施？
　　【恭闻册立皇太子，喜而赋诗】
　　少海初流润，前星已丽空。九重原独断，四皓本无功。鹤驭丹霄上，龙栖紫禁东。君王有《金鉴》，早晚赐春宫。（神庙为郑妃故，屡欲建立福王，迫于公议而止。作者归本“九重独断”，立言之体，故应温厚也。）
　　【十五夜写怀】
　　明月孤悬夜，空斋独坐人。地平连海岳，天阔散星辰。禄米悲亲没，柴门忆弟贫。吾生无限事，况感百年身。

　　归子慕子慕字季思，昆山人。万历辛卯举人。崇祯时追赠翰林待诏。
　　待诏诗雅淡清真，箄瓢童冠，无非乐趣。生平与高忠宪公郭道义交，诗品亦略相似，所云同心之言也。
　　【对客】
　　默然对客坐，竟坐无一语。亦欲通殷勤，寻思了无取。好言不关情，谅非君所与。坦怀两相忘，何害我与汝？
　　【城北初夏】
　　三见草木荣，栖栖犹未旋。偶与城市远，因耽此地偏。独馆背清池，一无俗事牵。晨兴课书罢，日午蛙声喧。出门见新秧，微绿映远田。久晴初得雨，稚子亦欣然。田父说岁占，今兹定有年。物情既如此，予乐复何言。（谈然无意，太羹玄酒之遗。）
　　【杂诗】
　　日出群动作，智计千万端。用此徒为劳，不用殊未安。所繇在有身，坐令思虑殚。所以古贤达，与物同一观。俯仰放怀抱，宇宙何其宽！
　　【馆城北】
　　妻孥昔居城，我淹江上庐。妻孥来江上，我去城北居。城北保所事，二生喜从余。既爱童子真，且得人事疏。长夏北窗竹，风吹几案书。坐看墙外帆，树中去徐徐。中情苟无系，触物皆有余。今兹对佳节，正值秋风初。香稻感我情，归食空江鱼。小女解思父，一见当何如？
　　【壬寅正月西村筑室成】
　　经始逼岁除，春肇室云考。结构称心为，弥拙亦弥好。村树既罗列，溪流亦潆抱。北牖移修篁，南圃艺药草。室中图与书，闲暇可探讨。农人理耰锄。念此岁供早。顾我长负疴，不耕惭亦饱。
　　【移居】
　　冉冉岁云暮，寒风动林於。言辞东村宅，去适西村庐。岂无旧巢恋？欢与吾仲俱。西村况不远，相去一里余。回瞻竹树间，炊烟出前厨。吾病四十衰，厌厌日不如。忧患易反本，戚戚念友于。安得我叔氏，亦复来此居。遥望城中山，引领空嗟吁。
　　【丙寅六月过吴子往荻秋庵】
　　萧瑟湖上庐，六月如清秋。凉雨过柴门，绿杨风飕飕。水滨一稚子，洋洋何所求？终日无一鱼，持竿钓不休。问之向我笑，使我心忘忧。（诸咏有物我同得之趣，觉月到天心，风来水面，终是有心作理语。）
　　【归江上】
　　去年冬尽归，室家尚完好。儿女曝檐隈，墙头日杲杲。今年冬尽归，离忧不可道。中馈阒无人，虚堂尘不扫。一儿依外家，两女傍兄嫂。奚独天运乖，谋生亦草草。人世骨肉缘，尚尔不可保。而况一切营，何足撄怀抱？久矣吾行迷，回车苦不早。
　　【岁暮别诸生】
　　恻恻不可道，临歧但依依。常恐语言多，貌胜中情微，感兹寒色厉，北风吹尔衣。岁暮家室情，各各念尔归。群居虽云乐，人情谅难违。所患不同心，不患相见稀。尼父重久要，如醴久已非。勖哉仪先民，雅道庶可几。（人人胸臆中语，便是至情。视华子潜诗，只学得陶公形象，所谓得其皮骨者也。）
　
　卷十

　　谢肇淛肇淛字在杭，长乐人。万历壬辰进士，官至广西左布政使。
　　【秋日邀龙君御同钟伯敬、林茂之赋诗，君御时将赴湟中】
　　营道植高操，大音谢俗机。谁云京洛尘，而能缁素衣。前踪既云邈，后会安可希？斗酒自斟酌，蟹螯秋正肥。南陆有残暑，西山无留晖。不知松际月，已挂花间扉。杂坐忘磬折，绪谈闻芬菲。君今赴河湟，戎马生郊畿。白面谁见赏？青云愿多违。旧欢意未浃，新离泪仍挥。余亦倦游者，因之歌《式微》。
　　【送徐兴公还家】
　　枫落空江生冻烟，西风羸马不胜鞭。冰消浙水知家近，春到闽山在客先。斜日雁边看故国，孤帆雪里过残年。怜予久负寒鸥约，魂梦从君碧海天。
　　【春怨】
　　长信多春草，愁中次第生。君王行不到，渐与玉阶平。
　　【秋怨】
　　明月怜团扇，西风怯绮罗。低垂云母帐，不忍见银河。

　　袁宏道
　　宏道字无学，公安人。万历壬辰进士，官吏部郎中。公安兄弟意矫王、李之弊，而入于俳谐。又一变而之竟陵，诗道遂不复振。人但知竟陵之衰，而不知公安一派先之也。
　　【感事】
　　湘山晴色远微微，尽日江边取醉归。不见两关传露布，尚闻三殿未垂衣。边防自古无中下，朝论于今有是非。日暮平沙秋草乱，一双白鸟避人飞。

　　曹学佺
　　学佺字能始，侯官人。万历乙未进士，历官参议广西。天启中以阉祸除名为民。崇祯初起复广西，疏辞不赴。家居二十余年，殉节死。
　　【夜泊彭山江口】
　　锦城平日暖，旅泊始知寒。犍蜀中分地，岷峨相向看。冈连三女冢，水疾二郎滩。芦苇风吹急，萧萧汉将坛。（岑彭遇害此地，有“彭亡”之称。）
　　【泰昌皇帝挽歌】
　　龙驭升遐日，封章满御床。施行犹令旨，德意自先皇。沛若江湖决，俄然石火光。更闻哀诏到，能不泪沾裳。（“龙驭升遐”谓神宗，“更闻哀诏”谓光宗。）
　　劝进笺三上，腾欢遍九垓。逐臣皆召用，中使尽收回。货贱昭先俭，心劳集相才。大工须计日，久矣柏梁灾。
　　罢税不停征，边庭岁用增。金钱溢输挽，士马饱飞腾。北阙闻天语，东隅望日升。那堪遽辞世，仓卒治山陵。
　　九转神丹秘，三旬帝业终。《春秋》书法谨，中外揣摩穷。雨泣将填巷，攀髯或堕弓。由来戮方士，岂但为无功？
　　【过木渎】
　　指点十三桥，迎船半柳条。夕阳潮正满，春草岸俱遥。琢研开山市，为园灌药苗。卖饧时节近，处处有吹箫。（琢研种花，风土自昔，写来光景如画。）
　　【送陈民部出守思州】
　　言辞粉署重凄凄，道路时闻征马嘶。日照梦悬乡树外，夜郎吟向郡楼西。竹鸡群里登峨岭，铜鼓声中出朗溪。我欲白门攀柳送，相思此夜有乌啼。
　　【八月朔日，王元直招，集南楼，送陈汝翔之东粤、王玉生之清漳、沈从先还姑苏、徐兴公之建溪、陈维寻之聊城、蒋之才之广陵、予返白下】
　　西风萧瑟动离颜，一树衰杨不胜攀。秋老几人犹白社，月明无主自青山。征途南北高楼外，客泪纵横杯酒间。此别纷纷难聚首，天涯哪许梦魂闲。

　　蔡毅中
　　毅中字弘甫，光山人。万历辛丑进士，官至礼部右侍郎。
　　【秋兴】
　　木落江空天气清，西风萧飒雁南征。浮云暗逐年华变，歧路虚怜短鬓生。千里关河悬客梦，万家砧杵动秋声。崇兰芳芷依然在，何处江潭吊屈平？

　　公鼐
　　鼐字孝与，蒙阴人。万历辛丑进士，官至礼部右侍郎。谥文介。
　　【咏古】
　　古人获我心，善达穷通理。安危虑所居，屈伸贵自已。已贵可复贱。中立常不倚。衰至易生骄，腊毒恒在美。薜公仅遗荣，疏傅庶知止。寥廓晞冥鸿，矰缴安可拟？
　　【穆陵关】
　　昔日齐侯履，南疆尽此封。诸山沂作镇，五岳岱为宗。霸国犹余业，重关识旧踪。故园相去近，回首海云重。
　　【诸将】
　　上谷渔阳拱帝京，相连河外受降城。一从塞马来南牧，遂使王师罢北征。绝徼尚传青海箭，中原新动绿林兵。主忧正值宵衣日，谁向天山答太平？

　　李流芳
　　流芳字长蘅，嘉定人。万历丙午举人。
　　嘉定四君中，以檀园为上。虽渐染习气，而风骨自高，不能掩其真性灵也。
　　【过皋亭龙居湾宿永庆禅院，同一濂、澄心、恒可诸上人步月】
　　归装出西湖，间道向黄鹤。屡愆桐坞期，偶遂龙居诺。轻舟凌晨风，遥山满晴廓。丹林尚可数，寒条纷无托。披松指微径，听水扪暗壑。新构争远势，平台揽摇落。霜余山容浅，天清海气薄。暂歇尘劳心，始知寂灭乐。
　　每多方外游，见僧即如故。灯明一龛下，夜长惬深悟。不知山月上，千林已流素。出门寻旧溪，爱踏松影路。气和空宇澄，寒魄如春露。幽泉洗我心，微钟杳然度。（读第二章，如见东坡承天寺夜游光景。）
　　【白门七夕】
　　（时将入燕。）
　　旧日维舟处，悬情独柳条。秋风又京国，客思正江潮。长路有时到，欢期难再邀。徘徊望牛女，愁绝向中宵。
　　【黄河夜泊】
　　明月黄河夜，寒沙似战场。奔流聒地响，平野到天荒。吴会书难达，燕台路正长。男儿久为客，不辨是他乡。

　　唐时升时升字叔达，嘉定人。
　　【南翔里有八老人为社，长者年九十四，少者年八十一，居止不一二里。耄耋相望，杯酒谈笑，日相娱乐，诚太平盛事。诗以纪之】
　　白鹤村头春日晓，香雾蒙蒙百花好。苍颜素发八老人，花前置酒相倾倒。笑说邻翁学语时，追谈邑子知名早。不知主客更劝酬，争引曾玄互提抱。今年孟春甲子晴，占云麻麦俱丰成。坐中祭酒九十四，敬酹社公旨且清。其间迭起拜更祝，但愿脚健双眸明。桂林从事八十一，只闻唤弟无呼兄。南村翳翳桑榆日，出共持杯归散帙。但课儿孙种黍苗，何知方士餐芝术。香山居士有遗篇，九十不衰真地仙。公等康健逢圣世，能无旦暮歌皇天？愿炊香饭秫酿酒，日奉杖履长周旋。武皇遗事多讹谬，欲问銮舆南幸年。
　　【薜侍御出按贵州，便道归云南省觐】
　　绣衣持节出长安，南入牂牁路万盘。重箐湿云常欲雨，点苍晴雪不知寒。登车自扫豺狼迹，问寝应弹獬豸冠。遥忆树头新酒熟，（云南人酿酒于树）刺桐花下正承欢

　　程嘉燧嘉燧字孟阳，歙县人，寓居嘉定。
　　孟阳诗亦娟秀少尘。自钱牧斋訾謷李、何、王、李诸人，推孟阳为一代宗主，几与高季迪、李宾之前后相埒矣。而阳羡邵子湘有心矫枉，摘其累句云：“争倚画桡冲妓席，独横朱袖占歌筵”、“亦知终去婚和嫁，且恋闲来弟劝兄”、“近逐歌喉须闯席，闲开笑靥待歌船”、“闲偎串迹圆留面，戏剧鞋痕曲印肩”、“年去贫来不自由，暗伤颜面向交游”等句，谓其秽亵俚俗，几于身无完肤矣。予录其气清格整、去风雅未远者四章，见孟阳自有真诗，勿因牧斋之过许，而毛举其疵以掩之也。
　　【值唐叔达同钱将军北上言别】
　　方舟燃烛夜相过，道上匆匆奈别何！我已三年怀锦里，君偏五月渡黄河。南游谁共烟花早，北上兼闻金鼓多。此别各怀无限意，莫将春泪点江波。
　　【送李中翰还朝】
　　汉家宫阙枕燕关，使者乘槎八月还。吴地潦平犹似海，广陵涛壮正如山。同舟夜醉神仙侣，染翰春随供奉班。闻道沧溟今未息，几回沟壑动愁颜。
　　【阊门访旧作】
　　怅望吴阊百里余，故园兄弟日应疏。多年华鬓丝相似，三月春愁水不知。歌扇旧分桃叶渡，钓船还傍藕花居。扫眉才子何由见？一讯桥边女校书。
　　【登楼】
　　少小听歌怕唱愁，一声楚尾与吴头。如今身在伤心地，但见春光莫上楼。

　　杨涟
　　涟字文孺，应山人。万历丁未进士，熹宗朝官至副都御史。劾魏阉二十四大罪，被逮，死镇抚司狱。赠太子少保、左都御使，谥忠烈。
　　【题柏子园青芸阁】
　　官阁凌空汶水深，金飙初动客登临。浮云易改三山色，落叶先惊万里心。江上美人遗杂佩，城南少妇拭清砧。繁台兔苑今禾黍，日暮凭栏思不禁。

　　王象春
　　象春字季木，济南新城人。万历庚戌进士，官至吏部郎中。
　　【书项王庙壁】
　　三章既沛秦川雨，入关又纵阿房炬，汉王真龙项王虎。玉玦三提王不语，鼎上杯羹弃翁姥，项王真龙汉王鼠。垓下美人泣楚歌，定陶美人泣楚舞。真龙亦鼠虎亦鼠。（奇辟可俪谢皋羽篇。）

　　贺万祚万祚字孝延，嘉兴人。万历庚戌进士，官至江西右布政使。
　　【周侍御行部】
　　兰台使者旧知名，揽辔从容江海情。抗疏共看任伯雨，行军还拟赵营平。五花骢马巡周道，《三辅黄图》历汉京。不独艰危忧水旱，前筹更欲请长缨。

　　高道素
　　道素字玄期，嘉兴人。万历己未进士，官工部郎中，以督造桂府殿倾，论死。
　　【秋日寄沈无回】
　　凉风起庭际，帘幕迥秋阴。一叶空阶落，孤灯独坐深。芙蓉思远道，蟋蟀动愁吟。谁念闲居客，能伤迟暮心！

　　陈鸣鹤鸣鹤字汝翔，闽人。诸生。
　　【伍相祠】
　　黄池宴罢羽书催，骨葬鸱夷槚可材。西子已辞吴苑去，东门忍见越兵来。春风故国蘼芜长，落日荒祠杜宇哀。千载忠魂何处问？满城儿女弄潮回。

　　周永年永年字安期，吴江县学生。
　　【吊淮阴侯】
　　一市人皆笑，三军众尽惊。始知真国士，元不论群情。楚汉关轻重，英雄出战争。何能避菹醢，垂钓足平生？

　　王人鉴人鉴字德操，吴县人。
　　【冬夜闲居】
　　忽忽寒光早，闲居水上村。病疏当世事，贫负故人恩。黄叶深樵径，荒烟淡荜门。凭谁论出处，短褐信乾坤。

　　吴稼竳稼竳字翁晋，孝丰人。以例除南光禄典簿。
　　【金陵酒肆赠茅平仲】
　　暮年看尔壮心孤，落落酣歌击唾壶。但数一钱怜姹女，才夸千骑笑罗敷。梨花雨湿红襟燕，杨柳春藏白项乌。欲向卢家借双桨，莫愁不是旧时湖。

　　宋登春
　　登春字应元，新河人。
　　【秋日野望】
　　听鸟中林性，看云故国心。地卑湘汉阔，天远洞庭深。老马空知道，穷猿岂择林？十年书剑客，寂寞到如今。

　　孙友篪友篪字伯谐，歙县人。
　　【过古墓】
　　野水空山拜墓堂，松风湿翠洒衣裳。行人欲问前朝事，翁仲无言对夕阳。

　　俞安期安期字羡长，吴江人。
　　【忆家】
　　故国千山外，经秋远别离。浮生能几日？为客此多时。衰眼高堂泪，寒砧少妇悲。天涯念游子，风雨共凄其！
　　【望海】
　　纷纷灵异变昏朝，阴火随波远自飘。龙藏函经连水府，蜃楼开市借云宵。星临东极无分野，山入南荒有沃焦。日日潮来长应候，似应西答百川朝。
　　【登祝融峰】
　　中天积气入清凉，云雾翻看地混茫。雨挟苍龙奔下岭，星悬朱鸟定南方。何年石匮藏金简，自古山祇礼赤璋。坛上长流青玉乳，神池高捧帝台浆。

　　何白
　　白字无咎，永嘉人。
　　【淮上归兴】
　　淮泗秋风动地来，月明如水雁声哀。南经伍员吹篪市，北眺曹公较弩台。归路渐香菰米饭，佳期已负菊花杯。愁闻烽火连东北，极目浮云黯未开。

　　郑琰
　　琰字翰卿，闽县人。
　　翰卿工七言律，如“霜色欲将关树折，河声如带戍楼奔”、“碛上阴云连塞黑，关中落日带沙黄”、“剑戟已消兵后火，髑髅犹泣战时疮”，皆慷慨有燕赵声。
　　【哭李大将军】
　　十万旌旗染血丹，招魂夜夜哭桑乾。残兵来拾中郎印，野鸟飞登大将坛。金兽锁门严鼓角，石麟窥冢葬衣冠。至今俺答骑胡马，犹是将军旧战鞍。

　　盛鸣世
　　鸣世字太古，凤阳人。国子监生。
　　【题岳阳酒家壁】
　　巴陵压酒洞庭春，楚女当垆劝客频。莫上高楼望湖水，烟波二月已愁人。

　　沈木木字子乔，嘉兴县学生。
　　【夜起】
　　暑夜不成寐，起步中庭中。残月忽堕水，明河犹在空。篱根滴清露，树杪生微风。坐爱新凉好，先秋有候虫。（“残月忽堕水”二语，是夜起；“鸡声茅店月”二语，是晓行。各入神妙。）

　　王屋屋字孝峙，嘉善人。
　　【子夜歌】
　　千金买良玉，百金求良工。为侬作双环，相连无始终。
　　妾身妾自惜，君心君自知。莫将后日情，不如初见时。

　　吴梦旸梦旸字允兆，归安人。
　　【送胡孟韬邑博之沅江】
　　携手情无极，茫茫此别何？一官犹俎豆，满地已干戈。畏路身难定，骚人怨自多。可堪寥落思，木叶洞庭波。

　　范汭汭字东生，乌程人。
　　【琴川夜泊怀孙齐之】
　　野宿次凫，青青荻笋齐。潮痕随月落，山势压城低。残梦风前斥，归心曙后鸡。还知高隐处，只隔水东西。
　　【春日讯吴允兆】
　　远树微波黯不分，阖闾城畔寄孤云。春来尽有还乡梦，除却青山便是君。

　　吴兆兆字非熊，休宁人。
　　【同曹学佺过宿碧峰寺愚公房】
　　入寺昏烟敛，双桥竹涧通。僧归残磬里，客梦乱山中。灯暗窗沾雨，枝喧鸟堕风。他乡寥落夜，语笑喜能同。（戊子春宿寒山空谷庵中，始知“客梦乱山中”句之妙。）

　　徐勃勃字兴公，闽县人。
　　【送俞本之游楚】
　　寒皋木落水连天，云际孤城望汉川。隔岸数声湘女瑟，中流千里鄂君船。鹧鸪夜叫黄陵月，猿狖秋啼赤壁烟。挟得《离骚》经一卷，行吟长对楚江边。
　　【送康元龙之灵武】
　　贺兰山下战尘收，君去征途正值秋。落日故关秦上郡，断烟残垒汉灵州。胡儿射猎经河北，壮士吹笳怨《陇头》。城窟莫教频饮马，水声呜咽动乡愁。
　　黄河官路黑山程，羌笛横吹汉月明。漠北峰烟三里雾，陇西鼙鼓十年兵。燕鸿度塞寒无影，胡马行沙暗有声。后夜思君劳远梦，朔风吹过白登城。

　　文震孟
　　震孟字文起，长洲人。天启壬戌赐进士第一，授翰林修撰。忤逆阉，镌级归。崇祯初复原官，历仕至礼部侍郎、东阁大学士。卒谥文肃。
　　【拟古远行】
　　江之阳兮有屿，江之阴兮有渚。朝而风兮夕而雨，望夫君兮渺何许。春波兮悠悠，日暮兮夷犹。掔青桂兮为楫，搴木兰兮为舟。恍含思兮凝睇，乘清风兮远游。远游兮上下，载行兮载舍。遵中流兮待君，将寄心于远者。

　　徐石麒
　　石麒字宝摩，嘉兴人。天启壬戌进士，除工部主事。崇祯初起补南礼部。历吏部尚书。乙酉城陷，自经可经堂。
　　【望匡庐】
　　突兀此何处？匡君庐亘天。黛浮五老壁，青入九江船。慧远林中寺，康王谷口泉。符生今已老，谁与买山钱？

　　倪元璐
　　元璐字玉汝，上虞人。天启壬戌进士，改庶吉士，官至礼部尚书、翰林学士。京师陷，自缢。初谥文正，定谥文贞。
　　【皇极门颁历作】
　　凤阙开彤旭，猊炉散紫烟。六阶齐度纬，七政转玑璇。甲历龙躔改，寅宾象魏悬。明时功在革，资始义承乾。黑帝威初试，青皇位早传。周官新月令，甘氏旧星篇。人继羲和后，书成蓂荚前。庚先三日戒，贞下一元旋。图箓符垂赤，干支德应玄。兴王惟有岁，太史又编年。赐出黄星曜，披看绿字鲜。因知天历数，如日起虞渊。

　　蒋灿灿字韬仲，长洲人。崇祯戊辰会魁，官至天津兵备副使。
　　【题杜少陵像】
　　谁貌杜陵老，忧怀笔底传。凋残悲瘦马，慷慨拜啼鹃。作客依江阁，浮家寄楚船。高才同落，千古有青莲。
　　大雅长往矣，遗容后代看。万间思广厦，一谏失微官。抗志隆中对，饥驱蜀道难。萧骚两鬓白，应为忆长安。

　　徐汧
　　汧字九一，长洲人。崇祯戊辰进士，官至少詹事。家居，殉节死。
　　【三月十九日】
　　珍馔精镠赐讲筵，每逢令节主恩偏。十章书未陈《金鉴》，九逝魂犹恋细旃。社稷风云谁奏曲？园林霜露已经年。龙髯回睇桥山远，玉匣珠襦不忍传。

　　万寿祺寿祺字年少，徐州人。崇祯庚午举人。
　　【入沛宫】
　　泗亭春尽树婆娑，汉帝宸游不再过。魂魄有时还至沛，楼台落日半临河。风吹大泽龙蛇近，天入平沙雁鹜多。我亦远随黄绮去，东山重唱采芝歌。
　　【赠胡彦远】
　　河渚经营把钓纶，乾坤草莽一闲身。南阳高卧真名士，东汉余生旧党人。十载荃蘅同入梦，三冬冰雪独伤神。荷锄归去田庐闭，莫向人间学问津。

　　马世奇
　　世奇字君常，无锡人。崇祯辛未进士，改庶吉士，官至翰林院侍讲。京师陷，自缢。初谥文忠，定谥文肃。
　　【赠曹元宰守漳州】
　　灵槎秋泛海天凉，五夜心悬燕寝香。总为至尊忧社稷，汉臣何必薄淮阳！（温柔敦厚。）

　　杨廷麟廷麟字伯祥，清江人。崇祯辛未进士，官终编修，死节赣州。
　　【别叶侍御】
　　浑水桥边寺北田，行滕东去雨连绵。桑村古渡沙移路，茅屋人家鸟就烟。江左衣冠悲楚泽，淮西烽火接秦川。更闻群盗郊原遍，欲下浔阳万里船。（“茅屋”句写尽荒凉，不减“江燕初归不见人”句。）

　　张溥溥字天如，太仓州人。崇祯辛未进士，改庶吉士。
　　【孟门行】
　　双丝系玉环，宛转生光泽。本以结同心，何知反弃掷！君家美酒琥珀光，红颜少年坐满堂，酒酣意气不可当。君家玉堂盛孟门，孟门深谷无朝昏。中有美人啸且歌，仁义结客客自多，相与醉君金叵罗。黄雀衔环报旧主，畏君弹射远飞去，夜深孤栖城北树。（“夜深孤栖”，余情不尽，忠爱之心，故应如是。）

　　姜埰
　　埰字如农，莱阳人。崇祯辛未进士，官礼科给事中。以言事廷杖，削籍戍宣城。
　　【赴戍宣州卫】
　　垂死承恩谴，天威咫尺间。荷戈荒徼去，收骨瘴江还。衮职犹思补，龙髯竟绝攀。桥陵千滴泪，独在敬亭山。（泪痕血点垂胸臆。“荒徼瘴江”，未合宣州。）

　　顾咸正咸正字端木，昆山人。崇祯癸酉举人，除延安推官，殉节死。
　　【登华山】
　　倚杖高台万里秋，山川元气共沉浮。金神法象三千界，玉女明妆十二楼。井钺参旗皆北拱，浊河清渭自东流。愁看杀气关中满，独立南峰最上头。

　　陈宗之
　　宗之字玉立，长洲人。崇祯癸酉举人。
　　【汉道】
　　汉道昔云季，四海沸群雄。贤士失纲维，奔窜投西东。管宁栖辽海，田畴隐无终。郑玄与王粲，各自获所从。如何盛明世，栖栖泥淖中？雨雪积荒途，渚田路不通。宁无《北门叹》？要自秉固穷。疾耕寡乐郊，仕宦乏奇功。乾坤虽浩广，何地置吾躬？怆恻衡门下，忧来溯悲风。

　　谢遴遴字汇先，宜兴人。崇祯癸酉举人。
　　【巴女词】
　　巴川积水极岷峨，巴女明妆艳绮罗。为语秋江风浪急，断肠休唱《木兰歌》。

　　吴本泰本泰字美子，仁和人。崇祯甲戌进士，官南京礼部郎中。
　　【帝京篇】
　　梦想黄金台，来歌白石粲。明明圣人出，旭日天方旦。广殿饬梓材，神霄耸轮奂。微垣妖彗消，芝盖卿云缦。三吴罢机杼，九庙秉珪瓒。下国颂时雍，至尊理宵旰。宵旰怀殷忧，筹边寝弛玩。军需飞檄催，水衡仰屋叹。大奸已距脱，群疑未冰泮。渐鸿虽可仪，羔羊不闻赞。名盛实则衰，事倍功乃半。因之敕几康，匪伊游泮涣。君既勤昼接，臣当思日赞。朝中去朋党，政府参谋断。网必挈其纲，绳先理其乱。求治勿太速，防微勿滋蔓。所期日月光，幽遐理必贯。（思陵初政，实有可观。狐疑琐屑，仍任奄人，而臣工泄泄，朋党连结，此后日事也。诗中思患豫防，具有灼见。）

　　万泰泰字履安，鄞县人。崇祯丙子举人。
　　【留别董西来】
　　客途相见即相亲，总是凄凉梦里人。且喜何郎能似舅，不妨绮季未称臣。睢阳城上三生泪，无定河边后死身。惆怅天涯分手处，秋高一雁落江津。

　　阎尔梅
　　尔梅字用卿，江南沛县人。崇祯丙子举人。诗有奇气，每近粗豪。兹择其尤雅者。
　　【重过兖州】
　　亭长台西旧酒徒，疏狂名姓满江湖。每从世外寻高蹈，不识人间有畏途。季札重来周乐散，奚斯一去鲁宫芜。高楼极目谁同醉？正月愁听有蟪蛄。

　　刘永锡
　　永锡字钦尔，魏县人。崇祯丙子举人，官长洲儒学教谕。革命后隐于阳城湖之滨，穷饿死。
　　【行路难】
　　云漫漫兮白日寒，天荆地棘行路难。（四字抵过千万言。）

　　陈子龙
　　子龙字人中，更字卧子，青浦人。崇祯丁丑进士，官兵科给事中。殉节死。
　　诗教之衰，至于钟、谭，剥极将复之候也。黄门力辟榛芜，上追先哲，厥功甚伟。而责备无已者，谓仍不离七子面目。将蜩螗齐鸣，不必有钧韶之响耶！
　　【曜灵】
　　（《曜灵》，天子遇旱而忧，省狱减刑，雨以时降，诗人美之也。）
　　曜灵维阳，杲杲丽天，爰自东作，火现于昏。天之荐瘥，蕴隆如焚。皇曰予冀方，邦畿所安。废我来牟，兆民孔艰。（一章。）
　　旱之始盛，维尘冥冥。旱既太甚，百卉俱零。岂降自天，胡德非馨。曾是有象恭，曾是有谗慝，曾是有诡随，曾是有掊克。（二章。）
　　爰命宗伯，大雩孔明，爰命彻侯，于郊于宗。以尔币玉，及尔斯牲，方社既周，山川用享。（叶）振古率育，胡遘予不宁。（三章。）
　　巍巍蓟丘，维君宅之。翼翼皇心，维天绎之。礼草不展，来飨来格。膳宰既彻，镛鼓既释。凡百君子，勖你无斁。（四章。）
　　皇曰司寇维刑，世重世轻。朕堲奸宄，或愆于平。悍阳骄骄，忧我黎氓。乃清岸狱，乃释累囚。肆赦时夏，式歌且讴。倬彼燕山，出云油油。终朝弥野，既舒既柔，既沾既优。田畯语语，乐哉士女，以育我稷黍。皇王布惠，无赐纯嘏。
　　【仲夏值左掖门，送夏彝仲南归】
　　金塘回素波，中有双鸳鸯。托身在清禁，和鸣君子傍。顾此同林鸟，孤翼忽南翔。生平志慷慨，何事独难忘？本为四海人，岂得常相将？丈夫重知己，万里同一乡。黾勉效贞亮，德辉在岩廊。莫忧青蝇多，和璧贵善藏。执手不能语，怅矣结中肠。
　　【杂诗】
　　山椒微风发，薄暮迟佳人。颓阳淡林表，素月生河津。伫立怀往路，时晏多苦辛。君家青云楼，瑶华艳当春。皋兰亦有芳，欲寄良无因。欢爱岂足重？要使恩谊申。浮云诚易阻，白璧终见珍。
　　至道无相非，末流乖心迹。高怀苟不亮，执疑日以积。贤随贵同用，愚与贱交役。腾名固自阶，投谗岂无隙？营营棘上蝇，可以携金石。履纯思寡尤，超方鲜奇策。毁誉苟未忘，顾影渐蹐。
　　墓门有恶木，鸱鸮巢其巅。同兹雨露润，不与百卉妍。性质固自殊，大造安能迁？我行适见之，中心怀忧悁。利斧虽在手，斩伐无此权。去去保芳洁，愿言艺蘅荃。（手无斧柯，奈龟山何！）
　　【平陵东】
　　炎精中烬妖彗红，平陵松柏生秋风。四十万人颂符命，巨君却在层城宫。东郡太守建旗鼓，排山动地连关辅。五威国将纷东驰，《大诰》《金縢》亦何补？污宫荐棘虽无成，天下始知称汉兵。不逢时会岂失策，犹与宛洛开先声。斗柄横斜渐台蹙，白水真人坐黄屋。逢萌束帛卓茂封，义公碧血无人哭。男儿何必上云台？千古徒悲两黄鹄。（义公之称兵，更难于胜、广之开汉祖，而光武之封不及，何也？不以成败论人，具有卓识。）
　　【小车行】
　　小车斑斑黄尘晚，夫为推，妇为挽。出门何所之？青青者榆疗吾饥，愿得乐土共哺糜。风吹黄嵩，望见墙宇，中有主人当饲汝。叩门无人室无釜，踯躅空巷泪如雨。（写流人情事，恐郑监门亦不能绘。）
　　【寄献石斋先生】
　　烈风萧条吹百羽，朱凤葳蕤适南土，罗罻如云不见天，秦人高歌楚人舞。出门不向妻子辞，八尺锒铛五色组。虎须校尉红锦裘，峨舸大艑下江州。蛟龙觺觺黄沙卧，日月冥冥青枫秋。赭衣墨帻安鱼服，予亦相逢淮水曲。京华时事不足论，惨淡相看日弥促。镰刃谁留门外兰，庖厨肯恕山中鹿？可怜举世学浮沉，烛龙回照杳难寻。苍茫不解时人意，爱护还凭明主心。我有短札置怀袖，安能一矢千黄金？平生风义兼师友，陈蔡相从但鼓琴。（此石斋被逮，黄门遇之淮南而作。）
　　阊阖门开翡翠城，凤凰十二相和鸣。碧血一洒玉阶裂，惊雷急电何时平？门生往往自引匿，故吏不复相通名。贾彪奔走何侧足，曹鸾上书翻桎梏。钩党几入甘陵部，相将同入黄门狱。绯衣狱吏行生风，黄封小匣排当中。更番搒掠不知数，但称汝罪如山崇。小臣万死不足惜，圣德如天辉典。带血晨兴写《孝经》，裹疮夜卧编《周易》。爰书一旦下高天，薄谴由来湘水边。万里闻声颂明圣，汉廷有待贾生还。（此述石斋自诏狱得戍酉阳而作。“带血晨兴写《孝经》”二语，自是当时实事。）
　　【交河】
　　乌啼征马动，曙色散滹沱。海气通三岛，天风静九河。沙平边草断，日淡塞云多。百里无烟火，空林枉自过。
　　【庐居】
　　行遁山河改，归来松菊荒。尚余三亩宅，无复万家旁。祈死烦宗祝，偷生愧国殇。但依亲陇在，含笑此高冈。
　　【襄阳】
　　江汉西陲重，荆襄南纪雄。诸侯悲岘首，耆旧失隆中。燧色通秦塞，妖星下楚宫。不知大堤女，何处舞春风？
　　【杂感】
　　大河南北望，万里入春愁。车马空官渡，风烟满豫州。黄巾连户著，白骨少人收。自古中原地，应烦圣主忧。
　　兵戈传剑外，消息每差池。已失夔门险，谁言蜀栈危？雪山寒鼓角，玉垒暗旌旗。天子频西顾，元臣实总师。（此杨嗣昌总师时也，夔门失而蜀不可守矣。丧师辱国，伊谁之咎哉？）
　　【送张玉笥中丞擢河道少司空随召陛见】
　　旧闻开府静牙璋，诏领河堤入未央。周室保厘分郏鄏，汉家底绩念宣房。九天星宿开秦塞，万里梯航走冀方。为语至尊南顾日，不堪重问海陵仓。（典切）
　　【酬李司马萍槎先生】
　　久瞻枢府重明光，投我连城云锦章。伤乱已闻刘太尉，赏音深愧蔡中郎。九龙移帐春无草，万马窥边夜有霜。早晚沧江惊驿使，诏书先问右贤王。
　　【钱塘东望有感】
　　清溪东望大江回，立马层崖极望哀。晓日四明霞气重，春潮三折浪云开。禹陵风雨思王会，越国山川出霸才，依旧谢公携屐处，红泉碧树待人来。
　　【送吴峦稚司李桂林】
　　翡翠巢边匹马过，千盘桂岭郁嵯峨。南浮漓水啼猿满，北望君山落雁多。蛮府官闲能作赋，汉廷恩近忆鸣珂，愁心独系张平子，欲寄琅玕奈远何！
　　【重游弇园】
　　放艇春寒岛屿深，弇山花木正萧森。左徒旧宅犹兰圃，中散荒园尚竹林。十二敦槃谁狎主？三千宾客半知音。风流摇落无人继，独立苍茫异代心。（今弇园一带废为民居矣，读此不胜时代之感。）
　
　卷十一

　　梁朝钟朝钟字未央，顺德人。崇祯己卯举人，殉节死。
　　【将出皖，留别杨六符、沈乃功、唐圣俞、徐誉星】
　　船傍垂杨别绪生，烟含春树雁归声。群公缟带遗吴锦，幕府青丝唱《渭城》。几树乌啼趋夏口，何时马首望西京？江南江北如相忆，千里高楼待月明。

　　方以智
　　以智字密之，桐城人。崇祯庚辰进士，授翰林检讨。革命后为僧，名弘智。
　　【看月】
　　一片钟山月，那从岭外看。昔尝临北阙，今独照南冠。万里天难问，三更影易寒。梦中儿女路，莫忆旧长安。

　　黄周星
　　周星字九烟，上元人。崇祯庚辰进士。晚变名黄人，字略似。自沉于水。
　　【秋日与杜子过高座寺登雨花台】
　　被发何时下大荒，河山举目共凄凉。客来古寺谈秋雨，天为幽人驻夕阳。去国屈原终幸直，无家李白只佯狂。百年多少凭高泪，每到西风洒几行。

　　陈瑚瑚字言夏，太仓州人。崇祯壬午举人。
　　【赠吴兴公】
　　我非陈孟公，君乃吴季子。千金重一诺，结交有终始。仗剑作远游，欲为报仇死。惜哉时不遇，长叹归故里。其事虽不成，其名满人耳。
　　【李映碧廷尉遗地图】
　　图画山川感慨多，边陲风景近如何？入关无复萧丞相，聚米空思马伏波。两戒一江横似线，九州五岳小于螺。错疑留守魂归夜，风雨声声唤渡河。（读至末语，纸上有声，恐流边光景者不能作，亦不解读。）
　　【山中喜遇徐昭法共饮】
　　一夜寒香万树开，相逢花下且衔杯。穷途兄弟难成醉，故国风烟易入哀。雪满山中苏武窑，云横江上谢翱台。寸心不尽斜阳晚，湿遍青衫首重回。

　　徐枋
　　枋字昭法，吴县人。崇祯壬午举人。考文靖公殉节后，隐于上沙。
　　【别诗】
　　上山采薇蕨，日暮不盈把。苦饥不足悲，将遗同心者。良友远别离，踟蹰送于野。我有盈觞酒，黄流倾玉斝。申以《远游曲》，中怀期共写。清商一何悲，四座和者寡。恐伤游子心，揽涕不敢下。景光已西驰，日月不我假。

　　谭贞良贞良字元孩，嘉兴人。崇祯癸未进士。
　　【楼桑先主庙】
　　系出中山近，名从小沛闻。卜邻占李定，望气得周群。象叶黄龙瑞，符仍赤帝文。全家频脱险，一旅忽能军。名士收诸葛，英雄独使君。志宁摧百战，力已限三分。泪尽髀生肉，魂归栈入云。枯桑遗庙折，野火断碑焚。系马寒风急，题诗塞日曛。榆存旧社，弦管尚纷纷。
　　【题河梁泣别图】
　　都尉台前起朔风，节旄空尽路西东。不知别泪谁先落，同在河梁夕照中。

　　黄淳耀
　　淳耀初名金耀，字蕴生，嘉定人。崇祯癸未进士。乙酉城破自缢。
　　【野人】
　　野人叹息王师劳，秦贼楚贼如猬毛。攻城掠野官吏死，大江以北民嗷嗷。昨闻死贼劫财赋，分与官军作贿赂。乱斫民头挂高树，黎明视贼贼已去。（时章疏皆称贼为死贼。）
　　野人叹息年岁恶，池中掘井井底涸。飞蝗引子来蔽天，枉自倾家事田作。朝廷加派时时有，哭诉官司但摇手。归逢吏胥狭路边，软裘快马行索钱。
　　野人叹息朝无人，朝中朋党如鱼鳞。十官召对九官默，匍伏苟且容一身，庙堂何人理阴阳，频年日食四海荒。吾欲上书问朝士，却恐人诃妄男子。（朝野大势如是，虽欲不亡，其可得乎？）

　　吴昜昜字日生，吴江人。崇祯癸未进士，殉节死。
　　【威宁伯王襄敏公越】
　　威宁熊罴姿，高视气敌万。脱略绳墨外，勇智走飞电。大廷吐奇言，排阊怒风旋。威声动异域，瑰特震所见。目属膺帝心，短袂故上殿。帝曰快御史，为朕将而弁。所部皆鹰腾，公也身搏战。捣虚握胜策，入穴虎乃困。一炬红盐池，冰天千帐爓。烽消玉关烟，雪卷阴山片。辕门正高会，琵琶奏哀艳。战士挟秦姝，顿使死力贱。豁达笼豪英，出没神鬼眩。丈夫重勋名，志岂在铁券？绝塞悬孤臣，中援何足玷？惨淡黄金印，零落白羽扇。风尘暗不开，北顾抚长剑。（为威宁一洗其辱。《怀贤》诸咏，原本少陵《八哀》，而己之抱负自出。三章择其犹有骨干者。）
　　【定襄侯郭忠武公登】
　　郭公武定孙，神驹渥洼好。十龄走健笔，吸振奇藻。洞彻《春秋》义，兵法腹笥了。安危异人出，所以奠皇造。英宗北狩初，决机一何早！黄尘拥翠盖，痛愤居庸道。紫微为荡摇，柱极西欲倒。我公奋孤撑，乃心协少保。国也今有君，挥血视清昊。截嶪云中城，虎豹郁相抱。崩腾万马阵，击众每用少。猿臂捷有神，铁甲尽穿缟。杨石雄军声，锁钥资电扫。撇烈天网翻，槎枒地龙绕。岂多三军力，遂争造化巧。诗看横槊赋，檄倚马上草。排宕非常姿，灏气秋空。高咏战场篇，寂寞风流绍。
　　【少保戚公继光】
　　大将东南谁？戚公真鹰扬。雄情恣捭阖，秘策挥阴阳。夙奉綦履训，更见经术详。结友倾贤豪，文采殊颉颃。晓达三门流，以律师所臧。龙鸟追武侯，衡轴通轩皇。变化开精心，什伍为鸳鸯。（少保所结阵名）岛夷蹂南土，兵气惨不张。闭营百日练，战士虎力强。疾扫溟波平，受钺总蓟方。计伸犁庭威，十万环偏厢。远猷振华夏，定策为周防。亭障杂星罗，旌旄蔽日光。呼韩遂稽首，郅支亦来王。款关四十年，戎马不敢扬。伐暴贵上兵，功岂必战场。竟无通侯赏，坐使壮士伤。时平武略绌，世乱智勇长。问彼登坛者，曷以恢我疆？

　　黄翼圣翼圣字子羽，太仓州人。崇祯中辟召，官安吉知州。
　　【渝城度岁】
　　风俗他乡异，巫歌达四邻。江明无月夜，猿唤不眠人。眷属生兼死，年光腊带春。客中艰一醉，辜负物华新。

　　周立勋立勋字勒卣，华亭县学生。
　　【咏怀】
　　东登泰山颠，累累见城郭。秋风吹平原，牛羊下寒泽。吕尚本阴谋，渔钓竟所托。神明启远疆，后世资经略。遭逢良有时，志士固穷约。飘蓬西南征，浮云散林薄。悲哉大国风，田横不可作。
　　【伤春】
　　平池曲巷古祠东，几树桃花落晚风。明日殷勤尊酒后，春光已过别离中。
　　白燕坟前载酒过，几人同唱《柳枝歌》。莫愁一夜花如雪，摇落春心自此多。

　　夏完淳完淳字存古，华亭人，考功郎允彝之子。殉节死。
　　存古十五从军，十七授命，生为才人，死为鬼雄，汪锜不足多也。诗格亦高古罕匹。
　　【秋怀】
　　凉风何瑟瑟，吹我游子颜。历历江上林，流蝉鸣其间。浮云西南征，一去何时还？驾舟凌洪波，杖策穷崇山。君子不遑息，小人豫以闲。感激在沟壑，敢念徒旅艰？中夜起百忧，劳人独长叹。
　　秋色从西来，风物自凄紧。金飙辞炎晖，玉露戒商轸。鶗鴂薄暮鸣，幽兰望秋陨。零落在一时，荣华若朝菌。高从巢父栖，下与壶公饮。静观百岁间，无名以为准。
　　【精卫】
　　北风荡天地，有鸟鸣空林。志长羽翼短，衔石随浮沉。崇山日以高，沧海日以深。愧非补天匹，延颈振哀音。辛苦徒自力，慷慨谁为心？滔滔东逝波，劳劳成古今。（此渊明咏荆轲作也。）
　　【秋夜感怀】
　　登楼迷北望，沙草没寒汀。月涌长江白，云连大海青。征鸿非故国，横笛起新亭。无限悲歌意，茫茫帝子灵。

　　邝露露字湛若，南海县学生。城陷，为兵所害。
　　湛若诗原本《楚骚》，五言尤胜。
　　【洞庭酒楼】
　　落日洞庭霞，霞边卖酒家。晚虹桥外市，秋水月中槎。江白鱼吹浪，滩黄雁踏沙。相将楚渔父，招手入芦花。（五言佳处，全在气韵，不求工于语言对偶之间。得此意可与读湛若诗。）
　　【洞庭】
　　人归洞庭水，心远百蛮天。虹饮吴山雨，蝉嘶楚岫烟。挂帆明月树，沽酒白云船。来雁纷南向，衡阳何处边？
　　【西湖上春】
　　行逢新岁月，骄马踏城桥。旭日催蘅带，春人艳柳条。香车流水击，仙袂逐风飘。小凤衔花去，空伤云汉遥。
　　【虞山谒舜祠】
　　荒服垂衣日，三苗格命年。鸟耘千亩籍，龙御九疑烟。蒲阪征云外，苍梧落照边。何人抚瑶瑟，离恨隔湘川。
　　【采石】
　　牛渚青天月，长悬供奉祠。如何今夕酒，不共昔人持？高咏谁能似？扁舟从所之。溯洄殊未已，言折楚江蓠。
　　【浮湘礼三闾墓田寻贾生故宅】
　　浮湘孤月下灵渠，牢落残魂伴索居。庚子日斜闻野鸟，端阳沙淈见江鱼。天高未敢重相问，年少何劳更上书？此去樊城望京国，定从王粲赋归欤？
　　【莫愁湖赠刘瞻甫】
　　憔悴行吟落照时，莫愁湖上与君期。《五噫》一赋梅花国，三黜重逢柳士师。吴苑旧游淹越鸟，楚裳今雨裛江蓠。姑苏烟月长相待，萎绝芙蓉白露滋。

　　刘城城字伯宗，贵池人。
　　【群盗】
　　群盗尚如此，江城未何依。健儿身手劣，祈父爪牙非。鼫鼠能中饱，飞鸿恒苦饥。从来比管乐，讵肯泣牛衣。

　　沈寿民寿民字眉生，宣城县学生。举贤良方正，门人私谥贞文。
　　【访姜如农城北】
　　石公严谴后，又见荷戈新。旷代留遗直，残山待老臣。龙归天上驭，环赐梦中身。生死昭亭畔，乡园别自春。（嘉靖中，石御史金以谏止醮词，谪戍宣州）

　　邢昉昉字孟贞，高淳县学生。
　　【九江城南楼晚眺】
　　泱漭九江口，日入烟涛深。登楼俯危槛，近见庐山岑。昔人此宴赏，嘉月陶幽襟。长使千载下，缅想南楼心。孤城何萧条，杀气余秋阴。交衢无人行，荒榛遂如林。抚事遽成往，含凄方在今。履运适如此，忧端苦沉沉。
　　【溪行屡经与亡友胡印度别处】
　　溅溅溪水侧，是子门前路。涓流乱石间，褰裳乃可渡。忆昔造子庐，款款平生故。尊醪亦时有，日晏未遑去，相送屋东偏，幽林每徐步。欹岸注微波，残阳在高树。情因老易悲，欲别恒返顾。兹来溪草绿，偶到临分处。予犹耿夙欢，子已长不寤。流泣但徘徊，空惭子桑扈。
　　【故宫燕】
　　君不见故宫燕，春雨秋风几回换。宫中风雨长蓬蒿，飞入宫墙绕虚殿。穿帘度阁羽差池，尽日呢喃人未知。柳下乍衔千点絮，花间仍拂万年枝。玉阶寂寞罘罳冷，画栋回翔春燕影，岁岁营巢竟不成，春来秋去谁曾省？可怜此度秋风早，整顿毛衣犹自好。徘徊欲别未央宫，万户千门忽如扫。钟{ね}何年去洛阳，仙人辞汉泪成行。最苦西飞双燕子，重来不见旧宫墙。

　　施武武字鲁孙，长洲人。
　　【相见坡】
　　上坡面在山，下坡山在面。相见令人愁，何如不相见！
　　【乌鸦关】
　　朝上乌鸦关，暮下乌鸦关。老乌啼哑哑，行人还未还？（写尽境地险恶。）

　　叶襄襄字圣野，长洲县学生。
　　【感旧】
　　洛蜀纷争日，君王宵旰时。内朝私斗急，河北捷书迟。近辅连群盗，临郊誓六师。伤心殷浩辈，一蹶竟难支。（思陵时朝局及天下大势，已尽四十字中，如读少陵《洛下》、《天中》诸作。）
　　【喜康小范孝廉至，兼吊杨机部阁学】
　　万里清江浪拍天，故人消息动经年。重来麋鹿长洲苑，归去荒芜彭泽田。虎帐角残辞部曲，龙沙旗折偃戈船。卢谌沦落刘琨死，回首章门一惘然！

　　陆圻
　　圻字丽京，钱塘贡生。
　　【与歌者陈郎】
　　落日横江老白蘋，同乡停问一相亲。未嫌李尉翻新曲，且喜何戡是旧人。玉管漫吹秋月白，红牙曾对绮筵新。坐中恐有伤心客，莫按《伊凉水调》频。

　　沈钦圻钦圻字得舆，长洲县学生。周准填讳。
　　先大父诗，中岁爱刘随州，晚境爱陆放翁。五言如“山横去鸟外，人立晚霞边”、“学《易》应观我，言《诗》或起予”，七言如“冷岸孤舟摇月白，荒树一犬吠灯红”，皆陆太仆起顽所称赏者。兹录感时伤事六章，异于流连光景之作，有关风教，不在语言之工也。孙男德潜敬识。
　　【书事】
　　天地兵戈满，江湖逋窜频。布衣难许国，泪眼不逢春。玉阙悲龙驭，雄关丧虎臣。唐家灵武业，望断素衣人。（此思陵殉社稷后有望于南都拥立也。“江边老人泪暗泣，眼昏不见风尘清”，忧时感事，古今一辙。）
　　【咏史】
　　卧薪尝胆日，纵饮擘笺时。但识凭江险，而忘厝火危。一堂争洛蜀，四镇角熊罴。此日王夷甫，清言或未宜。
　　君臣鱼水合，半壁且游嬉。乐奏李天下，歌传郭顺时。还须求故剑，慎勿剪连枝。野老瞻乌意，茫然空尔思。（此留都事势也，不止于“从臣皆半醉，天子自无愁”矣。“须求故剑”、“勿剪连枝”，当时草野自存公论。）
　　【乱后哭友】
　　故友如黄叶，伤心渐觉稀。途穷天地窄，世乱死生微。腹痛车频过，琴亡人已非。嗟余称后死，恸哭返荆扉。
　　【哭刘剩庵先生】
　　（名永锡）
　　万里离家客，孤身易箦时。变名唯恐识，后死尚嫌迟。麦饭邻僧荐，蓬庐野父悲。《招魂》弟子事，愧乏楚人辞。

　　顾梦游
　　梦游字与治，江宁学生。
　　【访邹满字溪上】
　　言寻居士家，薄暮清溪道。荒原鸟独飞，寒木云相抱。入室闻疏钟，开门见秋潦。落叶坐来多，清风时一扫。
　　【同蔡大美、徐曰赞、沈治先秦淮夕泛】
　　落日淡生烟，波明影碧天。人来花槛里，酒出板桥边。杨柳风千树，笙歌月一船。十年重对此，回首各凄然。
　　【社集天界循公房】
　　来已半春徂，佳游欣有徒。鸟窥迟日下，花近午风苏。世事到山尽，高言对佛无。杖钱曾不系，随意乞香厨。

　　钱秉镫秉镫字幼光，桐城人。
　　幼光自抒情性，无意工诗，五言似陶公，亦在神理，不在字句。与高忠宪、归侍诏所谓同工异曲者也。
　　【效渊明饮酒诗】
　　寄生大块中，何者为我故？譬如逆旅物，暂有安足据？在世虽百年，毕竟舍之去。临去岂不恋？恋亦不得住。所以达观人，淡然随所遇。委顺生死间，不厌亦不慕。日饮一杯酒，可以全此趣。
　　【田园杂诗】
　　夙昔慕躬耕，所乐山泽居。忧患驱我远，常恐此志虚。十载一言归，旧宅已焚如。嗟我昆与弟，茅茨倚废墟。徘徊靡所栖，还结田中庐。结庐虽不广，床席容有余。床上何所有？一二古人书。荧荧坡上麦，青青畦间蔬。日入开我卷，日出把我锄。
　　仲春遘时雨，既雨旋亦晴。百草吐生意，众鸟喧新声。纷纷群动出，各各有其营。孰是形骸具，而怀安居情。老农悯我拙，解轭为我耕。教以驾驭法，使我牛肯行。置酒谢老农，愿言俟秋成。
　　一春勤稼穑，草木荒东园。今晨始芟刈，逝将除其根。良苗常恐短，恶草常恐繁。腰斧伐荆棘，用以卫篱藩。荆棘伤我手，淋漓手中痕。手伤不足道，篱弱何以存？家人挈酒至，满斟在瓦盆。劝我饮一醉，颓然卧前轩。前轩无人来，春风开我门。
　　鸡鸣识夜旦，鸟鸣识天时。东皋人语语，我起毋乃迟。揽衣出门早，且复驱其儿。黄犊初教成，我锄子则犁。犁锄岂不苦？衣食道在兹。道旁一老父，颦蹙前致辞：言儿筋力薄，稼穑非所宜。诗书世所轻，犹是祖父遗。如何舍素业，自甘辛苦为？多谢老父言，此意君未知。呼儿且饭牛，吾去烧东菑。（若一说明，索然无味。）
　　春天不久晴，衣垢及时浣。身上何所著，敝襦及骭短。家人念我寒，一杯为斟满。酒满不可多，农事不可缓。奋身田野间，襟带忽以散。乃知四体勤，无衣亦自暖。君看狐貉温，转使腰肢懒。
　　人生会有尽，行止非自由。止亦不可趣，行亦不可留。如何柴桑叟，汲汲为此忧！终年痛饮酒，冀以忘其愁。吾身听物化，化及事则休。当其未化时，焉能弃所谋？有子亦须教，有田亦望收。天心与人事，何息不周流。我不离世间，而愿与天游。焉能外亲戚，视之同聚沤？乃知黄老书，不如孔与周。（末章将伦常日用，存顺没宁，和盘托出，可以想其品概矣。）
　　【金陵即事】
　　秋山无树故崚嶒，几度支筇未忍登。荒路行愁逢牧马，旧交老渐变高僧。钟楼自吼南朝寺，佛塔还燃半夜灯。莫向雨花台北望，寒云暗淡是钟陵。

　　顾绛
　　绛字宁人，后更名炎武，昆山人。终于山西。
　　宁人肆力于学，自天文、地理、古今治乱之迹，以及金石铭碣、音韵、字画无不穷极根柢。韵语其余事也。然词必己出，事必精当。风霜之气，松柏之质，两者兼有。就诗品论，亦不肯作第二流人。
　　【述古】
　　微言既以绝，一变为纵横。下以游侠权，上以刑名衡。六国固蚩蚩，汉兴亦攘攘。不有董夫子，大道何由明？孝武尊《六经》，其功冠百王。节义生人材，流风被东京。世儒昧治本，一概而相量。於乎三代还，此人安可忘！
　　《六经》之所传，训诂为之祖。仲尼贵多闻，汉人犹近古。礼器与声容，习之疑可睹。大哉郑康成，控赜靡不举。六艺既该通，百家亦兼取。至今《三礼》存，其学非小补。后代尚清谈，土苴斥邹鲁。哆口论性道，扪龠同蒙瞽。（清言何足论，宋人扫斥笺疏，亦偏见也。篇中议论，岂云小补？）
　　五国并时亡，世道当一变。扫地而更新，三王功可见。鼓琴歌有虞，钓者知其善。区区山泽间道足开南面。天步未回旋，九州待龙战。空有济世心，生不逢尧禅。何必会风云，弟子皆英彦。俗史不知人，寥落《儒林传》。（自注：文中子书五国并时而亡，盖伤先王之道尽坠，故君子大其言，极其败，于是乎扫地而求更新也。后贤以《隋史》无王通传，疑为乌有先生。果尔，古人之可疑者多矣。此诗可为正论。）
　　【谒夷齐庙】
　　言登孤竹山，忾焉思古圣。荒祠寄山椒，过者生恭敬。百里亦足君，未肯滑吾性。逊国全天伦，远行避虐政。甘饿首阳岑，不忍臣二姓。可为百世师，风操一何劲！悲哉尼父穷，每历邦君聘。楚狂歌凤衰，荷蕢识击磬。自非为斯人，栖栖无乃佞。我亦客诸侯，犹须善辞命。终怀耿介心，不践脂韦径。庶几保平生，可以垂神听。（唐人登首阳山，只淡淡写景。此作者自抒怀抱，应以议论为长。）
　　【过矩亭拜李先生墓下】
　　人生无贤愚，大节本所共。蹉跎一失身，岂不负弦诵。卓哉李先生，九流称博综。心鄙马季长，不作《西第颂》。屏居向郊，食淡常屡空。清修比范丹，聪记如应奉。力学不求闻，终焉老家╉。同时程中丞，一疏亦惊众。玉玺安足陈，亟进名臣用。（自注：中丞名绍，德州左卫人。巡抚河南，时漳河旁得玉玺，上疏秦玺不足珍，国家以贤为宝。荐党籍诸臣十余人，不纳，遂谢病归。）党论正纷挐，中朝并嚚讼，世推山东豪，三李尤放纵。祠奄与哭典，后先相伯仲。初逾士类闲，竟折邦家栋。悲哉五十年，风尘尚澒洞。我来拜遗阡，增此儒林重。虽无謦咳接，犹有风流送。自非随武贤，九原谁与从？（自注：《汉司隶校尉鲁峻碑》“休神家╉”。）
　　【龙门】
　　亘地黄河出，开天此一门。千秋凭大禹，万里下昆仓。入庙焄蒿接，临流想像存。无人书壁问，倚马日将昏。
　　【蒿山】
　　位宅中央正，高疑上界邻。石开曾出启，岳降再生申。老柏摇新翠，幽花茁晚春。岂知巢许窟，多有济时人。
　　【酬王处士九日见怀之作】
　　是日惊秋老，相望各一涯。离怀销浊酒，愁眼见黄花。天地存肝胆，江山阅鬓华。多蒙千里讯，逐客已无家。
　　【与江南诸子别】
　　绝塞飘零苦著书，来行李问何如？云生岱北天多雨，水决淮壖地上鱼。浊酒不忘千载上，荒鸡犹唱二更馀。诸公莫效王尼叹，随处空身足草庐。（《管辂别传》：鸡一二更鸣者为荒鸡。《晋书•王尼传》：尼早丧妇，有一子。无居宅，唯畜露车，有牛一头，每行辄使御之，暮则共宿车上。尝叹曰：沧海横流，处处不安也。）
　　【酬傅处士】
　　清切频吹越石笳，穷愁犹驾阮生车。时当汉腊遗臣祭，义激韩仇旧相家。陵阙生哀回夕照，河山垂泪发春花。相将便是天涯侣，不用虚乘犯斗槎。
　　【刘谏议祠】
　　（蕡）
　　皂囊青史漫传名，白日黄泉气未平。自古国亡缘宦者，可怜身没尚书生。荒阡草长妖孤出，旧驿风寒倦马行。一自德陵升驭后，山河祠庙总沦倾。
　　【赠郝将军太极】
　　（滇人，天启中守沾益。余于叙功疏识其姓名。今为医，客于吴之上津桥。言及旧事，感而有赠。）
　　曾提一旅制黔中，水蔺诸酋指顾空。入楚廉颇犹未老，过秦扁鹊更能工。风高剑气蛉川外，水沸茶声鹤涧东。桥畔相逢不相识，漫将方技试英雄。
　　【赋得秋柳】
　　昔日金枝间白花，只今摇落向天涯。条空不系长征马，叶少难藏觅宿鸦。垂老桓公重出塞，罢官陶令乍归家。先皇玉座灵和殿，泪洒西风向日斜。（小小题俱有关系，此杜陵咏物体。）
　　【华山】
　　四序乘金气，三峰压大河。巨星雄赑屃，白帝俨巍峨，地劣窥天井，云深拜斗阿。夕岚开翠巘，初月上青柯。欲摘星辰堕，还虞虎豹诃。正冠朝殿阖，持杖叱羲和，势扼双崤壮，功从驷伐多。未归桃塞马，终负鲁阳戈。山鬼知秦帝，蛮王属赵佗。出关收楚魏，浮水下江沱。老尚思三辅，愁仍续《九歌》。唯应王景略，岁晚一来过。
　　【禹陵】
　　大禹巡南守，相传此地崩。礼同虞帝陟，神契鼎湖升。窆石形模古，墟宫世代仍。探奇疑是穴，考典或言陵。玉帛千年会，山河一气凭。御香来敕使，主守付髡僧。树暗岩云积，苔深壑雨蒸。鸺留呼冢柏，蝙蝠下祠灯。余烈犹于越，分封并杞鄫。国诒明德胙，人有霸图称。往者三光坠，江干一障乘。投戈降北固，授孑守西兴。冲主常虚己，谋臣动自矜。普天皆爵禄，无地使贤能。合战山回雾，穷追海践冰。蠡城迷白草，镜沼烂红菱。樵采冈林遍，弓刀坞壁增。遗文留仆碣，仄径长荒藤。望古频搔首，嗟今更抚膺。会稽山色好，凄侧独攀登。
　　【高渐离击筑】
　　神州移水德，故鼎去山东。断霓夫人剑，残烟郭隗宫。身留烈士后，迹混市儿中。改服心犹苦，知音耳自通。沉沦余技艺，慷慨本英雄。壮节悲迟暮，羁魂迫故穷。一吟辽海怨，再奏蓟丘风。不复荆卿和，哀哉六国空！

　　韩洽洽字君望，长洲人，隐居阳山。
　　【题李龙眠诸夷职贡图】
　　（元丰二年画）
　　有唐贞观万国宁，殊方异域皆来庭。立本为图拟王会，诡形怪状流丹青。龙眠居士生有宋，未必诸蕃真入贡。得无旧本重临摹，左食贯胸聊玩弄。元丰天子承平日，君臣竞讲强兵术。不知中国正凋残，驰想海邦兼日出。贡獒西旅四夷宾，作训犹烦保傅臣。为问伯时图作贡，何如郑侠绘《流民》？（如此立意，方异风云月露。愚采明末诸贤诗，当《谷音》一集可也。）
　　【黄孝子端木万里寻亲】
　　父子分殊域，趋庭道路难。一身冲虎豹，万死涉风湍。乍识容颜是，翻悲涕泪干。故园今共反，犹作梦中看。
　　【雪下红】
　　篱落遍积素，愈知颜色丹。故非嘉卉列，卿作野花看。天道存微物，韶华惜岁阑。芳心良独苦，谁谓不知寒？
　　【铁马】
　　急响中宵发，凌空铁骑行。不知风信至，顿使旅魂惊。当世正多事，吾侪方苦兵。那堪檐宇下，又作战场声。（下半忽然推开，感慨时事，咏物诗中别有天地。）
　　【关山月】
　　晓角数声哀，边风卷地来。十年征戍客，不上望乡台。（翻进一层，倍觉沉痛。）
　　【闻雁】
　　朔风吹雁渡江干，月白霜清响尚寒。孤客几回愁里听，故乡何处报平安？

　　朱鹤龄鹤龄字长孺，吴江县学生。
　　【感遇】
　　薇蕨苟可采，何必在首阳？清流苟可泛，何必在沧浪？至人处委蛇，守己非一方。直木宁见伐，芳兰要遂伤？纵志游霄汉，俯仰随翱翔。

　　陈忱
　　忱字遐心，乌程人。
　　【阅罗隐诗】
　　余杭山水役精魂，末世才人眼界昏。憔悴感恩依尚父，可怜尚父事朱温。（非贬昭谏，借此发出正论也。武肃不讨朱温，实为当时恨事，知李亚子真英雄矣。）

　　李沂沂字子化，兴化县学生。
　　【赠魏叔子】
　　魏生嵚{山欹}目如电，董子祠傍忽相见。豫章国士天下闻，生不逢时且贫贱。东西奔走非无故，侧身海内求英彦。即今屠钓岂无人，常恐摧颓筋力变。握手数语露肺肝，别我西归寻《考槃》。子之往兮各努力，岁暮雨雪江风寒。
　　【挽从伯瞻鹿公】
　　丧乱君臣在，偏安社稷芜。封章悬日月，旅榇历江湖。报国余孤剑，匡时屈壮图。故园春树绿，愁听野禽呼。

　　王翃翃字介人，嘉兴布衣。
　　介人七言如“周道秋风行黍稷，汉宫春雨长蒲萄，”“西蜀谕通司马檄，中山谤满乐羊书”、“夜月旌旗五马渡，秋风草木八公山”，极工铸语，无竟陵习气。
　　【村居】
　　独树寒烟外，孤村流水间。偶随花草去，远逐渔樵还。川暝罢垂钓，日斜长掩关。何年事高隐，归卧鹿门山。
　　【客中九日】
　　细雨成阴近夕阳，湖边飞阁照寒塘。黄花应笑关山客，每岁登高在异乡。（沈子山云：“不失唐音”。）

　　沈自然自然字君服，吴江人。
　　【江南乐】
　　初景烂银浦，溘溘浮鸂鶒。侬情两摇荡，持比春江色。江深莲子齐，水暖鸳鸯栖。不须更相问，家住横塘西。横塘连夹浦，曲曲明如许。谁打白蘋开？前溪夜来雨。雨霁上南楼，天高水影浮。出门郎不见，仍荡采莲舟。（音节神似《西州曲》。）

　　屠爌爌字暗伯，嘉兴县学生。
　　【赠别袁重其】
　　高飞鸿雁满关河，此日寒江起夕波。庾信哀时常作客，梁园去国独行歌。霜凄茂苑清砧急，月照荒台落叶多。为问吴中旧知己，空山丛桂近如何？
　
　卷十二

　　龚贤贤字半千，上元人。
　　【扁舟】
　　扁舟当晓发，沙岸杳然空。人语蛮烟外，鸡鸣海色中。短衣曾去国，白首尚飘蓬。不读《荆轲传》，羞为一剑雄。

　　顾苓
　　苓字云美，吴县人。吴江贡生。
　　【石公山】
　　茫茫三万顷，日夜浴青葱。骨立风云外，孤撑涛浪中。若令当路出，应作一关雄。朱<面力>真多事，荆榛满故宫。（应叹贤者不用而小人误国也。下半拓开，得唐人格律。）

　　杜浚浚字于皇，黄冈人。
　　茶村长篇颇近颓唐，又《闻灯船鼓吹歌》以此得名。其实颓唐之尤者也。兹录其整顿有骨格者。
　　【游夹山漾】
　　出坞谢群贤，放舸理长啸。烟岫映澄波，始知所历妙。林壑罗秋姿，紫翠罥寒照。蘋汀欲为雪，枫岸忽如烧。目逐绝境往，意惬佳处要。层峰何婵娟？湾环亦窈窕。泛漾疑江湖，回帆复萝茑。面面见道场，一一起凭吊。寻幽不觉迟，归晚顾而笑。石门免见诃，登楼感同调。
　　【嵇康】
　　嵇康人中龙，义不可当世。视彼盗国臣，伎俩如儿戏。吐辞薄汤武，千载有生气。临命索琴弹，聊示不屑意。
　　【登金山塔】
　　极目非无岸，沧波接大荒。人烟沙鸟白，春色岭云黄。出世登初地，思家傍战场。咄哉天咫尺，消息转茫茫。（苍苍莽莽，自是大家举止。）
　　【焦山】
　　触处迷人代，兹山尚姓焦。上头仍栋宇，到眼忽云霄。树色南徐近，江声北岸遥。衣冠留洞壑，不必访松寮。
　　出郭来差远，凭高望独深。江分神禹迹，海见鲁连心。密竹藏金像，回流灌石林。拟寻幽绝处，却诵《白头吟》。

　　方文
　　字尔止，桐城人。
　　【摄山绝顶】
　　下方惟见石，不信有柴荆。仄径盘空上，危峰到顶平。夕阳千岭秀，春水一江明。愁绝浮云外，苍茫旧帝京。

　　岑徵徵字金纪，南海人。
　　【湘潭晚春寄耒阳胡使君】
　　花落鹃啼日欲曛，白蘋洲畔怅离群。东风绿遍章台柳，夜雨寒生梦泽云。避地少陵犹寄食，依人王粲漫从军。春深塞雁皆还北，书札何因报使君？

　　纪映钟
　　映钟字伯紫，上元人。
　　【学圃赠邓生】
　　我为东湖樵，子学南山圃。相逢大道傍，雪涕问劳苦。我逢冬青树，再拜不敢斧。子有东陵瓜，屡溃深秋雨。生事尚饥寒，吟诗坐蒿堵。

　　申涵光
　　涵光字凫盟，广平人。
　　【路氏妹江南使来】
　　骨肉何由见？音书隔岁通。雨深杨子驿，霜白赵王宫。旅食怜空橐，乡心逐断篷。十年恋慈母，泪尽北来鸿。
　　【怀太原傅青主】
　　曾约溪村访钓竿，数年设榻待君欢。乱离苦忆良朋少，衰病应愁远道难。晋国山川容白发，中原天地此黄冠。幸将卷帙传高迹，日向晴窗展画看。

　　蒋易
　　易字前民，江都人。
　　【清凉山顶留别杜于皇】
　　招提上夕阳，别酒置崇冈。秋老孤帆色，人轻百战场。江云平楚岸，风叶减吴霜。来日空回首，思君独渺茫。

　　戴冠冠字峨仲，更名昜，字南枝，山阴人。
　　【钓台怀古】
　　赤伏符兴罢战争，钓竿三尺足平生。远携仙女桐江隐，深悔羊裘大泽行。一夜星辰凌帝座，九重贵贱见交情。请看七里泷中水，未到钱塘彻底清。（南枝《钓台诗》多至千余章，皆潦倒浅率，此择其尤雅者，首尾浑成，精神满腹，可以传世。）

　　费密密字此度，四川成都人。乱后流寓扬州。
　　【朝天峡】
　　一过朝天峡，巴山断入秦。大江流汉水，孤艇接残春。暮色愁过客，风光惑榜人。明年在何处？杯酒慰艰辛。（三四语十字成句，王新城尚书所谓十字堪千古也。）
　　【戋中】
　　戋阁通秦道，青天不易行。尽过奇绝处，不负有平生。白马岩中出，黄牛壁上耕。野花埋辇处，幸蜀只空名。

　　朱茂晖
　　茂晖字子若，秀水人。祖荫授中书舍人。
　　【哭谭礼部元孩】
　　去日乘桴易，归愁度岭艰。河山成死别，儿女望生还。剑气沉三岛，文星陨百蛮。旅魂招未得，何处望乡关？

　　朱茂曙茂曙字子蘅，秀水县学生。
　　【秦淮河春游即事】
　　桥下溪流燕尾分，湾头新水惯湔裙。六朝芳草年年绿，双调鸣筝户户闻。春雨杏花虞学士，酒旗山郭杜司勋。儿童也爱晴明好，纸剪风鸢各一群。

　　王光承
　　光承字玠右，上海诸生。
　　【送人之广南】
　　并马衔杯日未曛，羊城山水正愁君。秋声已入庭前树，客路遥寻岭外云。溟海上连辰极动，星河南去越天分。年来莫问流人状，知有清猿不可闻。

　　俞汝言
　　汝言字石吉，秀水诸生。
　　【进艇】
　　晴川曲曲抱沙堤，岸柳依依远近齐。山色欲开疏雨外，夕阳忽在乱峰西。舟前波浪泇流驶，望里烟岚鲁树低。作客乘春行处好，故乡曾否息征鼙？

　　张纲孙纲孙字祖望，钱塘人。古诗得杜一体，时武陵诸子以祖望为最。
　　【涿州城】
　　晓霜不在地，微白生牛背。遥望涿鹿城，嶐然沙碛内。控纟世走其下，壁立皆土块。此地古范阳，甲兵天下最。侧耳闻啼饥，伤心自我辈。野狼遇人嗥，苍鹰攫雉碎。生涯底如此？浩叹兹行迈。
　　【自竹村】
　　路盘白竹村，崎岖探穷谷。居人八九家，林杪构破屋。下惟四柱立，亭亭不附木。仰视如鸟巢，夕暝梯云宿。已防虎豹害，复惧麋鹿触。我行多彷徨，歧路不敢哭。日晚慎前行，何处堪投足？
　　【晏城】
　　小小古晏城，西对华不（音花咢）注。昔之晋郤克，逐马匝此处。我行实已倦，解解鞍歇薄暮。鸱枭啸其群，老乌守枯树。不见古人迹，断碑委樵路。手摸苔藓痕，字句读未误。平仲之采地，缅然起思慕。奈何千载后，芜没如野戍？相望有远山，恐是齐朝附。
　　【苦旱行】
　　田中无水骑马过，苗叶半黄虫咬破。五月不雨至六月，农夫仰天泪交堕。去年腊尽频下雪，父老俱言水应大。如何三伏无片云，米价腾贵人饥饿。大河之壖风扬沙，桔槔无用袖手坐。林木焦杀鸟开口，鲂鱼枯干沟底卧。人人气喘面皮黑，十个热病死九个。安得昊天降灵雨？童儿欢笑父老贺。高田低田薄有收，比里稍可完国课。不然官吏猛如虎，终朝鞭扑畴能那！

　　吴骐骐字日千，华亭布衣。
　　【喜汪振生归自云南】
　　万里归来日，蓬蒿满荜门。登堂一长恸，兄弟几人存？豺虎关山险，烽烟日月昏。无穷故交意，相与尽清尊。
　　【汉昭烈】
　　名儒卢郑久周旋，正值黄星受命年。龙种已移《三统历》，蚕丛还辟半隅天。金瓯付托耕莘佐，玉几弥留《顾命》篇。一代英雄生死际，铜台遗令最堪怜。（足令老瞒愧死。）
　　【感时书事，寄计子山、陆孝曾】
　　十月寒风急，浮云暗大荒。客行愁道路，时事虑萧墙。蓟北非吾土，秦中亦异乡。空忧天欲坠，未见日重光。庙略惭灵武，军声谢朔方。元臣夸定策，列帅许勤王。好爵娱姻娅，官评视篚筐。帘编青鸟骨，玉斫辟邪香。冠盖晨先集，笙歌夜未央。冰蚕裁宝帐，堕马斗新装。营窟谋初遂，凭城气转扬。荆牛烹可待，国狗噬何狂？铁券封苏峻，丹书赐董昌。中朝容桀奡，群丑益鸱张。百里无烟火，千村绝稻粱。军行咸拥妇，鬼哭暗闻殇。朽索饥难驭，开笼饱欲飏。先须忧辇毂，莫道划沮漳。每作蛇虫斗，深虞鹬蚌亡。内暌戎伏莽，外侮剥侵床。剧盗锋初远，函关势尚强。雾迷黄帝阵，彗集紫微房。造次分旄节，安危作栋梁。诸公咸倚重，吾意独彷徨。厚宠虽三锡，雄图愧一匡。藩篱殊未固，肘腋况难防。邯败惟降楚，温强且叛唐。养蛇将螫手，管库遂探囊。下土栖蓬室，无因叫帝阊。诗题蕉叶遍，风到葛衣凉。浊酒醨难醉，悲歌激不妨。私心图国是，未敢告明堂。同社多英俊，居贫更慨慷。华阴终拂拭，霄汉自飞翔。壮志清河洛，交情重太行。风涛为砥柱，冰雪见松篁。纵使三灵改，无移百炼刚。累朝皆养士，努力念前皇。（此亦留都实录也。暗主无愁，群奸障蔽，强藩跋扈，生民涂炭，作者痛哭言之，激于《板》、《荡》之章矣。）
　　【塞下曲】
　　四牡騑騑出玉门，诏持缯帛赐乌孙。为言侍子今无恙，初在京师读《鲁论》。
　　【少年行】
　　红玉鞍骄碧玉骢，乐游原上柳丝风。诏求季布今何处？只在三千奴仆中。
　　【茂陵】
　　茂陵枯柏自巑岏，露重珠襦马上寒。独与铜人相对哭，三更残月下金盘。
　　【书李舒章诗后】
　　胡笳曲就声多怨，破镜诗成意自惭。庾信文章真健笔，可怜江北望江南。（惜其清才，哀其遭遇，言下无限徘徊。）

　　周筼
　　筼字青士，嘉兴布衣，隐于市。
　　【哭然公】
　　然公释门老，独卧孤峰云。古貌世莫见，高风予夙闻。松杉手自种，虎豹时为群。叹息永徂谢，山堂空夕曛。
　　【怀旧为亡友王翃作】
　　南浦惊心忆往年，送君独上子猷船。乌衣旧巷看犹在，马首长途信可怜。烟树瘴深过岭日，寒潮风急渡江天。宁知陆贾遗归橐，空为王孙给墓田。

　　陈恭尹
　　恭尹字元孝，广州润德人。
　　【蜀中】
　　子规啼罢客天涯，蜀道如天古所嗟。诸葛威灵存八陈汉朝终始在三巴。通牛峡路连云戋，如马瞿唐走浪花。拟酹昔贤鱼水池，海棠开遍野人家。（高祖以蜀王，后主以蜀亡，明眼人可与论古。）
　　【邺中】
　　山河百战鼎终分，叹息漳南日暮云。乱世奸雄空复尔，一家辞赋最怜君。铜台未散吹笙伎，石马先传出水文。七十二坟愁草遍，更无人表汉将军。（表扬才华，褫夺奸魄，最为定论。）
　　【隋宫】
　　穀洛通淮日夜流，渚荷宫树不曾秋。十年士女河边骨，一笑君王镜里头。月下虹生水殿，天中丝管在迷楼。繁华往事邗沟外，风起杨花无那愁。
　　【发舟寄湛用喈钟裴仙湛天石】
　　扶胥古渡水凄凄，雨后移舟望转迷。数口寄居秋草外，一身为客楚云西。家无兄弟依朋友，地夹河山畏鼓鼙。知己片言应不负，乱离儿女藉提携。
　　【虎丘题壁】
　　虎迹苍茫霸业沉，古时山色尚阴阴。半楼月影千家笛，万里天涯一夜砧。南国干戈征士泪，西风刀剪美人心。市中亦有吹篪客，乞食吴门秋又深。
　　【秋日西郊宴集】
　　（时屈子归首塞上）
　　黍苗无际雁高飞，对酒心知此日稀。珠海寺边游子合，玉门关外故人归。半生岁月看流水，百战山河见落晖。欲洒新亭数行泪，南朝风景已全非。
　　【明妃怨】
　　生死归殊俗，君王命妾来。莫令青冢草，生近李陵台。（韵语中明是非，定赏罚，居然史笔。）

　　徐夜夜字东痴，山东新城人。
　　【九日得顾宁人书】
　　故国千年恨，他乡九日心。山陵余涕泪，风雨罢登临。异县传书远，经时怨别深。陶潜篱下意，谁复续高吟？

　　余怀怀字澹心，福建莆田人。
　　【金陵杂感】
　　六朝佳丽晚烟浮，擘阮弹筝上酒楼。小扇画鸾乘雾去，轻帆带雨入江流。山中梦冷依弘景，湖畔歌残倚莫愁。吴殿金钗梁院鼓，杨花燕子共悠悠。
　　【由画溪经三箬入合溪】
　　画舫随风入画溪，秋高天阔五峰低。绿萝僧院孤烟外，红树人家小阁西。箬水长清鱼可数，篁山将尽鸟空啼。桃源仿佛无寻处，枫叶纷纷路欲迷。（晚唐风格。）

　　潘问奇问奇字雪帆，钱塘人。
　　【自磁州趋邯郸途中即事】
　　中宵闻觱发，日出走黄沙。风力能飞石，河冰不陷车。郊寒腾俊鹘，树老立饥鸦。旁午停征辔，炊烟得几家？（比“山虚风落石”尤险，每下一字，俱有锋棱。）
　　【金棺峡】
　　涛声何所似？石罅走雷霆。地拔双崖起，天余一线青。真形猱玃古，毒雾蝮蛇腥。我欲穷深险，谁能觅五丁？
　　【肃宁】
　　（县有故珰魏忠贤地宅）
　　肃宁池馆旧连阡，过客追思鹿马年。齐国竖刁呼尚父，汉朝名士拜中涓。北司计就书难上，元祐碑成事可怜。独喜左杨崇庙食，春来一曲奏神弦。

　　周同谷
　　同谷字鹤臞，昆山人。
　　【流萤祠】
　　偶因微雨点苍苔，还被轻风扇复开。应为前身是芳草，多情频上院墙来。

　　梵琦
　　梵琦字楚石，象山人，居海盐天宁寺。明初征至京，建法会，赐座第一。以下僧诗。
　　【晓过西湖】
　　船上见月如可呼，爱之且复留斯须。青山倒影水连郭，白藕作花香满湖。仙林寺远钟已动，灵隐塔高灯欲无。西风吹人不得寐，坐听鱼蟹翻菰蒲。（释子诗取蔬笋气者，寥寥数章，已尽其概。）
　　【漠北怀古】
　　旷野多遗骨，前朝数用兵。烽连都护府，栅绕可敦城。象胆随时转，驼蹄入夜明。却因班定远，牵动故乡情。
　　北入穷荒野，人如旷古时，天山新有唱，耶律晚能诗。共说羊堪种，谁知茧作丝？漫漫风雪里，南望是京师。
　　【居庸关】
　　天畔浮云云表峰，北游奇险见居庸。力排剑戟三千士，门掩山河百二重。渠答自今收战马，兜铃无复置边烽。上都避暑频来往，飞鸟犹能识衮龙。

　　宗泐
　　宗泐字季潭，临海人。洪武初举高行沙门，居首。遣往西域求遗经，授左善世。
　　【夏夜与钱子贞集西斋赋诗叙别】
　　明月不可招，流光入堂中。白云不可约，挂我屋上松。兹会固难得，后会宁易逢？明朝在东郭，隔水但闻钟。
　　【听泉轩为藏无尽作】
　　若人有耳惟听泉，泉声入耳长涓涓。穿林出涧度天乐，终古不断冰丝弦。此声不来耳不往，中自寂然遗外响。青灯照壁夜沉沉，独倚轩窗月东上。

　　守仁
　　守仁字一初，富阳人，住持灵隐。洪武中征授右善世。
　　【弘上人所蓄秋山图】
　　万峰霜晴翠如洗，峰底行云度流水。西北高楼爽气边。江南落木秋声里。蒹葭潮长鱼在梁，白鸥飞尽天茫茫。松根丈人读书处，时有疏钟来上方。仙槎影没银汉远，木末芙蓉为谁剪？何处凉风送客船，归来似是东曹掾。东曹颇笑未识机，挂帆直待鲈鱼肥。山川摇落已如此，未信草露沾人衣。

　　道衍
　　道衍字斯道，长洲人。洪武中征入侍燕府，后以靖难功特授少师。
　　【京口览古】
　　谯橹年来战血干，烟花犹自半凋残。五州山近朝云乱，万岁楼空夜月寒。江水无潮通铁瓮，野田有路到金坛。萧梁事业今何在？北固青青客倦看。

　　大冋
　　大冋字妙止，会稽人，延庆寺僧。修《永乐大典》。
　　【读谢翱传】
　　南奔北走家何在？七里滩前许剑来。崖海夜寒惟月上，冬青树老又花开。侧身天地聊晞发，怅望江山独把杯。一掬当年知己泪，秋风洒尽下西台。

　　明秀
　　明秀字雪江，海盐人，祝发天宁寺。
　　时有雪江僧《送王伯安谪龙场驿丞》，有“蛮烟瘦马经荒驿，瘴雨寒鸡梦早朝”句。上句写投荒景象，下则忠爱之心亦俱传出矣。是为风雅正声。
　　【送陈墨山还吴淞兼柬胡秋田】
　　五茸城外月，不见十年余。顾我曾游地，因君得寄书。津亭燃夜火，江市卖鲈鱼。若见秋田父，还劳问起居。

　　宗伦宗伦字性彝，芝溪人。
　　【旅怀】
　　东吴隔千里，归计尚茫然。忽见梅花发，他乡又一年。

　　通润通润字一雨，吴僧。
　　【种松老人】
　　饭后罢锄舂，寒山信短筇。偶随孤犊去，适与老人逢。见面不知姓，自言能种松。横冈千万树，大半已成龙。（格高，本之唐人《访陆鸿渐不遇诗》。）

　　道源道源字石林，太仓人，居吴北禅寺。
　　【早梅】
　　万树寒无色，南枝独有花。香闻流水处，影落野人家。

　　读彻读彻字苍雪，滇南人，住吴中中峰。
　　【别吴中诸子】
　　相晤了无意，临歧还黯然。回看吴苑树，独上秣陵船。春老还山路，江昏欲雨天。白鸥略似我，聚散绿波前
　　【送朗癯入匡山】
　　偶向匡庐去，安禅第几重？九江黄叶寺，五老白云峰。落日眠苍兕，飞泉下玉龙。到时应为我，致意虎溪松。（苍雪五言有“风吹残雪树，人语夕阳山”句；七言有“十日花开湖上路，半春家在雪中山”句。王阮亭尚书赏之，采入诗话中。）

　　今种今种字一灵，番禺人。
　　【鲁连台】
　　一笑无秦帝，飘然向海东。谁能排大难，不屑计奇功。古戍三秋雁，高台万木风。从来天下士，只在布衣中。（骨力排奡，神完气足。起语超，落语劲，中间十字成句。放开眼界，一览众山小矣。）
　　【晋太尉刘琨墓】
　　《扶风歌》未罢，国势日仓皇。辛苦卢从事，相依在晋阳。风吹沙碛草，月满塞楼霜。遗墓东安县，萧萧遍白杨。
　　【摄山秋夕】
　　秋林无静树，叶落鸟频惊。一夜疑风雨，不知山月生。松门开积翠，潭水入空明。渐觉天鸡晓，披衣念远征。
　　【自白下至槜李，与诸子约游山阴】
　　最恨秦淮柳，长条复短条。秋风吹落叶，一夜别南朝。范蠡河边客，相将荡画桡。言寻大禹穴，直渡浙江潮。（一气赴题，有神无迹，在唐人中亦不多见。）
　　【粤江秋夜】
　　明月生珠澥，苍茫万里愁。笙歌喧极浦，风露满孤舟。落雁栖难定，寒潮静不流。年来秋望苦，不上五层楼。
　　【繇云母峰上大小石楼】
　　独上朱明顶，高寻仙子踪。玉楼夹日月，秋瀑飞芙蓉。白发几时变，青鸾安可从。何人吹铁笛？忽过麻姑峰。

　　郭贞顺
　　贞顺，潮阳周伯玉妻。明初，师下岭南，指挥俞良辅征诸塞之未服者。贞顺从伯玉居溪头塞，作诗上之。良辅览诗大喜，一塞得全。以下名婉诗。
　　【上俞将军】
　　将军开国之武臣，早附凤翼攀龙麟。烟云惨淡遍九野，半夜捧出扶桑轮。前年引兵下南粤，眼底群雄尽流血。马蹄带得淮河冰，洒向江南作晴雪。潮阳僻在南海滨，十载不断干戈尘。仁风溥披万里外，天子亦念遐方民。将军高名迈千古，五千健儿猛如虎。轻裘缓辔踏地来，不减襄阳晋羊祜。此时特奉明主恩，金印斗大龟龙纹。大开藩卫制方面，期以忠义酬明君。宣威布德民大悦，把菜一笠谁敢夺？黄犊春耕万陇云，牦龙夜卧千江月。去岁壶阳戍守时，下车爱民如爱儿。壶山苍苍壶水碧，父老至今歌咏之。欲为将军纪勋绩，天家自有如椽笔。但嘱壶民歌太平，磨崖勒尽韩山石。

　　陆娟娟，陆德蕴女，马龙妻。
　　【代父送人之新安】
　　津亭杨柳碧毵毵，人立东风酒半酣。万点落花舟一叶，载将春色过江南。

　　沈琼莲琼莲字莹中，乌程人。弘治初选入掖庭，官女学士。
　　【送弟溥试春官】
　　少小离家侍禁闱，人间天上两依稀。朝迎凤辇趋青琐，夕捧鸾书入紫微。银烛烧残空有梦，玉钗敲断未成归。年年望汝登金籍，同补山龙上衮衣。

　　屈安人
　　安人，华阴人。副都御史直之女，参议韩邦靖妻。
　　【送夫入觐】
　　君往燕山去，弃妾雒水傍。雒水向东流，妾魂随飞扬。丈夫轻别离，所志在四方。努力事明主，肯为儿女伤！君有双老亲，垂白坐高堂。晨昏妾定省，喜惧君自量。珍重复珍重，丁宁须记将。既为远别去，饮余手中觞。莫辞手中觞，为君整行装。阳关歌欲断，柳条丝更长。（闺阁诗尽洗金粉，独标高格，既取风雅，亦用垂教，别于时俗金粉之习。）

　　黄安人安人，遂宁人。黄简肃珂之女，修撰杨慎继室。
　　【寄外】
　　雁飞曾不度衡阳，锦字何由寄永昌？三春花柳妾薄命，六诏风烟君断肠。曰归曰归愁岁暮，其雨其雨怨朝阳。相闻空有刀镮约，何日金鸡下夜郎？（重阳韵，首句或改“衡湘”。）

　　方维仪
　　维仪，桐城人。大理卿大镇之女，适姚孙棨，夫夭，请大归守志。
　　【死别离】
　　昔闻生别离，不言死别离，无论生与死，我身独当之。北风吹枯桑，日夜为我悲。上视沧浪天，下无黄口儿。人生不如死。父母泣相持。黄鸟各东西，秋草亦参差，予生何所为？死亦何所辞！白日有如此，我心徒自知。
　　【出塞】
　　辞家万里戍，关路隔风烟。赋重无余饷，边荒不种田。小兵知有死，贪吏尚求钱。倚赖君王福，何时唱凯还？
　　【旅秋闻寇】
　　蟋蟀吟秋户，凉风起暮山。衰年逢世乱，故国几时还？盗贼侵南甸，军书下北关。生民涂炭尽，积血染刀镮。（如读杜老伤时之作，闺阁中乃有此人！）

　　黄幼藻幼藻字汉荐，莆田人。苏州府通判议之女。
　　【题明妃出塞图】
　　天外边风扑面沙，举头何处是中华？早知身被丹青误，但嫁巫山百姓家。（亦作黄潜仲昭诗。）

　　商景兰景兰，会稽人。吏部尚书周祚女，祁公彪佳配。
　　【悼亡】
　　公自垂千古，吾犹恋一生。君臣原大节，儿女亦人情。折槛生前事，遗碑死后名。存亡虽异路，贞白本相成。

　　曹寿奴寿奴小字山姑，崇祯间吴兴女子。
　　【夫君北行，以菩提数珠留赠】
　　百八菩提子，红丝贯小缨。无眠后夜月，留记远钟声。（关合无迹。）

　　偰逊朝鲜。逊，回鹘人。世居偰辇河，因以为氏。官端本堂正字。以下外国诗。
　　【山雨】
　　一夜山中雨，林端风怒号，不知溪水长，只觉钓船高。（纯乎天籁。）

　　申从官成均直讲。
　　【伤春】
　　茶瓯饮罢睡初轻，隔屋闻吹紫玉笙。燕子不来春又去，满庭红雨落无声。

　　崔淀淀字彦沉，海州人。进士。
　　【春日】
　　杨柳依依江水生，杏花如雪落无声。青霞卷尽画楼出，中有玉人吹玉笙。

　　成侃爵里未详。成侃至郑之升，见《朝鲜采风录》，官爵世次俱阙。
　　【罗唝曲】
　　为报郎君道，今年归未迟。江头春草绿，是妾断肠时。

　　林悌
　　【闺怨】
　　十五越溪女，含羞语不发。归来掩重门，泣向梨花月。（如读崔国辅小诗。）

　　姜克诚
　　【湖堂早起】
　　江月晓欲沉，宿云寒未去，但闻柔橹声，不见舟行处。（唐无名氏有“烟昏不见人，隐隐数声橹”句，传写晓景，俱非画笔能到。）

　　李仁老
　　【题杏花鸜鹆图】
　　欲雨未雨春阴垂，杏花一枝复两枝。问谁领得春消息，惟有鸜之与鹆之。

　　郑之升
　　【留别】
　　怅望溪亭夕照明，绿杨如画罨春城。无人为唱《阳关曲》，惟有青山送我行。（情致缠绵，此唐人作更翻得别。）

　　许景樊
　　景樊字兰雪，七岁作《广寒宫上梁文》，长适进士金成立。成立殉国难，许以节见。
　　【塞上】
　　侵云石磴马蹄穿，陟尽重冈若上天。秋晚鱼龙眠巨壑，雨晴虹落飞泉。将军鼓角行边急。公主琵琶说怨偏。日暮为君歌《出塞》，剑花腾跃匣中莲。
　　【望高台】
　　层台一柱压嵯峨，西北浮云接塞多。铁峡霸图龙已去，穆陵秋色雁初过。山回大陆吞三郡，水割平原纳九河。万里登临日将暮，醉凭青嶂独悲歌。（风格意度俱好，钱牧斋因其近七子体，故亦贬之。）

　　李氏赵瑗妾。
　　【登楼】
　　红阑六曲压银河，瑞雾霏霏湿翠罗。明月不知沧海暮，九疑山下白云多。

　　占城贡使
　　【江楼留别】
　　青嶂俯楼楼俯波，远人送客此经过。西风扬子江边柳，落叶不如离思多。

　　洞庭老人
　　【歌】
　　八十沧浪一老翁，芦花江上水连空。世间多少乘除事，良夜月明收钓筒。

　　无名氏
　　【题西山清凉寺壁】
　　山僧汲空潭，惊起二龙子。百里云蒙蒙，三日雨不止。
