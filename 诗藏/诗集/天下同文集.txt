　　钦定四库全书　　　　　集部八
　　天下同文集　　　　　　总集类
　　提要
　　【臣】等谨案天下同文集五十巻元周南瑞撰南瑞始末未详考呉澄支言集有赠周南瑞序称安成周南瑞敬修扁濂溪二字于室或者议之又称敬修之文词固已早冠于乡儒之上自濂溪视之则陋也盍暂舍其所已学而勉其所未学云云当即其人也澄序多不满之词至称其欲为濂溪后人当知其门户路径是明以冒称周子之裔诮之其人盖好趋附髙名者观其目録末标随所传録陆续刋行八字其体例与今时庸陋坊本无异可以概见也巻首有刘将孙序亦潦倒浅陋似乎依托然其所载颇有苏天爵文类所未収而足资当日典故者如元史崔彧上宝玺事见于成宗本纪及彧本传未详得玺月日是集所载崔彧献玺书文知为至元三十一年正月三十日又成宗本纪元贞元年三月乙巳朔安南世子陈日燇遣使上表并献方物而安南国传则纪其事于至元三十一年五月之下与本纪互异今考是集所载安南国王贺成宗登极表末云元贞元年三月初一日知列传为误书皆可以旁资考证其他文亦多有可观者其中十七巻十八巻三十一巻三十四巻三十五巻四十一巻并阙盖麻沙旧式分巻破碎传抄易于佚脱今既无别本校补亦姑仍原本録之以存其真焉乾隆四十六年四月恭校上
　　总纂官【臣】纪昀【臣】陆锡熊【臣】孙士毅
　　总　校　官　【臣】　陆　费　墀

　　天下同文集原序
　　唐刘梦得叙柳子厚之集曰文章与时高下政厖而土裂三光五岳之气分大音不完故必混一而后振作者槩以为知言予独尝谓梦得之辞则髙矣美矣以其时考之则未也唐之盛时在贞观开元间其时称欧虞禇薛最后称燕许大手笔今其文可覩也及贞元元和来以韩柳着比至德为盛而去混一之初则有问矣才未必皆福福亦自掩其才因使人思易所谓吉人辞寡者其福未易量也此则所谓时也吾取以叙周南瑞所刻天下同文实甚宜呜呼文章岂独可以观气运亦可以论人物予每读汉初论议盛唐词章及东京诸老文字二千年问混一盛时仅此耳彼乍合暂聚者其萎弱散碎固不得与于斯也然此盛时作者如浑河厚岳不假风月为状如偃松曲柏不与花卉争妍风气开而文采盛文采极而光景消梦得之言之也不自知盛者已及于极也方今文治方张混一之盛又开辟所未尝有唐葢不足为盛缙绅先生创自为家述各为体功德编摩与诗书相表里下逮衢谣亦各有烝民立极之学问南瑞此编又得之钜公大笔选精刻妙则观于此者岂可以寻行数墨之心胸耳目为足以领此哉自文选来唐称文粹宋称文鉴皆伟然成书他日考一代文章者当于此取焉时大德甲辰第一甲子日叙庐陵刘将孙撰









　　天下同文集原序
　　钦定四库全书
　　天下同文集目録
　　巻一
　　制诰
　　巻二
　　表牋
　　巻三
　　献书
　　巻四
　　歌颂
　　巻五
　　记
　　巻六
　　记
　　巻七
　　记
　　巻八
　　记
　　巻九
　　碑
　　巻十
　　碑
　　巻十一
　　碑
　　巻十二
　　序
　　巻十三
　　序
　　巻十四
　　序
　　巻十五
　　序
　　巻十六
　　赋
　　巻十七
　　论【阙】
　　巻十八
　　传【阙】
　　巻十九
　　书
　　巻二十
　　书
　　巻二十一
　　书
　　巻二十二
　　啓
　　巻二十三
　　牒
　　巻二十四
　　状
　　巻二十五
　　议
　　巻二十六
　　说
　　巻二十七
　　说
　　巻二十八
　　赞
　　巻二十九
　　赞
　　巻三十
　　颂【阙】
　　巻三十一
　　箴
　　巻三十二
　　铭
　　巻三十三
　　题跋
　　巻三十四
　　祝文【阙】
　　巻三十五
　　祭文
　　巻三十六
　　祭文
　　巻三十七
　　辞
　　巻三十八
　　墓志
　　巻三十九
　　墓志
　　巻四十
　　墓志
　　巻四十一
　　杂著【阙】
　　巻四十二
　　诗
　　巻四十三
　　诗
　　巻四十四
　　诗
　　巻四十五
　　诗
　　巻四十六
　　诗
　　巻四十七
　　诗
　　巻四十八
　　词
　　巻四十九
　　词
　　巻五十
　　词









　　天下同文集目録
　　钦定四库全书
　　天下同文集巻一　　　　元　周南瑞　编制诰
　　建国号制
　　上天眷命皇帝圣旨诞膺景命奄四海以宅尊必有美名绍百王而纪统肇从隆古匪独我家且唐之为言荡也尧以之而著称虞之为言乐也舜因之而作号驯至禹兴而汤造爰名夏大以殷中世降以还事殊非古虽乘时而有国不因义而制称为秦为汉者葢从初起之地名曰隋曰唐者又即始封之爵邑皆徇百姓见闻之狃习要一时经制之权宜槩以至公得无少贬我太祖圣武皇帝握干符而起朔土以神武而膺帝图四振天声大恢土宇舆图之广歴古所无顷者耆宿诣庭奏章申请谓旣成于大业宜早定于鸿名在古制以当然于朕心乎何有可建国号曰大元葢取易经乾元之义兹大冶流形于庶品孰名资始之功予一人底宁于万邦尤切体仁之要事从因革道协天人于戏称义而名固匪为之溢美孚休惟永尚不负于投艰嘉与敷天共隆大号咨尔有众体予至怀故兹诏示想宜知悉至元八年十一月
　　大成加封制
　　上天眷命皇帝圣旨葢闻先孔子而圣者非孔子无以明后孔子而圣者非孔子无以法所谓祖述尧舜宪章文武仪范百王师表万世者也朕纂承丕绪敬仰休风循治古之良规举追封之盛典加号大成至圣文宣王遣使阙里祀以太牢于戏父子之亲君臣之义永惟圣教之尊天地之大日月之明奚罄名言之妙尚资神化祚我皇元主者施行
　　资善大夫中书左丞集贤大学士兼国子祭酒教领大使院事许衡赠荣禄大夫司徒諡文正公制
　　上天眷命皇帝圣旨维昔圣祖图任相臣思与真儒共成治效故资善大夫中书左丞集贤大学士兼国子祭酒教领大使院事许衡以天民之先觉膺岩石之具瞻圣学方湮惟洙泗之源是泝嘉谟入告非尧舜之道不陈斥奸志靖于熙朝辞禄不忘于耕野迎推日防明厯象以授人时乐育英才居成均而教胄子乃睠钧枢之列益昭模范之功永惟裕考之师宾恭被慈皇之渥命爰申防典用贲扃道德博洽斯谓文中立不倚斯谓正旣嘉名之载易仍公秩之荣颁尚其有知服兹无斁可赠荣禄大夫司徒諡文正公主者施行
　　资善大夫中书左丞集贤大学士兼国子祭酒教领大使院事许衡妻敬氏追封髙阳郡夫人制
　　上天眷命皇帝圣旨家人位乎内易存中馈之辞妇爵从其夫传着小君之号故资善大夫中书左丞集贤大学士兼国子祭酒教领大使院事许衡妻敬氏儒宗作俪俭德是躬由畎亩而践台司不易如宾之敬建蕃维而荣世禄式彰教子之仪门风已歴于清华闺范罔愆于平素眷芳猷之未泯宜防典之同加其疏列郡之封爰示九泉之贲可追封髙阳郡夫人主者施行
　　翰林院学士承旨资德大夫知制诰兼修国史领集贤院事致仕王磐赠荣禄大夫少保諡文忠公制
　　上天眷命皇帝圣旨崇德报功恩靡忘于先正易名节惠礼具载于彞章故翰林学士承旨资德大夫知制诰兼修国史领集贤院事致仕王磐志大以刚识明而逺惟根本培植于内者确乎不拔故英华发越于外者焕乎有文出处无愧于心穷达不易其守潜知逆党星言发青社之谋明斥权奸露奏重紫薇之柄出于蕃则用苏民气入视草则允契宸衷赞大议于朝堂播清芬于简策谏止东伐奋不顾身请复外台毅然抗疏是以皇祖笃褒嘉之眷昭考垂宠赐之勤政有待于乞言何屡陈于谢事荣归梓里庶衍椿龄朕方嗣服于丕基天不憖遗于一老追惟往行惕用兴怀俾超进于孤卿仍具颁于宠数于戏千古渊源之学蔑以逾修一生忠孝之心谅无愧色顾二贤已膺于美諡而两字宜嫓于前休精爽如存钦承不昧可赠荣禄大夫少保諡文忠公主者施行
　　翰林学士承旨资德大夫知制诰兼修国史领集贤院事致仕王磐妻髙氏追封太原郡夫人制
　　上天眷命皇帝圣旨殷周命妇之官礼均夫秩春秋小君之号体并公尊眷我旧臣为时宿德旣厚褒崇之典宜加伉俪之称故翰林学士承旨资德大夫知制诰兼修国史领集贤院事致仕王磐妻髙氏淑善其身柔嘉惟则蔼若出诗书之习萧然形荆布之风服曹氏之训而勉励芳猷处齐城之难而益坚素守朝夕有相成之道始终全偕老之荣宜沛新恩式昭潜懿可追封太原郡夫人主者施行
　　昭文馆大学士正议大夫窦黙赠荣禄大夫司徒諡文正公制
　　上天眷命皇帝圣旨传经明道旣辅立太平之基崇德报功乌可后非常之典故桓傅致临雍之敬而甘盘勤怀旧之思古今虽殊典秩不异故昭文馆大学士正议大夫窦黙业尊周孔学际天人询治体以纲常为先论人臣以功利为末侍谋帝幄剀切多文贞之风论相中书慷慨有阳城之烈而又三代建国明伦是先惟西池俨籥羽之仪故东序扩文人之化风移俗易一变虚文地辟天开载明正学乃睠西朝之耆德寔为先祢之宫师稽考规模梦寐风采是用荣分三事光融邦教之阶恩贲九泉潇洒玉堂之契有来英爽服我宠灵可赠荣禄大夫司徒諡文正公主者施行
　　昭文馆大学士正议大夫窦黙妻贾氏封扶风郡夫人制
　　上天眷命皇帝圣旨天人之际若弗可知祯祥之来各以类应凡祖宗父母尊荣夀考未有不以善而致者故昭文馆大学士正议大夫窦黙妻贾氏婉从清望嫔我儒宗恭俭以相其夫勤恪以训其子珩璜中节藻荐多仪清白传家管彤有炜宜尔从夫之贵宠膺华郡之封鸾诰副珈服我休命可封扶风郡夫人主者施行翰林学士承旨中奉大夫详定礼仪事姚枢赠荣禄大夫少师諡文献公制
　　上天眷命皇帝圣旨皇祖膺千龄之运为有元立万世之基崇英逸伟之兼收品式仪章之具举谁其尽瘁朕窃兴怀故翰林学士承旨中奉大夫详定礼仪事姚枢才赡而通学醇而正从容中理有镇浮静躁之风恳欵敷陈皆经国抚民之防粲若掌中之分域凛然堂上之竒兵谓帝德莫大于好生而王政必先于务本江淮不杀开九州混一之端关陜兴农兆率土富安之象建侯置牧分立等威酌古斟今总裁条制功独髙于佐命治俨格于升平顾将来垂统之规皆前日用儒之效储端首建亦惟裕考之宾师恩数宜加恭被慈皇之明训是用申其命秩正乃钧垣贲锡殊称益彰褒序于戏温诏再三存问示眷每特异焉同心一二老成于今不复见矣尚其英爽歆此宠灵可赠荣禄大夫少师諡文献公主者施行
　　翰林学士承旨中奉大夫详定礼仪事姚枢妻宋氏追封吴兴郡夫人制
　　上天眷命皇帝圣旨昔宋文宣君传其父学桓少君躬行妇道皆足为万世法故翰林学士承旨中奉大夫详定礼仪事姚枢妻宋氏禀厚贤明早习家训与文宣君同宗执馈中堂始终以礼儗之少君则无愧乃夫以耆德雅望为先皇潜邸之佐昭考旧学之宾勲业在国史德泽在人心又非鲍宣可比朕图所以励羣工而为内则者惟尔家兼有之追锡殊称用光来裔可追封吴兴郡夫人主者施行
　　天下同文集巻一
　　钦定四库全书
　　天下同文集巻二　　　　元　周南瑞　编表牋
　　中书省进贺元旦表　　　　　王德渊
　　伏以三阳开泰春不待于郊迎四海防同礼无先于朝贺臣某等诚懽诚忭顿首顿首钦惟皇帝陛下躬修黙总揽权纲孝心隆福于慈宫德量推恩于藩邸宗亲顺附边障清宁岁屡底于丰穰诏仍颁于寛大仁风解冻旭日舒长开阊阖之九重执玉帛者万国臣某等叨居华省幸际明时枫陛髙班拜天顔之有喜椒觞进酒祝圣夀之无疆臣等下情无任瞻天仰圣激切屏营之至谨奉表称贺以闻臣等诚懽诚忭顿首顿首谨言
　　江西行省进贺大德改元表
　　伏以改元表岁一新守位之仁修德考祥诞布侧躬之诏凡沾生育快覩雍熙臣某等诚懽诚忭顿首顿首钦惟皇帝陛下克享天心能绳祖武右文母而尽孝子庶民以推恩二十年跋扈之臣不征而附亿万载兴隆之业旣安且宁臣等分省西江驰情北阙服膺纶綍敢对扬天子之威遥指山河愿祝颂圣人之夀
　　江西行省进贺册命皇后殿下表
　　伏以上圣造邦首厚人伦之本内朝受册益昭天作之祥宗社安荣臣民欣悦臣某等诚懽诚忭顿首顿首钦惟皇帝陛下德存孝敬道在修齐稽前代之旧章聿新涣号备长秋之令典爰锡坤珍光动星垣义形风教臣等职縻江海心悬阙廷大琮比于镇圭快覩仪文之盛关睢应于麟趾式延治象之隆
　　安南国进贺皇帝陛下登寳位表
　　臣日燇言伏覩龙飞九五囘生意于龙编象译重三驰【阙】忱于象魏一人有庆万国咸宁臣日燇诚懽诚忭顿首顿首钦惟上天眷命皇帝陛下大据域中仁翔海表柔逺能迩守帝道以无为偃武修文屈人兵于不战克广穆穆宜君之善有光明明我祖之功霁雷霆而施雨露之恩剖封畛以示乾坤之量与民更始随物皆春臣日燇幸际离眀欢闻涣号瞻天北阙心倾北极之居尊守土南荒顶祝南山而上夀臣日燇谨专陪臣陈利用等奉表称贺以闻
　　元贞元年三月初一日安南国臣陈日燇上表
　　【阙】










　　河南府路进贺皇帝陛下登宝位表
　　卢　摰
　　伏覩诏书皇帝陛下四月十四日登宝位者宗庙社稷永有依归华夏蛮荒永有向赖天地日月亦皆廓然山川神鬼莫不咸若臣某等诚懽诚忭顿首顿首钦惟皇帝陛下承先圣付托之重为天下讴歌所归维昔主鬯之方虚嗣膺抚军之大任仁孝之德四海懽心神武之功百辟属望夀昌征瑞由汉而下罕闻厯数在躬绍尧之绪斯受临御伊始注措所先尊昭考出震之称正太母长乐之位乾坤泰定雷雨满盈甫降纶音侧听舆论凡所以继体守文之志槩见于事神保民之诚先四者以施吾仁无一夫不被其泽湛恩汪濊品物昭苏不世之姿逺越自古升平之运实始于今臣某等久荷国恩谬膺郡寄欢欣踊跃倍万恒情限以官守不获奔走称庆阙廷无任感恩恋阙之至谨奉表陈贺以闻臣某等诚懽诚忭顿首顿首谨言
　　江西行省进贺皇后殿下受宝册牋
　　伏以瑶图啓运有开宫壸之贤宝册加恩益衍家邦之福万年景命八表欢声臣某等诚懽诚忭顿首顿首钦惟皇后殿下德配干刚道侔坤顺时维良月星明太乙之紫垣礼备长秋天锡大琮之黄玉诞敷涣号丕显珍符臣某等逺在西江遡瞻北阙洪范之伦攸叙幸被训彞关睢之教方行喜形舞蹈
　　安南国上皇太后陛下牋
　　臣日燇言伏以慈闱示训逺贻燕翼之谋下国依光久席鸿休之庇情驰魏阙首羾贺牋臣日燇诚懽诚忭顿首顿首恭惟皇太后陛下作佛中人为天下母当九重躬修于孝治宜万国风行于懿仪道日着于坤裳广扬善教泽时流于解雨黙赞皇猷臣日燇僻处炎荒幸逢熙洽喜见钩钤之动色愿同嵩岳以呼龄
　　安南国上皇后殿下牋
　　臣日燇言伏以隂赞宸猷尊居慈扆扬徽音于宫掖蔼和气于乾坤臣日燇诚懽诚忭顿首顿首恭惟皇后殿下道继思齐躬修内则动有珩璜之节退思图史之规治首六宫旣辅成于王业风行四海致于变于时雍臣日燇幸际熙朝遥闻懿范遐荒僻处莫陪百辟之班寛诏俯临喜被二南之化










　　天下同文集巻二
　　钦定四库全书
　　天下同文集巻三　　　　元　周南瑞　编献书
　　献宝玺书　　　　　　　　　崔　彧
　　皇帝福防里资德大夫御史中丞臣崔彧言至元三十一年岁次甲午正月三十日旣臣番直宿衞御史台通事臣库库楚即其卫所来言曰大师国王之孙实廸者尝官同知通政院事今已没矣生产散失家计窘极其妻托克托济农病一子甫九岁比相告曰幸烦以此玉见售得价以给朝夕之食及出乃玉印也库库楚自惟蒙古人不晓文字兹故来告闻之且惊且疑居处不宁乃退还私室令取而视之色混青緑而光彩射人其方可黍尺四寸厚及方之三分足背纽蟠螭四厌方际纽尽玺堮之外取中通一窍可径二分旧贯以革条面有篆文八刻画动摇位置匀适皆若虫鸟鱼龙之状辨其彷佛有若命字若夀字心已悦之谓毋乃当此昌运传国玺出乎急召监察御史杨桓至即读之曰受命于天旣夀永昌此传国玺文也闻之果合前意心神为之肃然乃加以净绵复以白帕率御史臣桓通事令臣额森哈尚直趋青宫因镇国上将军都指挥使詹事臣王庆瑞嘉议大夫家令臣额森哈尚中大夫詹事院判臣布萨夀导谒进献皇太妃御前啓曰此古传国玺也秦以和氏璧所造厥后有天下者相传宝之以君万国然自前代失之久矣今当宫车晚出诸大臣佥议迎请皇太孙龙飞之时不求而得此乃天示其瑞应也宜早达皇太孙行殿以符灵贶已防嘉纳翌日令资善大夫中书左丞詹事臣张九思少中大夫詹事院判臣布萨夀传旨昨所进玉宝制造匣复俟见皇太孙亲为付授葢皇太妃懿虑深逺非臣愚所能及也臣等又啓收藏宝玺之家不知甄辨寻常以玉求售臣见而识之径持来献彼犹未知望恩防其家防传旨赐收玺之家禇帛贰阡伍伯贯并逮臣等进辨其宝者三人衣服各一表里纹银绮素有差以为异日旌奬之徴臣等已诣府前敬受讫自惟无状不胜惭赧是日金紫光禄大夫中书右丞相旺扎勒率集贤翰林侍从诸臣入贺御前命出宝玺徧示羣臣此又出于皇太妃至大至公之量翰林学士承旨董文用等前啓曰此诚神物出当其时若非皇太妃皇太孙圣感何能臻此丞相以下台臣等次第上夀自是内外称庆咸曰天命有归然臣闻诗序曰文王有明德故天复命武王也今神宝之出葢因先帝有明德故天命复归于皇太孙又曰皇天亲有德享有道以言皇天非有德有道则不亲不享也又闻之书曰皇天无亲惟德是辅又曰天命有德克享天心受天明命作善降之百祥歴观上世诗书之旨未有无德而致天命之归者也钦惟太祖圣武皇帝秉兹神略始为天下除祸定乱隆功盛德简在天心受命为天下主累世尚德以至我宪天述德仁文义武大光孝皇帝德配乾坤功包海岳孝格宗庙子育黎元舆地所托悉主悉臣照临无幽咸遂生乐施及明孝太子锡仁慈之德上感君亲之忱下系亿兆之望至元更号日月重明无为而治者近二十年虽由太子进德修业之洪溢亦赖元妃内助之渊密也敬惟皇太妃聪明淑懿姆仪崇严德量博厚仁敬慈恕出于天性往古所未有也自明孝太子升遐内则皇孙翼翼训导端严外则百司班班临御整饬由是圣上君父大见倚重虽于时皇太孙未昭储贰之托而詹事之司未尝一日废缺以见皇天之命于青宫之命无时不在诚非人力所能为也钦惟皇太孙殿下德资刚明才兼文武英谋独断大为祖宗属望遐迩归心圣祖宪天述德仁文义武大光孝皇帝灼知天命之所在久存隆顾将付以抚军之重于至元三十年夏六月二十日锡以皇太子金宝大正储位而后诏以出师之期天下闻知室家胥庆和气穰穰溢于两间是岁秋稔数年罕遇臣窃见天虽无言统命不爽岂期又于大行宫车晚出之后甫八日而传国神玺不求而出于大功臣子孙家逮由台谏耳目之司直达于皇太妃御前益见皇天托命皇太孙诞膺龙飞以正九五之位俾符宝玺之文旣夀而永永而又昌皇天之心大赉我皇元继体之君不疾不迟景命适至以允四海之望者其瑞应之兆有三按唐史代宗之将为太子先封楚王及位正储副而监国楚州献定国寳十【阙】曰楚者太子之封今天降宝于楚宜建元为宝应葢以宝为太子之瑞应也明孝太子封为燕王今皇太孙燕王之子也将主神器而神宝出于燕适与前事相符此瑞应之兆一也又宝玺之出正当皇元圣天子六合一统之时宫车晚出之近以见天心正为继体之君设也此瑞应之兆二也又宝玺之出适当月之三十日有终而复始之义以见先圣皇帝御世太平之功旣成俾继体之君继其始也此瑞应之兆三也合此三兆观之益见天命之来际合于青宫也微臣区区之情无任倾向辄罄所见以赞其万一谨将宝玺之所出处古今始终详具考证按许慎说文云玺者印也以守土故为文从尔从土其义葢曰天付尔此器俾宝之以守此土至周太史籀文易为从尔从玉义取天付此玉以为天下君也三代以上玺文无所考按诸史籍并宝玺篆文图说曰传国玺方四寸其文饰如前楚以卞和所献之璞琢而成璧后求防于赵以纳聘焉秦昭王请以十五城易之而不获始皇并六国得之命李斯篆其文诏玉工孙夀刻之太平御览又谓蓝田玉所刻二世子婴奉玺降沛公轵道旁髙祖即位服其玺因世传之谓为传国玺厥后以孺子未立藏于长乐宫及莽簒位安阳侯王舜迫太后求之太后怒骂不与舜言益切乃出玺投之地玺因归莽及更始灭莽校尉公宾得玺诣宛献于更始赤眉杀更始立盆子玺为盆子所有后盆子面缚奉玺于光武至献帝董卓作乱掌玺者投于井中孙坚讨董卓于井中得之袁术夺于坚妻术死荆州刺史徐璆闻帝为曹操迎在许昌以玺送之帝逊位以玺归之魏常道乡公禅位玺归晋怀帝遇刘聪之害玺归于聪聪死归于曜曜为石勒所灭玺归于勒勒灭入于冉闵闵败见收于闵之将军蒋干者晋镇西将军谢尚购得之还东晋时穆帝永和八年也自玺寄于刘石五十三年晋复得之而后宋齐梁陈相传以至于隋隋灭萧后与太子正道并传国玺并入于突厥唐太宗即位宝玺未获乃自刻玉玺曰皇帝受命有德者昌贞观四年萧后与正道奉玺自突厥归于唐始得焉朱温簒唐玺入于温庄宗定乱玺入于后唐庄宗遇害明宗嗣位再传养子从珂是为废帝石氏簒位帝自焚自是玺不知所在宋哲宗时咸阳民段义献玉玺及徽宗为金所虏凡宝玺悉皆取去内玉玺十有四有青玉传国玺者一其文其色与今所献玉玺相同则知宋之南迁近二百年无此宝玺明也然自金旣取于宋之后宝玺出处的实未见明说以及我皇元适集皇太孙宝命所归之际应时而出臣职总御史亲防盛事不可以不録又图中别有一玺其文亦八旁注曰此传国玺背文也今见宝玺背皆刻螭形蟠屈凹凸不齐徧厌四际其地难置此文按太平御览晋泰光十九年雍州刺史郄恢表慕容永称藩奉玺方六寸厚七分蟠螭为鼻今髙四寸六分四边文上有八字曰受天之命皇帝夀昌原其所由未详厥始以此观之当别是一玺非今传国玺背文也此又不可以不辨臣诚惶诚恐顿首顿首谨奉牋上进以闻伏希听览臣不胜瞻望之至至元三十一年二月【阙】　日资德大夫御史中丞崔彧上






　　天下同文集巻三
　　钦定四库全书
　　天下同文集巻四　　　　元　周南瑞　编歌颂
　　正元祝赞诗　　　　　　　　释希陵
　　皇帝即位之明年改元元贞海宇乂宁万邦欣戴罔敢违顺太平之兆见于斯矣臣幸逢元日诣阙祝赞序立殿陛之左亲瞻穆穆之光而又获覩礼乐之盛混一气象之雄私窃踊跃作诵称咏圣德炳同日月之丽天用垂万世无斁其诗曰皇帝践祚圣同尧禹纂承丕基光显宗祖载洪烈继离照午昭德惟新民物咸覩明视达聪通今博古登能用贤左右规矩克剪奸凶靡遗细钜服德畏威局蹐伏俯海夷毕臣罔敢违拒天锡皇元混一寰宇绥厥黎庶德滂仁煦岛壤蛮陬无远弗溥元贞元日百典具举龙防鸾旂排执行伍百辟跄跄拜笏蹈舞众乐奏和鳯翼应拊地产百祥天降百祜贡璧献琛摩肩踵武天锡皇元作万邦主如日之升下照九土箙矢櫜弓式偃兵旅国旣阜丰民亦无窭永愿万年惟馨德辅祚与天齐无坠厥绪臣作歌诗播诸乐府
　　祝圣乐章　　　　　　　　　卢　摰
　　春从天上来
　　至元二十九年八月二十八日
　　姑射乘龙与少皥行秋佳气葱葱天上万岁声中想见玉立神崧更川妃微步便似户外昭容建章宫正鸡人唱晓凤吹腾空　流风太平礼乐是鼓腹康衢白叟黄童说向周公声容文物歌舞帝力神功幸天公不禁人间酒醉得西风此心同有黄河为带江汉朝宗
　　清平乐
　　元贞元旦
　　元贞更号日月开黄道试看韶华何处好击壤康衢父老相将竹马儿童崧高万岁声中雒浦梅花香里人间第一春风
　　鹧鸪天
　　元贞元年九月初五日
　　青女飞来汗漫逰素娥相赏玉为舟三千年也蟠桃熟万岁山高锦树秋　开夀域望神州日华云影思悠悠愿将江汉清风颂镌向崧厓最上头
　　木兰花慢
　　大德六年正旦
　　问东风何似早【去声】吹緑洞庭波要催起江头梅妆的皪柳态婆娑遥知玉墀鹓鹭对青阳紫禁郁嵯峨懽动云间阊阖应收雪外蓬婆　谁将瑶瑟托湘娥郢客播弦歌向执法森然夀星明处顿春多衡君也能三呼【去声】更双成度【入声】曲奏云和如许升平文物仍逢混一山河
　　迎佛防歌
　　皇帝继天位而丕显洪猷圣教而幽通理德被遐深功济周微者矣元贞元年二月八日诏迎佛于京师大镇国寺遵旧典也是日春熙风微路不扬尘太后太妃出驾于郊施赏金帛欢沃众心百辟卿士扬鞭于道约其不齐咸蹈仪轨士女扶老携幼轩车接武耸瞻如林鸾声扬于觉辇象歩由于梵衢旌葢幡幢交罗嶷嶷铙鼓箫管噭噪淫淫紫贝之宝流精明月之珍夺目妙花天雨于灵域瑞光智涌于金仪邈乎象教之风载兴于圣世也观者踊跃涤瑕荡垢啓谬畅诚向风趋善滂流万邦化亦洽矣臣幸观盛美无以形容乃稽首而作歌曰于昭有元赫矣其昌洪休载扬敷明德以王幽抽教钥密纽释纲泽流弥万世惟法之光覩金仪胜天人来引乘驾龙十二头五云流庆天开地辟日月正韶奏鳯仪和之应万邦稽首称天子圣





　　天下同文集巻四
　　钦定四库全书
　　天下同文集巻五　　　　元　周南瑞　编记
　　皇帝遣使代祀中岳记　　　　卢　摰
　　皇贞厥符诞荷诒谋寅恭万防人神具依曰若稽古以遣使者于是近侍臣布哷齐臣雅尔哈奉白金锦旛礼器香币以至元三十一年五月十九日传遽自京师至祝涓吉致嘏得翌日己巳奠于中岳中天大宁崇圣帝谕旨少中大夫河南府路总管臣挚等上咸秩山川昭事神祗之意甚勅其思所以副称臣挚等谨百拜稽首承诏旣谓挚汝文人今以守臣在列其为祝词其辞曰朕仰承祖考付托之重俯从舆议推戴之情夏四月十四日即皇帝位深惟继述先皇帝所以事神保民尤为守成大事临御翌日制诏天下矣维神骏极卓伟岳兹中土载籍以来祯祥光烈焯示万世者不可殚记是用敬遣使者代朕诣祠惟神愿歆景贶昭答镇卫社稷阜康民物以巩固我丕丕基亦惟肃恭苾芬以永永事神也明年改元元贞三月十八日壬戌近侍臣诺海奉议大夫前功德使司副使臣荅理祃尅敌至如初礼二年二月十三日辛亥中奉大夫给事中兼修起居注臣玛努勒冲素崇道法师臣吴全节至如元年礼知事臣张中摄土臣旣事臣全节谋之臣买奴谓挚曰上搜文揆典三遣使者走仪币供祀事践祚以及元年秩于骏岳公皆与焉今满代寓是邑而给事全节辈寔来将刻石以贲盛礼当有纪也挚拜稽首曰上聿绳祖武皇建有极致严祀典凡所以敛福锡民者方昭假于天于岳钟竒蕴粹畀灵臣邻柔嘉惠直伯仲甫申式百辟明邦国将肃命以赋政四方于蕃于宣以翰帝室天子万年令闻不已臣挚固虽蔑焉孔硕穆如之风尚当踶跂林野强勉芜陋虫吟雀跃形于篇牍声诸金石以自附雅音之末况挚身亲目覩者固宜特书俾有纪焉获托名以耀永久使者之言不唯大神之所歆艶舆人之所观感其在臣挚尤为幸际也
　　代祀南岳记　　　　　　　　卢　摰
　　大德二年春正月中书举世祖诏言禋祗古巡狩事甚重遣使代祀甚选诚意多仪以获景贶甚答帝曰俞咨三公今揆典当秩海岳河伯遣使者宜如中书言二月诏近侍阿都齐集贤学士大中大夫卢摰乘十乘传走望中岳淮南岳南海崧桐柏竣事三月丙申至衡翌日丁酉奠于南岳司天大化昭圣帝如元年礼加币焉上临御五载圣治日跻嗣厯之初守文熙绩民阜岁穰是皆戢兵祥刑轻徭薄赋所致其为格神之休不旣大矣乎臣挚敢以圣天子事神保民诚敬之志金石玉衡以永南土戴履高厚之心或以云风雨旸一时适然为奠岳之瑞者挚皆不书是日臣挚拜手稽首为之记


　　天下同文集巻五
　　钦定四库全书
　　天下同文集巻六　　　　元　周南瑞　编记
　　新修滕王阁记　　　　　　　姚　燧
　　龙兴即唐之洪都宋之隆兴世祖赐今名以封裕皇者也故辟省于是其治所及北始于江而南际于海三千里其俯而听命者龙兴南康江抚建昌袁瑞吉贑南安临江南防韶广潮惠连封肇庆德庆为总管府二十英德南丰宁富南恩循梅新为州八凡二十有八城又封裕皇母弟于吉北安王于临江贑俾茅土相错教令相及所以强本固磐石也故龙兴为大藩于天下其基城为阁乃唐滕王元婴所为王中观察江西已一葺之韩文公记其上终唐歴五代宋不废大抵非唐屋矣省臣见今风雨凌瘁榱桷腐落曰不治将倾乃请皇太后出隆福宫钱五千缗始为重屋大其故制三霤七楹飞枅题节五筵崇七寻其势则山出而云飞矣落成之日省之三公与尹是府者各偕其属携燧登望江山数百里官寺民庐才万区皆列之轩户一觞相属曰壮哉是观皇太后之赐也今始落之而子适至宜为记之燧曰中之后不知其防葺矣莫有记者葢不敢韩亚也燧何为者乃勇为数百年人所不为者乎然惜公不生是时也五帝三王以降能一天下者秦汉晋隋唐与宋六家其疆理惟唐为大今世祖天戈所加正朔所颁南极于阇婆东至于倭奴西被于日入之西澨而北尽于人迹所不可践者才三分有一地不足并也滕王为高祖支子而视裕王为世祖元适今天子皇考其位与圣又不足并也观察非有是省之尊所观察地止于八州亦无有是二十八城之远之众葺者中特易所故败非若今出钱隆福宫一瓦一木不阶其旧悉毁而新之如是不变其名犹曰滕王阁者葢不欲求胜于前人又以见皇太后之仁也于戏得公记之其侈甚矣当何如哉当何如哉今记者之遇阁之不遇也虽然事有可知有不可知由可知言龙兴南去两都数千里涂非乘舆所出尹府之臣图阁上之亦必一经圣览或者裕皇后在天从先王风马云车遐狩八极过而一息者人则不得而知也
　　至元三十一年十月旣朢前翰林学士奉政大夫知制诰同修国史姚燧谨记
　　龙兴府学奎章阁记　　　　　姚　燧
　　臣尝官外每闻诏下唯谕行省院台宣慰廉访转运三司与职军民之官读已则还之中书或掌于行省院台廉访转运而宣慰与职民者省治之职军者院临之故受其成文以行无有所掌三司中宣慰班最谕所及者犹无所掌况提举学校五品居职军民官下受其成文以行无惑也然其治必居宣慰廉访所治府州教官听其约束者其地与二司等此实世祖建元复故事也二十有五年始分降诏复江淮多士力役俾一提学自掌其一由是师生鼓舞相语以为平日谕所不及一旦与行省院台廉访转运者同有是掌卑于名而尊其实其职反若居宣慰职军民者上自十三年平宋后所无北方人士闻之曰是岂独无于平宋之后列圣兹降所无实兴起斯文万世之成规也今皇帝当宁首致意于学校焉分降诏如世祖而加密焉其宏纲曰圣人之道垂宪万世其目则还贡庄学田为释奠养老完庙与师生之廪俾有司举其才德亦一提学自掌其一江西道儒学提举臣黄谦亨龙兴路儒学士友等相与谋曰至矣圣祖神孙之惠缝掖也复其力役旣富之还正学田以廪师生又教之俾有司举其才德又庸之士生斯时何其幸哉观今掌诏者多随印所归秘之私家其完是六经阁表曰奎章镂椟而丹髹之锦韬而金鐍之职教之官日夕番直其下庶以远防而致崇亦小臣报上万分之一也请诸省臣省臣曰宜令臣为记臣闻虞夏商周四代之书曰典也谟也训诰与誓与命也为体者六诏有其五焉曰尚书所请近于谟诞告多方钧乎诰为法于来兹则训俾职教官恪以持则命先儒说典文曰册在丌上尊阁之也今是重屋上以除风雨下以远坌湿旣翼翼矣今其上岂不逾尊于丌孰曰非典也耶表曰奎章所以侈两圣作之君作之师宜其风励是道方千里之士使人人自饬责成德达才于其躬
　　至元三十有一年记









　　天下同文集巻六
　　钦定四库全书
　　天下同文集巻七　　　　元　周南瑞　编记
　　江浙行中书省新署记　　　　阎　复
　　至元二十九年夏五月江浙行中书省新署成明年夏五月复逰杭省府防宴政事堂请记兴造之迹于石谨按中书汉官名魏晋以来始改秘书省为中书省唐置三省中书其一也地位尊崇列尚书门下之右国初政尚简古有中书之名而僚属未备中统建元更定官制乃置中书总握机务尚书六曹隶焉又酌近代之典立行中书省分镇方国荒服诸郡隶焉葢古方伯连帅之任也王师渡江诏命巴延丞相行省军中江南旣平遂置数道行中书省抚绥镇遏之惟两浙东南上游襟江带湖控扼海外诸番贸迁有市舶之饶岁入有苏湖之熟货有酒盐之利节制凡百余城出纳以亿万计实江南根本之地葢两浙安则江南安江南安则朝廷无南顾之忧膺是责者非股肱大臣威望素着鲜克称任粤自政化更张今荣禄大夫平章政事乌玛喇首拜兹命荣禄大夫平章政事阿喇卜丹资善大夫左丞赵仁荣中奉大夫参知政事特穆尔嘉议大夫签行中书省事郭筠前后接武同寅协恭若夫内给弓兵外通海漕理财以经国勤政以绥民以至筑围田以备水平籴价以赈饥盗贼止息人安田里以布宣皇泽唯谨先是省署居亡宋之秘阁属有囘禄之变今福建行中书省平章政事史弼时为右丞共议作而新之杭州路达噜噶齐斡齐尔理问官栁泽寔董其役度材于官佣力于民规制有经工用有节阅数月而后毕前逮政事堂为发号施令之所后为便阁以居八座左右二防为郎幕东西二庑为掾吏舍旁起两公廨一为理问所一为镇守万戸府中堂有甓棨防有门宏敞壮丽视旧有加焉愚闻古者堂室座右皆有铭所以陈箴规示儆戒也省府以台鼎之重统治三吴生民之休戚系焉中外之供亿赖焉东南之安危寄焉勿谓兹庭距京师远甚庆赏刑罚得以专之洪惟圣天子明见万里之外愚愿居是任者入门踧踖如趋文陛之下踵堂祗肃如侍丹扆之侧威顔咫尺如天日之在目玉音谆诲如雷霆之在耳相与兢兢业业正已以率天下安静以致治功协和以熙庶绩一善未宏思务举之一才未进思务与之一弊未除思务去之俾三吴百郡之民以至海隅遐陬咸被维新之化岁乐丰登域跻仁夀异时述职天朝褒德赏勲荐膺宠渥新之又新焕然宜自作省新署始先民有言询于刍荛勿以老生常谈而弃日新之功也
　　高丽国大藏移安记　　　　　闵　清
　　昔甘蔗氏初成正觉普观一切众生具有如来智慧德相但以妄想执着而不证得因起大悲欲以佛之知见开示悟入然机根万差不可以一法而度故出广长舌演种种法四十九年无说之说洋溢乎大千无非应病之妙药也于是有经有律或显或密分则为五教合则为一法及乎佛日旣没诸圣继作发挥奥义文而成论如是三藏自汉明已来波及于东夏者并诸传记无虑六千余轴是所谓大藏也若比龙宫所藏则须弥一尘大海一滴耳然法无不具愿无不遂凡人天富贵大小湼槃莫不由斯而出则三界中所谓大宝者能有过于是乎惟我国家专慿法力创业垂统歴代嗣王莫不克遵前典式至于今休由是大藏写成者有金字银字墨字印成者有辽本宋本乡本乡本则现有流行之板故内外名刹靡不有焉南岳铁山和尚稔闻海东山水之胜欲一观览而本国道俗想望其高风者有年越大德八年甲辰秋因受诸公之请浮杯而至閤国尊崇如见佛日瓶锡所止四乘如云随根适器咸防兹泽若非古佛权现畴克尔耶师因防化到江华普门社见藏经三本问其来由曰二本乃往古君臣所安一是今奉翊大夫知密直司事军簿判书上护军许评同瑞原郡夫人廉氏了因所营也师喟然叹曰往者志不可夺今者意或可迁也譬如凿百尺之井者牢闭而不肯惠人则井有何功哉得如意之珠者深藏而不令【阙】　则珠有何德哉今此藏经虽或披转似不能及【阙】何异闭井藏珠者乎彼江西宜春之大仰开山祖师曰小释迦粤有梵僧礼祖曰我来东土礼文殊却见小释迦由是得名祖尝记云住此山一纪者是吾再来而雪岩钦公住余一纪果符慧记予曾以己事参叩尝防啓迪且示以偈曰拈起集雪峰上月人前抛作百花毬今虽为古人想之如在现住者亦钦公之子也地灵境胜代不乏人但以寺经囘禄法宝有缺耳倘减一于此补彼之缺则岂非开井于八达之衢置珠于轮王之手乎许公闻之喜若发防尅日将付归舟欲事之与彼山不朽请清为记予辞以非才且病继有和尚请书辞意恳欵清于师戒香亦有一日之熏不能获已忍病操毫聊识其事于戏普门在大虚中一微尘耳而所藏法宝大千经巻也若非慧眼明见破尘出经则许公之九仞功山未免一篑之亏矣况彼仰山号为释迦再来之地亦中夏之灵山也我和尚雪岩嫡嗣亦释迦之长子也因其言使斯经传于斯地则灵山一防复囘今日其所饶益可量哉则许公之获胜功徳又可量哉虽在见闻亦可为庆者与大徳十年丙午九月日记
　　安福州学新铸祭器记　　　刘　坦
　　大徳甲辰秋七月安福州学新铸祭器成教官率诸生观于堂上既乃藏诸礼库设掌器一员慎其出入凡为簠若簋各十爵十有五坫如之六樽惟牺象各一杓如樽之数余四樽各一并罍洗炉缾为七十一皆铜也钞费伍伯有竒盖自开禧丙寅迁学迨今百年物乆而敝莫有谘省春秋舍奠随时缮补知礼者以为诟苏侯既宅牧视頖宫加重未几王侯来赞郡治首相与言曰器皿不备不可以祭矧非求旧惟新议克合亟召冶铸氏按图考古尽发养士余财以充其费不足则于二侯取具焉逾月衅成行且有事于庙涤濯告洁先圣先师洋洋临之在上或曰古器有用玉者礼之玊爵是也有用角者记之角散是也簠簋字皆从竹笵金为质何居余尝观集古録不但龚伯之彛伯庶之敦亦有叔髙父之簋则器之用金三代时巳然矣于今夫何疑惟是事也二侯协成之职教者与有力焉坦旧诸生俾记厥始不敢以耄辞









　　天下同文集巻七
　　钦定四库全书
　　天下同文集巻八　　　　元　周南瑞　编记
　　临江军新喻县学大成殿记　　刘辰翁
　　喻学丙戌之修礼殿为大教官吴凤孙以丁学谕敬直来请曰老生无能为于乡党视前楹碑宋绍定戊子李侯仁任所修也于今六十年矣柱崩梁坏风雨岿然乃乙酉十月廉部真定赵公秉政旣定先圣弟子籍百又二十人复其终身常调不征县旌别有加命修学于是令丞簿尉各以其力为倡士之经营劝相者奔走来防月三朢而功毕庙辟丈余櫺星翼张越佚旧贯夐焉出于震荡残缺之后葢劳于创造而大于兴继凤孙则承乏视成而已此部使者奉宣之实意而诸大夫邑人学爱之大谊也念于兹敢请余惟是邑名公多士非猥远凡陋者之所敢及旣辞不获则受言而载之于篇道犹天也凡干戈溃乱之出于宇宙如雷霆风雨危不可处而天体霁然不待明日光复其旧必归于礼乐情性道德风俗如使古圣人之所以为天下国家者不用而一出于兵与刑则民之类灭絶矣孰非命也由周公而上千有余岁命世而为君由孔子至今亦千有余歳命世而为儒君道未尝非儒儒者实辅是君以明其道故诵尧之言行尧之行是亦尧而已矣诵夫子之言行夫子之行是亦夫子而已矣居敬行简以临其民南面之夫子也敬事而信节用爱人千乘之夫子也一日无是道则国非其国矣而儒者犹歉然曰不用道未尝不用于世而世有无用之儒代之所以絶续存亡民之所以死生利病特系于理之是非而不在于人之用舍得乎道而为天得乎天而为命道命一物也古今一日也道在是则夫子在是夫子在是则君道在是故事道如事夫子事夫子如事君记曰能为师而后能为长能为长而后能为君夫子教为君者也律有烦有省令有迁有改惟经之为训毋敢畔是故春秋者拨乱反正万世太平之书也利欲之横流也甚于洪水然平成之后不闻复有洪水也由今之俗望春秋犹治世非春秋之世治也所以为春秋者治也刑之而有不惩也兵之而有不遏也君君臣臣父父子子受之天为中国受之王为嘉师必有推明人极之立与天地并其效常得于世教之所不及而后知今之致治者容有未尽昔之暂废者本未尝亡也夫视学告朔岂直观美哉诸生低徊习礼具瞻冕服其亦思夫东家之匹夫陈蔡之环辙时君遗之乡国违之而所以致此者亦其遯世无闷不怨不尤屈于一时者为教万世故必以迂晦为世守阨穷为家法而况上之人优重之作成之当路简拔之着定之閤邑茂异之顾其踽踽凉凉一或不能专志于道而终安于命则所以为天下国家者又未见其有可望而天下国家亦卒若外之者未必皆世之咎也余旣言三代余民受罔极之赐于夫子者又欲陋巷时贤以身之贫贱学其为夫子者葢进取之事不在科举而在学术与人品此世道之古也孰非命也仪封人语二三子云天其或然者【阙】



　　紫薇书院记　　　　　　　　王梦应
　　东南书院毋虑百数多赐额赐书紫薇创晚独未赐亦未有田廪士故山长列部缺过者弗顾邑校领焉其栋宇城极南依山瞰江瓠落孤寄乃者化兵烬假进士庄寓其名士散业荒讲席不见其后有以庄入书院为田若干前学官市民居庄右时方复儒又旴江余公任乘廉使车行部凡前之戾儒者悉诛且起前抚州崇仁簿陈君中子长紫薇君曰此乡人士讲学地寓不便请新之乃计程出力乃虑材命陶经始庚寅八月落成十月不烦公费毫发殿堂门庑上下瓦甓俯仰秩秩如见阙里余惟与时讲学如三代惟石鼓起唐鹿洞起南唐余皆三百年之故凡舂陵关洛湖湘武夷江浙书院即冠弁象设称大讲席当时渠渠欵欵竟以谁为风雨雷霆之后使人思孔曾思孟于无穷兽圹水下更逺更甚夫能使人心一日见仁义礼乐之懿世道百年有胜残去杀之盛其道端在讲学乃心胸异岁月远后之视今今之视昔终或不然何哉周汉以下为三国六朝为刘赵石赵为秦建元为魏永明又为数百年唐宋君臣事行师友道远皆随世有学皆随轻重精粗有成吾党之士盛时之初不胜宇宙民物忧责以为犹夫一日则焦然蹙然不得于天地者免夫夫数亩之宫通天下似之旦旦深衣立乎此者所以不徒生于今之世也君以一人之力为乡国百世之地难矣谓讲学于此时也然则君明经才进士用世当伟然【阙】



　　大藏新增至元法宝记　　　　赵　璧
　　金人梦汉象教以兴白马来东龙藏斯峙若稽古伯益山海述天毒之国偎人而爱人郭璞谓即天竺浮图也偎爱葢大慈之义是三五之世其国已名东方朔昆明之对系其后矣刘向传列仙叙七十四人在佛经佛经之称昉见于此至三国六朝迄唐而文字富又自唐迄五季及宋而议论长惟我圣元祖宗以仁立国其道胥契于是尊崇信慕有隆于古而西域异书种种而出帝师国师译新采旧增广其文名以至元法宝刻在京邑流布人间江南去万里而遥传持未遍松江僧録管主八翻梓余杭凡诸路庋经而未有者许自装印藏教以完防其部得一千四百四十总其巻得五千五百八十有六与高骈所记五千四十八巻云者真若有羡考之信史梁武总集于华林园中已及五千四百巻隋志所载则凡一千九百五十部六千一百九十八巻较今为部四仅及三为巻十不见一厥后无汉坛之异夫何为数不逮于昔遂言增广于今耶吾闻有大经巻量等三千大千世界藏在一微尘中而西土华严殆不止百千偈颂仿是而推又可部帙计哉鹿苑金河四十九载横竪其说遽曰于是二中间未尝谈一字香智国子荷法东驱一花开芬遂有今日究厥大防又谓不立文字直指人心后之人因其直指了所未谈知一大藏教是个切脚以此遮眼以此照心会有言语道断心行处灭而筌蹄之者皇恩佛恩一时俱报不然尘刹炽然编集等百亿须弥卢则何益矣朂哉禅流毋负流通之意






　　天下同文集巻八
　　钦定四库全书
　　天下同文集巻九　　　　元　周南瑞　编碑
　　圣元重建南泉山大慈化禅寺碑铭
　　姚　燧
　　皇庆之元普莲宗主明照慧觉大师慈昱书遣弟子嗣瑞嗣泌叙南泉山大慈化寺为临济十三世孙普庵印肃所基以胜国乾道己丑示化旣累諡矣至皇元大德庚子实百三十一年昱再为之请諡于朝成庙制可即以其年大德者加旧諡寂感妙济真觉昭贶之上其褒其德无以侔大视昔八字犹爝火之当皎日黯不辉矣又叙寺火于至元壬辰之春主僧去之府县且僚合诸山高德请南源山广利万安正叟禅师绍中经理其费后四年乙未昱始继席修复完矣当是加諡之岁再火再缮治之逾纪乃成且録刘必大为国博应奉翰林文字翰林修撰提举湖广儒学所撰加赠大德禅师万佛宝阁圎堂普莲堂普度桥袁士赵璧之桥墩吉士宋处仁之昭烈庙与主仰山太平兴国寺佛鉴大师希陵之夀山慈化寺与主南康开先寺了万之天竺圎通殿及昱自为高丽金字经诸记丐燧曰以是为迹铭之寺碑为读尽巻漫不知位置何地乃询瑞辈俾图示之而统其要寺葢距州百二十里莲荡横前三门之内对峙二塔储金字经左右鼓钟二楼中拱二殿相沓前曰普光明以事佛后曰定光以覆普庵塔次万佛宝阁雨华堂达本堂圎堂楼下祠武安忠靖两王武安之为关侯者世则知之忠靖为五季汉周张翼佐南岳者世则莫闻庑以周之门左右则东西藏殿储经三藏自余斋阁方丈香林书院月台仍普庵之旧为大圎堂诸小殿僧寮宾馆仓库庖湢再庑周之凡三重中两庑皆重屋凡千四百楹南泉之山环其外盘盘如城天竺圎通与昭烈皆在西北黄圃市香山之间昭烈则忠靖原庙普莲堂与桥则在洲中堂有亭阁廊门桥堂隆兴吉瑞鄂潭东西南北通涂石墩十四跨江中贯而梁其上有佛阁钟鼓楼与普莲各五十楹亦大役也役大则不出已力之独其攻金攻木攻石陶冶髹漆防绘百工无一可后又衣食其徒多至千人若是其众也众则用奢而寺无寸田以自业惟恃昱之言出化行鼓舞作兴于江湖西南方三千里地之民最岁施入多至中统楮泉千以计者百万有竒而佐力操畚锸具薪爨者犹不与存何修而臻此哉谓普庵泽欤何前乎此学佛之人不能振举至昱为人心服而劝趋于事者非直其才致然亦有道也且人之情能勉志专力于一燬之后再燬则弛而怠焉昱不加退规制益侈轮奂益媺易曰神而明之存乎其人岂不信哉虽然犹当上求其所自西方之教行中土也汉唐而下正朔所及有远逾海国若今日者乎星罗棊错小而乡县大而府州为佛宫者何啻万区为其言而遁迹空门者其徒又亡虑百有余万列圣为制不杂民版又屡降玺书禁人无侵觊其产驿传不宿官物不储饮食燕乐不听肆筵嚣杂于中其崇礼而保佑之已至矣皇上又以司是僧为正録者衣食百需取足诸山虞日茧丝使就困削为罢黜之岁一再诵经五千四十八巻天下何啻千藏集披缁之徒散币馈食果茗膏烛之微一出公帑人又别加赐焉是举天下为徒百有余万霑浃恩波无有一人或遗也于戱昱所以能就事功与人之风行草靡乐推与者岂不亦乘是机偶是时哉予儒者也文乃儒之一事言之不文则行之不逺昱其有见乎此逺以求予予惟浮屠之书防归奥妙其徒自非警頴童而习之白首不知其原矧予平生未践其域不哜其味者茍剽而强为之知终亦肤近而多所谬失适为自欺且欺人以速专门者所訾韩子尝曰如欲闻浮屠之说当自就其师而问之何故谒吾徒而来请予知守此故不敢效必大之博洽为浮屠说探其怀以与之祗屡书其善兴而教日夕祝厘上酬帝力下昭祖德者而诗之其词曰
　　普庵肃公僧中之雄由笃其道为世所崇遇有潦熯为民祈禴曰雨曰旸罔不时若众向其化为新攸居日月几何云屋渠渠寻复示寂其在胜国八言用褒节惠巳【阙】去世攸逺传之昱孙犹以哀荣上敷帝阍于皇成庙闵其克孝不斥异代加諡有诏维兹大徳表厯纪年不惜【阙】之其仁普天肃由是名充塞普率虽昱于蓝未敢曰出作室烬余田无菑畬人以贿来如取如携伐材赪山镵楚穷石百工鼎鼎孰后尔职杵之腾腾斧之矜矜眎址相方其直引绳楹以负栋寔千四百丹漆之涂如翚斯赫尝观有司钜室责为有书以征有罚以随人将趋事惮贻已勚巧为避逃犹幸不至于何浮屠无罚与书视所欲为诺不待呼功成不有归之其祖于桥殿堂必字以普倡其徒千释言日宣于以祝厘天子万年天子万年期昱孙子有来原原世受其祉

　　天下同文集巻九
　　钦定四库全书
　　天下同文集巻十　　　　元　周南瑞　编碑
　　湖广廉访使题名碑　　　　　刘辰翁
　　春正月而岁新人情改饬修洁必无肯复仍其旧者重天道也故湖南肃政廉访司之题名始此肃政廉访司者至元二十有八年以按察司玩废更其名首选当世人望有风力者为之观听竦然如霆行空必将有所涤荡震励至之日列城肃然湖南带岭峤隔江汉地大去天远地大故难治去天远故不尽闻今其民安俗便不待愬而救贪夫逺利知耻虽欲假一二以徇而厥罪无由又如秋之为令行于草木巳而惟见天髙而气清潦雾俱尽自亦不知其所以然者于是廉使之建逾年矣伻求文于庐陵以为之记重新制也按春秋未笔削之前楚有梼杌专记人之恶夫子以春秋易之而义着于春秋湖南故楚贪利之地昔也如梼杌而诸君子之肃也亦如夫子之为春秋恭惟圣天子之命则有辞矣且按察犹廉访也而必易之而肇揆之曰肃如加冠弥尊岂贵名哉顾諟之矣按察者日求人之过而肃政者先正已而已矣汉万石君家不言而令行小不释意子弟至无所容措况立乎百官庶民之上不见其形视其影所谓不怒而民威于鈇钺者岂可以旦暮致哉意必有出于击断斩伐之外矣方诸君子之来也湖南之人相与闻而喜曰是尝为某官者在事之诸贤又必有闻而兴者曰是尝以玉雪称者则亦不待褰帷正色揽辔扬声而不仁者远矣此其想见丰采隠然而在题名之先者也他日之奏事而归也都人士聚而观者不又曰是尝为湖南廉访者夫使天下移风易俗囘心而向道者其在斯人乎此其属餍厚望蔼然而在题名之后者也吾江西人也昔者得之徐公子方焉曰是尝为湖南按察者是尝为湖南按察而肃者是碑之立锵然如子方前后联裾叠佩鸣玉相应不知其亦万一有能为江西来者乎独后我乎葢愿言不获如见其人














　　天下同文集巻十
　　钦定四库全书
　　天下同文集巻十一　　　元　周南瑞　编碑
　　华隂清华观碑铭　　　　　　卢　摰
　　大华维岳頫崧瞰岱培塿天下山山多嵌岩峻峰恑石水多飞瀑驶湍树多柏松栝桧杉槠土田上腴与九贡雍合种宜良麰嘉谷其草木知方术志服食者能采掇以供灵饵竒品其民好老氏言有汉文景相国何参涵靡余俗其巅明星玉女诸峰古列仙之所徃来故其下多黄冠居中峰之麓曰云台宫址东峰而观者曰清华岿厦屋于灌木丛薄间仰高为适必之云台清华规制杀隆云台蜿蟺纡余而擅登望之胜乡予自秦移洛惧暗劣不任郡寄宿留于华容渭南壖隠者郝氏凡在月时道介主舍生徜徉云台览略天宁欵白云紫微之扃过华岳观酌醴泉醊玉女以造真常之宇穷探幽讨得清华焉予遨清华屡矣每之焉必自郝氏遵行畎浍径通衢而南陂陁起伏树林防迷杂英野蔓轇轕联缀鸡犬之音喔嘐狺咙迤墟曲旄耋稚乳痀偻提携于荆扉棘楚之间始则熙然以喜复然疑得无山灵善幻断武陵仇池挈之华以境于清华也耶旣盘壑陟阜而至则徘徊徙倚纵目八极渭流骛东入于河中条欲西驰冯翊沙苑之野平芜防树漠无际丛祠防防楼观切云霄俯接邑聚阡陌防井如画苍龙腾空仙掌下招飘飘然有乘虚御风之想高啸孤咏磅礴宇宙不觉日之夕也主是观者链师张姓名曰志希其字望之其术得之养素养素得之无碍无碍得之丹阳丹阳得之重阳重阳得之象罔无碍田姓元普名子和字无碍号也幼服道士服入秦躭悦山薮恬夷朴素气拔伦类旣遇至人以全其贞丹阳之归海上无碍侍行留庵于华承师训也逰方所得取友必端于是王姓居中名者晦迹业履号称有道煦濡求声兰袭玉琢切乎其相资薰乎其相成居中之蜕田复东迈遵海以印术丹阳参契刘长生神山而还无碍之道标望关中矣弟子殆千余指以居隘不足受众南其居里所里曰小堡墅曰王墅土膏坟埴地势敞爽其主王氏以无碍之乐之也归以其地丛力徙筑其兴歘焉崇构睟象旣翼孔严列徒之序休宾之舍庖庾库廏圃畦之类井然有条无一不具谓之南庵留迹未防上征及期夫绵用谷神先后天地奚赘于俨冠履敷言筌而诒其徒神委形以怂世然真粹之精见诸物化者亦灵异哉元命维新仁物尚即无碍之号冠以慧照追赠真人田逝金季庵燬于兵养素复之踵武前模无替其旧阅纪而后有成昔之囿蓬藋址蒉砾者翚题节绚丹艧矣宅狐兎场樵牧者环簮裾镗钟鼓矣清和尹君名庵曰清华后因名匾观其庵者贞常李君养素姓毛氏道行大槩与夫清华肇基再造之绪侪素之厪者凡八人记刻详焉素终希嗣清整肃括干力裕然益崇增睟斥广田畴丰积饶蓄倍蓰先业赵尊师者志坚其名号曰通真与咸希绩赵姓敬信名者实左右之葢予见闻清华者如此元贞丙申予满河南即移家登封崧亦多隠人羽客之所栖托间仍其徒经丘縁崖周章跌宕抵掌言论极海内名山水之区未尝不西望悠然亹亹清华时也岁云暮矣志希敬信犯栗冽跋岖嵚发潼华出崤渑往返千有余里东抵洛汭又东逾轘辕访予于山中曰昔公寓华不陋清华不野希辈频枉后乘以宠丘壑旣贞公之诗于镌惟是清华田渠毛彠日登其隆庸次于希藐焉希也观水无术负薪有腼顾于前人经营敕藏之谨期待畀予之重夙夜忧惶图维副称徒玩岁愒日竟不能一发又嗒焉兀坐不求之昭代笃古修辞善言德行不移流俗者揭两师之懿将遂沈冺无闻希咎责逾不可逭倘夫子不靳贻之文乱以声章裁葛天氏之谣颂谐轩辕之律吕希则持以归醮灵皇祖奠师真也择善歩虚者歌以格神然后树碑无为之庭式耀今古岂惟锾希之愆清华慧照而亦相与不朽矣予惟今之老其流全真其学者防人能退伏冲漠守雌用晦下后其高先果于师说以合乎吾子顔子实虚有无者谁欤能矣能尚文悦古道不庸骩俗者谁欤求如之人也久矣望之望之诗不云乎彼美人兮西方之人兮又曰惟其有之是以似之望之望之钟者然耶【阙】所得耶虽然予非其人也子无以应其求也予有激于中也予不获辞也旣述其事复凖楚人词太乙司命诸神者系之辞俾后拟骚学仙者交有稽焉无碍赵城人养素平阳人志希秦人记清华者奉天阳焕然今文其碑者涿郡卢摰其词曰
　　曩恭皇之渥命兮返周原于载驱将税驾于洛汭兮乃东遵乎少皞之墟旣儃徊以翺翔兮赜贞人之所庐澡兰汤之芳洁兮饇沆瀣之餔被虹霓之竒服兮英云连蜷以承车騑苍螭驷素虬之蠖略蚴蟉兮鸾鳯翽翽其翼予挟关尹于岩之阿兮求柱史之焉如羡门肃以摛言兮趋王乔之飞鳬抟扶摇而上九万兮羌六月之一息彼蜩与鸒鸠兮抢榆枋于丈尺夫微心于大空兮即无碍之贞宅丽其所以栖神兮亦犹抱一者之营魄火昆冈于旷尘兮孰职牉乎玉石化榛莽而金碧兮叠嗣之孔力击钟兮考鼓灵皇皇兮来下丰隆导前兮从蜚廉戒羲和为之御瑶席兮雕俎蕙肴兮桂醑邀广成兮崆峒来浮丘兮县圃驱厉鬼兮四裔遂嘉生兮九土民欣欣兮阜康纷穰穰兮灵之祜穹堂兮邃宇华之祗兮诃护夀吾皇舆兮终古








　　天下同文集巻十一
　　钦定四库全书
　　天下同文集巻十二　　　元　周南瑞　编序
　　送畅肃政纯甫序　　　　　　姚　燧
　　欧阳子为宋一代文宗一时所交海内豪隽之士计不千百而止及谢希深尹师鲁二人者死序集古録遂有无谢尹知音之恨呜呼岂文章也作者难而知之者犹难欤余尝思古之人惟其言之可以行后为恃以待他日子云者出将不病夫举一世之不余知也今乃若是亦以有知者为快而失之为悲欤余冠首时未尝学文然视辈流所作惟见其不如古人者虽不敢轻非诸口而亦未尝轻是之于心也过而自思人之能者余操虑持论且然余不能之何以勉人无嫉贤之讥乎年二十四始取韩文读之定笔试为持以示人譬如童子之鬭草彼能是余亦能是彼有是余亦有是特为士林御侮之一技耳或谓有作者风私心益不喜以为彼忠厚者不欲遽相斥笑姑为是防言以愚之不然殆鼓舞之希进其成也自是防耻益作旣示之人且就正于吾先师先师亦赏其辞而戒之曰弓矢为物以待盗也使盗得之亦将待人文章固发闻士子之利器然先有能一世之名将何以应人之见役者哉非其人而与之与非其人而拒之均罪也非周身斯世之道也余用是废作有亦不以示之人矣纯甫自言得予只字一言不弃而録之又言世无知公者岂惟知之读而能句句而能得其意者犹寡呜呼世固有厌空桑之瑟而喜鼓缶者乎然文章以道轻重道以文章轻重世复有班孟坚者出表古今人物九品中必以一等置欧阳子则为去圣贤也有级而不逺其文虽无谢尹之知不害于行后犹以失之为悲下下之外岂别有等可以置予为哉则为去圣贤也无级而絶远其文如风花之逐水霜叶之委土朝夕腐耳岂有一言防乎古可闻之将来乎纯甫独信之自余不可不谓之知己足为百年之快恐纯甫由此而取海内不知言之非也然纯甫寔善文其不轻以出者将以今为未积而至于他日以骚雅末流典谟一代乎将恃夫莅民旣为循吏持宪旣为才御史富民又为良大农道行一时无暇于为言乎岂以世莫已知有之而退藏于密也由积而为书他日与道行一时无暇于言则可由莫已知而不出若予也虽不善文而善知文则纯甫为失人矣今以农副行田陇右于其别也叙以问之







　　天下同文集巻十二
　　钦定四库全书
　　天下同文集巻十三　　　元　周南瑞　编序
　　送段郁文序　　　　　　　　刘辰翁
　　郁文段君以东平书生为吾州知事数相过论文说诗气相同甚善然北来马上君独守文饰吏视书如律得不迂滞踈废吾南士政坐此他日闻某事某事强人意必郁文郁文及甚刚难事之长防茸枘凿鲜不决裂败意君从容其间能使曲就条理感移变化而人不知亦由其审细不倦而又平心以观理微言以达意故侃然独立而弗忤使专政得民不愆于素所为讲画讵止此吾平生触事感愤或急欲语不自达虽消磨至尽终觉激至梗塞故知为郁文者难也吾州事纷纠百他郡语言成市吾闲居絶物犹有议其傲病其贞者罪不可亮故知为郁文者难也惜也君去我使我无益友以文过使吾民不得岂弟以遡独有一于此推此心事长上位宜得辅推此心事君无遂事而谏物之防利者当益广而予独不得不阙然者郁文不当独厚我也嗟乎复有虚心好问如郁文者乎葢颠倒罗列之余而皆君所自有也
　　长沙死事本末后序　　　　　赵　文
　　呜呼丙子之事长沙郡死事者不可胜数其大者帅肯斋李公芾总漕泉岩钟公蜚英不至一时沟渎如赵府园池赴水死者数千运司园树自絶脰者如偃仰累累城破日城中无虚井而家自相屠纵火焚尸者比比而是围城三月死锋刄死矢石复不知防千人是何楚之多鬼雄也抑闻其死而无名以传者旣可悲至如泉岩钟公死而不得名更得谤虽公心事上通于天自靖自献于一祖十四宗者浩然无愧怍天下后世之知与否非所计然志士仁人杀身而不得成名闾巷小人但见其迹自为臆説知其事者复坐视不为一言曰何预我事如此何以学士大夫为余得李君元美所为长沙本末载公死事甚悉元美在围城中亲见公死非他人传説者比则又曰元美公之婿论出于其壻谁能信之计公是时所欲为预谋者不过心腹数人数人之中生存者无防幸而有一元美亲见其事述之以语人则又不此之信而闾巷臆説之信亦真昌黎所谓不乐成人之美者矣余毎见长沙士人尝在围城中者以李钟二公之死问之徃往有能言者大抵与元美説合公生平以人物自负亦颇好竒其死而得谤亦好竒之报也太史公言臧获婢妾犹能引决长沙一城人引决者何限岂以公之勇而不能求一决而死自以为贤于沟渎公之止如此而不知其事之难计之左以受身后之暧昧也夫所贵乎昭谗雪枉悼屈哀穷者谓其拔之暧昧而光明之也若肯斋之死则何俟乎言程婴曰死易立孤难尔公孙杵臼曰子强为其难者吾为其易者请先死悲夫使程婴之事不成亦孰知婴之后死难于杵臼之先死哉观肯斋之告泉岩曰芾老矣不能为此公善自图之万一事成芾为厉鬼相助此与公孙杵臼自为其易而使程婴为其难葢相类泉岩之事不幸无成使其得如豫让一击衣而死谁不快之谁谓公之死不光明俊伟哉公倅庐陵时寔提督鹭洲书院余以诸生间得见颇以文字见知未防则公去庐陵矣非深交也窃独悲公盛心大节不表见于后世故书之元美编后公之精神往来霄汉之表未必不闻吾言而犹然笑之也至元癸巳十二月前太学进士庐陵赵文拜手书







　　天下同文集巻十三
　　钦定四库全书
　　天下同文集巻十四　　　元　周南瑞　编序
　　送郭肃政安道序　　　　　　姚　燧
　　书有道有体有势谓为大耶周官则班之六艺谓为细耶次之礼乐射御难耶举天下之人孰不为之易耶则旷一代能名世者不数人若是者亦未可以细视易言之也斯其道也其体则有篆隶草三等本而上之草出隶隶出篆则篆者书之源或曰隶而下有正走则曰唐湖刺杨汉公跋干禄字书以顔鲁公隷书为尽钟繇之精能则正者实隶也其势则有拘有放篆譬则弁冕端委之人将执事于郊庙于于其趋缩缩其循周旋则至圎不能加规折旋则至方不能过矩隶则常服燕居不可以多拘家人视以为严君而亦不可少放草则雄勇武夫缨曼胡而衣短后挺矛运铍进踊退跃横入旁出顿挫起抑挥霍斫拂极其放而惟吾意之所至焉然为是者虽出乎手而心为之师心拘亦拘心放亦放未有心放而能篆心拘而能草势必至理必然者也走尝观今为篆者无枚举其谁求一蹴而可臻古人之阃戺者则郭肃政安道一人焉耳夫曰为是拘艺则心存而不放岂不防于克念作圣者耶视走之惟事乎草心放而不知拘者逺相万也安道号西埜好学而善文无乎是则书不能独振耀今之世矣将别而纠郡于岳叙以问之
　　送易数梁生序【并诗】　　　　　李谨思
　　易堂梁氏丁挟数以遨求诗若文归华其堂屡质于予予曰嘻乎而将归乎而谁与归归有方乘焉有乡先生焉习其读问其传不知其人可乎某也汉上某也梁溪其于易也醉心焉平生脱稿神为护持砚池笔冢灵气浮动至于今不死公宜避堂以舍之洁斋十旬四无人声函吾诗乱以商徴其趣虚而一其音清越以长若恍若惚若或感通从而端拜俟命焉若或梦两翁凿其方心纳以神防厥惟休符厥学当大进诗曰
　　羲皇去我久无地供冥搜妙言聊云云遐瞻莽悠悠晨芗展瑶匣夕炬横牙筹为言古龙不隔风马牛向来实地人亦企空中楼居然神界敞倐尔飞先遒寥寥北学余奕奕东家俦丛书拥西洛挟防行南陬芟荒出邃景决湘延清流事当艰虞初功与经济侔灵踪逓蚴蟉逸响遥飇飕何当夜半期强作三日留三熏奉谈尘再拜停归骝盘礴了卓濶抉擿穷微幽为天补闰余与世悬春秋时倾付堕甑运值仍虚舟不聆车马喧赖有逍遥逰千岁我几傍两翁公屋头城古鹤方还山深虹更浮物化难重寻客行将小休筳篿拟吉旦椒桂随嘉羞遗子送迎词非翁谁谅谋



　　天下同文集巻十四
　　钦定四库全书
　　天下同文集巻十五　　　元　周南瑞　编序
　　送防古荆教授序　　　　　　赵　文
　　古今书殊文一货字也黄帝帝喾高阳商周之货齐莒之刀凡十三文一金字也古币黄帝货帝昊帝喾金商之钟周之钲晋之鼎凡七文葢古之书特以代结绳有文无义其依縁意想而取象皆古人所为尔吾尝疑国书本于梵书华以一音该一字梵以一字贯数音其左旋其偏纒其横缀皆有今国书意华有象形之文梵亦有之如岁之为缚是也其二合三合四合而成字皆字母所生华严经载善知众艺童子得菩萨字智已有四十二字字母之説故知国书似出佛书也今天下言佛之言字佛之字吾佛国之民也防古教授真定荆飞卿精于国书初丰城旣改富州颁州印用之且十七八岁飞卿至辨之曰此抚州非富州也然后州请于朝而改铸焉富州印字荆教授始飞卿教授于此人人爱其和易可亲吾极欲从君学竒字恨老矣
　　送黄观乐连州学正序　　　　刘将孙
　　往予将入闽与观乐遇东湖之上观乐慨然有归志予强之小忍观乐掉头不顾曰吾馆谷幸不乏徒为诸君甘言饴我使我在此如鸡肋予复上下前辈出处遇合以窒其意去四三年予归自汀闻观乐奉省檄为连州学正相见复愀然曰吾归休矣问何故则具言连远诸不便状今年方厓萧御史别时约为金陵来访治行而方厓遽盛年去我念平生知已初出山也惟是公之故今其已矣初遇处复尔吾本色止合教书尔三诵后山妾薄命篇相视澘然复示予以其祭文词指尤哀予为乡举先进魁大学第初筮掌教连州今以州不设教学正教授等耳其亦不可少也观乐谊高而志远殊不屑焉惟斯人斯才之日老也则张皇连州之美倡其亲若友而道之以言曰阳山天下之佳处也山水之胜昌黎固以为有名平生作记惟燕喜亭与滕王阁而二刘梦得以炎州之凉墟则与中土无异张南轩赋为八景则又与衡湘抗衡唐之刘韩后来魏公父子皆尝居之若东西州繁富雄丽则有之矣人物地望无是也君所为不足者特夫人而得所宜乃郁郁居此抑吾闻之无味者其足味者也地虽僻必有善士道虽远未若昌黎梦得之所为来学虽少廪稍薄亦未必无一囊粟也率其父兄朂其子弟友其贤士大夫饮水而读书观山而访古安往而不得吾贫飨俭有余福用寡无遗责擅清事足尽兴以此视彼岂不足味耶抑吾又闻之前利者后趋往诸老尝为言吾州仕者连为利如曾东轩萧南谷陈静山皆善于连或自连而升朱约山娄子郡不上独守连终更夫观乐之闻斯言也岂不足以行矣夫
　　薛昻夫诗集序　　　　　　　王德渊
　　薛超吾字昂夫其氏族为囘鹘人其名为蒙古人其字为汉人葢人之生世封域不同瓞绵亘而能氏不忘祖孝也仕元朝明圣之代防元朝水土之恩名不忘国忠也读中夏模范之书免马牛襟裾之诮字不忘师智也惟孝与忠智根本立矣文藻柯叶又何难为今观集中诗词新丽飘逸如龙驹奋迅有并驱八骏一日千里之想振珂顿辔未见其止虽然孔孟生知淑质学犹有渐况其下者乎孔子四十不惑孟子四十不动心是四十以前孔孟犹虑有时而动心矣昻夫之齿尚少余甫三十有一余与期之于十年之后德充气老闳中肆外花殒而实甘糠扬而米凿必有非复前日吴下之叹且金日防珥貂于汉哥舒翰建节于唐率多武臣少见文士昻夫诚能篑进川增独破天荒异时列名于儒林文苑传中出类拔萃超越前古顾不伟欤



　　天下同文集巻十五
　　钦定四库全书
　　天下同文集巻十六　　　元　周南瑞　编赋
　　大都赋【并序】　　　　　　　　黄文仲
　　窃惟大元之盛两汉万不及也然班固作二都赋天下后世夸耀不朽今宇宙升平宜播厥颂文仲幸生圣世获覩大都虽不克效其声牙之文繁艶之语亦不愿闻其奢靡之政浮夸之言谨摭其事撰大都赋上于翰林国史请以备采择之万一其赋曰
　　有客以风云为气江海为量一蹈万里顾盼伊壮尝掉鞅金陵鼔枻钱塘浮汴入洛西防咸阳临残城之余景黯烟草其悲凉悲哉败国之迹何必于此乎彷徨方今天廓一宇地合八埏皇居帝阙新宅于燕万方臣妾罔不后先犹北辰之朝列宿东海之会百川今也不往白首何年道齐鲁以前迈歴赵魏而北辕亦旣至止观于都门非雷而喧非电而奔惝兮怳兮殆失所存大都主人目而招之曰子岂出蛙坎而望沧渤脱蚁封而覩瑶昆者耶何神志不定四顾市人若将袭而问之也客曰唯唯予行天下多矣独此大都足不及履城阙之雄风物之异幸子告我毋以为鄙窃闻燕之为壤古曰幽州召公拓其规昭王阐其猷慕容据之以争中夏完顔临之以朝诸侯名踪胜迹万岁千秋子能举之否乎主人抚掌而笑曰固哉客之问也彼小国一君偏方一主朝盛夕衰何足以语维昔之燕城南废郛维今之燕天下大都宇宙千龄而啓运帝王一出而应符山川改观民物易居开天拓地自作制度岂辙人之轨而蹑人之跗我太祖皇帝之龙兴也乘干位而王水德耀武而抚璿极铁骑长驱金烬奄熄控扼南邦于焉驻跸列圣相承有事疆场顾宫室其未遑日饬厉乎兵革世祖皇帝神圣武文旣传国以建号复纪元而书春操辔防而驭羣雄临水火而救兆民授阃钺者如靖如勣运庙谟者如张如陈有角皆崩无扰弗驯雨露所被知其泽风霆所至知其神是宅是图以取以守恢皇基于亿载隆畿制于九有因内海以为池即琼岛而为囿近则东有潞河之饶西有香山之阜南有柳林之区北有居庸之口逺则易河滹水带其前龙门狐岭屏其后混同鸭緑浮其左五台常山阻其右所谓子孙帝王万世之业与海岳相为长乆者也乃树厥墉乃鸠厥工画万址以効地连万雉而横空高谓山兮何平长谓堤兮何崇辟门十一四达憧憧葢体之而立象允合乎五六天地之中前则五门骈啓双阙对耸灵兽翔题而若飞怒猊负柱而欲动东华西华翼其旁左掖右掖夹而拱开厚载以北巡迤乎行在之供奉内则宫殿突兀楼阁扶拥如峯之攒如涛之涌瓦与天一色而琉璃滑壁与霞争光而胭脂重岧岧嶤嶤缥缥渺渺金桷雕楹华棁彤橑揭崇天之扁于云端卓镇雷之竿于汉表奋角张牙衡脊鼔翼浮动于苍松翠桧之杪后则竒峯怪石巑巑岏岏异葩珍蘤檀檀栾栾红者珊瑚青者琅玕亦肪其白亦锦其斑中有虎豹犀象熊豕鹿猿鹰雕鹞鹘猛足健翰莫不承恩被泽飞走乎其间又有西天比丘传戒伏魔手繙金字头茸赭毛辇内舁酒鸣鼓吹螺居之圆殿为国护持出入清禁莫之谁何上有广寒奠于嵯峨听政之暇忧民之劳御步辇以临幸垂天目于秋毫下引西山之沦漪蟠御沟而溶防经白玉之虹桥出宫墙而南逝以佃以渔以舟以楫普为万民之利圣人之心可谓至矣且以一统之大四海之富非不能穷美而极丽固将昭恭俭之先谋垂法则于后世也于是东立太庙昭孝敬焉西建储宫衍鸿庆焉中书帝前六官禀焉枢府帝傍六师听焉百僚分职一台正焉国学崇化四方景焉王邸侯第藩以屏焉神州赤县首承令焉彬彬乎簮笏之林古无此盛矣乃辟东渠登我漕运凿潞河之垠堮注天海之清润延六十里潴以九堰自汴以北者挽河而输自淮以南者帆海而进国不知匮民不知困遂使天下之旅重可轻而远可近扬波之橹多于东溟之鱼驰风之樯繁于南山之笋一水旣道万货如粪是惟圣泽之一端已涵泳而无尽论其市防则通衢交错列巷纷纭大可以并百蹄小可以方八轮街东之望街西髣而见髴而闻城南之走城北出而晨归而昏华区锦市聚四海之珍异歌棚舞榭选九州之秾芬招提拟乎宸居防肆至于宫门酤戸何晔晔哉扁斗大之金字富民何振振哉服龙盘之绣文奴隶杂处而无辨王侯并驱而不分屠千首以终朝酿万石而一旬复有降虵搏虎之技援禽藏马之戏驱鬼役神之术谈天论地之艺皆能以蛊人之心而荡人之魂是故猛火烈山车之轰也怒风搏潮市之声也长云偃道马之尘也殷雷动地鼓之鸣也繁庶之极莫得而名也若乃城闉之外则文明为舳舻之津丽正为衣冠之海顺城为南商之薮平则为西贾之天生地产鬼寳神爱人造物化山竒海怪不求而自至不集而自萃是以吾都之人室无白丁巷无浪辈累嬴于毫毛运意于蓰倍一日之间一哄之内重毂数百交凑阛阓初不计乎人之肩与骡之背虽川流云合无鞅而来而随消随散杳不知其何在至其货殖之家如王如孔张筵开宴招亲会朋夸耀都人而防千万贯者其视钟鼎岂不若土芥也哉若夫歌馆吹台侯园相苑长袖轻裾危急管结春柳以牵愁伫秋月而流盼临翠池而暑消褰绣幌而云暖一笑金千一食钱万此则他方巨贾逺土谒宦乐以消忧流而忘返吾都人往往面谀而背讪之也言其郊原则春晚冰融雨霁土沃平平绵绵天接四目万犂散漫兮鸦防防千村错落兮蜂簇簇龙见而冻根载茁火出而早麰渐熟柳暗而始莳枣花而犹播谷栽草数亩可易一夫之粟治蔬千畦可当万户之禄寒露旣零雄风亦过率妇子以刈铚忧气候之蹉跎来辀去毂如乱蚁之溃残垤千囷万庾若急雨之沤长河爰涤我塲其乐孔多有门外之黄鸡彘与沙际之緑鳬白鹅收霜菜以为葅酿雪米以为醝社长不见呼县官不见科喜丰年之无价感圣化而讴歌嗟夫饥者帝食之寒者帝衣之居者帝安之乱者帝治之中统之深恩至元之厚惠民之思之庸有旣乎矧我皇上缵二世之洪烈绍六世之宏基明侔乎两曜令信乎四时惠顾下土载谋载维谓一农不遂其耕则四民或受其饥伤我畜者虎狼害我苗者鹿麋毎岁孟春亲御六飞南临漫衍大猎乎漷水之湄万骑分驰霆奋飇发鸣禽落网动兽蹶百鸷举层云裂羣獒奔葳草絶飞者委毛走者僵血虞衡奏功天子乃悦匪躭意于逰畋将讲武以搜阅毕献禽而行赏回翠华而北辙遂幸上都避暑于朔虑牧畜之妨农逐水草于广漠云妫以南旣芟旣获徐拥舆卫毋俾民虐千官领至羣乐大作天子之心为民而乐弥畿甸之千里悉扈驾之部落维牛维羊维马维骆贫民以百计富者以千约民之五鸡二彘何辽邈哉由是庆区宇之升平彰穹昊之明贶严圣心之翼翼爰洁备乎祀享道流间南北之音释子杂番汉之状步虚而欵鸾鹤演乐而供狮象穆穆在前赫赫在上非沈非甲而在乎明德之馨香于戏列祖造之圣主保之贤臣佐之兆民好之上帝无私善必报之诗以太平为万年书以皇极为五福天人相与之际殊无竒术异道也猗欤盛哉大都之事何可胜纪吾纲提而领挈之使尔啓聋而听刮盲而视尝鄙夫二都之赋虫鱼草木何太琐细吾若效之将与子谈三月而不止客曰然醯人夸酽酒人夸醲毋怪乎当时之士好鼓舌而摇唇古我帝王自冀至洛惟以都名汉晋东西因以方名吴蜀魏汴咸以地名今名以大夸孰甚焉主人变乎色曰尔言过矣岂谓鸿之翮而犹鹏之翮蜥之鳞亦犹龙之鳞耶大之为义无匹无伦非我皇上之德畴克当之汝复坐而听我所云帝不争土王始制地始焉万国终焉七氏畿封之内会盟战誓自君自长何有于天子厥后能一统者秦汉晋隋唐而已西至乎玉关东至于辽水北至于幽陵南至于交趾得从者失横有此者无彼大哉天朝万古一时渌江成血唐不能师今我吏之辽阳高丽银城如铁宋不能窥今我臣之囘鹘河西汉立铜柱马无南蹄今我置府交占云黎秦筑长城土止北陲今我故境隂山仇池鴃舌螺发黧面雕题献獒效马贡象进犀络绎乎国门之道不出户而八蛮九夷谓之大都不亦宜乎客曰博哉子之所言上周乎干下括乎坤故能独高万古而号曰大元于是主人曰未也尔知其大未知其所以大是犹逺望巨峯而不见其址近覩长江而不见其源吴起不以西河为美而德其美娄敬不以洛阳为安而德是安况巍巍荡荡之境必有强其本而壮其根者也且夫陈主归隋周王入秦山阳祖送万古悲辛惟我国家待降以宾藐江南之赵孤能纳土而称臣旣宠之以封爵复全之以终身彼南巢之放犹有慙于古人孰大乎吾天子之仁元封殚力西南之墟贞观暴骨东南之土一人逞欲万姓何苦惟我国家止戈为武谓荒裔之民得之不利于用谓赘疣之地取之不益于富罢横海之戈船但遣使而存抚彼有苖之誓犹且蹂于师旅孰大乎吾天子之恕羽林象天之仪衞梨园传月之乐音帝皆是却不警不跸从百僚之控鹤何其然也舜德之大临下简也江都锦绣亦可赧也织坊烂霞之金绣局委云之茸帝不自用以彰美吾圣躬何其然也周德之大在位俭也商台玉衣亦可念也惟我圣皇五辂不乘八鸾不驾雨则独乘象舆霁则独御龙马何其然也念我烈祖铁衣雨汗弗敢安也神禹之大胼胝四载思艰难也惟我圣皇奉坤母建隆福正事御构五华宫不为广殿不为奢何其然也念我先皇居数十年弗敢改也唐尧之大土阶三尺防骄泰也若乃国之大宝惟忠惟孝圣皇思之是崇是尚可官也不以勲门不以世赏可擢也或贾或术或伶或匠开东阁者载搜载访宁不起胶鬲于鱼盐拔百里于厮养国之大鉴惟天惟祖圣皇奉之是惕是惧瞻彗象则宥刑闻水旱则蠲赋百官贡香如帝亲举祗见宗庙俎豆钟鼓弥天浮屠浩不可数普阅法藏币帛金楮变隂阳者载佐载助宁不覩景星而瞻庆云酌醴泉而饮甘露国之大柄惟赏惟刑圣皇操之是重是轻或锡之黄白予之土田而赐之服乘非必大功也以一技一善亦人之所能或释之桎梏免之斧锧而周之金缯非必大恶也以一形一气亦人之所生掌邦典者持权而视衡宁不陋敝袴之韩侯隘不赦之孔明国之大本惟民惟社圣皇忧之靡夙靡夜劳矣哉遣问疾苦困矣哉诏防矜寡庶狱繁哉宥之以洗寃贪夫毒哉戮之以惩下居郡国者承流而宣化宁不歌康衢之谣播行苇之雅至若亲亲也则诸王巩磐石之宗分边戍总兵戎老老也则大臣忘祖帐之送奉朝请食鼎钟柔逺也至简至易亶明亶聪大纲旣举大化亦洪将胥慕乎稷契孰肯附于鲧共丕显哉圣皇之德日盛日隆前乎百世不得轧其步后乎百世不得踵其踪惟其有大德之大故能成大元之功惟其有大元之大改能成大都之雄客曰问一得三云何不喜维兹三代孰得而比主人曰诗不云乎维其有之是以似之夫元者天地之苞也德者天地之美也都者天地之会也微天地之大孰能比于此哉客起而歌曰天其兮地其黄兮维此大都统万方兮天其生兮地其遂兮维此大德囿万类兮天其高兮地其厚兮维此大元齐万夀兮恭望阙庭顿拜舞蹈而退
　　登太白山赋　　　　　　　　释希陵
　　伊天地斡乎周流之妙凝为山岳以峭巍基甬东之絶域镇坤轴之倾危伟标名于太白乃屏翰于王畿巃嵸齐乎衡峤崛岉配于九嶷懦夫仰窥而神栗智者渉险而讨竒怀旷逺而感兴时晼晚以焉追浚中情之孤洁仰先哲而遯肥超埃尘于物表世酣昏而不知攀翠巉之岝防蹑青嶝之嵚搴樛葛之绵绵歌南风而广绥擥蓼莪之菁菁叹劬劳而逺思顾商坵之麦秀闵周室之黍离埃壤而骨委贞良榛路而魂埋姱姿野狐嗥而雪防饥鸢搏而风凄恍焉在目宁不我悲南望则地连台巘或停之如鸾潜之如蠵灌莽杂而杳杳丛薄纷而披披优昙飞锡而挥霍王乔控鹤而离褷飱霞彤壁饵玉青崖或幽或隠沙烟蒙迷东极则势临瀛渤或风涛澎湃海若躨跜穷陬越日本鸡林之国贾舶运珠而载犀鳌背屹圎峤方壶之胜通仙絶粒而茹芝巨石瀺瀺之滀漯洪波防防之渺弥青鱮跳鳞青鲔扬鬐马御彷像天吴闪尸状如走兽或似奔犪竒竒诡诡不可考稽涂泥卤而弗获民渔盐而货孳千艘万樯捕风驶驰登高望逺使人心疲上覩灵湫之觱沸泉脉儵盈而忽亏防龙跃浪以蜿蜒或出显而入微电闪云摇雷激雹飞下阚佛宫之炜丽炳乎烛龙之腾辉隆栋鸱而耸动飞防兽鬼而蹲跠铜虬绕楹彩鳯翚楣铿鲸伐鼍音韵昻低集翠袍之济济振金防之仪仪天人骏走神物衞威实圣贤之所都非凡俗之敢窥春阳则万木藂生葱茏葳防异花披馥幽兰芳菲巢林翠羽出谷黄鹂嘤嘤关关翾翾岐岐夏日流金松风弹丝音盈耳而泠泠文溢目而徽徽抗手伯牙絶听钟期枕流潄石忼慨忘归秋霜脱叶何草不萎木魅昼惊山鼯夜啼丰豵蚺啖妖媚冶夷天惨惨而壮士增愤风飕飕而逰子凄羁冬凝沍雨雪雰霏光炯晃于琼石声琮琤于琳枝月清蕋阙鹤舞瑶池步蓬莱之仙女防洛浦之宓妃垂环琨之的皪裼杂错之琛缡咏来思之什哀黄竹之词皆山之通乎升降之气合四序寒暑之推移予乃周览旣毕体舒神怡驾混沌之防軏追乌有之同嬉簸日月之双丸眇天地之一梯鹏鷃自乐彭殇自齐不嫌盗跖不慕仲尼是吾吾是非吾吾非熙熙宴大和之春色吾又何知乎牛首伏牺





　　天下同文集巻十六
　　钦定四库全书
　　天下同文集巻十七　　　元　周南瑞　编论【阙】












　　天下同文集巻十七
　　钦定四库全书
　　天下同文集巻十八　　　元　周南瑞　编传【阙】












　　天下同文集巻十八
　　钦定四库全书
　　天下同文集巻十九　　　元　周南瑞　编书
　　寄康军国书　　　　　　　　卢　挚
　　十一月十有一日山中人卢挚顿首再拜上辩章军国相公閤下自閤下高揖端右挚即欲专介奏尺牍为贺顾以职在列郡属吏限域辽絶惧获僭逾之罪作而复辍者数矣受代后侨寓僻左徒悃欵郁积竟未能彻左右疎慢之责谅閤下有以恕之伏惟吾相公钟乾坤之竒气负天人之粹学年未四十位极人臣得时行道众所属望而培风九万六月以息海内搢绅先生贤有识者莫不昌言怂听忼慨叹息以为閤下进退之际雍容恺乐作止造次动谐榘彠信乎其为中流砥柱近古所谓社稷大臣者矣矧如挚者辱在知旧其向慕为何如挚满河南遂来登封登封者邑崧高之麓李唐世则挚逺祖大谏征君居卢川距东郭一舍而近征君宅遗址犹存曰卢岩者征君读书授徒处也其所以姓是岩若川者皆以大谏故拾遗李君渤退之所谓景星鳯皇者宋刘秘监伯夀金季冯叔献雷希顔元裕之诸人皆徜徉其中地素多释老所庐占幽胜而极清深挚时时从以学者五六人精舍闲馆随所之适无非乐境诸生横经就列至于羽流禅客辈亦于于然而来环立拱听跂跂然有趋歩名教意崧民咸谓冯雷而往声金振玉絶响岩壑久矣不图今日复见斯文兹山之灵与有荣耀虽然崧民岂真知言哉挚曷能歩武冯雷也抑挚之寓于是其闻吾相之风而兴者非耶其亦揣分揆力挚有不得不然者也起居之时而适也须用之简而给也息物役也种学殖也悦寛闲而恬寂寞也揣分揆力不敢冐昩徼觊自同阘茸以获讥吾相者也挚既放闲山水间得日从事文墨淫绎宿习渉秋至今近稾诗文索之几格间得廿余篇非敢侪拟古著书立言者抽思自娱其庶防焉适有燕便其人行色匆匆不能少待又山城卒无好纸可缮写今得古文一古诗五特以见敬仰大君子之素心尔论道之间及游艺次俾一治书苍头洛诵于前阁下伏几而听之虽不足以当清庙之瑟较之吹齐竽歌楚下里者固有间矣挚悚息再拜
　　为潭学聘姚江村书　　　　　卢　摰
　　大徳四年嵗合庚子冬十一月七日后学涿郡卢挚顿首载拜奉书江村先生执事挚由诸生承乏侍从遂叨持宪节膺一道之寄始来湘中窃伏惟念材能谫薄无所肖似既眂印省俗谒先圣校官箴不自揆力揣分盖常以蜀之文翁闽之常衮自诡庶防无负国家委任部使者勉励宣明之意而潭学素称多士志于殖学艺文不骩流俗笃好古道者莫不踶跂振跃操觚挈牍咀英蘤嗽芳润以求理义之指归辞学之统绪是正其所未至而难其人不惟缝掖诸生之所拳拳至于搢绅处士愿欲喜乐者林林然亹亹焉亦莫不以得师取友为务为言者皆是也挚是时为言江村先生之贤向也得其人于文字中前嵗使过筠亦尝观道徳听言论于须叟之顷迄今耿耿不能忘也盖先生之文先秦西汉之文而有得于洙泗濂洛之传本六籍而支三传左右以羣史诸子者也其渊粹博赡当与王介甫曽子固颉颃至于近代叶适洪咨防刘克庄诸人则瞠若乎其后尘也挚知先生者如此挚也言之潭之搢绅缝掖然之居无何挚以不习风土得疾在告濒于危殆者屡矣移疴归田之章至于数四竟未得请迨秋冬之交方稍稍向平前月初吉爰举释菜之典文学诸君遂复有绛帐江村之请即舆议往司讲黎生季方饬礼币以东若夫弟子事师之勤具于别幅俾不肖者尺牍先焉惟先生慨然而来嘉惠学徒使如挚者亦时时簉迹衿佩之末以抠衣函丈日闻所未闻见所未见湖湘之间文风丕变不惟此邦盛事使楚越列郡亦皆靡然知所兴起异时挚获附骥尾有光汗青之编果可以侪蜀文匹闽衮者实昉于先生岂不伟欤或者有谓先生作止语黙之间静重不茍虽挚与诸生所以向慕依托者出于慺慺之诚乃轻于然诺不于再于三然后命驾则师道不尊或防词婉意以自诿则挚窃谓先生必不然矣盖见义勇为乐与人为善实虚焉有无焉挚知先生者如此若夫握瑜懐瑾以自珍佩兰袭芳以自洁珍则珍矣清则清矣异乎时中者矣先生必不然矣惟先生亮之









　　天下同文集巻十九
　　钦定四库全书
　　天下同文集巻二十　　　元　周南瑞　编书
　　答疎斋书　　　　　　　　姚　云
　　云承手谕教督切至文义尔雅旷若复面不异结驷过门耳提之也焜燿侧陋之望拜命之辱然不肖承贤责义有隠于懐者用竭诚欵窃自通于左右惟长沙望衡浸湘秀毓异产士涵呴儒泽为硕人元夫服忠信殉节义者具如史上稽古右文柔逺明公劳使从而使之既读命奉职慨然懐古良吏庶防往钦礼教华逺之指乃筮吉皮弁祭菜以礼敬诸生奔走摈相得未尝有甚盛甚休又谓教民由学必立之师固宜旅耆俊植经师如常于闽詹韩于潮徳王于鄞醇始称尊异今勤行礼譔书具币渉江越楚独先一篠蒉之叟得毋哗嘲怪玷初筵乎往年郑华子之使倾盖须臾语耳其壅蔽朴愚已不自揜是年冬得笃疾日口血不干如是三月不死亟絶人事屏书册收召营魄而神明异于昔矣及今见壶子者未必不返走也搢绅先生思其盛壮犹以为可教重席束帛而求之期以往哲讲学之益甚矣君子之乐善而成美也画龙市骏感厉隠约自有当其招而往者而仆非其人也况师道废而名不可居也久矣有若代席致辱邹舆任道防患况季世鲰生之鲜闻者乎绛帐之谓尤重其循墙揜耳而不敢唯唯也昔魏侯致隠士禄万国人歌其恭敬犹有逾墙而避者屈谷献瓠嘲居士之厚不可割坚不可盛徒仰人而食盖有用之为无用名浮而实不随者君子讳之愚瞽冒而弗忘不可也若明公逆其防词婉让又甚不然矣然仆徘徊而未忍自絶者亦复思惟海内知己如明公者防见撰屦赢粮不逺千里疏达凝滞固素所蓄积也今英荡之光七百里之近无遡洄渉阻之艰人生防何防合弥重宁以老病疏乎刘梦得尝言苏味道为綉衣使者宋广平投梅花赋由是延誉为闻人先后进相须理也或疑广平大雅不应至此石处士得书币不告妻子朋友速于就道韩子讥之二贤所行皆非仆所敢从者亦非明公之所以望我者也丈夫感知已一诺必偿于再于三敢以烦执事哉伏惟明公以耆儒真学士居孔融李膺之任诞敷文教使南服知孔道与王化逺迩闻风而兴不待期月可也奚取于朽敝之器来教侈于褒宠厚于望待恐翔而舞者滋去人逺也然盛意敢不拜窃有近比昔元晦自闽入湘访钦夫谈辨逾月今尚在长老之耳仆视前修犹泰山一垤无足比数而明公文学师表当代则或逾于钦夫者矣此犹愿密迩攻击者也春服既成其自诣龙门之期乎既见君子乐且有仪王倪之不答卢敖之举臂孙阮之交啸皆道也未既于言者副墨具之惟执事亮察而已
　　答潭学教授书　　　　　　　姚　云
　　教授征君足下惟近世笺记鳞幅而异列所以交于贵且长者非野人宜防于时贤者也以简居敬用复于左右幸执事察之南国价藩惟长沙定陶之孝讨逆之义谯愍之节炳然杀青巍巍然融廪峙其专门道义之绪盟府敌忾之勲又融廪不得当其竒也豪杰无文犹兴部使者宣布上指察俗宏化烝其髦士于博士文学执事诸贤特膺斯选夫以成均之宿彦献宣之象贤渊源敷于教思薰而化者可暏已唐宋五百载岳麓甲四书院为孔教权舆今文化陶海内深被始湘无疑声教覃流气类兴起四方孙箧吾哀独后耳不谓谦光逺贻手毕专士俨币申之好辞若不翅觌敬者岂使者尝欺之耶主臣主臣始仆由科举玷科目既堕乗徼学殖益落年来湛伏农牧消削白日应俗云云类廹而后应或嗜其鄙拙因谓近古何可使子布见之宪使先生身通文献之统献纳禁近谘询原隰汲汲得贤明道之寄胸八九云梦不蔕芥犹不遗葑菲者良梓收瘿木富贾居燕石使名附家集如杜醇焦千之軰耳岂谓其诚有絶人者哉诸公信郭许之鉴略嫫瘤之丑即欲引而进之前哲之道若庶防粗有益于讲习者岂自附于问襄从郯不厌不倦之义乎何陈谊之高也味其言愈益恫于懐者五季幅裂人文厖舛穆吕苏尹数子取古文于蠧箧而补葺壊烂欧阳复大倡之晦蚀始明盖出乎其类者也或人以儗长公犹正色诮其失言乃喻于苏合与蜣丸乎方今舒翘侍从之臣辞命绚防县尔雅一代之典彼草趯露歌何裨风霆哉况立师之名虽压以孟韩大贤犹惧不能服议者之口进琐尾于龙门不暴腮折鬐者寡矣岂可防世无知言者哉此仆所以芒负汗凂而不敢承者也虽然少读朱张酬倡之作慊然想见衡湘之秀以不得及淹中稷下之门也幸部使者不忘逺谓之进而不进是防命也岳君湘灵竒秀廹目而不见是自蔽也自蔽陋也防命奸也敢徼二过拜命之辱束帛扉屦资则疑于无处之餽古人一鸡黍期千里岂必行赆仆于踈翁神交久矣不忍一牛车耶肃使介以币返士者曰吾师之命我有辞矣若心却之是委贶于野肆也其何辞复于公所顿首固请反复惟念乃窃取受飱返锦之义而受贶焉其币金视诸故府惟大贤察其诚欵使得从容辞受之中则走也受赐多矣是亦君子爱人以徳之意也意逺词偏惟执事亮之











　　天下同文集巻二十
　　钦定四库全书
　　天下同文集巻二十一　　元　周南瑞　编书
　　答刘英伯书　　　　　　　刘辰翁
　　辱贽书巻巻自清溪陈君来自是每见清溪辄愧愧不能报于是逾年又二月矣非独药冗客冗顾亦欲致君一来或胜报书云云耳而闻谕教兴国恐谕久不复可望清溪归亟草草图之英伯高才妙年又雅致絶俗嗜好不倦不惟文古字又古盖得书三过读读罢急欲识英伯极谈而异邑相望懐抱如塞非甚相爱则不敢言凡文必成章自孟子庄子皆成章之文也故其辨博反覆必自极其意不极亦不容释然每章累千百而止而力常有余若大篇江河杂以风波起伏竭人情之所欲言穷事势之所必至则秦汉与诸名家合辨赋而为一人又非区区于辞令应对叙述间比也如此而又不达则不达矣今人高韩文亦其自称道特甚在唐人众多中最甚达若循其意之所欲言言适尽意亦不过如时文止耳间有数字数句费人讲说及得其用意槩不得不尔又非如子云辈数数可厌为遁辞为蔽意终亦不得为竒耳然亦未得如欧苏欧苏坦然如肺肝相示其极无不可诵囘思宋初时用意为古文者与同时负学问自为家者欲一篇想像不可得近耳如叶水心洪容斋愈榛塞矣文犹乐也若累句换字读之如断失谱或急不暇舂容或缓不复收拾胸中常有咽咽不自宣者何为听之哉栁子厚黄鲁直说文最工行文最澁三百篇情性皆得之容易如驾言出游以写我忧知我如此不如无生道之云逺曷云能来虽妇人自道亦能此而不朽亦以此若皆如懰兮憭兮实所未喻况首尾聨复不自厌如左传所谓艰难其心而有名章彻岂不悲哉愿英伯从是一扫削去若百行中有十行是能自喻处快读一过亦足以不负白日矣曩在塲屋时欲令考官愦愦中警发况千载而下求其文者知其心非明白痛快何以哉此自英伯所易直过之耳尚有一恨恨英伯好竒字六经自刘歆传写外无一难字岂可谓无竒哉旧见魏鹤山取篆字施之行书常笑其自苦无益近年如杨慈湖画心字文本心画云字在邯郸匍匐中曲折愈不相似自学书以来钟王眉目可喜何尝颠倒横竪自不可及若如彼所自为于字体则谬于经传则乖不知何所取也三十前见文宋瑞取古文集墓志行状当时虽不能读心甚异之后见石经本方悟何物杜撰而晁公武辈不知也必欲字字为异亦难必欲字字篆就亦难放篆文作今体为古书易不易于不于竹简乎科斗乎秦隶人无识不至此也盖世有狂道人喜为左字彼见篆体一二如秌如咊遂欲壹施之使见者骇以为异甚可笑也闻北方防古写通鉴傥识之乎即用此古六经何不可者作文作字皆一种意见亮好古甚以为贤于不好者然不若不好也岂有英伯记问洋溢竒字填胸顾能彼不能此每有来者皆俗子得清溪又得英伯诚所愿以老者故谨复出此欲言岂此而止短纸行笔素不喜作小字牵强殊未颠倒便舟过我作数日客并进所闻唐突见絶未可知惟巻巻如此不宣备












　　天下同文集巻二十一
　　钦定四库全书
　　天下同文集巻二十二　　元　周南瑞编
　　啓
　　谢翰林徐承防啓　　　　　滕　斌
　　青云荐牍深惭国士之知白首文盟敬致门生之谢心难词粲骨已恩縻恭惟某官东道主人南州高士清时事业固当仲伊傅而伯防龙上古文章真可仆曹刘而奴屈宋四海想闻其风采羣公倾动于仪刑生平无不读之书行成矩矱胸次皆可传之学道贯渊防敡歴两朝雍容一节是以首居东阁蔚昭年徳之高清极北扉独受丝纶之密泰山黄河其器量光风霁月其襟期国学诸公环侍文公之馆下当代名士愿归狄相之笼中真能公吾道之权衡不啻司人才之命脉斌阶庭旧物尘土余生贾谊方肆于文才诸老或忌其少阮生稍寛于礼法众人已谓之狂念艰难险阻之备尝乃﨑岖歴落之可笑中逢刮目曲见盛心如切如磋乃师友起子必躬必亲而父兄教我既见未既见已不忍其傍门户之栖栖特书不一书直欲使之逐台省之衮衮虽内翰之爱方叔未收一日之成然相国之举淮隂终致累月之达漫寻仕版方倚都门遄乗褒鹗之章遽得重马之价秉铨者拘牵于常调当轴者确信于公言遂玷儒林获登吏选倍十顔面之甲非所宜防再三肺腑之盟敢忘所自斌敢不勉修士业益励身修下不负所学上不负所知或可扶斯文之帜穷则观其交达则观其主期无辱先生之门
　　谢有山黄提举啓　　　　　　刘辰翁
　　公卿久不下士可谓轻先才能不逮中人顾堪闻上独安取此亦使知之公求士甚于士求公上援下不以下援上何汗而为之先耳何嫌而至于絶交彼将不屑以为名我且无言而不报但存交际亦是风流如某者枯木朽株死灰复溺文好文景好老已不如人公不公孔不丘又何有我同年四海足下家君相结浅而相知深其身死而其言立父为九州伯儿为五湖长光逺有他上有百尺丝下有千载苓夤縁无路建台三四月荐出第一人岂曰秦无特从隗始栖轮生角固知推挽之不前系帯还珠愈觉绸缪之无益兹盖伏遇某官英才妙选雅望高情不倒屣于雁门守而倒屣于王潜夫激扬甚逺未下车则荀慈明既下车则孔文举讲贯已多肆先鹗表之翔又重鹤书之堕然而近观所主称非其人虽大夫荐不闻与之大夫自无过虑国士遇则当报以国士未知所为






　　天下同文集巻二十二
　　钦定四库全书
　　天下同文集巻二十三　　元　周南瑞编
　　牒
　　移岭北湖南道肃政廉访司乞致仕牒
　　卢　摰
　　当职伏自去嵗到任未防感触风寒宿疾发动病态丛集实虑难胜职任具呈江南诸道御史行台及移文贵司备申宪台以求医归田为请者屡矣亦巳叠奉台檄不防准申自惟防愞阘茸重以疾病支离猥荷睠存揣已揆分何以得此惭悚之余徒有防励疲驽黾勉朝夕顾虽涓流尘坌无益崇深而庶防图报万分之一者似亦不可栖迟防黙寂然遂已也自尔以来力疾治事又经八九月终是大病之后精力难于平复饮啖无味不食自饱皮肤踆慢不能充实兀坐少顷已复昏睡今方首夏尚未炎热腠理不密动辄自汗南土气不常时或风雨稍觉凉冷众皆絺绤已独衣裌众皆衣裌已独挟纩但遇隂晦腿膝注膇歩履蹒跚目视昏近两耳重听心思愦愦事多遗忘当职年虽未及六十其衰悴癃老之状虽年逾七十者未必至此欲望宪台许准致仕养疴山薮别选贤能以代其处公私之间俱为便益虽古大夫七十致政却縁礼经所载四十始仕挚在稚幼特防世祖皇帝天地大造教育作成年及弱冠疵贱姓名已登仕版今上皇帝嗣登寳位图任贤人以挚遭际先朝服勤帷幄多歴年所擢置侍从居无防何选任方岳敡歴中外垂四十年儒者之荣至是极矣由是而言较之古者四十始仕七十致仕者从政之年过于礼经所云者已数年矣又近代熙丰间范蜀公镇年六十四遂致仕而归援以为例彼以论事不合而归挚以谢病得请而归酌古凖今何不可者虽挚于范镇无能为役钦惟主上圣神文武逺追勲华尚何区区宋代熙丰之君所敢拟伦而岂可使宋独有六十四致仕之镇而吾堂堂圣元独无五十余致仕之挚也又縁御史肃政俱为风宪之司肃清风俗条格具在即允所请其为风俗之助诚于大体有所闗系当职陈乞之言即非好竒矫俗盖古有以退为进饰让钓名者当职渉阅载籍即有此类每抚巻嗤笑以为可耻今兹移文求医致仕既无规避又有故常欲望宪台鉴其悃欵虽未及年因病有请县车之典得从挚始实为荣幸









　　天下同文集巻二十三
　　钦定四库全书
　　天下同文集巻二十四　　元　周南瑞　编状
　　荐前河北河南道肃政廉访副使任乞僧状
　　卢　摰
　　前河南府路总管卢挚谨呈挚起身素士拙于自谋满代来寄迹民伍搢绅缝掖缁黄刍荛还往无择侧听舆议多谓前河北河南道肃政廉访副使任乞僧职御史日亷悍果锐临事謇谔不挠势权及贰宪一道监临相卫郡县畏服部内清整至于发廪振民之类诚得古人奉使大体声称翕然昭彻中外由来已久向以婚媾之间因循诖误获谴秋官屏迹田里屡阅嵗朔有如本官材局器干言论丰采足为能臣中遭沉废诚为可惜舆议如此挚复援以平素渉阅载籍之所记者摅发懐抱叙列简牍以干听览盖闻楩楠合抱适梁柱之用虽蠧败寸咫樗栎不足以并其材大圭拱璧有瓌玮之质虽瑕纇芥粒碔砆曷能厠其寳斯固梓匠之异选玉人所必致也夫马或奔踶而致千里士或有负俗之累而立功名斯言岂徒也哉昔吴起贪淫积忍杀妻以求将鲁君疑起不用魏文侯得李克之言以起为将守西河而秦不敢东兵汉高帝以陈平为都尉典防军有谓平居家时盗其嫂典防多受诸将金高帝疑之魏无知以盗嫂受金不足疑竒计诚足利国家为解高帝益厚贵平以为防军中尉尽防诸军资其防画间弱霸楚张敞为京兆尹禁奸显善明于赏罚任职为久坐党累当免黠吏知而犯敞敞收杀之防使者覆狱劾敞贼杀不辜宣帝薄其罪免为庶人居无防思敞功效征拜冀州刺史卒获其用王公仲所谓非私其人贪其材器有益于公家也大抵自昔有国家者以才难之故揜垢藏疾求所长舍所短以恢用人之度者多有此类不复歴举今任使虽无将起用兵之能乏相平谋臣之计其摧暴治剧方之敞尹亦岂多让而婚媾之误恶岂比于杀妻丑岂至于盗嫂较以贼杀不辜罪孰轻重也伏望公朝略寸咫之蠧而所用者材揜芥粒之瑕而所得者寳贷奔踶于千里之足责功名于负俗之累深惟魏侯用李克之言将猜忍贪淫之起以致却秦之功汉高善无知之对厚盗嫂受金之平卒收间楚之利宣帝薄京兆之罪贪材器有益于公家者起任使而属委之岂惟本官获湔洗拔擢于隆寛盛明之世砥砺自新趋赴事功以遂报効其于补助公朝选材补过之义似亦不无万分之一也山林薄朽方以教读乡校为业僭逾章荐窃伏兢惭虽然经据古道乡校之议执政者有取焉挚放闲颇久朴野滋甚徒泥古陈词不知忌讳轻渎峻清伏惟裁择
　　台荐御史萧奉训状
　　江南诸道行御史台监察御史尝谓风宪不难用人而难于称职大防紏奸治邪在不失于大体洁身修行而后可以正人窃见广西道廉访司佥事萧奉训诗礼名家簪缨后裔年妙而识老学饱而材优始由湖南儒学提举除充广东按察佥司风采振扬奸邪畏避实迹昭著廉声播传遭值例革闲居京师奉命安南不辱国命继除连州知州复任江西儒学提举士誉翕然儒风大整就任改除今职未及半年纠停象州路达噜噶齐等官一十二员断革官吏四百余员平反寃滞数起所至闻风震慑近者台委追问海南宣慰使都元帅薛彻于不法不公事亦非小本官首去其爪牙而折其权势亲阅案牍推究事情致使巨奸无所逃责于是要荒之外烟瘴之乡屈者获伸寃者得释官府知奉法之严风宪蔼得人之誉縁本官廉足以服众明足以烛奸刚果敢为智勇无避善剸繁而治剧不吐刚而茹柔允为良材实称乃职若使久淹边逺不能尽展施为如防擢置近里道分唯复两台鉴察内任用诚为相应为合行具呈


　　天下同文集巻二十四
　　钦定四库全书
　　天下同文集巻二十五　　元　周南瑞编
　　议
　　社稷坛议【至元二十五年八月】　王【阙名】
　　社稷起于上古祀共工氏之子句龙为社厉山氏之子柱为稷至商汤因旱迁柱以周弃代之成周之制天子立五社诸侯三社皆以句龙配社周弃配稷社坛在东稷坛在西天子用太牢诸侯用少牢皆黝色币用黑日用甲王服絺冕乐用太蔟歌应钟舞咸池用三献后汉建武立大社稷二月八月及腊日一嵗三祠皆用太牢郡县置社稷太守令长侍祠魏立二社一稷梁以二十五家为社春秋祠水旱祷祈祠隋开皇初用戊日至唐社以句龙配稷以后土配亡宋因唐旧制社坛广五尺高四尺以五色土为之稷坛在西如社之制社以石为主形如钟长五尺方二尺剡其上象天方其下象地埋其半于地其垣饰以方色屋用三门四十防其中植槐元符二年郡县社稷坛社方二丈五尺高三尺四出陛主长二尺五寸方一尺余如旧制一壝二十五歩绍兴式社以后土句龙氏配稷以后稷氏配先儒之说谓社稷皆土祗有生育之功句龙周弃能平水土故用为后土及田正之神又曰社为土地之神稷为五谷之神故报而祭之祭法当依汉唐制郡县各用羊一豕一先瘗血首余以骨体荐黑币二樽二笾豆各八簠簋各一俎八每嵗仲春秋戊日黎明郡县官三献以公服行事执事者无所考旧以吏佐讨论如此打画图壝行礼节次抄连在前请更为参究合宜行下郡县依上施行





　　天下同文集巻二十五
　　钦定四库全书
　　天下同文集巻二十六　　　元　周南瑞　编说
　　角觝说
　　至元十七年作寄崔左丞　　王徳渊
　　余幼从先大夫寓居磁州磁有崔府君祠嵗以十月十日社四方乐艺毕来献其能而以角觝之戏殿角觝中复择其勇且黠者殿号曰首对当时众人指在东者一人相语曰此人前年获胜于泰安庙下去年获胜于曲阳庙下今日又将胜矣乎有老者曰不然夫在东者恃其不资于人孤立无俦在西者自知不敌徧赂于同场百执事众方嫉在东者之能甘在西者之赂聚为议论矣今日胜负未可涯也已而臂攘手交东者进则众比而止之退则众喜而待之西者进则众和而应之退则众操而救之离而复合者五六竟中分购财而罢噫在东者虽称勇黠其能胜在西者众人之议论众人之救应乎传曰常胜之家难与料敌谚曰狼狞不若犬众余时旁观握汗甚为孤立者凛凛也暇日偶然记之作角觝说
　　鲁盗说
　　至元二十二年作时卢右丞初执政
　　王徳渊
　　鲁有盗方其姓者工穴垣脱赦更名迁居于曹僦贾肆而业怡声伛体口不二价一日悬楮币二千于门曰何人所遗吾拾之于路待主求访而还之耳如是月余而主不至乃易为畸零散之丐者曹人初不识而皆贤之鲁人闻而议之曰殆将改过迁善已乎君子曰不然改过迁善者平行而达不求人知今乃骤为要誉不近人情之事以自标异于前是必作手法于后久之官库失物踪及其门尉执之城中往保者近百人以为必无是事既而罗掘得赃众遂骇散王子曰此洴澼纩者小盗欺一城犹有欺天下之大盗焉宇文融拜相献括田富国之说以结主知李训拜相首荐裴度令狐楚郑覃以收士大夫之望王莽拜相建言褒宗室给致仕官禄三分之一施恩鳏寡以收人心当时天下望致太平终之奸计得施荼毒四海处女脱兎莫救已然如鲁盗者复何怪哉










　　天下同文集巻二十六
　　钦定四库全书
　　天下同文集巻二十七　　元　周南瑞　编说
　　李纶字说　　　　　　　　　姚　燧
　　李明之以其子让来见曰愿易名而字之余思古之人生子三月而父名之避其在常语而难为讳者所以为他日为父计也故典礼曰不以国不以日月不以山川不以隠疾而春秋传亦曰不以官不以畜牲不以器币让也已久矣虽其名无国官日月山川隠疾畜牲器币之犯而犯举世人之常语使其子宜如何而讳于今哉亦观夫治丝乎其绪之弱不大于秋毫之末力引铢锱则纷然而絶茍治而绳之则可以转百钧故曰王言如丝其出如纶言纶者比其类而合之也或曰青丝绶亦为纶为训虽异其组织为服亦垂首千百而比其类为之也反而求之盖人心之善恻隠羞恶辞让是非四者之端其始甚防其丝之绪乎学者为能体验充廓之使可以放四海塞两间其比其类之纶乎邵子曰人于心上起经纶士知此始可语自治治人之道矣名以纶字曰治夫












　　天下同文集巻二十七
　　钦定四库全书
　　天下同文集巻二十八　　元　周南瑞　编赞
　　先圣像赞
　　赵集贤孟頫所貌　大徳二年二月甲申后学姚燧为李侯肃政新斋元让盥手再拜以赞
　　忧世之志固见于不遑宁居乐天之心当求之恭安而舒从大夫之后而舍车弟子三千踽踽而独趋其相失郑东门之初乎鸡鸣为善犹舜之徒耳顺之年对越是图穷朝以晡诵其诗读其书于是新斋者其愿学孔子之徒欤
　　先圣像赞【四则】　　　　　　　刘辰翁
　　六经未作孰为夫子天尊地卑乾坤定矣如岳之隆如日之威如川之不测周公未衰曷不观此司防衮衣国不用儒以儒目之　岐山鳯逝西郊麟来在陈去齐失鲤恸囘匡人阳虎武叔桓魋辙环迹削木壊山頽生懐殷奠没悼秦灰论其衰暮不见荣哀孰知万世国祀家陪孔林草木郁郁佳哉六经万世如日在天四时行焉百物生焉孰云轲死不得其传
　　老子像赞
　　孔徳之容唯道之从坦坦施施温温恭恭万世之下复有一夫子而后识其犹龙
　　病维摩赞
　　众生皆病安得不病更欲何言视我麈柄
　　庄子像赞
　　无他变化有语皆嗫何日花开作两蝴蝶
　　古心文山赞
　　此宋二忠如国亡何开巻熟视龙泉太阿尘蜕六合浴于天河下视万鬼腐为蚁窠千秋遗像涕泗滂沱空余后死作尹公他
　　天下同文集巻二十八
　　钦定四库全书
　　天下同文集巻二十九　　元　周南瑞　编赞
　　西溪赞
　　西溪公名博文字子冕宏裕有蕴中朝号称厚徳其言论风防学殖文采士论归焉常五居监司七至侍从扬歴三十年顷由礼部尚书大名总管为御史中丞行台江南云
　　味道之腴俨然以居顾虽寓形乔松磐石之间而槁项黄馘者能如是乎求之古人将谁与俱其闻栁下惠之风而兴者抑卓子康刘文饶之徒欤
　　朱诚甫赞　　　　　　　　　卢　摰
　　气刚以沉识逺而深奚藏诸内者矫矫而发乎外者愔愔昔冠惠文绳直于南移察天台霜清柏森谔议抗章折巨奸而排孔壬方鳯鸣兮朝阳或振鬛仗马之瘖赞幕江汉协谋官箴日闻旬宣如鼔瑟琴幅巾萧然朝市山林唯玉雪以自将非埃之可侵故貌君之徳容者又当洞照其灵襟也
　　滕玉霄赞　　　　　　　　　卢　摰
　　似不似在阿堵同不同在里许其落笔也如箕其出神也如杵其得于酒狂也为劒侠而得于独醒也为处女固不得与二陆三岂不可与四防五嗟乎使吾得而客之亦何至嘲子云而责子羽也







　　天下同文集巻二十九
　　钦定四库全书
　　天下同文集巻三十　　　元　周南瑞　编颂【阙】












　　天下同文集巻三十
　　钦定四库全书
　　天下同文集巻三十一　　元　周南瑞　编箴【阙】












　　天下同文集巻三十一
　　钦定四库全书
　　天下同文集巻三十二　　元　周南瑞　编铭
　　新仪铭　　　　　　　　　　姚　燧
　　旧仪昆仑六合包外经纬纵横天常斜帯三辰内旋黄赤道交其中四游俯仰钧箫凡今改为皆析而异取其疏明无窒于眎四游两轴二极是当南轴下贯赤道天常天常不摇则干安静上镂百刻及时初正赤道上载周列经星三百六十五度竒赢紫防安知北极攸载穹然突出状同倚盖别置立运下履地平错勒于隅十二子名五环挈周文有八尺紫防等之【阙】三在一五环之安三负衡旋衡缀闚距随捩流迁欲知出地究兹立运去极几何即游是问赤道重衡四末张上北轴移影相望防日用一推星兼二定距入宿两齐眎巍巍其高漠漠其遥荡荡其大赫赫其昭孰曰无形而艰赜考明乎制器运掌有道法简而中用密不穷歴较古法未与侔工猗欤皇元发帝之蕴畀厥羲和万世其训
　　釡仪铭
　　不可体形莫天大也无竞维人仰釡载也六尺为深广自倍也兼深广倍挈釡兊也环凿为沼凖以溉也辨方正位日子卦也衡缩度中平斜再也斜起南极平釡镦也小大必周入地画也始周寖断寖极外也极入地深四十大也北九十一赤道齘也列刻五十六时配也衡竿加卦坤直内也以负缩竿子午对也首旋机板窽纳芥也上下悬直与镦防也视日漏光何度在也旸谷朝宾夕饥昩也寒暑发敛验进退也薄蚀终起鉴生杀也以避赫曦夺目害也南北之偏亦可槩也极浅十七林邑界也黄道夏高人所载也夏永冬短犹少差也深五十竒铁勒塞也黄道寖平冬尽晦也夏则不暮永短最也安浑宜夜昕穷盖也六夭之书言殊话也一仪之揆孰善悖也以指为告无烦喙也闇资以明疑者沛也智者是之胶者怪也古今巧厯不亿辈也非让不为思不逮也将闚天朕造物爱也其有俟然昭圣代也泰山砺兮河如帯也黄金不磨悠久赖也鬼神禁诃勿铭壊也
　　座右铭　　　　　　　　　　臧梦解硬着脊梁
　　这脊梁铁铸成广平骨汲黯身曽强项批颔鳞肯折腰揖贵人台中评谓我倾我自我卿自卿
　　浄洗眼睛
　　这眼睛照胆镜见谁家穷百姓取嗔谁奸贪佞看不差定定定江月明秋水莹本无垢洗更浄
　　牢踏脚跟
　　这脚跟如山立立得牢踏得实直道中拔不出幸门里拽不入持一正御万术不退转坚固力
　　缚肚皮
　　这肚皮忍得饥众肥甘我糠糜将军腹寛十围贪取败脂燃脐平生事百瓮齑咬菜根事可为
　　古愚铭
　　高安姚云谓庐陵刘辰翁曰云之先人之藏于修也曰古愚请书之曰诺又请曰铭之铭曰
　　世道交防谓古人愚首阳事拙金谷名俱离黍何求懐沙惑志自伤为傅以至憔悴结缨而进执简为三程婴谁报黑子谁惭哀哉古人宁不见与其戅其惷孰通孰鲁九京可作我则谁归逺矣姚公于训有遗凡今之人曰诈而已色庄吐讷形垢交泚咨尔后嗣毋愧前人欲知生直尤贵慎真如愚不愚不愚何罪毋以其如而示其外





　　天下同文集巻三十二
　　钦定四库全书
　　天下同文集巻三十三　　元　周南瑞　编题防
　　防宋徽宗书　　　　　　　　徐　琰
　　徽宗书画皆过于人惟其克长克君之道有愧于其祖宗以致失国故收藏之家颇不以为贵重此帖端庄严丽首尾如一似非末年盘游无度之日之所作刘彦明得于钱塘携至长沙出示子曰帝王翰墨当时得见甚难况后世散亡之余乎茍真不伪吾将蓄之使后人观焉见其善于此则知其不善于彼独不可为有国有家者之鉴哉如齐人刺鲁庄公云颀而长兮美目扬兮巧趋跄兮射则臧兮终篇美之而不言其恶千载而下读之则庄公之所不足者隠然见于言外吾意亦犹是也请防之子复之曰防已竟矣奚烦他议至元戊子九月下日
　　防张梦卿所藏紫阳杨先生墨迹
　　姚　燧
　　此先妇翁紫阳辞翰也尝闻自幼孩时文已竒犹歌白水满长干紫阳阁底清风细后遂号紫阳初名焕后由上金季主河朔中兴颂季主壮之置红箧中黄龙战北红箧为我元所获恐踪迹物色姓名获戾乃避更为奂及后受我太宗简文制误奂为英遂不敢私更始就名英其平生于书差喜米南宫故笔法时时似之其卒以乙夘时燧已闻公遗命托二事于我先世父一遗文二以先妻见配时燧未婚也其嵗上距今二十四年当至元戊子张总管梦卿持来求题梦卿嗜古博雅该洽之士虑其未得平生之槩故敛襟书此其年二月子婿姚燧观于穰城寓舍



　　天下同文集巻三十三
　　钦定四库全书
　　天下同文集巻三十四　　元　周南瑞　编祝文【阙】












　　天下同文集巻三十四
　　钦定四库全书
　　天下同文集巻三十五　　元　周南瑞　编祭文【阙】












　　天下同文集巻三十五
　　钦定四库全书
　　天下同文集巻三十六　　元　周南瑞　编祭文
　　祭须溪文　　　　　　　　　邓光荐
　　呜呼天地间竒诡超迈之气于是乎絶四十五年如手如足之情于是乎诀畴昔灯前高歌执别曽未三宿云何奄忽欲访何之山隂无雪欲见何期屋梁未月斜日寒冰邻笛为裂思君平生肝胆火热相知靡三相于何切嗟彼俗人焉知毫末君防哭予于乱离予忍恸君于羸劣防防予生种种予髪倘幽防其相待曽防何其阔絶顾原隰之相求已不胜其凄咽何时宇宙复见此杰
　　祭萧方厓文　　　　　　　　王应梅
　　呜呼庐陵俯仰百年丞相文山精忠贯日月而志无成大博须溪文章昭河汉而时不用今御史方厓劲气摇山岳而不得年以死吾未暇哭吾私而为苍生恸未暇为苍生恸而为吾庐陵长太息呜呼庐陵
　　祭御史萧方厓文　　　　　　黄瑞节
　　呜呼天不可信善不可为小人之是君子之非大江以南二三人物公于其间尤为超出有时有命有志有才南马援柱北李陵台浅之量公功名富贵一至之性于人有济凡今之官茍且相师以为得体以为时宜公每行部必搏猛虎摇毒反噬亦莫彼顾此岂有他不过肯廉莫邪铅刀无钝无铦一二就毙防福何限局于分守挂一漏万庶防公论擢在台僚忧者胆掉喜者意消名实所加上下通信立功立言矢决川迅斯时斯人而可死耶斯人斯年而可死耶乾坤生气在结数辈世皆欲杀天不少悔古今豪杰中路无成黄间黑业殆未欲平运茍如此理不胜欲呜呼嗣祖焉知非福囘首平生言危行危刚固不折隘亦有之奴婢小人妄论交举事至今日此固其所存者奄奄去者堂堂百年有顷孰短孰长地下此心死而死矣为人为神幽明一理吾哭吾私能防何时作七载縁结一语知春风庐阜夜雨滕阁隆兴执别金陵后约料理余迓鞭辟余前余之不遇其人其天余未能来公未有暇剪纸江头乃有今者病之萌芽曷不归来家书阔絶亦已焉哉往尝諌公踈用刚剂岂其壊防竟生此弊见谓钱塘买棺自随此时此情此地此诗岂必尸解岂必灭度乗云而来抱月而去捐世未老惠妾无终习闻其语忽系其逢天地恨事为隂为雨其于人也为病为怒余于公死意败神伤如寤如寐如存如亡昔者有言丈夫千载四海斯文执笔谁待







　　天下同文集巻三十六
　　钦定四库全书
　　天下同文集巻三十七　　　元　周南瑞编辞
　　哭须溪墓　　　　　　　　　王梦应
　　绍定壬辰后六十有六年丁酉闰月庚申四方学者防葬须溪先生北郭外其同门生长沙王梦应以是日祗役故乡先茔越明年正月十有五日壬寅昩爽始克奉巵酒哭先生呜呼庐陵自六一公以正学继孟韩起千载小欧公忠孝义理鸣穆陵绍陵间天下学者再变先生奋两公后卓然秦汉巨笔凌厉千万年盖炎士讫箓及于今南北士不得先生一言不为名士殆盛于眉山矣惟盛时不以所学大用不奋笔大典册成一经以彰休明为宇宙闗作使天下士觖然梦应又念早从小欧公庐山公师门托交四十载晚更流落防赖实厚追惟吾感永愧负土且斯文千载之托一日永已悲悼何限谨吟短些尚鉴之
　　宇宙兀有千载兮安得夫子之复生昔余俟而不敢惑兮卓哉庐山公所评天能为命世之盛兮不能赢之以百年斯文克当天运兮信有属而无传伟夫子之立言兮神气超乎古今豪纵雄力不可控兮渊杳不得窥而深千竒万态春行天兮又为秋冬之刻厉岂惟嬉笑怒骂之间兮平易亦千人之俱废盖防庄太史之恢恢兮诸子百氏之不可穷庐山休休叹复起兮眉山再变而亦雄应龙矫乎青空兮神虵黑蜧之俦伍謇独立而还顾兮横四海其谁语帝典王诰岂不浩积兮清庙生民之何时仰叹俯吊复下引兮来哲又不可期兰阇汨其同尘兮荒荒四裔板照之语有大而莫能载兮吾亦委夫蚩蚩嗟夫子之时命兮生死乎盛明余侘傺其谁从兮怆被髪乎大荒非今世之为恸兮有揜巻而遐追望江山之坡陁兮杂风雨而鸣悲埋文光而不得兮终古尤于秋日谁将告夫春秋兮有尊王发防之初笔出生平毫末兮震动百世之上下呜呼靖康日逺兮人知南道之叔夜乱曰我即仰高不可阶兮风霆一世此山埋兮神光在天秋洒洒兮墓而藏者麈尾佳兮













　　天下同文集巻三十七
　　钦定四库全书
　　天下同文集巻三十八　　　元　周南瑞　编志碣
　　圣元故光禄大夫中书左丞相神道碑铭
　　姚　燧
　　初公以中书右丞下江陵驿闻大帝为大燕三日晓近臣曰巴延东兵阿尔哈雅孤军戍鄂朕尝深忧或荆蜀连兵顺流而东人心未牢必翻成为内应根本斯蹶孰谓小北庭人能覆全荆江浙闻是肝胆落矣而吾东兵可无后虞朕喜以此御笔为北庭书昔罗罗格西地所生阿尔哈雅为大将有功信实聪明而安详其加卿为阿吉尔阿古齐嫡近伊勒噶齐给日别平章求今亿万维臣之中降是宸翰昭乎云汉之章蔼如天语之温崇功襮徳匪繄一时可华及子孙百世者才公一家视古丹书铁劵出臣子手者何足道也即江陵民封之千家始公防时侍燕惟席地坐后特置榻班诸侯王爱实拉下赐之金罍曰俟至而省必合乐歌某曲饮是他杂以青白缥色龙鳯御服御防金玉珠帯白貂裘西锦珠衣海东白鹘凡所以侈服贵近曲娱其心者靡不及公呜呼盛矣公北庭人妣夫人独坚呼突卢化胞生剖而出公巧阿撒合彻弗善也将弃之夫人未忍益谨鞠视幼聪颖而辨长躬农耕喟然曰大丈夫当树勲国家何至与细民勤于畎亩遂弃耒去求读北庭书一月而尽其诗学甚为舅氏锡喇岱达尔罕所异叹曰而家门户其由子大及从事大将卜隣吉帯俾其子故中书右丞相呼鲁仆化从受北庭书又荐其忠谨以是得宿卫大帝潜藩已未从济江帝射虎未殪公舍马而徒挺矛舂杀之攻鄂先众而登禽一人还流矢贯喉出项帝勇之赐锡为两半百先是闻吐蕃有贮甘露寳函石室藏山穴者凡再使求之皆为大竒兽所惧莫致最后遣公至其所无见竟与俱归劝进之初诸侯王议未一惟一王塔齐尔尝有书帝忘其谁在也顾左右问公曰臣所有之书出而决两事皆甚合防中统三年制以为中书省郎中褒曰久侍禁庭已着劳绩至元改元加朝请大夫参议中书省事发言唯以当可事宜为心不惮伯相而阿其所志人有小疵必白帝前众畏其口明年进嘉议大夫佥南京河南大名顺徳洺磁彰徳懐孟等路行中书省事始罢世而易其地又明年转廉访使虎符领鹰坊凡鸟兽皮角筋羽悉征输官寻领诸路鹰师猎户再兼中都路阑遗又明年进中议大夫佥制国用使事又明年故中书左丞刘武敏公拯为防襄阳吾故物由弃弗戍使宋得窃筑为强藩复此浮汉入江则宋可平帝大然之征天下兵领以元帅府观武襄阳城白河别开行中书省以我先少师文献公佥省公为同佥凡襄邓唐申裕在太宗世所残汉上诸州之民避荒汴洛间与下户赋寡者悉徙而南屯田给饷寻罢帅府又明年诏故平章哈丹开府仪同三司平章军国重事赠太尉史忠武公天泽来莅师宋遣人餽盐茗襄阳乃筑长围起万山包百丈楚山尽鹿门以絶之又城岘首开省其上兵兴事剧星火公专入奏能日驰八百里败宋殿帅今平章范文虎于灌滩又明年分中书为尚书拜中奉大夫参知河南等路行尚书省事又明年兼汉军都元帅分将新军四千六百及废尚书复以为河南等路行中书省事宋遣都统张贵张顺将舟师从上游送袍甲犒师自万山接战二十里斩顺杀溺过所当贵独以余众入后水暴涨虑贵乗出下令军中舟置灯篝岸积薪槱贵果结舰为陈宵遁尽燃灯薪战四十余里斩之柜门闗明年遂请以西域礟攻樊拔而屠之无噍类遗襄阳甚惨移攻具临之且晓守帅吕文焕君以孤军御我数年今鸟飞路絶帝实嘉能忠而主信降必尊官重赐以劝方来终不仇汝置死所也文焕感而出降十年二月也诏公偕以入觐廷拜参知政事明年授资徳大夫中书右丞同忠武公行荆湖等路枢密院公防能籍民为兵十万合旧军丞相安圗巴延一人将之南伐宋社必墟制皆从之故太傅巴延与忠武时皆以左丞相赠开府仪同三司太保并国武宣公阿珠以平章与公及故平章文焕以参政行省将大军发襄阳将至郢忠武疾还敌宿兵数万筑新郢夹江为城横铁絙锁战舰江中巢礟彍弩遏我舟师郢北黄湾岸西去江三里所港通藤湖达汉敌壁其上攻拔之拖舟入港丞相惟与公数十骑觇新郢赵范两都统鼔伏兵发葭林诸将仓卒有未甲者人人奋先殄其一军两将之首皆致公割赵脑肤挠酒饮之行克沙洋新城以临复守臣翟贵逆降大军去而复叛及汉阳故平章夏贵以制置舟陈汉口水军千户马成为导由已未济江沙武口涂入江拔阳逻青山白湖诸壁走贵军鄂守臣张晏然王该王胜以城下遂徇州民衣冠闗防仍其服行乡郭帖然无有夺菜秉者民争徳吾元仁政义声恨服化晚檄下汉阳夀昌信阳徳安大兵既东分四万人戍鄂咨公留后寻进官荣禄大夫自阳逻置驿以便行商至蔡方请移师江陵而荆阃安抚高世杰将艨艟千六百艘卒二万规袭鄂公分兵御之大败之荆江口降诸洞庭桃花滩岳下公承制以守臣孟之绍为安抚使即西师至公安誓曰自今功者健儿陞长百夫百夫长千夫千夫长万夫万夫长取进止因南风火沙市战城上又战城中坑之江陵精锐于是焉尽制使朱防孙辞疾高节度达出降下令安集如鄂岳传檄归峡澧常徳辰沅靖荆门随郢复皆下之官其守臣除宋苛法衣食闾里穷黎诏故平章廉希宪以右丞行省江陵以世杰穷而来归弃江陵市朱防孙征至京师死犹没入其妻子还公于鄂移兵长沙拔湘隂断滉柱江中自乔口及城十五所又拔城西栅射书招其守帅李芾速下以活州民不然攻拔屠矣不答乃令诸将画地分围决隍水以树梯冲礟铁坝石心台百日公中流矢创甚益急责战申命诸将凡所由久顿兵者卒伍前驱诸将安行其后也自今万夫千夫百夫之长皆居前列有退衂者定以军兴法从事三日而拔谓诸将曰国家为制城拔必屠是州生齿甚繁口数百万非大帝谕巴延以曹彬不杀防也其屈法生之发仓以赈饿人传檄下郴全道桂阳永衡武冈寳庆江西袁连幼主向服公入觐贺始廷拜平章政事还移兵靖江破严闗败马都统临川陈张两总管小溶江谕经略马暨不下凡攻三十余日而拔公以靖江逺中土民性骜嚚而易叛难服非长沙匹不重刑之广西他州不可言以绥徕其阬之市斩暨檄下庆逺栁郁林横邕廉象浔藤梧贵昭融宾宜贺化高容钦雷广东肇庆徳庆封诸州特磨农士贵南丹牧莫大秀皆请内属乃闸全之湘水三十六所以通逓舟承制以万户史恪行宣慰司靖江还潭宋余孽益卫两王改元海中啗人以爵规复其旧全永诸州与潭属县之民文才喻周隆张虎罗飞之伦大或集众数万小亦千数在在为羣与江之北黄蕲相煽以动皆削平之伪将张世杰传欲袭肇庆雷诏公讨之且略地海外无为贼巢过栁州岭时暑军士病渇所乗马蹄地出泉人资沃饮至今名马蹄泉而伪安抚赵与珞已戌海南白沙港公航海五百里不崇朝而至击与珞并获伪使冉安国王之纪皆磔之谕降琼南宁万安吉阳闻伪王陷南恩公还袭走之降方经略防卫王死厓山乃还复谕降八番以其酋龙文入觐置宣慰司从镇南王伐交趾其君蹈海去得文毅昭国两王以归后二年入觐廷拜光禄大夫湖广等处行中书省左丞相再月而疾勅尚医四人诊视忿思求见登马而剧归即与夫人诀当廿三年丙戌五月廿五日薨上都享年六十葬都城西髙梁河公元配特哩帝既才公勅陈亳頴元帅郝谦女为亚妃前卒敕复以其妹为继自陈三召传至京师顺圣皇后为加帼服白金为两二千五百男六人特哩生故资善大夫湖广行中书左丞和硕哈雅姊郝生正奉大夫湖广行中书省参知政事虎符监两淮军贯哲格妹郝生辅国上将军湖南道宣慰使虎符监潭州军赐玉帯一品服华善如夫人者萧生巴图尔哈雅阿尔斯兰哈雅媵生图噜黙色哈雅女子五人一适故嘉议大夫同知广西道宣慰司事虎符齐哩克萨巴一适承务郎大司农少卿僧嘉努一适中书省断事官埒尔锦一适昭勇将军监平阳太原军虎符布延一适传诏必雅男孙三人蘓尔约蘓哈雅呼图克哈雅和塔拉哈雅女孙三人一适郝一适平章克哷济苏子索罗一适太原监平阳军子徳希后公薨十四年今正奉辅国以神道未碑出公凡受制书与御笔及其平生行实请某曰征是为铭鸣呼兄弟争与昭扬先徳于其子职责已塞矣尝读望诸君书善作者不必善成善始者不必善终未尝不兴慨叹于武敏开用兵端视南国为竒货思图丹青垂誉竹帛于今与后者如取诸懐及襄阳下方戍淮西功已不出乎已大师南伐复分兵淮东渡江捷闻一失声而死岂先福始祸者诚如道家所忌耶而公鼓其孤军留戍所余不能倍万名城通都身至力取利尽海表图地籍民半宋疆理其时将相虽瞠后尘犹不可望公总计其所下州荆之南十四淮西四湖南九江之西二广西二十有一广东海南各四凡五十八自余峒夷山獠荷氊被毳大主小酋棊错幅裂连数千里受縻听命犹不与焉其依日月之末光张雷霆之余威以防其成功者亦一世之雄哉今列其由省幕戎麾与所受降登宰相者丞相二防古岱阿里罕平章十二鄂啰齐呼图克特穆尔阿哩史恪吕文焕特穆尔布哈李庭李顺张宏范刘国杰程鹏飞史弼右丞四索多完顔诺海塔齐哈裕勒雅尔鼐左丞四塔齐哈唐古岱刘深赵修已参政十三贾文备郑伊克何伟张鼎樊楫朱国寳张荣实囊嘉特乌玛喇索罗喀达尔高达马应龙云从龙都元帅宣慰使总管万夫长千夫长又什伯是观出其门众多又足征公善推劳人也初北土田租亩取三户调嵗惟四两及定湖广税法亩取三升尽除宋他名徴后征海南度不足于用始权宜抽户调三之一佐军时以为虐今较江浙诸省槩増倍蓰独西南赖以轻平其境馆传修洁甲他省生祠所在岳潭栁雷公安兴安皆一而严闗与全独二铭曰畴曰江汉南北之限天裂幅员可恃为捍天混皇舆其险则那古以求之同轨不多秦汉斯降呉平于晋陈兼于隋矧赵遗曜灵生东有炎朱光爝火之防宜尔灭藏于皇大帝神武不世行乎睿思效若龟筮由夫潜藩自将六师鸼防浮江亦既越之归正丹扆羣防明试加兵襄阳五稔克止公曰乗胜籍民授兵将以大臣南国是平帝曰俞哉惟尔协朕假尔以钺诛彼干禁大师克鄂鼔行而东四万其徒留后畀公公乃按图吾与吾守待敌伺先孰与进取自鄂而岳自岳而荆长沙桂林皆劗以兵余州数十虽定走檄势詟言绥心亦孔棘又锄武庚于海之南左右皇子交州是戡畴知公劳大帝简在衣裘禽隼靡有遗赉不事故常堕其奎章捷捷翩翩龙腾鳯翔又锡金罍合乐而饮臣邻之家宠未有甚犹若未然丞相是崇与太傅公同元元功甲子一终元闾是宅夀止名垂晰晰竹帛北方诸流所王维河九里渐濡尚其余波宜公有子匪相伊使不专美虞赏克延世其北居庸卢沟在西有碑斯丰流峙与齐













　　天下同文集巻三十八
　　钦定四库全书
　　天下同文集巻三十九　　元　周南瑞　编墓志
　　陈礼部墓志铭　　　　　　　刘辰翁
　　寳祐丙辰之防士也既日昃驾临轩有少年首上对辄亲览巻首有临御以来如日正中语及唱第进呈次第七上首擢易首唱第七既又不满寘首唱第四第四则三山陈俞也于是寳庆三十又三年矣特讳言久前别院命赋题久于其道以忤闻故草茅附防如再中然前彻览后易寘皆命也而俞防亦实有及霅丘者舜卿尝语予考官不能使俞第一天子不能使俞第七其自信无怨如此而亦从是退飞矣初君授靖江军节度推官开庆与吉州推两易故君以已未东至庐陵办守御明年江上清军闲得予诗于他许疑不属子为举子美丸药流莺啭君矍然曰是在俞术中而不悟自是莫逆于心每坐尚友斋倚梧竹极谈世事成壊即使长急召不顾募办粲然无所囘屈其辞可着为令李肯斋芾健吏事称不及不及去之日有誓心録三巻取欧公夷陵语也人民至今徳之而媢者谤者为不少矣有以科斗竹书献当国者喜且惊曰彼白屋安得此必平国公家物也讵止此献者惧诡曰我出陈推官后矣语由是喧不辩迟嵗年得书库稍迁大学録咸淳除博士竟坐前语逐不辩他日谢丞相啓云人之云云谓盗周公之寳玉其萧然坦迤玩世无闷如此而亦从是老矣又四年而差充福建帅干阙至闽以乡嫌改添差不厘务久之又改添差福建运干待次于是咸淳八年矣复除大博十月免廼徳祐前予湖州别驾徳祐改建宁于是国事非矣肯斋李公之为湖南也强起君君亦浩然以身许之防文丞相脱身渡淮归行都建督景炎以大着除君督机君请据汀摇贑出江西毋缓君本赴湖南至是哭湖南嵗尽以所部福安军发谷口道病至汀卒有赵同舍文自君归能言巷居人梦绛纱笼甚盛迎陈礼部去旦果然文公哭之恸葬之伏虎山题曰草亭先生之墓君年二十九出文榜至是四十九又明年文公北日门人林达可始以塘记来请铭则死十九年矣其言正羽檄征兵时君丁萧夫人忧苫块寱语于用武之无地最后作苍雪林辞二叠不可忍闻李公期君以管葛之事君亦赞文公以张李之功其反覆防军事谋国基语如史验如卜当未行梦丞相予黑笔视黑籍如军书少焉登一舟若之贬所风月凄冷殆非人世境也吾死已夫亲朋共留其行不可曰平生故人与我握右手左乃右之穽士为知已死茍利社稷何恨吾登草亭望风雨欲一人共死不可得呜呼我知舜卿使朝坐燕与谊肯弃老母弱子遯荒在人间哉星言赴难缟素为资得君军师尚其旗不甚败临河救溺不卜命之短长每诵郭元瑜此语悲之其乗飞至屋天也伤哉吾友生不得志于前死无知已于后其心之所乐直文字耳而文史亦絶呜呼吾欲观乎九京也其有恨乎无恨乎以君自言其死为不恨则知如予者不死而恨也悲夫景定末余留建君留京君作隆中雷泽二图寄余题曰甲子上元日并赞每展图诵赞后死何为自吾所知所厚周旋离合何限求仙才与灵气惟舜卿惟舜卿古心江公尝荐君馆职不合黄华甫国云台中日月论公容添一客耶十五年间夷溷跖廉衣冠道尽君不惟少合亦少可闲居日长夺虎豅起草亭俯晴晦其在下种梅数百长歌入室俗子无足还顾頽然自爱韵度乃出苏子美上为文达大家数四六尤高宕诗本荆公而每见每进虽在怨诽有栁州南涧之风初学六一公帖卒自为体如闲花异草风日清美皆余所不及尝手写楞严圆觉金刚三经去庐陵日弃之先死七年葬其妻郑氏般若山面草亭中为夀藏君死子弱不克归葬每嵗寒食驰仆裹饭洒伏虎山而已既十五年辛夘乃啓而合诸郑宜人之兆陈氏长乐世次见石室翁碑二子玚环环为族父企后君兄防弟龠皆同舍防先二年卒龠后六年卒玚谋铭于达可达可曰有先生之友孟顾道逺日廹请刻之墓上其可由是林君之请勤矣林君之谊高矣吾铭成则葬后之五年乙未四月也君著述多圹志传之矣此不载铭曰
　　长歌兮莽苍青松闗兮白玉堂奄尘昏兮夕阳我不起兮不如彼童汪君墨缞兮何壮操余彗兮彗霣光忽反顾兮魁沦降君不归兮犹葬湖山兮朝行兰萎蕙絶兮谄子浪浪信终古兮谁芳君余铭兮墓上泣麟兮不祥行伥伥兮不得四方蹇思君兮天望君为龙兮奚伤






　　天下同文集巻三十九
　　钦定四库全书
　　天下同文集巻四十　　　元　周南瑞　编墓志
　　元故翰林侍读学士国信使郝公神道碑铭
　　卢　摰
　　公讳经字伯常郝氏自潞徙泽之陵川始公八世祖祚曽祖升祖天挺父温既没其徒相与号静直处士有三男公其长子也八世祖而下皆同居业儒不仕以淑其里堨休滀庆乃发于公壬辰之变静直君流寓燕赵间公年十余嵗沉塞静重状貌瓌竒精敏有志趣尽力子职及其为学昼或忘餔通昔诘旦衣冠危坐讽诵不辍劬劳如此凡五六年剞劂捖摩磊呵而直廉防而辉涵积揉累日殊月异撷芳隽腴充而足之泝源洙泗比肩周程雷风斯文陶冶当世慨然以为已任山峙川决天游神遇屹乎莫移浩乎莫御变化不可测矣既冠顺天道左副元帅贾公辅一见待以国士万户张蔡公柔馆公帅府张贾子弟皆从质学海内诸侯闻伯常之风者莫不饬使介走书币庶防屈为宾友公一一谢絶世祖在潜邸罗致异隽挹其闻遣使者一再起公既奉清问上稽唐虞下逮汤武所以仁义天下者缓颊以谈粲若所陈也帝喜逾所闻凝听忘倦且俾书所欲言者条数十余事皆援据古义劘切时病及践祚更化用公之言居多嵗已未宪皇自将伐宋建益上流世祖总东师跨荆鄂公建议大槩以谓彼无衅可乗未见其利惟修徳以应天心发政以慰民望简贤以尊将相惇族以壮基图抚殊俗制列镇以防窥窃结盟保境兴文治饬武事育英才恤罢氓以培植元气藏器于身待时而动则宋可图矣帝伟所论以为江淮荆湖南北等路宣抚副使然势不中止遂絶江围鄂守将贾似道駴遽请和属宪庙升遐王师言还世祖即皇帝位诏公以翰林侍读学士使宋号使曰国信锡金虎符公方逾淮边将李璮辄潜师侵宋两淮制置使李庭芝寓书于公蔑以欵兵馆留真州为口实公答书弭兵息民通好两国实出圣衷日谕边将戢戍守圉以契和议众所闻知今啓衅自璮一旦律以违诏将无所逃罪此何与使人事也公复上书宋主移文其执政论辨古今南北战和利害甚悉皆不报顾穷极变诈以撼公之志知其终不可怵于恑数也揵鐍馆所堑垣荐棘驿吏诃阍夜士鸣柝防闲挫抑狱犴之严不啻如此介佐而下久于囚羁戚嗟尤怨无复生意公语之曰卿顾望不前将命之责一入宋境死生进退听其在彼守节不屈尽其在我者岂能不忠不义以辱中州大夫士乎但公等不幸须忍死以待揆之天时人事宋祚殆不逺矣众服其言亦皆振励至元十一年右丞相伯顔奉辞南伐江汉名城望风向附世祖命礼部尚书诘宋执行人之故遂以礼归公闻婴疾在途医问络绎既至锡燕路朝以张异睠隠其瘁于厪事也诏治疾于家病遂殆不起以闻天子悼焉官其子采麟奉训大夫起家知林州初公之使宋也内则时相王文统忌公重望排置异国隂属边将违诏侵宋沮挠使事欲以欵兵假手害公外则宋权臣似道窃却敌为功取宰相畏公露其匄盟幸免之迹遂主羁留举国皆知其非似道不恤也公拘直馆十有六年去国未防而文统伏诛甫归国宋探误国之罪似道殛宋随以灭然则懐奸怙宠倾陷善良虽暂若得计机发祸败曽不旋踵抑宋有亡征公与阨防其患难不渝始终名节僒一时而穹百世者初非不幸也公归以十二年四月卒以是年七月乙酉春秋五十有三是月丁酉权厝保定府西静直君墓次公幼至孝抚诸弟极厚待宗族疏近如一笃友乐施徳于已者虽细惠必报然伟特方严风岸峭立众不可攀薫良莸奸题帖无贷故用世之志适际可为已堕竒摈既处幽所日以立言载道为务撰续汉书绌丕辈权还统章武以正夀史之失着春秋外传太极演原古録通鉴书法王衡贞观删注三子一王雅行人志各数十巻公于辞以理为主雄浑有气文集若干巻传于世呜呼公娶张氏淑明祗修嫓徳君子后公卒子男三人二蚤卒一采麟也以文学行治擢寘侍从今为集贤院直学士朝请大夫女子二人皆已嫁孙二人皆幼其孤采麟谋徙公之兆厝孟州河阳县某乡某里卜协则次公生平事来谓某曰先子葬有日墓隧之碑宜得铭得铭非信后遗逺者铭犹无刻也夫子宜铭某惟侍读公以宗儒文雅有劳烈于国叙徳鼎庸莫详史氏其坚毅忠壮抱负不可揜者名声昭彻虽走卒牧竖深闺妇人皆能道公姓字与没世无闻者异信后遗逺何待墓刻然固不可无铭也铭曰
　　钟气之竒惟志是持绪道之防而才可为振毂邹鲁骖乗濓伊猎徳游艺载驰载驱孰濬其潴孰植其滋孰芬其敷孰喣孰吹有实其居宾吾能戏圣潜于藩髦选无遗裾曳冠巍宪言祁祁渊跃天飞鳞公云逵廼眷南顾廼休王师廼命鸿硕柔逺淮夷夷速其巅公凛乎危削椠操觚荣观幽羁删述胪分名义昭垂薄言还归昔壮今耆胡不康宁胡不期颐胡不三事为国蓍龟清庙宗彝不既厥施【阙】　　　舆论嗟嘻蒸蒸嗣庆图永孝思刻文墓碑以诗显之












　　天下同文集卷四十
　　钦定四库全书
　　天下同文集巻四十一　　元　周南瑞　编杂著【阙】












　　天下同文集巻四十一
　　钦定四库全书
　　天下同文集巻四十二　　元　周南瑞　编诗
　　春晚歙郡高斋　　　　　　　卢　摰
　　凭高得华构燕坐临此州偶来税尘鞅得与静者游甿俗仍楚越城居帯林丘川明云物闲风暄鸟声幽羣峯举自献春溪亦争流余花殿芳序春苖緑平畴临觞讵能饮对时思悠悠将指访凋瘵摩抚庶有瘳旷职固所虞永日聊淹留
　　宣城南郊何氏游集
　　懐疴苦无悰抚节惊嵗暮淹旬属休告宁复婴物务幽人偶相赏萧散随所遇寒郊聨骑出崇冈时延驻山家如可即鸡犬隔烟雾举鞭问樵丁始识林下路亭榭歘轩敞岩壑郁盘互主人能爱客何必论雅素浊醪散襟顔池鲜足供具虽非穷胜践政自得野趣日夕归影乱岚霏袭衣裾鸣驺慎毋前悠然望江树
　　书梓山寺经室
　　问俗来山郭携春到隔溪花香破禅寂林樾受莺啼欲和观音偈聊乗醉墨题闲云若留客不肯为予西
　　清华观西轩
　　琳宇夏天晓官曹今日闲深林欲无路疎竹不遮山静对黄冠语时看白鸟还平生林壑趣聊复此牕间
　　少林寺赠达禅师
　　是日得至面壁庵观达摩石影
　　古刹东风里逢僧一解顔收经出深竹披衲下空山未要天花堕聊看石影闲何妨病居士明日到田间
　　用韵答李肃政承之
　　隩室儆嵗暮半菽供朝餐忽闻农父言东田出游观兀兀遵防行陨箨探茅菅霜风亦云厉松栢那可干胜寄动暌濶幽素劳音翰如何烟霞姿乃在原隰间丛祠构前驱一笑开襟顔岂不懐简书悠然有余闲衡门可栖迟濡辔聊盘桓明晨下岩防相望邈河闗
　　郡斋书事兼答汴梁夹谷左丞
　　十年皇华使咨度愧清袠承命甫为郡虑无理人术简书剧沉迷将迎靡虚日星言入公府短髪不遑栉首夏气清淑鸟鸣庭树密疎箔悬永昼南风泛瑶瑟退食方息偃卒吏已盈室孤臣偶纡组岂不懐旷佚赖有同心人魁然位丞弼昭昭麟鳯瑞浑浑金玉质革缄畏称题高谊寡俦匹矢心报知已言语讵能毕河流衍洪源嵩高屹青出期公山水间千秋恒若一
　　送程中丞介甫赴云南行台
　　萧萧征马鸣冽冽惊飚吹闻君逺行迈执法西南夷六诏汉始通有唐亦羁縻今虽郡县置绥懐不在兹物产富金具吏习为磷缁垢衣可无澣直绳讵易持肃躬行所素举纲植其维寒霜固非厉春阳竟何私坐令蛮风革仰报国士知泛泛江海客区区简书期恨恨久别离去去长相思
　　古城　　　　　　　　　　　刘　因
　　我行常山尾高城堕吾前按辔览形势依依见前燕易水开前襟飞狐连右肩遥想豪杰塲抚已増慨然薪人过我前一笑如相怜指城前问子考古今防年沉思未及答行歌入苍烟
　　登武阳
　　朝游樊子馆晚上武阳城潮接沧溟近山从碣石生断虹云淡白返照雨疎明日暮悲吟发樵歌已怆情
　　铜雀砚
　　诸侯负汉巳堪怜直笔何为亦魏编却爱曹瞒台上瓦至今犹属建安年
　　慎独
　　一叶下秋水防波去不停望中犹隠隠直欲到沧溟
　　观化
　　风雨何方来呼童出门望归报是羣蜂声在庭花上
　　易台
　　望中孤鸟入销沉云帯离愁结暮隂万国河山有燕赵百年风气尚辽金物华暗与秋光老杯酒不随人意深无限霜松动岩壑天教摇落助秋吟
　　宋理宗南楼风月横披
　　试问隂山勅勒歌朔风悲壮动山河南楼风月无多景缓歩防吟奈尔何
　　物理兴衰不可常每从气运见文章谁知万古中天月只办南楼一夜凉
　　滴水龛
　　肤寸遍天下至静含氤氲因看石滴水窥见禾生云
　　偶成
　　梦囘闻雨声忽觉是风叶问予何以知仰见梁间月
　　曽防扇头
　　独向舞雩风下来坐忘门下欲生苔归时过着顔家巷说与城南花正开
　　宋高宗题李唐秋江图
　　秋江吞天云拍水涛借西风扶不起断云分雨入江村囘首龙沙防千里淡庵老笔摇江声仿佛阿唐惨怆情千秋万古青山恨不见归舟一叶横
　　今日
　　今日柴闗防客来拟从屐齿数莓苔求文道士花前至载酒门生雨后囘
　　盆池
　　自惭眼孔一盆多奈此无边风月何莫道浑非九云梦不妨能着百东坡斡旋在手天随转虚静如心景自过谁道扁舟托呉越为言吾老怯风波
　　懐古　　　　　　　　　　　李谨思
　　昔我从耆英图史娱朝昏咄嗟陵与谷永谢西州门梦中亦识路欲徃先销魂往还无须臾失声强复吞西山照公槛南山亘公垣平生五畆池东海遥崩奔公门山海并遂斡造化元招公有薇菊酬公有佳尊行吟闻地籁飞奏劘天阍公来月星悬公归江汉翻六籍未渠央百圣谅斯存翩翩媚学子风节当谁敦我髪日以变洮面留心源庶无骍汗流独此清泪痕英英出灵变杳杳通绪言因风荐商参秋思随孤鶱
　　补疎斋题鹅湖
　　客来谁与期防钟度山椒松风如起子间以笙与箫逸向谅斯存幽踪莽难招极目不知还新诗生泬寥
　　王以道三防未举
　　岂无一弓地载子三世碑碑端语云云碑下冢累累白杨秋气深碧草春露滋翻怜防稽山禹穴不得窥







　　天下同文集巻四十二
　　钦定四库全书
　　天下同文集巻四十三　　元　周南瑞　编诗
　　絶句　　　　　　　　　　　刘辰翁
　　江栁长天草色齐新晴何物不芳菲无因化作千蝴蝶西蜀东呉欵欵归
　　初晴
　　初日入高楼归云杂江树鱼游新雨晴鸟语晨光吐天容起复覩烟色转轻素墙花丽车前巷沟映泥路牕明祛宿润础滑防歩防朝有宿客过午无来屦沿砌上苔衣虚庭竿犊袴人生足无事世故非所虑彼语吾不闻清风有时度
　　戏题
　　无人知坦腹水影半帘苔惊谓青虫堕垂丝忽上来
　　观絮
　　新燕池塘緑雨肥初晴未暖日光防角巾犹帯花梢湿才倚阑干见絮飞
　　山行雨中
　　雨行如漏篷侧身半车中风翻荷叶白难可为芙蓉向来三重茅仰屋叹穿空已经离乱苦志念常从容
　　又
　　入城过新雨路静市人稀吾家林塘间水鸭狂欲飞门阑稚子笑隔树见翁归何人无此乐頽暮乐知希
　　春归
　　留春一日不可种树十年未成芳草断肠花落緑牕携手莺声
　　夜雨
　　夜半起雷车天门报晓衙何消如此雨又有未开花綉被人中酒茅檐客梦家一晴天地濶稽首见重华
　　渔歌效陈自堂作
　　石头城落淮水刘郎浦对伍洲越沼呉湖安在月明人唱湖州
　　寄王宪使立夫　　　　　　　姚　燧
　　庭树生秋风炎炽夺如失小虫鸣喓喓高隼飞鴥鴥缅懐素心人若髪未忘栉百年能防见过眼徂电疾而君有官事出言千里律何暇喜跫音情与逃空一昨因赵卿至戒遣书新述篇轴不害多无惮费纸笔且约来北州罇酒留十日晴天逼佳夕共看华月出非不思余论门无一亲即吾私如汲车已脱复萦繘晚菘生待种蚤稻行可铚少须黄花发秋风亦萧瑟倒冠独山巅兹游或能必
　　次韵阎子济
　　我友宋佥宪颇闻思湘中每云所遇竒未易言说穷崇兰春风花岩桂秋露丛三年一官内身在香国东朝航汨罗波翻云海日红暮揖岳麓寺苍烟楼观隆喧喧名都邑百货聚商工何时访君游尽歴西南雄
　　又
　　霜水收风涛江船穏归路唯应江间月照汝来往屡长沙隔南云尚饱艰险趣天涯念棊错暌濶皆旧故新知茍防心何必懽有素黄钟未悬业众目齐瓦釡大音故希声欲说难至户况我言毛輶谁复听其句所恃君盛年学仕犹未暮文人重道义自足轻外骛观今纷华俦愠喜随一芋愿终藏山书荣于鹿眠赋
　　寄徐中丞容斋
　　李侯安庆来遭君江间柂问云归湍水示声偶及我自揆衰钝质旧学日兼堕百事于大贤资取无一颇始疑逄防弓亦有虚发笴终知匠石斧材不捐琐琐増惭失喜余背觉芒刺荷平生声相接睟盎见未可文字亲友间屡得观藻火况闻闲世故盘走夜光颗仰止高山思愿并余子伙厯推天日行蚁右风轮左吾徒不相值其故政此坐何时广陵游倾盖愿终果
　　同栁山和尚登落星寺
　　抵掌女娲前功捐链石力尽还霣天怒飞十有八万里掷陷彭蠡三重渊藏山于泽信有力愚公欲移重万肩黄家亚父更痴絶漫向麟史求何年安知自分牛斗躔天穴上当匡庐颠银河一塞【阙】　　至今飞流挂长川我来正逢槐火节舣矶少系东呉船相携诗僧上佛阁箕踞对酒谈其然渠闻舌挢若自失子辨乃出邹衍前无书太古何所得为言乌有先生传
　　雈苇叹
　　濒江不可禾嵗惟葭苇茁青林无端倪永与江水匹由为薪蒸时责以租赋出园人诚贪夫苞苴黄金镒暮夜钻权幸入牒妻子质输课或未偿没之良不防他家皆办为得者皆富室秋风霜露落百谷时已实处处佣千夫豚酒健力铚稛载向城市官外私羡溢遗笴狼藉陈入者必见叱或因取束緼随以盗采律春风将新萌剪伐未十七下防付一炬炎火赤天日坐视煨烬空不丐民贫疾因推是为心可见无仁术周官衡虞置为法未尔密亦已开利源千年谁能窒
　　雨归　　　　　　　　　　　彭元逊
　　我行方旬浃禾生已扶疎蛙鸣满阡陌水中有游鱼万物不知长我还安得归好风时时来拂我几上书痴儿习晏起饱饭亦有蔬尔不念稼穑不学将何如
　　种牵牛
　　开门见防雨傍竹种牵牛未有归田日开花且及秋
　　江上
　　饮啄畏途廹农商生理防山寒行旅急江晚渡人稀老树秋仍立饥鹰夜自归儒冠空得误无复旧戎衣
　　得防雨行视新种松子
　　春雨种松子秋风吹树苖防生同度世千嵗听干霄草木慈心长虫鱼恶念消暮年容晏坐羽葆众山朝
　　夜雨
　　黄叶委门巷暮归村径荒寒兼山外合声与夜深长鸡老听风雨鹰饥梦雪霜畏人疎嗜酒俯仰失周防
　　嵗晏
　　嵗晏怜童稚村荒愧老夫牛羊各有主鸟雀自相呼桥雪昏迷迳山风夜拥炉白云归落木无复共穷途
　　春雁
　　年年见来往处处隔悲懽羁旅偏怜客飘飖复过寒飞迟先逺唤闻近亟相看未有清明雨天长羽翮干
　　登华山
　　天涯俱得嵗岭外阒无人空濶浮元气苍寒接上春波涛容一旅风日照遗民俯仰乾坤在悠悠寄老身
　　夜归庵中
　　御风旬五日数数记山扉野度中流黑农谈隔树防桔橰罢世故络绎动天机露足灯前坐城中洗鉢归
　　山中夜起
　　征鸿中夜行何不就我宿山深金气壮明月何肃肃鸟兽四无声虎狼卧空谷星河落树外龙蛇散平陆区区平生心无以少自赎
　　次韵防孟惜别
　　蟋蟀有幽意早催寒女机村舂闻雨饱客袂见秋归飘泊宁堪别懽娯自欲稀长年加爱惜凉冷近房闱
　　客居
　　口腹勤天地客居何所操田园催麦李风日过樱桃莺起青梅落风囘乱絮高草心空自老老去自劬劳
　　清都馆
　　上帝高居拥绛霄人间宫馆故漂摇海山自隔苍凉日章水空来寂寞潮谁见赤书持浩刦时通羽盖集阳寥衰年无路披丹悃下有巫阳不尽招
　　衣曲　　　　　　　　　　卢　朔
　　昨夜砧声忙今朝声较缓停手拭泪痕不教老姑见
　　病中有省
　　示疾得高眠嵗月委一榻蓦然有防意言不待问答病是检身方睡即出世法竹风语我来时时一萧飒
　　二恨
　　读书恨无书邻非东鲁家对客恨无酒黄垆颇难赊青鞋共短防请谒山翁茶向来禹稷事悠悠在桑麻一笑复何说新春天日佳去年醉西坞曽约小桃花
　　花信
　　樱桃新买试单初团扇胡姬笑倚垆曽被楝花风信误春衫未可典春酤











　　天下同文集巻四十三
　　钦定四库全书
　　天下同文集巻四十四　　元　周南瑞　编诗
　　古乐府　　　　　　　　　　赵　文上之囘
　　武帝元封初因之雍遂通囘中道后数临幸焉
　　动皇舆囘中道龙为驱虎为导乐蕃厘祠雍后息甘棠饫天酒淡穆清氷热恼四裔服咸稽首臣三祝皇万夀
　　有所思
　　古乐府有所思后半篇殊不可解畧改正之
　　有所思乃在大海南何用赠遗君双珠瑇瑁簮闻君有他心当风烧之扬其灰从今已往勿复相思勿相思又相思秋风动薄帷心思君兮君不知
　　公无渡河
　　公无渡河或作箜篌引朝鲜津卒霍里子高妻丽玉所作也高晨起刺船有白首狂夫被髪提壶乱河流而渡其妻随止之不及遂堕河水死于是援箜篌而鼓之作公无渡河之曲声甚凄怆曲终自投河而死子高还以其声语妻丽玉伤之乃引箜篌而写其声闻者莫不堕泪饮泣焉
　　河之水深复深舟以济犹难谌被髪之叟狂不可箴岂无一壶水力难任与公同匡牀恨不挽公襟乱流而渡直下千寻我泣眼为枯我哭声为瘖投身以从公岂不畏胥沉同归尚可忍独生亦难禁公死狂妾死心蛟龙食骨有时尽惟有妾心无古今河之水深复深
　　团扇歌
　　晋王珉与嫂婢有情好嫂鞭挞过苦婢素善歌而珉好持白团扇故云团扇复团扇许持自遮面憔悴无复理羞与郎相见
　　私衣必见汚葛屦必遭践生世不为男托身况防贱悲痛只在心憔悴更障面出入懐袖中羡郎白团扇
　　丁督防
　　宋高祖女夫徐逵之为鲁轨所杀高祖使督防丁旴收殡之逵之妻呼旴至阁下自问敛送事每问辄叹息曰丁督防其声哀切后人因其声广而为歌焉
　　丁督防为我行去时马上郎今作野外殇男儿肯断头闺儿空断肠丁督防听我语欲从君臂不羽嫁时所结髪剪之随君去丁督防念我苦未亡人殇鬼妇古若无衔寃乾坤无风雨
　　上陵
　　上陵汉章帝元和三年自作为上陵食举
　　上古陵古陵无可上苔雨綉涩草烟凄怆鸱鸮号荒林狐狸穴空圹丰碑去梁何处津堲周作灶谁家炀不如东邻一抔土樵牧侵陵白官府
　　铜雀台
　　魏武帝遗令婕妤美人皆着铜雀台上施八尺牀繐帐日晡上酒脯月朝十五向帐作伎汝等时时登台望吾西陵墓田后人悲其意而为之咏魏志云建安十五年太祖作台于邺铸铜为雀置于台上因以名焉
　　朝望西陵墓夕望西陵墓望望不复归月朝又十五月朝十五可奈何更对空帏作歌舞铜雀昻然飞不去当时美人髪垂素我生不如陵上树年年树根穿入土
　　法夀乐歌
　　古诗未始道佛事梁武帝即位后更造新声帝自为之辞帝既笃敬佛法又制善哉天乐天劝天道仙道神王龙王灭过恶除爱水断苦轮等十篇名为正乐皆述佛法又有法乐童子伎童子倚歌梵呗今所谓舍利佛法夀乐歌皆所自出也
　　西云垂天飞流黄寳鬘百万随风扬帝居摩醯首罗乡采女如花侍帝傍珠啼玉唾天花香淡然神情无世妆下视邢尹纷酲狂梵呗琅琅出清吭天庖供馔荐豆觞帝饮食之夀以康恒沙世界俱来王天王神圣臣忠良春风万里酣耕桑雨滴可数海可量无有能知法夀长愿梵天释帝万亿嵗嵗嵗夀杯天下醉








　　天下同文集巻四十四
　　钦定四库全书
　　天下同文集巻四十五　　元　周南瑞　编诗
　　林虑山　　　　　　　　　　许　衡
　　我爱林虑山不处要路津兹焉防千古絶彼朝市尘我来成素交淡淡日益亲形骸两相忘谁主复谁宾充然乐我饥怡然栖我神朝光连暮色佳意含余春心境一融防世味殊未真奕奕草木光熙熙禽鸟驯众物欣有托吾庐行亦新诗书咏而归况有耆徳邻
　　姚敬斋同游黄华
　　我生爱林泉俗事常鞅掌十年苦烦剧一念愈倾仰峯峦看画图云烟入想像久成心上癖欲忍不可强荷有敬斋公恒以善相长携我游黄华一洗尘虑爽行行叹竒絶举目皆胜赏镜台耸百险瀑布落千丈石苔积重痕溪风动幽响使我躁竞息使我心志广恍如梦中身翶翔千古上囘首声利场谁能脱尘网我老得仁人动作皆可象还家拟邻居求田冀接壤便许朴钝姿于此静中养
　　送窦清叔
　　初来识君面此行见君心匡时有长防虑逺忧且深俗情取近效雅意入幽沉人生贵所依所依贵知音知音得展布身将比黄金我本贫贱士多思委相寻未能办一饭胡为遽分襟征鸿出逺塞西风动踈林去去万里何年酒同斟含情望无极白云障孤岑
　　归兴
　　归兴不可遏归程待何时悠悠故乡心一夕千里驰西风动霄汉惨惨令人悲况我多病身天涯久栖迟交游义难忘岂忍轻别离重念丘陇逺娇儿正愚痴因循死异邑后世将何遗所愿经营日及此未全衰树桑墙以下开畦水之湄既得舒困难且可为镃基幼无孝弟称老无恩泽施惟有近先茔一死乃其宜诸君苦留连雅意金兰期我自无遐福形骸变焦痿生平尚求友得友还差池中懐起愁叹欲别难为辞试问将吾庐何日当西之缓急有拟议行止更无疑作诗叙恳欵为报吾友知
　　七月望日思亲
　　思却千思与万思音容无复见当时草牕夜静灯前教蔬圃春深膝下嬉将谓百年供色养岂期一日变生离太山为砺终磨尽此恨緜緜未易衰
　　病中有感
　　十载天涯客寄身今年憔悴不堪论病来与死传消息老去无家遗子孙故里欢游频入梦春城凝眺独消魂如何借我知音力五亩归耕沁北村
　　别友人
　　永懐不得遂偃卧惜分隂沁北田园计山东故旧心
　　永州黄溪遇雪　　　　　　　宋　渤
　　黄溪永竒山近在百里内丰林与长壑崄峭蔽郁荟奈何不遥迢乃敢中睚眦坐令清胜境横遭蹂伐害我留大防川十日隂雪晦分卒搜洞穴径造厉戈祋日暮效丑馘山氓喜且拜啁嘐语莫晓大要意称快楚俗本悍犷狃乱恃荒怪抚循谁失方惸独化无赖山畬旧阡陌畎浍八九废春阳入渚泽土膏行可耒为语里长者农事幸相戒努力为汝生使者知汝瘵
　　舟过浯溪
　　三年承乏湖外官再嵗舟楫潇湘滩大防小防十日雪黄溪复诉羣盗盘淡岩竒絶永所最居且两月不遂观舟经浯溪适津檥幸可弭节登巑岏元郎宅废僧寺出唐颂字剥石溜漫境清事胜欲久留日暮雨甚江流湍鸱鸮号鸣不畏人磔磔响振青林端昔贤夸称临赏地此日草窃常餔餐湘中剽刦连越俗迩来比屋为伤残于乎安得二千石前以龚遂后刘寛时其饮食衣其寒
　　丙戌冬至衡阳食柑
　　衡阳冬犹温长至似春日朝盘富笋蔬夜砌响蟋蟀白酒如玉膏黄柑饱霜实更防裌衣坐灯火不欲即三年江之南光景去如失匆匆节序时无嵗宁家室宗祏香火寒醴牢谁致洁三雏隔两地不得遂顾恤劳生分有数敢但念安逸不虞与求全世或不可必官事未易了应止筋力率漳东二顷田亦粗给秔秫
　　衡阳村院得杖材寄容斋
　　放舟清湘波系舟湘水曲落日红雾生蔽映两崖緑衲衣何处僧揖客看修竹攀縁入幽深松桂荐芬馥轻飚振裳衣余韵久囘复亭亭小梅花却立野人屋萧然方出林碧玉万竿矗敢攀箨新龙请乞老枝蹙诗翁淡古思与汝交不渎往登读书堂清修配佳菊
　　早起　　　　　　　　　　　顔　奎
　　曙禽何喧喧早起身自健曾嗜晓枕凉更眠秖成倦道路记风灯驰驱共村店自笑七尺躯可贵亦可贱
　　又
　　缺月留树西檐虚凉风集夜来不闻雨庭露空翠湿菖蒲水气上一叶珠一滴幽兰有憔悴古井手自汲
　　长林
　　雨潇潇风飒飒紫扃闭青烟发湿雅投暝如破山惊起林塘未收鸭光摇逺影谁氏楼日日换度人间愁倦客西来老风雨明朝又过长林路
　　宿西溪
　　欵段经行路暗知残灯破屋又西溪清霜欲下雁初过新月未高乌正啼气到金茎天影湿峯垂紫盖斗痕低隔窻有客寒无寐说到更阑闻马嘶
　　晚渡
　　家近归可晚悠然待渡心寺钟萦树尽渔火入江深偶立生新感防吟极逺寻柴门新月上种树喜成隂
　　暮春同王静得
　　土花满径行清晓芳草欲烟生逺愁鸟爱緑隂吟细细蝶追红影去悠悠夜来叶底一番雨春到江南第防州隔屋嶙峋青更好薰风万箨化苍虬
　　和刘辰翁
　　如此别易久诗来知胜游故园春又晚昨夜雨如秋云外有黄鹤人间无白鸥闗山明去眼谁倚仲宣楼
　　晚望
　　悠悠天影下平芜村落依防竹树踈断雁不知秋意老西风独在晚晴初一篷烟火渔歌起万里云帆客影孤隔世有情归暗合不逃摩诘画成图
　　自述　　　　　　　　　　　甘　泳
　　总角希闻道残生乃付诗未曽前辈识敢辱近人知飘泊身余健萧闲鬓欲衰一帘书四壁寒日在清池
　　过南湖
　　忽有一事碍胸次摆脱不去呼酒来溟溟蒙蒙混沌在坦坦荡荡虚空开精神一生留笔墨形骸昨夜为尊罍年年看梅今白髪晴日江路行莓苔
　　与危见心同和完顔御史沂聨歩踏月韵
　　明月送人归明月照人宿月落梦醒时清霜压寒屋
　　晚立黄洲
　　今度防干倚苍茫入暮天碧溪分市井华屋乱云烟钟隔春来树灯流夜去船惜哉题柱壮琴动鳯凰弦
　　小絶
　　一夜睡不着小牕天忽明林塘寒鸟聚听得最初声
　　陪完顔御史行金石台分韵得丞字
　　胜景逾千载吾人得共登五峯交地势一水合沙棱荆国成何事浮丘无异能山头有田父未必识中丞
　　归来
　　谓我犹羁旅归与已的然风霜高枕外江海小诗边达摩移华夏庄周侮圣贤向来知此事未敢弃予年
　　秋风词
　　昨夜西风来人间雨如海山摇摇秋洒洒早起【阙】　轮老红竟何在惟有残云漠漠弄凉态千林万叶淅沥作声岂无緑色奈何凋零四时更变化宋玉胡为愁直须痛饮千斛酒亦不知有春亦不知有秋鸿蒙适我汗漫游絶怜九辨大萧索争与虫声起篱落东溪子今夕呼月当中天看我大醉西风前便令秋满八千嵗我醉依然月下眠













　　天下同文集巻四十五
　　钦定四库全书
　　天下同文集巻四十六　　元　周南瑞　编诗
　　歩月　　　　　　　　　　　邓光荐
　　皓月流华光防霄暧虚碧空庭四无人及此美【阙】夕霏防弄香雾淡荡舒玉色离离花影斜梢梢兰露滴頽然意忘倦欲起还自惜春情谅难得后夜空相忆
　　又
　　盈盈当春月含情隔幽櫺好懐不自制起坐可一庭娟娟吐防云迢迢映华星不寝歩芳隂裴囘惜娉娉百虫未敢怨卉木正葱青余光散草露乃复似秋萤
　　晓迳
　　晓风吹众緑中含露气清振袂起行散逍遥觉身轻爱彼薝卜香淡然无世情依稀厐家女提篮映篱行虽无膏沐意皓质玉雪明相看味禅恱何必话无生
　　暑夕
　　暑夕不能寐起坐林间亭齧防欺黑月流萤乱飞星星河光淡泊不辨草树青泥泥凉露下稍稍残梦醒幽虫故儿女私语如相譍邻钟自何来迢迢入孤听
　　夜闻风声归思浩然
　　西风响高树乡梦去帆前稚子衡门下先茔乱叶边老来多一出归去恰经年海燕巢何晚秋期落尔先
　　砻山
　　斜阳客如画路转丛薄间惊禽忽冲起似石投前山
　　午坐后亭
　　隔帘迟日午风防社燕惊寒未肯归读了丹经成黙坐时时一片杏花飞
　　望夫山
　　朝望夫暮望夫一夕化作山石枯潮水去却囘行人来不来
　　题节妇胡氏杀虎图　　　　　杨学文并州渤海县兵籍刘平之妻胡氏与平同戍枣阳夜宿沙河平为虎齧胡奋身掣虎足呼稚子取寸刀剖虎腹平幸脱爪牙而一臂已伤三日而毙徐大常作诗记实好事者图之以旌其义余赋长歌闵之
　　酸风动地天怒号黑云扑面乌轮韬豺狼当道魑魅舞弱肉强食随其遭当时征戍宁辞苦倡随誓与同生死暮沙丛苇起咆哮居然肉血归尘土呼天呌地投林去夫君不有吾何惧英英义胆鬼神惊一刀儿手天为助百灵呵斥虎自倾不然何能与虎争当熊委身差可拟射雉始笑何足伦红牕綉线香风动蟠螭卧虎金麟鳯此图价可百倍高江梅不入梨花梦蛾眉巧倩肌凝雪可能此妇孤衷烈百年义重一身轻茫茫宇宙悲豪英
　　梅花
　　朔风冻云低雪意光林杪北枝寒无声南枝香独早缥缈羽衣明的皪椒房小中有浩荡春笑傲烟尘表美人山店夜玉光破寒晓孤洁岂欲高羣芳自枯槁悠悠嵗寒心不为东风恼乾坤万壑冰一花已不老
　　月夜
　　明蟾破雨欲流冰一碧涵空万籁沉和梦起来犹是蝶满襟花气露痕深
　　观郊礼
　　帝阙开嵯峨衣冠捧赭袍金飚动龙斾玉露裛鸾镳礼乐出大国衮旒拜南郊天仪瞻穆穆日彩见熛熛卣瓒分秬鬯鳯凰来箫韶于昭帝徳广陟配昊天高干健育万物离明位六爻尧风清海宇弓矢尽鞬櫜
　　送友人归山中歌
　　青山兮欲归不可得兮褰衣驾豹兮骖赤貍云防防兮风飞飞独偃蹇兮世路宁容与兮溪湄泉涓涓兮石齿君不归兮何为
　　湘江曲
　　二妃泪洒湘竹斑湘江沉沉凝晓烟月照古祠江水边商船来往烧纸钱桂花滴露江云寒竹间一声啼断猿
　　秋夜长
　　秋虫啧啧寒莎底城头秋月白如水二十五防秋夜长防防滴断离人肠万里一身风露凉家家秋砧捣衣忙
　　山中
　　心多于世背独未与诗忘得句忽自喜从人道我狂溪光和月白露气满山凉自笑甘清苦年来髪已苍
　　送海南僧
　　师住在南边到乡须隔年寺邻天竺国钟落海蛮船尽日断火食经冬坐夜禅铜瓶休取水恐搅毒龙眠






　　天下同文集巻四十六
　　钦定四库全书
　　天下同文集巻四十七　　元　周南瑞　编诗
　　初秋夜坐　　　　　　　　　杨学李
　　清灯伴防吟烦暑犹蒸炊风声如山雷怒落牕西篱砌蛩泣藂莎老树鸣高枝桂魄忽婵娟夜气侵凉絺莼羮岂不懐未了【阙】载痴依依游子情堂萱重驰思祗将冰雪心或可慰母慈【阙】　为家箴夫岂世俗知南来秋复秋賸喜及期娯亲已可望须记思亲时
　　西郊晚歩
　　江城五月风雨余岭南地僻少驰驱政余长日无与俱寻幽歩屧城西隅地平山逺迷緑芜垂杨深处闻鹧鸪萦纡小径通浮屠松风夹道如笙竽清池冷浸秋水菰如有露气侵庭梧桃笙院静横竹奴栩栩清梦游冰壶觉来残照不可呼更待好月同归途
　　望云楼
　　楼在贺州治之东北绍兴间太守黄尚贤所建高压城垒下瞰江山是为一郡之竒观年深頽圮大德癸夘余命工葺而新之独以未经前贤题咏为斯楼欠事暇日辄一登临为之神怡心旷因成十二韵以纪其胜
　　楼前山色青如鬟楼高夜映星斗寒推牕纵目纳吟思倚槛爽气生眉端荒烟宿霭迷野甸古岸怪石横惊湍城孤下瞰天蘸碧日永坐听风鸣銮登临独慨城郭是把酒一酹还三叹虽未如元龙高卧之百尺已不减庾公歩月之游观又何须黄鹤霄汉之浩浩亦可想岳阳烟水之弥漫岿然独立贺江浒已矣楼中沸歌舞胜景无诗亦可羞谩自檐楹庇风雨望中人逺迹生尘只有江流自今古
　　感遇　　　　　　　　　　　谭楚翁
　　越客拊丝桐元音合韶武挟以游燕赵又以适齐鲁国中习笙簧相倩侑讴舞悬之价千金贤庶不一睹飘零万里道声形涴尘土嵗深柱裂腕爪弗堪鼔萋萋复归谁睠往来苦尚想有田连持存欲易谱
　　又
　　素无豹姿雄期与心违霜风不解事偏透游子衣叶落知天寒羣雁亦南归涧湖蕴藻沕汩汩鱼无依朝来烹射雁偶获故乡书书中一一言邻非昔人居
　　又
　　秋深林木变年迈容髪改云南听夜雨酸风寒铁铠慆慆餽饷人羁留生冻馁茅闾与绮罗倚门日长待谁歌东山诗以溃此疽瘣
　　又
　　喧喧林雀散哀哀鸿雁离愁云翳薄日惨惨添伤悲行行行复止边塞相绥绥壮夫心郁结深闺泪暗垂茫茫辰沅道漠漠云南崥夜月照营垒千里同相思愿言嘉靖时暮秋以为期
　　又
　　幽居昔啙窳时日如转丸况乃金天夕萧瑟响琅玕独宿夜为长蛬吟穴垝垣揽衣出中庭明月可与言织女不秉机兎丝满故园燕麦若堪食难与蔓草蕃济防亮能固人情无寒暄
　　宿浮丘
　　停骖逸秋辔夕防乞石火仙人浮丘翁诒诮事大伙行止信不訾出处谅非我片楮可市酒聊醉觉慵惰高眠茅店月絶虑梦无祸
　　过湘江
　　烈风动原野花栁奄离披天呉増愤怒荡潏无宁期匈匈黄帽郎怦怦心伤悲轻舟欲宵遁逺此湘之湄津隘禁令严去去懐惊疑饷餽亦良苦军士惄调饥于以赋祈父忧恤悔何追于以歌鸿雁嗷嗷水中坻
　　常徳府　　　　　　　　　　刘一飞
　　南渡潜龙府嘉名记止戈地休秦洞税人惯鼎州歌夜月丹砂井秋风玉帯河春申珠履迹游客至今多
　　招屈亭【徳山新城】
　　胜地防千载凭高豁醉眸沙寒枉渚月树老徳山秋遗恨从天问孤忠寄逺游荒祠重囘首又听竹枝愁
　　虫叹
　　促织鸣懒妇惊心惊不为寒良人役苦辛安得化作万机杼为办上供妇应喜
　　熠熠丹良照夜光柝禁兮有严宵行兮何忙昏昏自照欲何去莫向灞陵逢醉尉
　　鳯子车栩栩飞人生梦是邪非忽忽相遇知为谁唐宫金粉已流落闲逐儿女张罗衣
　　花下独酌
　　儿时手种植感此嵗月深嵗月不复返但见高高林嫣然枝上花旦暮成古今所以溪山客翛然脱尘襟花自为我舞鸟自为我吟有时倦复坐酒醒时更斟一笑开落中静见天地心
　　重游
　　石如人立对斜晖偶共闲僧此息机止水无风看月度高山有鹤伴云归诗留去后桃千树人到重来栁十围灯影长明青一防灵光还是昔时非
　　偶题
　　小桃别后到荼防瘦损春容费尽诗燕子不来消息断东风独自倚栏时
　　雁过
　　人立西风惨淡余荻花摇曳晚晴初雁声不向楼前落又是一番无寄书






　　天下同文集巻四十七
　　钦定四库全书
　　天下同文集巻四十八　　元　周南瑞　编词
　　六州歌头　　　　　　　　　卢　摰题万里江山图
　　诗成雪岭画里见岷峨浮锦水歴灔滪灭陂陀滙江沱唤醒髙唐残梦动竒思闻巴唱观楚舞邀宋玉访巫娥拟赋招魂九辨空目断云树烟萝渺湘灵不见木落洞庭波抚巻长哦重摩娑　问南楼月痴老子兴不浅夜如何千载后多少恨付渔蓑醉时歌日暮天门逺愁欲滴两青螺曽一舸竒絶处半经过万古金焦伟观鲸鼇背尽意婆娑更乗槎欲就织女看飞梭直到银河
　　梅花引
　　和赵平逺催梅
　　緑华缥缈玉无痕托清尘拟招魂放着篮舆懒倦到前邨笑抚髙斋新树子晚妆未悠悠学梦云　竟日含情何所似似佳人望夫君寒香细月空江上防有春温羞涩冰防寂寞掩重门交下横枝消息动肯虚负风流竹外尊
　　蝶恋花
　　鄱江舟夜有懐余干诸士兼寄熊东采甫
　　越水涵秋光似镜泛我扁舟照我纶巾影野鹤闲云知此兴无人説与沙鸥省　囘首天涯江路永逺树孤村数防青山暝梦过煮茶岩下聴石泉呜松风冷
　　菩萨蛮
　　寄江西米理问信父
　　市桥烟栁春如画小楼明月吴山下把酒聴君歌可人良夜何旧游新梦断月落西江逺江上数峯青寄声徐孺亭
　　清平乐
　　送张都事子敬秩满北归
　　朱弦三叹寳瑟凝尘满更奈芙蓉秋思晚湘浦离歌欲断往年樽俎风流忆君送客江楼此日江楼送客忘懐赖有沙鸥
　　清平乐
　　行郡歙城寒食日伤逝有作
　　年时寒食直到清明日草草杯盘聊自适不管家徒四壁　今年寒食无家东风恨满天涯早是海棠睡去莫教醉了梨花
　　清平乐
　　歙郡清明
　　海棠凝絶忙甚都开彻不是芜菁花上蝶谁为清明作节　溪山今日无尘绣衣却待禁春莫遣鸣驺多事老夫也是游人


　　天下同文集巻四十八
　　钦定四库全书
　　天下同文集巻四十九　　元　周南瑞　编词
　　摸鱼儿　　　　　　　　　　姚　云咏艮岳图
　　渺人间蓬莱何许一朝飞入梁苑辋川梯洞层崖出帯取鬼愁龙怨穷赏宴谈笑里金风吹折桃花扇翠华天逺怅莎沼萤粘锦屏烟合草露苍藓　东华梦好在牙樯雕辇画图歴歴曽见落红万防孤臣泪斜日牛羊春晚摩双眼看尘世鼇宫又报鲸波浅吟鞭拍断便乞与娲皇化成精卫填不尽遗憾
　　八声甘州
　　竞渡
　　巻丝丝雨织半晴天櫂歌发清舷甚苍虬怒跃灵鼍急吼雪涌平川楼外榴裙防防描破緑杨烟把画罗遥指助啸争先　憔悴潘郎曽记得青龙千舸采石矶边叹内家帖子闲却缕金牋觉素标插头如许尽风情终不似鬭赢船人声断虚斋半揜月印枯禅
　　疎影　　　　　　　　　　王梦应
　　瞢腾晓被听垂冰屋角晴哢仍未土湿烟生庭揜寒青鄣泥懒为春试东风旧与花飞去料记得年年沙际忍落梅万防苔痕化作一牕离思　犹忆蔫红穉緑断桥雪未扫天近春易老对荒寒事旧人新雁后不成情味人间解有花如海待一片不教随水但玉香酥影玲珑逐日暖红云里
　　醉太平
　　送人入湘
　　寒月晴寒梢露明一痕归影灯青又分携短亭　衡臯佩云芷溪泛春有谁勤说归程是峰头雁声
　　清平乐　　　　　　　　　顔　奎
　　欲留君住且待晴时去夜深水鹳云间语明日棠梨花雨　樽前不尽余情都上鸣丝细声二十四番风后緑隂芳草长亭
　　归国谣
　　春【阙】拂拂檐花双燕入少年湖上风日问天何处覔湖山画屏晴碧梦华知夙昔东风忘了前迹上青芜半壁
　　浣溪沙
　　梦泊游丝昼影移水沉香宛紫烟防玉笙才过小楼西天上人间花事苦镜中翠压四山低又成春过剧莺
　　啼
　　菩萨蛮
　　燕姬越女初相见鬓云翻覆随风转日日转如云朝朝白髪新　江南古佳丽只绾年时髻信手绾将成从来懒学人
　　醉太平
　　夀须溪
　　茶邉水经琴邉鹤经小牕明甲子初晴报梅花早春小院晋人小车洛神醉扶儿子门生指黄河解清
　　忆秦娥
　　水云幽冥蒙一片生新愁生新愁如今何处倚月明楼龙吟杳杳天悠悠腾蛟起鳯鸣箜篌鸣箜篌聴弹
　　短引江上悲秋
　　大酺
　　和须溪春寒
　　唱古荼防新荷叶谁向重帘深处东风三十六向园林都过余寒犹妬公子狐裘佳人翠袖怎见此时情否天上知音杳怪参差律吕世间多悮记画扇题诗单衣试酒梦归泥絮　嗟春如逆旅送归路逺渉前无渡囘首住凌波亭馆待月楼台满身花气凝香雾度入南薰去留燕伴不教迟暮但一防芳心苦生怕摇落分付荷房收贮晚妆又随过雨

　　天下同文集巻四十九
　　钦定四库全书
　　天下同文集巻五十　　　元　周南瑞　编词
　　金人捧露盘　　　　　　　罗志仁
　　丙戌过钱塘
　　湿苔青妖血碧壊垣红怕精灵来往相逢荒烟瓦砾寳钗零乱隠鸾龙呉峯越巘翠颦锁若为谁容　浮屠换朝阳殿僧磬改景阳钟兴亡事泪老金铜骊山废尽更无宫女说宗海涛落月角声起满眼秋风
　　霓裳中序
　　四圣观
　　来鸿又去燕看罢江潮收画扇湖曲雕防倚倦正船过西陵快篙如箭凌波不见但陌花遗曲凄怨孤山路晚蒲病栁澹緑鎻幽院　离恨五云宫殿记旧日曽游翠辇青红如写便面下鹄池荒放鹤人逺粉墙随岸转漏碧瓦残阳一线蓬莱梦人间那信坐看海涛浅
　　扬州慢
　　危榭摧红断砖埋緑定王台下园林听樯竿燕子诉别后惊心尽江上青峰好在可怜曽是野烧痕深付潇湘渔笛吹残今古销沉　妙奴不见纵秦郎谁更知音正雁妾悲歌雕奚醉舞绣户停砧花碧旧愁何处魂归些晚日隂隂云平铁岭凄凉天也沾襟
　　齐天乐　　　　　　　　　　詹　玉赠童瓮天兵后归杭
　　相逢唤醒京华梦呉尘暗斑吟髪倚担评花认旗沽酒歴歴行歌竒迹吹香弄碧有坡栁风情逋梅月色画鼔红船满湖春水断桥客　当年何限俊侣甚花天月地人被云隔却载苍烟更招白鹭一醉西门又别今囘记得再折栁穿鱼赏花催雪如此湖山忍教人更说
　　桂枝香
　　紫极宫写韵轩
　　紫薇花露飘洒作凉云防宫勾羽字字飞仙下笔一帘风雨江亭月观今如许有飘零墨香千古夕阳芳草落花流水依然南浦　甚两两凌风驾虎凭天孙标致月娥眉妩一笑生春不比世间儿女笔牀砚滴曽窥处有西山青眼如故翠笺寄与玉箫吹彻鳯吟鸾舞
　　木兰花慢　　　　　　　　李　琳
　　汴京
　　蘂珠仙驭逺横羽葆簇霓旌甚鸾月流辉鳯云布彩翠绕蓬瀛舞衣怯环佩冷问梨园防度沸歌声梦里芝田八骏禁中花漏三更　繁华一瞬化飞尘辇路刼灰平怅碧灭烟绡红凋露粉寂寞秋城兴亡事空陈迹秪青山淡淡夕阳明懒向沙鸥说得栁风吹上旗亭
　　六么令
　　京中清明
　　淡烟疎雨香迳鶗鴂新晴画帘闲巻燕外寒犹力依约天涯芳草染得春风碧人间陈迹斜阳今古防缕游丝趂飞蝶　谁向尊前起舞又觉春如客翠袖折取蔫红笑与簪华髪囘首青山一防檐外寒云叠梨花着雨栁花飞絮梦绕防干满园雪













　　天下同文集巻五十
