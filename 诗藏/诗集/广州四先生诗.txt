　　钦定四库全书　　　　　集部八
　　广州四先生诗　　　　　总集类
　　提要
　　【臣】等谨案广州四先生诗四巻不着编辑人姓名乃明初广州黄哲李徳王佐赵介四人之诗当时与同郡孙蕡并称所谓南园五先生者也哲字庸之用荐拜翰林待制侍懿文太子读书出知东阿县升东平通判归寻坐法死有雪篷集徳字仲修洪武中用荐授雒阳长史官至义宁县知县有易庵集佐字彦举本河东人元末侍父宦南雄遂占南籍洪武初征至京师授给事中有聴雨轩瀛洲二集没后稿多遗逸有诗一巻郡人彭森刻于建安介字伯贞读书不乐仕进屡荐皆辞免以家累逮赴京师卒于南昌舟中后以子纯官赠监察御史有临清集南园诸子中惟孙蕡集尚流传四人著作已多散佚此乃后人甄辑之本萹帙无多然视他选差为详备其间如哲之五言古体祖述齐梁徳之七言长篇胎息温李俱可自成一家惟佐气骨稍卑未能骖驾介诗为陈廷器所称赏许其有闗世教而所存太少亦不足以见其全然粤东诗派诸人实开其先其提唱风雅之功有未可没者故存之以着其槩焉乾隆四十五年七月恭校上
　　总纂官【臣】纪昀【臣】陆锡熊【臣】孙士毅
　　总　校　官　【臣】　陆　费　墀





　　钦定四库全书
　　广州四先生诗巻一
　　雪篷诗选
　　黄哲字庸之番禺人世为荔湾着姓哲弱冠而孤刻苦读书通五经尝借人文选手钞之沈玩究竟遂能作诗造晋唐奥域性好山水结庐蒲涧栖息其中往来罗浮峡山南华诸名胜自以为未足乃辞家度庾岭过吴楚游燕齐间一时湖海英豪皆与游焉当风雪时泊舟秦淮遇朱文昭涂颖辈相与握手吟咏沽酒大噱二人唶曰君才如【阙】　　虽知音如寡【阙】自是益有名龙凤中太祖为吴王驻师金陵招徕贤士哲为丞相李善长防政张防汪广洋所知交荐之时已建吴国拜为翰林待制入书阁侍太子读书寻兼翰林典韱辅导尽职丙午六月左丞相徐达北伐捷闻上命赋诗称防及钟山祈雨获应御制七言诗志喜命哲赓之其见重如此洪武初奉使青徐谕诸反侧寻出知山东东阿县吏胥初以儒士易之哲剖决如流案牍无停者且不事缴绕苛察民乐其寛值旱诣洪范池祠祷词防哀恻甘澍应时优洽民讙曰此黄公雨也狼溪有怪物善为幻能窃人啗之哲为文祷于天须臾风雨大作一青蛟毙水上邑人讶以为神时经毛贵乱后民多流徙他处闻哲善政复其业者亡虑数千人辛亥四月陞东平府通判东阿士民遮道攀泣抵府境乃返是嵗黄河决梁山中书省发民疏濬哲董东平之役经画有方民不告劳有司欲堰黄陵冈哲建议谓此乃元朝之敝政不可以为法事遂寝寻上疏陈时务数十事上怒其狂易会山东分省奏哲捐俸修先圣祠筑水隄湖有成绩乃释不问哲亦乞归得允既南还有司奏请领郡校事横经授徒嵗凡数百人乙卯四月朝廷取回山东治在郡罣误竟置于法郡邑人士家为奠祭哲始北上时倚篷聴雪常自诧曰天下竒音妙防出自然者莫是过也归构一轩名聴雪篷学者称曰雪篷先生子徳舆辑其诗文十巻行于世尝经昭明太子墓作诗吊之説者谓混选诗中殆不可甲乙其精工如此【见广州人物传】古乐府
　　临髙台
　　临髙台髙台百仞凌云开丹霞曙色明九垓咸阳王气何佳哉交疏结绮纷崔嵬虹桥复道云中来直过凤楼表双阙遥连北极正三阶宛转朱阑临渭水蜚蜚朱阁通天起铜龙髙拱日华鲜青雀翻飜月明里仙姝揺佩溢层城锦幄髙张翡翠屏宝鼎香酥调玉食金茎瑞露屑璚英璚英玉食知难老鸾镜青蛾为君好君王八骏上瑶池日暮长门怨芳草芳草年年绕翠华瑶池歌管醉流霞皆传阿母桃成实又献安期枣似瓜蟠桃石枣真堪羡方朔诙谐侍懽宴题诗争拟柏梁新求仙岂意桑田变愿得层台更万重昆仑西望接崆峒能共赤松鞭彩凤仍随轩后驾苍龙下顾凄凄茂陵道惟余陇树生秋风
　　战城南
　　君不闻隂山敕勒川胡儿饮马来翩翩狼头大纛三万落鸾注槊雄燕然乌桓古道黄沙塞青荒原白骨田汉将鹰扬遥度碛戎兵兽骇复窥边边烽夕照甘泉殿杀气浮空白如练右地连营夜合围左贤鸣镝朝驰战闻道嫖姚新筑城先令都护出竒兵三门八阵互缠绕万众一心同死生偏裨转鬭血凝肘箭锋流星饿鸱吼巻甲遥搴大校旂横戈怒落单于首愁云惨日共亡胡败马号鸣霜草枯金裘宝玦青瑚玉貎花顔泣路隅含悲掩袂辞穹庐雕盘跪进紫驼酥军中椎牛日髙会葡萄寒香浓不醉振旅先论衞霍功封侯未数金张贵封侯意本重雄豪谁识战场汗马劳惟有城南征战地髑髅京观长蓬蒿
　　白苎词
　　长洲宫中花月辉彩云夜傍琼楼飞吴姬娉婷白苎衣扬兰拂蕙春风归花筹传觞注红玉月镜当筵掩明烛低环按节宫调促嫣然一转乱心曲夜长酒多懽未足惊乌啼向东苑树星河阑干正当户明眸皓齿歌白苎蛾眉婵娟花月妬含情奉君君莫顾云中璧月易盈亏叶底秾华多盛衰愿为宝阶千嵗石长近君王双履綦
　　雉朝飞
　　野田无人蒿草薄羣雉班班艸中落五月禾熟桐风清南陂北陂声喔喔东方渐髙晨露稀金翎绣项争光辉桑畦如雾行不见雄鸣呼雌惊复飞渴饮幽涧泉饥啄野田粟羣雏来哺声粥粥宁向郊原抱耿介不羡云霄竞髙逐鲁恭慈仁桑隂自驯鳏防窃伤犊牧采薪下防虞罗上畏雕鹗朶颐垂涎羣动交虐圣人解网天网疎八纮山泽无畋渔蓬机艾弋无尔图朝出陌上飞莫还蒿下居翼众雏兮行且呼饮而啄兮宁尔躯雉兮雉兮乐何如慎勿变化陈仓为怪诬
　　乌栖曲
　　九月过姑苏江头霜艸枯秋风吹叶尽愁杀夜栖乌栖乌月明里霜重惊还起无处托安巢哑哑渡江水江波浅复深东去无还心白苎吴宫曲能成哀怨音只言懽乐长相保青春几时秋又老可怜西子断肠花不及虞姬美人草舞罢垂杨金缕衣椒房绛烛明星稀越骑争驰海山动吴歌尚绕梁尘飞梁尘飞飞白苎哀乌啼夜半阊门开鸱夷浮江麋鹿来月明犹照姑苏台
　　自君之出矣
　　自君之出矣无处托鳞音思君如画烛泪尽不明心
　　五言古诗
　　初入书阁呈董宗文博士兼简同舍诸公
　　河闗歇王气淮泗擅英灵天眷迪皇运人谋归圣能石城雄虎踞钟阜宛龙腾紫署东阁青门践北陵来王玉帛至访道蒲轮征髦英起幽谷俊乂罗明庭变豹蔚华彩飞熊闻作兴朝仪制述美锡赉恩庥承前席思贾谊横经推戴凭奚为绕枝鹊亦企图南鹏云轩蠧简辑兰署鸳班升髙防屡怀董名流知慕膺追陪虎禁入被遇龙门登仍慙匠石顾用匪舆轮胜毋云弃樗朽庶以从规绳
　　十一月十二日四望山陪祀礼成呈诸执事【时北征也】
　　明开朔序禋类卜辰良武成遵誓命汾畤备馨香惟皇俨雍穆对越思洋洋凝旒仰坤壝授律挟乾纲风云从龙虎乐舞登凤凰珪币有容秩緌缨纷焕煌苾芬既明诚蠁回穹苍兹焉迪昌运赤伏臻遐祥徂征乃自葛义旅时鹰扬同徳奋熊罴桓桓先啓行阿衡重麾钺推毂观旂常海岱仍率职堪舆复泰康繁祠陋衰典昭告纪兴王羣英聿来助委佩锵珩璜多仪动文彩列宿开荣光庸薾忝趋承赓歌聆颂章宸猷愿终述豁达垂无疆
　　过梁昭明太子墓
　　帝子降南浦飘飖苍桂隂神飚回震阙迹閟坤岑凤陵辉璞蕴龙沼媚珠沈文藻绚华黻芳芬扬素襟遗编轶正雅旷代驰徽音玉马风云变金鳬嵗月深霜兰朝委翠烟萝夕翳林采苹思永荐捐玦遂幽寻灵修忽尔游嵗晏劳予心辽东鹤驭逺缑岭鸾笙吟眇眇因怀昔营营徒慨今瑶华竟衰歇惆怅雍门琴
　　送道士蒋玉壶还茅山
　　华阳初慕道羽服依岩际辟谷咽晨霞朝元结真气朗吟扶桑颂伏谒三茅氏却驾云中龙来游人间世谈蕋珠阙稽首张乐地调笑芙蓉笙声飘凤凰吹仆愧金门彦时闻玉箫偈方忻兰苑晤忽念荷衣逝欲和瑶台章幡然紫烟闭石室萦翠芝丹丘蔼松桂望望劳予心犹怀碧山契
　　东平谒尧祠
　　初政礼羣秩晨趋郓隂郭稽古询道源放勲夕徂落斋宫委华棁黼扆销丹垩庭榛雊雉升裳藓宗彝剥惟馨思可荐废坠予犹怍缅言垂衣时东狩兹方岳仪像俨钦明声容被绵邈茅茨遵曩俭堦蓂传旧朔遗泽纷在斯今皇仰先觉亦播康衢謡绍尔雍熙乐
　　曲阜里谒庙
　　解组辞郓郭驱车循鲁坰前登阙里近端仰素王灵猗兰遗贞洁神宇葱青时化洽十祀奎光浮四溟多仪殷庙享斯文传壁经几筵犹设席容秩俨充庭所念迷涂者空瞻明徳馨因防今获客幽悱未遑宁靡靡寒冰至涂涂朝露零遄回驰驱意夙夜思仪刑
　　洪范祠龙池祷雨获应畣隠士刘文正暨邑中羣彦
　　斋沐戒徒御星言趋綘坛属兹愆阳序雩祀罄衷丹龙湫窅深閟神物时蜿蟠馨洁始云荐灵祈纷可干沛然感敷施霡霂济多难淅淅在林畹防防被冈峦焦原幸沾濡庶类同忻懽鸣鹳集穹窒翔鳞跃纹澜郊坰悦童耄庠塾庆衣冠所协咏归趣方【阙】民俗安赓歌诵云汉化奚能殚
　　吊陈思王【祠墓在东阿】
　　邺都雄盛日英才妙七贤夫君照乗珠五色丽且鲜西园倡华藻东洛赋婵娟游鸾翔朝旭芳蕖映碧涟始协棣华美宁虞箕豆煎桐圭空锡社银海闭隂泉白杨翳荆榛狐兎穴其阡喟然兼山叹肯企淮南僊
　　赠刘宗弼司业赴浙西佥事
　　晨颁锦花诰夕敛绛纱帷聊当持宪节讵是解逢衣笠泽山水妙吴江鲈鳜肥移舟发白下揺斾出江畿川寒葭苇静天清鸿鴈飞勿念离羣速承明应复归
　　秋夜杂兴呈涂典韱颖
　　璿杓运西宇华月丽中楹坐知流序易瑶夜秋风生银汉呈宵景金堂含夕情柔条栖湛露嘉蕙茁幽茎抚迹遂成感如何君逺征相思云阳浦岧嶤限玉京镜鸾停赵舞筝凤歇秦声寸心渺何极揺荡如悬旌
　　拟古
　　鲁连天下士夙蕴匡屯材却敌愧论赏英声腾九垓燕昭市骏骨乐毅趋风来虎战跃中野名成真壮哉仆本江海人西登凤凰台感此千古意长吟屡兴哀朝经夷门市夕醉髙阳杯挥戈拂倒影羲轮为之回宝匣绚青莲龙文拭轻埃神光夜挥霍按舞何嫌猜腾骧为君举头扫浮云开
　　简涂叔良朱仲雅二博士
　　贞士多苦节考槃依涧陲丛兰佩芳洁悦怿遂幽期至徳无终逸明扬膺盛时兹焉开东阁俊乂相追随列宿呈光彩翔飚清羽仪皇谟敷禹训风雅泛周诗幸俾纤防器叨承陪绛帷何因永斯好介尔崇明禧
　　寓官窰候邝雄飞使回不至
　　湛露晨未晞秋华被原隰征途夙已戒承命履遐邑桂水寒悠悠扬帆望不及川鳞想同泳羁羽尚云戢维楫乖素期临流重于邑睠然沮溺耦讵洒杨朱泣惆怅芳菲情日暮空伫立
　　秋月篇
　　金商鸣素节瑶律留先秋始见西陵月婵娟沧海头清规临夜满澄影际天浮媚浦沈珠迥凝波净练收常悬鳷鹊署初照凤凰丘碧落宵同映银潢晓共流梁园生绮梦陈榭感芳忧爽洽征人袂光含思妇楼玉台情未已鸾鉴影空流讵惜盈亏屡仍知晦朔周闗山随别骑淇水送行舟愿逐余辉去兰台奉夕游
　　与伯贞或华二友会
　　二妙联英标睠言顾榛莽良晤谐夙心谈慰幽怆江蘼澹新緑谷莺闻逺响感此离索情浩荡烟霞想夷白抗浮云临清延素赏何因继芳躅一丘同偃仰
　　题蒲涧读书处
　　编茅临巨壑伐木憩幽龛揺琴初涉涧投册静窥潭丽泽方求益知人谐所躭灵芬遥可挹渊物坐能探野褐闻朝诵霜猿聴夜谈董帏凉结蕙管榻涧霏岚予志在山水宜从云外防
　　秋日怀友
　　云馆秋气凉前楹新雨歇凉飚振清籁炎景韬余烈时菊有芳华露棠飘绛叶慨此揺落情于焉谬司业端忧鬒髪变和俗性灵竭贞履期可坚言讵当接渺渺睇川梁日暮方舟涉
　　分韵得也字赠林生瑛贡
　　氷霜戒律游子发中野筵几惜离羣罍樽企倾写庭柯复喧鸟场藿维征马锡贡拟璆琳光辉孰云舍文渊穆奥典璧水观儒雅攀鳞尔所之附骥吾衰也滔滔嵗华晚积雪晨飞洒行矣慎毋淹长怀问津者
　　饯区伯寡领归善邑教
　　横塘候秋色芳蕖飒已变渺渺波上舟忽如翔风燕琴觞激幽思笾豆徒有践所念同襟者飘飖各乡县章缝协冲素况复斯文彦此邦多竒胜名山蔚葱蒨暄壑栖云霞寒松阅霜霰尔行问津处沮溺因可见
　　赠刘仁仲昆季还浙东
　　沈忧自多绪复此送归人昨夜淮南雨不知芳树春朅来持别酒相与慰兹晨日暮行舻渺东南弥越津
　　七言古诗
　　游泰山
　　今年初出承明班折腰从政青徐间神州二月雨新霁我来万里观名山名山泰岱连云上邹峄徂徕郁相望晨霞彷佛见丹崖旭日曈昽射青嶂羽服逍遥山际行垂萝磐石渐回萦乔木千章寒谷秀隂泉百道晓虹明都太古瑶台在石室丹炉长不改中林迢遰蹑天门五色芙蓉耀光彩东极羣真鸣佩环招揺玉女开金闗苍龙飞去溟海濶黄鹤下唳清风还奎璧祥光生缥缈日观扶桑擘昏晓登临今日九州同顾视宁论万山小名岳齐天天下知斋宫防洁閟灵祗宝鼎椒兰腾馥郁芝楹华葢仰葳防祠官祝厘朝击鼓玉童吹笙双凤舞鲁祊秦祀变浮云后土精灵夜相语功成世世未登封明堂骏奔朝岱宗翠华行处入归鸟樛木尽亚随飞龙微茫玉检无人识緑坛隂洞秋声急但闻松乔遗素书我欲因之蜕凡骨絶顶芝应再生神游早顾抛尘缨笑骑苍兕骖太乙稽首银台超上清
　　河浑浑
　　洪武辛亥夏河决作
　　河浑浑发昆仑渡沙碛经中原喷薄砥柱排龙门环嵩絶华熊虎奔君不闻汉家博望初寻源扬旌逺涉西塞垣絶探幽讨事竒絶云是天津银潢之所接葱岭三时积雪消流沙万派从东决东州沃壤徐豫之墟懐山襄陵赤子为鱼夕没钜野朝涵孟诸茫茫下邑皆涂污民不粒食乡无庐桑畦忽变葭苇泽麦垅尽化鼋鼍居宫中圣人方旰食羣公夙夜忧旷职星郎又乗博望槎西去盟津求禹迹始闻古道行千艘一朝势转才容舠奔冲儵忽骇神怪浅不浮沤泥没篙我上梁山望曹濮长叹沧桑变陵谷万人举锸功莫施犹拟宣房再兴筑宣房汉武威曷若尧无为洪波阅九载端拱垂裳衣圭锡夏后安得辞胼胝龙门一疏凿亘古今巍巍巍巍功可成河水浑复清
　　奉和圣制钟山祷雨获应
　　天苍苍运乾纲雨旸时若民乃康孰令熯旱忧吾王九土如焚嗟亢阳天津欲竭隂虹藏王心靡【阙】时恻伤桑林罪已徳进汤斋宫对越腾馨香真宰黙应征休祥灵祗率职妖魃禳先驱靊霳舞商羊天瓢一举敷四方甘霖信宿仍汪洋勾龙后土占嵗穰黍稷报功王道昌百辟庆忭懽声扬小臣颂述歌虞唐四序顺成民弗殃巍巍端拱垂衣裳天苍苍徳无疆
　　行路难为洪都义士杨安赋
　　粤客慕逺游东来访仙洲扶桑弄赤日簸荡神鼇丘天吴变现横蛟虬狂澜欲济无轻舟我心西悲安可极九疑回望丹山色斑竹荒祠暮雨深湘灵泪尽湘江碧直欲排云窥九闗长风萧萧去不还鼓刀击筑行路难相逢杨子倾心肝此公平生负竒气对我髙谈论经济宫中圣人急征贤君材磊落终难弃平生耻作侯门宾声华满座惊陈遵黄金结交重然诺白首相知忘故新予亦髙阳旧徒侣怜君局蹐随风尘知君爱君心独亲相逢正值秦淮春秦淮茫茫春水緑春风扑缸春酒熟登楼一醉成悲歌起舞龙泉悄终曲君不闻神鹰未脱韝上縧搏呼梦刷秋空髙焉能委翅随斥鷃啁啾俛啄栖蓬蒿又不闻留侯家世夸相韩徇节忘躯西入闗功成乃慕赤松去富贵浮荣非所干尔有万古心时来亦如此鲁连复奚为欲蹈东海水行路难难可量海水尚可济身名须自强愿为黄鹤云中翔凌风振翮超八荒
　　寓治谷城寄京华亲友
　　金陵别时春已半含桃吹花莺语乱羣公送客劳劳亭王事驰驱不敢缓折腰从政真可怜貂裘欲敝寒无氊青徐古道暗荆棘二月黄河氷塞川战场蔓艸萦白骨城郭萧条狐兔窟柳塞胡笳夕厌闻花门突骑时还出猎火荒凉夜合围聊城闗外羽书飞将军转战略邢魏歴下游兵分道归疮痍未复更颠蹶忍看呻唫日流血朝耕暮战同死生抚字无才政多拙有时登髙望逺山浮云万里何当还令人却忆鲁连子一箭名成东海间
　　费将军凯还歌
　　费侯佐国文且武礼乐从容在军旅汉家卿相谁得如云台功臣祭征虏王师转战下山东大将平燕无限功复有竒兵専节制将军同日度居庸居庸城边艸初白戎兵夜遁龙沙北长风吹沙铁山黑贤王雕弓控不得组练如霜未倒戈狼烽斥候通滦河将军洗兵河上波马前双吹金哱啰英雄如公信无敌据鞍归来亲艸檄归来更唱平戎歌燕然山头堪勒石忽忆去年驻阿城仆忝微官曾送迎马头北去扫燕土今日传闻朝玉京旌麾再入阿亭路横槊赋诗肯相顾官桥一道野棠开人到当时列营处东风二月江南春露布先传到紫宸丹书铁券分茅社愿尔功成过古人
　　醉歌行为邝复初雄飞昆仲赋
　　昨日风雨中我来自西山不知春早暮花落长林间林间幽人心事闲相逢一笑开云闗问我别来春几度五见飞花满行路黄橙丹荔绕池栽清水离离照芳树登髙酌我黄金罍倾情写意无嫌猜携觞复就花下饮鸟啄余花铺緑苔我惜落花君莫扫乗兴即来坐芳艸江山如此多阅人与君相期恨不早君家伯仲多材雄白眉更是人中龙东山还着谢公屐百世行藏安得同尔曹曾辞鹤书召予亦蹉跎走荒峤华发盈簪已自惭乌巾折角从人笑悠悠行路心惟君可知音南冠发楚奏拂拭瑶华琴商声凄凄夜沈沈酒酣风悲月出林终然苦调不可聴为君更赋还山吟他年访我桃花洞洞口花残春正深
　　王彦举聴雨轩
　　辋川给事才且竒自我相亲童冠时髙谈甚爱风雨夕世上闲愁都不知几回共醉东轩里正值萧萧满人耳当牕涤笔写黄庭凉声散落鹅池水竹外淋漓芳砌寒檐端飞洒落花残先生掷笔向予笑如此宫商真可懽况复交游尽文雅倾倒对之情不舍银觥夜酌凉葡萄琵琶嘈嘈急如泻先生醉坐银烛低行云入帘花气迷喈喈屋角闻朝鸡出门只见花成泥当时雄笔谁更好孙公狂歌君絶倒横眠三日醉复醒梦见池塘生春艸一别凄凉十二年闗河风雨隔幽轩怀乡泪逐灯花落隠几晴忘春漏喧君入蓬莱献三赋我践泥涂走中路归来相见头总白坐上逢人半新故西牕旧话谁与传思君昨日空回船緑蓑青篛重来访莫厌连牀终夜眠
　　题招鹤轩
　　忆昔南游窥洞庭醉骑孤鹤横苍防千年云梦掌中小一防君山湖上青翺翔更入潇湘浦湘灵弹瑟鹤为舞清风双翅若乗轩令我归心厌尘土翻然独下昆仑台鹤飞却望辽天回武昌楼前招不得惟见白云天际来朱君华轩号招鹤金茎可饮芝可啄临臯羽客再相期为尔长鸣返寥廓
　　分题赋罗浮山赠何景先百户
　　吾闻名山洞天神僊之窟宅髙髙去天不盈尺上披浮云横斗牛下瞰沧溟奠鼇极云间五城十二楼老仙烧丹居上头鸾笙缥缈尘世隔羽服逍遥苍涧幽山中夜浮龙虎气石室犹藏蕋珠秘瑶艸灵苗几度春玉泉香蕋三千嵗还丹九转报功成手把芙蓉朝太清蓬莱弱水方舟度阆苑昆仑飞葢迎我昔怀山恣长往桃华古洞遗幽赏铁桥千仞意都迷絶顶芝日应长麒麟公子出仙台绛节遥从天上来车马光辉到蓬荜相防一笑无嫌猜投我素书皆鸟迹浩荡烟霞写胸臆终然归斾九霄长但见防鸿矫双翼中郎词藻絶人寰已进宸卿最上班须公为写观梅兴寄与江南驿使还
　　将进酒赠彭生秉徳
　　华灯照广席锦瑟弹朱丝一弹再三叹进酒卿莫辞丈夫成名垂不朽彭生早试穿杨手彩凤朝鸣岗上桐骊驹莫系门前柳门前柳条冬尚青城南桂浆翻玉缻觥船满引百分劝出门不顾蓬中萤君不闻洛阳贾生对宣室长安公卿皆动色长安九衢横九天尔如神驹当自力我昔侍从金门中誓师牧野初成功功成治定四海同条枚再见承平风尔行决科期第一狐裘蒙茸发如漆莫辞更尽金屈巵直上排云振双翮
　　短歌行与蓝山陈彦中
　　桂水秋风髙扁舟过苹末西来佳公子袖拂湟川月公子芳年狐白裘抱琴来访丹山丘云边举手笑相揖凌云意气横清秋髙谈雅论倾四座自言曾到燕山游雪中射虎随飞将原上呼鹰从列侯酒酣驰向城南猎腾身飞鞚轻一瞥赤手获得千年狐路人纵观夸勇捷卿家严君谁得如湘南昔日専城居将门有将今复见见此沧波明月珠明珠白璧相照耀知音更学丝桐妙传得吴侬子夜歌弹为楚客阳春调尔有吴越思言之使我迷罢琴惆怅孤月落哀猿老树临双溪他年同泛山隂雪聴尔琴中乌夜啼
　　题刘千户英武舟巻
　　将军十五二十时银艾初悬双佩垂材能不负将家子年少功成人所推青春照耀黄金铠出入辕门好丰采湘南自昔产英豪况有雄名播沧海海波忽沸神鼇丘元戎万舸横中流霆轰电扫势无敌遥见将军英武舟将军舟甚英武牙樯锦缆追风橹半夜扬帆奏凯歌千夫击楫鸣笳皷自从归驻北山边兹事流传又五年綉衣使者文章述大胜磨崖千仞镌
　　扶溪春望为邝茂才赋
　　溪头望春春色深美人不见劳予心緑波渺渺向南浦罨画楼台芳树隂天涯满目丹青障春日春花两揺漾翡翠兰苕不可思鸳鸯桂树长相望相望相思云路遥金塘流水乱春潮采菱风急桂舟晚疑是当年杨子桥桥边杨柳青青好惆怅春心被花恼浦口回船欲访君相思一夜蘼芜老
　　五言律诗
　　寄道士萧止庵二首
　　昔寓朱明洞神游碧涧阿庭临栖鹤树衣拂挂猿萝凤吹清云曲龙吟白雪歌仍慙勾漏令尘梦入槐柯颇弃人间事来防内景篇借骑缑岭鹤相访大罗仙稽首传丹诀长歌入紫烟璚花不着处同扫石牀眠
　　赠陈宪使还嘉兴
　　蘅臯理轻檝华筵饯逺人潮生碧海曙雨歇红亭春适越遂辞禄还吴思问津超然不可企遥睇东山云
　　杨氏湛碧轩
　　桂浦含秋气萝轩澹夕隂鹭窥明镜彻云度彩屏深宴坐消尘虑遐观恣赏心羣贤思歴下吟啸属芳音
　　送邵李二巡检赴京
　　驿树残朝雨汀潮急暝流旌麾从此别尊酒慰离忧虎石经衔箭龙门拟共舟蟾溪他夜月思尔玉京游
　　赠白守中之湖广
　　王孙芳草緑离思满西州桂醑秦淮夕兰桡江汉秋名藩今所重形胜昔无俦元规宾从美吟啸在南楼
　　五言排律诗
　　诗僧杞上人得防归鄱阳葬亲二十二韵
　　白下春容减红亭丽日升暂邀芸阁彦相送艸堂僧辇毂同文会旃檀异徳称诗名随处满华幄自天承久被宸衷眷仍推讲座登离宫频召对前席誉材能尚食供蒲馔禅宗问葛藤龙河朝洗鉢鹿苑夜传灯般若翻神贝袈裟出御缯抽毫联百咏挥尘竟三乗净洒银河水清防玉井氷虚空常湛湛行往独兢兢陟屺怀芝垅瞻云别蒋陵纶音旌孝徳珍翰诔先堋寸艸慈晖映双林瑞露凝逍遥无俗虑攀饯有佳朋祖帐琼花坠皇京宝树层江流杯浩渺岩户锡飞腾绮散烟霞动珠含海水澄虎溪从惠逺牛渚待袁宏莫厌尘縁混终知雅颂兴澹湖吟赏遍来就鹤书征
　　游黄陂五十韵
　　吾郡山川秀黄陂亦有名闻君谈胜概邀我共游行路指苍崖近村临碧涧萦尘嚣辞澒洞丘壑愿经营缭绕菱塘曲潺湲水碓清深泥縁狭径积雨涨前阬陟涉衣裳湿扶携杖屦轻阳云迷靉叇欹石履峥嵘俗讶精灵异谁知唱和情林僧来问讯野老亦逢迎注椀金芽茗充庖玉笋羮敲推篱犬吠餽饷草鸡烹少憩沾微醉前趋若有程土门斜束隘坡岸敞连坪石马眠荒垅昭陵失废茔腾蛟双踊跃蹲豹互狰狞迢递峰峦起穹窿窟窦鸣岭麋超险峻潭鲔漾澄防防泉分洁欣欣卉并荣奔流寒漱玉磐石迥疑城避地伤前事穷途蹙逺征蚁柯尘业误鱼木祸罗婴嵗月重登览烟霞几变更陈雷今合契黄绮旧同声招隠依松桂寻芳拾杜蘅逍遥吟伐木谈笑坐班荆凤涧葳防合螺蜂宛转明田家深处乐王政此时平杂沓欢樵采喧阗羡偶耕丰年饶芋栗膏壤足稌秔鼓腹雍熙叟居巢太古氓幽怀真可豁佳境实难并白鹤鸣相狎青猿戏不惊静中无俗念方外有贤英蕙结灵均佩松号子晋笙仰窥悬瀑净侧度小桥横茅舍藤穿牖柴牕竹覆楹花檐蜂阵阵桐巷鸟嘤嘤席帽防云坐匏尊倚树倾凉飔驱溽暑斜照弄新晴枕石延诗思临流破宿酲疎慵聊翰墨沈湎愧缾罂着屐随康乐回车泣步兵只应除世鞅端可脱尘缨趋走烦童御徉狂托弟兄橘中期四友林下忆三生絶徳瓢须弃忘形席任争言超混沌遐举问蓬瀛瑶草行堪掇丹砂炼欲成他年求道侣即此缔幽盟
　　七言律诗
　　贽相国李公善长
　　吾君神武定中朝丞相勲名冠百僚汉室兴王推邓禹唐宗开国任房乔江淮草木知名旧吴越山川辟地遥好向龙楼扶赤日便观麟阁近璇霄
　　呈张昶防政
　　丝纶阁下五云飘政事堂中八座超班马文章传旧学防龙勲业庆新朝宫花露重金茎赐衢柳风清玉佩揺江海微生叨近侍也随丹凤舞箫韶
　　呈汪朝宗防议
　　龙飞江表仗能臣虎变淮阳有俊人帏幄春风勤夙夜藩垣南寄息风尘闻鸡屡促鸣珂入倚马仍防艸檄频越客狂名叨荐啓无因东阁拜平津
　　北捷应制
　　王师几日定秦邮诏发竒兵出寿州横海楼船通楚甸羽林旌节渡淮流胡笳惨动闗山月戎帐威传艸木秋闻道鹰扬能奋迅思归燕将莫夷犹
　　送董文啓之江夏宰
　　委佩晨防拜玉除西游真食武昌鱼王孙碧艸秋无际仙掌金茎露下初今日才名须卓茂当年词赋説相如登临若对南楼月待尔宾鸿寄尺书
　　赠王深之官永康
　　赏心亭下玉壶倾客里难堪送客情沙际緑芜朝雨净天涯江树晚云平扁舟剡水因乗兴髙防河汾旧有名勿谓微官淹骥足金华凉月对秋清
　　正月初四日南郊礼成
　　午夜祥云绕太微圣明开运六龙飞箫韶享帝声容丽玉帛来王厯数归宝幄天光临负扆金舆春色映垂衣儒臣幸覩唐虞际三祝尧年仰曙辉
　　谒黄石公庙
　　榆径深深一草堂松阶寂寂半斜阳青山逺近分齐鲁黄石英灵阅汉唐碑断螭龙荆棘暗坛空鸾鹤桧槐苍乡人更説传书意故国风云入渺茫
　　舟泊龙湾寄孙仲衍
　　吴樯楚柁十年间又庆秦淮虎豹闗眼底故人成寂寞梦中尘业负髙闲九州风雨东南会七泽波涛日夜还江上思君云路杳掀篷秋对蒋陵山
　　赠洗口于巡检
　　东郡于公最有名为儒曾事鲁诸生鹤书三聘云间下龙劒双飞海上行明月画船依桂浦碧山红树绕花营斋中旧客今谁在青眼相逢万里情
　　喜故人孙仲衍归
　　十年东去入皇都词赋争夸楚大夫疎散又辞金马籍徉狂须覔歩兵防花开上苑啼鹦鹉艸緑南园泣鹧鸪惟爱碧山吟巻在夜随明月照蓬壶
　　赠戴云
　　十年惯聴京华雪忽忆闻鸡梦觉时万户晓钟金气应九重仙仗佩声迟湟州桂树谁招隠庾岭梅花有所思一曲阳春知寡和郎官清胜浩然诗
　　青宫哀词【懿文皇太子也】
　　前星光陨太微间云阙龙归不可攀惨结云迷海岳泪挥寒雨遍戎蛮清都鹤驾翺翔逺缑岭鸾笙缥缈还遥想皇情哀恸处万年松柏紫金山
　　次韵仲衍巫峡秋怀
　　白帝孤城蜀汉间锦江秋色隔巴山霜清滟滪璚瑶动雨散阳台紫翠环王事归心俱未已世情岐路总相闗扁舟莫系枫林下卧聴寒猿一夜还
　　七言絶句
　　从军行赠费指挥使
　　英雄江左费将军淮海吴门旧防勲又领貔貅三百万誓清沙漠报明君
　　闻説沙场渐倒戈受降城北是湾河胡姬窕随征马虏酒葡萄载骆驼
　　秋夜杂兴
　　金风瑟瑟吹明河锁牕时见流萤过谁家玉生离怨知是吴侬子夜歌
　　秦淮桥下江水清凤凰台前霜月明莫愁艇子系何处杨柳萧萧无限情
　　折杨柳枝词戏赠朱文昭
　　緑隂驰道绕隋宫拂雨撩烟送晚风万树千条都折尽不堪回首画桥东
　　游洪范池与刘文正
　　洞门斜日照金潭千尺藤萝挂石龛骑马独来髙处望满山松柏似江南
　　小塘山居
　　淡月斜牕夜气清禅栖无梦客灯明山中万籁俱岑寂惟有松风答磬声
　　王孙挟弹图
　　乐游原上竞繁华骑出天南白鼻騧宫锦不愁清露湿五陵松栢绚朝霞
　　驰道香莎剪翠茵金鞭闲飏落花尘温泉树晚歌钟起人识开元富贵春
　　寄复初景翔诸友
　　寒泉疎竹映清秋曾记仙人太乙舟今日逢君同感慨不堪衰泪洒西州
　　荔枝原头春水深多情得似玉郎心琵琶拨尽凉州曲石竹花残风满林
　　题野塘景
　　花落春塘急暝流湖光山色未销忧双双白鸟忽飞去撩乱文鸳不自由















　　广州四先生诗巻一
　　钦定四库全书
　　广州四先生诗巻二
　　易庵诗选
　　李徳字仲脩番禺人博览羣籍尤邃于经学明毛诗尚书洪武庚戌以明尚书荐至京师上亲防问赐徐大全等出身有差徳预焉授洛阳长史继迁济南西安二郡幕非其好也政暇遍览帝王遗墟尝著论西安南阳皆天下大形胜所在建不拔之基当择而都之江东非其匹也士林韪其识歴郡十余年年薄暮矣自陈不能吏乃就湖广汉阳教谕当兵革初静舍翳蓬藿中生徒仅十数辈皆野犷不可语徳尽心训迪之言诸有司罗致民间子弟之俊颖者馆谷焉自是弦诵诜诜人知向学矣秩满改任广西义宁县其俗尤陋徳立法凡遇家有吉防事当告假者随贫富以楮币周之孜孜勤谕使约束乡党不得为恶习俗日美科贡渐盛当道方荐达之而徳以倦游南归卒于家徳为诗多效长吉太白孙蕡笑之曰子真混元皇帝逺孙也徳乃力追古作有易庵集行于时序者以为跨晋唐而跞宋元云少尝自号采真子著论如子书晚更潜心伊洛故世称有理学者必曰李长史子孚字底信亦能诗【见广州人物传】
　　五言古诗
　　神释
　　大哉浑沦妙槖籥自无穷絪緼一已搆畀付出至公灵台本无物而我处其中清虚为我体昭明为我庸儵忽入无间忽来归寂空既作百骸长蔚为万世宗毋从众形扰顺适与天通
　　杂诗
　　人生更代谢阖辟为之机盛衰无常理生死乃其宜始来本自无终往奚足悲扰扰依形立百嵗以为期黾勉返吾初俟命复奚疑
　　孟夏五日感兴
　　春阳舍我去四序无时停郁郁当轩柳珍禽时一鸣素琴寓我适浊酒陶我情顔鬓虽云改寸心有所凭偃仰东牕下聊以寄吾生
　　种麻
　　种麻满东园种花亦盈亩麻生但芃芃华发映户牖容华能几时零落他人手岂如为絺绤与君同永久向来灼灼姿于今复何有
　　送友回真定
　　君自邯郸来复向邯郸去邯郸月色好夜照江南树太行多峻坂中有羊肠路往来不惮烦知君为亲故
　　暇日游城西妙观
　　还辞束带累偶涉寻真路松吹度钧天篆烟生细雾翩翩尘外侣杳杳云中步儒道虽异途同归在清素
　　紫芝山房为湖广郑大防赋
　　芝山何嶤嶤产灵秀美人慕园绮辟地敞云构图书资悦怿枯壑含昏昼佳气蔼川原和风散岩岫松萝被广防泉涧环清潄抱冲昔若遗理剧今岂后钟英良有自瑞世非常觏明良共一时千载此其候
　　嵗月徂迁未有归止寓迹江汉怀抱索然时维抄秋凄其絺绤偶有所述用简同志
　　抄秋气方肃寒风动凉户羁人未授衣适体宁捐故云开汉臯路目送征鸿度山容欲受寒园芳已漙露故交久零落新知偶惬素时资盍簪益聊以慰迟暮
　　仙人
　　瀛洲飞彩云万树桃花春翩翩骑凤侣恐是避秦人侧窥浑沦妙幽探元化真徒令多欲者千古恨迷津
　　赠虚明道人
　　浑沌无本象表里同一照古今若须臾羣真资众妙五隂絶纤翳幽阳播灵耀王乔并羡门吾与尔同调
　　同诗社诸公游白云寺分韵得千字
　　扪萝扣禅闗长啸青云颠山开西北日水豁东南天凉叶散虚席暝林啼清猿浮云触石起顷刻遍大千悟言造真适谈空忘至言何当登絶顶俯视苍苍烟
　　留题郎步山庄
　　出门望南山山翳林木稠飞鸟欣有托吾生念归休行行度前坂褰裳涉荒沟好风吹我怀禾黍亦盈畴人生衣食尔过此欲何求日夕返穷庐聊以忘吾忧
　　宿栖云庵
　　众壑忽已暝逺近响清湍山中对僧定疎雨掩柴闗柳暗猿狖集气交风露寒揽衣中夜起萝月在岩端
　　闲居
　　北牕林影寂南湖水气凉园荷始泛緑丛兰渐吐芳抚节迹犹滞神闲机已忘无论喧与寂缅心即羲皇
　　忆南园
　　南园蝴蝶飞緑草迷行迹青镜扫长蛾娟娟弄春碧锦屏千里梦寂寞愁芳色小字写长笺鳞鸿坐相隔
　　栖云庵
　　石室凝紫烟空洞悬石乳隂崖含风泉终日洒飞雨临流结精舍六月不知暑道人养清虚适与髙僧处垢净俱已忘孰为舍与取诸幼既逺离白云日相与何当谢时人来作尘外侣
　　对鹦鹉洲
　　芳洲采杜蘅日夕春水生不特嗟鹦鹉深令忆祢衡因悲才胜者只使寸心惊
　　题陶渊明像
　　渊明节概士逺慕羲皇风荣名奚足道甘分固其穷得酒即为欢箪瓢常屡空朝出山泽游暮归衡宇中豪华非所贵但愿嵗时丰秋菊或盈园栖栖谁与同浊醪共斟酌日入会田翁此士不再得吾生焉所从
　　亭亭水上蕖
　　亭亭水上蕖皎皎沼中藕花落子亦成色衰心不朽中藏千万渚处汚恒自守不学杨白飞随风入牕牖
　　柳塘书舍图
　　逺山出白云近水明秋色烟波漫浩浩日暮归舟急隠约丛薄间茅茨倚苍石中有柳塘翁看看似相识
　　观白鹭
　　河州双白鹭皎皎照清流所希在鲜食所愿亦易酬朝飞浦溆旷暮宿林塘幽寄言采薇客吾与尔同游
　　七言古诗
　　寄孙典籍仲衍
　　南园草色参差緑忽忆佳人美如玉玉堂挥翰事成陈草屋悬灯照幽独江湖狂客未言归翘首东南泪湿衣何时净拂青溪石与尔横竿钓落晖
　　河阳月简顔光宏
　　胡角啾啾悲石裂顔郎夜醉河阳月越姬飒沓舞秋风芦笋含商五情热请看天上青云道桂花落尽霜娥老雌鸾鸳鹭玉楼寒三尺青丝变秋草
　　燕歌行
　　秀颈红唇脸花碧秋波湛湛倾人色髙楼雾暖四时春蝴蝶飞来归不得裾回縠转香风催引商按征声徘徊鸣钟考鼓玉山頽讵识乐极生悲哀
　　青楼曲
　　青楼春酣鹦鹉杯孔雀屏风锦绣开银鸾玉凤娇未歇杨柳斜飞舞回雪越娘含醉弄丝桐十纤宛恨哀弦中调成白雪恼芳容长卿茂陵髪如蓬
　　汪彦举南雄省亲
　　神工剪水寒凝指南浦頽云吹不起汪郎气酣走马去三尺龙泉拂流水玉壶愁破酒如兵鹅管呜呜咽不鸣幽红啼露香凝幙蜀锦缝衣寄君着象牀醉卧紫氍毹凤简封题草字书北树南云一千里愿携径尺托双鱼
　　秋情
　　爉炬揺红纱隙冻沈香帐底鸳鸯梦芙蓉波冷薄霜凝一夜离鸾忆单凤梧桐金井曙啼鸦梦郎封侯归妾家开门自扫枇杷花
　　天上謡
　　玉楼琼宇晓玲珑云軿电毂辗回风自从羿射九日落帝遣羲和驱六龙六龙奔属成今古海水生尘变桑土瀛洲花发几畨春误杀秦皇并汉武桂宫珠露滴秋香仙仗徘徊朝紫皇凤吹纷纷九成奏羽衣金节韵琳琅金河流水连云注织女牛郎在何处淋漓元气浩茫茫白鹤千羣驾烟雾女娲链石良可嗤此事荒唐奚足疑直怜世上人心改至理浑仑那得移
　　房中思
　　金井鸟啼风摵摵桂树团团江月白洞房秋思满娇娥泪滴瑚眠不得玉台尘鉴少光辉彷佛孤鸾彩翼垂莲枯蕙折无人惜露湿绮疏生网丝
　　十二月乐章
　　正月
　　东方日出香茸茸长条短条花眼红柔云弱雨暗填空茫茫蝴蝶破春风鸾帕抹烟仙梦浓萧飒愁思开暝容江头溘溘水声动微和着柳黄金重
　　二月
　　燕梁玉湿蜂蜜花房晓铜龙啮水微翡翠含波小石间藓蚀菖蒲根古魂啾啾啼晓昬红芳碧蕋乱殷殷蛮女剪烟揷翠云游丝萦春悬锦绮渚闲沙白鸳鸯喜
　　三月
　　花敛容柳刷翠扇薄欲裁纨佩香思剪蕙桐英寂寂沈寒波粉緑猗猗日影多六街烟花净如扫千年古血生青草
　　四月
　　碧云屯午风熏熏五丝曲奏霜纹湘臯野龙拔新玉摧鳞健角萧萧緑蕙香小妓扇轻罗半掩樱唇试新谷金丸落落弦红脂石池青钿溢碧猗
　　五月
　　沙上短蒲緑赤菱紫茨离披熟越奴青艾悬香踏踏采莲塘上曲游龙撇波海水飞黄头伐鼓吹参差少年揺曳澹忘归
　　六月
　　皇天髙厚地裂白日河庭泣鱼鼈湘神抱瑟愁波涛頽阳毕化穉隂结焉知海上黄金阙万丈丹梯到寥泬乔松相携弄白雪
　　七月
　　桐风刮帐无春温赤精解绶佩金神银浦桥成鹊济津遥遥帝子度长云野芳萋萋日杲杲十万蛾眉镜中老锦楼折竹夜迎仙越秀吴都朽不眠
　　八月
　　玉露漙清虚银云拥明月空蒙白夜凉逺近商声发桂子落秋香寒娥能孤洁谁家理素琴调急弦应絶
　　九月
　　清飚激素商逺客生归梦茱萸委匣香玉腕胜金重幽芳垂晚迳汲绠霜华冻洞庭木叶空临水悲相送
　　十月
　　沈寒凝海霜班班芦鸿呌彻苍梧间仙鸡警晓蟠桃干天鼓无声泽龙闲
　　十一月
　　轩辕玉管还初气防线纡回报长至瑶花散落满寥天万户千门夜明媚南山幽翠净如削内屋红炉春自若璿玑回斡见天心姬氏骑龙班嵗朔
　　十二月
　　北斗璇光射幽土四气縁环若朝暮壑底惊蛇挽不留官街力兽防寒去
　　闰月
　　嬴皇当极黄杨死一寸霜皮生不起峄阳老榦青铜根玉叶排秋十三子郁华羿妃缓两辔迟回二万八千二春秋九十短长匀青红白黑上下均千秋万嵗奉明君
　　出城
　　越王宫春风起何处散芳尘垂扬沙迳里舞罗衣挥凤尾鸣鸾箫发贝齿怀洞庭悲帝子海波竭彭铿死羲和影如流水
　　梅花曲
　　轩后登天时骑龙乗紫云三千宫貌附龙鳞瑶珰月佩荷丝裙夜入罗浮醉僊子酒楼明月清如水梦阑霜冷蛾眉死
　　送友人
　　闗云栉栉吹沙黄瑶华拂劒春风香鹅黄浅泛玻璃光越妓舞衫金缕长江津白白黄湾月神鱼撇波甲裂湘娥凝緑染春衣踏踏青云郎马归
　　五言律
　　立秋日登汉阳朝宗楼怀乡中诸友
　　湖山兴不浅而我亦淹留得罪縁微禄怀君属早秋淡云乡树逺孤月旅情幽借问衡阳鴈何时到广州
　　济南寄孙仲衍
　　南园虚夜月风景罢登临巩洛成尘迹青齐入苦吟升沈雕壮节匡济负初心薄宦容身得宁辞雪满簪
　　金陵逢赵汪中
　　十年长契濶万里各分飞岐路风烟杳江湖消息稀加餐俱努力访旧各沾衣春草无劳緑王孙自不归
　　峡山寺
　　峡云藏絶壁峡水积寒流宝树笼香阁天花散彩楼梵音晴隠隠钟韵晚悠悠闻道金仙宅飞来最上头
　　七言律
　　春兴六首
　　万里春风二月花十年尘土一乌纱惟将素节酬知己岂有黄金买嵗华愁边熟食无烟火江上坚城有皷笳忆我旧游如旧日绣帘青舫越天涯
　　终南山色翠含烟太白峰髙尺五天春暖莺花连万室月明笙鹤会羣仙黄尘白髪三千里流水浮云十二年齐楚飘零成潦倒令人犹自忆秦川
　　洛阳城里雪初消流水天津尚有桥汉寝隋陵春寂寞龙门伊阙晚岧嶤相如完璧无遗恨王子吹笙拟见招为报山人体索价可能容我伴渔樵
　　日射天门万象新綉衣朱履侍枫宸云移仙仗千官肃日映龙顔四海春金椀玉浆来内侍紫泥丹诏下王人十年趋走金陵道到老低垂汉水滨
　　汉水东流日向西孤村烟树鹧鸪啼纤纤岸艸迎人眼踏踏江花映马蹄有客问竒仍载酒故人相过辄留题暮年正尔逢知己布袜青鞋信杖藜
　　江汉漂零今六载故园迢递尚三千新春隠几防云坐遥夜悬灯聴雨眠彭泽官贫犹有酒杜陵身老未归田桃花流水深千尺拟向溪头理钓船
　　社后谩兴
　　社燕西飞节物过年华世事两蹉跎晴天白鸟来无数落日浮云看渐多黄菊何人归短棹红蕖秋水澹洪波寂寥多恨凭谁遣揺落无心奈尔何
　　寄妻弟郑子玉
　　年年留滞汉江头华发萧萧不奈秋梦断乡关犹是客望穷烟水更登楼西风鸿鴈来芳信南纪亲朋忆旧游闻道菊松无恙在可能归去覔菟裘
　　五言絶句
　　塘上行
　　露湿藕花香花折藕丝长岂无鳬与鴈不似锦鸳鸯
　　七言絶句
　　题扇
　　凉风吹动影娥池百顷秋波漾素辉十二玉阑闲倚徧桂花清露湿人衣








　　广州四先生诗巻二
　　钦定四库全书
　　广州四先生诗巻三
　　聴雨诗选
　　王佐字彦举家世本河东元末侍父宦南雄后遂占籍南海时孙蕡与佐结诗社于南园开抗风轩以延一时名士佐才思雄浑体裁甚工蕡甚重之时谓搆辞敏捷王不如孙句意沈着孙不如王云会何真开署求士与蕡首被礼聘真敬二人者使掌书记军旅事多见咨询洪武六年部使者荐于朝谓佐有才学当备顾问征至京师拜给事中论思补阙恒称上意学士宋濓尝拜赐黄马上为歌命诸词臣和之佐斯须而就有臣骑黄马当赤心之句上览之而喜赐钞一锭上游幸或遇会心处多命之赋诗刘三吾尝同咏署中桂惊其才语髙妙以为名世之作其为名流所重如此佐性不乐枢要居官二载即乞骸骨上怜其诚特俞所请陛辞日赐钞五十千以为道路费士林羡之葢天威严重臣僚自陈者多被谴斥十人而九佐以恭顺得归故当时以为难云佐天性孝悌父没时有廖元正为料理丧事殡诸南雄之五里山终身事之如父既贵后元正之子犯法复以己资赎之终身哀慕形于著述有聴雨集瀛洲集多散逸郡人彭森刻于建安者仅诗一巻评者比之髙适岑参【见广州人物传】
　　七言古诗
　　应制赐宋承防马
　　圣明天子齐唐虞四方混一同车书大宛西域总臣附万马入贡皆名驹天闲十二森成列牝牡骊黄色俱别罗帕轻笼锦作韀丝缰穏鞚金为勒玉堂学士真老臣日日趋朝侍紫宸承恩特赐飞黄马骑出通衢不动尘飞黄之精直天驷四足腾骧若星驶况拜亲题御制诗奎璧垂芒照人世须知君恩如海深臣骑黄马当赤心风云会遇有如此彤笔宜书焕古今
　　唐仙方伎图
　　开元天子承平日锦绣山河壮京室金殿璇题表集贤玉屏粉绘图无逸防龙接武居阿衡万方旭日当文明衡山老僊何所有亦复通籍承恩荣缟衣白发酡顔老自説时来致身早防箧初开玉仗分白骡突出银鞍小榻前制号赐通始信人间别有天楼船未遣蕋珠赐嵗籥俄更天宝年九龄归卧曲江上牛郎又入中书相花雨香飘兰若钟柳云春扑金鸡帐万机日少乐事多梨园法谱声相和鬭鸡舞马看不足不独仙人呈白骡仙人岂是呈仙技画者传之有深意延秋门外羽书飞却驾青骡向西避青骡劒阁雨淋铃一段闲愁尚不胜不道画图今若此碧云芳树满昭陵
　　题桑直阁江山胜槩图
　　我昔趋神京道出匡庐峰手持緑玉杖遍踏金芙蓉是时秋髙天气肃最爱秋声满岩谷万顷湖光带白苹九叠屏风挂飞瀑结巢便欲栖云间防龙趋赴鹓鸾班才名用世果何有嬴得归来双鬓斑至今梦想烟霞拟托毫缣写情素君家此图谁所摹似我当时旧游处逺山缥缈如游龙好处尽在烟岚中晴波落日曳澄练枯林老叶鸣秋风屠苏髙下林间起水色山光画图里软红无路到柴扉空翠常时扑书几中流放棹知何人锦袍坐岸方乌巾若非髙洁鲁连子应是风流贺季真我生垂老愿未酬鲁人讵识东家丘图中胜概倘易致便从此地营菟裘
　　五言律诗
　　戊戌客南雄
　　寂寞江城晚依依独立时回风低鴈鹜返照散旌旗家在无人问愁来只自知几回挥涕泪忍诵北征诗
　　忆舍弟彦章
　　庭艸秋仍緑江枫晚渐稀年光随水去事业与心违逺海犹传箭殊方未授衣翩翩南去鴈故作一行飞
　　七言律诗
　　和元正见寄
　　早嵗承书问草莱忍将怀抱向人开秋霜荆棘闗头墓寒雨钩辀海上台须鬓已从青镜改梦魂曾逐片帆回天涯一掬思亲泪待洒泷阡万树梅
　　酬孙典籍仲衍见寄
　　忆昨交游日罄懽清时曾拟共弹冠春风艸檄将军幕夜月联诗羽客坛江海只今来逺信云霄无复望飞翰惟应賸酿陶尊酒迟尔归来共嵗寒
　　发龙湾别王惟吉张廷彦
　　日日摛毫纪玉音敢期清梦到山林贾生对防曾前席疏传归来更赐金日月行瞻丹阙迥烟霞归去草堂深相看已是康衢叟击壤无忘报国心
　　舟次匡庐寄同朝诸公
　　翰墨同时侍禁闱恩荣宁谓及寒微舍人旧掌丝纶诰御史新裁锦绣衣天上鹓鸾还接武江边鸥鹭已忘机他时行部如相覔秋水芦花是钓矶
　　午日呈郑久诚防政
　　百顷芙蓉罨画船贺家湖上水平天金盘送果沈冰碗罗扇题诗散舞筵往事氛埃成逺梦佳辰风雨忆华年涧蒲九节根如玉服食于今笑学仙
　　七言絶句
　　题李谷清雪景
　　梁园飞雪玉缤纷坐列金貂酒半醺借问当时谁授简相如词赋最凌云
　　百马图
　　蹄影防差踏软红曾观万马拥飞龙旌旗不动金笳歇一片川原锦绣中
　　竹枝词
　　竹林塘西越女归双双采莲歌夕晖兰舟荡桨忽分去两岸风花髙下飞
　　美人红叶图
　　谢家夫人咏柳絮黄陵女儿歌竹枝谁信长门秋澹澹西风黄叶断肠词














　　广州四先生诗巻三
　　钦定四库全书
　　广州四先生诗巻四
　　临清诗选
　　赵介字伯贞番禺人博通六籍虽厯官医卜之説浮屠老子之书靡所不究气宇豪迈与物无芥蔕兴至即挥毫赋诗人莫测其涯也父璟元临江路治中与母连丧介孤愤读书遂无复仕进意植二松于所居轩扁曰临清葢以渊明自儗也时有李韡者南海文士也以荐起介力止之谓曰尧天虽长刘日实短子独不动髙堂念乎韡竟去后倅南康坐累叹曰伯贞真髙士也介行尝以一囊自随遇景即投诗其中絶不为人留题搢绅恒病其狷性复不喜接达官贵人日往还西樵石间独与八十翁刘乐善相倡和以自娱屡为有司所荐皆苦辞免洪武乙巳以家累有防逮赴京师卒于舟中年四十六介顔如渥丹丰度类神仙中人尤善教子四子絜绚绎纯皆有文名后纯贵赠介为监察御史有临清集行于世方孙蕡王佐结诗社南园时一时名士如李徳黄哲暨别驾黄楚金征士蔡养晦黄希贡长史黄希文架阁蒲子文进士黄原善赵安中安中之弟通判澄征士讷皆与焉豪吟剧饮更倡迭和文士宗之而介自成一家言世以蕡佐徳哲并之称五先生云【见广州人物传】
　　五言古
　　长门宫
　　翠华朝望迥长门夕思孤萤流金殿暝露下玉阶芜昔作鸣阳凤今为绕树乌愁顔空似玉咳唾不成珠宝镜尘将灭罗裳色渐枯泪将寒漏水夜夜滴空壶
　　步虚词
　　采采清露英皎洁玉不如元和合真一饮之极甘腴自然生羽翼何用登云车迢迢霄汉上琼台旷清虚永从众仙去天风揺佩琚
　　寓山家留壁
　　有客来何方驾言自华胥囊中无一物手把太极书象罔为我御鸿蒙为我徒朝观赤城标夕弄沧海珠去来了无碍所憩即安居青山出屋上脩竹当坐隅好鸟时一鸣景寂心亦虚泛泛巫峡舟迢迢太行车人心自髙下于我良晏如
　　七言古诗
　　怀仙吟题玉枢经巻后
　　我昔采药罗浮巅仙人招我游诸天天门洞开三十六琳宫贝阙相连延瑶台百丈空中起玉女烧香月明里天王宴坐拥羣真环佩满人耳中有一人号雷师厐眉皓首拜玉墀奏云侍从五千劫未闻至论穷机天王含笑挥玉拂举首向空如画一羣真意领寂不宣但见琪花散空碧我时目覩心欣然万物得一天何言乃知至道本无物岂有文字人间传人间所见皆幻影欲吸晨霞驻清景须臾月落仙驭旋蕋阙瑶台风露冷回看阊阖不可攀白云与我留山间倚劒长歌一壶酒龙吟万壑松声寒
　　南楼对月
　　夜上南楼看月色水晶帘卷银河碧氷轮倒射沧波寒对此清光是何夕举酒邀月遥相酬夜长不用秉烛防万里凉风满襟袖洞庭七泽涵清秋秋声冷拂瑚树湘娥鼓瑟鲛人语试吹玉管遏行云曲中彷佛霓裳舞霓裳舞罢回明珰北斗已挂西山傍但愿清尊长对月今人古人何足伤
　　七言絶句
　　瑶池
　　宴罢瑶池暮雨红碧桃花落几畨风重来八骏无消息儗逐青鸾入汉宫



　　广州四先生诗巻四
