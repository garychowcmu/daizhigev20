台湾杂咏合刻

韦序
周序
海音诗
杨序
龚序
题词
台湾杂咏三十二首（原注）
续咏十二首（原注）
台阳杂兴三十首（原注）
台阳杂咏
汪跋
何跋 
 

韦序

　　「海音」七绝百首，广文刘芑川先生作也。

　　先生，侯官名孝廉。学问渊博，行文如翻水成；工四六词赋，而尤邃于诗。着有外丁卯桥居士初稿及东洋小草各若干卷；凡世道人心、交游遭际，有所枨触，辄于诗发之，其音雅矣。屡应礼部试，归就冷官。

　　旋以宁德满任，迁台湾府学左斋；芳缘此识先生，得数晨夕。壬子夏秋交，先生病几殆；洎愈，出病中吟稿相示。采风间俗，显微阐幽，所关匪细；惟「海音」之名，则有说乎！盖台郡处海外，郡城又滨海，出西关，一望汪洋万顷、碧浪迷天；顾或鳌抃鲸呿，潮汐震撼，激而成声，隐隐吰吰，如雷如鼓。自四、五两月始，天将雨，是音即盛发；况飓母时作，海吼益甚，令人心怖。先生闻所创闻，伏枕讴吟；耳中汹涌澎湃、郁勃怒号之音，与胸中嵚奇磊落、牢骚不平之音，互相遥答。诗成而疾愈，殆以己诗愈己疾欤？何其有遗音耶？抑司训是职，有时大其声、疾其呼，一若分玉振金声余韵，发人之聋于鲲身、鹿耳间，则海音偕铎音俱长矣。先生为人慷慨豪侠，绝少头巾气；故其为诗，风流跌宕，而嬉笑怒骂，欲歌欲泣，亦复激昂悲壮。一切地方因革利弊，抚时感事咸归月旦，往往言人所不敢言、所不能言；此诚黄钟、大吕之音，不作铮铮细响者。其以「海音」名篇也固宜。

　　芳读竟，怂恿付梓；先生嘱主剞劂。工未竣，而先生遽逝，束阁几两载。呜呼！先生往矣，先生之音容犹昨也。敢不勉成所嘱，俾人人得聆咳唾之余音乎？爰督工蒇事，邮寄数册藏诸其家。

　　岁咸丰乙卯夏五月，乡晚生韦廷芳序。  
　 
周序

　　凡物不得其平则鸣。风晨雨夕之间，时而镗镗鼓喧、时而虺虺雷轰、时而千鼎共沸、时而万马奔腾惊心动魄者，海音也。静渌渟渊，波纹不起；迭浪飞涛，忽焉以兴。其叱咤之生耶？其刺船之移我情耶？颓波欲东，中流有赖；其以之为发聋振聩之声耶？呜虖！其不平也。

　　咸丰乙卯夏五月，乡晚生周维新拜题。  
　 
海音诗

　　侯官刘家谋芑川着

　　秋斋卧病谢朋徒，欹枕狂吟且自娱；绝域西来声不断，可知歌答有天吴。

　　壬子夏秋之间，卧病连月，不出户庭。海吼时来，助以台飓；郁勃号怒，壹似有不得已者。伏枕狂吟，寻声响答韵之；曰「海音」。

　　一方擘画括全台，叙述何徒擅史才。添邑添兵关至计，他年筹海此胚胎。

　　周宣子（锺瑄）「诸罗志」，半成于陈少林（梦林）之手中。论半线以上，当增置城邑；及北路兵单汛广，营制宜更。后皆如其议。

　　发凡起例倍精严，谢郑同心两美兼。谁敢挥毫相点窜，画蛇应笑足轻添！

　　谢退谷（金銮）、郑六亭（兼才）续修「台湾县志」，在嘉庆十二年；再订于道光元年。岁久原版散失，修补颇多。或于学宫、坛庙诸门，忘加添注；皆元年以后事。体例殊乖，宜亟删之，以待续志。

　　韩赵吴杨并隽才，一时职志让文开；鹭洲草罢瀛堧咏，已恨无人继福台。

　　张鹭洲（湄）「瀛堧百咏」末章云：『「福台新咏」萃群英，调绝音希孰继声』？自注：『「东宁诗」名「福台新咏」，四明沈光文、宛陵韩又琦、关中赵行可、会稽陈元图、无锡郑廷桂、榕城林奕丹、吴蕖、轮山杨宗城、螺阳王际慧前后唱和之作』。文开，光文字。

　　旧迹空余大井头，败篷断缆可曾留？沧桑变幻真弹指，徒步同登赤嵌楼。

　　大井头，在西定坊，昔年泊舟上渡处；今去海岸一里许。赤嵌楼在安平镇；自郡至镇，舟行常患风涛；今则由陆路可达矣。天险渐失，防海者所宜知也。

　　故宫萧瑟土花斑，海外当年转徙艰；宝玦珊瑚无觅处，天人眉宇落民间。

　　宁靖王府在西定坊，今为天后宫。韦泽芬明经（廷芳）云：『宁靖王像，十年前见诸重庆寺街某老妇家。妇自言陈姓，其祖曾为郑氏将；故有此像。像戎装独立，仪容甚伟。上缀草书数行，笔墨飞舞，即当日绝命词也。韩策庵孝濂（治）家，亦有王手书「杜诗」一帧；而天后宫、北极殿两匾，并王笔也』。

　　魁斗山头吊五妃，郑娘芳冢是耶非？年年琅峤清明节，无数东来白雁飞。

　　五妃墓在仁和里魁斗山。郑女墓俗呼小姐墓，郑成功葬女处；在凤邑琅峤山脚。每岁遇清明节，乌山内飞出白雁数百群，直到墓前悲鸣不已；夜宿于兰坡岭，其明日仍向乌山飞去。一年一度，俗谓郑女魂所化；其然欤？

　　卑南觅与水沙连，更有波澜万顷田。好续梁家詹事疏，一戈一甲乐尧年。

　　卑南觅在南路傀儡山后，凡七十二社。水沙连在北路，距彰化县治九十里，凡二十四社。泗波澜一名秀孤鸾，又名秀姑鸾，在山后；北界噶玛兰、南界凤山，横四百余里、亘二百余里。三处皆地宽土沃，闽、粤人多私垦其中。收之，则有益国家；弃之，则徒贻奸宄。诚使置官司、定田赋，收千余里所出之利以佐正供，纳数十万无籍之民咸遵国法，劳在一时、逸在万世，岂曰小补云哉？噶玛兰之开创，议自同知徐梦麟；继之者，知府杨廷理。嘉庆十五年，奏准于总督方维甸；至十六年，总督汪志伊、巡抚张师诚乃定议。丈田地，置官司焉。然十三年少詹事梁上国一疏，实有以成之。台郡田，每甲东西南北各二十五戈；每戈长一丈二尺五寸。计一甲，约内地十一亩三分一厘零。

　　一甲征租近一车，赋浮那得复言加！多田翁比无田苦，怕见当门虎老爹。

　　台邑地狭，而赋视其它邑为多。内地田一亩约赋银一钱，台地田一甲比内地十一亩三分一厘零，上则田一甲赋粟八石八斗，每石折番饼银二圆二角，计每甲赋十数倍内地不止。久垦，土田渐成硗瘠，每甲出粟上者不过三、四十石，每石价不过六、七角；一年所入，除各色费用外，不足以供赋。追呼之惨、称贷之艰，有不忍言者矣。田地昔值百金者，今仅及半焉；鬻之则亏资，存之则受累，民亦何乐求田耶？台榖每石为一车。班役之家皆祀虎，谓之「虎老爹」；逋赋者拘押诸家，荼毒万状。

　　有田翻得免催科，纳赋人无半亩禾；凫鴈秋粮自狼籍，南山乌堕北山罗。

　　富室田园日开日广，逋赋者多；而贫民坍塌漂没之粮，不得免焉。

　　负郭曾无一棱田，儿孙犹纳赋租钱；飞来何计还飞去，李代桃僵不记年。

　　先时崩陷之田，户逃人绝，无从追索；吏役常浼上户代完。上户亦以所费无多，慨然代之；谓之「飞租」。数传以后，田产斥卖无遗，而所谓「飞租」者依然在也。通泉谁把堰渠开，旱魃如焚总可哀；百面麻旗千面鼓，五街簇簇戴青来。

　　久旱，乡村人皆入城，手执麻布旗，各书村名，首戴树叶，击鼓鸣钲，数步一拜；呼号之惨，闻者恻然。

　　居然不绩市婆娑，华丽犹将竞绮罗；大甲溪头机轧轧，至今妇苦有人歌。

　　女人不知蚕织，以刺绣为能。三十年前，妇女出门者虽内着美衣，必袭以布；犹诗人尚絅之遗也。今则绮罗照耀矣。阮参戎蔡文有「大甲妇」诗，首云：『大甲妇，一何苦！为夫馌饷为夫锄，为夫日日织麻缕』。

　　一碗胡涂粥共尝，地瓜土豆且充肠；萍飘幸到神仙府，始识人间有稻粱。

　　澎地不生五谷，惟高粱、小米、地瓜、土豆而已。地瓜，蕃薯也；土豆，落花生也。以海藻、鱼虾杂薯米为糜，曰胡涂粥。草地人谓府城曰「神仙府」。韦泽芬明经云：『郑氏有台时，置府曰「承天」；今外邑人来郡者，犹曰「往承天府」。神仙，殆音讹也。

　　真教澎女作台牛，百里饥驱不自由；三十六村归未得，望乡齐上赤嵌楼。

　　谚云：『澎湖女人、台湾牛』，言劳苦过甚也。咸丰元、二年冬春之交，澎地大饥；澎女载至郡城鬻为婢者不下数十口。徐树人廉访（宗干）谕富绅出赀赎之；予亟商诸二、三好善之士劝捐赎回，各为收养。稻熟后，按名给路费，载还其家。澎湖五十五岛，著名者三十六岛。

　　蜀糖利市胜闽糖，出峡长年价倍偿；挽粟更教资鬼国，三杯谁觅海东粮！

　　台地糖米之利，近济东南、远资西北。乃四川新产之糖，价廉而货美，诸省争趋之，台糖因而减市；英吉利贩吕宋诸夷米入于中国，台米亦多贱售。商为亏本而歇业，农为亏本而卖田，民愈无聊赖矣。「三杯」，台榖名。

　　浩浩飞台竞卷沙，秋棚何处觅新瓜？乌鱼岁晚无消息，累得盐官仰屋嗟。

　　腌瓜，四时皆有；和酱食，尤佳。乌鱼；至冬方盛，家家腌而藏之。二者皆课盐所赖以销者也。

　　亭户盐筹滞未行，牢盆在手绌经营；涓涓莫塞卮中漏，徒析秋毫利不盈。

　　内地私盐每斤二文，偷载至台每斤卖四、五文；而官盐每斤十二、三文，故民间趋之若骛。私盐出入，小口居多；关吏利其贿，不问也。内山生、熟番及粤庄人，皆食此盐。台盐每年减销，不啻十之六、七，而官与商俱困矣。惟稍减官价，使之易销；而严缉诸口，禁其偷漏，庶有瘳乎！

　　鹿耳门前礁石多，张帆尚未出沧波；赊来水利重添载，一夜飘流付孟婆。

　　内港多礁石，舟未出洋遇风辄碎。以金贷商船，置货往北洋，每番镪百圆取二十圆、十八圆不等；由厦兑台，每百圆亦取五、六圆或八、九圆，曰「水利」。风水不虞，并母钱没焉。贷于本处者，曰「山单」；每百圆唯取二、三圆，不包定风水也。

　　戈船如雾集沧湄，破浪乘风是几时？无数估帆愁海暴，千金枉聘碧眸夷。

　　洋商畏盗，尝鸠赀雇夷船为护；近艇匪之暴，夷船亦无能及矣。夷人，皆高准碧眸。

　　暮年曾未赋添丁，乞得男青复女青；底事森森阶下玉，也随蜾蠃负螟蛉。

　　老年乏嗣，无期功缌麻之亲；不得已，而抱育异姓者有之。然渎姓乱宗，已干明禁。今则富家有数子者，亦蓄他人子；噫！异矣。

　　晨馐夕膳可能谋，罔极恩从死后酬；未必重泉真一饱，筵前争进九猪头。

　　始死，必祭以猪头。自是每祭用之，能具九猪头者上也。无者以为大戚。

　　有孝男儿来弄铙，有孝女儿来弄猴；生天成佛犹难必，先遣爷娘黑狱投。

　　凡亲丧必忏佛；僧于中午飞钹，谓之「弄铙钹」。谚曰：『有孝后生来弄铙，有孝查亩来弄猴』。弄猴者，以猴演杂剧也。俗谓男曰「后生」、女曰「查亩」。按「查亩」二字，无谓；当是「珠母」音讹，犹南海之言「珠娘」也。

　　争将寸草报春晖，海上啼乌作队飞。慷慨更无人赠麦，翻凭百衲共成衣！

　　家贫亲老者，或十人或数十人为一会。遇有大故，同会者醵金为丧葬之资；竞赴其家，助奔走焉：谓之「父母会」。

　　构屋空糜十万钱，化为灰烬亦堪怜！飘流多少加鸰仔，何处栖身觅一廛？

　　亲丧礼佛，必糊纸屋焚之；屋中器物悉备，雕镂之精、绘绣之美，常费百余缗。内地无业穷民，每附兵船渡海；久而不归，曰「加鸰仔」。

　　山邱零落黯然归，薤上方嗟露易唏；歌哭骤惊声错杂，红裙翠袖映麻衣。

　　赛神，以妓装台阁，曰「倪旦棚」；今乃用之送葬。始作俑于某班头；至衣冠之家亦效之，可慨也夫！

　　送终争欲饰奇珍，不智谁知启不仁！君看汉朝陵墓古，竟教玉碗落烽尘。

　　吾郡送终之礼，衣衾以外无他饰；片金寸玉不以附身，故棺无劫者。台地饰终皆从厚，被劫所以多也。议者徒求御盗之法，而不知致盗之源；昼夜巡防，转招觊觎。仁人、孝子，尚慎厥初。

　　箕中悬笔倩人扶，潦草依然鬼画符；道是长生真有药，九泉犹未觉迷途！

　　俗重堈神，有病请神医之。神舆两辕，前一人肩其右、后一人肩其左，其行颠簸不定。病家用糠或米置箕中，前左辕忽低忽昂，点注糠、米间作画字状，以为神方；即医死不悟也。

　　夜合花开香满庭，鸯鸳待阙社犹停；怪来百两盈门日，三五微芒见小星。

　　男女嫁娶，迟至二、三十岁。晚近风气不古，每有冶游之男、怀春之女，毋亦愆期之所致耶？未娶而先纳婢，既育男女，娶后有嫡不相容而复离异者。

　　张盖途行礼自持，文公巾帽意犹遗；一开一阖寻常事，不觉民风已暗移。

　　妇女出行，以伞自遮，曰「含蕊伞」；即漳州「文公兜」遗意也。今则阖之如拄杖；然觚不觚，觚哉、觚哉！

　　爱恋曾无出里闾，同行更喜赋同车；手牵何事轻相放，黑齿雕题恐不如！

　　「诸罗志」番俗考：『夫妇自相亲昵，虽富无婢妾、僮仆。终身不出里门，行携手、坐同车，不知有生人离别之苦』。台俗：夫妇虽相得极欢，鲜不广置妾媵，甚且出为冶游；反目，辄轻弃之。妇被弃于夫，亦无顾恋；马头覆水，视为故常。何乃少结发情耶？内地来台者，每娶台妇，久亦忘归；及归，则未作飞蓬之嗟，已违就木之誓！地气之薄也，抑人心之浇欤？番俗可以风矣。俗娶妻，曰「牵手」；弃妻，曰「放手」。

　　厚奁不惜橐金销，盼到堂前亚亚腰；犹藉鸡豚相馈遗，尽情唯博大家烧。

　　嫁娶辄千金，少亦累百；愆期者所以多也。何若称家有无，早成嘉礼乎！娶妇三日后，拜堂；新郎望前叩头，新妇望后倒仰，谓之「亚亚腰」。既成昏三日，小舅来「探房」；四日，夫妇「回车」；弥月日，做「满月」；四月日，做「四月」，女家皆馈鸡鸭豚蹄以献于姑，曰「大家烧」。「大家」，俗谓姑也；「烧」，热也。

　　烟草槟榔遍几家，金钱不惜掷泥沙；夕阳门巷香风送，拣得一篮鹰爪花。

　　妇女吸生烟、吃槟榔，日夜不断。若夫夕阳已西、初月欲上，卖花者盈门阑焉。茉莉四时常开，佛桑、含笑、睡香、月桂、鹰爪兰之类，流香送馥，簇拥乌云，不惜青蚨一掷也；日费盖不止杖头矣。

　　火树千丛映绛霄，年年菜市闹花朝；路旁掩泣谁家子，失却鬓边翠玉翘。

　　菜市坡放烟火，常以花朝前后。是夕妇女皆出游，堕珥遗簪，填衢塞巷；守土官亲弹压之，以防奸徒。

　　清明时节雨初晞，楮陌纷纷化蝶飞；刚是重关斜照后，云鬟无数插青归。

　　清明前后，妇女俱适墓。淡妆素服，三五成群；随柳傍花，男女不避。祭毕，摘树归；或簪之，谓之「插青」。

　　黑齿偏云助艳姿，瓠犀应废国风诗；俗情颠倒君休笑，梨茇登盘厌荔支。

　　妇女以黑齿为妍，多取槟榔和孩儿茶嚼之。按「彰化县志」番俗考：『男女以涩草或芭蕉花擦齿，令黑』；盖本番俗也。梨仔茇，即番石榴。味臭，番酷嗜之；见鲜荔支，反以为恶。

　　竞送王爷上海坡，乌油小轿水边多；短幨三尺风吹起，斜日分明露翠蛾。

　　鲲身王，俗谓之「王爷」；以五月来，六、七月归。归时，郡中妇女皆送至海坡上。轻薄之徒，藉言出游，以觇佳丽。

　　何必明珠十斛偿，一家八口托檀郎；唐山纵有西归日，不肯双飞过墨洋。

　　内地人多娶台女，以索聘廉也。然娶后，而父母兄弟咸仰食焉。久羁海外，欲挈以归，不可；或舍之自归，隔数年则琶琵别抱矣。谓内地人曰「唐山客」。「墨洋」，即黑水洋。

　　鸨儿原不及娘儿，聘结槟榔喜未迟；分得后生查亩仔，白头无复嫁尩时！

　　鸨儿爱钞、娘儿爱俏，随地皆然。台妓不堪鸨母之苦，常速嫁；鸨母但图厚聘而已。所生之女，则乐而忘嫁，索聘亦廉。然既嫁之后，一家资衣食焉；虽豪客难之。二、三十岁未嫁者，必抱养子女，为他日头家地。俗谓夫曰「尩」；音如「安」。周光邰明经（维新）云：『俚曲多此字』；然「尩」者，瘠病之谓，于义无取。土音，「尩」、「翁」并读如「安」，殆「翁」字之讹欤？子抱养者曰「分」；音如「奔」。

　　誓海盟山意正长，缠头百万亦寻常；三家村里盲儿鼓，犹唱当年黄锦娘。

　　永春人贾于台者，眷一妇黄锦娘，倾其赀。既归复来，锦娘拒而不纳；流落失所。台人哀之，为俚曲纪其事。

　　撮合偏饶秘术多，莲花座下簇青娥；不图色相全空后，犹舍慈航渡爱河！

　　重庆寺，在宁南坊；昔住持以尼，今则僧矣。男女相悦不得遂者、夫妻反目者，皆乞灵于佛；置酰瓮佛座下，以箸系发搅之，云使人心酸；取佛前灯油暗抹所欢头，则变。东安坊岳帝庙亦有之。皆整俗者所宜除也。

　　婢作夫人固有时，江沱江泛亦何辞！独怜赤脚厨头走，垂白无因着履綦。

　　大脚者，曰「赤骹」；小脚者，曰「缚骹」。婢皆大脚跣足，或指配与人，始得穿屦，而执役依然。锢婢之风，豪富家尤甚，不能禁其奔也。

　　可怜十曲已歔欷，再到堂前笔寓讥；辛苦吴航柯博士，载将怨女满船归。

　　周涧东太守（彦）有「十可怜」之歌，戒锢婢也；郑六亭广文「再到堂笔录」亦讥之，以为士大夫家何苦为此徒作冤孽以贻后耳。长乐柯义周广文（龙章）尝掌教崇文书院；将归，载婢数十人于内地嫁之，诚苦海慈航也。

　　睥睨东边列屋居，冶游只费杖头储；那知切里征村外，别有催科到女闾！

　　大西门内，右旋而北，面城居者，皆狭邪家；肩挑负贩之人，百钱即可一度。主者多蔡姓，收淫妪、逃婢实之，日敛其买笑之资；未盈，辄遭苛责。或勒负债家妇女为之，以偿所负；尤为不法。

　　筠篮隐约盖微遮，月影胧胧路几叉：恰似纸钱送猫鬼，背人偷挂路旁花。

　　偷生之子，贮以竹篮，夜深挂路旁，任人拾之。猫狗骨得溺生毛，便能为祟；故猫死挂之树、狗死投之水，必送以纸钱。

　　草鸡长耳乱经年，饲鸭狂徒更可怜；君看纷纷群蚁斗，槐安一郡已骚然！

　　台地自入版图，奸民十数乱，然多赤子弄兵耳。其酿衅也有由，其烛几也不早；蔓延日久，致动大军，可胜浩叹！朱一贵居母顶草地，以饲鸭为生。

　　同是萍浮傍海滨，此疆彼界辨何真！谁云百世仇当复，卖饼公羊始误人！

　　台郡械斗，始于乾隆四十六年；后则七、八年一小斗，十余年一大斗。北路则先分漳、泉，继分闽、粤；彰、淡又分闽、番，且分晋、南、惠、安、同。南路则惟分闽、粤，不分漳、泉。然俱积年一斗，惩创即平；今乃无年不斗、无月不斗矣。陈恭甫先生「治南狱事论」云：『细虞构讼，攻杀无已；祸连子孙，殃及乡闾，踰百年不能解』。其意似近于公羊「春秋」之百世复仇；而用之不得其义，以至此也。

　　秋成争唱太平歌，谁识■〈艹佳〉苻警转多；尾压未交田已做，却抛耒耜弄干戈！

　　腊月既望，各市廛竞餍酒肉，曰「尾压」；秋成报赛，曰「做年」、亦曰：「做田」。禾稼登场，佣工者无以自食，多去而为盗；故每岁十月后，尤重巡防。至腊月望日，饮「尾压酒」，乃无事也。

　　草间狐兔每纵横，潜入崔嵬百雉城；夜半女墙斜月影，出关无事效鸡鸣。

　　乡村盗贼入城窃劫，旋踰城而出；皆守门者为之导。迨擒获至官，辄以瞻徇营员，久难定谳。

　　派饭曾无十日期，闯兄几辈似儿嬉；股头旗脚雄豪甚，釜底游鱼尚未知。

　　匪徒滋事，传食诸村庄，谓之「派饭」；领队者曰「股头」；余党曰「旗脚」。闯兄，罗汉脚之别名也。近日树旗聚众，多以械斗开端，非真有大志也。逞一朝之忿，冐不韪之名，身膏萧斧，懵然未悟，可哀也哉！

　　空把强弓毒矢施，藏山猛虎穴难窥；笑他北海孙宾石，复壁惟容一赵岐。

　　豪强之家，爪牙常数百辈；横行乡曲，莫敢谁何！争讼者，须其一言而定，不必控官。巨奸积匪，敢于藏匿；官欲捕之，非屈意相求不可得也。

　　十六营兵饷已糜，更烦筹划到荒陲；千言侃侃飞书上，独有曹参不肯随。

　　达总镇洪阿于所辖各营抽选六百人，自练为精兵；岁计犒赏钱二万五千余缗，道、府、厅、县捐助其半。周观察凯下各属酌议，于是凤山令曹谨上书极言其弊；略云：『朝廷慎重海疆，额设水陆步战守兵一万二千六百七十名，无一非镇帅之兵——即无一非镇帅当练之兵。今所练之兵，仅全台二十分之一，所赏较本兵粮饷倍之；是予各兵借口之端，而开各营推诿之渐。且台地绵亘一千余里，精兵六百，以之自卫则有余，以之卫人则不足；一旦南北交警，此六百人者顾此则失彼、顾彼则失此，势不能不仍驱未练、未精之人相与从事。夫平居各筹练兵之赀，有事不获共享练兵之用；与平居未沐精兵之赏，有事不免蹈精兵之危：皆情所难堪，而理所弗顺也』。曹君尝请以所练壮勇与精兵较，且曰：『兵能胜壮勇乃为精也』。

　　曾门溪畔少行人，草地常愁劫夺频；何似春风香脚好，去来无恙总依神。

　　曾文溪为台、嘉二邑交界处；「文」亦作「门」，方音「文」如「门」也。近溪多匪人，渡者苦之。乡村曰「草地」。进香北港天后者，不下数千人，谓之「香脚」；往来盗不敢劫。劫者，辄遭神谴。

　　五虎长牙舞爪来，秋风避债竟无台；惊心昨夜西邻哭，掌上明珠去不回！

　　每百钱，按日缴息五文；停缴一日，即前缴抹销，谓之「五虎利」；亦营卒所为。穷民不得已，贷之；无力偿者，或掳其妻女而去。

　　九抽敢把禁条违，飞去青蚨忽自归；寄语杜陵头白叟，可堪日日典春衣？

　　私典有曰「小押」者，皆兵卒为之。每质物一百文，只给九十一，谓之「九抽」；赎时仍满其数。每十日，一百文计息六文。其限期之缓急，以物之高下为差；然无过一岁者。

　　锻矛砺刃卫边垠，恰有三郊比鲁人；水债不收公饷亟，头家近日亦愁贫。

　　商户曰「郊」；南郊、北郊、糖郊曰「三郊」。蔡牵之乱，义首陈启良、洪秀文、郭拔萃领三郊旗，自备兵饷，破洲仔尾贼巢。近日生计日亏，三郊亦非昔比。「水债」即「水利」；见前。民有余赀，遭官吞噬，曰「公饷」。俗谓富人为「头家」。

　　夜半鸣金起僻隅，弓刀环集满街衢；但教户户都联络，明月花村犬吠无。

　　岁暮有联络诸乡，互为救援者。夜间闻警，即鸣锣集众御之；得「守望相助」遗意。惜不能时时然、处处然也。

　　蔡郭黄卢大姓分，豪强往往虐榆枌！那知拔戟能成队，五色旌旗照海濆。

　　大西门外五大姓，蔡姓最多，郭姓次之，黄、许、卢三姓又次之；并强悍不驯，各据一街，自为雄长。然乾隆五十一年林爽文之乱，五大姓皆充义民；尔后郡城守御，亦屡资其力。

　　檨仔林边径路分，中藏罗汉脚纷纷；寄言玉局休相笑，担粪年来亦不群。

　　台兵之横，殃及平民；然所惧有四焉：曰「舆夫也，罗汉脚也，大西门外蔡、郭五大姓也，大南门边担粪人也」。盖四者半孤身无赖，好勇轻生；其党多至千百人，愈集愈多。拚命死斗，兵无如之何也。抑此四者，遇地方有事，收之则为用，散之则为非，当事者尤宜加意也。檨仔林在宁南坊，地旷径多，「罗汉脚」所聚也。

　　骑轻从减历危途，化日终教照一隅。争按图经谭拓土，可能威惠似双梧。

　　噶玛兰初开时，杨双梧太守（廷理）亲往勘视；舆从寥寥不避艰险，噶民怀之。谢退谷广文尝序其事，比之陈雷阳。

　　依然朱邑祀桐乡，岁久方知惠泽长。八卦山前人似织，不关菊酒赛重阳。

　　杨蓉初大令（桂森）宰彰化有惠政，其去也民为立祠。九月三日大令生辰，至今醵祝者不绝。

　　少时了了大时差，游戏徒教误岁华！莫惜十年迟树木，飘零容易是唐花。

　　台童多早慧，父师教之为应制之文，一学而就；书法皆圆整光润，不难造成大器。第入学之后，束之高阁矣。大抵八、九岁后，智识便开；二十岁外渐塞。说者谓：台地诸山，早晨极开朗秀发，午后即多蒙翳；虽地气使然，亦驰逐纷华有以锢之欤？

　　千金送女亦寻常，翠绕珠围各斗强；底事一经思教子，翻愁破费束修羊。

　　千金嫁女，犹嫌其薄；而百金延师，转以为厚。富家子，多附学；来往道涂、荒废时日，有潜逃而为非者。

　　鸡皮三少总人妖，莫讶娄猪定宋朝；不惜金笼饲黄脰，秋风无数老来娇。

　　年老不安其室者私蓄少年，曰「饲黄脰」。「黄脰」，鸟名，善斗，故以比之；亦曰「冤斗」。老妇善妆，俗谓之「老来娇」。

　　兴筑功同苏白堤，政成偕乐与群黎；玉箫金管归何处，阁阁荒蛙傍草泥。

　　半月池，在小南门外永康里法华寺前；广可数亩，即南湖也。左受蓬溪，接内山之流；右出大南门，经新昌里婉蜒入海。蒋金竹太守（允焄）亲浚之，为旱涝蓄泄之资。建半月楼其上，五日观竞渡于此；画桨锦帆、金樽玉管，极一时之盛；可谓为政风流者矣。今则寒苇荒蛙，萧然满目。

　　虎须手捋自棼迷，那更围鱼一网提；布裤不辞都脱却，春风处处勃鸠啼。

　　手握三签，藏其根、露其梢，一根系红绳垂于外，若可辨、若不可辨。猜者置钱其梢，以得红绳为胜；胜则三倍偿之。然随手抽换，罕能中者；辄罄资以归。谓之「虎须」。屋前为博场，后为妓馆；或被人诱入其中，必倾其囊橐、褫其衣服乃得出。谓之「围鱼」。

　　赤嵌城里■〈轻上足下〉徘徊，一局棋兵两阵开；莫更旁观学王质，烂柯容易得归来。

　　市上常设局排成棋势，所争一子、两子间。有来观者，邀其以赀入伙，或指衣服为注；先云：『操有胜算，万无一输』。既入伙后，随手变化，转胜为输；罄所有偿之，或称贷以益，乃得归也。此局设自营兵，而乡愚之受欺尤众。

　　密密根连未肯疏，故应外御藉林荼；大哥尾弟空联臂，持较同怀总不如。

　　台竹生笋不出丛外，连根相附为藩篱城郭之资。不拘年齿，推强有力者为大哥；一年少者殿后，曰「尾弟」。歃血为盟，相称以行次；凶终隙末，曾不移时。

　　灵根转眼化枯荄，毒火销磨百事乖；学得顾长康食蔗，漫云渐入境能佳。

　　台人以甘蔗为鸦片烟杆，上者一根值数金。

　　舐罢余丹尚共争；淮南鸡犬可怜生；漫将上下床分别，如豆灯光数不清。

　　烟渣馆，多营卒所开；收鸦片烟之灰，熬而卖之。地狭不足庋床，每隔为两、三层以待来者。无赖之辈囊无一钱，至为小偷，觅数十文以求度瘾。

　　耗掷瓮飧百口粮，如山狼籍不堪偿；伤财翻被居财误，浪说红龟是吉祥。

　　吉凶事，皆用「红龟粿」；台语「龟」若「居」，取「居财」之意也。每用，常数百个；其弃之也如泥沙，暴殄甚矣。

　　公门折节竞趋风，牵引都凭一线通；辛苦为人装布袋，肯教妙手独空空！

　　出入公门、为官弋利，曰「布袋手」。

　　鼠牙雀角各争强，空费条条诰诫详；解释两家无限恨，不如银盒捧槟榔。

　　里闾构讼，大者亲邻置酒解之；小者馈以槟榔，不费百钱而消两家睚眦之怨。余尝为赞曰：『一口之贻，消怨释忿；胡文告之烦而敝其唇吻』。

　　解从经史觅传薪，自有文章动鬼神；梦里几曾分五色，年年乞笔向鲲身。

　　枕经葄史者，何地无才；而率尔操觚、便求速化，此学人之通病也。鲲身王以四、五月来郡，祈祷于行宫无虚日；皆携所乞以归，明年必倍数酬之，如求利者乞钱、求名者乞笔乞纸之类。

　　井边下石忍相残，得势谁知失势难；潮长潮消期倍速，几人着眼海门看！

　　轰轰烈烈之时，争相趋附；一朝势败，反从而排挤之。炎凉之态，盖亦徒狃目前耳。鹿耳门至南路打鼓港，较同安、金、厦潮早四刻；打鼓港至琅峤，竟早一时。

　　鸡似鸾凰彘似山，梨园子弟演分班；怪来海外都随俗，声味全无佛亦艰！

　　七月普度，日夜演剧，有四、五台相连者。以鸡鸭作凤鸾状；以猪作山，布人物其上以供佛。

　　劳身犹足博瓮餐，岁暮无衣意亦宽；不怕饥寒宁怕死，自家断送入三棺！

　　台郡佣工所得常倍。地暖，冬月不需绵裘也。「三棺」者，猜宝「铜棺」也、吃鸦片「竹棺」也、狎妓「肉棺」也。

　　怀中刺灭少遭逢，回首家山路万重；典尽征衫归未得，几人豪气傍芙蓉！

　　台幕修脯丰于内地，游客争趋焉。然人浮于幕，强半赋闲。羁留海外不得归，因而冻饿者有之；胡轻去其乡耶？

　　一席珍肴费数金，万钱日食更难禁；不如真率温公会，嘉话流传直到今。

　　寻常筵席，每费三、四金；斗靡夸多，至十余金不止。

　　杨仆楼船自列营，孙卢岛上尚纵横；薛文吉武威名在，如铁依然旧土城！

　　游击吉凌阿用兵得法，蔡牵之乱力战有功。时台湾令薜志亮号爱民；民为谣曰：『武官有一吉，文官有一薛；任是蔡牵来，土城变成铁』！

　　挂籍牙门意气盈，衅争竹徃徃启编氓；沈几谁似黄都阃，一语从容遏乱萌。

　　黄淡川参戎（清泰）任彰化都司时，大墩民与汛弁争。汛弁故捏其词，上下惶恐。君急慰诸营将曰：『此妄语耳！若稍涉张皇，愚民畏罪走险，转生他变』；乃只身往谕之，兵民帖然。嗟夫！使将帅尽如君者，岂有兵民之祸哉？

　　分疆画界立公厅，盘踞俨然犄角形；传首已教心胆落，古来兵法本兼刑。

　　班兵各据一隅，私立「公厅」为聚议之所。提标兵据宁南坊，漳镇、诏安、云霄兵据镇北坊，同安兵据东安坊，本土募兵则分据西定坊之开仙宫、辕门街诸处，赌场、烟馆、娼窝、私典皆其所为。白昼劫夺财物、掳掠妇女，守土官不敢治，将弁亦隐忍听之，惧其变也。不知台兵多住家内地，一有叛乱，戮及妻孥，敢为变乎？闻乾隆末年奎总镇（林）知兵之强悍难制也，严治之。兵胁众缴刀铳，公许之，示以期；至期，令五人为一牌，以次入缴。公升堂，先召五人入，不见出；次召五人入，不见出；次又召五人入，不见出；其在外候缴者，久之不闻消息；须臾，内持五头出，又召第四牌入；诸兵在外见者，咸鸟兽散。其在内十人，甫入见五头，惧而求免；各予以责革。一军肃然，孰谓兵之不可治乎？

　　戎马书生气浩然，军中草檄笔如椽；功成不复论酬赏，大海归来月满船。

　　蓝鹿洲（鼎元）以诸生佐从兄廷珍平朱一贵之乱，军中筹策悉藉赞襄；平台后归，不言功绩。其自序有『事定归来，满船明月』之语。

　　一岛能伸气浩然，铺扬盛烈亦微权；覆盆冤诉何从达，金镜曈曈照海堧。

　　英人滋事以来，南凭浙、粤，北驶燕、齐；秽毒之流，上干天怒。鸡笼一役，虽曰受制尾闾，而敌忾同仇，究关众愤。论功行赏，作民气，即以壮国威也；议者不原其意，辄以冒滥为辞。信漏网之顽谗，阻干城之义勇；攀辕泣诉，舆论莫伸！幸宣宗皇帝洞烛隐微，镇、道二臣仅施薄谪；嗣皇御极！功罪益彰；桂海用兵，并加节钺。知人则哲，不其然欤？

　　忠毅勋猷勒鼎钟，王邱英勇继前踪；手歼狂寇鲸波里，不愧天朝五等封！

　　李忠毅公（长庚）殁后，王军门得禄、邱军门良功卒击沉蔡牵船于鱼山外洋。奏入，王得禄晋封子爵、邱良功晋封男爵。

　　柯亭德教孰能如？遗墨犹黏四壁虚；东里西华憔悴甚，几人渡海吊幽居！

　　柯仪周广文掌教崇文数年，培植人材，不遗寒畯。每课文，评定甲乙，揭其尤者贴于壁，俾相观摩；或自作以为程序，台士称之。内渡后，旋卒；其后人不能自立。周光邰明经省试时，尝至其家。

　　一死都缘抚字劳，不徒冰雪励清操！鸡笼山下舆人在，歌罢前曹复后曹。

　　曹怀朴司马，河内人也；治淡五年，方正廉洁，爱民如子。滇南曹馥堂（树桂）继之；其约己勤民，殆有过焉；莅任八阅月，积劳而卒。至今，淡人犹称前、后曹也。

　　杀贼书生勇独饶，一门义烈薄云霄！未妨冷吃阑干菜，热血千年自不消。

　　闽县叶梦苓，字景西、一字松根；乾隆二十七年举人，官凤山县学教谕。五十一年林爽文之乱，城陷，梦苓率乡勇御贼埤头街；被执，骂贼死。继妻林氏红玉闻难自缢，以救免；复入井，不死；一日突取刀截其喉半断，村妇以药掩之；卧月余，防者稍懈，卒以手绝吭而死。次子殿材、三子殿豪、四子殿杰、幕客庄如圭、圭侄鸣璧（一作其徒）、家丁林长飞、林德、陈益，并殉难。事闻，赐祭葬，予云骑尉世职。按「东瀛纪事」惟纪梦苓死为五十二年正月十五日，不及从殉诸人；故备录之。

　　谁兴水利济瀛东，旱潦应资蓄泄功！溉遍陂田三万亩，至今遗圳说曹公（字书「无圳字」，俗制也；音若「畯」）。

　　曹怀朴（谨）令凤山时，开九曲塘，引淡水溪。垒石为五门，以时启闭，自东而西，入于海。计凿圳道四万三百六十丈，分筑十四坝，灌田三万一千五百余亩，岁可加收早稻十五万六千六百余石。踰一岁而功成，熊介臣观察（一本）名以「曹公圳」。今则修筑不时，故道渐塞；而台、嘉二邑旱田居多，无堤防沟渠之利，为政者宜亟筹之！

　　鸿荒凿破海天空，慷慨当年赋大东！无数明珠遭按剑，怜才倍忆捞虾翁。

　　蔡香祖（廷兰），澎湖人；以诸生充道光十七年拔贡，旋举于乡；二十四年，成进士，出为陕江令。澎之科第，自廷兰开也。道光十一年，澎湖风灾。周观察凯自厦往账，廷兰为「请急赈歌」上之，一见倾心；既而视学台、澎，遂膺首选。师生沆瀣，时并称焉。嗟夫！青云之士，不附骥尾而名不彰者，可胜道哉！吾欲梦周公矣！观察常自号「富春江上捞虾翁」。

　　养晦衡门亦自清，闾阎疾苦不关情；独怜头白归田叟，问俗犹闻太息声！

　　士大夫居乡，绝迹公门、不闻外事，亦可谓矫矫自好者矣。然一方有当兴之利、当除之弊，官民阻隔，上之情不下通、下之情不上达；联上下之情而随事补救之，不有赖于方正之乡先生哉？陈星舟州倅（震曜）为诸生时，凡里中善事，辄身任之，不惮贤劳。既以优贡官广文，爱才好义、遇事敢言；上官器重之。自陕之宁羗归，宦橐萧然。年踰七十矣，犹以人心、风俗为忧。撰有「归田问俗录」一卷。

　　迎年饯腊事休论，爆竹声中欲断魂；争得城西黄太学，一囊夜半忽敲门。

　　黄太学拔萃居总赶宫，由贫致富，好行善事。郡中有大役，必佽助成之。尝立「引心文社」以育后进，捐赀为饭食、奖赏之资。设馆待应试寒士，日给瓮飧；获隽者代为经纪，罢黜者亦资以归，士林颂焉。每岁除前三日，预贮千金，遇亲朋告匮，随所需以畀；除夜自出巡历街巷，见不能度岁者，必有馈贻。今其子孙官学校、登贤书者比比矣。

　　黄家亭馆傍城隅，一瓣香烧仰楷模；遂使陆机怀祖德，拜坟当日有遗图。

　　黄秀才献南，家在佛头港。馆中祀有李秀才梦琼栗主，其尊甫锦尚所从学者也。不忘其师，可以风矣。先王父素堂公从陈虞英先生学；先生殁，无嗣，公亦祀之于家。有「竹柄山拜坟图」，多名人题咏。

　　覆雨翻云事可欷，巨卿白马已称稀！君看札佐张巡检，朽骨犹能万里归。

　　彰化张源怘官黔之札佐巡检，殁于任；宦橐萧然，旁无亲属。其友黄锋（字楚实）吁于当道，醵集数百金，柩始得返。留黔三载，黔人义之，争咏歌其事。

　　交口争闻詈蠹胥，铮铮也有铁相如；一编抵得传家宝，我亦低头守拙居。

　　「守拙居苫余录」，台邑监生蔡国香纂。国香为道署吏，廉谨有士风；集家训及自作诗为一帙，语语真切，可当规箴。

　　纷纷番割总殃民，谁似吴郎泽及人！拚却头颅飞不返，社寮俎豆自千春。

　　沿山一带，有学习番语、贸易番地者，名曰「番割」；生番以女妻之，常诱番出为民害。吴凤，嘉义番仔潭人，为蒲羗林大社通事。蒲羗林十八社番，每欲杀阿豹厝两乡人；凤为请缓期，密令两乡人逃避。久而番知凤所为，将杀凤；凤告其家人曰：『吾宁一死以安两乡之人』。既死，社番每于薄暮，见凤披发带剑骑马而呼，社中人多疫死者；因致祝焉，誓不敢于中路杀人。南则于傀儡社、北则于王字头，而中路无敢犯者。凤坟在林社，社人春秋祀之。

　　辛苦耕渔朝暮偕，饥来薯米爨牛柴；煌煌六十年中纪，贞节如林聚一涯！

　　澎地之耕者，男人仅犁耜反土。而栽种耘耨，俱女人任之；又随潮消长，拾取虾蟹蠃蛤之属以赡其家。以薯干煮粥而食，曰「薯米」。无薪以牛粪爨，曰「牛柴」。蒋通守镛「澎湖续编」去胡通守建伟「纪略」之成仅踰周甲，而「列女」一门增至一百二十二人，比他志独盛。鲁敬姜之言曰：『凡人劳则思，思则善心生；逸则淫，淫则恶心生』；其此之谓欤？

　　阐幽郡伯有传文，吴女沉冤得上闻；我向昭忠祠外过，披榛空访守娘坟！

　　邓菽原太守（传安）有「书彰化吴贞女事」，见「蠡测汇钞」。陈守娘，郡城东安坊经厅巷人；夫殁守节，姑强令更适，不可。姑之女常谮之，百端凌虐，肌无完肤。一日，母女共缚守娘于■〈登上廾下〉，以锥刺其下体而毙。里人鸣诸官；台湾令某欲寝其事，检尸曰：『无伤也』。众愤，毁令舆；令惧，乃定谳。此道光末年事也。初葬昭忠祠后山仔尾，屡着灵异，祈祷者无虚日；官以其惑民，为改葬之。

　　贞烈陈黄报所天，捐躯无媿五妃贤；匆匆六甲光彤史，况沐皇风二百年！

　　陈烈妇、黄弃娘，并郑时人；郡邑志有传。草昧之初，而九烈三贞煌煌志乘；今入版图将二百载矣，列圣相承昭然礼法，有不共被涵濡哉？近周光邰明经欲辑台郡节烈勒成一编，诚盛举也。『起年灭年，六甲更始』，郑氏初谶语也；详见「池北偶谈」。

　　四年炎海寄微官，虚吃天朝苜蓿餐；留得秦中新乐府，议婚伤宅总忧叹！

　　己、庚、辛、壬，历四载矣。  
杨序

　　雍正中，巡台御史夏公之芳有「台阳杂咏」百首传播艺林；东瀛风土，胪写略备。顾今昔情形不同，百余年来，内山日辟，风气益开。同治末，日本借番社起衅，朝廷命重臣经理其事；于是「开川抚番」之议起，移福建巡抚驻台主持大局。光绪元年，中丞王公莅台；海波不兴，庶务毕举。暇时，作「台阳杂咏」数十首，足与夏公后先辉映。一时随员中如何竟山司马、校官中如马子翊孝廉，皆有继作。王公诗清华婉约，深得古竹枝之遗；何、马二公诗综练谣俗、经纬风雅，山川之灵异、习尚之俶诡、物产之繁变，举可考而知。合而刻之，固足以见一时赓和之盛，又可贻他日釆风之资；未容与风云、月露之词同观也！

　　光绪辛巳嘉平之望，江右新城杨希闵铁佣。  
　 
龚序

　　由泉郡迤大海东溯水驿七百余里，历澎湖三十六岛，有娑洋之浮沤，为台员之■〈宀居〉落。牛女绝域，禹迹之所不经；虎贲略地，隋代之所未及。我朝版图远拓，收五十屿全区；师旅时行，奠二千年荒徼！皇舆大一统，联宙合为家庭；帝命式九围，从海岛置郡县。鲲洋既达，鳀壑无阻。听欢呼番语，补萧梁职贡之图；愿长振天声，迈炎汉燕然之嵑！不须徐福，仙药可求；已逝田横，蛮化几换！遂有釆风问俗，握椠怀铅：哦东坡海外之诗，写梅溪会稽之赋；「台湾纪巡」百首争传（夏之芳着），「社寮杂诗」一卷成袟（吴廷华着）；「渡海舆记」附台郡番境之歌，「赤嵌笔谈」录蓝氏近咏之作（蓝鼎元着）。久已捪罗风土，■〈艹〈氵叅〉〉缋山川；操锺仪之土风，成溪蛮之丛笑。后有作者，得毋添足、抑类效嚬乎！不知事已鬲百余年，地更辟数千里：开山抚番，增名郡于台北；巡边驻节，命大吏以渡东。内山日廓，风气日开；见闻互■〈枝上山下〉，建置又变。傥继作从■〈契，合代大〉，昔将专美；新事弗收，后恐尘灭！

　　前中丞宝应王公，开府来闽，移旌涉徼，海波不扬。公余多暇，倡为「台湾杂咏」三十二首、「续咏」十二首；福州马子翊广文，校官是地，复得七律三十首；山阴何竟山太守，捧檄彼都，更成二十四律。前隅后于，此倡彼和。诗成自注，格非竟创；事靡不搜，典足参故。中丞响嗣竹枝，深得诗人之旨；太守意新莩甲，能补广文之遗。洎乎少陵失武，意林霣总；太守乃胪厥众美，都为一编。今夏雕成，出以见示。蒙受而读之，骈坒方物，罗列掌故；凡制度沿革、道里远近、习尚俶诡、民夷纯杂，靡弗讽诗而得，不翅按图以稽。考南路、北路，如掌现螺纹；察熟番、生番，俨身临鹿耳。三茅港外，观■〈〈朿朿〉上入下〉■〈束页〉童犵老之风；八卦山前，添龙户马人之典。匪如风云月露，状景物于词章；且看椰树桐花，尽锦囊之吟料。杜老以诗史着，不特夔州能传；白傅讽乐府吟，直使鸡林解辨！炀芬海峤，清癯如郁林装；爚釆瀛壖，富丽夺波斯藏。凡在桑梓，幸获创闻；他日輶轩，用兹下采。是为有用之书，诚有见乎其大者！

　　光绪壬午夏五，晋江治愚弟龚显曾咏樵甫拜序于■〈黑葴〉斋。  
　 

题词

　　放眼南瀛第一洲，輶轩余兴逐旄头：蛮陬象贝荒经阙，瘴谷龙蛇禹鼎收。白傅才名惊远贾，杜陵诗史带边愁。含葩磨盾供多识，想见岩畺雨露流！

　　奉题竟山贤弟「台阳杂咏诗合刻」，却寄闽中即正。

　　橘阴主人补勤陈锦初稿  
　 
台湾杂咏三十二首（原注）

　　宝应王凯泰补帆着

　　无雨无风浪打山，支离奇境现瀛寰。秋风一别钱江后，又为观涛到此间（台岛环海之浪，其名曰「涌」。银涛山立，奇观也、险境也）。

　　截竹编簰用作舟，乘潮人亦水中鸥（轮船不能入港，以竹簰置木桶，人坐其中，随潮出入）；忽思湖上浮梅槛，泛到中流似此不（昔人以竹掣「浮梅槛」游浙之西湖。俞巾山同年方造，未成）？

　　安平港前官筏迎，舟人东指海潮生；谓予欲渡即须渡，如此风涛趁早行（安平自四月起涌，向晓天晴，亟竹簰入港；迟则涌大不能渡矣。仿青莲「横江词」而反其意）。

　　绿阴深处偶停骖，水利犹闻故老谈。无数稻花香满岸，好风吹过凤山南（曹怀璞司马宰凤山时，广开山甽，民受其利）。

　　出郊行过二层溪，攀桂桥边句待题。指点半屏山下路，榕阴犹护旧城西（二层溪，由郡赴凤之路。凤山县治，道光年间甫移于埤南）。

　　炊烟不起少人家，峭壁重岩云气遮。怀葛山中无岁月，一年又见刺桐花（番社以刺桐花开为一年）。

　　将星中夜陨天河，太息偏裨误事多！先轸归元三阅月，浩然生气未消磨（王游戎开俊攻狮头番社，孤军深入；正拟收队，因哨官李长兴未出，留以待之。讵知李已先退，王竟没于阵。淮军攻克，始获其首；时隔三月，面目如生）。

　　街衢一任积污莱，攘攘熙熙逐臭来。犹忆软红尘里过，杏花时节地沟开（郡城沟道污秽，近已设法清理）。

　　宰官颁戳各乡承，约长居然总理称；执版道旁迎与送，头衔笑看两门灯（乡约名「总理」，地方官给「戳记」。门首悬大灯，亦「总理」衔）。

　　有味青灯短榻横，米囊流毒到书生；痴心欲立回头岸，一一竽吹识姓名（台属士子近多染食鸦片，令书院监院官择敦品之士各给一簿，将食烟者注名于上；悔悟自新，即行登注；按月呈送，以备查核）。

　　不釆柔桑不种棉，女红辜负艳阳天。可怜曲巷三更月，弹破琵琶第几弦（台多桑濮之风，皆缘妇女懒惰，不务本业。近给示劝谕，以挽积习）！

　　车马分排局阵新（赌具仿象棋式），场中热闹往来频；牧猪奴戏成风气，半是同袍同泽人（营兵开场，汛弁得规；严禁澈查，以清其源）。

　　食单滋味菜根长，独有台阳问价昂；学稼不如先学圃，豆花棚下纳新凉（郡城内外旷地甚多，而疏圃甚少。近广劝种植，并令新军于营房隙地先种，以为之倡）。

　　道场普渡妥幽魂，原有盂兰古意存；却怪红笺贴门首，肉山酒海庆中元（闽省盛行「普渡」，台属尤甚。门贴红笺大书，庆赞中元，费用极侈；已严禁之）。

　　夭桃莫赋女宜家，韵事徒传竹里茶。少小为奴今老大，星星霜鬓尚盘鸦（锢婢之习，台郡尤甚）。

　　五字编成百句歌，苦心甘作老婆婆；儿童几队同声调，朔望门前索赏多（近将劝戒烟、赌并一切陋习，各编五言百句歌。十五岁以下儿童有能背诵者，赏青蚨十文；月之朔望验给）。

　　海上犹存朴素风，槟榔不与绮罗同；无端香火因缘结，翻笑前人制未工（槟榔扇颇为古朴，大都乡村中用之。传闻用于士大夫，自徐清惠公始；亦崇俭之意。近者犀柄锦边、爇香图画，声价昂而本真失矣）！

　　网罗环宝海东隅，玉树交柯叶本无；一笑看朱忽成碧，人家篱落尽珊瑚（绿珊瑚有枝无叶，台人植之以为篱）。

　　辟瘴名闻七里香，一丛玉蕊白于霜；人间果有琼花种，岂独流传在故乡（七里香，即玉蕊；或云：即扬州之琼花）。

　　好竹连山觉笋香（成句），马蹄（笋名）入市许先尝；谁知瘴雾蛮烟里，别有花猪二尺长（槟榔笋较竹笋尤嫩）。

　　珠湖美酒最芬芳（高邮有木瓜酒），乡味难忘是半醺。闻道此邦有佳果，不堪投报诵诗云（台人好食木瓜，其臭可恶）。

　　朗诵心经海外州，山前不见后山求；采菱剥栗寻常事，难得青青上佛头（波罗蜜出内山，大者数十斤；形如佛头，剖食。其子似菱似栗，瓤不可食）。

　　释伽名亦亚波罗（释伽果，似波罗蜜而种小，出荷兰），异种分来外国多；禹贡厥包无此品，手香终让绿橙搓。

　　南无知否是菩提（「府志」：菩提果，其色白，其实中空；状如蜡丸、与南无相似。俗名染雾），一例称名佛在西（台中果名多用梵语）；不染云霞偏染雾，慈航欲渡世人迷。

　　参差凤尾聚林端，染就鹅黄秀可餐；毕竟热中非所贵，只宜位置水晶盘（黄梨，一名菠萝；味颇甘美，性热，发病不宜多食。置之几案，尚有清香）。

　　高树浓阴盛暑天，出林檨子最新鲜；岛人艳说蓬莱酱，谁是蓬莱籍里仙（檨子，俗称番蒜；切片腌食，名蓬莱酱。台属二百年来未得馆选，常以此勖多士）？

　　霜柑品类八闽多，番社东西各号螺；每到岁寒风味别，个中甘苦竟如何（闽省柑子，以嘉义西螺为最；东螺亦出柑，其味特苦）？

　　西风已起洞庭波，麻豆庄中柚子多（麻豆柚，甲于通省）；往岁文宗若东渡，内园应不数平和（孙莱山学使极赞平和内园柚。李子和制军曾议福建学政渡台考试，而未果行）。

　　壳外无毛内有房，味香肉嫩色深黄；桂花（江南有桂花栗，熟于八月）风景分明在，却被人呼作凤凰（凤凰蛋似栗，而香味特胜，俗名冰弸；或云：凤凰蛋别是一种）。

　　如何微物亦知更，偏学林间嘎嘎声；大海东来乌鹊少，夜深时有守宫鸣（守宫，俗名壁虎。台地鹊少，守宫能鸣，且应更点）。

　　铁甲金钱（皆海鱼名）名不同，图经搜讨亦难穷。只堪记载不堪食，异说荒唐是海翁（「志」言：海翁鱼如小山，草木生之；樵者误登其背，须臾转徙，不知所之）。

　　珠螺闻说产澎湖，翠蟹虽佳未入厨（台蟹性寒，不可食）；最是秋风好时节，教人无奈忆莼鲈（螃蟹车螯，应以吾扬为最）！  
　 
续咏十二首（原注）

　　宝应王凯泰补帆着

　　台阳原自福州来（「志」言：台龙发于鼓山），逆水洋洋气脉开（万水皆朝东，独台水朝西，堪舆家所赞「逆水砂」也）；从来风火西南定，惊涛骇浪一齐回（西南风起，则安平涌起。沈幼丹星使会疏，请封海神，立庙崇祀。本年七月下旬以来，皆是北风；已月余，不闻涌声。感应之捷如此）。

　　大海神灯半隐明（海舟遇风，呼吁天后；见红灯来，则额手相庆），香花供奉最虔诚；湄洲（天后，湄洲人）灵迹原无二，北港如何拜郡城（北港有天后庙，间数年必请神像来拜郡城天后。届时香火之盛，日数千人。乡愚无知，可发一笑）。

　　窑变早传鼓山异（福州鼓山有窑变观音像，祷雨辄应），又闻流水送观音（水流观音在东安坊清水寺）；从今不必朝南海（赴普陀山进香，俗称「朝南海」），到处慈悲是佛心。

　　命名何取白龙庵（俗传观音亭街井内获一香炉，镌有「幅省白龙庵」五字。因此，建庙后遂为戍兵祷神求福之所），儿戏居然号健男；能执干戈卫社稷，人人都沐圣恩覃。

　　故王一去五妃陪（前明宁靖王全节之日，妃袁氏等五人殉焉），海外黄沙剩几堆（王墓在凤山维新里竹沪，五妃墓在台湾府仁和里）！犹有山僧殊解事，介圭不使没蒿莱（道光年间，农人掘土得圭；法华寺僧奇成以榖易之，涤去尘埃，见「朱术桂」三字，知为王物。近已饬藏祠中）。

　　精忠直贯七鲲身（一鲲身至七鲲身，皆在安平海滨），跋浪骑鲸若有神（事见「台湾外记」）；两面是山四面海，特开半壁作完人（新建延平王庙落成，余题楹联云：「忠节感苍穹，大海忽将孤岛现；经纶关运会，全山留与后人开）。

　　江南前辈老名场，犹记珠巢共举觞（京都珠巢街有扬州会馆）；我渡重洋公已徃，只留海上姓名香（高南卿大令，高邮人；以名翰林出宰闽中，罹于台湾湾里街之难。奉旨：给恤、建祠）。

　　新事传来郡北方，鸡笼澳内现晶光；旁人莫说金银气，依旧长虹海底藏（今夏七月间，鸡笼山见有晶光。就视之，则隐；掘地，亦无所他异。旬日，渐移海口仙人洞、万人堆等处而没。大约虹霓之类，不足异也）。

　　泗波澜（即秀姑峦）外海云封，踏遍花莲（山名）乱石踪；鸟道羊肠今已凿，且销金甲试春农（罗景山军门自北路苏澳开山直达秀姑峦；宋奎五镇军接办。现议招垦章程）。

　　玉非剖璞不晶莹，石韫山辉理最精；云雾天开榛莽辟，珍珠薏苡自分明（彰化内山有一望洁白者，相传为玉山。吴霁轩镇军开山履勘，乃积雪）。

　　东瀛人尽说炎乡，寒暖谁知候靡常。暑月深山军綊纩，八同关外已飞霜（霁轩镇军驻八同关来函，言六月杪军中着皮衣，岭上皆有霜痕。霜山之名，信不诬）。

　　双溪迤逦转昆仑，直向卑南问水源；正是艰难初着手，如何此事不推袁（袁警斋司马南路开山，由双溪口至昆仑坳入卑南、山径崎岖；缘上年时势，不能不于此路先开。嗣鲍吉初通守开枫港、张奎垣镇军开射寮，路较平易矣）？  
　 
台阳杂兴三十首（原注）

　　侯官马清枢子翊着

　　群山东耸水西流，星野终当属女牛（「诸罗志」谓台湾为翼九度者，非）。险隘人难踰沪尾，长城我欲筑埤头；连窑煅蛎芦灰暖，万灶煎饧蔗叶稠。三获尚忧粳稻贵，屯田谁为借前筹？

　　山势龙盘起木冈，我朝文教破天荒；朝霞倒影翻红水，万派横流涌黑洋。石出野田原有谶（石镌文曰：『山明水秀，闽人居之』。见「福建通志」），金埋岩谷讵犹藏（林道干妹埋金于打鼓山上）。如何士卒开山路，辛苦难逢三保姜（明王三保种姜冈山，得者可疗百疾）！

　　水多礁石碍行舟，黄黑成文土产硫。西达闽江开鹿耳，北通浙海扼牛头；宵波动焰如流火，岚气蒸衣似涴油。醉上层楼开倦眼，青山一发是琉球（琉球在台海正东）。

　　晓日曈昽■〈门外吉内〉■〈门外失内〉门（郑氏门名），奇男手自辟乾坤。芋丛十丈飞双凤（在大吕觅山），竻竹千竿绕七鲲；六袠老翁成贱隶（台地贱老），一年令节盛中元（台人好鬼）。雄图剩有佳蔬在，犹共青芽重北园（郑氏园名）！

　　龟蛇对峙锁孤城，草蔓烟荒统领营；古寺何人寻海会，炮台迩日筑安平。春初高树蜩螗沸，夜半疏棂蜥蜴鸣。太息合欢山下路，月明渐少嘴琴声（以竹为弓，长四寸，番童以唇鼓之；番女闻而合意者，遂成婚姻）！

　　溪洞生烟十八重（地在诸罗），乱山苍翠簇芙蓉。谁能望气探银穴，便欲乘云上玉峰。五夜寒潮鸣战鼓，二更残日吐边烽（台海颓阳如烽燧递出，夜深方隐；奇观也）。风中挟火麒麟飓，奇事还闻犼斗龙（见「东番记」）。

　　仙桃高对佛桑红，花信难凭廿四风：百合奇香收鹿港，千年积雪望鸡笼。御冬旨蓄腌番蒜（俗呼番檨。考字书无「檨」字；「居易录」有番蒜，从之），占岁丰穰验刺桐（先叶后花，其岁大熟）；生性浑浑偏嗜饮，竹筒酿酒学郫筒（番酒，刳大竹酿之；味不甚佳）。

　　高岸萋萋草似烟，白波青嶂水沙连；编茅绕屿千椽屋，架竹浮湖万顷田（番架竹木浮水面，藉草成土以种稻，谓之「浮田」。见「番俗六考」）。唤渡津头划蟒甲（小船名），卖盐市上用螺钱。行人莫惮藤桥险，别是瀛壖一洞天！

　　信有仙源可避秦，土番半是女真人（元灭金，金人有浮海避兵者，为飓风飘至，遂孳种类）。一年海燕常重乳，四季林花不断春。倒挂山禽如凤小，寄居沙蟹与螺亲。敦厖未改鸿荒俗，丁壮扶犁妇负薪。

　　怪状争看大耳儿（番俗：好大耳，幼年以竹圈张之），龙涎香好货居奇（龙涎香，传为鳅鱼精浮水面者；价十倍，不可多得。见「风土记」）。卓猴山树犹藏剑（荷兰人插剑于树，树生皮。合，剑藏其中）沙马矶苔孰赌棋（矶上有石楸秤，苔纹如画）。貙户织皮完鹿税，蜑民输币买鱼旗（捕乌鱼者，必买官旗）。东邻西舍多秦赘，生女真为门上楣。

　　门临烟水室依林，历日何烦纪古今（番社无宪书）。婚聘仪文资吠蛤（以蛤为聘），吉凶朕兆卜鸣禽。红绒系发年犹少，彩罽围腰冷不侵。父老能知兴废事，长官莫更采黄金（哆啰满地产金，郑氏季世遣人采之；老番曰：『昔日采金，荷兰夺之；荷兰采金，郑氏夺之；今又来取，岂遂晏然无他事乎』？见「台湾志略」）！

　　端午先筹贌社钱（五月初二日，各商认办「社饷」。见「诸罗杂识」），海隅原共戴尧天。焚将纸虎驱穷鬼（除夕以鸭祭纸虎，焚之驱厉），买得韩卢当美田（番人重猎犬，有值百金者）。药水不医淮上客（明王三保置药于水，以疗番人；时淮军来台，死者甚众），橘冈谁访洞中天（在凤邑冈山。见「古橘冈诗序」）？尢怜暗澳人难返，一日居然是一年（台东北有「暗澳」，春夏为昼，秋冬为夜。红夷昔以二百人居其地，无一生者。见旧志）！

　　南番不及北番强，款客殷勤扫草堂。铜釜煮残加雪白（豆名），砂盆炊满过山香（米名。俗曰「香米」）。未堪刀俎论肥瘠，只合羇维作蔡荒。试觅当年分界石，熙熙中外少痍伤（社番南弱于北。见「台海采风图」）。

　　殊俗狰狞未可亲，都卢番语听难真。水滨罔两蛇头客（在鸡笼山后。见「志略」），树上飞禽鸡距人（鸡距番，足趾如鸡；食息皆在树间。见「番境补遗」）。燕婉闺情深凿齿（番人夫妇相得，则各凿一齿存之），象贤家法守文身（番人文身，皆命于祖父）。髑髅满架金为饰，雄武翘然长里邻。

　　岩穴曾栖宋客星（土番，有宋时零丁洋之败遁亡至此者。见「沈文开杂记」），胜朝事势等零丁。骑鲸人去天难问（郑延平攻台湾时，红夷望见一人骑鲸从鹿耳门入），梦蝶园荒酒易醒（明举人李茂春隐处）；满树花开三友白（番茉莉，一名「三友花」），孤坟草为五妃青；哀蝉似诉王孙恨，暮雨萧萧不忍听（明宁靖王术桂浮海依郑氏，王师克台，王殉国难，五妃从焉）！

　　方言曾亦说台员（明周婴「远游篇」称台湾为「台员」），古塔嵯峨拂五云（塔名秀峰）。斑竹至今悲烈妇（郑氏，监国克■〈臧上土下〉妃；夫死殉节），甘棠自昔爱参军（陈永华为郑氏参军，治台有善政）。野牛驯后犁春雨（荷兰时南北设牛头司，放牧生息。至今山多野牛，絷而驯之，可以耕种。见「小崖外记」），蒋鹊飞来噪夕曛（台地无鹊，有太守蒋姓者从内地购数百翼放之，今颇孳生；谓之蒋鹊）。闲却朱提无用处（台地不用元宝），洋钱买得达戈纹（布名）。

　　昔年隙地借牛皮（红毛借居于土番，乃绐之曰：『得一牛皮地足矣』。见旧志），贾舶于今达四夷；帆影东西风顺逆，潮痕高下月盈亏。漫空结队飞龙虱，浥露盈林摘菠萝。谁说山间无直木（「山间」五字，闽中喭诗），槺榔百尺干无枝。

　　蜃楼高起瘴云间，妖气迷漫压市阛。认饷待歌他里雾（他里雾社有「认饷歌」），营屯应辟武劳湾（北路武劳湾地广土沃，可耕万夫。见「稗海纪游」）；尤宜租税蠲箕敛，更把诗书化梗顽。细读鹿洲（蓝公鼎元）诗十首，老成谋国切痌瘝！

　　受朝坛外尽罛寮，芦荻波涛一望遥。七日能平花鸭乱（朱一贵以养鸭倡乱），百年犹唱草鸡谣（谓郑成功事。见「池北偶谈」）。走差麻达鸣腰铁（番童年十五、六者，谓之「麻达」；执驿递役），待字雏娘听鼻箫（台称幼女曰「娘」。鼻箫，以鼻吹者；与嘴琴同）。拚醉何须谋曲糵，椰浆如玉白盈瓢。

　　华严世界婆娑洋（见「蓉洲文稿」），七夕家家祀七娘。鱼阵迎潮沧海熟（岁有群鱼逆潮而上，则海大熟），鹿群逃火野番荒（番社以鹿为粮；草场失火，群鹿遁逃，谓之「番荒」）。弥陀港浅潜流淡，傀儡山高杀气扬。天使迩来频按部，霓旌咫尺拂扶桑。

　　鹿场渐已化桑麻，六十年来免贡瓜。曙鼓铿锵开马驿，寒笳呜咽动牛车。慕膻缘案多娄蚁，挺臂当轮有怒蛙。自羡冷官饶艳福，昙花看罢看琼花（一名七里香）。

　　春到衙斋淑气和，胆瓶兼供桂梅荷；已看果熟波罗蜜，又报花开吉贝多；愁听白鸩惊远梦（白鸠知更），醉撕翠蟹发高歌；无端霖雨连三日，屋破何人为补萝（衙斋敝漏，大雨则床床湿矣）！

　　长街花鼓闹春宵，独坐荒斋意寂寥：狷介谁如高士菊（台地少寒，花开无节。惟菊至冬，乃盛开至二月；东坡谓：『菊性狷介』，诚哉是言也），芳鲜共爱美人蕉（四时皆开，芳鲜可爱；其花国之妖姬哉）；侵帘树影斜随月，绕榻涛声冷带潮；料得明朝天气好，竹溪（寺名）应赴阮公招。

　　翠幔当窗午荫凉，花砖日影夏偏长（台地夏晷较内地长数刻。见「台海使槎录」）。鸡鸣小院潮相应（应潮鸡，潮上则鸣），蛛隐高檐网不张（蛛不张网）；残夜寒飙生积水，远山瘴气逗微香；客来问字谁携酒，满捧槟榔劝我尝。

　　水仙宫外尽成途（水仙宫，旧在港口；今宫前已成冲途），沧海扬尘信不诬！短短墙堆红靺鞨，家家篱绕绿珊瑚；村娃小戏渺绵氏（番语秋千），番客欢呼打喇酥（饮酒也）；挈榼乘凉何处好，藕花香彻北香湖（国朝张鹭洲有「北香湖诗」）。

　　闽江千里月同明（厦门至澎湖水程七更，澎湖至鹿耳门水程五更，五虎门至台十一更。见「赤嵌笔谈」）。针路迢迢十一更（航海以指南为准，谓之「针路」）。祆火曾焚黄蘗寺，劫灰新撤赤嵌城（同治甲戌，以倭患故）。开灯难使鸮音变（台人多吸鸦片，谓之「开灯」），压宝谁将蠹俗清（台人赌博，名曰「压宝」。见「台海使槎录」）！底事豪门偏锢婢？秋风萧瑟若为情。

　　一树槟榔一树椰（槟榔不与椰树并栽，则花而不实。语见「赤嵌集」，亦见「稗海纪游」），晚风骀荡影交加。青归墙角相思草，黄到阶头消息花。独自横琴延皓月，倩谁嚼米酿流霞（番人无曲糵，酿酒则令少妇以口嚼米为之）！官贫莫怪奚奴懒，手拨炉灰煮建茶。

　　篱落天然结莿球，金铃个个缀林投；高岩神药生三脚，野圃香柑熟九头。异鸟舞雷鱼舞火（雷舞鸟闻雷则舞、飞藉鱼见火则舞），好花含笑草含羞（含笑花，五瓣微黄；含羞草，爪之则垂）。闲来欲订群芳谱，不负乘桴汗漫游！

　　天险生成铁板沙，深山无虎野无鸦。健儿谁是麻丹毕（华言好汉），故国犹传毘舍耶（见「文献通考」）。年少社童能出草（捕鹿谓之「出草」），腊除邻女共偷花（除夕窃花，谓得佳婿）。三冬无雪风常暖，献岁盘登绿玉瓜。

　　篷莱福地久传疑，远隔重溟古不知；佳果偏多名老佛（如释迦、菩提之类），仙人何处访安期？扶桑弱水言非谬，汉武秦皇意太痴！莫怪楼台频震荡（台多地震），劳他鳌戴已多时。  
台阳杂咏

　　山阴何澄竟山着

　　马子翊广文作台阳杂兴三十首；余见之技痒，因就广文诗所未及者得诗

　　二十四首。

　　海外东南片土开，万山罗列水环回。鲲身让地倭谋拙（牛皮借地一事，与「明史」所载佛郎机之绐吕宋相似；论者疑之。或谓荷兰与倭约，岁贡鹿皮三万张，倭以全台归荷兰；乃筑赤嵌城，踞一鲲身全岛），鹿耳乘潮郑业恢（鹿耳门港道纡折，沙多水浅；成功至，忽水涨数丈，大小战舰纵横毕入）；二百年来归版籍（自康熙二十二年，靖海侯统师征郑氏、克澎湖，克塽奉表以全台降；至今一百九十五年），一千里路辟蒿莱（自鸡笼山起，至琅峤以南龟鼻山止，袤长八百余里；旧说一千七百余里，殆就内地弓步约计耳）。重臣更廓鸿图计，郡县新增出圣裁（同治十三年，沈幼丹星使奏请于南路之猴洞设恒春县；光绪元年，又奏请于北路之艋舺设台北府，附府设淡水县，竹堑淡水厅旧治改为新竹县，噶玛兰厅旧治改为宜兰县，改噶玛兰通判为台北分府，驻鸡笼；均奉旨交部议准）。

　　巨瀛无际接扶桑，海澨依然昼晷长（海外昼日，视中土较长。盖迤西巨瀛无际，阳曦无蔽亏故也）。都道四时皆是夏，有时六月亦飞霜（光绪元年，吴镇军开路至八同关。六月二十八、九日，严霜两夜；次日，雨雪交霏。八同关，彰化内山地也）。风来卷地天容惨，露湛层霄夜气凉（台地露水甚浓，故夏夜乃凉）。不信佳期三五误，一钩初二见蟾光（初二即见新月）。

　　闲将轶事溯潮王（郑成功封延平王，寻晋潮王。见夏琳「闽海纪录」），手挈洪戈拓大荒。孤岛自存田广叔，围棋早让李文皇（成功报招抚书，自比张仲坚）；羽山不尽黄能痛（顺治十一年，朝廷遣使抚成功，不从；乃系其父芝龙于狱。十八年冬，杀之），轵道终看赤帜扬（三传至克塽，以地降）。忠节于今褒两字，千秋庙祀享蒸尝（同治十三年，朝廷从沈大臣葆桢之请，予谥「忠节」，并建祠致祭）。

　　仗节东来嘅一元（宁靖王朱术桂，别号一元子，长阳郡王次子；由金门渡台），全归地下复何言（我师克澎湖，宁靖结帛于梁自尽；五妃袁氏、王氏、秀姑、梅姐、荷姐，先自同缢）；数茎草长忠臣发（宁靖绝命词有云：『艰辛避海外，总为数茎发』），五出梅开烈女魂（五妃墓在魁斗山）；犹有介圭留古寺（圭长一尺五寸、阔一寸八分、厚四分。道光年间，农人掘地得之；僧奇成以粟易，置法华寺），更无玉带镇山门（带凡玉版二十枚，碾成百鹿；流传民间。见「海东札记」。今闻落安平海中）。荒祠竹沪人谁问（宁靖王祠在竹沪庄，家人许福立主祀之），杜宇声凄夜月昏！

　　两渡重洋到海圻（余两次渡台），殊方风景认依稀：螺钿十色倭奴漆（市中卖东洋漆，货最多、亦最精），番锦千丝蜑女机（番锦，惟郡城一户能织；价极贵。间以五釆丝织成被褥等件，陆离耀目，尚觉可观）；路狭仅留天一线（街市甚仄，郡城西门一带，仅留一线天矣），帘垂权作户双扉（此间皆垂帘或竹簟，藉以当门）；乌乌吹角知何事，几担肩挑是卖豨（猪肉担，以吹角为号）。

　　南旗北沪尽繁华，沧海桑田信不差（台湾初止鹿耳门一口，百余年来淤沙拥塞，安平至郡已可陆行。凤山县之旗后口，昔只小舟能进，近年沙去水深，可停泊百余舟；沪尾为北路最大港口。俱有各国商艘往来，并开洋行）！万迭银山翻急涌（涌者，无风起浪；翻涛卷雪，舟莫能近。山前以夏秋为甚，山后起于冬春），一条铁线锁长沙（沙坚如铁，故名「铁线沙」）；暗礁林立排龙骨，支港参差列犬牙（前后山港口甚多）。为问昔年天险处，荡缨无复旧丫叉（鹿耳门夙称天险，舟人树标水中，以志浅深；名曰「荡缨」）！

　　堪笑浮嚣陋习仍，仇雠报复竞称能（台俗性刚易动，往往睚眦之仇报而后快）；党援不惜家同破（同乡、同姓设受凌辱，倾家拯救；身罹法网，所不顾惜），掳勒无端祸猝兴（掳人勒赎，最为恶习）。炉主签头荣里社（里社中有「炉主」、「签头」诸名目，轮流值年，以主其事），乡承约长耀门灯（乡约名「总理」，地方官给「戳记」；门首悬大灯，亦「总理」衔）。操戈斗狠寻常事，扎厝由来最足憎（悍族纠党逞凶，杀其全家，将田园、房屋、辎财踞为己有，名曰「扎厝」。近年官兵剿办，此风已息）！

　　双冬稻谷熟畦町（俗呼榖熟曰「冬」，有「早冬」、「晚冬」，两熟曰「双冬」），豆麦菁麻遍野垧。广辟山场茶利溥（近年台北产茶甚多），高装村廍蔗浆馨。息求五倍堪浮白，价问三郊（聚货而分售各店者曰「郊」：来往福州、江、浙者曰「北郊」，泉州者曰「泉郊」，厦门者曰「厦郊」，统称三郊）或卖青（未熟先粜者，曰「卖青」；先期定价给资，及时而取，曰「买青」）！况值圣恩蠲杂税，渔租厝饷一齐停（台湾仍郑氏旧制，有厝饷、番饷、蔗车、牛磨、港潭、蚝箔等杂税。现已奏请蠲免，奉旨准行）。

　　生财容易易繁华，缠首青蓝尽绉纱（漳、泉人畏风，恒以布缠首；台人亦缠首，多易以蓝黑绉纱。长丈余，环绕五、六匝以为美观）。摆尾如龙争自便（裤之露于衫外者，宽、长约尺有半，曰「龙摆尾」），点头似凤动相夸（袜不系带，任其脱覆足面，曰「凤点头」）。浓熏莺粟甘于荠（鸦片盛行，较内地更甚），细嚼鸡槟惯代茶（男女均嗜槟榔，咀嚼不去口，唇齿皆殷。客至，亦必以献，即以代茶）。披得苏裾瓜子领（男子短衣，每过膝；襟多直下，曰「苏裾」。领则不论颈之肥瘦，多上圆下尖，半露其胸，曰「瓜子领」），舆台衣帛不为奢（佣贩舆隶，衣裤率用纱绸）。

　　闽人信鬼世无俦，台郡巫风亦效尤：出海大傩刚仲夏（出海在五月，义取逐疫。造木舟，以五彩纸为瘟神像；礼醮演戏毕，舁像舟中，鼓吹仪仗，送船入海），沿乡普度又初秋（普度，自七月初起至月尽止。设坛礼醮、搭台演剧、结彩张灯，铺设极盛；猪鱼鸡鸭等类，积如冈阜）；妇男桎梏虔迎送（出会之日，頳衣遍路；闺阁妇女，亦荷枷、带锁跪迎道左），酒肉池林敬献酬。谰语客师能愈病，喧天锣鼓妄祈求（有非僧、非道专事祈禳者曰「客师」；书符、行法，谓能愈病）。

　　刺绣从来是女红，高门黹阁理香绒（大家妇女，亦工刺绣）。臂笼金钏胫俱满（女子裹足者，手钏而外，有脚镯重迭至三、四行），发束银绦首免蓬（琅峤妇女，多以银练缠发；有至十余条者）；娇习蜗居怜懈惰，职询蚕织慨昏瞢（妇女习于娇惰，不解蚕桑、纺织）。澎湖一样闺中质，胡竟辛劳与■〈牛孛〉同（澎湖妇女独苦；终日视潮长落，赴海滨拾取虾蛤螺蟹，兼任农事。谚云：『澎湖女子台湾牛』；极言其劳瘁同也）！

　　海面遥看挽髻螺，两三孤屿似星罗（离台湾最近者为小琉球，在凤山县之南，海道三十里；居民二千人，归凤山管辖。琅峤之东有红头屿、火烧屿，海面俱一百余里。红头屿皆土番，火烧屿多漳、泉人住之。又有五狮屿，在噶玛兰头围对渡）；蓬壶未许来徐福（五狮屿有意往求，每不可得），瀛峤何缘到郑和（光绪三年春，丁中丞命前署恒春县周有基带同机器学生游学诗、汪乔年往探红头屿。屿中分八社，番众皆穴地而居，略似台湾生番。「府志」称：『红头屿产金；番无铁，以金为镖镞、鎗舌』；今无其事）；斜日荒城红薯大（闻前有至五狮屿者，言屿内有城门五座，中无人居；拾得野红薯一枚，重五、六十觔），晓风山社绿椰多（红头屿多种椰树）；更看香火因缘结，自奉观音拟普陀（火烧屿有水滴观音，极灵）。

　　遑论宋士与金民（台湾番种，或云宋时零丁洋之败遁亡而至，或云金被元灭浮海为飓风飘至，皆不足信），平埔高山迥不伦（平埔多「熟番」，高山多「凶番」）；凭着刺桐花纪岁（番无年岁，以刺桐花开为一年），每刳大树腹藏身（北港「王字番」死后，刳大树，以尸入其中，仍以树皮包裹；来年胶合无缝，枝干苍翠胜常。子孙常以牲牢祀之）；生涯林莽惟搜鹿，事业箕裘在杀人（生番以杀人为遵祖制）。我听番歌疑梵韵，手牵足顿别传神（番众牵手成围、顿足而歌，声似梵韵）。

　　莫道卑南地势偏（卑南在南路内山之东；横亘南北，下毘琅峤，上接嘉义之崇爻界），膏腴应并水沙连（水沙连者，嘉、彰两县内山番地。有猫丹、埔里等十余社。广袤三十余里。山水秀丽，厥土中上。蓝鹿洲集中，悉记其胜。道光间，刘玉坡制军履台勘实，奏请设通判；廷议未允）。别论戈甲开荒土（台地田亩计戈论甲：每戈长一丈二尺五寸，东西南北各二十五戈为一甲），广合丸丹辟瘴烟（各营设官药局，并施丸散膏丹）；置驿渐通边徼路（恒春县设八磘、牡丹两驿，卑南设丝阄社、卑南藔两驿），移官更授抚民权（光绪元年，沈幼丹星使奏请将南路同知移驻卑南、北路改为中路移驻水沙连，各加「抚民」字样；奉旨：交部议准）。会看齐奏平蛮曲，再辟山中万顷田（淡水之后山秀姑峦一带，土田膏腴；近日吴镇军驻璞石阁，督兵「开抚）。

　　太息边防疫疠多（南、北路诸军多感瘴疠，死者数千人），将星零落陨岩阿（台北总统宋镇军到营数月，一病不起；各路随营提镇，亦多有病亡）！题诗我自哀严武（乙亥五月，王文勤公渡台督办防务，余奉檄随营。十月，文勤公因病内渡，遽捐馆舍。余作挽联云：『秉节越重洋，正当通道百蛮；食少事烦，太息大星陨海峤！执鞭随行幄，讵料备员五月；悲风涕雪，空怀遗泽赋哀诗』！余盖妄拟杜甫之与严武也），曳足人争嘅伏波（李制军亦有挽文勤公联；末句云：『曳足伏波同一嘅』）。碧血青磷狮社月（狮头社番，前因抗杀官兵，经淮军全力破之），黄沙白骨凤山坡（淮军驻凤山刺桐脚一带）！玉关生庆班超入（谓唐、罗两提督），夜渡军声杂鹳鹅。

　　大府巡边拥节旄，鸡笼山外泊飞艘（丁中丞渡台，先至鸡笼）；兵征两路驰书急（时调孙军门擢胜三营驻鸡笼，顾北路；方观察统潮普三营驻凤山旧城，顾南路；均限期到防），岭越三朝接汉高（三朝岭，今名三貂岭，为北铬最高之山；土人谓之摩天岭。中丞过此至噶玛兰）；龙虎应符驰炮艇（新到龙骧、虎卫小蛟船两号，均调至台），鲸鲵望气息波涛（西班牙船案，从此定议）。渡泸五月来诸葛，风雨遄征到不毛（吴星使于五月来台接办防务，巡历南路一带；适遇风雨连旬，驻节猫狸雾，几有绝粮之厄。经月回郡，从者皆病）。

　　粤闽籍贯本分歧，异地呈材莫漫奇（台地考试，分粤籍、闽籍）；为拔翘英开广厦，并移节钺作宗师（台湾学政事宜，向由巡台御史兼理；乾隆十七年，御史裁撤，改归巡道考校。光绪元年，沈幼丹星使奏请以巡抚来台，应归巡抚主政，并于台北府地方捐建考棚；奉旨：交部议准）。谷莺早许栖鸡树（乾隆四年，巡台御史诺布单德谟奏请台士会试，照乡试例：于福建卷中另编字号，额取一名；部议：令俟台士来京会试。会试者果至十人之多，奏请钦定；而台湾始有进士），海燕何年浴凤池（台地二百年来，无馆选）？一领青衿獠户贵，皇朝今已广恩施（番童向只取佾、舞。光绪丁丑岁试，丁中丞取进淡水番童陈宝华一名拨入府学，以示鼓励；并附片奏明）。

　　年来事事法西英，更仿洋操立练营（郡中设左、右两翼练营，仿西法操演）。电线已看传信速（自府城至旗后，已通电线），火轮尚待置车成（现拟筑铁路）；格林炮购新时样（格林连珠炮出英国，最为精捷；台地已购得十余尊），来复枪嗤旧日名（旧有来复枪，近改用后膛枪）。城社凭依狐鼠狡，无端民教起纷争（洋人各处设立教堂，无赖子倚为护身符；往往民教交闹，致费周章）！

　　为探煤穴入林深（煤矿在八斗山），买到钢钻已万金（凿山钢钻等器购自外洋，计值二万余金）。凿井真教施鬼斧（延洋人翟萨为煤师，凿井深二十余丈），医贫争幸得神针。经营欲启千年利，窥伺能防万里心？更有磺油堪采取（硫磺、矿油，均拟用机器采取。硫磺山在金包里，矿油在淡水牛斗山下），山中生计待搜寻。

　　卉岛从来叛逆多，十年必反说非讹！鱼牙结盗名天运（张丙本为鱼牙，与巨盗陈辨等往来。因售米事，忿县令袒粤民；遂起事伪称「开国大元帅」，僭号「天运」），鸭母称王号永和（朱一贵混名「鸭母」，以豢鸭为业；鸭行皆成列，众异焉。逆党杜君英以其姓朱，假托明裔，拥之，攻据冈山汛；伪称「义王」，僭号「永和」）；已为倭兵筹布置（同治十三年，倭兵窥犯台畺，驻兵琅峤；经岁，而议始成），更因番乱起干戈（元年，攻狮头社；三年，攻率芒社。皆因该番抗杀官兵，以示惩创）。将军尚未楼兰斩，伫听山中唱凯歌（近日内山阿棉、乌漏等社恃险负嵎，飞虎左营、线枪营皆小失利；现调擢胜营、镇海左营进山汇剿）！

　　绝少莼鲈似故乡，食单从此费商量：槟榔笋折春风绿（槟榔树直上无枝，折其嫩尖，甘鲜可食，名「槟榔笋」；惟须俟大风吹折，始得购买，价亦甚昂），芦黍花开夜月黄（西北方名高粱，台地夜间开花）；鬼蟹（状如傀儡）虎鲨（背有斑文）登海错，地瓜山芋（淡水，芋出山石上者佳；大者重四、五觔）足糇粮；竹蛏莫讶腥难近（竹蛏，一名海豆芽。形扁如蛏，壳绿色，吐尾洁白，类豆芽；腥不可食），更有龙虾一尺长（龙头虾，昂首奋角如画龙状，长尺余；味亦甚腥）。

　　竞传麻豆胜平和，秋日园林柚子多（麻豆堡所产柚子，胜于内地平和）。烂煮冰弸逾栗美（冰弸，形如皂荚子，似栗；而香味特胜），爱看染雾当橙槎（染雾，一名软雾，又名剪雾。大如蒜，蒂锐头圆，形似石榴，莹润可爱；味清甘，略同苹婆）。绿添水色新番檨（「檨」字，字书所无；即番蒜也。高树多阴，实如猪腰；青皮、黄肉，土人甘之），青映山光上释伽（释伽果，一名佛头果；实大如柿。色碧纹绉，如释伽头；味甘微酸而腻）；不特菩提称佛号（菩提果，一名香果。花有须无瓣，白色。其实中空，有细绒属蒂，状如蜡丸；鲜青熟黄，味甘而清），天波罗又地波罗（波罗蜜为天波罗、黄梨为地波罗）。

　　温和却好养花天，迎岁荷新菊度年（台地少寒多燠，新岁尚见荷花；又有迎年菊、献岁菊，皆开历冬、春）；挹露紫含优钵小（优钵昙花，种出西域。「府志」载：『法华寺旧有小种数本，花色纯紫』），烧空红遍佛桑然（佛桑，一名扶桑；有单叶、千种二种）；春风鹰爪飘香远（鹰爪兰，一名油兰花。似兰无心，香味滞腻；结子如枣，名「鹰爪桃」），秋雨燕支着色鲜（胭脂有红、黄、白及五色四种，夏、秋开）；又有午时梅一种，朝朝开落在庭前（午时梅，色红；午开子落）。

　　试听谈瀛事最新，暗洋（「台湾杂记」言台之东北有暗洋，以一年为一昼夜）弱水（「稗海记游」言鸡笼山下实近弱水，舟至即沉）不无因。老猴已死偏成魅（「台湾县志」述凤山有民妇被祟，暮即见形，如人似犬。邑令为牒告城隍神，忽雷震怪走；入地掘之，得死猴一，祟遂绝），巨蟒何来竟啖人（昔有海舟至鸡笼山后，得一山暂泊；舟中四人登岸，见异类蛇首狰狞，飞奔而至，攫一人啖之；余三人，身佩雄黄得免）！龟有两头差可怪（台北有龟，生两头；洪雪塘别驾为余言），牛生六足见曾亲（台湾县乡间有牛生六足，二足从背上倒垂而下；曾亲见之）；孽鱼奚自能登岸，似戮飞廉到海滨（同治十一年九月，有大鱼七尾登噶玛兰海口；又一尾，至沪尾登岸。鱼大如轮船，多无目；又有最大一尾，背高如山，似解押登岸者。土人割肉熬油，腥秽不可向迩；食其肉者，皆病。次年即遭倭变，似鱼为之兆也）。  
　 
汪跋

　　「台湾杂咏」二十四首，山阴何竟山司马譔；所以补马子翊广文「台阳杂兴」三十首所未及也。宅句裁章，叩冰韵玉；词剪美稗，艳溢锱毫。风土之记寓焉，方物之志亦寓焉。至于胪掌故、述近事及制度之沿改、道里之远近，莫不详明典核；则并抚民夷、安疆圉之略亦寓焉。是曰诗史大有关系，允为必传之作；岂屑与月露风云、流连光景、泛如马络者絜短较长哉！余谓当亟付梓，以广流传；更宜取马君之作同刊，庶不致有偏而不备之憾。作者并得诸目所亲验，读者皆喜为耳所创闻；使插架中复增一有用之书，亦一大快事也！

　　光绪戊寅五月庚戌朔，乌程汪日桢识。 
何跋

　　光绪建元五月，宝应王中丞奉命渡台，檄予随营办理文案。越四月，而中丞病作；又一月，中丞内渡就医，遽捐馆舍。杜陵失武，余甚恸之！

　　方中丞之在台也，公余之暇，日事吟咏，因作「台湾杂诗」；每成一绝，即以示予。予受而录之，积至三十二首；嗣于病中又作「续咏」十二首，予皆录稿置行箧中。

　　次年，丰顺丁中丞接篆，复命予进署；劳形案牍，无暇展诵。十月，又有台湾之役，襄办营务，三年春，防务稍弛，丁中丞回省，命予留住行营。勾稽之暇，每与汪序东明府、林鹤荪孝廉倡和为乐。惟时，马子翊孝廉校官台湾。子翊，诗人也；作「台阳杂兴」三十律示予，予亦得二十四律；互相参考，甚愧予诗不如子翊之工也。因与子翊约：俟旋省，当谋付梓。故子翊稿，亦存于予。

　　迨予内渡，即稽榷水口；旋奉讳回里。人事杂沓，束之高阁者又三年。今夏回闽，知子翊归道山。因检其遗稿并王中丞稿汇录成帙，付之手民；非敢云订敬礼遗文，盖实践桥公夙约也。其附赘拙作者，盖从杨卧云、汪谢城两先生之命耳。中丞「续咏」诗注有「宁靖王圭」一事，予次年渡台，获睹是器，实未有「朱术桂」三字；不知中丞当日何以言之？

　　予诗成于三年夏间，彼时阿棉、乌漏等社尚在负嵎；今已一律招抚，且巡道仍兼学政、总兵仍挂印。不数年间而变更又如此，因附记之。

　　光绪辛巳十月，山阴何澄识。  
　
