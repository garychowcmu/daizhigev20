皇明诗选　　（明）陈子龙、李雯、宋征舆 评选 

　　●目录 

　　序 
　　凡例 
　　卷之一　　古乐府 
　　卷之二　　五言古诗一 
　　卷之三　　五言古诗二 
　　卷之四　　五言古诗三 
　　卷之五　　七言古诗一 
　　卷之六　　七言古诗二 
　　卷之七　　五言律诗一 
　　卷之八　　五言律诗二 
　　卷之九　　五言律诗三　五言排律 
　　卷之十　　七言律诗一 　　 
　　卷之十一　　七言律诗二 　　 
　　卷之十二　　七言律诗三　五言绝句 
　　卷之十三　　七言绝句 

　　●序 

　　陈子龙 
　　李雯 
　　宋征舆 

　　○陈子龙 

　　有明御宇。矢文德以洽海内。学士大夫。委蛇酝藉每以修辞显。自弘治以后。俶傥瑰玮之才。间出继起。莫不以风雅自任。考钟伐鼓。以振竦天下。而博依之士。如聚沙而雨之。作者斐然矣。又以承百王之余。徽章淑制。昭兹来许。凡虞歌殷颂。周雅楚骚。罔不穷其拟议。巧其追琢。尝以一人之力。兼数家之长。虽作述有殊。然专者易工。该者难合。程其劳逸。未可轻也。是以昭代之诗。较诸前朝。称为独盛。作者既多。莫有定论。仁鄙并存。雅郑无别。近世以来。浅陋靡薄。浸淫于衰乱矣。 【子龙】 不敏。悼元音之寂寥。仰先民之忠厚。与同郡李子宋子。网罗百家。衡量古昔。攘其芜秽。存其菁英。一篇之收。互为讽咏。一韵之疑。其相推论。揽其色矣。必凖绳以观其体。符其格矣。必吟诵以求其音。恊其调矣。必渊思以研其旨。大较去淫滥而归雅正。以合于古者九德六诗之旨。于是郊庙之诗。肃以雝。朝廷之诗。宏以亮。赠答之诗。温以远。山薮之诗。深以邃。剌讥之诗。微以显。哀悼之诗。怆以深。使闻其音而知其德和。省其词而知其志悫。洋洋乎。有明之盛风。俪于周汉矣。 【子龙】 曰。我于是而知诗之为经也。诗繇人心生也。发于哀乐。而止于礼义。故王者以观风俗。知得失。自考正也。世之盛也。君子忠爱以事上。敦厚以取友。是以温柔之音作。而长育之气。油然于中。文章足以动耳。音节足以疏神。王者乘之。以致其治。其衰也。非辟之心生。而亢丽微末之声着。粗者可逆。细者可没。而兵戎之象见矣。王者识之。以挽其乱故盛衰之际。作者不可不慎也。或谓诗衰于齐梁。而唐振之。衰于宋元。而明振之。夫齐梁之衰。雾縠也。唐黼黻之。犹同类也。宋元之衰沙砾也。明英瑶之。则异物也。功斯迈矣。且唐自贞元以还。无救弊超览之士。故不复振。而为风会忧二三子生于万历之季。而慨然志在删述。追游夏之业。约于正经。以维心术。岂曰能之。国家景运之隆。启廸其意智耳。圣天子方汇中和之极。金声而玉振之。移风易俗。返于醇古。是编也。采在遵人哉。 
　　华亭陈子龙撰 

　　○李雯 

　　夫时俗易好。山川异音。风骚之作。随世适化。呜呼尚矣。然降自三百。汉魏以来。下迄盛唐各建美一代。靡有兼综。至于昭代二祖列宗。文治昭明。遂通羣轨。而高材之士。心应风雅者。亦复上采下获。风律毕臻。声诗之道。于是备焉。纪厥源流。殆有三变。洪永之初。草昧云雷。灵台偃革。萟林未薙。而精英澄湛之风。已魄已兆。时则有季廸伯温唱之。而袁杨诸公和之。皆颷然特起。才颖初见。虽腾踔甫惊。而流风不竞。俚者犹元。腐者犹宋。至于弘正之间。北地信阳。起而扫荒芜。追正始。其于风人之旨。以为有大禹决百川。周公驱猛兽之功。一时并兴之彦。蜚声腾实。或咢或歌。此前七子之所以杨丕基也。然而二氏分流。各有疆畛。劲者乐李之雄高。秀者亲何之明婉。葢才流竞爽。而风调不合者。又三四十年。然后济南娄东出。而通两家之邮。息异同之论。运材博而构会精。譬荆棘之既除。又益之以涂茨。此后七子之所以杨盛烈也。自是而后。雅音渐远。曼声并□。本宁元瑞之俦。既夷其樊圃。而公安竟陵诸家。又实之以萧艾蓬蒿焉。神熹之际。天下无诗者葢五六十年矣。予小子不敏。尝与同学之士。卧子陈氏。辕文宋氏。切磋究之。痛蜩螳之羣鸣。悯英韶之莫嗣。遂摉材覃思。绍兴绝业。历序一代之作者。裒其尤绝。附于采风之义。亦其勉厥所学。昭示来者。用彰本□之巨丽云。 
　　华亭李雯撰 

　　○宋征舆 

　　夏生存古曰。诗何以列于六经哉。宋子曰。昔者先王殷荐上帝。配以祖考。必有雅乐其音可听。而其舞可观。必以诗歌为节。求之殷周之章。清庙猗那。洋洋如也。此所谓颂也。周人好文。原本先德。祖述旧政。自文武成康以及宣周召共和以及仲尹方召。君臣男女。功德及物。靡不纪述而褎扬之。其自昭夷厉幽。周道大放。疾苦发于房中。而六卿卿士。皆昵于慝。爰有旧德之士。主文谲谏。微词刺讥。此亦忠谊之至也。此正变雅之大凡也。至于列国之风。各从君相之德。优渥相接。则为熙恬之辞。以节劳劬。其或室家男女之间。勿获其志。则歌咏间作。盛王在上。斯命輶轩之使。采而陈之。葢以考盛衰。察厚薄。正淫俭。定沃硗也。此所谓风也。诗之有是三者。其用大矣。夫安可以不经也。夏生曰。然则今之诗。其犹古之诗欤。删之者非圣人。即不得称经。其犹经之流亚欤。宋子曰。然乎。否耶。余闻之史迁史□汉之乐府。叔孙氏唐山氏制之。其雅乐声律。制氏守之。葢有三颂之遗风焉。而儒者讥其楚。犹谓未合于殷周。自魏以降。无论已。若汉之苏武李陵。无名人古诗十九篇。魏之曹植晋之阮籍。皆风人之遗也。而大雅之材。则是数子者。犹班然未见其纯。其去二周也远甚。自齐梁声偶之学兴。而风人之致益寡。唐人五七言近体绝句作。而绳墨饰然。比于律令。我不敢谓初唐四家。李白杜甫王维高适诸人。无当于诗。然其视三百篇也。犹之延年之新声。必不恊于伶伦之嶰竹矣。夫风雅颂之亡也。在于汉魏之间。迄于当今。一千五六百余岁。中间代以诗盛者。莫如唐人。然能自为其盛而已。即何论于今之作者乎。我国家所承者。若宋若元。诗亡之世。幸而弘嘉之际。作者数人。崇古深造。无遗力焉。汉魏□宋三唐之诗。其克绍乎。若三百篇之亡。亦已久矣。夏生曰。然则今之诗人。无当于圣人之旨矣。学者何为而作哉。宋子曰。是非然也。昔者史迁承春秋之后。作史记百三十篇。于笔削之谊。吾未知其何居。而善善恶恶。颇得圣人微言之绪。后世宗之。称为良史。今之诗。虽非殷周之诗。然其称述先朝。敷赞德美。以扬当今。是亦颂之遗也。王公大人。政教得失。或褒或讽。是亦大小雅之遗也。若夫风人之志。抑又繁矣。夫人生而甘刍豢。慕窈窕。不得其所则怨。感于时。感于地。感于物。则哀乐生焉。一为之吟。再为之咏。三为之歌。则甘刍豢者知礼矣。慕窈窕者知义矣。怨者适于命矣。哀者不至于伤。乐者不湎于淫矣。我不敢谓此即当于圣人之旨。殆亦圣人之所与也。然则作诗者。言何必四。篇何必三百。而后谓之诗人也。时与卧子陈氏。舒章李氏。撰皇明诗选成。夏生受而较之。其所问答。皆诗人之谊用次其言以为叙焉 
　　华亭宋征舆撰 

　　●诗选凡例 

　　一此书始于庚辰。成于癸未。凡四载矣。阅名家文集四百一十六部。名家诗选三十七部。时日既久。收采亦博。论定而后付梓。览者鉴之。 
　　一庚辰春夏。与闇公徐氏。共为此书。未几北上。遂不获观成。然举事之初。实晨夕商搉者也。 
　　一选中所载。咸属徃贤。葢以当代名家。全集未定。未敢遽为论次。 
　　一此书行世。具见本朝风雅之盛。将垂诸久远。故论断颇严。鄙意畧具三序及诸评中。兹不复赘。 
　　一济南明诗选。于诗文原本。或易一二字。或删去数语。颇有功作者。雯等间仿其例。亦百中之一。览者不必致疑。至于所传异辞。则从善本。 
　　一万历天启之间。作者或盛有时名。而于法未合。故所选寥寥。至有阙如者。然其全集。相与谛观。殊不敢忽。 
　　一四言古诗。本朝作者虽多。然皆拟三百篇。宗尚远矣。宜别成一书。以备文献。故此选不载。 
　　一诗文佳恶。不在字句之间。所以古无丹黄。今时俗耳目。若有不可少者。故聊存标识。传之久远。自应汰去。 
　　一三唐诗选。或失之宽。或失之简。谬为折衷。庶几不负作者。已有成书。行将继出。 
　　癸未早春云间李雯陈子龙宋征舆共识于会稽公署之清音堂 

　　●皇明诗选卷之一 

　　李雯舒章氏 
　　云间陈子龙卧子氏同撰 
　　宋征舆辕文氏 

　　古乐府 

　　袁凯 
　　李梦阳 
　　何景明 
　　徐祯卿 
　　王廷陈 
　　张时彻 
　　李攀龙 
　　王世贞 
　　吴国伦 
　　刘凤 
　　冯时可 
　　张溥 

　　◆袁凯 【字景文华亭人洪武中征为御史永乐初伪为狂疾放归终于家所著有海叟集】 

　　【辕文曰景文秀不及季廸徤不如伯温而体格庄雅时见逸思故独为仲默所推许】 
　　【舒章曰海叟如三吴解事子弟颇有游涉未登堂奥】 
　　【卧子曰海叟亦能作俊语○又曰献吉最恶白燕之作予谓此等诗未必不佳若欲倚此作人声价便为儿童之识】 
　　【辕文曰白燕诗起句云故国飘零事己非旧时王谢见应稀此是作家语三四云月明湘水初无影雪满梁园尚未归上句稍巧下句则唐人俊语也至五六云柳絮池塘香入梦梨花庭□冷侵衣则全乎温李矣结则云赵家姊妹争相妒莫向昭阳殿里飞乃宋学究咏物诗耳此诗有盛名而余辈不录其章法虽非盛唐而美恶不相掩□未有详之者遂因卧子之□□□□如此】 

　　杨白花 

　　○杨白花 

　　杨白花。飞入深宫里。宛转房拢间。谁能复禁尔。胡为高飞渡江水。江水在天涯。杨花去不归。安得杨花作杨树种向深宫飞不去 
　　【舒章曰相传为故君之思意特悲婉】 
　　【辕文曰亦是晋宋间谣词一派但其寄意深厚自是至性人语】 
　　【卧子曰感慨深长】 

　　◆李梦阳 【字献吉庆阳人弘治癸丑进士官至江西提学副使与何景明齐名为国朝诗人之冠所著有空同集】 

　　【卧子曰献吉志意高迈才气沉雄有笼罩羣俊之怀其诗自汉魏以至开元各体见长然峥嵘清壮不掩本色其源葢出于秦风】 
　　【舒章曰献吉以雄厚之思发清刚之气如华岳秋高奇云秀彩变动不竭古诗乐府纯法汉魏下及阮谢无不神合近体则专宗少陵然于合处反见其离于离处反见其合我辈去取之际极有甄汰今之所录皆其自见英分者也】 

　　拟乌生八九子 
　　君马黄 
　　湖吟行 
　　大堤曲 
　　襄樊乐 
　　鴈门太守行 
　　鸣鴈行 
　　双燕篇 
　　史烈女 
　　塘上行 
　　内教场歌 
　　白纻词 

　　○拟乌生八九子 

　　乌生八九子。八九子。喂饲两老乌。乃在城墙高树头。两老乌。拮据为巢。心中实毒荼。昼夜喂饲八九子。八九子。长成各自飞。不来顾老乌。风雨巢漂摇。今年有巢处。来年哺子何处所。猛虎能食人。尚复有子之亲。蝼蚁极细小虫。奉事长上礼若君臣。何得朋友如路人。上车逢所知。下车称别离。泪下如雨眼迷离来时不知南不知北我去何劳问东西车轮班班转。老乌飞飞啄赤苋。 
　　【辕文曰音节殊古】 
　　【舒章曰苍苍崛奇不落汉以后】 

　　○君马黄 

　　君马黄。臣四骊。飞轩駊騀交路逵。锦衣有曜都且驰。前径狭以斜。曲巷不容车。攘臂叱前兵。掉头麾后驱。毁彼之庐行我舆。大兵折屋梁。中兵摇楣栌。小兵无所为。张势骂蛮奴。尔慎勿言谍者来。幸非君马汝不夷。 
　　【舒章曰以古题讽近事能不落度】 

　　○湖吟行 

　　鱼游于水游于水而鸟游于水饱之去斯浮云冥窈。冬序憭栗。竟日无人。草莽冥寂。百怪鸣呌。原隰谁主。有一罾夫。荒滨守罟。疑非恒人。问之弗言汝胡者人单到此间 
　　【辕文曰起四句意甚精奥言鱼尝于水而鸟不尝于水也殊得比兴之旨】 
　　【卧子曰结能自作古】 

　　○大堤曲 

　　汉水白离离。月落山黑时堤头石不平走马谁家儿侬住襄门西。而在汉水北。浮桥不着缆。郎讵得侬识。大舶何处来。落帆向侬浒高鞾白帢子识是眞州估 
　　【舒章曰佻而质是楚人语】 
　　【辕文曰劲于本辞】 

　　○襄樊乐 

　　立樯如麻。卿来谁家。新燕营巢。风中滚沙。鵁鶄逐鸳鸯。金井石榴黄。珍宝丘山积。擅名黑门厢。 
　　【辕文曰气色奇】 

　　○鴈门太守行 

　　鴈门太守汝何人。治邦三月称明神。我有牛羊。贼不来掠。我有禾黍。贼不敢割。昔我无衣。今有袴着。我思礼拜太守。太守不见怜。但闻太守身姓边。紫髯广额耸两颧。太守出门。四牡骙骙。后拥皂葢。前导两麾行者尽辟易。居者不敢窥。旁问太守胡所之。云访城南皇甫规。 
　　【卧子曰朴处得乐府之神】 

　　○鸣鴈行 

　　鸿鹄高举摩天飞。渴饮沆瀣餐灵芝。翅拂日月云为衣。即有矰缴安能施。下游沧海高河汉我思与尔长相见羽短毛长何足辩 
　　【舒章曰语不必可解而使人可思】 

　　○双燕篇 

　　双燕来故室。不见阿母语。穿牕入幕寻阿母。哀鸣欲栖还复举。喃喃止翠桁。徘徊拂素帏浮尘积玉珈断藓生畵衣双燕年年春社来。阿母阿母何时归。 
　　【辕文曰古秀】 

　　○史烈女 

　　梨花如雪霜。鸳鸯不成双。我心明如镜。我心清如水。镜明有尘时。水覆无收理。古昔华山畿。行人下马拜春风两蛱蝶绿草摇衣带 
　　【卧子曰丽情幽迹亦复隽古】 

　　○塘上行 

　　蒲生何离离。过时采者稀。莫言采者殊。盛衰自有时。 【一解】 昔与君相见。不谓行当变。谗言使交流。水清石自见。 【二解】 孔雀东南飞。十步一徘徊。罗燕羽翼短。安可作雄雌。 【三解】 今日乐相乐。饮酒行六博。蒲生枝叶多。中心亦不恶。 【四解】 
　　【舒章曰虽不及古人亦自见意】 
　　【辕文曰直而古】 

　　○内教场歌 

　　内教场者李子纪时事而作者也　帝自将练兵于　内庭 
　　雕弓豹鞬骑白马大明门前马不下径入内伐鼓大同邪宣府邪将军者许邪 【一解】 武臣不习威。奈彼四夷。西内树旗。　皇介夜驰。鸣炮烈火。嗟嗟辛苦。 【二解】 
　　【舒章曰直道今事而不愧古词者惟空同一人】 

　　○白纻词 

　　镫繁月明夜何长。华袿凤髻曳鸣珰。袅云流影归洞房。引商刻征断人解肠。金鞭骝马立彷徨。解衣酣酒歌未央夜阑鸡鸣不下堂 

　　其二 

　　五更月微含素波。飞雾英英没绛河。桂宫兰室栖玉娥。外极金鳌万象罗。万人齐和一人歌。生丁福运民太和。竟日为欢岂足多。 
　　【舒章曰词堪与本调伯仲】 
　　【卧子曰献吉乐府气调雄古言不尽意】 
　　【辕文曰献吉乐府古劲有秀色然自汉以下其神始合】 

　　◆何景明 【字仲默信阳人弘治壬戌进士官至陕西提学副使与李梦阳齐名所著有大复集】 

　　【卧子曰仲默姿制嬴秀神气和朗发徽音吐芳讯令人有形秽之耻昔人称王恭濯濯月中柳又评禇书为瑶台婵娟庶几近之予为之称诗曰有美一人清扬宛兮迨将彷佛焉矣】 
　　【辕文曰仲默直欲追踪风雅故微辞澹旨以三百篇为则其为汉魏六季初盛不过因体而属辞存其形似耳意固别自有在献吉呵其独造未为知言○又曰何李鴈行虽互有得失不能定其高下今选仲默诗多于献吉此因其累句少耳非有意跻何也】 
　　【舒章曰仲嘿才为风始学擅雅宗如长江春泛草木鱼龙咸怀凫藻古诗上聣子建下拂士衡清美合度与李竞爽近体则初盛诸家无所尝师意之所寓工丽□臻惟七言律与献吉同源而异流婉佚胜之高深不及似稍有伯仲之分】 

　　短歌行 
　　塘上行 
　　独漉篇 
　　行路难 
　　秋江词 
　　瑶瑟怨 
　　种瓠词 
　　莫罗燕 
　　种麻篇 

　　○短歌行 

　　冉冉秋序。肃肃霜露。蓄我旬酒。召我亲故。鸟欢同林。水欢同源矧我同乡胡能弗敦耀灵西藏。明灯在室。更长夜良。可以继曰。园有艺菊。庭有树兰。秋芳是悦。春荣曷观。高陵可升。海水可测。出门异路。安知南北。生年几何。去者日多。子不我乐。听我短歌。 
　　【舒章曰曲室之语自是意长】 
　　【卧子曰弱于曹公庄于子桓】 

　　○塘上行 

　　蒲生寒塘流。日与浮萍俦。风波摇其根。飘转似客游。客游在万里。日夕望故州。鶗鳺鸣岁暮。蟪蛄知凛秋。暑退厌絺绤。寒至思重裘。佳人不与处。圆魄忽四周。房栊凄鸣玉。纨素谁为收白云如车葢冉冉东北浮安得云中鴈。尺帛寄离愁。 
　　【辕文曰不必尽合本词自是瑶台中语】 
　　【舒章曰婉丽清发不在建安以下】 

　　○独漉篇 

　　独漉独漉。驱车折轴。不畏折轴。但畏车覆。芃芃者莸。生彼中衢。虽有兰蕙。当门则鉏同行窃金相顾道左我寔不知。彼则畏我。食荼知苦。食梅知酸。狐裘之敝。可以御寒。有虎斑斑。伏于林下。我欲射虎。愧无劲弩。肃彼北风。渡彼中流。岂不怀忧。与子同舟。 

　　○行路难 

　　床有织绮。箧有织素请君视绮还视素怜新不如莫弃故罇中有酒盘有飧。听我为歌行路难。众中欢乐多志气。岂知他人不得意白日有时不照地安得保君常不弃 
　　【卧子曰结句无嫌质直乐府本色也】 
　　【舒章曰眞悲语何烦痛哭】 

　　○秋江词 

　　烟渺渺。碧波远。白露稀。翠莎晚。泛绿漪。蒹葭浅。浦风吹帽寒发短。美人立。江中流。暮雨帆樯江上舟。夕阳帘栊江上楼。舟中采莲红藕香。楼前踏翠芳草愁。芳草愁。西风起。芙蓉花。落秋水。江白如练月如洗。醉下烟波千万里。 
　　【舒章曰似西洲曲调但彼用五言此用三七言耳】 
　　【辕文曰调出齐梁加以荡逸】 
　　【卧子曰轻秀之词不伤古质所以为大雅】 

　　○瑶瑟怨 

　　美人竹间亭。虗帘空月华。相思湘江曲。激竹生斑花。花开为谁好。花落不复扫。出户见春风。低头怨芳草。坐弹五十弦。起视江月残。愁弦不堪听。手涩金鴈寒。一弹正凄切。再弹转呜咽。三弹拨幽肠。声乱氷丝结。西风吹芙蓉。一夜落微红。岂知瑶瑟音。能消青镜容。 
　　【舒章曰流音圆亮】 
　　【卧子曰青莲佳境】 
　　【辕文曰视青莲稍矜练】 

　　○种瓠词 

　　种瓠东园内。瓠叶从风翻。绿蔕飘长带。素花密以繁。虽无百尺根。枝蔓自缠绵。雨露冒时泽。阳晖被朝暄。窃比女萝草。附身托高垣。绿畛齐结食。岂贵充盘飧。愿为连理杯。长以奉君欢。 
　　【辕文曰平雅中有高韵】 
　　【舒章曰似陆士衡而径省不烦】 

　　○莫罗燕 

　　罗雀莫罗燕。燕飞在高殿。殿高且深谁得见。主人垂幕高殿中。燕来徘徊不敢通。杨花落。燕出啄。童子张罗逐黄雀。黄雀入罗燕入幕。 
　　【舒章曰有讽之言】 
　　【辕文曰音节近谣辞】 

　　○种麻篇 

　　种麻冀满丘。种葵冀满园。孤生易摇悴独立多忧患当行思故旅当食思故欢先机失所豫。临事徒嗟叹。升萧艾乃至。鉏桂致伤兰。物理有相附。畴能识其端。断金俟同志。抱玉难自宣交结良匪易君当图未然 
　　【卧子曰陈思君子篇之遗也】 
　　【辕文曰仲默似以古诗为乐府故合作少于献吉】 

　　◆徐祯卿 【字昌谷太仓人弘治乙丑进士官国子监博士卒年止三十三所著有廸功集谈艺录】 

　　【卧子曰廸功存诗无多乃与二雄鼎足观其谈艺皆深造之言宜其短章词组无不连城也○又曰昌谷似与仲默同源然仲默俊逸昌谷矜贵又自有殊辕文曰昌谷如秋夜银河烂烂垂地○又自何李刻意少陵廸功独宗太自神到之作自能成一家言不若嘉靖时七子同境也○又曰　国朝宗太白者不一其人而自能成家者惟廸功与子相耳子相肤甚不若廸功自然超绝】 
　　【舒章曰廸功神致俊爽如天厩飞龙不加鞭策自然驶迈用寡用虗独有所长】 

　　白纻歌 
　　鹞雀行 
　　玄会曲 
　　杂谣 

　　○白纻歌 

　　三星烁烁花满堂。素腕盈盈出洞房。垂罗映縠耀明妆皦若云中开月光流情盻君君莫忘。停歌节舞进玉觞。愿君安坐夜未央。 
　　【舒章曰垂情妍妩】 

　　○鹞雀行 

　　白鹞捉黄雀。斜盘下九天。岂知南山侧。复有虞人弦一发中双翼。忽毙青云端。行人皆抚掌。仰视落飞翰。弓矢悬马头。少年坐雕鞍。持归咸阳市。百鸟争聚观。美酒白玉缸。肉腊黄金盘。乐哉今日宴。四座俱万年。 
　　【辕文曰俊逸】 

　　○玄会曲 

　　苍木肇皇纪。朱光熙泰元。明堂八轨凑。洛邑四方尊。河山周武卫。表里殿师藩。镛鼓天上合。冠葢日中屯。玉帐云龙会。南山椒栢樽。穆清干至拱。优渥奉华恩。惭非白兽客。虚承象魏言。 
　　【舒章曰典穆无近态】 
　　【辕文曰古雅】 

　　○杂谣 【此纪正德五年八月之变】 

　　夫为虏。妻为囚。少妇出门走。道逢爷娘不敢收。东市街。西市街。黄符下。使者来。狗觫觫。鸡鸣飞上屋风吹门前草肃肃。 
　　【舒章曰谣语极苍茫】 

　　◆王廷陈 【字稚钦黄岗人正德丁丑进士繇庶吉士授给事中谪裕州守以狂废所著有梦泽集】 

　　【卧子曰稚钦爽俊故意警而调圆】 
　　【辕文曰稚钦才情丽逸倘加以沉思当不减徐昌谷】 
　　【舒章曰稚钦操笔不烦轩然鹄举】 

　　艳歌行 
　　妾薄命 
　　春歌 

　　○艳歌行 

　　青楼临广陌。杨柳当牕垂。飞来双白鹄。一步一徘徊。 【一解】 今日乐相乐。置酒临前池。下有菡萏花。上有松栢枝。 【二解】 与君初结婚。不意当乖违。谗言使亲疏。两心当自知。 【三解】 君为东流水。出门不顾归。妾为北辰星。终身无转移。 【四解】 君当万里行。妾当守中闺。生归重合欢。死与黄泉期。 【五解】 
　　【舒章曰不失古调】 
　　【辕文曰罗罗清疏】 

　　○妾薄命 

　　春风转蕙披兰。高台曲榭中连。经堂入奥张筵。秦筝赵瑟俱前。鸣弦度曲双妍。轻奉纨袖褼褼。宛若游龙翔鸾。翠盘金爵阑干。呈能角技为欢。种种厌射更端。眼看阳景西驰。高张兰烛承晖。车倦马怠不辞。但歌不醉无归。夜深坐促尊移。含悰送意向谁。众中色授君知。愿言并蔕双栖。恶闻易别轻离。伫立不胜彷徨。独宿寤言难忘。何以报君明珰起视银河烂光牛女咫尺相望。终夜不成报章。 
　　【卧子曰调木子建声情极合】 
　　【辕文曰流丽】 

　　○春歌 

　　初华锦绣舒。千林望如一。怀春废机杼。缣素难成匹。 

　　◆张时彻 【字维静四明人嘉靖癸未进士累官南京兵部尚书所著有芝园集】 

　　【卧子曰司马乐府颇有造构近体宛倩丽逸如层台佚女意带云霞】 
　　【舒章曰司马诗如春波玉女流景发观者缓辔而踌躇】 
　　【辕文曰司马不甚有诗名余阅其全集颇有可采合所选者俱骈丽流佚洒然自佳他作未免入俗不能称也】 

　　采葛篇 

　　○采葛篇 

　　种葛南山下春风吹葛长二月吹葛绿八月吹葛黄腰鎌逝采掇。织作君衣裳。经以长相忆。纬以思不忘。出入君箧笥。长得近辉光。层氷布河水。中野皓凝霜。吴罗五文采。蜀锦双鸳鸯。君恩当断绝。叹息摧中肠。中肠日以摧。葛叶日以衰。愿留枯根株化作萱草枝 
　　【卧子曰意调古质虽李何集中亦称上作】 
　　【舒章曰何减恐王】 

　　◆李攀龙 【字于鳞济南人嘉靖甲辰进士官至提学副使与王世贞谢榛徐中行吴国伦宗臣梁有誉同称七才子而攀龙为之冠所著有沧溟集】 

　　【辕文曰济南工于拟议而变化出焉】 
　　【卧子曰于鳞天骨既高人工复尽如玉出蓝田而复遇巧匠珠同隋侯而更耀螓首故遇瑕则剔有美必双总其经营反侧不轻染翰故能领袖群伦○又曰陈眉公征君语予曰少时见元美先生云往者燕邸之会于鳞诗必晚出见他人有工者即废巳作不复示人前辈自矜其名乃尔今人颓唐放笔便布通都何其不自好也】 
　　【舒章曰于鳞如长离苞羽扬翚九霄意不妄下人问以故弹射处寡】 

　　艾如张 
　　塘上行 
　　燕歌行 
　　饮马长城窟行 
　　白头吟 
　　艳歌行 
　　陇上歌 
　　折杨柳歌 
　　前溪歌 
　　子夜歌 
　　懊侬歌 
　　石城曲 
　　悲歌 
　　枯鱼过河泣 
　　东飞伯劳歌 
　　效阮公乐府 

　　○艾如张 

　　艾而张罗罗若云。中有黄雀呼其羣。毛羽摧颓离哉纷山出黄雀山嵯峨。鸿鹄绝四海。君亦难为罗。我欲从之谗言多。鸿鹄徘徊奈雀何。 

　　○塘上行 

　　塘上双鸳鸯。芙蓉翳其阴。不自行仁义。何能知妾心。青蝇一堕耳。琴瑟难为音。新人入宫时。意已无同衾。君子在万里。颜色安可任。念妾平生时。岂谓有中路。新人断流黄。故人断纨素。新人种兰苕。故人种桂树。新人操阳春。故人操白露。新人日以驩。故人日以悲。浮云顾我庭。北风动我帷。恩爱傥中还。皓首以为期。 
　　【卧子曰新故迭用八句得古人之奇纵】 

　　○燕歌行 

　　会日苦少别日多。为君盛年行蹉跎。忧来援琴聊短歌。羽声慷慨调不和。悲风四起扬尘沙。浮云摧颓互相加。人生奄忽若春华。谁能客游常无家。中曲不觉泪滂沱。揽衣出户夜如何众星历历月低河鸿鴈嗷嗷鸣相过。欲往从之畏罻罗。 
　　【舒章曰此行本调浑壮流利既有上语即有下语不可断□非雕巧之辞也故余以元美为远而干鳞为近】 

　　○饮马长城窟行 

　　萧萧山上草。悠悠山下道。长城一何长。远望多悲伤。远望不如归。游子日依依。依依复累累。涕泣当为谁。高台知天风。鸿鴈知天霜。欲媚复无人。欲去复彷徨。浮云西北来。我马顾之鸣。愿附尺素书。迢迢东南行。浮云不可托。素书不可成。十年违室家。安知即平生。 
　　【辕文曰最得汉人气味】 
　　【舒章曰壮直有风】 

　　○白头吟 

　　青如雪中栢。凿如水中石自君有两意事事非畴昔畴昔其绸缪。何尝不胶漆。今日不胶漆。明日即参商。东西大道上。车马遥相望。新人亦一时。故人亦一时。难将故人意。持与新人知。非不结同心。人情中道还。白头百年期岂作斗酒间。云汉何绳绳。星宿何累累。意气一以失。黄金不可为决如溃防川。绝如蹶张弦。有亲相推与。无亲私自怜。 
　　【舒章曰作妇人语乃有丈夫之槩自是此老本色】 

　　○艳歌行 

　　南海一何长。明珠一何光。大珠抵明月。小珠烛中堂。洛阳发中使明珠窃自伤没海采是珠。珠泪以从横。持作木兰柜。送至洛阳宫。后宫莫不叹。问珠从何方。用玉绍缭之黄金错其中。缀之用翡翠。熏用苏合香。本自南海珠。今为后宫珰。 

　　○陇上歌 

　　陇上壮士乘■〈马聂〉骢。带双鞬服挟秦弓。七尺大刀抟白虹。丈八蛇矛盘怒风。战始三交失大刀。且荡且走亡其曹。弃我■〈马聂〉骢岩中逃。为我谓乌为客豪。陇上之水流潺潺。壮士一去不复还。 
　　【卧子曰词雄气奥不但作莽语】 

　　○折杨柳歌 

　　放马孟津岸。饮马孟津河。虽是虏家儿。爱听汉儿歌。 
　　【辕文曰是河朔间语】 

　　○前溪歌 

　　葵藿自有心。兰蕙自有香。黄瓜一小草。春风独不忘。枝叶顿芬芳。 
　　【卧子曰新宕】 

　　○子夜歌 

　　强言共寝食。十日九不俱。桐花夜夜落。梧子暗中疏。 

　　○懊侬歌 

　　布帆百余幅。阿娜自生风。江水满如月。那得不愁侬。 
　　【舒章曰写情于景闲处得深】 

　　○石城曲 

　　大艑十八■〈木虏〉。长篙如竹林。张帆看风色。知是下江陵。 

　　○悲歌 

　　慷慨乃知故人。徘徊乃知故乡。远道多怀。久客自伤。欲驾车无輗。欲渡河无梁。中夜顾形影。泣下沾衣裳。 
　　【辕文曰古而化】 

　　○枯鱼过河泣 

　　大鱼啖小鱼。小鱼啖鰕■〈鱼且〉鰕■〈鱼且〉啖沮洳啖多沮洳涸。请君肆中居。 
　　【辕文曰落想自奇】 
　　【舒章曰奇宕不凡固有至理】 

　　○东飞伯劳歌 

　　东飞伯劳西飞鹊。黄金仓琅葳蕤钥。谁家女儿倚高楼。含娇吐怨弹箜篌。明珠翠羽红粉妆。单衫婀娜春风香女儿年几十五余。开颜发艳玉不如。箜篌宛转作新声。可怜一曲倾人城。 
　　【辕文曰是太白佳作亦不碍其古】 

　　○效阮公乐府 

　　太清孔阳。元气絪缊。灵曜悬鉴。列宿垂文。威凤振羽。神龙作鳞。蕙兰幽郁。松桂轮囷。 

　　其二 

　　日照月临。天高气清。金支秀华。羽林翠旌。六驾龙秋。四牡鸾鸣。濯缨云汉。晞发增城 
　　【卧子曰不必似阮公固是伟作○又曰读于鳞乐府如观古官锦虽色理少陈终无人间机杼】 
　　【辕文曰于麟之自序乐府曰古之为乐府者无虑数百家各与之争词组之间使虽复起各厌其意此其立言之本旨也】 

　　◆王世贞 【字符美太仓州人嘉靖丁未进士累官南京刑部尚书与李攀龙齐名所著有弇州四部正续稿著作之盛罕与为比】 

　　【卧子曰元美天思颖隽取材瞻博师心独运而不累其法拟议众方而不掩其才篇什之多横绝古今足以总汇前英润泽来者○又曰读弇州诗如八五都之市珠玑英瑶虽西域贾胡不能尽收然鱻蔬陈列亦足使贩夫餍饫】 
　　【辕文曰元美七言胜于五言近体胜于古体合而观之未能与济南伯仲请以廸功之精锐三千当其数万】 
　　【舒章曰元美诗如会稽山水不高不深劳于应接而含奇吐异足以沐浴羣贤○又曰元美才思滔滔无能不多而于古诗乐府未有精分意其包含富溢出之流便耳】 

　　练时日 
　　长歌行 
　　置酒行 
　　鸡鸣歌 
　　却东西行 
　　盘石篇 
　　江陵伎 
　　巨鹿公主歌 
　　子夜春歌 

　　○练时日 

　　练时日。帝征祥。血膋殷。醴齐芳。辟天扉。章上驰。猋肃肃。灵来思。汜崇兰。砌赤琼。注神光。灵之宫。曳紫旓。冠翠华。雷霆激。灵之车。骖若组辔捷舞左右射灵之御佩瑶错。履珠遗。纷济济。灵之贽。揄阿锡。吐芳润。巧笑倩。灵之媵。灵之暑。奏清征。飞霜激。栗余体。灵之夕。籋珠烂。鉴毛发。炯若旦。灵连婘若有顾精流层谐余慕条而翔。将安逝。愿偕女。霄以诣。 
　　【卧子曰楚声之变原于宋人夫招魂汉主所好也】 
　　【舒章曰元美诗所少者浑朴耳此篇可谓文生于质】 

　　○长歌行 

　　昭昭阳春色。令我好容姿。庶草各自骄。谁能念先萎。秋气发鸣蝉。噭噭多伏悲逝水但知东逝日但知西人生若有志乃欲与时违 
　　【辕文曰其气硕大边幅皆阔】 

　　○置酒行 

　　置酒高堂上。乐声惨不发。手抱三鹍弦。檀槽如秋月。此乐名为谁。言是胡中出本以写哀思云何虞宾客听曲各称好。竟令沈怀郁繁响赴流光悠悠逝仓卒末坐而楚衣一听三叹息。 
　　【卧子曰俊逸】 
　　【舒章曰此乃齐梁间声调取其爽口】 
　　【辕文曰齐梁不能如其劲颇近太白也】 

　　○鸡鸣歌 

　　银河迢迢星烂烂。汝南鸣鸡夜将半。行人出门中道叹。欲归不能何时旦。曲阳酒酣起更衣。新声乍移霜乍飞。 
　　【舒章曰如新筝乍调】 

　　○却东西行 

　　黄鹄从东。饮啄且裵徊。不知将何意。延颈何我啼。渺渺行役子。三载客东沂。将托千仞风。及我万里归。耸身从之去。扶摇历天□。敛翼下置我。乃在弱水西。弱水浩茫茫。终古日月迷愿迩更成遥为恩亦何施不愿故乡归。不愿黄鹄来。 
　　【辕文曰音节自古】 

　　○盘石篇 

　　山石何盘盘。水流何溅溅溅溅东流水乃在盘石间长与本根辞。一往竟不还。委蛇东到海。经过诸神山。巨鳌来戏游。日月双回旋。旷荡无终止。大壑易沦涟。盘石有本根。■〈立乞〉立竟何言。 

　　○江陵伎 

　　江陵伎人子。掩袂作啼声。家家卷帘出。送王上台城。 【一解】 王欲别太姬。门前黄帋催。出亦以徘徊。入亦以以徘徊。 【二解】 王入台城后。不省作悲啼。妆台铅粉骄。别接冶游儿。 【三解】 朱门一家哭。万家得安宿。一家亦不哭。太姬方噉粥。 【四解】 门外双乌栖。哑哑枝上啼。官今当大赦。不愿赦王归。【五解】 二十四皇孙。譬如南陇树。一半枝撑天。半不知爨处。 【六解】 
　　【舒章曰此咏辽王事也虽出新调亦有古风】 
　　【辕文曰章法从谣词得来】 

　　○巨鹿公主歌 

　　七萌香车五华斾。黄犊遥遥出花外。去如流飙不相待。余芬吹尘帖裾带。巨鹿公主殷郎妹。万乘玉体慎自爱。 
　　【辕文曰风致自合古人】 

　　○子夜春歌 

　　双枕火成起。单枕不成眠。春风饶冷暖。吹作两种天。 
　　【卧子曰意甚新佻亦子夜之别调○又曰元美乐府不必尽合古人甚见才思】 
　　【辕文曰余与卧子录元美乐府近十四五首尽为舒章所汰今仅存九章元美才情所至不能自检故多累篇舒章汰去是也】 

　　◆吴国伦 【字明卿兴国州人嘉靖庚戌进士官给事中坐与王李文浮薄谪外所著有甔甀正续集】 

　　【卧子曰明卿雅练流逸情景相副调既寥亮词复匀适眞登堂之彦也】 
　　【辕文曰明卿徤于子与老于子相与茂秦同以法胜而近体不能如其纯至】 
　　【舒章曰明卿章无泛意句无浮响壁垒不高居然金汤之固】 

　　蒲阪行 
　　前溪歌 
　　采莲曲 
　　有所思答邹少南 
　　关山月 

　　○蒲阪行 

　　洛桥春巳深。湘川鴈支返。不见南中书。行行度蒲阪。瞻彼首阳山。涕下那能饭。 

　　○前溪歌 

　　迎欢东武亭。送欢独桑路。安得大海水。尽向前溪注。使欢不得渡。 
　　【舒章曰能自奇特】 

　　○采莲曲 

　　江南采莲诸女儿。青蛾皓腕荡渌池为君。争□同心枝。同心枝。难再得。哀江南。望江北。 

　　○有所思答邹少南 

　　攘袖适中陌。皓腕朝霞明。徘徊历修渚言采兰与蘅。美人日以遐。欲致渺无因。故欢岂能续。信誓良所钦。但得闻馨香不愿同衣衾道逢涉江女。顾盻一何亲。遗之双杂佩。用以宁予心。各言有所思。泪下不能任。 
　　【卧子曰章法是五言古而落想从乐府中来】 

　　○关山月 

　　朝趋玉关道。夜度金微河。千山上明月万里涵清波。故国红颜谢。沙场白骨多。寒衣寄未及。顾影独悲歌。 

　　◆刘凤 【字子威长洲人嘉靖辛丑进士官至御史】 

　　【卧子曰厚深雅赡不仅涉颜谢之籓但意存独造颇伤冗仄耳岂遽出宗梁下而元美比之桧后无讥恐□公允】 
　　【舒章曰□威骚赋之才五言沉郁亦多古思正如香车金犊留连阡陌不如逸骏之快人】 

　　赋得振衣千仞冈 

　　○赋得振衣千仞冈 

　　白日正流耀。江海澄清阴。懿兹轩裳士。顾怀阳华林。皎皎振尘冠。峩峩写重襟。迟想邈高盻。抗步弭遥岑。伊余隘九区。非自意所钦。芳辉独修洁。延睇旷古今。素雪照云崖。丹荣曜水浔。漱咽袪烦郁。泉石余清深。云何一世间。可以明夙心。 
　　【辕文曰气体自尔高褰】 

　　◆冯时可 【字符成华亭人隆庆辛未进士万历中累官副使有全集行世】 

　　【舒章曰元成如海外野鸟饮啄不驯时炫五色】 
　　【卧子曰吾乡元成可方吴门刘子威】 
　　【辕文曰元成笔甚鲜爽苦其自立门户遂不成大家若刻意锤炼所造应不止此耳】 

　　上之回 

　　○上之回 

　　上之回。为郊雍。至陇西。登崆峒。羣帝来。百神从。祠坛三垓。盻蠁丰融。牡荆画幡。日月登龙。斗口三星。为太乙锋。勒兵十八万。搀枪走蒙□西耀流沙。东烛蒙汜。北骇辫发。南震儋耳。何用荅神祉。瑄玉嘉牲。禺驹被具。太乙乃用享我皇帝。俾我皇汉。朔而又朔。终而复始。 
　　【辕文曰典茂】 

　　◆张溥 【字天如太仓州人崇祯辛未进士官庶吉士卒特　诏征其遗书著述为天下所称有集行世】 

　　孟门行 

　　○孟门行 

　　双丝系玉环。宛转生光泽本以结同心何知反弃掷君家美酒琥珀光。红颜少年坐满堂。酒酣意气不可当君家玉堂成孟门孟门深谷无朝昏。中有美人啸且歌。仁义结客客自多相与醉君金叵罗黄雀衔环旧报旧主畏君弹射远飞去夜深孤栖城北树 
　　【卧子曰天如忠爱可见一斑卒后而动　圣主之思有以也】 
　　【舒章曰得崔颢之神】 
　　同郡夏完□存古氏较 

　　皇明诗选卷一终 


　　●皇明诗选卷之二 

　　李　雯舒章氏 
　　云间陈子龙卧子氏同撰 
　　宋征舆辕文氏 

　　五言古诗一 

　　刘基 
　　高启 
　　张羽 
　　袁凯 
　　倪瓒 
　　汪广洋 
　　乌斯道 
　　杨士奇 
　　张洪 
　　李东阳 
　　李梦阳 

　　◆刘基 【字伯温青田人洪武中以佐命功封诚意伯为胡惟庸药死正德中赠太师谥文成所著有郁离子诚意伯全集】 

　　【卧子曰文成雅词微伤婉弱令人思留侯之貌】 
　　【辕文曰文成诗似刻意中晚而声调稍雄五言古亦遒迈】 
　　【舒章曰伯温如空庭老鹤弄影月明虽有苍姿不极风力】 

　　旅兴 
　　晚同方舟上人登师子岩作 
　　琴清堂诗 

　　○旅兴 

　　倦鸟冀安巢。风林无静柯路长羽翼短日暮当如何登高望四方但见山与河宁知天上雨。去为沧海波。慷慨对长风。坐感玄发皤。弱水不可航。曾城岌嵳峩。凄凉华表鹤。太息成悲歌。 
　　【舒章曰忧谗之言深微不激】 

　　其二 

　　青青潇湘竹。猗猗被寒水。游子如飞蓬。佳人旷千里。登高左右望。但见黄尘起凤凰翔不下梧桐化为枳伤怀不可道。恻念何时巳。 
　　【辕文曰得骚人之旨】 
　　【卧子曰音调从阮公得来】 

　　其三 

　　日落天气凉。逍遥步庭墀。蟋蟀已在宇。鸿鴈来何迟。少壮轻远游。衰老伤别离。念我亲与友。各在天一涯。音容两契阔。悲欢绝相知。铩羽怀旧林。葺鳞思故池。百年能几何。逝者无还期。俯仰增感叹。有怀当语谁。殷勤托宵梦。聊用慰所思。 

　　○晚同方舟上人登师子岩作 

　　落日下前峯。轻烟生远林。云霞媚余姿。松栢澹清阴。振策纵幽步。披榛陟层岑。槿花篱上明。莎鸡草间吟。凉风自西。飗飗吹我襟。荣华能几时摇落方自今逝川无停波。急弦有哀音。顾瞻望四方。怅焉愁思□。 
　　【辕文曰巳在晋宋之间】 

　　○琴清堂诗 

　　亭亭峄阳桐。斵为绿绮琴。絙之朱丝弦。弹我白雪音。虚堂夜迢迢。华月耿疏林。凤凰天上来。虬龙水中吟曲罢太息无人知此心 
　　【舒章曰沨沨大雅之音】 

　　◆高启 【字季廸长洲人洪武中官至户部侍郎坐法死所著有?鸣集凫藻集姑苏杂咏与杨基张羽徐贲同有诗名而启为之冠世称高杨张徐四家】 

　　【舒章曰季廸如春池黄鸟游目可念】 
　　【卧子曰季廸诗如渥洼生驹神骏可爱特未合和鸾之度耳】 
　　【辕文曰季廸玅有才情翩翩矫逸国初诗人允宜首推】 

　　杂诗 
　　顾荣庙 
　　送程较理游江上 

　　○杂诗 

　　朝临高堂上。俯视崇冈下。春晖何悠悠。清川自东泻。阳和发卉物。时泽均播洒。如何及芳辰。萧条但空野。愿言释拘局。登高骋吾马。旷途不见人。忧心何繇写。兴谢固其常。吾将尤谁者。 
　　【辕文曰矫然】 

　　○顾荣庙 

　　晋侍中顾彦□有墓并祠在长洲之东久而为废祀县令周君复之赋是诗军司吴国秀。机神夙超朗。弱冠游洛师。巳蒙南金赏。崎岖诸王幕。沉湎务遵养。中罹广陵艰。计服匪诚枉。风云一挥扇。义旅臻同响。事成耻言勋。飘然理归鞅。晋社始东迁。羣贤悉收奖。道谒眞感会。矫翼丹霄上。德闻一代称。迹泯千龄往。时屯乏良佐。英谟益堪想。 
　　【舒章曰似谢康乐】 

　　○送程较理游江上 

　　风亭袅离管。草绿江水暮。送此南浦人。孤帆雨中渡。别觞足自缓。前驿花满路。春丛峦山莺。晚絮迷汀鹭。我今独愁居。芳月谁与度。伫立望遥波。相思积烟雾。 
　　【舒章曰娟秀】 

　　◆张羽 【字来仪浔阳人洪武中官至太尝寺丞所著有静居集】 

　　秋日苕溪道中 

　　○秋日苕溪道中 

　　深秋羣物肃。灏气明朝阳。方舟荡清溪。良游阅景光。疏林缀余绿。菰蒲摇晚芳。鸣鸿去杳杳。遥岭翳苍苍。闲行无物役。沿洄自徜徉。寂寞欣有得。留连岂为荒一理沧浪调知音非所望 

　　【辕文曰来仪秋日一篇亦自雅澹结颇寄傲】 

　　◆袁凯 【再见】 

　　书北山精舍壁 
　　偕友人早出郊 

　　○书北山精舍壁 

　　夙昔慕幽矌。中年值奔走。及兹始知返。固巳成皓首。兹为山水选。风气固深厚。崒嵂皆巘崿。绵邈尽林薮。清泉写幽磴。白雪被层阜。既多缁素流。况有耕钓叟。初心已云恊。雅言得兼受。始来疏梅堕。复此山樱剖。庶几去日迟。谁谓行当久。挥手谢朋佀。吾将寄衰朽。 
　　【辕文曰清整之作其源出于王粲】 

　　○偕友人早出郊 

　　离羣寡游豫。得朋殊缱绻。相将度春水散漫入芳甸。班荆烟乍敛。摘花露犹泫。林莺坐未出。沙鸟飞还见。遥山浮空翠。晴云曳轻练。一听野人言。复起沧洲愿。 
　　【舒章曰清疏掩暎】 

　　◆倪瓒 【字符镇无锡人元末有盛名　国初征辟不起后坐事死世称高上】 

　　戊寅十二月丘博士过林下赋诗次韵酬答 

　　○戊寅十二月丘博士过林下赋诗次韵酬答 

　　积雪被长坂。卧疴守中林。山川虽云阻。舟揖肯见寻。倾葢何必旧。相知亦已深。惊风飘枯条。清池冐重阴。联翩双黄鹄。飞鸣绿水浔。顾望思郁纡。徘徊发悲吟。愿言齐羽翮。金石固其心。 
　　【辕文曰高士林下之作便便清适】 

　　◆汪广洋 【字朝宗高邮人洪武中以功封忠勤伯入中书省后坐??厺赐死】 

　　远游 

　　○远游 

　　朝发庾公楼。夕扣滕王阁。长歌奋激烈。清风荡寥廓张帆江水秋伐鼓关月落予亦将远游明当造黄鹤 
　　【辕文曰壮直】 

　　◆乌斯道 【字继善四明人洪武中官永新令】 

　　泽畔 

　　○泽畔 

　　上征天无风。远游人无金。种兰兰不芳。行吟向江浔。渔父旷达者。庶几知我心。鹤鸣子不和。徒然有哀音。踟蹰当柰何。湘水清且深。 
　　【辕文曰起句奇特全篇紧劲】 
　　【卧子曰古拙】 

　　◆杨士奇 【名寓以字行泰和人永乐中累官文渊阁大学士宣德中进少师谥文贞所著有沙羡稿石台稿东里集】 

　　汉江夜泛 

　　○汉江夜泛 

　　泛舟入玄夜。奄忽越江干。员景颓西林。列宿粲以繁。凝霜飞水裔。回飙荡微澜。孤鸿从北来。哀鸣出云间。时迁物屡变。游子殊未还。短褐不掩骬。岁暮多苦寒。悠悠念行迈。慊慊怀所欢。岂不固时命。苦辛诚独难。感彼式微诗。喟然兴长叹。 
　　【辕文曰雅饬】 
　　【舒章曰楚楚自好不失选体】 

　　◆张洪 【字渊浚安福人正统中官监察御史】 

　　古东门行 

　　○古东门行 

　　仆夫顾我悲。辕马局不行。古来离别地青草不复生居人攀桃李。怅望难为情。流尘起阡陌。远树花冥冥。欲向东门道。唱此东门行。土中有枯骨。闻之复心惊。 
　　【辕文曰沉着感慨】 

　　◆李东阳 【字宾之潮广茶陵州人天顺甲申进士累官大学士赠太师谥文正】 

　　【卧子曰文正网罗羣彦导扬流风如帝释天人虽无与宗泒实为法门所贵】 

　　习隐 

　　○习隐 

　　野色澹萧条。城居类林壑。闭门扫荒径。秋叶纷欲落。园亭杂花晚。红碧相间错。采芳意未迟。及此霜露薄。抚景非少年。悠然念今昨。 

　　◆李梦阳 【再见】 

　　述愤诗 
　　田园杂诗 
　　赠郑生 
　　赋得古别离送龙湫子 
　　卫上别王子 
　　赠徐祯卿 
　　又赠王舍人 
　　赠刘氏 
　　寄康修撰海 
　　送蔡帅备眞州 
　　送张含还金齿 
　　广狱成还南昌候了 
　　熊御史卓墓感述 
　　徐子墓 
　　余怀百门山水尚矣颇有移家之志交春气熙忻焉独往述情遣抱四咏遂成示同好数子 
　　白鹿洞徧览名迹 
　　曲江亭阁 
　　杂诗 
　　袷祭颂述 
　　功德寺 
　　腊雪曲 
　　赠程生之南海 
　　湘妃怨 
　　春曲 
　　漳津夕眺 
　　赠刘主事麟 

　　○述愤诗 

　　弘治乙丑年四月坐劾寿宁侯逮诏狱 
　　【卧子曰怨而不怒虽在幽愤无忘德音】 
　　【辕文曰与思王白马赠别之篇同一源流而此以质胜若风致则不如】 
　　【舒章曰尝读息夫躬绝命词而知为小人读陈思王责躬诗而知为君子若此等诗序致性情皆风雅之余胤也】 

　　天门郁岧嶤。虎豹守其隅。番番九苞禽。颉颃舞云衢。衔书奏至尊。青龙与之俱。光忺绝还响。徙倚空愁余。 

　　其二 

　　帝居杳何许。苍苍隔九阍。白玉为阿阁。黄金为重门。可望不可扣。仰见飞云奔。何当发炎旭。下照孤葵根。 

　　其三 

　　悬车曜回景。夕风起乔林。抚兹散沉忧。浩荡开重阴。回翔瞻阙门。踌躇思玉音。宵坐焰明烛。怀古伤我心。 

　　其四 

　　大化罔不亏。人生固多艰。泛观畴昔人浩然发忧叹自非餐霞侣伊谁驻朱颜律律南山岑。拂衣会当还。 
　　【辕文曰辞缓而气愈迫】 

　　其五 

　　飘风自南来。飒飒入我怀。我欲随之翔。北向三重阶。守阍遥望余。阊阖何由排。戚戚勿重陈。危言多厉阶。 

　　其六 

　　苔井肃阴森。狱庙閟以清。车前当路翻。红葵夹阶生。羁人散烦疴。纡徐步中楹。时禽变好音。庭柯敷夕荣。讵知沮洳场。旷然获悠情。 

　　其七 

　　青青庙中槐。交交一双禽。为巢育其儿。结构良苦辛。一朝惊弹罗。移栖向高林。我行适见之。叹息空弥襟。 
　　【舒章曰触日寓言意致不羁】 

　　其八 

　　小草生枯桑。芊芊竞芳辰。虽云殊本根。寄托各有因。自我罹幽囚。忽焉经浃旬。我兄千里余。渺渺长河津。妻子日望余。苍苍隔西邻。所幸二三友。笑言越昏晨。宵镫促燕膝。昵语忘苦辛患难苟相得毋论骨月亲 
　　【辕文曰结语情真】 

　　其九 

　　檐月何徘徊。晨风复依依。载言别同居。仓皇倒裳衣。处者各惆怅。去者从此辞丁宁故与亲愿勿长相思明明昊天威我久宁在兹 
　　【卧子曰若少有怨怼便非雅音】 

　　○田园杂诗 

　　野清云气。场功亦云毕。收获虽有殊。大小各盈室感兹狼戾年。追念忧苦日。纷然嗿其馌。妻子孰遑佚。岁工借寒热。人事坐劳逸。萧萧原野霜。何草不垂实。 

　　其二 

　　壮时掉尘鞅。老乃即农务。值兹田事终。怛然感霜露。原萋日以敛。林华不守故。严霜凈游气。翔鹄在天路。鷃雀跃蓬蒿。啄食不满嗉。而予竟何言。饭牛发今素。 
　　【舒章曰不学彭泽是自洒朗】 

　　○赠郑生 

　　伊余解组归。汝也美少年。骏马臂两弓。射猎梁王川。感子重意气。授之黄金鞭。万里不易致。悲鸣为谁前。 
　　【辕文曰稍近唐音】 

　　○赋得古别离送龙湫子 

　　盈盈杨白花。泛泛绿波水。化为萍萍草。乃与人相佀。飘泊无根蒂。随风任流止。今日欢聚客。明日倏千里。千里异乡县。有时复相见。心情岂固殊。所嗟形色变。一见复一别。少壮头尽雪。老大未足伤。愿言崇令芳。 

　　○卫上别王子 

　　晨风应候至。鸡鸣各严车。我今游宋中。子当旋旧闾。仆夫理前绥。辕马悲鸣趋。一别阻秦周。相望万里余。首春霜露重。厚汝征衣襦。昔为同袍士。今在天一隅。故者日以远。畴能察区区。 

　　其二 

　　税车朝歌里。送子辉水阳。羣雁起高飞。凌风各分翔。敦交多故怀。况乃忧故乡。征夫愁短日。去马知路长。童童孤生柏。结根南山旁。愿言采此柏。遗我心所当。 
　　【舒章曰音合情合气合】 

　　○赠徐祯卿 

　　独处忽不怿。揽衣循东厢。树木何修修。春风起飘扬。我友驾在门。告言适江湘。仓皇挈玉壶。追送临汤阳。顾瞻两飞凫。并戏水中央。翩翩厉羽翮。鸣声一何长。柰何游客子。一别永相望。时泽亮有周。天命固其当。薄终义所劣。别离庸讵伤。懿彼回路赠。慷慨申此章。 
　　【辕文曰全拟思王】 

　　○又赠王舍人 

　　彷徨亦何为。怅望远行客。枯桑号天风。时节倏复易。簪绂匪我荣。弃置安所惜。愿为东南风。遂附高翔翮。 

　　其二 

　　劲翮无羣栖。灵根岂丛蒨。人生非苦匏。安得常相见。动息各有因。况乃异乡县。徘徊岐路侧。仰视云中雁。 

　　其三 

　　雁征会来归。君行何日返。惊风飘驰光。岁月忽巳晚。登山采白苓。遗我心缒绻。上言制颓龄。下言助餐饭。 
　　【卧子曰风节英亮】 

　　○赠刘氏 

　　晳晳吴中娥。奕奕宛清扬。邂逅此堂隅。瞻顾两回翔。攘袖发皓齿。列坐无高唱。行云为徘徊。顺风托馨香。周席莫不叹。侧目生流光。何意芳盛年。峻义明秋霜。于礼诚销薄。银汉徒相望。 
　　【舒章曰沨沨如瑟琴之和声】 

　　○寄康修撰海 

　　少阴盛霜雪。崎阻鸿雁饥。荷斧入林谷。日暮谁共归。林树窈冥。径路多虎罴北斗横塞岑邰野风振悲欲往河无梁。念子忽如迷。荣耀在须臾。亡没谁复知。思附玄鹤翼。从子以高飞。 
　　【舒章曰时似十九首】 
　　【卧子曰觉汉音不远】 

　　○送蔡帅备眞州 

　　扬舟逾长淮。登陴望大江。气势何郁盘。皇矣贞我邦。宫殿槩高清。钟山变青苍。横飙静霜夕。天堑如沸汤时平智士拙货贱良贾藏无言边境勋。宁居亦慨慷。 
　　【舒章曰音动笳鼓】 

　　○送张含还金齿 

　　百忧强自排。感之辄复积。亦知别心苦。所奈欢爱客。迢迢西南夷。叹子此行役。出云怀旧山。倦鸟厉归翮。时情苟靡遭。勉合亮奚益。还道尚云远。厺去加飡食。 

　　○广狱成还南昌候了 

　　时至鲜枯林。朱兰被长坂。临峤觌贤迹。停楫暂游衍。灵雨吐葛花。柏叶已复展。佳哉溪上邑。流峙亘而缅。岑岑徐岩秀。飞泉洒丹巘岩亭交景风裾带时自卷居高乃虑孤。涉历悟攸遣。枚枚三陆宫。千秋竟兹显。 
　　【辕文曰似康乐】 
　　【卧子曰风景可怀】 

　　其二 

　　夕栖瑞洪渚。遥览渚北山。相传洪崖子。乘云自此间。履迹今尚存。其人邈莫攀。粤余登征途。□年涉间关毁誉一婴心窹言多所叹于兹诚踟蹰。振衣蹑前峦。洚水莾浩浩。惊风荡回川。欲济惜无梁。飙轮傥中还。 
　　【辕文曰意旨忠厚君子之言】 

　　○熊御史卓墓感述 

　　幽幽山下江。峩峩山上松。累累松下墓。瑟瑟松上风。慨昔与君游。并游京华中。峩冠省台内。鸣銮趋步同。中更叹莫偕。永逝当何逢。绝弦已易惨。挂剑今谁从。驾舟乱回洋。展墓临高崇。浮云骇南流。顾望摧我衷。德音既长已。情感胡由通。秪余泣麟意。悲歌伤命穷。 
　　【舒章曰迭序四句凄惋】 

　　○徐子墓 

　　晨兴驾我车。行行造古墓。墓门一何寥。踟蹰久延顾。陌阡修且直。青松夹中路。借言葬者谁。汉时徐孺子。麟出谅不偶。龙潜竟何以。峩峩东都会。蔼蔼青云士。一鸣争及时。迈迹歆先轨冠葢纷若云。车马阗京里。鸣玉气自振。排闼情难已。鸿钟有竞勋。大策无停纪。斯人独岑寂。哀叹劳心理。 
　　【舒章曰高山流水如见其人】 
　　【辕文曰九京可作低昂自深】 

　　○余怀百门山水尚矣颇有移家之志交春气熙忻焉独往述情遣抱四咏遂成示同好数子 

　　浮海伤固穷。逾河叹诚迈。濯缨万里流。高视九州岛外。功成奔运徂。气至流飙代。凄凄秋柯零。冉冉春条媚。周览倦河壖。孤悰冀岩濑。道以沉寂超。赏与崇深会。岂惟超远情。亦因谢尘籁。聿想山中人。风吹女萝带。折麻凌险屼。采秀越森荟。春弥志终申。独往竟谁碍。■〈山亭〉■〈山亭〉太行峯。嶤嶤百门对。抗手别故欢。乘云弄烟瀣。 
　　【卧子曰琢辞类谢微见雄气】 
　　【舒章曰啇风拂林振动崖壑】 

　　○白鹿洞徧览名迹 

　　情高忽凌厉。步□轻巉缅。葛弱亦须扪。崖滑每独践。涉清爱重屡。探阻遗惊眩。始兹陟五峯。遂憩松下巘。岩桂纷始华。石耳翠可卷。追想白鹿迹。伊人竟何遣。触端绪自萦。薜荔况在眼。慨叹意莫置。顾望日已晚。夕湖浴岑峭。流光灭兰坂。命酒写幽独。鸣琴且游衍。 
　　【舒章曰清氛暎袂揽结不已】 

　　○曲江亭阁 【在丰城县】 

　　缆舟金华潭。遂陟冈上阁。蹊径阻纡郁。岩水光参错。夏林一何清。余雨浙未落。高览景自异。况值晚霁廓。夕日明锦湍。归云拥华薄。近山聿苍翠。远岭复岑崿。旷荡感遇寓。俛仰叹今昨。不见往者悲。秪觌来者乐。顾瞻大江流。愈恨代谢速。源涌竟谁御。谦守谅能曲。所贵遗荣名。覩义愿有朂。 
　　【辕文曰苍坚之色康乐所难】 

　　○杂诗 

　　【舒章曰诸作如矫矫逸翮凌风而远】 
　　【卧子曰词烦于子建气厉于阮公】 
　　西国有佳人。独立青云端。容艳若桃李。左右佩芳兰。含思理玉琴。冷冷一何闲。更节有余悲。曲终再三叹。借问叹者谁。中意难自宣。沉吟揽衣带。仰视鸣鹤翻。思阻望不申。何况隔丘山。 

　　其二 

　　昔余曳鸣佩。谒帝扣天阊。圣人垂衮衣。□歌庶事康。鼎成不我顾。奄忽驱龙翔。生死变化理。反复开存亡荣华有销落连茹切微霜晨朝在须臾。返车栖扶桑。 
　　【辕文曰荣华二语妍雅】 
　　【卧子曰即悲歌　孝宗之旨倍深凄恻】 

　　其三 

　　登山望四海。日夕忽至沉。俯身眺城郭。痗然沾我襟。交路夹芳兰。逝驷何骎骎。朱树蔼闲榭。奇巧媚荒淫。北里进异舞。高唐呈玅音。纤罗振芬芳朝云逓嘉吟不见秋至草零落愁春心 
　　【卧子曰环佩珊珊如有余响】 
　　【辕文曰矫秀】 

　　其四 

　　倚闾迟佳人。日莫期不来。拂衣舍之去。太上延秋台。旗旌蔽原坂。鼓角鸣且哀。黄鹄翔不下。腐鼠鸱见猜。壮士愤国难。抚剑但徘徊。白日倏西倾。怆惋肝肺摧。 

　　其五 

　　昔余游淦南。曾上升天台。兹也诚玄冥。万里悲风来。松柏摧路傍。玉梁安在哉。举手招王乔。三洲限蓬莱。黄鹤舞高岑。清云曳徘徊。叹息长久术。怆恻令人哀。 

　　其六 

　　黄涂亘东西。六龙驾天车。一驰蒙汜间。百计无柰何。弯弓倚扶桑。抗手招阳戈。浮云徂我前。逝鸟鸣相过。凤凰愁丹山。溟海日夜波。行行欲安之。念此纷滂沱。 

　　其七 

　　自闻鶗鴂鸣。于心怀忧伤。阴气驯以厉。庭草陨繁霜。皋兰萎不荣瑟风游素啇浮云昼易冥。白日时漏光登山期所思反见高鸟翔蹀■〈爕〉岂规步。讹言倘诪张。挥袂层霄间。抚剑增慨慷。 
　　【辕文曰忧时之言原于变雅】 
　　【舒章曰瑟风句朗秀】 

　　○袷祭颂述 

　　弘治十八年岁除日作是时　武宗初即位呜呼大圣人。肇迹或渔樵。苍龙戢其角。志固无丹霄。德祖始侧微。浚叶开　皇朝。礼葢视后稷。面南统羣昭。大哉九庙义。亲尽敢不祧。再迁及　皇熙。世室閟以寥。袷辰复来集。凤凰鸣箫韶。惟　皇率百辟。孔祀自今朝白日照宝旗御气如绛绡将将磬筦鸣。飒飒灵旗飘恍惚帝醉饱诸王亦飘飖下有开国勋偃蹇罗金貂愚臣叨对越。精魄为之摇。鼓钟送羣公。玉户风萧萧。唐侯昔践位。十八号神尧。　皇实秉敦默。龙性无逍遥。道合天人际。志与神明超。降祉倘冥漠。四海无征徭。 
　　【卧子曰虽近唐制无忝大篇】 
　　【舒章曰金枝翠旗如见精爽】 

　　○功德寺 

　　宣宗昔行幸。游戏玉泉傍。立宇表■〈山截〉嵲。开池荷芰香。波楼递蹙沓。风松奏笙簧。百灵具来朝。落日锦帆张。万乘雷霆动。千岩灭流光。绮绣错展转。翠旗沓低昂。法眷撞钟鼓。宫女拭御妆。笙镛沸两序。星斗宿岩廊。至尊奉太后。国事付三杨。六军各宴眠。百官守旧章。廵非瑶水远。迹岂玉台荒。呜呼百年来。回首一慨伤。凤腾赤霄暮。龙归竟茫茫。山风撼网户。紫殿生夜霜。退朝值沐休。我行暂翱翔。娟娟登岸林。惨惨度石梁。废道哀湍写。松柏间成行。启钥肃览历。过位增悲凉。积久洒扫缺。乳鸽鸣膳堂。旧时琉璃井。倒树如人长。神已佐上帝。教犹托空王。铃磬飒鸣戞。晨昏礼相将。盘游非圣理。操纵在先皇。至今朝廷上。不改旧纪纲。 
　　【舒章曰追述往事有鱼藻之义】 

　　○腊雪曲 

　　日光摇白雪。黄云片片裂。狐裘谁家郎。骏马如电掣。驰骋复徘徊。掉臂角弓开。一发中双狸。笑上梁王台。 
　　【辕文曰太白江宁五言如此存之以备唐风】 

　　○赠程生之南海 

　　生为海南客。几度登罗浮。天清众岛出。万水朝宗流。乘桴圣者叹。望洋游子愁。明珠与翡翠。岁岁到神州。 
　　【舒章曰简雅】 

　　○湘妃怨 

　　采兰湘北沚。搴木澧南浔渌水含瑶彩微风托玉音云起苍梧夕。日落洞庭阴。不知篁竹苦□见泪斑深。 
　　【辕文曰深秀】 

　　○春曲 

　　萋萋百尺台。南临大道开。月明珠箔卷。尘暗宝车来。豪雄五都侠。意气万年摧。带醉穿林径。□鞭拂阁梅。 
　　【辕文曰意态流逸】 

　　○漳津夕眺 

　　扬舲乱北渚。靡葢望西陵。帐殿牛羊下歌台麋□升。日夕松柏路。萧萧响风树。连沙攺故浦空山没苍戍徘徊望气。邺城在何处。 
　　【舒章曰笔有余劲】 

　　○赠刘主事麟 

　　蒙蒙孤舟夕。横笛坐烟浦。秋绿被汀沙落雁不可。数烈调干行云。激啇复流羽曲竟和者谁佳人泪如雨 
　　【辕文曰此亦唐古诗之佳者】 
　　同郡夏完淳存古氏较 

　　皇明诗选卷二终 



　　●皇明诗选卷之三 

　　李　雯舒章氏 
　　云间陈子龙卧子氏仝撰 
　　宋征舆辕文氏 

　　五言古诗二 

　　何景明 
　　徐祯卿 
　　边贡 
　　王九思 
　　王廷相 
　　王守仁 
　　陆深 
　　薛蕙 
　　王廷陈 
　　杨慎 
　　常伦 
　　黄佐 
　　廖道南 
　　唐寅 
　　张时彻 
　　高叔嗣 
　　顾梦圭 
　　华察 
　　苏佑 
　　陈束 
　　王问 

　　◆何景明 【再见】 

　　【辕文曰仲默五言本于子建加以秀矫遂有时似嗣宗者】 

　　白武陵至沅陵道中诗 
　　七夕 
　　杂诗 
　　李户部梦阳 
　　王检讨九思 
　　捣衣 
　　渡白沟 
　　迎霜降 
　　十四夜同清溪子对月 
　　十六夜月 
　　十七夜月 
　　艳曲 
　　望郭西诸峯有怀昔隐兼发鄙志 
　　观春雪 
　　赠梁宗烈 
　　咏怀 
　　咏衣 
　　古怨诗 
　　十二月朔日大驾观牲 
　　送崔氏 

　　○白武陵至沅陵道中诗 

　　驱马山上行。山高何巍巍。修阪接飞翼。百步仍九回。俛视烟霭中。众山郁何垒。茫然望四海。万物亦巳衰。昔我别京国。朱华犹未希。岁节忽复易。何时当旋归。 

　　其二 

　　大壑百余尺。流水浩汤汤。我行路中断。欲渡无桥梁。谁为理舟楫。石乱不可航。改辙上危栈。登兹千仞冈临深古有戒侧足以彷徨 
　　【卧子曰温厚之风原于小雅】 
　　【辕文曰结似直而实占】 

　　○七夕 

　　逝节忽不处。佳夕复我临。神飙泛光蕙。渥露沾华林。缅彼牛女会。兹端竟难谌。形影憯相望。胡由接徽音。飘飖翠龙驾。髣髴青瑶簮。长河坐移转。素波敛西沉。灵彩歘以晦。游云起层阴。同欢恋胶漆。异处悲辰参。翘思慕远匹。感此涕流衿。 
　　【辕文曰不减惠连】 
　　【卧子曰微辞雅奏】 
　　【舒章曰清琴朗弹神致独绝】 

　　○杂诗 

　　驰辉在西山。返景流东隅。羣欣被光灼。何能待须臾。重阴肃万物。树木日夜疏。丛蕙植幽闼。含荣耀前除。佳人眇云端。何由致区区。常恐霜霰至。委弃不我需。 

　　○李户部梦阳 

　　李子振大雅。超驾百世前。著书薄子云。作赋追屈原。新章益伟丽。一一鸾凤骞。华星错秋空。爝火难为然。摛文固无匹。投义罕比肩。抗志冀陈力。危言获罪愆。握瑜不得售。宝弃谁为怜。仲舒贬胶西。贾生亦南迁。古来有遗愤。非君独哀叹。 

　　○王检讨九思 

　　王君青云姿。志岂屑丘壑。名家出杜鄠。少日游宛洛。奋身匹文鹓。戢羽巢鸾阁。兴文烛雕龙。挥翰凌玄鹤。雅志在四海。随时偃经畧。驰情继谢眺日晏吟红药 
　　【舒章曰结语慢世之言何其雅丽】 
　　【辕文曰大复有六子诗今选其二其余亦矫劲近实不似王李五子诗徒以浮言相禾?犀六子者王九思康海何塘边贡王尚綗及李也】 
　　【卧子曰二诗皆蕳秀可方五君咏】 

　　○捣衣 

　　凉颷吹闺闼。夕露凄锦衾。言念无衣客。岁暮芳寒侵。皓腕约长袖。雅步饰鸣金。寒机裂霜素。繁杵叩清砧。哀音缘云发。断响随风沉。顾影惜流月。仰盻悲横参。路长魂屡徂。夜久力不任君子万里身贱妾万里心灯前择妙匹。运思一何深。裁以金剪刀。缝以素丝针。愿为合欢带。得傍君衣襟。 

　　【辕文曰此元美所谓却扇一顾时也】 
　　【卧子曰惠心妍质绮罗如在】 
　　【舒章曰素袖微风飘然独举】 

　　○渡白沟 

　　春行伤旅思。单车怅蹉跎。晨眺黄金台。夕渡白沟河。求贤不可见。血战竟如何。落日古原下。悲风人浩歌。 
　　【辕文曰此唐古风之合格者耳】 

　　○迎霜降 

　　烈风扬云旗。鼓角悲广路庭前玉树枝昨夜微霜度幽人蹑葛屦出户履寒素胡当戒坚氷及此岁将暮。 
　　【舒章曰玉立霜回迥然幽素】 
　　【辕文曰古秀绝伦】 

　　○十四夜同清溪子对月 

　　【舒章曰诸作流华澄照玄夜之逸】 
　　林塘枉佳客。待月欣举觞。今夕胜昨夕。已见□东方。离离绛霄侧。冉冉素云扬。喻时灏气澈。县耀天中央。仰视渺难即。忽觉在我傍。清池含微波。左右浥流光。月行固当望。人会何能常。与子各乡域。邂逅临此堂。良时不屡值。明月安可忘。醉歌答永夕。和我窈窕章。 

　　○十六夜月 

　　日夕城烟敛。列宿出复多。开轩望明月。展席流素波。单居不为乐。念远徒咨嗟。美人越崇京。高楼结绮霞。浮云暮长征。何由覩光华。迅飙万里至。霜雾日以加。坐忧桂枝歇。委落同泥沙清辉苟相照岂虑天路遐 
　　【辕文曰结语似思王】 

　　○十七夜月 

　　更深月复明。扬秀青云端。浮飙倏以寂。长川静波澜。徘徊广除下。白露栖崇兰。仰见城西楼。回光照文轩。楼中织绮女。延颈独哀叹哀叹末终已素河横西山逝魄不长望。玉貌宁久妍。君母吝光惠。使我芳岁阑。 
　　【卧子曰同上章志含忠爱】 
　　【舒章曰素河句景意极佳然巳去古诗一寿矣】 

　　○艳曲 

　　御沟连上苑。大道接平沙。紫陌三千骑。青楼十万家。城中杨柳树。风起暮飞花。 

　　其二 

　　日出洛城里。歌锺起四邻。朝游桃李蹊。暮踏车马尘。游丝罥白日。冉冉愁阳春。 

　　○望郭西诸峯有怀昔隐兼发鄙志 

　　游龙戢渊鳞。翔鹭振云翮。潜姿媚幽深。遐羽忌拘迫。顷来税尘衔。秉性嗜探历。连山秀我里。幸兹睠昕夕。横天岩峦迭。映日苍翠积。涉波缅洄沿。攀岑若咫尺。流目施远埛。写悰冀孤石。嘉遯怀伊人。俯仰慨今昔。霞构象丹屋。烟萝袅青壁。倾耳谷中音。希踪云外迹。兴性感弥深。即景无与适。岂徒藉虗觏。终然契冥寂。 

　　【卧子曰幽姿浚发】 
　　【辕文曰沉郁】 

　　○观春雪 

　　腾空布柔云。荡日溢繁吹。素雪千里来。飘扬九衢内。积阴改玄节。新阳献青岁。永辞寒卉寂。甘并春华媚。缤纷散广陌。皛耀敞尘界。既随游霰集。复与流飙会。临牖翫靡足。陟槛望逾迈。参差百甍接。崒■〈山上兀下〉层台对。佳人御棂轩。上客倚飞葢。旖旎结华缨。离縰飘素带。郢中有希倡。阳阿岂恒态。君胡慕高卧。沉冥独无类。 
　　【舒章曰体物晶爽】 
　　【辕文曰整雅自然古人】 

　　○赠梁宗烈 

　　飘风顷刻至。征云万里游。与子非风云。欲遘良无由。川涂限山海。音问邈中州。升高望广域。极眺沧溟流。浮烟隐榛树。白日蔽岑丘。飞鸿不我顾。逝鹄不我留。宁无轻舟志。浩渺安可求。桂树茂炎隩。芝草翻灵洲。独处慕朋侣。攀赠谁为酬。倘荷衷眷言。慰此平生忧。 
　　【舒章曰结响秀实】 

　　○咏怀 

　　寂寂沅湘流。长江上有枫。青蕙缘广隰。绿蘅被洲中。扬舲泝烟沚。遥瞻二妃宫。二妃何婉娈。搴馨振微风。解佩遗下女。将以明我衷。光采不易合。精诚渺难通浮云蔽江皋白日忽巳晚还顾苍梧原何时翠华返 
　　【卧子曰解佩江皋何其妍雅】 
　　【辕文曰读结句令人有广寒羿妃之思】 
　　【舒章曰结得之骚经】 

　　○咏衣 

　　凄凄絺绤风。惨惨葛履霜。无衣叹豳奏。同袍感秦章。物微申有赠。德音亮难忘。新缣托故素。温燠念寒凉。体裁合情志。拂拭生辉光。虽云异黄里。愿言同褧裳。 
　　【辕文曰温厚可诵比兴之义未衰】 

　　○古怨诗 

　　陨叶辞旧枝。飘尘就岐路。迟徊决绝意。言念平生故。泥泥行间泥。零零蔓草露岂不畏沾污为子无晨暮 
　　【卧子曰反厌浥之诗弥深缱绻】 
　　【舒章曰情深意古】 

　　○十二月朔日大驾观牲 

　　玄云翳广陌。素霰雰层城。万乘屯兰甸。六辔俨天行。轻飙转芝盖。重霄扬翠旌。■〈羽及〉■〈羽及〉剑佩合。锵锵龙凤鸣。牺人脱衡楅。膳宰翼房楹。牛羊上廪贮。鹿豕大庖盈。馨香流秬鬯。肥腯奏牷牲。宫阙回　帝览。钲皷感　皇情。至敬肇兹达。大礼须时成。 
　　【卧子曰庄雅可法】 
　　【舒章曰何减袁淑从驾】 

　　○送崔氏 

　　飘飘山上葛。累累田中瓠。苟非同根蒂缠绵安得固。人情易反复。结交有新故。嗟哉夙昔好。乖弃在中路。明珠倘无因。按剑不我顾。深言匪由衷白首为所误亮君朂恒德。永副平生慕。 
　　【舒章曰虽子建复生不能过此】 
　　【辕文曰深言二语令人三复】 

　　◆徐祯卿 【再见】 

　　【辕文曰昌谷五言亦清婉有古风】 

　　古意赠刘子 
　　留别边子 

　　○古意赠刘子 

　　空为郢中客。不见郢中吟。美人高堂上。自奏山水音。帝子葬何处。潇湘云正深。寂寥谁共赏。江上独伤心。 

　　○留别边子 

　　我车驾言迈。将子城之隅。岂无他人亲。婘■〈女恋〉心自知。握手一为叹。忽忽从此辞。驱车何迢迢。迢迢复迟迟匪我车轮迟行子有所思登高望河水。河水何弥弥。褰裳欲涉之。俛首以踟蹰。孤杨生河干。袅袅何参差。民生失俦匹。恻尔令心悲。 
　　【舒章曰清转特古】 

　　◆边贡 【字廷实历城人弘治丙辰进士累官南京户部尚书】 

　　【卧子曰廷实粗率未除然时见精诣五言尤称长城】 
　　【辕文曰尚书才情甚富故能于沉稳处见其流丽声价在昌谷之下君采之上】 
　　【舒章曰华泉精硕沉快】 

　　章氏园饯别升之分得木字 
　　答石峯见怀之作 

　　○章氏园饯别升之分得木字 

　　中园飞雨过。逍遥散遐瞩。青云荫华榱。回飙撤炎燠。百卉何葳蕤。芳菲鲜如沐。驾言赠远人。采采沟中绿。迟回未终极。阳景沉西陆。归骥嘶长林。翔禽鸣高木。感物多所思。褰裳以踯躅。踯躅不可留。何以慰衷曲。 

　　○答石峯见怀之作 

　　斗柄当西南。河汉东北倾。零零露华白。皛皛天宇晴。微风度广阴。熠耀时复明。卉木日巳黄。秋气日巳清。念子理素瑟。苦调多离声。嗷嗷失侣鴈。泛泛随波萍。会合固有期。此日难为情。 
　　【辕文曰商音浙清曲】 

　　◆王九思 【字敬夫弘治丙辰进士繇庶吉士攺吏部主事以谪归所著有渼陂集】 

　　对酒忆康五 
　　秋夜 

　　○对酒忆康五 

　　林栖鲜俦侣。芳醑仰独亲。繁香媚□景。嘉赏及兹辰。习习谷风发。萋萋卉木春。黄鸟鸣枝间。翩然求其羣。对此岂不乐。念彼同心人。夙志干□清。丽藻回天文。久要意不薄。惠言兰吐芬。室达心徒劳。追趋靡所因。安得骖云霓。项刻驰见君。 
　　【卧子曰不失选体】 

　　○秋夜 

　　树暝栖翼喧。萤飞夜堂静。遥穹出晴月。低檐人峯影。窅然坐幽独。怵尔抱深警。年阻道无闻。心违迹未屏。萧瑟中林秋。云凝桂华冷。山泉岂无适。离人怀故境。安得驾云鸿。高飞越南景。 

　　◆王廷相 【字子衡仪封人弘治壬戌进士累官左都御史兼兵部尚书】 

　　【卧子曰子衡古诗有沉郁之思壮丽之色】 
　　【辕文曰子衡庄雅有法长于五言若近体者则元美所云武人坐禅者是也】 
　　【舒章曰子衡古诗迈古挺华如宝剑拭土光丽芙蓉不减何李○又曰当何李时长于五言古诗者有子衡君采子衡峻丽得其雄分君采隽洁得其英分】 
　　【辕文曰舒章所言似谓子衡似空同君采近大复也】 

　　木洞驿 
　　明月沱 
　　赤壁亭宴集谢蒋子胡子 
　　庸之郊墅宴集 
　　九日安陵同蔡成之发舟 
　　过阆州 
　　出陕城述所经览 

　　○木洞驿 

　　积浪浮江门。幽岩冐琼树。白龙无定姿。中江起州雾。素舫历长波。凌兢戒前路。客行不能留。巳过青莎渡。所期心遥遥。离居岁云暮。帝子隔沅湘。浮云落何处。揽古心飞扬。寒空屡延顾。 
　　【舒章曰壮采凌越亦近子美秦中诗】 

　　○明月沱 

　　客行无次序。向夕舟复维。岂不厌水宿。摇裔渺前期。沱明星月上。江冷蛟龙移。野鼓何填填。宵火亦离离。牛渚暮猿吟。湘潭伤楚辞。我行方浩然。我怀亦远而。流浪自古昔。慨叹及今兹。惊鹊靡定所。荒鸡讵知时。行藏随去住。明发良不迟。 
　　【舒章曰卓尔不羣】 
　　【辕文曰亦自有态】 

　　○赤壁亭宴集谢蒋子胡子 

　　适志在丘林。所嗟婴宦籍。虽偶登岳谣。终尔□霞隔。日来有所期。兰尊荷时哲。虗馆俯江郊。况览豪贤迹。鸣雷轻隔浦。凉风近将夕。游禽属啁啁。落木方戚戚。瑶草未堪赠。佳人徒良觌。远心入洞庭。旷览狭梦泽。事往情弥牵。年衰感易迫。巳悲王子车。终返原生宅。赏心非外慕。怀贤亦屡积。且逐俄顷欢。为君谢行役。 
　　【舒章曰此似康乐而有高疏之气】 

　　○庸之郊墅宴集 

　　习素秉超旷。养痾希沉冥。耕稼果易足。盘桓遂初营。西郊启欢宴良友展深情。垣薜纷暮委。庭菊丽秋荣。鸣鸟乱将夕。飘霞度疏明。长啸林墅寂。野酌池台清。陶令去千祀。伊谁契幽贞世网苦未脱。翻然愧兹生。 
　　【辕文曰是选体】 

　　○九日安陵同蔡成之发舟 

　　亢帆安陵浦。泛舸清川浔。渚枉倦回沿。厓倾诧崎■〈山钦〉。寒原变凄候。浮霭散层阴。落日隐丛薄。孤霞冒平林。虽同佳人娱。屡兴游子吟。登高谁为情。枉兹岁物伺。旷达获自古。维絷惭在今。缅怀篱下菊。结念丘中琴。川涂渺无绪。风波浩难任行因逐物役。杳然返素心。 
　　【辕文曰兴词金石亦有山水之音】 
　　【卧子曰雅调】 

　　○过阆州 

　　古城临平洲。落日清江转。夏木巳阴森。遥峦日葱蒨。引领千仞冈。羣秀纷可辩。回薄万古心。超旷九州岛览。节候变歊郁途次弥偃蹇。梁野行遽及。秦关望犹缅。灵源一流眺。旅思忽以展。却忆玉台游。拟弄缑山管。 
　　【舒章曰用谢韵乃有神似】 

　　○出陕城述所经览 

　　秦浦发归旗。逶迤度长坂。云入林峦合。鸟向旌旟散。浴兰注温泉。绿磴求骊馆莲峯峥华首蘅坻清渭岸幽韵兹凌薄。遥心日纷乱。牵组随世缘抺山失眞玩。横骛涂尚迷。迟回局未返。旅逆节乃苦。景美惬深眷秦?既呜呜梁歌亦纂纂鹍鷃尔同归。醉醒复何辩。 
　　【舒章曰追琢自雅】 
　　【辕文曰康乐之平者亦是可诵】 

　　◆王守仁 【字伯安余姚人弘治己未进士嘉靖初论诛宸濠功封新建伯谥文成】 

　　【舒章曰文成才情振拔少年颇擅风雅自讲学后多作学究语乃不堪多录耳】 

　　登泰山 

　　○登泰山 

　　晓登泰山道。行行入烟霏。阳光散岩壑。秋容淡相辉长风吹海色飘飖送天衣峯顶动笙乐。青童两相依。振衣将往从。凌云忽高飞。挥手若相待。怅望未能归。 
　　【卧子曰遥兴独举】 

　　◆陆深 【字子渊上海人弘治乙丑进士官至詹事府学士所著有俨山集谥文裕】 

　　【卧子曰子渊气尚清拔学非深造】 

　　出田 
　　赠别安鸿渐给谏 

　　○出田 

　　旭日照桑颠。乳鸠拂林坳。农务日就理。驾言赴东皋。东皋有佳适。云是江海交。弥望眇孤帆。凌空俯危巢。伯禹功未泯。季札风犹高。戢戢出士女。田田及土膏。鹿门有遗响。子云徒解嘲。违巳讵非病。喟予伤系匏。 
　　【辕文曰清迥】 

　　○赠别安鸿渐给谏 

　　西驰万里道。送子不及远。万里非所嗟。觐子恐岁晚。青青蚕丛山。历历大行坂。素冠集流尘。客子中夜饭。驱车当周行。相顾客缱绻。 
　　【卧子曰词颇朗快未堪入古】 

　　其二 

　　青城多异境。蛾眉隐新月。巴江从中。纡曲如一发。秋气劲楩楠。春阳长薇蕨。地高鱼鸟闲。天近星斗没。行归及桑梓。山川共辉发。 

　　◆薛蕙 【字君采亳州人正德甲戌进士官至吏部考功司郎中以议大礼勒归】 

　　【卧子曰君采诗如贵主初降云軿鸾辂悬珠编贝自然庄丽元美云倩女临池似无此风姿也】 
　　【舒章曰君采如出合好妇意态妍庄未能跌宕】 

　　拟江文通杂诗 
　　张黄门 
　　谢仆射 
　　陶征君 
　　谢临川 
　　游山 
　　过城西野 
　　晚出斋中 
　　赠饶平令曹先生 
　　答何大复 
　　月夜坐忆 
　　舟行 

　　○拟江文通杂诗 

　　【舒章曰君采拟古秀琢绝伦神韵雅称元美不能及也】 
　　【辕文曰四作俱秀饬宜元美以之上俪文通】 

　　○张黄门 【苦雨】 

　　金商送寒节。火旻迎朝露。斐斐丹霞灭。翳翳玄云聚。密雨洒疏丛。轻颷摧劲树。荒楚满中宇。芳华不盈步。阴条岂再绿。阳叶巳攺素。独居淹时运。忧来将谁诉。微志安可期。伤哉年岁暮。 

　　○谢仆射 【游览】 

　　蟋蟀调易苦。蒹葭歌亦劳。伊人旷邂逅。良辰方郁陶。中情何由写。驾言出游遨。傍洲沂湍渚。登峦瞰山椒。白云冐丹巘。绿竹俯青皋。夕鸟相啁唽。阴籁坐飘飖。佳期眇何许。伫立摘兰苕。蹉跎岁云除。咏言发长谣。 

　　○陶征君 【田居】 

　　眷此南村居。自昔纾真想。一朝就仁里。惬我心所仰。故人尽比邻。时时共来往。浊醪既同持。清文亦俱赏。日入未能去。挈杖出林莾。荒径行当辟。新苗渐巳长。多谢沮溺翁。千载良吾党。 
　　【辕文曰能合靖节文通之致】 

　　○谢临川 【游山】 

　　徂节淹登临。开岁促游翫。阴崖雪犹积。阳溪氷始泮。进帆憩绝壁。抗策陟穷岸。抚化虽未盈。即事巳可玩。幽谷风华媚。晴峯云彩粲。寻异迹转缅。览胜景迭换。洲分岛参错。岩聚岫回乱。丹梯架悬梁。石室构层馆。初经洞穴底。乍出翠微半。羽人谢世运。灵景变昏旦。汗漫无冥筌。疏属有尘绊。放怀聊自慰。含情为谁叹。 

　　○游山 

　　三丘阻沧波。瑶木葢云崖。阴林陨珠实。白鹄连翩飞。仙者五六人。羡门与安期。晞发洞房阿。石室清逶迤。我行入名山。髣髴倏见之。陵风歘猋举。何时复来归。 
　　【舒章曰楚楚自见槩无妄笔】 

　　其二 

　　采药谒东海。芝石被神陼。借问此何乡。乃是眞人所。青峯万余仞。去天复几许。沄沄赤泉涌。亭亭白云举。凄风薄穹岫。鸾鹄整其羽。空山寂无人。含啸独延伫。 

　　○过城西野 

　　初服性巳旷。久痾忘仍疲。岂谓伤淫滞。偶以恋栖迟。聿来年岁迁。骤看节物移。晴阳攺阴候。暖律变暄吹。晨发高闉曲。夕骛清川湄。白云生幽沚。绿水激层涯。外感耳目超。内寻神蕴披。泛滥沧洲趣。髣髴昆山姿。揆巳信薄劣。遭时易磷□。来复虽不远。往蹇岂能追。孟晋终何迨。罢归聊所宜。愿言在弗谖。援毫申此辞。 
　　【辕文曰君采游历诗□谢分最多】 

　　○晚出斋中 

　　园中明晦异。日晏气候齐余光杳新倾圆景回东跻丛木夹空厢。凉飙扇幽闺。梢梢阴箨翻。翩翩夜禽啼。美人间遨游。即景自招携。褰裳出北户。杖策伫南阶。俯察双渠涌。仰视三星低。眞赏恒在近。至监故不迷。神往迹难留。志存理无暌。寄言山林客。安用登云梯。 
　　【卧子曰用韵典秀】 

　　○赠饶平令曹先生 

　　炎方信巨丽。海峤弥光辉。冲波迅交属。断岫崪相围。铜乳隐云穴。金膏被石碕。青林互缭绕。玉草竞芳菲。岭戍接丹徼。县斋当翠微。褰开尽洲岛。偃卧同岩扉。高阁祗自闭。鸣琴方独挥。灵境邈难测。异人游岂稀。虗无翡翠葢。髣髴芙蓉衣。安邑傥可累。吾将从此归。 
　　【卧子曰不入浅易之调而自然纯雅】 
　　【辕文曰似江淹】 

　　○答何大复 

　　宵欢不继晨。朝游岂延夕。欵念未云周。劳心弥巳积。笃好追昔悰。兴言抚今戚。缠绵金玉音。参差翰墨迹。开帙虗云阁。临觞阙瑶席。惠思荷来章。褰裳奉良觌。 

　　○月夜坐忆 

　　明月三五时。流光千里外。虗馆风泠泠。寒墀霜霭霭。不见南楼客。徒忆西园盖。欢酒无盈觞忧襟有余带沉吟静夜思。缅邈佳人会。 
　　【卧子曰俊雅】 

　　○舟行 

　　秋云翠可鉴。明河景如发。川上夜寥寥。徘徊望新月。流光睇转近。余辉揽还没。念彼同怀人。关山日超忽。 

　　【舒章曰起□景调俱新】 
　　【卧子曰君采古诗雅洁有法而矜庄之气尚存】 
　　【辕文曰君采五言古巳是境地特少俊语雅语○又曰元美称　木朝五言名家以仲蔚方君采觉仲蔚远不逮】 

　　◆王廷陈 【再见】 

　　咏怀 
　　闺情 

　　○咏怀 

　　昔闻有游女。逍遥翔碧浔。交甫下请佩。解赠情亦深。可遇不可持。变化愁予心。影灭佩亦失。汉广无由寻。眄睇绝髣髴。徘徊逮夕阴。青鸟忽来过。贻我金石音。忧思耿难忘。写意于鸣琴。自伤非俦类。感激长悲吟。 
　　【辕文曰雅致近古】 

　　○闺情 

　　种木期息阴。结交期得心。与君初婚时。安坐调瑟琴。系我大秦珠。贻我玳瑁簮。携手同车游。徘徊步春林。俯拾并蔕华。仰听和鸣禽。折芳交赠持。言誓一何深。宁期被谗妒。弃我忽如沉。旷岁不一接。尘埃生锦衾。明月入空帷。中夜坐悲吟。发箧理故物。泪下谁能禁。 
　　【舒章曰逸调自佳】 

　　◆杨慎 【字用修新都人正德辛未赐进士第一嘉靖初以议礼谪戍老死滇南隆庆初赠光禄寺少卿】 

　　【辕文曰用修诗如百宝流苏○又曰用修病在贪博故使事处往往求巧得拙要其天才本是奇丽元美讥之太甚精光顿掩今余辈就全集中审其去取存者无非贵藻此公必为伸眉】 
　　【卧子曰用修繁蔚之中时见新警】 
　　【舒章曰用修山光岚翠金碧之中时见云霞之润】 

　　西使将旋卧病移旬 
　　行旅 
　　碧对轩 

　　○西使将旋卧病移旬 

　　江汉起秋色。池塘生夕阴。萧条众芳敛。啁唽候虫吟。清光徘徊映。圆景散空林。采芝歌不发。炼药行相寻。隐囊废丹帙。对晃虗清琴。怀哉北望瞩。怆矣西归心。端忧与云结。啇声随风骎。晏然山中暮。弱怀良难任。 
　　【舒章曰风调谐畅】 

　　○行旅 

　　行旅苦日短。劳人知路遥。忽忽岁云莫。客心中摇摇。旷野积寒气。四望但寂寥。严霜下丰草。朔风鸣枯条浮云起为葢坚氷结为桥白日隐余照。玄阴晻层霄。鸣毂无停轮。嘶马不解镳。飞鸟夕知还。征途何迢迢。无以慰苦辛。兴言自成谣。 
　　【卧子曰中有新耸之句】 

　　○碧对轩 

　　仲尼从凤嬉。子云慕鸿飞。兴托寥天廓。迹与名山依。伊予事执鞭。夙龄脱馽鞿。考室临苍莽。开轩面翠微。碧鸡栖灵景。彩翚曜烟霏英岊耸升望晴峦引高晞会心生远意。娱人留清辉。玉露缀丹研。璧月流金徽。息偃忘坐起。晤言无是非。柱下有遗言。所贵知我希。 
　　【辕文曰苍奥见秀】 

　　◆常伦 【字明卿沁水人正德辛未进士授大理寺评事谪归溺水死】 

　　【卧子曰明卿气骨高朗颇能自运】 
　　【辕文曰常公奇士诗亦轻矫不羣特少沉练耳】 
　　【舒章曰明卿秀削亦见一斑】 

　　望山有怀故人 
　　秋夜怀王玉溪公济 
　　陶彭泽 

　　○望山有怀故人 

　　羁步局重城。流观狭四野。高高见西山。乡愁冀倾写。天际望不极。延伫一潇洒。落叶归故根。山云满楸槚无情尚有适何以慰离者 
　　【舒章曰狭劲见态】 
　　【辕文曰矫矫自出】 

　　○秋夜怀王玉溪公济 

　　月丽西南隅。凉颷动绮疏。蜻蛚声何繁。唧唧响阶除。萤火度闲房。鸣鸿眇太虗。起坐咏北风。挥琴意有余。所怀独不见。秋气悲何如。 
　　【舒章曰潇洒】 

　　○陶彭泽 

　　陶令冲散徒。由来达人冑。雅德浮潜辉。流誉迈时秀代。谢占斯须。出处乃邂逅。尘俗眩纷华。王谢逓簮绶。沉饮非湎淫。税驾聊自守。矫世着醇朴。丹衷良可觏。 
　　【卧子曰庶几五君之流】 

　　◆黄佐 【字才伯香山人正德辛巳进士繇庶吉士官至詹事府学士】 

　　【辕文曰才伯能为入情之言而未泽于大雅】 
　　【卧子曰才伯亦窥见格律】 

　　送刘子养和督学山西 

　　○送刘子养和督学山西 

　　金风鸣素节。严霜肃中埛。新丰木叶脱。灞浐寒波生。送君郭门道。衔命戒晨征。飞幰指蒲坂。落霞随斾旌。陈臬在风教。晞古当振缨。尧宫土华碧。舜山烟草平。相期辟皇路。为君謌德声。 
　　【舒章曰是唐古诗亦铿戞有声】 

　　◆廖道南 【字鸣吾蒲圻人正德时进士】 

　　景陵 

　　○景陵 

　　玄丘耸佳丽。白日流光景。玉露秋巳肃。金精夜犹耿。凤翣瞻阳阿。龙辒恻阴井。霜垂万水落。月出千严静。蕴藻眞芬苾。环佩空凄冷。松壑闻幽泉。澘然泪如绠。 
　　【卧子曰亦隽】 

　　◆唐寅 【字子畏吴县人正德时举人】 

　　出塞 

　　○出塞 

　　烽火照玄菟。嫖姚召仆夫。朱家荐逋虏。刁间出黠奴。六郡良家子。三辅弛刑徒。笳度乌啼曲。旗参虎落图。宝刀装鞸琫。名驹被镂渠。摐金出孤竹。飞旌掩二榆。妖云压亡塞。珥月召穷胡。勒兵收日逐。潜军执骨都。功成肆郊庙。雄郡却分符。 
　　【舒章曰子畏好为俚俗语亦其晚节慢世之言如此作固六朝之英楚也】 
　　【辕文曰似庾子山】 
　　【卧子曰此即元美所云其少时亦复玉楼金埒者耶】 

　　◆张时彻 【再见】 

　　寄子扬 

　　○寄子扬 

　　树蕙南山下。蓬蔓故相萦。剪蔓恐伤手。蔓长蕙不生。白露萃百草。天高夜气清。佳时难屡遇。淹留亦何成。逝将适乐士。途远不得征。君心谅不遐。悃款示周行。 

　　◆高叔嗣 【字子业雒阳人嘉靖癸未进士官至湖广按察使所著有苏门集】 

　　【卧子曰子业沉婉隽永多独至之言读之如食谏果味不骤得○词存清旷意成凄楚】 
　　【辕文曰子业诗其源出于王维而五言古胜之七言古七言律则远不及也】 
　　【舒章曰子业如疏林清磬听者振衣】 

　　再调考工作 
　　古歌 
　　元日同谷子延赋 
　　叙怀 
　　感事 

　　○再调考工作 

　　引疾三上书。微愿不克谐。徙官复在兹。心迹一何乖。轩裳日待旦。阊阖凌云排。入属金马籍。出与羣龙偕积贱讵有基履荣诚无阶但惜平生节逾久浸沉埋既妨来者途谁明去矣怀鸟迷思故林。水落存旧涯。唯当寻素业。归卧守荆柴。 
　　【辕文曰读积贱以下六语人情道法掩抑殆尽】 
　　【卧子曰感宦之言可称深至】 

　　○古歌 

　　荆和当路泣。良璞为谁明茫然大楚国白日失兼城燕石十袭重。鱼目一笑轻。古来共感叹。今予益吞声。 

　　○元日同谷子延赋 

　　雄都盛宾客。车马争驰骛。芳辰启初年。宴饮多所务。郊馆抗空壑。山扉启峻路青霞照深池白雪停幽树共贪岁欲新。不厌日旋莫。农田方在兹。君岂数能顾。 
　　【卧子曰青霞二语深秀独绝】 

　　○叙怀 

　　生长夷门郭。往来莘野路。家贫无良谋。躬耕有远慕。始穷伯王畧。遂觉生民故。曰余本空疏。当年恣高步。庆彼鸣鹤期。忝此飞龙顾。亦知敝帚材。早享千金误。日月不我留。抚心惭往素 
　　【舒章曰朴老】 

　　○感事 

　　凉风摧高木。夜雨生秋草。蟋蟀吟东壁。霜露凝西颢。志士感夙心。嗟此頺光早。静言执玄德。长揖解洪宝。亮乏嘉遯节。尚慕丘园道。古人逝不存。何用抒怀怉。 
　　【辕文曰超然高蹈】 

　　◆顾梦圭 【字武祥昆山人嘉靖癸未进士累官左布政使】 

　　拟古 

　　○拟古 

　　雝雝云中鴈。八月徂南方。念彼北风来。怛焉怀稻粱。九月气巳凄。十月繁氷霜。生来毛羽单。高飞不成行。君门有钟鼓听之徒自伤 
　　【辕文曰宛然古人】 

　　◆华察 【字子潜无锡人嘉靖丙戌进士官至詹事府学士】 

　　【卧子曰子潜清俭似茅茨下人】 
　　【舒章曰子潜如坐禅空山微闻锺磬】 

　　宿玉阳山房 
　　秋日施子羽姚山人见过 

　　○宿玉阳山房 

　　返照明溪梁。深松晦夕景。岩卧符夙期。云阴石床冷。因投物外心。遂入清虗境。天寒木叶疏。月落山房静。然灯独不寐。秋宵一何永。 

　　○秋日施子羽姚山人见过 

　　扫径秋色佳。衡门迟来客。荒台荫丛桂。徙倚对岩壁。夜静人意闲潭空月华白信宿惬所期。去住欣自适。养生慕彭聃。学道窥庄易。愿言保微尚。岁晚成三益。 
　　【辕文曰二诗亦峻洁】 

　　◆苏佑 【字舜泽濮州人嘉靖丙戌进士累官总督兵部尚书】 

　　【卧子曰司马诗沉雄雅练边塞之篇不愧横搠】 
　　【舒章曰舜泽如嫖姚度漠深入敢战惟七言古少而不称其余至处虽四大家不避也】 

　　塞城中秋对月简张南墅 
　　秋怀 

　　○塞城中秋对月简张南墅 

　　华星极四罗。明河半清浅。朗月度关山。经天亦巳远。高堂无隐构。崇冈寡幽巘。照见长城窟。迢遥信陵缅。赏心亮莫同。孤怀竟谁展尊酒留斟酌佳人见何晚 
　　【舒章曰似玄晖】 

　　○秋怀 

　　暇日临飞阁。流光逝骎骎。晒目何所怀。良友系我心。停云可揽结。尊酒阻招寻旷矣河无梁怀哉时载阴杳杳西日驰。汨汨零霞侵。众星既森列。跂彼辰与参。形影竟不接。何繇开我襟。 
　　【辕文曰司马古诗苍老有调】 

　　◆陈束 【字约之蕲县人嘉靖己丑进士繇庶吉士官至河南提学副使】 

　　【卧子曰此君典礼之作俨然司隶衣冠】 

　　送寮友朝长陵 

　　○送寮友朝长陵 【排律误人古体】 

　　周王东定日。虞后北廵年。席旅阴山转。龙舟夜壑迁。珠丘开白壤。琳殿閟玄泉。示俭裁流水。崇威回跨边。云中分地脉。斗极应星躔。弓堕天难陟。冠游月尚还。光灵六圣扈。警跸八神传。南至恭明祀。东曹简上贤。瞻依徒欲赠。凄恻未能宣。 
　　【卧子曰精丽典重不减沈宋】 

　　◆王问 【字子裕无锡人嘉靖壬辰进士官至广东佥事】 

　　阅历二首 

　　○阅历二首 

　　阳气乘时运。肇祚羣物熙。浚风自震谷。秉璧迓青祗。礼乐布青阳。周文盛于斯。丹幕设广庭。东序列五旗。三朔阊阖启。穆穆玄衮垂。羣后让在位。工奏恊咸池。自天降元祉。敷钖于百厘。 

　　其二 

　　放勋慎玉衡。首政钦授时。君子励世猷。小人懋其私。条风顺节至。零雨何祁祁。茅茨有耈老。桑林无附枝。刈稻作春酒。载绩纫为衣。但知耕者乐。不悟丰泽弥。大庭往有慕。无为端在兹。 
　　【辕文曰二诗典穆称题】 
　　【舒章曰二诗有雅颂之遗】 
　　同郡夏完淳存古氏较 

　　皇明诗选卷之三终 



　　●皇明诗选卷之四 

　　李　雯舒章氏 
　　云间陈子龙卧子氏同撰 
　　宋征舆辕文氏 

　　五言古诗三 

　　皇甫涍 
　　皇甫汸 
　　皇甫濂 
　　王维桢 
　　乔世宁 
　　李攀龙 
　　王世贞 
　　徐中行 
　　吴国伦 
　　梁有誉 
　　刘凤 
　　卢柟 
　　俞允文 
　　王宠 
　　魏学礼 
　　于慎行 
　　冯时可 
　　宋懋澄 
　　陈继儒 
　　梅朗中 
　　周立勋 
　　陆氏 

　　◆皇甫涍 【字子安长洲人嘉靖壬辰进士官至司直与兄冲弟汸濂称四皇甫并有才藻时以为盛事所著有少玄集】 

　　【卧子曰少玄凝思选调意求雅则惟取境不广无纵横宕逸之致】 
　　【舒章曰少玄如金庭玉树下照琼泉无风雨颓澹之致】 
　　【辕文曰少玄粉泽自工恨少气骨】 

　　立秋日和王子惟桢 
　　十五夜月 
　　代古 
　　望洞庭 
　　月夜赠伯氏叔季氏山人以言 
　　耶溪春泛寻禹穴 
　　寄唐子一首效江文通拟王征君养疾 

　　○立秋日和王子惟桢 

　　园中日照微。草际泉流洁。徙倚眷兹辰。胡然届素节。澄霞稍异色。凄气俄以结。檐鸟行当辞。林蜩鸣复绝。层云卷犹浪。余花落如雪。清风徒自多。兰苕不堪折。美人其惠来。登携眺寥泬 
　　【舒章曰结深厚】 

　　○十五夜月 

　　与子良宴会。欢娱值兹夕。延首瞰绛河。素舒将焉适。昌晖旷重云。余光幸鉴席。佳人婉清扬。跋予万里隔。 
　　【辕文曰取其朗拔】 

　　○代古 

　　朗月升东隅。流辉照苦颜。愁思抚清夜。房拢凄以闲。玉墀花稍积。檐鸟双飞还。凝熏空锦衾。游尘集绮弦。驰波岂尽意。浮云难结言。所恨千里遥。所望一水闲。 
　　【辕文曰巳是齐梁】 

　　○望洞庭 

　　玉女閟灵源。金堂辉楚泽。窅然思其人。脱履靡所惜。丝桐岂世乐。云霞为帝宅。一举凌九天。浏览周八极。始悟黄石君。允非青云客。 
　　【舒章曰姿泽不在人间】 

　　○月夜赠伯氏叔季氏山人以言 

　　欢游美清夜。高会良在兹。金飙薄绮棂。鲜云荡华池。凉气发乔林。湛露零丹蕤。皎月升前隅。中庭粲其辉。密亲既巳具。兰友相攀追。繁音岂不奏。所乐吹埙箎。齐愿等金石。皓首长不睽。 

　　○耶溪春泛寻禹穴 

　　夙龄怀名溪。及兹遂登衍。竹町迷泝沿。春旗乱凊浅。远郊净无云。近流媚诸巘。鸿检自寒山。龙章但荒藓。屡移泣车代。遥挹退耕善。翠微更余映。襟期弥难展。却瞻云门寺。回檝深情缅。 

　　○寄唐子一首效江文通拟王征君养疾 

　　遐渚警寒波。山空蕙草歇。石窦吐阴霞。商声流岑樾。佳人杳莫从。金樽旷华月。悲蝉拥条吟。霜气凭岩结。瑶蕋挺玄溪。玉肪隐灵穴。渺邈银台陬。烟驾安可越。属诗遣沈痼。援毫慰惆惙。 
　　【卧子曰不减风华自有峻气】 

　　◆皇甫汸 【字子循长洲人嘉靖己丑进士官至吏部稽勋司郎中所著有司勋集】 

　　【辕文曰子循望过子安而其实不逮】 

　　秋宵酬子安兄作 
　　冬日往虞山作 

　　○秋宵酬子安兄作 

　　清夜游家园。眷言怀丘壑。素月升圆灵。千里共寥廓。始出东南楼。俄顷西北郭。华烛灭兰堂。金波荡罗幙。虽过二八时。光彩纷绰约。商歌正流响。鲁酒亦未薄。人生贵适意。胡为坐羁缚。结发从至今。荣名焉足托。 
　　【舒章曰固是朗傲】 

　　○冬日往虞山作 

　　故乡谁不怀。名山矧余慕。一为尘迹牵。遂阔赏心晤。偶值芳岁阑。遥泛沧洲趣。澄江带余霞。丹壑收残雾。严霜委野草。寒飙振皋树。指途寻旧踪。流盻成新寓。鱼乐媿渊沉。鸿冥羡云鹜。归来徒自今。履往怅非素。 
　　【卧子曰本干康乐而不如其老】 

　　◆皇甫濂 【字子约长洲人嘉靖甲辰进士】 

　　【辕文曰皇甫昆弟子约最少亦盛有才名其诗颇伤浮急】 

　　赴洛留别华阳兄 
　　不赴郡檄荅子循兄 

　　○赴洛留别华阳兄 

　　浮云薄高山。崇朝去还结。游子不惮烦。悠悠复徂辙。密亲自兹旷。临流何能发。衰林动远风。寒江冒轻雪。遇物隆所悲。兴愁顿难绝。无以赴洛人。怀哉但吟越。 
　　【舒章曰亦本二谢】 

　　○不赴郡檄荅子循兄 

　　矫翰思霄翥。游鳞托渊沉。物类各有适。殊涂难并寻。岂伊世网虑。扰扰谁为心。振衣还东山。寝迹栖旧林。张邴契遐躅。眷余情竟深。江海多风涛。舟楫弭川阴。无令冲飙激。但恐岁序侵。愿言谢西府。谷口有徽音。 
　　【卧子曰固是雅人】 

　　◆王维桢 【字允宁华州人嘉靖乙未进士官至祭酒所著有存笥稿】 

　　【舒章曰允宁意气粗可若云学杜尚未有毛分】 

　　别汪仲子 

　　○别汪仲子 

　　还子无苦颜。羁人寡欢趣。宛马东道来。西风常反顾。予也塞鄙人。谬习从章句。会值好文时。凌风偶鸾翥。天路岂不廓。翱翔非所慕。华岳云台边。翳翳遶松树。其下盘茯苓。其上栖白鹭。归与依吾乡。延年而保素。 
　　【卧子曰亦复苍直】 

　　◆乔世宁 【字景叔耀州人嘉靖戊戌进士官至参政】 

　　【辕文曰景叔清稳特少沉入之句】 

　　行役 

　　○行役 

　　行役何仓皇。登涉念徒御。白日息虞渊。行子在中路。杪秋多悲风。摇落不可顾。我非草与木。胡为被霜露。不辞霜露侵。但恐岁云暮。 
　　【舒章曰短响亦自振】 

　　◆李攀龙 【再见】 

　　【卧子曰于鳞五言古规摹建安以前不减新丰缔造特潘陆以后涉笔便少未免取境太狭】 
　　【辕文曰于鳞之于汉魏十九首也不求其义而求其情不求其情而求其声斯有针乳之合焉造次观之不足当一盻也】 

　　录别 
　　古意 
　　咏古 
　　杂兴 
　　古诗后十九首 
　　拟徐伟长 
　　效应璩百一诗 
　　再荅元美 
　　送元美 
　　答寄俞仲蔚 
　　许殿卿郭子坤见枉林园 
　　赠德甫 

　　○录别 

　　千秋一嘉遇。此别安可知。良时不努力。贱躯欲何为。晨风野萧条。浮云西北驰。河梁临往路。远望令人悲。游子自有怀。悠悠当告谁。 

　　其二 

　　高楼出浮云。零露缀绮疏。明月照佳人。清光相有余。纷何下涕泪。纤纤结素书。愿持千里心。托此双鲤鱼。尊名不可处。白发难久居。岂如及盛年。驾言归故庐。 
　　【舒章曰本自出意而能得苏李之神】 

　　○古意 

　　秋风西北起。吹我游子裳。浮云从何来。安知非故乡。萧萧胡马鸣。翩翩下枯桑。暮色入中原。飞蓬转战场。往路不可怀。行役自悲伤。 
　　【卧子曰浮云二语深情摇荡】 

　　○咏古 

　　绥绥涂山狐。九尾不自多。我往求平定。念子无室家。明发兴岳庭。乃身参洪波。宗疏事则裒。祝融扬英华。玉牒沐日月。素书出江河。 
　　【辕文曰奇丽】 
　　【舒章曰此等诗其原出于秦汉以上六经之余润风人所罕觏也】 

　　○杂兴 

　　伯牙负高操。引曲辄入神。从师蹈东海。延颈四无人。洪波荡大壑。悲鸟方号羣。白日坐失色山林忽不分。精气一以变。此调得其真。世俗蔽闻见。千载逓相因。遗世伎始妙。绝弦多苦辛。自非锺子期。古道难具陈。 

　　其二 

　　翩何汉宫女。红妆郁荧荧。本自良家子。十五充后庭。是时得上意。宠至身逾轻。贵幸霸天下。妙丽倾人城。诏许领椒房。嫔御无不惊。唇如啮丹饴。齿如锵玉声。一当万乘主。常含中道情。绝色动千载。旦夕谁见明。美恶悬盛衰。弃置视合并。所以尹婕妤。顾盻失平生。 

　　○古诗后十九首 【选三】 

　　拟行行重行行 
　　拟青青陵上栢 
　　拟东城高且长 

　　·拟行行重行行 

　　行行万余里。依依梦故乡。见君累长夜。携手立彷徨。窹言心尚尔。忽在天一方。越鸟东南飞。胡马鸣相望。眄睐人自好弃捐人自老徘徊亦何益努力苦不早思君度餐饭。岁月漫浩浩。慷慨即别离。故乡勿复道。 
　　【舒章曰声情相得】 

　　·拟青青陵上栢 

　　白石何历历。松栢何离离。人生天地间。一目难自知。斗洒无常置。良会无常期沈吟厚与薄为乐无乃迟宛洛美游戏。冠带自相随。宫阙起云中。第宅罗四垂。王侯负贵气。佳客以盛衰。君但视车马。揽策振其绥。 
　　【辕文曰再三咏叹直逼风人】 

　　·拟东城高且长 

　　东城属浮云。阿阁百余尺。岁暮多悲风。游子衣裳薄。四野何萧条。所遇但遗迹来者自为今去者自为昔盛年奄巳衰。含意将安适。燕赵出名倡。红颜照宛洛。结束随时变。弦歌日相索。未弹理怀袖。若在远行客。弄指一何妙。列柱一何迫。驰情视双燕。飞入王侯宅。 
　　【卧子曰来者二语不堪多读】 

　　○拟徐伟长 【公燕诗】 

　　高台郁峩峩。其下临清池。黄鹄比翼游。淫鱼戏涟漪。微风起水裔。朱华纷陆离。绮罗既生色笑歌不自治。旨酒但相属。羽觞随波移。人生寄一世。岁月忽如驰。岂忘诵君恩。贱躯未可知。 
　　【舒章曰声节清长固是雅作】 

　　○效应璩百一诗 

　　殽函命关谷。泾渭达黄河。终南既面列。沃野开其阿。帝王信佳丽。天府郁嵯峩。铜雀鸣云中。圆阙夹丹霞。三秦盛西气。小戎乃遗歌。扬马翼炎光。流风激颓波。使臣典文字。执宪临羣邪。春秋大校士。与世陈四科。祗役在末位。兴言念皇家。筐筴有玺书。翩翩为国华。 
　　【辕文曰肃肃穆穆】 

　　○再荅元美 

　　盈盈猗兰花。深谷何逶迤。秋风凋奇树。陨萚以葳蕤。舍英即蔓草。不复扬华滋。岂无王者香。结根非其宜。孤生感霜雪。采折中心知。幸君置怀袖。慰此长相思。亭亭西山栢。自茂凌寒姿。下流难久居。壮士多所悲。 

　　○送元美 

　　有凤衔灵文。栖栖北海□。临流理毛羽。五采以目奇。飞如摛羣星。击若朝霞披。翱翔千仞冈。亦集梧桐枝。一鸣叶清庙。再鸣中咸池。凄风振大野。青云顾我悲。世无伶伦耳。谁为度参差。回首顾丹穴。摧藏不可持。将止帝东园。恐令鶗鴂知。阿阁在万里。哀号乃见疑。啁啾榆枋间。燕雀相追随。清光蔽白日。何当复来仪。 
　　【辕文曰亦自蔚雅】 

　　○答寄俞仲蔚 

　　太乙贶汉德。名驹生渥洼。赤汗沾青云。长嘶振流沙。饥龁玉山刍。渴则饮其涯。翘尾以踯躅。騊駼相经过。不愿游阊阖。况乃服盐车。世岂无伯乐。垂耳奈我何。天子发素书。使者出蹉跎。駪駪十二闲。驽马常苦多。虽有千里姿。羁绊非所加。 
　　【舒章曰诸赠答气体高岸不堕下风】 

　　○许殿卿郭子坤见枉林园 

　　明时再婴疾。隳官此悠悠。永言命沮溺。二子乃从游。田家何所有。樽酒结绸缪。散发坐园中。辘轳牵寒流。击我青门瓜。聊且充庶羞。雨气荡暄浊。披襟御南楼。开轩纳山色。余映一以收。云霞罗四隅。烟火蔽林丘。伏阴秀禾黍。饷妇媚原畴。西望华阳宫。若见清河舟。登临信亦美。旷然销人愁。愿君爱景光。多暇还相求。 
　　【卧子曰似谢混】 
　　【辕文曰余以为本之靖节而加以秾致耳】 

　　○赠德甫 

　　豫章生庭中。结根西山隈。江流一荡潏。悲风千里来。丝萝谢依托。氷雪抱崔嵬。截为玉女瑟。绝胜龙门材。展我清商曲。弹作临高台。洪厓颔颐坐。五凤郁徘徊。 

　　◆王世贞 【再见】 

　　【卧子曰元美五言古不拘一体新绪舋舋文质相宣拟古诸篇上追文通下掩君采】 
　　【辕文曰元美拟古胜于□运】 

　　魏太子丕公谦 
　　繁主簿钦咏蕙 
　　卢郎中谌感交 
　　拟谢仆射混游览 
　　袁太尉淑从驾 
　　高常侍适咏途 
　　杂感 
　　发自义兴由东九抵湖汊一首 
　　早入庐山首路作 
　　送舍弟敬美北上 
　　助甫远驾见访遂成 
　　过维扬有怀子相 
　　古意再贻于鳞 
　　贻梁公实 
　　答俞氏 

　　○魏太子丕公谦 

　　置酒临西园。澄夜佐微凉。华葢飘圆月。列宿散陂塘。景风媚芙渠。冉冉布奇芳。清吹相间发。□鸟顾我翔。急节促飞觞。为乐浩无方。俄俄众宾举。相与歌太康。芙渠自有芬。君子自有心。良辰不重得。命爵莫沉吟。 

　　○繁主簿钦咏蕙 

　　娟娟孤生蕙。托根湘山厓。上压千仞峯。下临万仞溪。微质殊众卉。谓为造化私。风霜相凌迫。雨露不见滋朔气旦夕深清芬坐来移幸登君子堂。不足配芳徽。仰惭桧与栢。青青长不衰。俯愧东原草。犹得奉春时。 
　　【辕文曰秀】 

　　○卢郎中谌感交 

　　秔稻吐孤颖。狐貉献微腋。岂不念饥寒。焉足充衣食。顾此下中士。得陪虚左席。投漆不违胶。援萝长附栢。胡尘冠天来。幽晋纷荡坼。惭非千金璞。谬以连城易。揆负故主恩。聊探昔贤迹。程婴挟秘策。赵宗复血食。豫让秉贞信。辱身三不恤。仓卒脱秦关。实繇鸣鸡力。从容复齐相。乃是求鱼客。衔报诚疚心。逢遘方显迹。山川回东首。芊眠白云隔。三复绕指言。忧来填胸臆。 
　　【辕文曰使事处皆合古】 
　　【卧子曰慷慨酬报殊有气分】 

　　○拟谢仆射混游览 

　　顾此有尽日慨焉生游思讯牒纷委驰。解者应自寄。清池留丛薄。沿洄信疲驷。层观景风返。乔陵紫云憩。跳波悦文鳞。回阳暖接翅。黄菊棻葳蕤。萧条得其意。时序非良适。取足竟有会。寤叹言故欢幽芳徒延迟。彼境如可欣。合并安所事。 

　　○袁太尉淑从驾 

　　衣冠神游肃。弓剑圣情纡。蒸新嘉周典。祠雍陋汉图。万象改冬凛。九有悉春敷。屏翳躬先扫。玄冥戒后诛。金椎隐驰道。玉戚护乘舆。蛟龙扰鞶革。麟凤翊流苏。朝云烨容卫。夕宿灿周庐。鸣镛震海立。传跸应嵩呼。父老望张饮。士女欣大餔。人文被岩壑。天藻冠京都。陈诗悉二雅。稽典嗣三谟。臣欢奉元首。赓歌幸未孤。 
　　【舒章曰敦丽能追昔贤】 

　　○高常侍适咏途 

　　少小爱渔猎。不解慕清朝春风荡孟诸草绿胡马骄一剑挥两从。只羽贯双鵰。折节读诗书。策名列官僚。虽与贫贱辞。未远案牍劳。今朝涉淇上。中原莽萧萧天晴太行出峡急黄河摇游鲤跳伏獭。飞鳬堕鸣枭。怳若旧时游。欲呼故所招。夺摽胡姬馆。走马河阳桥。丈夫自有命。时来则金貂。安能对玄经。终岁长寂寥。 
　　【舒章曰秀于常侍矣】 
　　【辕文曰似得太白之气】 

　　○杂感 

　　新秋凉气微。大火犹蒸濩。不知当庭树。何繇中销落。葺葺梁间垒。玄鸟翩然作。今逝如有乖。昔来如有托。人情亦巳长。积衰方成薄。 

　　其二 

　　手携绿绮琴。去上高山阿。落日四无人。萧瑟扬洪波。凝神入天倪。心指遂相和。归来奏清曲。商颷綷纤罗白云从东来为我不忍过无情尚有知有知当□ 
　　【舒章曰婉挚】 

　　○发自义兴由东九抵湖汊一首 

　　扬舲出荆溪。溪流浩无尽。畴谓当萧辰。青山吐余润。惊鳞发潜响。振羽横遥瞬时见空翠来焉知余榜进乔木生午烟。场禾表秋信。野叟携筐归。行歌渺然近。顾余若有适。壶浆当为引。明发从此辞。中宵衣时振。 
　　【舒章曰有朗润之致】 

　　○早入庐山首路作 

　　徙符。五岭外。归沐三冬前。及兹道彭蠡。九垒青依然。授衣变寒暑。击汰改流连。决策扣庐君。蓐食理枉阡。微月隐纷纶。流云渐芊眠。树杪生遥曙。草际出哀泉。来奇若故赏。新踪繇往缘。分无幽栖躅。慨焉叹诸贤。 
　　【卧子曰在康乐玄晖之间】 

　　○送舍弟敬美北上 

　　嘉运开骏招。轮帛四交驰。之子起自厉。为报当及时。杯酒指河梁。悢悢不能持。十载虽茕独。与子不相离。仰见晨风鸟。矫吭鸣何悲。修翼摩劲颷。一举绝天池岂不快所往念此卑林栖舒卷无违性。动静各有宜。努力爱景光。千载以自期。 
　　【辕文曰清风和节上盻思王下睨士衡】 

　　其二 

　　方舟遵枉渚。落日上征衣。离筵启方序。吾弟感仳离。愚哲虽异规。畴不慕昌期。哲者任其劳。愚者食其贻。上有晨昏奉。下有伏腊资。偃仰恒一编。耕钓不失时。子其宁尔怀。余处良以怡。 

　　其三 

　　春星罗广陌。熹微依征传雄鸡无停号炯尔天地旦浮阴忽来滋。焉能长清汉。修条未易材。微萌无难蔓。送客各自媚。谁当发浩叹。仕宦恒苦晚。行乐恒苦短。所以邴生秩。往往不待满。 

　　其四 

　　窃有和氏璧。皎洁如秋月。当其未辞璞。忧在长埋没。初口奏秦庭。精光荧然发。美人粲玉齿。九宾为惊绝在执苟不虔能无中玷缺子其爱连城。完归用将别。 

　　○助甫远驾见访遂成 

　　为欢日苦短。为别日苦长。与子期燕中。不知几星霜。寒枝噪干鹊。故人登我堂。东风随裾来。四坐为芬芳。缱绻未及申。命酒且尽觞。流尘满金徽。拂拭荐瑶床。弹者志文王。听者称望羊。击节三起坐。掩抑以彷徨。安得双鸾翼。凌云共翱翔。 
　　【辕文曰不愧古辞】 

　　○过维扬有怀子相 

　　淮南万木落。蒹葭鸿鴈秋。回瞻大江水。极眺黄河流。念此区中士。天翰阻同游。岩岩丽神京。英俊满宾帱。岂乏携手好。抗志乃绸缪。浮沉众自覩。安测衷所由。奈何各分离。徽音邈以修子如宵行烛分辉均道周予如汀际鸳哀鸣望其俦 
　　【舒章曰沉郁婉娈】 

　　○古意再贻于鳞 

　　飘风起何因。吹氛荡华月为照虽未周畴能讥其缺。众草媚春晖。亭亭违阳□雪霜心巳知侵凌表孤直。秉道不见明。愚者□无益。覼缕类谗词。要子在深择。子其宁尔怀。齐纨之中陌。 
　　【卧子曰起四句新切全首遒逸】 

　　○贻梁公实 

　　箕斗亘穹霄。万古各相望精光无终合虽暌固其常自予与之子。明誓结肝肠。孔雀畏北风。徘徊竟南翔。离思生欢洽。往遘积苍茫。茹藘洵盛颜。茱萸发微芳。寓目恐见移。于衷固无当。采彼蕙兰花。衡湘邈以长白露虽天物玄颷荡为霜盛时不见佩。枯槁空自伤。 
　　【舒章曰别诗有姿度】 

　　○答俞氏 

　　肃肃短后衣。烈烈北风吹。譬彼罗原雉毛羽乍摧颓婉娈唯古欢。踯躅惠来绥。言当谐缱绻不谓中乖离。欲留不须臾。往者会无期。临别仰天叹。星斗纵横垂。腹中双车轮。宛转先路驰。 
　　【卧子曰音调近十九首】 

　　◆徐中行 【字子与长兴人嘉靖庚戌进士官至按察使所著有天目山人集】 

　　【卧子曰合观子与虽规摹□哲而心慕手追尝在济南遂能名家此古人贵乎多闻之友也○又曰□美云子与已是境地精思便达旨哉】 
　　【舒章曰子与秀爽精明如骅骝登道更无蹇步】 
　　【辕文曰子与如空宕翠竹楚楚幽致】 

　　春暮将赴汝南广川舟中寄怀京邑游好 

　　○春暮将赴汝南广川舟中寄怀京邑游好 

　　黄河多悲风。白日广川阴。惊沙蔽天地。方舟犹滞淫。踯躅将安适。曳履援鸣琴一为清商曲灌木俱悲吟知音一以隔。离思故难任。在近多遗远。日月易浮沉。伊余岁寒契。莫忘初别心。愿言厉高羽。千载垂词林。瑶华倘可嗣。引领伊川寻。 
　　【舒章曰清逸有风美】 

　　◆吴国伦 【再见】 

　　【舒章曰明卿五言古楚楚达颖】 

　　别鲁朝选行人 
　　宴灌甫东陂 
　　望龙山 
　　邹彦吉使君招饮赤壁 
　　夏夜偶凉即事效梁人体 
　　丘谦之使君过访山中有作赋答 

　　○别鲁朝选行人 

　　褰裳涉睢浍。登台览东夏。修竹芜汉园。古栢颓殷社。新阡错如林。旧郭平为野。代谢成须臾。谁其后死者。与此区中士。携手涕如洒。予岂悲豪华。士非薄游冶。微衷各有尚。踯躅浮云下。况乃此一时。梦寐见龙马。浩浩千古心。黄河讵能泻去去怀昌言努力崇大雅 
　　【辕文曰旬法遒上】 

　　○宴灌甫东陂 

　　飞葢临城隅。芳筵集华渚。奏鼓登雅歌。行觞泛清醑。林阴忽以移。初景憺容与。欢宴不知疲。登台瞰洲溆。微澜漾晴堞。短棹沿孤屿。列室藏图书。兰芬何楚楚。主人怀天游。客予托幽绪轻飔激游鳞古木下修羽翛然濠濮间。薄暮复延伫。 
　　【卧子曰选诗之粹篇】 

　　○望龙山 

　　恒公展高燕。乃在龙山巅。大会文与武。冠葢相周旋。谁如孟参军。天质任自然。堕帽了不惊。请笔辞翩翩。兹风巳千载。朝市凡屡迁。山前有故邑。化为陌与阡。我欲矫双舄。荆棘难可搴。延伫发长嘅。万壑生寒烟。 

　　○邹彦吉使君招饮赤壁 

　　使君展高宴。飞葢临江圻。陟彼千仞石。楼观何崔巍。下有蛟龙窟。洪涛震渔矶。古人一遗迹我来宁有期。中庭见樊口。浦树相因依。旧游日以新。新知良不疑。密坐恣劝酬。清言旨如饴。君但发高唱。勿谓知音稀。 
　　【辕文曰雅音习习不为缦缛】 

　　○夏夜偶凉即事效梁人体 

　　炎方雨勿霁。夕阁凉如秌。星杂檐萤落。河连枝鹊流。榕阴滴衣桁。荔色尚帘钩。月拥玉壶上。天衔珠浦浮。轻飙动白苎。密筱鸣苍鸠。拭簟永初合。提纨雪未收。山烟微入幔。海气积为楼。病当三伏起。老作九真游。江汉渺何许。关山怅悠悠。 
　　【舒章曰妍秀无浮艳萧沈诸公所不及】 

　　○丘谦之使君过访山中有作赋答 

　　汉广秋水深。美人渺何许葭苇不胜霜鳬鹜栖复举孤舟暮夤缘。泊我沧浪渚。岂不畏风波。劳劳眷其侣。反棹嗤王猷。命驾薄嵇吕。入门谐夙欢。呼儿进鸡黍。当杯复何言。四顾独延伫。遗彼憯绂华。忻兹方外语。酒酣发高倡。林光澹容与。 
　　【卧子曰写景澄澹】 

　　◆梁有誉 【字公实番禺人嘉靖庚戌进士官止主事夭卒】 

　　【卧子曰公实隽才意趋沉实若假以年所请当不止此】 
　　【舒章曰公实如清泉出由涓涓驶溜恨未到江河耳】 
　　【辕文曰公实秀而能沉整而能徤五言古乃复有度其品当在子相之上】 

　　咏怀 
　　秋怀 

　　○咏怀 

　　心星转坤维。芳荣遽销谢。玄蝉号树间。蟋蟀吟幽榭。商飙荡陵苕。物性随时化瞻彼孤飞鸿游戏。清澜下霜霰既以违。唼藻何雍暇。微禽尚有适。而我独悲咤。志士惜流光。哀歌达长夜。愧无鲁阳德。何以回羲驾。 

　　其二 

　　昔游黄金台。酒酣卧燕市。哀歌傍无人。泣下击筑子。黍谷生悲风。易水何弥弥。岂无英雄者。飜觉霸图耻。白日忽复易。脱冠艺枌梓。良觏邈山河。抚剑中夜起。 

　　其三 

　　美人洵无度。山川险且深。结宇树中椒。菌桂蔼成林。罗帱挂曲琼。宝瑟流哀音。道阻莫从之。因风托微吟。白璧欲投诚。青蝇惊我心。愧无黄鹄翰。空悲商与参。袖中金错刀。迟回岁将阴。因思湘妃叹。重华不可寻。 
　　【卧子曰咏怀诸作清音遐亮】 
　　【辕文曰静夜清弦靡靡可听】 

　　○秋怀 

　　空庭木叶下。薤簟新凉归。纤絺屏秋笥。纶缟授寒衣。火流桂将歇。霜至蕙巳微。信矣感物化。愿言损尘机。流尘生绮疏。怀痾卧虗帷。引■〈日上弟下〉碧云尽。揽兹明月辉。赏心非徒然。悠悠寄金徽。 
　　【舒章曰秀削可念】 

　　◆刘凤 【再见】 

　　寄徐君 
　　怀同游 

　　○寄徐君 

　　风际鸿初迅。江潭云度深。坐惊芳杜气。徐流空谷音。寓直■〈日卷〉清省。抚赏澄华林。炎随月阴散。秋耿天汉临。君唱飞龙引。余为东武吟。相望隔宛许。愊臆不能任。 
　　【卧子曰雅音遥唱】 

　　○怀同游 

　　橘柚生南州。可以纳锡贡。伊人繄我思。循环寄吟讽。离居间山川。形影何由梦。鸡鸣感露濡。行役悲子仲。入帘风霭翻。窥牖月阴动。巳操飞龙引。还调别鹤弄。弦凄声不流。山远烟含重。遥情安用明。申章一写送 
　　【辕文曰庄而不滞】 

　　◆卢柟 【字次楩浚县人嘉靖时高士所著有蠛蠓集】 

　　【舒章曰次楩如六郡良家家世豪徤然不能与吴楚奇材角其精技】 
　　【卧子曰卢山人诗排荡自喜颇有越石清刚之气】 
　　【辕文曰次楩国士诗亦豪贵惜未深入耳】 

　　杂诗 
　　赠卢潭城 
　　秋日寄上晁春陵内翰 

　　○杂诗 

　　回阴翳朝日。薄寒履微霜。绿池潜游鳞。飞鸟归林翔。北风吹蕙□。馨香发我堂。揽衣下阶除。屣履独彷徨。岂无芳草思。欲寄愁春阳 

　　○赠卢潭城 

　　凉风越秋海吹我东阶树柔条歇芳辉。密叶再丰露玉殿鉴凝霜。金闺迭纨素。念子居无衣薄寒隐天雾芰荷凌晨宵雨雪恨迟暮敦义笃情亲。千里共奇步。 
　　【辕文曰芰荷二语想见高□】 

　　○秋日寄上晁春陵内翰 

　　白门凉气发。蟋蟀鸣庭闱。念此感物化。中心怆已摧。掩泪归幽房。含情当诉谁。微风扇罗幄。明月耀云崖。良辰亮在兹。容华难久持。佳人隔城闉。永叹徒尔为。 
　　【卧子曰发音遐亮】 

　　其二 

　　夙昔游帝京。雅志好弦歌。师旷调清征。湘灵鼓云和。一唱再三叹。游鱼跃双波。调高和弥寡。返驾涉滹沱。还顾望五原。杀气横嵳峩。誓欲扫龙庭。长驱出交河。壮心忽不偕。曰日空蹉跎。归来触罗网。伤哉可奈何。 
　　【辕文曰自叙孤特】 

　　◆俞允文 【字仲蔚昆山人嘉靖时隐士】 

　　【辕文曰仲蔚五言古元美所推虽见平实苦无俊语亮节】 

　　寄于鳞 
　　秋夜 

　　○寄于鳞 

　　日夕思君子。遘会何由期。山泽阻且修。念隔难克偕。未见致款曲。亮由心相知。相知不相见。悠悠使我悲旷若怀古人千载与我暌古人虽云远。讵令欢爱携。愿言结兰芳。卒岁永御之。来章傥不乏。应慰长渴饥。 

　　○秋夜 

　　孟秋逢余闰。阳景奄西归。清云荫蓬茨。皦月扬素晖。凉露承轻叶。澹澹河宿稀中夜结遥念。揽衣起徘徊。遵涂岂不疾。顾瞻独有违。苦心将焉写。抱影私自悲。 
　　【卧子曰秀逸在谢混殷仲文之间】 

　　◆王宠 【字履吉吴县人嘉靖中贡士□才名】 

　　【舒章曰履吉□□烨烨自有骏□】 

　　牛首山 
　　西苑 

　　○牛首山 

　　终南望咸阳。少室迩京洛。神宇壮维藩。佳气郁环崿。兹山何山?酋崪。川岭丽绣错攒蹙亘千岩。萦纡盘万壑。星辰互翻动。雷雨或解作。谷侯异凉温。峰形殊今昨瑶草雪中华红泉风外落江翻映组练。日照辉金艧。游衍多圣仙。翔舞集鸾鹤。循山构累榭。嵌空结菌阁。飘飘曳灵旛。窅窅鸣天乐。　宸居暨泰清。长杨亘五柞。登祗警神卫。方望肃王畧。弱龄躭名山。雅志涉丹钥。招隐冀淹留。采秀怜沃若。秉我上皇心。排筌入玄漠。 
　　【卧子曰追踪颜光禄】 
　　【辕文曰殊有初日芙蓉气象方是善学光禄者】 

　　○西苑 【排律误入古体】 

　　翠凤翔文囿。黄龙戏禹舟。乘云畅　皇览。御气警　宸游。上圣岂蓄轸。玄功惟委裘。青霞冠玉峤。碧海溢金沟。东出祈年馆。西望五城楼。虹梁像汉徙。芝葢俨星浮。帝女呈机石。天童竖采斿。神鱼五色现。琪树万年稠。竹殿回鸾驻。椒庭降辇留。圜形图贝宇。方折写瑶流。望幸倾三岛。时廵耸十洲。流觞洛木日。张乐洞庭秋。不及天池鴈。年年奉藻旒。 
　　【舒章曰笔无浮藻】 

　　◆魏学礼 【字季朗长洲人嘉靖中文学与刘凤同着北王集】 

　　答刘公 

　　○答刘公 

　　驱车远行迈。相送此城隅。浮云出太清。丹华蔽川途。念当与子别。终宴不须臾。恩爱日以深。聊此清夜娱。感恋未毕景。岁月忽以徂。扶桑激东曜。江介严霜涂。愿子幸自爱。太息此离居。 
　　【卧子曰深于选诗】 

　　◆于慎行 【字无垢东阿人隆庆戌辰进士万历中累官礼部尚书以请　建储不报引疾归复　召入阁未任卒赠太子太保谥文定】 

　　感怀 

　　○感怀 

　　陟彼高台上。天风吹我裳。顾见双黄鹄。浩浩摩空翔。振翮医若木。矫翅凌扶桑。羽翼岂不修。其如天路长。横绝薄四海。中道以彷徨。 
　　【卧子曰岂有留侯四皓之思耶】 

　　◆冯时可 【再见】 

　　斋居杂述 
　　寄郑子载 

　　○斋居杂述 

　　烨烨云如电。落落华如逝。独立八丘间。谁遘千秋会。万里始堂皇。胡不策良骥。空林号天风。兰蕙同薜荔。嬴粮勤四方。蹙蹙将何至。妍者自为妍。媚者自为媚。玄黄烂盈门。綦巾独顦悴。 
　　【辕文曰不阡不陌自能见异】 

　　○寄郑子载 

　　风尘满天地。游子行未央春华如昨日亭皋忽零霜陨箨随飞蓬。晨飙吹素商。莽莽层阴结。白曜暧无光。荟蔚乱蓁荆。项领□四方。朅来何所骋。浮云望故乡。大丙万里驱。规步徒凉凉。孔翠犹徘徊。朱凤巳高翔。 
　　【卧子曰颇秀】 

　　◆宋懋澄 【字幼清华亭人万历中举人所著有九钥集】 

　　【舒章曰幼清先生余父执也河海之士豪气不除负奇才而不用故其诗激烈声多商羽似孤城严角夜临秋风】 

　　游子吟 

　　○游子吟 

　　浮云天汉隅。游子河梁湄。俛仰岐路间。舟楫无前期。泪从中怀来。声响安可追。玄鸟凌秋风。厉羽临当归。断带屡失缘。百结成寒衣。思心依亲人。彷佛还故居。安知梦寐间。握手殊音徽。明月布严霜弃余忽若遗欲假萤鸟辉。附彼鸿鹄飞。 
　　【卧子曰风调本之十九首而时出新绪以写幽思】 

　　◆陈继儒 【字仲醇青浦人万历时隐士崇祯初下　诏征之不起以名德重于时有全集行世】 

　　【舒章曰征君诗如终南道士出口烟霞】 
　　【辕文曰征君诗亦秀实特语颇重出而隽语复伤雅道故删之少严亦所以爱之也】 

　　田园歌 

　　○田园歌 

　　种荷乘濑浅。种鱼乘水深。鱼行不避人。游泳自浮沉。结茅际河曲。垂柳复阴森。其上有黄鸟。其中张素琴。素琴且莫弹。黄鸟怀好音。交交未终听。曳响入东岑。 
　　【卧子曰深得幽人之旨】 

　　◆梅朗中 【字朗三宣城人崇祯时文学天卒】 

　　寄都下故人 

　　○寄都下故人 

　　白日抱寒景。瑟居怅无俦。沈颜不自理。起坐三四周。登高望天末。木落长江流。惄焉眷惠好。帝京长淹留。淹留改素节。素衣亦云结。通都竞??玄服。被褐谁见缀。游子怀故欢。中心誓不涅。曰归渺何期。萋萋芳草歇。 

　　◆周立勋 【字勒卣华亭人崇祯时太学生有文名夭卒】 

　　【辕文曰勒卣诗便已遗失就刻稿中录此一篇为之三叹】 

　　咏怀 

　　○咏怀 

　　东登泰山巅。累累见城郭秋风吹平原牛羊下寒泽吕尚本阴谋。渔钓竟所托。神明启远疆。后世资经畧。遭逢良有时。志士固穷约。飘蓬西南征。浮云散林薄悲哉大国风田横不可作 

　　◆陆氏 【名卿子隐士赵宦光妻】 

　　拟陶诗 

　　○拟陶诗 

　　闲居寡世用。性本忘华簮。绿水盈方塘。清风来茂林。弱鲂戏涟漪。野鸟鸣好音。日夕时雨来。白云弥高岑。庭艹涤余滋。原野霭飞霖。开颜散遥念。浊酒聊自斟。 
　　【卧子曰不木?足溥】 
　　同郡夏完淳存□氏较 

　　皇明诗选卷之四 【终】 


　　●皇明诗选卷之五 

　　李　雯舒章氏 
　　云间陈子龙卧子氏同撰 
　　宋征舆辕文氏 

　　七言古诗一 

　　高启 
　　宋濂 
　　张以宁 
　　周是修 
　　曾棨 
　　王偁 
　　李东阳 
　　李梦阳 
　　何景明 
　　徐祯卿 
　　王廷相 
　　孟洋 

　　◆高启 【再见】 

　　忆昨行寄吴中诸故人 

　　○忆昨行寄吴中诸故人 

　　忆昨结交豪侠客。意气相倾无促戚。十年离乱如不知。日费黄金出游剧。狐裘蒙茸欺北风。霹雳应手鸣雕弓。桓王墓下沙草白。彷佛地似辽城东。马行雪中四蹄热。流影欲追飞隼灭。归来笑学曹景宗。生击黄獐饮其血皋桥泰娘双翠蛾唤来尊前为我歌白日欲没奈愁何回潭水绿春始波此中夜游乐更多。月出东山白云里。照见船中笛声起。惊鸥飞过片片轻。有似梅花落江水。夫差城南天下稀。狂游累日忘却归。座中争起劝我酒。但道饮此无相违。自从飘零各江海。故旧如今几人在。荒烟落日野鸟啼。寂寞青山颜亦攺。须知少年乐事偏。当饮岂得言无钱。 
　　【舒章曰神似太白遂为本朝七言古之前茅】 
　　【辕文曰太白佳处在回荡转折如不经意而景物俱在天际使人百思此作具得三昧】 
　　【卧子曰跌宕淋漓】 

　　◆宋濂 【字景濂金华人洪武中官至学士坐事贬死】 

　　【舒章曰潜溪犹袭元调伐宛一篇微见风格以开国文士之冠故录之】 

　　题李广利伐宛图 

　　○题李广利伐宛图 

　　二师城头沙浩浩。二师城下多白草。六千铁骑随将军。风劲马鸣高入云。师行千里复引还使者持刀遮玉关。乌孙轮台善窥伺。宛若不降轻汉使。玺书昨夜下炖煌。太白高高正吐芒。戍甲重征十八万。居延少年最翘徤。杀气漫漫日月昏。边尘冉冉旌旗乱。旄竿巳揭宛王头。执驱校尉青狐裘。惜哉五原白日晚。郅居水急游魂返。 
　　【辕文曰亦是中晚遗调特起手稍徤故可存耳】 
　　【卧子曰辞调差合】 

　　◆张以宁 【字志道古田人元末进士洪武中以荐起官至学士】 

　　闽关水吟 

　　○闽关水吟 

　　闽关之水来陇头。排山下与闽溪流。闽溪送客东南走。直到嵩溪始分手。客居溪上云几重。乌啼月出门前松。天风吹云数千里。飘飖直度长江水。清淮浩荡连黄河。碧树满地黄云多。梦中长记关山路。陇水潺湲似人语。觉来有书不得将。海潮不上嵩溪阳。平原春晚生芳草。杜鹃哀鸣令人老。行人归来动十年。潺湲陇水声依然。安得湘弦写呜咽。弹作相思寄明月。 
　　【舒章曰清丽不弱】 

　　◆周是修 【名德以字行泰和人洪武中官衡府纪善后死靖难】 

　　长安古意 

　　○长安古意 

　　长安二月三月时。千门万户春风吹。绮阁瑶台高照耀。香车宝马并驱驰。熰驰照耀将相家。王孙公子盛繁华。银鞍斜度官沟柳。丹毂横移上苑花。花明桠暗春明媚。娇鸟乱啼花雨细。璚宫锦殿傍云开。鼍鼓龙箫震天起。美人内屋艳神仙。铅华弦转春争妍。烨烨珠屏交彩幄。隐隐罗帏分玳筵。兰殽桂酒芬芳发。象筯瑶杯光彩彻。翠釜金罍不暂停。雕盘玉盌纷成列。回瞻复道接双龙。绛阙红楼暎碧空。流莺独绕昭阳殿。芳草深迷长乐宫。汉家中兴富名将。百战功成心益壮。闲来赌酒聚欢娱。意气相排不相让酒酣径上宝钗楼赤阑四面俯皇州一时粉黛成倾国。百种风流尽莫愁。楼前两两鸳鸯度。楼下双双凤凰举。鸣珰背解玉纤轻。弄色凝情羞不语。可怜光景最难留。秋风一夕生庭树。昨日红颜美少年。今朝潦倒那能数。君不见广成山中白云宿。安期海上颜如玉。别来倏忽三千年。海水几度桑田绿。 
　　【卧子曰酒酣二句殊有气象】 
　　【辕文曰虽于初唐未纯然亦富丽】 
　　【舒章曰起语殊徤爽】 

　　◆曾棨 【字子启永丰人永乐二年赐进士第一宣德中官至学士所著有巢睫集】 

　　【卧子曰学士诗如南金在握未入丹鼎又如金羁□勒微有蹄囓之恨】 

　　姚少师所藏八骏图 
　　陈员外奉使西域周寺副席中道别长句 

　　○姚少师所藏八骏图 

　　周家八马如飞电。夙昔传闻今始见。锐耳双分秋竹批。拳毛一片桃花旋。肉鬃迭耸高崔嵬。权奇如此眞龙媒。霜蹄试踏层氷裂。骏尾一掉长颷回。瑶池晏罢归来早。络月羁金照京镐。紫鞚飞时逐落花。雕鞍解处眠芳草。由来骏骨徤且驯。弄影骄嘶不动尘。有时渴饮天津水。五色照见波粼粼。圉官骑来难久驻。饮向春流最深处。珠衔宝勒不敢疏。直恐飞腾化龙去。古来善畵韦与韩。此畵岂同凡马看。人间造次不可得。苜蓿秋深烟雨寒。 
　　【舒章曰毛骨麤俊】 

　　○陈员外奉使西域周寺副席中道别长句 

　　汉家郎官头未白。扈从初为两京客。忽逢天边五色书。万里翩翩向西域。腰间宝剑七星文。连旌大斾何缤纷。解鞍夜卧营中月。揽辔朝看陇上云。黄沙断碛千回□。玉关渐近长安远。轮台霜重角声寒。蒲海风高弓力软。兹行骑从历诸蕃。毡帐依微绝漠间。残烟古树羗夷聚。远火荒原猎骑还。蕃酋出迎通汉语。穹庐蒲萄酒如乳。舞女争呈于阗妆。歌辞尽恊龟兹谱。当筵半醉看吴钩。上马便着金貂裘。山川遥认月支窟。部落能知博望侯。草上风沙乱骚屑。边头日暮悲笳咽。行穷天尽始回辕。坐对雪深还仗节。归来杂沓宛马羣。立谈可以收奇勋。却苦笑古来征战苦。边人空说李将军。 
　　【卧子曰子启诗元美评为封节度东征之卒此作差有细柳部署】 
　　【舒章曰此诗如徤儿跃马殊见风力】 
　　【辕文曰声调似李颀】 

　　◆王偁 【字孟阳福清人永乐中官翰林简讨所著有虗舟集】 

　　短歌行 

　　○短歌行 

　　东风吹花堕锦筵。绿杨半亸青楼烟。主人自为鸲鹆舞。小伎更奏鸳鸯弦。当杯入手君不醉。落日已在西山颠。短歌一曲心茫然。请看明镜高台上。何须白发悲芳年。 

　　◆李东阳 【再见】 

　　畵马 

　　○畵马 

　　前马奔腾后马逐。沙苑东来曲江曲。相遭意气两不平。踏尽长堤春草绿。奚官一骑高如山。金镮玉勒声珊珊。会呼羣骏出云雾。同立春风十二闲。 
　　【舒章曰颇俊爽】 

　　◆李梦阳 

　　明星篇 
　　上元访杜炼师 
　　杨花篇 
　　古白杨行 
　　奉送大司马刘公归东山草堂歌 
　　刘子有金陵之差遂便觐省 
　　汉江歌送范子之桂阳 
　　送人使安南 
　　送李帅之云中 

　　○明星篇 

　　正德间早起闻内教场炮喊之声作此篇也 
　　明星出地一丈高天门沉沉鱼钥动沙堤露下据兹土。 
　　【舒章曰瞠目虬髯意气不羣】 
　　【卧子曰低昂历落不减少陵】 

　　○上元访杜炼师 

　　宣皇昔时乘八风。御龙游戏行烟空。马前两两侍玉女。别馆多在蓬莱宫。朝天宫中旧时殿。楼台书锁无人见。琉璃井塌青苔满。松栢森森月如练。呜呼往事难具陈。灯火如山又一春。北斗坛西访隐沦。我师黄衫白■〈毛迭〉巾。坐我更致西楼 

　　○杨花篇 

　　洛阳三月东风起。杨花飞入千门里。只见朝萦上苑烟那知夕逐东流水苑烟流水无休歇暖日轻盈度仙阙赵女瑶台贮彩霞。班姬团扇啼明月。彩霞明月几沈辉。陌上行人乱扑衣。征夫柳塞愁看鴈。少妇深闺懒上机。柳塞香闺万余里。草色连天度龙水。玉门关外雪犹飞。章台树里风先起。谁家浪子千金马。平明挟弹章台下。头上罗巾玳瑁簪。腰间宝铗珊瑚把。踏絮来寻玉珂寒。直庐鸡唱金莲重千门万户晓钟发明星渐高河渐没灿烂疑侵翔凤楼。依稀故抱飞龙阙。凤楼龙阙带曾城。翠辇朱衣夜夜行。黄昏竞奏催花宴。天明犹听打球声兰烟桂火辉如日明星迢迢照不入百子池头青草生。长信宫中紫苔集。草色苔香秋复春。此日乘槎若问津。明星晓落宵还见。白发黄金愁杀人。 
　　【舒章曰起手奇突】 
　　【辕文曰以初唐体纪时事而加之以雄徤具见作手】 

　　【前阙】 风发。宁知六月撑霜雪。烟色惨怆精灵聚。孤根倔强源泉裂。忆昨访古憩其下。居人不敢留车马。落箨尚禁牛羊食。汗秽颇曺遭县官打。丞相古栢霹雳碎。将军大树空萧洒。冈头石路莎草长。孙邵李许同一堂。春风漂泊予到此。不见古人惟古杨。古杨萧萧暮流急。波翻浪倒蛟龙泣。卫女幽忧拾锦花。逋臣寂寞愁难立。君不见太行羊肠莫比数。上有毒蛇下猛虎。樵斤猎火不虗日。桂栢椅桐气凄苦。呜呼杨兮杨兮尔何盘根卖酒家。持香坐调当垆者。当垆美女怨阳春。笑掇杨花衬绣裀。青楼薄暮难消遣。白雪漫天愁杀人。冥冥漠漠春无极。此时惟有杨花色。一朝风雨蘼芜烂。独操垂条三叹息。 
　　【舒章曰风华狎竞】 

　　○古白杨行 

　　百泉东岸三古杨。下枝扫拂书院墙。上枝瑟瑟干穹苍。空山野阴雷雨黑。柯干冥冥动山壁。剪伐难为栋梁用。盘踞番逃斧斤厄。但见白日悲宾玉杯潋滟赤玛瑙。织罽四角银麒麟。酒肉山堆满堂醉。仙厨往往来八珍孝宗之朝五眞人师也磊落当其伦自言召见亲赐食。会把丹书献紫宸。如今寂寞看春色。银鱼玉带无消息。岂惟鱼带无消息。欲语吞声泪沾臆。劝师对此莫酸辛。世间万事如转轮。且将芝草供生计。聊与烟霞作主人。月徧彩云当牖生。旋呼两童吹玉笙。古来仙子向谁在。饮者翻垂千载名。名垂千载亦区区。酒阑灯昏夜复徂。不见泰陵草巳宿。春生树啼双老乌此时亦应羣帝趋金灯翠旗光有无 
　　【辕文曰顿挫流丽意态横出】 

　　○奉送大司马刘公归东山草堂歌 

　　东山有草堂缥缈云峤孤前对祝融峯下瞰巴陵湖明公昔时此堂居。麋鹿熊豕当窓趋洞庭日落风浪涌倒影射堂堂欲动惨淡谁闻紫芝曲。独善不救苍生哭。先帝亲裁五色诏。老臣曾受三朝禄。此时边徼多战声。曳履谒帝登承明。谢安笑却淮淝敌。魏相坐测单于兵。九重移榻数召见。夹城日高未下殿英谋密语人不知左右微闻至尊羡自从龙去不可攀。公亦卧病思东山。湘娥含笑倚竹立。山鬼窈窕堂之侧。上书苦死只欲归。圣旨优容意凄恻。内府盘螭缕金织。赐出倾朝皆动色白金之铤红票记宝钞生硬雅翎黑崇文城门水云白。是日观者涂路塞。城中冠葢尽追送。尘埃不见长安陌。人生富贵岂有极。男儿要在能死国。不尔抽身早亦得。君不见。汉二疏。千载想慕传畵图。即如草堂何处无。禄食腼窃胡为乎。乃知我公眞丈夫。呜呼乃知我公眞丈夫。 
　　【卧子曰是时献吉初谪而刘公去公去而国事益变故此作辞浑而意伤】 
　　【舒章曰九重四句君臣一气读者悚神】 

　　○刘子有金陵之差遂便觐省 

　　使君昔居紫荆关。日登燕峤望吴山。逢人颜色郁黯黕。对酒涕泗交潺湲。使君南向金陵去。孤帆夜拂春天树。旅枕常欹月落时。梦魂先到云飞处。杨子江头青草斜。大孤山前开杏花。行人三月重回首。游子一年初到家。出门烟草满芳甸。凤凰台接麒麟殿。游陌联翩追宿娱。墨场婉娈罗宾燕。人生意气无南北。白马青袍动江色。即看舣舸石头城。还闻税鞅钟山侧。钟山崒嵂压秦淮。燕赵风云入望来。芙蓉秋鴈多愁思。问君何日锦帆回。 
　　【卧子曰腴于高适壮于李颀】 

　　○汉江歌送范子之桂阳 

　　汉江江上鶗鴂鸣。汉江游客无限情。青山落日下帆影。芳草月明闻棹声。黄鹤矶头暮云尽。鹦鹉洲边春水生。莫倚仲宣能作赋。洞庭南接桂阳城。 
　　【辕文曰清适似廸功】 

　　○送人使安南 

　　安南陪臣骑驰突。歌吹春喧洱水窟。蛟潭飞雨动霹雳。岛城毒云开日月黄门使者白泽袍南来气与秋天高当今天子古圣人。谕尔岁事勤包茅。永令炎海无波涛。 
　　【舒章曰黄门句如春涛暎日】 
　　【辕文曰高壮凉直】 

　　○送李帅之云中 

　　黄风北来云气恶。云洲徤儿夜吹角。将军按剑坐待曙纥干山摇月半落槽头马鸣士饭饱。昔为完衣今绣袄。沙场缓辔行射鵰。秋草满地单于逃。 
　　【舒章曰猎猎风生】 
　　【辕文曰矫徤如秋鹘摩空】 

　　◆何景明 【三见】 

　　【辕文曰读仲默明月篇叙似欲舍少陵而宗初唐然其于少陵深有所得特以秀色远之或以为似李东川此其姿制流佚同耳东川取境甚狭仲默席矣雅语亦胜之】 

　　明月篇 
　　津市打鱼歌 
　　大梁行 
　　听琴篇 
　　寄李空同 
　　汉将篇 
　　陇右行送徐少参 
　　五马行 
　　田子行 
　　古井篇 
　　怀旧吟赠阮世隆 
　　同崔子送刘以正还关中 
　　周仪宾朝天歌 
　　桃源图歌 
　　胡人猎图歌 
　　子昂畵马歌 

　　○明月篇 

　　仆始读杜子七言诗歌。爱其陈事切寔。布辞沉着。鄙心窃效之、以为长篇圣于子美矣、既而读汉魏以来歌诗、及唐初四子者之所为而反复之、则知汉魏固承三百篇之后。流风犹可征焉。而四子者、虽工富丽、去古远甚至其音节往往可歌乃知子美辞固沉着而调失流转虽成一家寔则诗歌之变体也夫诗本性情之发者也、其切而易见者。莫如夫妇之间。是以三百篇首乎雎鸠。六义首乎风。而汉魏作者。义关君臣朋友。辞必托诸夫妇。以宣郁而达情焉。其旨远矣。由是观之子美之诗博涉世故出于夫妇者常少致兼雅颂而风人之义或缺此其调反在四子之下与。暇日为此篇、意调若髣髴四子、以俟审声者裁割焉、 
　　【卧子曰此序深得风人之旨】 
　　【舒章曰序是汉文】 
　　【辕文曰此叙不独为七言古立说亦□有功于风雅】 
　　长安月。离离出海峤。遥见层城隐半轮。渐看阿阁衔初照。潋滟黄金波团圆白玉盘。青天流景披红蘂。白露含辉泛紫兰。紫兰红蘂西风起。九衢夹道秋如水。锦幌高褰香雾开。琐闱斜映轻霞举。雾沉霞落天宇开。万户千门月明里。月明皎皎陌东西。栢寝岧嶤望不迷。侯家台榭光先满。戚里笙歌影乍低。濯濯芙蓉生玉沼。娟娟杨柳覆金堤。凤凰楼上吹箫女。蟋蟀堂中织锦妻。别有深宫闭深院。年年岁岁愁相见。金屋萤流长信阶。绮栊燕入昭阳鈠。赵女通宵侍御床。班姬此夕悲团扇。秋来明月照金徽。榆黄沙白路逶迤。征夫塞上行怜影。少妇窓前想畵眉。上林鸿鴈书中恨。北地关山笛里悲。书中笛里空相忆。几见盈亏泪沾臆。红闺貌减落春华。玉门肠断逢秋色。春华秋色逓如流。东家怨女上妆楼。流苏帐卷初安镜。翡翠帘开自上钩。河边织女期七夕。天上嫦娥奈九秋。七夕风涛还可渡。九秋霜露迥生愁。九秋七夕须臾易。盛年一去眞堪惜。可怜扬彩入罗帏。可怜流素凝瑶席。未作当垆卖酒人。难邀隔座援琴客。客心对此叹蹉跎。乌鹊南飞可奈何。江头商妇移船待。湖上佳人挟瑟歌。此时凭阑垂玉筯此时灭烛敛青娥。玉筯青蛾苦缄怨缄怨含情不能吐。丽色春妍桃李蹊。迟辉晚媚菖蒲浦。与君相思在二八。与君相期在三五。空持夜被贴鸳鸯。空持暖玉擎鹦鹉。青衫泣掩琵琶弦。银屏忍对箜篌语。箜篌再弹月巳微。穿廊入闼霭斜辉。归心日远大刀折。极目天涯破镜飞。 

　　○津市打鱼歌 

　　大船峩峩系江岸。鲇鲂鱍鱍收百万。小船取速不取多。往来抛网如掷梭。野人无船住水浒。织竹为梁数如罟。夜来水长没沙背。津市家家有鱼卖。江边酒楼燕估客。割鬐砍鲙不论百。楚姬玉手挥霜刀。雪花错落金盘高邻家思妇清晨起买得兰江一双鲤簁簁红尾三尺长。操刀具案不忍伤呼童放鲤潎波去寄我素书向郎处 
　　【辕文曰前半去张籍王建不远后半古秀独绝即盛唐诸公却步矣】 
　　【卧子曰调古辞俊便觉少陵之作不免伧父】 
　　【舒章曰结处婉娈入情若作泥沙失势等语便为粗格】 

　　○大梁行 

　　朝登古城口。夕藉古城草。日落独见长河流。尘起遥观大梁道。大梁自古号名区。富贵繁华代不殊。高楼歌舞三千户。夹道烟花十二衢合沓轮驺交紫陌。鸣钟暮入王侯宅。红妆不让掌中人。珠履皆为门下客。片言立赐万黄金。一笑还酬双白璧。带甲连营杀气寒。君王推毂将登坛。弯弧自信成功易。拔剑那知报怨难。巳见分符连楚越。更闻飞檄救邯郸。一朝运去同衰贱。意气雄豪似惊电。杨花飞入侯嬴馆。草色凄迷魏王殿。万骑千乘空云屯。绮构朱甍不复存。夜雨人归朱亥里。秋风客散信陵门。川原百代重回首。宋寝隋宫亦何有。游鹿时衔内苑花。行人尚折繁台柳。繁台下接古城西。春深桃李自成蹊。朝来忽见东风起。薄暮飞花满故堤。 
　　【辕文曰本之初唐而小见锋力】 
　　【舒章曰耸于卢骆缛于颀维】 

　　○听琴篇 

　　美人横琴坐我堂。酒阑为鼓三四行。灯孤月明客不发。弦悲调急秋夜长。吾长瑶琴久不拭。金徽玉轸无颜色。感君对此如有情。一弹使我三叹息。樵歌响答山涧幽。楚歌慷慨云夜愁。潇湘猗兰稍平逸。四座但觉清商流。始闻白雪停翠竹。烈颷吹我溪上屋。忽然翻作广寒游。知是霓裳羽衣曲。含宫移羽何春容。泠泠万壑吟风松。烟岑一夕怨鸣鹤。江天何处惊蟠龙。我初好音惟好此。横笛短箫徒聒耳。平生颇抱锺期怀。四海难逢伯牙子。今夕何夕愿不违。为君击节泪沾衣高歌雅和人世稀河转参横君莫归 
　　【辕文曰结句婉入】 
　　【舒章曰序事乎秀举体融畅】 

　　○寄李空同 

　　黄河腊月氷十丈。纵有鲤鱼那得上。楚天鸿鴈避霜雪。未得逢春难北向。康王城边沙草曛。梁王台上多暮云。野人岁晚谁相对。桐栢山中空忆君。 
　　【卧子曰盛唐】 

　　○汉将篇 

　　汉家西北烟尘起。烽火夜照西京里。胡虏奔腾一万骑。关塞逶迤五千里。飞符插羽募精强。连营列阵扫边疆。巳见将军屯细柳。更闻天子猎长杨。长杨羽猎兵威振。迭鼓鸣钲闻远近。龙虎遥分天上军。鱼蛇徧阅云中阵。长安骢马侠少年。金鞍玉辔铁连钱。共看拔剑追骄子。自许弯弓射左贤。惊风昼起边沙涨。疏勒黄云迷所向。饮马寒临月窟傍。躯兵夜度天山上。降旗款节树戎城。卷斾回旌入帝京。征人半死龙庭战。壮士俱标麟阁名。麟阁功名不易得。贵臣良相徒颜色。威胡尽道李飞将。还汉谁言蘓属国。玉门关外朔云愁。燕颔书生亦白头。君王自忆廉颇辈。义士羞称万户侯。 
　　【舒章曰摐金伐鼓旌斾悠扬】 

　　○陇右行送徐少参 

　　陇右地。长安西行一千里。秦日长城号塞垣。汉时故郡称天水。　圣朝扫荡无烽烟。射猎之地为桑田。熟羗卖马尝入塞。将军游骑不出边。知君风采古遗爱。杨策传符度关内。父老三秦望节来。犬戎诸夷遮马拜。开藩分道镇边尘。居守廵行历几春。熊轼朱幡今岳伯。豸冠白笔旧台臣。瓦亭之西半山谷土室阴阴连板屋落月孤城清渭源寒云古碛黄河曲十年此地曾游歌。别来风物今如何。竹花秋临鸟鼠穴。杨叶夕渡鱼龙波。回看万里风云色。少小趋庭泪沾臆。相送悲吟不尽情关山陇坂高无极 
　　【卧子曰高壮】 
　　【舒章曰边塞诗不独雄亮兼有情思】 

　　○五马行 

　　使君五马来月氐。方瞳夹镜光离离。长身峻耳高七尺。锦云窣地玉花赤。杏鞯蹙镫双盘龙。文羁翠刻金玲珑。青丝游缰绾不住。铁色蹄翻锦苔地。天闲沙苑贮几时。一朝分赐使君骑。使君行春尝露冕。缓鞚张油下山县。朱文露网动轻车。四野人家望通幰。去年来时楚江秋。长鞭驰过黄鹤楼。楚城骏马千万匹。解鞍坐视不敢俦。今年朝天入五凤。红缨宝玦连钱重。晓随鸾声撼玉珂。九陌风微尘不动。　天子命下廵吾州。辉光重整金络头。吁嗟吾州本狭促。迮径宁当千里足。行行前驾肃且闲。郡人遥望双旌竿。驰道父老应开颜。区区狐豕谁敢前。桑条吐叶青郁郁。满路春尘绕车毂。使君不惜驱驰劳。无令暴吏登民屋。出门一送五马行。我马踟蹰皆不鸣。相逢同是他乡客。惆怅城边暮春别。山亭草色细雨时。野馆梨花寒食节。夕阳微微邺城树。寒烟漠漠淮川月。愿言努力策霜蹄。千金重有登台期。 
　　【辕文曰流畅可喜】 
　　【卧子曰佳辞亹亹不觉其繁】 
　　【舒章曰献酬诗乃尔不俗】 

　　○田子行 

　　君不见黄河西来北入海千载却倒东南流淮水如丝纳九曲桐栢山作昆仑丘我家清淮边。君家大河侧。开辟二水今古同。人生变化无南北。田子之生河降神。十五手掣生麒麟。二十辞家观国宾。三十谒帝为近臣。赤墀青琐日月上。金马银台河汉津。自矜一身遇明主。便欲登天叩天皷。天门昼关守虎豹。云师屏翳雷公怒。烟气缥缈随飞龙。电光闪烁笑玉女。太清星辰下罗列。歘忽阊阖生风雨。丹诚不回白日照。杞国忧天独劳苦。我持彤管双凤翎。浮沉　帝傍近紫庭。文园著书久消渴。据地酣歌常不醒。长安少女花在侧。茂陵美妾空娉婷。汉王不好相如赋。方朔谁知是岁星。君不见楚人当时不识玉。海客无心采明月。明珠暗投反按剑。白璧三献还遭刖。君不见长孺从来叹积薪。公孙布衣为汉臣。千秋开口取卿相。董生白头甘贱贫。我今与子俱落魄。过饮悲歌嘅今昔。咸阳酒客五花马。邯郸博徒千金掷。古来豪侠亦可喜。可怜圣贤皆厄塞。神骏翻为辕下驹。冥鸿巳愧笼中翼出门与子常相忆清淮大河见颜色 
　　【辕文曰此诗颇冗于鳞取我持彤管以下八句作一首似不成章予为删去中间二十余语觉全首雄畅卧子以为当未审作者许我否】 
　　【舒章曰起有排天之势结复收此极有章法】 
　　【卧子曰无此俊逸之致安可轻学青莲】 

　　○古井篇 

　　君不见城边古井荆棘荒。沙崩雨塌官道傍。当时碧甃映朱阁。黄金阑干银作床。美人铜瓶响哀玉。宁知委弃同悲凉。梧桐花干藓花湿。鹭鹚侧窥蚯蚓入。百丈寒泉尚堪饮。心长绠短空愁立。 
　　【舒章曰结意深长】 

　　○怀旧吟赠阮世隆 

　　君家高楼对芳树开宴曾留三日住铜盘绛蜡暖照春。金壶银漏寒催曙。知君重义多豪游。满门宾客为我留。珊瑚不避铁如意。骅骝皆缠金络头。尔时北上与君别。蔡州城外花如雪。梦里犹寻汝上云。醉中却忆淮西月。丈夫富贵各有因。如君立身亦不羣。行年四十未白发。生儿十八期青云。君从秋日遥分手。我向东风一回首。山下长搴旧薜萝。楼前应长春杨柳。 
　　【舒章曰金鞭紫陌蹀■〈爕〉从容】 
　　【辕文曰极似李颀而遒丽过之】 

　　○同崔子送刘以正还关中 

　　燕川芳草歇巳久。行子西行更回首骏马春停渭曲花金鞭暮指秦中柳看君兄弟皆豪雄。十年侧想中丞公。东山云月卧未起。北海宾客谁相通。荷花初红酒初碧。汝归登堂见颜色。若问长安旧友生。崔何二子常相忆。 
　　【舒章曰意态自纵】 
　　【辕文曰中有太白俊语】 

　　○周仪宾朝天歌 

　　周君来从大梁发。摇鞭却指秦楼月。燕山腊尽春未生。可怜裘马冲霜雪。忆昨云霄谒帝关。春卿引见紫宸班。天门九重罗虎豹。一月不得朝龙颜。馆甥帝室恩数少。尚女王家礼非小。中山更传闻乐对。陈王亦进通亲表。伊昔梁王全盛时。车骑从官皆汉仪。遣使尝闻八珍送。入朝数赐飞龙骑。百余年间事势殊。诸侯出或乘馿车。朱门宾从想冠剑。白头王孙行路衢。君归为我一问讯。梁园赋客今何如。 
　　【辕文曰是时刘瑾痛厄宗藩故诗人之言如此】 
　　【舒章曰序事淡古】 

　　○桃源图歌 

　　昔我游武陵。坐石窥花源。岸坼丹洞閟。风回绿萝翻。崩崖奔古月。沓嶂响哀猿。行车一以过。始知人境諠。眞阳仙令欲南往。手持新畵来相访。武陵山水久不覩。今晨置我高堂上。岩穴如闻鸡犬声。村墟但见桑麻长。髣髴潭水滨。点缀桃花春。山川似晋代。衣服犹秦人。回首茫然一烟雾。寻源谁复知眞处。投簪福地终有期。畵中先认桃花树。 
　　【舒章曰清响自足】 
　　【辕文曰整秀】 

　　○胡人猎图歌 

　　边沙萧萧天北风。高林昼屯鞍马雄。胡人装束身手徤。眞与此图形貌同。冬寒猎傍长城窟。城下平原日将没呼鹰放犬无不为数骑弯弓竞驰突月高琵琶海西城拂庐雪干氍毹轻金锺虏酒亦易醉。玉踠胡骝骄不行白发老胡黄战裙抽箭仰视天山云众中若认射鵰手。汉家谁是李将军。 
　　【卧子曰练辞振拔】 
　　【辕文曰不借色于少陵而其神自合】 
　　【舒章曰气色新爽不寄人篱壁】 

　　○子昂畵马歌 

　　学士宋王孙。畵马皆龙姿。曾写飞黄出天厩。尚留云影落瑶池。池头马官锦靴袴。缓鞚长牵时拂顾。万里精神开绢素。百年毛鬣生风雾。吁嗟内乘无人识。想见奔腾过都国。翠仗朱轩数往来。金羁玉勒增颜色。只今天子罢南征。又闻东廵辽海城。安得四马忽然生。登台一顾千金□天上尝随八骏行。 
　　【舒章曰结处不强合时事】 

　　◆徐祯卿 【三见】 

　　送士选侍御 
　　唐生将卜筑桃花之坞谋家无赀贻书见让寄此解嘲 
　　寄华玉 
　　青门歌送吴郎 
　　观唐生寄赠子容洞庭山图因求作庐山障子 

　　○送士选侍御 

　　壮士乐长征。门前边马鸣。春风三月柳。吹暗大同城。芦沟桥下东流水。故人一樽情未巳胡天飞尽陇头云唯见居庸暮山紫羡君鞍马速流星。予亦孤帆下洞庭。塞北荆南心万里。佩刀长揖向都亭。 
　　【舒章曰风态徤逸】 
　　【辕文曰起手是太白神境】 

　　○唐生将卜筑桃花之坞谋家无赀贻书见让寄此解嘲 

　　予昔攀白日。虹蜺干紫庭。浮沈帝座侧。无人知岁星。侧侍公交车无所欢。聊骑天马出长安。南下苍江浮七泽。还携谢客弄波澜。青倪中开秀庐岳。瀑布洒入千峯寒。冥冥仙气贯南斗。直欲凌身烧大丹。回裾西拂巫山浦。浩荡欢心间云雨。归来欲奏楚王书。汉主上林方好武。黄金不遇心自吁。白璧无媒翻见侮。昨日结交燕少年。酣歌击筑市中眠。正逢　天子失颜色。夺俸经时无酒钱入门百结鹔鹴尽笑立文君明镜前却思旧日高阳侣。黄公酒垆何处边。天下绨袍谁不怜。却卿未具山中橐。何人为买剡溪田。唐白虎。眞侠客。十年与尔青云交。倾心置腹无所惜。击我剑。拂君缨。请歌鹦鹉篇。为奏朱丝绳。胡为扰扰苍蝇之恶声。我今蹭蹬尚如此。嗟尔悠悠世上名。 
　　【卧子曰入门二语子畏眞态】 
　　【舒章曰跌宕如意】 
　　【辕文曰具得太白操纵】 

　　○寄华玉 

　　去岁君为蓟门客。燕山雪暗秦云白。马上相逢脱紫貂。朝回沽酒城南陌。燕山此日雪雰雰。祗见秦云不见君。胡天白鴈南飞尽。千里相思那得闻。 
　　【辕文曰轻俊绝伦】 

　　○青门歌送吴郎 

　　吴郎醉嗜长安酒。落魄目言为客久。走马频看上苑花。回鞭几折青门柳青门瞳瞳鱼钥开。乳燕游丝相逐来。柳下雕鞍留别袂。花间酒盏覆苍苔浮云去去辞城阙芳草连天那可歇野店春风听早莺。关河晓树悬星月。千里淮流双畵□。广陵驿前逢暮潮。落日帆归扬子渡。青山家对伯通桥。吾家流水元非隔。宛转胥台通巷陌。草长难寻仲蔚居。林深不辨陶潜宅。清溪屋下可垂纶。复有莼羮足献亲君归倘食冰丝鲙为念羇栖塞北人 
　　【舒章曰朗朗清出实境自佳结更有态致】 
　　【卧子曰似胜李颀】 

　　○观唐生寄赠子容洞庭山图因求作庐山障子 

　　丹峦氤氲拂空起。素练平铺洞庭水回溪笑指毛公家。忘却凔溟几千里。我隔庐峯梦紫烟。尝骑白鹿上青天烦君貌出仙人嶂西寄长安向日边 

　　◆王廷相 【再见】 

　　金内翰五泉歌 

　　○金内翰五泉歌 

　　海客凌扶桑。簸弄红锦湍。蓬莱坐见水清浅。回波不尽流人间。左绵山高天阙峙。中有飞泉喷清泚。烟雾春霏沧海澜。珠玑夜溅星河水。洒空玉瀑翠微连。瑞霭灵氛散远天。鸾仪倒映三珠树。花气遥通五色泉。泉里仙人兰台客。爱挹清泠坐朝夕。濯发行修鸿宝篇。洗心时沃丹沙液。春来泉壑起鸣雷。天上风云百道开。请看白日烟岚窟。时有游龙行雨回。 
　　【辕文曰应酬之作不失初唐格调亦稍近太白】 

　　◆孟洋 【字望之信阳人弘治乙丑进士累官大理卿】 

　　【卧子曰望之词调鲜爽亦自斐然】 
　　【辕文曰望之力宗大复仅得其逸响故不耐深思】 
　　【舒章曰望之气体不高亦自矜立】 

　　送佥宪李君惟大入关中 

　　○送佥宪李君惟大入关中 

　　秦中昔游地西望送行旌。雨雪经淮甸。春风入洛城。洛阳城中足高彦。君过故里多欢宴。天津桥边新柳丝。桃林花暖啼莺徧。紫气函关路。青莲华岳祠。五陵富贵空流水。四塞烟尘异往时。使君按节行风俗。白日青云照岩谷。云阳县前泾水深。召公亭下春芜绿。中兴天子缓刑威。四海讴歌仰德辉。从容揽辔长安道。早晚风声达紫微。 

　　【舒章曰几与韩翃李益近】 
　　【辕文曰取其有朴意】 
　　【卧子曰有意学李颀】 

　　皇明诗选卷之五终 
　　同郡夏完淳存古氏较


 

　　●皇明诗选卷之六 

　　李　雯舒章 
　　云间陈子龙卧子氏同撰 
　　宋征舆辕文氏 

　　七言古诗二 

　　薛蕙 
　　杨慎 
　　左国玑 
　　屠应峻 
　　王省曾 
　　唐顺之 
　　许应元 
　　皇甫涍 
　　李攀龙 
　　王世贞 
　　谢榛 
　　吴国伦 
　　宗臣 
　　卢柟 
　　于慎行 
　　冯琦 
　　袁宏道 

　　◆薛蕙 【再见】 

　　龙虎山歌送范同年汝和 

　　○龙虎山歌送范同年汝和 

　　豫章之东龙虎山。南斗垂耀当天关。祝融庐霍引襟带。三江九派奔回还。山盘水曲入仙城。迭巘层崖上紫清。中天日月照楼阁。二十四岩金碧明。岩室洞房烟雾里。玉户金牕宛相似。丹井深通沧海潮。翠屏倒挂天河水。翠屏锦壁百千回。绿岫青岑宫殿开。羽人龙驾去不返。仙吏仍飞双舄来。双舄朝天还帝乡。飞来飞去名山傍。仙峤云霞长不攺。天坛花药依然在。却向山中寄紫书。故人阙下遥相待。 
　　【舒章曰七言古非君采所长葢庄严而不流宕也此作少胜故录之】 

　　◆杨慎 【再见】 

　　离席行送彭二 
　　寄张季文 
　　锦津舟中对酒别刘善充 
　　赋得千山红树图送杨茂之 

　　○离席行送彭二 

　　昔子从军巴蜀山。横戈千里何间关坐使麒麟日月焕。行收鱼鸟风云闲。文武才名归一姓。兄弟勋华许谁并。起晚已谢时运倾。当阳再覩乾坤正。陟冈在原来复返。海水天风岁将晚行行白马燕雪深飞飞黄鹄秦云远离堂命酒羽觞疾毕昴盈轩月东出主人留连客离席慷慨为子歌今夕 
　　【辕文曰后半古调逸举结势更矫】 

　　○寄张季文 

　　美人别我岁几华。碧草五见生天涯。东风东来飘锦字。忽如青天披云霞。往年君向秣陵去。海梦横溧阳树。今年君自滇池还。风光又隔点苍山。佳期不得同携手。惆怅令人青鬓斑。 
　　【卧子曰赋词不多逸兴翩举】 
　　【辕文曰太白云仍】 

　　○锦津舟中对酒别刘善充 

　　锦江烟水星桥渡。惜别愁攀江上树。青青杨柳故乡遥。渺渺征人大荒去。苏府匈奴十九年。谁传书扎上林边北风胡马南枝鸟肠断当筵蜀国弦 
　　【舒章曰惜别之词最为深徤】 

　　○赋得千山红树图送杨茂之 

　　萧郎雅工金碧画。爱畵碧鸡与金马。画作千山红树图。行色秋光两潇洒。摇落深知宋玉悲。登山临水送将归丹林初晓清霜重紫谷斜阳赤烧微故人辞我故乡去滇树遥遥接巴树桑落他山共醉时枫香客路销魂处白首遐荒老未还。流波落木惨离颜。锦城红花那能见。千里君梦里攀。 
　　【舒章曰音节最佳】 
　　【辕文曰中有直用古语亦老致】 

　　◆左国玑 【字舜齐大梁人正德时举人】 

　　【辕文曰左君跌荡亦未成家】 

　　埜堂饯陈子之南都 

　　○埜堂饯陈子之南都 

　　我从夷门来。送君金陵去。埜馆离筵春昼睛。杨花茫茫几千树。风吹乱扑金尊飞。行人且解碧罗衣。鸣筝送酒劝君醉。明日出门知者希。 

　　◆屠应峻 【字文升平湖人嘉靖丙戌进士官至谕德】 

　　【卧子曰屠公典丽流畅亦足名家】 
　　【舒章曰文升风姿闲丽如玉树风前是户庭佳物】 

　　太乙坛歌 
　　歌风台 

　　○太乙坛歌 

　　太乙坛高凌紫氛。宫中夜夜延神君。金盘千尺泻朱露。茎台五色飞龙云。撞钟鸣鼓邀百祥。回旌驻跸瞻景光。石检封绿文閟。河图着纪赤符昌。九华灯明列星烂。八变乐终万灵见。至尊端笏礼中天北斗垂芒指前殿皇皇圭璧奠甘泉。奕奕楼居通列仙。侍祀独有东方朔。登歌新协李延年。白茅授册侯五利。青鸟衔书作前使。贝阙徘徊河汉沉。绛节缤纷王母至。武皇北面来相迎。稽首至道闻要精。能驱三尸炼五魄。可以阅世为长生。帝闻斯言再拜受。宴罢言归乐无有。祈年何必汾水阴。无为自享南山寿。 
　　【卧子曰讽词典厚有扬马之风】 
　　【舒章曰铺叙秾华不乏秀句】 
　　【辕文曰亦太袭李颀取其有爽劲之气耳】 

　　○歌风台 

　　汉皇昔日还沛中。四海为家忆故宫沛中父老献牛酒争识当时隆凖公咸阳宫中鹿为马。芒砀山上云成龙。子弟逓进鸣歌锺。酒半泱泱歌大风。汤沐之邑恩泽隆。千秋万岁乐无穷。人生悲乐须臾攺。猛士之思复谁在。韩彭已醢英布诛。遗令犹令槛樊哙。古来豪杰总堪悲。沛水东流西日微。岁岁山川犹故色。风云不向沛宫飞。 
　　【卧子曰落议论未伤俊朗】 
　　【辕文曰犹有初唐之调故可存耳】 

　　◆王省曾 【字勉之吴县人嘉靖初举人所著有五岳集】 

　　【辕文曰勉之志在范古而其才甚薄故合作寥寥】 

　　庐山吟 

　　○庐山吟 

　　我闻匡庐山。西峙宫亭湖。少读神禹经。昔为天子都。背岷南来几千里。巍峯秀出名香垆。石镜孤圆照阊阖。屏风九迭开蓬壸。盘霞错日气熣灿。天鸡紫凤鸣相呼。匡君腾游太清境。空留碧汉青山影。冬春不断霜雪光。昼夜尝看二轮景。天池犹余慧远方。莲花宛种仙人杏。长风自昔吹二龙。明月当时照三隐。予也萦怀十余年。披图萧爽心冷然。行当骑鹿芙蓉顶。长啸支矶玉女前。 

　　◆唐顺之 【字应德武进人嘉靖己丑进士累官廵抚都御史】 

　　【卧子曰应德气象爽迈才情骏发使能深造当有超乘其后驰骛功名诡托讲学遂颓然自放】 

　　从军行 

　　○从军行 

　　匈奴十万入云中。烽火照耀甘泉宫。战士三春不解甲。天王一怒欲临戎。追奔尽选流星骑。并力齐分明月弓。虏气凭陵恒候月。汉兵超忽若乘风。已闻旧戌黄花口。复道新屯细柳中。飞沙飒沓迷亭障。组练缤纷皆北向。赤羽朝征六郡材。白茅夜拜五丁将。吕郎磊落似刘生。许国从来气不平。匣里雄韬藏豹变。腰间宝剑作龙鸣。敕散万金收猛士。身骑匹马出长城。雁行暗结辽西阵。鱼贯睛开海上营。誓同鲁仲能飞箭。岂学终军漫请缨。建节行行通大漠。檄书马上时能作瀚海云连太白高。燕然雪照旄头落。知君意气坐相邀。直教一战虏尘消。归来奏凯献天子功名绝胜汉嫖姚。 
　　【辕文曰不失初唐格律】 

　　◆许应元 【字子春钱塘人嘉靖壬辰进士官至别使】 

　　万县岑公洞作 

　　○万县岑公洞作 

　　赤日欲行且复留。县宰开我城南游。轻风棹讴绝江水。咫尺便涉方壶丘。藤溪竹径何历羃。石室岩扉忽森瑟。乳泉滳沥朝出云。琪树龙葱昼含日。前檐沤溇窥邑井。决波沦沄浴奔景。花屿晴栖巫峡烟。笙台瞑接青城岭。余悲城市不可住。日暮猿啼复当去。淹留迫邻山鬼宅。彷佛安知羽人处。蓬莱方丈信依微。湖上青山待拂衣。明发还应牵簿领。岩前只有白云飞。 
　　【辕文曰境象森稳】 

　　◆皇甫涍 【再见】 

　　霸桥歌送大梁郭佥宪 
　　淮上逢朱水部南川旧僚同张地官明厓吴山人河岳集驻鹤亭醉后感述赠水部一首并简贻张吴二君 

　　○霸桥歌送大梁郭佥宪 

　　咸阳城东霸桥水。芳草乍拂春风起。秦官霸水行人泪。遥见骊山夕阳紫。台中使君跨孤鞍。枭枭逸斾星霜干。我筵短亭扫枫叶。仰头白日明长安。国宾之子陈留彦。少年谒帝承明殿。古调文华夺流辈。锦袍玉质时人羡。王门齐举万年觞。彩衣自识仙郎面。阳春白雪梁园客。上元灯火岐阳宴。高堂二月别酒新。得意如君谁与伦。平沙走马凌云气花枝遥遥车入秦倘因桥上垂杨发幸忆当年送别人 
　　【舒章曰结处四语快心生色】 

　　○淮上逢朱水部南川旧僚同张地官明厓吴山人河岳集驻鹤亭醉后感述赠水部一首并简贻张吴二君 

　　不见故人三载余。况复经年无尺书。感君胶漆心尚尔。问我颜鬓今何如。忆昨同官在河墅。背负青天见毛羽。投迹谁招放逐魂。壮心不道风尘苦。系缆祠阴一遇君。清尊江上念离羣。衣裳欲逼梁苑雪。户牖却吐潇湘云。吏隐虽殊气相若。山人屡讽烟霞作。当筵自信同襟期。胜游更尽新知乐。酒酣欲别仍徘徊。眼前感激令心哀。醉呼山人情勿猜。与尔长歌归去来。 
　　【卧子曰写情之作意尽而止】 

　　◆李攀龙 【三见】 

　　【卧子曰于鳞七言古实源李颀而雄整过之】 
　　【舒章曰才气过颀而学颀故有其俊迈而无其轻浅】 

　　送新喻李明府伯承 
　　送新喻李明府伯承 
　　赋得金谷园障子 
　　送赵员外行边 
　　赋得狼居胥山送李侍御 
　　送谢茂秦 
　　送公实还南海 
　　杨山人 
　　送永宁许使君 
　　岁杪放歌 
　　和殿卿春日梁园即事 

　　○送新喻李明府伯承 

　　尔昔红颜客蓟门。献书不报哀王孙。一朝致身青云里。座上还开北海樽。余亦题诗郭隗台。燕山秋色对衔杯。论交共惜黄金尽。此处空悲骏马来。可怜郢曲今亡久。下里之歌吾何有。文章稍近五千言。雅颂以还十九首。才子新传白雪篇。江城忽借使君贤。那堪西署为郎者。多病离居卧日边。 
　　【舒章曰喜无冗句】 
　　【辕文曰当时雅重伯承其诗实不称】 

　　○送新喻李明府伯承 

　　蓟门昔在胡尘中。匈奴火照西山红。毡庐相望赤县隘。腥膻未厌神畿空。君王拊髀过郎署。侍臣扼脘谈边功。每饭不忘巨鹿战。千金先发华阳宫。邯郸少年游侠子。腰间匕首悬秋水。出身愿属羽林儿。横行誓夺单于垒。腾装夜别纵博场。贳酒朝辞挟瑟伎。马上风云八阵成。帐前鼓角三军起。故人新贵宠轩墀。乱后高名众始知。国士渐看投笔至。　主恩况许请缨为。天寒恒岳倚长剑。雪满滹沱拥大旗。归来汉苑生春草。见尔论兵散幕迟。 

　　○赋得金谷园障子 

　　谁将金谷传毫素。座上无人不回顾。乍展旋惊涧水流。纔开巳识河阳路。四壁眞看片锦围。中庭如见双鬟度。移席休临坠妓楼。解衣欲挂沙裳树彷佛明妃出塞吟。听来未必梁尘误。诗成酌我我岂辞。便过三斗无论数。绿珠安在恰当垆。似留且往势可呼。意惨昆仑紫■〈穴上呌下〉窱。色寒沧海红珊瑚。君家富贵合如此。此时那知有障子。纵然客散掩空堂。犹闻夜夜春风起。 
　　【卧子曰起甚径捷结有余姿】 

　　○送赵员外行边 

　　狐白之裘紫骝马鸣鞭东走渔阳野自言　天子授长缨。明光殿前三使者。飞檄远度桃花山。昨日辽西较战还。吹律春风回黍谷。扬旌暮雪洒榆关。关门一望烟尘色。抵掌志驰伊吾北。岂独秦人重绕朝。誓令羗虏避充国。此行不按督亢图。欲画地形取匈奴。指挥千障铁如意。出入双鞬金仆姑。骠骑将军绿沈甲鷞鸠大夫黄石法碛里兵屯种玉田。云边燧起弹琴峡。元戎幕府赠吴钩。太守离歌岐麦秋。看君归奏称上意。何足道哉万户侯。 
　　【辕文曰车?票绮二语句法徤实】 
　　【舒章曰旌旗翼翼金铁皆鸣】 

　　○赋得狼居胥山送李侍御 

　　材官十万绝大幕。踰河一战胡儿却。夜纵翼兵袭章渠。系以往封狼居胥。姑衍山头列旗鼓。中坛拥纛陈首虏帐前面縳三当户骠骑将军醉歌舞北风千里云摧颓。瀚海波涛蹴日回。汉家天子雄才哉。捷书亲发栢梁台。君持绣斧五原郡。牧马单于不敢问。黄沙白草寒冥冥。今年为王犁二庭。 

　　○送谢茂秦 

　　孝宗以来多大雅布衣往往称作者谢家玉树操郢音。其曲弥高和弥寡。寓梁曾曳王门裾。游燕欲荐中涓马。岂无冠盖映当时。满眼悠悠世上儿。文章千载一知巳。交结何须锺子期。此物有神兼有分。富贵浮云不与之卢楠坐衔越石恩醉后感激肝胆言苍鹰睚眦鹦鹉赋。身挂罗网何由飜。殷忧楚奏秦庭哭。遂雪黎阳国士冤。归去东将钓沧海。安能贫贱尝丘樊。早借江鸿报消息。或卧春云且故园。 
　　【卧子曰李谢意气如此何以不终】 
　　【舒章曰堂堂而来气满心□】 

　　○送公实还南海 

　　梁生偃蹇谁与伦。梁生偃蹇无与伦。为郎十月不厌意。上书乞归南海滨。文章往往迕时好。富贵安得婴其身。独存肝胆论交者。一一凌云作赋人。忆昨击筑饮燕市。酒酣以往气益振。黄金之台空嶙峋。华阳之馆摧为薪。騊駼騄耳俱良马。剑客博徒皆俊民。梁生徐生情最亲。宗生王生诗更新。经过但坐歌白雪。罢曲彷徨若有神。挥毫夜夜摇星辰。襟期矫矫何能驯。梁生此事成万古。欲别牵裳遂具陈。罗浮之山何崔嵬。下临莾苍波涛开。维舟跋浪长鲸出。倚杖垂天大鸟来。北望中原寥廓哉。飞厓坐揽百粤色。羣峯黝渺行风雷。梁生之庐构烟雾。千寻薜荔青摧颓。有时高咏反招隐。岩壑无人秋雨哀。尉佗椎结本赵侠。陆贾纵横亦汉才。丈夫有道在龙蠖。还能与世相裴徊。梁主何为终蒿莱。梁生慎勿终蒿莱。 
　　【舒章曰起结亦本子美中间叙致轻矫】 
　　【辕文曰杂而不乱在李杜之间】 

　　○杨山人 

　　千篚湖绵白雪开满江稻色黄云来山中客醉颔其颏。自言七十岩耕者。帝于我有何力哉。 
　　【舒章曰起二语是风土佳境】 

　　○送永宁许使君 

　　邢州十月凋白杨城头出云垂太行把酒相看日欲堕。五马踟蹰大道傍。问君胡为万里去。小臣罪合投穷荒。我闻西南罗施国。风气郁塞殊阴阳。长官椎髻见朝吏。海蛮醉鼓橐中装。男儿贵至二千石。何地不可称龚黄。壮游须令百粤尽。探奇更得浮沅湘。永宁自恶无瘴疠。明年雨露生还乡 
　　【辕文曰起手赋景奇欝结亦爽直有古意】 

　　○岁杪放歌 

　　终年著书一字无。中岁学道仍狂夫。劝君高枕且自爱。劝君浊醪且自沽。何人不说宦游乐。如君弃官复不恶何处不说有炎凉如君杜门复不妨纵然疏拙非时调便是悠悠亦所长 
　　【卧子曰似达夫】 
　　【舒章曰入道之言愈淡愈老愈壮】 

　　○和殿卿春日梁园即事 

　　梁园高会花开起。直至落花犹未已。春花着洒酒自美。丈人但饮醉即休。纔到花前无白头。红颜相劝若为留。春风何处不花开。何处花开不看来。看花何处好空回。 
　　【卧子曰比之岑嘉州韦员外作差增妻紧】 
　　【辕文曰法圆调高】 

　　◆王世贞 【三见】 

　　【辕文曰七言古仅能作唐调耳元美自许在北地济南之上殊不能然】 
　　【卧子曰元美七言古搜引匠心但觉才情敏妙】 

　　宝刀歌 
　　赠梁公实谢病归 
　　昌平侯铁券歌 
　　观李于麟射歌 
　　送卢生还吴 
　　放歌送王明佐 
　　金吾行赠戴锦衣 
　　怀柔六槐歌 
　　送许永宁 
　　酹孙太初墓 
　　殷司马平广西寇歌 
　　寄许左史兼讯西亭王孙 
　　送陆君仪部起家分赋得冶城 
　　为刘侍御题清举楼 
　　登邯郸丛台有感作丛台行 

　　○宝刀歌 

　　昆吾精铁光灼烁。不论风胡手中作。涪江水淬明月寒。汉冶风回赤蛟跃。锋尖七曜隐芙蓉。匣里双环吐龙雀。少年醉舞洛阳街。将军血战黄沙漠。记取衔恩一片心。扶君直上麒麟阁。 
　　【辕文曰元美小时笔墨如此宜其自许】 

　　○赠梁公实谢病归 

　　汝谋结室罗浮顶。下饮仙人葛洪井桂树宛宛山日深松花蒙白云冷我亦仅买蜻蜓舟。归与少年为薄游。采莲一曲杳然去。得醉即卧清溪头。 
　　【舒章曰转便游意如吴儿剌舟】 

　　○昌平侯铁券歌 

　　英皇昔日困鱼服。惨淡四庙精灵哭。乾坤膏血付虏马。乌鹊昼向行人啄。于公石师独当柄。指顾号令无翻覆。天下勤王颇不少。杨侯上谷能神速。鸣鞭游骑出飞狐。咋指单于遁涿鹿。侯气已见平吞虏。左右弧矢垂双箙。居庸关头落日黄。饥卒尽饱降胡肉。新皇论功独召宴。剑履醉向明光宿。貂蝉换出惊妻子。犀玉手授称腰腹。当时报功恨不极。促制铁券黄金饰。无论此券一尺铁。带砺河山开社稷。百年倏忽岂更远。里门不朱插荆棘。洛下唯闻许史封。边陲尚指杨王力。即看铁券黑似漆。金书黯□无颜色。岂唯金书无颜色。侯家子孙看不识。为道己巳年间事。始复吞声泪填臆。昨者蓟门火。横连甘泉北。捷书未必当贼锋。血战还应长见抑。尚方之券陈如山。男儿赤手那可得君不见濠梁勋旧奚足数坟墓秋霜窜鼷鼠于公丧元石帅族风尘久赖成心膂 
　　【舒章曰若无一结全篇俱不见警笔】 
　　【卧子曰微繁于子美】 

　　○观李于麟射歌 

　　李侯手挽三石强。左射右射势莫当。饮羽犹然动逸劲。白日迥接星飞芒。彩旌乱驰鼓人震。徐插繁弱神扬扬。江南野夫不肯降。气挟岱岳超扶桑。乍腾手势身亦转。矢落不见东西扬。道傍儿女相走笑。比着束手无余长。主人玉杯竞前醉。李侯颇欲夸其技。自云昔日师刘焘。罢看诗书驰猎骑。珊瑚仆姑千金装。戎锦韎韐五花队。焘也逡廵独前出。指顾万象俱辟易。皎如宵月横控弦。飒尔秋霜见鸣镝。众看云中一片白。宛转血坠摩空翼。猿猱呌号麋鹿窜。袒跣手割分肩肋。精能远出都护右。猛志坐夺材官色。风尘将相在一身。往见主揽甘泉策。刘子慷慨欣握符。李侯沉冥困执戟。非但折节攻三余。亦逐时人理簿书。雄心隐隐见眉睷。世事忽忽甘籧蒢。英雄善藏须莫识。辱国之艺何欷歔。我醉为歌平原下。青霾森森日色。安得一箭万里空。野夫饱饭看君射。 
　　【卧子曰壮慨可诵】 
　　【辕文曰铺叙自见作家】 
　　【舒章曰追述一段更是神旺】 

　　○送卢生还吴 

　　卢生善诗逸者流。百结鹔鹴安足愁。辗然一笑别我去。春花落尽胡姬楼。欲留不能意弥恻。众中谁怜好颜色。短裘倘过邯郸道。青艹巳没平原宅。吴趋小娃迎问郎。北游满地尘茫茫。采菱深处唱一曲。岂若芦茄能断肠。 

　　○放歌送王明佐 

　　汉代梁伯鸾。挥手出秦关。五噫满天地其人阛阓间千秋王生亦如此。北游黯淡风尘里。海上珊瑚属银汉。匣里莲花欝秋水。侯门马勃空见收。燕市狗屠无不游。黄金自兀国士馆。黑貂且付胡姬楼。　天子方祠太乙神。甘泉赋客争前陈。岂无蜀人扬得意。相如不救成都贫。蓟门駃騠雪花白。临别殷勤绕朝策。病夫竟逐车尘归。偃蹇衣冠失颜色。掉头汝夸五岳盟。鞭扶万象无留行。眼前岁星人未识。何用区区变姓名。 

　　○金吾行赠戴锦衣 

　　金吾缇骑不可当。迥若饥鹘搏大荒。碧瓦雕甍战崷屼。貂裘玉勒纷辉光。但令奚雏剪头至。赤手卧夺黄金章。人间陆海天茫茫。岂无英雄遂俛首。戴子不肯夸身强。邀我坐我堂中床。葡萄暖发茵陈香。羽声春激白帝霜。五侯七贵他自足。要令名姓登词场。呜呼戴子一洗金吾色。野人愧杀尚书郎。 
　　【舒章曰中间别有所剌】 

　　○怀柔六槐歌 

　　怀柔署中六槐树。小者百尺凌穹苍。五如五岳峙大荒。一若小室嵩之阳行天白日不能下呼雨阑风势莫当金钱万缗夺春色。珠玑千斛搏秋霜。饥乌恠鸱啼不歇。亦许狐兔穿其傍。根蟠老大托后土。区区斧斤宁见伤。东家梧桐仅人立。青皮剥落神摧藏。虽有凤皇不肯顾。安得送汝参天长。 
　　【舒章曰亦寓言也意似在分宜】 
　　【辕文曰亦是风人之遗】 

　　○送许永宁 

　　许生少小青云客。一日交游满东国。是时历下李于鳞。往往道汝文章伯。蓟门红尘万杨柳。五马忽停赵州守。吾徒零落声华尽。且复低眉事奔走。清霜片片照吴钩。北斗插地河西流。要知肝胆酒边露。还是当年荆聂俦。 
　　【辕文曰此诗原本颇拖沓故删其半却是成章】 

　　○酹孙太初墓 

　　死不必孙与子生不必父与祖突作凭陵千古人。依然寂莫一杯土。道场山阴五十秋。那能华表鹤来游。君看太华莲花掌。应有笙歌在上头。 
　　【舒章曰起语奇突要是太初录也】 

　　○殷司马平广西寇歌 

　　殷公文武邦之祯。不学渊源空有名。一岁再迁中执法。兼提六管岭南兵。如云鹅鹳排千舰。五色神羊映百城。征南将军不穿札。渡泸相公单白帢。军声雷动细柳营。杀气霜凋大藤峡。任是蛮烟开羽扇。还留汉雨浇金甲。狼兵锦鞴绣蝥弧。夺得生徭换酒沽。早知不杀称神武。悔自跳踉作后夫。处处春田催布谷。朝朝列肆唤提壶。千秋获嘉县重覩。伏波不得骄铜柱。漓水滩和铙吹声。欝林花满旌旗路遥望苍梧云正苍是公功成勒铭处 
　　【舒章曰结有神致】 

　　○寄许左史兼讯西亭王孙 

　　词客不寂寞。故人多辉光。许侯自厌五马去。十年相齐复相梁。大梁夷门已非故。大梁游侠犹倾慕。共道青云公子交。还夸白雪相如赋。病夫偃息东山庐。自言于世无所如。倘遇汉朝刘子政。为求鸿宝枕中书。 
　　【辕文曰此元美之拟东川也】 

　　○送陆君仪部起家分赋得冶城 

　　谢公昔未达。与客登冶城。一为遗世言。口吻烟霞生。东山高卧三十载。远志虽饶壮心在。蹑屐能开大桁烟。围碁直赌秦淮塞。英标尔复冠人羣。强为天书辞白云。谢公墩头初月上。千古风流并在君。谁怜誓墓长耕者。曾是同游王右军。 
　　【卧子曰结以自况】 

　　○为刘侍御题清举楼 

　　王人高偻号清举。主人卜筑今何所。桥畔船归虎丘寺。门前客散桃花坞。为言尘市无所欢。聊从物外得奇观。习习兰芝缭户牖。纷纷虹雨挂阑干。倦来独岸华阳帻。邺侯图书周四壁。卷帘忽舒东海霞。挂颊且看西山色。风前胥口几叶帆。月下吴阊一声笛。元龙之客不可留。东阳八咏谁能酬。鹤背翩然别君去。白云无尽五湖秋。 
　　【舒章曰亦复清宕】 
　　【辕文曰亦是东川之遗】 

　　○登邯郸丛台有感作丛台行 

　　邯郸丛台已非旧。请说邯郸旧时有。吴家倩女苕乍荣。和氏连城月初剖台丄奏伎邯郸姬台下拔刃邯郸儿衔将恩去身俱贱。报得雠来王不知。君莫谓平原好公子。三千去后应无几。堂中客傍信陵门。军前士死长平垒。丛台不尽更檀台。回首豪华安在哉。自是鲁连东海蹈。千秋白日耸蓬莱。 
　　【卧子曰发音赴节琅然玉举】 

　　◆谢榛 【字茂秦临清人嘉靖时山人所著有四溟集】 

　　【舒章曰茂秦诗神简徤发如摩天俊鹘每击必中】 
　　【卧子曰茂秦沉练雄浑法度森然眞节制之师也○又曰茂秦地位于鳞之下徐吴之上元美评其所制最当而未免以萧朱之嫌左??旦济南抑之太甚此文人之交不足重也】 
　　【辕文曰四溟集余所细阅五言古学少陵而加以俗了无可取七言古亦具体耳惟五七言律切实衡当是其所长然法律束之不无微恨○又曰茂秦近体在元美丄于鳞能以变化胜】 

　　送刘户曹成卿使荆楚 

　　○送刘户曹成卿使荆楚 

　　帝将北伐岁云暮。使者南征三楚赋。借问何人当此行。东平文学今刘桢。朔塞风尘暗赤县。中原戎马疲苍生。飞旌直下武昌道。黄鹄矶头见春草。仙侣不来空倚楼。汉江东流波浩浩。孤凤呌天天上闻。野田鸟雀何纷纷。湘竹遥连洞庭雨衡山半落苍梧云云岑烟树莾相似。猿声至今悲帝子。有才偏抱千古愁。片月多情照湖水。国计艰难非昔时。君今肯醉习家池。无限悲歌楚人调。秋风独遣骚人知。 
　　【辕文曰茂秦七言古亦刻意济南】 
　　【舒章曰湘竹二语写景淋漓】 

　　◆吴国伦 【三见】 

　　送徐行父少参赴关内 
　　过五郎矶 
　　舟泊汉口司马陈公载酒渡江为长夜饮赋谢 

　　○送徐行父少参赴关内 

　　咸阳天下险。洛邑天下中潼关睥睨周西东。君自三川历三辅。分陕经营　王命同。登车慷慨千人雄。矫若八翼凌苍。左冯翊。右扶风。汉阙秦畿指顾通为将匣里双龙剑掷作天边二华峯 
　　【舒章曰结自雄俊】 

　　○过五郎矶 

　　黄龙洲前雪浪飞。浪花迭作五郎矶。小艇纵横截洄洑。张网捕鱼一何速。造次经过不知险。坐爱山衣绿如染。闲情沙鸟俱悠悠。万古苍茫江汉流。 
　　【辕文曰峭徤】 

　　○舟泊汉口司马陈公载酒渡江为长夜饮赋谢 

　　蒲衣竹笠沧浪叟。玩弄烟波忘白首。短棹乘春泝大江。东风送之过汉口。汉水西来高接天。洪涛猛蹴羣山走。落日全昏鹄渚矶。停舟且系睛川柳。隔江箫鼓何殷殷。楼船如屋旌如云。戈舰俨开鱼丽阵。旐镫疑勒水犀军。中流小队传呼急。夹岸材官次第分。为道总戎能载酒。招寻野客来江濆大别山头月未午江光千里明于组锦缆牙樯动列星。金樽绮席临芳浦。礼数先从入坐宽。中怀并借衘杯吐。登歌不采大堤讴。击剑何烦长袖舞。忆自君侯镇荆服。簪貂插羽无亡镞。坐使蛮夷款自输。秖今江汉平如陆。百年此夕会偏奇。绛烛屡更欢未足君不见郎官湖上鸥不惊处士洲前艹增绿 
　　【卧子曰铺叙秾雅】 
　　【辕文曰意境新逸】 
　　【舒章曰结语闲雅别自一调】 

　　◆宗臣 【字子相兴化人嘉靖庚戌进士繇吏部考功郎中出为福建提学副使天卒所著有方城集】 

　　【舒章曰子相天姿明佚好自颓宕其得意处仅得太白之粗者故予辈删之颇严然不可谓非其功臣也】 
　　【卧子曰子相意取秀逸不尚深思从此入者易流浅俗】 

　　归叹 

　　○归叹 

　　蓟门春尽云阴阴倚。杖出门愁暮禽。千金裘马只自好。万里江湖谁复寻。武陵一别桃花深。欲归不归伤我心。青枫未老楚月白。吾将长啸投吾簪。 
　　【舒章曰玉山颓唐自有佳致】 
　　【辕文曰子相七言古全拟太白但得其肤此作取其不作意】 

　　◆卢柟 【再见】 

　　赠别南田杨子还晋石 
　　嬴女凤图 
　　赠别李性庵还任丘 

　　○赠别南田杨子还晋石 

　　我本卫川豪。君作燕城客。意气各千里。相逢在燕陌。燕城燕陌跨京华。青烟作帐银为沙。五侯龙马耀金鞭。苍螭宝带屈盘拏。层城日出歌锺起。绣户珠箔幌罗绮。遥忆夔龙集凤池。亦知卫霍矜戚里。笑倚青萍剑。耻上黄金台。昭王非帝冑。乐毅自凡材。燕丹空有心。荆卿徒悲哀。白虹没长云。易水不能回。瑶华翠葆浮云没。锦石雕甍秋后伐。古人已见覆苍苔。今人空对西山月。西山月出宫殿寒。坐愁白发惊飞湍。风云万里不相待。白羲垂耳蛟龙蟠。鸡鸣开九关。天□□狼若可攀。势欲请长缨。系胡燕然山。长缨系胡心不朽。君去青山但挥手。落日天风吹海波。月明来劝一杯酒。酒中慷慨乐事无。据地酣歌玉唾壸。晋石山川为君迓。千岩万壑来长途。往日春光怀我处。奇花不尽相思树。葡萄露下余空醅。终日待君那能顾。沧洲今已暮。瑶艹不知路。欲乘黄鹤一问之。为予净扫南田雾。 
　　【卧子曰未见佳境而豪顿可观】 
　　【舒章曰亦拟太白一往有气】 

　　○嬴女凤图 

　　秦台明月下。照见乘鸾女。玉箫声不闻。缄情空复许。相思何处忆离羣。欲报佳期隔彩云怀中知有琼华字夜夜清光独映君 
　　【辕文曰清举】 

　　○赠别李性庵还任丘 

　　燕郊十月飞胡霜。临岐送子各尽觞。腰间笑解延陵剑。雪花堕地蛟龙翔。都门佳期那可顾。相思开遍三花树。归时倘遇浮丘公。为予接引嵩高去。 

　　◆于慎行 【再见】 

　　大堤曲 

　　○大堤曲 

　　大堤春尽花如雨。大堤女儿隔花语。扬州估客四角幡。暮泊兰桡宿江渚。芙蓉宝帐绿云鬟。翠簟银缸夜色寒。倚瑟当垆春酒尽。卷帷望月晓装残。石城一曲歌未足。日出天空江水绿。含啼送客更多愁。肠断烟波万里秋。 
　　【辕文曰亦本太白然巳在张籍王建境□】 

　　◆冯琦 【号北海万历丁丑进士累官礼部尚书谥文敏】 

　　【卧子曰宗伯经术之士其诗虽未冥搜亦能象合】 

　　题阏氏画像 

　　○题阏氏画像 

　　红妆一队山阴下。乱点驼酥醉朔野塞外争传娘子军边头不牧乌孙马 
　　【辕文曰此为忠顺夫人而作】 

　　◆袁宏道 【字中郎公安人万历中进士官至吏部验□司郎中】 

　　古荆篇 

　　○古荆篇 

　　年年三月飞桃花。楚王宫里鬪繁华。云连蜀道三十里。柳拂江堤十万家。丹楼绣幌巢飞燕。□阁文牕起曙鸦。鸦飞燕语等闲度。不记江城春早暮。东风香吐合欢花。落日莺啼相思树。王孙挟弹郢门西。少年借客章台路。少年矫矫名都儿。雕鞍朱勒黄金羁。采桑陌上青丝笼。红粉楼中白纻辞。白纻绿水为君起。青春环佩如流水。东城丝管接西城。相府豪华压朱邸。侠客飞鹰古道傍。佳人卖笑垂杨里。垂杨二月隐朱楼。家家宴喜楼上头。綦舄喧阗朝送酒。管弦嘈杂夜藏钩。繁弦急管夜初阑。惜花少女怨春残。桃花滟滟云成绮。兰炷漫漫火送寒。晓风杨柳菖蒲浦。秋月梧桐金井栏秋月春花无断绝。门前桃李几回折。愿作阳台雨后云。谁怜洛水风中雪。阳台洛水梦空长。那似倡家玳瑁床。羊车共羡东邻子。宝帐新怜西曲娘。织成锦席迷蝴蝶种。得青梧栖凤凰。游人恋恋无竆巳。踏遍江城春万里。只解宾从集似云。那惜年光去如矢。花开花落迥生愁。郢树鄢云几度秋。霍氏功名成梦寐。梁王台馆空山丘。荣枯翻复竟何言。昨宵弱水今昆仑。无人更哭西州路。有雀还登翟氏门。汉恩何浅天何薄。百年冠带坐萧索。昔时嘘气成烟云。今朝失势委泥砾。青娥皓齿复何人。金床玉机为谁作。巳矣哉。归去来。楚国非无宝荆。山空有哀。君看白雪阳春调。千载还推作赋才。 

　　【卧子曰石公才情本自流丽此篇似剌江陵公作】 
　　【舒章曰中郎浅俗有元白之风此诗彷佛初唐锺谭犹未望见】 
　　【辕文曰笔意妍美】 
　　同郡夏完淳存古氏较 

　　皇明诗选卷之六终


●皇明诗选卷之七 

　　李　雯舒章氏　　 
　　云间陈子龙卧子氏同撰 
　　宋征舆辕文氏 

　　五言律诗一 

　　刘基 
　　高启 
　　杨基 
　　徐贲 
　　袁凯 
　　汪广洋 
　　林鸿 
　　浦源 
　　蓝智 
　　章闇 
　　曾棨 
　　周玄 
　　王偁 
　　杨士奇 
　　周述 
　　李祯 
　　陈敬宗 
　　王洪 
　　陈琏 
　　章珍 
　　祝淇 
　　苏正 
　　于谦 
　　张和 
　　李清 
　　王越 
　　李梦阳 
　　何景明 

　　◆刘基 【再见】 

　　题太公钓渭图 
　　过南望时守闸不得行 

　　○题太公钓渭图 

　　璇室羣酣夜。璜溪独钓时。浮云看富贵。流水澹须眉偶应非熊兆尊为帝者师轩裳如固有千载起人思 
　　【舒章曰五六是王佐气岸】 

　　○过南望时守闸不得行 

　　客路三千里。舟行二月余。壮颜随日减。衰鬓受风疏。蔓草须句国。浮云少昊墟愁心如汶水荡漾遶青徐 
　　【舒章曰结句沉切】 

　　◆高启 【三见】 

　　晚次西陵馆 
　　江上寄王挍书行 
　　送谢恭 
　　送前国子王助教归临川 
　　送宿卫将出守邓州 

　　○晚次西陵馆 

　　匹马倦嘶风。萧萧逐转蓬。地经兵乱后。岁尽客愁中。晚渡回潮急。寒山旧驿空。可怜今夜月。相照宿江东。 

　　○江上寄王挍书行 

　　寥落旧欢违。江边独掩扉。邻家闻暮笛。客舍试春衣。宿鸟归山乱。行人渡水稀相思比花絮斜日绕城飞 
　　【舒章曰结得轻新】 

　　○送谢恭 【一作刘基】 
　　凉风起江海。万树尽秋声。摇落岂堪别。踌躇空复情。帆过京口渡。砧响石头城。为客归宜。高堂白发生。 
　　【舒章曰调平体雅】 

　　○送前国子王助教归临川 

　　去国独依依。羁臣泪满衣。梦中燕月远。望里楚山微。世变人惊老。身全　诏许归。舟前枫叶落。应到故园扉。 
　　【舒章曰取其眞】 

　　○送宿卫将出守邓州 

　　中郎身领仗。宿卫在承明旧射双鵰落新乘五马行红云遥魏阙。白水近穰城。好劝诸年少。春来卖剑耕。 
　　【卧子曰词意俱佳】 

　　◆杨基 【字孟载吴县人洪武中累官山西按察使所著有眉庵集】 

　　【舒章曰孟载如玉袖临春翩翩自喜】 
　　【卧子曰孟载如吴中少年轻俊可喜所乏庄雅】 

　　岳阳楼 

　　○岳阳楼 

　　春色醉巴陵阑干落洞庭水吞三楚山接九疑青空阔鱼龙舞。婵娟帝子灵何人夜吹笛风急雨冥冥 
　　【卧子曰起句果称神境】 
　　【舒章曰结语无定姿】 

　　◆徐贲 【字幼文长洲人洪武中累官河南左布政所著有北郭集】 

　　送曾伯滋赴西河将幕 

　　○送曾伯滋赴西河将幕 

　　上将初分阃。儒官解习兵。风旗春猎野。雪帐夜归营。洮水从岷下。祁山入垄平。知公能载笔。草檄报边声。 
　　【辕文曰有谓此诗起句不切幕职者大谬上将指西河将儒官乃曾伯滋耳】 

　　◆袁凯 【三见】 

　　游会稽山 

　　○游会稽山 

　　山实杨州镇。人逾浙水来。禹功悬白日。秦刻卧苍苔。龙起梅梁去。神游石洞开。明朝有余兴。更上越王台。 
　　【舒章曰劲爽】 

　　◆汪广洋 【二见】 

　　九日 

　　○九日 

　　长剑客千里。一杯歌七哀。晚节忽巳至。秋芳殊未开。平沙谁戏马。落日自登台西北天垂远沧江闻雁来 
　　【辕文曰忠勤九日之篇巳是盛唐】 
　　【舒章曰粗有旄仗气】 

　　◆林鸿 【字子羽福清人洪武中官礼部员外郎】 

　　【辕文曰国初闽中诗人子羽为冠而王弇州呵为小乘要亦是作家】 
　　【舒章曰子羽如出林新鹘羽翮初成】 

　　出塞曲 

　　○出塞曲 

　　玉关秋信早。未雪授征衣。王者应无敌。胡尘不敢飞。三河兵气尽。五道檄书稀。日晚笳声发。将军射猎归。 

　　其二 

　　卫霍邀勋日。三河聚控弦。阵云寒压地。猎火远烧天。玉帐分旗直。金戈枕月眠。羽书飞报捷。天子在甘泉。 
　　【舒章曰二诗亦自轻矫】 

　　◆浦源 【字长原无锡人洪武中授晋府引礼舍人】 

　　怀何士信谪西河 

　　○怀何士信谪西河 

　　全家离故乡。万里谪穷荒。草木疏边境。牛羊绕账房。风声连雨雪。汉语杂氐羗。远念平生友。行吟泪数行。 

　　◆蓝智 

　　雨中同孟原佥宪登嘉鱼 

　　○雨中同孟原佥宪登嘉鱼 

　　高阁流莺外。荒城驻马前。江寒三月雨。春尽百蛮天。折柳悲横笛。飞花落钓船。乾坤总羁旅。把酒意茫然。 

　　◆章闇 【国初人】 

　　送张二贡士 

　　○送张二贡士 

　　烟霭散春晴。乱鸦深树鸣千山悬落日一骑出孤城急管催离宴。飞花乱旅情。殷懃怀上策。谒帝向承明。 

　　◆曾棨 

　　淮南舟中 

　　○淮南舟中 

　　远戍鸡声晓。遥堤柳色浓。断云京口树。残月广陵钟。箫鼓官船发。图书御宝封。朝臣多扈从。冠佩日相逢。 

　　◆周玄 【字微之闽县人永乐中礼部郎中】 

　　汉上闻胡人吹笛 

　　○汉上闻胡人吹笛 

　　不识边城路。方从篴里闻。千声悲汉月。万里遶秦云。响入天山动。寒兼陇水分。梅花今夜落。江上正纷纷。 
　　【舒章曰结甚浑合】 

　　◆王偁 【再见】 

　　和王舜举春日襄阳之作因送之归 

　　○和王舜举春日襄阳之作因送之归 

　　汉水千年绿。襄阳二月时。人歌大堤曲。春到习家池。且纵山公醉。宁同叔子悲葛疆今已老归马莫教迟 
　　【舒章曰结甚高老】 

　　◆杨士奇 【再见】 

　　赋得沧浪送陈景褀守襄阳 

　　○赋得沧浪送陈景褀守襄阳 

　　汉水带襄城。沧浪旧有名。分符来五马。如练照双旌。济涉思为楫。听歌想濯缨。须令郡人说。堪比使君清。 
　　【辕文曰应酬语颇有致】 

　　◆周述 【字象述吉水人永乐甲申赐进士第二累官侍读学士】 

　　赐观灯诗 

　　○赐观灯诗 

　　鱼钥通宵彻。金莲达曙红。门开九霄上。辇度五云中。剑佩随仙跸。旌旗拂彩虹。宸游多乐事。此夕万方同。 
　　【辕文曰吴初唐之体】 

　　◆李祯 【字昌褀庐陵人永乐甲申进士官至河南布政使】 

　　送周秀才游长沙 

　　○送周秀才游长沙 

　　迢逓长沙道。萧条晏岁游。乱山黄叶寺。孤棹白苹洲。夕鸟冲船过。寒波背郭流毋论卑暑地贾传昔曾留 
　　【卧子曰亦粗有致】 
　　【舒章曰夕鸟二句赋景深细】 

　　◆陈敬宗 【字光世慈溪人永乐中进士累官国子监祭酒】 

　　【卧子曰文定诗典质和平盛世之风】 

　　观灯应制 
　　送杨进归南京 

　　○观灯应制 

　　皓月金门夜。和风玉殿春。云移三岛近。灯簇万花新。天仗临丹扆。星桥接紫宸。中官宣德意。燕赏及词臣。 
　　【辕文曰亦轩然自贵】 

　　○送杨进归南京 

　　城阙钟声曙。山河雁影秋。琴尊千里别。冠佩两京游。远树连平野。凉风送去舟。怀君明月夜。矫首凤池头。 

　　◆王洪 【字希范仁和人□乐中官翰林院修□】 

　　舟中杂兴二首 

　　○舟中杂兴二首 

　　故国偏芳草。高台多大风。河由千古在。登眺几人同。野泽鸣山雉。荒陂起塞鸿。新丰不可见。烟树五陵东。 

　　◆陈琏 【字廷器东筦人永乐中官礼部侍郎】 

　　多景楼 

　　○多景楼 

　　独倚阑干久。凉风满客衣树从京口断山到海门稀雁影横秋色。蝉声送夕晖。芜城纔只尺。楼堞望中微。 

　　◆章珍 【字文重永乐时人】 

　　度荆门望楚 

　　○度荆门望楚 

　　乱峯前路迥。旅况正纷纷落日荆门望青山楚国分孤城连郢树。回棹入蛮云。谁念天涯客。西风见雁羣。 
　　【辕文曰稳秀】 

　　◆祝淇 【永乐时人】 

　　和胡学士游万岁山 

　　○和胡学士游万岁山 

　　初日上林红。青山御路通。羽旗麾晓露。凤辇度春风。卫从分诸挍。趋陪列上公。蓬莱回望远。官阙五云中。 
　　【舒章曰亦不入卑俗】 

　　◆苏正 【字秉贞宣德时人】 

　　春夜别友人 

　　○春夜别友人 

　　绮席管弦清。春宵綘烛明。山川萦去骑。尊爼对离情。月迥藏银汉。天回转玉衡。鸡鸣催晓发。迢逓洛阳城。 
　　【卧子曰流丽】 
　　【舒章曰喜其不萧索】 

　　◆于谦 【字廷益永乐末进士景泰中官兵部尚书　英庙复位弃市】 

　　到泽州 

　　○到泽州 

　　跃马天将暮。离山路转平。川萦太行驿。树绕泽州城。落日翻旗影。长风送鼓声。孤云在天际。回首若为情。 
　　【卧子曰俊爽不羣】 
　　【舒章曰似张睢阳军城作】 

　　◆张和 【字节之昆山人正统中官至提学副使】 

　　送行人刘谕使满剌加 

　　○送行人刘谕使满剌加 

　　白发照吴钩。谁怜万里游。佩辞天阙晓。帆挂海门秋。积水浮仙屿。寒星伴使舟。归来建奇策。博望拟封侯。 
　　【辕文曰声口自俊】 

　　◆李清 【字希献华亭人景泰中进士官至湖广布政使】 

　　送荆州赵太守携家之任 

　　○送荆州赵太守携家之任 

　　雨歇石头城。春潮向晚平。一麾迟楚塞。千里挟秦筝。橘暗龙洲近舟浮夏口轻清风如可颂杜若满江程 
　　【世从孙雯曰风流意态清美独绝】 

　　◆王越 【字世昌浚县人景泰辛未进士累官兵部尚书以功封威宁伯谥襄毅所著有云山集】 

　　【舒章曰威宁才思敏徤柰其太率不脱兠牟之气】 

　　次林员外驿璧间韵 

　　○次林员外驿璧间韵 

　　漫漫南去路。随处纪山川。齐鲁云连树。秦淮水接天。鸟栖吴苑月。人牧楚陵烟。莫道交州远。姚安巳近边。 
　　【卧子曰俊快○又曰一篇之中齐鲁秦吴楚五国何也】 
　　【辕文曰似林所经之地有此五国故为叙出耳】 

　　◆李梦阳 【四见】 

　　桥山 
　　朱迁镇庙 
　　清风河上寓楼独酌 
　　中秋南康 
　　野泊 
　　七夕宜城野泊逢立秋 
　　早春赴鲍相之饮 
　　河上秋兴 
　　闲居寡营忽忆关塞之游 
　　酬京师友人见寄作 
　　繁台饯客 
　　得何子过湖南消息 
　　送人还关中 
　　九日楚山太华君同登 
　　送陈左使赴贵州 
　　酬徐子春日登楼见寄 
　　和郑生行经凤阳 

　　○桥山 

　　青宫栖古岑。白露静松林。忽下乌号泪。遥悲龙去深。衣冠万国后。辙迹四方心一气流羣帝哀哉笙凤音 
　　【舒章曰结语包藏甚大】 

　　○朱迁镇庙 

　　宋墓莽岑寂。岳宫今在兹。风霜留桧栢。阴雨见旌旗。百战回戈地。中原左袵时。土人严伏腊。偏护向南枝。 

　　○清风河上寓楼独酌 

　　一自违京邑。飘飘叹此游。桃花是往岁。竹叶转新愁。暮雨津城树。春帆水国楼。汴河堤上柳烟色似皇州 
　　【卧子曰意甚凄怆】 
　　【辕文曰神骨绝秀】 

　　○中秋南康 

　　同是中秋月。匡庐只自看。故临石镜上。偏傍落星滩。北望关山隔。南飞乌鹊寒。凤歌喧太液。光忆满长安。 
　　【舒章曰此老宦情不薄】 

　　○野泊 

　　远电明江夜。官舟野泊稀。山钟天外落。林火雨中微。水立黄龙鬬。沙沾白鹭饥。平生万里志。可柰梦西归。 

　　○七夕宜城野泊逢立秋 

　　汉江天上水。牛女世间宵。自动鼋鼍影。谁传乌鹊桥。孤城古塞月。一叶楚门潮。君看西流火。分明夺斗杓。 
　　【卧子曰雅】 

　　○早春赴鲍相之饮 

　　怜女一尊酒。要予千古台。年从碧草换。暖向玉杯来。海日连波动江鸿带雪回众宾无遽起。吾醉欲徘徊。 
　　【舒章曰老态颓宕】 

　　○河上秋兴 

　　坐送登临目。睛空鸟路长。秋云不近苑。宫树自成行。河洛来天地。人烟接渺茫采兰空泽里彼美在何乡 
　　【舒章曰结有美人芳草之思】 

　　其二 

　　白马瓠子口。秋风汾上歌。帝乡不可见。千载白云多。树动江帆至。霜前塞雁过。沧洲无尽极。慷慨有渔蓑。 
　　【卧子曰第五句稍巧】 

　　○闲居寡营忽忆关塞之游 

　　牢落居庸道。苍茫六载还。开轩延汉使对酒话燕山鸟道增新戍。天梯护上关。白城烟火切。锁钥未应闲。 
　　【舒章曰对酒句壮老】 

　　○酬京师友人见寄作 

　　浮云悲故国。积水起鸣雷。不见长安日。愁登古吹台。故人三月别。天上一书来欲问经行处山中杜若开 
　　【辕文曰似高尝侍】 
　　【舒章曰结意深淡】 

　　○繁台饯客 

　　万里游燕客。十年归此台。只今秋色里。忍为菊花来。霜露凝秦望。衣冠饯楚材。不堪分袂苦。落日一鸿哀。 
　　【卧子曰气浑词雅】 

　　○得何子过湖南消息 

　　及遇荆门信洞庭秋已凄湘江饶苦竹。几听鹧鸪啼。马援留铜柱。王褒祀碧鸡。湖南冲瘴疠。药物去曾携。 
　　【辕文曰起作急调意景不拘】 

　　○送人还关中 

　　见君驱去马。忽起望乡思。华岳寒逾峻。泾河绕自迟。躬耕为谷口。把钓忆皇陂何日一尊酒南山对不移 
　　【卧子曰章法极佳】 

　　○九日楚山太华君同登 

　　不入襄阳府。秋山每自来。那知楚峯上。还共菊花杯。帽落层云迥。风生万壑开。却思羊叔子。岘首独悲哀。 
　　【舒章曰体态间纵】 

　　○送陈左使赴贵州 

　　万里洞庭西。秋风入五溪。瘴天开斧钺。山驿断虹蜺。水出牂牁绕。城临井宿低。堂间花树紫。箫鼓阅雕题。 
　　【卧子曰差近右丞】 

　　○酬徐子春日登楼见寄 

　　三月垂杨合风花满帝州伊予直北望。尔上几层楼。紫塞连天起。黄河抱地流。春烟动万里。何处觅前游。 
　　【舒章曰起句风情振荡】 

　　○和郑生行经凤阳 

　　浩荡兴龙地。盘旋踞虎形。海吞淮水白。天插楚峯青。帝宅精灵聚。陵宫虎豹扃万年禋祭礼有道赖朝廷 
　　【辕文曰结雅】 
　　【舒章曰吞插等字皆伤风雅崆峒气盛骨秀故不觉耳】 

　　◆何景明 【四见】 

　　【卧子曰仲默五言律深雅朗秀似揽王杜之长而仍见独运】 
　　【辕文曰仲默五言近体盛唐无处不合后至秦中反似独宗子美】 

　　查城十五夜对月 
　　雨夜似清溪 
　　九日同马君卿任宏器登高 
　　洪法寺锦夫邃伯 
　　寄阮行人 
　　九日同诸友登贤隐山 
　　望京师寄王职方 
　　雨后次孟望之 
　　送孙世其举人归华容 
　　西郊秋兴 
　　长安月 
　　得五清先生消息尚客澧州怅然有怀作诗 
　　寄张提学伯纯 
　　送别刘朝信 
　　登西岩寺 
　　游贤隐寺 
　　送王生还嵩盟兼讯赵叔 
　　寄空同子卜居襄阳 
　　送曾建昌取道还泸州 
　　送沙河方令 
　　送贾郡愽之阶州 
　　送杨子浚下第还广东 
　　送戴生归献县 
　　送曹瑞卿谪寻甸 
　　送宗鲁使安南 
　　送吕挥使 
　　送郭刑部守宁波 
　　送胡别驾出关 
　　赠董侍御 
　　驾出 
　　驾幸南海子 
　　皇陵 
　　晚出左掖 
　　奉和严太史谒泰陵 
　　答潘都谏郊坛见遗之作 
　　得顾华玉全州书兼知望之消息 
　　登紫极合 
　　九日登仁寿寺后山 
　　十月望夜刘薛二子过对月 
　　中秋夜集吕给事宅 
　　十四夜李川甫宅 
　　同许补之刘子纬登定州塔 
　　大功德寺 
　　玉泉 
　　望湖亭 
　　慈恩寺 
　　关门 
　　内直遇雪 
　　春雁 
　　同敬夫游至华阳谷闻歌玅曲 
　　九日同陈侍御凤谷登宴 
　　登楼凤县作 
　　马道骤雷雨复霁 
　　咸阳原 
　　益门 
　　武关 
　　昭烈庙 

　　○查城十五夜对月 

　　中秋看月色。移席近前楹。河汉三更没。关山万里明风烟依独戍砧杵闭空城此夜高堂上。多应念远征。 
　　【舒章曰五六句沉秀独绝】 

　　○雨夜似清溪 

　　院静闻疏雨。林高纳远风。秋声连蟋蟀。寒色上梧桐。短榻孤灯里。清笳万井中。天涯未归客。此夜忆江东。 
　　【辕文曰王孟风致】 

　　○九日同马君卿任宏器登高 

　　向夕枫林爽。行吟未拟回。明霞积水外。落日古城隈。鼓角秋深怨。风霜岁晚催。莫将迟暮意。孤负菊花杯。 

　　○洪法寺锦夫邃伯 

　　古寺垂杨里。楼台照落晖。重来旧游地。却与故人违。云树千山暗。风花三月飞。未将湖海泪。空洒路傍衣。 

　　○寄阮行人 

　　夫子风流士。高怀近若何。张骞能奉使。阮藉自行歌。文字留中岳。楼船渡大河。梁都看不远。枉驾几时过。 
　　【辕文曰高壮】 

　　○九日同诸友登贤隐山 

　　古寺来游日。高秋云物清。楼台万里目。时序百年情。野树斜侵郭。河流曲抱城。明年当此际。谁与共题名。 

　　○望京师寄王职方 

　　北望依南斗。长安万里愁西风入上苑杨柳落金沟云近蓬莱阁。天回太液流。仙郎归畵省。高咏接同游。 
　　【舒章曰华景入情】 
　　【卧子曰右丞建礼之遗】 

　　○雨后次孟望之 

　　断雨藏深浦。残云霁晚空。人家乱水外。野艇夕阳中风急鸣江鹳天高落塞鸿沧浪浩歌起。身世羡渔翁。 
　　【辕文曰亦本右丞】 
　　【舒章曰五六苍逸结更淡雅】 

　　○送孙世其举人归华容 

　　尔去荆州府。孤帆几日开。山过宋玉宅。江到楚王台。落雁冲人起。浮云度水来。悲怀兼别绪。岁暮若为裁。 

　　○西郊秋兴 

　　旧家浉水上。门向钓台边。近市来沽酒。中流坐放舡。蒹葭开晚照。洲渚接寒天。渔父如相识。长歌过我前。 
　　【卧子曰闲适一派亦不可废】 

　　○长安月 

　　万里长安月。曾看照绮罗。徘徊留舞席。宛转逐游珂。锦幌披青雾。朱楼拂綘河。佳人独愁思。终夕抱云和。 

　　○得五清先生消息尚客澧州怅然有怀作诗 

　　洞庭西去路。消息几回闻。地僻难逢雁。天长秪见云。白苹悲楚客。斑竹怨湘君。宋玉哀师意。空传九辩文。 
　　【舒章曰结句雅帖】 

　　○寄张提学伯纯 

　　旧属朝端望。俱称柱下才。九霄骢马出。千仞凤凰来。河洛经中岳。星辰动外台。山城有桃李。花向几时开。 
　　【卧子曰壮浑】 

　　○送别刘朝信 

　　万里向天涯。孤城对日斜。云山共此别。世路独长嗟暮雪燕关树春风汉苑花知君骑马地。名姓满京华。 
　　【辕文曰常侍高壮嘉州秾婉此殆合之】 

　　○登西岩寺 

　　西林禅诵地。石壁倚天开。曲磴千盘上。飞泉一道来。园禽巢古殿。野鹿过香台。共坐题诗暮。山花落酒杯。 

　　○游贤隐寺 

　　寂寂春山寺。双峯昼自阴行吟白云里独慰翠微心石磴悬萝暗。岩亭杂树深。还疑武陵口。溪水入花林。 
　　【舒章曰结有不尽之情】 
　　【辕文曰三四是摩结神境】 

　　○送王生还嵩盟兼讯赵叔 

　　此向嵩州。遥看溟海穷。行人三月尽。独马万山中。雪岭衘西日。春沙起北风。传书问故旧。天地一冥鸿。 
　　【辕文曰亦似嘉州】 

　　○寄空同子卜居襄阳 

　　尔定襄阳宅。云山好傍谁。草怜王粲井。花醉习家池。留滞悲江汉。驱驰感岁时。扁舟空帐望。未有鹿门期。 
　　【辕文曰苍澹】 

　　○送曾建昌取道还泸州 

　　之官怀印绶。过里讯松筠。峡缆牵泸水。天梯截小岷云山蟠越巂锦树杂冬春目极西南日。高歌动我神。 
　　【卧子曰壮徤】 
　　【舒章曰第六语风景远到】 

　　○送沙河方令 

　　野旷孤城出。山高上党分春沙平落日古树密屯云。桃李今年种。弦歌此地闻。未须愁簿领。应不废诗文。 
　　【舒章曰世间物色独能修雅】 

　　○送贾郡愽之阶州 

　　十载一儒官。西行路复难。羗夷应爼豆。边徼有衣冠。陇阪盘云上。秦城向□看。好音怀万里。早晚报长安。 
　　【舒章曰为广文生色】 

　　○送杨子浚下第还广东 

　　怜君不得意。春尽独还家。路入蘼芜草。亭深枳壳花。客舟江上远。乡树岭南斜。盛世多遭际。宁容问钓车。 

　　○送戴生归献县 

　　旅室苍苔静。寒城月色阴归人对明烛别调入瑶琴渤海高云夕。滹沱积雪深。趋庭知有日。应慰倚门心。 
　　【辕文曰三四本色清丽】 

　　○送曹瑞卿谪寻甸 

　　逐客滇南郡。云天此路长。高秋行万里。落日泪千行。作赋投湘水。题书寄夜郎。殊方气候异。去矣慎风霜。 
　　【卧子曰似高常侍】 

　　○送宗鲁使安南 

　　日月天门迥。星辰海国遥。龙函随　敕命。使节下青霄。荒服周王域。南溟汉将标。壮游眞万里。无外见今朝。 
　　【舒章曰结体深重】 

　　○送吕挥使 

　　駵马赤电奔少年风义存名登羽林卫。身覩汉皇尊。北海连龙碛。西山出雁门。临行赠宝剑。持此答君恩。 
　　【辕文曰起句壮】 

　　○送郭刑部守宁波 

　　汉庭黄绶吏。西省白云司。岂谓为郎久。犹言出守迟。云霄悬赐履。江海入褰帷。古越今名郡。风流当在兹。 
　　【舒章曰清眞目佳】 

　　○送胡别驾出关 

　　天上黄华戍。云边铁壁城。风沙行塞日。金鼓出关情。转饷留萧相。挥鞭让祖生。军储西北计。从此树勋名。 

　　○赠董侍御 

　　何处采芳苹。维舟湘水滨。草间露彩薄。沙上月华新。杳杳侵滇路。依依向楚人。汀花不寄远。惆怅独逢春。 
　　【辕文曰新丽】 

　　○驾出 

　　九重玄武仗。万岁羽林军。朝帝乘舆出。行天警跸闻螭头蟠晓日雉尾拂春云伫望南郊气。遥连北斗文。 
　　【卧子曰仲默朝庙之作皆雅洁典丽】 
　　【舒章曰二诗如羽林严仗】 

　　○驾幸南海子 

　　饶音发桂畤。春狩践兰区。水尽缇城合。山回帐殿孤公卿随八骏虎旅备三驱如闻后车载。倘遇渭川夫。 
　　【辕文曰结句不谐要是初唐气色】 

　　○皇陵 

　　陵阙皇灵閟。山河王气遥。万年龙虎抱。每夜鬼神朝。玉盌留天地。金灯照寂寥。如看翠华度。缥缈在青霄。 
　　【舒章曰三四语隽】 
　　【辕文曰似少陵】 

　　○晚出左掖 

　　洞门余积雪。御苑覆高霞吏散层霄上城行五凤斜青回初霁柳。红动峭寒花。立马清沙外。空林集暮鸦。 
　　【卧子曰吏散二语是　今朝物色】 

　　○奉和严太史谒泰陵 

　　世切如云望。天摧格帝功。弥留念诸将。顾命托三公。玉几星辰上。玄宫霜露中。松楸恸哭地。白日起悲风。 

　　其二 

　　夜壑霜钟杳。秋岑玉殿扄。繐帷风淅淅。银海月冥冥。象卫朝羣帝。龙藏扈百灵。临门日呼召。天语旧臣聆。 

　　○答潘都谏郊坛见遗之作 

　　羽卫天行路。龙帷御宿亭壁坛流霁月银阙动春星谏猎心空赤。逢时鬓尚青。极知陪从地。瞻切五云停。 
　　【舒章曰三四高秀】 

　　○得顾华玉全州书兼知望之消息 

　　地北怜为别。天南眞可哀。同时万里去。隔岁一书来。水阔蛟龙出。山深杜若开。相思有词赋。愁绝并登台。 

　　○登紫极合 

　　层阁重重丽。丹梯袅袅孤。风云上紫极。气色览皇都。苑静芙蕖落。城喧雁骛呼苍然见淮楚乡思满平芜 

　　○九日登仁寿寺后山 

　　石合凌香岫。凭高烟雾开。人疑送酒客。地即望乡台。雁度桑干去。云从碣石来。鱼龙瀚海北。万古一悲哀。 
　　【舒章曰时序诗不落旧色】 

　　○十月望夜刘薛二子过对月 

　　院寒冬月白。城夜海云收。上客扳兰省。清光近凤楼。关山一北望。河汉迥西流。未见乘槎使。迢迢上斗牛。 
　　【辕文曰秀迥】 

　　○中秋夜集吕给事宅 

　　银汉高秋露。严城月色阴。美人今夜酒。游子故乡心。乌鹊江边去。蛟龙海上吟。汉宫楼殿迥。莫使暮寒侵。 
　　【辕文曰结意可见然亦安雅】 

　　○十四夜李川甫宅 

　　独院淹杯酌。高秋惊旅魂。风蝉急白露。沙叶静黄昏。月上看天柱。潮来望海门。平生壮游志。非尔向谁论。 

　　○同许补之刘子纬登定州塔 

　　塔阁盘空上。笙箫遶洞行。悬梯出万井。飞葢俯孤城。燕岱风云色。滹沱雁鹜声。登高并回首。直北是神京。 

　　○大功德寺 

　　宝地烟霞上。珠林霄汉间。　宣皇留殿宇。今日共追攀。御榻临丹壑。行宫锁碧山。帝城看不远。时见五云还。 

　　○玉泉 

　　行游金口寺。坐爱玉泉名。云去随龙女。风来动石鲸入宫朝太液穿苑象昆明却望天河水迢迢万古情 
　　【辕文曰秀于献吉深于于鳞】 
　　【卧子曰雅丽深永可称绝作】 
　　【舒章曰风调浑秀】 

　　○望湖亭 

　　独上湖亭望。霜空万里明。槛疑天上立。槎是斗边行。云雾开山殿。芙蓉暗水城。先朝四百寺。秋日徧题名。 
　　【舒章曰结老】 

　　○慈恩寺 

　　海子桥西寺。高楼御苑花。中流自日月。平地有烟霞。客至开金殿。宸游想翠华。十年复到此。朋辈各天涯。 
　　【舒章曰平稳自见情兴】 

　　○关门 

　　虎卫关门迥。龙沙塞曲深。风云时有气。日月昼长阴。中使西来讯。千官北望心。天寒汉宫阙。翠葢忆春临。 
　　【卧子曰似　武皇在宣府时作】 

　　○内直遇雪 

　　袅袅城云影。萧萧急霰催。远从仙阁度。轻绕凤池回。弄日摇彤管。含风引玉杯。春还今岁早。先报汉宫梅。 
　　【舒章曰结有余景】 
　　【辕文曰本于初唐而加之以逸】 

　　○春雁 

　　花初背楚泽。雪罢度桒干。渐起随春色。高飞犯朔寒。书停江国望。阵倚塞门看。忆尔常南北。无嗟行路难。 
　　【舒章曰咏物得远近之势】 

　　○同敬夫游至华阳谷闻歌玅曲 

　　名邑今重过。终南第一游。山中白雪倡。天上彩云流柳散秦川色花含杜曲愁同时霄汉侣。十载卧林丘。 
　　【舒章曰明爽多情】 
　　【卧子曰敬夫固工于曲】 
　　【辕文曰高丽】 

　　○九日同陈侍御凤谷登宴 

　　栢台骢马使。兰谷凤仙家。暂驻三秦节。来看九日花。风霜高锦树。云日丽清沙。去去层霄上。回瞻北斗斜。 
　　【辕文曰不烦假借玅有风律】 

　　○登楼凤县作 

　　近讯中原使。兼登万里楼。朝廷仍北极。行在且南州。峡断风云隔。江通日月流。如闻乘八骏。早晚向昆丘。 
　　【卧子曰时武皇南廵】 

　　○马道骤雷雨复霁 

　　万壑惊雷起。千峯鸣雨过。稍看风濑减。更觉夏云多。虹饮垂青涧。猿行挂碧萝。山中无吏事。长啸答樵歌。 
　　【舒章曰夏景清绝】 

　　○咸阳原 

　　千秋陵墓地。驻马惜兹行。晚日登原殿晴天见渭城望春时极目。访古独含情奈有咸阳草风吹岁岁生 
　　【辕文曰末句悲感自深然去中晚不远】 

　　○益门 

　　益门通汉沔。栈阁上云霄。蜀道从兹始。秦川望巳遥。生风邻虎穴。回日过龙标。眇眇征途子。云山谁见招。 
　　【卧子曰实地自佳】 

　　○武关 

　　北转趋刘埧。西盘出武关。微茫一线路。回合万重山天地几龙战风云惟鸟还关门锁溪水日夜送潺湲 
　　【舒章曰何减广武之叹】 

　　○昭烈庙 

　　漂泊依刘计。间关入蜀身。中原无社稷。乱世有君臣。峡路元通楚。岷江不向秦。空山一祠宇。寂寞翠华春。 
　　同郡夏完淳存古氏挍 

　　皇明诗选卷之七终 

　　●皇明诗选卷之八 

　　李　雯舒章氏 
　　云间陈子龙卧子氏同撰 
　　宋征舆辕文氏 

　　五言律诗二 

　　徐祯卿 
　　边贡 
　　戴铣 
　　王廷相 
　　杭淮 
　　朱应登 
　　郑善夫 
　　孟洋 
　　陆深 
　　薛蕙 
　　王廷陈 
　　蒋山卿 
　　陈沂 
　　唐龙 
　　戴冠 
　　韩邦靖 
　　杨慎 
　　常伦 
　　夏言 
　　严嵩 
　　黄佐 
　　敖英 
　　孙继芳 
　　江晖 
　　孙一元 
　　徐阶 
　　胡缵宗 
　　张时彻 
　　高叔嗣 
　　华察 
　　苏佑 
　　屠应埈 
　　王格 
　　黄省曾 
　　唐顺之 
　　沈恺 
　　朱衡 
　　王廷干 
　　皇甫涍 
　　皇甫汸 
　　皇甫濂 
　　崔澄 
　　王维桢 
　　杨时秀 
　　袁炜 
　　茅坤 
　　冯惟讷 
　　胡侍 
　　余文献 
　　李先芳 
　　王崇古 
　　李攀龙 

　　◆徐祯卿 【四见】 

　　彭蠡 
　　在武昌作 
　　长陵西望泰陵二首 
　　送许补之还丹徒 
　　驾出南郊退简边乔二太常 
　　月 
　　送友人还吴 

　　○彭蠡 

　　茫茫彭蠡口。隐隐鄱阳岑。地涌三辰动。江连九派深。扬舲武昌客。兴发豫章吟不见垂纶叟烟波空我心 
　　【舒章曰矫秀】 

　　○在武昌作 

　　洞庭叶未下。潇湘秋欲生。高斋今夜雨。独卧武昌城重以桑梓念凄其江汉情不知天外鴈何事乐南征 
　　【辕文曰清绝】 
　　【舒章曰八句竟不可断】 

　　○长陵西望泰陵二首 

　　新宫犹蔼蔼。白露巳苍苍。讵识神灵远。徒悲剑舄藏。阴风振大漠落日照渔阳稽手攀松栢。云天洒泪长。 

　　其二 

　　昔送宫车出长悲西雍门今来寒食节独望灞陵园杳杳仙城闭。萋萋封树繁当时侍从客恸哭几人存 
　　【卧子曰君臣之情此诗最深】 

　　○送许补之还丹徒 

　　怜君挥手去。匹马向南天。旅病青山外。乡心落日悬燕关变积雪淮柳动新烟驿路重云里。相思易来年。 
　　【卧子曰五六新挺】 

　　○驾出南郊退简边乔二太常 

　　斋殿銮舆下。郊宫凤野开。霜戈迎日动。芝葢拂云来。辇道前旌直。钩陈翼骑回。甘泉枚朔侍。词赋接仙才。 

　　○月 

　　故园今夜月。迢逓向人明只自悬清汉那知隔凤城兼风露发。光逼曙乌惊何事江山外能催白发生 
　　【辕文曰如交梨火枣】 

　　○送友人还吴 

　　阳月随阳鴈。遥从塞上来。北人江北望。不见陇头梅。坐下杨朱唳。吟为庄舄哀。聊传数行札。千里送君回。 

　　◆边贡 【再见】 

　　【辕文曰廷实五言律华贵不必言时出俊语令人百思何李劲对也】 

　　赠何子元 
　　送于时宜 
　　出郭将访希凖郡伯惧暮而返却寄 
　　次韵留别张西盘大参 
　　张秋官元德席上留别 
　　鄂渚 
　　幽寂 

　　○赠何子元 
　　○送于时宜 

　　○赠何子元 

　　饮马长城窟。秋风陇水鸣。旌旗连朔气。笳吹咽边声。鹿塞胡霜白。龙沙汉月明。共嗟班定远。身是一书生。 

　　○送于时宜 

　　行子对新月。临堂酣且歌。客衣寒未减。乡梦日应多鲁甸封春草淮川渺夕波芳音托回鴈。迢逓奈情何。 
　　【卧子曰亦从右丞得来】 

　　○出郭将访希凖郡伯惧暮而返却寄 

　　驾言江山出。却至水西还。远道空回首。重门欲上关断云低白鴈斜日近青山欲采瑶华赠。仙舟不可攀。 
　　【辕文曰五六是右丞佳句】 

　　○次韵留别张西盘大参 

　　满酌岂辞醉。未行先忆君。山城稀见菊。关树不开云地入河源渺天连塞日曛那堪北来鴈偏向别时闻 
　　【舒章曰风景凄然】 

　　○张秋官元德席上留别 

　　春日江陵去。烟花万里途。山川留故郢。舟楫带三吴。树影湘流转猿声峡月孤郡楼登望夕。天北是皇都。 

　　○鄂渚 

　　鄂渚维舟楫。登高览洞庭地连秋水白天入暮山青望阙瞻星斗。怀人感鹡鸰。渔箫向夕起。呜咽不堪听。 
　　【舒章曰江山满目一往情深】 

　　○幽寂 

　　幽寂躭蓬户。凄凉怀旧吟莺啼非故国草色乱春心落日黄云暮阴风碧海深嗷嗷北来鴈二月有归音 
　　【辕文曰三四一联不过十字中有无限诗情】 
　　【卧子曰三四悲宕】 
　　【舒章曰结亦澹浑】 

　　◆戴铣 【字宝之婺源人弘治丙辰进士官南给事中以劾刘瑾削籍追赠光禄卿】 

　　武城晚眺 

　　○武城晚眺 

　　野旷苍烟合。城昏白日斜。羃堤千柳树。负郭万人家。小舫明渔火。高楼隐暮笳。寂寥江上立。羁思满天涯。 

　　◆王廷相 【三见】 

　　登台 
　　夔州 

　　○登台 

　　古人不可见。还上古时台。九月悲风发。三江候鴈来。浮云通百粤。寒日隐蓬莱。逐客音书断。凭高首重回。 
　　【卧子曰亮发有声】 

　　○夔州 

　　独舸东川客。千峯白帝秋。山开巫峡险。江入洞庭流。览迹悲前代。抡文惬壮游中原无跃马耕凿徧夔州 
　　【舒章曰结深得杜意】 

　　◆杭淮 【号双溪宜兴人弘治己未进士官至副都御史】 

　　送徐石东佥宪湖南分题得潇湘 

　　○送徐石东佥宪湖南分题得潇湘 

　　潇湘他日梦。今上合江亭。天阔浮吴楚。山青入洞庭。鹧鸪春渺渺。斑竹雨冥冥。舟檝云中见。依稀帝子灵。 
　　【辕文曰双溪亦有诗名而用笔甚拙此稍稳秀】 

　　◆朱应登 【字升之宝应人洪治己未进士官至参政】 

　　繇金州舟行至洵阳 

　　○繇金州舟行至洵阳 

　　理棹出山阿。回舟沂渌波。广烟交远树。飞嶂隐悬萝。地域经秦少。江流入楚多。青楼临广道。巳听大堤歌。 
　　【卧子曰升之有诗名而合作殊少】 

　　◆郑善夫 【字继之莆阳人弘治乙丑进士官南吏部郎中】 

　　【卧子曰继之雅质故铺叙之言独长】 
　　【辕文曰继之朴直志存忠爱】 

　　柬顾华玉 
　　西山杂诗 
　　明妃曲 
　　秋晚直南省 

　　○柬顾华玉 

　　昔在过逢日。天台山雪生。何期临易水。惆怅赤霞城。杯动青春色。琴仓沧海声。终焉谢朱绂。携手石梁行。 

　　○西山杂诗 

　　昔日西湖钓。　宣皇游幸来。至今鲛室里。彷佛锦云开。岁月芙蓉殿。关山龙虎台。东廵志更远。谁挽八鸾回。 

　　○明妃曲 

　　明妃初出塞。宛转意何穷。马上琵琶曲。流悲入汉宫。自言妾薄命。万里去和戎。今日■〈艹縻〉芜草。青青向垄中。 
　　【卧子曰古质】 
　　【舒章曰太白五言多有此体】 

　　○秋晚直南省 

　　清夜何曾梦。鸦啼深树间。羯胡同汉月。陵寝在燕山。青草乘时长。黄斿何日还。因风候边使。咫尺见天颜。 
　　【辕文曰时武皇在宣大结句属意有体】 

　　◆孟洋 【再见】 

　　登岳阳楼 
　　毛侍御汝厉按湖南道出嘉鱼赋别 

　　○登岳阳楼 

　　此地昔曾过。危楼今始攀。日衔天际树。云动水中山。津驿趋三楚。江阙控八蛮。乱帆何处去。风浪未知还。 

　　○毛侍御汝厉按湖南道出嘉鱼赋别 

　　黄鹤游仙地。青骢汉使过。云开衡岳色。春入洞庭波。陵谷招秦隐。江湘续楚歌。平生经济术。今日定如何。 
　　【卧子曰稳雅】 

　　◆陆深 【再见】 

　　【卧子曰子渊五言律多轻浅之调故仅取二章】 

　　鄱阳湖 
　　假寐 

　　○鄱阳湖 

　　家居沧海曲。观水入云天。斜日番君庙。西风邬子船草封高岸没。波合断山连。起击中流楫。秋光满大川。 

　　○假寐 

　　假寐依洄洑。篝灯伴水云。晚潮随月上。归鴈带霜闻。地古三江合。星移五夜分。冥行吾岂敢。露宿畏离羣。 
　　【辕文曰亦近中晚取其后半稍振耳】 

　　◆薛蕙 【三见】 

　　九日同何仲默出郊 
　　驾幸南海子 
　　送毛敬父之庐州 
　　六月八日西阙遇雨 
　　王明叔东谷卷 
　　长安道 

　　○九日同何仲默出郊 

　　九日登高会同人载酒。寒城一以眺。秋色正堪哀。零雨晨初霁。浮云午未开。南飞有鸿鴈。为尔立徘徊。 

　　○驾幸南海子 

　　□幸芙蓉苑。传言羽猎行。三驱陪上将。四校出神兵列戟围熊馆。分弓射虎城风云日暮起偏遶汉宫营 
　　【临子曰壮丽结更深稳】 

　　○送毛敬父之庐州 

　　北峡吞淮口。东陵控海隅。霍山分岳镇。肥水混濡须。从事之官远。观风问俗殊。庐江多小吏。应候府中趋。 

　　○六月八日西阙遇雨 

　　窈窕西清内。参差水殿连。归云向平乐。飞雨集甘泉。明月裁班女。回风唱丽娟。龙池初望幸来往木兰船。 
　　【辕文曰结意翩翩】 

　　○王明叔东谷卷 

　　谷断悬山阁。崖通度石桥。日蒸沧海气。霞动赤城标。雪重花先映。霜严叶后凋。空题招隐曲。怅望隔云霄。 

　　○长安道 

　　神州应东井。天府擅西秦。双阙南山下。千门渭水滨。公卿畏主父。宾客慕平津。方朔何为者。虚称避世人。 
　　【辕文曰初唐】 
　　【舒章曰结亦寄傲】 

　　◆王廷陈 【三见】 

　　驾幸南海子 
　　李沔阳自大梁经裕州因赠 
　　寄颜惟乔 
　　江上言怀 
　　闻筝 

　　○驾幸南海子 

　　南郊初礼帝。上苑复夸胡。虎兕先声伏。车徒翼辇趋。网罗张一面。部曲用三驱。侍从羣臣在。应知谏猎无。 
　　【舒章曰典严】 

　　○李沔阳自大梁经裕州因赠 

　　雪夜梁王宴。霜秋宋玉愁。回瞻嵩岳峙。去逐楚江流。少室三花树。沧浪一叶舟。南行正摇落。知尔忆林丘。 

　　○寄颜惟乔 

　　闻子幽栖处。绝无人世喧。琴书元栗里。鸡犬似桃源。云影昼垂席溪流春到门弓旌早晚至。白首去丘园。 
　　【辕文曰极似右丞但稍薄耳】 

　　○江上言怀 

　　岸束涛声急。轩凝野色重山悬神女雨江进楚王风舟楫争先涉。村墟急暮春。平生壮游兴。潦倒对鱼龙。 

　　○闻筝 

　　花月可怜春房栊映玉□思繁纤指乱。愁剧翠蛾颦。授色歌频变。留宾态转新曲终仍自叙家世本西秦 
　　【舒章曰宋玉东墙之语太无俚赖不若此结之有体分】 
　　【卧子曰稚钦纵□倡乐态致宜尔比之十五王□未知娣姒也】 

　　◆蒋山卿 【字子云仪眞人正德甲戌进士官至参政】 

　　春夜佴参戎见过 

　　○春夜佴参戎见过 

　　苍梧春欲暮。旅况复何如。上客烦骠骑。中厨具鲤鱼。流云城树暗。过雨径花疏。相过休言数。高谈赖起余。 
　　【卧子曰亦麤有致】 

　　◆陈沂 【字鲁南靳县人正德丁丑进士繇庶吉士累官侍读学士】 

　　经牛头山寺 
　　龙舟坞 

　　○经牛头山寺 

　　落日牛头寺。攀缘岭七盘。鸟声林叶暗。山影石溪寒。清梵空中听。丹楼畵里看。到门僧不见。松桧满秋坛。 
　　【舒章曰结亦幽远】 

　　○龙舟坞 

　　帝舸频催发。初开水殿时。苍龙出海国。紫凤浴天池。夺锦星桥断。穿杨月树披。于今芳坞闭。闻自内家知。 

　　◆唐龙 【字虞佐兰溪人正德戊辰进士嘉靖中历官吏部尚书赠少保谥文襄所著有渔石集】 

　　【卧子曰渔石五言本之少陵巳涉籓篱渐窥堂奥】 
　　【辕文曰渔石五言近体极能气象】 
　　【舒章曰渔石五言律诗刁斗精明风零狎竞足为名家元美以为苦行头陀终少玄解未免太苛】 

　　藵城 
　　龙渠春水次平田韵 
　　子午岭 
　　巩昌 
　　成县 
　　伏羗 
　　临洮 

　　○藵城 

　　地势雄临汉。风声远接巴。雾深城市隐。日照谷门斜鸟道悬青壁龙江走黑沙未观诸葛垒。先问子眞家。 
　　【卧子曰壮阔】 

　　○龙渠春水次平田韵 

　　白雨千岩落春渠百尺深涨前鱼桁直。波外草堂阴荇叶藏家鹳杨花逐渚禽。扁舟迟未去。空抱水云心。 
　　【舒章曰起有深景】 

　　○子午岭 

　　岭名分子午。天险限西东。剑阁千人废吴山一箭雄云封关树黑日出塞门红远道悲游子。驱车背朔风。 

　　○巩昌 

　　关塞远仍到。音书静不闻山高八月雪木落万川云药裹秋随病。松灯夜较文贤劳犹自愧。未敢数辛勤。 
　　【辕文曰三四风土语自高秀】 
　　【舒章曰结亦朴雅】 

　　○成县 

　　太守传经地。襜舆厉月行栗亭秋雨歇鱼峡夜川明竹外双旌出。沙边一吏迎。荒台迷绛帐。失学愧诸生。 
　　【舒章曰秀拔有眞景】 

　　○伏羗 

　　木脱羗山出。云寒羗水清。干戈经百战。灯火聚孤城。雪岸蒹葭色。风营鼓角声。将军功伐在。马革快平生。 
　　【卧子曰意态高纵】 

　　○临洮 

　　荒郡人烟少。频年胡骑多。风云屯□亹。雨雪涨黄河。何处来天马。谁人制骆驼。纷□增感慨。此后更如何。 
　　【辕文曰老境】 

　　◆戴冠 【字仲鹖信阳人正德戊辰进士何大复弟子也】 

　　辛巳七月一日登楼 

　　○辛巳七月一日登楼 

　　落日苍梧远。孤臣独倚楼。云山空洒泪。江海岂容愁。属国归无日。文园病未休。不堪南极外。风送九天秋。 
　　【辕文曰仲鹖亦未升大复之堂】 

　　◆韩邦靖 【字汝庆朝邑人年十四举于乡正德戊辰进士官至参议】 

　　【舒章曰汝庆襟情崖岸不堕风流】 

　　中秋同何大复望月 
　　送谢屯部之湖广 
　　寄杨侍御师文年兄 
　　云中九月八日同张子登高 

　　○中秋同何大复望月 

　　令节他乡酒。关山独夜情。看花秋露下。望月海云生。碧汉通槎近。朱楼隔水明。南飞有鸿鴈。作意向人鸣。 
　　【舒章曰雅畅】 

　　○送谢屯部之湖广 【二首】 

　　谢子同官久。春深独远行。山花孤□发。江草旅愁生。桂岭通巴国。岷江接汉城。登□云日暮。何处是神京。 
　　【卧子曰结构清玄】 

　　其二 

　　念汝辞京国。何时到汉州。山川富形胜。使者足风流。地入庞公宅。江深谢眺楼。悬□多惠爱。好□岘山留。 
　　【辕文曰此首尤稳当】 

　　○寄杨侍御师文年兄 

　　逐客地虽僻。故人情不疏。巳劳千里驾。复覩数行书别思梅花后春风蕙草初江亭一杯酒。何日共相如。 
　　【辕文曰情事俱眞笔致殊秀】 

　　○云中九月八日同张子登高 

　　佳节明朝是。边寒花未开。愁心看极塞。乡思上高台。对酒清笳发。当歌白鴈来。天涯难会面。风雨复相催。 
　　【卧子曰精儆】 

　　◆杨慎 【三见】 

　　十二月朔旦南郊扈从省牲 

　　○十二月朔旦南郊扈从省牲 

　　天仗云门外。宵衣晓漏前。苍龙旗影动。朱鹭皷声传。星烂甘泉烛霜清泰畤烟南郊新警跸重覩　孝皇年 

　　◆常伦 【再见】 

　　和王玉溪过韩信岭 

　　○和王玉溪过韩信岭 

　　汉代推灵武。将军第一人。祸奇缘蹑足。功大不容身。带砺山河在。丹青祠庙新长陵一抔上寂寞亦三秦 
　　【舒章曰结亦快意】 
　　【辕文曰元美录此诗于巵言中具见赏心要以爽切为贵耳】 

　　◆夏言 【字公谨贵溪人正德丁丑进士嘉靖中繇行人累官华葢殿大学士上柱国少师后弃市】 

　　扈驾承天谒陵 

　　○扈驾承天谒陵 

　　驰道回雕辇。行宫列羽林青山留王气白日散春阴一代朝陵典千官扈跸心。□非词赋手。虗沐圣恩深。 
　　【卧子曰三四佳】 

　　◆严嵩 【字惟中分宜人正德中进士嘉靖中累官大学士少师致仕寻以子世蕃事削夺并籍其家寄仓老死所著有□山堂集】 

　　【卧子曰严相气骨清峭应制诸篇颇为雅赡特束□寡自然之致耳】 
　　【舒章曰介溪之才长于阙廷供奉宜其以青词见幸】 
　　【辕文曰严相虽□初唐气甚险仄称其为人】 

　　登凭虗山殿在永明殿之南岩洞甚奇 
　　孟夏初夕侍上登苑中阁 

　　○登凭虗山殿在永明殿之南岩洞甚奇 

　　峯殿郁岧嶤。登临近九霄。曙霞笼阙迥。残月带城遥。翔凤金为阁。飞虹玉作桥。乘舆罢游幸。花色为谁饶。 

　　○孟夏初夕侍上登苑中阁 

　　帝苑开金阁。仙台驻玉銮。山邻飞凤岛。路接会眞坛。眺迥星辰满。凭高气色寒。叨随六龙御。眞在五云端。 

　　◆黄佐 【再见】 

　　弥罗阁秋望一首与马子仲房 

　　○弥罗阁秋望一首与马子仲房 

　　羽观临霄汉。飙台出薜萝。霞觞延客久。琪树受凉多。日色隐平楚秋声连大河君看惬幽意。吾醉即狂歌。 
　　【辕文曰气象俱足】 

　　◆敖英 【字子发清江人正德辛巳进士官至左布政】 

　　塞上曲 

　　○塞上曲 

　　无定河边水。寒声走白沙。受降城上月。暮色隐悲笳。玉帐旄头落。金微鴈阵斜。几时征战息。壮士尽还家。 
　　【舒章曰遥对流宕】 
　　【辕文曰气格本太白】 

　　◆孙继芳 【号石矶华客人正德时进士所著有东山集】 

　　送徐太史使辽府 

　　○送徐太史使辽府 

　　节重天王使。情亲帝子家。云霄三殿诏。波浪九江槎。庾亮楼前月。湘妃庙口花。金尊高宴毕。须拟吊长沙。 

　　◆江晖 【字景旸正德中以翰林修撰为按察使所著有亶爰集】 

　　中秋望月 

　　○中秋望月 

　　九霄澄颢气。万里淡清辉。鴈影金波动。乌攀宝树飞。拭盘延露醑。开镜炫星衣。丛桂南山迥。王孙尚不归。 
　　【卧子曰景旸好怪此亦六朝之遗】 

　　◆孙一元 【字太初不知何许人正嘉中以诗自见时人咸以为奇士有集行世】 

　　【卧子曰山人诡迹尘外清放自居故有俊调而鲜深思终近浅俗】 
　　【辕文曰太初奇士诗颇率意而元美许为奇拔将无论其世耶】 

　　晚霁 
　　兰 

　　○晚霁 

　　晚来雨初霁。烟火隔林微。一径牛羊入。孤材桑柘稀。长天干远水。积雾带嵒扉。月黑闻人语。溪南种树归。 

　　○兰 

　　落日天风动。空山兰叶芳。潇潇湘水阔。冉冉楚云长。独抱幽人操。空怀王者香。隔江费褰采。岁暮永相望。 
　　【舒章曰自喻】 

　　◆徐阶 【字子升华亭人嘉靖癸未赐进士第三人累官大学士少师谥文贞】 

　　【辕文曰文贞伏膺元美局于名位不获精思其才尚未展也】 
　　【卧子曰徐公济世之士其诗不专台阁】 
　　【舒章曰少师不以诗名然其合处亦不僝俗】 

　　贺知章故宅 
　　送顾起元甥壻之京 

　　○贺知章故宅 

　　汶水孤帆远。任城四望开。风流贺监宅。寥落谪仙杯。树色含秋冷。泉声带雨回。金龟复何在。慷慨有余哀。 

　　○送顾起元甥壻之京 

　　病中愁送客。况复是残年。两雪三更梦。江湖万里船。天垂龙塞没。星接凤城悬。到及燕山路。应书数字传。 

　　◆胡缵宗 【字孝思天水人嘉靖时官廵抚右副都御史】 

　　登天柱阁 

　　○登天柱阁 

　　与客上江楼。横江山欲浮。云当天柱出。月傍小孤流。帆外收吴楚。尊前落斗牛。弥漫忽千里。倚槛思悠悠。 
　　【卧子曰气象是作家】 

　　◆张时彻 【三见】 

　　城南闾将军宅同万民望□国望访杨惟仁分韵 
　　辰阳道中 
　　新秋咏怀 
　　薛家楼会燕 
　　白鹿洞 
　　飞来峯 
　　长安道 

　　○城南闾将军宅同万民望□国望访杨惟仁分韵 

　　江苑莓苔夕。春风玉漏长。异乡今日会。明月故人觞。甸树围山郭。溪云带草堂。明朝与君别。两地莫相忘。 
　　【舒章曰序情深到】 

　　○辰阳道中 

　　初日映扶桑。驱车上垄长。云中行剑戟。谷口散牛羊。桂树谁相赠。风尘秪自伤。羊肠随处是。嘿嘿媿王阳。 

　　○新秋咏怀 

　　芳杜秋风冷。兰舟剡水迟美人在何许。远道本难期。皓月临琼榭。青楼出凤吹。曲中有深怨。不奈妒蛾眉。 
　　【卧子曰何其秀楚】 

　　○薛家楼会燕 

　　秋尽黄花落。风高白鴈来。波浮银汉动。山抱石城回。天上星辰会。人间锦绣才相看华烛夜。何处是蓬莱。 
　　【辕文曰气老调高】 

　　○白鹿洞 

　　平台开绝壁。西望五峯高瞑树栖山燕春苔绣石皋鱼游吹浅浪。龙卧起惊涛。莫学任公子。垂纶钓巨鳌。 
　　【卧子曰深秀】 

　　○飞来峯 

　　迭石围青壁。澄湖映赤城。峯回云尽入。洞转日初明。窈窕丹丘秘。逍遥玉女行。山中有眞隐。长坐说无生。 
　　【舒章曰结老】 

　　○长安道 

　　曙动开长乐。莺鸣遶建章。龙媒驰道出。凤吹彩旌扬。绣陌生朱雾。铜沟映绿杨渭桥春水涨日日泛鸳鸯 
　　【卧子曰结句新蔚】 

　　◆高叔嗣 【再见】 

　　寓居慈仁寺游览 
　　赋得峄山碑送李东升明府 
　　雨后有怀子延 
　　送别萧司勋 
　　西园再酬谷子延 
　　寒食定兴雪中 
　　平定城东西交口用壁间韵 
　　晚趋忻口 
　　沁州张源铺 
　　吕潭境 
　　广视堂作 
　　分水岭晚行 

　　○寓居慈仁寺游览 

　　终日仙宫掩。青松绕殿遮。到来长春草行坐落天花。合上王城尽。门前官路斜。微身随处是。何敢叹无家。 
　　【舒章曰颇伤行役】 
　　【辕文曰摩诘佳处如此】 

　　○赋得峄山碑送李东升明府 

　　秦皇千载后。峄岭尚遗碑。断石青山路。孤城沧海湄。萧条余霸气。磨灭想雄辞。君到鸣琴暇。应多吊古思。 
　　【辕文曰自雅】 

　　○雨后有怀子延 

　　骤雨新秋晚。微晴墟落间。悠然抱藜杖。率尔倚柴关。空壑纔容水。流云故满山。遥知城市里。应羡此身闲。 
　　【卧子曰是右丞】 

　　○送别萧司勋 

　　柴门夜语罢。惆怅出前林。晓日孤村映秋风落木深别来生白发。归去换愁心。还复茅檐下。朝朝鸟雀吟。 
　　【辕文曰中有自然处不可及】 

　　○西园再酬谷子延 

　　茅屋还相见。冬郊那可闻。荒城连冻浦。落照与寒云。远树行时倚。归途到处分。留君终日语。犹自日思君。 

　　○寒食定兴雪中 

　　二月莺花少。千家雨雪霏。可怜值寒食。犹未换春衣。积水生空雾高城背落晖忍看杨柳色。从此去王畿。 
　　【卧子曰实境高秀】 

　　○平定城东西交口用壁间韵 

　　敢言触热倦。悦此午阴长。兰气清林薄。蒲风散野塘。高陵堪下马。恠石欲成羊。可念征途侣。题诗徧驿堂。 

　　○晚趋忻口 

　　云峯聊极目。立马独愁心岂直关山远其如雨雪深笳声先入夜。边气迥生阴。畴昔长征意。蹉跎力不禁。 

　　○沁州张源铺 

　　去国三年意。还家此日心。天寒客路永日暮众山深沙塞人偏老。风霜马不禁。如何更万里。投迹楚江阴。 
　　【舒章曰楚声独绝】 

　　○吕潭境 

　　连山望不极。况复楚云长。万树含春色。孤村带夕阳。解鞍当古戍。投袂及空堂。去国日方远。怀君意敢忘。 

　　○广视堂作 

　　兹堂揽峯首。伏槛即江流。夕日川新涨。空天雨半收。城邻龙伯国。宅并羽人丘。临眺非无乐。客心还自愁。 

　　○分水岭晚行 

　　客兴日无奈。兵荒岁屡加。少年曾许国。多难更移家远水通春骑孤城起暮笳凭高一回首。何处是京华。 
　　【辕文曰此作似有意拟杜】 

　　◆华察 【再见】 

　　过堠阳山居 

　　○过堠阳山居 

　　林昄惬嘉遁。乘兴访幽踪。野旷余寒照。山深多乱峯。潭烟生暮色。水木澹秋容。不是桃源地。虗疑物外逢。 


　　◆苏佑 【再见】 

　　河东道中 
　　渡鄱湖 
　　昭圣皇太后挽章 
　　晓行 
　　廵关杂咏 
　　中秋简谢陈曾二部使 
　　赠送黄翠岩出塞 

　　○河东道中 

　　蒲坂水仍抱。首阳山故连。重华不可见。孤竹转堪怜。暖色熏杨柳春声换杜鹃河流日滚滚万丈禹门前 
　　【卧子曰第六句巧而□】 
　　【辕文曰结老】 

　　○渡鄱湖 

　　气薄衡庐润。波□翼轸摇。三江同贡赋。九派异风潮。似接秦皇岛。应连汉武桥石华如可拾乘月坐吹箫 
　　【舒章曰三四联典切结有佳兴】 

　　○昭圣皇太后挽章 【二首】 

　　【卧子曰二诗隐而不阿直而有体】 
　　【辕文曰　孝宗　张皇后在　世庙时称　昭圣皇太后及其崩也诗人之言如此】 
　　慈极空遗诰。仙轝去不还。千官临内殿。万姓哭深山。雉扇秋新掩。龙髯岁久攀并将江上泪沾洒泰陵间 

　　其二 

　　先帝留弓剑。千秋伤若何竟违西内养还葬北田阿玉殿涵霜露。玄宫袅□萝两朝侍臣在哭向白云多 

　　○晓行 

　　戒晓双旌发。鸡声动塞城。贝装方结束。剑气早纵横。霜杂轻尘满。烟浮远树平。寄言游侠者。不是少年行。 
　　【舒章曰舜泽五言律徤处极似达夫】 

　　○廵关杂咏 

　　灵曜西飞急。昔贤安在哉水环燕社去山对赵宫开白玉增新市。黄金圯旧台。悲歌问遗俗。颇牧倘归来。 
　　【辕文曰合作】 

　　○中秋简谢陈曾二部使 

　　把酒高台上。青天片月流。予行还几日。相对复中秋。风笛催羗管。霜砧满塞州征人方苦战莫照黑山头 
　　【卧子曰老境】 

　　○赠送黄翠岩出塞 

　　春草寒犹短。霜旌远劳军。行瞻秦堑雪。伫恋晋祠云。能事须兼武。雄图雅属文铙歌新入调候骑日相闻 
　　【舒章曰雅畅】 

　　◆屠应埈 【再见】 

　　送陈约之谒祀孝陵 
　　送同年谢子儒致仕归 
　　送唐生 

　　○送陈约之谒祀孝陵 

　　万岁桥山路。三春草木青。乾坤黄钺在。风雨翠华扃。北极通羣帝。中天觐百灵。当时貔虎佐。一一扈青冥。 

　　○送同年谢子儒致仕归 

　　子眞栖谷口。潘岳赋闲居。长揖辞明主。为农返故庐雪消巴岭出天入锦江虗莫待扬雄老。玄亭早著书。 
　　【辕文曰有情有景匀适流丽】 
　　【舒章曰虗字下韵极稳】 

　　○送唐生 

　　仗策欲谁亲。侯门不重宾。空弹冯氏铗。莫济范睢贫玉露凋红树金风起白苹萧萧南去鴈。飘泊自为邻。 
　　【舒章曰玉露二语秋景极丽】 

　　◆王格 【字汝化京山人嘉靖丙戌进士繇庶吉士官至佥事】 

　　骊山温泉 
　　边客 

　　○骊山温泉 

　　咸阙无雕辇。骊山尚浴泉。汤池同野壑。水殿秪塞烟。月冷新丰路。沙沉渭浦田。行人谩投足。谁识濯龙年。 
　　【舒章曰结句婉雅】 

　　○边客 

　　六郡良家子。三年大漠行。捐躯思报主。辞赏不邀名。白草霜连剑黄沙雪作城秋来南鴈度。莫寄玉关情。 
　　【辕文曰黄沙句警切】 

　　◆黄省曾 【再见】 

　　大司马乔公觞余清凉寺 

　　○大司马乔公觞余清凉寺 

　　虎士行芳馔。虗亭倒玉壶。殷勤司马意。登览纵潜夫二月青云落三山白日孤遥看春草色醉杀莫愁湖 
　　【舒章曰意气骀荡】 

　　◆唐顺之 【再见】 

　　送王舍人往昆山为顾相公营墓 
　　送李文与赴河南郡倅任 

　　○送王舍人往昆山为顾相公营墓 

　　明主敦耆老。藏山借宠恩。使臣出左掖。秘器给东园。旧路吴中树。新碑海上原。平津众宾客。试问几人存。 

　　○送李文与赴河南郡倅任 

　　去谒河南尹。期收幕下勋。地当分陕处。官是古参军。闲就繁台宴睛瞻嵩岳云诸公谁不爱。喜怒定随君。 
　　【卧子曰笔自纵】 

　　◆沈恺 【字舜臣华亭人嘉靖己丑进士官至参政以直闻于时】 

　　秋日野兴 

　　○秋日野兴 

　　渐远风尘迹。殊深湖海心。凉飔疏古木。流水散幽琴。鴈落浮寒影。乌栖下夕阴。姓名人忆少。应合谢朝簪。 
　　【辕文曰调稳境切】 

　　◆朱衡 【字士南万安人嘉靖壬辰进士累官工部尚书】 

　　送别庄后峯 

　　○送别庄后峯 

　　野霁澄辉合。江清爽气浮。离亭初送客。高树正含秋。露叶垂青葢。风枝控紫骝。不堪明月色。独上五云洲。 
　　【卧子曰尚书此诗稳实当家】 
　　【舒章曰五言亦是驶骏】 

　　◆王廷干 【字维桢泾县人嘉靖壬辰进士官至知府】 

　　天寿山行宫 

　　○天寿山行宫 

　　天斾三春发。离宫四月开。观河怀禹迹。问野见周才日气生高岭云阴拂翠台太平叨扈从。文雅愧邹□。 
　　【辕文曰日气一联近右丞】 
　　【舒章曰结甚浑雅】 

　　◆皇甫涍 【三见】 

　　访中麓子不遇 
　　晚春对雨奉酬伯兄怀山之作 
　　十六夜月 
　　酬子循宿祖堂寄怀 
　　出塞曲 
　　雨雪曲 
　　有怀乔白岩司马 
　　寄谢司直 

　　○访中麓子不遇 

　　君行使汶上。言访慰将辞。琼树何由覩。空林不可期。芙蓉临水净。鸿鴈度云迟。立马看秋色。离羣日暮悲。 
　　【辕文曰整密】 

　　○晚春对雨奉酬伯兄怀山之作 

　　山扉朝自启。幽色在烟林。惆望沧江隔。江城春雨深。云天虗一室。花竹澹盈襟。竟日违芳躅。清风劳永吟。 

　　○十六夜月 

　　待月坐江水。月明江正流。长吟惜佳景。高兴在南楼。鲁酒碧山醉。胡床清桂留有情望今古寂寞汉宫秋 

　　○酬子循宿祖堂寄怀 

　　闻君怀独往。清夜宿松岑天阙星河近云门花露深山钟遥客梦。池草结遐心。空念澄江月。凄然悬旧林。 
　　【辕文曰三四高秀第六句使事入化】 

　　○出塞曲 

　　昨夜羽书惊。追征六郡兵。龙车临广武。虎士会平城。苦战胡云落。长驱汉月明。惟应霍骠骑。万古共雄名。 

　　○雨雪曲 

　　边雪舞空来。纷纭像落梅。愁云凝虎帐。斜日隐龙堆。色乱琱戈惨。声沉畵角哀。直言银碛度。讵恨玉门回。 
　　【卧子曰六朝遗响】 

　　○有怀乔白岩司马 

　　风肃园陵树。霜天战角悲。后湖衰草色。空对汉官仪。辛苦趋朝日。羁危扈圣特。江都千万舸。老泪不禁垂。 
　　【卧子曰叙实事甚能典雅】 

　　○寄谢司直 

　　魏阙悬秋望。龙楼在九宵愁□沙塞月梦隔海门潮江带千枫落。霜含一鴈□。御沟分手处。垂柳日萧萧。 
　　【辕文曰情景点缀居然作家】 

　　◆皇甫汸 【再见】 

　　诸君乘月携酒见过迟谢山人不至 
　　秋日 

　　○诸君乘月携酒见过迟谢山人不至 

　　芳树长安道。春霄动旅愁。一尊良燕会。四海尽交游玉漏寒频度金河净不流清辉怜谢监。何事隔南楼 

　　○秋日 

　　关山回素节。水月湛清虗。暑气销兰酌。凉飔袭桂裾。露疑仙掌后。叶似洞庭初。愿得逢南鴈。他乡一寓书。 

　　◆皇甫濂 【再见】 

　　○游玉泉山寺七眞诸洞 

　　游玉泉山寺七眞诸洞 

　　高阁重岩合。层台双树幽。风残芝洞日。云落磵泉秋。贝叶看深诵。金沙历晚游。七眞怀秘躅。彷佛在山丘。 

　　◆崔澄 【字渊甫吴江人嘉靖时人见诗统】 

　　春日怀归 

　　○春日怀归 

　　一春看又晚。归计定何年落日低秦树青山隔渭川莺花迷故国。城郭起秋烟。独上高台望。浮云白可怜。 
　　【辕文曰调稳气足五言律之及格者】 
　　【舒章曰下语磊落足称五言长城】 

　　◆王维桢 【再见】 

　　孝烈皇后挽歌 

　　○孝烈皇后挽歌 

　　范内留芳训。扶天有骏功仙游知跨凤。　圣念为当熊。玉佩虗无里。苍云怅望中宜春花照眼泪洒旧时丛 
　　【卧子曰当熊句似指曹妃宫婢之变】 

　　◆杨时秀 【名荣以字行余姚人嘉靖中官工部主事】 

　　江西旅怀 

　　○江西旅怀 

　　客梦家千里。乡心柳万条。片云遮海峤。一雨送江潮。恋阙绨袍在怀人尺素遥。春光看又晚。何处灞陵桥。 
　　【舒章曰音节不靡】 

　　◆袁炜 【字懋中慈溪人嘉靖戊戌进士累官内阁大学士谥文荣】 

　　初夏宴崔太常道院 

　　○初夏宴崔太常道院 

　　出廓寻玄圃。黄鹂怀好音瑶坛羣木秀清磬碧云深绿洒倾燕市。微风动越吟。归来踏明月。万宇漏沉沉。 
　　【舒章曰三四语自深丽】 

　　◆茅坤 【字顺甫归安人嘉靖戊戌进士官至副使】 

　　旅夜闻鴈 

　　○旅夜闻鴈 

　　氷雪孤城上。堪怜旅鴈飞。由来江海性。岂羡稻粱肥寒吹传哀响明、河湿羽衣。故乡五湖曲。岁暮共言归。 
　　【卧子曰四五新峭】 

　　◆冯惟讷 【字汝行嘉靖戊戌进士累官光禄□□】 

　　闻警 
　　出榆关逢征兵使人作 

　　○闻警 

　　八月塞门开。单于猎鴈回。五原秋草尽。万骑羽书来。秦陇疮痍后。疆场战伐催。黄□□处所。羗笛暮生哀。 

　　○出榆关逢征兵使人作 

　　闻道云中将。先秋戒铁衣。虎符千里至。龙骑五营归。夜月明雕戟。山风曳畵旗。谁怜瀚海外。杂虏驻金微。 
　　【辕文曰此公边塞之作清切可诵】 

　　◆胡侍 【陕西人嘉靖□进士官监察御史】 

　　九月同陈鲁南文征仲翰林刘希尹薛君采二吏部登海印寺镜光阁 

　　○九月同陈鲁南文征仲翰林刘希尹薛君采二吏部登海印寺镜光阁 

　　湖景澄珠阁。云虹度石梁。行攀双树杪。坐对九华觞。水抱香城入。山横紫禁长。凭高不厌晚。待月咏胡床。 
　　【舒章曰清举不薄】 

　　◆余文献 【字伯初九江人嘉靖中进士】 

　　送聂子静南还 

　　○送聂子静南还 

　　十年纔返国。何事复南归。岁月氷霜晚。江湖鸿鴈稀。青山还旧业。落日上初衣。去住乾坤里。无嗟与世违。 
　　【卧子曰澄淡】 

　　◆李先芳 【字伯承濮州人嘉靖丁未进士官至尚宝司卿】 

　　【卧子伯承为七子先驱而其后不称】 

　　鄱阳湖 

　　○鄱阳湖 

　　吴城临古渡。湖水接天开。一夜南风起。扁舟万里回。波漂星子县。云没大孤台。却望苍茫里。匡庐秋色来。 

　　◆王崇古 【字学甫甫满州人嘉靖辛丑进士累官兵部尚书】 

　　庚戌九月将赴金陵夜泊庐阳陲亭闻虏犯近郊识感 

　　○庚戌九月将赴金陵夜泊庐阳陲亭闻虏犯近郊识感 

　　江上初收雨。严霜巳渡河。汉兵闻出塞。胡骑竟如何。鴈阵凌秋尽。笳声入暮多。武陵遗曲在。慷慨不成歌。 
　　【辕文曰司马江上一篇殊有格调】 
　　【舒章曰意色闲整殊有缓带之风】 

　　◆李攀龙 【四见】 

　　【卧子曰于鳞五言律杂出盛唐诸家惟具精工雄浑一字不苟前人所难也】 
　　【辕文曰五言律纯以法胜故无懈可击】 

　　元夜 
　　登省中楼 
　　朝陵夜作 
　　白云楼 
　　章行人使潞藩 
　　闻砧 
　　送张比部募兵秦晋诸郡 
　　送沈郎中守顺庆 
　　张山人 
　　郊行 
　　登黄榆马陵诸山是太行绝顶处 
　　答明卿病后见寄 
　　寄元美 
　　黄河 
　　泾州 
　　五日和许傅湖亭燕集 
　　寄华从龙比以鱼僪见致 
　　龙集寺 

　　○元夜 

　　公子联镳语。佳人把袂欢。星桥云外出。火树雪中看。夜色开清禁。春酺许从官。仍闻祠太乙。达曙礼仙坛。 

　　○登省中楼 

　　萧瑟赋悲哉。西山爽气开。白云海色断。落日秋阴来。砧高长乐苑。鴈下华阳台。如何此时望。客思转难裁。 
　　【舒章曰七子好用十灰韵往往入粗此处却□】 

　　○朝陵夜作 

　　上陵无不美。秋杪更宜看。风雨朝佳气。旌旗□汉官星流千嶂过月出万松寒倚马清钟外新霜满玉鞍 
　　【卧子曰结清湛逼人】 

　　○白云楼 

　　诸郎难得意。非是敢沈冥。拙宦无同病。清时有独醒。千家寒雨白。双阙晓烟青。又值高楼鴈。寥寥不可听。 

　　○章行人使潞藩 

　　使者持符下。风尘叱驭前。诸侯城赤狄。列嶂党青天。牟麦祈年畤。芙蓉避暑筵。相逢多爱客。共赋远游篇。 

　　○闻砧 

　　永夜卢家妇。深闺坐目伤。拭砧散明月。投杵上清霜。别恨繁鸳绮。哀音急鴈行同袍征战尽刀尺断人肠 
　　【辕文曰高秀结亦悲浑】 

　　○送张比部募兵秦晋诸郡 

　　天威严灭虏。使者出秋官。白羽征兵入。苦□结士讙。风云千骑动雨雪二陵寒无易行间客。能登汉将坛。 

　　○送沈郎中守顺庆 

　　见说褰帷处。千山拥使君嘉陵渡春水栈道转秋云郡下平蛮檄。家传谕蜀文。病余饶卧理。能不忆离羣。 

　　○张山人 

　　吾乡张仲蔚。未是蓬蒿人伏腊东篱下。渔樵北海滨。官家还赋役。客路且风尘。织妾齐纨素。开筵娇上春。 

　　○郊行 

　　稍似武陵溪。人家绿树迷。桔槔茅屋上。荷莜蓟门西。清吹生衣袂繁阴散马蹄红尘纔只尺。城郭意多睽。 
　　【卧子曰似右丞】 

　　○登黄榆马陵诸山是太行绝顶处 

　　黄榆高不极。临眺亦奇哉。河势中原拆。山形上党来。白云横塞断。寒峡倚天开。摇落清秋色。多惭作赋才。 

　　其二 

　　不尽寒云外。青峯落照多。秋阴生大卤木叶下滹沱巨壑藏风雨。飞梁挂薜萝重关三辅地跃马意如何 
　　【辕文曰高浑】 

　　其三 

　　秋色自冥冥。风烟接井陉。关门开落日山路出寒星太守方乘障。清时敢勒铭。杉松回朔气。哀壑未堪听。 

　　○答明卿病后见寄 

　　蓟门摇落后。楚客病如何。秋色高金掌。西风满玉珂。开樽鸿雁至。染翰五云过。应忆山阳会。疏狂阮籍多。 

　　○寄元美 

　　渔阳春欲尽。汉使未堪愁。边郡多豪侠。风尘一壮游。浮云寒大漠白日澹幽州莫更观辽海。萧条正北流。 
　　【辕文曰气色凉壮】 

　　○黄河 

　　复就三秦役。还为四牡歌。北风扬片席大雪渡黄河才岂诸郎少。名非一郡多。儒官明主意。吾道好蹉跎。 
　　【辕文曰卧子为余称大雪渡黄河句诵之神旺】 
　　【舒章曰自有情事写得深老】 

　　○泾州 

　　回磴层云上。孤城返照间人烟趋白阪睥睨走青山刍粟浮泾下。旌旗度陇还。时看乘鄣吏。车马出萧关。 
　　【辕文曰该切】 

　　○五日和许傅湖亭燕集 

　　城头片雨悬。客醉■〈山昔〉湖边。酒奈榴花妒。人堪桂树怜五丝还令节。双鬓托流年。莫蹋王孙草。淮南赋巳传。 
　　【卧子曰节序诗殊有情致】 

　　○寄华从龙比以鱼僪见致 

　　多少人间事谁能便作书罢官君更早。谢客我何疏。八月来吴橘。三江下楚鱼。因风裁数字。一问子云庐。 
　　【辕文曰前半见情后半有法】 
　　【舒章曰起语间老有法】 

　　○龙集寺 

　　双林窥壑险。一径入云愁。峯落青莲色灯悬白日幽香台高枕出。涧水闭门流。闻道羣龙集。明珠自可求。 
　　【辕文曰物色如妍澹】 
　　同郡夏完淳存古氏较 

　　皇明诗选卷之八终 



　　●皇明诗选卷之九 

　　李　雯舒章氏　　 
　　云间陈子龙卧子氏同撰 
　　宋征舆辕文氏　　 

　　五言律诗三 
　　五言排律 

　　五言律诗三 

　　王世贞 
　　谢榛 
　　徐中行 
　　吴国伦 
　　宗臣 
　　梁有誉 
　　刘凤 
　　张家胤 
　　沈炼 
　　高岱 
　　张九一 
　　栗应宏 
　　卢柟 
　　徐渭 
　　张问仁 
　　余有丁 
　　黎民表 
　　欧大任 
　　胡应鳞 
　　于慎行 
　　黄希宪 
　　冯时可 
　　吴子玉 
　　李三才 
　　陈鹤 
　　吕时臣 
　　董其昌 
　　宋懋澄 
　　陈继儒 
　　沈翰卿 

　　◆王世贞 【四见】 

　　【辕文曰元美五言律法不掩意意不碍法亦是作家】 

　　铜雀伎 
　　出塞 
　　均美兄之分宜丞取道归里 
　　张中贵谈武庙时事有感 
　　初秋夜坐有感示于鳞 
　　送彭进士謪江右 
　　渡江即事有感 
　　登太白楼 
　　得家君楚中信 
　　西山道中有感 
　　濮阳李明府自新喻再寄予诗兹以觐事驻城外属时禁方严不得出视怅然有怀 
　　送姜君之衡山令 
　　寄答峻伯 
　　送顾舍人使金陵还松江 
　　上谷杂咏 
　　寒食冶园道过大冯子 
　　过冶泉 
　　答于鳞立春日斋居对雪见怀 
　　遇史兰溪姑丈 
　　过定远问功臣遗迹有感 

　　○铜雀伎 

　　往事秦云逝。深恩漳水流月归金鴈冷风至玉衣秋粉黛年年薄。弦歌夜夜愁。谁同汉武帝。还向茂陵游。 
　　【舒章曰三四句冷然高出】 

　　○出塞 

　　不断穹庐色。檀槽压酪桨。俄闻五校至。去逐六臝亡。蒲类天如赭。燕支月似霜。前军又铙吹。生得左贤王。 
　　【辕文曰鲜丽】 

　　○均美兄之分宜丞取道归里 

　　河壖置别筵。把袂未能捐。落日边烽出。孤星海树悬。干戈淹岁月。舟楫任风烟。直有连枝泪。畴吟春树篇。 

　　○张中贵谈武庙时事有感 

　　老病张中贵。曾陪内教场。五营征介士。六部选名倡。白马平阳月。琱戈青海霜。怕归长信谒。语语是　先皇。 
　　【卧子曰结到先帝有章法】 

　　○初秋夜坐有感示于鳞 

　　不寐宵声发。孤吟秋色来。关城羽林骑。锺鼓栢梁台。世事文章远。乡心战伐催。长安李生在。犹可对衔杯。 

　　○送彭进士謪江右 

　　何处滕王阁。遥维入月舲。雨飞南浦绿。云入大江青。忆远凭春树。占程问客星。待君重有赋。慎莫恨飘零。 

　　○渡江即事有感 

　　吴楚一江合。风烟万里开。秋天鹦鹉笔。日莫凤凰台。流落犹惊世。英雄始忌才。如何对玉轸。弦绝重徘徊。 

　　○登太白楼 

　　昔闻李供奉。长啸独登楼。此地一垂顾。高名百代留。白云海色署。明月天门秋欲竟重来者潺湲济水流 
　　【辕文曰结得高深】 

　　○得家君楚中信 

　　不见衡阳鴈。新年入夏初。忽逢江上信。疑是梦中书。楚甸春衣薄。燕山夜枕虗。白云犹在眼。凝望意何如。 
　　【卧子曰流丽】 

　　○西山道中有感 

　　驱马度潺湲。声从乱叶间。高秋出远戍。落日满诸山。寝殿金为室。长城玉作关垂衣　先帝业回首愧朝班 
　　【舒章曰结有大臣风度】 

　　○濮阳李明府自新喻再寄予诗兹以觐事驻城外属时禁方严不得出视怅然有怀 

　　万里君南去。新诗得共夸。如何近　帝里。转似隔天涯。霜白枫难攺。云黄日易斜。还期载春酒。同醉洛阳花。 

　　○送姜君之衡山令 

　　尔去神明宰。青山治不难。祝融天一线。石柱雨千盘。鴈自南荒尽。凫还北极看。中台今太史。应识汉郎官。 

　　○寄答峻伯 

　　殷勤吴季子。尺素为予言春水初平霅兰舟直到门星归豫章驾。人卧桃花源。独有新诗就。谁堪细讨论。 
　　【卧子曰三四句写景妍丽】 

　　○送顾舍人使金陵还松江 

　　汝岂因鲈脍。吾曾识凤毛。青云归暂得。白雪和谁高。海色钟山雨。秋声笠泽涛南征有诸将为语　圣躬劳 
　　【舒章曰眞得子美之深】 

　　○上谷杂咏 

　　尚忆谭家马。骄嘶紫塞中。虏廷愁汉月。边羽快秋风。一战人谁得。孤城地巳空。不知麟阁上。寂寞渐谁功。 

　　○寒食冶园道过大冯子 

　　客路兼寒食。千秋雨雪霏俱言仲春尽怕是落花飞禁火柴门掩。穿云猎骑归。向君需社酒。还复理冬衣。 
　　【辕文曰三四作情语不觉其工而自工】 

　　○过冶泉 

　　偶经盘石坐。下有暗泉过。受月苔阴少。分云竹色多。幽岩答樵斧。小屋见渔蓑。不浅沧浪兴。风尘可奈何。 

　　○答于鳞立春日斋居对雪见怀 

　　春雪覆江干江城春未阑泄云千雉合。迎日万花残。鴈色悬秋曙。鸡声破梦寒。如闻郢中调。祗为和人难。 
　　【辕文曰起调浑逸景色亦佳】 

　　○遇史兰溪姑丈 

　　萧然归骑单。相顾各泛澜。旅食关愁近。风尘认面难。老能逢盛世。贫且傍微官。旧业桃花坞。春深正耐看。 
　　【舒章曰老逸】 

　　○过定远问功臣遗迹有感 

　　甲第杳非故。子城余至今。烧痕寒不泯。沙色昼常阴。无复风云迹。偶然天地心。　孝陵回首处。紫气一何深。 
　　【卧子曰浑朴之调难其沉着五六句亦老】 

　　◆谢榛 【再见】 

　　【辕文曰茂秦五言律似胜诸名家然句法篇法未免束缚神情不能出四十字外此其所以不及也要之空同人复昌谷于鳞外亦无其伦】 

　　武皇廵幸歌 
　　榆河晓发 
　　北征 
　　送樊侍御文叙之金陵 
　　送张子畏使太原 
　　秋夜柬李通政子渐 
　　元夕道院同公实子与于鳞元美子相五君得家字 
　　送许中丞归关中 
　　暮秋大伾山禅院同孟得之卢次楩醉赋 
　　晚眺 
　　北望 
　　七夕敬二君饯别得秋字 
　　赠周子才 
　　送王端甫归蒲坂 
　　登榆林城 
　　送范中丞尧卿镇贑州 
　　张参政仲安进表还蜀九日过邺失会赋此赠别 
　　送张太仆熙伯视马畿内 
　　李行人元树宅同谢张二内翰话洞庭湖 
　　送朱邦宪还海上 
　　居庸关 
　　春夜过王侍御子梁宅时将按河南 
　　留别陈大参粹中 
　　暮秋同冯直卿秦延献李士美游黄花山 
　　南廵歌 
　　大梁冬夜 
　　古怨 
　　渡黄河 
　　凤凰山 
　　送钦水部子辰之沛中 
　　登楼北望怀郭学士质夫李吏部一元 
　　送黄明府之舒城 
　　敬轩诚轩携酒见过西岩西池同赋 

　　○武皇廵幸歌 

　　齐鲁廵游地。苍生见紫微。晴云随鹢舫。春水照龙衣。柳畔千官拥。沙边七校围。观鱼移白日。鼓吹月中归。 
　　【卧子曰明丽如畵】 

　　其二 

　　玉辇冲寒色。萧萧八骏鸣。兔河氷上过。狐岭雪中行。抚剑羣胡遁。弯弓百兽惊当年赤帝子空到白登城 
　　【辕文曰结似颂而规得风人之旨】 

　　○榆河晓发 

　　朝晖开众山。遥见居庸关。云出三边外风生万马间征尘何日静。古戍几人闲。忽忆弃繻者。空惭旅鬓斑。 
　　【舒章曰第四句是生而稳】 

　　○北征 

　　朔气犯征裘。旌悬大漠秋。乱山通驿道。残日照边楼。白骨几年战黄云终古愁夜来烽火急骄虏寇并州 
　　【舒章曰第六句寓慨壮远】 

　　○送樊侍御文叙之金陵 

　　地入维扬路。天分牛斗墟秋帆二水外春草六朝余。氷雪生官舍。风尘走谏书。从来经国者。宁不念樵渔。 
　　【辕文曰明秀如轻霞晓山】 

　　○送张子畏使太原 

　　六月皇华使。千年白日阴。云连汾水阔。马度井陉深大将防边策。明王赏士心。茂先有雄剑。夜夜作龙吟。 

　　○秋夜柬李通政子渐 

　　燕地逢君晚。秋来樽酒期桂花相对夜。烽火共忧时。月隐长安树。云低太液池。谁能上封事。独有纳言知。 
　　【卧子曰朝京官章奏本不从纳言观结语茂秦老公卿间于朝常亦未了了】 

　　○元夕道院同公实子与于鳞元美子相五君得家字 

　　长空月正满。游骑隘京华。夜火分千树春星落万家乘闲来紫府。垂老问丹砂笙鹤归何处依稀见彩霞 
　　【舒章曰第四句不减云里帝城一联】 
　　【卧子曰神情闲胜】 

　　○送许中丞归关中 

　　官起烟尘际。身归兵甲余。晓星随去马。春雪上行车。二水堪垂钓。三峯更著书。野云应不散。长绕杜陵居。 

　　○暮秋大伾山禅院同孟得之卢次楩醉赋 

　　胜游随故侣。幽兴在禅林石上晴云起松间晚磬沉青山无久客。黄菊有归心。我亦悲秋者。樽前学楚吟。 
　　【辕文曰幽响特新】 

　　○晚眺 

　　寒日下西陵。漳河晚渡氷孤城归猎骑双树隐禅灯野眺心何远。岩栖老未能。翻怜戎马日。愁思坐相仍。 
　　【舒章曰壮心静理能于晚景写出】 

　　○北望 

　　鼓角昏黄过。关山太白高。往来骄虏数。赏罚圣心劳。侠士惟龙剑。材官几豹韬。城云自寒色。时拥汉旌旄。 

　　○七夕敬二君饯别得秋字 

　　北斗挂城头明河迥不流人间清露夜。天上白榆秋。聚散多岐路。悲欢自女牛。谁知老来拙。回首故乡楼。 
　　【辕文曰秀徤】 

　　○赠周子才 

　　太原文事苦。桃李两逢春紫塞北连晋黄河西限秦多忧系国远。有道在官贫。定识王通辈。收为经济臣。 

　　○送王端甫归蒲坂 

　　惜别京华道。秋风送马蹄。日斜孤鴈外。家远万峯西。归计聊樽酒。行歌且杖藜。何时首阳下。共尔吊夷齐。 
　　【辕文曰此公以干谒取讥结句乃强作意气】 

　　○登榆林城 

　　凭高望不及。天外一鸿过万岭夕阳尽孤城寒色多芦笳满亭堠。羽檄度关河。遥忆龙庭士。严霜正荷戈。 

　　○送范中丞尧卿镇贑州 

　　朔鴈催行色。江天入望遥。旌飞秋草岸。船压夕阳潮。有赋思梁宴。虗心听楚谣。霜威及岭外。千里瘴烟消。 

　　又 

　　九月虔州去天南宿雾开扬帆生远思。秉钺见雄才。地转三吴尽。山连百粤回夜深瞻北斗独上郁孤台 
　　【舒章曰两诗结语各有大体不止献詶】 
　　【辕文曰起手老致】 

　　○张参政仲安进表还蜀九日过邺失会赋此赠别 

　　北上千秋箓。西归万里桥。黄花空有约。绿酒不同宵。树拥秦云断。山悬蜀栈遥。艰难杜老在。莫谩简书招。 

　　○送张太仆熙伯视马畿内 

　　司驭廵畿甸。飞旌指戍楼。共传天马异。宁复大宛求月照昆吾冷风生苜蓿秋张衡有词赋。独系汉家忧。 

　　○李行人元树宅同谢张二内翰话洞庭湖 

　　南望岳阳郡。苍茫吴楚分帆回孤岛树楼出九江云落日波中没。秋风天外闻何时采苹藻湖上吊湘君 
　　【舒章曰物色自合如此但用之结语襟情自远】 

　　○送朱邦宪还海上 

　　送君不可住。霜露满幽襟。醉后登楼赋。天涯抱玉心江门开晚色海树带秋阴归去鹤亭上。遥听吴会吟。 
　　【卧子曰意景凄爽】 

　　○居庸关 

　　控海幽燕地。弯弓豪侠儿秋山牧马处朔塞用兵时岭断云飞迥。关长鸟度迟当朝有魏尚复此驻旌旗 
　　【辕文曰□是合作】 
　　【舒章曰开合有章法不止字句之工】 

　　○春夜过王侍御子梁宅时将按河南 

　　鸟栖官舍静。步屧偶经过宿雾浮金阙春星动玉河交情别后重。逸气醉来多。好去梁园道。因风寄薜萝。 
　　【卧子曰宿雾一联明秀直是右丞】 

　　○留别陈大参粹中 

　　征骖闻早发。客自塞门归。天暝乌栖树。城寒雪拥扉。美人仍两地。春梦不相违。独赋关山月。茫茫共素辉。 

　　○暮秋同冯直卿秦延献李士美游黄花山 

　　深入黄花谷。高临玉女台。迎人千嶂出。随意一樽开寒露垂瑶草秋风扫石苔子长躭胜绝。猿鸟莫相猜。 
　　【舒章曰五六幽秀绝伦】 

　　○南廵歌 

　　南楚旌旗合。黄尘走百官。天王重廵幸。民物识艰难。驰道春风动。行宫夜月寒。万年垂拱意。歌颂入长安。 

　　○大梁冬夜 

　　坐啸南楼夜。孤灯客思长。人吹五更笛。月照万家霜。归计身多病。生涯鬓易苍征鸿向何许春意满湖湘 

　　○古怨 

　　杨花日飘荡。能复几何春。远道宁知妾。流年不待人。片云横上国。独鸟下西秦。无奈怀君意清江采绿苹 
　　【卧子曰五六新矫】 
　　【辕文曰结意本之三百篇何其闲丽】 

　　○渡黄河 

　　路出大梁城。关河开晓晴日翻龙窟动风扫鴈沙平。倚剑嗟身事。张帆快旅情。茫茫不知处。空外棹歌声。 

　　○凤凰山 

　　青山抱灵秀。曾有凤凰来。凤去海天迥。梧桐花自开五云当日散百鸟至今哀惆怅空原暮。长风送客回。 
　　【舒章曰从无情写出有情】 

　　○送钦水部子辰之沛中 

　　清标怜水部。南去意何穷。树色分淮甸。河流见禹功。乱帆春草外。古堞暮云中感慨登台处萧萧起大风 
　　【辕文曰结悲浑】 

　　○登楼北望怀郭学士质夫李吏部一元 

　　李郭风骚匹。登楼独怅然黄花秋满地白鴈夕棋天玉阙云霄外。金门日月边。疏狂燕赵客。早晚赋甘泉。 
　　【舒章曰三四赋景乃使人心目明壮】 

　　○送黄明府之舒城 

　　南浦扬帆去。舒城近得君县花当昼寂琴月度宵分才自巴陵见。名从鄂渚闻。于今楚父老。相忆隔江云。 
　　【卧子曰应酬之作难此秀稳】 

　　○敬轩诚轩携酒见过西岩西池同赋 

　　日落寒城闭。天空倦鸟归高楼纔暝色新月亦清辉秋兴骚人赋。乡心客子衣。王门岂无事。载酒过玄晖。 
　　【辕文曰格法自老】 

　　◆徐中行 【再见】 

　　春夜席上怀茂秦同于鳞子相公实元美赋一首 
　　送恽佥宪先世之楚 

　　○春夜席上怀茂秦同于鳞子相公实元美赋一首 

　　啸侣当春夜。怀君郁未开。谈天邹衍去。蹈海鲁连回。把袂频燕市。传书断雀台。西园明月在。应忆建安才。 

　　○送恽佥宪先世之楚 

　　开府今羊祜。浮湘自马迁。山陵通王气。江汉接人烟。月满沱潜渚。花明云梦田。兰台千载赋。郢调几时传。 
　　【辕文曰秀而不弱】 

　　◆吴国伦 【四见】 

　　【卧子曰明卿五言律颇近大复】 

　　塞上曲 
　　燕京游侠 
　　濉河候舟 
　　登赤壁有感 
　　宿赤乌观 
　　匡山即事 
　　历陵公馆 
　　秋日匡山 
　　初还山中于鳞元美自青齐遣使见慰赋答 
　　入魏郡 
　　王使君子荐招饮范氏池亭 
　　溪行达延津 
　　舟中望黄溪山瀑 
　　宿顺昌 
　　奉送庞中丞廵行五路屯盐 
　　自横浦度大庾岭寄谢冯汝言方伯 
　　量移贵州 
　　南华寺 
　　登溜沙关绝顶 
　　王幼明隐居高眞庵属赠 
　　济渎 
　　蕲春江上谒禹庙 
　　南岩宫 
　　汴中值雪 

　　○塞上曲 

　　飞将出龙城。风高万马鸣。长驱陇右绝。一战幕南平。敢爱擒王力。非邀拓地名。捷书报　天子。封拜满神京。 
　　【辕文曰结语不平亦有含蓄】 

　　○燕京游侠 

　　白面谁家子。青楼大道过。英声三辅动。侠气五陵多。生死凭交结。恩雠起笑歌。胡姬将进酒。为乐夜如何。 
　　【舒章曰通体矫徤】 

　　○濉河候舟 

　　此行心屡折。骑马问津还。咫尺符离道。迷茫濉水间。浪中寒白日。树底落青山。一片风帆影。飘飘不可攀。 

　　○登赤壁有感 

　　风流苏学士。所至癖登临。赤壁雄荆楚。沧江见古今。石悬官阁外。帆迫女墙阴。尚有垂竿者。能知恋阙心。 
　　【辕文曰实事不嫌宋人】 

　　○宿赤乌观 

　　木落空山里。萧然古法堂。何年黄鹤去。此地赤乌翔。剑色澄秋水钟声散夕阳应悲宦游客。骑马逐风霜。 
　　【卧子曰整秀】 

　　○匡山即事 

　　移官复此地。万里自　君恩未即辞彭泽犹能忆蓟门儿年湖上长。宦迹洞中存蹇拙非无意难从达者论 
　　【舒章曰土牛之语道得蕴藉】 

　　○历陵公馆 

　　暮云衔马首。迢递入山城。细雨蒲塘色。西风石鼓声。雄心疲道路。病骨强簪缨。巷哭何为者。乾坤未解兵。 

　　○秋日匡山 

　　采采涉江去。芙蓉秋水寒。如何杂佩色。难共美人看。洒泪题云锦。含情束素纨不知彭蠡鴈曾得到长安 
　　【辕文曰秀逸可喜结语情致自佳】 

　　○初还山中于鳞元美自青齐遣使见慰赋答 

　　五老忽相失。秋风归去来。颇无迁客态。犹使故人哀。白雪开书札。浮云过酒杯。岱宗高不极。东望日徘徊。 

　　○入魏郡 

　　野色澹无际。孤云逐马来。路萦千柳出。城挟两河开。雨气含沙麓。烽烟入魏台。褰帷问故老。谁复豢龙才。 
　　【卧子曰可诵】 

　　○王使君子荐招饮范氏池亭 

　　辟圃黄华曲。招游藉使君。山形飞不定。花气郁难分。石上挥残雨。波间醉白云。闽南多战鼓。莫令此中闻。 

　　○溪行达延津 

　　放舶奔如驶。鹿溪便鹤溪。榔鸣千石里。篷挂七台西。岸树青相逼。汀苹绿未齐山家兵火后今始问锄犁 

　　○舟中望黄溪山瀑 

　　倚棹看悬瀑。苍波十里寒玉龙飞不去银汉泻初残响落层云里。阴浮万树端。幽怀一以惬。合是使君滩。 
　　【舒章曰用事稳雅】 

　　○宿顺昌 

　　三舍昭阳道。其如风雨何。白云春望合。芳草暮寒多。造次停车骑。萧疏向薜萝。山城更□永。歌枕问明河。 
　　【辕文曰调近钱刘而秀矫胜之】 

　　○奉送庞中丞廵行五路屯盐 

　　羣牧非虗让。天王巳借筹。便宜搜粟令。清切负薪忧万马鸣秦塞双熊历禹州归来慰宵旰。不齿富民侯。 
　　【辕文曰五六掌故语巧合】 

　　○自横浦度大庾岭寄谢冯汝言方伯 

　　横浦穷江界。中原入望孤。罪应投绝域。身渐老泥途。马首蛮云合。崖间越鸟呼寄情章贡水千折下彭湖 
　　【卧子曰悲而眞】 

　　○量移贵州 

　　十年淹卧阁。一日谢专城。赋拟浮湘去。官同喻蜀行。猿啼诸葛寨。乌集夜郎兵。只藉修文力。遥伸报　主情。 

　　○南华寺 

　　闻道安禅处。传灯自楚归。独留金象在。曾跨玉龙飞大地开迦叶。番王赠衲衣曹溪如有意九曲抱烟扉 
　　【舒章曰新秀】 

　　○登溜沙关绝顶 

　　扪石开云顶。临关俯日华。万峯随马驻。一剑倚空斜。磵道分青瘴。岩泉沸白沙。逢人多卉服。疑巳近仙家。 

　　○王幼明隐居高眞庵属赠 

　　不覩遗荣赋。谁知好道心。巢云开石室采露入青林。遂与世人绝。杳然仙路深。浮丘如可遇。吾意亦招寻。 

　　○济渎 

　　瀹济从王屋。重源百里通。由来浮磬出。只与滥觞同。玉潄西山脉。珠腾北海宫。古今严渎祝。一勺自神功。 

　　○蕲春江上谒禹庙 

　　山遶鸿沙曲。城凭凤岭孤。古祠衔绝磴。飞浪洒平芜。万里来江汉。千门过舳舻。可知神禹迹。浩荡古来无。 
　　【辕文曰完作】 

　　○南岩宫 

　　循崖俱斗折。度陇忽云蟠。石捧元君殿。霞封太乙坛。万杉苍霭合。千涧碧流寒。多少仙人迹。扶筇面面看。 

　　○汴中值雪 

　　三日夷门雪。天寒鴈未归。却惊新旅鬂。重揽旧宫衣。河水悬如立。城云冻不飞。梁园客巳散。风景独依依。 

　　◆宗臣 【再见】 

　　同李于鳞徐子与梁公实夜过王元美 
　　出郊过陆子和草堂同太史李公文学顾丈 
　　东皋隐居为子与尊人赋 
　　元美夜过将有江南之役 
　　送万彦和佥宪之广东 

　　○同李于鳞徐子与梁公实夜过王元美 

　　一尊那忍负。永夜坐堪酬。凤岂吹箫落。人疑鼓瑟游江湖青桂暮关塞白榆秋明月无南北泠然万里愁 
　　【舒章曰怀人深致】 

　　○出郊过陆子和草堂同太史李公文学顾丈 

　　孤灯深入坐。稚子远相看。月动前江白。星垂大泽寒。鱼枯终有铗。鹖敝不辞冠。嗟尔屠龙者。清□只钓竿。 

　　○东皋隐居为子与尊人赋 

　　天日三千尺。高栖第一峯。瀑来飞万马。石削起双龙白日江华细朱霞海色封行歌秋更好散发弄芙蓉 
　　【卧子曰掩耿自好】 

　　○元美夜过将有江南之役 

　　金樽堕明月。瑶瑟动轻阴。砧杵秋城急。烟霞故国深。不堪惆怅色。兼入别离心。去住俱萍梗。佳期可易寻。 

　　○送万彦和佥宪之广东 

　　星文开凤节。秋色动羊城。桂叶双旌转。梅花列戟迎。按章孤岛入。揽辔曲江平。万里还相忆。寥寥今古情。 

　　◆梁有誉 【再见】 

　　秋日越台登眺 

　　○秋日越台登眺 

　　越台枕郊郭。吟眺喜逢秋。山向庾关断。江从郁水流。菊湖荒藓没。花坞夕阳愁。极日雄图外。苍苍云树浮。 

　　◆刘凤 【三见】 

　　十五夜月 
　　七夕立秋 
　　赠人 

　　○十五夜月 

　　明月照沧海。清辉盈此时。似规流素魄。持粉俪新姿。波泻沦河影。榆寒露鹊枝与君同万里无那独含思 
　　【卧子曰似规持粉虽雅然六朝有之】 

　　○七夕立秋 

　　微云送徂暑。双驾俨临河。灵匹弥年隔。秋风一夕多。杼停凉遂入。宵度序方过。谁复星楼咏。堪成调露歌。 
　　【舒章曰子威能以古诗为近体故以雅缛胜人】 

　　○赠人 

　　流水思依依白云川上飞丹砂未可变。秋鬂亦应稀。向夕泉声起。隔林江鸟归。到来闻捣药。何处有尘鞿。 
　　【辕文曰起手流澹可思】 

　　◆张家胤 【字省甫铜梁人嘉靖庚戌进士累官兵部尚书所著有崌崃集】 

　　【卧子曰铜梁庄雅亦称李王后劲】 
　　【辕文曰肖甫之于王李也调合矣象合矣然如王朗之法华歆耳】 
　　【舒章曰肖甫之才不弱于子相公实以其有年更觉有成境】 

　　宿黄牛峡 

　　○宿黄牛峡 

　　春到黄牛峡。江辞白帝城楚云高不落巴水去无声绝塞书难得。孤舟月更明。棹歌听自短。几处夜猿鸣。 
　　【舒章曰楚云二语殊有神境】 

　　◆沈炼 【字子刚绍兴人嘉靖庚戌进士以劾严嵩谪边陷死】 

　　【卧子曰青霞□男子诗亦俊爽】 

　　寄冯敬叔 

　　○寄冯敬叔 

　　同作他乡客。嗟余更滞留。关山明月夜。边塞白云秋。汉阙孤臣梦。胡笳万里愁。桑干河水近。知是忆并州。 

　　◆高岱 【字伯宗京山人嘉靖庚戌进士】 

　　出塞 

　　○出塞 

　　十年金鏁甲。万里玉关程。雪暗旌旗色。风沉皷角声塞鸿乘月度边马向人鸣陇水流无尽凭谁洗汉兵 
　　【舒章曰秋风笳皷使人悲壮】 
　　【卧子曰沉练】 

　　◆张九一 【字助甫新蔡人嘉靖癸丑进士官吏部郎中】 

　　蒲圻道中 

　　○蒲圻道中 

　　风涛不可楫。石路讵能梯。灌木留猿啸。长风送虎啼。云归一壑暝。日落万风低。五柳谁家宅。苍茫认故蹊。 
　　【辕文曰助甫元美所推诗殊不称此章乃得合境】 
　　【舒章曰溪壑自深】 

　　◆栗应宏 【字道甫上党人嘉靖初举人】 

　　沙河行宫新城赠谷泉宿少府兄 

　　○沙河行宫新城赠谷泉宿少府兄 

　　皇居营北辅。胜地偶经游。野沃周原膴。山藏汉殿幽。逢君六郡使。供役五陵秋。王事贤劳日。怜予羁旅愁。 
　　【舒章曰亦见典格】 

　　◆卢柟 【三见】 

　　送顾圣之游楚时余将往金陵 
　　哭董县丞绅 

　　○送顾圣之游楚时余将往金陵 

　　春山送行子。春草惜离觞。不尽孤云意。徘徊古道傍。望望荆门晓。悠悠郢树苍。此中满高咏。迟尔寄江乡。 

　　○哭董县丞绅 

　　十月黄河稳。天寒素舸孤。断云低不去。哀鴈起相呼。忽暗郎官宿。虚传太史凫。哭君重回首。愁色满苍梧。 
　　【辕文曰董丞救□□于垂死亦国士也事□□传】 

　　◆徐渭 【字文长山阴人嘉靖中文学后得狂疾死】 

　　【卧子曰文长亦有正音】 
　　【舒章曰文长诗材粗黠雅人所少然其一往有隽处如部曲少将新跨紫骝】 

　　严先生祠 
　　怀陈将军同甫 

　　○严先生祠 

　　碧水映何深。高踪不可寻。那知天子贵。自是故人心山霭销春雪江风洒暮林如闻流水引谁识伯牙琴 
　　【辕文曰五六妍静结有高致】 

　　○怀陈将军同甫 

　　飞将远从戎。翩翩气自雄椎牛千嶂外骑象百蛮中铜柱华封尽。昆池汉凿空鴈飞眞不到何处寄秋风 
　　【舒章曰结调深永】 

　　◆张问仁 【字以元西宁人嘉靖丙辰进士累官按察副使所著有河右集】 

　　泾阳城楼 

　　○泾阳城楼 

　　旷野入边州。凭高动四愁。孤云横塞起。远水接天流。雨过商台晚。鸿归陇树秋。客怀欲有赋。况复对应刘。 
　　【辕文曰唐音】 
　　【舒章曰铮铮作响】 

　　◆余有丁 【字丙仲鄞县人嘉靖壬戌进士万历初累官至文华殿大学士赠少保谥文敏】 

　　送张崌崃 

　　○送张崌崃 

　　客行新霁后。曙色启城头。晓径穿云湿。春塘带雨流。江篱牵客思。山鸟动春愁。何事新芳歇。王孙不可留。 

　　◆黎民表 【字惟敬从化人嘉靖中举人官兵部员外所著有瑶石集】 

　　出塞曲送陈公聘使边 
　　留都 

　　○出塞曲送陈公聘使边 

　　骋望白狼间。追兵大漠闲。黄河通月窟。青海入天山。剖竹行秦垒。封泥守汉关。豫知麟阁上。日待策勋还。 
　　【舒章曰气亦杰劲】 

　　○留都 

　　铜爵标霞外。金茎擢汉间。祥基开白水。御苑跨黄山。殿古疏钟彻。花深委佩闲。苍苍后湖月。应载凤斿还。 
　　【卧子曰清华切秀】 

　　◆欧大任 【字桢伯顺德人嘉靖中官南京户部郎中】 

　　【舒章曰桢伯诗如新裁贡锦虽机杼非古而时有鲜藻】 

　　送张舍人使青州因还蒲州 

　　○送张舍人使青州因还蒲州 

　　暂辞西掖去。东使指乡亭蒲坂临河白云门接岱青齐风堪论乐。韦相待传经。知尔衔恩重。随春入汉庭。 
　　【辕文曰用事稳帖结语淡而自雅】 

　　◆胡应鳞 【字符瑞兰溪人嘉靖时举人】 

　　【卧子曰元瑞如中贾张肆不皆珍异却无物不有又如老乐工清浊轻重都传弟子】 
　　【舒章曰元瑞如酒肆行厨咄嗟而办虽水陆错陈不餍贵人之口元美赏之以饶便更相近耳】 

　　寄戚总戎 
　　金陵杂诗 

　　○寄戚总戎 

　　闻道嫖姚将。提兵大漠间。旌旗行汉壁。鼓吹出秦关白日双鵰下黄云万骑闲时同投笔吏。逐虏过天山。 
　　【辕文曰肤格亦劲】 

　　○金陵杂诗 

　　畵槛排空立。飞甍逐望低。观危鳷鹊度。台古凤凰栖。海日千门上江云万堞齐大堤杨柳色。彷佛旧乌啼。 
　　【舒章曰是金陵景色】 

　　◆于慎行 【三见】 

　　春日同于子冲游灵岩寺 

　　○春日同于子冲游灵岩寺 

　　寺自高齐辟。山从岱岳盘。云霞千嶂晓风雨万松寒路遶泉声人。花分鸟道看。正闻钟磬发。作礼叩旃檀。 

　　◆黄希宪 【字毅所金溪人万历时进士】 

　　上巳日书怀 

　　○上巳日书怀 

　　兰亭修褉日。异国泛舟时雨霁秦川迥云横汉畤低飞觞推逸少。流水叹锺期。举目山河异。悠悠不尽思。 

　　◆冯时可 【三见】 

　　秋夜月思 

　　○秋夜月思 

　　风声千树叶。天暮万山秋谁信流黄月翻生捣素愁金波流锦幌。青雾拂朱楼。夜夜狂夫梦。相依到陇头。 
　　【舒章曰亦复雅艳】 

　　◆吴子玉 【字瑞谷休宁人】 

　　过淮阴故里 

　　○过淮阴故里 

　　来过淮阴市。遥怜云梦游王孙当日去芳草至今愁。白屋悲新里。青门忆故侯黄河仍似带茅土竟谁留 
　　【辕文曰此题作者甚多瑞谷独稳称结意悲浑在人意中却是不可移易处】 
　　【舒章曰新览此诗如久习诵者以其意调谐合耳】 

　　◆李三才 【字道甫临潼人万历甲戌进士累官总督都御史】 

　　【卧子曰修吾雄豪自喜领袖羣伦又能诗耶】 

　　秋夜宿直 

　　○秋夜宿直 

　　十载犹郎署。蹉跎媿少年。凉风回树杪。白露下庭前。漏度三更雨。灯残五夜烟。由来飞动意。回首欲茫然。 
　　【舒章曰浅而老】 
　　【辕文曰气自雄爽】 

　　◆陈鹤 【字鸣野山阴人万历时以世职授千户弃去称山人】 

　　送熊磨溪宪副之关中 

　　○送熊磨溪宪副之关中 

　　岐道双江别。玄霄万里征。长风随代马。落日引吴旌。天远龙门敞。山空石鼓鸣。知君弦浦上。作赋吊秦京。 
　　【舒章曰琅琅有音节】 

　　◆吕时臣 【字中甫靳县人万历中以诗游于诸王间】 

　　【辕文曰中甫曳裾王门诗以法胜而不堪广收】 

　　留别谢少府子鲁 

　　○留别谢少府子鲁 

　　木落见中州。遥连白帝愁黄河临断岸明月上孤舟作客巳多岁。还家又暮秋。思君西下日寒叶满江流。 
　　【舒章曰此诗章法紧洽】 
　　【卧子曰高岑遗调】 

　　◆董其昌 【字玄宰上海人万历己丑进士累官礼部尚书】 

　　赠萧象林比部 
　　答夏鹤田黄门时夏自琉球奉使归 
　　高梁即事 

　　○赠萧象林比部 

　　凫舄依天府。文章自选楼。青阳开左个。赤县最中牟。朔雪梅花骑。江春竹箭流。赐金能贳酒。湖上待羊裘。 
　　【卧子曰典茂】 

　　○答夏鹤田黄门时夏自琉球奉使归 

　　叱驭犹行路。乘槎自凿空。何如浮海使。绝域渺难穷龙节尧封外鲛衣禹贡同壮夫能许国。在处百灵通。 
　　【舒章曰五六严重】 

　　○高梁即事 

　　人天归佛日。风土纪皇都。水坐疑修褉。觞行或赐酺。花茵调怒马。珠弹起栖凫。谁识逃虗者。高阳混酒徒。 
　　【辕文曰颇近初唐】 

　　◆宋懋澄 【再见】 

　　月中寄洪二 

　　○月中寄洪二 

　　他乡一轮月。故国十年心对此频相失沉吟方自今白云迷驿路。芳草隔春阴欲发登楼思风霜夜巳深 
　　【舒章曰似高达夫】 

　　◆陈继儒 【再见】 

　　栖霞寺 
　　伯起来自四明同太碧士端集元裕斋 

　　○栖霞寺 

　　人寺又闻钟。窓悬前后峯夕阳千佛岭秋雨六朝松采药看龙骨。梯崖蹑虎踪。方愁登顿苦。从者进孤筇。 
　　【卧子曰三四紧秀】 

　　○伯起来自四明同太碧士端集元裕斋 

　　渡口扁舟去。前村日巳斜。放歌惊白鹭临水弄青霞。古岸垂宫柳。空陂落戍花。山云连野色。何处是吾家。 

　　◆沈翰卿 【万历时山人】 

　　济江往南都 

　　○济江往南都 

　　海色闻鸡动征帆带月飞羣龙翔水府。万马护皇畿。冉冉红云起。瀼瀼白露晞。宝珠光不定。何处觅灵妃。 
　　【辕文曰起句明秀全首可□】 

　　五言排律 

　　李东阳 
　　李梦阳 
　　何景明 
　　徐祯卿 
　　唐龙 
　　杨慎 
　　马汝骥 
　　高叔嗣 
　　皇甫涍 
　　乔世宁 
　　李攀龙 
　　王世贞 
　　谢榛 
　　徐中行 
　　吴国伦 
　　宗臣 
　　胡应麟 
　　姚希孟 

　　◆李东阳 【三见】 

　　重谒孝陵 

　　○重谒孝陵 

　　龙虎诸山会。车书万国同。星躔环斗极。王气绕江东。地涌神宫出。桥分御水通。丹炉晨隐雾石马夜嘶风日月无私照。乾坤仰　圣功。十年瞻望处。云树郁葱葱。 

　　◆李梦阳 【五见】 

　　鄱阳湖十六韵 

　　○鄱阳湖十六韵 

　　太祖平陈日。楼船下此湖。波涛留壮色。天地见雄图水上开黄屋云中下赤乌士犹询后载。戈巳倒前徒。力屈鲸鲵仆。声回鴈鹜呼。横江收玉笋。跨海定金符。文轨遥通楚。梯航讫至吴。虎贲虽莫敌。龙战岂全辜。血染犹丹草。骨沉空白芜。汀洲夜夜寂。霜月鬼呜呜。杀气鼋鼍徙。腥风岛屿孤。罾人拾古镞。艇客慨秋菰。伟彼高光烈。还将萧邓须。英谋恊睿筭。勇奋想长驱。剑瘗神仍土。舟焚势与徂康山巍庙在忠武激顽夫 
　　【舒章曰结语镇重】 

　　◆何景明 【五见】 

　　中元节有感 
　　郊观二十二韵 
　　寄题丹阳孙氏七峯山房 

　　○中元节有感 

　　去岁中元节。朝陵百职同。严趋神路左。遥拜孝园东。龙虎瞻王气。乾坤仰　帝功。未回衡岳驾。空堕鼎湖弓。启兆龟图顺。编年凤历终玉衣陈畵幄宝瑟閟玄宫北极犹前日南熏亦旧风病居逢此日。长望五云中。 
　　【舒章曰有情有体】 

　　○郊观二十二韵 

　　今代圜丘地。天开壮丽区。神祗二后配。礼乐百王殊。制作由　皇祖。仪章藉老儒。万灵钦受纪。七圣亶承图。紫望兼虞典。登封畧汉模。巍基错采绘。法象备堪舆。丹户乾坤辟。雕墙海岳扶。瑶坛上星斗。琳观俯虗无。辅弼朝玄坐。勾陈卫紫枢。风含浴殿暖。云袅露盘孤。好畤瞻春祀。嵩高听夜呼。公侯守禁籞。虎旅发金吾。玉辇临牺宰。珍馐走膳夫。庙县镛鼓列。庭舞羽于趋。爼豆联周簋。圭璋饰夏瑚。祠官足锦绣。道士住蓬壶。泽草三花绽。宫霞五色敷。时时聆磬管。郁郁锁松梧。日月藏金柜。龟龙秘赤符。祈天洪洛诰。渡海斥秦诬。颂咏周三望。文成汉两都。侍臣从此赋。千载炳文谟。 
　　【卧子曰清华敦雅】 

　　○寄题丹阳孙氏七峯山房 

　　闻尔山房胜。青天秀七峯。芙蓉迭日月。云雾袅杉松。阶倚嵒峦积。窓通洞壑重。丹霞互明灭。瑶草自春冬。静得沉冥趣。幽探仙圣踪。源潭暗雷雨。白昼有蟠龙。 
　　【辕文曰在右丞工部之间】 

　　◆徐祯卿 【五见】 

　　九日期登大慈恩寺阁不果寄献吉 

　　○九日期登大慈恩寺阁不果寄献吉 

　　怅忆青莲宇。今朝黄菊开。遥知远公笑。不见白衣来。窈窕人天阁。峥嵘日月回。山川纷楚望。城阙动秋哀。岘首羊公石。淮阴戏马台。风烟那可即。逸兴杳难裁。强负登栖作。虗传落帽才。此时遥独酌。念尔重悠哉。 
　　【辕文曰似合太白摩诘之境排律罕体】 

　　◆唐龙 【再见】 

　　送毕蒙斋方伯入　觐 

　　○送毕蒙斋方伯入　觐 

　　瑞节驰周道。冠裳会列侯。风骄金勒劲。雪□□觞浮。豹尾陪仙仗。龙光觐玉旒。保厘嘉毕父。燕锡劳韩侯。彤管应书伐。枫宸必借筹。梅花聊可赠。春色媚皇州。 

　　◆杨慎 【四见】 

　　涪江泛舟 
　　云中十二韵 

　　○涪江泛舟 

　　明月沉清露。秋风起白云。兰桡乘溜急木叶下江闻爽籁金悬奏。遥峯翠积氛碧潭留鴈影锦汭散虹文旅望随天豁。幽阿与岁分。登临知自好。寂寞共谁云。 
　　【辕文曰得沈宋之沈华】 

　　○云中十二韵 

　　天子云中狩。将军久未还。律吹玄兔塞。旗绕白狼山。风火烧荒急。星辰过队闲。燕支留马首。酥酪醉龙颜。清乐千门动。黄金万镒颁。雪深怀纩絮。月满忆刀镮。牙鸟严宵仗宫鸦卷晓班奏回青琐闼。捷报紫金关。日转虞廵外。春流镐宴间。戢戈行有颂。神武徧人寰。 
　　【卧子曰词高气厚】 

　　◆马汝骥 【字仲房绥德人正德丁丑进士繇庶吉士累官礼部侍郎】 

　　元年郊祀二十二韵 

　　○元年郊祀二十二韵 

　　汉畤蓬莱辟。周郊日月迎。翠华驱太一。彩仗出通明。旟旐方千里。戈鋋振五兵。春雷喧近阓。霁雪抱层城。地转玄云阁。天临白玉京。斋从仙殿浴。荐向帝台行。金榜星辰位。瑶编海岳名。飞梁驰倒景。悬圃绝传声。露气承璇室。虹光曳绣楹。神祗联二后。礼乐走诸卿。陟降椒桨注。居歆荔席横。银潢香雾接。碧落燎烟生。簠簋馨三献。琴竿变六成。黄珠垂紫幄。苍璧照朱纮。芬树辉重叶。灵华茂九茎。受□丹鴈集。顾德赤蛟鸣。嵩祝登封远。虞廵秩望轻。八銮装引马。双阙拂回旌。丽旭螭头动。祥烟雉尾萦。佩趋墀草委。盘入苑桃擎。曲鄙汾歌奏。杯惭镐宴倾。思文明主绩。奏赋小臣情。 
　　【舒章曰仲房此诗亦有金枝翠华之气】 

　　◆高叔嗣 【三见】 

　　送管平田先生颁封秦府归省 

　　○送管平田先生颁封秦府归省 

　　五等周分国。三王汉世家。日闻敦帝族。时见遣皇华。剪土仍鹑首。疏邦自犬牙。秦关通使节。灞水渡征车。过邑恩难屡。登堂礼更嘉。何如北山客。行役动长嗟。 

　　◆皇甫涍 【四见】 

　　立秋日署中述怀简田子八韵 
　　平台山扈从 
　　同汝玉集时言寓 

　　○立秋日署中述怀简田子八韵 

　　一叶下庭阴。燕台秋正临。迎风凉气早。承露暮云深。宿霁摇丹阙。余霞绚碧岑。荷娇还吐艳。蜩晚更扬音。署迥银河逼。城高玉漏沉。感时悲素发。阅礼谬华簪。坐忆江鲈鲙。愁为越鸟吟。寄言同省客。何以慰予心。 

　　【舒章曰整穆】 

　　○平台山扈从 

　　昔驻文皇辇。欢传欢寿杯。谁言紫霄上。重见翠华来。晓树峯峦合。春花栋宇开。胜图临塞壤。嘉迹攺平台。豫跸承云转。灵旗绕涧回。扪天叨法从。游圣愧仙才。 

　　【辕文曰似张燕公】 

　　○同汝玉集时言寓 

　　言值含香暇。行追秉烛欢。同怀情不间。四序景方残。峻阙凝云夜。平沙度雪寒。芳菲泻花酝。寥廓倚星栏。闲有杜钦好。愁无平子宽。故园梅柳发。何计觅归鞍。 

　　◆乔世宁 【再见】 

　　马湖登览 

　　○马湖登览 

　　四海车书一。干旄万里扬。牂牁今作郡。魑魅旧为乡。江自金沙出。山连玉峤长。岁时常雾雨。草树但青苍。舟楫通吴楚。楩楠足栋梁。禹像素贡篚。汉武更开疆。司马能文客。唐蒙仗节郎。千秋宾上国。一统见今王。到此眞殊域。凭高览大荒。岚光生涧壑。云气满衣裳。西徼仍多难。当关讵可忘。天王今有道。舞羽为边防。 

　　◆李攀龙 【五见】 

　　送杨给事河南召募 
　　七夕集元美宅送茂秦 
　　哭公实 

　　○送杨给事河南召募 

　　丑虏休南牧。朝廷议北征。幄中新授律。天下大征兵。使者持符出。君推抗疏名。黄金秋突兀。白羽日纵横。岳雪三花秀河氷万马行将军邀剧孟。公子得侯嬴。屠贩多豪杰。风尘郁战争。有呼皆左袒。无役不先鸣。宁久燕山戍。终期瀚海清。过梁投赋笔。更为请长缨。 
　　【舒章曰精锐毕见】 

　　○七夕集元美宅送茂秦 

　　祖席陈瓜果。征衣理薜萝云边看露掌花里出星河仙吏挥金椀。佳人罢锦梭。新知天上少。秀句邺中多。疏拙时名弃。欢娱虏骑过秋风吹鬓发落日渡滹沱七首荆卿赠。刀头桂客歌明年见牛女能不忆羊何 
　　【辕文曰儆秀】 

　　○哭公实 

　　逝矣梁公实。清时隐汉关。扁舟浮大海。徤笔志名山。岂悟风流尽。犹言洗沐还。文章憎白发。服食误红颜。禅草来天上。玄经出世间。纵为华表鹤。羽翮巳难攀。 

　　其二 

　　实沈其尔祟。单阏乃为灾。偃蹇非关病。文章未尽才。他人纷项领。之子渺尘埃。白日中原堕。高秋大海回。自逢双鹤至。谁叱五羊来。欲挂延陵剑。风雷不可开。 
　　【舒章曰文章未尽才一语见前辈不私所好】 

　　◆王世贞 【五见】 

　　【辕文曰排律特饶秀色似胜诸家】 

　　送方居道之应天 
　　过昌平拟上经畧许中丞 
　　送方承天禹绩 
　　寄俞丈兵使汝成 
　　新乐端惠王挽诗 
　　富阳至桐庐道中 

　　○送方居道之应天 

　　落日大江树。扬帆　帝子洲。僊台看不尽。天堑划分流。水击三千舶。云甍十二楼。腹心归掌握。参佐见风猷。吏事饶谈笑。公余得卧游烟花驰道晚霜叶禁宫秋潮阔连沧海。天清辨虎丘。莼鲈未须羡。乡思总能酬。 

　　○过昌平拟上经畧许中丞 

　　豹隐终南夺。龙韬蓟北专。建牙三辅色。吹角七陵烟。星斗青萍外。关河紫气前。双鵰丁鸣镝。万马听挥鞭。辟易臙支岭。峥嵘苜蓿天。高楼明月啸。横槊大风篇。白发筹边早。黄金募士偏。还应报烽火。不复近甘泉。 
　　【舒章曰英爽可诵】 

　　○送方承天禹绩 

　　向来龙起处。曾此更鸣銮。父老十年复。　君王三日欢。跸留佳气满。歌忆大风寒。望幸河山切。沽恩雨露宽。官曹副司隶。宫阙比长安。稚子车前拥。中涓柱后弹。声名方叔并。词赋郢人看。莫作南阳对。君今治岂难。 
　　【卧子曰稳净】 

　　○寄俞丈兵使汝成 

　　握手滹沱色。相看又转蓬。建牙秋鸟外。乘障白云中。手削三关险。身先六郡雄。举军骄塞月。万马听秋风。行路难毋问。从军乐未穷。勿投班氏笔。留写汉臣功。 
　　【舒章曰结句使事变化】 

　　○新乐端惠王挽诗 

　　帝纪年元狩。先王建社初。地分齐渤海。亲比汉朱虗。璧有先贤籍。门多处士车。蛟龙一夕变。鸡犬亦无余。明月空丹辇。流云自绮疏犹闻刘向在能读□中书 
　　【辕文曰事律俱恊】 

　　○富阳至桐庐道中 

　　扬舲溯流上。秋色竞纷纷。翠荇波仍绣。丹枫壁自文。路疑千岭尽。山为一江分。夕照高低出。滩声远近闻。薜衣过木客。椒酒问桐君欲叩幽栖意峯峯多白云 
　　【舒章曰结意深渺】 

　　◆谢榛 【三见】 

　　塞下 
　　庚戌八月二十二日恭闻　奉天殿视朝 

　　○塞下 

　　路出古云州。风沙吹不休。乌鸢下空碛。驼马渡寒流。地旷边声动。天高朔气浮。霜连穷海夕。月照大荒秋。击鼓番王醉。吹笳汉女愁。龙城若复取。侠士几封侯。 

　　○庚戌八月二十二日恭闻　奉天殿视朝 

　　上苑凉飔起。西山瑞霭浓玉珂天汉路金阙午时钟剑佩炉香近。旌旗日影重宫墙落杨柳水槛出芙蓉万舞趋丹凤。千官识衮龙。遥传北伐诏。光耀紫泥封。 
　　【舒章曰笔秀】 

　　◆徐中行 【三见】 

　　【卧子曰子与排律颇得沈宋之法】 
　　【舒章曰子与排律似春水潺湲玉山明媚情中景外皆堪怀想】 

　　正月十六夜同诸子过顺甫宅得灯字 
　　送宗侄云卿任灵璧县簿 
　　送大梁李公转东藩左辖八韵 
　　同张肖甫送乃兄山人还蜀 

　　○正月十六夜同诸子过顺甫宅得灯字 

　　火树连三市。星桥映五陵。邺中七子赋。汉苑九华灯。桂晕光疑减。莲壶漏渐增寒余金掌露春上玉河氷御气通丹禁。边烽断白登。更闻祠太乙。钟鼓夜相仍。 
　　【辕文曰晶彻似右丞】 

　　○送宗侄云卿任灵璧县簿 

　　弱冠入燕京。长歌侠客行。金羁千里骏。锦席五侯鲭。顾我频投辖。逢时欲请缨。一官纡左尉。三月赋东征王气开原庙青山匝颖城试过淝水问小谢至今名 
　　【舒章曰典秀】 

　　○送大梁李公转东藩左辖八韵 【代作】 

　　赋别复梁园。高秋鼓吹喧。张旌临北海。冯轼下中原。赐履东秦壮。登封太岳尊。河山开日观。星斗挂天门。阙里风堪问。明堂迹尚存。齐名惭李固。对榻恋陈蕃。湖月邀仙舫。峯云落酒尊。谁怜虗左地。长忆信陵恩。 

　　○同张肖甫送乃兄山人还蜀 

　　兄弟金台别。依依玉树柯。鸣琴凄蜀调。把酒醉燕歌。晓骑停杨柳。春衣换薜萝。回车赤岸近。卧阁白云多。月度峨眉夜。花飞锦水波。著书藏小酉。种药满中阿。风物三巴尽。蓬蒿二仲过。他时登海峤。莫惜示羊何。 

　　◆吴国伦 【五见】 

　　送姜太史节之使楚王 

　　○送姜太史节之使楚王 

　　天子分桐叶词臣下栢梁共怜星是使。况乃玉为堂。江汉环宗国。风云护　帝乡居人思过沛太史复浮湘地险东南胜。藩盟带砺长。晴山开绛节。高浪出牙墙。杨柳停旌艳。椒兰设醴芳。楼台招鹤驭。环佩忆鹓行。六传中原路。双锋北斗傍缄书如有意归鴈自衡阳 
　　【卧子曰使事秀切属笔流丽】 

　　◆宗臣 【二见】 

　　送朱郎中使浙 

　　○送朱郎中使浙 

　　凤书天上至。龙节日边催。两越乘槎使。三都作赋才。路经芳树断。心逐暮江回。绿水樵人宅。青苹钓客台山寒金粟落岩静玉华开月照方穷谷。春深已劫灰。观风寻禹穴。题石向天台。多少长安侣。看君奏草来。 
　　【辕文曰儆徤不芜】 

　　◆胡应麟 【再见】 

　　寄怀大中丞万公时公将有辽左之行 

　　○寄怀大中丞万公时公将有辽左之行 

　　独坐中丞幕。雄飞国士场。双雕白羽箭。万骑绿沉抢。筹筴金城擅。韬钤玉垒扬举天依大树畧地到扶桑积甲阴山下。投鞭瀚海傍。受降多赤狄。归附半青羗。吐握追公旦。吹嘘接孟尝。词流倾陆谢。赋客聚班张。筚篥驱前部。琵琶醉后堂。珠帘宵坠月。畵戟昼凝霜。相貌图高阁。勋庸勒太尝。煌煌三锡命。铁券下明光。 
　　【舒章曰华实】 
　　【卧子曰举天一联亦是轩举对复流动】 

　　◆姚希孟 【字孟长吴县人万历己未进士官至南京掌翰林院学士】 

　　【舒章曰学士以清庙明堂之才每遇盛典斐然有作视学诗端端煌煌可想见其风度】 

　　己巳仲春恭遇　圣驾视学有述 

　　○己巳仲春恭遇　圣驾视学有述 

　　右文?诞教。绳武绍临廱。况值方升运。弥敦化理宗。泰厘方焫燎。更老巳扶筇。午夜千门辟。寅清百辟从。鹄冠森堵雉。虎观合云龙璧水迎瀼露星旄拂曙松明禋馨俎豆。雅乐列笙镛。鸣玉趋函丈。端圭肃礼容。格思来髣髴。盥荐自孚颙。道已综三代。尊能屈九重。神功初洗涤。盛事渐惇庸泗水先河望尼山领岳封垂裳摇玉烛。秉铎振金枞。御极眞玄理。陈诗续鼓钟。 
　　【辕文曰眞雅颂之遗】 
　　同郡夏完淳存古氏较 

　　皇明诗选卷之九 【终】 


　　●皇明诗选卷之十 

　　李　雯舒章氏　　 
　　云间陈子龙卧子氏同撰 
　　宋征舆辕文氏　　 

　　七言律诗一 

　　刘基 
　　高启 
　　杨载 
　　赵廸 
　　王璲 
　　解缙 
　　高棅 
　　曾棨 
　　周立 
　　谢复古 
　　谷宏 
　　薛瑄 
　　李伯玙 
　　李东阳 
　　程敏政 
　　乔宇 
　　李梦阳 
　　何景明 
　　徐祯卿 
　　边贡 
　　王九思 
　　顾璘 
　　王守仁 
　　郑善夫 
　　孟洋 
　　陆深 
　　王廷陈 
　　唐龙 
　　杨慎 
　　夏言 

　　◆刘基 【三见】 

　　春兴 

　　○春兴 

　　会稽南镇夏王封。蔽日腾空紫翠重。阴洞烟霞辉草木古祠风雨出蛟龙玄夷此日归何处。玉简他年岂再逢安得普天休战伐不令竹箭困输供 
　　【辕文曰秾整结句意度不浅】 

　　◆高启 【四见】 

　　送沈左司从汪参政分省陕西汪由御史中丞出 

　　○送沈左司从汪参政分省陕西汪由御史中丞出 

　　重臣分陕去台端宾从威仪尽汉官。四塞河山归版籍。百年父老见衣冠南关月落听鸡度华岳云开立马看知尔西行定回首。如今江左是长安。 

　　◆杨载 【再见】 

　　感秋 
　　送魏万之安西 

　　○感秋 

　　袅袅西风吹逝波。冥冥灏气逼星河。宣王石鼓青苔涩。武帝金盘白露多。八阵云开屯虎豹。三江潮落见鼋鼍沅湘一带皆秋草欲采芙蓉奈晚何 
　　【辕文曰调近钱刘而少加沉练】 

　　○送魏万之安西 

　　梁苑微霜木叶红。行人此日发关东。酒边怨别看长剑。马上惊心见断篷云散岳莲开泰华月寒郊树隐新丰穷秋亦有临边使。待尔题诗寄塞鸿。 
　　【卧子曰此拟李颀朝米?耳游子作也流丽不及而气槩亦壮】 

　　◆赵廸 【字景哲闽人洪武初与林鸿齐名所著有鸣秋集】 

　　送乐舞生归京 

　　○送乐舞生归京 

　　僊裳贳酒暂成欢。故里多情欲别难。双阙云霄金殿曙。九天风露玉阶寒。每怀绛节陪龙驭。昔捧璚笙近泰坛。上苑露桃花似锦。羽人相候彩云端。 
　　【舒章曰原本作僊裘不若裳字雅故易之】 
　　【卧子曰丽切】 

　　◆王璲 【字汝玉苏州人洪武中官翰林院赞善所著有青城集】 

　　新秋早朝 

　　○新秋早朝 

　　宫井梧桐一叶飞。新凉先到侍臣衣。苍龙阙上银河转。丹凤楼头玉漏稀。晓仗分行环御辇。夕郎鸣佩出仙闱。自怜虎观叨陪从。簪笔惭无补万机。 

　　◆解缙 【字大绅吉水人洪武戊辰进士永乐中官至大学士后死狱中】 

　　送刘绣衣按交趾 

　　○送刘绣衣按交趾 

　　虬髯白晳绣衣郎。骢马南廵古越裳。城郭新开秦郡县。山河原是汉金汤。天连铜柱蛮烟黑。地接珠崖海气黄。莫说炎荒冰雪少。须令六月见飞霜。 
　　【辕文曰大绅粗率此首却成章】 

　　◆高棅 【字廷礼一字彦恢长乐人永乐中官翰林典籍常撰唐诗品汇所著有啸台集三山集】 

　　【舒章曰廷礼如制锦锦善手颇有尺度】 

　　早朝 

　　○早朝 

　　明光漏尽晓寒催。长乐疏钟度凤台。月隐禁城双阙迥。云迎仙仗九重开。旌旗半掩天河落。阊阖平分曙色来。朝罢佩声花外转。回看佳气满蓬莱。 
　　【辕文曰彦恢深于唐诗此篇不失尺寸】 
　　【卧子曰可参王岑之坐】 

　　◆曾棨 【三见】 

　　车驾渡江 
　　居庸关 

　　○车驾渡江 

　　朱旗畵戟拥晴沙。锦缆牙樯照水涯。佳气迥浮江北树。日光初照海东霞。云中鸾凤扶丹毂。水底鱼龙识翠华。不用临流羡天堑。只今四海尽为家。 

　　○居庸关 

　　重关深锁白云收。天际诸峯黛色流北枕龙沙通绝漠南临凤阙壮神州烟生睥睨千岩晓。露湿芙蓉万壑秋。　王气自应成五采。龙文长傍日光浮。 
　　【舒章曰已有七子气槩】 

　　◆周立 【再见】 

　　行经华阴 

　　○行经华阴 

　　西游莫叹劳行役。风物繁华记往年。十里关城临渭水。万家烟树入秦川露盘台迥金为掌华岳峯高石作莲□道盛时多晏乐。更传车马幸温泉。 
　　【舒章曰中二联雄巧】 
　　【卧子曰精切有风格】 

　　◆谢复古 【安福人永乐中隐士】 

　　拟唐人长安春望 

　　○拟唐人长安春望 

　　南山晴望郁嵯峨。上苑春游玉辇过。日丽凤城双阙迥。露凝仙掌五云多。莺声尽入新丰树。柳色遥分太液波。汉主离宫三十六。楼台处处起笙歌。 

　　◆谷宏 【福州人】 

　　行经华阴 

　　○行经华阴 

　　崔嵬太华出云中。积翠遥连渭水东。秋色万家连远塞。暮烟一带遶离宫秦关日落行人少汉畤天阴古殿空寂寞武皇廵幸处。祠郊木叶起秋风。 
　　【辕文曰调既不卑景色亦合】 
　　【舒章曰是钱刘高调】 

　　◆薛瑄 【字德温河津人永乐末进士正德中累官大学士谥文清】 

　　沅洲杂诗 

　　○沅洲杂诗 

　　辰沅风壤带三苗。一望中原万里遥翼轸众星朝北极岷嶓诸岭接南条天连巫峡常多雨。江过浔阳始上潮。近日诗怀殊浩荡。谩将新句荅渔樵。 
　　【辕文曰中四句气壮景实七言佳境结句少陈终不可废】 

　　◆李伯玙 【字君美华亭人宣德时举人官淮府左长史】 

　　春日侍燕　淮王殿下登楼晚眺应教 

　　○春日侍燕　淮王殿下登楼晚眺应教 

　　黄发先朝一老臣。春来携瑟向朱门。亲尝楚国诸生醴。不似梁园雪后尊南浦归帆回夕涨。西江落日绕飞鸳。深□□从无声夜。桂树雄篇敢独论。 
　　【七世孙雯曰先相国名德茂学作傅亲藩补裨贤王有贾董之谊所作近体诗凝浑不苟生于何李之前而能不沿元调惜未有表章之者予小子从遗集中搜出以志一家渊源不敢比工部之宗审言也】 

　　◆李东阳 【四见】 

　　立春日　车驾诣南郊 

　　○立春日　车驾诣南郊 

　　暖香和露绕蓬莱。彩杖迎春晓殿开。北斗旧杓依岁转。南郊佳气隔城来。云行复道龙随辇。雾散仙坛日满台。不似汉家还五畤。甘泉谁羡校书才。 
　　【辕文曰气象和平】 
　　【舒章曰文正佳处不乏金华殿语】 

　　◆程敏政 【字克勤休宁人正统中进士弘治中累官詹事府学士】 

　　程萧文明给事元日早朝及宾之庆成宴上 

　　○程萧文明给事元日早朝及宾之庆成宴上 

　　彩鞭声里曙鸦稀。剑佩森森拱太微。日射御床明绣衮。云回鸾辂见青旗。鸿胪入殿分千仗。宫监随班鞚六飞。曾记昔年叨侍从。起居长许近皇闱。 

　　◆乔宇 【字希大乐平人成化甲辰进士累官吏部尚书】 

　　秋风亭下泛舟 

　　○秋风亭下泛舟 

　　荒亭寥落野烟空。汉武雄才想象中。箫鼓应声开畵鹢。帆樯飞影动晴虹。山分秦晋羣峯断。水入河汾两派通。少壮几时还老大。不须回首叹秋风。 
　　【舒章曰结语近情】 

　　◆李梦阳 【六见】 

　　【辕文曰空同七言律亦能自出奇致其袭杜处乃其寄迹】 

　　赴郊观宿 
　　桂殿 
　　谒陵 
　　秋怀 
　　雪后朝天宫 
　　乔太卿宇宅夜别 
　　限韵赠黄子 
　　熊监察至自河西喜而有赠 
　　秋望 
　　送毛监察还朝是时皇帝狩于杨河 
　　阎曹二子发京侄木与之同舟而下有诗纪之予亦和此篇 
　　潼关 
　　出塞 

　　○赴郊观宿 

　　桂殿芝房曙色通。垂垂苑柳绿烟中。桑干斜映千门月。碣石长吹万里风。巳有金吾严御陌。遥传玉辂下斋宫。侍臣鹄立松阴里。时倚红云望碧空。 
　　【辕文曰唐人侍制少此精丽】 

　　○桂殿 

　　桂殿芝房曙色通。垂垂苑柳绿烟中。桑干斜映千门月。碣石长吹万里风。巳有金吾严御陌。遥传玉辂下斋宫。侍臣鹄立松阴里。时倚红云望碧空。 
　　【辕文曰唐人侍制少此精丽】 

　　○谒陵 

　　本朝陵墓傍居庸。闻说　先皇驻六龙。一自玉舆回朔漠。遂令金殿锁秋峯。明禋衮职虽多预。备物祠官岂尽供报祀独知　今上切每于霜露见愁容 
　　【卧子曰深浑有体】 
　　【舒章曰结句颂美有情】 

　　○秋怀 

　　庆阳亦是先王地。城对东山不窋坟白豹寨头惟皎月野狐川北尽黄云天清障塞收禾黍日落溪山散马羣回首可怜鼙鼓急。几时重起郭将军。 
　　【辕文曰郭将军岂谓忠武耶】 
　　【舒章曰物色精锐】 

　　其二 

　　宣宗玉殿空山里。野寺霜黄锁碧梧。不见虎贲移大内。尚闻龙舸戏西湖。芙蓉断绝秋江冷、环佩凄凉夜月孤、辛苦调羮三相国十年垂拱一愁无 
　　【辕文曰五六未免袭杜】 

　　其三 

　　苑西辽后洗妆楼槛外芳湖静不流乱世君臣那在眼。异时松栢自深愁雕阑玉柱留天女锦石秋花隐御舟万古中华还此地。我皇亲为扫神州。 
　　【舒章曰凝丽而能流】 
　　【辕文曰此拟昆明池水以不甚似为工】 

　　○雪后朝天宫 

　　马上城中见雪山白云苍雾满燕关蓬莱咫尺无人到。松栢黄昏有鹤还。当日翠华游物外。百年金殿锁人间。浮尘扰扰江湖远。怅望岩栖不可攀。 
　　【舒章曰起句景眞而气逸】 

　　○乔太卿宇宅夜别 

　　竹梧池馆夜偏寒。促席行杯漏未阑燕地雪霜连海峤汉家钟鼓动长安吟猿见月移孤树。宿鴈惊人起别滩二十逢君同跃马十年回首笑弹冠 
　　【卧子曰凄壮】 

　　○限韵赠黄子 

　　禁垣春日紫烟重。子昔为云我作龙有酒每要东省月退朝曾对掖门松十年放逐同梁苑中夜悲歌泣孝宗老体幸强黄犊徤。柳吟花醉莫辞从。 
　　【辕文曰或悲或达情见乎词结又振起全势】 
　　【卧子曰元美极赏此作要是高常侍佳境】 

　　○熊监察至自河西喜而有赠 

　　当年五郡乘轺过。此日干城揽辔游。封事几腾天北极。筹边眞历海西头。昆仑壮压胡尘断弱水清翻汉月流若使廵行皆汝辈。远夷那系庙堂忧。 

　　○秋望 

　　黄河水遶汉宫墙河上秋风鴈几行客子过壕追野马。将军韬箭射天狼。黄尘古渡迷飞挽白月横空冷战场闻道朔方多勇畧。只今谁是郭汾阳。 
　　【舒章曰关山历历】 
　　【辕文曰白月一语惊心动魄○又曰此诗空同集不录或以为结用唐人故耳然如汾阳公亦自不妨】 

　　○送毛监察还朝是时皇帝狩于杨河 

　　楚生临水送将归黎子当筵赋式微天下汝为眞御史。百年吾是旧渔矶。沙寒白日蓬科转风起黄河木叶稀此去有书应力上。太平天子本垂衣。 
　　【辕文曰澹而旨】 

　　○阎曹二子发京侄木与之同舟而下有诗纪之予亦和此篇 

　　共水同舟伴谪居。海天春色静涵虗蛮方故启流官路汉史终收痛哭书蜀徼山高尝戴雪。滇门池苦亦生鱼。上林花树年年在。前席行看入禁庐。 
　　【卧子曰极似高常侍送王李二少府诗】 
　　【舒章曰不作方幅语】 

　　○潼关 

　　咸东天险设重关。闪日旌旗虎豹闲。隘地黄河吞渭水。炎天白雪压秦山。旧京想象千官入。余恨逡廵六国还满眼非无弃繻者寄言军吏莫嗔颜 
　　【辕文曰结是作家语】 

　　○出塞 

　　黄河白草莽萧萧。青海银州杀气遥。关塞岂无秦日月。将军独数汉嫖姚。往来饮马时寻窟。弓箭行人日在腰晨发灵州更西望贺兰千嶂果云霄 
　　【舒章曰气自岸杰】 

　　◆何景明 【六见】 

　　【卧子曰暇日与辕文论诗辕文曰李何七言律皆本于杜李得其雄壮何得其雅练此论诚知言哉余以为李以浑直之气行其雄壮何以婉丽之致追其雅练故人见李之袭以何为脱耳】 

　　安庄道中 
　　九日黔国后园 
　　归舟 
　　秋兴 
　　荅雷长史 
　　寄希哲望之二兄 
　　袁冲霄先生同惟学过访 
　　省中赠勤甫 
　　送赵元泽之嵩明州 
　　送张元德侍御廵畿内 
　　刘德征上陵还有赠 
　　西海子 
　　送雷长史 
　　寄黔国公 
　　晚过君采次韵 
　　得献吉江西书 
　　送殷□夫之青田 
　　送贾学士之南都 
　　送施聘之侍御 
　　送杭宪副兵备天津 
　　天坛雷道士院 
　　送王御史德辉西廵 
　　送卫进士推武昌 
　　怀寄边子 
　　登楼观阁时王令明叔邀张用昭叚德光王敬夫康德涵四子同游 
　　华州作柬桑汝公 

　　○安庄道中 

　　处处人家空薜萝。几年凋弊扰干戈。山过白水峯峦峻。路入盘江瘴厉多。岭徼土风连百粤。郊原人语杂诸罗侧身西望看铜柱此地曾经马伏波 
　　【辕文曰明诗是有此派虽本于唐体裁自异要亦不减古人】 

　　○九日黔国后园 

　　何处风烟消客愁。将军台榭枕山丘。一年又过重阳日。两鬓空悬万里秋。水国阴多寒巳至。炎方霜后瘴初收。凭高欲送登临眼。更上池边百尺楼。 
　　【舒章曰迢迢清惠】 

　　○归舟 

　　暮云天际见高城。行尽千峯峡渐平。古郡山头万家住。客舟江上一灯明。竹枝惯听巴人曲。鸟道纔通楚国程。未卜东归何日到。片帆斜月对离情。 

　　○秋兴 

　　高楼一上思堪哀。水尽山空鴈独回。万里关河迷北望。无边风雨入秋来。故人尺素年年隔。薄暮清砧处处催。徒有寒樽对花发。病怀愁绝其谁开。 
　　【卧子曰写情不泛】 

　　其二 

　　前岁　今皇新御极。凤衔恩诏出明廷。孤槎奉使日南国。万里题诗天畔亭。地入金沙江浩浩。风连铜柱海冥冥。昆明亦在滇城里。池上虗疑织女星。 
　　【辕文曰抝亦不妨】 

　　其三 

　　蜀中形胜千年在。峡树江花照使袍。神女庙深虗暮雨。汉王台迥落秋涛。渔人东望沧浪阔客子西来滟滪高不见啼猿系舟处。风波遥夕梦魂劳。 
　　【舒章曰亦复沉亮】 

　　其四 

　　汉水东驰入楚来。长沙秋望洞庭开江清楼阁中流见日落帆樯万里回去国尚思王粲赋。逢时空惜贾生才。湘南两度曾游地。惆怅烟花暮转哀。 
　　【辕文曰得子美澹处】 

　　○荅雷长史 

　　十载寒毡郑畵师。风流文采更堪思朱门鼓瑟官仍达青殿挥毫出每迟百里风烟还薄暮。孤城雨雪已多时。极知岁晚伤心切。起傍官梅自咏诗。 
　　【舒章曰中二联清晖遥暎】 

　　○寄希哲望之二兄 

　　东风怅别十年欢。北斗愁临五夜看。海内君亲情独苦。天涯兄弟见俱难。孤城落日黄鹂暮。紫塞青春旅鴈寒。君梦可曾回故里。予心终日在长安。 
　　【卧子曰清响亦至】 

　　○袁冲霄先生同惟学过访 

　　风起高城春日斜。相留肯醉野人家。白云对酒看山色。青草题诗到水涯。隔岸鸣莺深坐树。傍楼飞燕故穿花。竹林万古追游地。二阮风流未足夸。 
　　【辕文曰清新不俗】 
　　【卧子曰似杜】 

　　○省中赠勤甫 

　　春城紫禁转逶迤。退食相寻出省迟昼漏遥从宫阁报晴云先傍苑墙移行吟才子阳春赋。坐映仙郎白雪姿。少日从游并英俊。十年潦倒愧君知。 
　　【辕文曰王维杜甫之间有此佳境】 
　　【舒章曰结语婉雅】 

　　○送赵元泽之嵩明州 

　　日暮千花出汉园。秋深万水入湘沅。干戈喜见黄尘息。勋业愁看白发繁。西域瑶琨常北贡。南天星斗似中原。一官万里何嗟叹。倚剑长歌行路言。 
　　【舒章曰言字押韵未安然全篇自深浑】 

　　○送张元德侍御廵畿内 

　　汉京楼殿郁云虹。淮海文章御史骢。三辅自来多寇盗。五陵今日更豪雄。埋轮亦在都亭下。揽辔仍行甸服中。滹水太行烟雾里。独看高隼击霜空。 
　　【舒章曰用事切而便】 
　　【卧子曰苍老】 
　　【辕文曰切直沉至】 

　　○刘德征上陵还有赠 

　　仙郎昨自五陵归。骏马朝回独掩扉。已向西山瞻　帝寝。更从北极眺　王畿霜钟涧壑流清汉玉殿松杉眇翠微　先帝侍臣零落尽泰园宫草日霏霏 
　　【卧子曰凄然眞挚】 
　　【舒章曰响流金石振以哀弦】 

　　○西海子 

　　寺下烟波春不开。苑中风浪隐楼台。源泉细绕西山出。云气深从北极来。万里乘槎观日月。十年登阁望蓬莱。黄尘碧水须臾事。莫使鱼龙夜夜哀 
　　【卧子曰意景皆摩少陵】 

　　○送雷长史 

　　彤管　先朝随　帝子。白头今日奉　王孙。汉庭亦羡相如美。楚客重看贾傅尊花下图书开玉殿日高琴瑟在朱门十年亭阁淮西宴肠断梁王雪夜樽 
　　【卧子曰潦倒迟慕写得可念】 

　　○寄黔国公 

　　万里山川开百粤。十年戎马暗三巴。伏波铜柱冲炎塞。棋海楼船出瘴沙。鸿鴈不传天北字。琼瑶空忆日南华。飘飘奉使金门客。目断银河八月槎。 

　　○晚过君采次韵 

　　朔云卧对寒城菊。燕月留沽晚市醪。向客蘼芜南国远。背人鸿鴈北风高。阮公愁极惟双泪。潘岳情多巳二毛。同病相怜不同去。莫将江海问西曹。 
　　【辕文曰亦是老境】 

　　○得献吉江西书 

　　近得浔阳江上书。遥思李白更愁予。天边魑魅窥人过。日暮鼋鼍傍客居。鼓柁襄江应未得。买田阳羡定何如。他年淮水能相访。桐栢山中共结庐。 
　　【辕文曰意境俱佳】 
　　【卧子曰买田阳羡□用后事然不甚觉】 
　　【舒章曰眞率□□】 

　　○送殷□夫之青田 

　　石川居士昔飡飡霞。为吏风尘不怨嗟。海上故栽彭泽柳。江边新种洛阳花。飘飘暮送凌空舄。渺渺春回上汉槎。安得便同仙令去。远从勾漏觅丹砂。 
　　【舒章曰物色近人独能超脱】 

　　○送贾学士之南都 

　　金陵楼阁九天开。银汉仙槎万里来。宫月夜悬鳷鹊观江流春转凤凰台直从北极看南极。却望中台接上。鸣世早传吴下作。逢时眞羡洛阳才。 
　　【舒章曰五六句押两字是唐人所有然不必学此江流句有情有色】 
　　【辕文曰初唐○又曰仲默有送马公顺视学湖南诗一联云三楚楼台皆壮丽万年江汉自波澜极为雄秀而结韵不称故不录附见于此】 

　　○送施聘之侍御 

　　海甸春风揽辔情。燕关骢马去还鸣。绣衣霄汉花间出。锦缆江湖树里行。近日西台多谏草。少年南国有诗名。别弦更忆风流调。愁听东城二月莺。 

　　○送杭宪副兵备天津 

　　天津桥北望京楼。金鼓东行节使舟。日月昼悬沧海树龙蛇春压九河流百年贡篚通南极。万里旌旄属上游。莫笑谈兵尊俎上。书生元不为封侯。 
　　【舒章曰如鼓吹凌风琅然入耳】 

　　○天坛雷道士院 

　　帝宫高锁汉郊畿。羽士琴书静可依。萝洞昼栖云雾入石坛秋礼佩环归丛丛间晚竹临风整。嘒嘒玄蝉曳日微。渡海却思千载事。买山今恨十年违。 
　　【卧子曰结更近情】 

　　○送王御史德辉西廵 

　　中朝御史重西廵。独下青霄斧钺新陇雪洮云行塞日胡琴羗管奏边春蒲桃不博凉州地。天马还随汉使臣。白笔万人看气象。肯令河外有烟尘。 
　　【舒章曰丰采意象俱极俊发】 

　　○送卫进士推武昌 

　　少年佐郡楚城居。十郡风流尽不如此去且随彭蠡鴈何须不食武昌鱼仙人楼阁春云里。贾客帆樯晚照余大别山前江汉水畵帘终日对清虗 
　　【辕文曰结得闲适】 
　　【舒章曰三四语生动】 

　　○怀寄边子 

　　汝从元岁侍　今皇谁念　先朝老奉常一出云霄空怅望。十年岐路各苍茫。春天缥缈金茎露。昼日氤氲紫殿香。独有杨雄尚陪从。白头抽笔赋长扬。 
　　【卧子曰元美爱此作不诬也】 
　　【舒章曰声情双美】 

　　○登楼观阁时王令明叔邀张用昭叚德光王敬夫康德涵四子同游 

　　峻阁含风落照孤凭高千里视平芜凤笙锦曲春缥缈瑶草金光昼有无采药几时寻碧海。种桃无复问玄都。五陵冠剑豪游地。犹是长安旧酒徒。 
　　【辕文曰此诗雄丽是大复暮年手笔但第六句用唐事殊有颓放之态】 

　　○华州作柬桑汝公 

　　秋城雨色静微尘。过陕山河望转新天上岳莲开二华云中关树引三秦追游少小还今日。浪迹乾坤任此身。乘兴欲攀仙掌去。未知登览共何人。 
　　【辕文曰大复秦中诗雄放自喜此其进步然隐然见潦倒之色】 

　　◆徐祯卿 【六见】 

　　晚过献吉斋所 
　　送庐陵杨二尹 
　　赠别献吉 
　　送盛斯征赴长沙 

　　○晚过献吉斋所 

　　端居闻子肃清修。吏散鸦啼省署幽。芳草不知人独往。空山何意鸟相求。开轩历历明星夕隐几萧萧古木秋自昔风尘堪吏隐。浮生莫遣有离忧。 
　　【辕文曰此王孟五言佳境】 
　　【卧子曰高岑七言律时有此境如回风度雨高馆张灯之类】 
　　【舒章曰驾空独秀】 

　　○送庐陵杨二尹 

　　何卑执戟谢京华。却爱河阳县里花。不为远师招白社。拟从勾令觅丹沙青天挂席浮明月螺水回舟胜若耶莫学南昌隐君子。离羣独拂五云车。 
　　【舒章曰韶姿远态不在绳尺之内】 

　　○赠别献吉 

　　尔放金鸡别帝乡。何如李白在浔阳。日暮经过燕赵客。解裘同醉酒垆傍。徘徊桂树凉飙发仰视明河秋夜长此去梁园逢雨雪。知予遥度赤城梁。 
　　【辕文曰与端居闻子同是一调】 
　　【卧子曰果为神到之作】 

　　○送盛斯征赴长沙 

　　昔愁越巂千峯仄。转入巴渝万里赊。岂料圣恩怜贾谊。犹烦佐郡出长沙。蛮中瘴远三湘水。江畔春逢十月花遥听岳阳楼上笛可能回首忆京华 
　　【辕文曰有意在笔先之妙】 

　　◆边贡 【三见】 

　　寇中丞北抚宣府奉同南渠韵 
　　谒文山祠 

　　○寇中丞北抚宣府奉同南渠韵 

　　守边犹得近邦畿。亚相权兼大将威。乌府夜闲关月皎。戟门秋静虏尘稀。探兵入塞无传箭。敕使临戎有赐衣闻道六龙廵幸处至今尝见五云飞 

　　○谒文山祠 

　　丞相英灵迥未消。绛帷灯火飒寒飙。黄冠日月胡云断。碧血山河龙驭遥花外子规燕市月水边精卫浙江潮祠堂亦有西湖树不遣南枝向北朝 
　　【辕文曰花外二语果是精巧结意更深】 
　　【舒章曰三四语不称余为改定似胜于前】 

　　◆王九思 【再见】 

　　春兴 

　　○春兴 

　　忆在梁园逢雨雪。康王城北见黄河信陵公子萧条尽白发侯生感慨多。落日酒酣提剑舞。中流风起扣舷歌。十年徒侣仍稀阔。袅袅行云柰尔何。 
　　【辕文曰气浑是作家】 

　　◆顾璘 【字华玉南直应天人弘治丙辰进士历官刑部尚书】 

　　【卧子曰华玉才调警丽但风格未高】 

　　拟宫怨 
　　庚辰元日 

　　○拟宫怨 

　　汉皇宫殿月明时。曾侍宸游百子池。舞马登床春进酒。盘龙衔烛夜弹碁。御前却辇言无忌。众里当熊死不辞。旧恨飘零同落叶。春风空遶万年枝。 

　　○庚辰元日 

　　诸侯玉帛会长安。　天子旌旗下楚关。共想元正趋紫殿。翻劳边将从金鞍沧江饮马波先静黄竹回銮雪未干北极巍巍天咫尺。五云长护凤楼寒。 
　　【辕文曰章法甚合寄讽亦浑】 
　　【舒章曰此为　武皇南廵也隐讽中有实录谓宁王巳获而御驾不归耳】 

　　◆王守仁 【再见】 

　　谒伏波庙 

　　○谒伏波庙 

　　楼船金皷宿乌蛮。鱼丽羣舟夜上滩月遶旌旗千嶂静风传铃柝九溪寒荒夷未必先声服、神武甲来不杀难、想见虞廷新气象。两阶千羽五云端。 
　　【辕文曰五六学究语然初唐有之】 

　　◆郑善夫 【再见】 

　　顺门晓直 
　　九日与倪小野祝姑溪登观星台 
　　寿日成礼奉天门 

　　○顺门晓直 

　　城上清钟散御墀。曙鸦声动万年枝。天回阁道星辰迥。云捧干清岁月迟。内省尚承东阙旨。从官稀见早朝仪。羁孤愁断周南目仙仗新传到具茨 
　　【辕文曰继之诸作亦每饭不忘君父而立词各异不涉雷同】 
　　【卧子曰回护处佳】 

　　○九日与倪小野祝姑溪登观星台 

　　秋尽繁阴苦不开。散愁无计一登台。日边阊阖红云动。塞上风沙白鸟来。秦分正当金气盛。鴈门未见玉音回。百年与尔同羇旅。九日徒歌黄竹哀。 

　　○寿日成礼奉天门 

　　初日鸦啼宫树林。奉天高殿气骎骎。衣冠况值千秋节。犬马眞悬万国心。白羽书来兵未解。黄河水落岁将阴。龙斿凤辇关山道。边事辛勤风雪深。 
　　【舒章曰时　武皇在边故有万国悬心之句忠爱浑然】 

　　◆孟洋 【三见】 

　　【舒章曰望之七言律不疏不稚稳恊可诵】 

　　登骊山绝顶怀古得寒字 
　　送柴光禄入贺 
　　禁中春雪 

　　○登骊山绝顶怀古得寒字 

　　翠巘丹梯云雾端。朝元高阁盛游观。芙蓉映日三峯出。桧栢生风五月寒。花外旌旗春驻辇。柳边灯火夜回銮。汉宫秦墓俱荒草。渭水终南岁岁看。 

　　○送柴光禄入贺 

　　棹歌声里望行舟。渺渺江亭草树浮。卿月近移龙虎阙。使星遥映凤凰楼。莺花上苑逢春色。风雨长安忆旧游。闻说　圣朝求直谏。肯令汲黯出皇州。 

　　○禁中春雪 

　　长安正月逢飘雪。袅雾含风更可怜。高入云宫迷晓帐。暗流星馆湿春筵。玉花自绕飞龙上。瑶草偏承猎骑前。万乘此时行幸地。词臣谁献上林篇。 

　　【辕文曰初唐】 

　　◆陆深 【三见】 

　　秋怀 

　　○秋怀 

　　景物逢秋老更成。峡猿何必断肠声。习家池上歌如沸。庾亮楼头月正明。万里山川催木叶五更锺鼓动江城当年与赐金茎露。梦断空瞻白玉京。 
　　【舒章曰清迢不弱】 

　　◆王廷陈 【四见】 

　　夏日宴集宋宝山别墅留赠 

　　○夏日宴集宋宝山别墅留赠 

　　城闉未尽忽田家。心远林塘近不哗。往事仍裁彭泽柳。故人分种洛阳花。 【圃内洛阳花二种陶子移自桂林者故云】 看山倚杖移长昼。拂石开尊驻晚霞莫道尚平婚娶毕更劳耕稼送年华 
　　【辕文曰田园语更不冷淡】 

　　◆唐龙 【二见】 

　　镇西楼次邃庵韵 

　　○镇西楼次邃庵韵 

　　缥缈危楼百尺雄。雕甍丹柱映崆峒。月明青海烽烟息。云隔天山箭栝通。清夜角声流远塞。高秋旗影拂长空。轻裘缓带时登眺。胡虏长驱一啸中。 

　　◆杨慎 【五见】 

　　春斋有怀寺中同馆诸君 
　　送彭幸庵尚书致仕 
　　中秋禁中对月 

　　○春斋有怀寺中同馆诸君 

　　瀛洲烟雾玉堤阴。华葢星辰接翰林。风动氷澌环御水。月明暗雪带仙岑上阳树色知春近长乐钟声觉夜深为问赞公房里客。昙花贝叶对谁吟。 
　　【卧子曰华重】 

　　○送彭幸庵尚书致仕 

　　忆昔西征歌采薇。雪山万里驻骖騑。总戎全蜀风云阵。纪绩成周日月旗。诸葛蔓菁遗壁垒。陶潜松菊旧柴扉前贤出处眞相似雅志如公两不违 
　　【辕文曰结得雅淡】 

　　○中秋禁中对月 

　　汉家台殿号明光。月满秋高夜未央。银箭金壶催漏水。仙音法曲献霓裳。路车天远鸾声静。宫扇风多雉影凉。千里可怜同此夕。美人迢逓隔西方。 

　　◆夏言 【再见】 

　　雪夜召诣高玄殿 

　　○雪夜召诣高玄殿 

　　迎和门外据雕鞍。玉蝀桥头度石栏。琪树琼林春色静。瑶台银阙夜光寒。炉香缥缈高玄殿。宫烛荧煌太乙坛。白首岂期天上景。朱衣仍得雪中看。 
　　【舒章曰文愍诗颇长应制有形模而少精色此作亦近初唐人】 
　　同郡夏完淳存古氏较 

　　皇明诗选卷之十 


　　●皇明诗选卷之十一 

　　李　雯舒章氏　　 
　　云间陈子龙卧子氏同撰 
　　宋征舆辕文氏　 

　　七言律诗二 

　　许宗鲁 
　　严嵩 
　　黄佐 
　　周廷用 
　　蔡羽 
　　文征明 
　　张时彻 
　　樊鹏 
　　苏佑 
　　屠应峻 
　　徐献忠 
　　唐顺之 
　　王廷干 
　　许应元 
　　皇甫涍 
　　王维桢 
　　侯一元 
　　莫如忠 
　　胡侍 
　　刘绘 
　　李先芳 
　　方逢时 
　　李攀龙 
　　王世贞 

　　◆许宗鲁 【字伯诚咸宁人正德丁丑进士繇庶吉士授监察御史累官廵抚都御史所著有少华集】 

　　登湖山楼 

　　○登湖山楼 【楼在齐山】 

　　近郭危楼俯碧湍。倦游孤客倚朱阑。淮肥山色尊前出。吴楚江流畵里看。旅思逢秋增短鬓乡心随雁过长安黄花白酒登高日玉笛金笳起暮寒 
　　【舒章曰结语悲丽】 

　　◆严嵩 【再见】 

　　扈从经九龙池 
　　恭扈圣驾幸承天发京作 
　　杨侍御使蜀 
　　晓登朝天宫西阁遂饮东麓亭有作 

　　○扈从经九龙池 

　　九龙池上驻龙旗。桧殿兰宫锁翠微。日出彩霞笼瑞气。霜迎黄钺肃天威。云中萝径千盘合。谷口风泉百道飞。尘迹此中难可到。况陪僊跸奉恩辉。 
　　【舒章曰诸扈从作颇得应制体】 

　　○恭扈圣驾幸承天发京作 

　　禁城钟动启金扉。凤辇时廵出帝畿。黄纸特颁都护敕。绯罗齐赐从臣衣。祥云捧日浮僊仗。芳树和烟隐翠微。遥想江湘欢父老。　汉皇今覩沛中归。 

　　○杨侍御使蜀 

　　江草萋萋江水长。使轺闻欲度潇湘。开帆夜坐星河色。载笔春吟杜若香。彩绣过家非旧服。皂囊还阙有新章。西州五月无炎暑。应避青骢满路霜。 
　　【卧子曰亦是盛唐格律】 

　　○晓登朝天宫西阁遂饮东麓亭有作 

　　江郭晴烟翠且重。僊城紫阁坐高峯。杯前木落萧萧影。天外鸿归渺渺踪佳气自浮宫苑树寒声遥送石门锺偶寻玄圃逢瑶草。拟接丹霞访赤松。 
　　【舒章曰第四句押韵未稳五六秀远从盛唐来】 

　　◆黄佐 【三见】 

　　横州伏波庙 

　　○横州伏波庙 

　　高滩危石锁崔嵬。长夏风烟午未开。南海楼船从此去。中原冠冕至今来。武陵一曲风尘静。铜柱双标日月回。千载伏波祠宇在。汉朝何事有□台。 
　　【辕文曰此卧子所谓窥见格律者□】 

　　◆周廷用 【号人厓华容人正德时进士】 

　　次水峡驿 

　　○次水峡驿 

　　隔岸长风吹白波。蜀江千里暮愁多。啼猿每听三声下。飞鴈难逢一字过。满眼黄尘驰羽檄。几时沧海问渔蓑。夜深月上滩声静。时有巴渝发棹歌。 
　　【卧子曰浑成有盛唐遗风】 

　　◆蔡羽 【字九逵蘓州人正德中官南翰林孔目】 

　　玉河桥晓行 

　　○玉河桥晓行 

　　太液新波出建章。辘轳声近汉宫墙残星拂树天桥净隔岸啼莺禁柳长紫气凝香开北极。苍龙乘日起东方。鸡人竞唱垂衣早。银烛光开鹓鹭行。 
　　【舒章曰风丽不乏】 
　　【辕文曰秀稳可称佳律】 
　　【卧子曰景色颇切】 

　　◆文征明 【字征仲长洲人正嘉时官翰林待诏以名德重于时】 

　　【卧子曰衡山诗尚平实所收二律音?匀致都胜】 
　　【辕文曰衡山以名德持唐祝间诗亦不□】 
　　【舒章曰征中介节自居二诗喜其秀润】 

　　阊门夜泊 
　　赠陈鸣野游金陵 

　　○阊门夜泊 

　　阊阖城西暮雨收。西虹桥下水争流。苍茫野色千山隐。突兀寒烟万堞浮。灯火旗亭喧夜市。月明歌吹满江楼。乌啼不复当时境。依旧钟声到客舟。 
　　【舒章曰结句意本中晚以情致录】 

　　○赠陈鸣野游金陵 

　　金陵东去大江回。高士云帆向日开。一代风流鹦武赋。千年佳丽凤皇台。远游自谓卢敖漫。多难谁怜庾信哀。见说冶城春未老。几留花鸟待君来。 

　　◆张时彻 【四见】 

　　春日访石窓山中 
　　徐氏东园访马都督永 

　　○春日访石窓山中 

　　尔向青山□结庐。买田莳药近何如。独怜公子长垂钓。苦学虞卿数著书。星河晚映花间榻。燕鹊春迎柳外车。潇洒右军眞不俗。试开新酿脍江鱼。 
　　【辕文曰法逸】 

　　○徐氏东园访马都督永 

　　锦衣骢马霍嫖姚。春日鸣弦独射鵰。芳艹池塘涵日月。青山台榭乱云霄。虬龙倒挂东林树。乌鹊晴飞白石桥阴洞花深人不到江城何处夜吹萧 
　　【卧子曰流逸】 

　　◆樊鹏 【字少南信阳人嘉靖丙戌进士官至佥事】 

　　贤隐寺宴别张子言限字 

　　○贤隐寺宴别张子言限字 

　　寺门缥缈对青云。云里钟声落涧闻。白昼蛟龙时并见。青山麋鹿晚双羣。殿开碧雾千峯湿。窓挂香泉独树分明。发长安万余里。落花尊酒暂留君。 
　　【辕文曰少南与望之仲□俱宗大复而境地不及孟戴】 

　　◆苏佑 【三见】 

　　【卧子曰舜泽二七言律格律精严声调清亮咄咄轶羣而上余辈少有更易不为无助焉】 

　　予归入倒马关作 

　　○予归入倒马关作 

　　南风吹雨傍关来。关上千峯畵角哀老去尚怜金甲在生还重见玉门开鹍弦谩引思归调。虎节空惭上将才。　圣主恩深何以报车前部曲重徘徊 
　　【舒章曰三四一联此老绝唱以年境当之弥觉眞至□】 

　　○李牧祠下眺望作 

　　泉源氷窦入春分。鸟语花香迟客闻戍鼓寒沉龙塞月夕烽晴照雪山云年来近野多戎垒时过回阳几鴈羣险绝颇怜今昔地。莫教空说李将军。 
　　【辕文曰戍鼓二句余所更定颇胜原本结句叙题亦老】 

　　◆屠应峻 【四见】 

　　病起 

　　○病起 

　　东郭为园枕碧流。羣峯合沓俯林丘。村闲昼日驱黄雀。客至晴溪散白鸥璧月近临珠树晚银河西指越山秋思玄欲拟张平子。卧病无心咏四愁。 
　　【卧子曰三四眞五六丽各不相掩】 
　　【辕文曰村落闲居乃能秀整信是丽才】 

　　◆徐献忠 【字伯臣华亭人嘉靖初举人】 

　　金陵 

　　○金陵 

　　南朝王气昔分明。盛业千年复帝京。春树久迷江总宅。寒江长傍秣陵城。三山落日明秋练。六苑轻风动早莺。闻说高皇初驻跸。阅江麾葢定专征。 
　　【舒章曰明雅不薄】 

　　◆唐顺之 【三见】 

　　午日庭宴 
　　登喜峯古城时三卫贡马散牧塞外 
　　上张相公 
　　寄周中丞备御闗口 

　　○午日庭宴 

　　南熏应律转朱旗。火帝乘离锦席披。榴吐千花承羽盖。蓂开五叶拂瑶墀。氷盘错出仙人掌。金缕遥分织女丝。复道龙舟方兢渡。衔恩共许向昆池。 
　　【卧子曰景龙遗响】 

　　○登喜峯古城时三卫贡马散牧塞外 

　　绝顶孤峯见废关。短衣落月试跻攀三秋豹旅方乘障万里龙媒正满山候鴈似随乡思去寒花将送使臣还筹边迂薄眞无补。空望伊吾抵掌间。 
　　【舒章曰中四联气雄事切】 

　　○上张相公 

　　帷中运策九州岛清。共说留侯在汉京。赐第近连平乐观。入朝新给羽林兵。儒生东阁承颜色。酋长西羗识姓名。却望上台多气象。年年长傍紫宸明。 
　　【辕文曰工稳】 
　　【卧子曰酋长句似后事然亦无伤】 

　　○寄周中丞备御闗口 

　　牙旗高建白羊东。鼓角殷殷瀚海空雪后锦裘行塞外月明清啸满楼中幕南五部思归义。蓟北诸军尽立功。燕颔书生人共羡。一朝投笔去平戎。 
　　【舒章曰三四语亦近中唐而意景新爽】 
　　【辕文曰雪后二语秀切第六句率】 
　　【卧子曰任少海有一联云老去自吹秦■〈觱〉篥西征曾比汉嫖姚悲凉历落不减少陵而全首不甚称附见于此少海名瀚应德同年也】 

　　◆王廷干 【再见】 

　　西湖观　圣舟 

　　○西湖观　圣舟 

　　六龙　清跸幸甘泉。碧水徜徉入望仙。夹岸杨花垂涧渚。极天铙吹起楼船。森森羽卫分中道。翼翼旌旄照远川。不尽西湖欢赏日。长逢南极艳阳年。 
　　【辕文曰稍近初唐】 

　　◆许应元 【再见】 

　　得叔夏弟书并致江上见怀之作赋此寄忆 

　　○得叔夏弟书并致江上见怀之作赋此寄忆 

　　九日闲曹闭白云。庭开桂树散清芬。茱萸寄远天边到。鸿鴈蜚声日下闻。江上愁心工入赋。楚人芳草易离羣西来不断青山色知向河阳舍外分 
　　【舒章曰意调清长一结离情尤笃】 

　　◆皇甫涍 【再见】 

　　与吴长洲 

　　○与吴长洲 

　　江城花色倍河阳。流水侵庭鸟下堂。曾识尚方新赐履。莫论迁客旧含香。闲挥绿绮青春丽。静煮丹砂白日长。爱就雄居还载酒。时乘明月度沧浪。 
　　【卧子曰是应酬体难其清丽】 

　　◆王维桢 【三见】 

　　赠蔡使君守衡州 

　　○赠蔡使君守衡州 

　　楚乡春望即炎风。去马遥冲归塞鸿媚客柳条临路待。到官蛮谷为君通岳形倒看清湘水桂树高攀赤帝宫闻说五峯峯更峭。何当词赋与争雄。 
　　【辕文曰五六写景清雄】 

　　◆侯一元 【字应干乐清人嘉靖戊戌中进士累官河南布政使】 

　　赠王相山督学 

　　○赠王相山督学 

　　长江千里白波来。畵舸风轻五两催。新雨晓看雷泽涨。氷壸秋映洞庭开洲前落叶闻湘瑟峡外飞云见楚台词赋郢中应一变。汉家方重马卿才。 
　　【舒章曰风韵婉合】 

　　◆莫如忠 【字子良华亭人嘉靖戊戌进士□至左布政】 

　　【卧子曰方□名德羽仪诗颇□易】 
　　【辕文曰此诗集所不载从璧间绢素录出颇觉可诵】 

　　任友人补官入楚 

　　○任友人补官入楚 

　　寒催栢叶夜樽虗。兴引双旌雪外■〈马丘〉。共羡贾生重谒帝。却怜黄霸又分符。楚天梦断云朝暮。衡岳书来雁有无。莫是郢中今邸第。待君词赋壮三都。 

　　◆胡侍 【再见】 

　　登汉武玄都观 

　　○登汉武玄都观 

　　曲磴回溪数百重。汉皇行幸有遗踪。海中不复来三岛。岩畔犹传驻六龙碧露晴滋金洞草白云尝护石坛松便应别有登山屐。策杖高寻玉简封。 
　　【舒章曰流藻甚合】 

　　◆刘绘 【字嵩阳光州人嘉靖中进士】 

　　送吴祥云赴赵总戎幕 

　　○送吴祥云赴赵总戎幕 

　　星门昨夜耀龙文。大将横戈正立勋。上谷不传青海箭。渔阳新练水犀军。金笳夜啸楼前月赤帜朝翻阵外云。远客莫辞千里去。满堂殊履尽迎君。 

　　【舒章曰调平体正】 

　　◆李先芳 【再见】 

　　滕王阁 
　　早春文昌阁 

　　○滕王阁 

　　高阁嶙峋揽上游。还将歌舞向东流。剑江割据衡庐险。铁柱平分吴楚秋。云外片帆生极浦。雨中芳草遍青洲。江南满地无舟楫。天畔何人独倚楼。 

　　○早春文昌阁 

　　一泓春水挂城头。百迭遥山带雪浮。是谢公曾作郡。人如王粲旧登楼。松篁隔岭开晴色。关塞连天忆旧游。为报梅花消息好。凭阑不见使心愁。 
　　【辕文曰伯承殊孟浪宜其见轻于同人此首亦粗具形致耳】 

　　◆方逢时 【字行之嘉鱼人嘉靖辛丑进士万历时累官兵部尚书】 

　　郑中丞出塞还邀宴于阅武堂夜中别去赋赠 

　　○郑中丞出塞还邀宴于阅武堂夜中别去赋赠 

　　明庭嵇颡见呼韩。九塞无尘斥堠闲。按部龙沙秋欲尽。论兵虎帐夜将阑干旌晓拂青山影笳鼓睛翻白海澜千古金汤须上策。期君谈笑筑寘颜。 
　　【舒章曰迎风拂袖旌斾飞扬】 
　　【辕文曰此是大将旗鼓非偏裨跳荡之师】 
　　【卧子曰司马久□边塞宜其雄切】 

　　◆李攀龙 【六见】 

　　【辕文曰于鳞七言律是有明三百年来一人】 
　　【卧子曰于鳞七言律有王维之秀雅李颀之流丽而又加整练高华沉浑固为千古绝调】 

　　送赵户部出守淮阳 
　　崔驸马山池燕集得无字 
　　秋前一日同元美茂秦吴峻伯徐汝思集城南楼 
　　送孙郎中守承天 
　　送刘员外使黔中 
　　送皇甫别驾往开州 
　　送汪伯阳出守庆阳 
　　送黄侍御按滇中 
　　秋夜白雪楼周公瑕 
　　送恽员外按察郢中 
　　初春元美席上赠茂秦得关字 
　　同元美与子相公实分赋怀太山得钟字柬顺甫 
　　怀子相 
　　宣武门眺望 
　　郡城楼送明卿 
　　登黄榆马陵诸山是太绝顶处 
　　赵州道中忆殿卿 
　　寄刘子成 
　　平凉 
　　杪秋登太华山绝顶 
　　殷太史正甫至自太山为赠 
　　赠李明府暂诣广川奉送景王之国 
　　送许右史之京 
　　神通寺 
　　送张转运之南康 
　　答殿卿书 
　　答子与病起见寄 
　　子与病起移书二美吴下羣贤爰修褉事踊跃胜游遥为属寄 
　　送魏按察之潞 
　　题南海栢台甘露赠潘侍御 
　　舜祠哭临大雪 
　　杜青州按察楚中 
　　过严陵 
　　大阅兵海上 
　　送陆从事赴辽阳 
　　上朱大司空 
　　册立皇太子入贺 
　　送罗大参之任山西 
　　和梁宪使过密咏天仙宫白松 

　　○送赵户部出守淮阳 

　　仙郎起草汉明光。几载军储事朔方。五马新为淮海郡。三台旧署度支章。行车麦秀随春雨卧阁花深对夕阳时忆上林词赋客。鸿书遥下楚云长。 
　　【辕文曰此是于鳞胜场要以高秀为贵】 

　　○崔驸马山池燕集得无字 

　　王家池馆帝城隅。上客相如汉大夫。十里芙蓉迎剑舄。一樽风雨对江湖。桥边取石鲸飞动。台上吹萧凤有无。向夕不堪车马散朱门空锁月明孤 
　　【辕文曰味其辞气似巳丧主】 
　　【舒章曰结语深□】 

　　○秋前一日同元美茂秦吴峻伯徐汝思集城南楼 

　　万里银河接御沟千门夜色映南楼城头客醉燕山月。笛里寒生蓟北秋。胡地帛书鸿雁动。汉宫纨扇婕妤愁。西风明日吹双鬓。且逐飞蓬赋远游。 
　　【辕文曰全首稳秀】 

　　○送孙郎中守承天 

　　郁葱佳气汉江边。　今上龙飞北极年。过幸沛宫三日饮。裁留郢曲大风篇。仙郎珂散蓬莱月。太守帷开橘柚天。明到为存汤沐邑。须知父老借才贤。 
　　【卧子曰应詶之作工稳曲丽绝无游字此是于鳞长技】 

　　○送刘员外使黔中 

　　■〈牜羊〉牱万里越王台。北眺中原秋色来。江嶂忽分三楚断。海天不尽百蛮开白云使者乘轺过金马祠官拥节回为泛昆明夸上苑令知汉主自雄才 
　　【卧子曰风流浑脱殆无以过】 

　　○送皇甫别驾往开州 

　　衔杯昨日夏云过。愁向燕山送玉珂吴下诗名诸弟少天涯宦迹左迁多人家夜雨黎阳树客渡秋风瓠子河。自有吕虔刀可赠。开州别驾岂蹉跎。 
　　【舒章曰　本朝七言律境事多而神情少所以工于唐而不及唐也余尝病之故亟赏此等诗】 

　　○送汪伯阳出守庆阳 

　　中原万骑却胡兵。客领铜符塞上行。大漠清秋迷陇树。黄河落日见秦城。邠人自美西羗俗。汉守谁高北地名。郡吏可能无荐达。还令介子乞长缨。 

　　○送黄侍御按滇中 

　　去矣乘风瘴疠开。西南万里壮游哉。登台越巂山形合。揽辔昆明秋色来周礼职方天外尽汉臣封事日边回征蛮幕府今凋落安得楼船下濑才 
　　【舒章曰结句典则亦能遣意】 

　　○秋夜白雪楼周公瑕 

　　日落风凊竹树林。一樽飞阁敞秋阴纔逢狗监人先老能到龙门客目深海上共悬明月梦。山中堪赠白云心。阳春寡和休言误。此夕因君作楚吟。 
　　【辕文曰寄傲蕴籍】 

　　○送恽员外按察郢中 

　　醉拥骊驹不可留送君花发凤凰楼青春开府西陵色。到日登台北雁愁。寒雨远分荆楚望白云无尽汉江流共知人世悲难合傥得隋珠莫暗投 
　　【舒章曰起调沉实结语丁宁离别情见乎辞】 

　　○初春元美席上赠茂秦得关字 

　　凤城杨柳又堪攀。谢眺西园未拟还。客久高吟生白发。春来归梦满青山。明时抱病风尘下。短褐论交天地间闻道鹿门妻子在祗今词赋且燕关 
　　【辕文曰起句抑扬有致】 
　　【卧子曰诵结句似劝茂秦勿作客】 

　　○同元美与子相公实分赋怀太山得钟字柬顺甫 

　　域内名山有岱宗。侧身东望一相从。河流晓挂天门树。海色秋高日观峯。金箧何人探汉策。白云千载护秦封。向来信宿藤萝外。杖底西风万壑钟。 

　　○怀子相 

　　蓟门秋杪送仙槎。此日开樽感岁华卧病山中□桂树怀人江上落梅花春来鸿雁书千里。夜色楼台雪万家。南粤东吴还独往。应怜薄宦滞天涯。 
　　【辕文曰三四意象森寂】 

　　○宣武门眺望 

　　白云千里接胡天。双阙遥临碣石悬。汉苑春生多雨雪。蓟门晴色满寒烟。五陵佳气蓬莱外。大漠青山睥睨前夙昔黄金收骏马高台空在有谁怜 
　　【辕文曰结句高浑感慨无穷】 

　　○郡城楼送明卿 

　　徙倚高楼问索。居故人湖海意何如。樽中十日平原酒。袖里三年蓟北书。大麓夏云当槛出。石门寒雨过城疏。明朝远道空相忆。那得仍停使者车。 

　　○登黄榆马陵诸山是太绝顶处 

　　太行山色倚巑岏。绝顶清秋万里看。地坼黄河趋碣石。天回紫塞抱长安。悲风大壑飞流折。白日千厓落木寒。向夕振衣来朔雨。关门萧瑟罢凭栏。 

　　其二 

　　西来山色照邢襄。北走并州拥大荒巨麓秋阴沙渺渺石门寒气雨苍苍天边睥睨悬句注。树杪飞流挂浊漳。摇落故人堪极目。朔风千里白云翔。 
　　【卧子日善□子美】 

　　其三 

　　千峯郡合望嵯峩。此日褰帷按塞过。落木悲风鸿鴈下白云秋色太行多山连大陆蟠三晋。水划中原散九河。回首蓟门高杀气。羽林诸将正横戈。 

　　○赵州道中忆殿卿 

　　忆尔襜帷出牧年。风尘谁识使君贤。政成神雀犹堪下。兴尽冥鸿遂杳然。树色远浮疏雨外。人家忽断夕阳前重来此地逢寒食何处看春不可怜 
　　【卧子曰结句不堪多读】 

　　○寄刘子成 

　　书札清秋问解携。郡斋吟眺楚云低。大夫持宪临诸粤。使者征兵出五溪白日自流荒徼外青山不尽夜郎西于今万里看铜柱。何意中原厌鼓鼙。 
　　【辕文曰使事序景□感皆臻其玅】 

　　○平凉 

　　春色萧条白日斜。平凉西北见天涯唯余青草王孙路不属朱门帝子家宛马如云开汉苑秦兵二月走胡沙欲投万里封侯笔。愧我谈经有鬓华。 
　　【辕文曰讽致虗婉音调琅琅】 

　　○杪秋登太华山绝顶 

　　缥缈眞探白帝宫。三峯此日为谁雄苍龙半挂秦川雨石马长嘶汉苑风地敞中原秋色尽。天开万里夕阳空。平生突兀看人意。容尔深知造化功。 
　　【舒章曰结意未可解然亦无伤于体】 
　　【辕文曰三四雄秀结寄傲特亦可解但不佳耳】 

　　○殷太史正甫至自太山为赠 

　　明堂天子昔登坛。御道风流拥汉官。海色迥临三观动春阴不散五松寒白云忽向封中出。玉牒谁从箧里看。此日满朝求禅草。相如早晚入长安。 
　　【舒章曰稳切】 

　　○赠李明府暂诣广川奉送景王之国 

　　帝宠亲王出牧年。逢迎东道借才贤。郎官旧列星辰上。朱邸新开日月边。千乘旌旗分羽卫。九河春色护楼船。知君不废鸣琴兴。应教还操桂树篇。 
　　【辕文曰字字工稳】 

　　○送许右史之京 

　　少年车马日纷纷。老去谁应更识君。酒态美如嵇叔夜。诗才清似沈休文。曳裾忽动梁园雪。飞葢兼停邺下云试向樽前看过鴈春风那不念离羣 
　　【舒章曰姿情俱老】 

　　○神通寺 

　　相传精舍朗公开。千载金牛去不回。初地花间藏洞壑。诸天树杪出楼台月高清梵西峯落霜净疏钟下界来岂谓投簪能避俗。将因卧病白云□。 
　　【卧子曰比李颀闻梵高亮过之】 

　　○送张转运之南康 

　　此去专城又楚都。遥临五岭压三吴。坐来斋阁江声合。忽傍襜帷岳色孤。白昼落星寒剑气。清秋石镜满氷壸美人欲报琼瑶赋彭蠡春深鴈有无 
　　【卧子曰结雅】 
　　【舒章曰三四是于鳞应酬语】 

　　○答殿卿书 

　　故人书札到寒泅。病起蓬蒿正满门彭泽妻孥相对老淮南宾客自言尊颂成浊酒深知德。投罢明珠始见恩。莫为寻尝招隐士。山中转复念王孙。 
　　【辕文曰彭泽一联不甚令薄宦者见】 
　　【卧子曰新雅】 

　　○答子与病起见寄 

　　青门遥向汝阳分。伏枕传书到白云。巳道风波能失所。更逢摇落不堪闻。九歌自我思公子。七发何人起使君。一日齐名千载事。惊心岂独久离羣。 
　　【辕文曰似沈云卿过岭一首九歌一联自出新色】 

　　○子与病起移书二美吴下羣贤爰修褉事踊跃胜游遥为属寄 

　　伏枕经春忆旧游。永和三日命扁丹。一时艺苑人亡恙。千载兰亭事可求。吴下山川何缊藉。王家兄弟本风流。独怜搦管传觞处。有客中原自白头。 
　　【卧子曰意调极近然情事甚了】 

　　○送魏按察之潞 

　　壸关上党切云霄。宪府中天插汉标。山势西临三晋险。地形东控两河遥。名从出守高郎署。策本和戎宠圣朝尽道疆场悬节钺犹能书札满渔樵 
　　【舒章曰结处能暇】 

　　○题南海栢台甘露赠潘侍御 

　　兰台使者忆长安。万里云霄揽辔看。忽报三危开玉树。谁分双掌注铜盘。霜凝合浦明珠出。风动增城瀑布寒。清论满朝君不信。流光偏缀惠文冠。 

　　○舜祠哭临大雪 

　　雨雪号天惨曙晖。君王千载一垂衣。廷中左钺将军出。海上楼船使者归。紫气不随江汉转。白云还傍蓟门飞孤臣剩有苍梧泪逐客潇湘在亦稀 
　　【舒章曰结意深巧使人怆然】 

　　○杜青州按察楚中 

　　东方千骑古诸侯。宪府新开大楚秋。北海清风犹满座。武昌明月更登楼。五云过郢朝佳气。三峡吞江拥上游。此地功名谁得似。君家元凯自荆州。 
　　【舒章曰物色佳合】 

　　○过严陵 

　　严陵物色动新年。解缆春回七里船绣岭更宜残雪映钓台高并客星悬滩声乍合三江壮山势遥临百越偏此日青阳瞻帝座羊裘深愧昔人贤 
　　【卧子曰三四赋景生动结甚深厚】 

　　○大阅兵海上 

　　新开帷幄控朝宗。万里波臣老折冲。海气抱吴遥似马。阵云含越总如龙。中流鼓应潮声迭。下濑戈回日影重。自有长缨堪报　主。谁言白雉竟难逢。 
　　【舒章曰设景清雄喜无犷气】 

　　○送陆从事赴辽阳 

　　御苑东风吹客过。共看芳草有离珂。西山晴雪鸿边尽北海春云马上多地险时窥玄菟郡。天骄夜遁白狼河知君幕下参高画诸将何时议止戈 
　　【辕文曰雅歌投壶不减折冲之气】 

　　○上朱大司空 

　　河堤使者大司空。兼领中丞节制同。转饷千年军国壮。朝宗万里　帝图雄春流无恙桃花水秋色依然瓠子宫太史但裁沟洫志。丈人何减汉臣风。 
　　【辕文曰忆与舒章卧子同竹上张司空诗俱逊此作知前辈之难及第七句用事太密亦为连城之累】 

　　○册立皇太子入贺 

　　燕台依旧郁相望。玉树金茎是　帝乡。凤阙双悬云五色。龙楼交映日重光。九天气王旌旗动。三殿风清剑佩长伏谒不违颜只尺十年西省愧为郎 
　　【舒章曰时册立稍迟公为郎十年至为外吏方逢其盛故结语云云】 

　　○送罗大参之任山西 

　　鴈门句注九关通。地接燕山　帝业雄。使者泛舟从绛水。将军转饷入云中。分藩忽壮　朝廷色。开府深悬保障功晋国莫强兵马地股肱何但数河东 
　　【舒章曰结句浑实遂起全诗】 

　　○和梁宪使过密咏天仙宫白松 【是皇帝葬□处】 

　　孤根一托蘂珠宫。不与苕华粉黛同。夜暗龙鳞衔自照。天清鹤影望来空条封姑射千秋雪葢拥兰台万里风非为子云能作赋谁知玉树本青葱 
　　【卧子曰给雅】 
　　【辕文曰本于燕公偃盖之作而润饰过之反逊其□】 

　　◆王世贞 【六见】 

　　【卧子曰元美七言律调必流丽对必精切雅词深致令人赏心】 
　　【舒章曰元美诸体似不甚长惟七言之玅华动富溢掩暎时辈不愧宗工】 
　　【辕文曰七言律多高秀之辞沉着之色视诸体更胜要以流转得之】 

　　书庚戌秋事 
　　送瞿师道太史使太梁周府 
　　送汝康柳州再徙征江 
　　和合驿 
　　送史佥事兵备邠泾 
　　履善比部归自岭右赋此问 
　　寄赠杨仲芳武选 
　　赠尹生 
　　送子与祀康陵 
　　同省中诸君过徐丈 
　　祈雪斋居次峻伯寅长韵 
　　送张肖甫征金岭西道便道还蜀 
　　赠蓟州周都督 
　　赠别陈信可比部使闽便道还吴时两地俱有岛寇之警 
　　行部高阳遇河决不浸三板遂成 
　　立春前一日过尹汝渔副使饮 
　　春日闲居杂怀 
　　奉赠少司马麻城刘公统京营兵 
　　登岱 
　　送周中丞允文迁抚江西 
　　寄耿中丞子承 
　　贻王百谷 
　　戚大将军入帅禁旅枉驾草堂赋此赠别 
　　寄济宁朱公 
　　曾中丞以三自西川入为少司马过郢北上 

　　○书庚戌秋事 

　　传闻胡马塞回中。候火甘泉极望同风雨雕戈秋入塞 【宣大兵入援】 云霄玉□昼还宫 【上自西苑还大内】 书生自抱终军愤。国士谁讥魏绛功。北望苍然天一色。汉家高碣倚寒空。 
　　【辕文曰三四叙实事却能浑雅】 

　　其二 

　　长陵松栢气成龙。极望苍然总汉封。盘木西来是符拔。扶桑东尽见艨艟。旌旗夜摄千烽偃。玉帛春看万国从。七萃貔貅今不乏。坐骄胡骑出居庸。 

　　○送瞿师道太史使太梁周府 

　　长安草色上鸣珂。繁吹春调四牡歌。太史授圭开赤社。宗藩如带指黄河。天边汉节蛟龙扰雪后梁园鸿鴈多上客知君频授简。邹枚词赋未应过。 
　　【辕文曰高秀不可多得】 

　　○送汝康柳州再徙征江 

　　汝游桂岭疑天尽。更入滇方觉地宽。明月江帆悬万里。瘴云山树郁千盘。莫将诗句题蛮府。自有威仪识汉官橘柚秋风今实否高飞鸿鴈满长安 
　　【舒章曰结句托寓殊古】 

　　○和合驿 

　　十年尘暗蓟门楼。万里风来汉使舟。挂席昼移横海日。鸣桡秋荡大河流孤城奏角黄云合远戊逢砧白鴈愁吾道岂应长踯躅。乾坤此去有沧州。 
　　【卧子曰结浩□有深思】 

　　○送史佥事兵备邠泾 【史若大司马道子时方与虏开马市】 

　　汝过崆峒剑色开。轻裘千骑拥登台。旄头夜向黄河出。汗血秋从西极来。置阵自传司马法。折冲眞有卧龙才。只今燕代论攻守。沙海风生畵角哀。 

　　○履善比部归自岭右赋此问 

　　闻君八月下牂牁。铜柱天荒使者过桂岭风来秋色早盘江木合瘴烟多夷童夹道夸椰酒。蛮女穿花出棹歌。向识子云奇字擅。近来词赋更如何。 
　　【辕文曰描写风上难其迥秀】 
　　【舒章曰履善诗好作僻语故结云云】 

　　○寄赠杨仲芳武选 

　　当时尔拜尚书郎。天子宵衣问朔方。一疏中兴回日月。百年恩谴薄风霜。宛城昼闭名王马。汉壁晨驰大将床。突兀黄金秋色里。复看前箸借明光。 
　　【卧子曰时仲芳以论边事谪】 

　　○赠尹生 

　　当年结客度居延。一骑曾惊虏陈穿。匕首长寒燕市雨。旄头不断蓟门烟。青春射策当三殿。黄石传书定几扁自是骠姚新领部单于秋祭莫临边 

　　其二 

　　入朝初着鵕■〈义鸟〉冠。白马雕弧夹道看。久见中原倾剧孟。兼闻少府识任安。枝头杨叶飞星过。匣里莲花映日寒间逐孤儿春草猎独身西去斩楼兰 
　　【卧子曰用事细帖与点鬼不同】 

　　○送子与祀康陵 

　　佳城葱欝锁楸梧。　武帝神游定有无。金榜星辰千岭逼。翠旗风雨万灵趋。俱传骏足留瑶海。亦有龙髯堕鼎湖此日词臣空洒泪献陵春望巳模糊 
　　【舒章曰祀　康陵而望　献陵意自深隐】 

　　○同省中诸君过徐丈 

　　词客眞同河朔游。主人偏解孟公留。高城雨过凉生席残夜花明月满楼紫玉行杯弹出塞。红牙摧拍按伊州。更怜少日阊门侣。菱叶芙蓉湖上舟。 
　　【辕文曰清逸】 

　　○祈雪斋居次峻伯寅长韵 

　　畵省森沈坐掩门。斋心应自远尘氛僊郎曲调裁春雪武帝祠坛礼白云天阔苑锺空外度。夜寒宫漏梦中分。栢梁何限丰年颂。今日琼瑶祗报君。 

　　○送张肖甫征金岭西道便道还蜀 

　　蓟门擐甲待胡烽。海内军须不自供。赤羽去看新使者。黄金归隶大司农界标铜柱天垂尽人过苍梧瘴几重闻道壮游仍衣锦。春来车马醉临卭。 
　　【舒章曰五六属对生动】 

　　○赠蓟州周都督 

　　当年突骑满渔阳。幕府宁空赤白囊。一自军容开细柳。能令烽色避长杨。挥鞭坐画楼烦地。鸣镝遥飞瀚海霜。马上铙歌平虏日。好翻新曲顾周郎。 

　　○赠别陈信可比部使闽便道还吴时两地俱有岛寇之警 

　　马首春星双玉珂。五陵花发奈君何。俱称使者朝天去。独有楼船驾海过。野戌烽烟诸粤满。人家雨色八闽多。归逢父老无相难。好请长缨系尉佗。 

　　○行部高阳遇河决不浸三板遂成 

　　投马虗疑楗石成。射蛟或恐海神惊。陆沈玄圃千峯细。天倒黄河万堞平。渐老中原鱼沸郁。欲归南极虎纵横。浊醪谁是高阳侣。遥夜穷愁白发生。 
　　【卧子曰五六句新对亦极自然】 

　　○立春前一日过尹汝渔副使饮 

　　东走齐河氷雪开。欝葱佳气近楼台。相逢臈向尊前尽。敢道春从使者来。落日千门飞鴈去黄云一骑按鵰回知君且住袁丝里陆博酣歌未易才 
　　【辕文曰三四流便第五句徤】 
　　【舒章曰结语新逸】 

　　○春日闲居杂怀 

　　故人相慰檄书稀。又见征兵解越围。敢向东方夸赐履。可因南国赋无衣。家家砧杵鸣春月。处处戈船系夕晖闻道封侯须徤手羽林生长自轻肥 
　　【卧子曰结句隐讽】 

　　○奉赠少司马麻城刘公统京营兵 

　　坛成车毂　帝亲扶。匣里吴钩玉辘轳。持节尽监诸较尉。请缨还系五单于。期门昼静围牙戟。画室秋严下虎符却忆华容旧司马　孝皇频按九边图 

　　○登岱 

　　尚忆秦松帝跸留。至今风雨未全收。天门倒写银河水。日观翻悬碧海流。欲转千盘迷积气。□从九点辨齐州。人间处处襄城辙。矫首苍茫迥自愁。 

　　○送周中丞允文迁抚江西 

　　闻公移镇古洪州。童稺惊呼父老留。一疏吴天回菜色。十年沧海卷鲸流。江云对拥中丞节。山雨长飞帝子楼。共道衮衣多伫望。不知何地更东周。 

　　○寄耿中丞子承 

　　黄龙东去海云低玄菟城头乌夜啼帐下青羗新属国军中白马旧安西牙旗月拥诸陵出。甲帐天回万堞齐。最是驼酥争捧处。不妨飞捷醉中题。 
　　【卧子曰起手雄贵中联属对熨帖精劲结有豪态果为杰作】 

　　○贻王百谷 

　　王郎风调好谁伦。手裂军繻再入秦。稚有暮云横碣石。绝怜春色散平津。弦中白雪寒相语。镜里清霜晓自新。我欲东归君且佳。岂无能诵子虗人。 
　　【辕文曰风致深雅】 
　　【卧子曰时袁相卒故有平津之句】 

　　○戚大将军入帅禁旅枉驾草堂赋此赠别 

　　初闻小队驻吴江。忽漫花溪隐畵艭。细柳尚虗金锁甲。前茅时缓碧油幢南中旧部思驰义塞上新城喜受降倘写云台须第一。如论国士总无双。 
　　【舒章曰戚将军欲用浙兵故第五句及之】 
　　【辕文曰秾□】 

　　○寄济宁朱公 

　　十年蓬累卧江东。两见修鳞济上通。天畔星为中执法。人间水属大司空。楼舩昼集沙河雨。璧马秋歌瓢子风。转饷自来勋第一。玺书何日未央宫。 
　　【卧子曰天畔一联词虽琢而意浑】 

　　○曾中丞以三自西川入为少司马过郢北上 

　　青云红斾拥金鞍。过郢母辞春雪寒。此去长安眞自近。方知蜀道不为难。西川惯领中书印。掌武初辞柱后冠。多少筹边楼上策。汉庭先巳缚呼韩。 
　　同郡夏完淳存古氏较 

　　皇明诗选卷之十一 


　　●皇明诗选卷之十二 

　　李雯舒章氏　　 
　　云间陈子龙卧子氏同撰 
　　宋征舆辕文氏　 

　　七言律诗三 
　　五言绝句 

　　七言律诗三 

　　谢榛 
　　徐中行 
　　吴国伦 
　　宗　臣 
　　梁有誉 
　　刘　凤 
　　朱曰藩 
　　张佳胤 
　　汪道昆 
　　高　岱 
　　王　宠 
　　魏学礼 
　　刘景韶 
　　朱　笈 
　　王世懋 
　　魏　裳 
　　黎民表 
　　欧大任 
　　胡应麟 
　　莫云卿 
　　李化龙 
　　张之象 
　　陈一元 
　　董其昌 
　　屠　隆 
　　王氏 
　　许景樊 
　　李　英 

　　◆谢榛 【四见】 

　　【辕文曰茂秦七言律源于岑嘉州】 

　　中秋宴集 
　　登太行山西望有怀苏舜泽中丞 
　　寄皇甫百泉佥宪 
　　送赵太仆子伸入觐 
　　送张给仲安擢蜀中参政 
　　送郭山人次甫游秦中 
　　初春酬龚宪副性之见寄 
　　过获鹿投赠耿郎中子 
　　送李给事元树奉使云中诸镇 
　　送谢武选少安犒师固原因还蜀会兄葬 
　　送何进士振卿谪乐平少尹 
　　宿榆林驿 
　　送王侍御子梁按河南 
　　送鸟鼠山人胡世甫西归 
　　送王监察斯进还内台 
　　寄王龙坡员外兼呈乃弟西堂少卿 
　　送客游洞庭湖 
　　夜集吴比部鸣仲宅赋得秋月 
　　登五台山有感 
　　杨参军次和归自古北口 
　　送毛明府伯祥之羊城 
　　送沈郎中宗周出守顺庆 
　　皇甫水部道隆谪大梁诗以寄怀 

　　○中秋宴集 

　　满空华月好登楼。坐倚高寒揽翠裘。江汉光翻千里雪。桂花香动万山秋黄龙寒上征夫泪丹凤城中少妇愁词客共躭今夜酒。谩弹瑶瑟唱伊州。 
　　【舒章曰燕集诗最难得此遥慨】 

　　○登太行山西望有怀苏舜泽中丞 

　　太行胜绝横霄汉。有客登临思不休。鴈度千峯还北向。河萦三晋竟东流胡笳遥动黄云暮塞马长嘶白草秋慷慨中丞时仗策。汉家天子莫深忧。 
　　【辕文曰中丞工于七言茂秦此篇亦极作意】 

　　○寄皇甫百泉佥宪 

　　玄晏何时序有成。两都曾赋待齐名。病辞楚醴衡茅掩春到吴江杜若生地逈独兼龙虎势。台空谁继凤凰声。水犀甲士疲征。愁鬓知君白几茎。 

　　○送赵太仆子伸入觐 

　　流风出自赵平原。曾访丛台旧迹存。海内交游同白首。天厓风雪一清樽。几瞻帝阙驰燕路。千转云山到蓟门。春动上林聊寓目。莫将边事醉中论。 
　　【卧子曰匀适】 

　　○送张给仲安擢蜀中参政 

　　暂停轩葢离人醉。忽听河桥去马嘶。怅望那堪春草徧。劳歌不尽夕阳低天开鸟道三秦外地入蚕丛万岭西抗疏只今忧转切。几回清梦到金闺。 

　　○送郭山人次甫游秦中 

　　马上吴歌壮尔行度关非是弃繻生。黄金剩买新丰醉。红树遥含故国情。地出三峯雄陕服。天分八水杂秦声霸陵纵目多秋兴日夕鵰飞蔓草乎 
　　【舒章曰高徤】 

　　○初春酬龚宪副性之见寄 

　　昨报襄阳使者过归鸿雪后度关河。遥知游宦惊时序。不惜缄书到薜萝。日出汉江春气远。云连楚树晓阴多。岘山谁与同临眺羊祜碑前一浩歌。 
　　【辕文曰流转生情】 

　　○过获鹿投赠耿郎中子 

　　水部多忧身计轻。汉家宫阙报初成。河流万折来神木。山势千重拱帝京。获鹿城高残雪在。闻鸡台迥断云横。五噫歌后应怀古。谁识登临岁暮情。 

　　○送李给事元树奉使云中诸镇 

　　琐闱朝下促飞旌。岁暮看君塞上行。戍角动人多苦调。戎衣走马半新兵关开涿鹿云连树路出蜚狐雪满城计日楚才封事上。君王深见九边情。 

　　○送谢武选少安犒师固原因还蜀会兄葬 

　　天书早下促星轺。二月关河冻欲□。白首应怜班定远。黄金先赐霍嫖姚秦云晓度三川水蜀道春通万里桥一对郫筒肠欲断鹡鸰原上草萧萧。 
　　【舒章曰结叙二事轻重有体有情】 

　　○送何进士振卿谪乐平少尹 

　　都亭同醉采芳菲。别后关山梦不违、平野北看燕树断。大江西去楚帆飞。百花洲上还闻鴈。五老峯头独振衣。胜地且留何逊赋。春风应见贾生归。 
　　【卧子曰跌荡流美】 
　　【辕文曰亦本嘉州】 

　　○宿榆林驿 

　　寒夜榆林门独开。愁看霜露满苍苔。驿灯孤照征人梦。边月高悬落鴈哀。胡虏几窥青海戍。烽烟又土白登台当。年李广空遗恨。萧飒天风正北来。 
　　【舒章曰结悲劲】 

　　○送王侍御子梁按河南 

　　塞上初归复此行。燕南极目送飞旌。天连嵩岳塞云尽马度黄河春草生簪笔常思未央殿。封章时发大梁城。知君最爱应刘赋。更向西园一寄声。 
　　【卧子曰得嘉州笔法】 

　　○送鸟鼠山人胡世甫西归 

　　愁中忽过蓟门春。归骑萧条复向秦。白首全生逢　圣主。青山何意见骚人。陇云朝度乡关近。渭水晴分草树新。自是扬雄多著述。百年宁负旧纶巾。 
　　【辕文曰胡公以诗贾难得此作差足快心】 

　　○送王监察斯进还内台 

　　太行形胜带桑干。骢马行嘶晓日寒。道德上追周□史。河山北拱汉长安。不辞当代频封事。方起　先朝几谏官。御苑好花春作主。风光宁复旧时看。 

　　○寄王龙坡员外兼呈乃弟西堂少卿 

　　忆昔论交梁苑秋。晋阳春雪慰淹留。白衣阅世吾多感。黑发为郎尔壮游。阊阖南开今汉阙。河山北控古燕州。遥知伯仲相逢处。为说穷途阮籍愁。 
　　【卧子曰茂秦摇落之士其言尔尔】 

　　○送客游洞庭湖 

　　相逢楚客问巴州。此去扬帆湖上游。天汉长连洞庭水。云霞半入岳阳楼。低空白鴈投寒渚隔浦丹枫照暮秋莫向湘君听鼓瑟黄陵月冷不胜愁 
　　【辕文曰萧瑟峥嵘】 

　　○夜集吴比部鸣仲宅赋得秋月 

　　庭草惊秋白露垂。氷轮渐觉度河迟光临凤阙清钟断寒入龙庭畵角悲天际几看鸿鴈影。山中又老桂花枝。共知庾亮南楼夜。曾为勋名感鬓丝。 
　　【辕文曰情景清切】 

　　○登五台山有感 

　　树杪跻攀石磴悬。手扶藜杖出风烟。东分辽海千重岭。北尽胡沙万里天。秋草征夫烽堠外。夕阳归鸟戍楼边。时看白骨成悲感。为忆嫖姚战伐年。 

　　○杨参军次和归自古北口 

　　淮南高士落人间。仗剑经秋未破颜。自惜草玄淹岁月。可堪垂白向边关天横落照明孤垒地拥寒沙接乱山长路谁能问行役夜来驱马雪中还 
　　【辕文曰边塞诗极有套语如此方是沉着】 

　　○送毛明府伯祥之羊城 

　　君今初捧郎官檄。此去羊城道路赊。海上有云连蜃气。岭南无雪到梅花。行春策马青山近。退食鸣琴白日斜。回首风尘迷北望。几逢燕使问京华。 

　　○送沈郎中宗周出守顺庆 

　　明星当户动征鞍。此去春光道路看。巴字地形天外转。嘉陵江色郡中寒。三秋战伐抡才急四。海诛求出牧难。沈约未须裁八咏。倚楼时复望长安。 
　　【卧子曰工稳】 

　　○皇甫水部道隆谪大梁诗以寄怀 

　　闻君遥自楚天来。一到梁园见赋才。摇落旧曾悲屈宋。寂寥今复吊邹枚。黄河荡日寒声转嵩岳连空远色开。何事弟兄俱谪宦。西风愁对菊花杯。 

　　◆徐中行 【四见】 

　　答孙侍御秦中见怀之作 
　　寄赠李于鳞督学关中时余使吴 
　　玉女潭 
　　寄答广陵欧文学桢伯 
　　黄鹤楼新成 
　　晓登玄岳天柱峯一首 
　　大中丞汪玉卿自郧台移镇武昌寄赠 
　　送骆给事购书还越 
　　登岱 
　　紫云馆为史元秉题 
　　明卿入梁奉寄灌甫宗正 

　　○答孙侍御秦中见怀之作 

　　千里缄书报汉曹。新传使节在临洮。西通大宛飞黄入。北上萧关太白高沙苑春深饶苜蓿栢台秋晚醉葡萄谁知侍从回中后。更有词臣赋霖毫。 
　　【舒章曰此必是茶马御史故景物如此】 

　　○寄赠李于鳞督学关中时余使吴 

　　揽辔当年出汉庭。解颐匡鼎此传经。昆仑水落三秦黑仙掌云开二华青挥翰柏梁惊异代。燃藜天禄走羣灵。更闻牛女昆池里。几向秋风问使星。 
　　【舒章曰诗限于题及格而已然亦自成章】 
　　【辕文曰黑字殊累自而无以易之】 

　　○玉女潭 

　　仙台千尺玉为容。寒照琼楼十二重石镜月华流桂树锦屏秋色散芙蓉碧箫缥缈春云度。绛雪威蕤白日逢。更喜洗头盆尚在便应晞发卧高峯 
　　【卧子曰琼楼百丈峨峨云表允称是题】 
　　【辕文曰琅琅可贵】 
　　【舒章曰有高致】 

　　○寄答广陵欧文学桢伯 

　　芜城客梦满江皋。千里怀人尺素劳。箧里夜光南海月。赋中秋色广陵涛。谈天宁复如燕市。翫世何妨似马曹。念尔最怜中散调。知音寥落好谁操。 

　　○黄鹤楼新成 

　　飞观新从鄂渚开。高标仍得并兰台。白云忽自三湘起。黄鹤依然万里回。不断雄风催作赋。长留明月照衔杯芳洲春草年年绿千古何人解爱才 
　　【舒章曰结语属事浑然】 

　　○晓登玄岳天柱峯一首 

　　帝居天柱五云重。朝罢风清万壑钟。山拥百城巢翡翠。殿开千障插芙蓉阶前雾结黄金鼎槛外星县玉女峯总道登封天子意每从雷雨见飞龙 
　　【辕文曰玉真步虗声出天际】 

　　○大中丞汪玉卿自郧台移镇武昌寄赠 

　　钧天一震洞庭阴。虎观峥嵘白雪林。云梦火明秋较猎。兰台风起昼披襟。浮湘司马才名大。开府羊公惠爱深。独有夜郎羁客在。武溪烟雨自悲吟。 

　　○送骆给事购书还越 

　　投荒暂向玉关回。惜别重登万里台。禹穴好探金简去。滇池宁为碧鸡来。盘江明月千山出。衡岳浮云一日开。汉室秪今饶雨露。长沙况是贾生才。 
　　【辕文曰亦仅及格】 

　　○登岱 

　　东岳峥嵘回不羣。中峯瑞霭更氤氲天门雪尽河流合日观春晴海色分风起秦松常似雨。气蒸汉简欲成云。千秋往事终销歇。犹说相如封禅文。 
　　【舒章曰登岱诗易得浑壮难见精爽此作独能秀出】 

　　○紫云馆为史元秉题 

　　先皇宸翰表清都。潭上仙人迹有无。自向烟霞探玉笈。何如仕宦执金吾。赤城天外开双阙。匹□窻前挂五湖。从此东南来紫气。居然锺阜接蓬壶。 

　　○明卿入梁奉寄灌甫宗正 

　　当年解印去中原。南徙偏销万里魂。岂为蒲桃充使者。翻缘丛桂忆王孙客来菟苑题新赋士向夷门感旧恩邺干故人星散尽。好从季重一开尊。 
　　【卧子曰言情温茂】 

　　◆吴国伦 【六见】 

　　【辕文曰明卿七言律不能如五言然亦及格】 

　　登黄鹤楼 
　　歌风台 
　　答宗子相见讯 
　　滹沱河 
　　登岳阳楼 
　　过邺吊谢茂秦山人 
　　将至武昌王若思使君遣人以诗相迎率尔奉答 
　　大司马方公宅留饮道故 

　　○登黄鹤楼 

　　黄鹤仙人去不回。汉滨楼阁迥崔嵬。千帆雨色当窗过。万里江声动地来。云梦天低湘女怨。洞庭叶下楚臣哀。当时玉笛今寥落。独有梅花泛客杯。 

　　○歌风台 

　　何年衣锦　帝乡回。父老犹传故汉台。宝剑独留千古色。赤符曾拥万灵来。沛宫卮酒欢相属。芒砀星辰黯不开。欲问楚歌谁更听。大风萧瑟使人哀。 
　　【辕文曰结老】 

　　○答宗子相见讯 

　　去国西从五老游。看云日日醉江州。微名不忝称三黜。短发何堪任百忧。旅梦月寒宣室夜。归期木落洞庭秋知君万里能怜我白鴈来时泪未收 
　　【舒章曰悲情深稳】 

　　○滹沱河 

　　滹沱之水鴈门来直入平原遶汉台万马乘流奔赴海。千鲸触石鬬鸣雷。秦兵北戍投鞭渡。楚客南浮击楫回。麦饭亭前沙草合。翠华不见使人哀。 
　　【舒章曰起乎高浑】 

　　○登岳阳楼 

　　高阁层城四望开。洞庭秋色正徘徊。湖吞九水浮天阔。地拥三巴入镜来赤甲云生神女过黄陵日落帝妃哀寻源不必乘槎去。直取君山作渡杯。 
　　【辕文曰赤甲一联说景新美】 

　　○过邺吊谢茂秦山人 

　　几渡漳河不见君。半生消息旅中闻。谈诗梦老燕山月。鼓铗歌寒鴈塞云。四璧琴书留惨淡。诸王恩礼罢殷勤。谁移一片韩陵石。为汝重题处士坟。 

　　○将至武昌王若思使君遣人以诗相迎率尔奉答 

　　短棹飘飖入武昌。山川今古郁苍苍。使君拟下南州榻。野客贪趋北海觞。治郡清风开二鄂。登楼高咏写三湘。翻惭病笔题鹦鹉。不及当年处士狂。 
　　【卧子曰使事亲□】 

　　○大司马方公宅留饮道故 

　　江上新营司马里。舍旁小筑紫薇亭。可知地主迯人世。不遣台官问客星。花石数行云锦丽。莓苔四璧雨痕青相看白发垂垂短欲解扁舟且复停。 

　　◆宗　臣 【四见】 

　　送熊守之太仓因便省觐 
　　春兴 
　　送人南归 
　　长安行寄人 

　　○送熊守之太仓因便省觐 

　　羡尔新分刺史符。南方千骑乱平芜潇湘天阔春归楚震泽风高晓入吴。父老几年忧战伐。使君到日问樵苏蓟门旧侣能相忆八月双鸿起太湖 
　　【辕文曰逸气霞举】 

　　○春兴 

　　遥传塞上又征兵。使者飞书入汉京。边马不归青海戍。朔云常断玉关缨。七陵松桧今开府。三辅河山夜勒营。自是羣公能策虏。即看赤羽莫深惊 
　　【舒章曰时事婉切】 

　　○送人南归 

　　楚天摇落欲何之。把酒青门泪并垂。汉署昔题金马赋。淮南秋问桂花枝。还家客梦寒蝉急。去国君恩白发迟。岁晚衣裳仍好制。扁舟随处有江篱 
　　【辕文曰气力薄调颇清紧】 

　　○长安行寄人 

　　长安客子伤春情。出门愁听朝啼莺。关山作客胡不去。梅柳向人春又生。胡马至今日夜急。塞鸿何事东南征。人生去住不得意。愧尔山中餐石英。 
　　【卧子曰有乱头麤服之致】 

　　◆梁有誉 【三见】 

　　秋日谒陵眺望 
　　燕京感怀 
　　送罗山甫还润州 
　　送陈山人自真州还越中 

　　○秋日谒陵眺望 

　　清秋霜露肃祠官。帝里山川此郁盘。上谷风尘通大漠。居庸紫落层峦七陵松掩金铺暝万壑钟流玉殿寒香露蒙蒙候灵跸。星辰还仰太微看。 
　　【舒章曰秀而能沉】 

　　○燕京感怀 

　　尘塞戈鋋血未干。龙廷烽火报长安。拟擒可汗先开幕。欲拜嫖姚更筑坛青海月明胡马动黄榆风急皂鵰寒材官羽骑多如雨夜夜旄头倚剑看 
　　【舒章曰伤时蕴藉】 

　　○送罗山甫还润州 

　　罗含长啸出燕都。负笈空藏五岳图。搔首风尘悲燕雀。浪游诗卷满江湖。人怜玉树秋云远。家对金陵海月孤。为问戴颙栖隐处烟。霞还似昔年无。 
　　【辕文曰秀而不弱】 

　　○送陈山人自真州还越中 

　　客子将归梦若耶。烟波深处隐沦家。相逢一滞淮南桂。别后应迷洞口花。瀑布晴摇青嶂雨。飞梁朝映赤城霞。越中山水多佳丽。莫叹渔樵老岁华。 

　　◆刘　凤 【四见】 

　　京洛行 

　　○京洛行 

　　宅中形势涧瀍深。作洛千年王气沉。关控河流当地轴。岳分嵩少压天心、西来驿路连雍畤北枕秦城接华阴禹迹茫茫敷九土。独令盘石诵虞箴。 
　　【辕文曰全首典重第四旬稍俗】 

　　◆朱曰藩 【字子价宝应人嘉靖甲辰进士官至九江太守】 

　　清明扬州道忆王端公 

　　○清明扬州道忆王端公 

　　江花江草净春烟。北望空怀乘兴船。水国人家种杨柳。清明士女竞秋千。客厨未乞龙蛇火。旅食频催犬马年。遥想风流王柱史。西台银烛柘枝前。 
　　【卧子曰跌宕便辟未损风雅】 
　　【舒章曰水国二语盛唐人所不道以新切存之】 

　　◆张佳胤 【再见】 

　　赴鴈门闻虏退去呈杨中丞 
　　寄助甫 

　　○赴鴈门闻虏退去呈杨中丞 

　　驱车九月度飞狐。万里霜凄塞草枯。白马偶来逢使者。黄沙何处走单于胡云夜动双龙匣汉日秋悬八阵图一自鴈门留李牧。边关烽火至今无。 
　　【卧子曰调颇峻爽】 

　　○寄助甫 

　　尺素因君寄洞庭。相思乎楚气冥冥。浮云只在仙人阁。明月常依帝子灵。水落风侵斑竹冷。歌残秋并暮峯青。从来作赋湘潭者。不但于今忌独醒。 
　　【舒章曰结有雅裁】 

　　◆汪道昆 【字伯玉歙县人嘉靖丁未进士隆庆中累官兵部左侍郎】 

　　【舒章曰汪司马诗如薪刍满地英楚甚寡此诗独见风裁】 

　　仲房赴戚将军约自塞上还新安赋赠 

　　○仲房赴戚将军约自塞上还新安赋赠 

　　少年侠气喜谈兵。垂老犹堪塞上行。何处射鵰夸羽猎。他时饮马出长城。关河地险中原断。刁斗天高太白明。见说降王重纳款。请缨无用一书生。 
　　【卧子曰少保在蓟门以匹马不入为功此诗极为实录】 

　　◆高　岱 【再见】 

　　中秋集张子畏宅 
　　秋夜送梁舍人奉使便道归岭南 

　　○中秋集张子畏宅 

　　风吹明月散千家。汉阙金茎缀露华。砧杵秋声连鴈塞。关山夜色满龙沙。□规兴剧南楼宴。博望名悬北斗槎。白发高堂今夕梦。应怜游子滞天涯。 

　　○秋夜送梁舍人奉使便道归岭南 

　　沉沉宫漏夜霏微。风洒离愁动客衣。仙掌乍分秋色去。征帆遥带月明归。路经庾岭梅花发。天入衡阳鴈影稀。尊酒蓟门须尽醉。明朝空惜故人违。 
　　【辕文曰清转】 

　　◆王　宠 【再见】 

　　南都 

　　○南都 

　　锦缆牙樯万里游。天吴海若翼王舟。襄城七圣空迷辙。弱水三山未稳流。塞北风云连朔漠。周南节钺自公侯。两京角立分形势。居重还须扼九州岛。 
　　【辕文曰此必　武庙南幸时作也】 

　　◆魏学礼 【再见】 

　　赠黎仲子 

　　○赠黎仲子 

　　何人结客少年场。芳草长亭正夕阳。忽见双鱼来万里。始知尺素下三湘。布衣然诺轻朱建。冠葢纵横忆郑庄。郢曲自来多白雪。迟君早晚赋长杨。 
　　【舒章曰亦复流宕】 

　　◆刘景韶 【字子成崇阳人嘉靖中进士官至都御史】 

　　九日同刘将军迷阁登高 

　　○九日同刘将军迷阁登高 

　　蓬莱阁上剑歌豪。纵酒聊舒百战劳漠北关河归鴈断塞南铜柱拂云高尊前霜菊浮隋苑。乱后秋砧杂海涛。却笑牛山空堕泪。风尘天地属吾曹。 
　　【舒章曰亦是正调】 

　　◆朱　笈 【字龙冈桃源人嘉靖丁未进士累官南京户部侍郎】 

　　赠雷总戎 

　　○赠雷总戎 

　　关西年少拥高牙。长日辕门静塞笳。旗猎风云屯虎豹。营连星斗抱龙蛇。山近徙王庭幕。青海遥通汉使槎。带砺夙盟元不负。凭将双剑问张华。 

　　◆王世懋 【字敬美嘉靖己未进士万历初累官南京太常寺卿】 

　　【舒章曰奉常诗如乌衣羣少粗有风格不足对扬父兄】 

　　送元甫李太史册封　蜀藩 

　　○送元甫李太史册封　蜀藩 

　　玉检金泥出大庭。双旌万里去冥冥。汉宫朝浥仙人露。益部宵占使者星巫峡云中流渥锦峩眉天半落空青先驱耻作临卭客。橐笔重题剑阁铭。 
　　【辕文曰五六明媚】 

　　◆魏　裳 【字顺甫蒲圻人嘉靖中进士】 

　　万章甫兵宪滇南 

　　○万章甫兵宪滇南 

　　仙郎拥传出燕关。开府西南控百蛮。万里烟涛青雀舫。千秋词赋碧鸡山。主恩题柱云霄上。时难论兵天地间。春到昆明怀汉苑。几回鸣玉其朝班。 
　　【辕文曰顺甫亦得七子声调】 

　　◆黎民表 【再见】 

　　送李伯承还山 

　　○送李伯承还山 

　　黄尘拂衣归去。酣歌击筑相徘徊。青山似惜敬亭别。明月况有金陵杯烟中柳条折欲尽。池上浮萍吹复开。楚江渺然挂席去。知尔万里游蓬莱。 
　　【辕文曰此体集中所不优以其法收之】 

　　◆欧大任 【再见】 

　　再上　昭陵 
　　登宣武门楼 

　　○再上　昭陵 

　　几年裘褐客秦京。两度朝　陵使者行隧道松楸春更长閟宫灯烛夜偏明戟郎久已容方朔。园令何妨老马卿。咫尺苍梧云不隔。追趋惟有泪沾缨。 
　　【卧子曰上陵诗幽而不诡秀而不寒所引方朔马卿皆恊情事】 

　　○登宣武门楼 

　　百二山河控上游。郁葱佳气满皇州。风驱大漠浮云出。天转滹沱落日流。双阙金茎连紫极。万家红树动高秋。茱萸黄菊俱堪佩。独上城南百尺楼。 
　　【舒章曰声气壮逸】 

　　◆胡应麟 【三见】 

　　艾都阃见过不值 
　　送龚侍御进甫按关中 
　　送徐明府之琼州 
　　送人入蜀 

　　○艾都阃见过不值 

　　飞花长日掩柴关。小队俄来曲巷间。上客巳惊题凤。元戎谁共射鵰还。青天画甲严城迥。明月牙旗大海闲。闻道漠南诸将在。几人名姓动阴山。 

　　○送龚侍御进甫按关中 

　　绣斧曾看渡海行。　玺书今捧向秦京临关青燧诸羗远登阁黄云五畤平百二封疆多井牧。三千冠葢尽干城。朔方正借台中画。从此河湟不用兵。 
　　【辕文曰三四语赋景雄新亦复确合】 

　　○送徐明府之琼州 

　　春花缭绕凤凰楼。幞被怜君赋远游。风俗自分天外郡。山川愁问海南舟。珠崖云气经秋断。琼岛波光入夜浮。惆怅一尊芳草畔。不堪离恨对吴钩。 
　　【卧子曰清立不泛】 

　　○送人入蜀 

　　离思翩翩把浊醪。锦城西去不辞劳。星辰夜拂张华剑。风雨寒生范叔□三峡啼猿青嶂远九疑回鴈碧天高荆门岐路能相忆。目送浔阳八月涛。 
　　【辕文曰五六华爽可爱结用薛涛鄙甚余为易之遂成章】 

　　◆莫云卿 【字秋水华亭人隆庆时贡士有才名天卒】 

　　得茂俭书及所著离思赋怅然有作 

　　○得茂俭书及所著离思赋怅然有作 

　　线鬓伤春卧薜萝。青山起色近如何惯看交态尊前好较是君情别后多明月自裁希逸赋。片云闲伴莫愁歌家人倘问风尘色。慷慨中原但枕戈。 

　　◆李化龙 【字于田长垣人万历甲戌进士累官兵部尚书有功名】 
　　【卧子曰司马功名之士诗亦清脱可诵】 

　　送张郎中出守淮安 
　　中秋曾计部过饮江署 

　　○送张郎中出守淮安 

　　雪满江天送客舟。淮阳竹马待君侯。十年畵省推高第。千里专城拥上游。帆挂广陵明月夜。涛回桐栢白云秋。汉庭长孺谁堪比。卧治应分圣主忧。 

　　○中秋曾计部过饮江署 

　　青枫白露暑初收。握手相看柱若洲。湖海交游今对月。天涯羁旅况逢秋。山连蜀道千峯出。水下吴阊匹练浮。江畔无烦频送酒。西风渐引故人舟。 
　　【舒章曰二诗雅步从容清而不佻】 

　　◆张之象 【字王屋华亭人万历时隐士】 

　　赠卢次楩 

　　○赠卢次楩 

　　十载圜墙白发生。壮心怜汝最难平左骖犹有胥靡赎鼓吏终成处士名秋夜九皋闻唳鹤。春风谷口见流莺。相逢感慨堪垂泪。不独离羣系远情。 
　　【卧子曰三四用事切当】 

　　◆陈一元 【字泰始三山人万历中进士】 

　　送谢寤云元戍移镇粤东 

　　○送谢寤云元戍移镇粤东 

　　喜从文酒接清欢。岁序峥嵘惜别难。雄畧百蛮开幕府美名六代重词坛戟门月照牙旗肃。甲帐风传畵角寒。予亦远行将就道。相思红日近长安。 
　　【辕文曰气象整浑】 

　　◆董其昌 【再见】 

　　送乔裕吾黄门 

　　○送乔裕吾黄门 

　　夕郎何事厌承明。结束征衣节候更。汲孺在庭推直道。虞卿捐印见交情。关山岁晏黄河阔。边塞春深白草生。总是离愁心折处壮君骏马太纵横。 
　　【卧子曰使事亦切】 
　　【舒章曰清秋白鹭濯影波中】 

　　◆屠　隆 【字纬真宁波人万历中进上官至户部主事】 

　　【舒章曰纬真诗如新安江石子斑□溪溜间置之几案辄黯然无色此诗是其有章度者】 
　　【卧子曰纬真诗如冲烦驿舍陈列壶觞顷刻办就而少堪下箸】 

　　傅侍御自海上戍所召还台中赋赠 

　　○傅侍御自海上戍所召还台中赋赠 

　　凄凉铜雀墓门空。浩荡金鸡绝塞通。宪府巳多新白简都人犹识旧青骢。五更风露朝钟外双阙星河殿影中万里脱衣旋草疏清霜皦日照孤忠。 
　　【辕文曰结朴有初唐意】 

　　◆王氏 【杨用修夫人】 

　　寄夫 

　　○寄夫 

　　鴈飞曾不到衡阳。锦字何由寄永昌。三春花柳妾薄命。六诏风烟君断肠。曰归曰归愁日暮。其雨其雨怨朝旸。相闻空有刀环约。何日金鸡下夜郎。 
　　【卧子曰其调虽别自是成篇】 
　　【舒章曰结甚质直】 

　　◆许景樊 【朝鲜女子】 

　　【卧子曰许氏学李贺而合作有盛唐之风外夷女子能尔可见本朝文教之远】 
　　【辕文曰　国朝诗收闺秀四人而朝鲜居其二】 
　　【舒章曰景樊诗如朱楼春草烟雨迷离】 

　　次伯氏望高台 

　　○次伯氏望高台 

　　□台一柱、压嵯峩。西北浮云接塞多。铁峡霸图龙巳去穆陵秋色鴈初过。山回大陆吞三郡。水割平原纳九河。万里登临口将暮。醉凭青嶂独悲歌。 
　　【舒章曰颇□七子】 

　　◆李　英 【字少芝南海欧训导之仆以诗自见】 

　　同李时芳游大慧寺 

　　○同李时芳游大慧寺 

　　幽期出郭俯兰皋。野寺云边共法曹。白日西飞秦树杳。清秋南望楚天高。书遥故国愁烽火。客久中原有佩刀莫动乡心且沉醉。风流谁道五陵豪。 
　　【辕文曰李生诗清劲可诵能宗其主人】 

　　五言绝句 

　　刘　基 
　　刘　球 
　　王　恭 
　　张　宁 
　　史　鉴 
　　李梦阳 
　　徐祯卿 
　　边　贡 
　　熊　卓 
　　严　嵩 
　　高叔嗣 
　　王省曾 
　　蔡汝楠 
　　李攀龙 
　　王世贞 
　　谢　榛 
　　宗　臣 
　　宋仪望 
　　周绍元 

　　◆刘　基 【四见】 

　　玉阶怨 

　　○玉阶怨 

　　长门灯下泪。滴作玉阶苔。年年傍春雨。一上苑墙来。 

　　◆刘　球 【字求永安福人永乐中进士正统时官翰林侍讲以劾王振死于狱景泰初赠学士谥忠愍】 

　　山居 

　　○山居 

　　水抱孤村远。山通一径斜。不知深树里。还□几人家。 

　　◆王　恭 【字安仲新宁人永乐中为樵夫以荐授文渊阁中书】 

　　秋猎 

　　○秋猎 

　　猎马向风飞。琱弓白锦衣。平明射鵰去。日暮五陵归。 
　　【辕文曰取其合】 

　　◆张　宁 【字靖之海盐人景泰中进士授给事中出为汀州守】 

　　莫愁乐 

　　○莫愁乐 

　　金雀玉搔头。生来唤莫愁。自从欢去后。不出石城游。 
　　【舒章曰简深有古意】 

　　◆史　鉴 【字明古吴江人天顺时隐士】 

　　懊恼曲 

　　○懊恼曲 

　　行路莫行远。看花莫看迟。花迟少颜色。路远长别离。 
　　【辕文曰有乐府意】 
　　【舒章曰以达人意作儿女词】 

　　◆李梦阳 【七见】 

　　杨白花 
　　晓莺 

　　○杨白花 

　　宁唱采菱曲。休歌杨白花。菱生犹有蔕。花去落谁家。 
　　【辕文曰是乐府语】 

　　○晓莺 

　　睍睆梦中迷。流莺碧树西起来红日照巳度别枝啼 
　　【卧子曰果为合作】 
　　【舒章曰此老亦解作闺中语】 

　　◆徐祯卿 【七见】 

　　答献吉 

　　○答献吉 

　　花发平章宅。莺啼省树春。殷勤花鸟意。愁杀独游人。 
　　【卧子曰初唐】 

　　◆边　贡 【四见】 

　　赠别寗子 

　　○赠别寗子 

　　白日就长道。清秋凌大河。非关燕赵别。相送一悲歌。 

　　◆熊　卓 【字士选弘治丙辰进士官御史】 

　　送客城南 

　　○送客城南 

　　杨柳河桥馆。春风倒玉壶。离情不可道。江路满■〈艹縻〉芜。 
　　【辕文曰士选以诗交于空同而轻率殊甚收五言绝一章取其徤逸】 

　　◆严　嵩 【三见】 

　　西苑晓行 

　　○西苑晓行 

　　云护苍龙阙。波明白玉桥。春光在何许。渠柳变青条。 
　　【辕文曰似崔湜】 

　　◆高叔嗣 【四见】 

　　淇上 

　　○淇上 

　　旅馆值芳辰。留连淇水滨。犹怜官道柳。满目故乡春。 

　　◆王省曾 【三见】 

　　江南曲 

　　○江南曲 

　　旖旎绿杨楼。侬傍秦淮住朝朝见潮生暮暮见潮去 
　　【卧子曰境浅意深】 

　　◆蔡汝楠 【字子木德清人嘉靖壬辰进士官至南京工部尚书所著有中台集枢筦集南省集】 

　　迁居简友人 

　　○迁居简友人 

　　冈南开馆舍。湖上阅风花。不用山阴棹。东邻是戴家。 

　　◆李攀龙 【七见】 

　　寄登宗秀才茂登池亭 

　　○寄登宗秀才茂登池亭 

　　窻中采莲舟。落日菱歌起坐见浣沙人红颜照秋水 
　　【卧子曰秀削生动】 

　　◆王世贞 【七见】 

　　蚤发巨鹿道中 

　　○蚤发巨鹿道中 

　　驱车漳水外。十里及鸣鸡。残月低军垒。青天散马蹄。 

　　◆谢　榛 【五见】 

　　别张志虞 
　　人梁怀古 
　　秋闺 

　　○别张志虞 

　　十年今一见。话旧却成悲。共醉新丰酒。天涯又别离。 
　　【卧子曰成章】 

　　○人梁怀古 

　　策马夷门道。高城带暮云。至今豪侠士。犹说信陵君。 
　　【辕文曰古法】 

　　○秋闺 

　　目极江天远。秋霜下白苹。可怜南去鴈。不为倚楼人。 

　　◆宗　臣 【五见】 

　　题畵 
　　闻鴈忆子培弟 

　　○题畵 

　　山径度青波。石门迟白日客到不披衣春风理瑶瑟 
　　【舒章曰其境可怀】 

　　○闻鴈忆子培弟 

　　秋雨千峯散。寒云万里开不知天际鴈。几日故园来。 

　　◆宋仪望 【字望之永丰人嘉靖丁未进士累官大理寺卿】 

　　平陆道中 

　　○平陆道中 

　　古路空山里。深盘乌道还。却怜车马迹。来度晋阳关 

　　◆周绍元 【字希安华亭人万历时隐士】 


　　○题荆蛮民畵 

　　题荆蛮民畵 【荆蛮民即宋懋晋】 

　　峩眉峯万丈。云树出天关落日横千里苍茫对雪山 
　　同郡夏完淳存古氏较 

　　皇明诗选卷之十二 【终】 


　　●皇明诗选卷之十三 

　　李雯舒章氏　　 
　　云间陈子龙卧子氏同撰 
　　宋征舆辕文氏　　 

　　七言绝句 

　　高启 
　　张羽 
　　袁凯 
　　王蒙 
　　董良史 
　　解缙 
　　赵羾 
　　王恭 
　　郭登 
　　李梦阳 
　　何景明 
　　徐祯卿 
　　边贡 
　　康海 
　　郑善夫 
　　薛蕙 
　　蒋山卿 
　　陈沂 
　　韩邦靖 
　　杨慎 
　　严嵩 
　　蔡经 
　　蔡羽 
　　张时彻 
　　苏佑 
　　陆粲 
　　皇甫涍 
　　皇甫汸 
　　乔世宁 
　　胡侍 
　　李攀龙 
　　王世贞 
　　谢榛 
　　徐中行 
　　吴国伦 
　　宗臣 
　　刘凤 
　　张佳胤 
　　沈炼 
　　俞允文 
　　许邦才 
　　胡应麟 
　　汪宽 
　　于慎行 
　　陈鹤 
　　陆彦章 
　　张以诚 
　　宋懋澄 
　　许景樊 
　　李氏 

　　◆高启 【五见】 

　　【辕文曰于鳞诗删收季廸绝句甚多俱是中晚色相语耳故余辈尽汰之】 

　　凉州词 

　　○凉州词 

　　关外垂杨早换秋。行人落日旆悠悠陇山高处愁西望只有黄河入汉流 
　　【辕文曰用意能浑唐人佳处】 

　　◆张羽 【再见】 

　　燕山春暮 

　　○燕山春暮 

　　金水桥边蜀鸟啼。玉泉山下柳花飞。江南江北三千里。愁绝春归客未归。 
　　【辕文曰中晚佳境在绝句中不可废】 

　　◆袁凯 【四见】 

　　闻笛 
　　题苏李泣别图 
　　淮西夜坐 
　　淮东逢张十二信 

　　○闻笛 

　　花发吴松江□。隔花吹笛正黄昏天边杨柳今无数短叶长条非故园 
　　【舒章曰本是律诗因中四句散弱删作绝句似更成章】 

　　○题苏李泣别图 

　　上林木落鴈南飞。万里萧条使节归犹有交情两行泪西风吹上汉臣衣 
　　【卧子曰不减李益】 

　　○淮西夜坐 

　　萧萧风雨满关河。酒尽西楼听鴈过。莫怪行人头白尽。异乡秋色不胜多。 

　　○淮东逢张十二信 

　　少年追逐其西东。吴迈文章马亮弓。一自干戈零落尽。白头淮海独相逢。 
　　【舒章曰似子美存没口号】 

　　◆王蒙 【字叔明湖州人元季名士洪武初隐黄鹤山一作王旬字子宣】 

　　宫词 

　　○宫词 

　　南风吹断采莲歌。夜雨新添太液波。水殿云房□十六。不知何处月明多。 【仁和俞友仁见此诗以为盛唐佳作遂以妹妻之】 
　　【卧子曰亦杜牧李益正何遽盛唐然景调俱佳】 

　　◆董良史 【洪武时人】 

　　江行 

　　○江行 

　　江水悠悠江路长。孤鸿啼月有微霜十年踪迹浑无定莫更逢人问故乡 
　　【辕文曰高岑】 

　　◆解缙 【再见】 

　　寄黄玄斋 

　　○寄黄玄斋 

　　来时萧峡驻轻舟。惆怅初年作远游。梦里相思不相见。武功山下月轮秋。 
　　【舒章曰此诗亦不失盛唐格调】 

　　◆赵羾 【字云翰祥符人永乐时官刑部尚书】 

　　成南书事 

　　○成南书事 

　　三年为客寄龙沙。望断南天不见家。惟有受降城外月。照人清泪落胡笳。 
　　【卧子曰颇有嘉州之风】 

　　◆王恭 【再见】 

　　步虗词 

　　○步虗词 

　　绿章封事奏瑶京。侍女如花弄玉笙。夜半朝回人主鹤。九天环佩月中明。 
　　【辕文曰是步虗词】 

　　◆郭登 【字符登豪州人武定侯英之孙永乐中官都指挥景泰□□封定襄伯天顺初夺爵遣戍成化初复爵卒赠侯谥忠武】 

　　甘州 

　　○甘州 

　　甘州城西河水流。甘州城北胡云愁玉关人老貂裘敝苦忆平生马少游 
　　【辕文曰真意气语从摇落中见之】 

　　◆李梦阳 【八见】 

　　【卧子曰献吉七言绝原于太白微觉过壮逸致少减】 
　　【辕文曰献吉七言娓拟少陵者甚多以不成章尽删去今存者乃可观】 

　　正德元年郊祀歌 
　　□□闻驾出塞 
　　送周判官 
　　夏口夜泊别友人 
　　别李生 
　　赠陈氏 
　　送王韬 
　　云中曲 
　　送人之南郡 
　　春游曲 
　　绝句 
　　汴中元夕 
　　登啸台 
　　归途览咏古迹并追记百泉游事 

　　○正德元年郊祀歌 

　　坛官秉笏候金钟。月出西南照雪峯。不向蓬莱看五色。那知　天子是真龙。 

　　○□□闻驾出塞 

　　千官□首望龙旗。万国车书集凤闱八骏穆王秋色远几时亲拥白狼归 
　　【舒章曰有祁昭之风】 
　　【辕文曰景色天然】 

　　○送周判官 

　　明镫绿酒五花裘。客舍新秋萤火流。问君不饮真何事。明日出城风叶愁。 
　　【舒章曰真老】 

　　○夏口夜泊别友人 

　　黄鹤楼前日欲低。汉阳城树乱乌啼。孤舟夜泊东游客。恨杀长江不向西。 

　　○别李生 

　　华也南来送我行。青丝挈酒玉壶轻。滕王阁下江千尺。一曲沧浪万古情。 
　　【卧子曰似汪伦之作而意别】 

　　○赠陈氏 

　　万龙冈上古农家。男乐耕耘女绩麻。客到大开萱草阁。春风时动紫荆花。 
　　【辕文曰田家诗喜无犁犊气】 

　　○送王韬 

　　王郎口谈金虎文。自称师是紫阳君。佳帆明月忽南去。影落龙江五色云。 

　　○云中曲 

　　黑帽徤儿黄貉裘。匹马追胡紫塞头。相逢不肯通名姓。但称家住古云洲。 

　　其二 

　　白登山寒低朔云。野马黄羊各一羣。冐顿曾围汉天子。胡儿惟说李将军。 

　　○送人之南郡 

　　鼓刀朱亥本微寒。白首侯嬴是抱关。不为千金增意气。秪缘一诺重丘山。 
　　【舒章曰古朴】 

　　○春游曲 

　　大道红楼珠箔垂。风起杨花欲暮时。胡姬半醉半遮面。恼杀幽州游冶儿。 
　　【卧子曰自佳】 

　　○绝句 

　　将军铁骑战金微八月长安尽捣衣砧声欲落三更月翡翠楼头鴈却飞 
　　【辕文曰直造江宁佳处】 

　　○汴中元夕 

　　中山孺子倚新籹。郑女燕姬独擅场齐唱宪王春乐府金梁桥外月如霜 
　　【卧子曰汴城风月遂不可问读此作转觉凄然】 

　　○登啸台 

　　白石红云拂地流。醉乡吾亦步兵游登台左盻黄河转绿水洪波不尽愁 

　　○归途览咏古迹并追记百泉游事 

　　河济谁言不共流青春恶浪古怀州荡摇少室三花树倒映天坛白石楼 
　　【辕文曰壮】 
　　【舒章曰第二句粗语能秀】 

　　◆何景明 【七见】 

　　秋日 
　　鸡鸣曲 
　　吾郡古要害地也闲居兴怀追咏古迹 
　　别相饯诸友 
　　诸将入朝歌 
　　送韩汝庆还关中 
　　燕京十六夜 
　　寄少谷山人 
　　宫词 
　　宝鸡县 
　　终南篇 

　　○秋日 

　　寒螀啼断槿园空。万树凋伤入月中只有南山苍桂在一株花发向秋风。 
　　【卧子曰雅】 

　　○鸡鸣曲 

　　青楼遥临大道衢。美人鸡鸣着绣襦。谁家公子过楼下。那不系尔千金驹。 
　　【舒章曰狼伉见态】 

　　○吾郡古要害地也闲居兴怀追咏古迹 

　　南山西岭自天来。翠壁丹崖映日开。不见当时卧龙者。只今惟有钓鱼台。 

　　○别相饯诸友 

　　双井山边送客时。满林风雪倍相思。西行万里遥回首太华终南落日迟 
　　【舒章曰末句言景而情在其中大是妙境】 
　　【辕文曰不经离别者不知】 

　　○诸将入朝歌 

　　大将龙旗朝　帝京　至尊亲遣贵臣迎。侍中独领嫖姚。战马皆归龙虎营。 

　　其二 

　　阙下千官侍凤楼。苑中　天子建龙斿。豹房虎圈先班赏。武帐前边赐姓侯。 

　　○送韩汝庆还关中 

　　华岳云台万里情。高秋落日眺秦城黄河一线通沧海身在仙人掌上行 
　　【卧子曰青莲佳境】 

　　○燕京十六夜 

　　万岁山头锁玉楼。十王馆中人不游。中宵金鼓云间动。翠辇龙衣过五侯。 
　　【舒章曰直叙中巳具讽刺】 

　　○寄少谷山人 

　　武夷九曲上仙庭。锦迭青天万仞屏。下望神人钓鳌石北风吹雾海冥冥 

　　其二 

　　台岳中峯彩雾生。石梁遥挂赤霞城。仙潭尺素传云鲤。报尔今寻华顶行。 

　　○宫词 

　　碧草萋萋生御沟。垂杨袅袅夹朱楼。窻临北斗空中起。水接银河天上流。 

　　○宝鸡县 

　　鸡鸣山下古陈仓板屋千家清渭傍曲岸迢遥凌秀麦。流渠宛转入垂杨。 
　　【辕文曰风景宛然】 

　　○终南篇 

　　离宫别馆旧京华。表里关河属汉家二阁天围青锦障五台云涌石莲花 
　　【卧于曰奇丽】 

　　◆徐祯卿 【八见】 

　　【卧子曰昌谷七言绝可与江宁并驾】 

　　从军行 
　　长安曲 
　　燕京春望 
　　拟古宫词 
　　送萧少府 
　　送顾马湖孔昭 
　　安南歌送沈使君 
　　送萧若愚 
　　送方山人 

　　○从军行 

　　青天碛路挂金微。明月洮河树影稀。胡鴈哀鸣飞不度。黄云戍卒几时归。 
　　【辕文曰清迥之作难其浑雅】 

　　○长安曲 

　　五馆璚台接紫微。长安甲第有光辉。夜夜锦灯车马散平阳歌舞月中归 
　　【舒章曰自是豪贵】 

　　○燕京春望 

　　天柳垂丝拂建章。银冰千片落金塘。烟花万国行人度。遥指蓬莱春日光。 

　　○拟古宫词 

　　兴庆池头漏未阑。梨园弟子曲将残。花前更进凉州伎。无那西宫月色寒。 
　　【辕文曰深秀之极令人咏叹不巳】 

　　○送萧少府 

　　矫矫双鳬塞陇分武夷残雪半春云玉洞只愁仙隐去洛阳花下不逢君 
　　【舒章曰玉骨嶙峋】 

　　○送顾马湖孔昭 

　　巴东明月巴西歌。两岸梅花羗笛多。一曲停桡双泪落。猿声三峡若为过。 

　　○安南歌送沈使君 

　　乌蛮滩上烟水声。伏波庙前秋月明。夜半津人挽舟上。夷歌偏动望乡情 
　　【卧子曰浑成】 

　　○送萧若愚 

　　送君南下巴渝深。予亦迢迢湘水心前路不知何地别千山万壑暮猿吟 
　　【辕文曰在江宁太白间】 

　　○送方山人 

　　严子滩头花落时。水清云碧净涟漪孤舟相逐飞花去一日看山到武夷 
　　【舒章曰逸致翩翩】 

　　◆边贡 【五见】 

　　迎銮曲 
　　草场 
　　秋日过西内团殿 

　　○迎銮曲 

　　潮落江门烟水秋。云帆八月过杨州。两京驰道三千里。夹岸垂杨接御沟。 

　　○草场 

　　牧马场边苜蓿香。回龙宫外树苍苍。当年骏骨今何处曾被金鞍侍武皇 
　　【卧子曰结得有情】 

　　○秋日过西内团殿 

　　御沟东畔古松盘。曾得先皇倚笑看龙驭不归鸾吹杳石廊圆殿镇秋寒 
　　【辕文曰调是中晚而情景道上】 

　　◆康海 【字德涵弘治壬戌赐进士第一官终修撰所著有对山集】 

　　【辕文曰对山工于文而拙于诗】 

　　醉别廷搢 

　　○醉别廷搢 

　　君去巴渝春正深。西堂尊酒且论心。无端彻夜关山月。又送征车过汉岑。 
　　【卧子曰德涵粗率殊无足观此首稍可诵存之】 

　　◆郑善夫 【三见】 

　　棹歌 

　　○棹歌 

　　青螺江头游子吟。黄金台上秋云深。风尘一别一万里。美人驾车伤我心。 

　　◆薛蕙 【四见】 

　　皇帝行幸南京歌 
　　塞下曲 

　　○皇帝行幸南京歌 

　　翩翩翠盖覆鸣銮。诏许都人夹道看。乐府尽歌杨柳曲。后车多着鵕■〈义鸟〉冠。 

　　其二 

　　燕姬玉袖抱箜篌。马上长随翠辇游。春来照影秦淮水。爱杀江南云母舟。 
　　【辕文曰二诗铺叙成章】 

　　○塞下曲 

　　阴山缚尽犬羊羣。万里胡天散阵云。塞外降王三十部。来朝尽隶霍将军。 

　　◆蒋山卿 【再见】 

　　出塞曲 

　　○出塞曲 

　　单于秋色自堪哀。霜满天山黄叶摧。落日悬军度沙漠。边头惟见鴈飞回。 
　　【辕文曰亦浑】 

　　◆陈沂 【再见】 

　　大驾西狩还京百官出候于德胜门 
　　南廵旧京歌 

　　○大驾西狩还京百官出候于德胜门 

　　十二坊门结绮台。諠呼万姓喜归来。三时城阙无钟鼓。宣室承明次第开。 

　　○南廵旧京歌 

　　横戈八骏战功收。夹舸双龙水面游。紫葢风云过沛上。锦帆烟月下扬州。 
　　【卧子曰景物雅称】 

　　◆韩邦靖 【再见】 

　　谩成 

　　○谩成 

　　沙苑烟花近白楼。黄河清渭两交流。牛羊落日新丘垄。杨柳春风古渡头。 

　　◆杨慎 【六见】 

　　【辕文曰用修绝句得太白之逸】 

　　江陵舟中赠田李二子 
　　望中条山 

　　○江陵舟中赠田李二子 

　　落月寒沙夜未分。玉箫金管醉中闻。明朝回首沅江路。愁听清猿和白云。 

　　○望中条山 

　　征马长鸣向北风。崤关回首暮天东。太行过尽中条出。一路青山白雪中。 

　　◆严嵩 【四见】 

　　传　制遇雨纪事 
　　西山杂诗 

　　○传　制遇雨纪事 

　　向夕鸣鞘下建章。平明飞鞚出长杨。冠军常侍俱承宠。白马金鞍从　武皇。 

　　○西山杂诗 

　　玉匣珠襦掩夜泉。世人那见鹤归年。秋来十里金山道。华表参差夕照前。 

　　◆蔡经 【字半洲候官人正德中进士】 

　　闻砧 

　　●闻砧 

　　月下谁家捣练声。寒衣长系玉关情。萧条我亦河西去。白草黄沙隔渭城。 

　　◆蔡羽 【再见】 

　　乡友送吴选部置酒神乐观 

　　○乡友送吴选部置酒神乐观 

　　春色无多绿草齐。故乡何处白云低。金明门外牵衣晚。莫遣杨花衬马蹄。 

　　◆张时彻 【五见】 

　　初秋诗 

　　○初秋诗 

　　一声渔唱海天秋。素练初飞白鹭洲亦有芙容自开落何人解识汉官愁 
　　【卧子曰新警】 

　　◆苏佑 【四见】 

　　塞下曲 

　　○塞下曲 

　　将军营外月轮高。猎猎西风吹战袍■〈觱〉篥无声河汉转霜华露气满弓刀 
　　【辕文曰新矫】 

　　◆陆粲 【字浚明长洲人嘉靖丙戌进士繇庶吉士授给事中屡劾权贵凡两下狱谪驿丞以知县终】 

　　送汪佥事之湖南 

　　○送汪佥事之湖南 

　　骢马长鸣饮碧流。花银镂带鹔鹴裘。行人大别山头望。云外双旌下鄂州。 

　　◆皇甫涍 【六见】 

　　金陵绝句 
　　赠滁阳程逸人 

　　○金陵绝句 

　　长干巳过落花辰。满地杨花不见春。强折垂杨送归客。劳劳亭畔共沾巾。 

　　○赠滁阳程逸人 

　　安道携琴初入吴。小山遥对白云孤。梁溪尽处烟波阔。好逐秋风下五湖。 
　　【卧子曰自是流逸】 

　　◆皇甫汸 【二见】 

　　梅子铺题壁 

　　○梅子铺题壁 

　　月明清露下荒台木落空山更可哀夜壑常留金碗在。春风曾识翠华来。 

　　◆乔世宁 【三见】 

　　捣衣 

　　○捣衣 

　　城上秋风木叶稀。城中思妇捣寒衣。相思更有残机锦。愿逐长安一鴈飞。 
　　【舒章曰粗恊】 

　　◆胡侍 【三见】 

　　凉州词 

　　○凉州词 

　　落日河水倒流。沙场旌旆风悠悠。新降胡奴不解语。笛中吹出古凉州。 
　　【卧子曰似李献吉】 
　　【辕文曰唐人演乐府为绝句其调有如此老】 

　　◆李攀龙 【八见】 

　　【卧子曰于鳞绝句词甚练而若出自然意必军而每多可思照应顿挫俱有法度未易至也】 
　　【舒章曰于二十八字中写数十言所难尽者于鳞于此处每绝尘而上】 
　　【辕文曰七言绝刻意江宁而自出变化无论元美即何□亦为却步○又曰何李绝句多随笔而出于鳞每篇必作意以独上】 

　　塞上曲送元美 
　　送刘户部督饷湖广 
　　席上鼓饮歌送元美 
　　送子相归广陵 
　　寄元美 
　　重寄元美 
　　劳别子与 
　　山中简许郭 
　　怀明卿 
　　春日闻明卿之京为寄 
　　王中丞破胡辽阳□欲 
　　哭子相 
　　挽王中丞 
　　观猎 
　　酬许右史九日小山见赠 
　　寄元美 
　　得徐使君所贻王敬美见赠答寄 
　　寄吴明卿 
　　送殷正甫内翰之京 
　　送右史之京 
　　挽杨生 
　　子与以服散卧病因赋姬人怨服散诗戏赠 
　　和聂仪部明妃曲 
　　寄谢茂秦 
　　答石史秋怀见寄 
　　寄送方山人归歙州 
　　答赠沈孟学 

　　○塞上曲送元美 

　　西出居庸大漠开。胡尘遥暗白登台。愁看塞上萧条色。落日秋风万里来。 
　　【辕文曰如在人意中而思之甚切】 

　　其二 

　　白羽如霜出塞寒。胡烽不断接长安城头一片西山月多少征人马上看 
　　【卧子曰不愧盛唐】 

　　○送刘户部督饷湖广 

　　洲边处士题鹦鹉。陂上公孙拥骕骦。到日夏云生七泽。愁时秋色满三湘。 

　　其二 

　　马上春风曰接■〈罒上离下〉。花开应醉习家池鹿门耆旧何人在今日襄阳异昔时 
　　【辕文曰淡致如许】 

　　其三 

　　汉江春水竟陵东。江树苍苍绕沛宫。父老只今犹望幸。君王按剑顾云中。 

　　其四 

　　锦帆南入楚云重。江上遥看衡岳峯。落日苍茫秋不断。青天七十二芙蓉。 

　　○席上鼓饮歌送元美 

　　碧天无尽白云孤。到日扁舟落五湖。不见蓟门秋草色。愁心明月满姑苏。 
　　【辕文曰置之江宁集中不复辨矣】 

　　○送子相归广陵 

　　茂陵消渴卧词臣。摇落秋风白发新。汉主岂无金掌露。马卿元是倦游人。 

　　其二 

　　白云无尽楚天寒。鸿鴈萧萧枫树丹。杨子月明愁里度。芜城两色梦中看。 

　　其三 

　　广陵秋色雨中开。系马青枫江上台落日千帆低不度惊涛一片雪山来 
　　【舒章曰写景雄出】 

　　○寄元美 

　　蓟门城上月婆娑。玉笛谁为出塞歌君自客中听不得秋风吹落小黄河 

　　其二 

　　江南风雨梦扁舟。蓟北烟花傍酒楼。无那故人摇落尽。教君何处不悲秋。 
　　【卧子曰浑而意出】 

　　其三 

　　渔阳烽火暗西山。一片征鸿海上还多少胡笳吹不转秋风先入蓟□□ 
　　【舒章曰何灭龙标】 

　　○重寄元美 

　　十载交游满帝都。五陵年少避呼卢。只今惟有张公子。匹马时时过酒徒。 

　　其二 

　　南冠君子系京华。秋色伤心广柳车。此地由来多侠客不知谁是鲁朱家。 

　　其三 

　　万里横行大破胡沙场西北汉军孤。不因骠骑能深入。知有阴山瀚海无。 

　　○劳别子与 

　　武林山对海门开。不枉登□酒一杯。十载故人零落尽。有谁还为度江来。 
　　【辕文曰再三诵之始见有意】 

　　○山中简许郭 

　　金牛谷里树苍苍。一入千峯但夕阳。浪迹莫愁难问讯。题诗多在朗公房。 

　　○怀明卿 

　　豫章西望彩云间。九派长江九迭山高卧不须窥石镜秋风憔悴侍臣颜 
　　【舒章曰伤心婉丽】 

　　○春日闻明卿之京为寄 

　　十载浮云傍逐臣。归来不改汉宫春摩挲金马宫门外谁识当时谏猎人 
　　【卧子曰感慨情深】 

　　○王中丞破胡辽阳□欲 

　　北斗阑于南斗低。啼乌三匝凤城栖。万年枝上秋风起。飞入中丞署里啼。 
　　【舒章曰悲愤之情极其沉隐葢为弇州尊人也】 

　　○哭子相 

　　故园秋色广陵间。闽海悠悠自不还。纵使芜城愁易老。那能长客武夷山。 

　　其二 

　　杨子江寒月影孤。秋风吹落射阳湖。故人欲洒临江泪。湖上明珠竟有无。 

　　○挽王中丞 

　　主恩三遣护三边。骠骑功名灭虏年。不谓汉军能失利。犹堪起冢象祁连。 

　　其二 

　　昨夜烽烟海上青。犹闻麾下取龙庭。一时雄剑无精彩。遥指燕山落将星。 

　　○观猎 

　　胡鹰掣旋北风回。草尽平原使马开臂上角弓如却月当场意气射生来 
　　【辕文曰似土维】 

　　○酬许右史九日小山见赠 

　　十载衔杯望白云。天涯此日叹离羣重来秋色生双鬓更折茱萸插向君 
　　【卧子曰与醉把茱萸旬真堪伯仲】 

　　○寄元美 

　　凭将白雪写朱丝。总是人间此调悲。纵使沾裳君莫管。古来能得几锺期。 
　　【辕文曰古今同感何代无贤】 

　　○得徐使君所贻王敬美见赠答寄 

　　博物张华不易逢。十年京洛少从容。当时未得丰城剑。已识云间陆士龙。 

　　○寄吴明卿 

　　楚娃双侍玉为颜。劝酒能歌雉子斑。醉后休论官不调。古来迁客几人还。 

　　○送殷正甫内翰之京 

　　君王赐宴栢梁台。七字新诗汉体开。首倡自天酬不得曲终还赖岁星才 
　　【辕文曰如此使事方妙】 

　　其二 

　　诏遣词臣集汉都。明年羽猎大夸胡。共怜执戟人犹在。莫问长杨赋有无。 

　　○送右史之京 

　　五云西北望京华。玉帛年年出汉家此去但承明主问不妨才子更长沙 
　　【卧子曰真能感慨】 

　　其二 

　　桃花美酒凤凰楼。公子乘春作宦游。寒食不知何处过。总无风雨亦堪愁。 

　　其三 

　　胡姬十五汉宫妆。夹道杨花扑酒香。处处红楼堪系马。莫教春色断君肠。 

　　○挽杨生 

　　平生裘马最翩翩。不惜黄金结少年今日萧条君不见白杨秋色有谁怜 

　　○子与以服散卧病因赋姬人怨服散诗戏赠 

　　吴姬捣药楚姬丸。独夜深闺玉兔寒。更倚庭前双桂树。何人不作月中看。 
　　【舒章曰巧而不卑】 

　　○和聂仪部明妃曲 

　　青海长云万里秋。琵琶一曲泪先流。六宫多少良家子。不到沙场不解愁。 

　　其二 

　　天山雪后北风寒。抱得琵琶马上弹。曲罢不知青海月。徘徊犹作汉宫看。 
　　【辕文曰明妃曲得此方称】 

　　○寄谢茂秦 

　　美人春望望陵台。台下漳河去不回。惟有旧时歌舞地。至今风雨自西来。 

　　○答石史秋怀见寄 

　　河上秋风鴈影开。樽前明月夜还来。兔园一望浑如雪。人在梁王古吹台。 

　　其二 

　　老去土门混酒徒。陈留宾客避呼卢。不知今日狂何似。曾入高阳会里无。 
　　【卧子曰悲荡】 

　　○寄送方山人归歙州 

　　河水悠悠鴈影长。长安回首泪成行。可怜三十年前客明日扁舟是故乡 

　　○答赠沈孟学 

　　海门中断出吴关。北望江流九折还。一日故人携酒处。白云千载凤凰山。 

　　◆王世贞 【八见】 

　　【卧子曰元美七言绝不专盛唐然能意到调成不伤其气固是超诣】 

　　闺怨 
　　小伊州 
　　从军行 
　　甘泉歌 
　　正德宫词 
　　燕京四时乐 
　　别于鳞子与子相明卿 
　　送顾子行员外谪判太平 
　　闻子相归不能待寄之 
　　送表兄卢生南归 
　　饮欧阳镇朔即事有赠 

　　○闺怨 

　　闻道边关乐事多。前庭蹋鞠后庭歌。不知刁斗声中月。曾照流黄锦上梭。 

　　○小伊州 

　　□□转战未封侯。还逐高阳酒伴游。醉后秪今愁□塞。双鬟又唱小伊州。 

　　○从军行 

　　蹋臂归来六博场。城中白羽募征羗相逄试解吴钩看已是金河万里霜 
　　【卧子曰意能出新】 
　　【辕文曰亦有江宁之风】 

　　○甘泉歌 

　　千尺通星井干楼。玉盘天酒夜来收。白茅螭捧黄金印。五利明朝欲拜侯。 
　　【辕文曰叙事中即寄讽意】 

　　○正德宫词 

　　窄衫盘凤称身裁。玉靶雕弓月样开。红粉别依回鹘队。君王新自虎城来。 
　　【舒章曰气高于王建】 

　　○燕京四时乐 

　　蓟门霜叶马初肥。胡锦轻装七宝围。日暮金丸弹不尽红尘一骑趂鹰归 
　　【卧子曰俊快】 

　　○别于鳞子与子相明卿 

　　十年为客问吴山。锦缆安流此日还。唯有故人歌一阕。行云不度似阳关。 

　　○送顾子行员外谪判太平 

　　楼船迭鼓大江流。别驾新开南豫州。四郭春骄罗绮色。向来僊客不知愁。 

　　○闻子相归不能待寄之 

　　桐栢江头春鴈稀。故人闻向日边归。扁舟欲击遥相待。万户清霜夜捣衣。 
　　【辕文曰逸处似太白】 

　　○送表兄卢生南归 

　　大江南去水茫茫。到日秋风为解装。栖鸟渐闲人渐少。不知何处是家乡。 
　　【辕文曰调入中晚以绝句收之】 

　　○饮欧阳镇朔即事有赠 

　　旌旗春偃白龙堆。教客休停鹦鹉杯歌舞未残飞骑出月中生缚左贤来 
　　【卧于曰徤态生动】 

　　◆谢榛 【六见】 

　　塞上曲 
　　塞下曲 
　　漠北词 

　　○塞上曲 

　　暮云黯澹压边楼。雪满黄河冻不流。野烧连山胡马绝。何人月下唱凉州。 

　　○塞下曲 

　　秋高沙漠断鸿哀。大将旗飜风色来。落日半天追虏骑。弯弓直过李陵台。 
　　【辕文曰徤儿故态】 

　　○漠北词 

　　大漠萧萧黑水流。胡儿七月换羊裘。骆驼背上吹芦管。日暮长风动地秋。 

　　其二 

　　石头敲火炙黄羊。胡女低歌劝酪浆。醉杀羣胡不知夜。鹞儿岭下月如霜。 

　　其三 

　　晓开毡帐拥秋云。虏将挥鞭部落分。牧马阴山莫南向。鴈门今有李将军。 
　　【卧子曰三作俱壮浑有色】 

　　◆徐中行 【五见】 

　　寄赠侍御潘子良督学畿中一首 

　　○寄赠侍御潘子良督学畿中一首 

　　蹀躞花骢走北平。郁葱佳气傍神京。龙门复见三千士。虎旅曾监十二营。 

　　◆吴国伦 【七见】 

　　紫霄峯 
　　饮飞云洞 
　　闻张助甫握御史中丞开府宁夏寄赠 
　　寄远曲 
　　雨中寄王行甫 
　　北园饯别黄行甫梅泰符醉成 

　　○紫霄峯 

　　紫气岐嶒碧汉斜。好凭飞杖立烟霞临风一夜吹长笛落尽江南杨柳花 
　　【舒章曰临风高啸固有情态】 

　　○饮飞云洞 

　　飞云洞里云不飞。结作仙人九色衣。我来醉着云衣卧。岩下白龙行雨归。 
　　【舒章曰新调迥出】 

　　○闻张助甫握御史中丞开府宁夏寄赠 

　　青铜峡口古灵州。黑水河穿紫塞流。一夜羗人吹笛过。千山明月总边愁。 
　　【卧子曰唐音】 

　　○寄远曲 

　　章台杨柳绿如云。忆折南枝早赠君一夜东风人万里可怜飞絮已纷纷 
　　【辕文曰余情缭绕】 

　　○雨中寄王行甫 

　　无钱沽酒日披书。雨后林亭画不如。往岁同君垂钓处。一池新种武昌鱼。 
　　【卧子曰即禹钖玄都之意而此更浑】 

　　○北园饯别黄行甫梅泰符醉成 

　　落梅沽石锦成文。修竹当轩翠拂云痛饮不知谁是客醉中携手梦中分 
　　【辕文曰情深于河梁调流千大历】 

　　◆宗臣 【六见】 

　　赠余德甫奉使两浙 
　　夜月还明卿 
　　过采石怀李白 
　　泾县望桃花潭 

　　○赠余德甫奉使两浙 

　　赤城霞起是天台。明月箫声落早梅。昔日胡麻君莫问。桃花不放石门开。 
　　【卧子曰为俗吏解嘲】 

　　○夜月还明卿 

　　处处青枫急暮砧。万山秋色怨瑶琴。美人只隔湘江水。江上浮云愁我心。 

　　○过采石怀李白 

　　采石矶头坐白云。归来瑶草乱纷纷。夜深吹笛江亭上明月窥人恐是君 
　　【舒章曰风情幽迈】 

　　○泾县望桃花潭 

　　桃花潭水近陵阳。潭上春风满石梁。流水不随仙客去。秦人何必渡三湘。 
　　【辕文曰鲜逸】 

　　◆刘凤 【五见】 

　　和夜上受降城闻笛 

　　○和夜上受降城闻笛 

　　北斗低垂挂戍楼黄河不逐月西流一声长笛冲沙起。散作边城万里愁。 
　　【辕文曰起二句高劲结语虽在人意中亦是浑然】 

　　◆张佳胤 【四见】 

　　玄玄洞 
　　宿太华山寺 
　　送刘主簿升赵府 

　　○玄玄洞 

　　桃花全似武陵溪。春鸟时从谷口啼。何处水声吹不断。玉龙双挂洞门西。 
　　【辕文曰似弇□】 

　　○宿太华山寺 

　　石床横架万峯西。海上双珠入户低自是山中无王漏朝霞还有碧鸡啼 
　　【舒章曰近体喜有不尽之意如夜珠来??庶浆寒等□是也此诗冣得之】 

　　○送刘主簿升赵府 

　　遮道频将车马停。渭城歌发柳青青。送君欲作巴山月。千里相随过洞庭。 

　　◆沈炼 【再见】 

　　送朱子南还 

　　○送朱子南还 

　　十年辛苦在京华。梦里何时不见家一照若耶溪畔月始知杨柳隔天涯 
　　【辕文曰青霞殊有情致】 
　　【舒章曰青霞轻快不沉】 

　　◆俞允文 【再见】 

　　【卧子曰仲蔚七言绝其调甚正】 

　　闻鸡 
　　塞上曲 
　　捣衣 

　　○闻鸡 

　　月落空营旧垒低。寒风猎猎大荒西。惊魂易断江南梦。恼杀重城未晓啼。 

　　○塞上曲 

　　葱关雪凈月萧萧。天将功成玉帐高天马不愁西极远上林新种紫蒲萄。 
　　【卧子曰词近而意佳】 

　　其二 

　　风高塞虏入龙堆。大羽琱弓象月开。一片黄云秋碛里。遥看精骑射鵰来。 

　　○捣衣 

　　重关月色早凉分。夜夜砧声逐塞云泪尽天南与天北胡笳同是月中闻 

　　◆许邦才 【字殿卿历城人嘉靖癸卯举人官至长史】 

　　【辕文曰干鳞亟称殿卿其梁园集殊不称绝句差快意】 

　　送高都护入　贺 
　　汴河守冻 

　　○送高都护入　贺 

　　将军白马插雕弧。自傍属车夸射乌。陛下圣明二万岁。微臣直至执金吾。 

　　○汴河守冻 

　　客馆寒灯泪满襟。间关万里欲归心眼前一水冰霜苦又说三江瘴疠深 
　　【舒章曰能以唐人之法行目前意】 

　　◆胡应麟 【四见】 

　　潞河舟中再别惟寅裕卿汝修绝句 
　　塞上曲 

　　○潞河舟中再别惟寅裕卿汝修绝句 

　　一望巴陵楚峤分。木兰舟上雨纷纷。中流无限潇湘色日落君山起暮云 

　　○塞上曲 

　　紫电花骢白玉鞭。远从都护出居延。清秋不辨龙城色。一片黄云瀚海前。 

　　◆汪宽 【字子敬祁门人】 

　　荆南别吴双溪程泭溪入蜀 

　　○荆南别吴双溪程泭溪入蜀 

　　江上逢君又别君。骊歌一曲不堪闻。半帆秋色悬巴月。三峡猿声隔楚云。 
　　【辕文曰峭炼亦是佳调】 

　　◆于慎行 【四见】 

　　汉宫少年行 

　　○汉宫少年行 

　　锦带珠袍绿臂鞴。相逢尽说富平侯。南山夜猎春城晚。系马新丰旧酒楼。 

　　◆陈鹤 【再见】 

　　池上陈老琵琶 
　　吹笛怀友 

　　○池上陈老琵琶 

　　夜深池上弄琵琶。万里银河月上沙。莫向尊前弹出塞。只今边将未还家。 
　　【卧子曰即张乔一曲凉州之意】 

　　○吹笛怀友 

　　玉笛横吹入夜。中天华月度流云。苕川两岸春风起。飞尽梅花不见君。 
　　【辕文曰山人亦见逸思】 

　　◆陆彦章 【字伯达华亭人万历己丑进士官至南京刑部侍郎】 

　　归次卢龙 

　　○归次卢龙 

　　帝城东抱海山重。迢递单车出万峰。秋色长风吹塞鴈。归心落日下卢龙。 

　　◆张以诚 【字君一青浦人万历辛丑赐进士第一官至左庶子】 

　　赠萧大将军移镇渔阳 

　　○赠萧大将军移镇渔阳 

　　鸣沙城北接云中。千里飞狐一道通十万徤儿齐上马旌旗猎猎动秋风 

　　◆宋懋澄 【三见】 

　　送叔父出塞 

　　○送叔父出塞 

　　斜倚征帆对酒歌。气凭长铗羽声多少年曾到黄羊谷白首重游无定河 
　　【舒章曰壮烈可怀】 

　　◆许景樊 【再见】 

　　塞上曲 

　　○塞上曲 

　　前军吹角出辕门。雪扑红旗冻不飜云暗碛西看候火夜深游骑猎平原 

　　◆李氏 【朝鲜人赵琼妾遭倭难不屈死】 

　　登楼 

　　○登楼 

　　红栏六曲压银河。瑞雾霏霏温翠罗明月不知沧海暮九疑山下白云多 
　　【卧子曰亦是温李然其调颇合】 
　　同郡夏完淳存古氏较 

　　皇明诗选卷之十三 【终】 
