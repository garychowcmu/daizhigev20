　　钦定四库全书

　　集部八

　　圭塘欵乃集

　　总集类

　　提要

　　（臣）等谨案圭塘欵乃集二巻元许有壬及其弟有孚子桢倡和之诗也有壬至正集及圭塘小稿已别着録至正八年有壬既致仕归乃以赐金得康氏废园于相城之西凿池其中形如桓圭因以圭塘为名日携宾客子弟觞咏其间积成巨帙名之曰圭塘欵乃集共诗二百一十九首乐府六十六首中惟乐府十解为其客马熙所作余皆有壬有孚及桢之作既而桢如京师以其本示马熙熙复取而尽和之凡诗七十八首词八首别题曰圭塘补和附之于后其诗虽多一时适兴之什不必尽刻意求工而一门之中父子兄弟自相师友其风流文雅之盛犹有可以想见者焉集前有周伯琦序后有段天佑等八跋及赵恒陆焕然题诗各一首皆署至正庚寅辛卯甲辰丙午诸年惟末有洹濵一跋不着名字称此集江湖友人躬録装潢者二十八年南归展读外皆破碎兵后所存惟此本乃力疾补葺遗我子孙云云后题上章涒滩四月案上章涒滩为庚申岁实明洪武之十三年而丁文升跋内亦有从洹滨御史领归抄録语盖洹濵乃有孚别号而所谓江湖友人者即文升也

　　乾隆四十三年八月恭校上

　　总纂官 （臣）纪昀 （臣）陆锡熊 （臣）孙士毅

　　总校官 （臣）陆费墀

　　●圭塘欵乃集原序

　　圭塘欵乃者御史中丞安阳许公与其季氏都司君可行其客马君明初及公之冢嗣国子上舍生桢闲居倡和之什也公谢事归相城于其第之西二里得康氏废园薙灌莽刬椔翳廓然一新既又凿池其中袤广以步计者千余深八尺形如桓圭双洲右枕孤岛左峙夷堤縁焉回垣缭焉导渠西北时其泄阏直坤有崇台西山在肘腋间缮完旧亭胜槩方献道在其南梁于道之半池清见底鱼泼刺可数于是泛池有舟涉川有桥芙蕖杨栁枣栗桑榆梅榴桃杏苍松翠竹繁花丰草周于池之中外盖培植踰年而后成燠凉炎冻虽异候而生意源源娱目畅怀无时或间惟二古桧岿然乃康氏故物公既甚爱之时杖履携弟若子会宾友觞咏其间以池之占胜居多故以圭塘名而此唱彼和宫商递宣少长同驩主宾相忘一草一木品题不遗故名其篇集曰欵乃若渔歌互答然亦谦辞也都司君遂自为引裒为巨帙或传至京师伯琦得而尽阅之诗古律五七言二百一十九乐府六十六总之二百八十有五其中惟乐府十解马明初所作余皆公与弟若子一家所作也嘻何其盛哉惟贤人君子有济世之伟业者必有絶世之高致葢识见预定于胷中行藏一安于所遇藴之丰则发之宏发之宏则藴之者益丰矣古昔游赏之迹若东山若緑野若平泉若辋川龙门其境未尝不胜也或时有未偶或志有未遂或地非其乡至于子弟之才美皆不见称于世眉山苏氏一门词藻盛矣然用世未竟间闗岭海莫年来归各谋侨居未闻有燕集游览之乐由是观之功名之际家庭之间有不得兼其美者多矣独安阳公以命世之贤际熙洽之运自处士时已负重望及居宰辅慨然以天下为已任迪德明谟培元气植善类正色立朝将三十年天下阴受其赐而不知也年方耳顺角巾东第坐对桑梓泊然韦布园林池亭泉石之胜既甲一方而棣蕚芝兰之辉映又英发杰出玩造化于品物畅情性于彝伦家传户诵如获亲炙天下之美昔人之所未得者遂兼有之然非受于天者厚固不能以具诸美非造于道者深亦不能以一朝享也孔子曰精义入神以致用也利用安身以崇德也用被于人德尊于已乐行忧违无施不可非义精仁熟如吾安阳公者不足以与于此伯琦从公游非一日辱知最深故于圭塘之咏推本而言之使知公者求公于乐山乐水之间而不可与流连光景忘世徇情者论也谨书于欵乃篇什之端以见安阳公一门文物之盛至正十年岁在庚寅七月既望鄱阳周伯琦叙

　　●钦定四库全书

　　圭塘欵乃集巻上

　　（元）许有壬等 撰

　　买陂塘　　有孚

　　买陂塘旋栽杨栁诗翁急欲知务平生想象江湖意几度鸡呜风雨鳬有渚直晚景桑榆才得烟霞屿先贤好语道锺鼎山林神仙宰相从昔不同趣　西池路天意而今都许佳人协律调吕浮沈愿入鸡豚社其奈香山佳句谁我醑又菊节相催先约修花谱犹今视古有洹水秋声林虑爽气壮观我西圃
　　买陂塘旋栽杨栁山中道士家务丰年城市秋偏好又近重阳风雨兰泛渚虽信美江山不似吾双屿孙儿学语说桑梓光阴松筠节操岁岁有驩趣　沙堤路身退功成天许非熊梦断占吕但教阶下人如谢解道春池新句尊有醑更不说传家事业光吾谱衣冠尚古有双桧亭台万荷池沼安我邵平圃
　　买陂塘旋栽杨栁平章风月专务归来温树无人问但听四窓荷雨圆作渚准拟似神仙瀛海烟波屿凭阑独语笑元亮谋生秫多菊在惟识酒中趣　东华路朝士从教推许庙堂议论如吕【谢学士序公文过集曰端承乏翰林亦尝得预庙堂大议公于事有不可辄危言极论画其后当何如莫道夷简不曾说来闻者为竦立】而今不说经纶话只办城西联句邻酒醑更乗兴相从香鼎并琴谱平生考古已散却黄金换回清福倚杖看为圃
　　买陂塘旋栽杨栁园亭尽有公务东山更理闲丝竹莫用苍生霖雨鸥鹭渚澹相对忘机不羡蓬瀛屿平生愿语便泉石膏肓烟霞痼疾始遂隐居趣　邯郸路老我头颅如许黄粱何日逢吕斜川便是桃源洞千载归来辞句巾漉醑笑琴亦无弦何处求新谱茫茫万古任沧海桑田白衣苍狗不到老农圃
　　买陂塘旋栽杨栁闲人有此忙务平泉緑野吾无羡仅着一蓑烟雨舟泊渚更把钓观鱼宛在池中屿掀髯自语待月到天心风来水面笑领此时趣　堤边路斸药邻翁相许阿蒙非复前吕西山如画花如锦专待公来寻句瓢挹醑听牧唱樵歌髙下从无谱何须说古只待漏东华软尘千尺应不到兹圃
　　买陂塘旋栽杨栁佳人屡辍斋务扁舟荡漾亭深处堪避片云踈雨明月渚有仙子凌波解佩留芳屿园丁亦语道四美俱全二难巧遇杯酒易成趣　升平相原与旌阳同许水云身世希吕归来却觅玄真子不和岳阳楼句斟桂醑怅瑶琴朱弦遗曲谁能谱谈今援古听无底诗囊有源诗派何必种芝圃
　　买坡塘旋栽杨栁不妨三月农务溪翁走报新痕涨昨夜西山雷雨将没渚有复道双洲缭绕通孤屿黄鹂对语正春色暄妍物华明媚好在浴沂趣　天涯路芳草茫茫如许蛮笺难写心吕碧云冉冉春波緑都是相思情句花共醑似梅与山矾臭味曽同谱堤阴树古要乱絮漫空柔条醮水慎勿折樊圃
　　买陂塘旋栽杨栁诗人何逊曹务水云乡里看云锦不羡落花红雨如顾渚脍鲜鲫银丝画舫萦回屿花娇欲语任潋滟荷觞淋漓宫锦痛饮是佳趣　虚闲地更有图书如许坑灰追笑嬴吕北窓一榻清风细读罢羲文章句姑置醑对避暑楼台名画宣和谱亭前桧古看黛色参天霜皮溜雨闲杀汉阴圃
　　买陂塘旋栽杨栁新来已见成务小山丛桂人如玉何用为云为雨懐北渚怅渺渺予懐目断游龙屿凭谁寄语正宋玉悲秋桓温种木妨我逺游趣　西风劲一鹗横空何许匆匆月又南吕崇台迥出云霄表好是登髙题句时载醑却不似香山泪落琵琶谱毋多让古有黄菊青松寒香晚节吾不负吾圃
　　买陂塘旋栽杨栁英雄颇识时务老臣正欲彰君赐未办万间风雨安石渚可无事争墩吾自安吾屿从人浪语且雪后观山镫前飞葢不动剡溪趣　西湖梦却要扁舟来许何时命驾如吕对梅浑似苏堤上追和逋仙佳句茶当醑有佳客相过刻烛论诗谱因评近古自昼锦归来观鱼轩后谁更问园圃

　　可翁和

　　明初赋摸鱼子寿予既次其韵而可行和之成什衰病技痒亦足为十首
　　买陂塘旋栽杨栁归来先是此务他乡故里都休校旧雨不如今雨鸿在渚笑尔尚南飞吾已安孤屿黄花解语道人老宜秋身安耐酒此正有真趣　銮坡路大手深惭燕许超腾又悖锺吕但求闲澹如元亮却恨诗多竒句倾緑醑底须按乐天池上霓裳谱休论往古有三日重阳约君同醉老子筑西圃
　　买陂塘旋栽杨栁闲官宜治闲务老天助我攻清澹两月不遭泥雨规别渚更累土为山留土分为屿乡人共语叹百岁陻芜一朝疏凿此去日成趣　江湖愿自是平生心许元英谁羡陈吕石渠细溜鸣琴筑清似我家诗句杯引醑便收拾松风写入丝桐谱区区学古愧窃禄无功投闲有分犹患不如圃
　　买陂塘旋栽杨栁年来于此承务凉台燠馆吾何有聊芘一时风雨洲映渚向一片烟波鼎峙嵯峨屿盘空硬语挽三峡词源千军笔阵不尽乐闲趣　当年志为国微躯曽许青云仍际干吕从知弱步难胜重梦断九天胪句时饮醑趂四序栽花缀作园池谱长歌吊古怅安得良田茫茫万顷种玉辟玄圃
　　买陂塘旋栽杨栁田园忙胜官务放鱼种藕常无暇移竹又当新雨由近渚驾一叶扁舟时复还吾屿花香鸟语况心上无萦眼前多景弦外有琴趣　尊罍小能费人间几许荷香惟欠仙吕天光云影清难写尽日捻须无句池作醑要醉上通明传取钧天谱西山翠古任列壑争讥攒峰竦诮难及野人圃
　　买陂塘旋栽杨栁尘凡皆与停务半生醉梦人间世翻覆几回云雨归有渚似真到三山缥缈红云屿忘懐笑语任白鹭惊飞苍苔不扫去此便无趣　斜川路宇宙茫茫何许绮园肯附诸吕悠然一见南山后便觉世多尘句持此醑论心事中间异姓还同谱迂踈好古因蓺菊栽松滋兰植蕙荒了种瓜圃
　　买陂塘旋栽杨栁散人不理他务栁栽近水应先緑底用等闲霖雨遵北渚看双桧蟠空倒影揺烟屿千言万语只今日投簪经年闭户便自得天趣　真男子报国谁如张许论交仍负嵇吕我今但要闲陶写幸免镂章雕句村瓮醑此真是交梨火枣传家谱庭空树古有野鸐时来衡门不锁清彻地仙圃
　　买陂塘旋栽杨栁归农未免多务一亭四序饶风景且说夜来春雨香湿渚爱新栁依稀敷影连三屿黄鹂不语怕曲几团蒲坐忘未定惊破静中趣　功名事却笑平生自许谁调阳律阴吕而今且向东君问旧句岂如新句开腊醑要醉唤石湖重缉寒梅谱荣枯自古趂九十韶华六旬余力终日醉吾圃
　　买陂塘旋栽杨栁清风净扫尘务栁阴已见疎成密又听緑荷敲雨鸥戏渚奈倐尔飜飞飞过崔嵬屿形神自语岂世事相萦机心未息物我不同趣　池亭小收敛风烟来许渔歌何愧锺吕水纹瓦影相娱悦髙咏退之佳句荷酌醑有一曲沧浪不犯人间谱悠悠振古问谁似吾侪攻迂习淡为水废场圃
　　买陂塘旋栽杨栁眼中已办归务栁成修干莲成实均沐老天恩雨怜小渚敢气象侵陵海上神仙屿神仙有语任涓滴蹄涔茫洋鲸浪各自适归趣　星星鬓镜里衰容如许西风又动商吕九原宋玉悲何及付与短歌长句瓢泛醑纵不到箕山也是曽通谱希贤信古看昼锦堂前霜天老月千载照韩圃
　　买陂塘旋栽杨栁田家小小成务一年清景君须记大胜草烟花雨氷冱渚把一片玻瓈围护琼瑶屿钩帘独语是天富贫家地输清供种种出竒趣　桑榆乐造物而今已许一竿自昔归吕圭塘欸乃烟波曲却属腐儒章句尊有醑是波若神汤世与诗同谱谁能复古且池上观梅炉中煨芋灯下治书圃

　　明初和【并序】

　　中执法安阳公初度之辰熙赋乐府为寿以买陂塘旋栽杨栁为首句为新得园池成公志也公洎可行都司各和二首桢和二首既而可行董浚筑之役竣事复八赓韵公亦如之愈出而愈竒有本者如是夫公命熙复赓而鼯技穷矣搜枯得九首并倡为十阕谨録以呈伏希指教
　　买陂塘旋栽杨栁参知緑野机务春花秋月冬宜雪夏有芰荷风雨亭北渚更倚棹观鱼时憩东西屿掀髯自语任黄阁丝纶彤庭剑履未换涉园趣　人间世多少髙眠巢许勲庸终愧伊吕得闲宰相方为贵谁识山中诗句觞玉醑看老鹤蹁蹮舞入南飞谱清风万古是旧隐晞韩新堂醉白香满菊花圃
　　买陂塘旋栽杨栁参知老圃机务宰臣得请归田里乆旱忽逢甘雨怀鄂渚怅黄鹤楼前鹦鹉翔烟屿骚魂可语奈信美江山无穷湖海难得故乡趣　西园地天意昔年曽许埙篪近协音吕筑台浚沼方竣事更办雪儿佳句仍酹醑为祷尔三家恐有治园谱今吾胜古问孟氏芳邻向时康乐何似柬之圃
　　买陂塘旋栽杨栁参知圭沼机务石渠■〈氵虢〉■〈氵虢〉鸣西北不用九天瓢雨鱼在渚又戏藻翻荷遶遍方圆屿鱼如解语道惠子忘言庄周忘象岂识水中趣　寒泉上云影天光如许髙谈曽会朱吕此中尽有源头水添我感怀新句姑却醑便合着叶嘉百世云仍谱心源汲古任眢井无波方塘好在余润及蔬圃
　　买陂塘旋栽杨栁参知三岛机务方壶圆峤千夫力挥汗已能成雨鳬立渚看两两胎禽俯伏红云屿忘机对语尽较短量长昨非今是未害老仙趣　山中计长史讵能羁许胡涂政合晞吕交梨火枣如缄惠何必云林摛句缾罄醑问玉醴金浆通我仙宗谱尝闻往古说舟近蓬莱风犹引去何处觅县圃
　　买陂塘旋栽杨栁参知渔艇机务巨川冒涉风波险此际缆烟维雨朝泊渚到日落苍波移傍寒梅屿翠禽无语甚雪意方深月明空载独棹始成趣　銮坡梦年少纷纷权许科名更欲侔吕桃花浪暖多肥鳜不识緑蓑词句常载醑岂特与笔床茶灶联文谱闲忙今古是世上何人渊明日涉董子不窥圃
　　买陂塘旋栽杨栁池亭检校公务团茅时复羲皇上惊梦每劳窓雨东望渚却不似西偏略彴连双屿于时语语待栁色环堤荷香入座方足倚阑趣　园丁戅直把廉名自许端如司马家吕十千护得檐前桧莫咏蛰龙竒句谁酌醑试共看东皋五斗先生谱明当仿古要渠列箕畴牖县羲画学取晦翁圃
　　买陂塘旋栽杨栁平堤检校公务近来不用新沙筑屐齿要深苔雨兰艺渚植桂树团团宛在池中屿堤应怨语只有恨柔条无情飞絮日与我同趣　周垣下杖策已蒙神许饐瓜何用懐吕丈夫志不期温饱愧尔碧纱笼句行且醑听弦索迎风吹入新翻谱由今视古对草绿西湖裙腰一道端合让西圃
　　买陂塘旋栽杨栁飞桥检校公务当年题柱非无意借用墨池玄雨沱共渚早有路潜通海上三神屿归来笑语便玉螮横空金鲵跨海安有野亭趣　裴中令别墅相师惟许倡酬声应锺吕若教子午成丁夘容得老渔寻句忙唤醑好浄洗穷愁却与论诗谱西风道古我欲系匏瓜匏瓜何在缑氏已无圃
　　买陂塘旋栽杨栁崇台检校公务西山逺献千岩壑总解蓄云藏雨临浅渚更俯视银涛万顷揺孤屿姮娥寄语约静影浮光浴金沉璧方领眺蟾趣　登临地休逸主人先许买邻邀我从吕黄金铸作千钱贺不及无声新句■〈奭斗〉緑醑甚欲把园亭草木随时谱歌豳验古看祭韭条桑薪樗剥枣纳稼筑场圃
　　买陂塘旋栽杨栁梦中还理家务十年不到衡山麓孤负楚云湘雨苹映渚渺杜若江蓠香接烟霞屿口心相语为蝇骥东西云龙上下误却钓游趣　生平志愿识平舆二许煌煌岳降申吕斐词敬为先生寿博得月章星句毋我醑只小草幽兰心醉离骚谱松存径古待游遍西园荷锄归去吾亦爱吾圃

　　桢和

　　买陂塘旋栽杨栁求田専理农务扁舟来往烟波里青箬緑蓑风雨时泛渚把逺岫遥岑收拾来孤屿黄花解语道凤阁鸾台黄尘乌帽争似醉乡趣　洹溪上道士而今惟许非熊梦断姜吕水声山色相萦绕涌出笔端新句斟桂醑听万籁笙竽一派仙家谱休论往古向种菊篱边观鱼轩外晚节有秋圃
　　买陂塘旋栽杨栁闲人忙过曹务山翁溪友来相贺昨夜应时甘雨舟泛渚有茶灶相从同过东西屿鸥边自语是午梦初回余酲未解七椀得真趣　神仙事云海茫茫何许何人岩下逢吕诗家却有还丹诀万景点成竒句公自醑且山水徜徉莫考飞升谱悠悠万古看一片烟霞四时风物吾圃即玄圃

　　圭塘杂咏【并序】　　有孚

　　圭塘亭台浚筑之役经始及落成有孚实皆与闻吾兄时一来游虽乗兴忘返而芳春长夏秋晴冬燠有孚独得赏玩竟日不敢孤兄之赐谨取日所为事各成小诗题曰圭塘杂咏用发长者一笑塘之可咏者不止此又当别撰拜呈
　　作乐导水
　　一部香山池上乐等闲谁遣到圭塘水声更比乐声好鸣玉潄云来未央
　　携妓落成【郡守朱舜咨治具率寮友来贺喜甚大醉而归】
　　皂葢朱轓寮友随池亭终宴不知疲笑扶红袖山翁醉宁问街头拍手儿
　　栁下听莺
　　阴阴烟翠足潜身其奈娇喉百啭新却忆当年阊阖晓恩袍光照上林春【登第日唱名西宫密迩上林尝闻莺也】
　　舟中对鹭
　　风标公子雪衣裳来把莲池野景妆鼓浪呜桡不惊去主人机事乆相忘
　　荷觞酌酒
　　珍珠红贮碧琉璃故摘新荷代酒巵看取持盈旧时手肯教宫锦笑淋漓
　　蕉叶题诗
　　緑映书窓两树蕉兴来得句就挥毫何时更草闲居赋却笑街头纸价髙
　　荷浄纳凉
　　晚来池上据胡床荷叶荷花逺益香不待轻风来鼻观一襟烦暑自清凉
　　开窓看雨
　　白雨跳珠响翠荷秋声刚比夜来多天公不破为霖手卷地狂风可奈何【时大旱连日雨作皆被风吹散】
　　松阴独钓
　　满地松阴草似茵渔竿聊复乐吾真无端凡子忽相过便说严滩与渭濵
　　与客泛舟
　　青帘画舫木兰桡佳客来游不待招莫话济川当日事且乗明月听吹箫
　　日夕观山
　　晚晴台上看巉巗万壑千峰起翠岚恰似云间招五老今宵有梦定江南
　　西堤晚眺
　　云影天光隔小桥一亭如翼水周遭东隅不似西堤好日照平林古塔髙
　　雨中移竹
　　琅玕新緑满亭台雨雨风风手自栽玉立明年看新笋凌云会使凤凰来
　　月下观梅
　　月照新堤水见沙暗香浮处影横斜诗人同爱多成僻不独西湖处士家
　　倚槛观鱼
　　鱼我相忘乐可知漆园仙老不吾欺眼前无限濠梁兴独咏乡贤石刻诗【魏公有观鱼轩诗石刻】
　　遶堤种菊
　　酒熟同招隐士看饥来忍把落英餐春风无限闲桃李不似黄花耐岁寒
　　竹间开径
　　阴分老翠湿分苔洞府通幽一径开底用三三烦杖屦此中风月足徘徊
　　水口听琴
　　潺潺石溜最宜琴怅望佳人劳我心谁识渊明琴外趣只愁流水负知音
　　独坐投壶
　　小童传箭侍投壶胜负无争祗自娱四面芙蓉风日美絶胜客舍夜呼卢
　　登台纵目
　　白云飞处太行低逺近川原望眼迷西北苍烟护乔木佳城郁郁是洹溪
　　调白莲始花
　　素娥乗月下瑶台翠羽霓旌次第开宴罢渚宫归去晚玉杯遗在碧云堆
　　调木芙蓉不花
　　堤上芙蓉池内莲要看水月斗清妍云舒霞巻知何在目断秋江思黯然
　　调湖石
　　崭然山立势巍巍巗岫封苔碧带绯幸免秦家鞭叱苦从教云去笑无衣
　　听筝
　　雁柱参差银甲轻水亭虚敞助弦声从知不似南熏谱且向尊前解宿酲

　　可翁和

　　洹溪滚滚源头活分得支流入小塘怪底凝云吹不散管弦声满水中央　作乐导水
　　一斚才空一曲随胼胝今日顿忘疲年来懐抱须陶写敢笑长安众富儿　携妓落成
　　万条金缕袅长身勾引迁乔语意新休向建章夸百啭陶家门径有余春　栁下听莺
　　禅定联拳敛素裳岂知船上载红妆主人有约君毋忽多少鱼儿要汝忘　舟中对鹭
　　野人饮具谢玻瓈自有天然软玉巵荡漾翠涛擎不定有人谋笑纵淋漓　荷觞酌酒
　　骚乡缣楮寓芭蕉翠莹尤宜运紫毫风致于诗真有助卯君才调况清髙　蕉叶题诗
　　栁阴多处着方床万柄无尘各有香危坐悠然受清供风声摵摵更秋凉　荷净纳凉
　　霎时清响闹新荷其奈龙公不肯多窓外风光吾不校四郊禾黍定如何　开窓看雨
　　半世京华困鼎茵髙风时复梦玄真可怜縁木求鱼者今日君其问水濵　松阴独钓
　　欵乃声中动画桡不烦舟子更相招而今赤壁荒寒里试问何人有洞箫　与客泛舟
　　林虑千仞翠岩岩罨画工夫在莫岚徙倚崇台观未足红轮西北月东南　日夕观山
　　小亭何用赤阑桥细栁新荷緑四遭落日胡床更东望碧天如水月轮髙　西堤晚眺
　　山人聚景作池台移得龙孙带雨栽顷刻云间晴日上便教阴过酒尊来　雨中移竹
　　空明云水碧揺纱疎影尤宜竹外斜为我殷勤谢伧父莫疑繁李玉川家　月下观梅
　　鱼乐江湖自不知非鱼非我敢相欺巵言我不如庄惠终日观鱼只有诗　倚槛观鱼
　　纷纷红紫厌相看老境才将蔗倒餐不向四堤皆种菊风霜谁与共髙寒　遶堤种菊
　　翠寒深处斸苍苔香雾霏霏晚自开从此一笻双不借寻诗迎客几盘徊　竹间开径
　　幽栖长物一张琹时对清流自写心老子兴阑童子去月明县溜有遗音　水口听琴
　　緑阴清昼矢鸣壶庆马何烦用酒娱有主无宾聊一笑却呼童仆煮皋卢　独坐投壶
　　老眼常疑万象低凭髙逺景更凄迷只从此地观吾圃便觉江湖是小溪　登台纵目
　　仙姿皎洁映圆台真见凌波恣意开却是圭塘宜产汝朝阳东照玉成堆　调白莲
　　南土风宜陆地莲移根培植不能妍世间乆絶司花手却道殷韩是偶然　调木芙蓉不花
　　一巻千古碧崔嵬阅尽人间紫与绯老子未能兄事汝醉来聊用挂絺衣　调湖石
　　氷弦轰烈倚歌轻弦外无声却有声我自忘情聊过耳几人闻此发狂酲　听筝

　　桢和

　　清泉百折来西麓逺逐笙歌汇一塘从此主人多乐事源源如水共无央　作乐导水
　　郡寮飞葢逺追随觞咏临流肯厌疲一任东山多汉妓夏家元是木肠儿　携妓落成
　　声似笙簧金满身飞来应爱栁条新遥知惊破幽人梦才信吾园有好春　栁下听莺
　　泛舟逃暑谢冠裳爱尔萧然水国妆一缕风丝忽飞去眼前有句不能忘　舟中对鹭
　　软香谁琢碧玻瓈捧掬兢兢强作巵竟日罚多诗不就墨痕少似酒淋漓　荷觞酌酒
　　当年懐素种芭蕉髠却中山几兎豪偶得青罗游戏耳秋风攀桂仰天髙　蕉叶题诗
　　水云乡里一藜床万緑亭亭晚更香地胜境清烦暑尽更教渔笛弄初凉　荷净纳凉
　　纷纷银箭射新荷添得陂塘景物多回首林虑真水墨一窓其奈万山何　开窓看雨
　　龙蛇影里藉莎茵一线清风画不真眼底得鱼鲜可食山巅何似水之濵　松阴独钓
　　忘形谈笑任停桡邂逅宁烦折简招我欲扣舷谁我和吾舟有客却无箫　与客泛舟
　　亭西咫尺耸千岩清气侵凌涌碧岚红日欲沈山更好从他快捷方式在终南　日夕观山
　　闻说平泉与午桥兴衰自与世相遭栁堤虽比沙堤小莫景相从此最髙　西堤晚眺
　　踏泥穿径接崇台斸破苍苔特地栽我得此君心事了从今俗客不须来　雨中移竹
　　老树清溪映白沙可人竹外一枝斜黄昏信步前村去香到松林卖酒家　月下观梅
　　濠梁乐意几人知鱼自知鱼肯自欺莫说银丝鲜鲫脍波神应怪杜陵诗　倚槛观鱼
　　东篱畴昔笑相看培植今非为夕餐但与此堤同晚节九天霜露任清寒　遶堤种菊
　　翠阴穿漏地无苔凉气疏通一径开要与此君常接迹杖藜初不厌纡徊　竹间开径
　　琮琤鸣玉已如琴更拂氷弦为洗心我识子期千古意直教流水有余音　水口听琴
　　消闲偶尔得全壶心手相忘亦可娱窓外山禽忽惊起握筹因得笑胡卢　独坐投壶
　　碧云冉冉雁行低望断郊原思欲迷隐隐玉龙飞舞处却知流派是前溪　登台纵目
　　水仙拭面出妆台渚雾汀烟拨不开愧尔多情慰贫索满池融作烂银堆　调白莲
　　橘不逾淮况木莲尔居非地敢争妍江南八月花如锦却是天机出自然　调木芙蓉不花
　　纷纷卉木簇峩巍栁亦拖蓝枣亦绯独尔坚顽无用处只从烟雨老苔衣　调湖石
　　弦风清入玉纤轻翻作云间鸾凤声不用捋须兴感慨且图醒却一朝酲　听筝

　　酒间得口号卄八字　　可翁

　　卯君为我凿圭塘荆棘化为云水乡昨夜荷香新雨过一年劳费尽销忘

　　有孚和

　　桧影蟠空荷满塘锦乡还胜五云乡须臾一曲棹歌起四座清风暑亦忘

　　桢和

　　栁阴荷气满池塘好景天留在老乡翁自无心聊复尔谁教鱼鸟亦相忘

　　侍饮圭塘赋律诗并和韵二首　　桢

　　人间何地不骄阳今日池亭愿始偿四面緑杨笼碧藓一池翠葢拥红妆松揺天外风声细竹引窓间雨气香莫问为霖苏大旱醉眠且得一宵凉
　　习池自合醉髙阳酒债从今未易偿花白好从陶令社冠金休羡蜀宫妆雨声泻出九天谱荷气锺成百和香头上黒云真有意要催诗句助清凉

　　翁用桢韵二首

　　城西风物擅安阳乡社而今债已偿自笑衣冠成野逸更从花栁看时妆酒沾松露涓涓冷诗入荷风字字香莫道年来无事业等闲成就一天凉
　　半畆方塘学紫阳道心未莹赏心偿蝶飞已悟三生梦莲褪犹存半面妆四座宾朋连日醉一朝风雨满城香人间政尔愁炎暑谁信吾亭有许凉

　　叔和桢韵【并序】

　　至正已丑岁相城春夏不雨旱既甚六月廿九日始雨入夜沾足吾兄乘椶舆挈壻侄来圭塘纵观乐甚犹子桢具馔且有诗兄谓有孚曰诗虽不髙其意可取遂走笔答之有孚亦技痒弗禁依韵得四首兄载赓之桢亦自和共八章觞咏间作于荷声树色中不谓此身之在尘世也时东平孟彦超来尹安阳方走神祠致恳祷甘澍适应尤可喜也故并及之
　　水云身世本纯阳入座仍教宿债偿且对风光留客饮谁教雪景待人妆芭蕉题字诗偏好荷叶为杯酒亦香却笑纷纷轻薄手等闲翻覆变炎凉
　　阶下戎葵识向阳平生心事未全偿池边风雨生秋意林下衣冠称道妆三径不荒松菊茂一亭浑贮芰荷香仙翁命驾来听雨未许北窓专此凉
　　买得园亭位面阳百年心事一时偿风吹杨栁回鸾舞雨浥芙蕖堕马妆相下未成真率会洛中空记姓名香当时太液池边宴不信人间六月凉【辛已之夏吾兄以左辖被命留京师遵故事率留守臣登广寒殿视罅漏适御酒至恭宴池上有长句故及之】
　　炎光咫尺又秋阳生意才将一雨偿学圃幽人乘逸兴凌波仙子竞新妆三生不负林塘梦满座惊闻翰墨香为语安阳新令尹廛氓先荷此宵凉

　　太常引四首【七月十九日赋】　　可翁

　　圭塘种藕已多时贴水晓星稀生意一朝回便万柄红酣緑欹　连宵骤雨透空繁响清絶不容诗对景冩襟期要无愧■〈氏鸟〉夷子皮
　　幽人早起赴池亭看初日照娉婷风葢露珠倾又胜似前时雨声　水沈乡里锦云深处双桧挿天青一叶钓舟轻似野渡无人自横
　　四堤杨栁接松筠香破水芝新罗袜不生尘笑书里凌波未真　红云缥缈清风萧飒半醉岸乌巾不是葛天民也做得江湖散人
　　云舒霞巻万妆浓倒影水天红池转小台东又一种娟娟玉容　仙肌绰约竒芬清逺揺动水晶宫一笑对衰翁好同赴庐山社中

　　有孚和

　　藕花无数半开时池上客来稀杖履独徘徊忽翠葢因风尽欹　天工妆景水神输供陶写费新诗身外杳难期笑士价才堪五皮
　　緑衣持节拥亭亭玉立万娉婷一见寸心倾任诗画无声有声　新篁揺葆苍松张葢山色入帘青云淡午风轻看树影西窓又横
　　水文湘簟织霜筠座客句清新何物是红尘更着个渔舟写真　赵公琴鹤谢家丝竹漉酒又陶巾不独太平民好凤阁鸾坡旧人
　　靓妆仙子谢纤秾独立水云红绰约画阑东似姑射氷肌雪容　翠盘承月玉杯擎露粲粲蕊珠宫真赏有邻翁尽添入霓裳曲中

　　桢和

　　池亭荷浄纳凉时四面栁依稀棹得酒船回看风里纱巾半欹　残霞照水夕阳明树天付画中诗应不负归期更谁看桃花面皮
　　西池池上好新亭红翠斗娉婷翠葢几番倾听水上红妆笑声　归来乡社不闗尘事活计问樵青世事一毫轻看西岭秦云暮横
　　藕花香里有丛筠照水緑梢新清洁出风尘似特与幽人写真　门无俗客地多清兴羽扇白纶巾甘作太平民敢自谓羲皇上人
　　淡妆素服更纎秾清致不须红伫自书桥东一扫尽人间冶容　麻姑何在嫦娥昨夜飞出广寒宫天亦为诗翁把好景都移此中

　　圭塘独坐赋四律　　可翁

　　我作圭塘未及年眼中生意浩无边三秋未半荷沃若一日不来心欿然自古人生求适意只今先务是归田管弦何似埙篪韵此去新诗几百篇
　　西郭园亭近市廛市廛虽近足风烟陶家事业惟栽栁周子襟懐托爱莲莫向人间为白眼试从水面照华颠悠悠千古沧浪意时上扁舟自扣舷
　　我屋来西圃轮蹄二里遥晚风收菡萏秋雨长芭蕉有酒容开口无官免折腰柴门莫紧闭恐负野人招
　　地僻心逾逺诗多意转长阴森穿竹径甘脆剥莲房鱼长已堪钓醅香先自尝敢言夸昼锦聊复此圭塘

　　有孚和

　　天与安闲未老年杖藜无日不池边古存两桧待真赏瑞毓双莲非偶然但要遶篱皆有菊从教负郭却无田和陶未尽登临兴更诵南华内外篇
　　池上新亭仅一廛池中风物饱云烟底须太华峰头藕且对匡庐山下莲饮酒有时如白醉挥毫无用效张颠扁舟尽日横秋水客至何因瞑戛舷
　　小酌西堤上松阴曲径遥竹金揺翡翠杯玉碾芭蕉雨急添池面舟闲缆树腰懒书无折简佳客不须招
　　林泉风景别山色与云长酒友招元亮仙游忆子房鲙鲜银细缕粳熟雪初尝自愧无佳句其如负此塘

　　桢和

　　一束辛勤四十年神功收敛老溪边髙牙大纛皆□尔野服黄冠任自然但得酲心多胜槩肯因餬口望良田圭塘此去无他事与客日谈秋水篇
　　甘作村氓受一廛林塘花竹隔人烟四围水色涵秋色一片红莲间白莲倦矣且归从所好老来虽醉不成颠采菱有曲声清越不觉频敲画舫舷
　　日涉宜成趣行行不惮遥世涂纡百折心事付三蕉日射花明脸风来栁折腰水云深处好舟子又相招
　　事去心犹在闲来日更长愿治韩相圃谁羡赞公房萧散今方得艰难昔备尝天公知此意返照媚横塘

　　漫书　　可翁

　　谁谓予多蹇年来尽遂心作池通活水栽竹植连阴景物源源出门墉步步深从知非大隐有此小山林

　　有孚和

　　生意观池上天其慰我心瑞莲开并蔕新栁作繁阴题品诗方进栽培岁未深当年朝市梦曽到此云林

　　桢和

　　构筑非观美幽栖要赏心芰荷宜晚色松竹共清阴风物四时好烟波几许深白莲开烂熳谁复忆东林

　　有舟　　可翁

　　有舟维老树欲动恐伤莲遂使成虚器何由济大川锦云香捧拥烟月澹流连泛泛行无碍霜清八月天

　　有孚和

　　忆昨为舟日初非为采莲衣冠懐赤壁泉石问伊川涉险平生屡投闲几月连浮生身世似行止敢违天

　　桢和

　　画舫将焉用圭塘为看莲不教横野渡且免涉长川荷碍行还止萍开断复连乘槎如有路相伴去朝天

　　大雨两昼夜僮报墙仆而竹甚茂喜成口号　　可翁

　　一夜银河泻欲干桑田几似海漫漫岸颓墙仆吾无憾栽活苍筤数百竿

　　有孚和

　　水溢仍须虑旱干此君生意始澶漫朝来喜造菁菁径其奈平原水数竿

　　桢和

　　逐妇鸣鸠呌欲干雨声长夜共漫漫已添方沼水三尺洗出穿云玉万竿

　　雨后观竹乃有陻垫摧折者数丛因用前韵　　可翁

　　忆昨移栽怕雨干岂期平地水弥漫此君于我真无负摧折犹堪作钓竿

　　有孚和

　　后土泥深苦未干幽人无寐夜漫漫此君摧折真堪惜赖有红霓尚可竿

　　桢和

　　从来植物怕枯干平地谁教水尽漫丛筱岩墙偶然耳钓鳌吾自有长竿

　　新秋即事　　可翁

　　莫踏苍苔破茨门昼亦闗林风秋入树波日晚揺山原野苍茫外烟霏指顾间更须安一榻月夜不须还

　　有孚和

　　池亭残暑去乐事日相闗径列霜前菊窓招雨后山好诗来枕上爽气满人间极目崇台晚遥天一鹤还

　　桢和

　　西园无俗客尽日掩柴闗栁岸行观水松窓卧看山功名付身外天地寄杯间目送行云去翩翩倦鸟还

　　秋阴　　可翁

　　秋阴宜沼上藓翠不曽干听雨朝欹枕观云莫倚阑地寛人自在松茂竹平安天遂闲中乐年丰酒不难

　　有孚和

　　雨上云犹密尊空砚不干郊原谁植杖台榭我凭阑景以人増胜闲知梦益安赋诗因调笑倚和羡才难

　　桢和

　　水面波纹定堤傍土脉干清风双鼓棹薄暮一凭阑緑野思裴度东山访谢安及辰行乐尔世路任艰难

　　渔家傲四首歌圭塘四时也　　可翁

　　冰尽泉香云缥缈韶华隐隐浮林杪酒在葫芦鱼在沼清昼悄好音时复来黄鸟　管领风光心未老衰颜却怕清波照有酒可斟鱼可钓能事了东风一曲渔家傲
　　窻影修篁揺翠葆墙阴幽径连芳草蓦地雨来荷叶闹香更好乱烟浮动红云岛　穉桞千条丝袅袅栁边宜着兰舟小世态纷纷何足校收桂棹乌乌且和渔家傲
　　露洗璇穹青杳杳年光红入滩头蓼翠葢撑烟吹半倒霜信早一奁寒影磨清晓　早是轩扉尘不到好山更与供登眺酒债渐多诗债少翻水调西风几迭渔家傲
　　落日崇台寒力峭登临恰似寻安道有竹何人能径造吾不诮相逢要遂掀髯笑　双桧凌空龙夭矫有知定讶人枯槁珍重岁寒氷雪操君自寳老夫且唱渔家傲

　　有孚和

　　莫讶圭塘春缥缈要知生意从冬杪栁动长堤氷泮沼庭院悄旧巢又见来玄鸟　九十韶华容易老镜中勲业惭频照招饮便须忙罢钓休醉了东君要聴渔家傲
　　浓緑园林光莫葆诗翁只爱窻前草骤雨才过蜗乂闹亭馆好日长人在蓬莱岛　风度新松声袅袅酒酣却笑瀛洲小栁外荷边休计较皆可棹采莲人和渔家傲
　　云外宾鸿声渐杳羁人聴罢如尝蓼我对清尊时复倒风露早黄鸡果是能催晓　莲褪残红凉乍到水天一色供游眺短笛悲秋知者少吹别调新翻商意渔家傲
　　雪后西山崖壁峭竒观难与他人道煨芋有炉无客造从壑诮巡檐且索梅花笑　冷蕊疎花开矫矫水村妆点霜林槁頼有此君同节操成二寳浅斟低唱渔家傲

　　桢和

　　青入西山烟渺渺天机只在菰蒲杪风解氷澌融小沼人静悄一声何处啼山鸟　杖策寻芳逢野老草芽栁眼明残照归到圭塘还独钓心事了箫声暖和渔家傲
　　众緑初生如羽葆池光揺漾连汀草红杏已无春意闹风致好水中三屿如三岛　荷叶如钱蒲袅袅石渠静听泉声小从此圭塘时检校停短棹栁阴髙唱渔家傲
　　鸿雁翩翩云路杳芦花如雪迷红蓼荷花不禁风雨倒秋意早诗懐清似霜天晓　独掩柴扉谁得到髙台日暮宜瞻眺清致日多尘事少歌古调新声移入渔家傲
　　万木凋零岩壑峭一机消长观天道松竹园亭时一造谁敢诮敲氷煮茗供谈笑　自负平生心矫矫三闾何事形容槁琴到无弦谁与操懐我寳相逢且赋渔家傲

　　瑞莲歌【并序】　　有孚

　　圭塘落成之明年七月既望吾兄中丞公与客小集塘西南双洲前产瑞莲骈花亭亭异蔕同跗殆阴阳和气锺为祯祥天以慰老臣锡眉寿而昌子孙也惟公髙科起家致位丞弼赞化机培善类三十年矣谢事来归田不足供伏腊而林塘栽植竭力资之葢欲静观四时生意之妙与造物者游而积善余庆吉事有祥嘉瑞之见理亦宜哉有司欲以上闻公退然不居而好事者绘为图矣有孚退而阅史唐开元至宋绍兴四百年间仅□十七八见表笺歌颂逢涌沓作虽不奏祥瑞乃公素心然游泳至和咏歌太平不可无也乃为之歌曰
　　圭塘活水分清洹主人嗜好同先贤莲根培植未逾岁孰谓一旦生嘉莲初疑霞脸影附鉴又似綘帻丫分鬈幻成彩凤翼自比琢开香玉环仍连李唐以来具图表赵宋奏贺尤骈阗我元圣徳极涵育瑞应只许书有年尝思至正辛巳夏吾兄实握纲辖权广寒殿下太液池亭亭并蔕熏风前守臣有请愿驰献独以义折烦便便归来对此蹄涔水肯将异卉夸里廛吾乡自昔号多士诸君巨笔如修椽佥言此是闾里荣歌诗倐与图俱传身闲意适物□寓园林何必皆平泉天公端为表余庆庆绪日与丝绵绵莲房有子风味好不待食藕沈痾痊愿言七泽均此瑞主人福寿方如川

　　可翁和

　　相攸西郭濵吾洹老病宜退非遗贤平生窃慕君子德池上种竹池中莲莲兮何独出竒异联房蕊簇金丝鬈二姝同体面目别七泽移种根株连书祥史籍见歴歴走观士女来阗阗人言培植乆方盛一泓疏凿未及年自知不作骇俗事兹焉谁握生发权形容敢胜周子说胚腪又在太极前亭亭照影欲轻举凌波微步俱清便倦游梦不到玉井归来老屋安一廛小池偶尔薙芜秽池上敝亭才数椽酒从邻贳已多债诗取意适谁令传天公特与慰岑寂嘉瑞涌出如源泉夘君有唱阿买和僮歌况复清且绵拟为表颂僭归美奈此懒痼谁能痊予心真乐更多有傍花随栁在前川

　　桢和

　　太行山下溪名洹洹溪主人今得贤石渠分溜入方沼种出万柄红白莲就中一茄发挺特艳妆双出云髻鬈有如二女降妫汭翠裙红袖相牵连岐分骇目未信宿里传□耳何喧阗波神有为献嘉瑞要并太史书丰年主人谦德不敢有福善自是天行权亭亭植立万花表可人适在亭之前日酣欲语转娇姹风动似舞尤轻便一时图写溢纨素十日车马空市廛昔闻蓂荚曽表异乃因土阶与采椽景星凤鸟岂常有考信前史真宜传醴湖芜塞不复见而今乃濯圭塘泉祯祥奕叶定不断藕丝万缕相纒绵幽人到此自怡悦膏肓泉石尤难痊要须纪録入郡乗千年増重吾山川

　　侍兄池上对景书懐【闰七月二日】　　有孚

　　天机寒燠自潜通残暑何劳用力攻万柄荷声秋雨里一窓山色夕阳中初心人未惭青史晚节兄当访赤松岁月等闲成老大池亭何幸日从公

　　可翁和

　　■〈舟光〉船时泛一桥通诗垒谁能四面攻官业向来惭柱下仙游随处是壶中风声细细来双桧波影澄澄见七松笑傲沧洲人老矣功名付与黑头公

　　桢和

　　平生心事负清通得失何须较面攻人道神仙游海上天教宰相住山中四方旧植多桃李三径新开满菊松野老从教争席坐不须床下拜龎公

　　睡起偶成二絶　　有孚

　　清风枕簟水云乡梦觉槐根百虑忘起课山童笑多事饲鱼跟藕摘莲房
　　松竹平堤饭后行眼前幽事总闗情忘机鱼亦如鸥鹭能识溪童扣槛声

　　可翁和

　　衰病天教逺帝乡君恩一饭讵能忘但愁今日人轻议世有赤松无子房
　　舍则宜藏用则行圣人于世岂无情强颜欲鼓齐门瑟何似圭塘欵乃声

　　桢和

　　乞得西园作醉乡浮生俗务总相忘水云清彻荷香里小艇虚明似洞房
　　赋诗舒啸杖藜行水色山光不世情醉卧午窓谁唤醒栁阴啼鸟两三声

　　即事　　有孚

　　理槛存茶灶维舟过酒缸水光浮北栋花影在西窓行乐时休失髙飞气未降相看终不厌庭桧拂云双

　　可翁和

　　秫田秋半熟香入小磁缸霜水清浮簟烟岚翠可窓酒添诗癖重茶战睡魔降笑问登山屐吾生费几双

　　桢和

　　映水花明树浮香酒满缸上书辞北阙寄傲倚南窓处世心无慊论文敌已降圭塘有溪友国士任无双

　　圭塘雨后督修堰归坐嘉莲亭有感【十一日】　　有孚

　　睠此三洲水功输一岁勤阴留西圃树清度北溪云花竹环堤上亭台错水濆每劳宾载酒时与客论文值雨天相戏修防事又殷潢流谁纪极岸塌我厓垠水底升船子泥中出此君庀徒纷畚锸竣事几朝曛汲汲同援溺憧憧剧拯焚感时空付恨对酒岂图醺轻薄云中手艰难镜里勲学方知有道境已入无闻觅句期灵运攻书拟右军杖从乡老植席许野人分调燮功攸属浮沈意不羣归来理缃帙剔蠧拾香芸

　　可翁和

　　懒是平生癖归田始克勤灌园时汲井学稼晓耕云窓取山千迭舟巡沼四濆倦游当税驾勇退免移文谁识予心乐都忘俗务殷圭塘清见底银海浩无垠潦倒惟营口迂疎愧致君天开方外境尘见隙中曛酒欲连宵饮膏须继晷焚读书嗟坐废娱老却宜醺园绮知髙祖巢由负放勲至人先大节余事及多闻诗少惭工部鞋多笑领军郊原诹岁计风露逼秋分且曳泥中尾休空冀北羣崇台还一上万物正芸芸

　　桢和

　　山人新学圃要慰一生勤方沼潴清水平田种白云红莲迷水面青草乱溪濆有客须沽酒无钱每鬻文山中縁已定池上事徒殷小艇通三岛新诗动八垠轻风宜桂棹鸣溜合桐君浄室凝炉篆斜窓映隙曛荷杯方适用芰制莫轻焚欲发诗书韫仍须曲蘖醺尽修闲事业休论旧功勲流水心无竞蝇声耳不闻迹追裴相国诗拟鲍参军天宇云无碍溪桥路细分寒梅在花部野鹤暂鸡羣万巻书无恙收藏更种芸

　　乡友具宴漫成【十三日】　　有孚

　　乐意相闗好鸟鸣可怜歌舞漫多情日斜山气如云气风急松声似雨声落魄不违乡社饮栖迟须结岁寒盟圭塘活水清如许不独沧浪好濯缨

　　可翁和

　　相望不隔一牛鸣尊俎过从见至情荷露清涵芳酒气松云寒遏艳歌声髙车驷马初无意白酒黄鸡旧有盟醉脱乌纱从露顶絶胜前日缚尘缨

　　桢和

　　不平常欲以诗鸣诗友还能识此情一座笑谈皆有道满前图画岂无声鸡豚已遂联乡社鸥鹭何妨缔旧盟却笑终军苦多事不攻经籍请长缨

　　侍兄赴圭塘　　有孚

　　时出西门履信坊望中杨栁是圭塘轩车每被儿童识风物能令杖履忙山客荷囊多草药溪人抄纸满邻墙年来颇识幽栖乐愈觉林泉兴味长

　　可翁和

　　卜筑何如履道坊千红万緑浸银塘要回衰境为全盛却使闲人号最忙活水清围容膝屋新篁髙出及肩墙烟霞遮断尘埃路才觉山林白昼长

　　桢和

　　清晨走马碧鸡坊点检西园数畆塘花栁前川成自乐轮蹄终日为谁忙钓鱼岸口迎新水沽酒邻家过短墙半醉莫催翁命驾月明松影引杯长

　　嘉莲亭宴罢奉陪泛舟夜分始归赋诗三十韵是日之宴渤海县尹吴安之以使来具也闰【七月二十一日】　　有孚

　　池亭秩芳筵落日船始放晴空散余霞秋水净氛坱髙荷虽离披尚尔緑弥望搴豁成璧池不碍双桨荡萦纡湛澄碧天宇益虚旷石窦来惊湍松堤俯新涨鼎立洲屿连沿洄时一傍饤饾罗珍羞倾倒出竒酿侑以二名姬朱弦倚清唱凝云响空翠幽禽或翓■〈亢羽〉所愧杯行迟负此百川量须臾羣动息露气白沆砀洒然毛骨轻不独情绪畅灯火空蒙中仿象江湖上陋彼西园游飞葢何冗长云胡渼陂行亦复怯风浪而我方扣舷冯虚恣揺荡吾兄严郑流髙节张邴亢少饮如醉翁浮此斋画舫颇恨交游稀毎毎折辈行遂令子弟间日侍屦与杖楼船忆当年乐事炊一饷望洋失所操伏枥今在鞅静言校畴昔所得多所丧与从天上人何似山中相但恐时易失俯仰异欣怅银汉浅且清神槎喜无恙人生贵适意前修语非妄榜人报更阑列宿光荡漾故旧东海头何当剡溪访

　　可翁和

　　胶荣四十年弛担甫天放虽云在人境心逺絶尘坱况兹游骋地秋色入四望卉木已向荣云水自相荡窓虚得山多台髙知野旷清泉来汨汨节制无暴涨何须过前川园有花可傍玉肪荐肥羜银瀣注新酿时贵孺子歌底用小海唱龟鱼共游泳鸥鹭来翓■〈亢羽〉并介亦何常小大各有量子房屈圯下髙祖隐芒砀君臣倐际遇功业惊洽畅挺然三杰中奋乎百世上一朝事辟谷身外物皆长乾坤任俯仰形骸贵放浪万事云悠悠一笑天荡荡鹗谢累百荐龙戒上九亢人生几两屐芒屩乃两舫徒令方寸心戚戚复行行吾年今如此出入必扶杖故人念衰老千里牲酒饷自鼓烟波枻永税尘俗鞅境胜梦俱清位失道未丧谁言管城子初非食肉相兴来使陶写形容豁惆怅苦吟尚作祟乐饮不为恙学易免大过勿药喜无妄厌厌讵可极明河月溶漾庶足充淹留何如李公访

　　桢和

　　谢事居山林居隐言不放幕天豁苍苍席地从坱坱魁然保身哲肯作延颈望舟从范蠡游谁复求奡荡酬欢酒有时度德官无旷方沼维莫秋清波缩寒涨菰蒲相媚妩鱼鸟自依傍溪友荐新鲫长须沽村酿时闻埙篪鸣三叹应一唱宾鸿方呌羣归燕尚翓■〈亢羽〉有此家山乐不较江海量朝来试柱笏爽气亦何砀清供既已多幽情自足畅虽居城市间宛在羲皇上礼法贵真率服食戒侈长平生事直道所遇非孟浪风景晚舒徐郊野寒莽荡里氓新相知知我匪蹇亢清风动緑漪明月满歌舫竹为君子交梅作丈人行圭塘策枯藤不用锡几杖散步遵微行晚食谢馈饷水濵暂弥楫沙头时棹鞅险语从鬼泣斯文未天丧遥遥东山游复见风流相千仭立巉岩众目骇怊怅清泉与白石膏肓特微恙踪迹谐四休思虑絶诸妄洗耳就潺湲拭目明滉漾西山景更多佳处时一访

　　圭塘欵乃集巻上

　　●钦定四库全书

　　圭塘欵乃集巻下

　　（元）许有壬等 撰

　　偕故人赵寛斋胡安礼奉陪泛舟【八月七日】　　有孚

　　锦幔髙张彩缆收画桡徐动浪花浮招呼版筑沾余酌【时方版筑舟过其下輙遍饮役者】收拾纶竿作烂游垂栁如云蔵一岛小桥成径接双洲洞箫休品江南曲风月难忘赤壁秋

　　可翁和

　　骇浪船归百技收回头人海自沉浮幽闲时作荡舟剧疎懒犹能与客游红蓼白苹鸥鹭国清风明月凤麟洲诸君更约源源会不泛黄花不算秋

　　桢和

　　碧天如幕晚霞收觞咏从容胜拍浮去岁已为亭下饮今朝宛在水中游玉杯酒映红云岛宫锦袍明白鹭洲更看波光涵月影人间咫尺是中秋

　　雨霁泠然台观山【十三日】　　有孚

　　连朝雨云虐今日山却好走马向圭塘忘餐事幽讨拾级崇台云散策芳径草崭岩太行巅隠约林虑道巘岫纷献竒髙低翠如扫平生颇乐山肯信玄髪缟开襟纳浮岚俯槛看飞鸟不有泠然台孰觉赵魏小

　　可翁和

　　轻风水无波落日景逾好冯虗思横生万象困搜讨穷睇眼未花得意诗不草勿谓城郭近下有往来道心逺地自偏兴来无洒扫收蔵千钧弩莫用穿鲁缟悠悠叹浮云翩翩羡归鸟一任坐井徒哗然说天小

　　桢和

　　秋容在新晴风物事事好山色可揽掬诗料助探讨西风响疎林晚烟接衰草前溪有小舟何处访安道苍苔浄可坐落叶从不扫松下鹤昂蔵裳玄复衣缟西山列画图圭塘富鱼鸟愿进一篑功直使众山小

　　记塘上草木二十四首　　有孚

　　双桧如双虬天赋形天矫蟠根九泉底挺秀重云表昨夜闻风雷走视宁待晓慎勿变化去须君镇吾沼
　　七松何山来亭亭此焉萃托根在林塘实与泉脉会人生无百年抚倚成永嘅珍重明堂材我但观偃葢
　　曲径通池亭有此一堤竹琐碎影揺金瑽琤声振玉髙歌淇澳诗宛若淇园緑君其亟走鞭主人厌粱肉
　　亭前四梅树来自江之南易地不易性培植吾所甘调鼎本无心僵木何用惭且图慰幽独松筠成友三
　　何年植此栢嘉与双桧邻霜雪助孤劲云烟护轮囷叶香来彩凤影曲惊潜鳞服食吾不暇岁晚见天真
　　文楸如青幢阴覆钓矶湿又如紫葢悬髙花间红碧持竿憩其下烈日尔吾羃犹胜析为枰饱食事博奕
　　屋角有老杏枯枝若枯槎春风一披拂蓓蕾团丹砂董园欲种德花落不用嗟尚忆曲江宴我园同此花
　　婆娑合昏木枝叶方敷荣巻舒尔无爽栽培吾有情红蕤间层緑团栾若繁缨未能传嘉树且饰鸣珂行
　　老树冻留根生意今始穿薫风能作花猩红目为眩结实尤可人累累采色绚好是无车马清澈安石院
　　朝阳香雾里风清露未晞伫立若凝思郁金卷仙衣对之不敢亵冠佩澹忘归何以明髙洁圭塘竹日晖
　　粲粲白玉簪堕自天仙髻幻作竒絶花清香偶兰蕙蜕形氷雪窟脱身脂粉硙云胡不自持终焉芼姜桂
　　芭蕉叶可爱移根神麕阿题品待诗客未许僧占多茎丝真适用花异奈俗何幽人亦分緑用写考盘歌
　　鸡冠子甚微造物巧成就植立意欲腾怒长势如斗轩昂自避羣尸乡莫吾购永懐钧天庭绛帻唱壶漏
　　环池有异苋红压珊瑚树亦有间鹅黄绚烂五色具蔬品尔最微点缀秋独富但恐西风髙萎尔在霜露
　　西蜀神仙花住此圭塘上春深风日暄睡足锦围帐佳人在空谷诗翁有藜杖不须秉烛观吾方税尘鞅
　　丛条宛如荆作花蜡为胎茅檐曝冬日亦复凌寒开偶以臭味似冒名百花魁緑叶夏可荐寒泉时一杯
　　郭西雪一株王郎为移枿月明小院春生意孰可遏粉香花渐衰红消实堪掇绕树笑文园何由更言渇
　　青葱环阶草花发始知萱芳莛挺孤秀煌煌势如鶱凤兮何德衰比拟或失言主人酌酒罢嬉笑弄诸孙
　　园丁笑麄俗胜地乃栽桃红霞倐如雨作实偿吾劳化工有深意盛时随所遭易落还易长吁嗟吾二毛
　　西堤有秾李照夜雪千堆缟裙垂练帨宛若卢家来笑哦韩苏诗耻我筵前罍醉后挂冠卧花神莫吾咍
　　种菊绕圭塘花发秋欲莫零露沾壶尊清香随杖履我非隠逸人却与花有素行看根入池化作甘谷注
　　明窓临晋帖驰伻觅来禽栽培日以茂用比双南金但看花实时粲若锦绣林鸟食吾不惜毋令蠧其心
　　灼灼红镫花扬州佳丽种主人旧使君当阶自培壅忆昔金带围花曾兆荣宠归来老圃中相顾腹一捧
　　层台秩名品帏幄锦绣张匪徒事富贵花中有姚黄欧尝记洛俗坡亦懐钱塘花于吾有助醉墨洒天香

　　可翁和

　　吾家青牛君伯仲龙矫矫不似丁令威暂来立华表鬼神护斧斤风霜几昏晓摩娑左纽文曾见陆为沼
　　徂徕以多贱吾圃斯拔萃逺从他山移清与幽境会乐天才四十栽尔已兴嘅吾年六十三方期翠成葢
　　长公有名言不可居无竹仆仆斸苍苔森森植寒玉声来书幌清阴入酒杯緑何须更晚食此君聊当肉
　　春风为花魁先路来枝南但怜结成实能酸不能甘世自不可口根在吾何惭年年共雪月华我径三三
　　苍官昔多事乃与羣鸟邻何如在圭塘亦胜居神囷老根已作石霜皮不成鳞不用叹不遇参军能写真
　　朝来花斩新莫雨坠红湿藤萝助竒观罗帔层层碧昌黎性苦隘政尔搴蒙羃一笑问秋乎还能诲人奕
　　枯树影在水浮动如仙槎昨日春意闹今朝雪满沙荣悴等儿戱老懐无叹嗟作实助殽核明年还看花
　　有木知尚时手植日向荣无忿底用蠲聊用寓野情亭亭矗翠葆■〈毛参〉■〈毛参〉散红缨青裳勿异字姑以合欢行
　　浓緑千万枝火齐中贯穿山人昼眠起银海日俱眩燥笏行可濡寒裂纹玳绚无赋继殷元虗尘翰林院
　　晓凉振弱体月堕东方晞香涂汉宫额润展华阳衣应朝通明殿金杯承露归道妆岂予媚池影动清晖
　　司花琢清贞不揥幽人髻蕞尔草堂阴香轧百畆蕙月露映氷壶美芳积硙硙着我沉水乡庭前更丛桂
　　披披青罗扇敷阴圭塘阿夏窓云影厚秋枕雨声多翰墨聊复尔风霜其若何休教近湖石掩映美人歌
　　异卉非卵生緌缨殆天就惊风振细叶宛若三市鬬赤帻不烦憎缚卖孰尔购因之记昔年聴声趋待漏
　　雨后丛甲生俄成寻丈树谁名雁过红彩缬无不具环池烂云锦吾圃□尔富呼酒亟赏之秋光欲寒露
　　花仙何许来嫣然立沼上香雾羃晓妆蒙蒙九华帐勿令苦幽独就赏时策杖秉烛夜莫归春去无覊鞅
　　蜜脾捣薝卜成此佛面胎黄中色可尚况在雪里开盗名匪独我伏神出芋魁幸无鼎调实聊用侑山杯
　　园丁功力深春荣到由枿花开月更明溶溶白云遏紫实待含津囊承躬采掇莫羡邺侯烧且浣长卿渇
　　人生念慈亲堂阶多树萱忽随灵椿化冥漠俱髙鶱此忧讵可忘肝摧不能言对花聊自慰白头还抱孙
　　昔人避秦乱川源多种桃我幸遇明世栽培胡自劳看花食其实为圃岂不遭疎懒强鞭策犹胜宅不毛
　　清夜游西园皑皑白云堆东风苦爱惜不遣过墙来何须领张彻且复倾我罍兹焉不省録宁免长姬咍
　　人间隠逸花开发宜迟莫三径连松阴百绕穿葛履秋容澹篱落寒香入毫素掇英泛浊醪盆瓯亲挹注
　　作甘最夏果其奈招众禽禽啄吾不惜曷酬僦地金呼童日驱护青红犹满林禽饱人亦饱于焉获我心
　　造物眷花王择后降嘉种英华得既多加以人力壅楚楚御衣黄遂冠羣芳宠羣芳各有匹勿用矉而捧
　　开元得四本花本兹焉张众色各有熊世独推其黄我非富贵者胡为植圭塘天教风露夜受用一庭香

　　桢和

　　双桧立不倚是谓强哉矫栽培岁月深挺出风尘表正气凌太虗老翠宜清晓亳宫今何如且复安此沼
　　竹树满池台松乎拔其萃根共土相安心与景俱会抚之足盘桓秦封成一嘅相报尔何速袢暑不张葢
　　生平癖好幽所至必求竹特开数畆田种此万竿玉筛月清影碎出墙新梢緑岁晚澹相看何妨食无肉
　　圭塘富春意盎若庾岭南策杖时一观忍冻吾所甘自是百花魁岂但桃李惭夜来雪有月照见花两三
　　池上有两栢风烟为四邻出根坚似石挺质圆如囷鸾凤方托宿蛟龙未脱鳞材大为用难何如任吾真
　　择胜植佳木池边地宜湿化作万庭花先看一庭碧春风播馨香晓雾为蒙羃休羡千戸侯富贵剧如奕
　　仙家杳何许欲访无灵槎春风知鼎灶满树出朱砂明朝成白雪幻化益可嗟一笑勿多语孔坛万年花
　　舍前植竒树不日见滋荣合欢且合昏有色复有情晴烟荫幢节轻风扬緌缨莫饰黄金勒幽人方独行
　　爱此安石榴翠樾受红穿照眼眼欲迷烂若火云眩簪拟宫鬓然裁入舞裙绚时见子初成苍苔满深院
　　园中有黄葵含露待日晞玉人宿酲起澹妆宜道衣戏把琉黄杯西风醉忘归檀心不自揜尽展向晴晖
　　素娥宴仙家醉归松寳髻遗簪孕作花清芬不让蕙夜凉小窓阴回风转香硙相伴何人斯古香有老桂
　　芭蕉我所爱移植庭之阿緑章封事少罗扇清凉多秋窓一夜雨繁响如愁何明朝就叶上写我短长歌
　　有卉如雄鸡赤玉巧琢就不闻长鸣声对立若期鬬众叶方离披千金不可购报晓弗用尔髙眠谢更漏
　　肠胃喜藜苋培植乃成树红紫叶为花青黄天□具矮篱秋意深小园晚景富鸿雁殊未来西风送清露
　　我爱花中仙时时到池上风破臙脂粒烟作云母帐睡足晓光迟幽人方倚杖何用游西川吾园堪掉鞅
　　铜切黄金涂中色为胚胎不用较名实俱是东君开幸厕丈人行敢作羣芳魁何妨对磬口时复倾金杯
　　微雨湿铅华芳妍满槎枿东阑昨夜风飞雪不容遏小圃未阑珊佳实行可掇人生几清明一醉忘饥渇
　　人生有所寓北堂惟萟萱翠莛袅鹄觜丹葩惊凤鶱芳洁拟兰蕙忘忧复何言宜男更有验常伴竹生孙
　　武陵不可到吾圃自宜桃作实可立待区区匪徒劳蒸露红缥缈流水红周遭便须酩酊醉万事轻鸿毛
　　晴云映秾李万事繁如堆苇绡暖日透缟袂香风来揺落亦可人纷飞入尊罍肝胆醉不邪恐为玉川咍
　　种菊满东篱徘徊风景莫采之不盈握草露湿芒履无酒只餐英安分行吾素懐哉斜川人停云目空注
　　嘉果味何甘得名因致禽美质莹如玉朱砂点黄金芳誉留晋帖作贡称文林青李勿相违作诗戒遐心
　　当阶种芍药美丽非一种红紫鬬娇艳风雨劳蔽壅甘作春光殿乃专众芳宠对花当若何金锺日须捧
　　花王元富贵造物更铺张列槛红间白擅场紫配黄吾园足花品独尔张林塘今日好风色满天吹暖香

　　池亭苦雨松竹皆黄书事　　有孚

　　惊见黄萎及七松径傍竹亦不能丛怨咨固是小民罪位育谁亏大造功湿气连天云易雨秋声撼地日恒风圭塘草木浑闲事可惜郊原禾黍空【一作挽回生意须开霁晚节冥冥藉太空】

　　可翁和

　　谁教滛雨害吾松更偃窓前竹几丛晚景盘桓方取友经年培植已成功坚贞未许移天性光霁行将藉晓风珍重岁寒心事在却凭孤月照霜空

　　桢和

　　点缀池塘藉竹松松方挺挺竹丛丛上天何事连朝雨老圃都沦一岁功生意此时须晓日秋声何处又西风岁寒节操谁能易三径伫看青满空

　　圭塘草木续咏六首【并序】　　桢

　　从父都司先生记圭塘草木诗廿四首句精意足体正法严桢也僭和严押具藁既进而窃有疑焉夫仁人君子之于物虽小大不同所以与进造就之心则一圭塘草木皆先生培植之功草木之获至圭塘亦皆先生进拔之力也然有不得在吟咏之列者岂非以圭塘唱和尝及之耶抑亦有所遗忘耶梅也松也竹也栁也荷也尝及之矣而梅松与竹今兹又蒙专诗栁与荷不与焉况若槐之植徳桑之济世椿之灵寿榆之适用而皆弃之六者有知将有憾也谨续为六诗共前为三十咏僭和之罪伏干寛恕教诲斤正又有望焉
　　昔人植三槐百世犹青青所贵徳充符岂但阴满庭黄花兆举子厚荫生公卿不见王佑家坡仙有堂铭
　　有地悉栽桑岂但树墙下修条蔽麦陇緑叶茂长夏欲作成都谋敢比齐鲁野老人无赢余衣白乐乡社
　　我观木有椿何异人而仁仁者必有寿此木宜千春栽培幸成趣佳兆在主人主人信不俗植桂为之邻
　　我山隰有榆移植圭塘上歴歴近仙家夹道起寻丈春火生青烟晚景尤可尚荚也虽无才不似杨花荡
　　此栁何风流栽揷徧庭院才抽緑玉条便散黄金线弱体不胜莺纎腰似飞燕心事如渊明但比五株羡
　　引泉潴为沼种藕才一年红妆映翠葢水晶宫里仙凌波踏明镜捧拥来三千应同娯野逸莫教闲酒船

　　翁用桢韵

　　凉颷动空碧修枝振髙青张幄却炎晖交阴可中庭不烦位三公政尔宜冷卿南柯莫记梦陋室方为铭
　　幽人非浮屠日日戏桑下爱其济世余重緑芘朱夏昔贤事游观竹木萃緑野继踵吾不能但入老农社
　　灵木享遐算异质禀至仁后先八千岁才是秋与春蒙庄发挥后尘世阅几人吾材实樗也赖得尔相邻
　　托根乡社间逺迹关塞上春荚羮万钱大胜食方丈东隅何失之收之敢髙尚岁晚澹相看萍蓬谢飘荡
　　依依袅长条漠漠迷小院萦风轻作绵穿露巧如线不复管别离招莺更留燕会看成车葢吾圃有余羡
　　华部爱君子移栽未逾年生意自鬯达主人岂花仙初日烂云锦靡漫知几千逺观敢亵玩栁阴维小船

　　叔和桢韵

　　髙槐殊可爱密叶屯云青阅市游胄馆过位扬王庭秋风遄作花植徳资墨卿得意十二街斯语心当铭
　　树桑五畆中畦流绕其下逺扬看深春沃若羡初夏愿言敦本心毋使质胜野朂哉王道成鸡豚乐吾社
　　圭塘挺嘉植雨露涵深仁一株尚未老八千有余春陋彼拥肿樗娯我逍遥人托根况得地寳树为芳邻
　　晚年乐枌榆好景更池上夹道不成篱清阴迩函丈改火岁所资食皮何可尚勿逐春风颠青钱给游荡
　　春从何方来緑我杨栁院东风巧亦甚搓条尽成线愿学柴桑翁幽居乐闲燕飞絮任为萍樊圃折其羡
　　爱莲比君子凿池忆当年风月夜光霁静对凌波仙亭亭叶无数粲粲花几千花娇叶可制宁诧藕如船

　　忆梅【十二月四日风雪大作时在陵州】　　有孚

　　为忆圭塘四树梅不知别后几枝开狂风恶雪忽如此嫩蕊疎花其殆哉青女未能将暖至翠禽端为问安来归期咫尺春光好慰藉氷肌有玉杯

　　可翁和

　　孤髙贞劲爱江梅岁岁凌寒雪里开疎影在窓虽偶尔暗香来座本竒哉西园老子巡檐去东阁佳人觅句来莫聴髙楼风外笛且教檀板侑金杯

　　桢和

　　河北髙寒少见梅年年吾圃有花开深红淡白非偶尔对饮狂歌亦快哉京国故人成梦想乡闗驿使寄书来岁寒氷雪相看处却似同持玛瑙杯

　　不寐有懐圭塘明日遂行【初九夜】　　有孚

　　几夜陵州枕圭塘入梦思冻消梅早放春近栁先知渉世元无策还家赖有诗促僮勤秣马诘旦是归期

　　可翁和

　　去我才旬日浑如久别思劣兄恒在念难弟亦还知且饮团栾酒徐观跋渉诗梅边松竹茂好共岁寒期

　　桢和

　　极目乡闗逺临风有所思莫疑归太晚祗恐负相知缩地思竒术懐贤和旧诗石鲸流水处余响付锺期

　　十二月廿又二日观雪泠然台城郭山川四顾清爽小儿诵东坡先生聚星堂诗甚习殊可乐也因忆马明初云往岁德常杜左司尝与诸公和之成巨轴然皆不及一见仆则不敢言和但对景成兴谨用其韵尔僭越之罪观者恕之　　有孚

　　花飞六出乱无叶泠然台上偏宜雪茫茫大地迥无尘渺渺予懐正竒絶山容喜从天际改竹声时聴池边折相知更有灞陵翁长途不信人踪灭平原饥兎巧跧蔵空阔苍鹰饱飞掣小儿忍冷从吾观楚楚毳裘蒙采缬坡诗诵得聚星堂字字珠玑飞玉屑懐贤抚景慷慨生岁月堪怜去如瞥丰年但愿太史书故事须从汝南说归来举似宋广平却笑梅花心似铁【时梅皆冻损】

　　可翁和

　　松花仙酿香浮叶卯君醉咏泠然雪停杯抚景诵其诗韵与天花两髙絶移床坐对西湖仙捻吟不觉氷须折恍疑身在瀛海中得句惊寒尘坌灭懐贤未免失自量韈线长鲸溟渤掣天孙绚烂云锦裳小点难侪江表缬呼童扫付石鼎融调我疗饥云母屑凭髙凝睇纵遐观正尔龙公自飘瞥当时后学俱云亡左司巨轴知何说效颦自笑亦续貂始信心肠非石铁

　　桢和

　　朔风卷地飞云叶山川一夕埋深雪泠然台上望眼迷大地茫茫正愁絶西崦深蔵茅屋低髙崖寒压松枝折云间日脚漏光垂沙尾山腰互明灭蓑笠渔翁独钓归村馆青旗风飐掣一段清竒画不成衰颜得酒红如缬书窓忍冻拾枯薪庭除泥泞陈木屑树杪饥鸦晚羣噪平田脱兎时一瞥丰年有兆喜欲颠模写成诗费誊说呼童沽酒当一醉巨笔如椽锋似鐡

　　圭塘补和【并序】　　马熙

　　欵乃既歌之明年熈如京师可行洎桢日侍安阳公觞咏圭塘更唱迭和诗辞凡二百四十有九又明年桢来京师熈始得伏读全集大篇云行短章泉流无非乐日用之常而忧国忧民之实亦未尝不黙寓其间也桢闻诗趋庭日有新益而熈乃以抗尘走俗不得与于斯文愧可胜言耶然可行序引有张本同声之说固欲援之入社今虽末至未必峻拒之也于是忘其芜陋勉强补和得诗七十八词八録次左方惟二先生进而教之
　　水生天一本微阳乐以充阳落此塘伐鼓三声泉破瓮和铃万舌发央央　作乐导水
　　省事山翁许鹤随燕莺奔命为谁疲情知欵乃多幽事不付樵青付雪儿　携妓落成
　　出谷迁乔早致身友生求旧复求新不因万树黄金缕肯向园亭漏泄春　栁下闻莺
　　簉羽曾闻杂衰裳圭塘今见雪凝妆诗家物色无逾尔身与虗舟已两忘　舟中对鹭
　　轻柔圆浅胜琉璃珍重山人有当巵若刺玉簪成象鼻翠涛虽满不淋漓　荷觞酌酒
　　少公饮量过三蕉诗思如抽岱岳毫百折翠云题欲徧独留心叶待秋髙　蕉叶题诗
　　凌波万緑可吾床水国风来体亦香焚制裂衣殊未暇从教乡原笑踽凉　荷浄纳凉
　　洞房编药屋编荷八面玲珑得月多谁遣天飘籋云过嫩凉扶我入无何　开窓看雨
　　露髪云花落绣茵一竿聊复坐忘真大夫亦记当年事风雨中宵念颍濵　松阴独钓
　　卭友相须欲鼓桡那堪舟子亦招招唤回十载江湖梦云际参差起凤箫　与客泛舟
　　瓮牗仪刑尽翠岩自移一榻对晴岚山中云出乾坤雨恐有贤书到水南　日夕观山
　　偶然随栁涉飞桥澹本无心与泊遭落日苍烟横白鸟西山秋色两相髙　西堤晚眺
　　移花尝筑避风台移竹应难就日栽此夕相邀愧泥泞明朝冒雪试重来　雨中移竹
　　雪后西园路踏沙一枝曽挂酒壶斜只今午夜扶疎影却属山中道士家　月下观梅
　　洋洋圉圉校人知惭愧公孙独受欺老子临渊非羡汝谓予不信质之诗　倚槛观鱼
　　芳丛种与老仙看春叶秋花不用餐但使幽香入池水年年初度酌甘寒　遶堤种菊
　　龙孙戢戢乱穿苔道古端由剪伐开不向此中常径造欵门无处可裴回　竹间开径
　　琴忘流水水忘琴琴水俱忘是我心甚欲囊琴窒流水栁阴趺坐聴希音　水口聴琴
　　竞物无心毎负壶壶能负我亦堪娯偶然中尔成骁箭絶似檀溪跃的卢　独坐投壶
　　畴陇从衡草树低西山东郭共冥迷若论揽尽源头水合姓洹溪作许溪　登台纵目
　　水乡红紫尽舆台独尔懐氷犯日开羣玉有诗无乃戏巻云须办雪千堆　调白莲始花
　　欲擥骚乡木末莲绕池分种待秋妍都縁错把东风怨花似寒灰不复然　调木芙蓉不花
　　竒章三品藐巍巍艮岳将军视赐绯何似野栖娯退傅苔为冠履草为衣　调湖石
　　春纎无力发弦轻助以半天风雨声诗客凌云浑未觉六经心醉有余醒　聴筝

　　可翁酒间口号

　　塘肖圭乎圭肖塘几人勇退水云乡韩优白劣都休较凛凛清风不可忘

　　桢侍饮圭塘

　　相下耆英继洛阳诗如赵璧责秦偿二难独擅文章气一字不随时世妆洗雨芰荷方出色充庭芝树亦生香黄尘乌帽予多愧不共尊前此夕凉

　　可翁太常引四首

　　园池多在魏公时盛极自然稀天遣可翁回要扶起台倾榭欹　圭塘如此藕花无数一笑领翁诗帝里不须期怕鞾似三司面皮
　　园中风物水中亭消得两娉婷浊酒巻荷倾早洗尽筝声笛声　四堤晴栁一天花气付与晚山青飞絮挟云轻任膝上瑶琴自横
　　穉红酣日照修筠光景一时新万扇却游尘看出浴温泉太真　榜中龙虎班头鹓鹭无复困冠巾花亦识天民问身到黄扉几人
　　露桃云杏不胜秾合让水花红别种出林东为氷雪相看改容　洹堂双瓮此时千叶愁絶閟珠宫贮酒待吟翁念畴昔时来一中

　　可翁圭塘独坐四首

　　投老归欤屡有年西南况复罢筹边且容独乐着司马何必五湖追计然激浊扬清勤渫井任轻求重懒芸田悠悠此意谁能会唱入渔家傲四篇
　　近日征商法不廛谋生径欲买村烟有钱得酒亦种秫无锦可裳仍集莲和露任夸桃树闹因风不禁栁花颠漫郎心事歌能写乐句从知在此舷
　　园池多胜事有间即逍遥祛暑衣蒙葛挥尘扇却蕉波光揺屋角树影转廊腰何事西窓外青山不受招
　　水阔怜亭小堤回觉路长烟霞邻道院花木胜禅房汉狗烹韩信秦鸡脱孟尝客来如语此未免涴吾塘

　　可翁漫书

　　紫闼三年梦圭塘万古心卓亭仍就日塞向欲排阴世路茫茫阔天机衮衮深倡酬诗百巻谁遣到鸡林

　　可翁有舟

　　勿谓吾舟小轻于太乙莲能容茶煑灶更载酒如川有分投闲散无心咎蹇连若教仍济险须问水中天

　　可翁大雨两昼夜僮报墙仆而竹茂

　　床床屋漏苦无干一夜周垣被水漫生意尽归丛竹底渉园须待日三竿

　　可翁雨后观竹有陻垫摧折者

　　雨前栽尔地犹干急雨排墙尔遽漫愧尔苍黄类夷甫未能忍死待鸡竿

　　可翁新秋即事

　　秋声无适莫一夜入松闗不待歌商颂先期赋小山闲情凭緑绮机事失黄间望断云林鹤驰书久未还

　　可翁秋阴

　　萤飞犹恶湿鹊噪未闻干栽竹心逾逺浇桃兴已阑有坊邻履道无路达长安欲和阳春曲词华愧二难可

　　翁渔家傲四首

　　香雾空蒙烟缥缈青归林木先从杪若采芳洲蘩采沼花事悄幽情聊复忘鱼鸟　鸟倦知还亭月老鱼安浅碧吹斜照鱼若有言求直钓秦吉了也应能唱渔家傲
　　八十邻翁头似葆为言环翠埋荒草不似圭塘风物闹清昼好来逰徃往逢郊岛　细浪粼粼风袅袅栁丝柔直荷钱小鳬短鹤长无用较舟可棹扣舷重和渔家傲
　　凉入槐阴门巷杳秋容次第归苹蓼潦尽波寒亭影倒征雁早一声唤起江天晓　菊外白衣殊未到沙堤留得西山眺何事木莲花独少诗与调倚风仍度渔家傲
　　池上水枯垠岸峭池边雪霁无行道三岛遥遥心欲造舟子诮拏舟恐受坚氷笑　遵渚一鸿方矫矫告饥双鹤从形槁吾亦安能充尔操惟善寳岁寒歌彻渔家傲

　　可行瑞莲歌

　　休官林下堂名洹观鱼今又师乡贤轩前未暇植他物清漪万顷花开莲凌波仙子弓袖湿御风毛女云鬟鬈就中一朶特献瑞蕊岐蔕并房仍连里人传绘笔几秃羣宦趋庆门应阗三陈秉轴昔接踵二宋射策尝同年当时岂无草木祥水花未必曾司权平舆施厚报未食相台双桂宜光前岁寒劲节各挺挺传家经笥均便便伯兮勲业在庙社用蔵功敛安受廛季才本是栋梁具胡不领袖梲与椽登庸便合踵旧辙天公有语令花传洹堂嘉贶又继出庆源衮衮逾渊泉阶庭连理见玉树合欢不但瓜绵绵嗟予病减诗复病探囊试药犹未痊诵公新句弗克和饱观红日酣平川

　　可行对景书懐

　　池上埙篪协四通毋劳锺木互撞攻诗生流水行云外人在光风霁月中路到迂时因避竹垣从垝处更培松世间何地无鱼饭此日委蛇胜自公

　　可行睡起偶成

　　园池择胜似江乡蕉鹿何妨尔汝忘不是扣舷歌欵乃更从仙枕觅山房
　　云入茶瓯自在行风生竹牖更多情石渠近日添新雨膝上横琴聴水声

　　可行即事

　　载书逾十乗储酱乏千缸竹影明窥户荷香晚度窓对山方目击见客又心降落日层台表苍烟白鸟双

　　可行雨后督修堰归坐嘉莲亭

　　谢政从翁懒持家有弟勤凿池通活水筑岛驻行云栁外渠穿石荷边路廹濆亭台全尚象花竹间成文月毕秋仍早星虗气未殷霖淫宁有节洚洞遂无垠画舫斋居士黄楼赋卯君水平池见岸雨歇日穷曛竹垫芽新濯鱼飞尾旧焚计庸书载具犒役酒仍醺境顺多逢坎时艰好策勲一劳知永逸万事付无闻折简常招客裁诗足张军树容黄鸟并屋让白云分人乐宜居独天谋欲涣羣明朝又兴作菊径荷锄芸

　　可行乡友具

　　宴石溜穿渠■〈氵虢〉■〈氵虢〉鸣眼中幽事总闗情故人载酒不辞醉好鸟隔花空有声但使轩扉常欵客不妨松菊屡寻盟西风瘦马长安路说与山灵笑絶缨

　　可行侍兄赴圭塘

　　年来梦断凤池坊云影天光有此塘夜饮不辞归路逺晨兴更觉揽衣忙桑麻莽苍接平野机杼咿哑闻隔墙忽有好诗生马上眼明双桧拂云长

　　可行宴罢泛舟三十韵

　　仙舟夫何如快逸且奔放蒲帆濯沆瀣桂棹却氛坱西塞辞玄真甫里谢鲁望秋云与飞扬春波恣摩荡济人功已敛横渡职非旷愿陪山翁游况值新雨涨荷深知渚阔花虗见云傍乡闾速佳宾渤海致名酿影摇双桧舞声发半天唱栁莺续纡余松鹤助翓■〈亢羽〉滔滔剧川吸湛湛豁陂量光迎东月皎气挹西颢砀联句交弥月请序接文畅吾将出方外彼亦可舟上空虚名共逃俯仰物无长犹存一钓竿欲破万里浪霆轰彭蠡泽风击黄天荡又虞险难乗或致身弗亢不如谢蒙冲聊复娯此舫旅酬宾主席各逮子侄行全交忠罔竭寻盟信可杖使乎杯勺免翁以鸡黍饷神龙岂容豢天骥俄脱鞅醒醉既两忘宠辱亦俱丧茫茫迹大禹表表州古相休逸犹可追观鱼已堪怅更长幕无乌月黒草有恙孤蓬憩双桨一梦絶诸妄明当泝沧浪髙歌航汉漾仍究圭塘源乗槎洹水访

　　可行偕故人陪兄泛舟

　　红衣落尽渚莲収容得虚舟日夜浮二客从予非漫与一尊邀子助清游偶然憩息来三屿从此翱翔到十洲欲赋棹歌成慷慨澹云疎雨不胜秋

　　可行登泠然台观山

　　林虑山本竒台上观更好宛如武库开事此军实讨千矛挿层空万戟立荒草弓戈纷委地盾剑光夹道端能愁城攻亦可诗阵扫佳人澹相对纶巾照云缟缅懐湘水湄衡岳配朱鸟惜无泠然风笔□祝融小

　　可行记塘上草木廿四首

　　亭前双桧立枝曲能自矫譬如直谏臣抗论犯天表气含芝术春节砺氷雪晓丹井有余波挹彼注兹沼
　　岁寒抚青松观此物情萃不有蛟龙形孰当风云会宁随陶径菊日以荒自嘅不愿污秦封为作擎雨葢
　　移家傍洹溪辛苦尝为竹植之永为好寸土如寸玉逝从篔筜偃化作渭川緑中有凤笛材清音胜丝肉
　　昔年探梅花携酒过水南今兹对池上嗅香当清甘楚骚虽见遗吾林亦何惭但恐和鼐晚顷筐实余三
　　柏寿以世计当与太初邻铜柯既盘盘黛叶仍囷囷雄姿挟龙虎竒文间纎鳞岁晚同□操甚知丈人真
　　河济富千树性本乐卑湿钓矶有余地借尔油幢碧繁霜剥其阴忽若尊举羃致身安乐窝犹能大观奕
　　杏园千树春年年送仙槎如遇黄扉人飞雪漫堤沙移根文兹土开晚慎勿嗟但愿世其文常观曲江花
　　有木枝叶繁葳蕤蔽前荣作止毎因风离合非其情名器不可假假尔一就缨为尔觧蠲忿示我亦周行
　　若榴屯于春入夏气乃穿花能醒醉眼实可清瞑眩点红亦何心要作浓緑绚但为宜男房煌煌照庭院
　　黄葵本髙洁值此湛露晞峩峩切云冠飘飘六铢衣中色足自媚吾将田园归佳人殊未来忘言对斜晖
　　遥怜章甫冠赠玉簪我髻终当衣制荷未可帐空蕙茉莉如搔头配尔香硙硙胡不来中州而乃宅八桂
　　甘蕉本灵苖斸根出崇阿狂僧万犹少道士一已多中霄聴风雨诗富叶如何茫茫梦中鹿倚窓聊寤歌
　　秋花矗鸡帻缨武凡几就蹙锦岂欲鸣碎丹或能鬬新诗继欧梅已受贾人购謇予乏雄辞雌伏愧屋漏
　　呉兴萟白苋欲以清自树此种备五色充庭当家具叶披锦云乱实粲玄珠富霜陨不足惜明年有春露
　　衔子定黄鹄孰谓来海上紫绵飞莫帘缬晕点春帐照妆待银烛追香负笻杖明当走昌州尔勿断予鞅
　　春风何许来孕此黄玉胎蜜脾不自□磬口何由开以貌可梅仆论香亦花魁风味极不浅吾当举深杯
　　天公琢琼瑶一夜缀萌蘖遂令东阑雪不受薄寒遏淡妆何用洗落英犹可掇安得钉坐人相与浣尘渇
　　主妇治北堂所植惟贵蘐抗叶惊四垂擢英喜孤骞嵇合叙其功无乃成巵言当持忘忧训问我叔重孙
　　何彼秾秾花浩歌园有桃阳和不择地人力宁施劳旧植各天涯或又玄都遭惟尔足佳实羞之配溪毛
　　园林澹泊春有此氷雪堆赤日照未好月夜须重来逝将濯其根致之洗与罍颜色勿惨惨恐为梨所咍
　　秋容为谁妍白衣来何莫不惜尊中酒恐负篱下履霜风扫頳紫星月照黄素采采晚节香美人意方注
　　花髙枝满蝶实老田有禽风日不贷春吾囊已无金谁将□讹豕致尔来为林不有右军帖畴能沃吾心
　　尝征广陵花腰金本无种其当异人出嘉瑞不可壅西园有分根新雨荷天宠愿披家庆图觞为吟伯捧
　　知花在根橃培养异弛张媒暖寘丛棘穴蠧簪硫黄主人本无心聊复云影塘端诵康节语辅车有余香

　　可行松竹皆黄

　　滛雨为灾及穉松黄萎又见竹身丛徒能医俗不自疗谓可引年宁有功外直尚持君子节后凋终继烈臣风人将大任多穷困其孰知之惟太空

　　桢圭塘草木续咏六首

　　面槐余十年老眼冷复青萌蘖迸春雨一一硕且庭平生迈种徳不但保彦卿我将茹其花髙诵休哉铭
　　国礼严公桑葢以勤率下采采为蚕供衣被溥夷夏何年树独乐花竹共秀野当令有余帛足办里中社
　　惟木首五行实配四端仁椿又木之首配时为孟春春当岁八千此语闻蒙人仁者必有寿老境愿卜邻
　　仙家榆尚白歴歴种天上此地敏其青豪末起十丈芜荑抱美材胡为食弗尚戢戢风雨栽生意尤浩荡
　　杖履迷栁边无乃似归院不如棹孤舟沿堤缆其线朝絮粘露蜂夕条栖雨燕与物同至和天恩殊曼羡
　　凿池得枯荷敛迹不记年一朝出淤泥亭亭水宫仙遥怜构巢龟欲问岁几千便当从太一暂借红叶船

　　圭塘欵乃集巻下

　　●圭塘欵乃集跋

　　相为中原名郡自昔多达官贵人之居宋庐陵欧阳子为丞相韩魏公作昼锦堂记人到于今称之由魏公而下虽怀黄曳组世不乏人求官簿问望政事文章一切烜赫于时功成身退又能归享太平之乐者则亦寥寥如也御史中丞安阳许公以经术起身致位尊显卓为一代名臣晚归相城视听不衰辟园作室引流种树日置酒赋诗为娱乐清风雅致照映后先欧阳记所谓少擢髙科仕宦至将相富贵归故乡筑堂营圃作诗以遗相人一一皆似为公言者始知魏公之后继其美者未必无其人也然则圭塘昼锦之名当相为不朽于相矣若夫公制作之妙天下人人知所矜式旧矣是集又若老将用兵百战百胜而从横变合无不如意顾区区者何足以窥其营垒也哉学生汴段天佑再拜跋

　　安阳公以道徳文章名重一世及功成身退相羊云水之间与松竹居鱼鸟游暨其弟若子更唱迭和金石相宣若身在六合之外逴乎不与世接其贤过于人逺矣哉公于溥为父执都司君长溥年事之若兄国子桢少溥年接之若弟往者尝拜公于堂侍都司君于客次揖国子桢于大门之外未尝不偻伛侧辟俯而服仰而叹也圭塘康氏之废园也当其废时过者不视牛羊萃焉庸讵知今日之遇乎凿之薙之筑之树之挈子弟而招佳宾圭塘遇矣庸讵知后世之传乎非公则圭塘不遇圭塘之传则有頼于欵乃也与至正庚寅孟冬望后二日晚进龙门周溥顿首再拜谨跋

　　唐国子司业杨侯以年满七十白丞相去归其乡朝之公卿士庶共称其贤昌黎韩子有文以传于世世以为美谈御史中丞相台许公以年老亦白大夫而去当太行之麓洹溪之濵得地数十亩筑亭凿池深广有度树以松竹杞梓种以菱芡夫渠水緑掩映虽极人力每云收雨止层峦献翠活水分清俨若天锺其秀公率子弟或舟楫或杖屦荡扬乎清流徙倚乎亭之左右更相唱和殆无虚日有欵乃一集鸣于时不知杨侯之去有是乐否今世士大夫宦逰中外老归于乡者有之矣得山川之胜而燕游者则鲜也得山川之胜而燕游者有之矣弟若子俱能文辞者则鲜也公以明经擢上第致位廊庙佐天子出政令几三十年膏泽被于民物者固多诸福之美萃于一门天之施于公也实厚相之人凡出处去就一以乡先生为法是集之鸣也益着众所谓贤者又不得専美于昔矣至正辛卯冬至前五日诸生哈喇岱再拜

　　山川景物因人而胜因文章而传人品既髙文足范后山川景物之得所托而传于久逺也可必矣中执法安阳公归乡里作圭塘位置之巧泉石之胜松竹荷栁之繁亭台桥舫之具西山如画公于良辰美景挈子弟招宾朋觞咏其中宛然香山池上也观物赋诗殆无虚日积久成宏圭塘之胜遂闻四方制作之精人愿矜式不然则圭塘虽美孰能尽知至正庚寅夏文升过相州获拜公于里第陪杖屦一游来京师日奔走思昔陪侍恍若梦寐癸巳莫春至鲸川访尚书积素成先生邂逅洹濵御史于余清轩中适二公对方册谈论驩洽文升从傍窃观则圭塘唱和集也思得挂名集末岂不荣幸遂领归旅邸而手钞之自不愧其字画之荒恶也谨以归于洹濵为后游张本云孟夏天台丁文升拜书

　　卫之诗有咏歌夫硕人之寛而着于国风者考盘是也有以父子兄弟一家而皆善于诗者三曹是也然而考盘之乐美矣徒托诸他人之咏而见三曹之诗多矣而其私情中纷嫌隙相逼不能以尽夫忠厚和平之乐是皆得于天者或不足于人有其文者或不足于实于是而知中丞公兄弟子侄圭塘唱和之章从容怡愉之思盖古今所仅见者也中丞公世家相州相州卫地而三曹之旧都也中丞公与其弟都司君皆以蚤擢髙科仕宦中外未甞少休于家所谓园林池榭之胜优游野服之乐徒形诸怀想而寄诸渺茫一旦兄弟同得以遂其情焉则其同气相亲同徳相与发诸歌诗词韵之间自将宫商相宣金石相和大篇短咏交唱迭和有不能已矣然则卫地之诗此非尤备尤善于前人乎虽然发言为诗声之和也兄弟既翕家之和也以和兆和将见如欧阳公所谓园间之草木有骈枝而连理禽鸟之翔集者不争巢而栖不择予而哺岂特可称于髙阳许氏之东园哉临川黄冔敬书

　　昔宋张文定公齐贤举进士仕太宗朝不十年拜相致政归洛阳得裴度午桥庄凿渠通流栽花植竹日与故旧乘小舆携觞游钓甞赋诗曰午桥今得晋公庐水竹烟花兴有余师亮白头心已足四登五府九尚书今观御史中丞安阳许公谢事归以赐金得康氏废园于相城之西刳辟杇壤翦焚榛薉凉台燠馆古木诡石间厕隠显复凿池如桓圭形号曰圭塘公野服萧散乗椶舆时与畸人静者偕其弟若子觞咏其间摅幽发粹更唱迭和金石锵鸣累巨帙题曰圭塘欵乃公之弟可行时为南行台监察御史与公皆以名进士显宦中朝清节雅望辉映后先子桢复以门功起太祝供奉玉堂其悬车之乐视文定公宜不多让而风流文采萃于一门盖有文定公所不能及者谨拜手题巻末识叹慕之私云诸生镇阳张守正

　　右中执法安阳许公欵乃集一帙观其所载园池之胜逰赏之乐无非所以形容太平之风致至于更唱迭和金石相奏而律吕相宣乃与其弟太常君洎子桢供奉出于一门昆季之贤并羣从之才俊有非他人之所与明时国家人才之众多教化之隆洽因是而可以槩观焉金台王翰谨跋

　　至正癸卯余奉使岭南丙午自琼儋回届相时太常礼仪院使许公可行奉旨来尹相省故园之乐也余亦忝列兵曹得陪许公于斯一日得阅公曩侍兄集贤大学士可用公洎侄元干赓唱圭塘集嗟夫人家孰不愿一门父子兄弟忠孝之全徳学之备荣宦之隆哉造物有所仅吝亦人积善未周弗脗于时矣若斯数者许门之乐全矣呜呼公今之来松楸恪恭田园得意复缮圭塘修荣丛桂对西山而酬兴临清流而赋诗相知栖鸟适趋芳径策杖从容且歌且乐轧圭塘之旧发潜徳起幽光遂平生之髙志乐好景黄花若韩魏公胡子山王西溪各贤不独専美于往而许公一门蹑髙风于后诚不多让矣若夫麟阁勋名玉堂旧业公无梦矣余何人哉得宻迩于圭塘耕耘也耶浚仪王国寳拜

　　●圭塘欵乃集题诗

　　至正甲辰诸生书于大都南城之寓馆　　赵恒

　　细读圭塘唱和诗流风余韵想当时东山丝竹闲方得北海樽罍老更宜乱后池台浑索寞梦中松竹亦参差椶舆不晚归枌社愿校园丁□旧基

　　中书左丞安阳许公洎弟太常文章政事名满天下每尝想慕风采至正甲辰愚叨掌故得亲太常公一日出示圭塘唱和诗集乃左丞致政太常以南台御史还家兄弟暇日燕集圭塘亭榭时所作也一唱一和珠玉辉映奉读之余则贤人君子棣华之乐可想也遂成俚语一章用赞万一云　　陆焕然

　　宰相归来致政时圭塘唱和类埙篪好山好水天开画难弟难兄日赋诗酒斚每从花坞设钓舟时傍栁阴移景因人胜千年下緑野香山未足竒

　　●圭塘欵乃集跋

　　右倡和集一帙江湖友人躬録而装潢者二十八年矣南归展读中虽无恙而外皆破碎可怜况兵后所存唯此本尔乃力疾补葺遗我子孙永收翫上章涒滩歳夏四月初吉洹滨识

