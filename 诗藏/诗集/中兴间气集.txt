  《中兴间气集》　　（唐）髙仲武 编
　　钦定四库全书

　　集部八

　　中兴间气集

　　总集类

　　提要

　　臣等谨案中兴间气集二巻唐髙仲武编仲武自称渤海人然唐人类多署郡望未知确贯何地也是集前有自序云起至徳初迄大厯末凡二十六人诗一百四十首末有元佑戊辰曽子泓跋称独遗郑当一人逸诗八首葢在宋时已残缺故陈振孙书录解题云所选诗一百三十二首也姓氏下各有品题拈其警句如河岳英灵集例而张众甫章八元戴叔伦孟云卿刘湾五人俱缺考毛晋跋谓得旧抄本所缺张章戴诸评俱在独刘湾无考故编中于四家姓氏之下俱注云评戴巻首今检巻首无之当由久而复佚耳又按钱曽读书敏求记谓得宋锓本如朱湾咏玉一首玉字作三葢每句皆藏三字义也后人不觧诗义翻谓三为讹字妄改为咏玉自元至明刻本皆然此本仍袭旧讹知毛晋所云旧抄本犹未足据也仲武持论颇矜慎其谓刘长卿十首以后语意畧同落句尤甚鉴别特精而王士祯论诗絶句独非之葢士祯诗修词之功多于练意其模山范水往往自归窠臼与长卿所短颇同殆以中其所忌故有此自护之论耶陆游集有是书跋曰髙适字仲武此乃名仲武非适也然适自字达夫游实误记而误辨至称其评品多妄又称其议论凡鄙则尤不然今观所论如杜诵之流水生涯尽浮云世事空语本习径而以为得生人始终之理张继之女停襄邑杼农废汶阳耕句太实相而以为事理双切颇不免逗漏末派其余则大抵精确不识游何以诋之至所称钱起之穷达恋明主耕桑亦近郊刘长卿之得罪风霜苦全生天地仁此自诗人忠厚之遗尤不得目以凡鄙惟王世懋萟圃撷余摘郎士元暮蝉不可聴落叶岂堪闻句谓聴闻合掌而仲武称其工于发端则切中其失不为苛论矣

　　乾隆四十六年十一月恭校上

　　总纂官 （臣）纪昀 （臣）陆锡熊 （臣）孙士毅

　　总校官 （臣）陆费墀

　　●中兴间气集原序

　　诗人之所作本诸心心有所感而形于言言合典谟则列于风雅暨乎梁昭明载述已往撰集者数家榷其风流正声最备其余着録或未至正焉何者英华失于浮游玉台陷于淫靡珠英但纪朝士丹阳止録吴人此繇曲学专门何暇兼包众善使夫大雅君子所以对巻而长叹也唐兴一百七十载属方隅畔援戎事纷纶业文之人述作中废粤若肃宗先帝以殷忧启圣反正中兴伏惟皇帝以出震继明保安区宇国风雅颂蔚然复兴所谓文明御时上以化下者也武不揆菲陋辄罄謏闻博访词林采察謡俗起自至德元年首终于大厯末年作者数千选者二十六人五言诗一百四十首七言诗附之列为两巻畧序品彚人伦命曰中兴间气集且夫微言虽絶大制犹存详略其臧否尚可拟议古之作者因事造端敷弘体要立义以全其制因文以寄其心着王政之兴衰国风之善否岂其苟悦权右取媚薄俗哉今之所収殆革斯弊但使体格风雅理致清新期观者易心听者竦耳则朝野通载格律兼收自郐以下非所附丽凡百君子幸详至公渤海髙仲武序

　　●钦定四库全书

　　中兴间气集卷上

　　（唐）髙仲武 编

　　○钱起【十二首】

　　员外诗体格新竒理致清赡粤从登第挺冠词林文宗右丞许以髙格右丞没后员外为雄芟齐宋之浮游削梁陈之靡嫚逈然独立莫之与羣且如鸟道挂疎雨人家残夕阳又牛羊上山小烟火隔林疎又长乐钟声花外尽龙池柳色雨中深皆特出意表标雅古今又穷逹恋明主畊桑亦近郊则礼义克全忠孝兼着足可弘长名流为后楷式士林语曰前有沈宋后有钱郎

　　奉送刘相公催转运

　　国用资戎事臣劳为主忧将征任土贡更发济川舟拥传星还去回池凤不留唯髙饮水节稍浅别家愁落叶淮邉雨孤山海上秋遥知谢公兴微月在髙楼

　　裴廸书斋翫月

　　夜来诗酒兴月满谢公楼影闭重门静寒生独树秋鹊惊随叶散萤逺入烟流今夕遥天末清晖几处愁

　　广徳初见銮驾出关后愁望

　　愁看秦川色惨惨云景晦乾坤暂运行品物遗覆载黄尘涨戎马紫气随龙斾掩泣指阙东日月祅氛外臣心寄逺水潮海去如带周德更休明天衢伫开泰

　　太子李舍人城中别业与文士逃暑

　　下车失炎暑重门深緑篁宫臣礼嘉客林表开兰堂兹席兴难尽澄罍照墨场鲜风吹印绶宻坐皆馨香美景惜文会清吟迟羽觞东陵晩来好极目趣何长鸟道挂疎雨人家残夕阳城隅拥归骑留酌恋琼芳

　　咏白油帽送客

　　薄质惭加首微阴幸庇身巻舒无定日行止必依人已沐脂膏惠寜辞雨露频虽同客衣色不染洛阳尘

　　东皋早春寄郎四校书

　　禄微赖学稼岁起归衡茅穷逹恋明主畊桑亦近郊夜来霁山雪阳气动林梢萌蕙暖初吐春鸠鸣欲巢蓬莱时入梦知子忆贫交

　　阙下赠裴舍人

　　二月黄鹂飞上林春城紫禁晓阴阴长乐钟声花外尽龙池柳色雨中深阳和不散穷途恨霄汉常悬捧日心献赋十年犹未遇羞将白发对华簪

　　过温逸人旧居

　　反眞难合道懐旧仍无吊浮俗渐浇漓斯人谁继妙声容在心耳宁觉阻言笑玄堂闲几春拱木齐云峤鹤传若士舞猿得苏门啸酹酒片阳微空山想埋照

　　送弹琴李长史赴洪州

　　抱琴为傲吏孤棹复南行几处秋江水皆添白雪声佳期来客梦幽思缓王程佐牧无劳问心和政自平

　　宿毕侍御宅

　　交情频更好子有古人风晤语清霜里平生苦节同心惟二仲合室乃一瓢空落叶寄秋菊愁云低夜鸿薄寒灯影外残漏雨声中明发南昌去逥看御史骢

　　静夜酬通上人问疾

　　东林生早凉髙枕逺公房大士看心后中宵清漏长惊蝉出暗柳微月隐廽廊何事沉疴乆含毫问药王

　　山中寄时校书

　　蓬莱紫气温如玉唯予知尔阳春曲别来几日芳荪緑百花酒满不见君青山一望心断续

　　○张众父【三首○评载巻首】

　　寄兴园池鹤上刘相公

　　驯狎经时乆■〈衤离〉褷短翮存不随淮海变空愧稻粱恩独立秋天浄单栖夕露繁欲飞还敛翼讵敢望乘轩

　　送李观之宣州谒袁中丞赋得三洲渡

　　古渡大江滨西南距要津自当舟楫路应济徃来人翻浪惊飞鸟回风起緑苹君看波上客岁晩独埀纶

　　送李司直使吴

　　使君方拥传王事逺辞家震泽逢残雪新丰遇落花水萍千叶散风柳万条斜何处看离恨春江无限沙

　　○于良史【二首】

　　侍御诗清雅工于形似如风兼残雪起河带断氷流吟之未终皎然在目

　　冬日野望

　　地际朝阳满天邉宿雾收风兼残雪起河带断氷流北阙驰心极南图尚旅逰登临思不已何处可消忧

　　闲居

　　隐几读黄老闲斋耳目明僻居人事少多病道心生雨洗山林湿蛙鸣池馆晴褰帘暮云起残日上髙城

　　○郑丹【二首】

　　丹诗剪刻婉宻寳厯中献二帝两后挽歌三十首词旨哀楚得臣子之致虽不及事朝廷嘉之解褐任蓟州録事叅军今选尤者列于此集

　　玄宗至道大圣大明皇帝挽歌

　　律厯千年会车书万里同固期常戴日岂谓厌观风地惨新疆理城摧旧战攻山河宁不壮今夕尽皆空

　　肃宗挽歌

　　国以重明受天从谅闇移诸侯方北面白日忽西驰龙影当泉落鸿名向庙埀永言青史上还是载无为

　　○李希仲【三首】

　　李诗轻靡华胜于实此所谓才力不足务为清逸然前军飞鸟落格鬬尘沙昏亦出塞实録亹亹不絶者可及于中矣

　　东皇太乙祠

　　去日初斋戒灵巫穆上皇焚香布瑶席鸣佩奠椒浆缓舞花飞满清歌水去长回波送神曲云雨过潇湘

　　蓟北行

　　旄头有精芒胡骑猎秋草羽檄南渡河边庭用兵早汉家爱征战宿将今已老辛苦羽林儿从戎榆闗道

　　又

　　一身救邉速烽火连蓟门前军飞鸟落格鬬尘沙昏寒入鼔声急单于将夜奔当须徇忠节身死报国恩

　　○李嘉佑【八首】

　　袁州自振藻天朝大收芳誉中兴髙流于钱郎别为一体往徃渉于齐梁绮靡婉丽盖吴均何逊之敌也如野渡花争发春塘水乱流又朝霞晴作雨湿气晩生寒文章之冠冕也又禅心超忍辱梵语问多罗假使许询更出孙绰复生穷极笔力未到此境

　　发湓浦望庐山初晴直省赍勑催赴江阴

　　西望香炉雪千峰晩望新白头悲作吏黄纸更催人多负登山屐深藏漉酒巾伤心公府内手版日相亲

　　送王牧吉州谒使君叔

　　细草緑汀洲王孙耐薄逰年华初冠带文体旧弓裘野渡花争发春塘水乱流使君怜小阮应念倚门愁

　　润州王别驾宅送蒋九侍御収兵归扬州

　　沴气清金虎兵威壮鐡冠扬旌川色暝吹角水风寒人对辎軿醉花垂睥睨残羡归丞相府空望旧雕栏

　　奉陪韦润州逰鹤林寺

　　野寺江城近双旌五马过禅心超忍辱梵语问多罗松竹闲僧老云烟晩日和寒塘归路转清磬隔微波

　　仲夏江阴官舍寄裴明府

　　万室邉江次孤城对海安朝霞晴作雨湿气晩生寒苔色侵衣袂潮痕上井栏题书招茂宰思尔欲辞官

　　送韦员外端公宣慰劝农毕赴洪州

　　圣主临前殿殷忧遣使臣气迎天诏喜恩发土膏春草色催归棹莺声为送人龙沙多道里流水日相亲

　　登楚城驿路十里山村竹林交暎

　　十里山村道千峰栎树林霜浓竹枝亚岁晩荻花深草市多樵客渔家足水禽幽居虽可羡无奈子牟心

　　和苗员外秋夜省直

　　久雨南宫夜仙郎寓直时漏长丹凤阙秋老白云司萤影侵阶乱鸿声出苑迟萧条人吏散小谢有新诗

　　○章八元【一首○评载巻首】

　　新安江行

　　江源南出永野渡暂维梢古戍悬渔网空林露鸟巢雪晴山脊见沙浅浪痕交自笑无媒者逢人即解嘲

　　○戴叔伦【六首○评载巻首○考旧本目録有送夷甫宰鄼县一诗坊刻不载亦附巻首】

　　吴明府自逺而来留宿

　　出门逢故友衣服满尘埃岁月不可问山川何处来绮城容敝宅散职寄灵台自此留君醉相欢得几回

　　除夜宿石头驿

　　旅馆谁相问寒灯独可亲一年将尽夜万里未归人寥落悲前事支离笑此身愁颜与衰鬓明日又逢春

　　客夜与故人偶集

　　天秋月又满城阙夜千重还作江南会翻疑梦里逢风枝惊暗鹊露草覆寒蛩覊旅长堪醉相留畏晓钟

　　送友人东归

　　万里杨柳色出关送故人轻烟拂流水落日照行尘积梦江湖阔忆家兄弟贫徘徊灞亭上不语自伤春

　　别友人

　　扰扰倦行役相逢陈蔡间如何百年内不见一人闲对酒惜余景问程愁乱山秋风万里道又出穆陵关

　　广陵送赵主簿自蜀归【原本目録作送赵主簿自蜀归绛州觐省】

　　将归汾水上逺省锦城来已泛西江尽仍随北雁廽暮云征马速晓月故关开渐向庭闱近留君醉一杯

　　○皇甫冉【十三首】

　　冉诗巧于文字发调新竒逺出情外然而云藏神女馆雨到楚王宫与闭门白日晩倚杖青山暮及逺山重迭见芳草浅深生岸草知春晩沙禽好夜惊又燕知社日辞巢去菊为重阳冒雨开可以雄视潘张平揖沈谢又巫山诗终篇竒丽自晋宋齐梁陈隋以来采掇者无数而补阙独获骊珠使前贤失歩后辈却立自非天假何以逮斯长辔未骋芳兰早凋悲夫

　　送王相公赴幽州

　　自昔萧曹任难兼卫霍功勤劳无逺近旌节屡西东不选三河卒还令万里通雁行缘古塞马鬛起长风遮虏关山静防秋鼓角雄徒思一攀送羸病荜门中

　　题裴固新园

　　东郭访先生西郊寻隐路久为江南客自有云阳树已得丘园心不知公府歩闭门白日晩倚杖青山暮果熟任霜封篱疎从水渡穷年无牵缀往事惜沦误惟见耦畊人朝朝自来去

　　酬袁补阙中天寺见寄

　　东林初结社已有晩钟声窗户皆流水房廊半架城逺山重迭见芳草浅深生每与君携手多烦长老迎

　　酬崔侍御期苏道士不至

　　一心求妙道几处候真师丹灶今何处白云无定期昆崘烟景絶汗漫往来迟君但焚香待人间到有时

　　巫山髙【御览集同】

　　巫峡见巴东迢迢出半空云藏神女馆雨到楚王宫朝暮泉声落寒暄树色同清猿不可听偏在九秋中

　　和袁郎中破贼后经剡中山水

　　武库分帷幄儒衣事鼔鼙兵连越徼外冦尽海氛西节比全疎勒功当雪会稽旌旗逥剡岭士马跃耶溪受律梅初发班师草未齐行看佩侯印岂得访丹梯

　　送元晟还归潜山所居

　　深山秋事早君去复何如裛露收新稼迎霜葺旧庐题诗即招隐作赋是闲居别后空相忆嵇康懒寄书

　　独孤中丞筵陪饯韦使君赴升州

　　中司龙节贵上客虎符新地控呉襟带才髙汉缙绅泛舟应度腊入境便行春何处歌来暮长江建业人

　　同杜相公对山僧作

　　吏散重门掩僧来闭阁闲逺心驰北阙春兴寄东山草长风光里莺喧静黙间芳晨不可住惆怅暮禽还

　　送林员外往江南

　　分务江南逺留欢幕下荣枫林缘楚泽水驿到湓城岸草知春晩沙禽好夜惊风帆几泊处处处暮潮清

　　送李録事赴饶州

　　北人南去雪纷纷雁叫汀沙不可闻积水长天随远道荒城极浦足寒云山从建业千峰出江至浔阳九泒分借问督邮纔弱冠府中年少不如君

　　秋日东郊作

　　闲看秋水心无事卧对寒松手自栽庐岳髙僧留偈别茅山道士寄书来燕知社日辞巢去菊为重阳冒雨开浅薄将何称献纳临岐终日独迟廽

　　少室韦炼师升仙歌

　　红霞紫气昼氤氲绛节青幢迎少君忽从林下升天去空使时人礼白云

　　○杜诵【一首】

　　杜君诗调不失文流如流水生涯尽浮云世事空得生人始终之理故编之

　　哭长孙侍御

　　道为诗书重名因雅颂雄礼闱曾擢桂宪府屡乘騘流水生涯尽浮云世事空唯余旧台栢萧飒九原中

　　○朱湾【七首】

　　从事率履贞素放情江湖郡国交辟潜耀不起有唐髙人也诗体幽逺兴用洪深因词写意穷理尽性于咏物尤工如受气何曾异开花独自迟所谓哀而不伤国风之深者也

　　秋夜宴王郎中宅赋得露中菊

　　众芳春竞发寒菊露偏滋受气何曾异开花独自迟晩成犹待赏欲采未过时忍弃东篱下看他迭盛衰

　　奉使设宴戏掷笼筹

　　今日陪樽爼良筹复在兹献酬君有礼赏罚我无私莫怪斜相向还将正自持一朝权入手看取令行时

　　咏双陆骰子

　　采采应缘白钻心不为名掌中犹可重手下莫言轻有对唯求敌无私直任争君看一掷后当取擅场声

　　咏壁上酒瓢呈萧明府

　　不是难提挈行藏固有期安身未得所开口欲从谁应物心无倦当垆柄会持莫将成废器还有对樽时

　　咏三

　　献玉屡招疑终朝省复思旣哀黄鸟兴还复白圭诗请益先求友将行必择师谁知不鸣者独下董生帷

　　送陈偃赋得白鸟翔翠微

　　不知鸥与鹤天畔弄晴晖背日分明见临川相暎微净中云一点回处雪孤飞正好南枝住翩翩何所归

　　题段上人院壁畵古松

　　石上盘古根谓言天生有安知草木性变在畵师手阴森方文间眞趣幽且闲木纹离披势槎椊中裂空心火烧出扫成三寸五寸枝便是千年万年物莓苔浓淡色不同一面死皮生蠧虫风霜未必来到此气色杳在寒山中孤标可玩不可取能使支公道场古

　　○韩翃【七首】

　　韩员外诗匠意近于史兴致繁富一篇一咏朝士珍之多士之选也如星河秋一雁砧杵夜千家又客衣筒布润山舍荔枝繁又疎帘看雪卷深户暎花关方之前载芙容出水未足多也其比兴深于刘员外筋节成于皇甫冉也

　　送辰州李中丞

　　白羽逐青丝翩翩南去时巴人迎道路蛮帅引旌旗暮雨山开少秋风叶落迟功成冀他日应见竹郎祠

　　题荐福寺衡岳禅师房

　　春城乞食还髙论此中闲僧腊阶前树禅心江上山疎帘看雪卷深户暎花关晩送门人出钟声杳霭间

　　奉送王相公赴幽州

　　黄合开帷幄丹墀侍冕旒位髙汤左相权总汉诸侯不改周南化仍分赵北忧双旌过易水千骑入幽州塞草连天暮邉声动地秋无因随逺道结束佩吴钩

　　题苏许公林亭

　　平津东阁在别是竹林期万叶秋声里千家落照时门随深巷静窓过逺钟迟客舍苔生处依依又赋诗

　　送孙革及第后归江南

　　过淮芳草歇千里又东归野水吴山出家林越鸟飞荷香随去棹梅雨湿征衣无数沧洲客如君达者稀

　　题僧房

　　披衣闻客至关锁此时开鸣磬夕阳尽巻帘秋色来名香连竹径清梵出花台身在心无住他方到几回

　　送太常元博士归江东

　　渡江秋色里诗兴与归心客路缘枫岸家人扫橘林潮声当昼起山翠近南深几日华阳洞寒花独自寻

　　○苏涣【三首】

　　涣本不平者善放白弩巴中号曰白跖賨人患之以比盗跖后自知非变节从学乡赋擢第累迁至御史佐湖南幕崔中丞遇害涣遂踰岭扇动哥舒跋扈交广此犹龙蛇见血本质彰矣三年中作变律诗九首上广州李帅其文意长于讽刺亦有陈拾遗一鳞半甲故善之或曰此子左右嬖臣侵败王略今着其文可乎答曰汉着蒯通说词皇史録列祖君彦檄书此大所以容细也夫善恶必书春秋至训明言不废孟子格言涣者其殆类此乎但不可弃其善亦以深戒君子之意

　　变律

　　日月东西行寒暑冬夏易阴阳无停机造化渺莫测开目为晨光闭目为夜色一开复一闭明晦无休息居然六合外旷我天地德天地且不言世人浪喧喧

　　又

　　毒蜂一成窠髙挂恶木枝行人百歩外目断魂亦飞长安大道边挟弹谁家儿右手持金丸引满无所疑一中纷下来势若风雨随身如万箭攒宛转迷所之徒有疾恶心奈何不知几

　　又

　　养蚕为素丝叶尽蚕不老倾筐对林树此意向谁道一女不得织万夫受其寒一夫不得意四海行路难祸亦不在大福亦不在先世路险孟门吾徒当勉旃

　　中兴间气集巻上

　　●钦定四库全书

　　中兴间气集巻下

　　（唐）髙仲武 编

　　○郎士元【十二首】

　　员外河岳英竒人伦秀异自家形国遂拥大名右丞以往与钱更长自丞相以下更出作牧二公无诗祖饯时论鄙之两君体调大抵欲同就中郎公稍更闲雅近于康乐如荒城背流水逺雁入寒云去鸟不知倦逺帆生暮愁又萧条夜静邉风吹独倚营门向秋月可以齐衡古人掩暎时辈又暮蝉不可听落叶岂堪闻古谓谢朓工于发端比之扵今有惭沮矣

　　送杨中丞和蕃

　　锦车登陇日边草正萋萋旧好随君长新愁听鼓鼙河源飞鸟外雪岭大荒西汉垒今犹在遥知路不迷

　　送奚贾归吴

　　东南富春树曾是谢公游今日奚生去新安江正秋水容清过客枫叶落行舟遥想赤亭下闻猿应夜愁

　　别郑礒【原题郑礒宅送钱大】

　　暮蝉不可听落叶岂堪闻自是悲秋客那能此路分荒城背流水逺雁入寒云陶令东篱菊余花可赠君

　　送长沙韦明府之县

　　秋入长沙县萧条旅宦心烟波连桂水官舍暎枫林云日楚山暮沙汀白鹭深遥知讼堂里佳政在鸣琴

　　送洪州李别驾之任

　　南去秋江逺孤舟兴自多能将流水引更入洞庭波夏口帆初上浔阳雁正过知音在霄汉佐郡岂蹉跎

　　送裴补阙入河东幕

　　皎然青琐客何事动行轩苦节酬知已清吟去掖垣秋城临海树寒月上营门邹鲁诗书地应无鼙鼓喧

　　春日宴张舍人宅

　　懒寻芳草径来接侍臣筵山色知残雨墙阴觉暮天莺归汉宫柳花隐杜陵烟地与东城接春光醉目前

　　送陆员外赴潮州

　　含香台上客剖竹海邉州楚驿多归信闽溪足乱流今朝永嘉后重见谢公游

　　送王棼流雷州

　　昨日三峰尉今朝万里人平生任孤直岂是不防身海雾多为瘴山雷乍作邻遥怜北窗月与子独相亲

　　题刘相公三湘图

　　昔岁别衡霍迩来忆南州今朝平津邸兼得潇湘逰稍辨郢门树依然芳杜洲微明三巴峡咫尺万里流去鸟不知倦逺帆生暮愁涔阳指天末北渚空悠悠枕上见渔父坐中常狎鸥谁言魏阙下自有东山幽

　　送孙侍郎往容府宣慰

　　春原独立望湘川击隼南飞上楚天奉诏不言空问俗清时因得访遗贤荆门晩色兼梅雨桂水春风过客船畴昔尝闻陆贾说故人今日岂徒然

　　塞下曲

　　寳刀塞下儿轻身百战曾百胜壮心竟未嫖姚知白草山头日初没黄沙戍下悲笳发萧条静夜邉风吹独倚营门向秋月

　　○崔峒【九首】

　　崔拾遗文彩炳然意思大雅如清磬度山翠闲云来竹房又流水声中视公事寒山影里见人家斯亦披沙拣金往徃见寳

　　春日忆姚氏外甥

　　离乱人相失春秋雁自飞秪缘行路逺未必寄书稀二月花无数频年意有违落晖看过后独坐泪沾衣

　　题崇福寺禅师院

　　僧家竟何事埽地与焚香清磬度山翠闲云来竹房身心尘外逺岁月坐中忘向晩禅堂掩无人空夕阳

　　江上书懐

　　骨肉天涯别江山日落时泪流襟上血发变镜中丝胡越书难到存亡梦岂知登髙回首罢形影自相随

　　送薛良友往越州谒从叔

　　辞家日已乆与子分仍深易得思乡泪难为欲别心孤云随浦口几日到山阴遥想兰亭下清风满竹林

　　送眞上人还兰若

　　得道云林乆年深暂一归出山逢世乱乞食觉人稀半偈初传法中峰又掩扉爱憎应不染尘俗自依依

　　送丘二十二归苏州

　　积水与寒烟嘉禾路几千孤猿鸣海峤群雁起湖田曾见长洲苑尝闻大雅篇却将封事去知尔得闲眠

　　初拜命后酬丘二十二见赠

　　江海乆垂纶朝衣忽挂身丹墀方谒帝白发免羞人才愧文章士名当谏诤臣空余荐贤分不敢负交亲

　　题桐庐李明府官舍

　　讼堂寂寂对烟霞五柳门前晩聚鸦流水声中视公事寒山影里见人家移风共美新为政计日还知更触邪却忆陶潜无限酒不逢篱菊正开花

　　清江曲内一絶【折腰体】

　　八月江水去浪平片帆一道带风轻极目不分天水色南山南是岳阳城

　　○张继【三首】

　　员外累代词伯积袭弓裘其于为文不雕不饰及尔登第秀发当时诗体清逈有道者风如女停襄邑杼农废汶阳畊可谓事理双切又火燎原犹热风摇海未平比兴深矣

　　送判官往陈留

　　齐宋分廵地频年此用兵女停襄邑杼农废汶阳畊使者乗轺去诸藩拥节迎深仁佐君子薄赋恤黎甿火燎原犹热风摇海未平应将否泰理一问鲁诸生

　　感懐

　　调与时人背心将静者论终年帝城里不识五侯门

　　夜泊松江【原题枫桥夜泊】

　　月落乌啼霜满天江枫渔火对愁眠姑苏城外寒山寺夜半钟声到客船

　　○刘长卿【九首】

　　长卿有吏干刚而犯上两遭迁谪皆自取之诗体虽不新竒甚能炼饰大抵十首已上语意稍同扵落句尤甚思锐才窄也如草色加湖緑松声小雪寒又沙鸥惊小吏湖色上髙枝又细雨湿衣看不见闲花落地听无声截长补短盖丝之类欤其得罪风霜苦全生天地仁可谓伤而不怨亦足以发挥风雅矣

　　题崔公庭竹

　　不学媚清澜能依上将坛朦胧低冕过青翠卷帘看得地移根逺经霜抱节难纫花成凤实嫩笋长渔竿蔼蔼军容静萧萧郡宇寛细音和角响疎影上门寒阮巷何人在梁园几处残空余轩屏侧岁晩对任安

　　送朱山人越州贼退归山阴别业

　　越中初战罢江上送归桡南渡无来客西陵自落潮空城垂故柳旧业废春苗闾里谁相见莺花共寂寥

　　谪居于越亭作

　　天南愁望絶亭上栁条新落日独归鸟孤舟何处人生涯投岭徼世业陷边尘江入千峰暮花迎百越春秦台怜白首楚水怨青苹草色迷征路莺声傍逐臣独醒翻引笑直道不容身得罪风霜苦全生天地仁青山数行泪沧海一穷鳞牢落机心尽空怜鸥鸟亲

　　陪郑中丞林园宴

　　心逺亲鱼鸟功成厌鼓鼙林中阮家醉池上谢公题门径苍苔合窗阴绿筱低夕阳山向背秋草水东西旧架悬藤老疎篱挿槿齐风烟不可到谁羡武陵溪

　　送张继司直适越

　　时危身适越事往任浮沉万里江山去孤舟百战心春风吴渚绿古木剡山深明日沧洲路归云不可寻

　　送骆三少府西山应制

　　汀洲芳草绿日暮更纷纷旧国无来信春江独送君五言凌白雪六翮向青云自是无机者沙鸥已可羣

　　送李中丞之襄州

　　流落征南将曾驱十万师罢归无旧业老去恋明时独立三边静轻生一剑知茫茫汉江上日暮欲何之

　　题郑山人幽居

　　白首深藏谷口村春山犬吠武陵源落花芳草无行处万壑千峰独闭门

　　送郎士元

　　春风倚棹阖闾城水国春深阴复晴细雨湿衣看不见闲花落地听无声日斜江上孤帆影草緑湖南万里程东道若逢相识问青袍今已误儒生一作寂寂孤莺啼杏园寥寥一犬吠桃源

　　○李季兰【六首】

　　士有百行女唯四德季兰则不然形气既雌诗意亦荡自鲍昭以下罕有其伦如逺水浮仙棹寒星伴使车盖五言之佳境也上仿班姬则不足下比韩英则有余不以迟暮亦一俊妪

　　湖上卧病喜陆鸿渐至

　　昔去繁霜月今来苦雾时相逢仍卧病欲语泪先垂强劝陶家酒还吟谢客诗偶然成一醉此外更何之

　　寄校书七兄

　　无事乌程县蹉跎岁月余不知芸阁吏寂寞竟何如逺水浮仙棹寒星伴使车因过大雷岸莫忘几行书

　　寄朱放

　　望水试登山山髙湖又阔相思无晓夕相望经年月郁郁山木荣绵绵野花发别后无限情相逢一时说

　　送韩揆之江西

　　相看指杨柳别恨转依依万里江西水孤舟何处归湓城潮不到夏口信应稀唯有衡阳雁年年来去飞

　　道意寄崔侍郎

　　莫漫恋浮名应须薄宦情百年齐旦暮前事尽虚盈愁鬓行看白童颜学未成无过天竺国依止古先生

　　赋得三峡流泉歌

　　妾家本住巫山云巫山流泉常自闻玉琴奏出转寥夐直似当年梦里听三峡迢迢几千里一时流入幽闺里巨石崩嵓指下生飞泉走浪弦中起初疑愤怒含雷风又似呜咽流不通回湍曲濑势将尽时复滴沥平沙中忆昔阮公为此曲能令仲容听不足一弹既罢还一弹愿似流泉镇相续

　　○窦叅【三首】

　　窦君诗亦祖沈千运比于孟云卿尚在廊庑间如万丈水声落四时松色寒又人生年几齐忧苦亦先老虽其羽翼未齐而筋骨已具

　　闲居湖上

　　避影将息阴自然知音稀向来深林中偶亦有所窥飞鸟口衔食引雏上髙枝但各子其子寜知宜不宜止止复何言物情方可知

　　登潜山观

　　山势欲相抱一条微径盘攀萝歇复行始得凌仙坛闻道葛夫子此中炼还丹丹成五色光服之生羽翰灵草空自翠余霞谁复餐至今歩虗处犹有孤飞鸾幽幽古殿门下压浮云端万丈水声落四时松色寒既入无何乡转嫌人事难终当逺尘俗髙卧从所安

　　迁谪江表乆未归

　　一自经放逐徘徊无所从便为寒山云不得随飞龙名岂不欲保归岂不欲早苦无三月资逺适万里道离心与羁思终日苦草草人生年几齐忧苦亦先老谁能假羽翼使我畅懐抱

　　○道人灵一【四首】

　　自齐梁以来道人工文多矣罕有入其流者一公乃能刻意精妙与士大夫更唱迭和不其伟欤如泉涌阶前地云生户外峰则道猷寳月曾何及此

　　酬皇甫冉赴无锡于云门寺赠诗别

　　湖南通古寺来徃意无涯欲识云门路千峰到若耶春山子猷宅古木谢敷家自可长偕隐那云相去赊

　　宿灵洞观

　　石室因投宿仙翁幸见容花源隔水见洞府过山逢泉涌瑎前地云生户外峰中宵自入定非是欲降龙

　　静林寺即武帝未遇时隠居之所有钟磬皆古物时时有声

　　静林溪路逺萧帝有遗踪水击罗浮磬山鸣于阗钟灯传三世火树老万株松无数烟霞色空闻昔卧龙

　　雨后欲寻天目山问元骆二公溪路

　　昨夜云生天井东春山一雨几回风林花倂逐溪流下欲上龙池通不通

　　○姚伦【二首】

　　姚子诗虽未弘深去凡已逺属辞比事不失文流如乱声千叶下寒影一巢孤篇什之秀也

　　感秋林

　　试向东林望方悲节候殊乱声千叶下寒影一巢孤不蔽秋天雁惊飞夜月乌霜风与春日几度遣荣枯

　　过章秀才客舍

　　达人心自适旅舍当闲居不出来时径重看读了书晩山岚色近斜日树阴疎尽是忘言客听君诵子虚

　　○皇甫曾【五首】

　　昔孟阳之与景阳诗德逺惭厥弟协居上品载处下流今侍御之与补阙文辞亦尔体制清洁华不胜文然寒生五湖道春及万年枝五言之选也其为士林所尚宜哉

　　送云门邕上人

　　春山临一室独坐草萋萋身寂心成道花闲鸟自啼细泉松径里返照竹林西晩与门人别依依出虎溪

　　送林中丞还亰

　　战罢回龙节朝天见凤池寒生五湖道春及万年枝召化多遗爱胡清已畏知懐恩多感别坠泪向旌旗

　　赠别筌公【一作赠鉴上人○龛龙来逺国一作寳龛经末劫】

　　律仪传教诱僧腊老烟霄树色依禅诵泉声入寂寥龛龙来逺国畵壁见南朝深户风开合寒泉月对摇息心居静理爱道坐中宵更欲寻真去乘船泛海潮

　　送杜中丞还亰

　　上将还专席双旌复出秦关河三晋路宾从五原人孤戍云连海平沙雪度春酬恩看玉剑何处有烟尘

　　早朝日寄所知

　　长安雪后见归鸿紫禁朝天拜舞同曙色渐分双阙下漏声遥在百花中炉烟乍起开仙仗玉佩成行引上公共荷发生同雨露不应黄叶久从风

　　○孟云卿【四首○评载巻首】

　　邺城懐古

　　朝发淇水南将寻北燕路魏家旧城阙寥落无人住伊昔天地屯曹公独中据群臣将北面白日忽西暮三台竟寂寥万世难长固雄豪安在哉衰草沾霜露崔嵬长河北尚见应刘墓古树藏龙蛇荒茅伏狐兎永懐故池馆数子连章句逸兴驱山河雄词变云雾我行覩遗迹精爽如相遇斗酒将酬君悲风白杨树

　　伤情

　　为长心易忧早孤意常伤出门先踌躇入户亦彷徨此生一何苦前事安可忘兄弟先我没孤幼盈我傍旧居近东南河水新为梁松栢今在兹安忍思故乡四时与日月万物各有常秋风已一起草木无不霜行行当自勉不忍再思量

　　伤时【原题宋郊】

　　徘徊宋郊上不见平生亲独立正伤心悲风来孟津大方载羣物生死有常伦虎豹不相食哀哉人食人岂伊逢世运天道亮云云

　　又

　　太空流素月三五何明眀光耀侵白日贤愚迷至精四时更变化天道有亏盈常恐今夜没须臾还复生

　　○西蜀刘湾【四首】

　　出塞曲

　　将军在重围音信絶不通羽书如流星飞入甘泉宫倚是并州儿少年心胆雄一朝随召募百战争王公去年桑干北今年桑干东死是征人死功是将军功汗马牧秋月疲卒卧霜风仍闻左贤王更欲围云中

　　虹县严孝子墓

　　至性教不及因心天所资礼闻三年丧汝独终身期下布骨肉恩上报父母慈礼闻哭有卒汝独哀无时前有松栢林荆棘结蒙笼墓门白日闭泣血黄泉中草服蔽枯骨垢容载飞蓬举声哭苍天万木皆悲风

　　李陵别苏武

　　汉武爱边功李陵提步卒转战单于庭身随汉军没李陵不爱死心存归汉阙誓欲还国恩不为匈奴屈身辱家已无长居狼虎窟胡天无春风虏地多积雪穷阴愁杀人况与苏武别发声天地哀执手肺肠絶白日为我愁阴云为我结生为汉宫臣死为胡地骨万里长相思终身望南月

　　云南曲

　　百蛮乱南方羣盗如猬起骚然疲中原征战从此始白门大和城来徃一万里去者无全生十人九人死代马卧阳山燕兵哭滤水妻行求死夫父行求死子苍天满愁云白骨积空垒哀哀云南行十万同已矣

　　○张南史

　　张君奕碁者中歳感激苦节学文数载间稍入诗境如已被秋风敎忆鲙更闻寒雨劝飞觞可谓物理俱美情致兼深

　　送朱文北逰

　　岁暮欲为别江湖聊自寛且无人事恋谁谓客行难郢曲怜公子吴州忆伯鸾苍苍逺山际松栢独宜寒

　　陆胜宅秋雨中探韵同作

　　同人永日自相将深竹闲园偶辟疆已被秋风教忆鲙更闻寒雨劝飞觞归心莫问三江水旅服徒沾九日霜醉里欲寻骑马路萧条几处有垂杨

　　送司空十四逰宋州

　　九拒危城下萧条送尔归寒风闻畵角暮雪犯征衣道里犹成间亲朋重与违白云愁欲断看入大梁飞

　　中兴间气集巻下

　　●中兴间气集跋

　　渤海髙氏选中兴间气集自序云二十六人诗一百四十首令独遗郑常一人共逸八诗不敢妄自订补或又云孟彦深纂非是元佑戊辰曽氏子泓记

　　予家藏中兴间气集凡三本俱逸五人评语勉尔考订就梨殊未快也旣从娄东磁肆中获蠧余半簏内简得一旧抄本后又元佑曽氏跋考核甚确向所缺张众父章八元戴叔伦孟云卿诸评具在独刘湾无考始嘅全题玉■〈爕〉不无纰缪残缣败素自有绫纹季仁云纵不能读尽世间好书惟身到处莫放过耳戊辰佛日湖南毛晋记
