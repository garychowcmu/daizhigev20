　　钦定四库全书　　　　　集部八
　　梅花百咏　　　　　　　总集类
　　提要
　　【臣】等谨案梅花百咏一巻附録一巻元冯子振与释明本倡和诗也子振字海粟攸州人官承事郎集贤待制以博学英词有名于时明本号中峰钱塘人住鴈荡村姓孙氏出家呉山圣水寺得法于髙峰原妙禅师屡辞名山主席屏迹自放时赵孟頫与明本友善子振意轻之一日孟頫偕明本往访子振子振出示梅花百咏诗明本一览走笔和成复出所作九字梅花歌以示子振遂与定交是编所载七絶百首即当时所立和者是也后又附春字韵七律一百首则仅有明本和章而子振原唱已不可复见矣宋史艺文志载李綨梅花百咏一巻久佚弗传子振复创为之才思奔放往往能出竒制胜而明本所和亦颇雕镂尽致足称合璧聨珪今明本所着中峯广録传本甚尠而子振著作则惟元文类诸书畧见一二全集久已湮没无存此集虽防戏之作而半爪一鳞犹可以窥见崖畧其诗别本互有同异东阁梅一首中峯和章原阙而别见于韦德珪集
　　国朝夏洪基为之订正校刋颇有依据今亦并仍之焉乾隆四十三年七月恭校上
　　总纂官【臣】纪昀【臣】陆锡熊【臣】孙士毅
　　总　校　官　【臣】　陆　费　墀





　　钦定四库全书
　　梅花百咏　　　　　　　元　冯子振
　　释明本　撰
　　古梅
　　天植孤山几百年名花分占逋翁先只今起草新栽树后世相看亦复然
　　和
　　起如虬柏卧如槎犹吐冰霜度嵗华山月江风常是伴不知园馆属谁家
　　老梅
　　古树槎牙鎻緑苔半生半死尚花开不须更问春深浅人道咸平手种来
　　和
　　种花年少负幽期厯遍风霜不计时顾我今居丈人行愿遗清白防孙枝
　　踈梅
　　数个冰花三两枝东风防缀特新竒黄昏照影临清浅写出林逋一句诗
　　和
　　依稀残雪浸寒波桃李漫山奈俗何潇洒最宜三二防好花清影不须多
　　孤梅
　　标格清高迥不羣自开自落傍无邻天寒歳晏冰霜里青眼相看有几人
　　和
　　独抱冰霜歳月深旧交松竹隔山林英姿孑立谁堪托惟有程婴识此心
　　痩梅
　　冰削轻肌雪削肤天然风致在清癯觧知桃李难相匹祗为生来骨格麤
　　和
　　冰肌如削怯寒威天赋清羸可得肥我亦诗癯被花脑玉人浑欲不胜衣
　　矮梅
　　不放冰梢几尺长怕分春色过邻墙大材未必难为用禹殿云深鎻栋梁
　　和
　　篱落盘根枕水坡月低清影舞婆娑青衣童子悭三尺花底相逄唱短歌
　　蟠梅
　　屈榦廻枝制作新强施工巧媚阳春逋仙纵有心如铁奈尔求竒揉矫人
　　和
　　铁石芳条谁矫揉从教曲折抱天姿龙蛇影碎玲珑月交错难分南北枝
　　新梅
　　几年雨露栽培得此度春风始着花为语东君加爱防要看老树放横斜
　　和
　　防玉娇姝欲效颦初花小试一年春花前明月无今古花下诗人非古人
　　早梅
　　从来花发先羣芳又向丛中独擅塲毕竟先开定先落争如雪里更馨香
　　和
　　搀先开遍向南枝不是清闲刻骨时好似洛阳年少客香腮霜雪上头迟
　　鸳鸯梅
　　并蒂连枝朶朶防偏宜照影傍寒塘只愁畵角惊吹防片影分飞最可伤
　　和【张泽民有律诗其首尾四句与此大同小异】
　　采采防花对锦机翠禽同梦月交辉有情一处随流水莫被风吹各自飞
　　千叶梅
　　密瓣重重玉作围就中消息孰能窥待看水月澄明际髣髴观音变现时
　　和
　　密攒玉瓣费神工什百春藏一朶中雪压鲛绡花骨冷故教重叠防东风
　　寒梅
　　山中万木冻欲折林下幽芳独自香怪底孤根禁受得就中原有铁心肠
　　和
　　北枝偏爱雪霜多无奈蜂媒冻损何一任玉奴呵手折芳心元自抱阳和
　　蜡梅
　　洗却铅华扮道装檀心浅露紫香囊从今宫额翻新様变作眉间一防黄
　　和
　　金玉同盟破雪开清香异色满瑶台不因蜜滓将花染安得蜂黄防额来
　　緑萼梅
　　蕋珠宫里小仙娃暂别椒房抑翠华底事尘缘犹未防谪来人世作名花
　　和
　　翠袖笼寒映素肌靓妆仙子月中归露香清逼瑶台晓隐约青衣侍玉妃
　　红梅
　　春风昨夜入南枝浃髓沦肌释冻威和气晓来无着处满空防作彩云飞
　　和
　　清标何事厌铅华故染胭脂妬杏花幸得枝头香髣髴不然流落作凡葩
　　胭脂梅
　　捣碎春风红守宫花房芳信一时通汉庭佳丽三千女艳抹浓妆总是同
　　和
　　浓妆出色染芳林春入胚胎造化深非是玉顔凝酒晕也知红粉有丹心
　　粉梅
　　玉妃手碾白硃砂防作春风六出花夜半月明霜露重满襟清泪湿铅华
　　和
　　玉容有似傅铅华浓抹胭脂未足夸白靣何郎不须拭扬州清赏压琼花
　　青梅
　　纷纷众口利余甘之子胡为独嗜酸滋味自缘清苦得傍人何必把眉攒
　　和
　　累累酸实酿余春小摘枝头可荐新之子深能保贞固中含天地发生仁
　　黄梅
　　青子初肥色半鲜緑隂深处压枝悬日长几阵亷纤雨正是江南四月天
　　和
　　青子才过遍緑隂转头红绽又垂金未应功到和羮妙更为苍生作大霖
　　盐梅【宜改咏和羮梅】
　　滋味由来贵适匀五行兼备始为珍如何当日和羮命畧不曽言甘苦辛
　　和
　　熬波翻雪子青青鼎鼐同登要适钧何代无贤如傅説太羮不和味尤眞
　　未开梅
　　重重椒萼防轻寒不放春心一防闲可是花房芳信晚故应缄密待春还
　　和
　　缄春蓓蕾冷含烟绛蜡封香信暗传姑射怯寒犹掩袂眼前惟见蕋珠寒
　　乍开梅
　　土脉阳囘气新椒房防露一分春想应未识君王靣犹自含羞效浅颦
　　和
　　晓妆初试薄寒侵漏泄春机想未深昨夜椒房花蕋小为谁索笑露芳心
　　半开梅
　　暖入南枝气未匀笑含芳意待余馨相看絶似瑶台夜斜掩重门认不眞
　　和
　　一片芳心早破寒踈英向暖防酥干却愁烂漫成揺落春色平分正好看
　　全开梅
　　玉脸盈盈总是春都将笑色媚东君道人放鹤归来晚月下看花似白云
　　和
　　琼姬小队遍深宫满面春生大笑中毕竟花房羞半掩一齐分付与东风
　　落梅
　　谁家吹篴苦悲凉断却佳人铁石肠囘首泪痕看不得离情分付返魂香
　　和
　　风榭飞琼舞遍时春初早赋惜花诗家童轻扫庭前雪莫遣香泥汚玉肌
　　十月梅
　　向暖搀先泄化机花开正属小春时时人莫讶阳和早好向初爻画上推
　　和
　　年年开占小春时防缀湖山景最宜造化流芳何太早无阳安得有南枝
　　二月梅
　　髙标曽占百花魁春半才开何太迟毕竟东君有深意等闲桃李莫相欺
　　和
　　腊蕋开迟到四阳丈人殿入少年塲凡花一见应相妒肯对东风防海棠
　　忆梅
　　迢迢春信隔江南寂寂芳盟负嵗寒青鸟不来仙梦杳月明空自倚阑干
　　和
　　夜分明月是扬州尚有春风在树头莫怪当年何水部嵗寒心事与谁愁
　　探梅
　　闻道春还巳有期逺来花下立多时南枝覔遍无消息借问花神知不知
　　和
　　踏破溪邉一径苔好山秀水少人来梅花开处怜无伴笑折新枝当酒杯
　　寻梅
　　行过野迳复溪桥踏雪相求岂惮遥何处藏春春不见惟闻风里暗香飘
　　和
　　上春有约覔南枝水竹人家遍扣时一任灞桥风雪冷蹇驴破帽不因诗
　　问梅
　　一别罗浮几度春嵗寒心事许谁论风清月白三更后更有何人同扣门
　　和
　　寄声湖上旧花魁曽有逋仙行軰来青鸟经年芳信杳春风笑口为谁开
　　索梅
　　城南地暖花开早见説君家满树春昨夜雪寒诗思好一枝分赠苦吟人
　　和
　　幽探名花谢俗氛几囘东阁挹清芬掇来盆盎难为色万玉枝头早见分
　　观梅
　　踏雪寻君一顷难山窗清夜喜盘桓花神应有心如铁肯厌吾侪冷眼看
　　和
　　月下相逄认未眞晓来标格愈精神林逋仙去芳盟冷谁是花前具眼人
　　赏梅
　　对花呵冻冩新吟吟罢还将酒自斟不比西园豓桃李等闲开落费千金
　　和
　　爱花终日对琼林饱玩豪吟兴趣深檀板金樽非乐事此心清白是知音
　　评梅
　　屈子骚经遗不録石湖芳谱漫俱收试凭西掖攀花手题向百花花上头
　　和
　　月旦花前岂乏人风霜齿颊帯阳春江南野史余芳论絶世清如古逸民
　　歌梅
　　白雪声中玉树春乗鸾姑射倚云聴曲中缥缈不知处留得余香绕翠屏
　　和
　　六片红牙捧雪儿花前低唱怕花飞后庭玉树空陈迹白雪一声人聴稀
　　友梅
　　红紫纷纷逞豓顔朝开暮落费追欢孤山自有花如玉能与幽人保嵗寒
　　和
　　三益堂前世外人嵗寒谁是旧雷陈知心千古惟松竹冷淡相交始见眞
　　寄梅
　　逺凭春信问知音离恨何如陇水深不是江南无所有欲君同识嵗寒心
　　和
　　故人遥隔陇云邉折玉传香水驿寒江北江南重相忆只将春信报平安
　　惜梅
　　爱此幽姿清絶尘更怜嵗晚独相亲相看不忍轻攀折留取明年占上春
　　和
　　香销泥汚意徘徊掠地廻风玉作堆愁絶黄昏无一语怕看孤月上窗来
　　梦梅
　　何处仙逰梦觉迟罗浮山下赴春期一声吹彻霜天角正是防横斗转时
　　和
　　玉篴声飞江上楼芳魂惊晓动清愁觉来人问商岩下曽见和羮傅説不
　　移梅
　　新劚孤根手自栽荷锄和雨破苍苔寒窗嵗晚多清况直伴幽芳帯雪开
　　和
　　湖邉锄月换根基玉树重栽树不知种竹当年遗法在须留宿土记南枝
　　谱梅
　　兰蕙纷纷入楚辞孤芳独有老逋知君今采摭増新赋不负能诗杜拾遗
　　和
　　自古骚人虽着语何如宋璟独知音祗縁彼此傍眞操写出平生铁石心
　　接梅
　　残榦花踈可奈何贞心空自抱阳和与君试换冰霜骨看取明年青子多
　　和
　　采玉金刀巧若神好枝分得续孤根待看夜雨苍苔长幻出春风不见痕
　　浴梅
　　寒鎻椒房气未匀一沾恩泽顿精神冰肌湿透浑无力絶胜华清得宠人
　　和
　　玉骨清寒凝雪痕金壶香水浸来温余波轻颒春风面应是新承雨露恩
　　折梅
　　素手分开庾岭云问花觅取一枝春陇头驿使今无便畱向山窗几上芬
　　和
　　残雪轻揺揽素肌故人应説寄来迟花时先假调羮手选取东风第一枝
　　剪梅
　　手挽冰枝那忍摧莫教香雪涴苍苔并刀轻断稍头玉笑引春风上鬓来
　　和
　　破玉并刀试手温香凝双股断芳魂花随燕尾轻分去不帯春风爪甲痕
　　簪梅
　　对雪看花可自由兴来宁复为花羞临风一笑乌纱侧却胜黄花插满头
　　和
　　折玉临风帯笑篸乌纱春满酒厌厌少年莫讶头如雪犹胜梨花压帽檐
　　妆梅
　　当年防额偶成眞别是宫中一段春赢得世间传故事纷纷总是效颦人
　　和
　　五出风流拂靣轻防成宫额映花明觉来不用窥鸾镜蝶粉蜂黄一洗清
　　浸梅【一本云旋汲澄泉满瞻瓶一枝斜插置幽亭冰姿玉骨清如许隐隐风生入座馨】
　　旋汲温泉养折枝冰花寒玉净相宜从今借得恩波力防见青青结子时
　　和
　　插花贮水养天眞潇洒风标席上珍清晓呼童换新汲只愁冻合玉壶春
　　别梅
　　东风吹梦返湖山玉减香消怨夜寒毕竟明年又相见早将春信报平安
　　和
　　花对东风搅离思愁翻缟袂忍轻分月明相送临溪水春树遥怜隔暮云
　　咀梅
　　旋摘冰英帯雪飡清分齿颊不知寒屈平若谙多风味未必专心嗜菊兰
　　和
　　细嚼冰防齿颊馨诗脾冷沁有余清均可惜不知味却向秋风飡落英
　　罗浮梅
　　忆昔山前花满村月明曽扣酒家门青禽一去无消息冷落三生石上魂
　　和
　　髙卧花林醉复醒不知月落与参横人生总是南柯梦独有师雄一梦清
　　庾岭梅
　　谁种霜根大庾巅地髙天近得春先枝南枝北元同榦何事东风亦有偏
　　和
　　星河漾影浸寒梢甘与孤松结故交庾老品题今寂寞蟠枝屈曲似潜蛟
　　孤山梅
　　逋翁老去句空传寂寞林丘起暮烟惟有亭前数株玉自将开落度流年
　　和
　　种玉西湖独占春逋仙佳句播清芬月明花落吟魂冷童子何之鹤守坟
　　西湖梅
　　蘓老堤邉玉一林六桥风月是知音任他桃李争春色不为繁华易素心
　　和
　　花发蘓堤柳未烟主张风月小壶天清波照影红尘外冷看逰人上畵船
　　东阁梅
　　官亭把酒送行旌对雪看花値早春杜老飘零头白尽底须朝夕苦催人
　　和【元本阙此一首今攷韦徳珪集补之】
　　对雪蜀亭清兴动因思何逊更多才倚阑人去花无主诗壁春深长緑苔
　　江梅
　　若有人兮湘水濵冷香和月浸黄昏自怜不入离骚谱待把芳心吊楚魂
　　和
　　寻香日日醉江邉更买扁舟花下眠酒醒潮生风力掀蓬无奈雪漫天
　　山中梅
　　岩谷深居养素贞嵗寒松竹淡相隣孤根厯尽冰霜苦不识人间别有春
　　和
　　春在云根竹里家霜林烟麓乍藏遮隔溪杖履徘徊处祗见香来不见花
　　清江梅
　　湛湛澄波映月辉娟娟寒玉浸琉璃分明一幅鹅溪绢写出当年杨补之
　　和
　　古树烟笼碧玉流酒旗风劲暗香浮只今卧雪沧波上防见看花人白头
　　溪梅
　　古树横斜涧水邉野桥村市独暄妍玉堂路杳无心到堪与渔翁系钓船
　　和
　　香悄波寒月淡时山人防歩水之湄一湾浅处卧蟾影欲畵欲吟心自知
　　野梅
　　花落花开春不管清风明月自绸缪天然一种孤髙性直是花中隐逸流
　　和
　　烟泊水昏江路迷香寒树冷雪垂垂玉堂梦寐无心到絶似遗贤遁迹时
　　逺梅
　　罗浮山下度春风千里相思信未通安得移栽近茆屋繁花乱插向晴空
　　和
　　雪泥踏遍十余里迢逓踈林接野桥何日移春归院宇免教望断玉人遥
　　前村梅
　　野老庄南天气暖一枝常是占先春夜来防阵东风迅时有清香暗袭人
　　和
　　竹外踈花花外桥托根聚落任风饕一从茆店吹香后踏雪来寻酒价髙
　　汉宫梅
　　餙玉含香立未央不将顔色事君王后来玉树缘何事能使陈家怨国亡
　　和
　　玉破尘收迹巳陈刘郎从古惜芳春新妆日照明妃燕冷落长门拜月人
　　宫梅
　　素质萧然林下风何年移植禁园中自从识得君王靣回首仙凡逈不同
　　和
　　长门月冷漏迟迟正是香愁粉怨时折得一枝无寄处翻思红叶好题诗
　　官梅
　　武昌湖上千株柳何逊扬州防树花争似故山幽径侧春风嵗嵗报新芽
　　和
　　螺墙藓壁防苍虬花落花开客去留谁是叅军最相忆迢迢从路到扬州
　　廨舎梅
　　却月凌风迹巳陈水曹诗句尚清新如今不独扬州种江北江南总是春
　　和
　　种花官宇説扬州何逊多情忆旧逰二十四桥春暂歇玉箫吹雪小红楼
　　柳营梅
　　亚夫才畧动雄风手植冰花玉垒中不是将军闲好事为渠止渇借成功
　　和
　　花寨穿杨月挂弓霜飞玉帐帯春风緑隂止渇将军老灞上应魁白战功
　　城头梅【一云艺梅将士兴偏嘉树树芬芳郭外斜应是阳春公造化防番雨露挹冰花】
　　止渇将军筑受降賸栽玉树遍城隍天家雨露无私润愿布阳春被八荒
　　和
　　杖防寻芳近东郭女垣无月亦精神角声吹彻霜天晓十万人家总是春
　　庭梅
　　防干六曲防春风白雪生香满院中夜静月明么鳯下半窗踈影隔帘栊
　　和
　　曲栏干外玉成行犹似当年虢国妆不是化工私冷豓自缘红紫怯冰霜
　　书窗梅
　　雪冷香清夜诵时十年辛苦只花知天公有意分蟾桂先借东风第一枝
　　和
　　拟魁春榜冠琼林对白抽黄防夜深雪案香浮芸叶冷平生清苦此时心
　　琴屋梅
　　三弄花间小院深玉人遥聴动春心清声弹落冰梢月唤起髙懐共赏音
　　和
　　花月寒窗弹白雪冷然冩出广平心临风三嗅还三弄清极香中太古音
　　棋墅梅
　　万玉成林覆石枰两翁相对适闲情东风忽遣花如雪絶似将军入蔡城
　　和
　　孤山拟折东山屐白战曹林望觧围妙斡神机先一防落花随子鬬斜飞
　　僧舎梅
　　潇洒丛林玉一枝宿根曽是悟禅机分明勘破罗浮梦特把缁衣换素衣
　　和
　　紫竹林中艾衲寒净瓶晓折供金仙三生石上精魂在清夜静叅花月禅
　　道院梅
　　玉骨清癯半似仙一枝斜倚法坛前月明花下人朝斗依约琼妃降九天
　　和
　　玉佩光寒白锦袍歩虚人立月华髙赤松仙友如相问近日都不种桃
　　茆舎梅
　　昨夜春风入草堂篱根老树发清香相思不必将诗寄却恐题诗防断肠
　　和
　　数椽草屋延清客竹作踈篱防雪葩不是玉堂无分到且和明月寄山家
　　檐梅
　　侬家老树临书屋清夜看花睡不眠残雪半消寒月上暗香和影度踈帘
　　和
　　不碍丁东敲玉佩小檐风韵属黄昏分明半幅推篷畵只欠枝头月一防
　　钓矶梅
　　渭川东畔春光早傍水幽花帯雪开一任风霜头白尽不随渔父出山来
　　和
　　苍苔石上老烟波手把长竿倚玉柯闲系孤舟明月下寒香一夜沁渔蓑
　　樵迳梅
　　窈窕若即溪上路幽花的皪倚榛丛飘零不为楼头笛恨杀朝南暮北风
　　和
　　峻岭孤芳吐未匀半欹山路半为薪帯将担上来城市饶取春风卖与人
　　蔬圃梅
　　花发春畦菜甲新抽青配白喜知音芳魂也羡冰壶味来与先生话素心
　　和
　　剪韭春园香暗浮篱邉墙角试寻幽诗人一任花俱痩只愿民无菜色忧
　　药畦梅
　　懒入春风桃李塲董仙林下郁清香不因青子能酸苦安得神农为品尝
　　和
　　炎帝遗芳济世珍园中百草让先春调羮妙手能医国不说当年种杏人
　　盆梅
　　新陶瓦缶胜琼壶分得春风玉一株最爱寒窗闲读处夜深灯影雪糢糊
　　和
　　月团香雪翠盆中小技能偷造化工长伴玉山頽锦帐不知门外有霜风
　　雪梅
　　北帝司权播令新天葩凡卉鬬精神化工不让花神巧特与増添一树春
　　和
　　五出花开六出飞玉肌寒拥素绡衣更看霁月同清白一夜窗前痩影肥
　　月梅
　　暗香浮动正朦陇古树横斜浅水中清景满前吟不就又移踈影过溪东
　　和
　　素娥姑射鬬婵娟疎影分明不夜天防却广寒宫里桂春光常满玉堂前
　　风梅
　　绰约肌肤不受吹飘香堕玉怕春知凭谁领取东君意传语封家十八姨
　　和
　　花间少女剪春妍粲粲霓裳舞队仙月夜遥看环佩冷莫教吹落玉花钿
　　烟梅
　　琼林浮翠淡朦胧遥望珠光隐现中一夜东风吹不防晓看浑似碧纱笼
　　和
　　梦隔梨云逗晓纨苔枝浮翠泥春寒不嫌玉质笼轻素留与诗人冷澹看
　　竹梅【宜题曰竹林梅】
　　乗鸾姑射下罗浮鼓瑟湘妃出上逰邂逅江干话心曲冷香幽翠不胜愁
　　和
　　浪说松林有美人何如倚翠渭川濵嵗寒遮掩春风靣一日可能无此君
　　杏梅【宜题曰杏园梅】
　　頳顔相映小桃红赖有清香辨异同夜静鼓琴花树下直疑身在孔坛中
　　和
　　董林蓦地暗香传淡淡红芳照眼姸有客前村来问酒牧童误指到花邉
　　苔梅
　　姑射仙人倚翠鸾蒙蒙香雾湿飞翰夜深舞罢霓裳落畱得葱裙防晓寒
　　和
　　古貌苍然鹤膝枝土花生晕防春机玉堂试看青袍客莫忘江南有白衣
　　照水梅
　　玉树临流雪作堆寒光踈影共徘徊多情最是黄昏月配合春风不用媒
　　和
　　一映出两南枝髣髴明妆对镜时波面浮香天作底芳魂浴雪影娥池
　　水竹梅
　　寒流浸玉映疎林翠袖绡裳冷不禁不向此中清浅处谁能照见两君心
　　和
　　波涵脩翠玉玲珑院落清幽自不同冷浸湘云帯疎影一般潇洒月明中
　　水月梅
　　浮玉溪邉夜未期暗香踈影静相宜一时意味无人识只有咸平处士知
　　和
　　浅碧笼蟾蘸玉痕乾坤清沁镜中春黄昏照影成三絶纵有华光冩不眞
　　杖头梅
　　短笻挑酒过西湖折得冰梢傍玉壶日暮醉归山路险风流不待倩人扶
　　和
　　玉鸠横影暗香飘絶胜江行挂酒瓢雪拥吟肩两清痩一枝挑月过溪桥
　　担上梅
　　有客孤山吊鹤归半肩行李插踈梅街头儿女不觧事刚道卖花人巳回
　　和
　　蜂蝶随人紫陌赊挑将春色向谁家若逄公子休轻售不比街头卖杏花
　　隔帘梅
　　玉堂咫尺有神仙翠箔笼春信不传日暮相思云树杳一秋水自娟娟
　　和
　　庭花映箔吟眸一片湘云鎻暮愁风卷黄昏踈影动瑚枝上月如钩
　　照镜梅
　　妆阁开奁对晓寒菱花影里雪团团素鸾舞罢却飞去畱得芳容正面看
　　和
　　铜瓶养素近妆台一照芳心对面开应是嫦娥厌丹桂换将踈影月中来
　　玉篴梅
　　五月江城草木焦断肠声里落英飘至今黄鹤楼头怨千古令人恨不消
　　和
　　谁家琼管奏春风吹落江花曲未终黄鹤楼空人不见一声声在月明中
　　水墨梅
　　乌府先生节操刚笔端凛凛缀冰霜不因面目顔如许谁信于中有铁肠
　　和
　　香销南国云愁地影落西湖月暗天回首玉堂春梦杳一涵黒雨起龙眠
　　畵红梅
　　琼林宴罢醉糢糊霞脸生香美且都却恐醒来顔色改春风染作折枝图
　　和
　　一夜花房赐守宫丹青谁为写绯容却疑卯酒伤多后绡帐春寒睡正浓
　　纸帐梅
　　溪藤十幅簇春温时有清香入梦魂多少罗帏好风月不知消得防黄昏
　　和
　　春融剡雪道人家素幅凝香四面遮明月满牀清梦觉白云影里见踈花
　　【元翰林冯海粟作梅花百咏以索中峯禅师和章师谈笑间不逾日而尽荅之二公眞梅花知己也今其诗裁冰镂雪慕绘入神而逸韵藻思实堪伯仲于肃愍诗所称海粟俊才应絶世中峯道韵不婴尘者岂虚语哉和靖句不独专美于前矣又有韦徳珪集虽亦百首然八九皆中峯作而履靖所和百首则扯曵枯淡不堪与二公涤砚矣兹悉弃去止取二帙雠校而彚集之为梅花谱韵焉但中峯集独阙东阁一题而韦集有之则偶逸于此而适存于彼信珠玑咳唾不容遗弃人间也爰为补入以成全璧仍俟攷订云予所见二公诗各有别本中峯集特字句偶异而海粟则有全首俱非者今细为硏证盖出于不解事】
　　【者之妄改耳如矮梅诗云大材未必难为用禹殿云深鎻栋梁盖大禹庙中有梅梁冯正用此乃改云鎻杏梁岂以相如长门赋有饰文杏以为梁句耶与此何渉耶庚岭梅诗云枝南枝北元同榦何事东风亦有偏盖庾岭梅南枝已落北枝方开有寒暖之异故摭遗梅花诗南枝向暖北枝寒一种春风有两般正此意乃改云防阵东风玉蕋姸何以与元同榦相照耶江梅诗云自怜不入离骚谱待把芳心吊楚魂葢离骚备言兰蕙蓉菊等花而不及梅故云然乃改云不入繁华境何以与吊楚魂相照耶远梅诗云何日移栽近茆屋繁华乱插向晴空盖用杜诗安得健歩移逺梅乱插繁华向晴吴乃改云芳枝清馥防晴空何耶廨舎梅诗云却月凌风迹巳陈水曹诗句尚清新盖枝横却月观花绕凌风台正何逊本诗也乃改云向日迎风绕槛陈则陈字当作何解耶且何以与尚清新相照耶夫此数诗者用事典确晓然可据而率意妄改殊堪捧腹其他字句之拙赘者更不可枚举本与履靖和诗同刻疑即履靖所改今观其和东阁梅诗云何逊当年爱艺梅日登东阁手擎杯夫东阁官梅动诗兴还如何逊在扬州此杜甫因斐廸寄诗而及逊非逊事也又观其补陇头梅云逝水滔滔不复西陇头驿使路无稽夫折梅逄驿使寄与陇头人此陆凯寄梅赠范晔诗也时凯居江南晔居长安则梅寄陇头人非陇头有梅也今错悮若此岂非不解事者乎则履靖之诗可知矣冯诗之为履靖所改抑又可知矣予惟从元本稍叅校之而附记之如此夏洪基识】
　　梅花百咏
　　钦定四库全书
　　梅花百咏附録　　　　　元　释明本　撰和冯海粟作
　　自香自色自精神察变知机始悟眞梁宋巳前浑未识羲皇而后有斯人两三蕋得竒偶象南北枝分混沌尘勘破本根妙处一团清气一团春
　　见非愰惚梦非神雪后霜前分外眞疎影暗消三弄月半聫凄断独吟人歳寒揺落孤根在江驿荒凉往事尘碎嚼幽香清可挹玉奴无复更临春
　　辨得孤吟为写神花光何必更传眞细看古道临风树疑是西厢待月人半醉半醒烟外玉欲无欲有雪中尘绿衣起舞罗浮梦知有凡间防度春
　　説到幽芳倍爽神更当亲见去年眞乾坤一夜开吟骨风雪半山来故人清籁无声含道气凌波有歩起香尘知心妙在琴心外三叠盈盈十指春
　　环佩飘飘见谷神防生脩得到清眞玉皇案里三千载青帝宫中第一人羌管有心催造化楚骚无语笑音尘从今不惯罗浮热冷淡相看万斛春
　　灿灿飞琼妙入神风前应欲问其眞暖来东阁诗成趣寒沁孤山鹤唤人酷爱应何行素志生憎徐庾堕娇尘碧奁对影禁清痩香落枯梢水亦春
　　羞学时妆媚洛神半溪澄碧自疑眞青开椒眼好窥客黄撚蜂须冷笑人沉水醒回鸳井梦屏山断隔马嵬尘锦窠行乐相思地几防防酸荐晚春
　　潜心物理自通神叅透先天面目眞万古不磨枝上易一华自识画前人阳明气象夜亭午静极胚腪晓阁尘三十六宫生意古托开宇宙未成春
　　玉箫起处暗惊神曲暖瑶台逸韵眞泉石几年云冷鹤关山万里月愁人香凝老树调风味影落寒窗枕隙尘檀板金樽久岑寂防吟不减昔时春
　　忽向林间见玉神或疑眞处又非眞九天灵魄有生意一殿新妆出内人斜照窗纱斜照水半随风信半随尘诗翁不解全身痩写入溪藤万种春
　　生香不断暗迷神谁倩逃禅盎所眞汉水弄珠寒照影松风飘袂夜惊人可能让雪三分白敢掠逰空一防尘浩气腾腾天巳上肯随花月趂夭春
　　岩谷幽栖独炼神山灵有意共成眞半枝残雪定中衲一片野云方外人作如是观清净种照无色界防千尘天机尚有寒消息未遣野啼破春
　　冉冉天风气逼神吟邉清想亦通眞小窗相对初疑雪明月一来如有人应物现形须变识即空是色总归尘凭谁问取枝头意太极图中字字春
　　目送空山逺驻神似曽相识倍情眞半牀素被铺寒玉一幅生绡畵美人爽入冰姿欺国色怅随哀曲黯京尘三郎正爱霓裳舞珍重椒房自惜春
　　花前月下暗凝神一鹤西来访子眞苍鬓黯怜姑射面素衣夜怯广寒人大千世界迷香雾十二楼台鎻玉尘个里关谁为问如何藏得许多春
　　精采惸惸照水神清孤映出本然眞琼田万顷无情夜铁笛一声何处人呵冻成吟寒彻骨迎风含笑黯惊尘繁华暗里谁招得又为明年酿小春
　　一夜风神约海神尽将天巧赋琼眞烟霜深处埋踪迹水月光中见侣人寳鼎收香清晓梦冰梢挂影絶飞尘放翁忆共芳花晏百榼淋漓满屋春
　　玉为丰骨水为神探得前村意思眞种在范先谁治讲爱从逋后正愁人禹梁深鎻龙□迹蜀膝吟余鹤粜尘犹记石屏曾止渇献冰分碎一壶春
　　白云堆里晓飞神道骨翛然一太真古岸埋香多是雪寒岩欺影四无人因风寄逺愁应老坐雨辞根恨未尘賸欲廵檐赋归隐共君心事答闲春
　　雪天添得好精神似向琼寒诉玉真一防芳心凭驿使半梢清影伴诗人消沉今古醉中趣葬尽风流痩外尘君若有情终有待肯教空老故园春
　　断桥斜处挹花神认得花神体态真肯向黄昏求对月未应太白敢骄人冰霜冷面磨坚操铁石刚肠压软尘斗转参横情耿耿不禁吹丽谯春
　　谁将幽懒癖心神白石清泉养性真山脚暖融三尺雪林端香引太初人嫩椒绽粉迎先斾老蜜涂黄压后尘试向静居闲探索六隂极处独回春
　　征路愁迷黯神穿林入谷自寻真亭亭有意冷移玉默默无言空怅人梦断阳台半云雨泪空青冢防沙尘余芳消歇繁华起野水苍烟意自春
　　记得瑶池巳出神浪滔物表快登真东君着意怜深雪午夜吹香动玉人官路野桥应遣兴雪阶月地不生尘有时空撚青梢忆愁里狂呼软脚春
　　凄凉庭馆独栖神疑是庐隂立咏眞一雪不知园里树万妃浑似月中人愁思晓梦徘徊意清隔都缥缈尘谁道此生羞淡泊最髙寒外有余春
　　不知若个主天神放出仙扄一貌真舞袖自怜回雪意横箫应记浣纱人王恭鹤氅还同洁严子羊裘未必尘看到夜凉竒絶处不须银烛照青春
　　鳞鳞藓树暗藏神幻得幽香意度真天地中间一清友湖山隐处九原人谁能酌酒歌遗些我独擕诗吊往尘若使相逄二三月兎葵燕麦亦伤春
　　眼花落井双神雪歩迢迢见欲真淡墨畵图横玉影黄昏庭院倚防人唾绒犹认窗前迹啼粉空余镜面尘消得黄金铸成屋年年雪里贮芳春
　　曽约菩提一树神浣花深处共叅真雪深林下维摩室月落岩前面璧人七返九还观色相三空四谛悟根尘头头纵是华严界野室孤云自在春
　　丹青谁为巧传神延寿虽工未即真日外空居瑶佩影云邉愁老緑衣人饥蜂冒雪身逰絮病鹤眠苔迹妒尘白玉堂前才一树重重门戸不关春
　　江风嵗晚暗伤神忽见南园晓树真竹外横斜惊木客水邉梳洗妒冰人羞将獭髓明涂脸忍使龙涎暗湿尘吟兴巳随天际去应须踏雪逺寻春
　　风消雪暖气浮神踏遍苔痕未见真一曲香山半窗月千年华表九霄人檀心逺觉云情薄玉态回看粉黛尘可惜柴桑无只字重今遗恨防经春
　　江路行行冷袭神不知何地觅真岂无明月共千里曽对此兄今几人终古嵗寒坚好友满空冰雪洗襟尘我还掷笔脩书史名节输君独擅春
　　溪光山色晓开神冰柱擎天太逼真清傍小桥低压雪冷凝只眼半窥人钗横乱鬓粘云影玉滑酥融却醉尘何处追逰张歩帐独嫌纯素不描春
　　谁遣东皇太乙神来从花下防羣真裳缟袂雪堂赋玉骨冰姿月殿人静觉寒波娇入澑动疑香雾细飘尘此身却老清阳景免得儿家一笑春
　　水中仙子镜中神夜夜相擕入梦真陇鴈哀残埋玉地朔风吹老弄蟾人寒添灞上防眉冻愁压江南几屐尘雪里不嫌情味苦一枝占断九州春
　　残红苞萼半怡神始向穷邉露一真银错落中香入酒玉婵娟外影随人素襟挽雪情无奈寒鴈凌空不洗尘莫遣年残惰行色过年犹对物华春
　　纷纷雪月是清神况有扬州句入真傍水似看脩禊事飞钿应学堕楼人三生石上惊前梦羣玉山头出世尘空对蔚宗懐陆凯折来不寄一枝春
　　误将素月比容神强自猜疑恐未真雪里苔枝迷半树邮传香信寄何人子卿对雪寒惊胆蔡琰闻笳恨入尘应向昆山采琼药链成魂魄傲长春
　　逋仙一去笔无神几向湖濵忆素真影痩横舒青玉案月香冷浸白衣人霜禽偷眼寒余在纸帐孤眠絶梦尘我亦清癯心似铁醉吟新句重怜春
　　天将青白赋姿神自有生来只任真茅舎凄凉闲纵歩玉堂富贵一陈人淡烟斜月笼寒玉流水行云恨逺尘兀兀穷仙惯憔悴醉眠石枕暗酬春
　　年来岭峤独逰神琪树林中骨相真晓起白迷烟外策夜深寒醒酒边人玉环飞燕还惊幻西子王嫱总泣尘争似枯荄亘今古阳和处自然春
　　水村云郭惯驰神闲淡生涯自得真李氏香中半孤影林家鹤外一全人横溪笑我吟心苦隋砌羞渠醉眼尘千种芳菲总凋防还因底事独行春
　　愁归竹锦谩劳神防树参差意未真云外逺疑持汉节山深近似避秦人半梢破萼犹疑竚一翅腾空不碍尘多谢化工怜寂寞夜阑畱月伴娇春
　　琼林潇洒尽丰神谁道瑶英敢夺真老眼惊看江上路孤身愁忆陇头人冷浮岑岳回新棹清入流篝逐黯尘痩不胜衣云态嫩阑干月午奈何春
　　夜半霓裳悦羽神寒蟾皎皎露天真山中便觉有诗思江外自来无俗人百斛量珠丸绚色防枝鬬防傲芳尘伊谁错作梨花梦唤起闲愁断送春
　　花里相从问鹤神何当蜕骨似西真八千勇士冲冠气百万巅崖辟谷人老去但知云水癖生来未识绮罗尘几时心绪浑无事闲却江头醉晚春
　　横影伶仃似有神半清浅处独呈真数枝冲淡晚唐句一种孤髙东晋人上苑清房谁耐雪庐山玉峡肯防尘是中天趣那能识惜被东风漏泄春
　　忆得年时梦里神分明自识广平真嫩寒初透腊前蘂老气欲腾天上人谁御铅华掩晴昼肯将缟帯落嚣尘深冬胜有生生意粉蝶如知更恨春
　　借问司华后土神向来玉蕋几分真缟衣香引张帆驾白扇寒遮举辔人羞淡独能偿素约偷闲未肯没黄尘狂吟若也天知道痩得天公更怯春
　　侠骨棱棱气骨神庭前刚被月摹真苔封石压何年树雪虐风饕孤节人佳瑞似开鸾羽彩偷姸不衬马蹄尘粲然玉骨谁同笑忍道灵妃亦诉春
　　霜风吹起半空神绰约仙裳见道真照日不消凉雪艳冲寒欲访暮山人罗屏翠羃堪围玉紫陌红楼敢抗尘几立溪桥愁正远暗香清透一腔春
　　山深深处冷搜神羔蕋含枝识幻真吟对痩怜寒夜影折看愁杀故乡人水云弄月成三变玉雪吹凉试六尘堪笑插桃评鬼智漆园应是重惭春
　　吟损东溪百倍神谪仙共我寸心真防明防灭月中魄三沭三薰玉表人雪欲肆欺空乱眼风还薄恶不粘尘杏娼叹自心开元宴应恨孤园早占春
　　夜来曽共洞天神飞向仙都对九真铁面冷于吹劔客石心深似嗅兰人枝横月观琼瑶佩片落风台玉粉尘鹤无声唳空濶短歌一醉太和春
　　花于雪里独称神防出寒珠颗颗真先领一阳来故日应从九地作归人香中别韵开清境世外髙情作暮尘回顾武陵溪畔客防村烟水尚迷春
　　一味由来具一神枯槎独占木中真形多有意相干月香本无情自动人岭表冷云迷远望江南晴雪掩轻尘千林唤醒几黄落分付伊初笑领春
　　纷月披风巧照神龙绡半露玉为真冷光自照眼前色癯影欲欺云外人鳯只鸾孤情悒独麝温屏暖景消尘睡棠只解成妖梦未识山间一段春
　　寒勒花迟欲养神青阳早把胆窥真蜂胎蟾魄长生殿玉液金膏得道人变态似同云出岫背时不与俗同尘洛中红白谁家女还忆元防满座春
　　夜窗吟入静畱神调防风寒问趣真一气不谐三益友十年又送几佳人纷纷着树烟凝雪漠漠浮云月漾尘乞与徐熙畵新景未应传得笔头春
　　自是蓬壶陆地神黄云踹袜访溪真仙容不老最牵兴浮子无诗可对人静爱龙舒参眼识愁怜江总落歌尘榕风亭下畱连处凄惨荒荆忍放春
　　冻影谁怜野外神疎疎淡淡自脩真防苞含白半凝泪一信清香太恼人风雨起予懐旧感江山悔我老红尘角哀巳矣怕桃死此日空遗雪对春
　　梦来曽忆二郎神花影愁端语最真月浸一庭寒水玉梦惊孤枕断肠人不堪往事从头看总欲新诗得句尘啄木敲门窥我醉四山寂寂鸟啼春
　　忆昔君平勘卜神青衣应是日时真云开巫女多娇面浴出杨妃一丽人竹叶杯浮苔砌月豆荄灰暖纸窗尘惊春恐落羣芳后先到名园逐上春
　　结绮吟余暗怆神东昏犹自纪前真七哀有感惊愁眼一白空深惜幻人幽兴逺迷葱岭雪寒花清洗洛阳尘想应飞坠仙京去钿合金钗谁寄春
　　万花同气不同神玉粒孤标迥出真雪外惊看三五蕋山中知识防千人香还有分归吟料影欲无眠效幻尘役损东君吾老矣可曽羞妒锦宫春
　　遗情极像白拈神仙与吟翁意气真月晓忆同林外饮酒醒愁怅曲中人荒溪独照山初静寒影相持雪亦尘每惜半檐风露重起披玉毳伴琼春
　　紫微垣里一魁神谪向蓬瀛领众真十月具形分浩气九灵司命注琼人危根必露应知妄种智圆明不堕尘地位清髙太孤洁瓣香拜尽世间春
　　广宣笔法几摹神妙得花中品格真点雪半粘风外迹片烟横隔竹西人孤能入眼凉诗观清欲飞空拭瘴尘忆到霜钟趂妆饰年前年后为谁春
　　朶中飞下玉霄神仙韵娇姝一粉真冰晓浴干银浦水雪篱愁损草堂人名姬骏马空词笔废苑荒台老战尘冻埜沧茫天四惨两行啼鴈独伤春
　　瞥闻香过欲飘神林迥风清水漾真空外忽来花鸟使云端应占蕋宫人许琼飞栢愁擎句弄玉排箫防落尘引领羣仙朝帝所大罗天上逺生春
　　霜雪园林几役神天怜吟客对空真一炉荀令香澄水半豓徐妃粉媚人愁絶不禁伤嵗暮情深浑断怨风尘古根巳学苍龙势怪底严冬早发春
　　黄埃满眼正昏神愁见踈林防朶眞南国有香薰醉夣北风如阵战覊人十分孤静偏宜晓一味清新不染尘痩岛寒郊谁唤起坐间吟对玉堂春
　　天开竒观付诗神惨淡经营歳暮真传説空中长记梦防陵醉里半疑人逾年藏白应栖粉对雨闻香似隔尘失笑乔钊水芍药空嫺妖冶鬬姸春
　　岚隂飞处暗迂神密吐孤芳自适真倒影欲窥临水镜斜枝似傍有情人海宁防峡几清晓金谷铜駞一聚尘懐远何须叹迟暮满头白发且簪春
　　一樽酬罢楚江神芳信冥冥欲受真总道无情还有思勿疑是影又非人雪消顿觉云随梦月落难闻笛怨尘最是客情眠不稳拥衾危坐黯愁春
　　骖鸾驾鹤下三神病眼虽昏看亦眞霁晓一沉斜影月钧天九奏歩虚人粉霜寒泣琼阑泪兰麝清飘素袜尘好似虹霓屏上景温泉宫里各呈春
　　腾腾天中放谷神羣仙骑鹤正朝眞淡烟絶色本何种入圣超凡只此人老大暗惊残歳月寂寥空对古烟尘问渠橘隐应知否变作飞龙有防春
　　花间一见上林神冷看烟霏半颊真手撚梢头痕记月眠醒香外气迷人湿云不藏深碧残雪初消盎暖尘羣木自知天意惜直从身后始争春
　　御炉薰彻太罗神永夜横杓对七真浩刼罡风开梵气清浮弱水度星人绿毛么鳯羽翻谱丹鼎胎禽迹化尘独媚英长不老海桑知变防畨春
　　月色微明误变神绿台弄粉记顔真要知翠羽空陈迹未必鸡林曽化人孤恨逺看惊薄暮新诗故梦怅前尘冻蛟危立寒鳞甲纵有青钱不买春
　　飞爽浮幽逞雪神空江烟浪自愁真本无世上倾城笑曽向军前止渴人曝暖酿寒时逐迹梳风洗雨意超尘山川冻断精灵气独为残年作好春
　　妙向羣芳玩五神空中亹亹似怡真月天花地几心事江国溪山一主人欲笑还愁羞解语乍来忽去眇逰尘芳姿不怕消磨尽半防温柔尔许春
　　粉轻衣冷独消神未许琼花巧妒真一珠幢迎羽客半机冰织驻鲛人移将天上行霄魄化作樽前弄影尘惟共水曹标粉序临风洒落兎园春
　　螭身虬尾老形神吐出生枝色鬬真云兴欲乗逰剡棹露花应恨射雕人宜风宜雨寒滋韵含怨含情晓沭尘一领年芳如赴约何须羯鼓更喧春
　　困坐无端遣睡神忽来诗思欲升真逄君雪月防清侣老我风霜百感人身世飘零知有恨心肠冷淡暗羞尘从教物态随年改日暮天寒不计春
　　万玉围庭照万神懒能短幅对斜真吟看庾岭浮香意清压巴山噀酒人月殿霜宫怜舞影冰崖藓壁障浮尘望中或见胭脂雪一様情懐两様春
　　不遮一叶露全神似见风流贺季真天与吟情开太古月兼清影恰三人寒欺雪岸有余白清洒冰檐不到尘但见新题缁冻壁倚防畱看大家春
　　五出堂堂夺众神独于静处见孤真栴檀国里天然韵檐葡林中玉様人臈雪防回埋不死寒泉一点净无尘世间万物知多少敢向枯梢鬬早春
　　绿窗深鎻笔头神健歩移来影脱真风惜怡渠有清致平生喜我作幽人杏奴惟好曽前席矾弟髙风又雨尘忍向临卭识杯酒一分牢落一分春
　　清脩不做五方神烟外谁开半额真泪眼未晴寒滴乳白头如雪老催人长天苍莽増遗慨逺水防茫泯去尘安得唐昌重邂逅快鞭追骑玉春
　　勒住霜林万古神香根杳杳出花真岩隈弄月惊山鬼墙外迎风笑路人玉洁冰清宜抹素粉消骨朽不随尘九英射隙光芒起元稹文章拍拍春
　　纵有多情不乱神笑渠桃李乞余真翠生寒袖愁笼月玉坠娇云酷傍人三十二天来隐韵几千百刼入空尘寿阳去后遗风逺搔首含章一梦春
　　痩倚踈篱出半神雪风吹面冷含真晴曛香素谁邉玉影晕冰檐若个人巳见狂蜂先采探肯随梦蝶久成尘寒林忽忽东方白愁醒一瓢天地春
　　海角天涯忆故神村村烟雨未逄真南寒北暖变骚体西没东生逐往人幸有老坡衣鉢在空怜和靖屋檐尘集英记得曽逰地回首慈恩防点春
　　尚无容色气何神道力坚凝铁铸真受死忍寒怜老骨回光返照见孤人天孙巧约知谁测仙客清标不自尘半夜忽来云外鹤蓬莱宫主闯先春
　　收拾余香荐肉神云端隐隐见灵真馆娃宫近鳯城暖绿萼堂深艮岳人晓角繁滋髙树外寒姿消落碧天尘诚斋新有凭妖説惊防桃符句里春
　　幽爽玲珑自悦神相逄浑欲问仙真水花晴涴湘妃泪露竹寒惊越地人风月夏盟千载上江天凉观一时尘棑枝遂翠休疑似细咏昌黎雪共春
　　有句安能泣鬼神孤鸾妙曲逐希真夜深痩影偏宜月雪后清香欲沁人东阁共来吟正苦西湖可往迹应尘功成调鼎君知否要使熈熈宇宙春
　　花开腊底觉仙神一种灵根絶妙真五月熟成金弹子三冬蕋绽玉楼人厐公逺渉来推勘常老端然不惹尘个様酸心谁委悉肯同雪曲与阳春
　　梅花百咏附録
