　　钦定四库全书　　　　　集部八
　　二家宫词　　　　　　　总集类
　　提要
　　【臣】等谨案二家宫词二巻明毛晋编凡宋徽宗皇帝三百首宁宗杨皇后五十首徽宗巻末有帝姬长公主跋称自建中靖国二年至宣和六年缉熙殿所収藏御制宫辞共三百首命左昭仪孔祯同嫔御章安恺等収缉类而成书云云考蔡京改公主为帝姬各有封号此既云帝姬又云长公主非当时之制又祯字为仁宗庙讳当时改文贞为文正改魏征为魏证嫌名犹避之甚严岂有宫中昭仪敢以此字为名者此跋殆出于依托杨后巻末有潜夫跋不著名字毛晋谓不知何许人考刘克庄字潜夫跋称癸酉仲春为度宗咸淳九年时代亦合或克庄所题耶毛晋跋徽宗巻末称坊刻或二百八十首或二百九十二首或三百首或三百首有奇多混入鄙俚作后从云间得一元本止缺二首则其书已屡经窜乱即所谓云间元本亦未必旧观义跋杨后巻末称今本止三十首余二十首从未之见乃天啓丁卯得胡应麟家秘本所载又称迎春燕子尾纤纤一首落絮蒙蒙立夏天一首紫禁仙舆诘旦来一首向刻唐人兰径香消玉辇踪一首缺月流光入绮疏一首辇路青苔雨后深一首向刻元人今姑仍原本云云今考集中阿姊携侬近紫微蕋宫承宠鬬芳菲绣帏独自裁新锦怕看花间蝴蝶飞一首亦似杨妹子作故有首句书史防要称杨妹子诗语关情思人或讥之葢即此类不应出杨后之笔疑此三百五十首者皆后人裒辑得之真伪参半不尽可凭姑以流传己久存之耳乾隆四十六年十月恭校上
　　总纂官【臣】纪昀【臣】陆锡熊【臣】孙士毅
　　总　校　官【臣】陆　费　墀













　　钦定四库全书
　　二家宫词巻上
　　明　毛　晋　编
　　宋
　　徽宗
　　春朝小雨乍新晴祥霭匀收洞宇明严警不闻人一语海棠枝上晓莺声
　　涂舟辉映霁霞明四啓严闻晓漏清初御广寒人意肃九宫遥听警鞭声【寒一作庭】
　　御沟春水緑溅溅曲沼廻波四接连环碧下临方鉴浄游鱼跳跃浪痕圆
　　白檀象戯小盘平牙子金书字更明夜静绮辉绛蜡玉容相对暖移声
　　宣和庭庑四廻环书画金籯两掖间韬袐缄扃飞宝构鼎新文供称幽闲
　　春工先与上林芳迎嵗红梅破腊香才过阁门分曲槛弄晴繁蘂丽如糚
　　玉宇珍庭夜未央月移花影上廻廊精神勤祷祗民福耿耿晴空霭露香
　　羲献眞踪胜古初摉求方得到皇居退朝彛鼎然沈水因染霜毫更学书
　　太皇生日最尊严献夀宫中未五更天子捧觞仍再拜宝慈侍立到天明
　　嘉禾呈瑞已为殊更有灵芝拱翠趺通进剡章知异物飜传绘画作新图
　　麟隄千尺尽涂丹文瓦雕甍敞殿寛折槛尽循前古制当中一曲不安栏【尽一作俱】
　　云台呈瑞出坤珍龙角层芝五色新从此九茎何足尚图书麟阁永无伦
　　秦娥从小学宫韶窃爱仙音逸韵飘应慕凤台吹紫玉夜阑时按白牙箫【或刻王禹玉】
　　元宵三五竞芳年十二都门沸管鼇负缯山辉绛阁龙衔宝炬撒金莲
　　拂隄緑栁弄春柔盈沼沈波莹鸭头锦绣成丛飞画檝轻舠两两翼龙舟【沈一作澄】
　　云岩小石碧嶙峋莹彻仍移玉座亲千仭乔崧虽突秀未如纤巧具天真
　　梨花如雪照庭隅魄月沦精上海初禁鼓方传宫漏闭嫔嫱相拉夜看书
　　翠芳庭宇叠山围路转龙盘灿陆离响石因风飘冷韵小碑刋勒祖宗诗
　　平明防仗幸琳宫紫府仙童下九重整顿珑璁时驻马画工暗地貌真容【或刻王绅】
　　承平皇族益繁昌雁序天伦令徳彰此意绵长敦友爱时时别殿宴亲王
　　销金花朶遍轻罗剪作春衣赐下多鬬薄只贪腰细栁夜阑无奈峭寒何
　　求贤取士属熈辰朝野喧传诏墨新省试更増人百数大庭将见出平津
　　宫嫔余乐称幽闲不喜浓糚鬬媚顔浣罢竹风蠲浊虑一轮明月照屏山
　　碧纱牕薄晃朝曦睡起心情不自持糚饰尚慵临曲槛却敎鹦鹉念新诗
　　緑搅兰芽绕径隅日融花气暖萦纡秋千伴侣时相约画板缯绳翠袖扶
　　雅颂形容各训笺后妃基化国风先巻分二十求深防亲着全经正论篇
　　深庭窗月透轻纱仙侣勤工组绣华笑语竟将心事卜只知相顾看灯花
　　崇政西清辟讲筵簪裾杂遝尽英贤守成当谨持盈戒防绎鳬鹥大雅篇
　　后宫宫女无多少尽向园中笑一团舞蝶落花相覔看春风共语亦应难
　　沉水薫浓瑞霭飞相兼花气馥庭墀皇家休问多嘉景绛阙清都只此知
　　玉容初起殢春慵鬓軃秋蝉不解拢十二宝阑闲倚处花间应避落残红
　　娇云溶漾作春晴绣毂清风出凤城帘底红糚方笑语通衢争聴卖花声
　　红旗连属晓荧煌万马嘶风去路长知是黠羌来欵塞亲临丹阙纳降王
　　绮堂嫔御坦春容蹔止连绵组绣功却取诗书共披阅终朝歌演二南风
　　三月风光触处奇禁宫通夜足娱嬉踏青鬬草皆余事闲集朋侪静奕棋
　　燧人钻火应时分颁赐诸宫处处闻堂上美人无用处旋燔金饼炷兰薰【处处一作尽乐】
　　鬬鸡园里诚非雅射鸭池边岂足多最好芰荷香隔岸画船揺曵按笙歌
　　六幕低垂晓鉴寒旌风动皱翔鸾仙姿糚早呵纎指远黛遥分胜笔端
　　翡翠盘龙装绣额真珠双鳯蹙花毬时闻玉女牵笑箭跃铜壶不算筹
　　双陆飜腾品格新屡赢由彩岂由人坐中时有全娇态才见频输特地嗔
　　緑径平平摆地尖花毬亭下总相兼时来奋撃争多胜格令输赢不畏严
　　齐警开塲设鼓钲雷霆凛凛奏严声通宵环卫无哗语惟聴鸡人巧唱更
　　皇家诜伟固藩垣濮邸尤为席庆源八宝霈恩陞殿服朝班荣盛子孙繁
　　犹豫琼林与俗同森严羽卫跃花骢旌旗射日飘红浪归处香尘拂晩风
　　翠色青浓自不堪敲氷柔叶两相防宫人因出方传法迄后民间识内蓝
　　瑶林新覩玉为墀瑞竹双擎待凤枝共本分岐骈粉节趺御制有新诗
　　珊瑚植立壮林峦翡翠巑岏作小滩几案自成清旷景蓬山常对座隅看
　　早临书殿啓芸香氷砚难开肃晓霜初制暖炉新様巧云龙突镂遍金箱【书一作武】
　　韶光婉媚属清明敞宴斯辰到穆清近宻被宣争蹴踘两朋庭际角输赢
　　金殿重重十字方当中鸾鹤势翺翔韬藏兰炷无人见篆缕揺揺阖座香
　　秋来帘幕卷轻风一夜浓隂蔽逺空燕馆乍凉人不寐更聴踈雨滴梧桐
　　朝班翼翼布鸳行三卫森严殿砌旁遴选亲勲先许进较员多是补中郎
　　水晶新制宝巵成氷洁无瑕莹玉明醉捧纤纤飞大白嫦娥端望月轮平
　　宗祀堂羽卫还大庭斋夕驻鸣鸾平明复赐端明赦争看金鸡立巨盘
　　禁掖乘欢饮兴浓笙歌围绕尽芳容玉人相对赓酬劝忽奏葵花一宝钟
　　十花金盏劝仙娥乗兴追懽酒量多灯影四围深夜里分明红玉醉顔酡
　　杂遝仙韶按八音曲余羯鼓渐声沉已将殊韵防羣奏岂贵花奴冠古今
　　嫌罗不着索轻□对面教人染褪红衫子成来一遍出今朝看处满园中
　　玉钩红绶挂琵琶七宝轻明拨更嘉捍面折枝新御画打弦惟恐损珍花
　　嫔娥闲较选仙图争到天宫意自娱掌印碧油常占得更无忧恐入酆都
　　黄昏人寂漏初稀嫔御相从奉直归慵困尚寻嬉戏事竞将双陆且忘机
　　红药栏边晚吹轻玉肌人醉撷芳英春衫旖旎香初散却羡东风太有情
　　阁门双辟约人还后苑芳菲一望间台榭参差春更好瑶津绕岸耸眉山
　　秘阁初生瑞竹双碧栏杆外玉墀旁连柯并干扶疎影带月萦风兴味长
　　端楼游赏正元宵珠箔低垂绚帟飘黔首康衢瞻盛际御香芬馥下云霄
　　阊阖朝来禁钥开传邮跃马度香街封章通进言三防从此威风万国懐
　　日冷天晴近腊时玉堦金瓦雪离离浴堂门外抄名入公主宫人谢面脂
　　九重城阙壮端门霁雪荣光瑞景分一望葱葱佳气里楼台常恐碍行云
　　緑槐隂合正炎曦高叠盆氷匝座围沉李浮清玉槛水晶宫殿自防机
　　氷清澄莹一屏方置近盘龙宝砚旁海玉森森红挺秀琐牕清楚兴何长
　　资善黉堂几席开小王初学读书来师儒专选英豪用敎育当资保傅才
　　云霄高敞九城关簪佩衣裾一望间昨日閤门新入奏降王初缀紫宸班【云霄一作霁云】
　　元宵五日宴龙楼同乐斯民一豫逰宝辇欲廻人仰望彩绳高处堕星毬
　　杏梢梅蘂遍飘香藻荇萦纡满碧塘娇怯画船推俯岸闲看风力蹙波光【梅一作春】
　　七夕新秋玉露清月钩遥挂碧云平珍庭祈巧贪娱宴唯恨残更促晓声
　　绣栭丹栱尽瑰材百歩廻廊锦帐开万炬绛纱星粲粲拱环翠碧下楼台
　　禁宇春围昼漏长睿思宸极景相望廻环露浥苍苔合一架荼防满殿香【满一作阖】
　　三月西城淑景多羽林旌斾拥鸣珂珠鞍玉镫龙骧进宝苑珍亭喜一过【亭一作庭】
　　江浙秋橙入上都深宫培植向庭除金丸磊磊尤珍异均锡臣邻侑乐胥
　　翠石岧嶤竞巧形无双惟是碧云屏坤舆秀色全融结尤比三峰色更青
　　大晟重均律吕全乐章谐协尽成编宫中嫔御皆能按欲显仪刑内治先
　　年年式宴集簪裳百辟班聫振鹭行曲谢臣邻尤跂望司珍新奏玉茶牀
　　敎化风行自掖房芸辉新缮万书堂清闲几砚皆编帙时诵关雎正始章
　　垂拱凌晨百辟朝鸣鞘风引彻璇霄鸳鸾杂遝趋鳞砌无限黄金重满腰
　　乐章重制协升平徳冠宫闱万古名嫔御尽能歌此曲竞随钟鼓度新声
　　杨梅泽国最荣昌此嵗移来入上方造化想知偏借力结成繁实胜江乡
　　控马攀鞍事打毬花袍束带竞风流盈盈巧学男儿拜惟喜先赢第一筹
　　秋杪金柑产玉庭云根呈瑞故连茎相期不是尘中物占得成双雨露荣
　　钿筝百宝间生辉玉柱成行雁自飞对酒僊姿时一按十三上迸珠玑
　　戎裘殊丽学弯弓十指纤柔力未充多被朋侪齐谑笑强顔无奈脸莲红
　　花洞连延一架平文鸳双砌接珍亭明晖北望垂杨岸满目烟波上下青
　　英华相背露台高夹道双亭气象饶每待中秋开夕宴月轮平处奏箫韶
　　雅乐方兴大晟谐均调律吕贯三才广庭度曲笙镛间羽翮翺翔赴节来
　　十里香街沸管弦金明囘驭夕阳天风轻芝葢揺霞浪袅袅龙盘七宝鞭
　　对御分排紫锦班内家新様挽云鬟中官宣试霓裳舞红袖翩翩飞燕般
　　上春精择建溪芽携去芸窗力鬬茶防处未容分品格捧瓯相近比琼花
　　烟敛林梢挂晚虹登临吟望兴无穷秦娥越艳新糚饰小约同来宝苑中
　　忘忧清乐在枰棊僊子精攻嵗未笄窗下每将图局按恐防宣召较高低
　　弱栁飘飘意甚颠无端牵住小花钿楼中阿监遥相觑应绘【阙】图供御前
　　紫云楼曲倚仙韶传习皆知嵗月遥竞好洮州新进谱和谐逸韵入音调
　　杏緑桃绯一片春后庭花卉尽坤珍秋千峻架临芳径须信韶光每嵗新
　　夏日龙池小宴开轻绡雾縠试新裁酒阑齐逐采莲去隔浦鸳鸯个个猜
　　邃宇开巧石丛擅名还有胜瀛峰巫山未足为珍异碧玉巑岏叠数重
　　金题玉躞灿星光御札纷纷杂紫黄宣索女官三十六就中谁是校书郎
　　燕馆余闲玉漏沉华容芳质尽知音不将箫瑟为贪靡竞鼓瑶徽数弄琴
　　澄澄方沼玉庭前天产双英并萼莲含秀同芳应有感故来清禁啓妖妍
　　纹窗几砚日亲临雅玩娱情务讨寻笔格砚屏皆宝制镇书惟重马蹏金
　　泉源一过严城宝兽喷香漱玉声分入瑶津来紫禁杯流曲沼逺相萦
　　千歩廻廊逺接连叠山盈壁状天然重新绘画非尘境不是高真即列仙
　　二浙枇杷得地荣移来丹宇倍生成天心赋与偏繁盛珍物由来出太平
　　粉杏夭桃出苑墙隄边杨栁拂波光梭门耸挿彤云里风引花毬丝缕长
　　殿省爰新六尚名攸司遵职赞隆平屡颁衎宴丰碑立官属同刋琬琰荣
　　防缔鼇山耸禁街端门帘卷五云开元宵佳景同民乐不禁人行近露台
　　三年禋祀敞圜坛星斗凝辉玉露寒郊外燔柴烟欲防禁街人已待廻銮
　　祐神珍观五云开高倚层霄叠玉台笑语半空知逺近纵观飞骑拂尘来
　　禁宫春色最妖妍桃李扶疎满眼前鬬草踏青携伴侣更寻何处画图仙
　　拂面风轻日渐长玉人初试薄罗裳斜阳楼外抛梭去两两三三出洞房
　　殿庭内外锦衣重彩仗雕舆相映红敌使未尝经便殿始瞻仪卫慑羌戎
　　方响新成白玉牌叩声仍与八音谐高低二八还相映丝竹陶匏莫可偕
　　纤眉丹脸小腰肢宜着时新窄様衣头上宫花糚翡翠宝蝉珍蝶势如飞【窄様一作峭窄】
　　洛阳新进牡丹栽小字牌分品格来魏紫姚黄知几许中春相继奏花开
　　灵犀防防透成花异域珍奇自可嘉因制芙蓉杯几様通纹澄彻灔流霞
　　花枝连属胜丹青叠嶂层峰立翠屏汲引飞泉来玉甃璇题因缮迸泉亭
　　近宻临隄下钓钩曲池人静不惊鸥锦鳞才得山呼进银椀重重赐与优
　　宝烟遥洞悉乔松团墨新翻制作功预遣丹青摹巧様百花云影更盘龙
　　宫人思学夀阳糚每看庭梅次第芳浅拂胭脂轻傅粉弯弯纤细黛眉长
　　杭越奇花异果来未分流品未堪栽苑中别圃根荄润移入珍亭一夜开
　　主第循常贺庆来朱轮隠隐碾晴雷内东门外登车处帘合方令歩障开
　　瑞日融和丽玉庭花枝宻处有莺声六宫闲燕多余乐索写新诗颂太平【娱一作余】
　　瑞物来呈日不虚拱禾芝草亦何殊有时宣委丹青手各使团模作画图
　　万国升平庆有年九重荣盛百珍全民间财货虽丰富未识新颁大观钱
　　洞箫声歇酒初防星斗凝辉宇宙寛唯有真僊为侣伴夜深同倚玉防干
　　仙韶总角籍严宫初学吹笙性格聪十指近才能按字纤纤双捧紫筠丛
　　春暮纷纷荡栁绵欲囘炎律困人天宫糚永昼多闲宴惯折珍珠结翠钿
　　宫娥相约戏秋千困极盈盈宝髻偏却恐逢人多谑笑暗寻香径整花钿
　　碧墀十二曲阑干琼态浓醺倚欲弹月上海棠清防合罗裳深夜怯轻寒【池一作墀】
　　诘曲囘廊入小庭緑窗朱戸照光明宫人昼直多娱乐阖座諠哗撃马声
　　金字红牌逼夜传指踪韬略静戎边往囘曾不逾旬浃巳见西隅献凯旋
　　殿庭亲策擢羣才杂遝英贤入彀来俊敏各求先御览禹门春浪鼓风雷【羣一作英】
　　石榴繁翠渐盈枝正是清和首夏时宫女日长无一事双英较胜卜心期
　　湘簟凉生暑气微午天欹枕向纱帏辘轳车扇间关处双月廻廊彩凤飞
　　行觞时许按清歌声巧佳人曲韵和簌簌梁尘飘不住层空仍遏彩云过
　　洞房春晚惜花残满地红英织锦端想见惜芳情意切更收香蘂掌中看
　　缓歩宫花夜漏清廓然天宇月华明凝眸望极无纤翳惟有银河一练横
　　相府元勲次第雄构成高阁倚层空落成颁燕延台辅维有珠玑落座中
　　春池苹藻緑盘跚羣鸭相呼戏碧湍两两轻舠闲倚防斜阳清景鉴中观
　　太清楼畔栁依依阑外飘飖緑线齐鱼钥未开铃铎静一林鶗鴂占春啼
　　小院风柔蛱蝶狂透帘浑是牡丹香主人不向闲庭看孔雀双眠宝砌旁
　　烟静云娇露已晞昼长人困杏花时秋千闲倚楼台看尽日无风彩索垂
　　院宇花深锁洞房更阑银烛尚荧煌芸窗尽日观前史入夜乗闲览谏章
　　平明初啓九重关望处楼台紫翠间蘂绶华绅簪玉笋裘衣传引太师班
　　金玉来符百宝新羽仪严肃遍中宸大庭躬授唯祗畏恵泽遄敷万国均
　　掖庭荣庆诞弥初包子均分尽乐胥小结金钱银缕胜红罗端疋代衣裾
　　南宫时务防羣贤题目函封进御前勅选左貂齐荅问魁名优与进宫聨
　　押班供奉列官行沿袭诸司尽女郎殿直恩名才得赐销金方许制衣裳
　　燕馆沉沉夜雨晴一翻景物更聫荣碧纱窗外无人到两两三三百舌鸣
　　四辅爰修拱近畿得贤分理奠邦维见为美恶当勤训每嵗皆令近玉墀
　　式燕簪裳遍集英梯航万里庆天宁升平楼上遥瞻望众里金貂认使星
　　垂杨隄畔彩舟横凤沼瑶津一望平内苑有时旬按乐管清响到宣明
　　涵曦亭上恣凭栏共看逰鱼跃水间泼剌红鳞才引到金圈钤口放生还
　　檀槽钩凤绣鞶垂玉拨乗闲试一挥纵按往来敲捍面四条上彩鸾飞
　　御栁规模六鹤图凤池均锡尽称誉销金标轴精工制同会文章看御书
　　女史荣当执笔权事沿毫楮待承宣一廻写着推恩字特地欣愉择素牋【执一作直】
　　宝苑珍池霁晓开满街车毂转春雷锦幖画舫留盈月惟待皇家宴赏来【毂一作轴】
　　叠罗枝袅亚朝霞并产宫中信可嘉携向祐神珍观里辅臣方得看霜花
　　明辉严敞夀春前仪凤翔鸾曲水穿欲就金阶连翠沼更开花洞逺相连
　　近宻登庸大帅才谋谟一举万全临洮积石皆恢复旁午羌酋纳土来
　　清晓传邮凤报声紫宸称贺集簪缨干崇来上新祥瑞几夜黄河彻底清
　　巧簇罗牌翰苑词宜春相向贴门楣近来清禁尤珍重珠蹙金书御制诗
　　大晟揄逸乐音躬行律度革洼淫长门羽鹤来翔舞正雅方知上欲歆
　　灵宫复道问东西殿宇凝霜绣栱齐时祀每懐霜露感祖宗功徳勉攀跻
　　设科取士不遗贤诏语先从内治先朱邸遂兴宗子学振振麟趾副详延
　　鸡鸣警戒务相成奉道忘私燕享宁规矩忽施惟自化铅糚不饰为看经
　　苑西廊畔碧沟长修竹森森緑影凉戏掷水毬争逺近流星一防耀波光
　　午夜登楼戸不扃长廊夹幙内人行蟠龙尾道华灯合五色云中笑语声
　　左右掷梭伴侣均玉纤迎接歩莲匀飘飘头上宫花颤蜂蝶惊飞不着人
　　清晓轻云锁玉楼楼前宫栁弄春柔升平宫宇浮佳气占得风光待宴逰
　　韶光三月恰芬芳禊饮池头泛羽觞画鹢翩翩戏龙虎一时佳景类江乡【头一作边】
　　韶阳偏逐禁宫先三月青榆满地钱嫔御直归多逸乐高吟赓和缀新篇
　　叠山环水胜蓬宫景物芳妍竞不同佩玉锵金无限好雅歌姝舞兴何穷
　　宫人撃劔鬭乗骑宝带幞头烂锦衣凤尾杖交团月合龙门毬过一星飞
　　弓矢寻常锁太清三山相对射侯明乗闲自习和容艺金椀时闻中的声
　　玉虚清夜醮筵开羽唱升沈晓漏催习习轻风花外过露香飘出禁城来
　　翰苑花深夜漏稀奉承亲笔艸麻归鸾牋几幅鱼龙化近桉重陞一品妃
　　绪风轻转莺簧巧恵日初廻燕舌娇芍药画阑缯不断杨花临砌雪难消
　　窄衣偏称小腰身近嵗糚梳百様新旧日宫娃多窃笑想应曾占昔年春
　　六尚皆分典御行司珍尤重膳羞良小金盒子黄封贴细字臣民预品尝
　　满街飞絮舞毵毵慵困情懐似酒酣嫔御宫中行乐倦却寻锦叶喂新蚕
　　月色凝辉照胆寒水晶宫里望中寛一声长笛来天际谁学龙吟出指端
　　投壶嬾欲趂嬉游闲理瑶筝不举头侧调旋从纤指出谁人能会意中愁
　　琐院羣心望宠嘉閤门当殿奏宣麻新经授宝敷恩泽荣拜宗藩使相华
　　苑作羣工各述劳纤纤奇巧鬬相高花钿虽盛珠珍数不使伤生用羽毛
　　东观从来选俊英一时乐育合人情公卿由此涂中进宻勿登庸得仰成
　　玉宇深严洞戸扃小山松栢四时青绕阑下瞰溪流碧恰似仙都一画屏
　　龙须成布一端长珍重惟将宝匣藏荒服献珍诚足异承平八表自梯航
　　首夏方分淑景迁小池依约出荷钱宫娃每恨春归早时困朝眠坠翠钿
　　岷山遐表得灵犀剖出花纹两脚齐良匠涓辰成宝带鸳鸯一对水中栖
　　手诏时颁出广廷俯从民欲示仪刑庙堂佥允都俞议方许昭垂粲日星
　　采来杉桧四时青巧结虵龙物象形栽植太清资异致势凌霜雪碧亭亭
　　石琴应自伏羲传品弄尤知逸韵全玉轸金徽重遗制雷张诚贵擅名先
　　瑶洞深沈尽绮疏丛山叠石壮僊居栏干面面皆珍宝玛瑙匀敷小玉渠
　　庚伏炎曦酷暑升旋寻庭庑避烦蒸禁庭宿卫肩相比特遣中丞辄赐氷
　　涓辰游幸出严城黄道中分辇路平近掖宝车锦歩障先来通市一逢迎
　　端门颁赦立班时禁卫森严烂锦衣才立鸡竿垂彩索望中人拜曳红旗
　　五谷丰穰广有秋漕司连络奏年收籍田得驾循常典泼麦园中结绮楼
　　小桃初破未全香清昼金胥漏巳长临罢黄庭无一事日移花影上廻廊
　　仪司稽放绍熈丰因革三王二帝功夙夜焦劳无敢怠求衣常是未鸣钟
　　僊姿婉娈玉肌肤娇惯心情每自娱不向园畦寻鬬草定邀朋友戏投壷
　　茸茸艸色乱青袍碧瓦藏烟瑞日高内苑春光分外别竞排珍赏待游遨【乱一作上】
　　端拱垂衣每面南晓班庭下颂声三典仪预白排朝日假令临时放六防
　　椶榈秀竹间行均浑似江乡景趣新低桧小松防怪石清嘉尤胜杏花春
　　丽人航海觐宸都嘉奬勤劳顾遇殊币帛从来将厚意益添异品及真珠
　　南阳耆老赐恩荣入觐宜宣到后庭逺过期頥人仰叹厐眉清骨享安宁
　　宫人凡百趂相贪桑叶青青贮满篮不使朋侪知底里宻来朱箔喂新蚕
　　集英金屋起清秋式宴千官拜赐优宴罢瑶仙迎翠辇霞衣嬝娜逐风柔
　　一夜浓云布九霄忽成春色润寒苖玉墀墀下鸳鸿到欲晓传宣敎放朝
　　酒阑人寂暗银缸淡月轻风透碧窗宫女欲歌初制曲旋将管按新腔
　　晓景熈熈竹影疎柔闲初理薄糚余心情酷爱清虚乐琴阮相兼一几书
　　金鞍宝辔簇骅骝乐奏相从共撃毬花防两边成锦阵谢恩长喜上头筹
　　三省居常有进呈早临崇政接羣英太官赐食移清漏门外将交五马声
　　残腊长空欲雪天须防盈尺兆丰年燮调都在臣工力遣使荣颁两府筵
　　修竹成林碧玉攒几枝荣茂可栖鸾瑶宫月白风清夜谁共庭除一凭栏
　　双鸳纹瓦碧琉璃零露瀼瀼夜未晞花外倚空成敞翼楼台宏丽景云飞
　　华景红梅两槛分防成轻雪万枝均依稀昨夜东风起巳拆香苞漏泄春
　　霰雪飘空玉漏清月华相伴琐窗明醇醪醟醟同欢饮旋摘诗聫赋令行
　　清晨檐际肃霜鲜晓日初消万瓦烟隆徳重阳开小宴竞将黄菊作花钿
　　宝砌龙纹鉴色鲜兰宫不信火云天氷壶盘上排金醟枕簟余凉好醉眠
　　资善堂中几席开词臣都是栋梁材专求近宻同防辅皇嗣初看聴读来
　　乐章依韵甫成编欲聴新词禁宇传曲里字难相借问随时切脚注花牋
　　金井高梧舞戏圭露盘承润晓凄凄深宫不是清秋景昨夜寒蛩渐渐啼
　　蟾光秋半倍婵娟河汉潜微莹碧天楼上美人贪醉赏晓钟声断遂经年
　　都府新仪置六曹壮威京尹势增豪屡空囹圄人知化典宪从中力不劳
　　新月弯弯挂碧空嫔嫱争拜望圆穹倚阑长是踌躇久应想姮娥在桂宫
　　翠莲秋盛覆池塘緑柄风揺一香欲结珍苞供胜赏随时均锡到兰房【盛一作尽】
　　龙徳营修已庆成秘扃斋洁奉三清余田增辑成嘉致千百楼台绀瓦明
　　杏褪残红防碧轻融怡天气雨初晴僊姿鬭草春园里时聴妖娆笑语声
　　初夏圆荷防翠钱螭头清溜玉溅溅惜芳归处随雕辇半醉嫔嫱堕珥钿【归一作处随一作归】
　　桃作香腮玉作肤飘飘云缕曵衣裾妇功奇丽皆能事一种心勤是读书
　　清晨帘卷碧堂前淡薄梳糚结道縁渐染化风忘外欲观声频送葛覃篇
　　集英亲殿防才豪盈庑纷纷尽雪袍礼乐问题人罕记就纡黼座继兰膏
　　三五良宵皓月圆兰缸宝炬万家然楼台总在氷壶里今见蓬瀛不夜天
　　桃叶基春二月中满庭芽孽顺年丰欲令九禁知羣卉蒙被坤舆造化工
　　刺花弹箧紫檀弓何处星丸入苑中惊起流莺花里去纷纷如雨落残红
　　早朝人待九门开跃马传呼恣往囘班列旧称人尽晓惊闻符宝外郎来
　　御制新规宝墨香蟠龙纹里字成行臣邻近宻方宣赐圆饼均盛小绛囊
　　龙舟舣岸簇楼台兰棹轻飞两翅开撃鼓鸣铙飏旗帜早来观赏暮方廻
　　浴儿三日庆成均宝带龙衣赐近臣骏马金鞍新遴选先令羁控过延春
　　诏令敷宣每自书朝廷遵禀不迂疎禁垣歴嵗多收得高阁珍藏倚碧虚
　　云母屏山翡翠绣衣围住九花檐晨光旋透轻烟合宝帐兰姿起未忺
　　腊中僊赏起华英髙耸云鼇彻太清预占春楼无限景更听风度管声
　　两行新札寄霜纨圆柄均装七寳檀殿记宣和书四字禁中传得作荣观
　　女儿糚束效男儿峭窄罗衫称玉肌尽是珍珠匀络缝唐巾簇带万花枝
　　金波如昼丽彤庭夜寂无人傍玉宁惟有直更宫女伴呼来方得近鸾屏
　　凤口金炉镂叶华高低曲折势交加新春品制名三杰四和浓熏不足夸
　　上元芳景自熈怡暇日因成数句诗特赐府中看不冺嬉逰均及庶民知
　　今嵗闽中别贡茶翔龙万寿占春芽初开宝箧新香满分赐师垣政府家
　　一局平分出四边到窝仍与度关先终朝打马为娱乐不顾频输万亿钱
　　画鹢闲登锦防开兰桡飞迅水萦廻龙头烁烁红旗动惊起沙鸥掠岸来
　　清和景物称游遨金屋亭亭瑞日高节物应时来别院合中连络进樱桃
　　杏子成丹乳雀飞栁条揺曳拂涟漪瑶宫露井残红满惆怅晴空欲暮时
　　满架荼防旖旎香小亭芳沼戏鸳鸯兰房祗慕承恩泽愈学时宜百巧糚
　　高丽新贡欲还朝再御东廻一水遥祖饯国门仍赐乐屡传恩诏下层霄
　　秋千影里笑相迎蕙圃兰畦恣撷英薄暮归来春意倦芝堂闲聴碾茶声
　　屏山掩翠敞华堂巧燕初归拣画梁寂坐安闲忘俗虑益知僊府昼何长
　　云华重辑叠层峯寳构髙骧萃彩虹环碧对池临翠圃一沟春水逺相通
　　琳庭节物乐无涯又是余寒易嵗华昨夜雪晴天气好后园初进腊梅花
　　璇题玉额起层楼三阁图书集校讐近日得增新碧榜显谟相继缮徽猷
　　小雨飞轻助燕泥万花零落栁垂隄紫清宫里人稀到廊外双双孔雀栖
　　宴殿匀将蜀锦铺花明金赫丽簪裾舞茵全似朝霞散十二金鸾面玉除
　　每将敬愼保丕基频嵗多男巳应期欲问荣昌待何事春中襟燕满彤帷
　　象榻氷盘四面凉风揺槐影蘸莲塘玉顔一枕逰僊梦谁觉炎天畏日长
　　日暖风和殿宇深高花修竹啭幽禽宫娥携手临丹槛喜看文鸳戏水心
　　送腊自然时序应颁春常与迩遐同福随新嵗知阳徳庆协斯男诞禁中
　　三十六宫春信早郁葱佳气艳阳天莫将旧事论新事尽道今年胜去年
　　朝来和气巳氤氲碧瓦朱甍照眼新永昼更添莲漏水晴曦容与蘂宫春
　　池面氷开漾緑波枝头花蘂蹙红罗东风信有芳菲意应为今年乐事多
　　蓬莱宫殿五云低广内楼台草色齐忧在进贤忘寤寐晓糚常是未鸣鸡
　　梅心透粉傍琼疏栁眼廻青袅玉除雨露不偏金穴贵六宫春晓念关雎
　　日上觚棱气郁葱露华犹泠玉芙蓉锦帏绣幕风光暖琼蘂珠花影渐重
　　黄头进酒鬭醇醲问有均颁不啓封向晚闻呼装尚醖双瓶环绕小金龙
　　化成金碧拱彤楹四序开筵别有程安福殿阶连绣帟内人常按鼓箫声
　　螺钿珠玑宝盒糚琉璃瓮里建芽香兎毫连盏烹云液能解红顔入醉乡
　　元夕风光属太平烛龙衘耀照严城鼇峰屹立通明观绛炬宵辉上下明
　　酒入金钟灔灔平映偷全在夹盘盛宫嫔捧劝知分别相顾潜闻笑语声
　　唐画名工品格殊摉求争进入皇居金题玉扇分伦类区别媸妍细字书
　　翰林文府择良工心画诸家一一通无若孝经书座右迩英到彻画屏风
　　新様梳糚巧画眉窄衣纤体最相宜一时趋向多情逸小阁幽窗静奕棋
　　藻幄春深夜不寒兰缸耿耿照屏弯太平丝管通宵按祥瑞封章隐几看
　　寒食风光淑景时宫娥糚束鬭珠玑呼卢尽日随朋侣将掩严闺始欲归
　　昼漏声催篆缕残碧墀幽寂画堂寛九嫔相习敦诗训争把关睢讽咏看
　　玉关驰奏捷章来鄯部洮湟万里开阊阖通衢人意乐争看宣舞凯歌
　　春日循常撃土牛香泥分去竞珍收三农借此占丰瘠应是宫娥暗有求
　　鼎殿崇新大器安因时严享至诚殚零零露符昌福金玉霑濡拭不干
　　机杼年来入禁垣素丝初织未成端遍呼御府令均玩方识农家力最难
　　锦屏谁染楚峰青依约惟无涧水声丽质闲观欹缕枕高唐云杳梦难成
　　晓色轻隂四幕低如膏小雨宻霏霏传宣仪仗通廊立惟恐沾濡近御衣
　　庆成宫宇亘修梁伟颂声文出玉堂近日屡经新述作懽然中外仰宸章
　　麻纸初新诏墨干金莲未剪烛花残珠帘不隔霜华月应比人间分外寒
　　自建中靖国二年以来至宣和六年缉熈殿所收藏御制宫词共三百首皆在各宫今命左昭仪孔氏同嫔御章安顗等收辑类而成书颁降六宫及太子诸王宫与夫公主郡主天眷皇族之家永为珍袭宣和六年八月一日帝姬长公主书
　　五岳山人止选一百六十七首坊刻或二百八十一首或二百九十二首或三百首或三百首有奇多混入鄙俚作以取数多既从云间得一元本止缺二首而时本杂诗十去其半然风格己远逊三家矣












　　二家宫词巻上
　　钦定四库全书
　　二家宫词巻下
　　明　毛　晋　编
　　宋
　　杨太后
　　瑞日曈昽散晓红乾元万国佩丁东紫宸北使班才退百辟同趋徳寿宫
　　元宵时雨赏宫梅恭请光尧寿圣来醉里君王扶上辇銮舆半仗防灯囘
　　栁枝挟雨渥新緑桃蕋含风破小红天上春光偏得早嵳峩宫殿五云中
　　春风淡淡水淙淙携伴寻芳过小杠恼杀野塘闲送目鸳鸯无数各双双
　　溶溶太液碧波翻云外楼台日月闲春到汉宫三十六为分和气到人间
　　晓窻生白已莺啼啼在宫花第几枝烟断兽炉香未絶曲房朱戸梦囘时
　　剪剪轻风二月天栁丝飘飏倍堪怜静凭雕槛浑无事细数穿花燕影偏
　　一小雨怯春寒禁御深沉白昼闲满地落花红不扫黄鹂枝上语绵蛮
　　上林花木正芳菲内里争传御制词春赋新翻入宫调美人羣唱捧瑶巵
　　海棠花里奏琵琶沉碧池边醉九霞禁籞融融春日静五云深防帝王家
　　后院深沉景物幽竒花名竹弄春柔翠华经嵗无逰幸多少亭台废不修
　　天申圣莭礼非常躬率羣臣上夀觞天子捧盘仍再拜侍中宣达近龙牀
　　水殿钩四靣风荷花簇锦照人红吾王一曲薫弦罢万俗泠泠解愠中
　　绕堤翠栁防忧草夹岸红葵安石榴御水一沟清彻底晩凉时泛小龙舟
　　薫风宫殿日长时静运天机一局棋国手人人饶处着须知圣算出新奇
　　宫殿钩看水晶时当三伏炽炎蒸翰林学士知谁直今日传宣与赐氷
　　云影低涵栢子池秋声轻度万年枝要知玉宇凉多少正在观书一夜时
　　琐窗宫漏滴铜壶午梦惊囘落井梧风逓乐声来玉宇日移花影上金铺
　　银烛瑶觥竞上元良宵午月正当轩棚头忽唤歌新曲宛转余音出紫垣
　　迎春燕子尾纤纤拂栁穿花掠翠檐闻道蘂宫三十六美人争为卷珠帘
　　落絮蒙蒙立夏天楼前槐树影初圆传闻紫殿深深处别有薰风入舜
　　紫禁仙舆诘旦来旌旗遥倚望春台不知庭霰今朝下疑是林花昨夜开
　　凉生水殿乐宸逰钓得金鳞上御钩圣徳至仁元不杀指挥皆放小池头
　　凉秋结束鬬新晴宣入毬塲尚未明一朶红云黄盖底千官下马起居声
　　秋高风动角弓鸣臂健常嫌斗力轻玉陛才传看御箭中心双中谢恩声
　　思贤梦寝过商宗右武崇儒治道隆总揽权纲求治理羣臣臧否疏屏风
　　用人论理见宸衷赏罚刑威合至公天下监司二千石姓名都在御屏中
　　家传笔法学光尧圣草真行说两朝天纵自然成一体漫夸虎步与龙跳
　　泛索坤宁一日羊自从正位控辞章好生躬俭趋千古风化宫嫔只淡糚
　　兰径香销玉辇踪梨花不肯负春风緑窗深锁无人见自碾硃砂养守宫
　　缺月流光入绮疏金壷传箭梦囘初秦台防凤无消息桂影空闲十二除
　　辇路青苔雨后深铜鱼双钥昼沉沉词臣还有相如在不得当时买赋金
　　撃鞠由来岂作嬉不忘鞍马是神机牵缰絶尾施新巧背打星毬一防飞
　　黄鸟惊眠曙色开慵梳鬟髻意徘徊君王早御延英殿频唤宫人上直来
　　宫槐映日翠隂浓薄暑应难到九重节近赐衣争试巧彩丝新様起盘龙
　　角黍氷盘饾饤装酒阑昌歜泛瑶觞近臣夸赐金书扇御侍争传佩带香
　　忽地君王喜气浓秋千高挂百花丛阿谁能逞翻飞态便得称能女队中
　　新翻歌谱甚能奇宣索宫娥入管吹按拍未谐争共笑含羞无语自凝思
　　一朶榴花挿鬓鸦君王长得笑时夸内家衫子新番出浅色新裁艾虎纱
　　夭桃穉栁恣春妍镇日呼羣嬉水边忽地上棚宣进入祗承未惯怕争前
　　幙深深四面垂清和天气漏声迟宫中阁里催缫茧要趂新蚕作五丝
　　嵗嵗亲蚕麦熟时宻令中使视郊圻归来奏罢天顔悦喜阜吾民鼓玉徽
　　内园昨夜报花开中外喧传玉辇来遥望红糚撩乱处人人争献万年杯
　　阿姊携侬近紫薇蕋宫承宠鬬芳菲绣帏独自裁新锦怕见花间双蝶飞
　　好花开遍玉栏杆挈伴拖桡浅水滩但笑红霞映池面不知娇面早先丹
　　小小宫娥近水居雕楣绣额映清渠忽然携伴凭低槛好是双莲出水初
　　日日寻春不见春弓鞋踏破小除芸棚头宣入红糚队春在金樽已十分
　　海棠移向小窗栽高叠盆山合复开将见红葩鬬新艳君王应为探花来
　　遥夜焚香礼玉真桂花丛里展文茵长空月浸星河影鹦鹉惊寒频唤人
　　小様龙盘集翠毬金羁缓控五花骝绣旗高处钧天奏御捧先过第一筹
　　右宫词五十首宁宗杨后所撰好事者秘而不传世亦罕见癸酉仲春得之江左何啻和隋之珠璧耶王建花蕋不得专美矣濳夫识
　　丁夘花朝一友宻缄逺寄云是少室山人手订秘本即命予附鑴花蕋后以成宫词快观因检宋徽宗三百首合梓二家宫词以公同好
　　攷今本止三十首余廿首从未之见但迎春燕子尾纤纤落絮蒙蒙立夏天紫禁仙舆诘旦来向刻唐人又兰径香销玉辇踪缺月流光入绮疏辇路青苔雨后深向刻元人今姑仍原本未便删去旧防潜夫不知何许人也











　　二家宫词巻下
