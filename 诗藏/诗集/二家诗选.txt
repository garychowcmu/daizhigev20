　　钦定四库全书　　　　　集部八
　　二家诗选　　　　　　　总集类
　　提要
　　【臣】等谨案二家诗选二巻
　　国朝王士祯删録明徐祯卿高叔嗣二人诗也明自治以迄嘉靖前后七子轨范畧同惟祯卿叔嗣虽名列七子之中而泊然于声华驰逐之外其人品本高其诗亦上规陶谢下摹韦栁清防婉约寄托遥深于七子为别调越一二百年李何为众口所攻而二人则物无异议王世懋之所论其言竟果騐焉【语详蘓门集条下】岂非务外饰者所得浅具内心者所造深乎士祯之诗实沿其派故合二人所作简其菁华编为此集祯卿诗多取迪功集其少年之作见于外集别集者十不存一叔嗣惟取其五言诗其七言则阙焉取所长而弃所短二人佳什亦约畧备于是矣乾隆四十六年四月恭校上
　　总纂官【臣】纪昀【臣】陆锡熊【臣】孙士毅
　　总　校　官　【臣】　陆　费　墀












　　钦定四库全书
　　二家诗选巻上
　　迪功集选　　　　　刑部尚书王士祯编
　　古体诗
　　榆台行
　　榆台高以临匈奴匈奴桀罪当夷战不利师被围师被围士无粮渴无浆拔劒仰天诀壮士饿死亡弃尸不保蹂籍道旁嗟尔从军之人行不来归奈之何心伤悲
　　鹞雀行
　　白鹞捉黄雀斜盘下九天岂知南山侧复有虞人一发中双翼忽毙青云端行人皆抚掌仰视落飞翰弓矢悬马头少年坐雕鞍持归咸阳市百鸟争聚观美酒白玉缸肉腊黄金盘乐哉今日宴四座俱万年
　　杂謡
　　夫为虏妻为囚少妇出门走道逢耶娘不敢收东市街西市街黄符下使者来狗觫觫鸡鸣飞上屋风吹门前草肃肃
　　古意二首
　　空为郢中客不见郢中吟美人高堂上自奏山水音帝子葬何处潇湘云正深寂寥谁共赏江上独伤心楚妃一失宠独宿楚江隂虽念容华落终怜缱绻心闻説章台畔畋游欢自淫今日宫中事不言才妒深
　　对雪赠客
　　杂絮下璚霙飞满洛阳城仙人深雪里独戴鹿皮行高卧思安道防琴就阮生竹林陪素蚁兎苑玩流英谁言剡水棹今日在瑶京
　　各赋隠士得魏仲先赠金陵顾征士
　　何处蓬山宅汾隂傍汉宫防栖紫芝客长啸緑云中忽伫甘泉驾遥防河上公风那可掇大道本难穷夫子金陵隠心将静者同璚枝无以献歌此寄乔嵩
　　登半塘寺阁
　　夙有山水慕苦为形役拘澹兹夏日永聊得狎浮图攀云凌广阁霭霭见吴都诸川散林上平野郁芬敷法花垂缥缈晴采动虚无烟火下方杂昏明时态殊境超自生乐疲心忽重苏因伤人世子扰扰即长途
　　舟懐
　　天旷多树林日赤溪路永我行一何劳窅窕沂山岭湍流好石鬬沙砾与舟鲠行行指前栖望望不得逞火云渐暧灭蝉鸣空山静奄忽青松间了了挂圆景一与幽赏遇遂使烦虑屏先书谢庐僧为扫香炉顶
　　留别邉子
　　我车驾言迈将子城之隅岂无他人亲婘防心自知握手一为叹忽忽从此辞驱车何迢迢迢迨复迟迟匪我车轮迟行子有所思登高望河水河水何弥弥褰裳欲渉之俛首以踟蹰孤杨生河干嫋嫋何差差民生失俦匹恻尔令心悲
　　留别都城诸同志二首
　　对酒忽不乐怅然懐别离别离结中劳眷彼长路岐苒苒郊河树暧暧关门祠伫望潇湘水先与秋风期鸿雁云中来噭噭使人悲懐哉尔方集恨矣予当辞
　　客有栖栖者三年歌式微朅来事原隰经返旧园扉昔徃被冬裘今还服春衣抚景虽云惬中欢憯以违出门见芳草念子忽如饥
　　送范静之迁威州五首
　　吾怜范巨卿悃愊不邀名作吏竹林下清风讼狱平与君同得罪独窜夜郎城万里巴江水相思猿狖鸣
　　闻上巴江峡黄牛峡最迟君听流水意何似陇头悲尔向巫山日瞿塘春可怜栁丝娇绿水白雪媚阳天玉垒为糟糵巴川即酒泉乗舟捉明月直到女牛邉尔作南迁客予同北地囚酣歌易水动舞剑白虹流
　　送唐季和谪谷城
　　襄阳千里道念尔一杯辞上马山公醉瞢腾倒接防回风漂朔野飞雪绕征旗及此下车日黄河氷泮时江喧神女馆花发岘山祠莫谓长沙谪风流良在兹
　　对月有懐
　　夜气泛虚爽滩声来自迟系舟南斗下玩月西江湄对酒忽不御茫然空尔思
　　江夏题王太守城南精舍
　　林歩不觉逺溪流随兴长悠然深竹里独徃绿萝庄山色佳南郭平畴连北堂野人来荷锄蚕月百草芳寤惬白云赏载謡丛桂章垂阳足池鲤闲牖有壶觞念此牵情性何劳缁素裳
　　题潘进士赠谢昌邑雪山图
　　谁谓咫尺势宛如观九疑狂风吹白雪片片落天池云气绕半壁烟光昏四维髣髴湘君庙如闻猿狖悲飒防凌冬树防缀有余姿楚客善毫素游燕人未知北遇陶令大醉雪寒时冻洒丹青笔长歌归去辞他日看图画难忘剡水思
　　吴江桥亭游眺
　　郡右多丽山湖南富鲜水溶溶苍树浮漭漭白烟起中土屹裒城重波泛人市出郭接修梁垂穹贯遥沚上有临流搆高风衍清祀百汇引虚明诸州拆表里隠约云中樯纷纭隰间耔宵澄月色阔风逺渔歌靡空睇眇不极瑶胷荡余滓悟彼扁舟人伤此尘代子
　　江上
　　江色千峰暮云霞镜里光水清沙防好宛似渡横塘无那王孙思蘼芜处处芳
　　留别都城诸同志二首
　　献嵗芳景滋湛湛江水碧白芷被洲生柔杨防广埸美人荡春思而我事行役晤赏良巳违清尊坐成惜明月悬予心青山讵能隔
　　嗟哉我行迈借问穷何方北征自幽蓟南徃浮荆湘天地生逺色抚剑何慨慷汤汤大江流思心与之长江竹鸣鸟暗江春行客伤回飚若有托聆我棹歌章
　　忆升之
　　昔卧庐山峡闻君入蠡湖云帆揺石镜波影静天吴去作南昌客飘然下玉鳬仙人留旧馆都督盛新模落笔挥鹦鹉荣观四座娱神飚清管发逸兴白云俱我醉聆猿狖南行愁鹧鸪秖今遥忆处明月陇山孤
　　青门歌送吴郎
　　吴郎醉嗜长安酒落魄自言为客乆走马频看上苑花回鞭几折青门栁青门曈曈鱼钥开乳燕游丝相逐来栁下雕鞍留别袂花间酒盏覆苍苔浮云去去辞城阙芳草连天那可歇野店春风听早莺关河晓树悬新月千里淮流双画桡广陵驿前逢暮潮落日帆归扬子渡青山家对伯通桥吾家流水元非隔宛转胥台通巷陌草长难防仲蔚居林深不辨陶潜宅清溪屋下可垂纶复有莼羮足献亲君归倘食氷丝鲙为念羁栖塞北人唐生将卜筑桃花之坞谋家无赀贻书见让寄此解嘲
　　予昔攀白日虹蜺千紫庭浮沈帝座侧无人知嵗星侧侍公车无所欢聊骑天马出长安南下沧江浮七泽还防谢客弄波澜青倪中开秀庐岳瀑布洒入千峰寒冥冥仙气贯南斗直欲凌身烧大丹回裾西拂巫山浦浩荡欢心间云雨归来欲奏楚王书汉主上林方好武黄金不遇心自吁白璧无媒翻见侮昨日结交燕少年酣歌击筑市中眠正逢天子失顔色夺俸经时无酒钱入门百结鹔鹴尽笑立文君明镜前却思旧日高阳侣黄公酒垆何处邉天下绨袍谁不怜郄卿未具山中槖何人为买溪田唐伯虎真侠客十年与尔青云交倾心置腹无所惜击我劔拂君缨请歌鹦鹉篇为奏朱丝绳胡为扰扰苍蝇之恶声我今蹭蹬尚如此嗟尔悠悠世上名
　　送士选侍御
　　壮士乐长征门前邉马鸣春风三月栁吹暗大同城卢沟桥下东流水故人一樽情未巳胡天飞尽陇头云惟见居庸暮山紫羡君鞍马速流星予亦孤帆下洞庭塞北荆南心万里佩刀长揖向都亭
　　诵陆厥李夫人歌效其体
　　郁金臂上香龙烛帐中光昔时愁夜短今时怨夜长长夜怨彻旦思情漠漠魂离离新宫夜雨生香草故苑秋风销桂枝欣见帷中歩翻成梦里悲
　　从吴学士侄奎观摹米襄阳山水图并学士题识
　　昔上黄鹤楼西望襄阳堤襄阳草树淡于染清猿落日令人迷归来复见襄阳画银海珠源恍余楚山沉沉烟雾高淋漓七泽翻波涛渔舟贾舶入防缀竹林枫树悬江皋白云缥缈苍梧遥旖如湘君垂素旄我欲乗云向空举拄杖呼云云不起山中薜萝不可亲怅望伊人隔秋水延陵学士襄阳俦对此踟蹰搔白头碧山心期竟巳矣回首嵗月成荒丘犹有篇章未磨灭教人空忆旧风流
　　送王诞敷之官长沙
　　美人南徃云阳墟我欲从之道郁纡昼梦衡峰半空紫觉来失却巴陵湖对君把酒心茫然七十二峰犹眼前猿攀萝石壁仄黄鹤空洲芳草连春寒风多太隂黒潇湘淋漓湿云色楚宫花木鸣杜鹃舟子商人泪横臆君欲去兮可奈何侧知王事难蹉跎离心不惜瑶华赠聊为湘累诵九歌
　　寄华玉
　　去嵗君为蓟门客燕山雪暗秦云白马上相逢脱紫貂朝回沽酒城南陌燕山此日雪雰雰秖见秦云不见君胡天白雁南飞尽千里相思那得闻
　　观伯虎寄赠子容洞庭山图因求作庐山障子
　　丹峦氤氲拂空起素练平铺洞庭水廻谿笑指毛公家忘却沧溟几千里我隔庐峰梦紫烟尝骑白鹿上青天烦君貌出仙人嶂西寄长安向日邉
　　拟萧子显春别四首
　　杂草积色满河塘杨栁拂额映娇黄春心春望不可极陇北辽阳俱断肠
　　春风戏蜨一庭花落日聚雀空城麦半牀敝帐掩朝寒满镜新愁减钗泽贞志寜忘陌上桑同心共指西陵柏鸣鹂欲乱花发齐江南草长绿叶萋三邉逺戍十年妻惊顔感候那不啼
　　雾里纎纎新月光机中少妇织流黄可怜断丝不如泪零落时续不能长
　　今体诗
　　彭蠡
　　茫茫彭蠡口隠隠鄱阳岑地涌三辰动江连九深扬舲武昌客兴发豫章吟不见垂纶叟烟波空我心
　　在武昌作
　　洞庭叶未下潇湘秋欲生高斋今夜雨独卧武昌城重以桑梓念凄其江汉情不知天外雁何事乐南征
　　送友人还吴
　　阳月随阳雁遥从塞上来北人江北望不见陇头梅坐下杨朱泪吟为庄舄哀聊传数行札千里送君回
　　雨兴
　　日夕兹楼望青山复旧林溪云户外合邻竹雨中深宴坐生幽兴时禽贻好音从来萧散意不是为登临
　　酬邉太常于燕山见忆之作
　　故人惠思我百里寄瑶音独在山中宿松斋清道心霜钟流夜壑曲涧入幽琴寂寞悲千古桥陵梓橡深
　　吴舍人园亭
　　新年风景地休沐竹林人鱼藻含泉动杨园聼鸟新夕隂连九陌乔木俯千邻虚负高阳兴多惭酩酊身
　　长陵西望泰陵二首
　　新宫犹霭霭白露巳苍苍讵识神灵逺徒悲剑舄藏隂风振大漠落日照渔阳稽首攀松栢云天洒泪长昔送宫车出长悲西雍门今来寒食节独望灞陵园杳杳仙城闭萋萋封树繁当时侍从客恸哭几人存
　　秋日过故尚书吴公池馆
　　平泉旧时里秋日水亭开苑树涧隂合鱼梁山照来野人临逸钓公子进新醅兴尽何须谢垂鞭醉即回
　　嘉禾道中
　　檇李城何在萧条草树存未醒吴苑酒已动越乡魂问水来天目看桑过石门愁闻鹡鸰语寜聼楚山猿
　　浙江驿下作
　　自叹南浮客﨑岖驿岭遥川途澹斜日钲鼓逺扬桡目势含沧海山形折落潮夷墟不可问徒使旅心揺
　　过棃云精舍
　　逺师耽宴寂趺坐石牀深留客开香积谈就竹林烟藤结暝翠云磬下空音净现青莲色悬知出世心
　　送周梦良令临朐
　　官桥一壶酒来送穆陵人去住同为客风烟各损神征途残腊尽到日栁条新要自酬知巳寸心寜复陈
　　驾出南郊退简邉高二太常
　　斋殿銮舆下郊宫鳯野开霜戈迎日动芝盖拂云来辇道前旌直钩陈翼骑廻甘泉枚朔侍词赋接仙才
　　秋日懐李郎中及邉熊二君子
　　秋日因高赋雄才忆省郎山川思不极云树莽苍苍对酒知时变看花感别长如何霜后雁犹未达潇湘
　　寄子容
　　芳月高堂宴辞君楚水游那知临嵗晚犹此对沧洲津暖空云度江明霁雪浮新诗仍自惜何以慰离忧
　　月
　　故园今夜月迢逓向人明只自悬清汉那知隔鳯城气兼风露发光逼曙乌惊何事江山外能催白发生
　　朱叔英见访
　　故人遥见访契濶念凉温把酒看芳草清川对旧门辛勤末路辙感泣平生言未拂尘埃去秖应惭负恩
　　酬东卿留别
　　别意凉风发开尊细雨寒王程途楚尽明月渡淮看归客询松菊骚人忆蘂兰诗名吾不及江汉一南冠
　　途次
　　洪津春渺渺落日水沄沄路合原前树舟移沙上云芳苹净渚色缃帙对鸥羣坐觉海潮满烟波愁向君
　　避雨五老峰下
　　纡徐度灵壑矫首出深松避茅茨下看云过五峰闾阎龙女曲山水梵王钟去去凌修防聊酬物外踪
　　晚过献吉斋所
　　端居闻子肃清修吏散鸦啼省署幽芳草不知人独徃空山何意鸟相求开轩歴歴明星夕隠几萧萧古木秋自昔风尘堪吏隠浮生莫遣有离忧
　　赠别献吉
　　尔放金鸡别帝乡何如李白在浔阳日暮经过燕赵客解裘同醉酒垆傍徘徊桂树凉飚发仰视明河秋夜长此去梁园逢雨雪知予遥度赤城梁
　　寄杭东卿
　　西湖十月烟水平梅花参差千树明越王城畔气应早林逋宅邉江更清驿使章台空寄别霜天玉笛暗沾缨故人若有扬州兴为聼春鸿白雪声
　　送耿晦之守湖州
　　逺下吴江向霅川高秋风物倍澄鲜防防菰叶翠相乱锦石游鳞清可怜邮渚挝频津吏鼓渔歌唱近使君船吴兴岘山足胜事汉水襄阳空昔贤
　　送庐陵杨二尹
　　何卑执防谢京华却爱河阳县里花不为逺师招白社拟从勾令觅丹砂青天挂席浮明月螺水廻舟胜若耶莫学南昌隠君子离羣独拂五云车
　　送盛斯征赴长沙
　　西愁越巂千峰仄转入巴渝万里賖岂料圣恩怜贾谊犹烦佐郡出长沙蛮中瘴逺三湘水江畔春逢十月花遥听岳阳楼上笛可能廻首忆京华
　　寄献吉
　　昔闻已卜扶沟庐为复还从河上居嵩云洛日遥在眼鼍沫蛟涡愁故墟一掬那传少陵泪经年不见茂阡书荒村豺虎眠难穏好共沧江学钓鱼
　　庭实乆约防酒见访不至贻诗嘲之
　　九月秋风吹破庐长安城中愁索居篱邉未见陶潜菊门外空传长者车黄尘郁郁倦为客肺病时时强著书闻道白衣将送酒荒抚庭径拟亲除
　　谒严子陵祠
　　言访羊裘隠荒台迹宛然岩崖祠屋缀天汉客星悬伊昔风云感丘园束帛戋神龙不可系造化独深全去矣孤踪邈懐哉大泽偏钓竿何嫋嫋石瀬故溅溅郡以高名著山依汉简传余风犹激懦圣代更招贤圭组谁怜辱襟期本上终焉赴空谷寤咏白驹篇
　　与江夏尹饯于舍人于黄鹤楼
　　未有干戈地能令栋宇全乾坤余壮观荆楚郁山川鹤唳寥天迥江深禹庙前舟樯控南北节镇此旬宣令尹乗时暇使君同祖筵炎蒸飘不到虚爽境何偏乃继登临迹空懐作者贤风烟一回首今古共凄然握手将安适经秋未拟旋迢迢沙际月遥忆桂阳
　　庐山
　　豫章山水郡庐岳此深蟠吴楚开雄镇东南表巨观中天浮黛色百里暧晴峦渐近云消豁俄惊势郁盘锦屏围合沓玉笋屡巑岏诘曲羣形变登临万象寛风高六月雹气栗九江寒石镜明花外香炉出雾端剑芒遥矗矗龙脉故蜿蜿瑶草幽难掇青莲秀可餐赤城虚瀑布彭蠡更波澜禹迹于兹盛崇功振古刊壮懐凌絶顶倦鸟息飞翰霄汉心何有沈冥性所欢将修梵门术欲上羽人坛净社花垂白名岩灶复丹昔贤非不达于道自相安爱胜真忘返遗荣亦未难聊须偃松竹遂可挂缨冠秖为懐佳侣淹留独寤叹
　　灵隠寺赠静公
　　闻有千年寺长松信许深冲虚半楼阁落日更登临舟檝中小藤萝天际隂江流明暮霭石涧响空林蟠据雄都防风烟异古今幽真予有慕诗义尔能防云翼无言健渊鱼本自沈终期白莲社来就玉山岑
　　江南乐二首
　　人言江南乐江南信自乐采桑作蚕丝罗绮任侬着江南道里长荆襄在何处闻郎昨夜语五月潇湘去
　　陇头流水歌三叠
　　陇水呜咽流各自东西下生男不下堂生女弃中野下陇磨剪刀刀涩指爪柔将刀断割水那用东西流陇水鸣不止似闻阿儿语出门不见人肝肠断絶汝
　　月轩
　　石室月色满春林人未眠向月歩溪水白云遥在天
　　香圃
　　露华散平林月明在寥廓时有天风来泠然桂花落
　　荅献吉
　　花发平章宅惊啼省树春殷勤花鸟意愁杀独游人
　　古意
　　我有木兰舟欲作三湘客不愁湘水深但畏湘中石
　　示雁
　　尔向沧洲别予方湘水行秋风莫相负迟尔岳阳城
　　晓下庐山
　　下山鼯鼠啼藤竹使人迷多谢东林月殷勤过虎溪
　　从军行二首
　　调笑名王坐玉鞍蛇矛丈八奋如湍天子戎衣遥按剑将军直为斩楼兰
　　青天碛路挂金微明月洮河树影稀胡雁哀鸣飞不度黄云戍卒几时归
　　拟古宫词六首
　　君王无事日临戎韎韐亲调白玉弓千骑红袍齐扈跸臂鹰遥出建章宫
　　上塲搏戏未言回鱼钥重重向暮开遥听云中催羯鼓君王何处打毬来
　　剑舞戎歌乐未休煌煌芝火五城楼班姫独卧昭阳殿却卷珠帘望女牛
　　兴庆池头漏未防棃园子弟曲将残花前更进凉州伎无那西宫月色寒
　　驰道毵毵御栁垂春风挟弹羽林儿武皇亲御长杨殿勅与龙驹控鬛骑
　　狗监离宫承宴欢掖庭通晚不回銮那能夜夜长门里银蠋薫衣待漏残
　　长安曲
　　玉馆璚台接紫微长安甲第有光辉夜夜锦灯车马散平阳歌舞月中归
　　九月游眺
　　频年揺落寄邉州无頼今晨强出游从教乌帽欺人髪不耐黄花乱客愁
　　汉阳逢故人
　　银鞍白马渡江来江上相逢一笑回若道汉江无咫尺思心何事日悠哉
　　送萧若愚
　　送君南下巴渝深予亦迢迢湘水心前路不知何地别千山万壑暮猿吟
　　送萧少府
　　矫矫双鳬塞陇分武夷残雪半春云玉洞只愁仙隠去洛阳花下不逢君
　　送顾马胡孔昭三首
　　巴东明月巴西歌两岸梅花羌笛多一曲停桡双泪落猿声三峡若为过
　　西上江陵北客哀遥看巴路碧崔嵬树绕黄牛瞿峡转天横剑阁蜀门开
　　锦水由来胜若耶兰桡三月泛桃花巴儿见客能歌舞蜀女明妆笑浣纱
　　安南歌送沈使君三首
　　借问炎交路若何片帆南指广州过知君怕见桄榔树近岭猿声日渐多
　　汉关行尽忽桃源竹树萧萧鸡狗喧铜镮椎髻来迎榼蛮国王孙出岭旛
　　乌蛮滩上烟水声伏波庙前秋月明夜半津人挽舟上夷歌偏动望乡情
　　偶述
　　双马黄鞯白玉羁蕃王遥贡立彤墀圣恩俄许归天廏内使牵来不敢骑
　　送方山人
　　严子滩头花落时水清云碧净涟漪孤舟相逐飞花去一日看山到武夷
　　代炀帝寄内人曲
　　藕丝一尺自言长情人懐情那可量愿得牵心渡淮水勿畏风波作小伤
　　结客少年塲行
　　雪刃亲将报不平千金购首未分明醉游酒市无人识自鬻朱门变姓名
　　湘中曲二首
　　湘州草深鷤鴂鸣湘江水清多芷蘅月明伊轧中流桨好是湘娥鼓瑟声
　　春草千里碧沉沉苍梧云高湘水深此中自古行人怨鹧鸪双啼斑竹林
　　将发夏口
　　鹦鹉洲邉生暮烟旅人南望思依然尽道巴陵湖水濶秋风莫渡汉阳川
　　沛中
　　侮贤善骂气真雄今日何人悼沛公千载腐儒骑瘐马夕阳闲过古城中
　　送客
　　春水瞿塘灔滪堆溶溶天际锦江回蜀客兰桡唱歌发千山树色拂帆来
　　春思
　　淼淼春江空落晖行人相顾欲沾衣楚王宫外千条桞不遣飞花送客归
　　题扇
　　渺渺洞庭秋水濶扁舟揺动碧琉璃松陵不隔东南望枫落寒塘露酒旗














　　二家诗选巻上
　　钦定四库全书
　　二家诗选巻下
　　苏门集选　　　　　刑部尚书王士祯编
　　考功稿
　　自叙曰嘉靖三年余繇工部营缮主事调补吏部稽勲巳而再调考时三原今光禄卿马伯循为郎中钧州今江西按察使张子鱼为员外郎武城今国子祭酒王纯甫同为主事海内方更化学士大夫相与讲文艺之事翕然甚着而三先生皆当时号大儒余日闻所未知翰墨间作其后各以官迁替去而余出为山西叅政盖一纪于今余于是取徃日所为诗读之凡所作裁如旦夕间尔精神怳因以太息何则余少窃不自度思建功业垂不朽之誉今已稍陵迟上睹日月之易迈下悼齿发之将衰感古之豪士能自树名坚莫逾金石矣丰碑彞鼎一旦化为砂砾载绩史册后至有未尝见其书者名岂足言耶且夫同室之人衔杯酒笑语犹不相信而欲竢百世之后耶年壮气盛回思颇自笑此身譬如落叶随风东西因时荣枯草木何择焉方其吐英擢秀流诧谱牒与贤士何异何所加损哉固知亦不足叹矣时方徒居冀寜道初秋朔稍无事因次其语载之篇首观者知余懐所繇起云
　　省中春夕
　　纎月升庭树柔风动四荣坐窥宿鸟至微悦触幽情南国流莺满西郊春草生归欤假羽翼长路起遐征
　　明月引
　　满地金波迥中天玉镜飞有乌多夜语无雁不春归影彻银河水光翻织女机何当御尊酒常此奉澄晖
　　冬夜寄友人
　　客地殊不乐褰裳夕望通葭灰欲变节桂魄几乗空楚奏今维切商歌古亦穷兎园推上客狗监数文雄留滞无萱草攀援有桂丛何因辞世网去矣作防鸿
　　送陈秉中之吴
　　燕蓟子兮袂吴门千里游风期夙不殒雨散使人愁目送青山断心驰沧海流音容如可假梦寐一相求
　　再调考功作二首
　　弱冠发大梁慷慨多竒志师事鸣臯子担簦窃自异几穷柱下防颇识壁中字虽非国士才通人尝予器始辱狗监知终奉龙门贽弛负归中朝持防备末位孤根难为容名过易生累一官嵗再移弥取简书忌眷然懐夙昔回首日増媿
　　引疾三上书微愿不克谐徒官复在兹心迹一何轩裳日待旦阊阖凌云排入属金马籍出与羣龙偕积贱讵有基履荣诚无阶但惜平生节逾乆浸沉埋既妨来者途谁明去矣懐鸟迷思故林水落存旧涯惟当防素业归卧守荆柴
　　嵗暮作
　　旦夕兹嵗改萧条旅思多云物媚晴宇气候属妍和峥嵘新阳至故景实蹉跎感时岂不懐二纪倏焉过栖身惭择木望道叹伐柯如匏吾自系匪玉孰为磨有髪日就长心短独如何但云毕夙志唯力岂知他
　　生日
　　年徃望空除时来循虚至明两无留晷吹万有逸气我行淹一周兹辰适再值束髪嵗更七算齿纪将二少懐沧洲心壮损青霞志淮禽终异化魏瓠始同弃五游存予欢三费亡吾忌达生庶不疚乗流随所寄
　　古歌
　　荆和当路泣良璞为谁明茫然大楚国白日失兼城燕石十袭重鱼目一笑轻古来共感叹今予益吞声
　　病起偶题
　　空斋晨起坐懽游罢不适微雨东方来隂霭倏终夕乆卧不知春茫然怨行役故园芳草色惆怅今如积
　　谒海上人相
　　京邑驱匹马日有尘沙顔清晨整巾帻时叩高僧关白日照仙阁晴云满空山相看偶一笑念此客心闲富贵不可求余将从此还
　　初去都夜
　　泛舟当日落解佩及春归病比相如是情方叔夜非暖云蒸海气残月吐洲晖今夕孤懐客谁云伴少微
　　延津县立春
　　征路日才几客心时已烦春风花鸟处回首忆田园
　　登真定大悲阁
　　关山千余里平分南与北临路两悠悠客子情何极青山地北横白日天南落欲缓故园思聊凭最高阁安肃县寺病居汉阳董亮见过时奉使还阙
　　门前易水路下马汉阳人野寺天晴雪他乡日暮春相逢一尊酒乆别满衣尘不惮王程急应怜伏枕身
　　寓居慈仁寺游览
　　终日仙宫揜青松绕殿遮到来长春草行坐落天花阁上王城尽门前官路斜微身随处是何敢叹无家
　　归自萧氏园作
　　到来日已暮归去恋柴门空自山当舍其如酒满尊心知桞叶长愁见桃花繁立马一回首令人思故园
　　毘卢阁同伍畴中诸公西望
　　客来常一上对此西山平向夕檐楹立凭空阁道行杨花飞暮野雨色动春城却恋同携手都忘羁旅情
　　饮任文选宅
　　敢谓齐年齿常嗟抱夙心文章知汝在交契为谁深华屋春灯艶层城夜柝沉頼防终夕话客路一开襟
　　与邹生游香山宿僧房
　　遽愁春草歇驱马春山中夜宿禅关下时将心赏同风生近谷满月照前湖空终媿渊明辈言对逺公
　　送仲实黄门扶侍还固始
　　一路通淮水从亲千里余到门系舟楫登岸啓园庐洲富十头橘溪深盈尺鱼明光待起草且莫赋闲居
　　简袁永之狱中
　　本同江海人俱为轩冕误子抱无妄忧余有多言惧昔来始青阳今此巳白露岂乏速进阶茍得非余慕罪至欲何言直以愚慵故众女竞中闺独退反成怒追诵古时人防寃谁能愬皇心肯照微与子齐归路
　　送别永之
　　怜君方迁戍况我婴愁疾一别若流云相从竟何日平生托交游弱冠弄篇帙书愿藏名山功期铭石室安知事不就跌宕情如一巳矣复谁陈今亦返蓬荜
　　送别徳兆武选放归
　　燕郊秋已甚木叶乱纷纷失路还为客他乡独送君罢归时共惜弃置古常闻莫作空山卧令人望白云
　　送皇甫博士重补曲周
　　辞邑初耽寂攻诗每晏居贫家满坐客闭户一牀书襆被情何沗腰章意已疎问君趋府处高兴复何如
　　送管平田先生颁封秦府归省
　　五等周分国三王汉世家日闻敦帝族时见遣皇华剪土仍鹑首疏邦自犬牙秦关通使节灞水渡征车过邑恩难屡登堂礼更嘉何如北山客行役动长嗟
　　嵗暮答许武部廷议懐归
　　掩阁日愁晚他乡嵗巳深未能逃世网岂是恋朝簪以我不如意怜君同此心故园春事及归路傥相防
　　春夕同李考功道旧
　　下马春庭夕明灯夜雨深人多新嵗感日有故园心磨灭名题柱凄凉赋卖金十年同省旧谁念各如今读书园稿
　　自叙曰老子有言知我者希则我贵夫人不期于世之知而何较贵贱耶余素弗攻于辞戊子以吏部郎中谢病归于家开封当郡县孔道应接称烦余于是徙之城东田中依旧庐稍葺治以居家贫遂力农事月裁三四至城而已当是时李空同先生方盛邑子之属出其门撰为文辞模于古人若宋苏轼唐韩愈薄不为也余私心不能无慨慕时时窃撰一二篇庚寅嵗所着独多逾年余既上京师斯事乃罢夫本非所长而强力慕之度必取□于众然其篇留笥中甲午余分守冀南将按县晚出文水方初冬新雨巳车行村景色如故园余怳然太息其夕宿汾州烧烛披取笥中诗事歴歴在目低回乆之夜不能寐非特憾于诗也曩者不能取容故退而耕于野丘园之乐使人忘老而余不自持复且茍焉干禄淟涊于今犯诗人胡顔之诟其知于人也盖希矣然则余岂贵耶老子之言明其玩世也巳汾州多文士暇因出是篇正之元日同谷子延赋
　　雄都盛賔客车马争驰骛芳辰啓初年晏饮多所务不知灌园身何为迷方误郊馆抗空壑山扉啓峻路良朋生平欢就我今朝歩城因竝舍登径为穿林度微隂原上明片日云中露青霞照深池白雪停幽树共贪嵗欲新不厌日旋暮农田方在兹君岂数能顾
　　再同子延上方寺赋
　　巳沗阳春游再陪琼瑶作首嵗与君同名区践初约芳风散入林隂霭逓相薄微雨防春城流云荡仙阁楼当望逺立酒共凭高酌树里梁王台水际夷门郭伊余本孤踪事主乏明略偶因负郭田解印归丘壑闲居道心増日恋空门乐安得拙病躯放达长此托
　　叙懐
　　生长夷门郭徃来萃野路家贫无良谋躬耕有逺慕始穷百王略遂觉生民故曰余本空疎当年恣高歩庆彼鸣鹤期沗此飞龙顾亦知敝帚材早享千金误日月不我留抚心慙徃素
　　刘西陂先生按部洛阳道出小园
　　喧言洛阳去皁盖首行春尚枉柴门步应怜伏枕身栁条簇官骑雪色没征轮公问袁安事平生解避人
　　移树道上
　　春园就芜秽杂树生防密不知露功长养何多术婆娑使人怜斩伐终余恤乗时聊徙植于以托吾室交生两相当列映直如一转令门巷新遂放鸡豚出修修原上风团团村邉日纷吾本蹇劣兼尔抱忧疾敢学成都桑而谋荆州橘愿及垂隂成初志傥此毕
　　寄忆茂钦员外
　　闲居巳可懽况复乗嘉月山鸎日自鸣园树皆争发出从草际归行傍村头歇临流或潄齿倚杖乃散髪此时正忆汝振佩趋丹阙
　　少年行
　　死士结劒客生年藏博徒里中夷门监墙外酒家胡有时事府主无使击匈奴虎颈一侯印猿臂两雕弧誓使名王事羞闻邉吏诛长驱随汗马转鬬出飞狐蒲垒随破灭莎居不支吾甲第起北阙蛮邸开东都岂若票姚将椒房仗子夫
　　荅谷司仆见问
　　幸自返中园非关逃微禄方因疾病余黾勉共樵牧春至东郭田夏来北林木时从逺原上日纵平郊目野老逢与言道书闲能读何为共世人无事相追逐劳君问出处日暮揜茅屋
　　赋得峄山碑送李明府
　　秦皇千载后峄岭尚遗碑断石青山路孤城沧海湄萧条余霸气磨灭想雄辞君到鸣琴暇应多吊古思
　　与客集和氏园
　　惟君游每接自余居多暇留连上客筵款曲中园驾赋诗芳泉侧举爵葳隂下放心安知忧携手不能罢日气淡将夕云影垂方夏为农信可懽世自薄躬稼
　　雨后有懐子延
　　骤雨新秋晚微晴墟落间悠然抱藜杖率尔倚柴关空壑才容水流云故满山遥知城市里应羡此身闲
　　送别萧司勲
　　柴门夜语罢惆怅出前林晓日孤村映秋风落木深别来生白发归去换愁心还复茅檐下朝朝鸟雀吟
　　秋夕
　　问年有短髪逐世无长防日巳逺人徒秋方卧阡陌天高星流火夜乆月生魄万形观此化四运愁相迫身非塞北翁情是周南客聊齐得防心安此留滞迹
　　感事
　　凉风摧高木夜雨生秋草蟋蟀吟东壁霜露凝西颢志士感夙心嗟此頽光早静言执徳长揖解鸿寳亮乏嘉遯节尚慕丘园道古人逝不存何用抒懐抱
　　晓起
　　惆怅空堂晓萧条秋气隂悬对疎落叶满重林长徃懐仙事端居养道心谁知嵗复晚高志莫能防王元玉偕邓应和见过时元玉将北上
　　霜落嵗方晏田园空复情念君重离别邀客到茅荆晚日农夫语秋天鸿鹄鸣坐中问畴昔无事解朝缨
　　晓出前林
　　理栉聼鸣禽搴帷望朝旭快然登前林烟芳纷满瞩秋晴帯余隂夜雨生新緑道胜絶纷华情惬关幽独在天羡白云凌风慕黄鹄赏心乆巳违感此劳中曲
　　酬左舜齐林中冬夕见寄二首
　　霜叶落渐空暝鸟飞俱罢出门嵗巳防倚树人方暇映月眺烟郊了自见茅舍下有饭牛朋商歌满初夜擕手自京都归心乃畴昔岂不恋明恩乆持金门防今日故园身残嵗空堂夕含情亦何言尘耒挂东壁
　　西园再酬子延
　　茅屋还相见冬郊那可闻荒城连冻浦落照与寒云逺树行时倚归途到处分留君终日语犹自日思君
　　谷司仆田黄门诸公见过
　　山林高士驾鸡黍野人心不避家贫馔难忘嵗暮寻寒城云际拥晴树雪中深谁念平生意幽栖独至今晋阳稿
　　自叙曰嘉靖癸巳余始出为山西政春至都由漕河泝汳归上苏门山以其秋杪乃履官属嵗饥奉役徃来辽沁汾潞之间无寜日逾年冬朝京师其明年归复自返入晋轨辙所临殆徧焉亡不再至者复逾年乃转湖广按察使可谓乆矣余本农夫每造山田林壑蓄志所感慨然太息归心萌作发为篇咏又多戎马邉陲之警其诗率着于驿壁吏从旁书之都为一巻略无去取观之可以考嵗月动定所由自余之出友朋亡省记余在山西者纵记之岂复知其劳且乆者乎虽余亦且忘其乆何则居闲亡事优游暇豫则视日舒长今卒卒簿书朝也疲于应事夕则偃卧于室扰扰不知梦所之少暇不过玩日自解如此而岂复知时乆速也夫吾岂忘我而又谁之求取观所作篇恍不自忆虽然茍书以视同游庶尝有省记余者
　　归途大名晚行
　　客心冀早安川途争晚渉水宿阻风湍宵行问舟楫时见逺村明月出荒城堞良时余幸遭青琐官常摄已多绛灌毁而无金张业来徃路将疲出入心独怯夜梦守旧闾劳懐心已惬
　　至苏山门
　　高尚心徒在良游今始能名山无俗侣日暮亟攀登
　　分水岭晚行
　　客兴日无奈兵荒嵗屡加少年曽许国多难更移家逺水通春骑孤城起暮笳凭高一回首何处是京华
　　由关子岭发兵入绵上
　　儒衣曽事主羽檄且征军敢奋一朝画而邀百战勲深山连古木落日断黄云愁思荒村夕诛求不忍闻
　　寒食定兴雪中
　　二月莺花少千家雨雪霏可怜值寒食犹未换春衣积水生空雾高城背落晖忍看杨栁色从此去王畿
　　晚趋忻口
　　云峰聊极目立马独愁心岂直关山逺其如雨雪深笳声先入夜邉气迥生隂畴昔长征意蹉跎力不禁
　　再出太原赴石州
　　旧路三年倦新林二月余行旌晋祠水田鼓汉城墟愿以烹鲜治无因害马除徃来竟何事媿尔行春车
　　仲春山行
　　春事殆过半客行殊未闲流云开白日微雨防青山身世本迟钝林皋当早还烟郊春色长感此奈愁顔
　　沁州张源铺
　　去国三年意还家此日心天寒客路永日暮众山深沙塞人偏老风霜马不禁如何更万里投迹楚江隂入楚稿
　　量移湖南用文谷韵
　　嵗暮邉隅客归来见此身马蹄穿欲尽虎穴到为邻漳水经涂旧湘潭去路新我生岂断梗逐处任飘沦
　　二月十日至尉氏
　　含凄去旧里秣马顿荒城是节春将半崇朝雨再晴鸧鹒欲作语杨栁尽垂荣楚塞杳何所嗟余方此征许州城南道行酬左君舜齐招隠之句
　　微阳稍晴曙新雨被山川芳树交生道春流灌注田耦耕本夙志驱役乃兹牵未觉江湖逺投身窃自怜
　　襄县城东即事
　　春晴汝岸曲夜雨襄祠东日出防蒙雾天垂断续虹关梁临水闭驰道与山通旦夕龙舆度千城望幸中
　　吕潭境
　　连山望不极况复楚云长万树含春色孤村帯夕阳解鞍当古戍投袂及空堂去国日方逺懐君意敢忘
　　省阁率尔题寄同懐
　　下车春草歇揜阁夏云深情以轩裳倦愁縁节候侵讼庭白鹤毳廨宇碧山岑乗夕恣【缺】屧凭高敞郁襟连天通汉水多雨暗枫林畏鹏非前志为鹏想壮心越乡谁不感题此继庄吟
　　轶稿
　　喜萧司勲袁比部见宿山园
　　上客何时见中园屏卧幽门连莘野树路转信陵丘共坐深林晚纷看落木秋非君怜病侣谁向此淹留
　　九月十日晚登城楼同川甫
　　暝色起郊关层城烟雾间千家响砧杵四顾满云山片月増愁思凉风减病顔登高情未已还共此追攀
　　夜懐家兄时有七歌示叔嗣
　　高梧残雨滴凉气晚来生一夕茅檐下思君千里情夜
　　蝉临户响晴日【缺】　　　　　　　　　　遣平






　　二家诗选巻下
