　　钦定四库全书　　　　　集部八
　　严陵集　　　　　　　　总集类
　　提要
　　【臣】等谨案严陵集九巻宋董编东平人逌之子也自着曰广川葢欲附仲舒裔耳绍兴间知严州因辑严州诗文自谢灵运沈约以下迄于南宋之初前五巻皆诗第六巻诗后附赋二篇七巻至九巻则皆碑铭题记等杂文棻自序谓尝与僚属修是州图经搜求碑版稽考载籍所得逸文甚多又得郡人喻彦先家所藏书与教授沈愫广求备录而成是集中如司马光独乐园钓鱼庵诗本作于洛中以首句用严子陵事因牵而入于此集未免假借附防沿地志之陋习然所录诗文唐以前人虽尚多习见至于宋人诸作自有専集者数人外他如曹辅吕希纯陈瓘朱彦江公望江公着蔡肇张伯玉钱勰李昉扈防刘昌言丁谓范师道张保雝章岷阮逸关咏李师中厐籍孙沔王存冯京刁约元綘张景修岑象求邵元马存陈轩呉可几叶棐恭刘泾贾青王达张绶余辟刁衎倪天隠周邦彦罗汝楫詹元宗陈公亮钱闻诗诸人今有不知其名者有知名而不见其集者借棻是编尚存梗概是亦谈艺者所取资矣惟序作于绍兴九年而第九巻中有钱闻诗浚西湖记作于淳熙十六年上距绍兴九年凡五十一年又有陈公亮重修严先生祠堂记及书瑞粟图二篇作于淳熙乙巳重修贡院记一篇作于淳熙丙午亦上距作序之时凡四十七八年则后人又有所附益已非之本书要亦宋人所续也乾隆四十五年四月防校上
　　总纂官【臣】纪昀【臣】陆锡熊【臣】孙士毅
　　总　校　官　【臣】　陆　费　墀














　　严陵集原序
　　诗三百篇大抵多本其土风而有作圣人删取各繋其国如二南皆正风也周召既分陜而治则繋诗有不得而同三国当变风之始邶既并于卫邶居卫北而诗有北门以兴出门而北归于邶也居卫东而诗有载驰以兴东徙渡河而庐于漕也卫在河之北而诗有河广以兴杭苇而南适于宋也是三者皆卫诗而以所收之异随其国繋之其它葢可类见使夫后世观诗者因土风而知国俗则秦勇豳俭郑淫魏褊皆自乎此而得之矣近代有裒类一州古今文章叙次以传者其亦得圣人之遗意欤自东汉之末孙氏据有呉粤之墟始分歙县之地建为新安郡逮隋而更郡名新定大业改为睦州唐初即桐庐县别置严州寻废州以县来至国朝宣和中始复今名葢以子陵钓台为是邦重故以名州州境山水清絶著称自古歴攷前代朱太守以文学备应对之臣于西京后世则有皇甫持正方雄飞李徳新施肩吾徐凝咸以词章名世文为世传而纪咏其乡里为多今代如江民表全名直节见推于时文采葢其余事至于骚人名士过焉而赋者在晋则谢康乐梁则沈隠侯唐则李太白孟浩然白乐天罗隠国朝则梅圣俞苏子美厐庄敏公王文公其牧守之有文在梁则任彦升唐则杜紫防国朝则范文正公赵清献公以至吕子进蔡天啓又如张伯玉钱穆父皆尝官于此者率多赋咏邦人传讽迨今不絶而独未有裒类而为集者虽有桐江集止载桐庐一邑之文而又繁冗不伦人不甚传兹者弅与僚属修是州图经搜访境内断残碑版及脱遗简编稽攷订正既成书矣因得逸文甚多复得郡人喻君彦先悉家所藏书讨阅相示又属州学教授沈君傃与诸生广求备録时以见遗乃为整比而详择凡自隋以上在新安郡者自唐以后迄国朝宣和以前在睦州者取之其未尝至而赋咏实及此土如唐韩文公近世司马温公苏东坡黄鲁直葢不得而不録也其有名非甚显尝过而赋焉一篇一咏脍炙人口者葢亦不得而遗也呜呼其亦庶几诗人本其土风之作而圣人各繋其国之遗意乎乃若钓台双峙髙风絶企古今歌诗铭记居多编之此集有不容略故总以州名而为之标目云绍兴九年夏四月壬申知军州事广川董弅序











　　钦定四库全书
　　严陵集巻一
　　宋　董弅　编
　　诗
　　七里濑【谢灵运】
　　羁心积秋晨晨积展游聎孤客伤逝湍徒旅苦奔峭石浅水潺湲日落山照耀荒林纷沃若哀禽相呌啸遭物悼迁斥存期得要妙既秉上皇心岂屑末代诮目覩严子濑想属任公钓谁谓古今殊异世可同调
　　新安江水至清浅深见底贻京邑游好【沈约】
　　眷言访舟客兹川信可珍洞澈随深浅皎镜无冬春千仭写乔树百丈见游鳞沧浪有时浊清济涸无津岂若乘斯去俯映石磷磷纷吾隔嚣滓宁假濯衣巾愿以潺湲水沾君缨上尘
　　严陵濑【任昉】
　　羣峯此峻极参差百重嶂清浅既涟漪激石复奔壮神物徒有造终然莫能仗
　　赠郭桐庐出溪口见候余既未至郭仍进邨维舟久之郭生方至
　　朝发富春渚蓄意忍相思涿令行春反冠葢益川坻望久方来萃悲懽不自持沧江路穷此湍险方自兹叠嶂易成响重以夜猨悲客心幸自弭中道遇心期亲好自斯絶孤游从此辞
　　清溪二首【李白】
　　清溪清我心水色异诸水借问新安江见底何如此人行明镜中鸟度屏风里向晚猩猩啼空悲逺游子清溪胜桐庐水木有佳色山貎日髙古石容天倾侧防鸟昔未名白猿初相识不见同怀人对之空叹息
　　经七里濑【孟浩然】
　　予奉垂堂诫千金非所轻为多山水乐频作泛舟行五岳追尚子三湘吊屈平湖经洞庭阔江入新安清复闻严陵濑乃在此川路湍嶂数百里沿洄非一趣彩翠相氤氲别流乱奔注钓矶平可坐苔磴滑难步猨饮石下潭鸟还日边树观竒恨来晚倚櫂惜将暮挥手弄潺湲从兹洗尘虑
　　至七里滩作【李嘉祐】
　　迁客投于越临江泪满衣独随流水逺转觉故人稀万木迎秋序千峯驻晚晖行舟犹未已惆怅暮潮归
　　入睦州分水路忆刘长卿
　　北阙忤明主南方随白云沿洄滩草色应接海鸥羣建徳潮已尽新安江又分回看严子濑朗咏谢安文雨过暮山碧猿吟秋日曛呉洲不可到刷鬓为思君
　　送张十八归桐庐【刘长卿】
　　归人乘野艇带月过江邨正落寒潮水相随夜到门
　　却归睦州至七里滩下作
　　南归犹谪官独上子陵滩江树临洲晚沙禽对水寒山开斜照在石浅乱流难惆怅梅花发年年此路看
　　对酒寄严维
　　陋巷喜阳和衰顔对酒歌懒从华髪乱闲任白云多郡简容垂钓家贫学弄梭门前七里濑早晚子陵过
　　睦州送尊师醮毕还越
　　吹箫江上晚惆怅别茅君蹋火能飞雪登【一作吞】刀入【一作吐】白云晨香永日在夜磬满山闻挥手桐溪路无情水亦分
　　按覆后贬官赴睦州奉赠苗侍郎制使
　　地逺心难达时危谤易成羊肠留覆辙虎口脱余生直氏偷金枉于家决狱明一言知已重片义杀身轻日【一作月】下人谁忆天涯客独行年光销蹇步秋气入衰情建业【一作禅】知何在长江问去程孤舟百口泪万里一猿声落日看乡路空山向郡城岂令寃积气千古在长平
　　新安江送陆沣归江隂
　　新安路人来去蚤潮复晚潮明日知何处潮水无情亦解归自怜长在新安住
　　酬皇甫侍御见寄时前相国姑臧公初临郡
　　离别江南北汀洲叶再黄路遥云共水砧逈月如霜嵗俭依仁政年衰忆故乡伫君宣室召汉法倚张纲酬张履雪夜发桐庐访别途中苦寒之作
　　扁舟乘兴客不惮苦寒行晚暮相依分江湖欲别情水声冰下咽沙路雪中平旧劒锋铓尽应嫌脱赠轻
　　余浦桥月下重游
　　秋风飒飒鸣条风月相和寂寥黄叶一离一别青山暮暮朝朝空江渐出亭岸老树犹依断桥明日行人已逺空余泪滴回潮
　　七里滩重送严维
　　秋风渺渺水空波越客孤舟欲榜歌手折衰杨悲老别故人零落已无多
　　赴新安赠别梁侍御
　　新安君莫问此路水云深江海无行迹孤舟何处寻青山空向泪白日岂知心纵有余生在终伤老病侵
　　酬李穆见寄
　　孤舟相访至天涯万转云山路更赊欲埽柴门迎逺客青苔黄叶满贫家
　　新安江奉送穆谕徳归朝赋得行字
　　九重宣室召万里建溪行事直皇天在归迟白髪生用才身复起覩圣眼犹明离别寒江上潺湲若有情
　　题元録事开元寺所居
　　幽居萝薜情髙卧纪纲行鸟散秋鹰下人闲春草生冒岚归野寺收印出山城今日新安郡因君水更清
　　送张栩扶侍之睦州
　　遥忆新安旧扁舟复却还浅深看水石来徃逐云山入县余花在过门故柳闲东征随子去皆隠薜萝间奉使新安自桐庐县经严陵钓台宿七里滩下寄使院诸公
　　悠然钓台下怀古时一望江水自潺湲行人独惆怅新安从此始桂楫方荡漾回转百里间青山千万状连崖去不断对岭遥相向夹岸黛秋色沈沈渌波上夕阳留古木水鸟拂寒浪月下扣舷声烟中采菱唱犹怜负羁束未暇依清旷牵役徒自劳近名非取尚何时故山里却醉松花酿回首惟白云孤舟谁复访
　　严陵钓台送李康成赴江东使
　　潺湲子陵濑彷佛如在目七里人已非千年水空渌新安江上孤颿逺应逐枫林万余转古台落日自萧条寒水无波更清浅台上渔竿不复持却令猿鸟向人悲滩声山翠至今在迟尔行船晚泊时
　　使还七里濑下逢薛承规赴江南贬
　　迁客归人醉晚寒孤舟暂泊子陵滩怜君更去三千里落日青山江上看
　　重别严维
　　月色今宵最明庭闲夜久天清愁寂多年左宦殷勤逺别深情溪临修竹烟色风落髙梧雨声耿耿相看不寐遥闻晓杵山城
　　新安非欲挂颿过海内如君有几多醉里别时秋水色老人南望一狂歌
　　寄刘员外【皇甫曽】
　　南忆新安郡千山带夕阳断猿知夜久秋草助江长鬓髪应成素青松独见霜爱才称汉主题柱待田郎
　　发桐庐先寄刘八丈员外【李穆】
　　处处云山无尽时桐庐南望转参差舟人莫道新安近欲上潺湲行自迟
　　耶溪书怀寄刘长卿员外寓睦州【秦系】
　　时人多笑乐幽栖晚起闲行独杖藜云色巻舒前后岭药苗新旧两三畦偶逢野果将呼子屡折荆钗亦为妻拟共钓竿长徃复严陵滩上胜耶溪
　　寄皇甫湜【韩愈】
　　敲门惊昼睡问报睦州吏手把一封书上有皇甫字拆书放牀头涕与涙垂泗昏昏还就枕罔罔梦相值悲哉无竒术安得生两翅
　　送皇甫湜赴举【马异】
　　马蹄声特特去入天子国借问去是谁秀才皇甫湜含吐一腹文八音兼五色主文有崔李郁郁为朝徳青铜镜必明朱丝绳必直称意太平年愿子长相忆
　　赠施肩吾【张籍】
　　世间渐觉无多事虽得空名未着身合取药成相待吃不须先作上天人
　　送施肩吾东归
　　知君本是烟霞客被荐因来城阙间世业偏临七里濑仙游多在四明山蚤闻诗价传人徧新得科名到处闲惆怅灞亭相送去云中琪树不同攀
　　西山即事奉寄故园徐处士【施肩吾】
　　仆作江西少施氏君为城北老徐翁诗篇忆昔欢相接顔貎如今恨不同世界尽忧蔬上露时人皆怕烛前风唯余独慕神仙道芥子虽穷夀不穷
　　桐庐防覩论事叟
　　扰扰防前走羸瘵中有老人扶杖拜天公霹雳耳不闻犹为子孙争地界
　　秋日桐江送裵秀才归淮南
　　怪来频起咏刀头桐树枝边一叶秋又向江南别才子却将风景过扬州
　　题钓台兰若
　　山僧不钓台下鱼几年空寄台边坐有时手把干松枝沿江乞得沙上火
　　归分水留赠王少府
　　仙吏饮冰多玉声新诗丽句遗狂生不愁日暮归山去故把隋珠入夜行
　　过桐庐场郑判官
　　荥阳郑君游説余偶因茗来桐庐幽竒山水引髙步暐风光随使车算緍百万日不虚吏人丛里唯簿书眼前横掣断犀劒心中暗转灵虵珠有时退公兼退食一尊长在朱轩侧胡商大鼻左右趋赵妾细眉前后直醉来引客上红楼面前一道桐溪流登临山色在掌内指防霞光随杖头东郭野人慵栉沐使将破履升华屋数杯酩酊不得归楼中便葢江云宿却被江云湿我衣赖君借我貂襜归
　　夏日过从叔幽居
　　且将一叶系垂杨门对清溪夏日长林下喜逢青竹巷局边输却紫罗囊碧蹄骏马衔刍细红粉佳人挈榼香伯仲歴官年尽少那知不笑汉冯唐
　　赠族叔处士
　　我家名士已无求若见翔鸿便举头紫石岩边吟绣段青苔纸上落银钩髙人酒席称无醉细字经书读未休定是仙山足灵药年过八十转风流
　　游安禅寺【徐凝】
　　欲到安禅游圣防先观涌塔出香城楼台有日连云汉壑谷无年断水声倚竹并肩青玉立上桥如蹋白虹行伤嗟置寺碑交碎不见梁朝施主名
　　新定途中【杜牧】
　　无端偶效张文纪下杜乡园别五秋重过江南更千里万山深处一孤舟
　　睦州四韵
　　州在钓台边溪山实可怜有家皆掩映无处不潺湲好树鸣幽鸟晴楼入野烟残春杜陵客中酒落花前
　　题新定八松院小石
　　雨滴珠玑碎苔生紫翠重故闗何日到且看小三峯
　　寄内兄和州崔员外十二韵
　　歴阳崔太守何日不含情恩义同钟李埙篪实弟兄光尘能混合擘画最分明台阁仁贤誉闺门孝友声西方像教毁南海绣衣行金橐宁回顾珠箪肯一枨只宜裁宻诏何自取专城进退无非道回翔必有名好风初婉软离思苦萦盈金马旧游贵桐庐春水生雨侵寒牖梦梅引冻醪倾共祝中兴主髙歌倡太平
　　丹水
　　何事苦萦回离肠不自裁恨声随梦去春态逐云来沈定蓝光澈喧盘粉浪开翠岩三百尺谁作子陵台郡中有怀寄上睦州员外十三兄歙州刺史邢羣
　　城枕溪流浅更斜丽谯连带邑人家经冬野菜青青色未腊山梅树树花虽免瘴云生岭上永无京信到天涯如今嵗晏从羁滞心喜弹冠事不赊
　　正初奉酬
　　翠岩千尺倚溪斜曽得严光作钓家越嶂逺分丁字水腊梅迟见二年花明时刀尺君须用幽处田园我有涯一壑风烟阳羡里解休去路非赊
　　秋晚蚤发新定
　　解印书千轴重阳酒百缸凉风满红树晓月下秋江岩壑防归去尘埃终不降悬缨未敢濯严濑碧淙淙
　　除官归京睦州雨霁
　　秋半呉天霁清凝万里光水声侵笑语岚翠扑衣裳逺树凝罗帐孤云认粉囊溪山侵两越时节到重阳顾我能甘贱无由得自强悮曽公触尾不敢夜循墙岂意笼飞鸟还归锦帐郎网今开傅燮书旧识黄香姹女真虚语饥儿欲一行浅深须揭厉休更学张纲
　　夜泊桐庐先寄苏台卢郎中
　　水槛桐庐馆归舟繋石根笛吹孤戍月犬吠隔溪邨十载违清义幽怀未一论苏台菊花节何处与开尊
　　严陵钓台下作【权徳舆】
　　絶顶耸苍翠清湍石磷磷先生晦其中天子不得臣心灵栖颢元缨冕犹缁尘不乐禁中卧却归江上春潜驱东汉风日使薄者醇焉用佐天下持此报故人则知大贤心不独私其身弛张有深致耕钓陶天真奈何清风后扰扰论屈伸交情同市道利欲相纷纶我行访遗台仰古怀逸民矰缴鸿鹄逺雪霜松桂新江沈去不穷山色陵秋旻人世自今古清辉煦无垠
　　宿桐庐馆同崔存度醉后作【白居易】
　　江海漂漂共旅游一尊相劝防穷愁夜深醒后愁还在雨滴梧桐山馆秋
　　凭李睦州访徐凝山人凝即睦州之民也
　　郡守轻诗客乡人薄钓翁解怜徐处士唯有李郎中













　　严陵集巻一
　　钦定四库全书
　　严陵集巻二
　　宋　董弅　编
　　诗
　　桐庐山中赠李明府【孟郊】
　　静境无浊氛清雨零碧云千山不隠响一叶动亦闻即此佳志士精防谁相羣欲识楚【一作此】章句袖中兰茝薰
　　题严光钓台【欧阳詹】
　　弭櫂歴陈迹悄然闗我情伊无昔时节岂有今时名辞贵不辞贱是心谁复行钦哉此溪曲永独英风清
　　送友人喻坦之归睦州【韩翃】
　　归心常共知归路不相随彼此无依倚东西又别离山花含雨润江树逆潮欹莫想渔樵兴人生各有为
　　送徐山人归睦州旧隠【雍陶】
　　君在桐庐何处住草堂应与戴家邻初归山犬翻惊主久别江鸥却避人终日欲为相逐计临时空羡独行身秋风钓艇遥相忆七里滩西片月新
　　严子陵【唐彦谦】
　　严陵情性是真狂抵触三公傲帝王不怕旧交嗔僭越唤他侯霸作君房
　　送刘崇偃尉睦州建徳县【张祜】
　　一命前途逺双曹公邑闲夜潮人到郭春雾鸟啼山浅濑横沙堰髙岩峻石斑不堪曽倚櫂犹复梦升攀
　　晚泊七里滩【许浑】
　　天晚日沈沈归船繋栁隂江邨平见寺山郭逺闻砧树宻猿声响波澄鴈影深荣名暂时事谁识子陵心
　　思桐庐旧居便送鉴上人【温庭筠】
　　莫道东南路不赊思归一步是天涯林中夜半双台月【严光钓渚有东台西台】洲上春深九里花【桐庐有九里洲】緑树绕邨含细雨寒潮背郭巻平沙闻师却到乡中去为我殷勤谢酒家
　　春日旅舍言怀【李频】
　　未识东西南北路青春日月坐销难如何一别故乡后五度花开五处看
　　及第后归新定
　　家临浙水傍岸对买臣乡纵櫂随归鸟乘潮向夕阳苦吟身得雪甘意鬓成霜况此年犹少酬身足自强
　　春日思归
　　春晴不断若连环一夕思归鬓欲斑壮志未酬三尺劒故乡空隔万重山音书断絶干戈后亲友相逢梦寝间却羡浮云与飞鸟因风吹去又吹还
　　还夀昌过西岭下赠妇
　　魏驮家前几树花岭西还有数千家石斑鱼鲊香冲鼻浅水沙田饭绕牙
　　自黔中归新定
　　朝过春闗辞北阙暮参戎幕向南巴却将仙桂东归去江月随人直到家
　　贻友人喻坦之
　　从容心自别饮水胜衔杯共在山中长相随阙下来修身空有道取事各无媒不信清平代终遗草泽才
　　白云亭【罗万象】
　　一池荷叶衣无尽数树松花食有余刚被世人知住处不如依旧再移居
　　寄李频【方干】
　　众木又揺落望君还不还轩车在何处雨雪满前山思苦文星动乡遥钓渚闲明年见名姓唯我独何顔
　　途中逢孙辂因得李频消息
　　灞上寒仍在柔条亦自新山河虽度腊雨雪未知春正忆同袍者堪逢共国人衔杯益无语与尔转相亲
　　题桐庐谢逸人江居
　　少小髙眠无一字五侯勲盛欲如何潮边倚竹寒吟苦石上横琴夜醉多鸟自树梢随果落人从窓外卸颿过由来朝市为真隠可要栖身向薜萝
　　睦州吕郎中郡中环翠亭
　　为是仙才登望处风光便似武陵春闲花半落犹迷蝶白鸟双飞不避人树影兴余侵枕簟荷香坐久着衣巾暂来此地非多日明主那容借冦恂
　　与乡人鉴休上人别
　　此日因师话乡里故乡风土我偏谙一巵竹叶如溪北半树梅花似岭南山夜猎徒多信犬雨天邨舍未催蚕如今休作还家意两鬓垂丝已不堪
　　方著作画竹
　　叠叶与髙节俱从毫末生留传千古誉研链十年情向月本无影临风疑有声吾家钓台畔似此两三茎
　　暮发七里滩夜泊严光台下
　　一瞬即七里箭驰犹是难樯边走岚翠枕底失风湍但讶猨鸟定不知霜月寒前贤竟何益此地误垂竿
　　山中
　　散拙亦自遂粗将猿鸟同飞泉髙泻月独树逈含风果落槃盂上云生箧笥中未甘明圣日终作钓鱼翁
　　与清溪赵明府
　　清规暂趋府独立与谁亲遂性无非醉求闲却爱贫林泉应入梦印绶莫留人王事闻多暇吟求几首新
　　示乡叟
　　暮齿甘衰谢逢人惜别离青山前代业老树此身移买药将衣尽寻方见字迟如何镊残鬓览镜变成丝
　　题乌龙山禅居
　　暑夜月华犹冷湿自知坐卧逼星宫晨鸡未暇鸣山底蚤日先来照屋东人世驱驰方丈内海波揺动一杯中伴师长住应难住归去仍须入俗笼
　　题睦州郡中千峯榭
　　岂知平地似天台朱户深沈别径开曳响露蝉穿树去斜行沙鸟向池来窓中蚤月当琴榻墙上秋山入酒杯何事此中如世外应縁羊祜是仙才
　　徳政上睦州胡中丞
　　上徳由来合动天旌旗到日是丰年羣书已熟无人似五字研成举世传莫道政声同宇宙须知紫气满山川岂唯里巷皆苏息犹有恩波及钓船
　　与桐庐郑明府
　　字人心苦达神明何止重门夜不扄莫道耕田全种秫兼闻退食亦逢星映林顾兎停琴望隔水寒猨驻笔聴却恐南山尽无石南山有石合为铭
　　胡中丞蚤梅
　　不独闲花不共时一株寒艶尚参差凌晨未喷含霜朶应先开亚水枝芬郁合将兰并茂凝明应与雪相欺谢公吟赏愁飘落可得更拈长笛吹
　　山中寄呉磻
　　莫问终休否林中事已成槃餐怜火种嵗计付刀耕掬水皆花气聴松似雨声书窓翘足卧避险侧身行果傍闲轩落蒲连湿岸生禅僧知见理妻子笑无名更拟教诗苦何曽待酒清石溪鱼不大月树鹊多惊砌下通樵路窓闲见县城云山任重叠难隔故交情
　　忆故山
　　旧山长繋念终日卧边亭道路知已逺梦魂空再经秋泉凉好引乱鹤静宜聴独上髙楼望蓬身且未宁
　　送王翁登科后归江东
　　南行无俗侣秋鴈与寒云野性自心惬乡名人共闻呉山中路断浙水半江分此地登临惯含情一送君
　　山中即事
　　趋世非身事山中适性情野花多异色幽鸟少凡声树影搜凉卧苔光破碧行闲寻采药处仙路渐分明
　　陪睦州胡中丞泛江
　　仙舟仙乐醉行春上界稀逢下界人绮绣峯前闻野鹤旌旗影里见游鳞澄潭彻底齐心镜杂树含芳让锦茵凡许从容谁不幸就中光显是州民
　　初归故里
　　常思旧里欲归难已作归心即自寛此日蚤知无爵位当时便合把渔竿朝昏入闰春将逼城邑多山夏却寒不是幽愚望荣忝君侯异礼亦何安
　　归睦州中路寄侯郎中
　　顔巷萧条知命后膺门感激受恩初却容鹤髪还蜗舍犹梦渔竿从隼旟新定暮云吞故国防稽春草入贫居乡中自古为儒者谁得公侯降尺书
　　侯郎中新置西湖
　　逺近利民因智力周回润物像心源菰蒲纵感生成惠鳣鲔那知广大恩潋灔清辉吞半郭萦纡别派入遥村沙泉绕石通山脉岸木黏萍是浪痕已见澄来连镜底兼知极处浸云根波涛不起时方泰舟檝徐行日易昏烟雾未应藏岛屿鳬鹥亦解避旌幡虽云桃叶歌还醉却被荷花笑不言孤鹤必应思凤诏凡鱼岂合在龙门能将盛事添元化一夕机谟万古存
　　嵗晚言事寄乡中亲友
　　急景苍茫昼若昏夜风干峭触前轩寒威半入龙虵窟煗气全归草树根蜡烬凝来多碧焰香醪滴处有冰痕尺书未达年应老先被新春入故园
　　项处士画水墨钓台
　　画石画松无两般犹嫌瀑布画声难虽云智慧生灵府要且功夫在笔端泼处便连隂洞黒添来先向朽枝干我家曽寄双台下徃徃开图尽日看
　　送睦州侯郎中赴阙
　　昔着政声闻国外今留儒术化江东青云旧路归仙掖白凤新词入圣聪弦管未知银烛晓旗幡已待锦颿风郡人难议酬恩徳徧在三年礼遇中
　　桐庐江阁
　　风烟百变无定态缅想画人虚损心巻箔槛前沙鸟散垂钩牀下锦鳞沈白云野寺凌晨磬红树孤邨遥夜砧此地四时抛不得非惟盛暑事开襟
　　偶作
　　直为篇章非动众遂令轩葢不经过未妨溪上泛渔艇又得门前张雀罗夜学事须凭雪照朝厨争奈絶烟何若于岩洞求偏类今古疎愚似我多
　　送乡中故人
　　少小与君情不疎聴君细话胜家书如今若到乡中去道我垂钩不钓鱼
　　思江南
　　昨日草枯今日青羁人又动望乡情夜来有梦登归路不到桐庐已及明
　　怀桐江旧居
　　长向新郊话故园四时清峭似山源春潮撼动莺花郭秋雨闭藏砧杵邨市井多通诸国货乡音自是一方言此中别有无归计唯把归心付酒尊
　　赠桐谿主人
　　岭猿沙鹤似同游竹汊荷湾可漾舟更入深溪见溪主苍苔石上卧垂钩
　　题悬溜岩隠者居
　　世人如要问生涯满架堆牀是五车谷鸟暮蝉声四散修篁灌木势交加蒲葵细织团圆扇防菜平铺合遝花却用水荷包緑李兼将寒井浸甘惯縁险峭收松粉常趁芳鲜掇茗芽池上树隂随浪动窓前月影被巢遮坐云独酌杯盘湿穿竹防吟路径斜见説公卿访遗逸逢迎亦是戴乌纱
　　题仙岩瀑布呈陈明甫
　　方知激蹙与飞喷直恐古今同一时逺壑流来多石脉寒空扑碎作凌澌谢公岩上冲云去织女星边落地迟聚向山前更谁测深沈见底是澄漪
　　书桃花坞周处士壁
　　醉吟雪月思深苦思苦神劳新髪生自学古贤修静节唯应野鹤识髙情细泉出石飞难尽孤烛和云湿不明何事懒于嵇叔夜更无书札答公卿
　　法华寺
　　砌下双顚有鹤栖孤猿亦在鹤边啼卧闻雷雨归岩蚤坐见星辰去地低一径穿縁应就郭千花掩映似无溪是非生死多忧恼此日防师为破迷
　　赠方干【呉融】
　　把笔尽为诗何人敌夫子句满天下口名聒天下耳不识朝不识市旷消揺闲徙倚一杯酒无万事一叶舟无千里衣裳白云坐卧流水霜落风髙忽相忆惠然见过留一夕一夕聴吟十数篇水榭林萝为岑寂拂旦舍我亦不辞携笻径去随所适随所适无处覔云半片鹤一只
　　清溪
　　清溪见底露苍苔密竹垂藤鎻不开应是仙家在深处爱流花片引人来
　　赠方干【可鹏】
　　盛名传出自皇州一举参差便缩头月里不无攀桂分潮中刚爱钓鱼休童偷诗稾呈邻叟客乞书题谒郡侯独泛短舟无限兴波涛西接洞庭秋
　　哭方先生
　　斗牛文星落知是先生死湖上闻哭声门前见弹指官无一寸禄名传千万里死着纸衣裳生谁念朱紫我心痛其语泪落不能已犹喜韦补阙扬名献天子
　　归桐庐寄严长史【章八元】
　　昨辞夫子櫂归舟家在桐庐忆旧丘三径煗时花竞发两溪分处水争流近闻江老传乡语还见家山减旅愁或在醉中逢雪夜怀贤应向剡川游
　　钓台【刘驾】
　　澄流可濯缨严子但垂纶孤坐九层石逺笑清渭滨潜龙飞上天四海岂无云清气不零雨安使洗尘氛我来吟髙风彷佛见斯人江月尚皎皎江石亦磷磷如何台下路明日又迷津
　　送尹蔓回睦州【厉翼】
　　怜君授衣月逺作泛舟行江阔桐庐岸山深建徳城千寻乔木影七里暮滩声兴尽当停櫂临流更濯缨
　　钓台【唐颖】
　　寥落荒台七里洲贤人永逐水东流寒猿呌断青天月千古冥潭树秋
　　钓台【杜荀鹤】
　　苍翠云峯开俗眼澄烟水浸尘心唯将道业为芳饵钓得髙名直至今
　　清溪来明府出二子请诗因遗一絶
　　珠明玉润尽惊人不称寒门不称贫若向吾唐作双瑞便同祥凤与祥麟
　　哭方干
　　何言寸禄不沾身身没诗名万古存况有数篇闗教化得无余庆及儿孙渔樵共垒坟三尺猿鹤同栖月一邨天下未宁吾道丧更谁将酒酹吟魂
　　桐江春望【刘仁徳】
　　江上车声落日催纷纷扰扰起尘埃更无人望青山立空有颿冲夜色来沙鸟似云钟外去汀花如火雨中开可怜潇洒鸱夷子散髪扁舟竟不回
　　闻进士许彬罢举归睦州怅然怀寄【郑谷】
　　桐庐归旧庐垂老复樵渔吾子虽言命乡人懒读书烟舟撑晚濑雨屐剪春蔬异代名方振哀吟莫废初
　　题清溪方仙翁庙【髙骈】
　　清溪道士人不识上天下天鹤一只洞房深锁壁窓寒滴露研朱防周易
　　引泉诗【睦州龙兴观　陆防老君院作】
　　上嗣位六载吾宗刺桐川余来拜旌防诏下之明年是时春三月绕郭花蝉聮岚盘百万髻上插黄金钿授以道士馆置榻于东偏满院声碧树空堂形老仙本性乐凝澹及来更虚焚香礼真像盥手披灵编新定山角角乌龙独巉然除非净晴日不见苍崖颠上有拏云峰下有喷壑泉泉分数十义落处皆清潺寒声入烂醉聒破西窓眠支笻起独寻只在墙东边呼僮具畚锸立凿莓苔穿漾丛漴派堕练带横斜牵乱石抛落落寒流响溅溅狂奴七里濑缩到疏楹前跳光泼半散涌沬飞漩圆势束三峡挂泻危孤磴县曽闻瑶池溜亦灌朱草田鳬伯弄翠繠鸾雏舞丹烟凌风捩桂柁隔雾驰犀船况当元家尝着道徳篇上善可比水斯文参五千精灵若在此前恶防波传不拟争滴沥还应防沦涟出门后飞箭合势浮青天必有学真子鹿冠秋鹤顔如能辅余志日使疏其源
　　上新定宋使君二首【贯休】
　　禅坐吟行谁与同杉松共在寂寥中碧云诗理终难到白藕花经讲始终水叠山重擎草疏砧清月皓立霜风十年勤苦今酬了得向桐江识谢公
　　寺倚乌龙腹窓中见碧棱空廊人画祖古殿鹤窥镫风吼深松雪鑪寒一鼎冰唯应谢内史知此道心澄
　　寄桐江冯使君四首
　　山风与霜气浩浩满松枝永日烧杉子无人共此时为文攀讽谏得道在毫厘唯有桐江守常怜志不卑端居碧云暮好鸟啼红芳满郭桃李熟巻帘风雨香清吟绣段句黙念芙蓉章未得归山去频升谢守堂山东山色胜诸山谢守清髙不可攀薄俗尽于言下泰苦心唯到醉中闲香凝锦帐抄书后月转棠隂送客还野客霑恩归未得萧萧霜叶满柴闗
　　瓦砾文章岂有媒两三年只在金台本师头白须归去太守门清愿再来皓皓玉霜孤鴈逺萧萧松岛片颿开从兹林下终无事唯有焚香祝上台
　　秋寄李频使君二首
　　为郎须塞诏当路亦饥驱贵不因人得清还似句无烧烟连野白山药拶阶枯想得徴黄诏如今已在途务简趣难陪清吟坐绿苔叶和秋蚁落僧带野香来留客朝尝酒忧民夜画灰终期冒风雪江上见宗靁
　　寄新定桂雝
　　独自住梅岭隣应是衲僧句须人未道君此事偏能坞湿云霾观溪寒月照罾相思不可见江上立腾腾
　　寄乌龙山贾秦处士
　　庭果色如丹相思夕照残云边蹋烧去月下把书看涧水仙居共风漆树寒吾君方仄席未可便怀安
　　桐江闲居作五首
　　木落雨修修桐江古岸头拟归仙掌去刚被谢公留猛烧侵茶坞残霞照角楼坐来还有意流水面前流香刹通真观楼台倚郡城隂森古树气羸淡老僧情壁画连山润仙钟扣月清何须结西社大道本无生静室焚檀印深鑪烧铁缾茶和阿魏暖火种栢根馨数只呼来鹤成堆读了经何妨似支遁骑马入青冥不问庚桑子唯师妙吉祥等闲眠片石不觉到斜阳独自收槠叶教童采栢瓤王孙莫相笑淡泊味还长露滴滴衡茆秋成爽气交霜椑如蜜裹冈葛似盐苞净癣侵蛩穴防阳落鹤巢还如山里日门更絶人敲
　　对雪寄新定冯使君二首
　　仙掌空思归未能焚香冥目对残镫岂知瑞雪千山合空觉春寒半夜増翳月素云薶粉堞堆巢孤鹤下金绳因思太守忧民切吟对琼枝喜不胜
　　政化犹来通上灵丰年祥瑞满窻明气严坐久镫凝焰片大更深屋作声飘奄烟霞何处去欹斜杉竹向帘倾雪林中客虽无事还有新诗半夜成
　　登干霄亭【已下六首陪冯使君游】
　　拥翠扪萝山屐轻飘飘红斾在青冥仙科朱绂言非贵溪鸟林泉癖爱聴古桂林边棊局湿白云堆里茗烟青因思庐岳弥天客手把金书倚石屏
　　游灵泉院
　　珂佩喧喧满路岐乱泉声里扣禅扉对花语合希夷境坐石苔黏黼黻衣鸟啄古杉云苒苒风吹清磬露霏霏惠严亦有孤峯在只恋飜经未得归
　　过相思岭
　　誉自馨香道自怡相思岭上却无机荒渠叶覆深霞在片石人吟一鸟飞何处风砧传古曲谁家冢树挂斜晖因思徃事堪悲笑鹤背鱼竿未是归
　　锦沙墩
　　临水登山兴自竒锦沙墩上最多时虽云髪白孤峯好其奈名清圣主知草媚莲塘资逸步云生松壑有新诗翛然别是神仙趣岂羡东山妓乐随
　　钓罾潭
　　境静江澄无事时红旌画鹢动鱼矶心期只是行春去日暮还应得鹤归风破绮霞山寺出人歌白雪岛花飞自怜亦在仙舟上玉浪飜飜溅草衣
　　迎仙阁
　　涧香霞影绕楼台巻箔凭栏耳目开况从旌旗近鸾凤可怜谭笑出尘埃火云不入长松径露茗何须白玉杯谁道迎仙仙不至今朝还有谢公来
　　夏雨登干霄亭上宋使君二首
　　霁色澄鲜壑饮虹干霄亭上望无穷蝉惊残雨疑秋早雷傍严城报嵗丰归庙片云衔紫电立查双鹤唳仙风自怜四郡干戈日得在文翁教化中
　　邹鲁封疆禾稼浓清吟孤坐思重重新诗几献蓬莱客逺梦仍归菡萏峯野果一枝堪荐茗落霞数片欲烧松如何深得冥搜癖月磬声声归去慵
　　宋使君罢新定移出东馆二首
　　无为政化更何为到即生人妪煦肥必似汉髙三杰去且将刘宠一钱归玉阶香惹麒麟步银汉风驱鸑鷟飞为报烝民莫惆怅陶钧及尔更光辉
　　祖筵四面烟花合江馆深冬归思长火斾画旗风焰焰橘洲渔舍浪茫茫聴歌几入红兰榭坐隠频升白玉堂今叹不如沙碛鴈天边一一得随阳
　　寄杭州宋使君【公初罢睦州】
　　一自双旌下钓台望风吟苦冻云开即归紫闼天非逺犹忆乌龙首独回髙节似僧僧共坐暮潮如雪雪中来应知新定苍生泪洒向东风祝上台
　　游严陵钓台
　　雪浪皑皑万古情岸边台占子陵名一时大器天将与数尺渔竿谁不擎危榭髙碑镌籀字沧洲老鹤识先生游人到此慵归去庭树孤猿有好声
　　新定江边作
　　江边山顶深秋时身闲萧洒心无为石头青草取次坐松风竹风撩乱吹数声好鸟来依我一防征颿去是谁惆怅古贤何处在潺湲夕照满江湄【日落山照耀即此处也】









　　严陵集巻二
　　钦定四库全书
　　严陵集巻三
　　宋　董弅　编
　　诗
　　新桐庐知县贠外端修节行富有才名九霄未展于奋飞百里暂劳于绥抚言之美任即动征桡敢赋恶诗用伸攀送【李昉】
　　词笔凌云正后生安贫守道住神京昔年南国无虚誉今日中朝有令名杨柳岸边挥袂去木兰舟里载书行琴堂莫作多时计碧落方开万里程
　　桐庐贠外出勲德之门以儒素为业洎来仪于京阙久飞誉于缙绅今则膺鳯诏于朝端奏牛刀于江表防承防尚书赋琼章于丹地饯兰櫂于清流愚虽不才敢继其作【扈蒙】
　　王谢髙门江鲍才东游何用更裵弦歌好就呉乡拜簪组初从魏阙来清酒一尊携防灎旧诗千首贮琼瑰健颿轻櫂湏行乐莫效当时庾信哀
　　悯旱【田锡】
　　下车逢岁旱祷庙望秋成火轮转曈昽赤日弥髙明稻苖已枯死麦垅不堪耕【阙】
　　钓台【刘昌言】
　　汉业中微炎祚衰四海奸豪窃神器南阳龙虎方闘争赤伏真人正天位先生髙隐来富春耕耒青山自如意一竿鱼钓乐幽深七里溪光弄苍翠朝中天子思故人物色环中引其类先生独歩衣羊裘咳唾浮云轻富贵足加帝腹傍无人星动天丈失躔次卓哉光武真圣君终使狂奴毕髙志云台千尺尽功臣谁肯回顾钓台地
　　又
　　不防持竿意由来善一身何如事天子就削汉功臣乱木凋云际幽禽散水濵空余台下月千载属渔人
　　留题钓台【鲁有开】
　　昔日狂奴向此来爱垂芳饵上崔嵬乡人不识钓台意空指山头是钓台
　　赠方江二君【丁谓】
　　偶向严堂吊子陵布衣携手逺相迎乍亲冠盖谈谐少久住林泉耳目清正好辛勤縁齿少最难遭遇是时平李频乡党英裔皆合工诗取盛名
　　钓台【范师道】
　　乾坤交泰重弥纶当日严陵道最淳大汉中兴得英主先生髙退作闲人滩头风月遗千古台上纶竿寄一身今日病夫祠下过独知疲懦长精神
　　题钓台【张保雝】
　　汉包六合网英豪一个鸿惜羽毛世祖功臣三十二云台何似钓台髙
　　谪守睦州作【范仲淹】
　　重父必重母正邦先正家一心囬主意十口向天涯铜虎恩犹厚鲈鱼味复佳圣明何以报没齿愿无邪
　　赴桐庐郡淮上遇风三首
　　圣宋非强楚清淮异汨罗平生仗忠信尽室任风波舟楫顚危甚蛟鼋出没多斜阳幸无事沽酒听渔歌妻子休生咎劳生险自多商人岂有罪同我在风波一櫂危于叶傍观亦损神他时在平地无忽险中人
　　出守桐庐道中十絶
　　垅上带经人金门齿谏臣雷霆日有犯始可报君亲君恩太山重尔命鸿毛轻一意惧千古敢怀妻子荣妻子屡牵衣出门投祸机宁知白日照犹得虎符归分符江外去人笑似骚人不道鲈鱼美还堪养病身有病甘长废无机苦直言江山藏拙好何敢望天阍天阍变化地所好必真龙轲意正迂阔悠然轻万钟万钟谁不慕意气满堂金必若枉此道伤哉非素心素心爱云水此日东南行笑解尘缨处沧浪无限清沧浪清可爱白鸟鉴中飞不信有京洛风尘化客衣风尘日已逺郡枕子陵溪始见神乐优优尾在泥嘉兴道卿学士不以仲淹补责在逺寄遗佳什日以讽味如清庙之瑟一唱三叹盖有以动神感物者焉桐庐郡溪山秀妙陆鲁望所谓清凉国者兹无敢让又得叶道卿诗咏歌其间雅复増气因依韵以和庶几元白之风同希阔于江山矣
　　世传学干禄小子乃逢辰一入谏诤司鸿毛忽其身可负万乘主甘为三黜人岂量尧舜心如日照孤臣薄责落善地雅尚过朝伦仅同在泥敢冀蠖求伸朱楼逼清江下睨百丈鳞羡此南鱼乐不忍持钩轮为郡良优优乏才止循循恬愉弗扰外何以慰下民拙可存吾朴静可逸吾神渐得疎懒味下车将四旬嘉兴风雅来观对如大賔感兹韶夏音佐我台上春
　　新定感兴五首
　　数仭黄堂上题名仅百贤孤髙宋开府千载可拳拳山水真名郡恩多补谏官中间好田锡风月亦盘桓风物皆堪喜民灵独可哀稀逢贤太守多是谪官来去国三千里风波岂不賖回思洞庭险无限胜长沙江上多嘉客清歌进白醪灵均良可笑终日着离骚
　　游乌龙寺
　　高岚指天近逺溜出山迟万事不到处白云无尽时异花啼鸟乐灵草隐人知信是栖真地林僧半雪眉
　　江干闲望
　　江干日清旷寓目一搘笻落叶信流水归云识旧峯兰荪谁共采鳬鴈自相从莫爱苹风起波来千万重
　　和章岷推官登承天寺竹阁
　　僧阁倚寒竹幽襟聊一开清风曽未足明月可重来晚意烟垂草秋姿露滴苔佳賔何以伫云瑟与霞杯
　　斋中偶书
　　狂愚多苦口幽逺独甘心言路有余责权门无去音忘忧时叩易思古即援琴此意谁相和寥寥鹤在隂
　　依韵酬周骙太博同年
　　孰敢先怀富春图良时须惜几嗟吁众人可致巍巍主上意思平两两符不称内朝禆耳目多慙外补救皮肤子陵滩畔观渔钓无限残阳媚緑蒲
　　依韵答胡侍郎见寄
　　千年风采逢明主一寸襟灵慕昔贤待看朝廷兴礼让天衢何敢闘先鞭
　　潇洒桐庐郡十絶
　　潇洒桐庐郡乌龙山霭中使君无一事心共白云空潇洒桐庐郡开轩即解顔劳生一何幸日日面青山潇洒桐庐郡全家长道情不闻歌舞事绕舍石泉声潇洒桐庐郡公余午睡浓人生安乐处谁复问千钟潇洒桐庐郡家家竹引泉令人思杜牧无处不潺湲潇洒桐庐郡春山半是茶轻雷还好事惊起雨前芽潇洒桐庐郡千家起画楼相呼采莲去笑上木兰舟潇洒桐庐郡清潭百丈余溪翁应有道所得是嘉鱼潇洒桐庐郡身闲性亦灵降真香一炷欲老悟黄庭潇洒桐庐郡严陵旧钓台江山如不胜光武肯教来
　　桐庐郡斋书事
　　千峯秀处白云骄吏隐云边岂待招数仭堂髙谁富贵一枝巢稳自逍遥杯中好物闲宜进林下幽人静可邀莫道官清无岁计满山芝术长灵苖
　　桐庐郡卒陶旻者本琼林苑以接花为事因罪黥送于此寺丞葛君闳感而作接花歌幕中章君岷和以相示因而缀焉
　　江城有卒老且贫顦顇抱关良苦辛众中忽闻语声好知是北来京洛人我始问云何至是欲语汍澜坠双泪斯须收泪始能言生自东都富贵地家有城南锦绣园少年止以花为事黄金用尽无他能郤作琼林苑中吏年年中使先春来晓宣口敕修花台竒芬异卉百余品求新换旧争栽培犹恐君王厌顔色羣芳只似寻常开幸有神仙接花术更向城中求絶匹梁王苑里索妍姿石氏园中搜淑质金刀玉尺裁量妙香膏腻壤弥缝宻回得东王造化工五色敷华异平日一朝宠爱归牡丹千花相笑妖娆难窃药常娥新换骨婵娟不似人间看太平天子春游好金明柳色笼黄道道南楼殿五云髙钧天捧上蓬莱岛四边桃李不胜春何况花王对玉宸国色晶明动韶景天香旖旎飘芳尘特奏霓裳羽衣曲千官献寿罗星辰兊说临轩逾数刻花吏此时方得色白银红锦满牙牀拜赐仗前生羽翼惟观风景不忧身一心岁岁供春职中途得罪情多故刻木在前何敢诉窜来江外知几年骨肉无音鴈空度北人情况异南人潇洒溪山苦无趣子规啼处血为花黄梅熟时雨如雾多愁多怅信伤人今年不及去年身目昏耳重精力减复有乡心难具陈我闻此言聊悒悒近曽侍从班中立朝违日下暮天涯不学尔曹向隅泣人生荣辱如浮云悠悠天地胡能执贾谊文才动汉家当时不免来长沙幽求功业开元盛亦作流人过梅岭我无一事逮古人谪官郤得神仙境自可优优乐名教曽不栖栖吊形影接花之技尔则竒江乡卑湿何能施吾皇又诏还淳朴组绣文章皆弃遗上林将议赐民亩似昔繁华徒尔为西都尚有名园处我欲抽身希白傅一日天恩放尔归相逐栽花洛阳去
　　仲淹自桐庐移守姑苏由江而上登严陵钓台移舟南岸宿方干处士旧居章从事闻之有诗见寄因依韵和之
　　姑苏从古号繁华却恋岩边与水涯重入白云寻钓瀬更随明月宿诗家山人惊戴乌纱出溪女笑依红杏遮来蚤又抛泉石去茫茫荣利一吁嗟
　　仲淹景祐初典桐庐郡有七里瀬子陵之钓台在焉廼以从事章岷往讲堂而祠之召防稽僧恱躬图其像于堂洎后守姑苏道出其下登临裵见东岩絶壁白云徐生云方干处士之旧居遂访焉其家子孙尚多儒服有楷者新防名而归因留二十八字又图处士像于严公堂之东壁请刋诗于其左
　　风雅先生旧隐存子陵台下白云邨唐朝三百年冠盖谁聚诗书到逺孙
　　题方先辈山居
　　髙尚继先君岩居与俗分有泉皆漱石无地不生云邻里多垂钓儿孙半属文幽兰在深处终日自清芬
　　留题江先辈旧居
　　结舍近沧洲江山不外求我来明月夜更得主人留
　　钓台【章岷】
　　乘兴访遗基扁舟宿烟渚水净冩天形山空答人语风篁自成韵霜叶纷如雨寒亭暮响清饥猿夜啼苦疑将洞府接似与人寰阻不羡重城中喧喧听笳皷
　　陪范公登承天寺竹阁
　　古寺依山起幽轩对竹开翠隂当昼合凉气逼人来夜影疎排月秋鞭瘦出苔双旌容托乘此地举茶杯和范公同章推官登承天寺竹阁【阮逸】
　　竹石寒相倚云晓共开闲身方外去幽意静中来坠响风随箨移隂日上苔迟留秋更夜待月露盈杯
　　髙峯【关咏】
　　独爱髙峯最上头夕阳烟树见严州子陵贪向溪边钓应未曾来此地游












　　严陵集巻三
　　钦定四库全书
　　严陵集巻四
　　宋　董弅　编
　　诗
　　杜少卿知睦州【宋祁】
　　三年去国别尧云一箧书空此谤分贾谊有才偏陨涕屈原何赋不思君諌囊久晦沈余草绶笥重开续旧薫几日班春向桑野汉家丹诏十行文
　　留题子陵钓台【蔡襄】
　　遁世巢由志能忘将相权人瞻祠树古天作钓台圆孤迹千秋外遗踪一水边清风敦薄俗岂是爱林泉
　　至睦州
　　一带沧波两向山扁舟中去几时还浮生多半在离别此意明知未肯闲
　　子陵二首【李师中】
　　阿谀顺防为深戒逺比夷齐气更豪半夜光芒侵帝座有谁曾似客星髙
　　社稷功名出隐沦天髙听逺亦应闻厐眉一去无人问七里商山但白云
　　寄睦州苏七使君【张伯玉】
　　阔歩曾飞到广寒一麾聊顿野云间虬蟠涧底未失水鹗在笼中且看山旧日笑谈犹壮否近来书信亦稀还严滩桐岭宜秋醉却恐才髙不柰闲
　　桐庐苏七太守通判晏鲁望逺寄倡和之什辄伸纪美【余时授此州监郡】
　　桐君圃外州树石最清幽水截三呉秀山当百粤秋岩坰无俗土宅舍有髙楼画隼真才望题舆雅唱酬滩声环醉枕鹭影入茶瓯蚤晚陪清躅梯云奉俊游
　　寄新定苏七太守
　　闻道银符渡睦溪桐山应为长清晖渔翁几十迎舟拜沙鸟成双夹斾飞防检簿书茶贡蚤体量风物橘奴肥题舆自媿来何晚未得云中瞩使威
　　之官新定同年李郎中以诗赋别即事感懐次韵上答
　　雨后惊涛激箭催为君停櫂把离杯宦游向老令人笑别恨伤春触处来故国未归江令宅全家且上子陵台如今遇酒伸眉醉休问多才与不才
　　之官新定寓兴三首
　　关山雨雪征人泪京洛风尘倦客心谁信子陵溪上去一川秋净涤烦襟
　　汴水东浮不系舟到官无事只轻鸥不才自古饶天幸请却俸钱溪上游
　　溪山千古絶浮埃时拂朝衣上钓台却恐被他渔父笑糟醨不啜又闲来
　　之官新定却寄并州通判王几道
　　新定与并门天南天北人扁舟江外客别乘塞垣身朔马惊鸣橐秋鲈上钓纶何时叙离阔把酒碧嵩春
　　七里滩
　　漱玉鸣珠七里滩到今犹照客星寒卢奴有水徒千顷未得髙贤一瞬看
　　舟次子陵钓台
　　十载从军去又来强为顔面走尘埃久慙簪笏未归去且喜妻孥共此来旋撷岸蔬供野饭欲题岩壁拂苍苔子陵昔日诚髙趣未必全家上钓台
　　睦州
　　千家楼阁丽朝晖人到于今说钓矶雨后数峯骄欲鬬春来两港活如飞髙吟多谢沈家令中酒长怜杜紫微更爱严城无鎻处白云揺漾去还归
　　送交代倅车晏十一鲁望
　　鲁望江南客风骚猎将坛髙吟得意处清韵逼人寒塲屋声华旧襟灵渤澥寛闺门尽羔鴈庭野列芝兰黾勉来新定淹留就小官酒论浩刼饮山欲上天看待月髙峯寺【髙峯寺在郡东絶顶】听猿七里滩入云移翠簜凿石引鸣湍【鲁望疏北山泉于后阁为玉泉轩又闻余好竹特徙数百本为清絶友】一日交符去芳风善继难红尘久离阔白首此相欢【阙两句】留方医鹤厀【池上二鹤久病遗方医之阙】贶别遗渔竿【鲁望常于严瀬自作钓竿尤得其妙既去持以贶余】虎【阙】宁知用松筠幸未残路长分骥騄火烈辨琅玕【阙】际多平仲鸰原有谢安巻舒知自得不用苦弹冠
　　监州新定却寄并州旧僚
　　久从光禄长城戍却到严陵旧钓滩休问簿书边报急且听宅舍水声寒舟浮南渡云千里睡起东日数竿寄语晋溪溪上月楚天虽逺一般看
　　同年李郎中以诗见寄仍许见过次韵和答
　　新定溪山国病怀忻所依桐君谈药妙严瀬得鱼肥吏退抄书谱朋来典道衣轩车如顾我春酒上苔矶
　　乌龙寺祈雨回马上口占
　　官曹苦覊束祈灵得幽便夹路松披鬛蹑石烟分练迎轩玉泉响鸣驺沙鸟散晓日破霜隂前峯蔼葱蒨逶迤歩髙阁窈窕出云汉坐来清思生语余疎磬缓方将尘滓涤还忧簿书乱偃斾拂归韀回首青猿断
　　西湖楼
　　积水照层峯登临谁与同望来生羽翼醉欲上烟空细细湿花雨疎疎开袖风新安江上景尽属此楼中
　　玉泉祈雨
　　南州富潨射万壑纵奔瀬兹泉一何髙夐与寥廓对邈非猿鸟到迅恐岩磝碎霜落天地清玉立江海外人区未蒙泽蛟龙兹有待浅石谅难渟当与云涨防
　　登乌龙山寺阁
　　桐川本无尘况此幽阁逈万木含秋声一轩与天净前峯翠分滴后谷语相应槛下江云归檐前古雪凝岩僧对游客湛若寒冰莹百虑縁心空独饭随疎磬嗟余本林壑谬与世纷竞一作市朝人几伤麋鹿性旧山别来久萝蔓鎻幽径长恐客沈深未得归期定息巾来此境时觉襟韵胜犹媿招隐心聊为小山咏
　　后庵试茶
　　郡僻好藏身心闲久无事前轩饱食罢后庵取茶试岩边启茶钥溪畔涤茶器小灶松火然深铛雪花沸瓯中尽余緑物外有深意滥官来此游时得拂尘累莫笑后庵茶闲中好滋味
　　郡斋闲歩
　　花木方塘小楼台宅院深以何消俸禄无事住山林雨雪羁游路风沙苦战心若论当此景不啻万黄金
　　到新定后却寄苏州蒋侍郎
　　遂翁亭畔碧桃开招隐溪头画舫回曽奉云鸿此真赏到今羽翼出尘埃闲窥玉字书千巻渴饮金茎露一杯别后霜天苦寥阔海云深处望公台
　　自新定沿牒三衢舟中寓兴寄所知
　　井落瓯闽近乡亭百粤连一萍游宦客两浆上滩船石壅千寻浪山围几匝天乱篙鸣逺屿羣噪捧危舷峡断疑无路汀回复济川林深羡沙鸟邨近喜人烟岂昧垂堂诫都由稍食牵家山旧庐在蚤晚赋归田
　　舟次兰溪却寄新定太守
　　解纚向萧瑟叙别喜英豪野水征颿逈秋天翠幕髙使旟标画隼骑吹压霜涛几日狂酲析思君梦更劳
　　新安江舟中奉酬孙观书记
　　十年塞外忆江山【余从事太原十年】今日扁舟纵眼看匝岸野花红似簇避人沙鸟起成团放怀自古酒为得老笔到今诗最难君解髙吟我方饮几人能共此清欢
　　送清溪郑中舍官满还京
　　郑宰金闺彦年来解绂归囊装轻劒在场屋故人稀【郑君应先朝举】水馆酒初罢霜江颿欲飞无烦重回首行矣近天晖
　　桐庐官满先寄杭州资政侍郎
　　海角千家郡天南一水涯倦游暂梗泛多滞喜时弱羽诚难振危根只自持九门尝际遇百歩亦参差【某蚤忝进士第再以书判防萃登科又以贤良方正待诏而才实无取时谓滥吹】万壑喷霆雾千峯出险巇牢愁客星见孤节涧松知贺厦宁无托披云幸有期鲁堂金石地商欲再言诗
　　和王治臣新定即事
　　碧泉千脉防金沟名是东南俗阜州【州名取俗阜人和之义】任昉旧诗题县石贺齐髙垒照江流月明几处游归客春色何人醉倚楼我是江潭钓鱼者喜君相见且相留
　　王治臣以余在告宠示嘉什
　　新安泉石最为佳多病何劳养岁华药好幸依桐圃近山寒惟畏酒垆賖狂思逸客浮沧海渴想仙人饮绛霞欲傍重阳搘防起菊房新小玉生芽【近约使君九日龙山之饮】
　　次韵王治臣九日使君席上二章
　　楚枫丹外客颿稀水拍长天鴈字垂乐事喜逢千日酒凭髙正在九秋时呉歈调笑歌杨叶蛮鼓铿闳引柘枝使骑相逢且留饮行看卓马辔如丝
　　新安江碧郡楼危九日登临醉袖垂莫笑松筠岁寒地却胜桃李艳阳时清渟酒莹红螺面窈窕笙攅碧玉枝未必尊前叹迟暮几人如我始牵丝
　　答延平王八使君望江亭见怀之什
　　望江亭上望桐江烟水茫然隔锁擢第蚤同丹桂树从军俱在碧油幢【庆厯初余与治臣俱在征西】天遥皓月人千里书托红鳞锦一双开府时多家令瘦酒旗犹恐未相降【兄大诧延平酒美仆因率尔自负】
　　钓台
　　尽逐鲸鲵埽八区故人惟我更无余云台功将任图画天上客星闲巻舒若把杀人来逐鹿争似全身归钓鱼先生有意羲皇外不为林泉傲帝居
　　罢新定至钱塘喜见孙观书记
　　桐江防袂蚤三年把臂重来讲旧篇陌上风尘成底事鬓边霜雪但依然虬蟠我亦思沧海鹗荐君方上碧天【孙以诸侯荐将改官】忍把离杯又抛掷别愁纷泪满春烟
　　至和中得倅新定今领福唐再经此郡感旧书懐因呈使君刘孝叔
　　十年前倅此州来平日风情尚壮哉玉水声中寒濯笔石楠香里夜衔杯【郡城外有玉泉庵最为絶景又倅防前有石楠一本隂合庭中凡饮席不须帟幕】可怜白首成何事犹得红旌向此回太守故人应笑我践言堪媿子陵台【余倅郡时年甫三十蚤有退休意于今未得已故有是句】
　　饭芝川邨舍【新定郡山后】
　　嫰苖苒苒头角秀柔桑褭褭隂影轻茆檐饭起上马去一声雨后黄鹂鸣
　　宿普光寺【去州城三十五里】
　　无端未得归林下又向南方拥使麾夜宿禅关更潇洒一轩寒月照清池
　　宿桐庐县江口
　　桐庐江水碧百丈见游鱼元是新安水流从下瀬初【新安江水才下七里滩至此】清风寒到底明月静涵虚尘土谁难濯人心自不如
　　桐庐寺晓钟
　　扁舟下桐圃霜月满寒潭疎钟一声起清与天地参舂容逗万壑窈窕出层岚覊魂不成寐洗耳涤尘贪
　　桐江口见雪
　　无诸地无霜【福唐号无诸城】从古困炎热晓出桐江口喜见羣峯雪酌酒髙颿下归思满寥泬从今不系舟泛泛老清澈
　　出七里泷口望桐庐县
　　泷口波自平沧洲分两溪辛勤下百粤乍出天一涯近入桐庐市潮水溢中泜不闻湍瀬声沙鸟浩然飞物我两俱适吾亦浩然归
　　龙门岩
　　未到子陵滩先见龙门石万物镇羣峯闯然耸双壁清泉界中道亢若髙门辟樵童走深径渔户掩沈碧白首钓鱼郎不知有行客
　　至睦州泊新安江口
　　前岁过此州手持七闽节虽逺敢惮劳揽辔迟明发回瞻七里瀬何日榜舟歇幸得满三年解符下瓯粤却到新安江依然旧澄澈敛巾照江水无白可添发州人多故吏【余尝倅郡】罗立皆磬折问我此去心复有何施设兴言顾诸老谢尔相慰说此度归来心可共严陵说
　　港口渡
　　三月悲风瑟瑟寒小船舟檝渡溪难日髙待得过岸去回首脩篁千万竿
　　送睦州丁郎中
　　雨后桐江木叶稀坐棠无事枕闲欹扁舟几认严君钓古壁多逢沈令诗夜静好当轮省宿晓寒堪忆趂朝时山城寂寞郎官贵想对秋风动所思
　　寄睦州朱少卿【葛闳】
　　何幸乡枌托使麾忆曽淮澨见风仪泉分龙岫成新酿庙鎻琼蕤换旧枝【维扬后土庙有琼花】二水清涵潭月夜千峯晴卷雪云时向来潇洒称名郡少缓龚黄次补期
　　经大洋呉氏别业
　　渐老故人少与君兹晤言方山共邻里好畤旧田园溪色寒生枕松隂翠入轩犹怜巾子在相对举清尊【予明道中与邵隐之王君章有巾子山聨句之作】
　　龙盘山影倒寒流十里屏风翠入楼画笔肯归涵碧手【刘梦得涵碧图诗有落在寻常画师手之句】湖光疑对涌金秋【钱塘湖门】主翁爱客排三雅渔父忘机任直钩为访红云绕花岛满船歌舞按梁州
　　同孝叔游潇洒亭
　　昔日贤侯多兴咏为怜潇洒复潺湲一桥飞处横牛渚【孝叔新建水南浮桥】二水清来见浙源【沈杜有新安江见底及逺分丁字水之句窃以孝叔政亊如此】雨涨瀑泉添岳面晚晴春草带潮痕好风新月相留意只恐张纲拥使轩
　　题思范轩二首
　　华衮多年去竹轩更思风节纪山樊抗言后坐遗忠美【见爰盎传却逺慎夫人坐次故事】通使河源旧防存【文正尝总西事】诗石欲留千古永【竹阁倡和数首太守孝叔书丹】棠隂还对一楼繁【西湖有甘棠楼亦旌德政】使君才望须相继莫厌林间驻画轓
　　天下儒宗不世勲履声今絶岂重闻空余逸韵传流水犹喜清风在此君山倚孔祠分积翠【文正初建孔祠于此山面】篆寻严瀬挂香云【文正为严光庙记邵竦篆石】接花酬倡将三纪时拂尘篇见旧文【某尝为接花歌文正得之于从事章君因而继作见丹阳集】
　　题玉泉
　　灵源曽记古篇章飞入霜筠万丈长六月林风吹寳瑟九秋山翠坼银潢试茶石鼎云含液酿酒兵厨菊有香【新定茶品殊佳酒香如菊岁造多出玉泉因而命名云】到此欲知真玉性不为圆折本来方
　　同孝叔游玉泉
　　石磴松隂一化城泉源疑透古瑶京僧知到耳此根静客来洗心诸虑清星纪祥光重璧合【星纪呉分辰纬所聚太初厯起此】蓝田霁色暮烟生【小说玉烟最直李义山蓝田日煗玉生烟呉子华亦曰玉烟絶此根灭】潺湲似识君将去相送出山多别情
　　初夏同孝叔游普光寺
　　鱼跳莲叶青钱小雪压花枝玉燕参【时玫瑰盛开歌者争挿】细草使轓瞻鹿扰微风池果落莺含满瓯春茗浮仙露一防尖峯滴翠岚却逐归舟更多景晚来雌霓挂寒潭
　　初夏同孝叔游朱氏园
　　冻醪卢橘助登临此地相逢旧友音石润自知梅信蚤池方应为玉流深诗成山色排晴砌话久花枝转夕隂不见辟强妨底事月楼归去正龙吟
　　留题千峯榭呈孝叔
　　君把英诗集披羣山依旧绕轩墀杜陵几醉花前地【见樊川集】谢客曽吟日落时雨过荷香兼酒美云深泉韵透帘迟佳名大约称千数百万岚盘一一竒
　　题新定郡斋寄孝叔二首
　　主人今向日边归犹有清香满谢池为嘱西风莫揺落不禁顦顇夕阳时
　　右后池荷
　　花意知君改外台乱红飞尽见苍苔纵教顔色明年在前度刘郎肯再来
　　右赏春亭
　　留题玉泉山堂
　　动非縁境静非禅物物前尘现四天此地筌蹄求妙论有时璎珞献诸仙欲梅泉石多秋思过夏松篁聒昼眠一个攅眉招不至劳师香火漏沈莲
　　题新定红蕖阁
　　烟巻龙绡豓格殊彩霞翻处好风俱几杯仙露含秋色一曲蟾宫在画图【霓裳羽衣图见王维传】雨送清香浮酒面泉飞幽韵透城隅州民多有东南美尽应嘉招入幕无
　　新定旅馆中作【赵湘】
　　岁月乡关外溪山暝色中孤城秋闭雨独客夜闻鸿病使新髭出贫令旧业空思归不得梦欹枕近梧桐
　　桐江晚望
　　叠浪浸天青离愁望处生雨余孤岛暝花落一船横岸逺红兰湿鱼狂白鸟惊无人问行客山寺暮钟声
　　暮冬新定郡楼闲望
　　江城逢岁暮独自倚楼台积雪明孤岛防阳在蚤梅水揺冰欲泮春近鴈思回故国还如此归心但暗催
　　寄新安梁殿丞
　　郡孤诗句许秋供见说多闲却似慵移树好禽来独院上楼髙雪在诸峯泉当月际揺吟影藓自云边得屐踪此兴未寻频挂梦阮公池馆旧相容
　　秋晚舟泊桐江
　　严子台边水自流夕阳无语倚松舟乍逢风月羞为客及到溪山识尽秋移树断蝉初过雨立沙孤鹤偶随鸥乡心旅思何人防芦苇萧萧一笛幽
　　题钓台【邵炳】
　　光武休戈诏子陵髙台时暂别烟汀当时四海皆臣妾独有先生占客星
　　酬通判杨殿丞名霖岩洞
　　云峯千仞对吾庐洞古名新郡守书须信神灵知受赐先兴霖雨逺随车

　　严陵集巻四
　　钦定四库全书
　　严陵集巻五
　　宋　董弅　编
　　诗
　　经严子陵钓台作四首【庞籍】
　　翠岫临寒瀬先生老此中钓耕轻万乘要领戒三公入宿星躔动归来世网空何人知此意千古激浇风道闭宁濡足时平亦括囊故人登帝世清瀬自吾乡渭叟非真钓商奴是诈狂先生不可问天外一鸾翔闻个狂奴足生平在草莱不荣升帝腹宁自蹋鱼台歩武中朝下胼胝故国回沧浪重一濯京雒有尘埃长天杳杳道一士孤风逹至精云若有心应有着鱼縁轻饵是轻生何人楚泽三年放此地家滩七里清应宿将臣皆列土未将烟水博功名
　　钓台【王安石】
　　汉庭来见一羊裘闵黙还归旧钓舟迹似磻溪应有待世无西伯岂能留﨑岖冯衍才终废寂寞桓谭道被尤回视苍生终不遇脱身江海更何求
　　咏严子陵【梅尧臣】
　　不顾万乘主不屈千户侯手登百金鱼身披一羊裘借问此何尔心逺忘九州青山束寒滩溅浪惊素鸥以之为朋亲安慕乗华辀老氏轻璧马庄生恶牺牛终为蕴玉石夐古辉岩丘
　　读范桐庐述严先生祠堂碑
　　二蛇志不同相得蓁莾里一蛇化为龙一蛇化为雉龙飞上亨衢雉飞入深水为蜃得自宜潜游江海涘变化虽觉殊有道固终始光武与严陵其义亦云耳所遇在草昧既贵不为起翻然归富春曽不相助治至今存清芬烜赫燿图史人传七里滩昔日来钓此滩上水溅溅滩下石齿齿其人不可见其事清且美有客乗朱轮裵想前轨着词刻之碑复俾存厥祀欲以廉贪夫又以立懦士千载名不忘休哉古君子
　　送正仲都官知睦州
　　每嗟相逢少常苦离别多行行复止止往往起悲歌古来易水上义士有荆轲捐躯思报恩饮恨歌柰何况彼儿女怀牵纒如蔓萝是以世间人鬓髪易番番喜君得郡章东归随春波滩上严子祠系船聊经过其人当汉兴富贵不可罗足加天子腹傲去钓于河冬披破羊裘夏披破草蓑心中小宇宙尤哂献玉和我慙贱丈夫岂异带面傩未免为鬼笑谁知惧防诃安得如君行收迹已蹉跎空将闲岁月尘埃浪消磨正同三峡贾尽力向盘涡
　　送余少卿知睦州
　　青山峡里桐庐郡七里滩头太守船云雾未开藏宿鸟坡原将近见烧田养茶摘蘂新春后种橘收包小雪前民事萧条官政简家书时问霅溪边
　　送江学士通判睦州
　　渉淮淮水浅泝溪溪水迟君到桐庐日正值采茶时试问严陵迹今复有谁知
　　送崔主簿赴睦州清溪
　　舟轻不畏险逆上子陵滩七里峡天翠千重云木寒古祠鸣野鸟乱石激春湍正与髙懐惬宁歌行路难
　　寄建德徐元舆
　　才子方为邑千峯对县门静便琴意古门厌鸟声喧山茗烹仍緑池莲摘更繁讼稀应咏物庭下长兰荪
　　送陈生还乌龙山旧居【苏舜钦】
　　百丈清溪见戏鳞严公祠宇与天邻此中旧隐君归去笑指人寰一片尘
　　题子陵钓台二首【孙沔】
　　旧交为帝不能邀百尺双台照暮涛逸迹已将山共永清名仍与月争髙鲁连解难终辞禄龙伯持倾只钓鼇列传古碑言未尽一滩风竹自萧骚
　　中兴曽作故人看抗节唯怜七里滩枯枿卧沙疑野艇丛篁生岸忆长竿天边旧迹星辰动江上余基水石寒应笑渭濵周吕望白头因猎从和銮
　　子陵钓台【王存】
　　严公英魄去何之江上空余旧钓矶古木苍烟鸜鹆噪清波白石鹭鸶飞山中秋色香秔熟垅下朝寒赤鲤肥何事夷齐耻周粟一生顦顇首阳薇
　　题钓台【冯京】
　　渭水尘空绀业倾桐江烟老汉风明蚤知贤逹穷通意闲把渔竿只钓名
　　钓台【沈括】
　　渔钓非良业相期遯姓名太平虽不仕故旧岂无情七里林泉好三公位貌轻片颿湍石下谁不仰先生
　　睦州秀亭【钱勰】
　　秀色四时好探春来此亭花初拥槛发山晚与云青得鲙严陵瀬评泉陆羽经欢余不尽醉鼓角限重扃
　　甘棠楼
　　楼曲开三面山重合四围溪冲朝霭出颿竝夕阳飞芳杜供春望晴云渡袷衣樊川犹未识清兴暮忘归【小杜睦州诗为多未有此也】
　　髙峯寺
　　苒苒郡城东穿云入几重已穷难上路才到最髙峯竹老龙孙瘦泉甘马酒浓何当来潄石安隐饱疎慵【汉大官有挏马酒】
　　东馆楼
　　前太守丁公善郎中命予名之按孙权赤乌中使贺齐讨黟歙为新定入晋为遂安郡今此地也防公善去郡未掲也宜曰分歙楼
　　帘影隔朝暾云低昼尚昏山形分歙翠溪色到江浑日尽天垂幕歌余酒满尊栏干不堪倚归思断乡魂
　　玉泉庵
　　遥派落天潢分崖射壁光山从千古润江得一源长风雨无时作珠玑满谷量淄渑欲谁辩愿借易牙尝
　　勉郡庠诸生【赵抃】
　　桐江为守媿颛蒙来喜衣冠好士风劝学重思唐吏部教人多谢蜀文翁济时事业期深得落笔词章贵不空道有未充湏自力莫将荣顇汨于中
　　玉泉亭
　　潺潺朝暮入神清落涧通池绕郡防乱石长松山十里讨源须上玉泉亭
　　题髙峯
　　上石扳松干歩劳下窥人物过秋毫嗟谁更向中峯顶树塔孤撑碧落髙
　　题甘棠楼
　　阑干十二压仙瀛占得龙峯作画屏林映逺笼千里月湖光寒照一天星望来瀑布真霜练飞过沙禽半雪翎人赏不知春已老隔桥依旧柳青青
　　子陵钓台【杨杰】
　　髙风谁得似先生七里溪山当画屏功业不随东汉祖光芒独应少防星兰台有史传名姓蓬户无人问醉醒若使当时忘故态何由千古羡鸿
　　方干故居
　　千载富春渚先生家独存英播寰宇丹桂付儿孙文正重髙节子陵同享尊泊舟明月夜重为吊吟魂
　　方氏清芬阁【刁约】
　　自别髙居二纪余今朝重到懒踟蹰山川胜景依然在屈指交亲一半无
　　严陵山
　　一染浮名十五春强随时态役天真何年卜筑兹山下却笑区区世路人
　　廵按睦州过乌龙山【元绛】
　　羣山衮衮巻波涛举手天门尺五髙尘土多年昏病眼犹能千里见秋毫
　　桐庐晚景
　　向晚西风急扁舟下瀬轻颿樯挂山影鼔吹压潮声白鸟烟中没斜阳雨外明油然五湖意浑欲薄功名
　　宿清溪安乐山【张景修】
　　映犹剰雪余痕瓶里梅花枕上闻一椀镫寒听夜雨半牀氊煗卧春云诗成始觉茶销睡香尽翻嫌酒带醺我是挂冠林下客山中安乐合平分
　　过桐庐邑二首
　　隐君无姓字何代至今存数里山为宅两株桐是孙人烟半峯碧溪水带潮浑多少来游客茫茫蹋药根三载江南客还呉东复西潮吞两溪尽云截众山齐舟楫无空日楼台半上梯桐庐隐君子应笑只留题
　　钓台
　　羊裘东汉客归隐钓鱼滩天子不能屈先生非苟难云藏古石在风激世人寒祠下靑靑竹何妨把钓竿
　　清芬阁
　　严子钓台畔犹闻吟啸声荣华付诸弟潇洒继先生自制茶枪嫩新开酒面清红尘不抛摆那得白云名
　　再至新定有感【岑象求】
　　蜀地呉天各一涯去来三纪亦云賖乌龙绕郭俨如旧白发满头良可嗟老矣不堪多感慨使乎何处是光华周行歴览犹疑梦更问庭槠几度花
　　咏县防前古槠木
　　三十年前宰一同朝朝相对此庭中如今翠叶樛枝好依旧朱栏戒石东潘岳河阳花立尽陶潜彭泽柳随空唯君独负坚刚操何异灵椿与夏虫
　　方氏故居【邵亢】
　　偶分鱼竹到稽山处士林泉一望间岁月自随流水逺姓名长与白云闲鉴中人去荒遗迹【处士鉴湖有别业今不知其处矣】溪口僧来写旧顔【处士祠堂真像即防稽溪口僧恱躬笔】何日放船访岩薮吾门髙第约跻攀【处士逺孙蒙即仆同知贡举日敕放进士也】
　　题钓台【马存】
　　子陵台下山层层竒峯壮气横云生处士溪边水泚泚碧波明月涵天清老松偃蹇傲世色緑竹潇洒吟风声潮头百仞出海门飘呉击越如毛轻飞来滩下不敢过变作平浪归沧溟
　　清溪行【陈轩】
　　山色碧于溪扁舟泛落晖水烟颿界破沙鹭桨惊飞岛屿随流曲渔镫隔岸防月明何处宿待访子陵矶
　　忆清溪县
　　昔爱清溪景人烟百里间湖居皆钓客郭外尽禅关酒市揺青斾公街枕碧山枉教成久别无计约追还
　　泛清溪
　　晓烟如练曳平津一櫂东风两岸春岛鹭沙鸥休恋我北堂归有白头亲
　　忆雉山书斋
　　松隂江曲旧斋堂别业归来各一方吟想晚潮烟柳湿梦游春槛露花凉杨朱路逺空南北青帝亭闲自短长何日扬鞭访前景竹窓重整读书牀
　　桐江夕下
　　浪催鸣艣去呕哑古岸萧萧感岁华雨脚苍茫惊断鴈烟痕蒙宻湿栖鸦芦花正落汀飞雪枫叶初丹岸有霞渐觉望中山色暝数星镫火认渔家
　　钓台【呉可几】
　　君王取天下有人将甲兵君王得天下有人相升平我欲介其间区区安取成莫若归养髙髙卧嵓之扃直使万乘意慕仰飞鸿身虽隐渔钓心岂忘朝廷常虑天下定君王志骄盈羣臣习见闻力諌不尔听不有不臣者不足回其清商山四老人用是安西京潜希絶世躅万一助圣明年当建武日上下咸清宁所懐意不陈终焉为客星如何逸民传乃有狂奴名
　　过子陵钓台【叶棐恭】
　　势利轻捐寄傲中毅然髙节凛秋风耕闲钓寂千年迹立懦廉贪万世功须信林间无怨鹤更知天外有鸿扁舟夜泊灵祠下慨慕先生道不穷
　　留题钓台【刘泾】
　　水緑山青人可知不知生气得之谁钓竿已属严公手直到英解道诗
　　钓台【贾青】
　　万叠层峯夹两溪雨余清气却炎晖何时学得严陵傲洗尽尘襟卧钓矶
　　钓台【王逵】
　　一句能通万世情若非髙位即嘉声如何自古留题者不悟严光解钓名
　　钓台【张绶】
　　范蠡功成始遁逃渊明五斗便辞劳先生二事俱无一名与青山万古髙
　　钓台【余辟】
　　不夸长揖出宫闱不重为渔老钓矶最爱清宵银汉上客星时共帝星辉


　　严陵集巻五
　　钦定四库全书
　　严陵集巻六
　　宋　董弅　编
　　诗赋
　　独乐园钓鱼庵【司马光】
　　吾爱严子陵羊裘钓石濑万乘虽故人访求失所在三旌岂非贵不足易其介柰何夸毗子斗禄穷百态
　　次韵葛大卿留题寒光阁【苏颂】
　　溪凝蓝黛合双川阁在千岩万壑前潄石我思清病齿拂琴谁共聴流泉云生北岭横空白春入东郊一望鲜况是江南风物好待君重咏四时天
　　送江公着知吉州【苏轼】
　　三吴行尽千山水犹道桐庐更清美岂惟浊世隐狂奴时平亦出佳公子初冠惠文读城旦晚入奉常陪劒履方将华省起弹冠忽忆钓台归洗耳未应良木弃大匠要使名驹试千里奉亲官舍当有择得郡江南差可喜白粲连樯一万艘红妆执乐三千指簿书期会得余闲亦念人生行乐耳【二耳义不同故得重用】
　　舟过严陵滩将谒祠登台舟人夜解及明已远至桐庐望桐君山寺缥缈可爱遂以小舟游之作二絶【苏辙】
　　扁舟怱草出山来惭愧严公旧钓台舟子未应知此恨梦中飞楫定谁催
　　严公钓濑不容看犹喜桐君有故山多病未须寻药録从今学取衲僧闲
　　题伯时所画严子陵钓滩【黄庭坚】
　　平生乆要刘文叔不肯为渠作三公能令汉家重九鼎桐江波上一丝风
　　絶句
　　馆甥宫里叹才难当日同朝聴百官光武若知尧舜事至今那得子陵滩
　　钓台【曹辅】
　　天地何曽着两雄蛰龙飞去有冥鸿北辰夜动双悬象南浦秋归一钓篷自昔何人继高躅至今兹地仰清风悲凉古意谁能尽落日江山醉眼中
　　千峯榭【吕希纯】
　　古郡千山里高台六月凉开轩背城市伏槛即林塘白佛当平远乌龙挿昊苍水风生枕簟岚翠扑衣裳欲雨高峯暗新晴瀑布长稻塍分锦绣松岭奏笙簧自昔多贤守于今载雅章承流叨继踵主诺粗提纲夙乐阿兰若端居最上方南津有禅侣黙坐正相望
　　紫翠楼
　　予临潇洒郡终日坐楼中楼上辟四门门开面面风南荣看马目北槛对乌龙夕暝瞰兠率朝霞望高峯峯峦郁相望紫翠千万重中霄若笙篁天籁起长松直疑列仙侣驾鹤相过从
　　赵清献赏春亭
　　遗直兼遗爱居今见古人殿中收白简江上拥朱轮栋宇才函丈琴尊喜对賔绕亭佳木在长与物为春
　　乌龙寺
　　秀岭竒峯接钓台乌龙直北更崔嵬万松合处虚亭敞千佛光中梵宇开林外瀑泉飞朔雪云间寳藏转春雷攀藤更入西庵路一聴支郎语劫灰
　　承天思范轩
　　范公当日守江濵本是西清献纳臣潇洒溪山潇洒郡太平天子太平民棠郊遗爱今仍在竹榭高吟迹已陈还忆开元宋开府相望仿佛见精神
　　陈尊宿庵
　　尊宿名方盛庵岩迹未穨织蒲随日用儋版唤人回临济亲推出云门手托开于今两禅派俱自睦州来
　　灵香阁
　　昔闻僧道开清净本求佛谈经悟教藏施药蠲众疾临嶂起重阁最上构禅室灵香邈可继壮丽固已轶桐庐潇洒郡兹阁更竒崛峯峦互掩映松竹富防密我来一伏槛紫翠竞森出尘襟与羁帻中坐怳已失清风来甚远冲气乆弥逸东轩视蟠桃仙路如仿佛
　　潇洒亭
　　郡因贤守得佳名水态山光会此亭云外僧归穿竹隖日边鸥下集沙汀浮梁倒影横雌霓寳塔张镫叠万星不独班春行田野重縁香火叩禅扄
　　高峯庵
　　予尝登高峯近瞰碧溪隖老松如卧龙夹道忽腾翥危梯过百折直下看云雨善导有遗踪十佛从口吐嵗乆缺其三尘埃谁复数佛夀傥能续佛像谅可补绕山行道迹会转坦无阻中休有磐石蔽日多林莽安得德山流来为此峯主结茅孤顶上端坐诃佛祖
　　玉泉庵
　　瀑布岩东转画旗拂云穿石上霏微抱溪修竹通千个夹道乔松过十围檐外一潭翠碧间万斛溅珠玑使君不用笙歌拥潄玉声中岸帻归
　　江氏园
　　北渚南津路不遥鸣驺喜过定川桥竹间水榭涵虚碧林外山堂对泬寥地占上游真爽垲门通禅苑离尘嚣游人未叹羣芳歇石磴杉松正后凋
　　民表圆同庵
　　翠竹庵前乆不疑雨花岩畔更忘机何人得似江居士在定时多出定稀
　　定川门
　　江如丁字凑城隈长畏蛟龙鼔浪来门表奠川聊致祷职当求瘼愧非才两滩涨定沙痕白七里山晴雾雨开放出庾家楼上月却留賔从少裵
　　王氏亭池
　　城外溪山知几重独怜池馆占城中亭花不动波澜细迳石相连岛屿通牀下繋船同醉傅尊前垂钓似仙翁王家最数乌衣巷莫废江南旧士风
　　朱氏园
　　十里游山兴尽回重留车骑郊扉中桥驾石临清港危榭开轩挹翠微夹道松风吹酒面满庭花气袭人衣殷勤更谢华亭鹤引吭高声送我归
　　和江民表韵【陈瓘】
　　傅老东山水上浮沙六月雪重裘旧来消息今何在千里桐江月满楼
　　合江亭上【杨时】
　　倚杖钩帘两水间晴光飞景上雕栏颿催画鹢搏风去云吐铦峯作劒攅平野烟浮迷远目晚谿潮涨失前滩骑鲸一往扶桑近休问人间行路难
　　登桐君山二首
　　霜染溪枫叶叶丹翠鳞浮动緑波闲盘盘路转千峯表冉冉云扶两港间掠水轻鸥晴自戏凌风高雁暮争还结庐姓字无人会静对庭隂一解顔
　　翠崖千尺峙云高楼殿翚飞压巨涛槛外回峯自连着只应潭下有灵鼇
　　过七里滩二首
　　拂云高雁倚风抟下视平湖万里寛搔首扁舟又东去钱塘江上看波澜
　　扁舟东下几时还一席飞颿揷羽翰回首严陵台上月清风千古逼人寒
　　过清溪渡
　　天濶衔江雨冥冥上客衣潭清鱼可数沙晚雁争飞川谷留云气鹈鹕傍钓矶飘零江海客欹侧一颿归
　　题赠吴国华钓台
　　君不见钓璜溪上白发翁一竿西去追冥鸿田车同载非罴熊鹰扬烈气如飘风又不见羊裘石濑垂纶叟爽防陵天动星斗万乘故人亲访求卧对鸾舆忍回首圣贤遇合自有时洁身乱伦非所知高风寥寥古已往较然得失知者谁君有钓台临橘水橘溪不与严溪比收身欲蹑渭老踪笑撚霜髯照清泚澄潭夜月秋光浮撆波短艇沿汀洲长绳巨石不能系飞颿片席归蓬丘巨钩沈饵牵九牛一钓直取灵鼇头脩鳞摆鬛浪山起云鹏飞飜忽千里蹋云冯翼上青冥一防孤光厠箕尾
　　严陵钓台
　　汉纲乆陵迟国柄授权室中兴得英主威明戒前失三公经邦手吏事固精覈功臣欲图全犹不任以职矧兹故人分义等天伦戚卓哉子陵心秉哲因前识投身豢名爵岂但枉寻尺万钟虽天富樊雉非予匹石濑清且泚苍崖耸而直揭竿事幽寻钓水鲜可食羊裘御冬温衮绣未为益三旌屠羊肆义在不吾易用舍各有趣高风亘今昔
　　题方氏清芬阁【朱彦】
　　干戈唐季风尘中一代文章扫地空先生诗鸣最晚出句法未减元和工玉壶藏冰不受垢卜隐宛蹈严陵踪至今名字照人目直与山水为无穷我舟南纪坐烦促接嵗风波仍转蓬缅怀先生酌溪水梅花如霰落晚风清芬筑室家有法亦见裔孙白云翁叔今防得待三接仲也昔跨御史騘乃翁归来三十载语笑但觉朱顔红翁不见东飞百劳西飞燕南飞乌鹊北飞鸿人生游宦正如此我欲买田归江东
　　题严子陵钓台
　　泊舟钓台侧敬谒严子陵碧山如佩环水作锵然声定知千载后尚复有遗灵长啸明月下缅怀今古情世利浊于酒末俗遭尘冥毫发不一直戈矛岂相争先生得高蹈万钧独可轻持钓偶自适潜鱼不吞醒清风在人耳凛凛见典刑不如台下水方可濯尘缨
　　寒光阁
　　驾舟掠杭越小泊清溪门平生江令尹邀我谿南园丹碧气成霞楼疏何郁盘江城春事起腊已向残的皪小梅花暗香媚山樊冰髯絶可爱青士聨苍官君家蓺兰畹嵗乆兰有荪我生真漫浪嗜好无一存尚作山水想十年劳梦魂歴眼沧洲趣兹盟可寒他年钓竿手来傍沈郎滩
　　题钓台【江公望】
　　汉柄乆颠置神鼎遂移新志士耻骄饵入山如避秦中兴有世祖仄席在幽人纁载安车三反方来賔枕潄泉石乆不羡北军絪卧屈万乘尊咄咄平生亲箕颍志不夺槐鼎意从申叹息上舆去天子不得臣归隐富春渚钓外无隐沦高名悬日月清风播松筠至今七里水不到南海津【南海有贪水】至今双石台独与西山邻古木下高鸟清漪行素鳞溪气緑霭霭野蔓青缗缗客星照千古邓万安可伦手捉玉璜去出处各有因素乆寂寞猿鹤叫秋旻
　　题方氏清芬阁
　　一室翛然斸翳荒啸歌曾是傲羲皇春风自逐桐花老暖日时闻药草香修竹几年薶旧隐新诗到处发潜光从今应与严家濑相对清芬一水长
　　兠率寺鉴光阁三首
　　高下人家隐乱峯澹云笼日水浮空朝朝暮暮山容改縂属虚怀一照中
　　皎皎长空迥絶尘青山雨后更逢春一匳古鉴新磨就谁是光明内外人
　　风吹宿雾寳匳开满目春容甚处来好值轩辕磨莹手更无一物隐纎埃
　　玉泉庵二首
　　高盖西来动四邻青青丰草马蹄匀平田浅水相因足野杏山梨次第春偃蹇长松如傲世讙呼好鸟似迎人翛然偶得栖真地方信浮名即是身
　　十里五里花无主千山万山春自忙少年意气倾都市走马横来若电光泠泠古寺风吹屋羞死五陵豪侠场黄金散尽身无益独有泉声千古长
　　再题
　　逸士有高躅故山无世情黄花香靥落白马赭睛明云作朝昏瞑泉流今古声王孙好归去芳草又重生
　　又题玉泉庵三首
　　僻隖藏乱峯清流防修竹短防资远游斗酒拓近局幽草不知名孤花送余馥采芹蹋青泥扪松怜旧緑寄言颍川子没齿伤局促为君汨其泥与我濯双足
　　落崖碧水支流去隔竹黄鹂相应鸣飞絮落花迎野步细风轻暖爽人情
　　天台大士碧峯头林锁檀烟凝不收谁坐胡牀挥玉麈一声清磬晚悠悠
　　玉泉庵【江公着】
　　风暖客衣轻山行眼乍明人非少年事泉作旧时声草屦春游倦茶瓯午睡清不教身自在城郭暮烟生
　　书静胜院壁留别父老【蔡肇】
　　青山云半遮惨淡有离色溪水亦潺湲呜咽当枕侧男儿四方志百年一行役山水亦奚悲我自本无得父老挽我车洒泪半凄恻使君虽自力慙无理人术举手谢父老意厚难报塞
　　钓台赋【张伯玉】
　　山水萦回烟霞次开不见逋客空留钓台地迥而清风不去情伤而往事俱来得鱼之处犹闲﨑峗古砌垒土之功未没重叠春苔伊昔子陵贪幽自遂辞光武之好爵乐富春之胜地虽无晦迹之劳亦有垂纶之事持竿一去长为避世之人叠石九层以尽平生之志尔乃凭高易感览旧多伤尘事与清波不返红苹同白芷徒芳相逢投饵之时寒流淼淼始及临川之日远岫苍苍今古堪悲跻攀尽趣潮平昔日之岸风动当时之树石上少留人间多故游丝乱举初同触目之疑野竹随低忽有沈钩之惧迹是人非萧条晚晖万里之碧嶂如画几片之白云不归鹭立斜分之浦鱼惊半毁之矶尽日而风波莫问满山之松桂相依既而怅望归心裵旧址寻通樵之一径下鸣湍之十里烟深钓处空怀迤逦之峯日暮台前无限潺湲之水比夫燕昭王筑而礼士汉孝武登以求仙构金玉之毕至遂尘埃之共捐曷若兹所成于自然峭壁参云孕清景而无冬无夏寒潭彻底浸明月而千年万年已矣哉几歴芳时谁依茂躅秋风起兮浪白春色来兮水緑唯野鹤与轻鸥自往还于水曲
　　钓台赋【钱勰】
　　治平之初元孟春某之役于新定道出严子陵祠下作钓台赋其词曰造东阳之下流兮歴桐君之旧隐俯清濑之渊回兮仰崇山之数仞即钓台之故处兮发尘编而犹信濯七里之澄湾兮睎千龄之逸轸軿俎豆乎众壑兮供百嘉之初萌湛尊罍乎丽泽兮揖明水之至清镂肺肝而刻祝兮以恭吊乎先生曰在昔周衰秦亡兮汉氏为政天不厌乱兮炎灵中病翦诸夏之磐宗兮授五侯以魁柄肇阳平之旷贵兮资文母之永命混伊旦之穅秕兮极羿浞之枭獍俄絓祸于百粤兮内毒痛于九州逞焚如之虐焰兮孰可望于彼留逮渊龙之未跃兮尝与世以沈浮繄冥冥之何算兮聊卒嵗以优游百六究而新族兮奉旧物以归刘虽纬嫠以均庆兮曽故人之独不顺辍佞以辟禹兮或姑治其幽忧谓高卧其已足兮安有待于营求意友交之美初兮慕施止于艮背将食土则见臣兮非至高而莫对当驾车之三反兮终一言而见意噫巢父之累刻兮岂好大而事怼盖屈已以徇人兮有时迁而祸会孰与夫道虽高而身安兮名将显而迹晦浼聊许以増高兮讵少移于故态此先生所以驰骛乎六合之外者也向若凝滞思于旧学兮垂余慕于勲庸体蒲轮之安乘兮怀五两之青铜彼且厠予兮立大功之诸将责吏事之三公下焉则鄙陋而不足为兮上焉则鞅鞅而不我容设濡足以救世兮将助理以赴功则高密赞图于拥节兮迄见褫于龙章新息誓亡于马革兮至死谤于炎荒然后知先生照未然之成败兮识几至之存亡昭利而不动兮得光武而益彰者也又若氛祲方结鲸鲵未戮四海沸腾真人隐伏莫高匪山莫幽匪谷苟见诮于木石兮怅同羣于麋鹿蔑亢世之高踪兮昧话言之骇俗虽不得与此台而竝传兮固亦无加损于自足此志士所以洞想兮矧精祠之可瞩激芳风于穨波兮慨灵气之犹畜恧造耑于登高兮乆裵而踯躅












　　严陵集巻六
　　钦定四库全书
　　严陵集巻七
　　宋　董弅　编
　　杂著碑铭题记
　　应诘【骆賔王】
　　余以三伏辰行至七里濑此地即新安江口也有严子陵钓矶焉澄潭至清洞彻见底往往有羣鱼戏歴歴如水行耳人有钓者试取投之或有浮而不顾者或有贪而辄吞者引竿而举因以获焉其始出也乃掉尾扬鬐有若恃力而自勉其少退也则鼓鳃濡沫有似屈体而求哀嗟乎势牵于人道穷于我将欲以下坐而歌冯子又安能中辙而呼荘周哉余乃祝曰猛兽搏也拘于槛穽鸷鸟攫也絷于笼樊素灵也被发河津白龙神也挂鳞罝网何不泥潜而穴处何故贪饵而呑钩乎于是放之江流尽其生生之理时同行者顾诘余曰夫至人之处世也拟迹而后投隐心而后动终始不易其画悔吝不生其情而吾子沈緍于川登鱼于陆烹之可以习政术羞之可以助庖防曩求之将何图今舍之将何欲余笑而应之曰圣人不凝滞于物智士必推移于时知几之谓神含生之谓道殷乙圣也囚于夏孔子贤也畏于匡且夫明哲之贤尚罹幽夏之患况鳞羽之族能无弋钓之累哉故曩吾有心也恐求之不得今吾无心也既得之而舍夫求与舍不亦双美乎烹与羞不亦两伤乎况疗饥者半菽可以充腹为政者一言可以兴邦亦奚必因小鲜而后明三异之规勦大命而后冀一飱之饱擒而不杀可谓仁乎获而不飨可谓亷乎且夫垂竿而为事者太公之遗术也形坐磻溪之石兆应滋水之璜夫如是者将以钓川邪将以钓国邪然后知古善钓者其惟太公乎又有妙于此者其惟文王乎夫文王制六合为钩悬西履为饵筮之于清庙投之于巨川一引而获太公再举而登尚父由此观之蹲会稽而沈辖者饱肆之徒也踞沧海而负鼇者渔父之事也斯竝眇小者之所习安知丈夫之所为哉
　　汉高士严君钓台碑铭【梁肃】
　　先生讳光字子陵防稽余姚人也名阐于汉光武之世东观书实载其事当哀平之后天地既闭先生韬其光隐而不见建武反正云雷既定先生全其道见而不屈消息治乱之际巻舒昭旷之域如云出于山游于天复归于无间不可得而累也则激清风耸高节以遗后世先生之道可见于是矣或曰人伦大统莫大乎君臣崇德致用莫盛乎富贵而子陵以贱为贵以臣傲君二者其失于教欤君子曰不然夫贤哲之道一动一静动而用者功济于当世静而不用者化光于无穷故许由于尧先生于汉皆不易乎世游方之外俾后之人闻清风而向慕焉盖运有会而事有行伊吕遇汤武而立大功子陵遇世祖而立大名去就不同同归于道焉嵗在大梁予涉江自富春而南访先生遗尘则钓台尚存焉仰聆德风刻颂于石其文曰
　　季叶浩浩浇风荡淳先生括囊鸟兽同羣四海既平故人为君富贵于我有如浮云召至禁中告归江濆下视天子上动星文接舆肆狂孤竹求仁介推山死龚胜兰焚猗欤先生异乎斯人俯仰世道从容屈伸清溪悠悠白石磷磷遗风是仰终古不泯
　　陪遂安封明府游灵岩瀑布记【康仲熊】
　　县之西有山山之岩有泉胜可知也薄游于兹懿彼幽絶不俟终日褰裳造焉遂负緑绮岸乌纱屦及于城隅杖及于通衢背山郭之萦纡乍缓步以前趋县君封公闻而喜曰兴所引也我得无行乎乃命车骑邀嘉客追我于枫香之野乘我以骊眉之马载笑载言遗谷超原于是穿窈窕蹑岖縁云抟壁极乎所闻观其阳崖划开隂壑旁转悬水百仞注而成潭万象奔走以呈形羣峯回合而却倚练影挂于层汉雨声散于长林潺潺然无昼夜而息虽天台之飞流蔑以过也吾徒盥于斯鉴于斯尘心洒然世虑都遣啜香茗以傲睨招清风而咏歌足以长道机涤烦想功名轩冕于我为賔矧夫上隐云天下临佛土岩岫窅蔼扑人眉宇禅庵居解虎之僧洞窟栖骖鸾之客永言长往其可乎哉封公曰异乎夫子之説方今国步未安兵革多故忠臣佐世之日志士尝胆之秋遽欲退闲恐非通论仆曰唯唯幸无重吾过请从子而归回首林萝谢白云而去刻彼岩石聊纪盛游时大厯十二年暮春上巳之明日也
　　严先生钓台记【崔儒】
　　易象以天地交乃泰夫交者气同道济之谓也同则无变济则兼利虽君臣之殊位品类之异数其义一焉严子陵与汉世祖可为天地之交矣严君处道寂超往返独以辅弼为缧绁以宠荣为秽汚絶世高蹈归乎旧山斯逹人之常域也世祖不以禄位抑之不以褒崇加之其来也同寝共体其去也鸿飞云逝示君臣之遭际存天地之易简道泰气同交之至也后之人以常情所不及异而疏之饰而词之是雕其至朴迳于夷途矣况今之交者权利倾弛百无一全知人知己事皆昧絶邈想遗尘慨然兴悲观其两峯相嵚羣木茂植上有平田足以力耕下临清流可以垂钓乃嘉遁之胜境舍此何居则吕尚父不应饵鱼任公子未必钓鼇世人名之耳钓台之名亦犹是乎行舟辍颿因有斯述将以诫夫伪交与贪位者岂直纪事而已哉兴元元年夏四月景辰建
　　睦州大防记【李道古】
　　任地列封有国之恒制张官考绩王者之大辔故监部分刺世官为重秦汉之来也隋新定郡武德四年改为睦州尝析桐庐为严州复为东睦州寻并为属邑领县六建德桐庐清溪分水遂安夀昌幅贠一千二百里大山经川陵陆畏垒居七十萑蒲斥泽田植之壤居十二其余中田小亩之数一农夫而食十人官或旁诏残以渔利单户危乡嵗虚籍计肆朝廷难其任也洎于山峻二江合会之势龙门疏凿矣轘辕东扼矣丹巘濶耸远通海水岩险呀豁斗絶邻部士族豪家望走洞穴刑理不直或顿机网故郡其新定州其睦若日亲敬大化其封也自国家有兵甲之费不实内府经用所入浙右重于江淮兹郡重于他郡加以铁官盐防尽服其籍调租过于太半负息而应征盖所以天不夺时人无其力也前时兹郡多命德贤风化所寖父兄成教君子为之斯可一变而至于道也始自永徽仰书名氏森然在列以识迁授元和七年甲子嵗记具録累代刺史名衔除授年代如后
　　睦州録事防军防壁记【皇甫湜】
　　入州门东六曹之聨事所在都其任者孑于门西经始之意众未谕也前刺史李君为政更年大惠一州诏徴始闻而未至也思宜利所遗步览庭内顾以兹为不厌虑财鸠佣即日即工冯寛显构相前増葺俨然华就翩然乐迁六县之骏奔于是乎肃序百胥之执事于是乎緫齐羣官之退食于是乎委蛇矣利不十不变法其斯之谓乎録事防军既荷宠饰有怀章示具以防壁为记宜异也请湜书之元和八年四月三日记
　　移城隍庙记【吕述】
　　睦州城隍神庙旧在城内西北隅元和初年刺史郑膺甫移置于城北门楼上其地旧置州狱及司法官防开成四年刺史吕述移狱就六司院东南之隟地于废趾上立新庙堂屋三间五架阶高三尺上设鸱尾三面行廊聨属东向开门门外造防一间一厦为修容之所五年正月十九日庙成迁神像焉神坐后分画侍卫于左右壁其门左右画兵仗屏之南北列木寓马二阶前植松五本门外夹道亦植松三月十六日大备牲牢杂乐率将吏以落之今纪其祝词于后云礼陈八蜡之名曰祭坊与水庸事也然则城隍命祀本在勤人积厚成隂环兹郡国论功校重冠彼神只自州城卜迁神位已固访闻元和首嵗移置郡楼下不在田乖镇宁之义居无函丈阙鼓舞之容况乎列卒巡城通宵击柝往来亵慢啓闭喧呼既违肃敬之方岂获幽隂之助述谬膺符守亲谒仪形睹笾豆之亏废叹祝史之偪窄虽饰以黼帐新其灵衣而居非所安理合改卜崇墉之内废趾犹存遂剏新宫式从敞丹刻咸毕翚飞有严练此吉辰敬迁庙貎伏愿永安閟邃敷祐生灵使封境无水旱之虞牧守成富庶之绩敢申崇奉母媿聦明云开成五年六月一日刺史吕述建
　　马目山新庙记
　　睦州主乌龙马目二山马目在州西南势如惊奔拔去不得中蓄怪态晏天常隂望之而知其能云雨也先是州之右有潭曰层潭其深无至鳞物宅焉因立庙潭上而马目顾无之每有祷则附而祝曰告于层潭马目之神开成己未嵗六月江南大旱述乃致精意于神曰能雨则立庙越三日晡时云气从山来饙烝墙进空中涛喧俄而震雨随下自是比旬必雨故民有半收八月既霁述泝江四十里而远躬择庙位果有一峯压江随水荡揺蕃茂蔽覆浅浓百色周步其下絶无径斩丛攀樛渐得峭脊蛇行而上百数步抵大石根如圭而顶如壶侧视之有木一本十五榦垂覆三面无地独其北平可居卜室昭昭乎神之告宁也乃依势取高架为新庙明年三月二日戊寅成率将吏以衅之盥于瀑流席于香芜挂豆笾于森疎响笙磬于萧瑟燎于烟霭瘗于嵌空扬颿而下过酾酒祈福信可以畏百众而雄诸祀也夫祭山曰庪县盖谓或庪或县置之于山也今述相神之居也本其义矣尚永赉于斯民
　　刻严陵钓台【罗隐】
　　岩岩而高者严子之钓台也寥寥而不归者光武之故人也故人之道何如睨苍苍以言之尊莫尊于天子贱莫贱于布衣龙争蛇蛰兮风雨相遗干戈载靡兮悠悠梦思何富贵不易节而穷逹无所欺故得脱邯郸之难破犀象之师造二百年之业继三尺劒之基者其唯有始有卒者乎下之世风俗偷薄禄位相尚朝为一旅人暮为九品官而亲戚骨肉已有差等矣况故人乎呜呼往者不可见来者未可期已而已而












　　严陵集巻七
　　钦定四库全书
　　严陵集巻八
　　宋　董弅　编
　　杂著碑铭题记
　　睦州大防记【刁衎】
　　王者列土以崇化诸侯供职以勤民故保乂庶邦而缉宁大范然则良二千石所以称共理之才肇十二州所以光无外之徳唐虞之秩可纪龚黄之政必陈古今不渝理道斯着睦州新定郡者天中胜防浙右奥区环绕翠山练倾澄瀬轩后登遐之地南顾连冈严陵垂钓之台北由属邑髙风盘礴爽气裵歴代名贤出牧是任者盖多矣按隋书仁夀中以睦而命郡者取其俗阜人和内外辑睦之为义也若乃星纪土风之殖物产赋之宜昏明迭运之由废置従时之理着于史防列在图经此可梗防而不述也国家以天人合发文轨大同保我烝民莫非尔刺以为汉之牧守入为三公则太重重则无笃固之心唐之郎官黜为五马则太轻轻则有忽略之志所以矫前代隆杀之盛当朝钦恤之仁凡百属官乘轺出牧皆以本秩而知郡事繇是政则不悖民以之和反轩昊之淳风跻富庶之夀域王猷所洽百世可知今知郡事田公以东观之任荣右史之班察俗去苛观风尚礼下车为政朞月有成坠典允修无文咸秩先是郡有正防记即唐本州刺史李道古所撰以前后牧守品名布于铅椠緜歴既久残缺则多不改成谋惟新旧制自唐显庆二年至圣运太平兴国三年之后所任刺史知郡咸列于左其有钱氏割据非王命者略而不书足以焕前哲之髙名俾后来之继美假文属吏以谨嵗时时大宋雍熈二年四月记
　　严先生钓台碑铭【并序】
　　先生道蕴于身名扬于后与世祖恩礼以旌其徳东观信书具载其事然而巢许抗志饮牛欲全其节也夷齐饿死扣马以谏其君也至于逃其国而弃其家违其亲而逺其兄者无足道哉未若先生遇故人而忘大位疾夫冒于宠名也游紫闼而隠青山戒夫溺于富贵也励君以攘其私匿勗臣以保其公器教之大者此其志焉矧夫上动天文逺归江汉进无苟而退无屈如云之在空也动则平而静则専如钟之在虡也引钓溪流鱼可得而荣不可就吕尚蹈厉之征所以媿也放懐林薮岩可筑而名不可尊傅说舟檝之劳所以媿也矫激不乱于大伦耿介无偏于小节千古之下一人可知至今使遗迹焕然髙台双峙乡闾多廉洁之行风俗尽樵钓之娱化之无穷道之弥逺与夫禄不及而焚于緜上义欲行而投于水濵者不可同日而言也衎尝读前史即仰遐踪逮歴宦涂首宰乡邑登髙台而顾慕瞻旧域以裵回【县东南有子陵故城存焉】愿寘曩懐以扬丕徳铭曰
　　天清地浊日行月运人禀粹灵道斯发奋和光同尘遯世无闷猗欤先生布兹大训以君以臣兼退兼进私宠不留公议可振颍阳操微箕山义尽仰之弥髙磨而不磷依依双台峨峨千仞白云悠悠清泚芳润遗风不渝华壤可徇布之乐石永腾令闻
　　淳化五年嵗次甲午正月七日建
　　修夫子庙堂记【田锡】
　　夫子之道布在六经深于六经者得其时遇其主而用之则王道明而万物受其赐也夫子之庙列在郡县典于郡县者习其礼洁其诚而祀之则庙貎严而诸儒知所宗也不然则帝王之道未融卿大夫弃徳背义而朝廷礼乐似是而非也祭祀之礼不修士庶民淫祀徼福而春秋享奠如存若亡也宜其宫垣閴寂草木罗生祠宇荒凉风雨不庇矧浙江之右桐谿之滨建邦于山谷之间居民多水潦之害岿然旧庙宻迩通沟当子城东南之隅在故垒闉阇之下藩篱疎壊固无数仞之髙堂庑湫隘且非两楹之制水至则几筵斯没水落则塑像其穨不堪庳陋之忧安仰髙明之祀加以俗巫交惑徼求木偶之灵风教未还奔走金人之福逮乎祀先圣享先师食禄者忽略而不知为儒者流荡而忘返锡以东岳待封之嵗移殿是邦北戎薄伐之年议迁此庙人来献地影亦庀徒宫賛温仲舒佥谋之防戎张元吉辅成之督邮丘直方经营之七月某日兴役也八月上丁释奠也庙无祭器拜章以请之郡无经书上言以求之志素王之新祠成斯文也列门人之遗像题旧賛也翼翼诸庑不浃日而成慺慺众心不俟募而至惜乎乡饮酒之礼久废人不知尊卑党有序之学久废人不识亷耻列郡无轩县之乐祭不足观在笥非衮冕之衣礼不足取白华南陔之诗寝则无以警不孝不悌之心頖宫齿胄之仪亡则无以训为臣为子之学然庙不立则释奠无所就礼不备则释菜无所观是以筑为儒宫修其祀事请笾豆之古器复牲币之旧仪祭之者可以交神明观之者可以知劝教神明交则福至劝教明则化行夫世之浇淳在乎时礼之用舍由乎上故顔回谓舜亦人也孟轲曰回亦人也若然则克念谓之圣罔念谓之狂必祖述夫子之至仁宪章顔氏之亚圣则文中子亦人也乃知取法于延陵季子问礼于柱史老耼生而知之乎学而知之乎勉人之学读是碑也迁庙之志见是记也罪言者得于斯知言者得于斯时雍熈三年八月某日记
　　严先生祠堂记【范仲淹】
　　先生汉光武之故人也相尚以道及帝握赤符乘六龙得圣人之时臣妾亿兆天下孰加焉惟先生以节髙之既而动星象归江湖得圣人之清泥涂轩冕天下孰加焉惟光武以礼下之在蛊之上九众方有为而独不事王侯髙尚其事先生以之在屯之初九阳徳方亨而能以贵下贱大得民也光武以之盖先生之心出乎日月之上光武之量包乎天地之外微先生不能成光武之大微光武岂能遂先生之髙哉而使贪夫亷懦夫立是有大功于名教也仲淹来守是邦始构堂而奠焉乃复其为后者四家以奉祠事又従而歌曰云山苍苍江水泱泱先生之风山髙水长
　　严先生祠堂记篆者名
　　希深撰子真书中立题伯起立
　　髙平以谏官贬守睦始访七里瀬立严子祠召溪口僧恱躬画古衣冠作严子像既成自作记闻丹阳隠者邵竦篆有法遂以刻石咨焉竦未尝篆于人篆此独不让虽然不肯见其名会子真使来又深于篆者重之且恐其不彰使仆名之更自篆石于其石之仄圣宋景祐四年三月四日
　　与邵竦先生书
　　先生邵公足下某今春与张侍御过丹阳约诣先生维舟水邉闻先生归山所谓其室则迩其人则逺惘然愧薄宦之不髙矣暨抵桐庐郡郡有严陵钓台思其人咏其风毅然知肥遁之可尚矣能使贪夫亷懦夫立则是有大功于名教也乃构堂而祠之又为之记聊以辩严子之心决千古之疑又念非托之以竒则不足传于后世今先生篆髙出四海诚能枉神笔于片石则严子之风复千百年未泯其髙尚之为教也亦大矣哉谨遣郡校奉此恭俟雅命
　　与晏尚书书
　　伏自春初至项城因使人回曽草草上谢由颍淮而下越兹重江四月防望至于桐庐回首大亳忽数千里日思奏记夐乎无阶恭惟蕃宣之居钧体惟宁赫赫之瞻日以増重仲淹辠有余责尚叨一麾敢不尽心以求疾苦二浙之俗躁而无刚豪者如虎示之以文弱者如鼠存之以仁呑夺之害稍稍而息乃延见诸生以博以约非仲淹所能盖朝家之条教师门之礼训也又郡之山川接于新定谁谓幽遐满目竒胜衢歙二水合于城隅一清一浊【婺江浊歙江清】如济如河百里而东遂为浙江渔钓相望鳬鹜交下有严陵之钓石与方干之隠茅又羣峰四来翠盈轩防东北曰鸟龙崔嵬如岱西南曰马目秀状如嵩白云裵回终日不去岩泉一支潺湲斋中春之昼秋之夕既清且幽大得隠者之乐唯恐逢恩一日移去且有章阮二従事俱富文能琴夙宵为会迭倡交和忘其形骸郑声之娱斯实未暇往往林僧野客恵然投诗其为郡之乐有如此者于君亲之恩知己之赐宜何报焉今有郡斋歌诗一轴拜献庶明前言之不诬尔干渎台严伏増战惧尚逺门下伏惟尊察为国自重
　　题徐常侍篆桐庐县额【张伯玉】
　　桐庐县额故左省常侍徐君之篆也篆自秦丞相斯以名烜天下歴汉魏以降学者亡数至唐中兴始得李阳冰继之阳冰后又无人焉至于我朝有徐君自秦到今几一千五百年以篆名家者三焉天下之人言篆者不归于三家则无所祖尚也其为字之宝雄乎其杰艺乎始徐君与秣陵刁侯衎俱事江南李氏号为名臣后従其君归于我刁初得太祝为桐庐宰徐君以率更令留禁中尝以版素驰京师劬而得之遂掲之于今今之贤士大夫道东南者过七里瀬则访子陵钓台至桐庐则必观徐君之篆其名也岂虚然哉皇祐初吾进士同年之子曰彭城刘斁以清白长是邑且虞其速朽走奉钱抵具区买洞庭石来命工摹刻于署堂之左方请吾言以表之夫古之人所以能流声名美风俗使百世之后谈娓娓而不絶者皆有以起之也然则异时讲桐庐之故事者兹可泯乎常侍名铉字鼎臣广陵人其儒学节义与其籀为世宝者悉书于太史氏兹不复赘五年冬十有一月至日吴郡张伯玉题
　　公堂铭【碑防阙上文　张伯玉止録见存者】
　　【阙】知人道之大而治乱之不常也故有斆学以本焉然则学也者緫天人之公道乎人君用之以叙羣臣以睦四海多士由是以明盛徳以毗大业所以张天下至公之法用敷于天下无徳而名焉又岂徒游是庠登是堂观簠簋听铿锵茍习句读而已哉铭曰
　　猗欤公堂邦家之光弥纶奕世景行百王道尊则胜人存克扬于穆颂声与时无疆
　　睦州学进士登科题名记【赵抃】
　　睦于吴会为裨郡苍嶂寒瀬齿齿激激风土物色缥渺秀巧钟气生士翘俊殊甚其学校自文正公基之谈经治文出乎其间日益盛金部向侯奉庆厯诏更广堂舍学者为便距今业精而上第无虚榜数十年间以今较昔得人为三倍伙是以知学之废兴在人士之进退由学圣时之明劝也然士之所谓学诚心竭力企古圣贤道将至其所未至者也爵位于朝仰首信眉掌握当世务与夺非是出呼吸间一率以正然后尽臣子忠义之分称人君敦勉之意唇吻小巧剜章刻句而已乎因萃前后登第者名诸石后来继焉嘉祐三年戊戌正月元日记
　　桐庐县令题名记【倪天隠】
　　三代分土诸侯世国以治斯民曰吾君也其可逃诸侯曰吾民也其可解故其心相孚而化治日起且其地大不过百里嵗淹月积其纎悉视民不翅如照矧瓌材玮行其能久闭约于其间哉官以器任则士能尽士以乡进则民事悉万防以防国其有忽而不治者邪秦壊先王法废为郡县其守令丸移而弈易萍转而蓬飞斯民曰彼且去吾善庸何为吾恶庸何伤官者亦曰吾且去是非吾民吾安能汨汨自劳苦为故其孚诚不交而卒以茍道而曰欲归民于三代是弃食以求饱也或曰三代以侯治汉唐以郡县治其治一其乱也均适一时之宜者不必皆先王之法是大不然夫宿奸巨蠹譬诸蚊羣阳辟天晓日发旦则声丧影灭投迹自晦及微隂敛昏万景垂夕则复薨然起嘬噬之患矣贤否相易其昏明之交乎抑有大不可者夫郡县之官凡几位天下之士凡几人虽有尧舜之明汤文之智不能必察而材诸位况纷纷然若百货之市其屡迁而亟贸也呜呼生灵之伸屈存乎令守取鍜链成案取正于法而已是令尤为亲切于民桐庐故吴分富春县置属吴郡隋仁夀始用属睦中间属不常然狱讼赋役便于睦故我宋因之自钱氏以地归江南刁公以直道自信出宰是邑自尔以濒海幽遐不为要壤而风教不能浃斯民不识仁义之化亦往往受敝主上至仁始用荐者得补令而间为得人及其敝言上者以私而民之得善令者天也荣君资中文敏而明务以静治雍容阅案籍得雍熈以来为令者姓氏第而刋之其政之善恶则皆昭然着在人口贤者少不贤者众则其官人之得失可以鉴而后来者足以自发俾其企善而惩恶亡斯民之病以为石羞嘉祐七年四月二十三日
　　睦州新作浮桥记【钱勰】
　　睦古鄣会稽之地据淛江上游当闽粤瓯骆黟歙鄱阳数道之冲又南出交广五岭属之徼外虽别道循江絶湖率多钜风骇浪漂溺濡滞之患淹久嵗日使程贾赀度不时至轻裘版舆木楗掲箧由此涂出者常居水道之半郡治建徳东阳江与歙溪二水合于南东湍悍奔激夏辄暴涨虽穷冬沍涸深不可涉故四方之宾客至者解鞍弛儋倚立露坐而与夫郊野之人抱布囊粟负刍荷薪以输县官以趋市门者贾组易镈左提右挈以返田里以行庆予者累累然杂进两涘引吭顿足以须舟子泝沿上下移晷乃复探懐出金而后得济烈风骄阳其畏僵暍今上治平之初元工部郎中吴兴刘公罢按察荆湖北道来临是邦不鄙其民以自暇逸又不为赫赫名声以发取腾踔奬善禁恶一出于恺悌郡遂以大治若无可经意故所思者益静以明而所及者益钜以博明年始命行歙溪之陕中直郡城之南隅维舟以
　　为桥【阙】　　　　　积功佣千有七百自十二月庚【阙】
　　既成公以其属落之且曰是急【阙】
　　名宜无所论著惟后之人知鸠【阙】　　　　　不
　　侈也无惮其继焉则滋久而【阙】　　　　　纪因属之
　　于勰愚以谓治古学【阙】　　　　斯民者无进退夷
　　险内外轻重【阙】　　　　行吾志者当幸遇而勇为
　　之惟【阙】　　　　　盖若此此其可以刋之金石而【阙】
　　亦有以求其意也治平三年嵗【阙】
　　亥会稽钱勰记【阙】
　　灵香阁记【阙】
　　栋宇可以庇风雨台榭可以逺【阙】　　　　肃賔客
　　山川可以广眺望此居【阙】　　　　为浮图者之说
　　则不然曰不闳【阙】　　　　　大不盛丽不足以来信
　　向故惟【阙】　　　　　而不已既已闳丽矣而吴越之
　　【阙】　　　　　丹雘金碧斵砻炫熀至于殚人【阙】
　　而不知止故其山林之峻深郊【阙】
　　之所智士之所营非为浮图【阙】　　　　　也思允师居睦州兠率寺之法华院佛学之外兼妙歧黄之术人有以疾病告者必尽其技而为之诊视凡汤液之所饵砭鍼之所加无不如期而应自郡官至于编户皆称其方技之神良而功施之周普由是车马之踵门者日月相继而不絶也尝患其居宇之湫陋宾至无所容遂辟故址革而新之又于其傍为阁三间楹桷崇髙轩槛虚明经像严于中草石蓄于次【阙】　　　左右布列药栏华圃前后相望升其堂则闻芝术之芬氲游其庭则见竹树之防翳虽宻迩阛阓而山居岩处之趣备焉考成之日太守集贤王微之率賔寮燕饮其上且嘉储偫之美因题其顔曰灵香又赋诗以纪其事继而作者贰车史馆刘元忠也观二诗则院与阁之所有皆可见矣后三年余自东阳赴亳社愒郡邮会故人留止过允之居因得一游目焉尝谓桐庐郡溪山之清絶自晋宋以来文士多称述之往往载于题咏观夫城邑闾井皆坦涂平陆盖与它州无有异也及登髙而望则羣峰回环一水萦带烟云晻霭朝暮异状不离指顾而万景在目信乎吴越之佳郡前人之所称咏不为虚谈也而兹阁又占一郡之胜处髙髙下下皆有幽致是为端居造适之乐复以甘辛寒温之上味给人朝夕之求其为利固已博矣然则不得与夫竞土木而夸闳丽者并也宜乎微之元忠叹赏之勤勤如此因书所见以继二诗之后云时熈宁五年二月十五日记元祐元年正月十五日上石
　　题严先生钓台【叶棐恭】
　　汉严子陵先生钓台距桐庐郡城五十里异时人迹罕至景祐中文正范公谪守是郡始即台下构堂以祠先生亲记其事属丹阳隠者邵竦篆之刻石今存于郡廨又命会稽僧恱躬画古衣冠作先生像于堂中既而过祠下望唐处士方雄飞之旧隠周览裵回慨想余风因复图其像于堂之东壁自是往来之人鲜不登堂致礼者激贪立懦非曰小补嵗月滋久栋宇渐堕上漏侧穿像亦故暗且地胜事絶至者喜留名迹而狂易之徒往往及像之面目甚非所以伸防妥灵耸人观瞻之意乃以僚属葺堂而完之始为塑像以易绘画庶防二髙人之清标俨然长存而文正公之遗迹愈逺不泯也元祐元年六月朔日朝请大夫知郡事延平叶棐恭题
　　敕赐唐二髙僧师号记【周邦彦】
　　有二大士显于有唐在新定城住阿练若咸举宗教转大法轮曰陈尊宿舍众居守今赐号兠率以圆通门随彼机縁引接沈冥度无量众曰善导大师乞食城中处髙峯山筑坛诵佛従者三千开口发声一一化佛重累而出方便善巧修净土行其故道场皆有遗像而奉事弗防称号无闻为日久矣元符二年马公玗来守是邦始致崇敬雨旸请祷如响答声请命于朝乞加褒显元符三年十二月二十四日命下赐尊宿号曰悟空禅师善导大师为广道大师明年三月十七日具花幡威仪表掲新号为僧伽梨被服二像州民大集巷无居人时方霪雨昏翳充塞导迎之初黄雾搴除赫日显照开阖隂阳成于奄忽万口嗟异得未曽有窃闻真一法中毫芒不立况此名谓何所加损然诸圣谛虽谭实相不废假名故虽有漏世界十二类生外道狂解十禅那目业果酬答一十八天乃至信住行向地为位五十菩提涅槃真如佛性唵摩罗识空如来藏大圆镜智七种名字乃至过去无量亿数果地正觉庄严名称皆依空建立初无实义以假名字引导众生従佛至佛所不能已则二大士加号崇饰义亦复然法身现前亦应摄受而马公夙植徳本深达苦空示宰官身而作佛事平等施徳如物防雨与者不有而受者不懐平等施刑如人触刀割者无怒而伤者无怨故能嗣续真风尊礼先觉开发胜利为四众首因縁会遇适当斯时知其由者可无人乎年月日钱塘周邦彦记
　　睦州政平桥记【江公望】
　　太常丞李公勉之为是州也州人安之政之在事者有条事之在物者有理简而不疏文而不害日阅百千牒诉应手而解老胥黠吏束手旁观终莫得其间无终讼无留狱郡称为神明乃欿然犹以民隠为忧州之南有大源其源西出于歙合婺水东注于大江夏秋雨淫二水鬭湍悍决溢齧高岸拔大木州人患之行道所会前值瓯闽江南淛东郡邑之民源源而来后奠杭歙通涂支道蹑踵而至适二水之患弛负解槖骈肩重足徯渡者积日依山之民平旦负薪刍裹果木之实趋城市以贸朝晡之膳老穉仰哺至夜暮不得食工部刘公述创为浮梁悉弭斯患出于仓卒未有为脩完之计者故不五十年而毁矣前日之患复见于今日我侯心存之而戚见于顔色州人相谓曰我侯我父母也岂以一浮梁而贻我父母之戚子各率緍钱付僧守慧等董其事木美工善筹画有度其袤相望眎人若巨擘其广肩任负戴虽若连鸡乘雁交臂而分驰不相留碍力之所任百斛不垫隠若平地然会费无虑数百万裒余金粥田为异时修完之利水之东南有天宁佛祠是祝吾君万夀之地百官走趋阅月而祝无有险艰此又食土之人所当竭力者也成以政和四年甲午正月丙寅二十有九日丙午越二月二日我侯率官属如天宁以落之所以祝吾君也尝请名于公望窃谓昔周之王使单襄公假道于陈以聘楚火朝觌矣而川不梁归告王曰陈侯国必亡王问故对曰天根见而水涸水涸而梁成先王之教也又曰十月成梁夏后氏之令也先王不用财贿而广徳于天下者以此今陈火觌而川无舟梁是废先王之教令也不亡何待夫川梁之废兴足以知政之得失安可忽哉先王之教寓之于政其令着之在法孟轲谓子产当大国之政区区于一济人之恵而不知政法之在人也政法不行是无先王之教令也故曰君子平其政行辟人可也政平则教行所以得人心法行则令着故民听一而不惑是以此邦之人不出于驱迫欢然致力不一豪取县官财贿咄嗟而成方来之人厚享我侯之徳利非以政平故邪因以名之有观其名而心惟其义不复为怠偷之政是桥也其利新新曷穷已哉越二日庚戌江公望记
　　九峯庵记
　　天下事不独事始为难卒之又难事之始必于艰难虑患之时故其思深其力勤卒之者常在安逸无事人情软熟之后罔不縦弛怠偷鲜克有成僧智日以九峯造立卒业具述本初属余记之余犹能忆少时之游敝屋数间入其室閴若无人僧醉寝蓝缕过午未饭然其山峯之罗列者九肩差踵后襟绕带絶漫不省出入踪径竹松茂宻光景蔽亏窄窄闻摧枯拉朽声不见其人距郡城不数里若在深云杳霭间灵区奥壤鬼神靳惜不以示人居之久难其人也比丘清鉴行髙徳钜心地穏宻州破甲乙以鉴来尸属久敝之后用力艰用心益精敏居无何人化其徳施手开展缔构一新既而以老告州复用甲乙以其徒智日代之方艰难虑患之时非钜有才徳莫能经画图回一代之成绩不可不吝其择甲乙非其人安可使也有维有纲既立既张凡百悉蹈绳检世其业虽中才可也况其人精悍多智画苦身克意虽在安逸无事人情软熟之后毅然有为以卒其业事无固必顾得人如何耳搜之甲乙何负于人哉佛有新祠寝饭有堂庖有储有饩澡有室钟有架屋累然坐方丈其徒乌呼稽首成一保社日之力勤矣哉诸峯着丙方者最为秀絶易佛祠值之其盛固日之力然形胜古有之政和五年乙未记明年二月甲戌书之
　　兴福院记
　　凡出于心之所同然者虽夷夏异区贵贱愚智少长之不相若寥寥歴数千百年得之者如出一揆心犹虚空无毛髪介然空缺处谷满阬满牛豕鼻喙满污邪瓯寠满提携负汲亦满终莫有徳其赐者盖终身由之不知其然也至于洒然若醉醒梦觉当有自来矣何邨建徳一聚落土风沃美儿田妇桑无有啙窳功不十而利百之家饶财桀骜易侮之心生使酒尚气椎牛博戏攻剽为奸驰死地如骛一旦强力恶少革心为善良门闾栉比唯善之为慕西属天宁佛祠学道者过而问焉东北距兴福是院废于保昌至钱氏复兴嵗在癸亥越甲午凡一百五十有三年政和初名额仅存穨垣废阯皆黄茅白苇飞走交午敝屋三数间居者无复僧事僧灵皎出緍钱八百万施者亦如之建为殿者四能仁僧伽法轮十王之像设焉阁二钟经虡椟具在殿之隂为演法堂次为函丈之室挟以海会香积而门庑浃之凡诸庄严之具佛比丘诸所受用无一不备人之钱既入而探诸囊中如曳九牛之尾八百万钱出于荒山穷褐者之手若非超然感悟越一切拘挛之语与其徒而应之者若流水趋下兹有以启之者焉得于所同然者也由一佛祠破悭贪之疾化而为一乡之善俗由一乡化而为一邑之善俗其利曷穷已哉刑敺之不若讹其心使自得之故曰得其一万事毕斯一也拟心即二焉有问速化之术余告之曰知此而已五年乙未工毕明年八月丁酉江公望记
　　龙泉院记
　　龙泉一斛水尔有龙常所托止焉召风霆疾呼起云雾出肘腋间俄顷嘉雨四洽邑民徳其赐作佛祠而庇焉因以龙泉名其祠灵区奥宅神物之所托是故山川草木沃润而清美代有异人出焉有诸禅者莫知所自其髙道秘行人亦不知托于龙以福此方之人民以旱告甘泽之应若荅响焉故嵗多穰而民力以饶僧奉齐钱忠懿王尝召演法华文句于竹林寺学者数百雄经钜论博观泛览精简妙义析秋毫矣归老人渐其余悔辠迁善为一乡美俗可良四代孙也以禅学住本邑保安禅院一日有豕逸于屠刃之下径趋而跪伏亢而视若有所诉而不得言顷之屠者至亟执之哀号可怜以金易之豢养久扰如善良之人畜无知也能逃死于万无一生之地知所择也知所择谓之无知可乎不逃于比闾之居而逃于佛祠不逃于它比丘而逃于善知识余譬之善良之人不为过矣凡有心者物之偶也有偶则争兴唯无心故有心者归之非有道者不处也师退居乌龙邑人挽之而不释愿修故龙泉院以为师处焉裒金粥材为殿一区法堂丈室两庑三间悉具诵阅有经制为枢藏以待未暇阅者挽之以行燕居有室以需四方学者之至仰高明俯清泚宴寂之余以为兴居之适又有所谓水阁者在焉成于政和六年丙申三月壬辰越丁酉良属余记其事一斛之水甚微龙托之而神变化自如霈为膏泽以福于人而佛祠托之以兴一豕之生固不足道善知所择而良之道行益着而佛祠托之以不废矢激则逺水激则悍登高而望则见逺顺风而呼则声益厉所托者然也至于离人而立独无所事托而良之道吾不得而知也
　　唯庵记
　　真悟老禅脱乌龙之缚结茅于其山之西冈以为宴休之地余一日访之行新田间决决水流可掬可溉入其径松杉青润邑邑欲染人衣裓未到三数步小童门一犬吠唶唶应竹作声自是一山川风物楹桷无藻饰函丈之地唯留一榻牀敷隠厚经行之余兀然危坐坐久即卧安穏无它苦与余说普通年前事率皆无味之谈听者欲寐余将归肘余曰为我名此庵余名之曰唯庵三界唯心万法唯识释之者曰唯遮境有识简心空遮有则一心独照简空故万法摐然心法相望非不二境余别为之释曰三界唯心一心唯庵不遮不简唯境唯心听者霍然失寐掉头拊髀爵跃而歌曰心唯庵兮庵不知但见白云朝起东山飞庵唯心心不住明月前溪夜流去朝朝暮暮何时了是中本不同生老一衲防头百不为又是青山歌好鸟歌罢真悟老与余相目一笑解袂以归钓台翁江公望正月十九日记实政和丁酉嵗也
　　改定川门请僧看经疏文【吕希纯】
　　伏以川在境内斯民所依水由地中于性为得粤维新定之野适处两溪之交爰自比年以来颇违润下之理顾兹城阙宻控津涂乃涓令辰载掲嘉号集禅闗之清众课华藏之秘文并集胜縁庶申善祷谨于南山广灵禅寺请比丘八十一人就定川门转大方广佛华严经一部八十巻行愿品一巻并用回向歙婺两港一切龙神伏愿由斯法供谅乃诚祈仗慈力之无邉运神光于莫测妥安源流之道永却惊澜保佑室庐之氓俾谐宁处伏惟三宝俯赐证明谨疏
　　请刻石跋【江公望】
　　歙婺二水为睦州之患嵗必一至或再至焉壊城决隄败积储毁庐舍中夕弛备遽及寝户居民破屋以出其不为鱼亦幸矣前昔州郡患之终无扞御之策雨久作二水争行山夹岸如束壅遏不得去故有是患非可与智力争也舍人吕公盛徳君子爱民出于诚心尝祭二溪之神其文州人犹能记其仿佛水潦暴行更相逊避若兄弟然词意恻怛惜乎不传易门额为定川揭之日复有文请祷于释氏由定川而后凡二十有一年不复有水患水无情也可告语者神尔神与人不可以言语传也所可格者诚尔诚不可以虚拘也所以达其诚者斯文在焉访求累年今始得之愿刻诸石以贻将来不坠斯祷惠莫大也政和四年甲午二月初五日江公望书














　　严陵集巻八
　　钦定四库全书
　　严陵集巻九
　　宋　董弅　编
　　杂著记疏
　　重建兠率寺记【罗汝楫】
　　汝楫少时以事过新定子城之北连闼洞开者屋数千楹目其榜则兠率寺也即时游焉秘宇屹然以高缭舍窈然以深支房别院重楼复阁内外整整足为望刹念此邦薄力向非它州比僧居之陋取蔽风雨而已乃独雄盛如此谅非偶然呼寺僧询之实唐陈尊宿故居陈得法于防际当时缁素归重加姓其上以尊宿称太守陈操师事之亲受法要事见传灯録后世追仰其人相与饰此遗武无足怪者及得旧碑读之乃开元三年台州刺史康希诜文其叙轮奂之美反复至数百语详其语往往过于所见则寺之雄盛旧矣不因陈僧而然惟是数百年间相继増葺久而益新亦岂无所自耶绍兴十四年予来莅郡事则寺以焚毁咨兴废之不常为之怅惜久之它日与客语偶及此客持三说以起废为丘墟小庵严奉有所未至此兠率不可不复者一也畴昔寺无恙时徒众如林计今所存尚复不鲜或至散处市肆行业俱堕三尺所禁岂应坐视此兠率不可不复者二也寺占形胜之地宻邻州治废址荡然无复藩篱居人筑塓之用取给于此畚锸日至气益以索此兠率不可不复者三也是三说固不诬属当巨浸之余公私屋室摧圯过半方务悉力营缮何暇它及比就绪得请奉祠苏使君寔来继予使君顷守严有恵爱未防复临旧治民习其政坐以无事先是兠率之废天申节斋祷即诣乌龙山寺遂为故事使君喟然叹曰天下州郡皆即在城佛馆以严归福之洪而吾州独不尔乃率僚佐走郊外亟拜而返权宜可也万一重修之事少有不防稽察惟艰其何以自安州虽陋顾不能新一刹乎其意殆在兠率未遽发会有以林木献寺者所得类皆瓌材其数为多寺僧祖照徳渊辈相与经画兴复不籍于寺而愿预其事者曰恵空僧正慧端实总防之于是分诣大姓乞其功用之费逺近响应无不乐施其或无积赀者人授一瓿使日辍赢余置其中伺其满持以归我锱铢积累初若微甚卒至于不可胜计事頼以济是役也经始于十七年冬至十九年正月以讫役告凡为大殿者五间山门十有一间两庑四十有二间为防事者二待长贰暨官属之至斜廊六间附焉惟法堂戒坛旧所有姑因之余皆焕然一新又僧守越募工为三大像夹侍六人如诸方之仪有穆其容瞻者増肃余力对饰涌壁曲尽其妙予居比郡闻寺成意前三说者有以启之及传使君言则其享上之诚惟恐不至彼三说者抑末也常观天保之诗一章曰俾尔单厚二章曰俾尔戬谷三章曰以莫不兴以莫不増末章则又取物为况曰如月之恒如日之升如南山之夀如松柏之茂古人归美其君者惓惓如此盖臣子至愿在焉不嫌于繁今史君颛营精庐以申此志而革一时权宜之例兹亦勤矣况复诚之所感化荒榛为梁栋易朽壤为瓴甓宜无难者天下事其有不可为者哉此寺唐神龙初中宗所建号中兴寺既而改龙兴国朝大中祥符元年始赐今名绍兴五年宿兵于此一夕遗火荡尽寔正月八日迨兹十有四年矣适使君再至乃始成之岂其成固自有时也使君名简眉山人黄门先生之孙才行兼优克世其家父侍郎公春秋髙益康宁人以为岂弟之报寺成云始辱以郡人意致书求记义不得辞因为叙其本末而繋之以诗其词曰
　　兠率在天惟佛之居招掲美名贲此精庐棼橑翼然金碧烂如妙极人功与天不殊荦荦老师宗门之杰于焉利生机锋雷掣拥笏擎拳担囊竭蹷仰止髙风千古不灭锋镝之腥实秽户庭灾延万瓦炎埃冥冥载夙告祥维其乞灵无所于寄逺走林坰苏侯再至念此咨喟事有不防臣子之愧既发其义亦佐其费缁徒奔走以承其志宝殿有严拥以脩廊毫相居中巍巍堂堂浄侣咸安胜壤増光老师之奉出于众香鸣占里社灵场再肃以戒以告毋慢毋黩义笃亨亭不私其福于万斯年惟吾皇是祝
　　均减严州丁税记【詹元宗】
　　严依山为郡地狭田少厥土燥瘠劳于播种其民贫窭艰于粒食惟陆耕是力惟蚕桑是务惟蒸茶割漆是利其父兄子弟役役终嵗仅得以无饥至于供亿公上则又不堪于烦费浙之俗谓夫贫而啬者莫严若啬岂其欲哉贫累之也圣天子出治以仁视民如子严之贫圣天子知之矣圣天子不忍其贫而丁税偏重也慨然念之乃下均减之令命大臣以董其事命监司以稽其实命守倅以钦其承曽不阅时汔有成议计严之丁凡十有七万五千七百四十人减绢凡一万四千二百九十二匹为钱凡四万七千一百七十缗以沙田芦场之租补大农嵗入之数令既下而严之民力寛矣昔也人输绢率一丈二尺八寸今也七丁率输绢一匹则昔之取者以其十今之取者以其四严之贫民始被无穷之恵猗欤大哉其可谓至徳也已矣窃惟君之与民其势若相旷絶而其实则相资以为养民非君不养也君非民可自养乎谷粟非民孰与食之丝枲非民孰与衣之君之頼乎民者众则其取于民者宜亦有制矣盖为富则有不仁之政知予则得为取之方轻则貉重则桀二帝三王之所不由也圣天子躬行二帝三王之政其于斯民岂一日而忘之哉非能以天下藏天下其能捐利以予民乎非能以民之心为心其能约已以厚下乎令下之日六邑民大和防讴吟鼓舞薰为叶气自是蚕麦告登谷粟荐稔有年之应縁类而至夫岂偶然也哉先是严之习俗苦于丁税之苛有贫不举子之患至是不复有闻今嵗之春城居之民有一产三男子者舆人之诵以为均减丁税之效其应之速犹影响也故徳不修则干戚之舞不可以来逺诚不至则宫商之奏不足以降神物有相感事有相因自然之理也亢宗不材幸得承乏为长吏获与斯民亲被实恵惧无以侈圣天子之赐谨以颠末镵诸石垂诸方来且以托名于不朽乾道癸巳七月壬辰左朝奉郎权发遣严州军州主管学事兼管内劝农事詹亢宗记
　　重修严先生祠堂记【吕祖谦】
　　繇东阳江而下经新定郡五十里得严陵瀬盖东汉严先生遯世不屈耕钓于富春山后人因以名其瀬也孙吴析富春为桐庐是瀬亦来属焉顾野王舆地志曰桐庐县南有严子陵渔钓处石上平可坐十人名为钓坛即今之钓台也独两台对峙野王所不纪盖亦觕言之耳明道二年范文正公自右司諌守是邦始筑屋祠先生而为之记瀬之旁白云源乃唐诗人方处士故庐文正公之游钓台也尝絶江访其遗迹以其像置祠之左丈正公没郡人思之不防遂侑食于右坐焉嵗祀浸逺此意弗嗣淳熈五年侍郎萧公出镇道祠下慨然曰国家稽用唐武徳旧典姓是州为严则先生之祠乃名教之首頽圮若是可乎顾急于民瘼未暇也居二年政成化洽以余力新之时祖谦病癈卧旁郡公以书见诿识其成固辞不可乃复于公曰方王氏移国以光武之大志先生之髙气相与共学夫岂区区呻唫占毕之末哉汉官威仪既复其旧薄海内外臣子之责塞矣亦何必奋臂于其间哉没身丘壑固先生之素尚也帝睠焉有懐俾以形旁求于天下得非在庭诸臣奉命承教之不给未有当帝意者耶三聘而至车驾即日幸其馆勉其相助为理所以处先生者不薄矣匪徒屈万乘之重为故人光宠也先生虽以巢由自命视一世若不足以浼之观与侯霸尺牍劘切之意见于言外岂于帝犹惓惓未能忘耶浩然而归使人主有终身瞻望不及之叹施及后世宾友耆俊遂为家法士之闻风兴起者坚节正操见危授命项背相望其有益人之国与朝夕献纳云台之下者未知其孰多孰少也枝必类本韵必报声使先生微有意于傲世之名一再传之后且将为西晋之清虚矣而东京之俗久而益厉名检之外综理干略亦往往高出后世泝而寻其源则建武之髙节孰可訾耶至于节义之敝变为亢激特时无建用皇极之君均调消息之耳非造端者之过也后先生且千年文正公来主斯地祀典始举旷百世而相感者固自不常遇耶今公作牧复大葺祠宇以续前人之绪继自今以往泝沿下上者欵门而心开升堂而容肃风清樾濯寒泉哦山髙水长之诗致足乐也则公岂专为一邦劝哉祠之前则羊裘轩其东则客星阁招隠堂岸江立表以识路缭山作亭以待憩或革或因面势位置各有思致皆受成于公以非大指所序故不详列公名燧字照邻临江人也主其役者司户防军吴桂七年五月二十二日朝请郎直秘阁主管建宁府冲佑观吕祖谦记朝请郎新潼川府路转运判官虞似良书
　　重建严先生祠堂记【陈公亮】
　　惟得道之士然后能全其髙惟乐道之君然后能遂其髙惟慕道之贤然后能崇其髙先生汉光武之故人光武既有天下先生独隠沦渔樵间非傲轩冕也而轩冕不能汨非耻功利也而功利不能汚玉之洁冰之清后世无得而称焉非得道之士能之乎光武为中兴英主思故人而访之既至同寝处无间非不欲宠之以爵位厚之以稍廪乃縦其飘然长往终不敢屈非乐道之君能之乎先生没千有余嵗迨我本朝文正范公来典是邦始即其渔钓地设像建祠为文以表大之嵗久栋宇頽圯淳熈庚子太守萧公燧复加缮治易腐支倾亦既载新未防守僧不戒于火一夕煨烬公亮始至恧然有动于心方度材会役未及有为明年提防刑狱刘公颖以职事按临相与叹息乃与安抚张公枃转运钱公冲之提举石公起宗各捐缗钱来助其作其致志卓越夐然与文正相望于百五十年之间非有慕道之诚俦克尔哉于时嵗事再登工力颇裕视前之轮奂有加焉曰三贤堂曰客星阁曰招隠堂曰羊裘轩规摹髙耸皆逾旧制且别创遂隠记隠二区以翼于三贤堂之左右寓僧有舍休客有馆山巅之坛有亭辟登坛之道而级之以石道先有亭以憩视坛稍逺复为亭于中以便游者阁之东偏有泉其色如玉亦亭于上牓曰玉泉因笔其始末以昭诸贤使者崇髙之志云淳熈乙巳十有一月朔郡守东阳陈公亮记锡山尤袤书开封赵公孚篆额
　　重建贡院记
　　严陵为今三辅士风日隆顷当大比应诏者已三千人郡旧有贡闱夹于两寺之间其地湫隘喧嚣其栋宇卑陋浅窄不惟不足以容殆非朝家严科制崇儒礼士之意然而郡治濒溪每遇梅潦之溢则渰浸城市居民奔迸迁避往往即官舍佛庙而羣处焉予被命初首访是邦利病咸指水害为急特未有以宾兴之所言者比至往觇之而气象萧索若是其甚大以弗称为恐窃谓避水所急也取贤敛才之宫尤不可缓也得一贤人则天下被其福得一才士则天下防其利始予固欲得髙爽地筑室数百间为吾民避水计而名不雅驯与其区区惟水是防孰若一新礼闱以振士气使它时贤能由此而出将均其施于四方岂是水之足虑万一交流暴涨有所未免不妨斯民蚁赴而蜂屯庶防一举两得焉谋既定会婺守待制洪公迈以召命经筵馆于是因以见勉于是相隂阳审面势得地于州序之西偏计其广袤适足以当堂庑之地层峦前列秀气可挹崇冈后峙旺势岿然真角才战艺之场摛藻振竒之地同僚观者咸曰休哉乃鸠工度材授以规摹政事余隙必身督之别驾二三公既日相従于蓁丛中而诸邑令佐又悉能劝相率富室之乐教者以助其直亦可以知众心所乡矣经始于乙巳之孟冬迨丙午王正告成费不病伙役不叹劳为屋凡二百间内外小大略备檐楹飞耸梁栋屹立望其中则俨如视其傍则翼如井井绳绳端若天造而地设焉或谓其地盖熈丰间贡士所司諌江公公望尝于此取科级兵寇后文记不存无以考证岂好事者附会其说以张斯举乎不然则废兴各有时信非偶然者因以纪于其末淳熈丙午三月一日朝请郎权知军州兼管内劝农事借紫陈公亮记浚仪赵仠之书
　　书瑞粟图下
　　淳熈十有二禩皇帝将以冬日至郊见上帝明年太上圣夀八十预于十二月朔奉上尊号册宝用正月一日行庆夀礼天地并贶神灵懽喜产祥效祉不知状名维时严陵实太上之潜藩今日之辅郡乃生瑞粟错落原隰或一茎而两穂三穂至于九穂或一穂而两歧三歧至于五歧嘉祥创见目所未覩视周禾之异畮同颖汉谷之一茎六穂殆异世而同符岂非以谷粟者常庖之所需奉盛之所告厚民生而示至和皆于此乎见之今圣主事天事亲两尽其诚而又务农重谷轸于渊衷宜其叶气薰蒸蔚为嘉瑞不于草木而于谷粟不于庶邦而于潜藩近甸列歧骈穂昭然以彰厥符不亦休乎公亮属守兹土因邦民来告不敢辄隠既图之闻于朝以备国史之登载复锓石郡斋为一时之光云乙巳十月既望知严州军州事陈公亮题
　　浚西湖记【钱闻诗】
　　涧水瀍水周以都洙水泗水鲁以国周三代之盛鲁列国之尊都焉国焉资水乎曰都国之建士欲秀民欲阜不资乎水则二利莫致也乌龙严山之主来自东北聚气于予州治按之午向得水山生旺西南方利潴水今有湖此方嵗放生祝圣夀古碣掲于岸湖方四里南一里仅有水余皆赤地草芃生牛马豕羊牧焉岸北溪长数百丈久无浚者砂石积平岸夏潦秋霖水涨抹岸漫民屋庐入湖澎激湖南岸为河长三十丈深濶三丈水注江地理之说谓水山水利生旺来宜西南利衰病去宜东北今西南去无东北去水反隂阳之利始知郡今空乏人多贫少富室士登桂籍赫赫声名不如旧皆害于水而又不能广封人祝圣之意闻诗深念之郡乏未暇理适经常外有输入者可当浚湖费溪则不给因命县官谕等第家浚溪彼欣然如谕各分丈尺浚继命郡戎官赵善特偕建徳宰邵暹尉李唐卿督浚湖役季冬农隙以善价募夫一日得数百坌集喜甚锄者镢者杵而筑畚而贮者奋千万指力不怠湖启得大小石千数筑澎激岸层石层土栅以木压大方石其上凡三埂埂用工千屹若城壁已絶西南去水而东北无去水路议导焉而有父老告昔东城址有大壕注湖水入城洄洑小湖者三与外溪水会龙津桥揖州治转东南入江可访也一访而得壕广丈余居民侵塞为屋为圃者半不知防嵗月也委曲谕侵塞家皆愿如古界还官今湖水入东津江凡五里一壕奫沦而下无碍者矣又虑溪砂石日积久复为湖害思所以利其后者乃嘱监浚湖官就畚湖土填堤得屋地百余丈匠屋为民居三十四募赁赁直度日得缗钱委尉日积三嵗及千缗余用以浚溪若湖涸亦浚利逺而无穷也夫水行地中犹人血气之运经络经络塞则壅耗则枯聚而不散则溃行而不安则逆今水塞矣无壅乎耗矣无枯乎聚而不散无溃乎行而不安无逆乎经络病人水病国一也湖之四病悉去疏积年结伏之脉畅一时清明之气鳞甲游而乐士民喜而泳夀吾皇而福吾土有既乎夫周资水也莪菁菁棫芃芃士秀矣千斯仓万斯箱民阜矣鲁资水也浴而归雩而舞亦秀也昌而炽夀而富亦阜也严一同地周非所拟庶防焉鲁也闻诗衰晚假绂行且去同志者来继时鲁风盛矣当有颂僖公者然湖以放生名要先颂圣夀鲁为后天子万年天子万夀一颂之再颂之又颂之如崧岳之三呼焉可也淳熈十六年春三月二十有四日朝奉大夫权知严州军州兼管内劝农事借紫钱闻诗记朝散大夫直显谟阁新改差知福州军州兼管内劝农事主管福建路安抚司公事马步军都总管借紫马大同书
　　看经禳水患
　　窃见城外江流正当歙婺二港之冲每嵗夏潦秋霖江水暴涨浸漫阶岸渐没屋舍居民愁苦深可怜悯近阅严陵集曩日太守吕公希纯尝命僧八十一员转大方广佛华严经八十巻行愿品一巻回向二港龙王一切龙神由是二十一年不复有水患吕公希纯之疏江公公望之跋可验不诬闻诗痛念斯民之苦既闻是事敢不修设再集胜縁【云云】
　　右伏以罹水灾于今日哀此居民稽故事于昔年妙哉善果守千里为其上者轸一念其能巳乎睠此小邦冲夫二港吕刺史之诚既验江谏议之跋犹存粤惟后人要踵前迹诵真经八十一巻得自龙宫安户口数千百家免沈鼍窟况兹土少而甚瘠而尔民贫而多艰使安集而居犹不能处苟漂荡而散其何以堪敢冀龙神尚尊佛教护法不忘于素愿救人常切于道援消厥罚之常隂俾彞伦之攸叙江平巨浪地刬积沙靡髙下之争陵如弟兄之相逊岸无为谷水常行于地中民悉奠居福自来于天上谨疏














　　严陵集巻九
