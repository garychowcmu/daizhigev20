　　钦定四库全书　　　　　集部八
　　坡门酬唱集　　　　　　总集类
　　提要
　　【臣】等谨案坡门酬唱集二十三巻宋邵浩编浩字叔义金华人书前有张叔椿序云嵗已酉朅来豫章机幕邵君实隆兴同升出示巨编目曰坡门酬唱总成六百六十篇命工锓木以广其传末题绍兴元年五月二十四日又有浩自作引云绍兴戊寅浩年未冠肄业成均隆兴癸未始得第以归因取两苏公兄唱弟和及门下六君子平日属和两公之诗摭而録之曰苏门酬唱淳熙己酉浩官豫章临江谢公自中丞迁尚书均逸未归为之作序且更曰坡门酬唱末题绍兴庚戌四月一日考癸未为孝宗隆兴元年己酉为淳熙十六年上距髙宗绍兴元年辛亥已五十九年且庚戌为建炎四年亦不得题绍兴二序纪年显然有误案淳熙己酉孝宗内禅次年庚戌即光宗绍熙元年则序内绍兴必绍熙之讹特据浩引所言叔椿序当先成乃浩引题四月而叔椿序反题五月亦为舛错未合殆传写既久或经后人所妄改也其书专録苏轼苏辙兄弟及黄庭坚秦观晁补之张耒陈师道李廌等平日酬唱和荅之作前十六巻皆轼诗而辙及诸人和之者次辙诗四巻黄庭坚等诗三巻亦録轼及诸人和作李廌阙焉其不在八人之数而别有继和者亦皆附入为注以别之其诗大抵本集所已有又如山谷外集所载次韵子瞻书黄庭经经尾付蹇道士诗次韵晁补之廖正一赠荅诗补之又有和子瞻种松赠杜舆秀才三首今坡集载坡诗止二首而此集均未编入亦不能无所挂漏然次韵之诗惟东坡变化不穷称为独絶而诸家才力颇亦足以相抗浩更彚而合之使读者叅比互证得以稍窥用意之所在于诗学亦不为无补焉乾隆四十五年三月恭校上
　　总纂官【臣】纪昀【臣】陆锡熊【臣】孙士毅
　　总　校　官　【臣】　陆　费　墀









　　坡门酬唱集原序
　　诗人酬唱盛于元祐间自鲁直后山宗主二苏旁与秦少游晁无咎张文潜李方叔驰骛相先后萃一时名流悉出苏公门下嘻其盛欤余少喜学诗甞泛观众作因之泝流寻源窃恨坡公诗有唱而无和或和而不知其唱每开巻虽凝思遐想茫无依据至搜取他集才互见一二复恨不获覩其全也将类聚俾成一家辄局于官守且未暇嵗在己酉朅来豫章机幕邵君叔义实隆兴同升出示巨编目曰坡门酬唱乃苏文忠公与其弟黄门偕鲁直而下六君子者迭为往复摠成六百六十篇幸矣余之嗜乡偶与叔义同而精敏不逮逺矣夫以数十年玩味之余与欲为而未即遂者一旦欣快所遇若可矜而振之也乌知无复有同志者兴不可得见之叹遂命工锓木以广其传绍兴元年五月二十四日永嘉张叔椿书于观风堂

　　坡门酬唱集引
　　绍兴戊寅浩年未冠乃何幸得肄业于成均朝齑暮盐知有科举计耳古文诗章未暇也隆兴癸未始得第以归有以诗篇来求和者则藐不知所向于是取两苏公之诗读之因得窃窥两公少年时交逰未甚广徃徃自为师友兄唱则弟和弟作则兄酬用事趂韵莫不字字穏律或隠去题目读之则不知其孰为唱孰为酬葢无纤毫斧凿痕迹其妙如此浩心焉好之为之讽诵谛绎至忘寝食者几年始仅能与人相应和为韵语既又念两公之门下士黄鲁直秦少防晁无咎张文潜陈无已李方叔所谓六君子者凡其片言只字既皆足以名世则其平日属和两公之诗与其自为徃复决非偶然者因尽摭而录之曰苏门酬唱独恨方叔有酬无唱葢其晚出相与游从之日浅也无事展巻则两公六君子之怡怡偲偲宛然气象在目神交意徃直若与之承欢接辞于元祐盛际岂特为赓和助耶淳熙已酉浩官于豫章临江谢公自中丞迁尚书均逸未归浩出此编公甚喜甚为作序且曰谓之苏门酬唱则两公并立不如俾老仙専之更曰坡门酬唱何如浩曰唯唯绍兴庚戌四月一日金华邵浩引












　　钦定四库全书
　　坡门酬唱集巻一
　　宋　邵浩　编
　　东坡
　　壬寅二月有诏令郡吏分往属县减决囚禁自十三日受命出府至寳鸡虢郿盩厔四县既毕事因朝谒太平宫而宿于南溪溪堂遂并南山而西至楼观大秦寺延生观仙游潭十九日乃归作诗五百言以记凡所经歴者寄子由
　　逺人罹水旱王命释俘囚分县传明诏循山得胜游萧条初出郭旷荡实消忧薄暮来孤镇登临忆武侯峥嵘依絶壁苍茫瞰奔流半夜人呼急横空火气浮天遥殊不辨风急已难收晓入陈仓县犹余卖酒楼烟煤已狼籍吏卒尚呀咻【十三日宿武城镇即俗所谓石鼻寨也孔明所筑是夜二鼔寳鸡火作相去三十里而见于武城】鸡岭云霞古龙宫殿宇幽【县有难爪峯龙宫寺】南山连大散归路走【音奏】吾州欲往安能遂将还为少留回趋西虢道却渡小河洲闻道磻溪石犹存渭水头苍崖虽有迹大钓本无钩【十四日自寳鸡行至虢闻太公磻溪石在县东南十八里犹有投竿跪饵两膝所着之处】东去过郿坞孤城象汉刘谁言董公健竟复伍孚雠白刃俄生肘黄金漫似丘【十五日至郿县有董卓城象长安俗谓之小长安】平生闻太白一见驻行驺鼔角谁能试风雷果致不岩崖已竒絶冰雪更雕锼春旱忧无麦山灵喜有湫蛟龙懒方睡缾罐小容偷【是日晚自郿起至青秋镇宿道过太白山相传云军行鸣鼔角过山下辄致雷雨山中有湫甚灵以今嵗旱方议取之】二曲林泉胜三川气象侔近山麰麦早临水竹篁脩【十六日至盩厔以近山地美气殊早县有官竹园十数里不絶】先帝膺符命行宫画冕旒侍臣簪武弁女乐抱箜篌秘殿开金锁神人控玉虬黒衣横巨剑被发凛双眸【十七日寒食自盩厔东南行二十余里朝谒太平宫二圣御容此宫乃太宗皇帝时有神降于此道士张守真以告受命之符所为立也神封翊圣将军有殿】邂逅逢佳士相将弄防舟投篙披绿荇濯足乱清沟晚宿南溪上森如水国秋绕湖栽翠宻终夜响飕飗【是日与监宫张杲之泛舟南溪遂宿于溪堂】冒晓穷幽邃操戈畏炳彪【十八日循终南而西县尉以甲卒见送或云近官竹园往往有虎】尹生犹有宅老氏旧停辀问道遗踪在登仙往事悠驭风归汗漫阅世似蜉蝣羽客知人意瑶琴系马秋不辞山寺逺来作鹿鸣呦帝子传闻李岩堂髣像缑轻风帏幔巻落日髻鬟愁入谷【音浴】惊防宻登坡费挽搂乱峰巉似槊一水淡如油中使何年到金龙自古投千重横翠石百丈见游鯈最爱泉鸣洞初甞雪入喉满缾虽可致洗耳叹无由【是日游崇圣观俗所谓楼观也乃尹喜旧宅山脚有授经台尚在遂与张杲之同至大秦寺早食而别有太平宫道士赵宗有抱琴见送至寺作鹿鸣之引乃去又西至延生观观后上小山有唐玊真公主修道之遗迹下山而西行十数里南入黒水谷谷有潭名仙游潭上有寺三倚峻峯面清溪树林深翠怪石不可胜数潭水以绳缒石数百尺不得其底以瓦砾投之翔扬徐下食顷乃不见其清澈如此遂宿于中兴寺寺中有玊女洞洞中有飞泉甚甘明日以泉二瓶归至郿又明日乃至府】忽忆寻蟆培方冬脱鹿裘山川良甚似水石亦堪俦惟有泉旁饮无人自献酬【昔与子由游蟆培时方冬洞中温温如二三月】
　　栾城次韵
　　山川足清旷阛阓巧拘囚安得孅阿御同为穆满游遥知因涣汗逺出散幽忧原隰繁分绣村虚尽小侯春深秦树绿野濶渭河流四顾神萧瑟前探意涨浮胜观殊未已往足讵能收下坂如浮舸登崖剧上楼强行腰伛偻困坐气嘘咻鸟语林峦静花明涧谷幽濯溪惊野老伐路骇它州中散探深去文渊到处留听琴峰下寺弄石水中洲溪冷泉冰脚山髙雾绕头石潭清照骨瀑水溅成钩仙庙鸣钟磬神官秉钺刘养生闻帝女服气絶彭雠故宅犹传尹先师不喜丘居人那识道过客漫停驺岩谷诚深絶神仙信有不云居无几杖霞佩弃镌锼豹隠连山雾龙潜百尺湫门开谁与叩桃熟浪传偷绀发清无比方瞳凛不侔防须林下见乞取夀年脩拔去和鸡犬相随若斾旒乘风遗騕褭长啸贱笙篌从骑衣皆羽前驱鬣尽虬安能牵两足暂得快双眸自昔辞乡树南行上楚舟万江穷地脉三峡束天沟云暗酆都晚波吹木枥秋寻溪缘窈窕入洞聴飕飗空寺收黄栗荒祠画伏彪登临虽永日行迈肯停辀蓄缩今何事攀跻昔已悠魏京饶士女春服聚蜉蝣雷动车争陌花揺树系秋游人纷荡漾野鸟自嘤呦平日曽经洛闲居愿卜缑空言真比梦乆渇渐成愁早退甞相约辞嚣痛自搂爱山心劫劫从宦兴油油海宇都无碍山林尽可投愿为云上鹄莫作盎中鯈适性行随足谋生富给喉今游虽不与后防岂无由昼出同穿屐宵眠共覆裘弟兄真欲尔朋友定谁俦试写长篇调何人肯见酬
　　太白山下早行至横渠镇书崇夀院壁
　　马上续残梦不知朝日升乱山横翠幛落月淡孤灯奔走烦邮吏安闲愧老僧再游应眷眷聊亦记吾曽
　　栾城次韵
　　山下晨光晚林梢露滴升峰头斜见月野市早明灯树暗犹藏鹊堂开已馔僧据鞍应梦我联骑昔甞曽
　　留题延生观后山上小堂
　　溪山愈好意无厌上到巉巉第几尖深谷野禽毛羽怪上方仙子鬓眉纎不慙弄玉骑丹鳯应逐嫦娥驾老蟾涧草岩花自无主晚来蝴蝶入疎帘
　　栾城次韵
　　谢公游意未能厌踏尽登山屐齿尖古殿神仙深杳杳香炉烟翠起纤纤岩花寂歴飘琼片庭桧萧疎漏玉蟾帝子莫归人不见微风细雨自开帘【唐玉真公主修道于此山】留题仙游潭中兴寺寺东有玉女洞洞南有马融读书石室过潭而南山石益竒潭上有桥畏其险不敢渡
　　清潭百丈皎无泥山木隂隂谷鸟啼蜀客曽游明月峡秦人今在武陵溪独攀书室窥岩窦还访仙姝款石闺犹有爱山心未至不将双脚踏飞梯
　　栾城次韵
　　潭邉沙水不成泥潭上孤禽挂崄啼缭绕飞桥能试客防茸翠蔓巧藏溪云为绛帐马融室石作屏风玉女闺仙果知君今未足临潭脚战怕长梯
　　九月二十日微雪怀子由弟二首
　　岐阳九月天微雪已作萧条嵗暮心短日送寒砧杵急冷官无事屋庐深愁肠别后能消酒白发秋来已上簪近买貂裘堪出塞忽思乘传问西琛
　　江上同舟诗满箧郑西分马涕垂膺未成报国慙书剑岂不怀归畏友朋官舍度秋惊嵗晚寺楼见雪与谁登遥知读易东窓下车马敲门定不譍
　　栾城次韵
　　秋气萧骚仍见雪客愁缭绕动萦心幽吟北户窓声细归梦函闗马迹深疎树飞花轻蔌蓛衰荷留柄乱簪簪遥闻诗酒皆推胜衽客何人近纳琛
　　平时出处常聮袂文翰叨陪旧服膺自信老兄怜弱弟岂闗天下少良朋何时杯酒看浮白清夜肴蔬粗满登离思隔年诗不尽秦梁虽逺速须譍
　　病中闻子由得告不赴商州三首
　　病中闻汝免来商旅鴈何时更着行逺别不知官爵好思归苦觉嵗年长著书多暇真良计从宦无功谩去乡惟有王城最堪隠万人如海一身藏
　　近从章子闻渠说苦道商人望汝来说客有灵惭直道逋翁乆没厌凡才夷音仅可通名姓瘿俗无由辨颈顋答策不堪宜落此上书求免亦何哉【章子厚惇也】
　　辞官不出意谁知敢向清时怨位卑万事悠悠付杯酒流年冉冉入霜髭策曽忤世人嫌汝易可忘忧家有师此外知心更谁是梦魂相覔苦参差
　　栾城次韵
　　怪我辞官免入商才疎深畏忝周行学从社稷非源本近读诗书识短长东舍乆居如旧宅春蔬新种似吾乡闭门已学龟头缩避谤仍兼雉尾藏【雉藏不能尽尾乡人以为谚】南商西洛曽虚署长吏居民怪不来妄语自知当见弃逺人未信本非才厌从贫李嘲东閤懒学谀张缓两腮知有四翁遗迹在山中岂信少人哉
　　埙动箎鸣只自知忧轻责少幸官卑声名谩作耳中瑱科第空收颔底髭西鄙猖狂犹将将中朝闲暇自师师近成新论无人语仰羡飞鸿两翅差
　　病中大雪数日未甞起观虢令赵荐以诗相属戏用其韵答之
　　经旬卧斋阁终日亲剂和【去声】不知雪已深但觉寒无奈【一作那】飘萧窓纸鸣堆压檐板堕【闗中皆以板为檐】风飇助凝冽帏幔困掀簸惟思近醇醲未敢窥璨瑳何时反炎赫却欲躬臼磨谁云座无氊尚有裘充货西邻歌吹发促席寒威挫崩腾踏成迳缭绕飞入坐人欢瓦先融饮隽缾屡卧嗟余独愁寂空室自困坷欲为后日赏恐被游尘涴寒更报新霁皎月悬半破有客独苦吟清夜黙自课诗人例穷蹇秀句出寒饿何当暴雪霜庶以蹑郊贺
　　栾城次韵
　　吾兄笔锋雄诗俊不可和雪中思清絶韵恶愈难奈慇懃赋黄竹自劝饮白堕言随飞花落意与长风簸余力逺见撩千里寄璀瑳嗟余学乆废有类转空磨研磨乆无得安可待充货空记乘峡船行意被摧挫溟蒙覆洲渚冷冽光照坐我唱君实酬驰骋不遑卧譬如逐兽卢岂觉山迳坷酒肴助喧热笔砚尽霑涴诗词禁推类令肃安敢破亦有同行人牵挽赴程课尔来隔秦魏渇望等饥饿徒然遇佳雪有酒谁与贺
　　嵗晚相与餽问为餽嵗酒食相邀呼为别嵗至除夜达旦不眠为守嵗蜀之风俗如是余官于岐下嵗暮思归而不可得故为此三诗寄子由弟餽嵗
　　农功各已收嵗事得相佐为欢恐无及假物不论货山川随出产贫富称小大寘盘巨鲤横发笼【上声】双兔卧富人事华靡防绣光翻座贫者愧不能微挚出舂磨官居故人少里巷佳节过亦欲举乡风独唱无人和
　　守嵗
　　故人适千里临别尚迟迟人行犹可复嵗行那可追问嵗安所之逺在天一涯己逐东流水赴海归无时东邻酒初熟西舍彘亦肥且为一日欢慰此穷年悲勿嗟旧嵗别行与新嵗辞去去勿回顾还君老与衰
　　别嵗
　　欲知垂尽嵗有似赴壑虵脩鳞半已没去意谁能遮况欲系其尾虽勤知奈何儿童强不睡相守夜讙哗晨鸡且勿唱更鼓畏添挝坐乆灯烬落起看北斗斜明年岂无年心事恐蹉跎努力尽今夕少年犹可夸
　　栾城次韵
　　餽嵗
　　周公制乡礼无有相通佐鼎肉送子思蒸豚出阳货交亲随髙低岂问小与大自从此礼衰伏腊有饥卧乡人慕古俗酬酢等四座东邻遗西舍迭出如蚁磨宁我不饮食无尔相咎过相从庆新春顔色买愉和
　　别嵗
　　富贵日月速贫贱觉嵗迟迟速不须问俱作不可追亲旧且酣饮送尔天北涯嵗嵗虽无情从我歴四时酌尔一杯酒留我壮且肥长作今嵗欢勿起异日悲掉头不肯顾曽莫与我辞酒防气方横岂信从尔衰
　　守嵗
　　于菟絶绳去顾兔追龙虵【是嵗壬寅】奔走十二虫罗网不及遮嗟我地上人岂复奈尔何未去不自闲将去乃諠哗天上驱兽官为君肯停挝鲁阳挥长戈日车果再斜洒酒劝尔醉期尔暂蹉偕醉遣尔去夀考自足夸和刘长安题薛周逸老亭周最善饮酒未七十而致仕
　　近闻薛公子早退惊常流买园招野鹤凿井动潜虬自言酒中趣一斗胜凉州翻然拂衣去亲爱挽不留隠居亦何乐素志庶可求所亡嗟无几所得不啻酬青春为君好白日为君悠山鸟奏琴筑野花弄闲幽虽辞功与名其乐实素侯至今清夜梦尚惊冠压头谁能载美酒往以大白浮之子虽不识因公可与游
　　栾城次韵
　　飞鸟不知穴山鹿不知流薛子善饮酒口如吸水虬吾观肠胃间何异族党州人满地已尽一介不可留谓子试饮水一酌不再求谓子饮醇酒百釂岂待酬酒可水不可其说亦已悠以我视夫子胸腹百丈幽譬如田中人视彼公与侯未省破顔饮何况裸露头鸱夷谓大瓠皆饱安用浮多少苟自适岂害为朋游











　　坡门酬唱集巻一
　　钦定四库全书
　　坡门酬唱集巻二
　　宋　邵浩　编
　　东坡
　　中隠堂诗【并序】
　　岐山宰王君绅其祖故蜀人也避乱来长安而遂家焉其居第园圃有名长安城中号中隠堂者是也予之长安王君以书戒其子弟邀予游且乞诗甚勤因为作此五篇【前地理志京兆尹县十二其一曰长安髙帝五年置】
　　去蜀初逃难游秦遂不归园荒乔木老堂在昔人非凿石清泉激开门野鹤飞退居吾乆念长恐此心违径转如脩蟒坡垂似伏鼇树从何代有人与此堂髙好古嗟生晚偷闲厌乆劳王孙早归隠尘土污【汚同】君袍二月惊梅晚幽香此地无依依慰逺客皎皎似呉姝不恨故园隔空嗟芳嵗徂春深桃杏乱笑汝益羁孤翠石如鹦鹉何年别海壖贡随南使逺载压渭舟偏已伴乔松老那知故国迁金人解辞汉汝独不澘然都城更几姓到处有残碑古隧埋蝌蚪奔崖露伏龟安排壮亭榭收拾费金赀岣嵝何须到韩公浪自悲
　　栾城次韵
　　秦中胜三【一作岷】蜀故国不须归甲第春风满巴山昼梦非竹深啼鸟乱花落晚蜂飞我欲西还去敲门谨勿违唐朝卿相宅此外更应无请看庭前树曽攀屋里姝流传渐失实遗老不禁徂试问归登物林间翠石孤【或云此即归登宅】
　　爱君髙堂上有似蜀江壖墙外终南近檐西太白偏晚梅寻自媚老竹暗相迁未到遥闻说吾庐安得然官去空留鹤山浮不见鼇竹林迎日静槐木拥亭髙乌噪知人至蝉鸣觉口劳谁能饮堂上解带不穿袍君看原上墓坟尽但余碑谁见生前贵尘生带下龟髙堂幸有酒一饮岂论赀勉强行乐耳古人良可悲是日自磻溪将往阳平憩于麻田青峰寺之下院翠麓亭
　　不到峰前寺空来渭上村此亭聊可喜脩径岂辞扪谷映朱栏秀山含古木尊路穷惊石断林缺见河奔马困嘶青草僧留荐晚飱我来秋日午旱乆石牀温安得云如盖能令泻盆共看山下稻凉叶晚翻翻
　　栾城用韵
　　走马红尘合开怀野寺存南山抱村转渭水带沙浑亭峻朱栏绕堂虚白佛尊烦襟喜脩竹勌马乐芳荪白叠柔随手清泉满照盆尘顔洗濯净髀肉再三扪馈食青蔬软流匙细粟翻老僧勿施敬对客说山门
　　二十七日自阳平至斜谷宿于南山中蟠龙寺
　　横槎晚渡碧涧口骑马夜入南山谷【音浴】谷中暗水响泷泷岭上疎星明煜煜寺藏岩底千万仞路转山腰三百曲风生饥虎啸空林月黒惊麏窜脩竹入门突兀见深殿照佛青荧有残烛愧无酒食待游人旋斫杉松煮溪防板阁独眠惊旅枕木鱼晓动随僧粥起观万瓦郁参差目乱千岩散红绿门前商贾负椒荈山后咫尺连巴蜀何时归耕江上田一夜心逐南飞鹄
　　栾城用韵
　　谷中夜行不见月上下不辨山与谷前呼后应行相从山头谁家有遗烛跫跫深径马蹄响落落稀星着疎木行投野寺僧已眠叩门无人狗出缩号呼从者乆嗔骂老僧下床揉两目问知官吏冒夜来扫牀延客卧华屋釡中无羮甑实尽愧客满盎惟脱粟客来已逺睡忘觉僧起开堂劝晨粥自嗟奔走闵僧闲偶然来过何年复留诗满壁待重游但恐尘埃难再续
　　周公庙庙在岐山西北七八里庙后百许步有泉依山涌洌异常国史所谓润徳泉世乱则竭者也
　　吾今那复梦周公尚喜秋来过故宫翠鳯旧依山硉兀清泉长与世穷通至今游客伤离黍故国诸生咏雨蒙牛酒不来乌鸟散白杨无数暮号风
　　栾城次韵
　　周人尚记有周公禾黍离离下有宫破豆蒸豚非以报野巫长跪若为通山围栋宇泉流近【庙后有润徳泉世乱则竭】鳯去梧桐落叶蒙有客赋诗题屋壁二南犹自有遗风南溪之南竹林中新构一茅堂予以其所处最为深邃故名之避世堂
　　犹恨溪堂浅更穿脩竹林髙人不畏虎避世已无心隠几頽如病忘言兀似瘖茅茨追上古冠盖谢当今晓梦猿呼觉秋怀鸟伴吟暂来聊解带屡去欲携衾湖上行人絶堦前暮雪深应逢绿毛叟扣户夜抽簪
　　栾城次韵
　　拄杖行穷径围堂尚有林飞禽不惊处万竹正当心虎啸风吹籁霜多蝉病瘖兽骄从不避人到记由今未暇终身住聊为半日吟青松可絶食黄叶不须衾偶到初迷路将还始觉深堂中有幽士挿髻尚余簪
　　自清平镇游楼观五郡大秦延生仙游往返四日得十一诗寄舍弟子由同作
　　楼观【尹喜旧宅】
　　鸟噪猿呼昼闭门寂寥谁识古皇尊青牛乆已辞辕轭白鹤时来访子孙山近朔风吹积雪天寒落日淡孤村道人应怪游人众汲尽堦前井水浑
　　栾城次韵
　　神仙避世守闗门一世沈埋百世尊旧宅居人无姓尹深山道士即为孙天寒游客常逢雪日暮归鸦自识村君欲留身托幽寂直将山外比羌浑
　　五郡
　　古观正依林麓断居民来就水泉甘乱谿赴渭争趋北飞鸟迎山不复南羽客衣冠朝上象野人香火祝春蚕汝师岂解言符命山鬼何知托老耼【观有明皇碑言梦老子告以享国长乆之意】
　　栾城次韵
　　蜀人不信秦川好食蔗从梢未及甘当道沙尘类河北依山水竹似江南观形随阜饮溪鹿云气侵山食叶蚕犹有道人迎客笑白须黄袖岂非耼
　　南溪有防景亭处众亭之间无所见甚不称其名余欲迁之少西临断岸西向可以逺望而力未暇特为制名曰招隠仍为诗以告来者庶几迁之
　　飞檐临古道髙榜劝游人未即令公隠聊须濯路尘茅茨分聚落烟火傍城闉林缺湖光满窓明野意新居民惟白帽过客谩朱轮山好留归屐风回落醉巾他年谁改筑旧制不须因再到吾虽老犹堪作坐賔
　　栾城次韵
　　隠居吾未暇何暇劝夫人试饮此亭酒自慙缨上尘林深开翠帟岸断峻严闉送雪村酤酽迎阳鸟哢新竹风吹断籁湖月转车轮霜叶飞投坐山梅重压巾欲居常有待已失叹无因古语君看取声名本实賔
　　凌虚台【在鳯翔廨之后园陈希亮知鳯翔日建也】
　　才髙多感激道直无往还不如此台上举酒邀青山青山虽云逺似亦识公顔崩腾赴幽赏披豁露天悭落日衔翠壁暮云防烟鬟浩歌清兴发放意末礼删是时嵗云暮微雪洒袍斑吏退迹如埽賔来踊【一作勇】跻攀台前飞鴈过台上雕弓弯聮翩向空坠一笑惊尘阛
　　栾城次韵
　　弃我谓我逺求我谓我还我一尔则二视此台上山山髙上干天独不照我顔无乃我自蔽谁谓山则悭逺望不见趾近视不得鬟山实未始变任子自择删北风吹南崖山上秋叶斑道逺又寒苦皴裂辞难攀晴空巻朝云照夜霜月弯强尔登此台免尔超阓阛【扶风太守宅旧不见南山惟此台上见之故云】
　　竹【王注竹食竹根之防也】
　　野人献竹腰腹大如盎自言道旁得采不费罝网鸱夷让圆滑混沌慙瘦爽两牙虽有余四足仅能髣逢人自惊蹶闷若儿脱襁念兹微陋质刀几安足枉就禽太仓卒羞愧不能飨南山有孤熊择兽行防掌
　　栾城次韵
　　野食不穿囷谿饮不盗盎嗟独何罪膏血自为罔隂阳造百物偏此愚不爽肥痴与瘦黠禀受不相髣王孙处深谷小若儿在襁超腾避弹射将中还复枉一朝受羇緤冠带相賔飨愚死智亦擒临食抵吾掌
　　渼陂鱼【陂在鄠县】
　　霜筠细破为双掩中有长鱼如卧剑紫荇穿顋气惨凄红鳞照坐光磨闪携来虽逺鬣尚动烹不待熟指先染坐客相看为解顔香粳饱送如填堑早嵗甞为荆渚客黄鱼屡食沙头店濵江易采不复珍盈尺辄弃无乃僭自从西征复何有欲致南烹嗟乆欠游鯈琐细空自腥乱骨纵横动遭砭故人逺餽何以报客俎乆空惊忽赡东道无辞信使频西邻幸有庖虀酽
　　栾城次韵
　　渼陂霜落鱼可掩枯芡破盘蒲折剑巨斧敲冰已暗知长叉刺浪那容闪鲸孙蛟子谁复惜朱鬣金鳞漫如染邂逅相遭已失津偶然一掉犹思堑嗟君游宦乆羊炙有似逺行安野店得鱼未熟口流涎岂有哀矜自欺僭人生饱足百事已美味那令一朝欠少年勿笑贪匕筯老病行看费鍼砭羊生悬骨空自饥伯夷食菜有不赡清名惊世不益身何异饮醯徒醅酽
　　十二月十四日夜微雪明日早往南溪小酌至晚
　　南溪得雪真无价走马来看及未消独自披榛寻履迹最先犯晓过朱桥谁怜屋破眠无处坐觉村饥语不嚣惟有暮鸦知客意惊飞千片落寒条
　　栾城次韵
　　南谿夜雪晓来霁有客晨游酒未消风泛余花来逐马光浮断涧不知桥山寒冻合行人息醉熟賔欢舞意嚣归骑相将踏瑶玉嗅林闲认早梅条
　　颍州初别子由二首【熈宁四年十月东坡赴杭州通判子由送至颍州相别】
　　征帆挂西风别泪滴清颍留连知无益惜此须臾景我生三度别此别尤酸冷念子似先君木讷刚且静寡词真吉人介石乃机警至今天下士去莫如子猛嗟我乆病狂意行无坎井有如醉且坠幸未伤辄醒从今得闲暇黙坐消日永作诗解子忧持用日三省
　　近别不改容逺别涕沾胷咫尺不相见实与千里同人生无离别谁知恩爱重始我来宛丘牵衣舞儿童便知有此恨留我过秋风秋风亦已过别恨终无穷问我何年归我言嵗在东离合既循环忧喜迭相攻悟此长太息我生如飞蓬多忧发早白不见六一翁
　　栾城次韵
　　托身游宦乡终老羡箕颍隠居亦何乐亲爱形随影念兄适呉越霜降水初冷翩然事舟楫弃此室庐静平明知当发中夜抱虚警永怀江上宅归计失不猛人生殉所役有若鱼堕井逺行岂易还剧饮终难醒不如早自乞闲日庶犹永世事非所忧多忧亦谁省
　　放舟清淮上荡潏洗心胷所遇日转胜恨我不得同江淮忽中断陂埭何重重紫蠏三寸筐白鳬五尺童赤鲤寒在汕红粳满霜风西成百物贱加飡慰贫穷胡为复相念未肯安南东人生免饥寒不受外物攻不见田野人四壁编茅蓬有食辄自乐谁知富家翁
　　出颍口初见淮山是日至夀州
　　我行日夜向江海枫叶芦花秋兴长平淮忽迷天逺近青山乆与船低昂夀州已见白石塔短棹未转黄茅冈波平风软望不到故人乆立烟苍茫
　　栾城次韵
　　清淮此日见沧浪始觉南来道路长窓转山光时隠见船知水力故轩昂白鱼受钓收寒玉红稻堆场列逺冈波浪连天东近海乗桴直恐渐茫茫
　　夀州李定少卿出饯城东龙潭上
　　山鵶噪处古灵湫乱沫浮涎绕客舟未暇燃犀照竒鬼欲将烧燕出潜虬使君惜别催歌管村巷惊呼聚玃猴此地他年颂遗爱观鱼并记老庄周
　　栾城次韵
　　东行取次阅三州击鼓清晨复解舟车骑纷纭追过客歌钟凄咽动潜虬宦游底处非巢燕归计何嫌诮沐猴赖有故人怜逺过慇懃屡劝酒行周











　　坡门酬唱集巻二
　　钦定四库全书
　　坡门酬唱集巻三
　　宋　邵浩　编
　　东坡
　　发洪泽中途遇大风复还
　　风浪忽如此我行欲安归挂帆却西迈此计未为非洪泽三十里安流去如飞居民见我还劳问亦依依携酒就船卖此意厚莫违醒来夜已半岸木声向微明日淮隂市白鱼能许肥我行无南北适意乃所祈何劳弄澎湃终夜揺窓扉妻孥莫忧色更典箧中衣
　　栾城次韵
　　昨夜宿洪泽再来遂如归却行虽云拙乘险谅亦非谁言淮隂近阻此骇浪飞长风径千里蛟蜃相因依眇然恃一叶此势安可违冒涉彼何人勇决生虑微欲速有不达鱼腹岂足肥风帆尚可转野庙谁能祈但当拥衾睡谨闭窓与扉夜闻声尚恶起视聊披衣
　　十月十六日记所见
　　风髙月暗云水黄淮隂夜发朝山阳山阳晓雾如细雨炯炯初日寒无光云收雾卷已亭午有风北来寒欲僵忽惊飞雹穿户牖迅驶不复容遮防市人颠沛百贾乱疾雷一声如颓墙使君来呼晚置酒坐定已复日照廊怳疑所见皆梦寐百种变怪旋消亡共言蛟龙厌旧穴鱼鼈随徙空陂塘愚儒无知守章句论说黒白推何祥惟有主人言可用天寒欲雪饮此觞
　　栾城次韵
　　君不见天髙后土黄变化出入惟隂阳旋凝细雾作飞雹复遣震雷追日光可怜万物甚微细坐聴百变随颠僵深根固蒂无计遯倐来忽返安能防平生未见实惊耳稍逺不知如隔墙君看歌舞醉华屋下有累絷排两廊眼前苦乐尚悬絶空中造化知有亡我居宛丘厌凝沍雪翻海水填陂塘但知膏泽利牟麦恣食饼饵真嘉祥山阳所记亦何事有酒胡不尽一觞
　　广陵防三同舍各以其字为韵仍邀同赋
　　刘贡父
　　去年送刘郎醉语已惊众如今各漂泊笔砚谁能弄我命不在天羿彀未必中作诗聊遣意老大慵讥讽夫子少年时雄辨轻子贡尔来再伤弓戢翼念前痛广陵三日饮相对怳如梦况逢贤主人白酒拨春瓮竹西已挥手湾口犹屡送羡子去安闲吾邦正喧閧
　　孙巨源
　　三年客京辇憔悴难具论挥汗红尘中但随马蹄翻人情贵往返不报生祸根坐令平生友终嵗不及门南来实清旷但恨无与言不谓广陵城得逢刘与孙异趣不两立譬如王孙猿吾侪乆相聚恐见疑排拫我褊类中散子通真巨源絶交固未敢且复东南奔
　　刘莘老
　　江陵昔相遇幕府称上賔再见明光宫峩冠揖搢绅如今三见子坎坷为逐臣朝游云霄间欲分丞相茵莫落江湖上遂与屈子邻了不见喜愠子岂真可人邂逅成一欢醉语出天真士方在田里自比渭与莘出试乃大谬刍狗难重陈嵗晚多霜雾归耕当及晨
　　栾城次韵
　　刘贡父
　　贡甫少多才交游一何众谈词坐倾倒玉麈日挥弄逡巡不为虐巧捷有微中羣情忌超迈微过出嘲讽南迁时已乆未见肯力贡舌在终自竒髀满定足痛人生百年内仅比一朝梦骏骏就消涸斗水倾漏瓮江淮未可嫌迟晚聊自送试观终日闲何似两耳閧
　　孙巨源
　　巨源学纵横世事夙讨论著书十万字辨如白波翻谏垣适多事忧心生病根立谈信无补闭口出国门弃置卧江海闵嘿宁复言朝行共长叹逐客继二孙【谓莘老巨源】南方固乡党谪官侣鹤猿风俗未宁静朋党争排拫引去良自得浊清在澄源往者未可招冠盖方骏奔
　　刘莘老
　　莘老奋徒步首与冠国賔俨然自约束被服韨与绅黾勉丞相府接迹舆台臣顾嫌任安躁未忍裂坐茵推置冠獬豸谓言我比邻三晋固多士肮脏存斯人窜责不敢辞狂言见天真南方异风俗强食鱼尾莘应同贾太傅抱屈耻自陈犹有痛哭书受厘定何晨
　　甘露寺【并引】
　　欲游甘露寺有二客相过遂与偕行寺有石如羊相传谓之很石云诸葛孔明坐其上与孙仲谋论曹公也大铁镬二案铭梁武帝所铸画狮子一菩萨二陆探微笔李卫公所留祠堂在寺手植柏合抱矣近寺僧发古殿基得舍利七粒并石记乃卫公为穆宗皇帝造福所葬者也
　　江上岂不好独游情易防但有相携人何必素所欢我欲访甘露当途无闲官二子旧不识欣然肯聮鞍古郡山为城层梯转朱栏楼台断崖上地窄天水寛一览吞数州山长江漫漫却望大明寺惟见烟中竿很石卧庭下穹隆如伏羱缅怀卧龙公挟策事雕钻一谈收猘子再说走老瞒名髙有余想事往无留观萧公古铁镬相对空团团坡陁受百斛积雨生微澜泗水逸周鼎渭城辞汉盘山川失故态怪此能独完僧繇六化人霓衣挂冰纨隠见十二叠观者疑夸谩破板陆生画青猊戏盘跚上有二天人挥手如翔鸾笔墨虽欲尽典刑垂不刊赫赫赞皇公英姿凛以寒古柏亲手种挺然谁敢干枝撑云峰裂根入石窟蟠薙草得断碑斩崖出金棺瘗藏岂不牢见伏理可叹四雄皆龙虎遗迹俨未刓方其盛壮时争夺肯少安废兴属造物迁逝谁控抟况彼妄庸子而欲事所难古今共一轨后世徒辛酸聊兴广武叹不待雍门弹
　　栾城次韵
　　去国日已逺涉江嵗将防东南富山水跬步留清欢迁延废行迈忽忘身在官清晨陟甘露乘髙弃征鞍超然脱阛阓穿云抚朱栏下视万物微惟觉沧海寛潮来势汹汹望极空漫漫一一渡海舶冉冉移樯竿水怪时出没羣嬉类豭羱幽隂自生火青荧复谁钻石头古天险凭恃分权瞒疑城曜逺目来骑惊新观聚散定王业成毁犹月团金山百围石岌岌随涛澜犹疑汉宫廷屹立承露盘狂波恣吞噬万古嗟独完凝眸厌滉漾绕屋行盘跚此寺歴今古遗迹皆龙鸾孔明所坐石防防非人刋经霜众草短积青苔寒萧翁嗜佛法大福将力干坡陁故镬在甲错苍龙蟠卫公秉节制佛骨埋金棺长松看百尺画像留三叹新诗语何丽传读纸遂刓嗟我本渔钓江湖心所安方为笼中闭仰羡天际抟游观惜不与赋咏嗟独难俸禄借升斗齑盐嗜咸酸何时扁舟去不竢官长弹
　　初到杭州寄子由二絶
　　眼看时事力难胜贪恋君恩退未能迟钝终须投劾去使君何日换聋丞
　　圣明寛大许全身衰病摧颓自畏人莫上冈头苦相望吾方祭灶请比邻
　　栾城次韵
　　吏治区区岂不胜呉中已自富才能还应占位书名姓学取蓝田崔县丞
　　试尽风波万里身到官山水却宜人君知晏子恩仍厚还与从来旧卜邻
　　腊日游孤山访惠勤惠思二僧
　　天欲雪云满湖楼台明灭山有无水清石出鱼可数林深无人鸟相呼腊日不归对妻孥名寻道人实自娱道人之居在何许寳云山前路盘纡孤山孤絶谁肯庐道人有道山不孤纸窓竹屋深自暖拥褐坐睡依团蒲天寒路逺愁仆夫整驾催归及未晡出山回望云木合但见野鹘盘浮图兹游淡泊欢有余到家怳如梦蘧蘧作诗火急追亡逋清景一失后难摹
　　李杞寺丞见和前篇复用原韵答之
　　兽在薮鱼在湖一入池槛归期无误随弓旌落尘土坐使鞭棰环呻呼追胥连保罪及孥【近屡获盐贼皆坐同保徙其家】百日愁叹一日娯白云旧有终老约朱绶岂合山人纡人生何者非蘧庐故山鹤怨秋猿孤何时自驾鹿车去扫除白发烦菖蒲麻鞋短后随猎夫射弋狐兔供朝晡陶潜自作五栁传潘阆画入三峯图吾年凛凛今嵗余知非不去惭卫蘧嵗荒无术归亡逋鹄则易画虎难摹
　　再次韵
　　东望海西望湖山平水逺细欲无野人疎狂逐渔钓刺史寛大容歌呼君恩饱暖及尔孥才者不闲拙者娱穿岩度岭脚力健未厌山水相萦纡三百六十古精庐出游无伴篮舆孤作诗虽未造藩阈破闷岂不贤摴蒲君才敏赡兼百夫朝作千篇日未晡朅来湖上得佳句从此不看营丘图知君箧椟富有余莫惜锦绣偿菅蘧穷多鬭崄谁先逋赌取名画不用摹
　　游灵隠寺得来诗复用前韵
　　君不见钱塘湖钱王壮观今已无屋堆黄金斗量珠运尽不劳折简呼四方宦游散其孥宫阙留与闲人娱盛衰哀乐两须臾何用多忧心郁纡溪山处处皆可庐最爱灵隠飞来孤乔松百丈苍髯须扰扰下笑栁与蒲髙堂防食罗千夫撞钟击鼓喧朝晡凝香方丈眠氍毹絶胜絮被缝海图清风时来惊睡余遂超羲皇傲几蘧归时栖鸦正毕逋孤烟落日不可摹
　　栾城次韵
　　鸟依山鱼依湖但有所有无所无轻舟沿泝穷逺近肩舆上下更传呼翩然独往不携孥兼擅鱼鸟两所娯困依岩石坐巉絶行牵翠蔓随纒纡道逢勤思访其庐诵诗清切秋蝉孤隠居羞踏陌上土何人起爱轮下蒲水南巷中罗百夫鸡鸣朝谒至日晡人生变化安可料怜汝乆遁终无图鳬鹥不足鹤有余一俯一仰戚与蘧嗟我乆欲从逃逋方圆不敢左右摹
　　戏子由
　　宛丘先生长如丘宛丘学舍小如舟常时低头诵经史忽然欠伸屋打头斜风吹帷注面先生不愧傍人羞任从饱死笑方朔肯为雨立求秦优眼前勃豀何足道处置六凿须天游读书万巻不读律致君尧舜知无术劝农冠盖閙如云送老虀盐甘似蜜门前万事不挂眼头虽长低气不屈余杭别驾无功劳画堂五丈容旂旄重楼跨空雨声逺屋多人少风骚骚平生所惭今不耻坐对疲氓更鞭棰道逢阳虎呼与言心知其非口诺唯居髙志下真何益气节消缩今无几文章小技安足程先生别驾旧齐名如今衰老俱无用付与时人分重轻
　　栾城次韵
　　我将西归老故丘长江欲济无行舟宦游已如马受轭衰病拟学龟藏头三年学舍百不与縻费廪粟常惭羞矫时自信力不足从政敢谓学已优闭门却扫谁与语昼梦时作钧天游自从四方多法律深山更深逃无术众人奔走我独闲何异端居割蜂蜜怀安已乆心自知弹劾未至理先屈余杭军府百事劳经年未见持干旄贾生作傅无封事屈平忧世多离骚烦刑法非公耻怒马奔车忌鞭棰藐藐何自聴谆谆谔谔未必贤唯唯求田问舍古所非荒畦敝宅今余几出从王事当有程去须燔肉嫌无名扫除百忧惟有酒未退聊取身心轻
　　六月二十七日望湖楼醉书五絶
　　黒云翻墨未遮山白雨跳珠乱入船卷地风来忽吹散望湖楼下水如天
　　放生鱼鼈逐人来无主荷花到处开水枕能令山俯仰风船解与月徘徊
　　乌菱白芡不论钱乱系青菰裹绿盘忽忆甞新防灵观滞留江海得加餐
　　献花游女木兰桡细雨斜风湿翠翘无限芳洲生杜若呉儿不识楚词招
　　未成小隠聊中隠可得常闲胜暂闲我本无家更安往故乡无此好湖山
　　栾城次韵
　　欲看西湖两岸山卧乘湖上木兰船湖山己自随船改更值隂晴欲天
　　眼看西湖不蹔来簿书无筭拨还开三年屈指浑将尽记取从今得几回
　　湖山欲买恨无钱且尽芳樽对玉盘菱角鸡头应己厌蟹螯马颊更勤餐
　　终日清漪弄短桡乆忘车乘走翘翘秋风且食鲈鱼美洛下诸生未可招
　　滞留朝市常嫌閙放弃江湖也未闲孤舫粗穷千顷浪肩舆未尽百重山
　　宿余杭法喜寺寺后绿野堂望呉兴诸山怀孙莘老学士
　　徙倚秋原上凄凉晚照中水流天不尽人逺思何穷问谍知秦过看山识禹功【余杭始皇所舍舟也西北舟枕山尧时洪水系舟山上】稻凉初吠蛤栁老半书虫荷背风翻白莲腮雨退红追游慰迟暮覔句效儿童北望苕溪转遥怜震泽通烹鱼得尺素好在紫髯翁
　　栾城次韵
　　信美非吾土三呉一水中亭髙望已极舟入去无穷朝市知安在湖山信有功遨游逐鳬鸭饮食数鱼虫波浪喧潮汐梅蒸变绿红逢人问京洛去国长儿童同舍情相接邻邦信屡通相邀欲相过道里讯溪翁








　　坡门酬唱集巻三
　　钦定四库全书
　　坡门酬唱集巻四
　　宋　邵浩　编
　　东坡
　　游径山
　　众峰来自天目山势如骏马奔平川中途勒破千里足金鞭玉相回旋人言山住水亦住下有万古蛟龙渊道人天眼识王气结茒宴坐荒山巅精诚贯山石为裂天女下试顔如莲寒窓暖足来朴朔夜鉢呪水降蜿蜒雪眉老人朝叩门愿为弟子长参禅迩来废兴三百载奔走呉防输金钱飞楼涌殿压山破朝钟暮鼓惊龙眠晴空偶见浮海蜃落日下数投村鸢有生共处覆载内扰扰膏火同烹煎近来愈觉世议隘每到寛处差安便嗟余老矣百事废却寻旧学心茫然问龙乞水归洗眼欲看细字销残年【龙井水洗病眼有效】
　　栾城次韵
　　去年度江爱呉山忽忘蜀道轻秦川钱塘后到山最胜下枕湖水相萦旋坐疑呉防无复有扁舟屡出凌涛渊今秋复入径山寺势压众岭皆摧颠连峯沓嶂不知数重重相抱如青莲散为云雾翳星斗聚作潭井藏蜿蜒钦翁未到人迹絶千里受记来安禅荒榛野草置茅屋坐令海贾输金钱至今传法破烦恼饱食过客容安眠解装投锡不复去纷纷四合来乌鸢或言此处犹未好海上人少无烦煎天台雁荡最深秀水惊石瘦尤清便青山独往无不可论说好丑徒纷然终当直去无逺近藤鞋竹杖聊穷年
　　自径山回得吕察推诗用其韵招之宿湖上【吕名仲甫字穆仲丞相文穆公防正孙】
　　多君贵公子爱山如爱色心随叶舟去梦绕千山碧新诗到中路令我喜折屐古来轩冕徒操舍两悲栗数朝辞簪笏两脚得暂赤归来不入府却走湖上宅宠辱吾乆忘宁畏官长诘飘然便归去谁在子思侧君能从我游出郭及未黒
　　宿望湖楼再和
　　新月如佳人出海初弄色姢姢到湖上防防揺空碧夜凉人未寝山静闻响屐骚人故多感悲秋更憀栗君胡不相就朱墨纷黝赤我行得所嗜十日忘家宅但恨无友生诗病莫诃诘君来试吟咏定作鹤头侧改罢心愈疑满纸蛟蛇黒
　　栾城次韵
　　朝从径山来泱莽径山色莫从湖上归滉漾湖光碧借问泛湖舟何似登山屐髙怀厌朝市逺去忘忧栗目向幽人青顔从浊醪赤尘埃解罗网宇宙为安宅油然了无营此意谁能诘嗟予别离乆欲往徒反侧留滞亦何为空惊突深黒
　　孙莘老求墨妙亭诗【先生墨妙亭记云熈宁四年十二月髙邮县孙莘老自广徳移守呉兴明年二月作墨妙亭于府第之北取自汉以来古文遗刻以实之】
　　兰亭蠒纸入昭陵世间遗迹犹龙腾顔公变法出新意细筋入骨如秋鹰徐家父子亦秀絶字外出力中藏棱峄山传刻典刑在千载笔法留阳冰杜陵评书贵瘦硬此论未公吾不凭短长肥瘦各有态玉环飞燕谁敢憎呉兴太守真好古购买断缺挥缣缯龟趺入坐螭隠壁空斋昼静闻登登竒踪散出走呉越胜事传说夸友朋书来乞诗要自写为把栗尾书谿藤后来视今犹视昔过眼百世如风灯他年刘郎忆贺监还道同时须服膺
　　栾城次韵
　　髙岸为谷谷为陵一时豪杰空飞腾身随造化不复返忽若野雀逢苍鹰当年碑刻最深固风吹土蚀消无棱遗文漫灭雨中迹翠石断裂春后冰古坟欲毁野庙废行人不去征鞍凭书生耽翫立风雪饥驴厌苦疲奴憎爱之欲取恨无力旋揉翠墨濡黄缯不如好事孙太守牛车徙置华堂登绕墙罗列耀珪璧罢燕起读留賔朋却思遗迹本安在原隰处处荒榛藤田夫野老谁复顾鬼火夜照来寒灯废兴聚散一如此反使涕泗沾人膺望海楼晚景五絶【楼在杭州旧治中和堂北太平寰宇记楼髙十八丈唐武徳七年始置】
　　海上涛头一线来楼前指顾雪成堆从今潮上君须上更看银山二十回
　　横风吹入楼斜壮观应须好句夸过潮平江海碧电光时掣紫金蛇
　　青山断处塔层层隔岸人烟唤欲譍江上秋风晚来急为传钟鼓到西兴
　　楼下谁家烧夜香玉笙哀怨弄初凉临风有客吟秋扇拜月无人见晚妆
　　沙河灯火照山红歌鼔喧呼语笑中为问少年心在否角巾欹侧鬓如蓬
　　八月十七日复登望海楼自和前篇是日榜出余与试官两人复留五首
　　楼上烟云怪不来楼前飞纸落成堆非闗文字须重看却被江山未放回
　　眼前烛暗细行斜考阅精强外已夸明日失杯君莫怪早知安足不成蛇
　　乱山遮晓拥千层睡美初凉撼不譍昨夜酒行君屡叹定知归梦到呉兴
　　天台桂子为谁香倦聴空阶夜防凉赖有明朝看潮在万人空巷鬭新妆
　　秋花不见眼花红身在孤舟兀兀中细作寒知有意未教金菊出蒿蓬
　　栾城次韵
　　山色潮声四面来城中金碧烂成堆不愁门外严扄锁终日凭栏未拟回
　　湖色苍苍日向斜烟波万状不容夸画船人去浮红叶石径僧归蹑白蛇
　　楼观争髙不计层嗈嗈过鴈自相譍钱王旧业依稀在嵗乆无人话废兴
　　荷叶初干稻穗香惊雷急送微凉晚晴稍放秋山色洗却浓妆作淡妆
　　白酒倾浆脍斫红昼游未厌月明中楼髙只办聴歌鼓不见游人转似蓬
　　八月十日夜看月有怀子由并崔度贤良
　　宛丘先生自不饱更笑老崔穷百巧一更相过三更归古柏隂中看参昴去年举君苜蓿盘夜倾闽酒赤如丹今年还看去年月露冷遥知范叔寒典衣自种一顷豆那知积雨生科斗归来四壁艸虫鸣不如王江长饮酒【王江陈州道人】
　　栾城次韵
　　先师客陈未甞饱弟子于今敢言巧败墙破屋秋雨多夜视隂晴过毕昴齑盐冷落空杯盘且依道士修还丹丹田发火五脏暖未补漫漫长夜寒我生疲驽恋莝豆崔翁游邉指北斗唯有王江亦未归闭门无客邀沽酒【宛丘道人王江好饮酒去冬游沈丘遂不归】
　　是日宿水陆寺寄北山清顺僧二首
　　草没河堤暗村寺藏脩竹不知门拾薪煮药怜僧病扫地焚香净客魂农事未休侵小雪佛灯初上报黄昏年来渐识幽居味思与髙人对榻论
　　长嫌钟鼓聒湖山此境萧条却自然乞食绕村真为饱无言对客本非禅披榛覔路冲泥入洗足闗门聴眠遥想后身穷贾岛夜寒应耸作诗肩
　　栾城次韵
　　云气连山泻盆莫投僧舍欲闗门暂时洒扫寛行役终乆﨑岖入梦魂烦热暗消秋簟冷蒸濡未解夜灯昏二年游宦多劳苦何日相从得细论
　　野寺萧条厌客喧雨披脩竹乱纷然已因无食聊从仕深悟劳生不问禅未至莫忧明日事偷闲且就此宵眠天明归去芒鞋滑虽有藤舆懒上肩
　　将之湖州戏赠莘老
　　余杭自是山水窟侧闻呉兴更清絶湖中橘林新着霜溪上苕花正浮雪顾渚茶芽白于齿梅溪木红胜颊呉儿脍缕薄欲飞未去先说馋涎垂亦知谢公到郡乆应怪杜牧寻春迟鬓丝只好对禅榻湖亭不用张水嬉
　　再用前韵寄莘老
　　君不见夷甫开三窟不如长康号痴絶痴人自得终天年智士死智罪莫雪困穷谁要卿料理举头看山笏拄颊野鳬翅重自不飞黄鹤何事两翼垂泥中相从岂得乆今我不往行恐迟江夏无双应未去恨无文字相娱嬉【黄庭坚莘老壻能文】
　　栾城次韵
　　宦游莫向长城窟冬冰折胶亦絶呉中腊月百事便蟹煮黄金鲈鲙雪京城旧友一分散近忆呉兴须满颊世事反覆如翻飞今日共鲧前益垂畏人但恐去不逺适意未觉归来迟借问校雠天禄阁何如江海同游嬉
　　呉中田妇叹【一本有和贾收韵四字】
　　今年粳稻熟苦迟庶见霜风来几时霜风来时雨如泻杷头出菌鎌生衣眼枯泪尽不尽忍见黄穗卧青泥茒苫一月陇上宿天晴获稻随车归汗流肩頳载入市价贱乞与如糠粞卖牛纳税折屋炊虑浅不及明年饥官今要钱不要米西北万里招羌儿龚黄满朝人更苦不如却作河伯妇
　　栾城次韵
　　乆得晴惟恐迟既晴求雨来何时今年舟楫委平地去年簑笠为裳衣不知天公谁怨怒弃置下土尘与泥丈夫强健四方走妇女龌龊将安归塌然四壁倚机杼收拾遗粒吹糠粞东邻十日营一炊西邻谁使救汝饥海邉惟有盐不旱卖盐连坐收婴儿传闻四方同此苦不闗东海诛孝妇
　　游道场山何山
　　道场山顶何山麓上彻云峰下幽谷我从山水窟中来尚爱此山看不足陂湖行尽白漫漫青山忽作龙蛇盘山髙无风松自响误认石齿号惊湍山僧不放山泉出屋底清池照瑶席堦前合抱香入云月里仙人亲手植出山回望翠云鬟碧瓦朱栏缥缈间白水田头问行路小溪深处是何山髙人读书夜达旦至今山鹤鸣夜半我今废学不归山山中对酒空三叹
　　栾城次韵
　　两山相负为峰麓流水重重注溪谷游人上寻流水源未觉﨑岖病双足山深下视云漫漫径垂石底千屈盘松林隂森白日静忽惊人世如奔湍客行不避苦寒出僧定端居不下席人生嗟与草木同置身所在由初植堂中白佛青髻鬟气象冲淡非人间坐令逺客厌奔走径欲筑室依空山木鱼桹桹夜将旦星斗欹斜挂山半行役有程未可留将出山门复长叹
　　新城道中二首
　　东风知我欲山行吹断檐间积雨声岭上晴云披絮帽树头初日挂铜钲野桃含笑竹篱短溪栁自揺沙水清西崦人家应最乐煮葵烧笋饷春耕
　　身世悠悠我此行溪邉委辔聴溪声散材畏见搜林斧疲马思闻巻斾钲细雨足时茶户喜乱山深处长官清人间岐路知多少试向桑田问耦耕
　　栾城次韵一首
　　春深溪路少人行时聴田间耒耜声饥就野农分饷黍迎嫌尉卒閙金钲闲花开尽香仍在白酒沽来压未清此味暂时犹觉胜问兄何日便归耕
　　山村五絶
　　竹篱茒屋趁溪斜春入山村处处花无象太平还有象孤烟起处是人家
　　烟雨蒙蒙鸡犬声有生何处不安生但教黄犊无人佩布谷何劳也劝耕
　　老翁七十自腰防慙愧春山笋蕨甜岂是闻韶解忘味尔来三月食无盐
　　杖藜裹饭去匆匆过眼青钱转手空赢得儿童语音好一年强半在城中
　　窃禄忘归我自羞丰年底事汝忧愁不须更待飞鸢堕方念平生马少游
　　栾城次韵
　　山行喜遇酒旗斜无限桃花续杏花与世浮沉真避世将家漂荡似无家
　　塍间白水细无声日暖泥融草不生似恐田家忘帝力多差使者出催耕
　　旋舂红稻始经防新煮黄鸡取次甜无慕无营人自乐莫将西子愧无盐
　　升平事业苦匆匆未信浮名到底空何用橐駞朝塞外试聴碌轴语场中
　　贫贱终身未要羞山林难处便堪愁近来南海波尤恶未许乘桴自在游
　　独游富阳普照寺
　　富春真古邑此寺亦唐余鹤老依乔木龙归防赐书连筒春水逺出谷晚钟疎欲继江潮韵何人为起予
　　栾城次韵
　　尘埃日已逺斗擞更无余寺到逢门入诗成信手书山深僧自乐路逺故人疎访尽前朝景它年一告予
　　自普照游二庵
　　长松吟风晚细东庵半掩西庵闭山行尽日不逢人裛裛野梅香入袂居僧笑我恋清景自厌山深出无计我虽爱山亦自笑独往神伤后难继不如西湖饮美酒红杏碧桃香覆髻作诗寄谢采薇翁本不避人那避世
　　栾城次韵
　　披榛入山山路细钟声出寺门将闭石苔冉冉上芒鞋草露漙漙着衣袂野人茅茨苫竹屋终身局促无生计天公未尔长困人春田米尽秋田继老妻稚子亦自乐野草山花还挿髻长笑人间醉未醒终老辛勤漫欺世
　　与临安令宗人同年剧饮
　　我虽不解饮把盏欢意足试呼白发感秋人令唱黄鸡催晓曲与君登科如隔晨敝袍霜叶空残绿如今莫问老与少儿子森森如立竹黄鸡催晓不须愁老尽世人非我独
　　栾城次韵
　　晚嵗事游宦相从未甞足羡君四海皆兄弟栈中直木不容曲临安老令况同科相逢岂厌樽中绿潦倒谁怜涧底松嵗寒尚有霜前竹闻道渠家八丈夫它日归耕免幽独
　　癸丑春分后雪
　　雪入春分省见稀半开桃李不胜威应惭落地梅花识却作漫天栁絮飞不分东君专节物故将新巧发隂机从今造物尤难料更暖须留御腊衣
　　栾城次韵
　　春雪漫天宻又稀勾芒失据走灵威故欺贫窭冬裘尽巧助遨游酒盏飞林下细花添百草堦前轻素剪新机老农先解忧桑柘九月家人当授衣

　　坡门酬唱集巻四
　　钦定四库全书
　　坡门酬唱集巻五
　　宋　邵浩　编
　　东坡
　　病中游祖塔院
　　紫李黄村路香乌纱白葛道衣凉闭门野寺松隂转欹枕风轩客梦长因病得闲殊不恶安心是药更无方道人不惜堦前水借与匏樽自在甞
　　栾城次韵二首
　　扫地开门松桧香僧家长夏亦清凉公庭多事乆来厌静处安眠计甚长脩竹填窓藤簟绿白莲当户石盆方香厨晚饭红粳熟忽忆烹鸡田舍甞
　　涧谷新晴草木香野情消散自生凉雨添山色翠将溜日转松隂晚更长病客独来惟有睡游僧相见亦它方还家烦热都消尽不信医王与药甞
　　与述古自有美堂乘月夜归
　　姢姢云月稍侵轩潋潋星河半隠山鱼钥未收清夜永鳯箫犹在翠微间凄风瑟缩经柱香雾凄迷着髻鬟共喜使君能鼓乐万人争看火城还
　　栾城次韵
　　饮防钟虡欲移轩香雾犹残金博山明月飞来松岭外游人散落马蹄间城严画鼓初传角路暗山花自落鬟清境暂时都不见夜深人静始来还
　　立秋日祷雨宿灵隠寺同周徐二令
　　百重堆案掣身闲一叶秋声对榻眠床下雪霜侵户月枕中琴筑落堦泉﨑岖世味甞应遍寂寞山栖老渐便惟有悯农心尚在起占云汉更茫然
　　栾城次韵
　　世故纷纷谁复闲蛟龙不独安眠人间已厌三秋旱涧底犹悭一掬泉庙令酒肴时醉饱田家糠粃乆安便忧心未已谁知防更把炉香试一然
　　与周长官李秀才游径山二君先以诗见寄次其韵二首
　　少年饮红裙酒尽推不去呼来径山下试与洗尘雾痴马惜障泥临流不肯渡独有汝南君从我无朝暮肯将红尘脚暂着白云屦嗟我与世人何异笑百步功名一破甑弃置何用顾更凭陶靖节往问征夫路
　　龙亦恋故居百年尚来去至今雨雹夜殿闇风纒雾而我弃乡国大江忘北渡便欲此山前筑室安迟暮又恐太幽独嵗晚霜入屦同游得李生仄足随蹇步孔明不自爱临老起三顾吾归便却扫谁踏门前路
　　栾城次韵
　　我兄东南游我亦梦中去径山闻已熟往意穿云雾梦经山前溪足冷忽先渡举头云峰合到寺霜日暮香厨馔岩防野径踏藤屦平生共游处蹇足蹑髙步﨑岖每生胝晃屡回顾何年弃微官携手众山路【得此诗后梦与兄同游山中故为此篇】
　　除夜病中赠段屯田
　　龙钟三十九劳生已强半嵗暮日斜时还为昔人叹【乐天诗云行年三十九嵗暮日已斜】今年一线在那复堪把玩欲起强持酒故交云散惟有病相寻空斋为老伴萧条灯火冷寒夜何时旦勌仆触屏风饥鼯嗅空案数朝闭阁卧霜发秋蓬乱传闻使者来策杖就梳盥书来苦安慰不怪造请缓大夫忠烈后髙义金石贯要当击权豪未肯觑衰愞此生何所似闇尽灰中炭归田计已决此邦聊假馆三径粗成资一枝有余暖愿君更信宿庶奉一笑粲
　　乔太博见和复次韵答之
　　百年三万日老病常居半其间互忧乐歌笑杂悲叹颠倒不自知直为神所玩须臾便堪笑万事风雨散自从识此理乆谢少年伴逝将游无何岂暇读城旦非才更多病二事可并案愧烦贤使者弭节整纷乱乔侯瑚琏质清庙甞荐盥奋髯百吏走坐变齐俗缓未遭甘鹢退并进耻鱼贯每闻议论余凛凛激贪懦【愞同】莫邪当自跃岂复烦炉炭便应朝秣越未暮刷燕馆胡为守故丘眷恋桑榆暖为君叩牛角一咏南山粲
　　二人再和亦再答之
　　寒鸡知将晨饥鹤知夜半亦如老病客遇节常感叹光隂等敲石过眼不容玩亲友如抟沙放手还复散羁孤每自笑寂寞谁肯伴元达号神君【晋循史乔智明字元达】髙论森月旦纪明本贤将【段释之本将家】汨没事推案欣然肯相顾夜閤灯火乱盘空愧不饱酒薄仅堪盥雍容许着帽不怪安石缓虽无窈窕人清唱弄珠贯幸有纵横舌说剑起慵懦二豪沈下位暗火埋湿炭岂似草人黙黙老儒馆行看富贵逼炙手借余暖应合苦思归登楼赋王粲
　　和顿教授见寄用除夜韵
　　我笑陶渊明种秫二顷半妇言既不用还有责子叹无弦则无琴何必劳抚玩我笑刘伯伦醉发蓬茒散二豪苦不纳独以锸自伴既死何用埋此身同夜旦孰云二子贤自结两重案笑人还自笑出口谈治乱一生溷尘垢晚以道自盥无成空得懒坐此百事缓仄闻顿夫子讲道出新贯岂无一尺书恐不记庸懦陋邦贫且病数米铢称炭慙愧章先生十日坐空馆袖中出子诗贪读酒屡暖狂言各须慎勿使输薪粲
　　栾城次韵
　　京东分东西中划齐鲁半兄来本相从路絶一长叹前朝使者还手把新诗玩怜我乆别离巻帙为舒散谁言穷陋邦得此酬唱伴相逢倾盖间晤语何旦旦宦游少娱乐纒缚苦文案能于王事余时作楚词乱譬如近膏油未肯忘濯盥贤豪真勉强功业畏缭缓伊余独何为旧籍西南贯窃禄未遑归自笑嗟已懦方当四海寒恋此一寸炭主勌客欲留逡巡要夺馆奈何独见收软语强温暖此意定难酬还予授子粲
　　鲁直见子瞻粲字韵和答三人四返不困而愈崛竒辄次旧韵寄彭门三首
　　公材如洪河灌注天下半风日未甞撄昼夜圣所叹名世二十年穷无歌舞玩入宫又见妬徒友飞鸟散一饱事难谐五车书作伴风雨暗楼台鸡鸣自昏旦虽非锦绣赠欲报青玉案文似离骚经诗窥闗雎乱贱生恨学晚曽未奉巾盥昨防双鲤鱼逺托郑人缓风义薄秋天神明还旧贯更磨荐祢墨推挽起疲懦忽忽未嗣音微阳归炭仁风从东来拭目望斋馆鸟声日日春栁色弄晴暖漫有酒盈樽何因见此粲
　　人生等尺棰岂耐日取半谁能如秋虫长夜向壁叹朝四与暮三适为狙公玩臭腐暂神竒喑噫即飘散我观万世中独立无介伴小黠而大痴夜气不及旦低首甘豢养尻脽登俎案所以终日饮醉眼朱碧乱无人明此心忍垢待濯盥仰看东飞云只使衣带缓先生古人学百氏一以贯见义勇必为少作衰俗懦忠言愿回天不忍斆吞炭还从股肱郡待诏图书馆投壶得赐金侏儒余饱暖宁令东方公但索长安粲
　　元龙湖海士毁誉畧相半下床卧许君上床自永叹丈夫属有念人物非所玩坐令结欢客化为烟雾散武功有大畧亦复寡朋伴咏歌思见之长夜鸣鹖旦东南望彭门官道平如案简书束缚人一水不能乱斯文嫓秬鬯可用圭瓒盥试求活国医何忍弃和缓开疆日百里都内钱朽贯铭功甚俊伟那见儒生懦且当置是事勿使冰作炭上帝羣玉府道家蓬莱馆曲肱夏簟寒炙背冬屋暖只令文字垂万世星斗粲
　　鲁直次韵答舒尧民
　　君开苏公诗疾读思过半譬如闻韶耳三月忘味叹我诗岂其朋组丽等俳玩不闻南风弦同调广陵散鹤鸣九天上肯作家鸡伴晁子但爱我品藻私月旦官闲乐相从梨栗供杯案门静鸟雀嬉花深蜂蝶乱忽防加礼貌斋戒事搢盥问大心更小意督辞反缓君才于用多舞选弓矢贯聪明回自照胜已果非懦我如相绘事素质施朽炭古来得道人非独大庭馆晁子已不疑冬寒春自暖系表如药言择友得荀粲
　　鲁直再和寄子瞻闻得湖州
　　天下无相知得一已当半桃僵李为仆芝焚蕙増叹佳人在江湖照影自娱玩一朝入汉宫扫除备冗散何如终流落长作朝云伴相坐欲面论坐起鸡五旦身惭尸廪禄坐罪未见案公文雄万夫皦皦不自乱臧谷皆亡羊要以道湔盥传声向东南王事不可缓春波下数州快若七札贯椎鼓张风帆相见激衰懦空文不传心千古付煨炭安得垂天云飞就呉兴馆鱼餍栁絮肥笋煮溪沙暖解歌使君词樽前有三粲
　　往在东武与人往返作粲字韵诗四首今黄鲁直亦次韵见寄复和答之
　　苻坚破荆州止获一人半中郎老不遇但喜识元叹我今独何幸文字厌竒玩又得天下才相从百忧散隂求我辈人防作林泉伴宁当待垂老仓卒收一旦不见梁伯鸾空对孟光案才难不其然妇女厠周乱世岂无作者于我如既盥独喜诵君诗咸韶音节缓夜光一已多矧获累累贯相思君欲瘦不往我真懦吾侪眷微禄寒夜抱寸炭何时定相过径就我乎馆飘然东南去江水清且暖相与访名山微言师忍粲
　　雪后书北台壁二首
　　黄昏犹作雨纎纎夜静无风势转严但觉衾裯如泼水不知庭院已堆盐五更晓色来书幌半夜寒声落画檐试扫北台看马耳未随埋没有双尖
　　城头初日始翻鸦陌上晴泥已没车冻合玉楼寒起粟光揺银海生花遗蝗入地应千尺宿麦连云有几家老病自嗟诗力退空吟冰柱忆刘叉
　　谢人见和前篇
　　已分酒杯欺浅懦敢将诗律鬭深严渔蓑句好真堪画栁絮才髙不道盐败履尚存东郭足飞花又舞谪仙檐书生事业真堪笑忍冻孤吟笔退尖
　　九陌凄风战齿牙银杯逐马带随车也知不作坚牢玉无奈能开顷刻花得酒强欢愁底事闭门髙卧定谁家台前日暖君须爱冰下寒鱼渐可义
　　栾城次韵
　　麦苖出土正纎纎春早寒官令尚严云覆南山初半岭风干东海尽成盐来时瞬息平吞野积乆欹危欲败檐强付酒樽判醉熟更寻诗句鬬新尖
　　防缀偏工乱鹄鸦淹留亦解恼船车乗春已觉矜余力骋巧时能作细花僵鴈堕鸢谁得罪败墙破壁若为家天公爱物遥怜汝应是门前守夜义【是嵗京师雪尤甚鸱鸢堕死如积】
　　玉盘盂二首【并序】
　　东武旧俗每嵗四月大防于南禅资福两寺以芍药供佛而今嵗最盛凡七千余朶皆重柎累蕚繁丽丰硕中有白花正圆如覆盂其下十余叶稍大承之如盘姿格絶异独出于七千朶之上云得之于城北苏氏园中周宰相莒公之别业也而其名俚甚乃为易之
　　杂花狼籍占春余芍药开时扫地无两寺妆成寳璎珞一枝争看玉盘盂佳名防作新翻曲絶品难寻旧画图从此定知年谷熟姑山亲见雪肌肤
　　花不能言意可知令君痛饮更无疑但持白酒劝佳客直待琼舟覆玉彛负郭相君初择地看羊属国首吟诗吾家岂与花相厚更问残芳有几枝
　　栾城次韵
　　千叶团团一尺余扬州絶品旧应无赏传莒国迁钟虡移忆胡僧置鉢盂丛底留连倾凿落缾中捧拥照浮图强将绛蜡封红蕚憔悴无言损玉肤
　　故相林亭父老知出羣草木尚何疑无多产业残花药几许功名旧鼎彛丰艶不知人世别佳名新换使君诗明年防看花尤好剥尽浮苞养一枝
　　寄黎眉州
　　胶西髙处望西川应在孤云落照邉瓦屋寒堆春后雪峨眉翠扫余天治经方笑春秋学好士今无六一贤【君以春秋受知于欧阳文忠公公自号六一居士】且待渊明赋归去共将诗酒趁流年
　　栾城次韵
　　眼看狂澜倒百川孤根漂荡水无邉思家松菊荒三径回首讴歌沸二天簿领沉迷催我老春秋废格累君贤隣居屈指今谁在一念伤心十五年【辙昔侍先人于京师与希声邻居太学是时公之亡兄与二亡侄皆在今十五年而在者惟公与仆二人言之流涕】
　　送碧香酒与赵明叔教授
　　闻君有妇贤且亷劝君慎勿为楚相不羡紫駞分御食自遣赤脚沽村酿嗟君老狂不知愧更吟丑妇恶嘲谤诸生闻语定失笑冬暖号寒卧无帐碧香近出帝子家鹅儿破殻酥流盎不学刘伶独自饮一壶往助齐眉饷
　　赵既见和复次韵答之
　　长安小吏天所放日夜歌呼和丞相岂知后世有阿瞒【曹公自言参之后】北海樽前捉私酿先生未出禁酒国诗语孤髙常近谤几回无酒欲沽君却畏有司书簿帐【近制公使酒过数法甚重】酸寒可笑分一斗日饮亡何足袁盎更将险语压衰翁只恐自是台无饷
　　赵郎中往莒县逾月而归复以一壶遗之仍用元韵
　　东邻主人游不归悲歌夜夜闻舂相门前人閙马嘶急一家喜气如春酿王事何曽怨独贤室人岂忍交谪谤大儿踉蹡越门限小儿咿哑语绣帐定教舞袖掣伊凉更想夜庖鸣罋盎题诗送酒君勿诮免使退之嘲一饷
　　鲁直用韵送碧香酒戏赠郑彦能
　　食贫好酒甞自嘲日给上尊无骨相大农部丞送新酒碧香窃比主家酿应怜坐客竟无氊更遭官长颇讥谤银杯同色试一倾排遣春寒出帷帐浮蛆翁翁杯底滑坐想康成论泛盎重门着闗不为君但备恶客来仇饷




　　坡门酬唱集巻五
　　钦定四库全书
　　坡门酬唱集巻六
　　宋　邵浩　编
　　东坡
　　送范景仁游洛中
　　小人真闇事闲退岂公难道大吾何病言深聴者寒忧时虽早白住世有还丹得酒相逢乐无心所遇安去年行万里蜀路走千盘投老身弥健登山意未防西游为樱笋东道尽鹓鸾杖屦携儿去园亭借客看折花斑竹寺弄水石楼滩鬻马衰怜白惊雷怯笑韩藓书标洞府【欧阳永叔甞游嵩山日暮于絶壁上见苔藓成文云神清之洞明日复寻不见】松盖偃天坛试与刘夫子重寻靖长官【刘几云曽见人嵩山幽絶处眼光如猫意其为靖长官也】
　　栾城次韵
　　寻山非事役行路不应难洛浦花初满嵩髙雪尚寒平林抽冻笋竒艶变山丹节物朝朝好肩舆步步安酴醿醲腊酒苜蓿荐朝盘得意忘春晚逢人语夜防归休三黜栁赋咏五噫鸾鹤老身仍健鸿飞世共看云移忽千里世路脱重滩西望应思蜀东还定过韩平川涉清颍絶顶上封坛出处看公意令人欲弃官
　　初别子由
　　我少知子由天资和而清好学老益坚表里渐融明岂独为吾弟要是贤友生不见六七年微言谁与赓常恐坦率性放纵不自程防合亦何事无言对空枰使人之意消不善无由萌森然有六女包裹布与荆无忧赖贤妇藜藿等大烹使子得行意青衫陋公卿明日无晨炊倒牀作雷鸣秋眠我东阁夜聴风雨声悬知不乆别妙理难细评昨日忽出门孤舟转西城归来北堂上古屋空峥嵘退食悮相从入门中自惊南都信繁防人事水火争念当闭閤坐颓然寄聋盲妻子亦细事文章固虚名防须扫白发不复用黄精
　　栾城次韵
　　滚滚河渭浊皎皎江汉清源流既自异美恶终未明嗟我顽钝质乃与公并生出处每自托讴吟辄甞赓譬如病足马共此千里程胜负坐已决岂待终一枰忆公年少时濯濯吐新萌坚姿映松柏直节凌榛荆学成志益厉秋霜落春荣澹然养浩气脱屣遗齐卿百链竟不变三年终未鸣区区两郡守籍籍四海声年来效瘖黙世事慵讥评不见室家好怳如揖重城别离长尘垢嵗华何峥嵘彭门偶防合白发互相惊受教恐不足吐论那复争疾雷发聋瞆清月照昏盲笃爱未忍弃浪云旧齐名更请问郭许题品要当精【子瞻杭州见寄诗云先生别驾旧齐名】
　　春菜
　　蔓菁宿根已生叶韭芽戴土拳如蕨烂蒸香荠白鱼肥碎防青蒿凉饼滑宿酒初消春睡起细履幽畦掇芳辣茵陈甘菊不负渠鲙缕堆盘纎手抹北方苦寒今未已雪底波棱如铁甲岂如吾蜀富冬蔬霜叶露芽寒更茁乆抛松葛犹细事苦笋江豚那忍说明年投劾径须归莫待齿揺并发脱
　　鲁直次韵
　　北方春蔬嚼冰雪研暖思采南山蕨韭苖水饼姑置之苦菜黄鸡羮糁滑莼丝色紫菰首白蒌蒿牙甜头辣生葅入汤飜首成芼以姜橙夸缕抹惊雷菌子出万钉白鹅截掌鳖解甲琅玕林深未飘箨软炊香粇煨短茁万钱自是宰相事一饭且从吾党说公如端为苦笋归明日青衫诚可脱
　　与梁左藏防饮傅国博家
　　将军破贼自草檄论诗说剑俱第一彭城老守本虚名识字劣能欺项籍风流别驾贵公子欲把笙歌暖锋镝红斾朝开猛士噪翠帷暮卷佳人出东堂醉卧呼不起啼鸟落花春寂寂试教长笛傍耳根一声吹裂堦前石
　　栾城次韵
　　彭城欲往台无檄初喜东南合为一将军走马随春风精锐千人森尺籍口占佳句惊众坐手练强兵试鸣镝酒酣起舞花满地醉倒不聴人扶出归来相对如梦寐虎踞熊经苦岑寂黄楼方就可同游饮尽官厨三百石
　　张安道见示近诗
　　人物一衰谢微言难重寻慇懃永嘉末复闻正始音清谈未足多感时意殊深少年有竒志欲和南风琴荒林蜩蚻乱废沼蛙蝈淫遂欲掩两耳临文但噫瘖萧然王郎子来自缑山隂【其壻王巩擕来】云见浮丘伯吹箫明月岑遗声落淮泗蛟鼍为悲吟愿公正王度祈招继愔愔
　　栾城次韵
　　世俗甘枉尺所愿求直寻不知一律讹大乐无完音见利心自揺虑害安得深至人不妄言谈如朱丝琴悲伤感旧俗不类骚人淫又非避世翁闵嘿遽阳瘖胶胶晨鸡鸣岂问晴与隂世人积寸木坐使髙楼岑晚嵗卧草庐谁聴梁甫吟它年楚倚相傥能记愔愔
　　次韵舒尧文祈雪雾猪泉
　　长笑医一寸腹衔冰吐雹何时足苍鹅无罪亦可怜斩颈横盘不敢哭岂知泉下有猪龙卧枕雷车踏隂轴前年太守为旱请雨防随人如撒菽【傅钦之曽祷此泉得雨】太守归国龙归泉至今人咏淇园绿我今又复罹此旱凛凛疲民在沟渎却寻旧迹叩神泉坐客仍携王子渊【钦之时客惟舒在矣】看草中和乐职颂新声妙语慰华颠晓来泉上东风急须上冰珠老蛟泣怪词欲逼龙飞起崄韵不量吾所及行看积雪厚埋牛谁与春工掀百蛰此时还复借君诗余力汰辀仍贯笠挥毫落纸勿言疲惊龙再起震失匙
　　鲁直次韵
　　老农年饥望人腹想见四溟森雨足林回投璧负婴儿岂闻烹儿翁不哭未论万户无炊烟蛛丝蜗涎经杼轴使君闵雪无肉味煮饼青蒿下盐菽岂云剪爪宜侵肌霜不杀草仍故绿幽灵奰赑西山雾牲肥酒香神未渎得微往从董父餐宁当罪繋葛陂渊卜择祠官齐博士暴露致告苍崖巅请天行泽不汲汲尔亦枯鱼过河泣生鹅斩颈血未干风马云车坐相及百里旌旗洒玉花使君义动龙蛇蛰老农欢喜有春事呼儿饭牛理蓑笠博士勿叹从公疲明年麦饭滑流匙
　　人日猎城南防者十人以身轻一鸟过枪急万人呼为韵轼得鸟字
　　儿童笑使君忧愠长悄悄谁拈白接防令跨金騕褭东风吹湿雪手冷怯清晓忽发两鸣髇相趁飞蝱小放弓一长啸目送孤鸿矫吟诗忘鞭辔不语头自掉归来仍脱粟盐防煮芹蓼何似雷将军两眼霜鹘皎黒头已为将百战意未了马上倒银缾得兔不暇燎少年负竒志蹭蹬百忧绕回首英雄人老死已不少青春还一梦余年真过鸟莫上呼鹰台平生笑刘表
　　栾城次韵
　　将贤士气振令肃军声悄晨登戏马台一试胡騕褭城空巷无人里社转相晓吾公庶无疾但恐园囿小荆榛一焚荡雉兔皆惊矫翩翩白马将手把青丝挑少小事邉徼斩刈轻荼蓼殿前赐鞍勒珂月明皎皎自言得所事强暴无不了庙算本诗书下防禁焚燎当令百链刚甘就一指绕低回未甞试坐被世人少秋霜一朝下凌厉见鸷鸟为君整骄堕重立穰苴表
　　过淮三首赠景山兼寄子由
　　好在长淮水十年三往来功名真已矣归计亦悠哉今日风怜客平时浪作堆晚来洪泽口捍索响如雷过淮山渐好松桧亦苍然蔼蔼藏孤寺泠泠出细泉故人真吏隠小槛带岩偏却望临淮市东风语笑传回首濉阳幕簿书髙没人何时桐柏水一洗庾公尘此去渐佳境独游长惨神待君诗百首来写浙西春
　　栾城次韵
　　出处平生共江淮恨不来宦游良悮我老病赋怀哉徇物终今世量书尽几堆归耕少忧患惟有仰春雷【蜀中谓田无水利者为雷鸣田】
　　龟山昔同到松竹故依然红印封咸防黄罂分井泉青天携杖处晚日落帆偏无限相思意新诗句句传行役饶新喜临川逢故人相看对泉石怜我在埃尘防合终多故分张类有神南游得如愿梦想霅溪春余去金山五年而复至次旧诗韵赠寳觉长老
　　谁能斗酒博西凉但爱斋厨法豉香旧事真成一梦过髙谈为洗五年忙清风偶与山阿曲明月聊随屋角方稽首愿师怜乆客直将归路指茫茫
　　少游次韵
　　云峯一变隔炎凉犹喜重来饭积香宿鸟水干迎晓閙乱帆天际受风忙青鞋踏雨寻幽径朱火笼纱语上方珍重故人敦妙契自怜身世两微茫
　　游惠山【并叙】
　　余昔为钱塘倅往来无锡未甞不至惠山既去五年复为湖州与髙邮秦太虚杭僧参寥同至览唐处士王武陵窦羣朱宿所赋诗爱其语清简萧然有出尘之姿追用其韵各赋三首
　　梦里五年过觉来双鬓苍还将尘土足一步漪澜堂俯窥松桧影仰见鸿鹤翔炯然肝肺间已作冰玉光虚明中有色清净自生香还从世俗去永与世俗忘【右武陵韵】薄云不遮山疎雨不湿人萧萧松径滑策策芒鞋新嘉我二三子皎然无缁磷胜游岂殊昔清句仍絶尘吊古泣旧史疾谗歌小旻哀哉扶风子难与巢许邻【右窦羣韵】敲火发山泉烹茶避林樾明窓倾紫盏色味两竒絶吾生眠食耳一饱万想灭颇笑玉川子饥弄三百月岂如山中人睡起山花发一瓯谁与共门外无来辙【右朱宿韵】
　　少游次韵
　　辍棹纵幽讨蓝舆入青苍圎顶相邀迓旃檀燎深堂层峦淡如洗杰阁森欲翔林芳含雨滋岫日隔林光防防续清溜靡靡传幽香俯仰佳览眺悠哉身世忘
　　使君厌机械所与惟散人顾惭蒹葭陋缪倚琼枝新上干青磝磝下属白磷磷洞天不知老金界无栖尘缅彼人间世乌蟾阅青旻讵得踵三隠山阿相与邻
　　楼观相复重邈然閟深樾九龙吐清泠防防曽未絶罂缶驰千里真珠犹不灭况复从茶仙兹焉试葵月岸巾尘想消散策佳兴发何以慰遨嬉操觚继前辙
　　张先生【并叙】
　　先生不知其名黄州故县人本姓卢为张氏所养阳狂垢污寒暑不能侵常独行市中夜或不知其所止往来者欲见之多不能致余试使人召之欣然而来既至立而不言与之言不应使之坐不可但俯仰熟视传舍堂中乆之而去夫孰非传舍者是中竟何有乎然余以有思惟心追蹑其意盖未得也
　　熟视空堂竟不言故应知我未天全肯来传舍人皆说能致先生子亦贤脱屣不妨眠粪屋流澌争看浴冰川士亷岂识桃椎妙妄意称量未必然
　　栾城次韵
　　得罪南来正坐言道人闭口意深全天游本自有真乐羿彀谁知定不贤构火暾暾初吐日飞流衮衮旋成川此心此去如灰冷肯更逢人问复然
　　今年正月十四日与子由别于陈州五月子由复至齐安末至以诗迎之
　　惊尘急雪满貂裘泪洒东风别宛丘又向邯郸枕中见却来云梦泽南州暌离动作三年计牵挽当为十日留早晚青山映黄发相看万事一时休【栁子厚别刘梦得诗云圣恩若许归田去黄发相看万事休】
　　栾城舟次磁湖以风浪留二日不得进子瞻以诗寄之栾城答二篇前篇自赋后篇次韵
　　惭愧江淮东北风扁舟千里得相从黄州不到六十里白浪俄生百万重自笑一生浑类此可怜万事不由侬夜深魂梦先飞去风雨对床闻晓钟
　　西归犹未见菟裘拟就南迁买一丘舟楫自能通蜀道林泉真欲老黄州鱼多钓户应容贳酒熟邻翁便可留从此莫言身外事功名毕竟不如休
　　次韵答子由
　　平生弱羽寄冲风此去归飞识所从好语似珠穿一一妄心如膜退重重山僧有味宁知子泷吏无言只笑侬尚有读书清净业未容春睡敌千钟












　　坡门酬唱集巻六
　　钦定四库全书
　　坡门唱唱集巻七
　　宋　邵浩　编
　　东坡
　　定恵院寓居月夜偶出
　　幽人无事不出门偶逐东风转良夜参差玉宇飞木末缭绕香烟来月下江云有态清自媚竹露无声浩如泻已惊弱栁万丝垂尚有残梅一枝亚清诗独吟还自和白酒已尽谁能借不辞青春忽忽过但恐欢意年年谢自知醉耳爱松风防拣霜林结茒舎浮浮大甑长炊玉溜溜小槽如压蔗饮中真味老更浓醉里狂言醒可怕闭门谢客对妻子倒冠落佩从嘲骂
　　次韵前篇
　　去年花落在徐州对月酣歌羡清夜【去年徐州花下对月与张居厚王子中兄弟饮酒作苹字韵诗】今年黄州见花发小院闭门风露下万事如花不可期余年似酒那禁防忆昔扁舟泝巴峡落帆樊口高桅亚长江滚滚空自流白髪纷纷宁少借竟无五畆继沮溺空有千篇陵鲍谢至今归计负云山未免孤衾眠客舎少年辛苦真食蓼老境清闲如啖蔗饥寒未至且安居忧患已空犹梦怕穿花踏月饮村酒免使醉归官长骂栾城次韵作春秋对月二篇一以赠王郎一以寄子瞻
　　平明坐曹黄昬归终嵗得闲惟有夜已邀明月出墙东更遣清风扫庭下城上青鬟四山合门前白练长江防谁家髙防吹参差隣妇悲歌舂罢亚二年忧患今已过一夜清光天所借西京诗句出苏李南国风流数王谢已随孤棹去中原肯顾新科求上舎读书本自比嵇鍜学剑要须问曺蔗清觞灔灔君莫违佳句骎骎子已怕狂夫猖狂终累人不返行遭亲党骂
　　十年秋月照相思相从秪有彭门夜露侵笳鼔思城阙寒迫鱼龙舞潭下厌厌夜饮欢自足落落襟懐向人防秋深河来巨野溢水干楼起滕王亚北海孔公虽好客河内冦君那得借是非朝野忽纷纭得丧芳菲一开谢明月多情还入门流水何知空绕舎晨餐江市赋鳣鲂夜宿山村足梨蔗坐隅鵩鸟不湏问墙外蝮蛇犹足怕娄公见唾行自干冯老尚多谁定骂
　　石芝【并引】
　　元丰三年五月十一日癸酉夜夣防何人家闻堂西门有小园古井井上皆苍石石上生紫藤如龙蛇枝叶如赤箭主人言此石芝也余率尔折食一枝众皆惊笑其味如鸡苏而甘明日作此诗
　　空堂明月清且新幽人睡息来初匀了然非夣亦非觉有人夜呼祁孔宾披衣相从到何许朱栏碧井开琼户忽惊石上堆龙蛇玉芝紫笋生无数锵然敲折青珊瑚味如蜜藕和鸡苏主人相顾一抚掌满堂坐客皆卢胡亦知洞府嘲轻脱终胜嵇康羡王烈神山一合五百年风吹石髓坚如鐡
　　栾城次韵【并引】
　　子瞻昔在黄州夣游人家井间石上生紫藤枝叶如赤箭主人言此石芝也折而食之味如鸡苏而甘起赋八韵记之元祐八年余与子瞻皆在京师客有至自登州者言海上诸岛石向日者多生耳海人谓之石芝食之味如茶久而益甘海上幽人或取服之言甚益人客以一篮遗子瞻遂次前韵
　　鸡鸣东海朝日新光防洲岛雾雨匀一晞石上遍生耳幽子自食无来宾寄书乞取乆未许箬笼蕉囊海神户【户止也左传屈荡户之】一掬谁令堕我前无为知我超诸数此身不愿清庙瑚但愿归去随樵苏龟龙百嵗岂知道养气千息有其胡尘中学仙定难脱夣里石芝空酷烈中山军府得安闲更试朝霞磨镜鐡
　　次韵记肉芝【并序】
　　予昔夣食石芝作诗记之今乃真得石芝于海上子由和前诗见寄予顷在京师有凿井得如小儿手以献者臂指皆具肤理若生予闻之隠者此肉芝也与子由烹而食之追记其事复次前韵
　　土中一掌婴儿新爪指良是肌骨匀见之怖走不敢食天赐我尔不及賔旌阳逺游同一许长史玉斧皆门户我家韦布三百年秪有隂功不知数跪陈八簋加六瑚化人视之真块苏肉芝烹熟石芝老笑唾熊掌嚬雕胡老蚕作蠒何时脱夣想至人空激烈古来大药不可求真契当如磁石鐡
　　侄安节逺来夜坐三首
　　南来不觉嵗峥嵘坐拨寒灰听雨声遮眼文书元不读伴人灯火亦多情嗟余潦倒无归日今汝蹉跎已半生免使韩公悲世事白头还对短灯檠
　　心衰面改瘦峥嵘相见惟应识旧声永夜思家在何处残年知汝逺来情畏人黙坐成痴钝问旧惊呼半死生夣断酒醒山雨絶笑看饥防上灯檠
　　落第汝为中酒味吟诗我作忍饥声便思絶粒真无策苦説归田似不情腰下牛闲方解佩洲中奴长足为生大弨一弛何縁彀已觉飜飜不受檠
　　栾城次韵
　　前山积雪暮峥嵘燕坐防闻落瓦声共对一樽通夜语相看万里故乡情信归岭上寒梅逺恨极江南春草生明日青铜添白发且须醉睡倒灯檠
　　少年髙论苦峥嵘老学寒蝉不复声目断家山空记路手披禅册渐忘情功名久已知前错防嫁犹湏毕此生家世读书难便废漫留案上鐡灯檠
　　谪官似我无归计落第怜渠有屈声握手天涯同一笑倚门嵗晚不胜情黄冈俯仰成陈迹白首蹉跎畏后生归去且安南巷乐莫看歌舞醉长檠
　　初秋寄子由
　　百川日夜逝物我相随去惟有宿昔心依然守故处忆在懐逺驿闭门秋暑中藜羮对书史挥汗与子同西风忽凄厉落叶穿户牖子起寻裌衣感叹执我手朱顔不可恃此语君莫疑别离恐不免功名定难期当时已凄断况此两衰老失涂既难追学道恨不早买田秋已议筑室春当成雪堂风雨夜已作对牀声
　　栾城次韵
　　少年耽世味徘徊不能去老来悟前非尚愧昔游处君才髙峙鹤行鸡羣中我虽非君对顾以兄弟同结发皆读书明月入我牖纵横万余巻临纸但挥手学成竟无用掩巻空自疑却寻故山友重赴幽居期秋风送余热冉冉如人老衣裘当及时田庐亦湏早种竹竹生笋种稻稻亦成浩歌归来曲曲中有遗声
　　南堂五首【齐安拾遗夏澳口之侧本水驿有亭曰临臯郡人以驿之髙坡上筑南堂为先生游息】
　　江上西山半隠堤此邦台馆一时西南堂独有西南向卧看千帆落浅溪
　　莫年眼力嗟犹在多病颠毛却未华故作明牕书小字更开幽室养丹砂
　　他时夜雨困移牀坐厌愁声防客肠一听南堂新瓦响似闻东坞小荷香
　　山家为割千房蜜稚子新畦五畆蔬更有南堂堪着客不忧门外故人车
　　扫地烧香闭阁眠簟纹如水帐如烟客来夣觉知何处挂起西浪接天
　　栾城次韵
　　江声六月撼长堤雪岭千重过屋西一叶轩昂方防渡南堂萧散夣寒溪
　　旅食三年已是家堂城非陋亦非华何方道士知人意授与炉中一粒砂
　　北牖清风正满牀东坡野菜漫充肠华池自有醍醐味丈室仍闻薝卜香
　　隣人渐熟容賖酒故客亲留为种蔬住稳不论归有日船通何患出无车
　　客去知公醉欲眠酒醒寒月堕江烟牀头复有三升蜜贫困相资恐是天
　　将至筠先寄迟适逺三犹子
　　露宿风餐六百里明朝饮马南江水未见丰盈犀角儿先逢玉雪王郎子【时道逢王郎于建昌方北行也】对牀欲作连夜语念汝还须戴星起夜来夣见小于莵【逺小名虎儿】犹是髧髦垂两耳忆过济南春未动三子出迎残雪里我时移守古河东酒肉淋漓浑舎喜而今憔悴一羸马逆旅担夫相汝尔出城见我定惊嗟身健穷愁不湏耻我为乃翁留十日掣电一欢何足恃惟当火急作新诗一醉两翁胜酒美
　　栾城次韵子瞻特来髙安相别先寄迟适逺却寄迈迨过遯
　　老兄骑骡日百里据鞍作诗若飜水忽吟春草思惠连因之亦夣添丁子羣儿益长堪一笑老马卧餐何日起闻兄尽室皆旧人见面未曽惟遯耳迟年最长二十六已能干父穷愁里豫儿扬眉稍刚劲党子温纯无愠喜我兄憔悴我亦穷门户长久真待尔但令戢戢见头角甑倒嚢空定何耻家藏万巻须尽读此外一簪无所恃船中未用废诗书开牕莫看江山美
　　端午游真如迟适逺从子由在酒局
　　一与子由别却数七端午身随防丝系心与昌歜苦今年疋马来佳节日夜数儿童喜我至典衣具鸡黍水饼既懐乡饭筒仍愍楚谓言必一醉快作西川语寜知是官身糟麴困薫煮独擕三子出古刹访禅祖髙谈付梁罗诗律到阿虎归来一调笑慰此长龃龉【梁罗迟适小名】
　　栾城次韵
　　人生逾四十朝日已过午一违少壮乐日迫老病苦丹心变为灰白发粲可数惟当理鉏耰教子艺稷黍谁令触网罗展转在荆楚平生手足亲但作十日语朝游隔提擕夜卧困蒸煮未歌唐棣诗已治刍灵祖士生际风云富贵若骑虎奈何贫贱中所欲空龃龉
　　别子由三首兼别迟
　　知君念我欲别难我今此别非他日风里杨花虽未定雨中荷叶终不湿三年磨我废百书一见何止得双璧愿君亦莫叹留滞六十小刦风雨疾
　　先君昔爱洛城居我今亦过嵩山麓水南卜宅吾岂敢试向伊川买修竹又闻缑山好泉眼傍市穿林泻冰玉遥想茆轩照水开两翁相对清如鹄
　　两翁归隠非难事惟要传家好儿子忆昔汝翁如汝长笔头一落三千字世人闻此皆大笑慎勿生儿两翁似不知樗栎荐明堂何似盐车压千里
　　栾城次韵
　　公来十日坐东轩手自披云出朝日山川满目竟何有波浪飜天同一湿诸门迭出惊异状间道懐归终旧璧此行千里隔江河何人更问维摩疾
　　野人性似修林僧长愿幽居近林麓南迁无计脱簪组西归谁为栽松竹头上白云即飞盖耳畔清泉当鸣玉洛川犹是冠盖林更愿髙飞逐黄鹄
　　东西南北无住身羯末封胡四男子雕锼不遣治章句烂漫先令饱文字疎慵嗟我厉之人生子夜中惟恐似传家粗足不愿余同驾柴车还我里
　　初别子由至奉新作
　　双鹊先我来飞上东轩背书随好夣到人与佳节防一欢难把玩囬首了无在却渡来时溪防桥号浅濑茫茫暑天濶蔼蔼孤城背青山眊矂中落日凄凉外盛衰岂吾意离合非所碍何以解我忧粗了一事大
　　栾城次韵
　　四年公书长视飞鸿背十日留公谈欲作白莲防【筠州无可语者往还但一二僧耳】匏一遭系卖酒长不在夜归步江漘明月照清濑心开忽自得语意竟无背【音焙】一樽谈笑间万事寂寥外欲同千里行奈此一官碍何日真耦耕举世无此大
　　初入庐山三首
　　青山若无素偃蹇不相亲要识庐山面他年是故人【山南山面也】
　　自昔懐清赏神游杳蔼间如今不是夣真个在庐山芒鞵青竹杖自挂百钱游可怪深山里人人识故侯
　　文潜次韵二首
　　人生孰非夣夣里见庐山若了原无夣何曽有往还斋心礼仙圣不是爱山游山中笑何等白髪更诸侯
　　书李公择白石山房
　　偶寻流水上崔嵬五老苍顔一笑开若见谪仙烦寄语匡山头白早归来
　　鲁直次韵
　　幽人八座复中台想见书堂山杏开四十余年僧屈指时因秋雁寄声来




　　坡门酬唱集巻七
　　钦定四库全书
　　坡门酬唱集巻八
　　宋　邵浩　编
　　东坡
　　和李太白【并叙】
　　李太白有浔阳紫极宫感秋诗紫极宫今天庆观也道士吴洞微以石本示予葢其师卓玘之所刻玘有道术节义过人今亡矣太白诗云四十九年非一徃不可复今予亦四十九感之次其韵玉芝一名琼田草洞微种之七八年矣云更数年可食许以遗余故并记之
　　何处闻秋声翛翛北牕竹回薄万古心揽之不盈掬静坐观众妙浩然媚幽独白云南山来就我檐下宿懒从唐生决羞访季主卜四十九年非一往不可复野情转萧散世道有反覆陶令归去来田家酒应熟【右太白诗】寄卧虚寂堂月明浸修竹泠然洗我心欲饮不可掬流光发永叹自惜非予独行年四十九还此北宿缅懐卓道人白首寓医卜谪仙固逺矣此士亦难复世道如奕碁变化不容覆惟应玉芝老待得蟠桃熟
　　鲁直次韵
　　不见两谪仙长懐倚修竹行绕紫极宫明珠得盈掬平生人欲杀耿介受命独往者如可作抱被来同宿砥柱阅頺波不疑更何卜但观草木秋叶落根自复我病二十年大斗久不覆因之酌苏李蠏肥社醅熟
　　泗州南山监仓萧渊东轩二首
　　偶随樵父采都梁【南山名都梁山山出都梁香故也】竹屋松扉试乞浆但见东轩堪隠几不知公子是监仓溪中乱石墙垣古山下寒蔬匕箸香我是江南旧游客挂冠知有老萧郎北望飞尘苦昼霾洗心聊复寄东斋珍禽声好犹思越野橘香清未过淮有信防泉来逺岭无心明月转空阶一官仓庾真堪老坐看松根络防崖
　　栾城次韵
　　肩舆嫋嫋渡浮梁吏隠知君寄一仓十里遥看飞皁盖小轩相对有壶浆清宵往往投车辖永日霏霏散篆香留滞淮南久仍乐暮年何意复为郎
　　万斛尘飞日为霾无心退食自成斋梅生红粟初迎腊鱼跃银刀正出淮卧病空看帆度碛诵诗犹记雪填堦夹河南北俱形胜且借髙城作两崖
　　髙邮陈直躬处士画雁二首
　　野雁见人时未起意先改君从何处看得此无人态无乃槁木形人禽两自在北风振枯苇防雪落璀璀惨淡云水昏晶荧沙砾碎弋人怅何慕一举眇江海
　　众禽事纷争野雁独闲洁徐行意自得俯仰若有节我衰寄江湖老伴杂鹅鸭作书问陈子晓景画苕霅依依聚圆沙稍稍动斜月先鸣独鼔翅吹乱芦花雪
　　无咎次韵
　　画冩物外形要物形不改诗传画外意贵有画中态我今岂见画观诗雁真在尚想髙邮间湖寒沙璀璀冰霜已凌厉藻荇良碎衡雁何处中沚若烟海
　　萧条新湖秋霜落洲渚洁莲垂兰杜死菖蒲见深节惨淡沙砾姿清波侣羣鸭往时呉兴守看画忆苕霅为仪尚不休孤髙比云月闻在雪堂时满堂惟画雪
　　送杨杰【并叙】
　　无为子尝奉使登太山絶顶鸡一鸣见日出又尝以事过华山重九日饮酒莲花峯下今乃奉诏与髙丽僧统游钱塘皆以王事而从方外之乐善哉未曾有也作是诗以送之
　　天门夜上宾出日万里红波半天赤归来平地看跳丸一防黄金铸秋橘太华峯头作重九天风吹灔黄花酒浩歌驰下腰带鞓醉舞崩崖一挥手神游八极万縁虚下视蚊雷隠污渠大千一息八十返笑厉东海骑鲸鱼三韩王子西求法凿齿弥天两勍敌过江风急浪如山寄语舟人好看客
　　栾城次韵
　　人言长安逺如日三韩住处朝日赤飞帆走马入齐梁却渡吴江食呉橘玉门万里惟言九行人泪堕阳闗酒佛法西来到此间遍满曽如屈伸手出家王子身心虚飘然渡海如过渠逺来忽见倾盆雨属国真逢戴角鱼至人无心亦无法一物不见谁为敌东海东邉定有无拍手笑作中朝客
　　次韵孙莘老斗野亭寄子由在邵伯堰
　　落帆谢公渚日脚东西平孤亭得小憇莫景含余清坐待斗与牛错落挂南甍老僧如宿昔一笑意已倾新诗出故人旧事疑前生吾生七往来送老海上城逢人辄自哂得鱼不忍烹似闻绩溪老复作东都行小诗如秋菊艶艶霜中明过此感我言长篇发春荣【莘老诗　淮海无林丘旷泽千里平一渠闲防潴物色故不清老僧喜穿筑北户延朱甍檐楯斗杓落帘帏河汉倾平湖杳无涯湛湛緑波生结防嗟已晚不见芙蓉城尚想紫芡盘明珠出新烹平生有防尚一舟聊寄行遇胜辄偃蹇霜鬂刷澄明可待齿牙豁归与谢浮荣】
　　栾城次韵
　　扁舟未遽解坐待两闸平浊水污人思野寺为我清昔游有遗咏枯墨存髙甍故人独未来一樽谁与倾北风吹防云暮寒依月生前望防沟路却指鐡瓮城茅檐卜兹地江水供晨烹试问东坡翁毕老防此行奔驰力不足隠约性自明早为归耕计免惭老僧荣【僧荣斗野主人也子瞻将卜居丹阳蒜山下此亭正当归路故云尔】
　　鲁直防韵
　　谢公所筑埭未数曲池平苏州来赋诗句与秋气清结搆擅空濶湖光浮栋甍惟斗天司南其下百渎倾贝宫产明月含泽遍诸生槃礴淮海间风烟侵十城籁萧吹木末浪波沸庖烹我来杪揺落霜清见鱼行白鸥逺飞囬得我若眼明佳人归何时解衣绕厢荣
　　鲁直长芦寺下次韵
　　风从落帆休天与大江平僧坊昼亦静钟磬寒愈清淹留属暇日植杖数连甍颇与幽子逢煮茗当酒倾擕手霜木末朱栏见潮生樯移永正县鸟度建康城薪者得树鸡羮防味南烹香秔炊白玉饱饭愧闲行丛祠思归乐吟防夕阳明思归诚独乐薇蕨渐春荣
　　少游次韵
　　淮海正冬仲霜雪滋不平芰荷枯折尽积水寒更清辍棹得佳观湖天绕朱甍信美无与娱浊醪聊自倾北眺桑梓国悠然白云生南望古防沟沧波带芜城村墟翳茅竹孤烟起晨烹檐间鸟声落客子念当行揽衣视日景薄暮漏防明何时复来游春风发鲜荣
　　送陈睦知潭州
　　华清缥缈浮髙栋上有缬林藏石瓮一杯此地初识君千岩夜上同飞鞚君时年少面如玉一饮百觚嫌未痛白鹿泉头山月出寒光泼眼如流汞朝元阁上酒醒时卧听风琴鸣鐡凤旧游空在人何处二十三年真一夣我得生还雪髯满君亦老嫌金带重有如社鷰与秋鸿相逢未稳还相送洞庭青草渺无际天柱紫盖森欲动湖南万古一长嗟付与骚人发嘲防
　　用前韵答西掖诸公见和
　　双猊蟠础龙纒栋金井辘轳鸣晓瓮小殿垂帘碧玉钩大宛立仗青丝鞚风驭賔天云雨隔孤臣忍涙肝肠痛羡君意气风生坐落笔纵横盘走汞上樽日日防黄封赐茗时时开小凤闭门怜我老太给札看君赋云夣金奏不知江海木屡费琼瑶重岂惟蹇步困追攀已觉侍史疲奔送春还宫栁腰支活雨入御沟鳞甲动借君妙语发舂容顾我风琴不成防
　　栾城次韵
　　海上石桥余折栋大舶记君过鐡瓮东行万里若乘空老蜃长鲸应入鞚波揺风巻卧不起免教髀肉鞍磨痛归来过我话艰苦惊汗津津尚流汞海涯风物尽成图错落天吴兼紫凤至今想像隔人世往往风涛吹昼夣长沙欲往压飞楫幸有千兵作迎送文章清逸世少比科第峥嵘声自重逺行屡屈众所叹出祖谁攀车欲动明朝鼔角背王城莫听单于吹晓防【子雍奉使三韩辙时任南都见其往返故此诗言之】
　　道者院池上作
　　下马逢佳客擕壶傍小池清风乱荷叶细雨出鱼儿井好能冰齿茶甘不上眉归途更萧瑟真个解催诗
　　栾城次韵
　　雨气凉侵殿河流渗入池黄梁瀹鱼子白酒防鹅儿风细初生袖尘清免污眉郊行不易得佛壁看题诗
　　和王巩
　　谪仙窜夜郎子美耕东屯造物岂不惜要令工语言王郎年少日文如瓶水翻争锋虽剽甚闻鼔或惊奔天欲成就之使触羝羊藩孤光照防陋耿如月在盆归来千首诗倾防五石樽却疑彭泽在颇觉苏州烦君看邹忌子亷折配春温知音必无人壊壁挂桐孙
　　再用前韵和其侄震知蔡州【王震字子发文正公旦曽孙子发时为给事中故云夕郎】
　　九门挿天开万马先朝屯举鞭红尘中相见不得言夜走清虚宿叩门惊鹊翻君家汾阳家永巷车雷奔夕郎方不夕列防以自藩相逢开月閤画檐低金盆至今夣中语犹举灯前樽阿戎修玉牒未惮笔削烦君归助献纳坐继岑与温我客二子间不复寻诸孙
　　鲁直次韵
　　逺志作小草鼃衣生陵屯但为居移气其实何足言名下难为人丑好随手翻百年炊未熟一垤蚁追奔夏日蓬山永戎葵茂墙藩王子吐佳句如茧丝出盆风姿极洒落云气画罍樽属有补衮章自当宠频烦鄙夫无他能上车问寒温惟思穷山去抱犊长儿孙
　　无咎次韵
　　东国寛市征西山休骑屯时清诗人喜洗濯出佳言渊源苏夫子河入蒲昌翻轨辙校书君驾骖盗骊奔后来得濬冲他人孰窥藩譬余学礼素妇祭盛于盆不应麾门墙尚许酌衢樽夣天九门开灿然列星繁羣公顾我喜顔若白璧温赤城何足蹑愁絶永嘉孙
　　奉敕祭西太一和韩川韵四首【东轩笔録太一宫旧在京城西苏村谓之西太一熈寜初诏作宫于京城之东西隅谓之中太一】
　　圣主新除秘祝侍臣来乞丰年夀宫神君欲至半夜灵风肃然
　　玉玺亲题御笔金童来侍天香礼罢祝融参乘前驱已过衡湘
　　解剑独行残月披衣困卧清风夣蝶犹飞旅枕粥鱼已响枯桐
　　陂水初含晓渌稲花半作秋香皁盖却迎朝日红云正绕宫墙
　　鲁直次韵
　　万灵未对甘泉五福间祀迎年旍旗三斿半偃风马云车闯然
　　白髦下金神节青竹擕御炉香百礼尽修亳祀九歌不取沉湘
　　紫府侍臣鸣玉霜防御史生风官烛论诗未了知秋自属梧桐
　　泰坛下瑞云黄雨师洒道尘香便面犹承坠露金钲半吐东墙
　　文潜次韵二首
　　太一储祥世世祠官蒇事年年绛节霓旌何处松庭玉坐萧然
　　玉斚清晨荐酒天风静夜飘香鳯吹管裁孤竹琴弦奏曲潇湘
　　祭西太一见王荆公旧诗偶次其韵二首
　　秋早川原净丽雨余风日清酣从此归耕剑外何人送我池南
　　但有樽中若下何须墓上征西闻道乌衣巷口而今烟草萋迷
　　鲁直次韵
　　风急啼乌未了雨来战蚁方酣真是真非安在人间北看成南
　　晚风池莲香度晓日宫槐影西白下长庚夣到清门紫曲尘迷
　　鲁直有懐半山老人再次韵
　　短世风惊雨过成功梦迷酒酣草不妨准易论诗终近周南
　　啜羮不如放麑乐羊终愧巴西欲问老翁归处帝乡无路云迷
　　送鲁元翰知洺州
　　我在东坡下躬耕三畆园君为尚书郎坐拥百吏繁鸣哇与鼔吹等是俗物喧永谢十年旧老死三家村惟君绨袍信到我雀罗门缅懐故人意欲使薄夫敦新年对宣室白首代尧言相逢问前軰所见多后昆道舘虽云乐冷卿未足温还持刺史节却驾朱轮轩黄发方用事白须宜少存嗣圣真生知拯民如救燔初因羽渊魄尽返湘江魂坐忧东郡决老守思王尊北流桑柘没故道尘埃翻知君一寸心可敌千步垣流亡自栖止老幼忘崩奔得闲闭閤坐勿使道眼浑聊乘应舎筏直泝无生源归来成二老夜榻当重论
　　栾城次韵
　　仲连虽不仕而非绮与园逡巡笑谈间屡解战鬬繁子敬识二孙长揖鼓鼙喧意气感周郎振策起江村二贤继英风千载爲髙门曽孙事仁祖风义夙所敦台阁余故事父老称遗言白髪识公子十载友元昆婆娑久不试俯仰色逾温五马忽嘶鸣朱轮夹征轩旌旄隔河至部曲几人存铜虎不可留刍狗行当燔秋潦决河防遗黎化惊魂忧心念千里何暇把一樽西城叩门别南风吹帽翻嗟我限出谒未敢逾短垣新晴水尚壮想见民惊奔安得万丈堤止此百里浑姑尔救一境谁当理其源百闻贵一见尺书为我论



　　坡门酬唱集巻八
　　钦定四库全书
　　坡门酬唱集巻九
　　宋　邵浩　编
　　东坡
　　杜介送鱼
　　新年已送黄封酒旧老仍分赪尾鱼陋巷闗门负朝日小园除雪得春蔬病妻起斫银丝鲙稚子欢寻尺素书醉眼朦胧覔归路松江烟雨晚踈踈
　　栾城次韵
　　天街雪霁初通驷禁籞冰开渐跃鱼十尾烦君穿细栁一杯劝我芼青蔬寒樽独酌偶逢客佳句相酬不用书江海归来叨禁近空令同巷往来疎
　　狄咏石屏【狄咏枢宻使武襄公青之子与先生同馆伴辽使】
　　霏霏防轻素开重隂风花乱紫翠雪外有烟林雪近势方壮林逺意殊深防有无事人支頥识此心
　　鲁直次韵
　　翠屏临研滴明牕翫寸隂意境可千里揺落江上林百醉歌舞罢四郊风雪深将军貂狐暖士卒多苦心
　　武昌西山【并引】
　　嘉祐中翰林学士承防邓公圣求为武昌令常游寒溪西山山中人至今能言之轼谪居黄冈与武昌相望亦常往来溪山间元祐元年十一月二十九日考试馆职与圣求会宿玉堂偶话旧事圣求尝作元次山洼樽铭刻之岩石因为此诗请圣求同赋当以遗邑人使刻之铭侧
　　春江渌涨葡萄醅武昌官栁知谁栽忆从樊口载春酒步上西山寻野梅西山一上十五里风驾两腋飞崔嵬同游困卧九曲岭褰衣独到吴王台中原北望在何许但见落日低黄埃归来解剑亭前路苍崖半入云涛堆浪翁醉处今尚在石臼抔饮无樽罍尔来古意谁复嗣公有妙语留山隈至今好事除草棘常恐野火烧苍苔当时相望不可见玉堂正对金銮开岂知白首同夜直卧看椽烛髙花摧江邉晓夣忽惊防铜环玉鎻鸣春雷山人帐空猿鹤怨江湖水生鸿雁来请公作诗寄父老往和万壑松风哀
　　再次前韵
　　朱顔发过如春醅胸中梨枣初未栽丹砂未易扫白发赤松却欲参黄梅寒溪本自逺公社白莲翠竹依崔嵬当时石泉照金像神光夜发如五台饮泉鉴面得真意坐视万物皆浮埃欲收暮景返田里逺泝江水穷离堆还朝岂独羞老病自叹才尽倾空罍诸公渠渠若夏屋吞吐风月清隅隈我如废井久不食古甃缺落生隂苔数诗往复相感发汲新除旧寒光开遥知二月春江濶雪浪倒巻云峯摧石中无声水亦静云何解转空山雷欲就诸公评此语要识忧喜何从来愿求南宗一勺水往与屈贾湔余哀【韦应物诗云水性本云静石中固无声如何两相激雷转空山惊】
　　栾城次韵
　　我游齐安十日囬东坡桃李初未栽扁舟乱流入樊口山雨未止滛黄梅寒溪闻有古精舎相与推挽登崔嵬山深县令喜客至寺荒蔓草生经台黄鹅白酒得野餽藤床竹簟无纎埃可怜迁客无人见共怪青山谁为堆行惊晚照催出谷中止乱石倾余罍古今相望两令尹【谓元结与邓君也】文词洒落千山隈野人岂复识遗趣过客时为剜苍苔五年留滞屐齿秃一朝挥手船头开玉堂却忆昔游处笑问五栁应凋摧满朝文士蚤贵达冯陵霄汉乘风雷入叅秘殿出华省何曽着足空山来漂流邂逅覧遗躅耳中尚有江声哀
　　鲁直次韵
　　漫郎江南酒隠处古木参天应手栽石防为樽酌花鸟自许作鼎调盐梅平生四海苏太史酒浇不下胸崔嵬黄州副使坐闲散諌疏无路通银台鹦鹉洲前防明月江妃起舞袜生埃次山醉魂追髣髴步入寒溪金碧堆洗湔尘痕饮嘉客笑倚武昌江作罍谁知文章照今古野老争席鱼争隈邓公勒铭留刻画刳剔银钩洗緑苔琢磨十年烟雨晦摸索一读心眼开谪去长沙忧鵩入归来杞国痛天摧玉堂却对邓公直北门唤仗听风雷山川悠逺莫浪许富贵峥嵘今鼎来万壑松声如在耳意不及此文生哀
　　文潜次韵
　　灵均不醉楚人醅秋兰蘼芜堂下栽九江仙人弃家去呉市不知身姓梅东坡先生笑二子一丘便欲藏崔嵬脱遗簪笏玩杖屦招揖鱼鸟营池台西山寂寞旧风月百年石樽埋古埃洗樽置酒招浪士荒坟空余黄土堆但传言语古味在一勺元酒藏山罍邓公叹息为摩抚重刻文字苍崖隈五年见尽江上客两屐踏遍空山苔谢公富贵知不免醉眼来为苍生开长虹一吐谁得揜六翮故在何曽摧横翔相与頋鸿雁寳剑再合张与雷山猿涧鸟汝勿怨天遣两公聊一来岂知屈贾终不遇诗赋长遣后人哀
　　无咎次韵
　　雪堂蜜酒花作醅教蜂使酿花自栽堂前雪落蜂正蛰恨蜂不采西山梅漫浪饮处空有迹无酒可沃胸崔嵬不知防唤樊口渡五见新厯颁清台邓公昔叹不可挽素衣未化京雒埃山中相邀阻笻杖天上对直同金罍只今江邉春更好渔蓑不晒悬墙隈百年变化谁得料剑光自出丰城苔老儒经济国势定近臣献纳天顔开蜀公亭上别公处花栁未逐东风摧尚容登堂谭落屑不愧索米肠鸣雷固知流落本天命何必挽引须时来九闗沉沉虎豹静无复极目江枫哀
　　送杨孟容【墨迹刻石成都府治题云送杨体先知广安军】
　　我家峨眉隂与子同一邦相望六十里共饮玻瓈江江山不违人遍满千家牕但苦牕中人寸心不自降子归治小国洪钟噎防撞我留侍玉坐弱步欹丰扛后生多髙才名与黄童双不肯入州府故人余老厐慇懃与问讯爱惜霜眉厖何以待我归寒醅发春缸
　　鲁直次韵【子瞻诗句妙一世乃云效庭坚体盖退之戏效孟郊樊宗师之比以文滑稽耳恐后生不解故次韵道之】
　　我诗如曹郐浅陋不成邦公如大国楚吞五湖三江赤壁风月笛玉堂云雾牕句法提一律坚城受我降枯松倒涧壑波涛所舂撞万牛挽不前公乃独力扛诸人方嗤防渠非晁张双但懐相识察牀下拜老厐小儿未可知客或许敦厖诚堪壻阿巽买红纒酒缸
　　送顾子敦奉使河朔
　　我友顾子敦躯胆两俊伟便便十围腹不但贮书史容君数百人一笑万事已十年卧江海了不见愠喜磨刀向猪羊酾酒防隣里归来如一夣丰颊愈茂美平生批敕手浓墨冩黄纸防当勒燕然廊庙登剑履翻然向河朔坐念东郡水河来屹不去如尊乃勇耳
　　鲁直次韵二首
　　儒者给事中顾公甚魁伟经明往行河商畧颇应史劳人又乏费国计安能已成功渠有命得人斯可喜似闻阻饥余恶少惊邑里启钥探珠金夺懐取姝美部中十盗发一二书奏纸西连魏三河东尽齐四履此岂小事哉何但行治水使民皆农桑乃是真儒耳
　　今代顾虎头骨相自雄伟不令长天官亦合丞御史能贫安四壁无愠可三已昨来立清班国士相顾喜何因将使节风日按千里汲黯不居中似非朝廷美大任録万事御坐留諌纸发政恐伤民天步薄冰履苍生忧其鱼南畆多被水公行图安集信目勿信耳
　　郭熈画秋山平逺【潞公为跋尾】
　　玉堂昼掩春日闲中有郭熈画春山鸣鸠乳燕初睡起白波青嶂非人间离离短幅开平逺落落疎林寄秋晚恰似江南送客时中流囬头望云巘伊川佚老鬓如霜卧看秋山思洛阳为君纸尾作行草炯如嵩洛浮秋光我从公游如一日不觉青山映黄发为画龙门八节滩待向伊川买泉石
　　鲁直次韵
　　黄州逐客未赐环江南江北饱看山玉堂卧对郭熈画发兴已在青林间郭熈官画但荒逺短纸曲折开秋晚江村烟外雨脚明归雁行邉余叠巘坐思黄柑洞庭霜恨身不如雁随阳熈今头白有眼力尚能防笔映牕光画取江南好风日慰此将无镜中发但熈肯画寛作程十日五日一水石
　　次韵张昌言给事
　　冯颠久已欹残雪戎眼何曽落晖朔野按行犹雀跃东台暝坐觉乌飞【道家有乌飞入兎宫之説】漫夸年少容吾在【乐天诗云犹有夸张少年处笑呼张丈唤殷兄】若鬭樽前举世稀待向崧阳求水竹一犁烟雨伴公归
　　栾城次韵
　　还家未暇拂尘衣擕被重来趁落晖省户鸣驺久分散宫槐栖鹊共翻飞周庐见月风霾静斜汉横空星斗稀多病心身怯清禁故山依约夣西归
　　次韵三舍人省上【三月二十九日作明日驾幸景灵宫】
　　纷纷荣瘁何能久云雨从来翻覆手怳如一夣堕枕中却见三贤起江右【曽子开刘贡父孔经父皆江西人】嗟君妙质皆瑚琏顾我虚名但箕斗明朝冠盖蔚相望共扈翠辇朝宣光武皇已老白云乡正与羣帝骖龙翔独留杞梓扶明堂
　　栾城次韵
　　君不见西都校书宗室叟东鲁髙谈鼔瑟手偶然同我西掖垣并立晓班分左右龙文百斛世无价【属二公】瓦釡枵然但升斗诸兄落落不可望两季幸昔分余光大孔奋飞如南乡聫翩羣雁相追翔渠家冠盖犹堂堂次韵曽子开从驾二首【子开名肇子固幼弟举进士入舘阁编修国史】
　　街槐緑闇雨初匀瑞霭香风满后尘清庙幸同观济济丰年喜复接陈陈雍容已餍天庖赐俯伏初尝贡茗新辇路归来闻好语共惊尧颡类髙辛
　　入仗魂惊愧草莱一声清跸九门开晖晖日傍金舆转习习风从玉宇来流落生还真一芥周章危立近三槐【学士班近执政】道傍倘有山中旧问我收身早晚囬
　　再次韵
　　眼花错莫鬓霜匀病马羸驺只自尘奉引拾遗叨侍从思归少傅羡朱陈衰年壮观空惊目崄韵清诗苦鬬新最后数篇君莫厌捣残椒桂有余辛
　　忆观沧海过东莱日照三山迤逦开桂观飞楼凌雾起仙幢寳盖拂天来不闻宫漏催晨箭但觉檐隂转古槐供奉清班非老处会稽何日乞方囬【时方阙防稽守】
　　栾城次韵
　　万人齐仗足声匀翠辇徐行不动尘夹道欢呼通老穉从官杂遝叹徐陈旌旗稍放龙蛇巻旒冕初看日月新天遣雨师先洒道农夫不复误占辛【农家常以上辛占麦辛深则麦熟今年正月八日得辛而雨不时应驾未出一日初得雨麦始有望】
　　衣冠双日欵蓬莱帘脱琼钩扇不开清晓连惊三殿启翠华遥自九天来晨光稍稍侵黄盖瑞雾扉扉着禁槐千两翟车观礼罢归时满载徳风囘【是日内外命妇皆防景灵仰瞻三宫肃然雍穆不言而化诸公之家有能言之者】
　　栾城再次韵
　　病起江南力未匀强将冠劒拂埃尘木鸡自笑真无用刍狗何劳收已陈行从銮旗风日细侧听庙乐管弦新谁知四载勤劳后并举成功祚泣辛
　　宸心恻恻念污莱南籞西池闭不开长乐鸣鞘千乘出顾成荐鬯万方来从臣暗泣新宫栁父老行依辇路槐双阙影斜朱户启都人留看属车囬
　　次韵刘贡父省上
　　密云今日破郊西疎雨萧萧未作泥要及清闲同笑语行看衰病费扶携花前白酒倾云液户外青骢响月题不用临风苦挥泪君家自与竹林齐【贡父诗中有不及与其兄原父同时之叹然其兄子仲冯已为起居舎人】
　　再次韵
　　当年曹守我胶西共厌餔糟与汨泥自古赤丸成习俗因公黄犊免提携生还各有青山兴病起犹能小字题莫怪歌呼数相和曽将狱市寄全齐【贡父为曹州盗贼皆奔邻境盖尝有诗云从教晋盗稍奔秦】
　　栾城次韵二首
　　流落江湖东复西归来未洗足间泥偶随鹏翼培风上时得衙香满袖携落笔逡廵看儤直醉吟清絶许分题相望鲁卫虽兄弟终畏邻封大国齐
　　掖垣不复限东西賔客来冲雾雨泥白酒黄封开防灔朱樱青笼落提携五花愧我连书判三道髙君免试题谁遣松蒿同一谷凌云他日恐难齐
　　次韵张昌言喜雨
　　二圣忧勤忘寝食百神奔走会风云禁林夜直鸣江濑清洛朝囬起縠纹夣觉酒醒闻好语帐空簟冷发余薫秋来定有丰年喜剩作新诗准偹君
　　栾城次韵
　　已收蚕麦无多日旋喜山川同一云禾黍趁时青覆垅池塘流润渌生文两宫尚废清晨集中禁初消永夜薫仓粟未空民望足深耕疾耨肯忘君
　　鲁直次韵
　　三雨全清六合尘诗翁喜雨句凌云垤漂战蚁余追北柱击乖龙有裂文减去鲜肥忧玉食徧宗河岳起炉薫圣功惠我丰年食未有涓埃可报君













　　坡门酬唱集巻九
　　钦定四库全书
　　坡门酬唱集巻十
　　宋　邵浩　编
　　东坡
　　次韵刘贡父西省种竹
　　要知西掖承平事记取刘郎种竹初旧德终呼名字外后生谁续笑谈余【昔李公择种竹馆中戯语同舍后人指此竹笋云李文正手植贡父笑曰文正不独系笔亦知种竹耶时有笔工李文正】成隂障日行当见取笋供庖计已疎白首林间望天上平安时报故人书
　　栾城次韵
　　竹迷谁定知迷否趁取滂沱好雨初栽向凤池吹律处斸从芸阁杀青余迎风一啸朝囬早防月相差直宿疎应怪籍咸林外客相看不饮作除书【仲冯方作左史必与贡父并直于此】
　　次韵刘贡父独直省中
　　明牕畏日晓先暾髙栁鸣蜩午更喧笔老新诗疑有物心空客疾本无根隔墙我亦眠风榻上马君先琐月轩共喜早归三伏近解衣盘礴亦君恩
　　栾城次韵
　　帘深巧为隔朝暾竹密时能引雀喧朝罢宿酲还续夣静中诸妄稍归根坐曹闻道仍分省出沐谁当与并轩竹簟茅檐他日事重因遗咏记君恩
　　次韵刘贡父所和韩康公忆持国二首
　　夣觉真同鹿覆蕉相君脱屣自参寥顔红底事发先白室迩何妨人自遥狂似次公应未怪醉推东閤不湏招援毫欲作衣冠表盛事终当继八萧【唐萧氏自瑀及遘八宰相】闭户端居念独深小轩朱槛忆同临燎须谁识英公意【英公为其姊作粥燎须曰吾与姊皆老矣能防进粥】黄发聊知子建心【子建与楚王彪别诗云王其爱玉体俱享黄髪期】已托西风传絶唱且邀明月伴孤斟他时内集应呼我下客先判【平声】醉堕簪
　　栾城次韵
　　霜风瑟瑟巻梧蕉燕处超然夜寂寥羽客信来丹鼎具石淙夣防水声遥赤松作伴谁当见黄鹄髙飞未易招剑履终身定何益勤劳付与沛中萧
　　爱君忧世老弥深特操要须得失临晚嵗飞腾推有徳故乡安稳信无心小邦近似西山隠元气终当北斗斟圣主方求三世旧老臣何止一遗簪
　　次韵刘贡父叔侄扈驾
　　玉堂孤坐不胜清长羡枚邹接长卿只许隔墙闻置酒时因议事得聫名机云似我多遗俗广受如君不治生共托属车尘土后钧天一饷夣中荣
　　栾城次韵
　　一经空记弟傅兄旧徳终慙比长卿扈驾聫翩来接武登科先后忆题名竹林共集连诸子棣蕚相辉赖友生他日都门俱引去不应广受独华荣
　　书晁补之所藏与可画竹三首
　　与可画竹时见竹不见人岂独不见人嗒然遗其身其身与竹化无穷出清新庄周世无有谁知此凝神若人今已无此竹寜复有那将春蚓笔画作风中栁君看防崖上瘦节蛟虵走何时此霜竿复入江湖手晁子拙生事举家闻食粥朝来又絶倒谀墓得霜竹可怜先生槃朝日照苜宿吾诗固云尔可使食无肉【吾旧诗云可使食无肉不可使居无竹】
　　鲁直次韵二首
　　十年供笼饼一水试茗粥忽忆故人来壁间风动竹舎前粲戎葵舎后荒苜蓿此郎如竹瘦十饭九不肉地下文夫子风流絶此人能和晚烟色幻出嵗寒身马鬛松成拱鵞溪墨尚新应懐斵泥手去作主林神
　　郭熈秋山平逺二首
　　目尽孤鸿落照邉遥知风雨不同川此间有句无人见送与襄阳孟浩然
　　木落骚人已怨秋不堪平逺发诗愁要看万壑争流处他日终烦顾虎头
　　栾城次韵
　　乱山无尽水无邉田舎渔家共一川行遍江南识天巧临牕开巻两茫然
　　防云斜日不胜秋付与骚人满目愁父老如今亦才思一蓑风雨钓槎头
　　昨见韩丞相言王定国今日玉堂独坐有懐其人
　　昼卧玉堂上防风举轻纨铜缾下碧井百尺鸣飞澜俯仰清夣余爱此一掬寒似予平生友苦语凉肺肝秀眉玉两頬矫矫如翔鸾置之江淮交清诗洗江湍红鳞对白酒信美非所安丞相功业成还家酒杯寛人间有此客折简呼不难相将叩东閤起舞尽余欢
　　鲁直次韵寄定国
　　风云开古镜淮海熨氷纨王孙醉短舞罗袜步防澜老骥心虽在白鸥盟已寒斯人气金玉视世一防肝南归脱虫蛊入对随孔鸾忽以口语去鼔船下惊湍收身薄氷释置枕泰山安后土花药丽海门天水寛伐木思我友知人良独难遥怜须鬓緑犹复耐悲欢
　　余与李廌方叔相知久矣领贡举事而李不得第愧甚作诗送之【廌阳翟人少以文字见子瞻子瞻喜之及知举廌适就试意在必得廌以冠多士及考章程文大喜以为廌无疑遂以为魁及拆号怅然出院以诗送廌】
　　与君相从非一日笔势翩翩疑可识平时谩説古战塲过眼终迷目五色我慙不出君大笑行止皆天子何责青袍白纻五千人知子无怨亦无徳买羊沽酒谢玉川为我醉倒春风前归家但草凌云赋我相夫子非臞仙
　　鲁直次韵
　　骥子堕地追风日未试千里谁能识习之实録塟皇祖斯文如女有正色今年持槖佐春官遂失此人难塞责虽然一閧有竒偶愽悬于投不在徳君看巨浸朝百川此岂有意横潦前愿为雾豹懐文隠莫爱风蝉蜕骨仙
　　方叔次韵【并叙】
　　某顷元祐三年春礼部不第防东坡先生送之以诗黄鲁直诸公皆有和诗今年秋复下第将归耕颍川輙次前韵上呈编史内翰先生及乞诸公一篇以荣林泉不胜幸甚
　　平生虚老太平日一日不知人不识鬓毛斑斑黒无几渐与布衣为一色平时功名众所料数竒辜负师友责世为长物穷且忍静看诸公树勋徳欲持牛衣归颍川结庐抱耒箕颍前祗将残龄学农圃试问瀛洲紫府仙
　　和宋肇游西池
　　汉皇慈俭不开邉尚教千艘下濑船贪看艨艟飞鬬舰不知赑屭舞钧天故山西望三千里往事囬思二十年自笑区区足官府不如公子散神仙
　　鲁直次韵
　　金狨系马晓莺邉不比春江水上船人语车声喧法曲花光楼影倒晴天人间化鹤三千嵗海上看羊十九年还作遨头惊俗眼风流文物属苏仙
　　庆源宣义王丈以累举得官为洪雅主簿雅州户掾遇吏民如家人人安乐之既谢事居眉之青神瑞草桥放懐自得有书来求红带既以遗之且作诗为戯请黄鲁直学士秦少游贤良各为赋一首为老人光华
　　青衫半作霜叶枯遇民如儿吏如奴吏民莫作官长看我是识字耕田夫妻啼儿号刺史怒时有野人来挽须拂衣自注下下考芋魁饭荳吾岂无归来瑞草桥邉路独游还佩平生壶慈姥岩前自唤渡青衣江畔人争扶今年蚕市数州集中有遗民懐袴襦邑中之黔相指示白髯红带老不癯我欲西归卜隣舎隔墙拊掌容歌呼不学山王乘驷马囬头空指黄公垆
　　鲁直次韵
　　参军但有四立壁初无临江千木奴白头不是折腰具桐帽棕鞵称老夫沧江鸥鹭野心性隂壑虎豹雄牙须鹔鷞作裘初服在猩血染带隣翁无昨来杜鹃劝归去更得把酒聴提壶当今人才不乏使天上二老须人扶儿无饱饭尚勤书妇无复裈且着襦社瓮可漉溪可渔更问黄鸡肥与癯林间醉着人伐木犹夣官下闻追呼万钉围腰莫爱渠富贵安能润黄垆
　　少游次韵
　　君不见相如容貌穷不枯卓氏耻之分百奴一朝奉命使笻莋驷马赤车从万夫仲元君平更髙妙寄食耕卜霜眉须两川人物古不乏数子风流今可无参军少年饱经术期作侍中司御壶老披青山更矍铄上马不用儿孙扶一朝忽解印绶去耻将诗礼攘裙襦悬知百年事已定却笑列仙形甚癯东阡北陌西风入瑞草桥邉人呌呼想见红围照白发頽然醉卧文君垆
　　送钱穆父出守越州二首【钱穆父名勰以龙图阁待制权知开封府坐奏狱空不实出知越州时元祐三年九月也】
　　簿书常苦百忧集樽酒今应一笑开京兆从教思广汉防稽聊喜得方囬
　　若耶溪水云门寺贺监荷花空自开我恨今犹在泥滓劝君莫棹酒船囬
　　鲁直次韵
　　然今日望人材每见紫芝眉宇开又触惠文江海去快帆谁与挽令囬
　　谪官犹得住蓬莱抱牍人希书巻开张敞妩眉应急召董宣强项莫低徊
　　戯书李伯时画御马好头赤
　　山西战马饥无肉夜嚼长稭如嚼竹蹄间三丈是徐行不信天山有坑谷岂如廐马好头赤立仗归来卧斜日莫教优孟卜塟地厚衣薪槱入铜歴
　　栾城次韵
　　防邉壮士生食肉小来骑马不骑竹翩然赤手挑青丝防下巅崖试深谷牵入故闗榆叶赤未惯中原暖风日黄金络头依圉人俯听北风懐所歴
　　鲁直次韵
　　李侯画骨不画肉笔下马生如破竹秦驹虽入天仗图犹恐真龙在空谷精神权竒汗沟赤有头赤乌能逐日安得身为汉都防三十六城看歴歴
　　文潜次韵
　　世无将军飞食肉宛马不来鞭费竹赤驽当御亦偶然冀北此曹量计谷慙愧蒲梢汗流赤翻鬛胡风嘶汉日麒麟不合地上行谁道风云未经歴
　　无咎次韵
　　君不见昆仑龙种非凡肉不但蹄髙耳批竹区区吴蜀有二骏跳过防桥飞出谷万蹄纵牧原野赤汧陇收驹日复日未须天廐惊好头冀北未空聊一歴
　　次韵王郎子立风雨有感【王子立名适赵郡临城人东坡守徐子立为州学生喜怒不见得丧若一】
　　百年一俯仰寒暑相主客稍増裘褐气已觉团扇厄不须计荣辱此丧彼有获我琴终不败无攫故无醳后生不自牧呻吟空挟策揠苖不待长买菜苦求益此郎独静退门外无行迹但恐陶渊明每为饥所迫凄风防衣结小雪穿门席愿君付一笑造物亦戯剧朝来赋云夣笔落风雨疾为君裁春衫髙防开桂籍
　　鲁直次韵
　　妇翁不可挝王郎非娇客十年为从学苦淡共陻厄燕雀嗤鸿渐犬羊睨麟获遇逢泾渭分昨夣春冰释平生五车书才吐二三策已作谤薫天金朱果何益君穷一牕下风雨更削迹诗工知学进词苦见意迫俗情傲秦赘妇舎不暖席南冶从东家不闻被嘲剧师儒并世难日月过箭疾公今未有田把笔耕六籍
　　方叔次韵二首
　　清商变秋声众叶如寄客荣心知有在奈此嵗寒厄异时青青容卒嵗安所获伊余各潦倒短褐破未释干禄已愧古徇世真短防种种头上发缟相损益矧余久离羣君堂无余迹老感嵗月遒穷觉天地迫蟋蟀居我牀呻怨穿枕席嗟嗟索居意与尔俱此剧穷秋复寒早霰雪何太疾起观庭前叶阶除已狼籍
　　东西南北人生作天地客上下既无交司命巧为厄人间不如意十事九不获荣心死灰然生意春冰释疲驽强倾【阙】步永固鞭策长年计将智尺损或寸益青云久絶望下邑聊托迹嵗月不我容老景巧相迫君依郑贤侯馆粲缁衣席吾知亚夫军得子如得剧嗟余寓西河医门定多疾富贵如相忘脱我耕夫籍
　　方叔用韵送崔延孙入闗兼寄杜闗
　　尘埃长安道风流颍川客登临惬所愿岂倦鞗与厄山川各呈姿遇景心喜获念子幽情懐俯仰千虑释平生四方志玩世得长防山川无世韵宜为子三益嗟余老于行四海多辙迹误兴功名想自取忧患迫穷愁入心膂魂夣惊枕席羡君千里驾乘兴如戯剧老夫无能为况乃婴百疾寄声杜陵翁安穏醉经籍





　　坡门酬唱集巻十
　　钦定四库全书
　　坡门酬唱集巻十一
　　宋　邵浩　编
　　东坡
　　次韵圣俞木山【并序】
　　吾先君子尝蓄木山三峯且为之记与诗诗人梅二丈圣俞见而赋之今三十年矣而犹子千乘又得五峯益竒因次圣俞韵使并刻之其侧
　　木生不愿回万牛愿终天年仆沙洲时来幸逢河伯秋掀然见怪推不流蓬婆雪岭巧雕锼蛰虫行蚁为豪酋阿咸大胆忽持去河伯好事不汝尤城中古沼浸坤轴一林瘦竹吾莵裘二顷良田不难买三年桤木行可槱防将白髪对苍巘鲁人不厌东家丘【圣俞诗空山枯楠大蔽牛霹雳夜落鱼凫洲鱼鳬水射几千秋蠧肌烂髓沙荡流惟存坚骨蛟龙锼形侔三山中雄酋左右两峯相挟翼尊奉君长无慢尤苏夫子见之惊且喜买与谿叟凭貂裘因嗟大不为梁楝又叹残不为薪槱雨侵藓澁得石瘦宜与　夫子归隠丘】
　　栾城次韵
　　江槎出没浮犀牛波涛掀天谷为洲江寒水落惊霜秋危根瘦节鸣寒流脆朽吹去谁镌锼连峯叠嶂立酋酋吾家此山不易得十年弃置空自尤猿号鹤唳岂无意委蛇怪我懐羔裘西归父老拍手笑笑忆翁子躬薪槱去时三山今有五不问故园惟一丘
　　送千乘千能两侄还乡
　　治生不求富读书不求官譬如饮不醉陶然有余欢君看厐徳公白首终泥蟠岂无子孙念顾独遗以安鹿门上冢囬牀下拜龙鸾躬耕竟不起耆旧节独完念汝少多难冰雪落绮纨五子如一人奉养真色难烹鸡独餽母自享苜蓿槃口腹恐累人寜我食无肝西来四千里敝袍不言寒秀眉似我兄亦复心闲寛忽然舍我去嵗晚留余酸我岂轩冕人青云意先防汝归莳松菊环以青琅玕桤隂三年成可以挂吾冠清江入城郭小圃生防澜相从结茆舎曝背谈金銮
　　栾城次韵
　　少年食糠覈吐去愿一官躬耕遇敛获不知以为欢谓言一飞翔要胜终屈蟠朝廷未遑入江海失所安多忧变华髪照影惭双鸾恩从万里归独喜大节完日食太仓米箧中有余纨竒穷不当尔自信处此难长女闻孀居将食泪滴槃老妻饱忧患悲咤摧心肝西飞问黄鹄谁当救饥寒二子怜我老辇致心一寛别久得防合喜极成辛酸忽闻倚门望有书惊嵗防深情见缓急欲报非琅玕劝尔勤孝友慎毋慕衣冠渊淳自成井放防当生澜岂有白雪驹举足无和銮
　　卧病逾月请郡不许复直玉堂十一月一日锁院是日苦寒诏赐官烛法酒书呈同院
　　防霰疎疎防玉堂词头夜下揽衣忙分光御烛星辰烂拜赐宫壶雨露香醉眼有花书字大老人无睡漏声长何时却逐桑榆暖社酒寒灯乐未央
　　复次韵谢景仁
　　笙磬分均上下堂【旧説堂上之乐皆受笙均堂下之乐皆受磬均】游鱼舞兽自奔忙朱弦初识孤桐韵【旧乐金石声髙而丝声防今乐金石与丝声皆着】玉琯犹闻秬黍香【旧法以尺生律今以黍定律以律生尺】万事今方咨伯始一斑我亦愧真长此生防见三雍就无复寥寥叹未央
　　栾城次韵
　　铜镮玉锁闭空堂腕脱初惊笔札忙红烛遥怜风雪暗黄封防防桂椒香光明坐觉幽隂破温暖深知覆育长明日白麻传好语曼声防绕殿中央
　　送子由使契丹
　　云海相望寄此身那因逺适更沾巾不辞驿骑凌风雪要使天骄识凤麟沙漠囬看清禁月湖山应夣武陵春单于若问君家世莫道中朝第一人
　　栾城次韵
　　朔雪胡沙试此身青罗便面紫狐巾拥代北随飞雁顿足江东有卧麟欺酒壶冰将送腊照溪梅蕚定先春汉家五饵今方騐更愧当年叹息人
　　感旧诗【并引】
　　嘉祐中余与子由同举制策寓居懐逺驿时年二十六而子由二十三耳一日秋风起雨作中夜翛然始有感慨离合之意自尔宦游四方不相见者十常七八每夏秋之交风雨作木落草衰辄凄然有此感盖三十年矣元丰中谪居黄冈而子由亦贬筠州尝作诗以记其事元祐六年予自杭州召还寓居子由东府数月复出领汝隂时予年五十六矣乃作诗留别子由而去
　　牀头枕驰道双阙夜未央车毂鸣枕中客夣安得长新秋入梧叶风雨惊洞房独行残月影怅焉感初凉筮仕记懐逺谪居念黄冈一住三十年此懐未始忘叩门呼阿同【子由一字同叔】安寝已太康青山映华发归计三月粮我欲自汝隂径上潼江章想见氷槃中石蜜与柿霜【予欲请东川而归二物皆东川所出】怜子遇明主忧患已再尝报国何时毕我心久已降
　　栾城次韵
　　还朝正三伏一再趋未央久从江海游苦此剑佩长夣中惊和璞起坐怜老房【子瞻梦中见人诵诗云度数刑名自偶然破琴今有十二弦此生若遇邢和璞始信秦筝是响泉因作破琴诗以记之】为我忝丞辖寘身愿并凉【子瞻每欲为国守邉顾不敢请耳】此心一自许何暇忧陟冈早嵗发归念老来未尝忘渊明不久仕黔娄足为康家有二顷田嵗办十口粮教敕诸子弟编排旧文章辛勤养松竹迟暮多风霜尝恐先着鞭独引社酒尝火急报君恩防合心则降
　　西湖秋涸东池鱼窘甚因防客呼网师迁之西池为一笑之乐夜归被酒不能寐戱作放鱼一首
　　东池浮萍半粘块裂碧跳青出鱼背西池秋水尚涵空舞濶揺深吹荇带吾僚有意为迁居老守纵馋那忍鲙纵横争看银刀出瀺灂初惊玉花碎但愁数罟损鳞鬛未信长堤隔涛濑濊濊发发湏臾间圉圉洋洋寻丈外安知中无蛟龙种尚恐或有风云防明年春水涨西湖好去相忘淮海
　　复次放鱼前韵荅赵承议陈教授【赵景贶陈履常】
　　扰扰万生同一块抢榆不羡培风背清丘已吞云梦芥黄河复缭天门带尝讥韩子隘且陋一饱鲸鱼何足鲙东坡也是可怜人披抉泥沙收细碎逝将归修八节滩又欲往钓七里濑正似此鱼逃网中未与造物游数外且将新句调二子湖上秋髙风月防为君更唤木肠儿脚叩两舷歌小海
　　无已次韵三首
　　穷秋积雨不破块霜落西湖露沙背大鱼泥蟠小鱼乐髙邱覆杯水如带鱼穷不作揺尾怜公寜忍口不忍鲙修鳞失水玉参差晚日揺光金破碎咫尺波涛有生死安知平陆无滩濑此身寜供刀几用着意更须风雨外是间相忘不为小濠上之意谁得防枯鱼虽泣悔可及莫待西江与东海
　　赤手取鱼如拾块布网鸣舷攻腹背岂知激浊与清流恐惧骈头牵翠带居士存心到鱼鸟防有防生化余鲙寜容网目漏吞舟谁能烹鲜作苛碎我亦江湖钓竿手误逐轻车从下濑生当得意落鸥邉何用封侯堕鸢外不如此鱼今得所置身暗与神明防径须作记戒鲸鲵防有任公钓东海
　　诗成笔落骥歴块不用安西题纸背小家厚敛四壁立拆东补西裳作带堂下觳觫牛何罪太山之阳人作鲙同生异趣有如此缾悬瓽间终一碎流水长者今公是雨花散乱投金濑人言充庖须此軰慈观更须容度外赐墙及肩人得视公才槃槃一都防有怜其穷与不朽我亦牵连书玉海
　　九月十五日观月听琴西湖一首示坐客
　　白露下众草碧空巻防云孤光为谁来似为我与君水天浮四座河汉落酒樽使我冰雪肠不受麯糵醺尚恨琴有弦出鱼乱湖纹哀弹非旧曲妙耳非昔闻良时失俯仰此见寜朝昬悬知一生中道眼无由浑
　　复次前韵谢赵景贶陈履常见和兼简欧阳叔弼兄弟
　　能诗李长吉识字扬子云端能望此府坐啸获两君逝将江湖去浮我五石樽眷焉复少留尚为世所醺或劝莫作诗儿軰工织纹朱弦寄三叹未害俗耳闻共寻两欧阳伐薪照黄昬是家有甘井汲多终不浑
　　无已次韵三首
　　清湖纳明月逺览无留云人生亦何须有酒与桐君自醉寜问客一樽复一樽平生今不饮意得同酣醺清言冰玉质壊衲山水纹殚精有后悟触耳无前闻潜鱼避流光归鸟投重昬信有千丈清不如一尺浑
　　公诗周鲁后曵曵垂天云府中顾长康风味如麴君非公无此客请夀南山樽叔季大儒后偏醒亦同醺心与柏石坚章成绮绣纹多难独不补少戅久无闻时无今古异智有功名昬可使百尺底不作数斗浑
　　公诗端王道亭亭如紫云举世不敢学谓是诗中君独有黄太史抱杓挹其樽韵出百家上诵之心已醺黄钟毁少合大裘摈不纹世事如病耳蚁鬬作牛闻苦懐太史惠养豹烟雨昬后世无髙学举俗爱许浑
　　泛颍
　　我性喜临水得颍意甚竒到官十日来九日河之湄吏民笑相语使君老而痴使君实不痴流水有令姿绕郡十余里不驶亦不迟上流直而清下流曲而漪画船俯明镜笑问汝为谁忽然生鳞甲乱我须与眉散为百东坡顷刻复在兹此岂水薄相与我相娱嬉声色与臭味颠倒小儿等是儿戱物水中少磷淄赵陈两欧阳同参天人师观妙各有得共赋泛颍诗
　　无已次韵
　　冲风不成寒脱木还自竒坐看白日晚起行清颍湄三穴未为得一舟不作痴路暗鸟遗音江清鱼防姿宇定怪物变意行觉舟迟公与两公子妙语含风漪但怪笑谈剧莫知宾主谁得句未肯吐欝鬰见睫眉相从能防何行乐当及兹生忍自作难百忧间一嬉时寻赤眼老不探黄口儿解公头上巾一洗七年缁至洁而纳污此水真我师须公晓二子人自穷非诗
　　叔弼云履常不饮故不作诗劝履常饮
　　我本畏酒人临觞未常诉平生坐诗穷得句忍不吐吐酒茹好诗肝胃生滓污用此较得防天岂不足付吾侪非二物嵗月谁与度悄然得长愁为计已大误二欧非无诗恨子不饮故强为釂一酌将非作愁具成言如皎日援笔当自赋他年五君咏山王一时数
　　无已次韵
　　五士三不同烦公以诗诉强酒古所辞妙语神其吐自念每累人举扇毋我污复使两欧阳缩手不分付平生西方社努力须自度不忧龟九头肯畏语一误顿悟而渐修从此辞世故公看万金产寜能一朝具两生文章家夙记鸣蝉赋请公坚城垒兵来后无数
　　景贶履常屡有诗督叔弼季黙唱和已许诺矣复以此句挑之
　　君家文律冠西京旋筑诗坛按酒兵袖手莫轻真将种致师须得老门生明朝郑伯降谁受昨夜条侯壁已惊从此醉翁天下乐还应一举百觞倾
　　无已次韵
　　吟声正可虫鸣酒面犹须作老兵岂有文章妨要务孰知诗律自前生向来懐璧真成辠未必含光不屡惊血指汗顔终缩手此懐端复向谁倾
　　与赵陈同过欧阳叔弼新治小斋戯作一首
　　江湖故国风雨倾旧庐东来三十年愧此一束书尺椽亦何有而我常客居羡君开此室容膝真有余拊牀琴动揺防笔牕明虚后夜龙作雨天明雪填渠梦囬闻剥啄谁乎陈赵予添丁走沽酒通徳起挽蔬主孟当啗我玉鳞金尾鱼一醉忘其家此身自籧篨
　　无已次韵
　　行者悲故里居者爱吾庐生须着锥地何赖汗牛书丈室八尺牀称子闭门居百为防有还一足不愿余纷纷幼老间得失了悬虚客在醉则眠聴我勿问渠论胜已絶倒句妙方愁予竹几无留尘霜畦有余蔬相从十五年不为食有鱼时须一俯仰君可借蘧蒢
　　洞庭春色【并序　安定郡王名世准字君平时以保静军留后为安定郡王赵徳麟旧字景贶先生着字説为字徳麟徳麟字见于诗者自此篇始】
　　安定郡王以黄柑酿酒谓之洞庭春色色香味三絶以饷其犹子徳麟德麟以饮予为作此诗醉后信笔颇有沓拖风气
　　二年洞庭秋香雾长噀手今年洞庭春玉色疑非酒贤王文字饮醉笔龙蛇走既醉念君醒逺饷为我夀缾开香浮座盏凸光照牖方倾安仁醽莫近公逺齅要当立名字未用问升斗应呼钓诗钩亦号扫愁帚君知蒲萄恶正是嫫母黝湏君灔海杯浇我谈天口
　　无已次韵
　　洞庭千木奴寸丝不挂手来输步兵厨酿作青田酒王家玉东西未觉嵗华走方从浮罗山【浮罗山有仙人种柑处】已作南阳夀还将瓮头春慰予雪入牖我方缚禅律一举烦屡嗅东坡酒中仙醉墨粲星斗诗成以属我千金须敝帚何曽樽爼间着客面黧黝定须笑美人【赵有躄者乎原君美人笑之】蘸甲不濡口












　　坡门酬唱集巻十一
　　钦定四库全书
　　坡门酬唱集巻十二
　　宋　邵浩　编
　　东坡
　　十月十四日以病在告独酌
　　翠柏不知秋空庭失揺落幽人得嘉防露坐方独酌月华稍澄穆雾气尤清薄小儿亦何知相语翁正乐铜鑪烧柏子石鼎煮山药一杯赏月露万象纷酬酢此生独何幸风防欣初泊誓逃顔跖网行赴乔松约莫嫌风有待谩欲戯寥廓泠然心境空彷佛来笙鹤
　　无已次韵
　　云月酒下明风露衣上落是中有何好草草成独酌使君顾谓客老子兴不薄饮以全吾真醉则忘所乐未解饮中趣中之如狂药起舞屡跳踉骂坐失酧酢终然厌多事超繁趋淡泊功名无前期山林有成约身将嵗华晚意与天宇廓醒醉各有适短长听鳬鹤
　　独酌试药玉滑盏有懐诸君子明日望夜月庭佳景不可失作诗招之
　　镕铅煮白石作玉真自欺琢削为酒杯规模定州瓷荷心虽浅狭镜面良渺弥持此夀嘉客到手不容辞曹侯天下平定国岂其师一饮至数石温克颇似之风流越王孙诗酒屡出竒喜我有此客玉杯不徒施请君诘欧陈问疾来何迟呼儿扫月榭扶病及良时
　　无已次韵
　　仙人弃余粮玉色已可欺小试换骨方价重千氷瓷灌以长白虹渺若江海弥浮之端不恶举者亦何辞但愧闻道晚早从雁门师律部无明文可复时中之汝阳佳少年三斗出六竒家有持杯手两好当一施风吹酒面仄月度杯心迟百年容有命一笑更须时
　　竹间亭小酌懐欧阳叔弼季黙呈赵景贶陈履常
　　嵗暮自急景我闲方缓觞醉饮西湖晚步转北渚长地坐畧少长意行无涧冈久知荠麦青稍喜榆栁黄盎盎春欲动防防夜未央水天鸥鹭静月雾松桧香抚景方晼晚懐人重凄凉岂无一老兵坐念两欧阳我意正麋鹿君才亦珪璋此防恐难久此欢不可忘
　　无已次韵
　　自昔有遗韵小饮不尽觞坐待竹间月奈此云影长起行林下路散策逾平冈破眼一枝春着意千叶黄暄寒防有分蜂蝶来无央鸟语带余寒竹风囬妙香缅想两公子作恶变清凉谁怜尘沙底瘦马踏朝阳斯人班马后如圭复如璋相逢了无得佳处每难忘
　　臂痛谒告作三絶句示四君子
　　公退清闲如致仕酒余欢适似还乡不妨更有安心病卧看萦亷一炷香
　　心有何求遣病安年来古井不生澜秪愁戯瓦闲童子却作泠泠一水看
　　小阁低牕卧晏温了然非黙亦非言维摩示病吾真病谁识东坡不二门
　　无已次韵
　　静中有业官成集醉里无何老是乡丈室向来无一物却须天女与拈香
　　竭泽囬波不作难未应平地起风澜是身非有从何病试下先生一着看
　　纸帐薫罏作小春青奴白牯对忘言更无人问维摩诘始是东坡不二门
　　蜡梅一首赠赵景贶
　　天工防酥作梅花此有蜡梅禅老家蜜蜂采花作黄蜡取蜡为花亦其物天工变化谁得知我亦儿嬉作小诗君不见万松岭上黄千叶玉蘂檀心两竒絶醉中不觉渡千山夜闻梅香失醉眠归来却夣寻花去夣里花仙覔竒句此间风物属诗人我老不饮当付君君行适吴我适越笑指西湖作衣鉢
　　无已次韵
　　化人巧作缃様花何年落子空王家羽衣霓袖浣香蜡从此人间识尤物青琐诸郎却未知天公下取仙翁诗乌丸鸡距冩玉叶却怪寒花未清絶北风驱雪度闗山把烛看花夜不眠明朝诗成公亦去长使诗仙诵佳句湖山信美更须人已觉西湖属此君坐想明年吴与越行酒赋诗听击钵
　　书王晋卿画四首
　　山隂陈迹
　　当年不识此清真强把先生拟季伦等是人间一陈迹聚蚊金谷本何人
　　雪溪乘兴
　　溪山雪月两佳哉宾主谈锋夜转雷犹言不见戴安道为问适从何处来
　　四明狂客
　　毫端偶集一防尘何处谿山非此身狂客思归便归去更求勅赐枉天真
　　西塞风雨
　　斜风细雨到来时我本无家何处归仰看云天真蒻笠旋收江海入蓑衣
　　栾城次韵
　　山隂陈迹
　　卧对郗人气已真晚依丘壑更无伦不湏复预清言侣自是江东第一人【逸少知清言之害然兰亭记亦不免慕清名耳】
　　雪溪乘兴
　　亟往遄归真旷哉聋人不信有惊雷虽云不必见安道已误扁舟犯雪来
　　四明狂客
　　失脚来游九陌尘故溪何日定抽身便同贺老扁舟去已笑西山郑子真
　　西塞风雨
　　雨细风斜欲暝时凌波一叶去安归遥知夜宿蛟人室浪卷波分不着【直畧切】衣
　　到官病勌未尝防客毛正仲惠茶乃以端午小集石塔戯作一诗为谢
　　我生亦何须一饱万想灭胡为设方丈养此肤寸舌迩来又衰病过午食辄噎缪为淮海帅每愧厨传阙爨无欲清人奉使免内热空烦赤泥印逺致紫玉玦为君伐羔豚歌舞菰黍节禅牕丽午景蜀井出冰雪坐客皆可人鼎器手自洁金钗汤眼鱼蟹亦应诀遂令色香味一日备三絶报君不虚投知我非轻啜
　　无咎和韵
　　唐来木兰寺遗迹今未灭僧钟嘲饭后语出饥客舌今公食方丈玉茗摅噫噎当年卧江湖不泣逐臣玦中和似此茗受水不易节轻尘散罗麴乱乳发瓯雪佳辰杂兰艾共吊楚累洁老谦三昧手心得非口诀谁知此间妙我欲希超絶持夸淮北士汤缾供朝啜
　　召还至都门先寄子由
　　老身倦马河堤永踏尽黄榆緑槐影荒鸡号月未三更客夣还家时一顷归老江湖无嵗月未填沟壑犹朝请黄门殿中奏事罢诏许来迎先出省已飞青盖在河梁定饷黄封兼赐茗逺来无物可相赠一味丰年説淮颍
　　栾城次韵
　　兄诗有味剧隽永和者仅同如画影短篇泉冽不容挹长韵风吹忽千顷经年淮海定成集走书道路未遑请相思半夜发清唱醉墨平明照东省【诗到适在省中】南来应带蜀岗泉西信近得防山茗出郊一饭欢有余去嵗此时初到颍
　　上元侍饮楼上三首呈同列
　　澹月疎星绕建章仙风吹下御罏香侍臣鹄立通明殿一朶红云捧玉皇
　　薄雪初消野未耕卖薪买酒看升平吾君勤俭倡优拙自是丰年有笑声
　　老病行穿万马羣九衢人散月纷纷归来一盏残灯在犹有傅柑遗细君【侍饮楼上则贵戚争以黄柑遗近臣谓之传柑盖故事也】
　　栾城次韵二首
　　敌去邉城少奏章雪残中禁罢焚香都人知有新年喜争看雕舆金凤皇
　　春来有意乞归耕足痹三年久未平【顷奉使契丹坠马伤足已三年矣】忽记上元銮辂出起聴前殿晓钟声
　　鲁直次韵
　　赭黄繖底望龙章不防惟闻寳炬香一片韶音归复道重瞳左右列英皇
　　端门魏阙郁峥嵘灯火如山辇路平不待上林莺百啭教坊先已进春声
　　仗下蕃夷各一羣机泉如雨自缤纷谛观香案傍邉吏却是茅山大小君
　　少游次韵【此三诗鲁直少游集中皆有之未知谁之所作姑两存之】
　　赭皇繖底望龙章不防惟闻蜡炬香一片韶音归复道重瞳左右列英皇
　　端门魏阙郁峥嵘灯火如山辇路平不待上林莺百啭教坊先已进春声
　　仗下蕃夷各一羣机泉如雨自缤纷谛观香案傍邉吏却是茅山大小君
　　送黄师是赴两浙宪
　　世久无此士我晚得王孙寜非叔度家岂出次公门白首沉下吏緑衣有公言哀哉吴越人久为江湖吞官自倒帑廪饱不及黎元近闻海上港渐出水底村愿君五袴手招此半菽魂一见刺史天稍忘狱吏尊防稽入吾手镜湖小于盆比我东来时无复疮痍存
　　文潜次韵【少一韵】
　　昔见君纳妇今见君抱孙先公力种徳子合大其门何为亦如我有抱不得言峥嵘胸中气黙黙自吐吞谁知东坡老感激论元元欲将洛阳裘尽盖江湖村既系海若颈又鞭江胥魂意令仰天民不隔顶上盆我独乞禅牀一气中夜存
　　次韵滕大夫雪浪石
　　大行西来万马屯与岱岳争雄尊飞狐上党天下脊半掩落日先黄昬削成山东二百郡气压代北三家村千峯石巻矗牙帐崩崖凿断开土门朅来城下作飞石一礮惊落天骄魂承平百年烽燧冷此物僵卧枯榆根画师争摹雪浪势天工不见雷斧痕离堆四面绕江水坐无蜀士谁与论老翁儿戯作飞雨把酒坐看珠跳盆此身自幻孰非夣故国山水聊心存
　　栾城次韵
　　谪居杜老尝东屯波涛绕屋知龙尊门前石岸立精鐡朝汐洗尽莓苔昬野人相望夹水住扁舟时过江西村牕中缟练舒眼界枕上雷霆惊耳门不堪水怪妄欺客欲借楚些时招魂人生出处固难料流萍着水初无根旌旗旋逐金鼔发蓑笠尚带风雨痕髙斋雪浪巻苍石北叟未见疑戱论激泉飞水行亦冻穷邉腊雪如翻盆一杯径醉万事足江城气味犹应存
　　少游次韵【少一韵】
　　汉庭卿士如云屯结绶弹冠朝至尊登髙履危足在外神色不变惟伯昬金华掉头不肯住乞身欲老江南村天恩许兼两学士将兵百万守北门居士彊名曰天元寤寐山水劳心魂髙斋引泉注竒石迅若飞浪来云根朔南修好八十载兵法虽妙何足论夜防蕃汉人马静想见雉堞低金盆报罢五更人吏散坐调一气白元存
　　文潜次韵
　　中山士马如云屯号今惟觉将军尊熊旗犀甲罗左右金钲鸣鼔諠朝昬少年畎畆老为将谁能复记躬耕村东坡先生事业异道峻不得安脩门眼前富贵念不起惟有山林劳夣魂榛中竒石安至此坐防湔洗见本根奔流骤浪势万里至画乃扫笔墨痕黄牛三峡固细事赤壁长江何足论能令万古蛟蜃怪么麽入此琉璃盆扁舟独往则不可平生致君言具存
　　无咎次韵
　　居庸灭烽惟留屯时平更觉将军尊铃斋看雪拥衲坐急鼔又报邉城昬百壶髙宴梨栗圃千里未尽桑麻村天怜公老无以乐一星飞堕从天门得无遗履谷城化恐是吃草金华魂不然荆棘霜露底兀然竒怪来无根女娲捣链所遗弃奔潨尚有河汉痕岂其谋国坐不用聊以永日寜复论跳梁不忧牧并塞绥纳可使鱼游盆公归廊庙谁得挽此石万古当长存
　　子由生日以檀香观音像及新合印香银篆槃为夀
　　旃檀婆律海外芬西山老脐柏所薫香螺脱黡来相羣能结缥渺风中云一灯如萤起防焚何时度尽缪篆纹缭绕无穷合复分緜緜浮空散氤氲东坡持是夀夘君君少与我师皇坟旁资老聃释迦文共厄中年防蝇蚊晚遇斯须何足云君方论道承华勋我亦旗鼔严中军国恩当报敢不勤但愿不为世所醺迩来白发不可耘问君何时返乡枌收拾散亡理放纷此心实与香俱焄闻思大士应已闻
　　栾城次韵
　　日月中人照与芬心虚虑尽气则薫彤霞防空来羣羣精诚上彻天无云寸田幽阙煗不焚眇眎中外綘锦纹防然物我无复分不出不入常氤氲道师东西指示君乘此飞仙勿留坟茅山隐居有遗文世人心动随防蚊不信成功如所云蚤夜宾饯同华勋尔来仅能破魔军我经生日当益勤公禀正气饮不醺梨枣未寔要锄耘日云暮矣収桑枌西还闭门止纷纷忧愁真能散凄焄万事过耳今不闻【登真隐诀云日中青帝曰照龙韬其夫人曰芬艳婴】







　　坡门酬唱集巻十二
　　钦定四库全书
　　坡门酬唱集巻十三
　　宋　邵浩　编
　　东坡
　　壶中九华诗【并引　一统志九华山在青阳县旧名九子山李白谓九峯似莲花乃更今名】湖口人李正臣蓄异石九峯玲珑宛转若牕櫺然予欲以百金买之与仇池石为偶方南迁未暇也名之曰壶中九华且以诗记之
　　清谿电转失云峯梦里犹惊翠扫空五岭莫愁千嶂外九华今在一壶中天池水落层层见玉女牕明处处通念我仇池太孤絶百金归买碧玲珑
　　予昔作壶中九华诗其后八年复过湖口则石已为好事者取去乃和前韵以自解也
　　江邉阵马走千峯问讯方知冀北空尤物已随清梦防真形宛在画图中归来晚嵗同元亮却扫何人伴敬通赖有铜盆修石供仇池玉色自璁珑
　　鲁直次韵【湖口人李正臣蓄异石九峯东坡先生名日壶中九华并为作诗后八年自海外归湖口石已为好事者所取乃和前篇以为笑实建中靖国元年四月十六日明年当崇寜之元年五月二十日庭坚系舟湖口李正臣持此诗来石既不可复见东坡亦下世矣感叹不足因次前韵】
　　有人夜半持山去顿觉浮岚防翠空试问安排华屋处何如零落乱云中能回赵璧人安在已入南柯夣不通赖有霜钟难席巻袖椎来听响玲珑
　　江西
　　江西山水真吾邦白沙翠竹石底江舟行十里磨九泷篙声荦确相舂撞醉卧欲醒闻淙淙真欲一口吸老厐何人得隽窥鱼矼举义絶呌尺鲤双
　　栾城次韵
　　许君马老共一邦西山防处流蜀江谁令十载重渡泷滩头旧寺晨钟撞乱流赤脚记淙淙道俗自谓丹霞厐便令筑室修畦矼往来二老笻一双【予与筠州聪长老有十年之旧】
　　游罗浮山示儿子过
　　人间有此白玉京罗浮见日鸡一鸣南楼未必齐日观郁仪自欲朝朱明【刘夣得有记罗浮夜半见日事山不甚髙而夜见日此可异也山有二石楼今延祥寺在南楼下朱明洞在冲虚观后云是蓬莱第七洞天】东坡之师抱朴老真契蚤已交前生玉堂金马久流落寸田尺宅今谁耕道华亦尝啖一枣【唐永乐道士侯道华窃食邓天师药仙去永乐有无核枣人不可得道华独得之予在岐山下亦尝得食一枚】契虚正欲仇三彭【唐僧契虚遇人导游稚川仙府真人问曰汝絶三彭之仇乎契虚不能答】鐡桥石柱连空横【山有鐡桥石柱人罕至者】杖藜欲趁飞猱轻云溪夜逢瘖虎伏【山有哑虎】斗坛画出铜龙吟【冲虚观后有朱真人朝斗坛近于坛上获铜龙六又铜鱼一】小儿少年有竒志中宵起坐存黄庭近者戯作凌云赋笔势髣髴离骚经负书从我盍归去羣仙正草新宫铭汝应奴蔡少霞我亦季孟山乡【唐有夣书新宫铭者云紫阳真人山卿撰其畧曰良常西麓原泽东泄新宫宏宏崇轩防防又有蔡少霞者夣人遣书碑铭曰昔乘鱼车今履瑞云躅空仰涂绮辂轮囷其末题云五云书阁吏蔡少霞书】还须畧报老同叔赢粮万里寻初平【子由一字同叔】
　　栾城次韵
　　客迷堕涧逢玉京云行夭乔风号鸣暗中过尽石髓滑惊喜观阙朝霞明东坡南去类此客挤者力尽非求生偶然濒海少氛气复有福地容躬耕诸侯歴聘谢鲁叟茅檐燕坐师老彭天枢旋结日珠重人寰下视鸿毛轻俗縁渐觉冰雪解元气乍复蛟虬狞逺游脱屣入盖竹初怪长史留家庭后来玉斧小儿子亦入真诰参仙经试令子弟学诸许还家不用剑阁铭洞天闻亦有图籍但恐未免如公卿此心愿与世无事不愿与世平不平
　　上元夜
　　前年侍玉辇端门万枝灯璧月挂罘罳珠星缀觚棱去年中山府老病亦宵兴牙旗穿夜市鐡马响春冰今年江海上云房寄山僧亦复举膏火松间见层层散策桄榔林林疎月鬅鬙使君置酒罢箫鼔转松陵狂生来索酒【贾道人也】一举辄数升浩歌出门去我亦归瞢腾
　　栾城次韵
　　谁怜东坡老独看南海灯故人隐山麓燕坐销牀棱人生天运中往返成废兴炎起防下薪冻合瓶中冰赖有不变处寂如方定僧建成亦岩邑灯火髙下层头陀旧所识天寒发鬅鬙问我何时来嗟哉谷为陵幸此米方贱日食聊一升夜出随众乐餔糟共腾腾
　　连雨江涨二首
　　越井冈头云出山防牁江上水如天牀牀避漏幽人屋浦浦移家蜑子船龙巻鱼鰕并雨落人随鸡犬上墙眠只应楼下平堦水长记先生过岭年
　　急雨萧萧作晚凉卧闻榕叶响长廊防明灯火耿残夣半湿帘帷浥旧香髙浪隠牀吹瓮盎闇风惊树摆琳琅先生不出晴无用留向空堦滴夜长
　　栾城次韵
　　南过庾岭更千山蒸润由来共一天云塞虚空雨翻瓮江侵城市屋浮船东郊晚稻须重锸西舎原蚕未及眠独棹扁舟趁申卯米盐奔走笑当年
　　客到炎陬喜蹔凉江吹虚阁雨侵廊囬看野寺山溪隔卧觉晨炊稻饭香荔饷深红陋樱枣桂醅浮白比琳琅恩移峤北应非晚未省南迁日月长
　　六月十二日酒醒步月理发而寝
　　羽虫见月争翾翻我亦散髪虚明轩千梳冷快肌骨醒风露气入霜蓬根起舞三人漫相属停杯一问终无言曲肱薤簟有佳处梦觉琼楼空防魂
　　栾城次韵【辙有白髪近二十年矣然止百余茎不増不减防州道人王正彦教令防去以真水火养之恐不复更生从其言已数月而白髪不出更年嵗不见岂真不生耶子瞻兄示我月中梳头诗戯次来韵言防白之騐】
　　水上有车车自翻悬霤如线垂前轩霜蓬已枯不再緑有客劝我抽其根枯根已去紫茸茁珍重已试幽人言纷纷华髪何足道当返六十过去魂
　　复次韵和子由
　　夏畦流膏白雨翻北幽人卧羲轩风轮晓入春笋节露珠夜上秋禾根【或为予言草木之长常在昧明间蚤作而伺之乃见其防起数寸竹笋尤甚又夏秋之交稻方含秀黄昬月出露珠起于其根累累然忽自腾上若有推之者或入于茎心或垂于叶端稻乃秀实騐之信然此二事与子由养生之説契故以此为寄】从来白发有公道始信丹经非妄言此身法报本无二他年妙絶兼形魂【传灯録有形神俱妙者乃不复有解化之事】
　　白鹤峯新居欲成夜过西隣翟秀才二首
　　林行婆家初闭户翟夫子舎尚留闗连娟缺月黄昬后缥缈新居紫翠间系闷岂无罗带水【韩退之云水作青罗带山如碧玉篸】割愁还有剑铓山【栁子厚云海上尖锋若剑铓秋来处处割愁肠皆岭南诗也】中原北望无归日隣火村舂自往还
　　瓮间毕卓防偷酒壁后匡衡不防灯待凿平江百尺井要分清署一壶冰佐卿恐是归来鹤次律寜非过去僧他日莫寻王粲宅梦中来往本何曽
　　栾城次韵
　　老罢子卿还属国功成定逺恨阳闗漂流岂必风波险颠沛何妨枕席间伏腊便应随俚俗室庐闻似胜家山因縁宿世非今日赖有隂功许旋还【此説见佛书】
　　山连上帝朱明府心是南宗无尽灯过去欹危空比夣年来瘴毒冷如冰图书一笑寜劳客音信频来尚有僧梨枣功夫三嵗办不縁忧患亦何曽
　　行琼儋间肩舆坐睡夣中得句云千山动麟甲万谷酣笙钟觉而遇清风急雨戱作此数句
　　四州环一岛百洞蟠其中我行西北隅如度月半弓登髙望中原但见积水空此生当安归四顾真途穷眇观大瀛海坐咏谈天翁茫茫太仓中一米谁雌雄幽懐忽破散长啸来天风千山动麟甲万谷酣笙钟安知非羣仙钧天宴未终喜我归有期举酒属青童急雨岂无意催诗走羣龙梦云忽变色笑电亦改容应怪东坡老顔衰语徒工久矣此妙声不闻蓬莱宫
　　用韵寄子由
　　我少即多难邅囬一生中百年不易满寸寸弯强弓老矣复何言荣辱今两空泥洹尚一路【古语云十方薄伽梵一路涅槃门】所向余皆穷似闻崆峒西仇池迎此翁胡为适南海复驾垂天雄下视九万里浩浩皆积风囬望古合州属此琉璃钟离别何足道我生岂有终渡海十年归方镜照两童还乡亦何有暂假壶公龙峨眉向我笑锦水为君容天人巧相胜不独数子工指防昔游处蒿莱生故宫
　　栾城次韵
　　我迁海康郡犹在寰海中送君渡海南风帆若张弓笑揖彼岸人囬首平生空平生定何有此去未可穷惜无好勇夫从此乘桴翁幽子疑龙鰕牙湏竟谁雄闭门亦勿见一齅同香风晨朝饱粥饭洗钵随僧钟有问何时归兹焉若将终居家出家人岂复懐儿童老耼真吾师出入初犹龙笼樊顾甚密俛首姑尔容众人指我笑缰鎻无此工一瞬千佛土相期兠率宫
　　闻子由瘦一首【儋耳至难得肉食】
　　五日一见花猪肉十日一遇黄鸡粥土人顿顿食藷芋荐以熏防烧蝙蝠旧闻蜜唧尝呕吐稍近虾蟇縁习俗十年京国厌肥羜日日蒸花压红玉从来此腹负将军今者固宜安脱粟【俗谚云大将军食饱扪腹而叹曰吾不负汝左右曰将军固不负此腹此腹负将军未尝出少智虑也】人言天下无正味蝍蛆未遽贤麋鹿海康别驾复何为帽寛带落惊僮仆相看防作两臞仙还乡定可骑黄鹄
　　栾城次韵
　　多生习气未除肉长夜安眠懒食粥屈伸久已效熊虎倒挂渐拟同蝙蝠众笑忍饥长杜门自恐暮年还入俗经旬辄瘦骇隣父未信脑满添黄玉海夷旋觉似齐鲁山蕨仍堪尝菽粟孤舡防复见洲渚小车未用安羊鹿海南老兄行尤苦樵防长须同一仆此身所至即所安莫问归期两黄鹄
　　独觉
　　瘴雾三年恬不怪反畏北风生体疥朝来缩颈似寒鸦焰火生薪聊一快红波飜屋春风起先生黙坐春风里浮空眼缬散云霞无数心花发桃李翛然独觉午牕明欲觉犹闻醉鼾声囬首向来萧瑟处也无风雨也无晴
　　栾城次韵
　　咄咄书空中有怪内热搜膏发痈疥羮藜饭芋如固然饱食安眠真一快午鸡鸣屋呼不起欠伸结贝重衾里此身南北赴天工竹杖芒鞋即行李夜长却对一灯明上池溢流防有声幻中非幻人不见本来日月无隂晴
　　十二月十七日夜坐达晓寄子由
　　灯烬不挑垂暗蕊炉灰重拨尚余熏清风欲发鸦翻树缺月初升犬吠云闭眼此心新活计随身孤影旧知闻雷州别乘应危坐跨海幽光与子分
　　栾城次韵
　　月入虚牕疑欲旦香凝幽室久犹熏清风巧为吹余瘴疎雨时来报防云南海炎凉身已惯北方毁誉耳谁闻遥知挂壁瓢无酒归舶还将一酌分
　　谪居三适三首
　　旦起理髪
　　安眠海自运浩浩朝黄宫日出露未晞鬱鬱蒙霜松老栉从我久齿疎含清风一洗耳目明习习万窍通少年苦嗜睡朝谒常悤悤爬搔未云足已困冠巾重何异服辕马沙尘满风雕鞍响珂月实与杻械同解放不可期枯栁岂易逢谁能书此乐献与腰金公
　　午窻坐睡
　　蒲团蟠两膝竹几阁双肘此间道路熟径到无何有身心两不见息息安且久睡蛇本亦无何用钩与手神凝疑夜禅体适剧夘酒我生有定数禄尽空余夀枯杨不飞花膏泽囬衰朽谓我此为觉物至了不受谓我今方夣此心初不垢非夣亦非觉敢问希夷叟
　　夜卧濯足
　　长安大雪年束薪抱衾裯云安市无井斗水寛百忧今我逃空谷孤城啸鸺鹠得米如得珠食菜不敢留况有松风声釡鸣飕飕瓦盎深及膝时复冷暖投明灯一爪剪快若鹰辞韝天低瘴云重地薄海气浮土无重膇药独以薪水瘳谁能更包裹冠履装沐猴
　　栾城次韵
　　旦起理髪
　　道人鸡鸣起趺坐存九宫灵液流下田茯苓抱长松颠毛得余润冉冉欺霜风俯就无数栉九九为一通洗沐废已久徐之勿悤悤气来自涌泉至此知防重近闻西邉将袒裼拥马鬃归来建赤油不复侪伍同笑我守寻尺求与真源逢人生各有安未肯易三公
　　午窻坐睡
　　定中龙眠膝定起栁生肘心无出入异三昩亦何有晴牕午隂转坐睡一何久頺然拥褐身剥啄叩门手褰帷顾我笑疑我困宿酒不知吾丧我冰消不遗夀空虚无一物彼物自枯朽梦中得灵药此药从谁受侵寻入四肢欲洗自无垢从今百不欠只欠归田叟
　　夜卧濯足
　　海民慢寒备不畜衾与裯虽苦地气泄亦无徒跣忧逐客久未安集舎占鸺鹠念昔使胡中车驰卒不留貂裘遡北风十袭犹飕飕中途履冰河马倒身自投宛足费冯翼千里烦帣韝十年事汤剂风雨气辄浮南来足忧虑此病何时瘳名身孰亲疎谨勿求封侯














　　坡门酬唱集巻十三
　　钦定四库全书
　　坡门酬唱集巻十四
　　宋　邵浩　编
　　东坡
　　子由生日
　　上天不难知好恶与我一方其未定间人力破隂隲少忍待其定报应真可必季氏生而仁观过见其实端如栁下惠焉徃不三黜天有时而定夀考未易毕儿孙七男子【三子四孙】次第皆逢吉遥知设罗门独掩悬罄室囬思十年事无愧箧中笔但愿白髪兄年年作生日
　　栾城次韵
　　弟兄本三人懐抱防其一颀然仲与叔耆老天所隲师心每独徃可否輙自必折足非所恨所恨覆鼎实上頼吾君仁议止海濵黜凄酸念母氏此恨何时毕平生贤孟博苟生不谓吉归心天若许定卜老泉室凄凉百年后事付何人笔于今兄独知言之泣生日
　　以黄子木拄杖为子由生日之夀
　　灵夀扶孔光菊潭饮伯始虽云闲草木岂乐防此耻一时偶収用千载相瘢疻海南无嘉植野果名黄子坚瘦多节目天材任操倚嗟我始剪裁世用或縁此贵从老夫手往配先生几相从归故山不愧仙人杞【本草枸杞一名仙人杖】
　　栾城次韵
　　老至亦有渐五十惟杖始行年日辰匝幸免乡闾耻罪重疮难平余痂未脱疻登山足犹健不用扶儿子吾兄念辛勤赠此携且倚他年赐环日田舍犹须此早收藤节杯旋缀乌皮几茅檐数间足不用伐桐杞
　　李伯时画其弟亮功旧隠宅图
　　乐天早退今安有摩诘长闲古亦无五畆自栽池上竹十年空看川图近闻陶令开三径应许扬雄寄一区晚嵗与君同活计如云鹅鸭散平湖
　　鲁直次韵
　　今人常恨古人少今得见之谁谓无欲学渊明归作赋先烦摩诘画成图小池已筑鱼千里隙地仍栽芋百区朝市山林俱有累不居京洛不江湖
　　赠岭上老人
　　鹤骨霜髯心已灰青松合抱手亲栽问翁大庾岭头住曽见南迁防个囬
　　栾城次韵代老人答
　　岭头卢老一罏灰长短根茎各自栽轻贱已消先世业知君海上去仍囬
　　过岭二首
　　暂着南冠不到头却随北雁与归休平生不作兎三窟今古何如貉一丘当日无人送临贺至今有庙祀潮州剑闗西望七千里乘兴真为玉局游
　　七年来往我何堪又试曺溪一勺甘夣里似曽迁海外醉中不觉到江南波生濯足鸣空涧雾绕征衣滴翠岚谁遣山鸡忽飞起半嵓花雨落毵毵
　　栾城次韵一首
　　山林瘴雾老难堪归去中原荼亦甘有命谁令终返北无心自笑欲巢南蛮音惯习疑伧语脾病萦纒带岭岚手挹祖师清净水不嫌白发照毵毵
　　和陶止酒【并引】
　　丁丑嵗余谪海南子由亦贬雷州五月十一日相遇于藤同行至雷六月十一日相别渡海余时病痔呻吟子由亦终夕不寐因诵渊明诗劝余止酒乃和元韵因以赠别庶防真止矣
　　时来与物逝路穷非我止与子各意行同落百蛮里萧然两别驾各擕一稚子子室有孟光我室惟法喜相逢山谷间一月同卧起茫茫海南北粗亦足生理劝我师渊明力薄且为已防疴坐杯酌止酒则瘳矣望道虽未见隠约见津涘从今东坡室不立杜康祀
　　栾城和
　　少年无大过临老重复止自言衰病根恐在杯酒里今年各南迁百事付诸子谁言瘴雾中乃有相逢喜连牀闻动息一夜再三起泝流俯仰得此病竟何理平生不尤人未免亦求已非酒犹止之其余真止矣飘然从孔公乘桴南海涘路逢安期生一笑千万祀
　　和陶劝农【并引】
　　海南多荒田俗以贸香为业所产秔稌不足于食乃以藷【时诸切】芋杂米作粥糜以取饱予既哀之乃和渊明劝农诗以告其有知者
　　咨尔汉黎均是一民鄙夷不训夫岂其真怨忿刼质寻戈相因欺谩莫诉曲自我人
　　天祸尔土不麦不稷民无用物怪珍是植播厥熏木腐余是穑贪夫汚吏鹰鸷狼食
　　岂无良田膴膴平陆兽踪交缔鸟喙谐穆惊麏朝射猛豨夜逐芋羮藷糜以饱耆宿
　　听我苦言其福永久利尔锄耜好尔隣耦斩艾蓬藋南东其畆父兄搢梃以抶游手
　　天不假易亦不汝匮春无遗勤秋有厚冀云举雨决妇姑毕至我良孝爱袒跣何愧
　　逸谚戏侮博奕顽鄙投之生黎俾勿冠履霜降稻实千箱一轨大作尔社一醉醇美
　　栾城和【并引】
　　子瞻兄和渊明诗六章哀儋耳之不耕予居海康农亦甚惰其耕者多闽人也然其民甘于鱼鳅蟹虾故蔬果不毓冬温不雪衣被吉贝故蓺麻而不绩生蚕而不织罗纨布帛仰于四方之负贩工习于鄙朴故用器不利医夺于巫鬼故方术不治予居之半年凡羇旅之所求皆不获故亦和此篇以告其穷庶防有劝焉
　　我迁海康寔编于民少而躬耕老复其真乘流得坎不问所因愿以所知施及斯人
　　我行四方稻麦黍稷果蔬蒲荷百种咸植粪溉耘耔乃后有穑尔独何为开口而食
　　掇拾于川搜捕于陆俯鞠妇子仰荐昭穆闽乘其媮载耒逐逐计无百年谋止信宿
　　我归无时视汝长久孰为沮溺风雨相耦筑室东臯取足南畆后稷为烈夫岂一手
　　斵木陶工器则不匮绩麻缫蠒衣则有冀药饵具前病曷从至坐而告穷相视徒愧
　　莫为之唱防不谓鄙一夫前行百夫具履以为不信出视同轨期尔十年风变而美








　　坡门酬唱集巻十四
　　钦定四库全书
　　坡门酬唱集巻十五
　　宋　邵浩　编
　　东坡
　　和陶饮酒诗二十首
　　吾饮酒至少常以把盏为乐往往頺然坐睡人见其醉而吾中了然盖莫能名其为醉为醒也在扬州时饮酒过午辄罢客去解衣槃薄终日欢不足而适有余因和陶渊明饮酒二十诗庶以髣髴其不可名者以示舎弟子由晁无咎学士【晁无咎名补之时通判扬州】
　　我不如陶生世事纒绵之云何得一适亦有如生时寸田无荆棘佳处正在兹纵心与事往所遇无复疑偶得酒中趣空杯亦常持
　　二豪诋醉客气拥胸中山漼然似冰释亦复在一言啬气实其腹云当享长年少饮得径醉此秘君勿传道防士失已出语辄不情江左风流人醉中亦求名渊明独清真谈笑得此生身如受风竹掩冉众叶惊俯仰各有态得酒诗自成
　　蠢蝡食叶虫仰空慕髙飞一朝傅两翅乃得粘网悲啁啾同巢雀沮泽疑可依赴水生两殻遭闭何时归二虫竟谁是一笑百念衰幸此未化间得酒君莫违
　　小舟真一叶下有暗浪喧夜棹醉中发不知枕几偏天明问前路已度千金山嗟我亦何为此道常往还未来寜早计既往复何言
　　百年六十化念念竟非是是身如虚空谁受誉与毁得酒未举杯防我固忘尔倒牀自甘寝不择菅与绮顷者大雪年海波翻玉英有士常痛饮饥寒见真情牀头有败榼孤坐时一倾未能平体粟且复浇肠鸣脱衣裹冻酒每醉念此生
　　我坐华堂上不改麋鹿姿时来蜀冈头喜见霜松枝心知百尺底已结千嵗竒煌煌凌霄花纒绕复何为举觞酹其根无事莫相覊
　　芙渠在秋水时节自阖开清风亦何意入我芝兰懐一随采折去永与江湖乖防丝不复续斗水何足栖不如玉井莲结根天地泥感此每自慰吾事幸不谐醉中有归路了了初不迷乘流且复逝抵曲吾当囬
　　篮舆兀醉守路转古城隅酒力如过雨清风消半途前山正可数后骑且勿驱我縁在东南往寄白髪余遥知万松岭下有三畆居
　　民劳吏无徳嵗美天有道暑雨避麦秋温风送蚕老三咽初有闻一溉未濡槁诏书寛积欠父老顔色好再拜贺吾君获此不贪寳頺然笑阮籍醉几书谢表
　　我夣入小学自谓总角时不谓有白发犹诵论语辞人间本儿戯颠倒畧似兹惟有醉时真空洞了无疑坠车终莫伤庄叟不吾欺呼儿具纸笔醉语辄録之
　　醉中虽可乐犹是生灭境云何得此身不醉亦不醒痴如景升牛莫保尻与领黠如东郭防束缚作毛頴乃知嵇叔夜非坐虎文炳
　　我家小冯君天性颇淳至清坐不饮酒而能容我醉归休要相依谢病当以次岂知山林士肮脏乃尔贵乞身当念早过是恐少味
　　去乡三十年风雨荒旧宅惟存一束书寄食无定迹每用愧渊明尚取禾三百颀然六男子粗可传清白于吾岂不多何事复叹息
　　哓哓六男子弦诵各一经复生五丈夫戢戢丁欲成归田了门户与国充践更普儿初学语玉骨开天庭淮老如鹤雏破殻已长鸣举酒属千里一欢愧凡情
　　淮海虽故楚无复轻扬风斋厨圣贤杂无事时一中谁言大道逺正赖三杯通使君不夕坐衙门散刀弓何人筑东台一郡坐可得亭亭古浮图独立表众惑芜城阅兴废雷塘防开塞明年起华堂置酒吊亡国无令竹西路歌吹久寂黙
　　晁子天麒麟结交及未仕髙才固难及雅志或类已各懐伯业能共有丘明耻歌呼时就君指我醉乡里吴公门下客贾谊独见纪请作鵩鸟赋我亦得坎止为乐当及时緑发不可恃
　　盖公偶谈道齐相独识真頺然不事事客至先饮醇当时刘项罢四海疮痍新三杯洗战国一斗消强秦寂寥千载后阳公嗣前尘醉卧客懐中多言笑徒勤我时阅旧史独与三人亲未暇餐脱粟苦心学平津草书亦何用醉墨淋衣巾一挥三十幅持去听座人
　　栾城和
　　我性本疎懒父母强教之逡巡就科选逮此少年时幽忧二十年懒性只如兹偶然践黄闼俯仰空自疑乞身未敢言常愧外物持
　　人言性本静不必林与山世虽有此理知谁非妄言自我作归计于今十余年低回轩冕中此语愧虚传世人岂知我兄弟得我情少年喜文章中年慕功名自从落江湖一意事养生富贵非所求宠辱未免惊平生不解饮欲醉何由成
　　秋鸿一何乐空际乘风飞秋虫一何忧壁间终夜悲忧乐本何有力尽两无依物生逐所遇久行不知归少年气难囬老者百事衰聊复沃以酒永与狂心违
　　昔在建成市盐酒昼夜喧夏潦恐天漏冬雷知地偏妻孥日告我胡不反故山一来朝廷上七十不知还有寓均建成且志昔日言
　　夣中见百怪一一皆谓是醉中身已忘万事随亦毁此心不应然外物妄使尔安心十年后此语知非绮开巻观古人谁非一世英骨肉委黄垆冺灭俱无情憧憧来无尽扰扰相夺倾惊雷震朱夏鲜能及秋鸣得酒且酣饮问谁逃死生
　　明月出东墙万物含余姿孤蝉庇繁隂众鸟栖髙枝解衣适少事扪腹知亡竒朝与羣动作暮复何所为此时不自有日出还受覊
　　尺书千里至辍食手自开将卜东南居故乡非所懐勿言湖山美永与平生乖鸿雁秋南来及春思故栖蛟龙乘风云既雨反其泥兄弟通四海叩门事虽谐直道竟三黜去国终恐迷何如自卫反阙里从参囬
　　羌氐忘君恩战鼓惊西隅边失晨夜驿骑驰中途诏书止穷征诸将守来驱敌防势可料师竞力无余防边未云失忧愧懐安居
　　脩已以安人嗟古有此道平生妄为得忽忽恨衰老年来亦见用何益世枯槁逡巡事朝谒出入自媚好报君要得人被褐信懐寳斯人何时见即上归耕表
　　春旱麦半死夏雨欣及时出郊视禾田父老有好辞秋隂结愁霖似欲直败兹防防人天际景响良不疑精诚发中禁愍黙非有欺鸡号日东出乃令民信之
　　天厨酿冰池揺荡畏出境衰年杂羸病一醉百不醒鸾台异诸曺有政非簿领頺然虽无责固谢出囊頴囬首愧周行羣英粲彪炳
　　淮海老使君受诏行当至居官不避事无事辄径醉平生自相许兄先弟亦次东南岂徒往多难嫌暴贵白首六乡中嚼蜡那复味
　　去年旅都城三月不求宅彼哉安知我争扫习礼迹三已意无怨心伏鸷鸟百无私心如丹经患髪先白功名已不求余事复何惜
　　家居简余事犹读外景经浮尘扫欲尽火枣行当成清晨委羣动永夜依寒更低帷閟重屋微月流中庭依松白露上厯坎幽泉鸣功从猛士得不取儿女情
　　南方有贫士狂怪如病风垢面髪如葆自污屠酒中导我引河水上与昆仑通长箭挽不尽不中无尤弓清秋九日近菊酒皆可得永愧陶翁饥虽饥心不惑懐忠受正命赋命本通塞斯人今若在可与同事国惜哉委荆榛忍饥长嘿嘿
　　我友二三子兼有仕未仕青松出林秀岂独私与已敛然不求人而我自罍耻临风忽长鸣谁信日千里江行视渔父但自正纲纪持纲起万目鲂鳟皆可止老成日就衰所余殆难恃
　　诸妄不可頼所頼惟一真内欲求性命油然反清淳外将应物化致一常自新商于四父老携手初逃秦翻然感汉徳投足复践尘出处盖有道岂为诸吕勤嗟我千嵗后淡然与之亲还将山林姿俛首要路津囊中旧时物布衣白纶巾功成不归去愧此同心人
　　文潜和十九首【鄙性嗜酒亲朋所知也绍圣丙子得官明道寓居宛丘职闲无事终日杜门人知其好饮也或馈之酒不问寒暑日辄数酌饮虽不多而乐则有余因读渊明饮酒诗窃爱其文辞而慕其放逹因次其韵嗟余与渊明神交于千载之上者岂敢论诗哉直好饮者庶防耳得诗一十九首　又缺一首共存一十八首】
　　我欲常饮酒俗事苦夺之饮酒不得醉何如未饮时颠倒众讥笑佳处正在兹念此虽杜门浊醪日常持出门惮应接俗事多不情对酒辄拜辞好礼以求名嗟嗟名防何曷足善尔生共处一泡中倐忽风涛惊好饮信无补不饮亦何成
　　我久喜文辞思与鸿鹄飞老来觉非是念昔正可悲买金铸杜康百拜誓归依晋陶与康伯九原吾与归渉世苦不谐多病身早衰惟有尊中君不与我心违
　　处乐非纵情处静非避喧豪与枯槁彼各据一偏悠然独乐处在我不在山羲皇迹已逺三酌呼可还一樽每独睡不待賔客言
　　所嗜人不得一物百非是犹有尊中酒道胜无敢毁彼哉讥谤者诳口而信耳当忧十八隔罚此缪语绮自庇无一椽道人分半宅屋西罗古殡寒草无人迹累累长与少岂复待年伯鵶飞朝树疎虫吊宵月白平生或不饮至此方知惜
　　曹参汉贤相掾吏亦豪英四海付醇酒乃真知物情亡秦余毒烈一洗百壶倾和气薰醉人金革乃不鸣卑卑谈治道陋矣洛阳生
　　种树东檐下雨来发幽姿防阳动九地光彩变新枝荣衰一以异枯槁易神竒消息天使然人功徒尔为杜门沽酒饮髙悬吾马覊
　　里有好事者我往尊辄开我亦为之尽每往亦开懐尚虑数见厌动作旬月乖今晨起苦晚独坐见乌栖冬温雪作雨里巷苦多泥且复闭门坐开巻理多谐谁知无言中独性不自迷得意复终日弭车不复囬
　　弱嵗慕世名中年颇探道世间无非苦病死与生老相寻无穷已递代作荣槁竒哉竺干书百遍愈读好污泥虽云浊本不害吾寳酒虽破净律吾事在律表
　　昔尝罹厄疾一卧辄逾时念无所归咎乃誓与酒辞那知偶不死持杯复饮兹既饮辄为尽快哉复何疑神畅病自去此説信不欺药石伤天和此方吾笑之
　　世间有醉乡百世本一境欲逰不待驾但畏足病醒其乡无限界亦不阻岩岭隂阳无疾疠风俗尽箕颍君往余请从无待宵烛炳
　　酒尽辄起沽躭然待酒至呼儿挈樽杓未酌兀已醉譬如念醯醢流液不待味醉容失揖让醉语少伦次坐客皆揺头知希故我贵
　　儿童居宛丘里巷昔所经重来三十年落魄竟何成叩门问长老主人多已更萧萧城南道松栢拱坟庭念此久兴叹游不待鸡鸣悠然且饮酒聊以慰平生
　　嵗晏霰雪集客庭号北风老人不复出兀坐小斋中忽然身且老惜此嵗时穷一弛不复张吾身如挂弓渊明酒不足种秫犹可得无秫酒须求时人嘲我惑宁当且酣醉谨勿疑通塞似憎独醒人岂有禁酒国酩酊忘对言满引常黙黙
　　乐天好饮者少亦登贵仕八年浔阳谪学道乃忘已与时虽寡怨行已终有耻抗顔立朝庭放志傲闾里优游祸福间出处皆可纪乘流与偕逝遇坎辄复止酣歌尽百年天理端可恃
　　吾知李太白潇洒本天真一饮三百杯不问漓与醇子云亦好饮白髪事亡新竒穷易投阁区区赋剧秦两贤竟谁乐千载同埃尘平生事百懒而独于酒勤生事万縁疎而独于酒亲皇皇鲁尼父隠者笑知津我欲去即去柴车不劳巾但饮百年中不愧饮酒人
　　无咎和
　　少贱足可喜险阻更尝之为亲谋斗粟无意出竞时缅焉效一官报国方在兹宁当不恤纬对酒懐忧疑学道恨力浅中遭世网持
　　沈饮非荒宴凛然忽頺山或人欲问事已醉不能言古来亦如此名字垂千年但问酒中适岂计饮者传陶公羣于人而无人之情诗岂世外语世语不可名东坡怜此翁同调但隔生形光来户屦真处人不惊得酒自醒醉放意无亏成
　　园林日夕好花繁时鸟飞少年玩芳物不饮成坐悲只今未白髪念昔已依依纷华战吾道决胜当有归挫鋭培其根外槁中匪衰念方终日行辎重安得违
　　一眼异青白口语来啾喧酌一不酌一用意何其偏谁似子孙子髙栖苏门山时随岭云出又与林鸟还平生但长啸独为嵇生言
　　髙贤众所懐众理应取是如何济众事难成复易毁功成身无与天运亦复尔轩裳役羣愚儿曹文绮庭前两古柏凌霄粲其英问此谁荣枯雪霜见其情荣枯何足计有酒还自倾熟寐暂展转觉来一蝉鸣归休但如此便足了平生
　　功名有天命美好无定姿云夣未足吞聊可巢一枝同时金门士文学多瑰竒幞被向淮海酣放遽尔为车盖岂不荣野马不受覊
　　城东故盐渠自昔谁所开似説全盛时邈焉一长懐穿渠引江水此计未为乖千帆竞暮入集浦如鸟栖万畴分白浪嘉稻擢新泥恐此太多事且当寄嬉谐疏通养鱼鸟花栁共低迷时时载酒往江上亦忘囬
　　大明唐来寺废苑西南隅青松拱髙阜﨑岖有防途肩车病我皁一马良可驱众木媚深壑气薫时雨余此焉可数醉何用葺吾居
　　苏公士冠冕复似郭有道知士未逹间趣操保耆老精钢试九火劳倦容不槁为州第饮酒况此年嵗好藏锋避世故轻敌防吾寳时来用毫末勲业自世表
　　东汉有两士才智炫一时三公往访事卧疴亦见辞伟明独不然小道安取兹斯人似水镜与世破昏疑忧国不为身百世那可欺举杯相欢属是事亦置之
　　斋居忽若遗不识身与境颇疑酣中似奈尔辄复醒东坡自云然挈世一裘领是事吾有师安得囊出頴指穷火已传岂待得薪炳
　　安昌汉耆儒乐饮侈亦至东坡俭不固少饮得径醉愚敢效戴崇正复思其次旁通获亲爱公亦安所贵便坐时一巵彭宣宁寡味
　　幼闻锦江春欲访子云宅叩门问竒字便扫四方迹青云看一鹗凡毛愧累百劳公谕伯业齿坚头未白何当摆俗累嵗月可惋惜
　　王道无偏党此语闻诸经髙贤如大海亦以众流成文饶叹维州刀锯人所更相如后私怨此语惊秦庭小人虑事疎妄意盐车鸣安得如江酒洗我尘垢情
　　淮南夏早收晚秧亦含风连舻似雍绛千斛输吴中使君饮酒乐嵗美闗梁通安得天下人俱忘楚人弓十年一麦禾此嵗亦难得寄语吾州人不饮良大惑经时无死市吏责亦可塞先生门弟子佐守同一国举杯日相属有句安得黙
　　堂堂门下公英发自初仕巻舒固以时出处不为已朝廷登儒辅徳礼民有耻岷峨更峥嵘清风在闾里独醒固不恶既醉又可纪成王访落时百室赋盈止吾侪为国谋私爱不足恃
　　黄子似渊明城市亦复真陈君有道举化行闾井淳张侯公瑾流英思春泉新髙才更难及淮海一髯秦嗟予竟何为十驾晞后尘文章不急事用意斯已勤平生不共饮叹息无与亲问道伯昬室何人独知津各在天一方泪落衣上巾归休可共隠山中复何人
　　坡门酬唱集巻十五
　　钦定四库全书
　　坡门酬唱集巻十六
　　宋　邵浩　编
　　东坡
　　和陶拟古九首
　　有客叩我门系马门前栁庭空鸟雀噪门闭客立久主人枕书卧梦我平生友忽闻剥啄声惊散一杯酒倒裳起谢客梦觉两愧负坐谈杂今古不答顔愈厚问我何处来我来无何有酒尽君可起我歌已三终由来竹林人不数涛与戎有酒从孟公慎勿从扬雄﨑岖颂沙麓尘埃污西风昔我未尝逹今者亦安穷穷逹不到处我在阿堵中
　　客去室幽幽鵩鸟来坐隅引吭伸两翮太息意不舒我生如寄耳何者为我庐去此复何之少安与汝居夜中闻长啸月落荒榛芜无问亦无答吉防两何如
　　少年好逺游荡志隘八荒九夷为藩篱四海环我堂卢生与若士何足期杳茫稍喜海南州自古无战塲竒峰望黎母何异嵩与邙飞泉防万仭舞鹤双低昂分流未入海膏泽弥此方芋魁傥可饱无肉亦奚伤
　　黎山有幽子形槁神独完负薪入城市笑我儒衣冠生不闻诗书岂知有孔顔翛然独往来荣辱未易闗日暮鸟兽散家在孤云端问答了不通叹息指屡弹似言君贵人草莽栖龙鸾遗我吉贝布海风今嵗寒
　　冯洗古烈妇翁媪国于兹策勲梁武后开府隋文时三世更险难一心无磷缁锦繖平积乱犀渠破余疑庙貌空复存碑版漫无辞我欲作铭志慰此父老思遗民不可问偻句莫予欺犦牲菌鸡卜我当一访之铜鼔壶卢笙歌此迎送诗
　　沉香作庭燎甲煎纷相和岂若炷防火萦烟嫋清歌贪人无饥饱胡椒亦求多朱刘两狂子陨坠如风花本欲竭泽渔奈此明年何【朱初平刘谊欲冠带黎人以取水沈】
　　鸡窠养鹤发及与唐人游来孙亦垂白颇识李崖州再逢卢与丁阅世真东流斯人今在亡未遽掩一丘我师吴季子守节到晚周一见春秋末渺焉不可求
　　城南有荒池琐细谁复采幽姿小芙蕖香色独未改欲为中州信浩荡絶云海遥知玉井莲落蘂不相待攀跻及少壮已失那容悔
　　栾城和
　　客居逺林薄依墙种杨栁归期未可必成隂定非久邑中有佳士忠信可与友相逢话禅寂落日共杯酒艰难本何求缓急肯相负故人在万里不复为薄厚米尽鬻衣衾时劳问无有
　　闭门不复出兹焉若将终萧然环堵间乃复有为戎我师柱下史久以雌守雄金刀虽云利未闻能斫风世人欲困我我已安长穷穷甚当辟谷徐观百年中
　　萧萧发垂素晡日迫西隅道人悯我老元气时巻舒嵗恶风雨交何不完子庐万法灭无余方寸可久居将扫道上尘先防庭中芜一净百亦净我物皆如如
　　夜夣被发翁骑麟下大荒独行无与游闯然欵我堂髙论何峥嵘防言何渺茫我徐听其説未离翰墨塲平生气如虹宜不塟北邙少年慕遗文竒揖昂昂衰罢百无用渐以圜斵方隠约就所安敛退还自伤
　　海康杂蛮蜑礼俗多未完我居近闾阎请先化衣冠衣冠一有耻其下胡为顔东隣有一士读书寄贤闗归来奉亲友跬步行必端慨然顾流俗叹息未敢弹提提乌鸢中见此孤翔鸾渐能衣裘褐袒裼知恶寒
　　佛法行中原儒者耻论兹功施防冥中亦何负当时此方旧杂染浑浑无名缁治生守家室坐使斯人疑未知酒肉非能与生死辞炽哉呉闽间佛事不可思生子多頴悟得报岂汝欺时有正法眼一出照曜之谁为邑中豪勤诵我此诗
　　忧来感人心悒悒久未和呼儿具浊酒酒酣起长歌歌罢还独舞黎麦力诚多忧长酒易消释去如风花不悟万法空子如此心何
　　杜门人笑我不知有天游光明遍十方咫尺陋九州此观一日成衮衮通法流竿木常自随何必反故丘老耼白髪年青牛去西周不遇闗令尹履迹谁能求
　　锄田种紫芝有根未堪采逡廵嵗月度叹息毛发改翛然玉露下滴投沧海须牙忽长茂枝叶行可待夜烧沉水香持戒谨无悔
　　和陶杂诗
　　斜日照孤隙始知空有尘防风动众窍谁信我忘身一笑问儿子与汝定何亲从我来海南幽絶无四隣耿耿如缺月独与长庚晨此道固应尔不当怨尤人
　　故山不可到飞夣隔五岭真游有黄庭闭目寓两景室空无可照火灭膏自冷披衣起视夜海濶河汉永西牕半明月散乱梧楸影良辰不可系逝水无由骋我苖期后枯持此一念静
　　真人有妙观俗子多妄量区区劝粒食此岂知子房我非徒跣相终老懐未央兎死缚淮隂狗功指平阳哀哉亦可羞世路皆羊肠
　　相如偶一官嗤鄙蜀父老不记犊鼻时涤器混佣保著书曽防何渇肺灰土燥琴台有遗魄笑我归不早作书遗故人皎皎我懐抱余生幸无愧可与君平道
　　孟徳黠老狐奸言嗾鸿豫哀哉丧乱世枭鸾各腾翥逝者知防人文举独不去天方斵汉室岂计一郗虑昆虫正相齧乃比蔺相如我知公所坐大名难久住细徳方险防岂有容公处既往不可悔庻为来者惧
　　博大古真人老耼闗尹喜独立万物表长生乃余事稚川差可近傥有接物意我顷登罗浮物色恐相值徘徊朱明洞沙水自清驶满把菖蒲根叹息复弃置
　　蓝乔近得道常苦世褊迫西游王屋山不践长安陌尔来寜复见鸟道渡太白昔与呉逺游同藏一瓢窄潮阳隔云海嵗晚傥见客伐薪供养火看作栖鳯宅
　　南荣晚闻道未肯化庚桑陶顽铸强鑛枉费尘与糠越子古成之韩生教休粮参同得灵钥九鐰启伯阳鹅城见诸孙贫苦我为伤空余焦先室不传元化方遗像似李白一奠临江觞
　　余龄难把玩妙解寄笔端常恐抱永叹不及丘明迁亲友复劝我放心饯华颠虚名非我有至味知谁餐思我无所思安能观诸縁已矣复何叹旧説易两篇
　　申韩本自圣陋古不复稽巨君纵独欲借经作岩崖遂令青衿子珠璧人人懐凿齿井蛙耳信谓天可弥大道久分裂破碎日愈离我如终不言谁悟角与羁吾琴岂得已昭氏有成亏
　　我昔登朐山日出观沧凉欲济东海县恨无石桥梁今兹黎母国何异于公乡蚝浦既粘山暑退亦飞霜所欣非自誷不怨道里长
　　栾城和【时有赦书北还】
　　大道与众往疾驱秪自尘徐行听所之何者非吾身却过白鹤峯鸡狗来相亲筑室依果树有无通四邻安眠岂有足良夜惟恐晨晨朝亦何事倦对往来人
　　莫言三谪逺归路近庾岭谁怜东坡穷垂老徒北景幸无薪炭役岂念冰雪冷平生笑子厚山水记栁永孜孜苦懐归何异走逃影吾观两蛮触出缩方驰骋百年寄龟息幸此支牀静
　　我来适恶嵗斗米如珠量何时举头看嵗月守心房念我东坡翁忍饥海中央愿公勿言饥稷卨调隂阳玉池有清水生肥满中肠
　　故山纵得归无复昔遗老家风知在否后生恐难保似闻老翁泉曽作泥土燥穷冬忽涌溢络绎缾罂早此翁终可信明月耿懐抱从我先人游安得不闻道
　　幽居如蛰虫雷雨惊奋豫无根不萌动有翼皆骞翥嗟我独枯槁无来孰为去念兄当北还海濶煎百虑往来七年间信矣夣幻如从今便筑室占籍无所住四方无不可莫住生灭处纵浪大化中何喜复何惧
　　尝闻左师言少子古所喜二儿从两父服辱了百事佳子何闗人自怪余此意看书时独笑屡与古人值他年防六子道眼谁最驶衣鉢傥可传田园不须置
　　舜以五音言二雅良褊迫变风犹井牧骚人遂阡陌周余防崩壊况经甫与白岖岖收狂澜还付滥觞窄二庄泾渭杂恐有郭象客壁藏待知者金石闻旧宅
　　大道如金石六经所耕桑家传易春秋未易相粃糠久种终不获嵗晚嗟无粮念此坐叹息追飞及頺阳天公亦假我书成麟未伤可怜陆忠州空集千首方何如学袁盎日把无何觞
　　五年寓黄閤盛服朝端愧无昔人谬作竒章迁【牛僧孺亦贬循州】还从九渊底囬首百尺颠身世俱一夣往来适三餐天公本无心谁为此由縁从今罢述作尽付逍遥篇
　　吾兄昔在朝屡欲请防稽誓将老阳羡洞天隠苍崖【兄已买田阳羡近张公善巻二洞天】时事乃大谬寜复守此懐区区芥子中岂有两须弥举眼即见兄何者为别离尻舆驾神马孰为策与羁弭节过蓬莱海波看増亏
　　红炉厄夏景扇悲秋凉来鸿已遵渚去燕亦辞梁冰蚕懐冻薮火防安炎乡曲士漫谈道夏虫岂知霜物化何时休叹息此路长
　　和陶停云【并引】
　　自立冬以来风雨无虚日海道断絶不得子由书乃和渊明停云诗以寄
　　停云在空黯其将雨嗟我懐人道修且阻眷此区区俛仰再抚良辰过鸟誓不我伫
　　飓作海浑天水防蒙云屯九河雪立三江我不出门寤寐北牕念彼海康神驰往从
　　凛然清癯落其骄荣餽奠化之廓兮忘情万里迟子晨兴宵征逺虎在侧以寜先生
　　对奕未终摧然斧柯再逰兰亭黙数永和夣幻去来谁少谁多弹指叹息浮云防何
　　栾城和【并引】
　　丁丑十月海道风雨儋雷邮传不通子瞻兄和陶渊明停云四章以致相思之意辙亦次韵以报
　　云跨南溟南北一雨瞻望匪遥槛穽斯阻夣往从之引手相抚笑言未卒舍我不伫
　　晚稻欲登白露宵蒙人饮嘉平浆酒如江【雷人以十月腊祭凡三日饮酒作乐】我独何为观成于牕欲诘其端来无所从
　　欣然防笑是无枯荣手足相依所钟则情情忘意消神凝不征可以安身可以长生
　　防扈飞扬谁非南柯运厯相寻忧喜杂和我游其外所享则多防木之深其如予何
　　和陶归去来兮辞【并引】
　　子瞻谪居昌化和陶渊明归去来辞盖以无何有之乡为家虽在海外未尝不归云尔
　　归去来兮吾方南迁安得归卧江海之澒洞吊鼔角之凄悲迹泥蟠而愈深时电往而莫追懐西南之归路夣良是而觉非悟此生之何常犹寒暑之异衣岂袭裘而念葛盖得觕而丧防我归甚易匪驰匪奔俯仰还家下帷阖门藩垣虽缺堂室故存挹我天醴注之洼罇饮月露以洗心飱朝霞而顔混客主以为一俾妇姑之相安知盗窃之何有乃掊门而折闗廓圜镜以外照纳万象而中观治废井以晨汲滃百泉之夜还守静极以自作时雀跃而鲵桓归去来兮请终老于斯游我先人之敝庐复舎此而焉求均海南与漠北挈往来而无忧畸人告余以一言非八卦与九畴方饥须粮已济无舟忽人牛之皆丧但乔木与髙邱惊六用之无成自一根而反流望故家而永息曷中道而三休已矣乎吾生有命归有时我初无行亦无留驾言随子听所之岂以师南华而废从安期谓汤稼之终枯遂不溉而不耔师渊明之雅放和百篇之清诗赋归来之新引我其后身盖无疑
　　栾城和【并引】
　　予谪居海康子瞻以和渊明归去来之篇要余同作时余方再迁龙川未暇也辛已嵗余既还颍川子瞻渡海浮江至淮南而病遂没于晋陵是嵗十月理家中旧书复得此篇乃泣而和之盖渊明之放与子瞻之辨余皆莫及也示不逆其意焉耳
　　归去来兮归自南荒又安归鸿乘时而往来曽奚喜而奚悲曩所恶之莫逃今虽欢其足追蹈天运之自然意造物而良非盖有口之必食亦无形而莫衣苟所赖之无防则虽丧其亦防吾驾匪良吾行弗奔心游无垠足不及门视之若穷挹焉则存俯仰衡茆亦有一尊既饭稻以食肉抚箪瓢而愧顔感乌鹊之夜飞树三绕而未安有父兄之遗书命却扫而闭闗知物化之如幻盍舍物而内观气有习而未忘痛斯人之不还将筑室乎西堂已具而无桓归去来兮世无斯人谁与游龟自闭于牀下息眇緜乎无求阅嵗月而不移或有为余深忧解刀劎以买牛防萧艾以为畴蓬累而行捐车舍舟独栖栖于图史或以佞而疑邱散众説之纠纷忽冰溃而川流曰吾与子二人取已多其罢休已矣乎斯人不朽谁知时时不我知谁为留嵗云往矣今何之天地不我欺形影尚可期相冬廪之亿秭勤春陇之耘耔眎白首之章韨信稚子之书诗若妍丑之已然岂复临镜而自疑
　　少游和
　　归去来兮眷眷懐归今得归念我生之多艰心知免而犹悲天风飘兮余迎海月炯兮余追省已空之忧患疑是夣而复非及我家于中途儿女欣而牵衣望松楸而长恸悲心极而更防升沉防何嵗月如奔嗟我宿昔通籍壁门赐金虽尽给札尚存愧此散木缪为牺尊属党论之云兴雷霆发乎威顔淮南谪于天庖予小子其何安嵗七迁而五谴越鬼门之幽闗化猿鹤之有日讵国光之复观忽大明之生东释累囚而北还洒天汉而一洗觉宇宙之随寛归去来兮请逍遥于至游内取足于一身复从物兮何求荣莫荣于不辱乐莫乐于无忧乡人告余以有年黍稷欝乎盈畴止有敝庐泛有扁舟濯余足兮寒泉振余衣兮古邱洞胸中之滞碍渺云散而风流识此行之匪祸乃造物之余休已矣哉桔橰俯仰无已时举觞自属聊淹留汝今不已将安之封侯已絶念仙事亦难期依先茔而洒扫从稚子而耘耔杜康之废祠补由庚之亡诗为太平之幸老幅巾待终要奚疑
　　文潜和【并引】
　　子由先生示东坡公所和陶靖节归去来辞及侍郎先生之作命之同赋耒辄自闵其仕之不偶又以吊东坡先生之亡终有以自广也
　　归去来兮行世不偶余曷归其出无所为喜兮舎去而何悲眄一世之无与兮古之人逝莫追求不疚于余义兮又奚恤余子之是非彼好恶之罔极兮或颠倒其裳衣顾吾涉之已深兮媿哲人之见防吾归甚安无所事奔既守吾室又杜吾门一气孔神兮于中夜存纳至和于灵根兮挹天醖于尊既充溢于幽阙兮亦粹然而见顔往有坎而兹夷兮昔或危而今安将从化人于西域兮面藏吏于函闗将以一世为刍狗兮废与兴吾厌观彼福祸之一源兮必兹出而兹还彼自以为无隙兮何异夫石椁之桓归去来兮吾悲斯人不返兮岂招仙圣与之游昔惠好以好音忽逺去而莫求余曷异于世人兮初为哽塞而増忧彼钱镈则深藏兮盍视夫已垦之田畴万古芸芸共逝一舟半夜而失旦号其丘畏达观之诮余沛已泣而不流悟荣名之取憎兮善斯人之获休已矣乎万物之作各其时吾独与时而去留岂或能力而违之既往莫或追来者尚可期盖雨暵之在天岂吾稼之不耔彼蜀雄之必传作犹愧于书诗嗟身屈而道伸于斯人兮曷疑
　　无咎和【并序】
　　辞长而歌短歌有和辞无和也言语文章随世随异非拟其辞也继其志也作者七人矣辞曰
　　归去来兮吾无以归奚以归既身不足以任责畏首尾而心悲慕往昔之经世嗟吾力之莫追彼辞位而灌园岂吾今之独非雨防防而荷笠榛莽莽而褰衣我行野而视天觉防大而身防乃矜防蚷止驱息奔背隍筑室面坂植门三绶纵褫图书尚存忘瓠落之可忧比浮海之为尊跞太初而游意无极而雕顔反国蜗而自足俯巢幕而亦安解余辔之沃濡兮脱余牵之间闗识鸟鸣而物华陶阳气以流观悟息渊而消枝亦墐户而俱还惟文字之幼工则虽老而桓桓归去来兮彼河滨之善游或往学而丧生复裹粮其安求善陶生之达情不与世兮同忧实迷途其已逺惧斯人之莫畴或待兎守株或遗剑刻舟虽成事之不説聚悔逾于山丘庶西方之至言聊反闻而逆流守一静而为君亦何往而不休已矣乎一昼一夜成四时子之叹川逝不流頺光不可使东之韩终王子乔汗漫难与期俯寸田之荆棘曷不旦耘而暮耔悲在堂之蟋蟀慙不乐于唐诗悟死生之如夣亘今古而无疑

　　坡门酬唱集巻十六
　　钦定四库全书
　　坡门酬唱集巻十七
　　宋　邵浩　编
　　栾城
　　懐渑池寄子瞻兄【汉书农郡渑池县注景帝中二年始徙万家为县】
　　相防话别郑原上共道长途怕雪泥归骑还寻大梁陌行人已渡古崤西曽为县吏民知否【辙尝为此县簿未赴而中第】旧宿僧房壁共题【辙昔与子瞻兄应举过宿县中寺舍题其老僧奉闲之壁】遥想独游佳味少无言骓马但鸣嘶
　　东坡次韵
　　人生到处知何似应似飞鸿踏雪泥泥上偶然留指爪鸿飞那复计东西老僧已死成新塔壊壁无由见旧题往日﨑岖还记否路长人困蹇驴嘶【往嵗马死于二陵骑驴至渑池】
　　子瞻寄示岐阳十五碑
　　堂上岐阳碑吾兄所与我吾兄自善书所取无不可欧阳弱而立商隠瘦且椭小篆妙诘曲波字美婀娜谭藩居顔前何类学顔颇魏华自磨淬峻秀不包裹九成刻贤俊磊落杂么麽英公与褒鄂戈防闻自荷何年学操笔终嵗惟箭笴书成亦可爱蓺业嗟独伙子虽缪学文书字每慵惰车前驾骐骥车后系羸跛逾年学举足渐亦行駊騀古人有遗迹防短不及锁愿从兄发之洗砚处兄左
　　东坡次韵
　　吾虽不善书晓书莫如我苟能通其意常谓不学可貌妍容有矉璧美何妨椭端庄杂流丽刚健含婀娜好之每自讥不谓子亦颇书成辄弃去缪被旁人裹体势本濶落结束入细麽子诗亦见推语重未敢荷迩来又学射力薄愁官笴【官箭十二把吾能十一把箭耳】多好竟无成不精安用伙何当尽屏去万事付懒惰吾闻古书法守骏莫如跛世俗笔苦骄众中强嵬騀钟张忽已逺此语与时左
　　寒食前一日寄子瞻
　　寒食明朝一百五谁家冉冉尚厨烟桃花开尽叶初緑燕子飞来体自便爱客渐能陪痛饮读书无思懒开编秦川雪尽南山出思共肩舆看麦田
　　东坡次韵
　　寒食今年二月晦树林深翠已生烟绕城骏马谁能借到处名园意尽便但挂酒壶那计盏偶题诗句不须编忽闻啼鵙惊羁旅江上何人治废田
　　闻子瞻将如终南太平宫谿堂读书
　　为吏岂厌事厌事日墯媮著书虽不急实与百世谋问吏所事何过客及系囚客实虚搅人囚有不自由办之何益増不办亦足忧嗟此谁不能脱去使自收幽幽南山下有溪水流溪上亦有堂其水可濯漱终日不见人惟有山鹿呦是时夏之初溪冷如孟秋山椹黄笠展林笋紫角抽朝取笋为羮暮以椹为羞溪鱼鲤与鲂山鸟鸒与鸠食之饱且平偃仰自佚休试探箧中书把巻揖前脩怳如反故乡亲朋自相求蔚如瓮中糟久熟待一篘为文若江河岂复有刻锼尚何忆我为欲与我同游我虽不能往寄诗以解愁
　　东坡次韵
　　役名则已勤徇身则已媮我诚愚且拙身名两无谋始者学书判近亦知问囚但知今当为敢问向所由士方其未得惟以不得忧既得又忧失此心浩难收譬如倦行客中路逢清流尘埃虽未脱暂憩得一漱我欲走南涧春禽始嘤呦鞅掌久不决尔来已徂秋桥山日月迫府县烦差抽王事谁敢愬民劳吏宜羞中间罹旱暵欲学唤雨鸠干夫挽一木十步八九休渭水涸无泥菑堰旋挿修对之食不饱余事更遑求近日秋雨足公余试新篘劬劳幸已过朽钝不任锼秋风欲吹帽西阜可纵游聊为一日乐慰此百日愁
　　木山引水二首
　　引水穿墙接竹梢谷藏峯底大容瓢将流旋滴庐山瀑已尽还来海上潮乱防落池惊睡觉半山含润沃心焦瓦盆一斛何胜满溢去犹能浸菊苗
　　檐下枯槎拂荻梢山川迤逦费公瓢幽泉细细流岩鼻盆水弥弥涨海潮但爱坚如湖上石谁怜收自灶中焦苍崖寒溜须佳防尚少冬青石蠒苗
　　东坡次韵一首
　　千年古木卧无梢浪巻沙翻去似瓢几度过秋生藓晕至今流润应江潮然疑有蛟龙吐断处人言霹雳焦材大古来无适用不须郁郁慕山苗
　　初到陈州二首
　　谋拙身无向归田久未成来陈为懒计传道愧虚名俎豆终难合诗书强欲明斯文吾已试深恐误诸生久爱闲居乐兹行恐遂不上官容碌碌饱食更悠悠枕伴书成癖湖边栁散愁疎慵愧韩子文字化潮州
　　东坡次韵
　　道防虽云久吾犹及老成如今各衰晚那更治刑名懒惰便樗散疎狂托圣明阿奴须碌碌门户要全生旧隠三年别杉松好在不吾今尚眷眷此意恐悠悠闭户时寻梦无人可説愁还来送别处双泪寄南州
　　柳湖感物
　　柳湖万栁作云屯种时乱挿不须根根如卧蛇身合抱仰视不见蜩蝉喧开花三月乱飞雪过墙度水无复还穷髙极逺风力尽弃坠泥土顔色昏偶然直堕湖中水化为浮萍轻且繁随波上下去无定物性不改天使然南山老松长百尺根入石底蛟龙蟠秋深叶上露如雨倾流入土明珠圆乗春发生叶短短根大如指长而坚神农尝药最上品气力直压钟乳温物生禀受久已异世俗何始分愚贤【尝见野人言栁花入水为浮萍松上露堕地为仙茅隂干服之益人古方云十斤钟乳不如一斤仙茅】
　　东坡次韵
　　忆昔子美在东屯数间茅屋苍山根嘲吟草木调蛮獠欲与猿鸟争啾喧子今憔悴众所弃驱马独出无往还惟有柳湖万株栁清隂与子供朝昏胡为讥评【去声】不少借生意凌挫难为繁栁虽无言不解愠世俗乍见应怃然娇姿共爱春濯濯岂问空腹脩蛇蟠朝看浓翠傲炎赫夜爱疎影揺清圆风翻雪阵春絮乱蠧响啄木秋声坚四时盛衰各有态揺落凄怆惊寒温南山孤松积雪底抱冻不死谁复贤
　　洛阳试院楼上新晴五絶
　　缥缈危谯面面山朝来云作雨潺潺忽然风巻归何处百里隂晴反掌间
　　嵩少犹藏薄雾中前山迤逦夕阳红髙楼一闭三千日遥忆岩头种药翁
　　伊阙遥临凤阙前龙门女几气苍然唐朝御路依稀在犹想东巡尘暗天
　　天坛王屋北侵河髙比嵩丘一倍多小有清灵今尚在俗縁深重奈成魔
　　前朝宫阙倚芒山殿阁层层半岭间犹恐北来冈阜浅太行东抱故孱顔
　　东坡次韵
　　秋后风光雨后山满城流水碧潺潺烟云好处无多子及取昏鸦未到间
　　洛邑从来天地中嵩髙苍翠北邙红风流耆旧消磨尽只有青山对病翁【谓富公也】
　　白汗翻浆午景前雨余风物便萧然应倾半熟鹅黄酒照见新晴水碧天
　　疾雷破屋雨翻河一扫清风未觉多应似画师吴道子髙堂巨壁写降魔
　　客路三年不见山上楼相对梦魂间明朝却踏红尘去羞向清伊照病顔
　　次韵韩宗弼太祝送游泰山
　　羡君官局最优游笑我区区学问囚今日登临成独往终年勤苦阻相酬春深緑野初开绣云解青山半脱裘回首红尘读书处煮茶留客小亭幽
　　东坡次韵
　　偶作郊原十日游未应回首厌笼囚但教尘土驱驰足终把云山烂漫酬闻道逢春思濯锦便须到处覔菟裘恨君不上东封顶夜看金轮出九幽
　　次韵刘敏殿丞送春
　　春去堂堂不复追空余草木弄晴晖交游归雁行将尽踪迹鸣鸠懒不飞老大未须惊节物醉狂兼得避危机东风虽有经旬在芳意从今日日非【四月十一日立夏】
　　东坡次韵
　　梦里青春可得追欲将诗句绊余晖酒防病客惟思睡蜜熟黄蜂亦懒飞芍药樱桃俱扫地【病过此二物】鬓丝禅榻两忘机凭君借取法界观一洗人间万事非【来书云近看此书余未尝见也】
　　次韵赵至节推首夏
　　首夏寻芳也未迟绕园红紫尚菲菲无心与物真皆可有酒逢人劝莫违梦逐杨花无限思身慙啼鸟不如归官居寂寞如僧舍海燕怜贫故入扉
　　东坡次韵
　　安石榴花开最迟绛裙深树出幽菲吾庐想见无限好客子倦游胡不归坐上一樽虽得满古来四事巧相违令人却忆湖边寺垂栁隂隂昼掩扉
　　次韵李昭叙供备燕别湖亭
　　池亭雨过一畨凉云髻罗裙客两旁不觉行人离恨逺贪看积水照筵光满堂樽俎欢方剧极目江湖意自长归去伊川潇洒地不须遗念属清湘
　　东坡次韵
　　家声赫奕葢并凉也解微吟锦瑟旁擘水取鱼湖起浪引杯看剑坐生光风流别后人人忆才器归来种种长不用更贪穷事业风骚分付与沉湘
　　送蒋夔赴代州教授
　　忆游太学十年初犹见胡公岂弟余遍阅诸生非有道最怜能赋似相如青衫共笑方持板白髪相看各满梳暂免百忧趋长吏勉调三寸事新书
　　东坡次韵
　　功利争先变法初典刑独守老成余穷人未信诗能尔倚市悬知绣不如代北诸生渐狂简牀头杂説为爬梳归来问雁吾何敢疾世王符解著书
　　李邦直见邀终日对卧城南亭上二首
　　一径坡陁草木间孤亭胜絶俯川原青天图画四山合白昼雷霆百步喧烟栁萧条渔市逺汀洲苍莽白鸥翻客舟何事来怱草逆上波涛吐复吞
　　东来无事得遨游奉使清闲亦自由拨弃簿书成一饱留连语笑失千忧旧书半巻都如梦清簟横眼似欲秋闻説归朝今不久尘埃还有此亭不
　　次韵邦直见答二首
　　真能一醉逃烦暑定胜三杯御腊寒自有诗书供永日莫将丝竹乱风滩舞雩何处归春暮叩角谁人怨夜漫闻道丹砂近有术锱铢称火共君看
　　五斗尘劳尚足留闭门聊欲治幽忧羞为毛遂囊中颖未许朱云地下游无事防须成好饮思归时亦赋登楼羡君幕府如僧舍日向城隅看浴鸥
　　再次前韵四首
　　城头栋宇恰三间楚望凄凉吊屈原雨洗山川百里净风吹语笑一城喧乡书莫问经时絶嵗事初惊片叶翻南近清淮鲈鳜好钓筒时问有潜吞
　　谬将疎野托交游平日论心亦有由科第联翩叨旧契利名疎濶少新忧清谈已觉忘朱夏浊酒先防虚素秋多病无聊惟有睡频频诗句未嫌不
　　野鹤应疑鳬雁苦夏虫未惯雪霜寒隠居顔氏终安巷垂钓严生自有滩破宅不归尘可扫下田初种水应漫退耕尚作悠悠语拙宦犹须步步看
　　欲作彭城数月留溪山劝我暂忘忧城头凖拟中秋望台上迁延九日游岚气雨余侵近郭江声风送隠危楼汀州聚散知谁怪且学漂浮水上鸥
　　东坡次韵四首
　　簿书颠倒梦魂间知我疎慵肯见原闲作闭门僧舍冷病闻吹枕海涛喧忘懐杯酒逢人共引睡文书信手翻欲吐狂言喙三尺怕君瞠我却须吞【邦直屡以此见戒】
　　城南短李好交游箕踞狂歌总自由尊主庇民君有道乐天知命我无忧醉呼妙舞留连夜闲作清诗断送秋潇洒使君殊不俗罇前容我揽须不【公自注邦直家中舞者甚多】老弟东来殊寂寞故人留饮慰酸寒草荒城角开新径雨入河洪失旧滩车马追陪迹未扫唱酬往复字应漫此诗更欲凭君改待与江南子布看
　　君虽为我此迟留别后凄凉我已忧不见便同千里逺退归终作十年游恨无扬子一区宅懒卧元龙百尺楼闻道鹓鸿满台阁网罗应不到沙鸥




　　坡门酬唱集巻十七
　　钦定四库全书
　　坡门酬唱集巻十八
　　宋　邵浩　编
　　栾城
　　送赵防秘书还钱塘
　　世人何局促奔走鬓苍苍闻道余杭守独游何有乡禅心朝吐月元气夜生光清静安罢瘵寛仁服暴强声名高一世风采见诸郎谒帝朱为绂还家防作裳经过留画舫谈笑接清觞问讯顔依旧峥嵘嵗自长人生真几许世味不堪尝归去闻诗罢求余却老方
　　东坡次韵
　　归舟转河曲稍见楚山苍候吏来迎客吴音已带乡言从谢康乐先献鲁灵光已撃三千里何须四十强风流半刺史清絶校书郎到郡诗成集寻溪水溅裳芒鞋随采药蠒纸记流觞海静蛟鼍出山空草木长宦游无逺近民事要更尝愿子传家法他年请尚方
　　送梁交之徐州
　　湖水清且深新荷半犹巻未见红妆窈窕娘先排翠羽参差扇水面风生人未知欹倾俯仰长先见岸上游人暮不归清香入袖凉吹面投壶撃鞠緑杨隂共尽清樽飡白饭坐中飞将忽先起轻衫出试彭门逺百歩洪西白浪翻戏马台南云岫满江山雄丽信宜人风流孰似梁王苑
　　东坡次韵
　　雨足谁言春麦短城坚不怕秋涛巻日长惟有睡相宜半脱纱巾落纨扇芳草不锄当户长珍禽独下无人见觉来身世都是梦坐久枕痕犹着面城西忽报故人来忽扫风轩炊麦饭【徐州所出】伏波论兵初矍铄中散谈仙更清逺南都从事亦学道不防肠空夸脑满问羊他日到金华应许相将游阆苑【黄初平之兄寻其弟于金华山】
　　中秋见月寄子瞻【自南京寄徐州】
　　西风吹暑天益高明月耿耿分秋毫彭城闭门青嶂合卧听百歩鸣飞涛使君擕客登燕子月色着人冷如水筵前不设鼓与钟处处笛声相应起浮云巻尽流金丸戏马台西山郁蟠杯中渌酒一时尽衣上白露三更寒扁舟明日浮古汴回首逡巡陵谷变河吞巨野入长淮城没黄流只三版明年筑城城似山伐木为堤堤更坚黄楼未成河已退空有遗迹令人看城头见月应更好河流深处今生草子孙幸免鱼鼈食歌舞聊寛使君老南都从事老更贫羞见青天月照人飞鹤投笼不能出曽是彭城坐中客
　　东坡次韵
　　明月未出羣山髙瑞光万丈生白毫一杯未尽银阙涌乱云脱壊如崩涛谁为天公洗眸子应费明河千斛水遂令冷看世间人照我湛然心不起西南大星如弹丸角尾奕奕苍龙蟠今宵注眼看不见更许萤火争清寒何人舣舟临古汴千灯夜作鱼龙变曲折无心逐浪花低昂赴节随歌板【是夜贾客舟中放水灯】青荧灭没转前山浪飐风回岂复坚明月易低人易散归来呼酒更重看堂前月色愈清好咽咽寒螀鸣露草巻帘推户寂无人窓下吚哑惟楚老【近有一孙名楚老】南都从事莫羞贫对月题诗有几人明朝人事随日出怳然一梦瑶台客
　　子瞻惠双刀
　　彭城一双刀黄金错刀镮脊如双引绳色如青琅玕开匣飞电落入手清霜寒引之置膝上凛然愁肺肝我衰气力微览镜毛髪斑誓将斩鲸鲵静此沧海澜又欲戮犀兕永息行路难有志竟不从抚刀但长叹投刀泪如霰北斗空防干归来刈蓬蒿鉏田植芳兰惜刀不忍用用亦非所便弃置尘土中坐使锋刃刓牀头夜生光知有蛟龙蟠慙君赠我意时取一磨看
　　东坡次韵
　　宝刀匣不见但见龙雀镮何曽斩蛟虵亦未切琅玕胡为穿窬辈见之要领寒吾刀不汝问有愧在其肝念此力自藏包之虎皮斑湛然如古井终嵗不复澜不忧无所用忧在用者难佩之非其人匣中自长叹我老众所易屡遭非意干惟有王通堦庭秀芝兰知子后必大故择刀所便屠狗非不用一嵗六七刓欲试百链刚要须更泥蟠作诗铭其背以待知者看
　　登城南有感示文务光王遹秀才
　　幽忧随秋至秋去忧未已南城试登望百草枯且死落叶投入懐惊涛四面起所思不可见欲往将安至斯人定谁识顾有二三子清风皎氷玉沧浪自湔洗窃脂未尝谷南箕倘微似网罗一张设投足遂无寄田深狡兎肥霜降鲈鱼美造形悼前失式微慙往士憧憧亩丘道嵗晚嗟未止西山有茅屋鉏耰本吾事
　　文潜次韵
　　步登髙城望望望殊未已惟时嵗将穷冬孟月魄死纷吾方有懐一坐为三起悲歌击枯枿声与泪俱至人生随大钧命不贷君子付之无如何外垢资内洗前知践终吉外颇与愚似开门张琼瑶谁者目不寄支离冒多福婵娟畏独美举头苍天髙叹此青云士酌公芳尊酒愿公百忧止履善神所劳委置目前事
　　次韵王适雪晴复雪二首
　　骄阳得一雪逾尺应更好晨兴视窓隙惊见晴霞杲九衢无停迹狼籍须一扫空余浩然气凛凛接青昊余寒薄虚室一静解羣燥晨炊晚未供客馈慙草草试脱身上衣行问酒家保孤吟击槁木大笑称有道人生但如此富乐何用祷所思独未见耿耿属懐抱
　　同云自成幄飞雪来无根一为清风巻坐见东方暾重隂偶复合飞霰满南轩油然青春意已见出土萱老病一不堪惟恃浊酒温开户理松菊扫荡无遗痕巻舒朝夕间谁识造化元乾坤本何施中有神怪奔万物极毫末颠倒何足掀老农但知种荷鉏理南园
　　东坡正月十八日蔡州道上遇雪次韵二首
　　兰菊有生意微阳回寸根方忧集暮雪复喜迎朝暾忆我故居室浮光动南轩松竹半倾泻未数葵与萱三径瑶草合一缾井花温至今行吟处尚余履舄痕一朝出从仕永愧李仲元晚嵗益可羞犯雪方南奔山城买废圃槁叶手自掀长使齐安人指説故侯园
　　铅膏染髭须旋露霜雪根不如闭目坐丹府夜自暾谁知忧患中方寸寓羲轩大雪从压屋我非儿女萱平生学踵息坐觉两温下马作雪诗满地鞭棰痕伫立望原野悲歌为黎元道逢射猎子遥指狐兎奔踪迹尚可寻窟穴何足掀寄谢李丞相吾将反丘园
　　召伯埭上斗野亭
　　细雨添春色微风净牐流徂年半今世生计一扁舟饮食随鱼蟹封疆入斗牛江波方在眼转觉此生浮
　　少游次韵
　　满市花风起平堤漕水流不堪春解手更为晚停舟古埭天连雁荒祠木蔽牛杖藜聊复尔转盼夕烟浮
　　扬州五咏
　　九曲池
　　嵇老清弹怨广陵隋家水调继哀音可怜九曲遗声尽惟有一池春水深凤阙萧条荒草外龙舟想像緑杨隂都人似有兴亡恨每到残春一度寻
　　平山堂【欧阳永叔所建】
　　堂上平看江上山晴光千里对凭栏海门仅可一二数云梦犹吞八九寛檐外小棠隂蔽芾壁间遗墨涕汍澜人亡坐使风流尽遗构仍须子细观
　　蜀井【在大明寺】
　　信脚东游十二年甘泉香稻忆归田行逢蜀井恍如梦试煮山茶意自便短绠不收容盥濯红泥逺置亦清鲜早知乡味胜为客游宦何须更着鞭
　　摘星亭【迷楼旧址】
　　阙角孤髙特地迷迷藏浑忘日东西江流入海情无限暮雨连山醉似泥梦里兴亡应未觉后来愁思独难齐只堪留作游观地看遍峯峦处处低
　　僧伽塔
　　山头孤塔閟真人云是僧伽第二身处处金钱追晚供家家蚕麦保新春欲求世外无心地一扫胸中累刼尘方丈近闻延老宿青朝留客语逡巡
　　少游次韵
　　九曲池
　　萧瑟通池閟茂林岸旁无复属车音涵春似恨隋家逺涨晓疑连蜀井深鬬草事空烟冉冉司花人逺树隂隂劳生俛仰成陈迹纵有遗声可用寻
　　平山堂
　　栋宇髙开古寺间尽收佳处入雕栏山浮海上青螺逺天转江南碧玉寛雨槛幽花滋浅泪风巵清酒涨微澜游人若论登临美须作淮东第一观
　　蜀井
　　蜀冈精气滀多年故有清泉发石田乍饮肺肝俱澡雪久窥杖履亦轻便炊成香稻流珠滑煮出新茶泼乳鲜坐使二公乡思动放杯西望欲挥鞭
　　摘星亭
　　昆仑左右两招提中起孤髙雉堞西不见烧香成宿雾虚传裁锦作障泥萤流花苑飞星乱芜满春城緑髪齐长忆凭栏风雨后断虹明处海天低
　　光化塔
　　古佛悲怜得度人应縁来现比丘身水流月落知何处花发鸎啼又一春方外笑谈清似玉梦中烦恼细如尘老僧自説从居此却悔平时事逺巡
　　髙邮别秦观三首
　　蒙蒙春雨湿邗沟篷底安眠昼拥裘知有故人家在此速将诗巻洗闲愁
　　笔端大字鸦栖壁袖里清诗句琢氷送我扁舟六十里不嫌罪垢污交朋
　　髙安此去风涛恶犹有庐山得纵游便欲防君解船去念君无罪去何求
　　少游次韵
　　孤篷短榜泝河流无赖寒侵紫绮裘召伯埭南春欲尽为公重赋伴牢愁
　　青荧灯火照深更逐客舟航冷似氷到处故应山作主随方还有月为朋
　　冠葢纷纷不我谋掩闗聊与古人游防须匹马淮西去云巘风溪遂所求
　　舟次磁湖以风浪留二日不得进子瞻以诗见寄作二篇答之前篇自赋后篇次韵
　　慙愧江淮东北风扁舟千里得相从黄州不到六十里白浪俄生百万重自笑一生浑类此可怜万事不由侬夜深魂梦先飞去风雨对牀闻晓钟
　　西归犹未有莵裘拟就南迁买一丘舟楫自能通蜀道林泉真欲老黄州鱼多钓戸应容贳酒熟邻翁便可留从此莫言身外事功名毕竟不如休
　　东坡次韵前篇
　　平生弱羽寄冲风此去归飞识所从好语似珠穿一一妄心如膜退重重山僧有味宁知子泷吏无言只笑侬尚有读书清净业未容春睡敌千钟














　　坡门酬唱集巻十八
　　钦定四库全书
　　坡门酬唱集巻十九
　　宋　邵浩　编
　　栾城
　　饮酒过量肺疾复作
　　朝防麫尘居夜傍糟牀卧鼻香黍麦熟眼乱瓶罂过囊中衣已空口角涎虚堕啜尝未云足盗釂恐深坐史君信寛仁高会慰寒饿西楼适新成明月犹半破拥檐青山横拂槛流水播雕盘贮霜实银盎荐秋糯共言文字欢岂待红裙佐惟知醍醐滑不悟颇罗大夜归肺増涨晨起脾失磨情懐忽牢落药饵费调和衰年足可穷一醉仍坎坷清樽自不恶多病欲何奈闻公话少年举白不论个歌吟杂嘲谑笑语争掀簸平眀起相视锐气曽未挫逹人遗形骸驽马懐豆莝不知逃世网但解忧嵗课不见独醒人终费招魂些
　　东坡次韵
　　忆子少年时肺病疲坐卧喊呀或终日势若风雨过虚阳作浮涨客冷仍下堕妻孥恐怅望脍炙不登坐终年禁晚食半夜发清饿胃强鬲苦满肺敛腹辄破三彭恣啖囓二竖肯逋播寸田可治生谁劝耕黄稬【新法方回谓黄稬为上腴】探懐得真药不待君臣佐初如雪花积渐作樱桃大隔墙闻三咽隠隠如转磨自兹失故疾阳唱隂辄和神仙多歴试中路或坎坷平生不尽器痛饮知无奈旧人眼看尽老伴余几个残年一斗粟待子同舂簸云何不自珍醉病又一挫真源结梨枣世味等糠莝耕耘当待获愿子勤自课相将赋逺游仙语不用些
　　孔平仲著作江州官舍小庵
　　近山不作看山计引水新成照水庵闭口忘言中自饱安心度日更谁参简编围绕穿书蠧窓户低回作蠒蚕我亦一轩容膝住敝裘麤饭有余甘
　　东坡次韵
　　逢人欲覔安心法到处先为问道庵卢子不须从若士葢公当自过曹参羡君美玉经三火笑我枯桑困八蚕犹喜大江同一味故应千里共清甘
　　予初到筠即于酒务庭中种竹四藂杉二本及今三年二物皆茂秋八月洗竹培杉偶赋短篇呈同官
　　种竹成藂杉出檐三年慰我病厌厌芟除乱叶风初好封植孤根笋自添髙节不知尘土辱坚姿试待雪霜霑属君留取障斜日仍记当年此滞淹
　　东坡次韵
　　吏散庭空雀噪檐闭门独宿夜厌厌似闻梨枣同时种应与杉篁刻日添糟麴有神熏不醉雪霜夸健巧相沾先生坐待清隂满空使人人叹滞淹
　　答王定国问疾
　　五年窜南荒顽质不复病吸清吐浊秽气练骨随劲澹然久忘归寂寂就遐屏国恩念流落牵挽畀隣境叶舟泝长江藤鞋过重岭峡深茑萝恶山崄崖石横恢台夏初发氛雾秋愈盛菘薤食有时豚羔讵曽省门开讼氓入日晏鴂舌竞肝脾得寒热氷炭迫晨瞑俚医固空疎蛮觋剧粗猛老妻但坐哭遗语未肯听长子亦在牀一卧昏不醒思归未可得即死付前定如如性终在冉冉嵗将冷筋骸稍轻安冠服强披整余方厌苓术日食禁醪茗髪衰乱随栉骨瘦空看影簿书勉复亲环玦非所请马老固伏枥槎流旧安井凌兢就轻车邂逅出脩绠此生诚梦幻俛仰成吊庆故人枉新诗万里慰孤耿赏音我非旷斵鼻君真郢南迁昔所同卧疾今亦并逺行信由天未死庸非命归舟正飘兀斋舍念清净作书附鸿翼去路瞻斗柄闸水渐安流吴音未全正一樽对清言及此冬夜永
　　鲁直次韵
　　种萱盈九畹苏子忧国病炎蒸卧百战山立有余劲斯人廊庙器不合从逺屏江湖揺归心毛髪侵老境艰难喜归来如晴月生岭仍懐阻归舟风水蛟鳄横补衮谏官能用儒吾道盛上书诋平津蠧藳初记省至今民社计非事颊舌竞方来立本朝献纳继晨瞑人材包新旧王度济寛猛必开曲突谋满慰倾耳听斯文吕与张泉下亦苏醒天聪四门辟国势九鼎定身得遭太平分甘守闲冷天津十年面想见颀而整何时及国门休暇过煮茗烧灯留夜语鸿雁看对影但恐张罗地颇复多造请维此礼部公寒泉甃旧井谪去久羸瓶召还汲脩绠太任决斋宫陛下天统庆日月进亨衢经纬寒耿耿西走已和戎南迁无哀郢谁言两逐臣朝辔天街并王子窜炎洲万死保躯命还家颊故红信亦抱渊静税屋待车音扫门新箒柄行当懐书传载酒求是正端如尝橄榄苦过味方永
　　送千之侄西归
　　京洛东游嵗月深相逢初喜解微吟梦中助我生池草别后同谁饮竹林文字承家怜汝在风流似旧慰人心便将格律传诸弟王谢诸人无古今
　　东坡次韵
　　江上松楠深复深满山风雨作龙吟年来老榦都生菌下有孙枝欲出林白髪未成归隠计青衫倘有济时心闭门试草三千牍仄席求人少似今
　　送陈侗同年知陜州
　　上书乞江淮得请临闗河所得非所愿亲友或相诃丈夫志四方所遇常逶迱况当国西屏形胜古来多昆渠涌北郭华岳垂东阿羌氐昔未平驿骑如飞梭间谍时出没闗梁苦谁何尔来一清净西望多麦禾魏绛方和戎先零正投戈秦人释重负道路闻行歌便当卧斋閤次第除网罗时时一啸咏未用勤催科诸孤寄吴越食口如雁鹅持分槖中金何必手自摩
　　东坡次韵
　　谁能如铁牛横身负黄河滔天不能没尺棰未易诃世俗自无常徐公故逶迤别来不可説事与浮云多当时无限人毁誉即墨阿虚声了无实夜虫鸣机梭相逢一笑外奈此白髪何天骥皆籋云长鸣饱刍禾王庭旅百实大贝随弓戈君独一麾去欲赓五袴歌甘棠古乐国白酒金叵罗知君不久留治行中新科过客足瞠喜东堂记分鹅此外但坐啸后生工揣摩
　　子瞻与李公麟宣德共画翠石古木老僧谓之憇寂图题其后
　　东坡自作苍苍石留取长松待伯时只有两人嫌未足更收前世杜陵诗
　　鲁直次韵二首
　　松含风雨石骨瘦法窟寂寥僧定时李侯有句不肯吐淡墨写出无声诗
　　龙眠不似虎头痴笔妙天机可并时苏仙潄墨作苍石应解种花开此诗
　　次韵孔武仲学士见赠
　　羡君耽读书日夜论今古虽复在家人不见释手处意求五车尽未惜双目苦蓬莱倚霄汉简册充栋宇学成擅囷仓笔落走风雨破笼闭野鹤短草藏文虎鬓须忽半白儿女无复乳知君不能荐愧我终何补偶来相就谈日落久未去归鞍得新诗佳句烂如组古风弃雕琢遗味比乐府且复调埙箎泠然五音举
　　东坡次韵【见子由与孔常父唱和诗辄次其韵余昔在馆中同舍出入辄相聚饮酒赋诗近嵗不复讲故终篇及之庶几诸公稍复其旧亦太平盛事也】
　　君先鲁东家门户照千古文章固应尔须鬛余似处虽非防倛状尚肖歴国苦诵书口澜翻布谷杂杜宇十年困奔走栉沐饱风雨吾道其非耶野处岂兕虎灞陵闲老将柏直口尚乳自君兄弟还鼎立知有补蓬山耆旧散故事谁删去来迎冯翊传出饯防稽组吾犹及前辈诗酒盛册府愿君唱此风扬觯斯杜举
　　送家定国朝奉西归
　　我懐同门友势如晓天星老去髪垂素隠居山更青退翁联科第俯仰三十龄仕宦守乡国出入奉家庭鹄鹭性本静芷兰深自馨新诗得髙趣众耳昏未听笑我老忧患奔走如流萍冠裳强包裹齿髪坐凋零晚春首归路朱轓照长亭县令迎使君防服导辎軿长叹或垂涕平反知有令此乐我已亡虽达终不宁
　　东坡次韵送家退翁知懐安军
　　吾州同年友粲若琴上星当时功名意岂止拾紫青事既与愿违天或不假龄今如图中鹤俛仰在一庭【吾州同年友十三人今存者六人而已故有琴上星图中之语】西南正春旱废治黏枯萍翩然一麾去想见灵雨零我无谪仙句待诏沉香亭空骑内廏马天仗随云軿竟无丝毫补眷焉谁汝令永愧旧山叟凭君寄丁宁
　　去年冬辙以起居郎入侍迩英讲不逾时迁中书舍人虽忝冒愈深而瞻望清光与日俱逺追记当时所见作四絶句呈同省诸公
　　迩英肃肃晓霜清玉宇时闻槁叶零风过都城吹广内万人笑语落中庭
　　铜缾洒遍不胜寒雨防匀圆冻未干回首曈昽朝日上槐龙对舞覆衣冠【迩英前有双槐甚髙而柯叶拂地状若龙蛇讲官进对其下】早嵗西厢跪直言起迎天步晚临轩何知老侍曽孙圣欲泣龙髯吐复吞【辙昔举制策坐于崇政西廊葢迩英之北也是日晚仁皇自延和步入崇政过所试幄前瞻望天表最为亲近】
　　讲罢渊然似不胜诗书黙已契天心髙宗问答终垂世未信诸儒测浅深
　　东坡次韵
　　曈曈日脚晓犹清细细槐花暖自零坐阅诸公半廊庙时看黄色起天庭【仆射吕公门下韩公左丞刘公皆自讲席大用】
　　上尊初破早朝寒茗盌仍沾讲舌干陛楯诸郎空雨立故应慙悔不儒冠
　　两鹤摧頺病不言年来相继亦乗轩悮闻九奏聊飞舞可得裴回为啄吞
　　微生偶脱风波地晚嵗犹存铁石心定似香山老居士世縁终浅道根深【乐天自江州司马除忠州刺史旋以主客郎中知制诰遂拜中书舍人轼虽不敢自比然谪居黄州起知文登召为仪曹遂忝侍从出处老少大畧相似庶几复享此翁晚节闲适之乐焉】
　　鲁直次韵
　　赤壁归来入紫清堂堂心在鬓雕零江沙踏破青鞋底却结丝絇侍禁庭
　　胷蟠万巻夜光寒笔倒三江砚滴干大似不防稽古力只今犹着侍臣冠
　　对掌丝纶罢记言职亲黄屋傍尧轩雁行飞上犹回首不受青云富贵吞
　　乐天名位聊相似却是初无富贵心只欠小蛮樊素在我知造物爱公深
　　鲁直再次韵
　　隆儒殿阁对横经咫尺清都雨露零见説文星环北极人间无路仰天庭
　　风櫺倒影日光寒尧日当中露正干殿上给扶鸣汉履螭头簮笔见秦冠
　　万国归心天不言诸儒争席异临轩圣功典学形歌颂更觉曹刘不足吞
　　延和西路古槐隂不隔朝宗夙夜心公有胷中五色线平生补衮用功深
　　文潜次韵
　　天寒书殿晓班清气爽仙盘瑞露零讲罢羣公佩声散一竿宫日转槐庭
　　联翩右史直西垣旧墨螭头防未干自是退之平昔事可须慙着进贤冠
　　冠佩煌煌拱北辰道人风骨自轩轩茯苓松下鼋老须乞灵丹一粒吞
　　恭黙谁聆金玉音陶甄万物付无心君王好学真天意忧国论思不厌深
　　无咎次韵
　　白髪归聮侍从荣未应江海叹飘零禽鱼不与钧天观想见羣龙舞洞庭
　　李公素誉压朝端曽泝龙门鬛未干虽愧彭宣惟赐食未慙贡禹亦弹冠
　　缵服忧勤未有言诸儒经术侍彤轩九畴咸叙今天锡三画何人昔梦吞
　　金玉谁人咏德音太平无象属人心日髙初散露门讲天上五云宫殿深











　　坡门酬唱集巻十九
　　钦定四库全书
　　坡门酬唱集巻二十
　　宋　邵浩　编
　　栾城
　　韩干三马【李伯时所藏】
　　老马侧立鬃尾垂御者高拱持青丝心知后马有争意两耳微起如立锥中马直视翘右足眼光已动心先驰仆夫旋作奔佚想右手正控黄金羇雄姿骏发最后马回身奋鬛真权竒圉人顿辔屹山立未听决骤争雄雌物生先后亦偶尔有心何者能忘之画师韩干岂知道画马不独画马皮画出三马腹中事似欲讥世人莫知伯时一见笑不语告我韩干非画师
　　东坡次韵
　　潭潭古屋云幕垂省中文书如乱丝忽见伯时画天马朔风胡沙生落锥天马西来从西极势与落日争纷驰龙膺豹股头八尺奋迅不受人间羁元狩虎脊聊可友开元玉花何足竒伯时有道真吏隠饮啄不羡山梁雌丹青弄笔聊尔耳意在万里谁知之干惟画肉不画骨而况失实空余皮烦君巧说腹中事妙语欲遣黄泉知君不见韩生自言无所学廏马万匹皆吾师
　　鲁直次韵
　　太史琐窓云雨垂试开三马拂蛛丝李侯写影韩干墨自有笔如沙画锥絶尘超日精爽若失其一望路驰马官不语臂指挥乃知仗下非亲羁吾尝览观在坰马驽骀成列无权竒缅懐胡沙英妙质一雄可将十万雌决非皁枥所成就天骥生驹人得之千金市骨今何有士或不价五羖皮李侯画隠百僚底初不自期人误知戏弄丹青聊卒嵗亦如阅世老禅师
　　鲁直再次韵
　　于阗花骢龙八尺看云不受络头丝西河骢作蒲萄锦双瞳夹镜耳卓锥长楸落日试天步知有四极无由驰电行山立气深穏可耐珠鞯白玉羁李侯一顾叹絶足领畧古法生新竒一日真龙入图画在坰羣雄望风雌曹霸弟子沙苑丞喜作肥耳人笑之李侯论干独不迩妙画骨相遗毛皮翰林评书乃如此贱肥贵瘦渠未知况我平生赏神骏僧中云是道林师
　　五月一日同子瞻转对
　　羸病不堪金束腰永懐江海旧渔樵对牀贪听连宵雨奏事惊同朔旦朝大耿功名元自异中茅服食旧相要一封同上怜狂直诏许昌言赖有尧
　　东坡次韵
　　跪奉新书笏在腰谈王正欲伴耕樵晋阳岂为一门事【唐温大雅与弟彦博对掌华近高祖曰我起晋阳为卿一门耳】宣政聊同五月朝【正元中诏曰自今后五月一日御宣政殿与文武百僚相见】忧患半生联出处归休上防早招要后生可畏吾衰矣刀笔从来错料尧
　　奉使至涿州神水馆寄子瞻四絶【十一月二十六日是日大风】
　　少年病肺不禁寒命出中朝敢避难莫倚皁貂欺朔雪更催灵火煮铅丹【马上作李若芝守一法似有功】
　　夜雨从来相对眠兹行万里隔氷天试依北斗看南斗始觉吴山在目前
　　谁将家集过幽都逢见边人问大苏莫把文章动蛮貊恐妨谈笑卧江湖
　　北廷一意向中原言语绸缪礼亦防顾我何功慙陆贾槖装聊复助归田
　　东坡次韵
　　老人痴钝已逃寒子复辞行理亦难要到卢龙看古塞投文易水吊燕丹【余昔年辞免使北】
　　羝羊代马得安眠穷髪之南共一天又见子卿持汉节遥知遗老泣山前
　　毡毳年来亦甚都时时鴃舌问三苏【予与子由入京时北使已问所在后予馆伴北使屡诵三苏文】那知老病浑无用欲问君王乞镜湖始忆庚寅降屈原旋看蜡凤戏僧防随翁万里心如鐡此子何劳为买田【时犹子迟侍行】
　　寓居六咏
　　手植天随菊晨添苜蓿盘丛长怜夏苦花晚怯秋寒素食旧所愧长斋今未防殷勤拾落蘂眼暗读书难山丹炫南土盈尺愧西京所至曽无比知非浪得名未须求别种尚欠剥繁英行复春风度天涯眼蹔明
　　隣家三畆竹萧散倚东墙谁谓非吾有时能惠我凉雪深闻毁折风作任披猖事过还依旧相看意愈长弱榴生掩冉挿竹强支义旋叠封根石能开着子花扶持物遂性缀缉我成家故国田园少何须恨海涯大鸡如人立小鸡三寸长造物均付予危冠两昂藏出栏风易倒依草枯不强后庭花草盛怜汝计兴亡【或言矮鸡冠即玉树后庭花】
　　西隣分半井十口无渴忧嵗旱百泉竭日供八家求艰难念生理沾足愧寒流比闻山田妇出汲争羣牛【山中涧谷枯竭汲者每苦牛夺其水一人出汲辄数人持仗防之】
　　东坡次韵
　　堂前种山丹错落马脑盘堂后种秋菊碎金收辟寒草木如有情慰此芳嵗阑幽人正独乐不知行路难诗人故多感花发忆两京石榴有正色玉树真虚名粲粲秋菊花卓为霜中英茰盘照重九缬蕊两鲜明幽居有古意义井分西墙谁言三伏热止须一杯凉先生坐忍渴羣嚣自披猖众散徐酌饮逡巡味尤长先生饭土塯无物与刘义何以娱醉客时齅砌下花井水分西邻竹隂借东家萧然行脚僧一身寄天涯东斋手种柏今复几尺长知有桓司马榛茅为遮藏近闻南台松新枝出余僵年来此懐抱岂复惊凡亡新居已覆瓦无复风雨忧桤栽与笼竹小诗亦可求尚欲烦贰师刺山出飞流应须凿百尺两绠载一牛
　　过侄寄椰冠
　　衰髪秋来半是丝幅巾缁撮强为仪垂空旋取海棕子【蜀中海棕即岭南椰木但不结子耳】束髪装成老法师变化密移人不悟壊成相续我心知茅檐竹屋南溟上亦似当年廊庙时
　　东坡次韵
　　天教日饮欲全丝美酒生林不待仪自漉疎巾邀醉客更将空殻付冠师【前汉髙纪注云薛有作冠师】规摹简古人争看簮导轻安髪不知更着短檐髙屋帽东坡何事不违时
　　寓居二首
　　东亭
　　十口南迁粗有归一轩临路阅奔驰市人不惯频回首坐客相谙便解頥慙愧天涯善知识増添城外小茅茨华严未读河沙偈偃仰明窓手自披
　　东楼
　　月从海上涌金盆直入东楼照病身久已无心问南北时能闭目待仪麟飓风不作三农喜【是嵗海无飓风】舶客初来百物新归去有时无定在漫随俚俗共欣欣
　　东坡次韵
　　东亭
　　仙山佛国本同归世路闗两背驰到处不妨闲卜筑流年自可数期頥遥知小槛临防市定有新松长棘茨谁道茅檐劣容膝海天风雨看纷披
　　东楼
　　白髪苍顔自照盆董生端合是前身独栖髙阁多辞客为着新书未絶麟小醉易醒风力软安眠无梦雨声新长歌自誷真堪笑底处人间是所欣【栁子厚诗云长歌返故室自誷非所欣】
　　所寓堂后月季再生与逺同赋一首
　　堂背有芳藂花开不违月何人纵寻斧害意肯留枿偶乗秋雨滋冒土见微茁猗猗抽条頴颇欲傲寒冽势穷虽云病根大未容拔我行天涯逺幸此城南茇小堂劣容卧幽阁粗可蹑中无一寻空外有四邻匝窥墙数柚实隔屋看椰叶葱蒨独兹苗愍愍待其活及春见开敷三嗅何忍折
　　东坡次韵
　　幽芳本长春暂瘁如蚀月且当付造物未易料枯枿也知宿根深便作紫笋茁乗时出婉娩为我暖栗烈先生早贵重庙论推英拔而今城东不记召南茇陋居有逺寄小圃无濶蹑还为久处计坐待行年匝【子由明年六十】腊果缀梅枝春杯浮竹叶谁言一萌动已觉万木活聊将玉蘂新【世谓此玫瑰花】挿向纶巾折
　　浴罢
　　逐客例幽忧多年不洗沐予髪栉无垢身垢要须浴颠隮本天运愤恨当谁复茅檐容病躯稻饭饱枵腹形骸但癯瘁气血尚丰足微阳閟九地浮彩见双目枯槁如束薪坚致比温玉长斋虽云净阅月聊一沃石泉澣巾帨三釡煮桃竹南窓日未移困卧久弥熟华严有余帙黙坐心自读诸尘忽消尽法界了无瞩怳如仰山翁欲就沩叟卜犹恐堕声闻大愿勤自督
　　东坡次韵
　　理髪千梳净风晞胜汤沐闭息万窍通雾散名干浴頽然语黙防静见天地复时令具薪水漫欲濯腰腹陶匠不可求盆斛何由足【海南无浴器故常干浴而已】老鸡卧粪土振羽双瞑目倦马风沙奋鬛一喷玉垢净各殊性快惬聊自沃云母透蜀纱琉璃莹蕲竹稍能梦中觉渐使生处熟楞严在牀头妙偈时仰读返流归照性独立遗所瞩未知仰山禅已就季主卜安心防自得助长毋相督
　　东坡借韵贺子由生第四孙斗老
　　今日散幽忧弹冠及新沐况闻万里孙已报三日浴朋来四男子大壮泰临复开书喜见面未饮春生腹无官一身轻有子万事足举家传吉梦殊相惊凡目烂烂开眼电硗硗峙头玉【李贺诗云头玉硗硗眉刷翠杜郎生得真男子】但令强筋骨可以耕衍沃不须富文章端解耗纸竹君归定何日我计久已熟长留五车书要使九子读【吾与子由共九男孙矣】箪瓢有内乐轩冕无流瞩人言适似我穷达已可卜蚤谋二顷田莫待八州督【吾前后典八州】
　　雨中招吴子野先生一絶【循州作】
　　柴门不出蓬生径暑雨无时水及堂辟谷赖君能作客暂来煎蜜饷桃康
　　答吴和二絶
　　三间浰水小茅屋不比麻田新草堂问我秋来气如火此间何事得安康
　　惯从李叟游都市久伴蓝翁醉画堂不似苏门但长啸一生留恨与嵇康【子野昔与李士宁纵游京师与蓝乔同客曽鲁公家甚久】
　　东坡次韵
　　马迹车轮满四方若为闭着小茅堂仙心欲捉左元放痴疾还同顾长康
　　江令苍苔围故宅谢家语燕集华堂先生笑説江南事祗有青山绕建康
　　陪子瞻游百步洪
　　城东泗水平如席城头逺山涵落日轻舟鸣防自生风渺渺江湖动顔色中州过尽石纵横南去清波头尽白岸边怪石如牛马衔尾舳舻谁敢下没人出没须臾间却立沙头手足干客舟一叶久未上吴牛回首良间闗风波荡潏未可触归来何事尝艰难楼中吹角暮烟起出城骑火催君还
　　东坡次韵
　　平明坐衙不暖席归来闭閤闲终日卧闻客至倒屣迎两眼防笼余睡色城东泗水步可到路转河洪翻雪白安得青丝络骏马蹙踏飞波栁隂下奋身二丈两蹄间振鬛长鸣身自干少年狂兴久已谢但忆嘉陵绕剑闗剑闗大道车方轨君自不去归何难山中故人应大笑筑室种栁何时还








　　坡门酬唱集巻二十
　　钦定四库全书
　　坡门酬唱集巻二十一
　　宋　邵浩　编
　　黄鲁直
　　古诗二首上苏子瞻
　　江梅有佳实托根桃李场桃李终不言朝露借恩光孤芳忌皎洁氷雪空自香古来和鼎实此物升庙廊嵗月坐成晚烟雨青已黄得升桃李盘以逺初见尝终然不可口掷置官道旁但使本根在弃捐果何伤
　　青松出涧壑十里闻风声上有百尺丝下有千嵗苓自性得久要为人制頽龄小草有逺志相依在平生医和不并世深根且固蔕人言可医国何用太早计小大材则殊气味固相似
　　东坡次韵
　　佳谷卧风雨稂莠登我场陈前漫方丈玉食惨无光大哉天宇间美恶更臭香君看五六月飞蚊殷回廊兹时不少假俛仰霜叶黄期君蟠桃枝千嵗终一尝顾我如苦李全生依路旁纷纷不足愠悄悄徒自伤
　　空山学仙子妄意笙箫声千金得竒药开视皆豨苓不知市人中自有安期生今君已度世坐阅霜中蔕摩挲古铜人嵗月不可计阆风安在哉要君相指似
　　次韵张询斋中晚春
　　学古编简残懐人江湖永非无车马客心逺境亦静挽蔬夜雨畦煮茗寒泉井春去不窥园黄鹂颇三请立朝无物望补外倘天幸想乗沧浪船濯髪晞翠岭
　　用韵答晁无咎
　　翕翕一日炎躭躭万年永四海仰首观顷复归根静时雨泻玉除潢流涨天井性不耐衣冠人门疎造请煮饼卧北窓保此已徼幸空余见贤心忍渴望梅岭
　　文潜次韵
　　文章慙骩骳谈舌罢隽永年来屏百事但愿两耳静黄公安禅室不觉在市井客来饱清风可是徒造请牺尊与樗社妄计幸不幸愿君妙观察金门等云岭
　　戏咏猩猩毛笔
　　桄榔叶暗賔郎红朋友相呼堕酒中政以多知巧言语失身来作管城公
　　明窓脱帽见防茸醉着青鞋在眼中束缚归来倘无辱逢时犹作黒头公
　　栾城次韵一首
　　不悟身边一斗红圣贤随世亦时中何人知有中书巧缚送能书陈孟公
　　双井茶送子瞻
　　人间风日不到处天上玉堂森宝书想见东坡旧居士挥毫百斛泻明珠我家江南摘云腴落硙霏霏雪不如为君唤起黄州梦独载扁舟向五湖
　　东坡次韵
　　诵诗得非子夏学防史正作丘明书天公戏人亦薄相畧遣幻翳生明珠赖君年来屏鲜腴百年灯光同一如书成自写蝇头表端就君王覔镜湖
　　答子瞻
　　一月空回长者车报人问疾遣儿书翰林贻我东南句窓间黙坐得珠故园溪友脍腹腴逺包春茗问何如玉堂下直长廊静为君满意説江湖
　　子瞻以子夏丘明见戏聊复戏答
　　化工见弹太早计端为失明能著书迩来似天防事发泪睫见光能陨珠喜公新赐紫琳腴上清虚皇对久如请天还我读书眼愿载轩辕讫鼎湖
　　省中烹茶懐子瞻
　　閤门井不落第二竟陵谷帘定误书思公煮茗共汤鼎蚯蚓窍生鱼眼珠置身九州之上腴争名焰中沃焚如但恐次山胸磊隗终便酒舫石鱼湖
　　以双井茶送孔常父
　　校经同省并门居无日不闻公读书故持茗椀浇舌本要听六经如贯珠心知韵胜舌知腴何似宝云与真如汤饼作魔应午寝慰公渴梦吞江湖
　　常父答诗有煎防径须烦緑珠之句复次韵戏答
　　小鬟虽丑巧妆梳扫地如镜能检书欲买娉婷供煮茗我无一斛明月珠知公家亦阙扫除但有文君对相如政当为公乞如愿作牋逺寄宫亭湖
　　戏呈孔毅父
　　管城子无食肉相孔方兄有絶交书文章功用不经世何异丝窠缀露珠校书著作频诏除犹能上车问何如忽忆僧牀同野饭梦随秋雁到东湖
　　谢黄从善司业寄惠山泉
　　锡谷寒泉椭石俱并得新诗虿尾书急呼烹鼎供茗事晴江急雨看跳珠是功与世涤羶腴令我屡空常晏如安得左轓清頴尾风炉煮饼卧西湖
　　有惠江南帐中香者戏答六言二首
　　百链香螺沉水宝薫近出江南一穟黄云绕几深禅相对同参
　　螺甲割昆仑耳香材屑鹧鸪斑欲雨鸣鸠日永下帷睡鸭春闲
　　东坡次韵
　　四句烧香偈子随香遍满东南不是闻思所及且令鼻观先参
　　万巻明窓小字眼花只有斓斑一炷烟消火冷半生身老心闲
　　子瞻继和复答
　　置酒未容虚左论诗时要指南迎笑天香满袖喜公新赴朝参
　　迎燕温风旎旎润花小雨斑斑一炷烟中得意九衢尘里偷闲
　　有闻帐中香以为熬蝎者戏用前韵
　　海上有人逐臭天生鼻孔司南但印香严本寂不必丛林徧参
　　我读蔚宗香传文章不减二斑误以甲为浅俗却知麝要防闲
　　东坡再次韵
　　置酒未逢休沐便同越北燕南且复歌呼相和隔墙知是曹参
　　丹青已自前世竹石时窥一斑五字当还靖节数行谁似髙闲
　　以团茶洮州緑石研赠无咎文潜
　　晁子智囊可以括四海张子笔端可以回万牛自我得二士意气倾九州道山延阁委竹帛清都太微望冕旒贝宫胎寒弄明月天网下罩一日收此地要须无不有紫皇访问富春秋晁无咎赠君越侯所贡苍玉璧可烹玉尘试春色浇君胸中过秦论斟酌古今来活国张文潜赠君洮州渌石含风漪能淬笔锋利如锥请书元祐开皇极第入思齐访落诗
　　文潜次韵
　　洮河之石利剑刃磨之日解十二牛千年塞地困沙砾一日见宝来中州黄子文章妙天下独驾八马森幢旒平生笔墨万金直竒煤利翰盈箧收谁持此研参案几风澜近手寒生秋包持投我弃不惜副以清诗帛加璧明窓试墨吐秀润端溪歙州无此色野人斋房无玩好慙愧衣冠陈裸国晁侯碧海为文辞盘礴万顷澄清漪新篇来如彻札箭劲笔更似划沙锥知君自足报苍璧愧我空赋琼瑰诗
　　无咎次韵
　　黄侯阅世如传邮自言何预风马牛草经不下天禄阁诗入鸡林海上州兼陈九鼎灿玉铉并缀五冕森珠旒后来瑰磊有张子姓名并向紫府收青春一篇更竒丽势到屈宋何秋秋洮州石贵双赵璧汉水鸭头如此色赠酬不鄙亦及我刻画无盐誉倾国月团聊试金井漪排遣滞思无立锥乗风极目兴不浅愁报孟侯无好诗
　　新喻道中寄元明
　　中年畏病不举酒辜负东来数百觞唤客煎茶山店逺看人秧稻午风凉但知家里俱无恙不用书来细作行一百八盘防手上至今犹梦绕羊肠
　　罢姑熟次韵寄元明
　　追随富贵劳牵尾凖拟田园畧滥觞本与江鸥成保社聊随海燕度炎凉未栽姑熟桃李径却入西江鸿雁行别后常同千里月书来莫寄九回肠
　　宜阳别元明次韵
　　霜须八十期同老酌我仙人九醖觞明月湾头松老大永思堂下草荒凉千林风雨莺求友万里云天雁断行别夜不眠听防囓非闗春茗搅枯肠
　　元明留别
　　桄榔笋白映玉箸椰子酒清宜贝觞市井衣裘半夷夏隂晴朝暮变炎凉莫推月色共千里不寄江南书一行无赖笳声上云汉晓来偏绕九回肠
　　梦中寄东坡次韵【并序】
　　崇宁二年正月己丑夣东坡先生于寒溪西山之间予诵寄元明觞字韵诗数篇东坡笑曰公诗更进于曩时因和予一篇语意清竒予击节赏叹东坡亦自喜于九曲岭道中连诵数过遂得之
　　天教兄弟各异方不使新年对举觞作云作雨手飜覆得马失马心清凉何处胡椒八百斛谁家金钗十二行一丘一壑可曳尾三沐三薰取刳肠
　　观伯时画马礼部试院作
　　仪鸾供帐饕虱行翰林湿薪爆竹声风帘官烛涙纵横木穿石槃未渠透坐窓不遨令人瘦贫马百藖逢一豆眼明见此五花骢径思着鞭随诗翁城西野桃寻小红
　　东坡次韵
　　少年鞍马勤逺行卧闻龁草风雨声见此忽思短策横十年髀肉磨欲透那更陪君作诗瘦不如芋魁归饭豆门前欲嘶御史骢诏恩三日休老翁羡君懐中双橘红【黄有老母】
　　无咎次韵
　　东房携巻绕幕行西房巻作堕地声纸山间出笔阵横李侯画若禅眼透观鱼沙骨棘瘦舟中渊明细若豆归心祗爱玉花骢不须棘针学痴翁恼渠愁作【阙】鬬红【数物伯时试院所作】
　　嘲小德
　　中年举儿子漫种老生涯学语啭春鸟涂窓行暮鵶欲嗔王母惜稍慧女兄夸解着潜夫论不妨无外家【后汉王符传符无外家隠居著书讥当时失得号潜夫论】
　　东坡次韵小德鲁直子其母微故其诗云解着潜夫论不妨无外家
　　进馔客争起小儿那可涯莫欺东方星三五自横斜名驹已汗血老蚌空泥沙但使伯仁长还兴络秀家
　　食笋十韵
　　洛下斑竹笋花时压鲑菜一束酬千金掉头不肯卖我来白下聚此族富庖宰蠒栗载地翻觳觫触墙壊入中厨如偿食竹债甘葅和菌耳辛膳胹姜芥烹鹅杂股掌炮鼈乱帬介小儿哇不美防壤有余嘬可贵生于少古来食共噫尚想髙将军五溪无人采
　　萧巽葛敏脩二学子和予食笋诗次韵答之二首
　　北馔厌羊酪南庖丰笋菜自北初落南几为儿所卖习知价亷平百态事烹宰盐晞枯腊瘦蜜渍真味壊就根煨茁美岂念炮烙债咀吞千畆余胸次不虿芥二妙各能诗才名动江介诗论多佳句脍炙甘我嘬因君思养竹万籁听秋噫从此缮藩篱下令禁渔采【一作下书示渔采】韭黄照春盘菰白媚秋菜惟此苍竹苗市上三时卖江南家家竹剪伐谁主宰半以苦见疎不言甘易壊葛陂雕龙睡未索儿孙债獭胆能分杯虎魄妙拾芥此物于食殽如客得傧介思入帝鼎烹忍遭饥涎嘬懒林供翰墨碪杵风号噫每下叹枯株焚如落樵采
　　胡朝请见和辄复次韵
　　人笑庾郎贫满胸饭寒菜春盘食指动笋茁入市卖回首万钱厨不羡廊庙宰民生暂神竒胞隽伐性壊忍持芭蕉身多负牛羊债箨龙不称寃易致等拾芥萧萧烟雨姿壮士持戈介骈头沸鼎烹可口垂涎嘬霜丛负后凋玉食香余噫续诗无全功葑菲倘可采
　　东坡次韵【时鲁直知吉州太和县】
　　饱食有残肉饥食无余菜纷然生喜怒似被狙公卖尔来谁独觉凛凛白下宰【太和古白下也】一饭在家僧至乐甘不壊多生味蠧简食笋乃余债萧然映樽俎未肯杂菘芥君看霜雪姿童稚已耿介胡为遭暴横三嗅不忍嘬朝来忽解箨势迫风雷噫尚可饷三闾饭筒纒五采
　　嵗寒知松柏
　　松柏天生独青青贯四时心藏后凋节嵗有大寒知惨淡氷霜晚轮囷涧壑姿或容蝼蚁穴未见斧斤迟揺落千秋静婆娑万籁悲郑公扶贞观已不见封彛
　　东坡次韵
　　龙蛰虽髙卧鸡鸣不废时炎凉徒自变茂悦两相知己负栋梁质肯为儿女姿那忧霜贸贸未喜日迟迟难与夏虫语永无秋实悲谁知此植物亦解秉天彛
　　伯父祖善耆老好学于所居紫阳溪后小马鞍山为放隠斋逺寄诗句意欲庭坚和之幸师友同赋率尔上呈
　　樵入千岩静松含万籁寒儿童给行李藜蓧对衣冠小槛聊防虎时来即解鞍阿翁吹笛罢懐昔泪相看
　　文潜次韵
　　老鹤阅世久归来毛骨寒田园半拱木儿稚总胜冠爱客能沽酒寻山不跨鞍平生未见面试作阿咸看郭明父作西斋于颍尾请予赋诗二首
　　食贫自以官为业闻説西斋意凛然万巻藏书宜子弟十年种木长风烟未尝终日不思颍想见先生多好贤安得雍容一樽酒女郎台下水如天
　　东京望重两并州遂有汾阳整缀旒翁伯入闗倾意气林宗异世想风流君家旧事皆青史今日髙材未白头莫倚西斋好风月长随三径古人游
　　东坡次韵
　　树头啄木常疑客客去而瞠定不然脱辖已应生井沫解衣聊复起庖烟平生诗酒真相污此去文书恐独贤早晚西湖映华髪小舟翻动水中天
　　寂寞东京月旦州德星无复缀珠旒莫嗟平舆空神物【舆音预】尚有西斋接胜流春梦屡寻湖十顷家书新报橘千头雪堂亦有思归曲为谢平生马少游
　　黄大临奉寄子由【大临字元明鲁直兄此诗亦见鲁直集中】
　　钟鼎功名淹筦库朝廷翰墨写风烟遥知道院颇岑寂定是壶中第几天歴下笑谈漫一梦江南消息又余年动心忍性非无意吏部如今信大颠
　　栾城次韵黄大临秀才见寄
　　故人聚散霜前叶往事眇茫风际烟游宦一生非有已隠居万事不由天﨑岖槛穽方谋食啸傲山林肯计年赖已将心问卢老相逢他日笑风颠
　　次韵元明奉寄子由
　　半世交亲随逝水几人图画入凌烟春风春雨花经眼江北江南水拍天欲解铜章行问道定知石友许忘年脊令各有思归恨日月相催雪满颠
　　栾城次韵答鲁直
　　病卧江干须带雪老拈书巻眼生烟贫如陶令仍躭酒穷似湘累不问天令弟近应怜废学大兄昔许叩延年比闻蔬茹随僧供想见能容醉后颠【鲁直兄旧于齐州以养生见教】
　　再次韵奉答子由
　　虿尾银钩写珠玉剡藤蜀茧照松烟似逢海若谈秋水始觉醯鸡守瓮天何日清扬能觌面只今黄落又凋年万钱买酒从公醉一鉢行歌听我颠
　　再次韵寄子由
　　想见苏躭携手仙青山紫柘冒寒烟麒麟堕地思千里虎豹憎人上九天风雨极知鸡自晓雪霜宁与菌争年何时确论倾樽酒医得儒生自圣颠【出素问】
　　次韵寄上七兄
　　学得屠龙常缩手链成五色化苍烟谁言游刃有余地自信无功可补天啼鸟笑歌追暇日饱牛耕凿望丰年荷锄端欲相随去邂逅青云恐疾颠
　　栾城复次韵答元明鲁直见寄二首
　　水竹遮藏自一川日髙茅屋始炊烟犬牙舂米新秋后麦粒蒸茶欲社天冠葢只今成弃物松杉它日记栽年定应笑我劳生在夘睡闻呼不为颠
　　十载懐思寤寐间新诗态度比云烟清风吹我无千里明月随人共一天归去林泉应避暑北征道路恐经年与君共愧知时鹤养子先依黒柏颠
　　虚飘飘
　　虚飘飘虚飘飘花飞不到地虹起漫成桥入梦云千叠游空丝万条蜃楼百尺横沧海雁字一行书绛霄虚飘飘比人身世犹坚牢
　　东坡次韵
　　虚飘飘虚飘飘画檐蛛结网银汉鹊成桥尘渍雨梧叶霜飞风栁条露凝残防见红日星曳余光横碧霄虚飘飘比浮名利犹坚牢
　　少游次韵
　　虚飘飘虚飘飘风寒吹絮浪春水暖氷桥势缓垂线声干叶下条雨中沤防没流水风里防云横碧霄虚飘飘比时富贵犹坚牢
　　谢送碾赐壑源拣牙
　　矞云从龙小苍璧元丰至今人未识壑源包贡第一春缃奁碾香供玉食睿思殿东金井栏甘露荐椀天开顔桥山事严庀百局衮司诸公省中宿中人传赐夜未央雨露恩光照宫烛右丞似是李元礼好事风流有泾渭肯怜天禄校书郎亲敕家庭遣分似春风饱识太官羊不惯腐儒汤饼肠搜搅十年灯火读令我胸中书传香已戒应门老马走客来问字莫载酒【衮司一作补衮】
　　以小团龙及半挺赠无咎并诗用前韵为戏【説苑曰建州茶李氏取其乳作片号曰金挺】
　　我持圭与苍璧以暗投人渠不识城南穷巷有佳人不索賔郎常晏食赤铜茗椀雨班班银粟翻光解破顔上有龙文下棊局探囊赠君诺已宿此物已是元丰春先皇圣功调玉烛晁子胸中开典礼平生自期莘与渭故用浇君垒块胷莫令鬓毛雪相似曲几团蒲听煮汤煎成车声绕羊肠鸡酥胡麻留渴羌不应乱我官焙香肥如瓠壶鼻雷吼幸君饮此勿饮酒
　　无咎次韵二首
　　都城米贵斗论璧长饥茗椀无从识道和何暇索防榔慙愧云龙羞肉食壑源万畆不作澜上春伐鼓惊山顔题封进御官有局夜行初不更驿宿氷融太液俱未知寒食新苞随赐烛建安一水去两水易较岂如泾与渭右丞分送天上余我试比方良有似月团清润珍豢羊葵花琐细胃与肠可怜赋罢羣玉晚宁忆睡余双井香大胜胶西苏太守茶汤不美夸薄酒
　　相茶真似石韫璧至精那可皮肤识溪牙不给万口须往往山毛俱入食云龙正用饷近班乞与麄官诚腼顔崇朝一盌坐官局申旦形清不成宿平生乐此臭味同故人贻我情相烛黄侯发轫日千里天育收驹自汧渭车声出鼎细九盘如此佳句谁能似遣试齐民蟹眼汤扶起醉头湔腐肠颇类他时玉川子破鼻竹林风送香吾侪幽事动不朽但读离骚可无酒
　　寄晁元忠十首【以将穷山海迹胜絶赏心晤为韵】
　　国工裁白璧巧冶铸干将成为万乗器贯日吐寒光其谁湔拂汝嵗月海生桑蛛网连城玉苔生百链刚子云赋逐贫退之文送穷二作虽类俳颇见壮士胸晁子行问津欲济无山防著书蓬蒿底端有古人风沙拥大江水泥封函谷闗古来世上雄宰木风雨寒鲁儒守一经亦有涧谷槃何事穷愁极江南庾子山河清无人待兰芳无人采山空露团团葛蔓石磊磊世有倾国媒一笑珠百琲往时祢处士颠倒孔北海楚宫细腰死长安眉半额比来翰墨场烂漫多此色文章本心术万古无辙迹吾尝期斯人隠若一敌国北书来无期雁不到梅岭欲之双鲤鱼枫叶江路永平生心中愿褊短不获胜富贵安可为吾亦有岑鼎济岱有佳人肌肤若氷雪我愿从之游补我黥与刖了不解人嗔真成一痴絶栎社定愿然聊用神吾拙山公懐泾渭濬仲遭鉴赏代岂无若人吹嘘青云上念君如济水抱清伏泉壤行潦酌尊彛吾犹恃源往峨眉在蒿莱金玉千里音遥思甑生尘汗漫观古今沉防惊人句摹写咏时禽无为愁肝肾君子要刳心临川往长懐神交可心晤文章不经世风期南山雾化虫哦四时悲喜各有故吾独无间然子规劝归去
　　无咎次韵
　　鸤鸠兴独居百两谁与将未见忧忡忡既见为龙光吹竽沸齐市零雨暗空桑寒歌牛轭底激烈气弥刚雁以无能烹鼠亦有技穷古来达生者神不驰其胷物或似而非藳本夺芎防臧否何间然吾师阮生风仓鹒知阳春乔木声闗闗白驹不食苗奈此空谷寒昔有丹徒士防榔贮金盘富贵懐隠忧无宁归故山吾期瑶之圃玉英良可采昆仑在万里积石更磊磊学经倘无用诗礼废含琲丛台尚何为袨服若烟海鼓吹出西羌光华动眉额鞬櫜望酒泉面有可怜色念身匪兕虎少日四方迹百计等画蛇老大悲故国谢公文章余幽事课伐岭清诗如酒胡乃澹而永得无西堂梦春草句弥胜但使田野传何须论铭鼎江南盛郁蒸代北纷霰雪卞生无出游何以得此刖一朝有天运春华未萎絶吾犹托雄鸠而彼固不拙平生莫逆交断寄心赏相思望青枫目极江水上念当及时节农事动春壤来者不有年何能咎吾往楚有吹竹者工作百兽音削格为尔多滔滔宁适今尝俾范驰驱终日无一禽复之倘或可诡遇亦何心叶公好画龙龙固不可晤安知下其室惊骇暗楹雾昭王亦贸骨冀以得马故相者竞举肥终然驹逺去















　　坡门酬唱集巻二十一
　　钦定四库全书
　　坡门酬唱集巻二十二
　　宋　邵浩　编
　　秦少游
　　别子瞻
　　人生异趣各有求系风捕影祗懐忧我独不愿万户侯惟愿一识苏徐州徐州英伟非人力世有髙名擅区域珠树三株讵可攀玉海千寻真莫测一昨秋风动逺情便忆鲈鱼访洞庭芝兰不独庭中秀松柏仍当雪后青故人持节过乡县教以东来偿所愿天上麒麟昔漫闻河东鸑鷟今才见不将俗物拟天真北斗已南能几人八塼学士风标逺五马使君恩意新黄尘防防日月换中有盈虚亦何算据食蛤暂相从请结后期游汗漫
　　东坡次韵
　　夜光明月非所投逢年遇合百无忧将军百战竟不侯伯郎一斗得凉州翘闗负重君无力十年不入纷华域故人坐上见君文谓是古人吁莫测新诗説尽万物情硬黄小字临黄庭故人已去君未到空吟河畔草青青谁谓他乡各异县天遣君来破吾愿一闻君语识君心短李髯孙眼中见江湖放浪久全真忽然一鸣惊倒人纵横所值无不可知君不怕新书新千金敝帚堪换我亦淹留岂长算山中既未决同归我聊尔耳君其漫栾城次韵秦观秀才携李公择书相访
　　济南三嵗吾何求使君到后消人忧君言有客轻公侯扁舟相从古扬州致之匹马恨无力千里相望【音忘】同异域诵诗空使四座惊隠居未易凡人测使君南归无限情鸿飞携书堕我庭此书兼置昔年容袖中秀句淮山青老夫强顔依府县堆案文书本非愿清谈亹亹解人頥安得坐右长相见狂客吾非贺季真醉吟君似谪仙人未契长遭少年笑白髪应慙倾葢新都城酒贵谁当换尘埃汚面非良算归来泗上苦思君莫待黄花秋烂漫【秦君与家兄子瞻约秋后再游彭城】
　　李端叔见寄次韵
　　君文豪赡无与俦使我吟讽忘离忧浩如沅湘起阳侯翻星转日吞数州华章藻句饶风力顷刻朱红迷畛域一斑纵复为管窥万派终难以蠡测区区文墨倦髙情解鞅还游恍惚庭半槽新水六尺簟卧视云物行空青伊我篮舆抵京县溽暑黄埃负初愿君家只在御城东弥月不能三两见求仙未若醉中真蚁鬬鹅飞愁杀人清都梦断理归棹回首一树琼枝新归来草木春风换世事猬毛那可算幸谢故人频寄书莫笑元郎自呼漫
　　和黄法曹忆建溪梅花
　　海陵防军不枯槁醉忆梅花愁絶倒为怜一树傍寒溪花水多情自相恼清涙斑斑知有恨恨春相逢苦不早甘心结子待君来洗雨梳风为谁好谁云广平心似铁不惜珠玑与挥扫月没参横画角哀暗香消尽令人老天分四时不相贷孤芳转盼同衰草要须健步逺移归乱挿繁华向晴昊【参寥师亦和诗云朔风萧萧方振槁云压茅斋欲欹倒门前谁送一枝梅问讯山僧少病恼强将笔力为摹写丽句已输何逊早碧桃丹杏空自妍嚼蘂齅香无比好先生携酒傍玉丛醉里雄词惊电扫东溪不见谪仙人江路还逢少陵老我虽不饮为诗牵不惜山衣同借草要须陶令挿花归醉卧春风轶轩昊】
　　东坡次韵太虚
　　西湖处士骨应槁只有此诗君压倒东坡先生心已灰为爱君诗被花恼多情立马待黄昏残雪消迟月出早江头千树春欲闇竹外一枝斜更好孤山山下醉眠处防缀裙腰纷不扫万里春随逐客来十年花送佳人老去年花开我已病今年对花还草草不如风雨巻春归收拾余香还畀昊
　　东坡次韵参寥
　　化工未议苏羣槁先向寒梅一倾倒江南无雪春瘴生为散氷花除热恼风清月落无人见洗妆自趂霜钟早惟有飞来双白鹭玉羽琼枝鬬清好吴山道人心似水眼净尘空无可扫故将妙语寄多情横机欲试东坡老东坡习气除未尽时复长篇书小草且撼长条飱落英忍饥未拟穷呼昊
　　栾城次韵太虚
　　病夫毛骨日凋槁愁见米盐惟醉倒忽传骚客赋寒梅感物伤春同懊恼江边不识朔风劲墙头知有南枝早未开素质夜光明半落清香春更好邻家小妇学闲媚靓妆惟有长眉扫孤芳已与飞霰竞结子仍先百花老苦遭横笛乱飞英不见游人醉芳草可怜物性空自知羞作繁华助芒昊
　　栾城次韵参寥
　　怜君古木依岩槁西江饮尽须弥倒野花幽草亦何为险韵髙篇空自恼万防浮溪辄长叹一枝过岭仍夸早拾香不忍游尘汚嚼蕊更怜真味好道人遇物心有得瓦竹相敲縁自扫谁知真妄了不妨令我至今思琏老妙明精觉昔未识但向闲窓看诗草浮云时起鸟四飞毕竟安能乱清昊
　　鲁直次韵
　　梦蝶真人貌黄槁篱落逢花须醉倒雅闻花光能画梅更乞一枝洗烦恼扶持爱梅説道理自许牛头参已早长眠橘洲风雨寒今日梅开向谁好何况东坡成古丘不复龙蛇看挥扫我向湖南更岭南系船来近花光老叹息斯人不可见喜我未学霜前草写尽南枝与北枝更作千峯倚晴昊
　　觌觏二弟作小室读书鲁直名曰寄寂作此寄之用孙子实韵
　　力田不逢年识者未宜闵他时嵗在金百两无虚稛士生当自量天道平如凖汝兄鲁叔山正坐不前谨有琴亦无弦何心尚求轸客来欲頽玉大白辄满引官长既屡骂诸生亦时冁一口吸西江哉居士蕴嵗寒知苍松日暮识丹槿梦想八九椽森然罗玉笋
　　鲁直次韵子实题少章寄寂斋
　　虚名误壮夫今古可笑闵尸裹万里归书载五车稛安知衡门下身与天地凖秦晁两美士内行颇修谨余欲造之深抽琴去其轸寄寂喧哄间此道有汲引狱户闻笞榜市声杂嘲冁二生对曲肱圭玉发石蕴小大穷鹏鷃短长见椿槿欲闻寂时声黄钟在龙笋
　　鲁直再次韵寄少游
　　薛宣欲吏云季氏或招闵此公胸中秋万物欲收稛卖药偶知名草非近凖才难不易得志大畧细谨士生要毅天地为葢轸骥夹盐车骖井下短绠引难甘呼尔食聊寄粲然冁谁能借前筹还妇用束緼吾闻调羮鼎异味及枌槿岂其供王羞而弃防稽笋
　　春日寓直有懐参寥
　　觚棱金爵自岧嶤藏室春深更寂寥扪虱幽花欹露叶岸巾髙栁转风条文书几上须髯变鞍马尘中嵗月销何日一笻江海上与君徐步看生潮
　　文潜次韵
　　衰疲久厌五更朝每愧防鸿在泬寥顾我尘冠凋旧鬓爱君山桂长新条文词画虎工逾拙世味春氷老益消只欲归依香火社髙堂时听法音潮
　　元日立春三絶
　　此度春非草草回美人休着剪刀催直须残腊十分尽始与新年一并来
　　发春献嵗偶然同新厯观天最有功头上两般幡胜影一时飞入酒杯中
　　摄提东直斗杓寒骤觉中原气象寛天为两宫同号令不教春嵗各开端
　　东坡次韵
　　省事天公厌两回新年春日并相催慇懃更下山隂雪要与梅花作伴来
　　己夘嘉辰寿阿同愿渠无过亦无功明年春日江湖上回首觚棱一梦中【子由一字同叔元日己夘渠本命也】
　　词锋虽作楚骚寒德意还同汉诏寛好遣秦郎供帖子尽驱春色入毫端【立春日翰林学士供诗帖子】
　　张文潜
　　初到都下供职寄黄九
　　千里不相见劳劳复何辞不应一城中耿耿令我思僦舍酒家楼椎垆巻其旗防壤败晨炊守翁噪羣儿马傍挟两羸双踵待刻移五日长安尘故山梦中归何以洗我心望君青松姿懐情久不吐古屋弦悲诗
　　鲁直次韵
　　短褐不磷缁文章近楚辞未识想风采别去令人思斯文已战胜凯歌偃旍旗君行鱼上氷忽复燕哺儿学省得佳士催来费符移方观追金玉如许遽言归南山有君子握兰懐令姿但应洁斋俟勿咏无生诗
　　赠无咎以既见君子云胡不喜为韵
　　平生懐想人握手良未易接君同舍欢此事非此世十年淮海梦一笑相逢地投分白首期愿言何有既贤愚譬观形美丑不自见医肱待三折剑铁要百链磨君古青铜汰拣寄明辨一智出千愚食芹敢忘献文风还正始磊落有诸君长者进后生亦使我有闻譬如狸与虎偶使并称文然终不可反困我力空勤文衰东京后特起得韩子支撑诽笑中久乃化而靡籍湜既洒扫后生始归市垂君拯溺手请效我一指诗坛李杜后黄子擅竒勲平生执羁靮开府与防军举诗秉笔徒吟哦漫云云安知握竒律一字有风云触有羸其角进有跋其胡膏车秣吾马白日在修途虽乏无何杯颇多未见书力学致事功良田本深锄黄子少年时风流胜春栁中年一鉢饭万事寒木朽室有僧对谈房无妾持帚此道人人事谁令余独不南山缚虎师肯顾世书字扬眉哦楚喉鼎畔倒侯喜诗声一苍蝇下到霹雳耳庸庸老寻常物外有竒伟
　　鲁直次韵
　　以灵故焦雉以文故翳本心如日月利欲食之既后生玩华藻照影终没世安得八纮罝以道猎众智谈经用燕説束弃诸儒传滥觞虽有罪末派弥九县张侯真理窟坚壁勿与战难以口舌争水清石自见野性友麋鹿君非我同羣文明近日月我亦不如君十载长相见逝水川沄沄何言谈絶倒茗椀对炉薫北寺锁斋房尘钥时一启晁张跫然来连璧照书几庭柏郁防防红榴罅多子时防吐佳句幽处万籁起先皇元丰末极厌士浅闻只今举秀孝天未丧斯文晁张班马首崔蔡不足云当令横笔阵一战静楚氛张侯窘炊玉僦屋得空垆但见索酒郎不见酒家胡虽肥如瓠壶胸中殊不粗何用知如此文采似于莵荆公六艺学妙处端不朽诸生用其短颇复凿户牖譬如学捧心初不悟已丑玉石恐俱焚公为区别不吾友陈师道抱独门扫轨晁张作荐书射雉用一矢吾闻举逸民故得天下喜两公阵堂堂此事可摩垒
　　次韵秦觏
　　琬琰非世珍昔以羊皮换嗟君复何求众弃乃所玩十年少游兄闭口受客难二毛才一第俗子犹愤惋人间异巧拙善斵愧顔汗婵娟守重闺倚市争倩盼君胡宝滞货屡辱访衰懦譬犹卧仆涂更侑觥与散球然瑚琏质磨琢争璀璨迟君三年鸣更用惊我慢
　　鲁直次韵
　　山林与心违日月使鬓换儒衣相诟病文字奉娱玩自古非一秦六籍葢多难诗书或发冢熟念令人惋秦君鋭本学骥子已血汗相期参天衢伯乐尝一盼士为欲心缚寸勇辄尺懦要当观此心日照云雾散扶疎万物影宇宙同璀璨置规岂惟君亦自警弛慢
　　初伏大雨戏呈无咎【集本无戏字】
　　初伏炎炎坐汤釡长安行人汗沾土谁倾江海作清凉云驾风横白雨普陁真人甘露手能使渴乏厌膏乳且欲当风展簟眠敢辞避漏移牀苦清贫学士卧陶斋壁上墨君淡无语翰林但解嘲苜蓿彭宣不得窥歌舞联诗得句笑出省策马涉泥归闭户牀头余榼定何嫌窓外黄榴堪荐俎
　　无咎次韵
　　蓬山前临九轨路三月街晴案吹土直庐凿牖面宫垣青壁崭崭看垂雨殿阁风斜碧瓦寒翅湿苍鸢不能乳却思穷巷亦可怜一扫蚊防通昔苦郁蒸书课未须忙午漏传休听天语平生豪气对尊酒山鸡见镜犹能舞城南寺近晚堪过笙歌凉月闻千户但忧伏日细君须割肉无縁侍归俎
　　复用韵
　　火焚真金融作暑南风无声蒸厚土省门下马不读书急扫藤牀卧听雨朝凉已觉饭有味紫盌新茶如泼乳天工未费一杯水已变炎凉异甘苦晁侯笑顾北窓竹知君吟诗得佳语忽惊秋近梧桐落未厌野润商羊舞快洗晚空作晴碧三更月华清万户不怕泥深滑马蹄更自无金谋燕俎
　　用韵答蔡天启
　　黄钟无声登瓦釡蔡子青衫在尘土逼人爽气百步寒知子胸中有风雨三年河东走胡马絶口鱼鰕便酪乳归来万巻付一读不学儿曹用心苦周瑜陆逊久寂寞千年北客嘲吴语莫徒彩笔云锦张要是宝剑蛟龙舞天兵百万老西北快马如飞不出户看公大纛出麒麟走取单于置刀俎【蔡天啓诗张侯胸中包覆釡百里奔流无寸土蛟白鼍有时作一洗乾坤三日雨诗雄变怪有如此震动稍能止啼乳已倾太白酒船空更压少陵饭山苦昨朝东门同拜勅玉齿犹能道中语闭门十日无一事坐对空庭秋叶舞何时御史出霜台便前驺辞棘户城南邀我倒余尊紫栗黄橙已登俎】
　　无咎次韵赠文潜
　　蔡侯饱学囷干釡濯足清江起南土放谈颇似燕客雄快夺范雎如坠雨东城増羽未足论柏直何为口方乳蒋侯山中伴香火三年不厌长斋苦平生豪伟有谁同要得张侯三日语昼闲那自运甓忙时清不用闻鸡舞桓荣懽喜见车马书册辛勤立门户要当食肉似班超猛虎何尝窥案俎
　　欲知归期近赠天启
　　欲知归期近屈指不满手岂无儿女心惜此良邂逅蔡郎吾未见心已想雄秀那知风雨夜听此龙剑吼八荒一骥了万马空去廏钟山净明老为子不惜口颇闻国士荐固自君所有唯应功名地他日客老丑【蔡天啓诗欲知归期近朱墨复在手出门岂无时官事少邂逅张公晚定交千仞仰森秀华堂耿青灯夜半狮子吼真龙服内闲爽气凛羣廏新诗陈五鼎斟酌皆可口光华委行色于我亦何有缄藏不知报刻划无盐丑】
　　无咎次韵
　　眉山见张侯心许出一手临川得蔡子千载慰邂逅邓君起南园磊磊看三秀譬如黄钟陈我尚瓦釡吼欲知归期近唤马牵出廏官醪持饷妇倾泻仅渍口千章输明堂勿问草泽有羣公自凛凛水镜照妍丑
　　谢钱穆父惠髙丽松扇
　　三韩使者文章公东夷守臣亲扫宫清亷不受槖中献万里归来两松扇六月长安汗如洗岂意落我懐袖里中州剪尽霜雪纨千年淳风古箕子
　　东坡次韵
　　可怜堂堂十八公老死不入明光宫万牛不来难自献裁作团团手中扇屈身防垢君一洗挂名君家诗集里犹胜汉宫悲婕妤网虫不见乗鸾子
　　休沐不出二首【阙】
　　鲁直次韵二首
　　风尘车马逐得失两闗心惟有张仲蔚门前蓬藋深自公及归沐毕愿诗书林墙东作瘦马万里气骎骎与世自少味闭闗非有心戎葵一笑粲露井百尺深著书洒风雨枯笔束如林苏公叹妙墨逼人太骎骎
　　鲁直见和前诗再用前韵
　　济物非仆仆功名愧无心倚市安能美汲泉不厌深老人夙有尚缾鉢好丛林安能红尘里徒使老骎骎
　　无咎次韵二首
　　张侯经济术见遇未容心扬子执防老蒋生开迳深子亦拙造请素懐爱园林闭门鸟雀喜朝日上骎骎文史平昔契淮山别离心省中并日直天上青春深买屋近城坞往来成竹林诗摹黄著作吾亦意骎骎泊南京登岸有作呈子由子中子敏逸民
　　客行嵗云暮孤舟冲北风出门何萧条惊沙吹走蓬北涉濉河水南望宋王台落叶舞我前鸣鸟一何哀重城何諠諠车马溢四郭朱门列大第髙甍丽飞阁汤汤长河水赴海无还期苍苍柏与松岗原常不移览物各有叹谁者知我心口吟新诗章手抚白玉琴鸣琴感我情一奏涕泪零伯牙久已死何人为我听推琴置之去酌我黄金罍幽忧损华姿流景良易颓
　　栾城次韵
　　客舟逝将西日夜西北风维舟罢行役坐令鬓如蓬偶从二三子步上百尺台云烟遍原隰惝怳令人哀山中难久居浮沉在城郭欲学扬子云避世天禄阁浮木寄流水行止非所期何须自为计水当为我移外物不可必惟此方寸心心中有乐事手付瑟与琴夜吟感秋诗惜此芳物零幽人亦多思起坐再三听白驹在空林缾罄有耻罍尽我一杯酒愁思如云頺
　　文周翰邀至王才元园饮
　　朝衫冲晓尘归帽障夕阳日月马上过诗书箧中藏心疑长安人一一如我忙城西有佳友延我步闲坊入门见主人防客无簮裳蒲团乌皮几密室留妙香门前佳木隂堂后罗众芳饭客炊雕胡防酒来上方盈盈双鬟女身小未及牀执板歌一声賔主无留觞潄井消午醉扫花坐晚凉主翁尘外人三十辞明光闭门自灌园种木见老苍有才不试事归卧野僧房知君非徒然顾我不能量始知同一国喧静自相忘众緑结夏帷老红驻春妆何惜君马蹄坐令风雨狂
　　鲁直次韵
　　移竹淇园下买花洛水阳风烟二十年花竹可迷藏九衢流车马相值各匆忙岂有道边宅静居如宝坊幅巾延客酒妙歌小红裳主人有班缀衣拂御炉香常恐鶗鴂鸣百草为不芳故作曳尾颇深漆园方初开蜗牛庐中置师子牀买田苑丘间江汉起滥觞今此百亩宫冬温夏清凉身闲阅世故宇静发天光安肯声利场牵黄臂老苍张侯笔瑞世三秀丽齐芳作诗盛推赏明珠计斛量扫花坐晚吹妙语益难忘重游樊素病捧心不能妆来日犹可追听我歌楚狂
　　无咎次韵
　　霜雪埋百花及时鬬春阳城南有髙士买屋入花藏经时不出门为花日日忙我居在何许近止东数坊亦有佳公子连车换帷裳隔墙蜂蝶喧开户草木香仙人朱桃椎髪緑童脸芳此公不可见此画来逺方竹欹屠苏坞栁拂辘轳牀素儿虽小小亦足侑客觞尚书廊庙具气若氷壶凉忘年此賔主吾党有辉光人生走尘土嵗月顔鬓苍曷不休沐暇过此薫脩房宴坐二十年非痴实难量【王才元未四十休官】张侯不出家在家説縁忘尚拟问两卿携肴借红妆妍歌听黄子不饮亦清狂
　　卧病月余呈子由二首
　　蔀室悠悠昏复朝强披庄子説逍遥四禅未到风犹梗九转无功火不烧学道若为调鹿马是身不实似芭蕉丹砂赤箭功何有想听清言意自消
　　风叶鸣窓已复朝唤回归梦故山遥酒壶暗淡浮尘集药鼎青荧败叶烧闭户独依寒蟋蟀移牀更就雨芭蕉雪深更请安心术长日如年未易消
　　栾城次韵
　　一卧怜君三十朝呼医仍苦禁城遥灵根自逐新阳发病枿从经野火烧吻噪未须寻麯蘖囊空谁与典絺蕉何时匹马随街鼓睡起频惊髀肉消
　　尘垢污人朝复朝病中吟啸夜方遥长空雁过疑相答虚幌萤飞坐恐烧稍觉新霜试松竹未应寒雨败梧蕉从来百錬身如剑火灭重磨未遽消
　　无咎次韵一首
　　防笻过子约朝朝况是门无百步遥午卧檐曦茶可煮夜谈窓霰栗堪烧范鱼何用惊生釡郑鹿应知梦覆蕉试作文殊问居士从今一饭久如消
　　立春三首
　　天上春来谁报人江山气象一时新懒将白首簮幡胜寿酒三杯慰逐臣
　　风光先着竹间梅和气应从九地回桃李满园浑未觉微红先向宝刀开
　　苍龙阙角回金斗文德门南散晓班车马纷纷残雪里镂银剪防舞新幡
　　鲁直次韵
　　然今日望欧梅已发黄州首更回试问淮南风月主新年桃李为谁开
　　谁怜旧日青钱选不立春风玉笋班传得黄州新句法老夫端欲把降幡
　　江山也似随春动花栁真成触眼新清浊尽须归瓮蚁吉凶更莫问波臣
　　鲁直再次前韵
　　春工调物似盐梅一一根中生意回风日安排催嵗换丹青次第与花开
　　久狎渔樵作往还晓风宫殿梦催班邻娃似与春争道酥滴花枝防剪幡
　　酒有全功笔有神可将心付白头新春盘一任人争席莫道前衔是近臣
　　次韵邓忠臣呈同院后至诸公
　　骢马嘶将近天门报欲回妻孥怜别久邻里问归来左学徒仍在【尝官太学】西城宴许陪【官得与闻喜宴】腹毛何足问竒捷看渠魁【邓忠臣诗秋日同文馆飞章待报回丝纶先日降鹓鹭忽朋来诸彦俱精鉴防生亦滥陪纷纷五千牍谁定冠伦魁】
　　无咎闻谨思话旧隠用回字韵
　　闻在豪塘隠松林日百回当年鹿何往异世鹤归来未许茅斋并终朝蜡屐陪丹留杉不死夜气看星魁【谨思家临湘壕塘晋陶淡隠此山尝养一白鹿葢乗鹤仙去藏丹于杉今大十余抱矣】
　　嘲无咎夜起明灯听谨思诗
　　翠屏香暖秋眠穏霜冷宝奁金错刀谁信苦吟无睡客挑灯起听楚人骚
　　无咎次韵奉答文潜戏赠
　　倦游年少忆安巢归梦尝惭断织刀【乐羊子游学来归妻何氏引刀趋机曰君损失成功犹断斯织也】老去周颙虽有妇黄经对几夜骚骚
　　再谢周颙之句
　　烟飞小玉吴王国栁暗朱楼铁瓮城见説周颙经案外亦闻荀粲并牀声
　　无咎次韵
　　秋日照歌淮上舫春花引醉福昌城何如阊阖门西北卧听秋风枕畔声
　　次韵邓忠臣夜话达旦
　　灯花昨夜已分明更听朝檐喜鹊声明日朱门闭空馆秋风骏马大梁城【邓忠臣诗书窓灯火夜深明窓外萧萧雨叶声对榻不眠谈往事浑如五鼓过严城】
　　无咎次韵
　　疎林小雨月笼明商颂琅琅夜半声邓子弓强殊未发欲驰桑本犯坚城
　　同鲁直无咎游启圣
　　西方金仙千嵗身天上伐木役天人阎浮檀光照世界作此无量胜妙因九龙宝地赤精宅涌出宫殿压风轮化人南来为守防震动六种走鬼神锦幪老人常住世宴坐説法无冬春故人萧公作尘土白莲花叶光如新妙道无边世眼窄真心遍通人智贫可怜端居敝宇宙几见疑惑谈伪真檐牙森森铁凤啄殿顔眈眈金兽蹲官冷何妨近香火时容胜絶洗埃尘
　　无咎次韵【少一韵】
　　至人如幻千亿身若以色观皆世人大千初自一沤发变化谁能知本因移天宫殿着人世断取无异陶家轮当年紫磨已殊胜后来浮海亦有神缅懐此地初启圣真人继出天下春庄严事秘理莫测万世镇守无陈新宝坊千柱众八百衣食随念何由贫天寒急景过驹隙坐穏不去同鸱蹲归来想像法光影一洗百虑无余尘
　　寒夜拥炉有懐淮上
　　长安暮冬雪如山坚氷错落于其间八荒一云同惨淡北风怒回江海飜老人此时不复出闭户然薪守蓬荜忽忆去年淮上船有客致酒颇豪逸三更堂下霜折木坐上美人鸣宝瑟人生有情亦可怜明眸皓齿如眼前主人金章作尘土烟飞星散江南天知非蘧公时一叹读书梅叟亦萧然百年万事费排遣软语试问东家禅
　　无咎次韵【少一韵】
　　老人得坐安如山畏寒缩头衣裘间不如公子拥樽酒诗材春富词涛翻想见杨家美人出玉面朱唇映琴瑟氷船着炬光照淮雪乱风筵饮方逸只今愁坐私自怜寒书冻砚尘满前人生何者非昨梦还如归去散花天老人已复形槁木真幻那知然不然蚓鸣小鼎藜羮熟开眼圆蒲不是禅
　　竹堂
　　谁道清贫守冷官绕家十万翠琅玕直应流水深相与不待清风已自寒学得凤鸣真自许化成龙去不终蟠知君何世无来者可是王郎独与欢
　　无咎次韵
　　梅福当年守此官荆山谁见韫琅玕人如脩竹三冬好诗与清溪九夏寒未信簮裳妨小隠及时雷雨起深蟠春风揽辔河阳县痛饮狂歌忆旧欢









　　坡门酬唱集巻二十二
　　钦定四库全书
　　坡门酬唱集巻二十三
　　宋　邵浩　编
　　晁无咎
　　东坡先生移守广陵以诗往迎先生以淮南旱书中教虎头祈雨法始走诸祠即得甘泽因为贺
　　去年使君道广陵吾州空市看双旌今年吾州欢一口使君来为广陵守麦如栉髪稻立锥使君忧民如已饥似闻维舟祷灵塔如丝气上淮西脽随轩膏泽人所待风伯何知亦前戒虎头未用沉沧江龙尾先看挂清海为霖功业在传岩如何白首拥彤幨世上谗夫乱红紫天教仁政满东南青袍门人老州佐干世无成志消惰封章去国人恨公醉笑从公神许我琼花芍药岂易逢如淮之酒良不空一釂孤鸿烟雨曲平山堂上快哉风
　　东坡次韵
　　少年独识晁新城闭门却扫巻斾旌胷中自有谈天口坐却秦军发墨守有子不为谋置锥虹霓吞吐忘寒饥端如太史牛马走严徐不敢连尻脽裴回未用疑相待枉尺知君有家戒避人聊复去瀛洲伴我真能老淮海梦中仇池千仞岩便欲揽我青霞幨且须还家与妇计我本归路连西南老人饮酒无人佐独看红药倾白堕每到平山忆醉翁悬知他日君思我路旁小儿笑相逢齐歌万事转头空赖有风流贤别驾犹堪十里巻春风
　　阎子常擕琴入村
　　阎夫子通古今家徒四壁犹一琴今年二月雨霖霪喜君垅麦如人深屋间幽黙咸池音髙山流水我非听听我説君辛苦吟薛君村西十里地旱日燎原无栁林芒鞋曳杖逐防笼当午未食饥烧心芸芸麦田翻黄波蝻虫盘穗如蜗螺麦未收打催种豆屋下迹少田间多阎夫子时我过我与夫子良同科四体虽勤口餔众煮豆然萁穷奈何人谓君琴语辛苦此曲无乃伤天和君不见夫子宋围不糁犹弦歌
　　鲁直次韵
　　士寒饿古犹今向来亦有子桑琴倚楹啸歌非寓淫伯牙山髙水深深万世丘垄一知音阎君七弦抱幽独晁子为之梁父吟天寒络纬悲向壁秋髙风露声入林冷丝枯木拂蛛网十指巧能写人心村村撃鼓如鸣鼍豆田见角谷成螺嵗丰寒士亦把酒满眼饤饾梨枣多晁家公子屡经过笑谈与世殊臼科文章落落映晁董诗句往往如隂何阎夫子勿谓知人难使琴抑怨久不和明光昼开九门啸不令髙才牛下歌
　　及第东归【阙】赴【阙】寄李成季
　　先辈观涛沧海口长啸横槎拂牛斗野人醉着梦游天九门歴尽惊复还嘈嘈广乐犹盈耳出门依旧重人间不知先辈今何往仙标玉骨天应赏千里东归暮景清桑麻暗地日衔城黄金宫阙初回望青草恩袍偶自荣归来澣濯亲甘防却叹京尘悮游子家人饭黍慰辛勤邻媪壶浆佐欢喜君不见冯驩一见星防干短歌慷慨不堪弹男儿得意贵颖脱功名有分荣跻攀折腰正为五斗米得饱约君寻故山
　　复用前韵答明畧并呈鲁直
　　廖君愤世谈刺口人言宁食葱三斗轩然【阙】鼻頥隠肩日日醉市驱驴还我初目病视髣髴望君有异天人间新丰两行惜不上竹林风来虚自赏俯头落笔千人惊一战取齐余两城田生龙甲赖束苇诡胜尾热安知荣盈盈府中谁怜此为君愧慙黄夫子论功欲识非战罪试使喑哑走杨喜君不见方朔髙才良独难割肉要令生自弹北军给食谁致尔羊裘平昔安能攀偶然捧檄忽掷板鸟自知还云出山
　　复用前韵答鲁直并呈明畧
　　黄子人谈不容口岂于常人计升斗文章屈宋中阻艰子欲一身追使还离骚憭栗悲草木幽音细出芒丝间阳春絶句自云上折杨何烦嗑然赏横经髙辨一室惊乍似逺人迷广城隔河相和独许我枯枿亦有条之荣廖君不但西南美谁见今人如是子多髯府掾正可谑蛮语防军宁素喜君不见古来皆醉餔糟难沐浴何须仍振弹斵氷无处用兰拽芙蓉木末安能攀只无相报青玉案自有平子愁闗山
　　复用前韵并答鲁直明畧且道见招不能往
　　铜斗承糟醉张口口和渔阳拍铜斗去年抛却青竹竿女嬃婵娟呼我还我初不解世中语淡面那久王侯间未须头出千人上要与廖君黄子赏竹林清风前日生豫章防防云拥城二人不来草木长带铗陆离谁与荣步行夺马从此起谈笑封侯谁氏子平生不识笳鼓悲虚读君诗含然喜君不见大贤逺抱与俗难何须酒盘柔指鸣哀弹二人髙韵已寥廓黄鹄之飞那得攀绳桥可度见可喜家贫马骨髙三山
　　复用前韵答唐公唐公有一日纸贵传都城之句且讼其不我知也并呈鲁直成季明畧
　　诸公辩壮悬河口唾落纷纷珠百斗井陉酣战我已悭赤帜忽立无由还唐公断后不容北腹背未殊秦宛间明光侯印悬天上下有死夫悬重赏书生懦志安足惊饥死索米长安城献君赐帛等优笑覆酱未知传纸荣泮宫先生诚国士可是同年予二子杂吟未减听匏竹能使穷愁发孤喜君不见新声欲至旧声难十指毋劳千万弹平生不遇感知己过此身外谁能攀它年常侍幸见访不因豆落悲南山
　　复答唐公并呈鲁直成季明畧
　　穷邦无以糊吾口嵗嵗荒山收橡斗商歌白石不胜寒非为荆州三往还天下无人知我意得君相合一言间三书丞相何烦上再见客卿宁用赏愿闻闗中季布名何得此声梁楚城论心四子谁许我百金一诺兹为荣唐公才非今世士不见圣人见君子我今正似逃虚室闻人跫然心已喜君不见玉川月蚀诗律难不独虾蟇遭骂弹凭陵百怪付公等青天蜀道宁容攀它时邹湛名亦好常在我如因岘山
　　复用前韵呈明畧
　　茅焦逆讦磨虎口何似淳于饮一斗终军乗传惊汉闗何似富春投组还天下同心乖出处岂徒黄白马毛间鄙夫纷纷烦觖望负日可堪希国赏竹林居士亦何营江花无限老江城那知桥上四马宠能作山间蕙帐荣兴国寺中四月尾海棠雪落【阙】红子呼门日午醉不譍昨夜君恩赐闻喜君不见卒然佳防髙欢难幸值野王聊一弹人生岐路易南北明发云散何由攀知君未试餐玉法我亦欲返焦城山
　　复用前韵呈鲁直
　　懐英名髙长史口独以一人当北斗黄公崛起与之班奄有斯名唐以还文章破觚赖圣世笔墨未逃蹊径间湖州太守诸儒长可独进贤无上赏曽语黄公四座惊竞吟佳句汶阳城【丁巳年余谒苏湖州于汶上座中为余诵鲁直诗】饮茶未胜薄酒倾若人所辱伊人荣凤兮德衰众鸟耻陈蔡不忧顔氏子穷吟百轴传未已短髪频搔为君喜君不见富贵及时行乐难虽无赵女有秦弹梦中自古不识路月在云际劳梯攀何时半岭闻清啸相值苏门百尺山复用前韵遣懐呈鲁直唐公成季明畧
　　泾水为渠食万口一石论功泥数斗嗟泾独不似渭闲安流赴海又西还天下楩柟尽隆栋何如栎社不材间无能饱食犹天上巧智忧劳缘利赏我无懋功突厥名横身为国作长城又非石堡将军勍带刀夺取紫袍荣世上此身愚莫比雾縠翻慙汉童子壮心虽欲强自挽鳬胫元悭续非喜君不见西京对策济时难羞死王嫱马上弹时平鸟雀须食尔鸿羽可用髙难攀从今识路窘捷径求我莫傍终南山
　　复用前韵答十五叔父任城相防见和诗任城有李白旧游处録于诗中
　　太华玉莲甘适口我欲求之青壁斗昆仑不覩覩大宛何异学射中途还平生傲世予南阮臧否未容留齿间七贤逺迹防鸿上咸也复幸青云赏归来浊酒厌独倾疲马却走诸任城红桃白李晚寂寞黄菊独暴秋阳荣谪仙酒楼余旧址明月年年飘桂子不见山东故小吏斗酒双鱼谁共喜恸哭穷途自古难不应更待雍门弹田今嵗初自垦柴车后日复谁攀东阿下望有归意且为子建留鱼山
　　鲁直次韵
　　晁子抱材耕谷口世有髙贤践台斗顷随计吏西入闗闗夫数日传车还封侯半属妄校尉射虎猛将犹行间无因自致青云上浪説诸公见嗟赏骥伏盐车不称情轻裘肥马凤凰城归来作诗谢同列句与桃李争春荣十年山林廖居士今随诏书称举子文章宏丽学西京新有诗声似侯喜君不见古来良为知音难絶弦不为时人弹已喜琼枝在我侧更恨佳树无由攀千里风期初不隔独怜形迹滞河山
　　鲁直再次韵呈廖明畧
　　吾覩三江五湖口汤汤谁能议升斗物诚有之士则然晚得廖子喜往还学如云梦吞八九文如壮士开皇间十年呻吟江湖上青枫白鸥付心赏未减北郭汉先生五府交书不到城【汉汝南廖扶】相者举肥骥空老山中无人桂自荣君既不能如钟世美匦函上书动天子且向华隂郡下作防军要令公怒令公喜君不见晁家乐府可管弦惜无倾城为一弹从君补掾百寮底九闗虎豹何由攀男儿身健事未定且莫著书藏名山
　　鲁直再次韵走答明畧适尧民来相约奉谒故篇末及之
　　君不见生不愿为牛后宁为鸡口吾闻向来得道人终古不忒如维斗希价咸阳诸少年可推令往挽令还俗学风波能自拔我识廖侯眉宇间省庭无人与争长主司得之如受赏东家一笑市尽倾畧无下蔡与阳城生珠之水砂砾润生玉之山草木荣观君词章亦如此谅知躬行有君子更约探囊阅旧文蛛丝灯花助我喜贤乐堂前竹影斑好鸟自语莫令弹比邻著作相劳苦整驾谒子邀同攀应烦下榻煮茶药坐待月轮衔屋山
　　鲁直再次韵答明畧并寄无咎
　　可以忘忧惟有酒清圣浊贤皆可口前日过君饮不多明日解酲无五斗古木清隂丹井栏夜来凉月屋头还论交拨置形骸外得意相忘樽俎间氷壶不可与夏虫响秋月不可与俗士赏已得樽前两友生更思一士济阳城虽无四至九卿之规画犹有千秋万嵗之真荣空名未食太仓米今作斑衣老莱子卿家嗣宗望尔来不独我闻足音喜西风索寞新叶干长铗归来亦罢弹穷巷蓬蒿深一丈朱门亷陛髙难攀吾侪相逢置是事百世之下仰髙山
　　鲁直再次韵呈明畧并寄无咎
　　夏云凉生土囊口周鼎汤盘见科斗清风古气满眼前乃是户曹报章还只今书生无此语已在贞元元和间一夫谔谔独无望千夫唯唯皆论赏野人泣血漫相明和氏之璧无连城防军拄笏看云气此中安知枯与荣我梦浮天波万里扁舟去作鸱夷子两士风流对酒尊四无人声鸟声喜梦回扰扰仍世间心如伤弓怯虚弹不堪市井逐干没且愿朋旧相追攀寄声小掾笃行李落日东面空云山
　　鲁直再次韵答明畧二首
　　挟策读书计糊口故人南箕与北斗江南江北万重山千里寄书声不还当时朱弦写心曲果在髙山流水间梧桐满腹生蛛网忍向时人覔清赏廖侯文字得我惊五岳纵横守严城万夫之下不称屈定知名满四海非真荣富于春秋已如此他日卜邻长儿子一丘各自有林泉扶将白头亲宴喜秋风日暮衣裳单深巷叶落已如弹数来防面复能几六龙去人不可攀短歌溷公更一和留乞淮南作小山
　　廖侯言如不出口铨量古今胆如斗度越崔张向二班古风萧萧笔追还前日辞家来射策声名籍甚诸公间华隂白云锁千嶂胜日一谈谁能赏君不见曩时子产识然明知音郁郁闭佳城勿以匣中之明月计校粪上之朝荣我去丘园十年矣种桑可蚕犊生子使年七十今中半安能朝四暮三浪忧喜据席谈经只强顔不安时论或讥弹爱君草木同臭味颇似葛相依攀我有仙方煮白石何时期君蓝田山
　　答陈无已秀才谑赠
　　驱车触热中烦满苦无蔗浆冻金盌陈君诗巷可洗心持作终朝晤言伴男儿三十四方身布衣不化京洛尘白驹皎皎在空谷黄鸟睍睆鸣青春子桑之居十日雨入门不复闻人语形骸正是吹一吷安用虚名齐后土文章初不用意成黼黻帝躬临下民时花俚服诮新巧牛马安所辞吾名禹穴幽竒行可彊江南江北正相望乗涛鼓枻何当往爱惜水仙桃竹杖不应越女三年留相见还须未白头蘧生知非苦不早巨壑夜半遗藏舟达人一言蒿矢疾相从琢磨悔去日菖蒲正是可怜花我独闻名不曽识
　　无已次韵
　　西湖欲雨厨烟满风叶倒囊云覆盌望湖楼上白头人独倚防干谁肯伴独有诗人记病诗清风千里寄行尘【阙】华清有回天力惊开桃李闲新春往事不回如过雨醉梦恍然忘恶语【前在澶渊有读无咎文编诗因以戏之无咎今以为言】人生如幻此何尤未信黄金贵于土爱子千篇顷刻成借将胸腹诧吴人吟哦怪有芳鲜气却被湖山识姓名【苏子瞻诗云游徧钱塘湖上境归来文字带芳鲜】文章废退知难强身外虚华本无望何曽临水惜芒鞋却解逢人拈拄杖眼根清净尘不留登迦过尽不回头【来诗云不应越女三年留】家在中原归未得江淮断道无行舟两山相逢翻手疾欲谋一笑宁无日却慙懐朴似周人秪可闻名不须识
　　饮谢公辅家
　　皇天于春自着意安排未遣东皇家朝雨已教润压土晓风更将寒约花诗篇驱使到老得酒船拍浮即生涯四年逢春今日好可是芳物年年加
　　文潜次韵
　　爱酒苦无阿堵物寻春奈有主人家未容黄蜂酿成蜜已怕恶雨不容花云间明月谁可揽海中蟠桃良未涯浮名误人不得脱黒髪减来那复加
　　同文馆次韵邓忠臣三首
　　平生邓夫子文墨晚相依台阁佳声在湖湘爽气归【慎思潭人再入馆】诗夸束笋密髪叹耨苗稀勤苦千秋事川明水孕玑
　　雄深张子句山水发天光黄鹄愁严道困吕梁爱君毫頴脱嗟我病伧囊骥尾何当附西风万里长蔡侯南国秀经纬耿昭回文史蛙生甑风云蛰起隈吾君求助意之子为时来万旅防秋费何如一士才【邓忠臣诗秋日同文馆多朋信可依慧莺还伴锁巧燕自知归藻鉴犹来定翘林未觉稀贤书早晚上拭日看珠玑　秋日同文馆朝晖淡淡光聚萤喧败帐飞蝠入雕梁香散青绫被诗翻古锦囊羣居有英彦晤语兴何长　秋日同文馆虚廊日几回浮花出林杪古樾蔽城隈逺笛悲仍壮幽禽去又来微吟还自喜共和有清才】
　　文潜次韵
　　邓侯读书室简编自相依胝手焚膏写疮肩满槖归业文从古有忍志似公稀欲挈空虚箧从君乞贝玑邓子诗成癖全分李杜光楚风还屈宋宫体变齐梁蔡子辨焦尾晁公懐智囊三贤方鼎峙安敢用吾长【慎思无咎偶获同院故云】
　　我愧言诗赐公真好学回讐书芝阁上藏史楚山隈【慎思成书多矣】把酒论交里连房校艺来知君懐水镜依赖免遗才
　　秋日同文馆次韵邓忠臣三首
　　髙堂置书几连幕与云齐暑服犹便葛秋盘已饤梨官醪聊足醉古锦不成题空对灯花喜重城隔夜闺辍直讐书馆联裾校艺场腾骧来万里拆拔出千章直钓何妨得飱风未必香搜才赖公等要助俗成康忆我蓬莱阁同听午唱鸡星辰望天北簪组隔城西几日宣鱼钥长驱响月题更慿催邓子要剸玉如泥【邓忠臣诗秋日同文馆分场赋未齐校书穷石室刊字费棠梨想见英雄彀谁当甲乙题喜陪羣彦集通籍在金闺　秋日同文馆来游翰墨场预闻周俊造多有汉文章兰室依新润芸书识旧香逢辰强思报矫首咏明康　秋日同文馆晨兴不待鸡躭书迷甲子行乐任东西静对庭柯盼闲寻杮叶题相期放朝后连日醉如泥】
　　文潜次韵
　　骑列千牀直云罗万巻齐纾妍交孔翠争味杂柑梨白日诸侯贡青春天老题秋清文酒健莫叹羽林闺声鸣皆出谷觜距各争场铁网收明月霜铓倒豫章湛恩终锡宴优礼合焚香最苦讐书客消愁赖杜康六街分夜鼓邻壁报朝鸡寒引秋初老天将斗转西滞留聊饮酒谈笑亦分题须信家居乐休嫌穷巷泥
　　次韵邓忠臣未试即事杂书三首
　　风云日夕改秋气袭堂闱映叶无蜩响依丛有蝶归官壶催赐酎邻杵急成衣留滞真何补莼鲈兴又违气入中秋劲更传五夜长青灯蛾舞急白月雁啼凉羇旅生应惯淹留久却忘吟诗酬邓子毕昴出东方前世诸生选平居数路开乡闾自相与岩穴亦时来射雉空亡矢为虵更夺杯千金曽市骨聊用作龙媒【邓忠臣诗秋日同文馆沉沉棘锁闱卷帘襟乍快欹枕梦先归骤雨忧环堵回风喜裌衣十年经五试抚事忆多违　秋日同文馆闲吟景自长重帘朝气入嘉木午隂凉朝市喧聊避山林兴未忘频添绕炉水还与试香方　秋日同文馆重门静不开云随鸿影去风送乐声来挿架书千轴论文酒百杯晚来陈叶满还是作愁媒】
　　文潜次韵
　　文馆深鱼钥华堂静绮闱每劳蛩作伴不与燕同归古栋蜗成篆空墙藓作衣寂寥还泛菊九日莫相违名自诸侯选功收一日长文章杂蛟蚓丹墨有炎凉平昔曽充贡酸寒未易忘书生成底事饱死笑东方倦枕愁霖苦晴窓宿雾开幕云当昼合袍雪与风来元日彤庭实东风曲水杯何须恋杨栁圣世要无媒【唐无名子有不第诗句早知不用无媒路悔别江闗杨栁垂】
　　次韵邓忠臣初入试院
　　官局悠悠共此行来时庭菊未含英五更脱叶惊书几一夜寒砧满禁城诗似凉风凄有兴酒如清露浥无声何时骑马催归去更看林端魄一生【邓忠臣诗东门马止行行被诏秋闱阅俊英三岛隔云天北极万灯明路国西城人闲聊假诗书乐地逺还闻市井声一夜凉风起阊阖月中应有桂枝生】
　　文潜次韵
　　莫叹怱怱襆被行赖逢数子美如英已看明月同为客应犯初寒复入城白日有书追睡思青灯无梦听秋声直无剔甲逍遥地几日疑公太瘦生
　　次韵余干试院即事呈诸公
　　天街初月映天河拜勅东华走马过解榻暂如遇木闭帘还似雉婴罗倦依书册工催睡闷倚诗篇足当歌可待纷纷厌朱墨昼闲惟有饮无何【余干原诗去家防马上长河逆旅光隂忽忽过陈迹不堪追放浪新才仍复委搜罗雅谈幸有青云士佳句宁无白雪歌此兴非凭吟笑遣未应能奈客愁何】
　　文潜次韵
　　天街落日走鸣珂咫尺衡门不许过催去据鞍犹鹤望争观夹道已云罗奏篇定有凌云赋招隠今无叩角歌最苦清秋辜美睡通宵三问夜如何
　　次韵邓忠臣重九考罢试巻
　　周行栉比未应充荐庙方求古鼎钟经眼乍愁千纸积解頥聊喜一言逢黄花庭槛时虽过白酒邻槽愿可从更促寄衣真似旅晓堂初怯露寒浓【忠臣原诗题遍朱籖楝宇充灯窓长听景阳钟昬眵直要金箆刮黎瘦都如饭颗逢文律自随星斗变月评应合士人从了无一事聊深锁辜负东篱菊品浓】
　　文潜次韵
　　回首登髙行复冬后时只合叹龙钟愁须白酒来酣战诗为黄花吊不逢十日飞腾过眼疾万籖甲乙定谁从共应静扫氍毹榻深炷炉香午睡浓【时去开院十日】
　　次韵邓忠臣夜听晁张对榻诵诗达旦
　　神交千古圣贤中尚想铜山应洛钟倾葢十年惟子旧知音一世更谁逢天如蚁磨骎骎旦谈似缲车亹亹从邻榻邓侯那不共拥衾百首兴方浓【忠臣原诗连牀交语响舂容激楚评骚彻晓钟绕宅金丝神共听满潭雷雨剑初逢信知自有江山助便欲长操几杖从俱是年家情不浅依兰应许丐香浓】
　　文潜次韵
　　昔遇晁公淮水东士衡已听语如钟五车讲学知无敌十载论文喜再逢匣古剑光疑鬼泣夜天虎啸有风从许侯破的由来事【三句皆属晁子】杜老裁诗晓墨浓
　　文潜再次韵
　　西城永夜灵鼍鼓北寺五更青石钟九牧何时官事了三英聊喜故人逢【属同年邓晁蔡三公】甲庚定处君无让躞蹀归时我请从欲却睡魔通夕语明窓茗粥不辞浓
　　八弟预荐谨思兄以诗为庆复次韵并寄八弟
　　吾弟平生辛苦同匹雏志举百钧钟自惭操瑟尚不斥劝使力田终有逢青眼古人欣捷报白头老母喜占从书林傥预西城集釂子酣酣杏正浓
　　文潜同慎思兄别墅在长沙白鹤山晋陶淡旧居淡事见本传今其居有大杉可十数围蕃茂特异世传淡藏丹其中用前韵
　　千年骑鹤老仙翁固是山川秀气钟桃洞自宜无客到吴门应合有人逢岩前旧隠孤山老壶里真游白鹿从近有蓬莱读书客卜居还占翠岚浓
　　次韵题慎思故山
　　玉泉飞落白霞峯散入山田畆十钟邓子结庐真世外陶公脱屣更谁逢莺啼春竹风烟近龙起秋堂雨雹从谁使山人空蕙帐蓬莱金殿兴方浓
　　考校同文馆戏赠子方兼呈文潜
　　二十年来曹子方新诗曽见未能忘多才善谑称物芳吴娃席上呼作郎瞥然何许嵗月长只今未老毛髪苍自言逢掖非昔狂传经华隂夫子堂何曽骑马身挟枪诏随上将西击羌董蒲跗注谓我臧夜行马领饥无粮鼓鼙惊谷骑巻冈吏呼马微醉在牀前锋奄至灵武旁中坚反后无敢骧城开三日牧蔽隍百驰载笴千槖装旌旗立垒乌鸟扬还军不省一矢亡坐师无获劳不偿铙歌入奏虚锦囊秋风鲈鱼思故乡鋭头宜董鹳鹅行得官犹领万骕骦王城对巷如参商那知连月居兹房称多量少非我长羣公古镜县秋光闭门饱饭庭叶黄秋盘登兎官酎香吴音讹变杂秦凉令壶老柏笑覆觞淹留平日梦欲翔得君可乐殊未央人生倾葢何所望结交松柏要氷霜中天号出玉玺章青骢御史腾康庄归期屈指未可忙闻君况有梦虺祥生女不恶嫁邻墙扫轩留客具酒浆与君更约城南张【子方和诗少年落魄走四方看山听水兴难忘深林谁后知孤芳十载江湖称漫郎紫溪风月幽思长緑水如镜烟苍苍追随豪俊多清狂春风烂醉胥山堂下瞰羣峯耸如枪吴侬棹歌笛弄羌攀萝扪壁疲获臧经旬选胜行赍粮客儿经防倚髙冈共卧明月吟胡床投身忽落昆仑旁征西万马随腾骧官军夜半填贼隍食尽师老催归装将军数竒谩鹰扬斩捕不能酬失亡曲突徙薪语莫偿幕中病客非智囊扁舟夷犹忆吴乡晁侯平日丈人行生驹今始见骕骦伯乐一盼过老商恐是禀质苍龙房尤工吴语放降王叔敖抵掌对烛光秋英落尽金钿黄玉瓮浮春醅泼香九天广乐来新凉笑谈暂此共一觞天衢六翮将翺翔正值羿彀游中央我老委翅无复望洞庭橘熟千林霜行当拂衣解银章买取百花洲畔庄世外日月何曾忙翛然一室生吉祥车马还能过我墙夜具茗饮与蔗浆更看君诗云锦张】
　　文潜次韵
　　曹侯骥骨双瞳方流沙万里志不忘读书故山兰蕙芳咳唾不顾尚书郎防军朔方试所长奋髯决策服老苍愿得一索缚狡狂凯歌操馘献明堂黄河东岸万旗枪义渠竟失先零羌坐师失律无否臧但恨不取东闗粮黄君诗律回魁冈十客未得一登牀防君秀句展我傍草书纸上蛟龙骧谓我君舍城东隍年来长啸弃军装载酒欲访执防扬休日出门如阚亡坐令耿耿愿莫偿紫衣宣诏襆被囊献书贡士学与乡罗庭充屋书万行风鬃雾鬛简骕骦考评唐虞论夏商相过近如蜂隔房君家八斗陈思王千年门户有辉光任城健将狞须黄猗兰之苗不改香家人寄衣秋晚凉滞留华馆付杯觞天髙月明新雁翔明灯髙谈夜未央屈指计日引领望来时汗流今雨霜重门事严御史章赖君谐捷解色庄还家有日未用忙眉间黄色是何祥晁侯约我走门墙但无闭闗休餽浆莫以兽微弓弗张
　　复用方字韵奉赠同文同舍
　　平生数子天一方今夕何夕情难忘荷衣揽蕙气芬芳册府两公同舍郎昆仑方轨万里长西城却望天苍苍秋庭风雨翻幕狂夜语蔡侯同一堂张侯老笔森矛枪文词楚些遗僰胷中水镜谁否臧学三百囷羞裹粮忽如决溃万仞冈大编小轴山压牀城南买屋君舍傍疲骖日附骥尾骧我慙昧道由四隍人如燕宋初束装听君雄辩神扬扬却思得一愁十亡邓侯韫椟价不偿有方未试聊贮囊起家斗牛玉笥乡鸿骞早入鹓鹭行和鸾采齐要骕骦一铎便足谐宫商知君云壑有松房南阳耒耜心霸王玉池复説夜有光仙人藏丹金鼎黄愿分神瀵浴骨香我非其人慙德凉蔡侯发迹江滥觞闭笼祗欲擘海翔此公事业未渠央六竒他日吾所望乌号张月刀莹霜裂五单于加印章穰苴可但虚斩庄遭时立志未可忙白犊得瞽宁非祥嗟予企踵不及墙逢君如渴御蔗浆怯虽如防犹胆张
　　文潜次韵
　　平生结交圆纳方过眼十人八九忘畹兰畆蕙幽谷芳嬾随家奴防五郎苦饥方朔身漫长颠毛种种顔欲苍谁谓胜痴端坐狂清淮之隂一草堂列笔作阵茶森枪絶口平戎与破羌百年如此计亦臧何用窃食官仓粮黄病足畏髙冈但愿缩头老支牀煌煌东壁日月旁神仙鸾凤争腾骧万书落架城覆隍牙籖如云丹碧装晁侯再作班与扬正始固在何曽亡江湖十年愿饱偿夜成七发光出囊苏公后世长卿乡为君吴都无一行【苏长公欲作杭州赋见无咎杭州七述乃止】世有伯乐生骕骦肯使弭耳随盐商邓侯楚山深闺房名走上国交侯王朝随日景夜灯光包揽今古穷炎黄吐词分葩有国香近君如雪六月凉又似心醉醍醐觞东南蔡子名飞翔同随天书拜未央瑰琦宏杰万夫望颊牙凛凛有风霜文如神鼎烂龙章钟山长斋读老庄论兵説佛两俱忙不夸得砚文字祥但愿破敌如頺墙我穷乞酒更得浆仰看三虎争雄张
　　次韵樗年见贻
　　平生车轨周四方结交童齓老相忘异哉余子久弥芳吴人犹记称周郎河豚入网荻牙长宜兴罨画烟水苍风雩春服真少狂不愧戴崇升后堂【时王平父方教授毘陵樗年所最厚】横戈笔阵倒千枪升鸾独步禹出【樗年奏艺开封阙】世儒胶扰何足臧説食不救饥求粮瞥思振衣千仞冈空林无人一绳牀五车纯束不在旁欲彻梯磴排空骧钟山春水绕城隍从师不惮白笈装矢锋相触尘不扬骊黄牝牡若灭亡子严主簿志不偿厌见朱墨纷伧囊西风云日思帝乡东华拜勅鳬缀行黄昏阊阖飞骕骦虚堂节变金商闭门蟋蟀鸣我房吾君仁圣周成王屏驱虎豹开明光山龙粉米杂青黄多儒可赞至治香园檀山石岂荒凉潢污蕰藻须豆觞愿君与借羽翮翔贤书蚤列升未央君如病鹘待秋霜牛衣未可悲王章公朝道辟五达庄服襄按节缓勿忙梦松生腹渠不祥莫车上儛应循墙功成归饮沆瀣浆发机要若黄间张【余干原诗毘陵城如金斗方往事歴歴那能忘相逢童子佩兰芳秀发人指谁家郎未几重见突而长即今不觉秋蓬苍戏笑岂复为儿狂追昔宓子初登堂辞锋峭拔森刀枪器识沉逺包大荒阳秋宁肯露否臧有子游学先聚粮相将百里陟岵冈邂逅一挹坐僧床大辩倾注如无旁天马方谓先骞骧观鱼谁复驻濠隍爪期受代垂趋装当路奏牍交称扬行将超擢奄云亡坐令志气不得偿传家岂诧钱一囊诸儿经行名州乡挟书继踵诸父行旋见天衢飞骕骦论治直要超周商术卑效浅笑杜房况是亨运遭兴王致君绍祖邦家光何止追考归焚黄邃庭朝露明芸香异书满阁秋气凉咏歌间成随豆觞读之如欲凌云翔暂迂大手离未央挈箧来寄深闺霜賔兴贤能视文章尊尚周孔麾韩庄搜竒殆有通夕忙英游疑动聚星祥我归复翳环堵墙世味已能如饮浆羲皇上人琴一张】
　　陈无已
　　连日大雪以疾作不出闻苏公与德麟同登女郎台
　　掠地冲风敌万人蔽天密雪几微尘漫山塞壑疑无地投隙穿帷巧致身晚积读书今已老闭门髙卧不縁贫遥知更上湖边寺一笑潜回万室春【是日遣兵官分赐柴米】
　　东坡次韵
　　可怜扰扰雪中人饥饱终同寓一尘老桧作花真强项冻鸢储肉巧谋身忍寒吟咏君堪笑得暖讙呼我未贫坐听屐声知有路拥裘来看玉梅春
　　龙潭
　　清渊下无际落日回风澜凛然毛髪直敢以笑语干坡陁百尺台葱翠万木蟠惊飚振积叶清霜作朝寒水旱或有差精祷神其难鱼龙同一波信有水府寛向来三日雨赖子一据鞍何以报嘉惠寒荐金盘万口待一饱归卧神其安犹须雪三尺盛意莫得防
　　东坡次韵
　　明经宣城宰家此百尺澜郑翁不量力敢以非意干黄杂两战绛青表双蟠烈气毙强敌仁心恻饥寒精诚祷必赴苟简求亦难萧条麦麰枯浩荡日月寛念子无吏责十日勤征鞍春蔬得雨雪少助先生盘龙不惮往来而我独宴安闭閤黙自责神交清夜防



　　坡门酬唱集巻二十三
