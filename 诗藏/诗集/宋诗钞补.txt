宋诗钞补

小畜集补钞

　 
　　王禹偁
　　寄商州冯十八仲咸同年

　　迁客秋来捧诏还，故人多怪鬓毛班。重为东掖垣中士，犹梦西晖亭下山。薄忆宦情皆是幻，老思身计不如闲。何时获约同归隐，水竹萧萧但掩关。
　
　　移任长洲

　　移任长洲县，舟中兴自馀。篷高犹见月，棹稳不妨书。雨碧芦枝亚，霜红蓼穗疏。此行纡墨绶，不是为鲈鱼。
　
　　移任长洲县，穷秋入水乡。江涵千顷月，船载一篷霜。竹密藏鱼跃，云疏漏雁行。故园渐迢递，烟浪自茫茫。
　
　　绝句

　　谪官无俸突无烟，唯拥琴书尽日眠。还有一般胜赵壹，囊中犹贮御书钱。
　
　　齐安郡作

　　忆昔西都看牡丹，稍无颜色便心阑。而今寂寞山城里，鼓子花开亦喜欢。
　
　　题钱塘县罗隐手植海棠

　　江东遗迹在钱塘，手植庭花满县香。若使当时居显位，海棠今日是甘棠。
　
　　明月溪

　　汎流者为谁，人骨皆已朽。我来寻故迹，溪荒乱泉吼。惜哉幽胜事，尽落唐贤手。惟馀旧时月，团团照山口。
　
　　望日台

　　荒台隐层峦，云磴逾百尺。攀萝试一登，依然有遗迹。掌舒旧砌平，屏卓诸峰直。凭高聊寓望，孤怀念乡国。长安不可见，但对金乌赤。倾尽葵藿心，庶免浮云隔。
　
　　凤皇陂

　　次公治颍川，仁政被一方。神物不藏瑞，兹焉集凤凰。在昔奏《箫韶》，舜庭来跄跄。西伯有至化，亦见鸣岐阳。仲尼岂无德，已矣空悲伤。夫何刀笔吏，而能致殊祥。我来过荒陂，烟草但苍苍。缅怀汉循吏，史笔恐未遑。
　
　　惠山寺留题

　　吟入惠山山下寺，古泉闲挹味何嘉。好抛此日陶潜米，学煮当年陆羽茶。犹负片心眠水石，略开尘眼识烟霞。劳生未了还东去，孤棹寒篷宿浪花。
　
　　中秋月

　　何处见清辉，登楼正午时。莫辞终夕看，动是隔年期。冷湿流萤草，光凝宿鹤枝。不禁鸡唱晓，轻别下天池。
　
　　官舍书怀呈郡守

　　年来潘令鬓初凋，瘦马青衫耻下僚。药债渐多医宿疾，宦情犹切恋明朝。空江梅雨添幽郁，古县桃花锁寂寥。赖有郡侯知己在，每怜憔悴贳金貂。
　
　　朝退偶题

　　吏隐金门祇似闲，退朝穷巷懒开关。经年不到公卿宅，五日空随侍从班。禁漏出花寒历历，御泉通市细潺潺。功名未立年犹少，争忍携琴去旧山。
　
　　送郝校书从事相州

　　提笔从戎别帝乡，官清兼领校书郎。将军幕下红莲媚，诗客袖中丹桂香。吟倚旌旗春过雨，醉听刁斗夜含霜。金台莫作多时计，非久应归振鹭行。
　
　　送夏侯正奉使江南

　　百舌关关麦垅青，远山迎马翠如屏。禁中已诵相如赋，江外犹看使者星。衣拂茶烟寻水寺，枕欹梅雨泊沙汀。归期莫过中秋节，侍宴甘泉月满庭。
　
　　和陈州田舍人留别

　　宛丘分理藉贤明，暂辍词臣抚百城。职罢掖垣人共惜，郡连京辅自为荣。休吟红药阶前色，且听长淮枕上声。驻马都门相别处，柳黄莎碧上林莺。
　
　　硖石县旅舍

　　霜干红叶飞，迁客思凄凄。处险人垂癭，登山马跙蹄。篱荒蛩韵苦，云冻雁行低。此夕应无寐，何烦报晓鸡。
　
　　和与卢氏宋少府话旧游

　　旧游前政一追寻，宦路迁移敌古今。黄绶位卑曾叹命，青宫官冷不妨吟。烟岚不改当窗色，桃李应垂满砌阴。好寄新诗题旧壁，为言梅福珥朝簪。
　
　　春郊寓目

　　百舌娇慵未苦啼，雪随春水下松溪。何人樵树和云斫，几处山田带雨犁。蜀柳半开鸲鹆眼，海棠深结麝香脐。东风似待闲人出，一路青莎衬马蹄。
　
　　春郊独步

　　襟袖飘飘晚吹轻，孤吟何必共人行。绿杨系马寻芳径，春草随人上古城。不愤黄鹂夸巧舌，多惭戴胜劝归耕。凭高朗咏沉湘赋，自许吾生是贾生。
　
　　送冯中允之任婺州

　　东南宦迹多胜游，婺女星下溪山幽。严陵隐德七里濑，沈约诗名八咏楼。岸上黍离经故国，湖边木脱正高秋。承明三入妨贤久，拟觅江乡小郡侯。
　
　　琅邪山

　　连袤复岧峣，峰峦架泬寥。流名自东晋，积翠满南谯。洞碧通仙界，溪明润药苗。古台临海日，绝顶见江潮。杉影拏云暗，泉声出竹遥。庙碑传汉祖，寺额认唐朝。旱岁时霑稼，灵踪合禁樵。诗章因我盛，屏障遣谁描。近住人多秀，频登酒易销。图经标八绝，灊霍合相饶。
　
　　和庐州通判李学士见寄

　　北门西掖久妨贤，出入丹墀近八年。且把一麾淮水上，敢思三接浴堂前。将何政术称循吏，岂有文章号谪仙。除却清贫入诗咏，山城坐客冷无毡。
　
　　送董谏议之任湘潭

　　依依行色满帆樯，又借仁风惠远方。暂去长沙非贾谊，犹虚计相待张苍。槛前波浪潇湘阔，雨后汀洲橘柚香。翰苑逐臣知最幸，愿听民讼继甘棠。
　
　　樱桃渐熟牡丹已凋恨不同时辄题二韵

　　红芳落尽正无憀，吟绕空枝首重搔。最恨东君少才思，不留檀口待樱桃。
　
　　病中书事上集贤钱侍郎

　　力疾奉期谒，归来倦送迎。老为儒术误，瘦爱道装轻。罗药幽香散，移琴细韵生。晨餐渐有味，笋蕨倍关情。
　
　　妻儿惯蔬素，仆马任龙钟。一榻浑无物，孤琴对病容。风翻帘影乱，旱减井痕重。幽寂谁为伴，扶行赖瘦筇。
　
　　送谭殿院之任南阳

　　大抵人生乐故居，山川况复汉南都。别来坟墓有宿草，归去田园多绿芜。银印莫羞双鬓白，锦衣兼照两轓朱。西垣衰病无憀客，空羡此行歌袴襦。
　
　　对酒吟

　　劝君莫把青铜照，一瞬浮生何足道。麻姑又采东海桑，阆苑宫中养蚕老。任是唐虞与姬孔，萧萧寒草埋孤冢。我恐自古贤愚骨，叠过北邙高突兀。少年对酒且为娱，几日樽前垂白发。安得沧溟尽如酒，滔滔倾入愁人口。从他一醉千百年，六辔苍龙任奔走。男儿得志升青云，须教利泽施于民。穷年高枕卧白屋，蕙带藜羹还自足。功名富贵不由人，休学唐衢放声哭。
　

骑省集补钞

　 
　　徐铉
　　吴王挽词

　　倏忽千龄尽，冥茫万事空。青松洛阳陌，白草建康宫。道德遣遗在，兴衰自古同。受恩无补报，反袂泣途穷。
　
　　土德承余烈，江南广旧恩。一朝人事变，千古信书存。哀挽周原道，铭旌郑国门。此生虽未死，寂寞已销魂。
　
　　和元帅书记萧郎中观习水师

　　元帅楼船出治兵，落星山外火旗明。千帆日助江陵势，万里风驰下濑声。杀气晓严波上鹊，凯歌遥骇海边鲸。仲宣一作《从军咏》，回顾儒衣自不平。
　




安阳集补钞

　 
　　韩琦
　　答袁陟节推游禅智寺

　　春去惜馀景，偶来郊外观。芜城千古恨，一顾殊悲酸。荒祠枕大道，尚记吴城邗。远近绿阴合，水衬红荚残。陇麦齐若剪，随风卷波澜。罢农喜有望，守臣心粗宽。萧疏禅智寺，坏址不甚完。丛花乱芍药，篱竹摧琅玕。空有亭亭柏，成行如笔端。供帐具朝膳，僚寀成清欢。小杜诗板暗，乐石曾未刊。乘兴谐茶圃，百步登平峦。摘焙试烹啜，甘挹零露溥。午过倦微暑，堤路腾归鞍。天子忧岁旱，引咎古所难。列郡承新诏，朝夕弗敢安。况此行春意，固不在游盘。
　
　　腊日出猎近郊

　　悲风吼林霜草白，杀气稜々惨空碧。因畋讲事比其时，况值嘉平农已隙。暂整和门出近郊，猎猎旌旗原烧赤。狩场一望天四垂，貔虎意豪犹恨窄。鼓动围开翼复箕，人知部分如刀划。飞走窜伏不得暇，狡兔幸生犹奋掷。饥鹰眼捷翅头健，下鞲风发无虚搦。鹘拳交击或未仆，继嗾韩卢追以咋。忽穿丛薄失所捕，耻焉便纵摩霄翮。不似寒鸱得腐鼠，傲然有视鸳雏吓。乌鹑鹊雉曷足数，亦有晨风竞搜索。其间骇兽欲陵突，悍卒争趋矜手格。前驱反旆弗及舍，丘山大委虞中获。翻车泻酒犒士众，万刀刲肉恣燔炙。塞防寓令岂徒然，不在诗人刺荒癖。王者设官犹取众，大奸宿猾许擒扼。乘时废职莫自效，勿谓惊鸟无全策。别有老狐智计巧，只就高城营窟宅。疑冰识扱行步稳，此日胡由见踪迹。雕兮雕兮未得志，将军愤懑如何释。
　
　　病鹤贻刘易

　　尘寰病思苦，仙府归魂劳。秃翼败风霰，卑栖掩蓬蒿。池圃摈时玩，鸡凫岂吾曹。谁知牢落心，万里孤云高。
　
　　游开化寺

　　开化得地胜，崇侈何代作。全山馋佛身，万木亘高阁。烟霞无四时，为我张
　
　　幄幕。飞泉乘空来，直在庭砌落。松柏森成行，斗状蛟龙恶。如整万人阵，偏伍不敢错。距城才一舍，旷绝类霄堮。噫吾何自劳，日窘吏事缚。到官逾二期，未克造林壑。引疾得乡邦，昼锦行遂著。猛抛公几烦，不负真境约。精庐始一登，百虑已澄却。徘徊延宾僚，开席盛燕酌。歌留岭上云，吹乱风前铎。勿讥清赏累，粗继东山乐。
　
　　离并州至晋祠次韵答宣徽富公

　　公名杰出天下贤，终身师慕常颛颛。十年一面数日别，行行不忍移归軿。刚肠出泪收还注，感公知己难违去。黄昏病作宿荒城，离绪不堪纷似雨。
　
　　孙贲书记以齐安旧文为示感而成咏

　　余兄天圣中，尚抑齐安守。余遭所生忧，得归侍左右。孤茕获苟存，朝夕赖诲诱。兄材无不宜，吏治孰可偶。公庭常寂然，所乐在文酒。临江三四楼，次第压城首。山光拂轩槛，波影撼窗牖。原鸰款集间，万景皆吾有。兄诗豪且奇，气焰摩星斗。优游预赓和，惟自愧荒丑。于今四十年，日月甚奔走。当时相聚者，十已丧八九。尝为春亭记，乌敢示不朽。孙君里中来，云亭废已久。徒有旧文在，况足失其手。兄后见曾孙，弟老成衰叟。一身虽宠荣，百虑锁纷纠。何如昔日欢，抆泣念爱友。
　
　　周沆著作宰秀州嘉禾

　　庇身名邑得嘉禾，铜墨犹嗟滞俊科。前席未期宣室召，闻弦还继武城歌。酒旗穿柳春堤迥，鱼艇藏花夕唱和。对此不劳披县谱，且求新句解诗魔。
　
　　叔平学士知青州

　　厌直图书府，思为海岱州。郡符分竹使，亲膳洁兰羞。文石输忠密，仙山进职优。过家门纳驷，卜地陇眠牛。暮霰凌羁玉，朝暾艳戟油。恩宽敷汉札，政善洽齐讴。水际春芳盛，尊中客酝浮。物饶三服丽，居乐五民游。松鬛低容宴，峰螺翠入楼。行闻西掖召，真赏莫淹留。
　
　　馆直二阕

　　玉山岑寂雪花乾，仙掌风高露未溥。自笑曼都凡格在，一宵无奈月边寒。
　
　　章沟传漏过三更，霜压寒威特地生。苦恨回环窗外铎，几番幽梦不教成。
　
　　和邃卿学士雪霁登秘阁

　　晓来延阁步层梯，春色周围一望低。残雪半留珠殿北，非烟长护绮窗西。幽情自逐归鸿断，芳意还因远树迷。金匮有书犹未见，秘封香篆锁芝泥。
　
　　上巳前与同舍出郊过金明池

　　天波新绿染成春，波面轻风起细鳞。隔岸鸟声低弄曲，出墙花艳远含吨。柳经伤别还多绪，鸥为忘机不避人。三月偷游仙署友，肯思迢递走征轮。
　
　　和春卿学士登广文阁观京阙之盛

　　层阁郁嵯峨，登临逸意和。雨馀春物动，天阔夕阳多。棋布金杯第，环通璧沼波。泥中足车骑，应笑翟公罗。
　
　　驾幸西太一宫陌上耕者叱牛声厉左右皆笑之

　　皇心闵雨出西坰，亲祷灵宫致洁诚。扈跸不知农事苦，辇前争笑叱牛声。
　
　　召赴天章阁观新刻刻仁宗御诗

　　天阁当年拂雾宣，紫皇端扆侍群仙。亲挥龙凤轩腾字，命继咸韶雅正篇。劝酌屡行均圣宠，赐花中出夺春妍。玉峰光景都如旧，但睇宸章极泫然。
　
　　上巳会兴庆池

　　元巳开樽处，垂花碧洞前。绮罗明浩渺，台榭插漪涟。曲水来如篆，轻桡去若仙。春寒芳意晚，未见柳飞绵。
　
　　上巳晚游九曲池

　　九曲池边第一开，蚁舟同赏尽高才。弯流自得黄河势，怪石应从紫阁来。尘外恍迷仙境界，竹间深有古亭台。徘徊复至丰碑下，花萼吁嗟作盗灰。
　
　　会故集贤崔侍郎园池

　　崔园高绝五门西，尘外风光是处宜。唐室旧池因地得，汉宫遗址上楼知。青螺万岭前为障，碧玉千竿近作篱。我住邺台殊草创，一来尤觉愬归迟。
　
　　山楼

　　西北高楼上，南山日面栏。势笼秦地胜，阴落渭波塞。带雨新屏活，穿云古道难。仙扃如何造，便拟挂朝冠。不泛洞中杯。水鸟浮还没，仙航去复回。蓬瀛真境事，销得玉山颓。
　
　　流杯

　　迢遁穿花出，弯环作篆来。若非天上礼，不泛洞中杯。水鸟浮还没，仙航去复回。蓬瀛真境事，销得玉山颓。
　
　　石林

　　丛石竞崭岩，当轩翠扑岚。疑峰何啻九，仙岛迥侔三。润极云犹抱，温多玉尚含。楼高慵引望，坐看小终南。
　
　　再题休逸台

　　冰井梁摧几百秋，昔移为柱立台头。层基面垒盘蜗壳，倒影侵池侧蜃楼。拂槛落霞凌绮席，入檐初月误琼钩。芳林已合阴成茂，不见西山涌万丘。
　
　　中秋席上

　　去年西洛过中秋，正怯清光刺病眸。此夜北都逢好月，喜延嘉客上高楼。真居自与风尘绝，雅句须穷造化搜。但引流霞歌《白雪》，岂殊身在广寒游。
　
　　次韵答致政赵少卿

　　登科常愧处卢前，叙齿于兄小十年。鹤不称轩犹自若，鸿谁能弋已安然。山头俗驾归诚晚，湖外扁舟见独先。惟有大钧公道在，方圆随物旧同甄。
　
　　壬子三月十八日游御河

　　三月游河魏国风，惬山通日正暄融。压沙寺古花残雪，过马桥高水饮虹。众乐自深春色外，万愁俱泯醉吟中。天公恐雨伤民意，只放轻云暝碧空。
　
　　八月十九日赏菊

　　春英无不惜开迟，秋菊常怀素景悲。惯负晚霜甘索寞，忽逢先闰促离披。欲移庭槛嫌伤早，拟泛宾罍未入时。自是寒花当守分，一违佳节迷人嗤。
　
　　初冬祀坟

　　晓乘轻凛上平冈，西款亲茔一舍强。带霭远峰时隐见，半霜残叶杂青黄。来牟渴雨空成陇，宾雁冲云自著行。此日初冬严祀事，只增歔感不夸乡。
　
　　提举陈龙图迁居邢台

　　乡居新葺后，归兴邈难招。老去重离别，秋来添寂寥。云横初送雁，渡浅未成桥。千里犹思驾，封圻幸不遥。
　
　　崔象之宰韩城

　　去年同举菊花觞，自揭清音入醉乡。此日高秋来一别，几旬佳节负重阳。风生古操安新治，雨彻疏茅锁旧堂。民里更繁应自化，宰君心地本空王。
　
　　和御制赏花钓鱼诗

　　花簇香亭万朵开，琱舆高自九天来。轻阴阁雨迎天步，寒色留春送寿杯。仙吹彻云终缥缈，恩鱼逢饵几徘徊。曾参二十年前会，今备台司得再陪。
　
　　早夏

　　脱帻吏休后，凭轩风快馀。瀑泉增濑急，新叶补林疏。
　
　　暑初天未热，观阁进新凉。果熟愁枝重，荷生觉渚香。
　
　　十里溪源注北塘，贮成宽碧澹泱泱。新蒲弱荇参差绿，去骛来凫断续行。一缆轻波摇鹢舸，满罾斜日晒鱼梁。使君思拙无清梦，高柳阴成草自长。
　
　　感花

　　雕堂瞰宝栏，有花病不妍。谁知穷山颠，牡丹一尺圆。宝栏锄溉足，穷山风日煎。彼此不得地，天道胡为然。两适终难得，兹恨无穷年。
　
沧浪集补钞

　 
　　南园（南园，吴越广陵王元璙之旧园也，岁久摧圮。至元丰中，犹有流杯回照、百花乐堂、惹去风月等处。）

　　西施台下见名园，百草千花特地繁。欲问吴王当日事，后来桃李若为言。

武溪集补钞

　 
　　余靖
　　送灵谷山人

　　万树秋风一路蝉，渡头重舣木兰船。自惭蹙頞非奇骨，拟问清朝跃马年。
　
　　游韶石

　　世务常喧嚣，物外有真赏。结友探胜概，放情谐素想。韶山南国镇，灵踪传自囊。双阙倚天秀，一径寻云上。长江速萦带，众峦疑负襁。千里眇平视，万形罗怪象。缺影避昆仑，鳌头冠方丈。青螺佛髻高，群玉仙都敞。霞城晴煜爚，桃溪春浩荡。仰攀霄汉近，俯瞰神魂怳。涧深溜如织，岩虚动成响。造化与真质，妙画胡能仿。贱子生海隅，逢辰辱朝奖。靡成彝鼎勋，甘从丘壑往。惊禽恋故林，困骥畏羁鞅。兹游得幽深，同怀乐清旷。世言帝有虞，朔南声教广。丹冥卜巡幸，翠华临苍莽。《箫韶》曾此奏，钟石无遗像。但觉薰风存，脩然天籁爽。姬公著治典，历代所遵仗。九野奠山川，万灵通肸蜜。医闾与吴嶽，半列戎夷壤。四时迎气祠，犹烦礼官掌。况乃祝融区，群物资含养。来仪威凤居，乐育菁莪长。肤寸起成霖，崇高一方仰。跻之佐衡霍，无渐公侯享。
　
　　南斋新植牡丹初冬忽开数朵爱玩不已因而感咏呈知郡中舍

　　峤南足暄候，秋叶不凋伤。孤根自北来，绣蕊忽葩张。磋尔本国艳，秀色含天香。淑气入春萼，园苑生辉光。豪家走钿车，珠翠妍新妆。贵门陈广宴，金碧开华堂。惟恐风雨至，不羞歌舞狂。意态占韶景，众媚曷能妨。今兹植荒圃，空斋围短墙。节物寒蝉后，林木野梅傍。胡为吐奇卉，特此昧温凉。只知逢日暖，岂测非春阳。蜂蝶不尔采，坏栏啼夜螀。伊予久杜门，荆榛三径荒。独酌难成醉，徒倚徒旁徨。怜尔守常性，幽丛不改芳。
　
　　游大峒山诗（并序）

　　予尝恨游观山川，皆前贤所称、图籍所著者耳，未能索幽访异，舆音马迹之外，得古人所遗绝境，一寓目，用状其名物，与好事者传之无穷也。韶之境富於山水，而佛刹占胜，相望於野，其名声洽于四方者无几。顷间居里舍，与上饶从事子元王君，撷其遗概，得大峒焉。始自州治，水行七十里，得月华山，舍舟楫、肩篮举、道樵径，又十五里，乃至是山，观其磅礴耸峭，秀倚天际，绝顶之上，千里在目，日浮月沉，雷惊虹断，随方下睨，晦明异壑，则虽丘垤众山，蚊虻聚落，不足谕其高也。相与拂幽石，翳修林，涧声泠泠，清入毛骨。真可遗世而绝俗，岂独摅忧赏异而已耶！各为诗以志之。自汉武帝元鼎六年庚午岁，始平越为郡县，凡一千七十年。至皇朝建隆元年庚申岁，始有僧建刹而居之。又七十九年，始为什方院。又二祀，康定元年庚辰岁，始有衣冠游者，岂天作地藏，有所待哉！王君暨同游本郡布衣李访、月华山罗浮达二惮师，咸书名于长老习公方丈壁云。
　
　　十里松桧风，万仞斗峭壁。阳崖雷自奔，阴壑雪犹积。势争衡霍雄，地控吴越扼。胡为千载间，名未光图籍。物乃因人彰，闻人於在昔。不逢巢由高，箕山亦顽碧。我今共游览，逍遥非俗格。剧论穷古今，玄谈叩虚寂。攀萝蹑孤峰，和云坐幽石。濯缨清泠泉，留为不朽迹。
　
　　留题龙潭

　　峭岭盘远郊，幽泉生石罅。沮洳成深潭，神龙隐其下。气昏云雾朝，光寒风雨夜。绝境邻梵宫，馀波沃农稼。秋态月色澄，晴蛟虹影射。势非蛟室卑，名将凤池亚。存身此蟠蛰，得时扶造化。何当岁大旱，移湫救函夏。
　
　　观钓

　　趋尘寒浦波，桂子秋空月。烟湿钓纶轻，雨溅苔矶滑。健鲤吞香钩，锦文红鱍々。将为沸鼎游，势穷犹煦沫。措颐闲怅望，江湖晴荡漾。奋鬛就其深，族类能相忘。胡为贪一饵，委身刀机上。寄言洗耳翁，逃名真可尚。
　
　　和伯恭殿丞游西蓉山寺

　　休澣约过从，宁论隘与恭。溪光染醽渌，山色秀芙蓉。乍霁千丝雨，齐张万盖松。岫孤如欲遁，迳曲似相逢。共快云霞志，更寻麋鹿踪。氅披吴国纻，杖拄蜀郊筇。阴谷鸣归鹤，灵湫起应龙。跳梁窥果狖，缥缈入花蜂。磴滑并萝蹑，岩幽半藓葑。竹间泉缭绕，烟外草蒙茸。有语嫌双燕，无虞美大榕。归来却回睇，暮雾已重重。
　
　　代赠

　　幽房寂寞时，香散轻袿衣。可怜夜永不成寐，苦恨春残犹未归。归来一见伸修眉，宝衤圭新声逐调移。多少相思说不尽，泪满玉壶只自知。
　
　　题白莲庵

　　掩室昔宴居，冥心遗万化。菡萏本无染，纷华共高谢。夜禅杉月落，晨斋庭鸟下。栋间云气浮，池面秋香诧。演法辞故栖，幽踪贲寒野。蜡屐此同游，愿结宗雷社。
　
　　送僧惠勤归乡

　　旧国起归兴，三江一棹轻。夜吟逢月白，晓渡趁潮平。楚岸云藏寺，吴宫水绕城。羡师尘外去，何日濯吾缨。
　
　　双松

　　自古泳连理，多为艳阳吟。谁知抱高节，生处亦同心。风至应交响，禽栖得并阴。岁寒当共守，霜雪莫相侵。
　
　　新息道中遇雪

　　寒深雪压春，去去祗伤神。巢穴有归鸟，路岐无住人。远光天共白，夜色月相亲。独酌不成醉，自嫌名利深。
　
　　送海琳游南海

　　触目尽尘累，如师真不群。圆明水中月，去住岭头云。意为乘风快，名应过海闻。脩然此高迹，世网漫纷纷。
　
　　灵树喜长老属疾见寄次韵酬之

　　鸣韶山下客，多病似吾身。每想弥天辩，谁为问疾人。泉清偏照月，松瘦不知春。未遂寻高论，相遥一水滨。
　
　　塞上

　　汉使重颁朔，胡臣旧乞盟。烽烟虚昼望，刁斗绝宵惊。虎落云空锁，龙堆月自明。祁连山更北，新筑受降城。
　
　　桂源早行

　　闻鸡已行迈，策马更徘徊。月色依山尽，秋声带雨来。自堪悲玉璞，谁复筑金台。薄宦空羁束，西斋长绿苔。
　
　　晚至松门僧舍

　　日暮倦行役，解鞍初息肩。雾昏临水寺，风劲欲霜天。蓼浦初闻雁，人家半在船。思君正怊怅，黄叶更翩翩。
　
　　湘中送人

　　离讴方揭耳，别绪已凄然。草蔚湘累浦，花残蜀魄天。疑山晴拂汉，啼竹冷澄烟。后夜思君意，空歌皓月篇。
　
　　慧照大师

　　已向南宗悟，尤於外学精。士林传字法，僧国主诗盟。初地形容占，弥天语论清。因思支遁辈，徒擅养鹰名。
　
　　题憩贤亭

　　虚亭迟嘉客，登临日相继。松篁夏吹寒，烟霞暮江霁。高兴山光远，急影波声碎。区区荣利途，扁舟暂时憩。
　
　　送凌屯田知和州

　　粉署仙郎守一麾，都门别岸柳依依。定知春雨随车到，且喜秋风破浪归。仁政便当闻虎渡，治声犹在隔牛矶。侬今亦恳怀章请，假道尚应鲈正肥。
　
　　谨吟五十六宇攀送仲求殿丞之任赣川窃惟严君国博挂冠归闲而仲求兄弟为邻部守倅其荣至矣诚欲赋述词不逮意

　　一门三组序西离，又见双旌并训农。三釜亲庭交禄养，夹河子舍接邻封。酒阑风雪催行色，吟际江山助笔锋。我亦思亲求郡绂，东湖南浦好过从。
　
　　寄题宋职方翠楼

　　层楼幽趣称登临，望远凭高豁素襟。棋酒等闲忘世虑，溪山最乐是家林。松声带雨千峰外，潭影涵虚落照深。此景为君珍赏甚，起予归兴欲抽簪。
　
　　谢萧阁副惠茉莉花栽

　　素艳南方独出群，只应琼树是前身。自缘香极宜晨露，勿谓开迟怨晚春。栏槛故将宾榻近，丹青重整画图新。移根得地无华裔，从此飞觞不厌贫。
　
　　谢祖太博见访西园

　　初闻结驷访幽斋，拂曙呼童扫绿苔。方愧蓬蒿开径晚，已惊驺驭过江来。林问载酒情偏厚，门外回舟事可咍。交态于今易离合，感君敦旧重徘徊。
　
　　和胡学士馆中庭树

　　仙材封植九重深，苒苒何年别故林。晓色半笼青琐阔，春光长在玉山岑。静临高阁翻清吹，坐见羁禽息密阴。休羡井梧能待凤，凌霜坚守岁寒心。
　
　　送杨学士益州路转运

　　芝函新命直仙蓬，又见岷山叱驭忠。玉佩晓班辞日下，水牛秋粟转褒中。花时井邑蚕丛富，徼外人家栈道通。奇技刺文频诏约，此行应更变民风。
　
　　思寿阳寓居高氏园亭

　　尝借芳园石友家，幽栖无复羡纷华。敞扉气爽云生栋，卷箔香微露泫花。桂向淮山分月魄，桃从秦洞得仙葩。别来追想清闲境，悔褫方中走栈车。
　
　　和邃卿张学士暑夕

　　危坐空斋暝色低，三金才伏火将西。烟蒙细草流萤度，月上疏林倦鹊栖。荃葛野裳交羽扇，桔槔邻圃响蔬畦。中宵爽气夺炎热，却笑班姬谩惨恓。
　
　　送舒太博通判眉州

　　通守方忻再命新，东风疏雨拂行尘。封疆远入鱼凫国，岐路正逢蚕市春。彭岫晓岚迎画隼，锦江晴绿照朱轮。归期不待更书至，旧有清名在缙绅。
　
　　送邓秘丞知德安县

　　里闬偕游心久降，越台成俗政敦庞。香炉山下重为县，阊阖风高还渡江。且喜恩威长及物，莫嫌功业未经邦。公声更近渊明宅，寄傲情应卧北窗。
　
　　送张屯田通判益州

　　数载关中闻美名，可怜随调却西征。天台晚帐含香别，栈阁秋霜叱驭行。杜曲尚逢樽酒乐，回溪应望白云生。相期勉力宣新政，侧耳民谣起少城。
　
　　九日赏池会上酬王职方

　　雅集高谈思豁然，齐山依约对疏烟。江城泛菊逢佳节，禁苑闻《韶》忆去年。久厌风波惊世路，且同樽酒醉凉天。今来古往情何异，弄水亭边岩画船。
　
　　落花

　　小园斜日照残芳，千里伤春意未忘。金谷已空新步障，马嵬徒见旧香囊。莺来似结啼鸾怨，蝶散应知梦雨狂。清赏又成经岁别，却歌团扇寄迥肠。
　
　　端午日即事

　　江上何人吊屈平，但闻风俗彩舟轻。空斋无事同儿戏，学系朱丝辟五兵。
　
　　寄袭长老

　　三径荆榛尽力开，千株桃李手新栽。殷勤莫怪寻嘉树，又喜春风过岭来。
　
　　感旧

　　醉吟曾共倚江楼，秾艳清香万柄秋。荡子醉归时已暮，暮鸿惊散水悠悠。
欧阳文忠诗补钞

　 
　　修字永叔
　　庐山高赠同年刘凝之归南康

　　庐山高哉几千仞兮，根盘几百里，巍然屹立乎长江。长江西来走其下，是为扬澜。左兮洪涛巨浪日夕相舂撞。云消风止水镜净，泊舟登岸而远望兮，上摩云霄之晻霭，下压后土之鸿庞。试往造乎其间兮，攀缘石磴窥空谾。千岩万壑响松桧，悬崖巨石飞流淙。水声聒聒乱人耳，六月飞雪洒石矼。仙翁释子亦往往而逢兮，吾尝恶其学幻而言哤。但见丹霞翠壁远近映楼阁，晨锺暮鼓香霭罗幡幢。幽花野草不知其名兮，风吹露湿香涧谷，时有白鹤飞来双。幽寻远兮不可极，便欲绝世遗纷厖。羡君买田筑室老其下，插秧盈畴兮酿酒盈缸。欲令浮岚暖翠千万状，坐卧常对乎轩窗。君怀磊砢有至宝，世俗不辨珉与玒。策名为吏二十载，青山白首困一邦。宠荣声利不可以苟屈兮，自非青云白石有深趣，其气兀硉何由降。丈夫壮节似君少，嗟我欲说安得巨笔如长杠。
　
　　明妃曲和王介甫作

　　胡人以鞍马为家，射猎为俗。泉甘草美无常处，鸟惊兽骇争驰逐。谁将汉女嫁胡儿，风沙无情面如玉。身行不遇中国人，马上自作思归曲。推手为琵却手琶，胡人共听亦咨嗟。玉颜流落死天涯，琵琶却传来汉家。汉家争按新声谱，遗恨已深声更苦。纤纤女手生洞房，学得琵琶不下堂。不识黄云出塞路，岂知此声能断肠。
　
　　汉宫有佳人，天子初未识。一朝随汉使，远嫁单于国。绝色天下无，一失难再得。虽能杀画工，于事竟何益。耳目所及尚如此，万里安能制夷狄。汉计诚已拙，女色难自夸。明妃去时泪，洒向枝上花。狂风日暮起，飘泊落谁家。红颜胜人多薄命，莫怨春风当自嗟。
　
　　礼部贡院阅进士试

　　紫案焚香暖吹轻，广庭清晓席群英。无哗战士衔枚勇，下笔春蚕食叶声。乡里献贤先德行，朝廷列爵待公卿。自惭衰病心神耗，赖有群公鉴识精。
　
　　梦中作

　　夜凉吹笛千山月，路暗迷人百种花。棋罢不知人换世，酒阑无奈客思家。
　
　　批谢判官纸尾

　　浅深红白宜相间，先后仍须次第栽。我欲四时携酒去，莫教一日不花开。
　
　　寄许道人昌龄

　　石唐仙室紫云深，颍阳真人此算心。真人已去升寥廓，岁岁岩花自开落。我昔曾为洛阳客，偶向岩前坐盘石。四字丹书万仞崖，神清之洞锁楼台。云深路绝无人到，鸾鹤今应待我来。
　
　　寄韩子华

　　人事从来无处定，世途多故践言难。谁如颍水闲居士，十顷西湖一钓竿。
　
　　刘原父再昏以二绝戏之

　　平生志业有谁先，落笔文章海内传。明日都城应纸贵，开帘却扇有新编。
　
　　仙家千载一何长，浮世空惊日月忙。洞里桃花莫相笑，刘郎今是老刘郎。
　
　　自叙

　　余本漫浪者，兹亦漫为官。胡然类鸱夷，托载随车辕。时士不俯眉，默默谁与言。赖有洛中俊，日许相跻攀。饮德醉醇酎，袭馨佩春兰。平时罢军檄，文酒聊相欢。
　
　　拜马涧

　　昔闻王子晋，把袂浮丘仙。乘骏於此堕，吹笙不复还。玉蹄无迹久，涧草但荒烟。
　
　　二室道

　　二室对岧峣，群峰耸峭直。云随高下起，路转参差碧。春晚桂丛深，日下山烟白。芝英已可茹，悠然想泉石。
　
　　玉女窗

　　玉女不可邀，苍崖郁岧直。石乳滴空窦，仰见泬寥碧。徙倚难久留，桂树含春色。
　
　　中峰

　　望望不可到，行行何屈盘。一径林杪出，千岩云下看。烟岚半明灭，落照在峰端。
　
　　和谢学士泛伊川

　　久不见南山，依然已秋色。悠哉川上行，复邀城中客。木落山半空，川明潦犹积。夷犹白苹里，笑傲清风侧。极浦追所远，回峰高易夕。
　
　　和杨子聪答圣俞月夜见寄

　　秋露蔼已繁，迢迢星汉回。皎洁庭际月，流光依井苔。有客爱凉景，幽轩为君开。所思不可极，但慰清风来。
　
　　雨中独酌

　　老大世情薄，掩关外郊原。英英少年子，谁肯过我门。宿云屯朝阴，暑雨清北轩。逍遥一樽酒，此意谁与论。
　
　　答钱寺丞忆伊川

　　之子问伊川，伊川已春色。绿芷杂青浦，青溪含白石。山阿昔留赏，屐齿无遗迹。惟有岩桂花，留芳待归客。
　
　　送刘十三南游

　　决决汴河流，橹声过晚浦。行客问吴山，舟人多楚语。春深紫兰泽，夏早黄梅雨。时应赋登眺，聊以忘羁旅。
　
　　送徐生秀州法曹

　　一笑暂相从，结交方恨晚。犹兹簿领困，况尔东南远。落帆淮口暮，采石江洲暖。黄鸽可寄书，惟嗟双翅短。
　
　　立秋有感寄苏子美

　　庭树忽改色，秋风动其枝。物情未必尔，我意先已凄。虽恐芳节谢，犹忻早凉归。起步云月暗，顾瞻星斗移。故人在千里，岁月令我悲。所嗟事业晚，岂惜颜色衰。国谋今谓何，胡马日正嘶。
　
　　幽谷晚饮

　　一径入蒙密，已闻流水声。行穿翠筱尽，忽见青山横。山势抱幽谷，谷泉含石泓。旁生嘉树林，上有好鸟鸣。嘉我二三友，偶同丘壑情。环流席高荫，置酒当峥嵘。是时新雨馀，日落山更明。山色已可爱，泉声难久听。安得白玉琴，写以朱丝绳。
　
　　送朱生

　　万物各有役，无心独浮云。遂令幽居客，日与山云亲。植桂比芳操，佩兰思洁身。何必濯于水，本无缨上尘。
　
　　雪晴

　　悠悠野水来，滟滟西溪阔。晓日披宿云，荒台照残雪。风光变穷腊，岁律新阳月。冻卉意初回，绿醅浮可拨。人闲乐朋友，鸟哢知时节。岂止探芳菲，耕桑行可阅。
　
　　竹间亭

　　高亭照初日，竹影凉萧森。新篁渐解箨，翠色日已深。雨多苔莓绿，幽径无人寻。静趣久迺得，暂来聊解襟。清风飒然生，鸣鸟送好音。佳时不易得，浊酒聊自斟。兴尽即言返，重来期抱琴。
　
　　箕山

　　朝下黄芦坂，夕望箕山云。缅怀巢上客，想彼岩中人。弱岁慕高节，壮年婴世纷。漱流羡颍水，振衣嗟洛尘。空祠乱惊鸟，山木含余曛。聊兹谢芝桂，归月及新春。
　
　　西园

　　落日叩溪门，西溪复何所。人侵树裹耕，花落田中雨。平野见南山，荒台起寒雾。歌舞昔云谁，今人但怀古。
　
　　会峰亭

　　山势百里见，新亭压其巅。群峰渐靡迤，高下相绵联。下窥疑无地，查蔼但苍烟。是时新雨馀，众壑鸣春泉。林籁静更响，山光晚逾鲜。岩花为谁开，春去夏复妍。野鸟窥我醉，溪云留我眠。日暮山风来，吹我还醒然。醉醒各任物，云鸟徒留连。
　
　　晚步绿阴园遂登凝翠亭

　　馀春去已远，绿水涵新塘。渐爱树阴密，初迎蕙风凉。高亭可四望，绕郭青山长。野色晚更好，岚曛共微茫。幽怀不可写，雅咏同谁觞。明月如慰我，开轩送清光。
　
　　送孔生再游河北

　　志士惜白日，高车无停轮。孔生东鲁儒，年少勇且仁。大轴献理匦，长裾弊街尘。门无黄金聘，家有白发亲。寒风八九月，北渡大河津。玉塞积精甲，金戈耀秋云。孔褐不自暖，高谈吐阳春。北州多贤侯，待士谁最勤。一见赠双璧，再见延上宾。丈夫患不遇，岂患长贱贫。
　
　　留题镇阳潭园

　　官虽镇阳居，身是镇阳客。北园潭上花，安问谁所植。春风无先后，烂漫争红白。 一花聊一醉，尽醉犹须百。而我病不饮，对花空叹息。朝来不能归，暮看不忍摘。谓言花纵落，满地由可席。空馀绿潭水，尚带馀春色。
　
　　游琅琊山

　　南山一尺雪，雪尽山苍然。涧谷深自暖，梅花应已繁。使君厌骑从，车马留山前。行歌招野叟，共步青林间。长松得高荫，盘石堪醉眠。止乐听山鸟，携琴写幽泉。爱之欲忘返，但苦世俗牵。归时始觉远，明月高峰巅。
　
　　幽谷泉

　　踏石弄泉流，寻源入幽谷。泉傍野人家，四面深篁竹。溉稻满春畴，鸣渠绕茅屋。生长饮甘泉，荫泉栽美木。潺湲无春冬，夜夜响山曲。
　
　　秋晚凝翠亭

　　黄叶落空城，青山绕官廨。风云凄已高，岁月惊何迈。陂田寒未收，野水浅生派。晴林紫榴坼，霜日红梨晒。萧疏喜竹劲，寂寞伤兰败。丛菊如有情，幽芳慰孤介。嘉客日可携，寒醅美新醡。登临无厌频，冰雪行即届。
　
　　虫鸣

　　叶落秋水冷，众鸟声已停。阴气入墙壁，百虫皆夜鸣。虫鸣催岁寒，唧唧机杼声。时节忽已换，壮心空自惊。平明起照镜，但畏白发生。
　
　　有马示徐无党

　　吾有千里马，毛骨何萧森。疾驰如奔风，白日无留阴。徐驱当大道，步骤中五音。六辔应吾手，调和如瑟琴。东西与南北，高下复山林。惟意所欲适，九州可周寻。至哉人与马，两乐不相侵。
　
　　晚泊岳阳

　　卧闻岳阳城里钟，系舟岳阳城下树。正见空江明月来，云水苍茫失江路。夜深江月弄清辉，水上人歌月下归。一阕声长听不尽，轻舟短楫去如飞。
　
　　奉使道中作

　　执手意迟迟，出门还草草。无嫌去时速，但愿归时早。北风吹雪犯征裘，夹路花开回马头。若无还月还家乐，争奈千山远客愁。为客莫思家，客行方远道。还家自有时，空使朱颜老。禁城春色暖融怡，花倚春风待客归。劝君还家须饮酒，记取思归未得时。
　
　　新霜

　　天云惨惨秋阴薄，卧听北风鸣屋角。平明惊鸟四散飞，一夜新霜群木落。南山郁郁旧可爱，千仞巉岩如刻削。林枯山瘦失颜色，我意岂能无寂寞。泉傍菊花芳烂漫，短日寒辉相照灼。无情木石尚须老，有酒人生何不乐。
　
　　和圣俞感李花

　　昨日摘花初见桃，今日摘花还见李。晴风暖日苦相催，春物所馀知有几。中年多病壮心衰，对酒思归未得归。不及墙根花与草，春来随处自芳菲。
　
　　刑部看竹效孟郊体

　　花妍儿女姿，零落一何速。竹色君子操，猗猗寒更绿。京师多名园，车马纷驰逐。春风红紫时，见此苍翠玉。凌乱委青苔，萧疏拂华屋。森森日影闲，濯濯生意足。幸此接清赏，宁辞荐芳醁。黄昏人去锁空廊，枝上月明春鸟宿。
　
　　送公期得假归绛

　　风吹积雪锁太行，水暖河桥杨柳芳。少年初仕即京国，故里几归成鬓霜。山行马瘦春泥滑，野饭天寒饧粥香。留连芳物佳节过，束带还来朝未央。
　
　　归田四时乐春夏二首

　　春风二月三月时，农夫在田居者稀。新阳晴暖动膏脉，野水泛滟生光辉。鸣鸠聒聒屋上啄，布谷翩翩桑下飞。碧山远映丹杏发，青草暖眠黄犊肥。田家此乐知者谁，吾独知之胡不归。吾已买田清颍上，更欲临流作钓矶。
　
　　南风原头吹百草，草木丛深茅舍小。麦穗初齐稚子娇，桑叶正肥蚕食饱。老翁但喜岁年熟，饷妇安知时节好。野棠梨密啼晚莺，海石榴红啭山鸟。田家此乐知者谁，我独知之归不早。乞身当及强健时，顾我蹉跎已衰老。
　
　　新春有感寄常夷甫

　　馀生本羁孤，自少已非壮。今而老且病，何用苦惆怅。误蒙三圣知，贪得过其量。恩私未知报，心志已凋丧。轩裳德不称，徒自取讥谤。岂若常夫子，一瓢安陋巷。身虽草莽间，名在朝廷上。惟馀钦德义，久已慕恬旷。矧亦有吾庐，东西正相望。不须驾柴车，自可策藜杖。坐惊颜鬓日摧颓，及取新春归去来。共载一舟浮野水，焦陂四面百花开。
　
　　忆焦陂

　　焦陂荷花照水光，未到十里闻花香。焦陂八月新酒熟，秋水鱼肥鲙如玉。清和两岸柳鸣蝉，直到焦陂不下船。笑向渔翁酒家保，金龟可解不须钱。
　
　　赠许道人

　　洛城三月乱莺飞，颖阳山中花发时。往来车马游山客，贪看山花踏危石。紫云仙洞锁云深，洞中有人人不识。飘飘许子旌阳后，道骨仙风本仙胄。多年洗耳避世喧，独卧寒岩听山溜。忽来顾我何殷勤，笑我白发埋红尘。子归为筑岩前室，待我明年乞得身。
　
　　闲居即事

　　巷有客车陋，门无载酒过。池喧蛙怒雨，客去雀惊罗。握臂如枝骨，哀弦系筋歌。无憀漳浦卧，还似咏中阿。
　
　　夜意

　　蕙炷炉薰断，兰膏烛艳煎。夜风多起籁，晓月渐亏弦。鹊去星低汉，乌啼树暝烟。惟应墙外柳，三起复三眠。
　
　　早夏郑工部池园

　　夜雨残芳尽，朝晖宿雾收。兰香才馥径，柳暗欲翻沟。夏木繁堪结，春蹊翠已稠。披襟楚风快，伏槛更临流。
　
　　双桂楼

　　嘉树丛生秀，危楼层汉傍。飞甍临万井，伏槛出垂杨。卷幕晴云度，披襟夕籁凉。山河瞻帝里，风月坐胡床。爱客东阿宴，清欢北海觞。淮南多雅咏，岁晚玩幽芳。
　
　　题张应之县斋

　　小官叹簿领，夫子卧高斋。五斗未能去，一丘真所怀。绿苔长秋雨，黄叶堆空阶。县古仍无柳，池清尚有蛙。琴觞开月幌，窗户对云崖。嵩少亦堪老，行当与子偕。
　
　　早春南征寄洛中诸友

　　楚色穷千里，行人何苦赊。芳林逢旅雁，候馆噪神鵶。春入河边草，花开水上槎。东风一樽酒，新岁独思家。
　
　　柴舍人金霞阁

　　檐前洛阳道，下听走辕声。树荫春城绿，山明雪野晴。云藏天外阙，日落柳间营。缓步应多乐，壶歌咏太平。
　
　　普明院避暑

　　选胜避炎郁，林泉清可嘉。拂琴惊水鸟，代尘折山花。就简刻筠粉，浮瓯烹露芽。归鞍微带雨，何惜角巾斜。
　
　　题张损之学士兰皋亭

　　碕岸接芳蹊，琴觞此自怡。林花朝落砌，山月夜临池。雨积蛙鸣乱，春归鸟弄移。惟应乘兴客，不待主人知。
　
　　送王汲宰蓝田

　　喧喧动车马，共出古都门。落日催行客，东风吹酒樽。树摇秦甸绿，花入辋川繁。若遇西来旅，时应问故园。
　
　　徽安门晓望

　　都门收宿雾，佳气郁葱葱。晓日寒川上，青山白雾中。楼台万瓦合，车马九衢通。恨乏登高赋，徒知京邑雄。
　
　　送孟都官知蜀州

　　名郎出粉闱，佳郡古关西。几驿秦亭尽，千山蜀鸟啼。朱轮照耕野，绿芋覆秋畦。向阙应东望，云深陇树迷。
　
　　南征回京至界上驿先呈城中诸友

　　朝云来少室，日暮向箕山。本似无心出，宁随倦客还。春归伊水绿，花晚洛桥闲。谁有馀樽酒，相期一解颜。
　
　　广爱寺

　　都人布金地，绀宇巍然存。山气蒸经阁，钟声出国门。老杉春自绿，古壁雨先昏。应有幽人屐，来留石藓痕。
　
　　智蟾上人游南岳

　　终日念云壑，南归心浩然。青山入楚路，白水望湖田。野渡惟浮钵，山家少施钱。到时春尚早，收茗绿岩前。
　
　　秋郊晓行

　　寒郊桑柘稀，秋色晓依依。野烧侵河断，山鸦背日飞。行歌采樵去，荷锸刈田归。秫酒家家熟，相邀白竹扉。
　
　　被牒行县因书所见呈寮友

　　《周礼》恤凶荒，轺车出四方。土龙朝祀雨，田火夜驱蝗。木落孤村迥，原高百草黄。乱鸥鸣古堞，寒雀聚空仓。桑野人行馌，鱼陂鸟下梁。晚烟茅店月，初日枣林霜。墐户催寒候，丛祠祷岁穰。不妨行览物，山水正苍茫。
　
　　又行处作

　　秋色满郊邑，人行禾黍间。雉飞横断涧，烧响入空山。野水苍烟起，平林夕鸟还。嵩岚久不见，寒碧更孱颜。
　
　　晚过水北

　　寒川消积雪，冻浦渐通流。日暮人归尽，沙禽上钓舟。
　
　　送丁元珍峡州判官

　　为客久南方，西游更异乡。江通蜀国远，山闭楚祠荒。油幕无军事，清猿断客肠。惟应陪主诺，不费日飞觞。
　
　　夏侯彦济武陟尉

　　风烟接孟怀，井邑富田垓。河近闻冰坼，山高见雨来。官闲同小隐，酒美足衔杯。好去东篱菊，迎霜正欲开。
　
　　春雪

　　逗晓风声恶，褰帘雪势斜。应怜未归客，故剪欲开花。病思寒添睡，春愁梦在家。谁能慰寂寞，惟有酌流霞。
　
　　谒庙马上有感

　　旌旆晓悠悠，行惊岁已遒。霜云依日薄，野水带冰流。富庶齐三服，山川禹九州。自怜思颖意，无异旅人愁。
　
　　送赵山人归旧山

　　屈贾江山恨不休，霜飞翠葆忽惊秋。吟抛楚国兰苕思，归有淮南桂树留。聒耳春池蛙两部，比封秋坞橘千头。嗔条怒颖真堪愧，莫染衣尘更远游。
　
　　伤春

　　蕙兰蹊径失芳期，风雨宵深怯减衣。卷箔高楼惊燕入，挥弦远目送鸿归。荔催酿蜜愁花尽，柳扑暄条妒雪飞。欲识伤春多少恨，试量衣带忖腰围。
　
　　公子

　　黄山开苑猎初回，绛树分行舞递来。下马春场鸡斗距，鸣弦日圃雉惊媒。犀投博齿呼成白，桥隔车音听似雷。不问春蚕眠未起，更寻桑陌到秦台。
　
　　刘秀才昉宅对弈

　　乌巷招邀谢墅中，紫囊香佩更临风。尘惊野火遥知猎，目送云罗但听鸿。六着比犀鸣博胜，百娇将矢捧壶空。解衣对子欢何极，玉井移阴下翠桐。
　
　　奉送叔父都官知永州

　　虎头盘绶早垂绅，青组名郎领郡新。画鹊千艘随下濑，听鸡五鼓送行人。楚波漾楫处如日，淮月开时蚌有津。千里壶浆民咏溢，樯鸟旗隼下汀蘋。
　
　　柳

　　绿树低昂不自持，河桥风雨弄春丝。残黄浅约眉双敛，欲舞先夸手小垂。立马折鞭催远道，落梅横笛共馀悲。长亭送客兼迎雨，费尽春条赠别离。
　
　　送友人南下

　　河桥别柳减春条，隔浦挈音听已遥。千里羹莼夸敌酪，满池滮稻欲鸣蜩。东风楚岸神灵雨，残月吴波上下潮。如吊湘累搴杜若，秋江斜日驻兰桡。
　
　　寄题嵩巫亭

　　平地烟霄向此分，绣楣丹槛照清芬。风帘暮卷秋空碧，胜见西山数岭云。
　
　　送致政朱郎中

　　平生不省问田园，白首忘怀道更尊。已纳印章辞北阙，稍留冠盖饯东门。冯唐老有为郎恋，疏广终无任子恩。今日荣归人所羡，两儿腰绶拥高轩。
　
　　枨子

　　嘉树团团俯可攀，压枝秋实渐斓斑。朱栏碧瓦清霜重，粲粲繁星绿叶间。
　
　　行次寿州寄内

　　紫金山下水长流，尝记当年此共游。今夜南风吹客梦，清淮明月照孤舟。
　
　　过塞

　　身驱汉马踏胡霜，每叹劳生祗自伤。气候愈寒人愈北，不如征雁解随阳。
　
　　送石扬休还蜀

　　长爱谪仙夸蜀道，送君西望重吟哦。路高黄鹄飞不到，花发杜鹃啼更多。清禁寒生凤池水，绣衣荣照锦江波。昔年同舍青衿子，夹道欢迎鬓已皤。
　
　　久在病告近方赴直偶成拙诗二首

　　经时移病久端居，玉署新秋此直庐。夜静楼台落银汉，人闲铃索少文书。江湖未艾年华晚，灯火微凉暑雨初。敢向圣朝辞宠禄，多惭清禁养慵疏。
　
　　其二

　　清晨下直大明官，驰马悠然宿雾中。金阙云开沧海日，天街雨后绿槐风。岁华忽忽双流矢，鬓发萧萧一病翁。名在玉堂归未得，西山画阁兴何穷。
　
　　春日词

　　宫坛春陌赛牛回，玉琯东风逗晓来。不待岭梅传远信，剪刀先放彩花开。
　
　　试粉东窗待晓回，共寻春柳傍香台。不惊树裹禽初变，共喜钗头燕已来。
　
　　待晓铜荷剪蜡煤，绣帘春色犯寒来。画眉不待张京兆，自有新妆试落梅。
　
　　雁

　　来时沙碛已冰霜，飞过江南木叶黄。水阔天低云暗澹，朔风吹起自成行。
　
　　钓者

　　风牵钓线袅长竿，短笠轻蓑细草间。春雨濛濛看不见，水烟埋却面前山。
　
　　赠潘道士

　　门无车辙紫苔侵，鸡犬萧条陋巷深。寄语弹琴潘道士，雨中寻得越江吟。
　
　　初出真州泛大江作

　　孤舟日日去无穷，行色苍茫杳霭中。山浦转帆迷向背，夜江看斗辨西东。滮田渐下云间雁，霜日初丹水上枫。莼菜鲈鱼方有味，远来犹喜及秋风。
　
　　寄子山待制二绝

　　留滞西山独可嗟，残春过尽始还家。落花纵有那堪醉，何况归时无落花。
　
　　闻君屡醉赏红英，落尽残花酒未醒。嗟我落花无分看，莫嫌狼藉扫中庭。
　
　　寄秦州田元均

　　由来边将用儒臣，坐以威名抚汉军。万马不嘶听号令，诸蕃无事著耕耘。梦回夜帐闻羌笛，诗就高楼对陇云。莫忘镇阳遗爱在，北潭桃李正氛氲。
　
　　寄刘都官

　　别后山光寒更绿，秋清酒美色仍清。绕亭黄菊同君赏，独对残芳醉不成。
　
　　书王元之画像侧

　　偶然来继前贤迹，信矣皆如昔日言。诸县丰登少民事，四时游览荷君恩。相公风采常如在，顾我文章不足论。名姓已光青史上，壁间容貌任尘昏。
　
　　金凤花

　　忆绕朱栏手自栽，绿丛高下几番开。中庭雨过无人迹，狼籍深红点绿苔。
　
　　夜宿中书东阁

　　翰林平日接群公，文酒相欢慰病翁。白首归田徒有约，黄扉论道愧无功。攀髯路断三山远，忧国心危百箭攻。今夜静听丹禁漏，尚疑身在玉堂中。
　
　　送王学士赴两浙转运

　　汉家财利析秋毫，暂屈清才岂足劳。邑屋连云盈万井，舳鲈衔尾列千艘。春寒欲尽黄梅雨，海浪高翻白鹭涛。平昔壮心今在否，江山犹得助诗豪。
　

和靖集补钞

　 
　　林逋
　　酬昼师西湖春望

　　笛声风暖野梅香，湖上凭阑日渐长。一样楼台围佛寺，十分烟雨簇渔乡。鸥横残葑多成阵，柳映危桥未著行，终约吾师指芳草，静吟闲步岸华阳。
　
　　咏<虫疌>

　　细眉双耸敌秋毫，荏苒芳园日几遭。清宿露花应自得，暖风和絮欲争高。情人殁久魂犹在，傲吏齐来梦亦劳。闲掩遗编苦堪恨，不并香草入《离骚》。
　
　　顷得宛陵葛生所茹笔每用之如麾百胜之师横行於纸墨间所向无不如意惜其日久且弊作诗以录其功

　　神锋虽缺力终存，架琢珊瑚欠策勋。日暮闲窗何所似，灞陵憔悴故将军。
　
　　制诰李舍人以松扇二柄并诗为遗亦次来韵

　　编松为箑寄山中，兼得紫微诗一通。入手凉生殊自慰，可烦长听隐居风。
　
　　孤山雪中写望

　　片山兼水绕，晴雪复漫漫。一径何人到，中林尽日看。远分樵载重，斜压苇丛乾。楼阁严城寺，疏钟动晚寒。
　
　　送史殿省典封州

　　炎方将命选朝伦，治行何尝下古人。拥旆肯辞临远郡，登舻还喜奉慈亲。水连芳草江南地，烟隔寒梅岭上春。若过中途值归雁，慰怀能与致音尘。
　
　　春日斋中偶成

　　空阶重叠上垣衣，白昼初长社燕归。落尽海棠人卧病，东风时复动柴扉。
　
　　句

　　隐非秦甲子，病有晋春秋。水天云黑白，霜野树青红。风回时带笛，烟远忽藏村。
　
　　闵师见写陋容以诗奉答

　　顾我丘壑人，烦师与之写。北山终日悬，风调一何野。林僧忽焉至，欲揖顷方罢。复有条上猿，惊窥未遑下。
　
　　监郡太博惠酒及诗

　　尘事久谢绝，园庐方晏阴。铿然郢中唱，伸玩清人心。况复对尊酒，百虑安能侵。何以比交情。松桂寒萧森。
　
　　湖楼晚望

　　湖水混空碧，凭阑凝睇劳。夕寒山翠重，秋净雁行高。远意极千里，浮生轻一毫。丛林数未遍，杳霭隔渔舠。
　
　　秋日西湖闲泛

　　水气并山影，苍茫已作秋。林深喜见寺，岸静惜移舟。疏苇先寒折，残虹带夕收。吾庐在何处，归兴起渔讴。
　
　　小隐

　　门径独萧然，山林屋舍边。水风清晚钓，花日重春眠。苒苒苔衣滑，磷磷石子圆。人寰诸洞府，应合署闲仙。
　
　　中峰行乐却望北山因而成咏

　　拂石玩林壑，旷然空色秋。归云带层巘，疏苇际沧洲。固自堪长往，何为难久留。庶将濠上想，聊作剡中游。
　
　　和朱仲芳送然社师无为还历阳

　　归路过东关，行行一锡闲。破林霜后月，孤寺水边山。顶笠冲残叶，腰装歇暮湾。香灯旧吟社，清思逐师还。
　
　　送僧休复之京师

　　金锡指归鸿，田衣猎晓风。春江片席远，松月一房空。新句别离后，旧山魂梦中。到京当袖刺，馆阁尽名公。
　
　　寄曹南任懒夫

　　关门却坐忘，一烬隐居香。午濑怀泉瀑，秋耕负晓冈。道深玄草在，贫久褐衣荒。料得心交者，微吟为楚狂。
　
　　诗壁

　　数题留粉堵，还胜在屏风。坐读棋慵下，眠看酒恰中。僧房秋色冷，山驿晚阳红。更有栖迟句，家徒一亩宫。
　
　　湖上隐居

　　湖水入篱山绕舍，隐居应与世相违。闲门自掩苍苔色，过客时惊白鸟飞。卖药比尝嫌有价，灌园终亦爱无机。如何天竺林间路，犹到秋深梦翠微。
　
　　山阁偶书

　　绕舍青山看未足，故穿林表架危轩。但将松籁延佳客，常带岚霏认远村。吴榜自能凌晚汰，湘累何苦属芳荪。馀生多病期怡养，聊此栖迟一避喧。
　
　　采石山

　　危阁闲登日渐曛，整屏晴雨枕江濆。秋棱瘦出无多寺，古翠浓连一半云。坐卧不抛输钓叟，往来长见属鸥群。翻然却怪宣城守，是甚移将李白坟。
　
　　园池

　　一径衡门数亩池，平湖分张草含滋。微风几入扁舟意，新霁难忘独茧期。岛上鹤毛遗野迹，岸旁花影动春枝。东嘉层构名今在，独愧凭阑负碧漪。
　
　　安福县途中作

　　诗景纷拏且按鞭，坏桥危磴走鸣泉。云根道店多沽酒，山崦人家亦种田。谷鸟惊啼冲宿雨，野梅愁绝闭寒烟。玉梁阁皂堪行遍，回得临江即上船。
　
　　雪

　　皓然窗户晓来新，画轴碑厅绝点尘。洛下高眠应有道，山阴清兴更无人。寒连水石鸣渔墅，猛共松篁压寺邻。酒渴已醒时味薄，独援诗笔得天真。
　
　　山舍小轩有石竹二丛哄然秀发因成

　　青帘有酒不妨赊，素壁无诗未足夸。所重晚芳聊在目，可关秋色易为花。深枝冉冉妆溪翠，碎片英英剪海霞。莫管金钱好行市，寂寥相对是山家。
　
　　送马程知江州德安

　　酒酣无复耿离肠，一路之官尽水乡。公廨寒生对庐阜，客帆风定泊浔阳。陂涵洲渚初收潦，露浥蒹葭未作霜。到日何人先刺谒，二林开士在琴堂。
　
　　送文光师游天台

　　天姥山深摇锡杖，野芳春翠共葳蕤。松门过水无重数，石壁看霞到尽时。闲避鸣啼应作观，忽逢人迹自留诗。秦中河朔尝游览，莫恨此方行脚迟。
　
　　集贤李建中工部尝以七言长韵见寄感存怀没因用追和

　　清绝门墙冷似冰，野人怀刺昔赏登。新题对雨分萧寺，旧梦经秋说杜陵。贫典郡符资月给，老持台宪减霜棱。开元文学钟王笔，惆怅临风一盏灯。
　
　　西湖孤山寺后舟中写望

　　天竺横分景色宽，孤山背后泊船看。林藏野路秋偏静，水映渔家晚自寒。拂拂烟云初淡荡，萧萧芦苇半衰残。舂锄数点谁惊起，书破晴云粉字乾。
　
　　闻灵皎师自信州归越以诗招之

　　天师苍翠横金锡，地藏清凉掩竹扉。千里白云随野步，一湖明月上秋衣。诗寻静语应无极，琴弄寒声转入微。我亦孤山有泉石，肯来松下共忘机。
　
　　和人病起

　　展转匡床乍起来，缥缸湘帙亦慵开。三年一尉湖东住，谁识神仙本姓梅。
　
　　送陈日章秀才

　　闲却清尊掩缥囊，病来无故亦凄凉。江南春草旧行路，因送归人更断肠。
　
　　送大方师归金陵

　　渺渺江天白鸟飞，石城秋色送僧归。长干古寺经行了，为到清凉看翠微。
　
　　鸣皋

　　皋禽名只有前闻，孤引圆吭夜正分。一唳便惊寥泬破，亦无闲意到青云。

平仲清江集补钞

　 
　　孔平仲
　　此地龙舒骨，池隍兽血馀。木香多野橘，石乳最宜鱼。古瓦松杉冷，旱天麻麦疏。题诗非杜若，栈腻粉难书。（药名体）
　
　　句

　　斜拖阙角龙千尺，淡抉墙腰月半棱。

临川集补钞

　 
　　王安石
　　圃扇

　　玉斧修成宝月团，月中仍有女乘鸾。青冥风露非人世，鬓乱钗横特地寒。
　
　　和女诗

　　青灯一点映窗纱，好读《楞严》莫忆家。能了诸缘如幻梦，世间唯有妙莲花。
　
　　寒穴泉

　　神泉冽冰霜，高穴与云平。空山淳千秋，不出呜咽声。山风吹更寒，山月相与清。北客不到此，如何洗烦酲。
　
　　安蔡氏女

　　建业东郭，望城西堠。千嶂承宇，百泉绕霤。青遥遥兮纚属，绿宛宛兮横逗。积李兮缟夜，崇桃兮炫昼。兰馥兮众植，竹娟兮常茂。柳蔫绵兮含姿，松偃蹇兮献秀。鸟肢兮下上，鱼跃兮左右。顾我兮适我，有斑兮伏兽。感时物兮念汝，迟汝归兮携幼。
　
　　我营兮北渚，有怀兮归女。石梁兮以苫盖，绿阴阴兮承宇。仰有桂兮俯有兰，嗟女归兮路岂难。望超然之白云，临清流而长叹。
　
　　绝句

　　穰侯老擅关中事，赏恐诸侯客子来。我亦暮年专一壑，每闻车马便惊猜。
　
　　与外弟饮

　　一自君家把酒杯，六年波浪与尘埃。不知鸟石冈头路，到老相寻得几回。
　
　　赏心亭

　　霸气消磨不复存，旧朝台殿只空村。孤城倚薄青天近，细草侵寻白日昏。稍觉野云成晚霁，却疑山月是朝暾。此时江海无穷兴，醒客无言醉客喧。
　
　　初夏绝句

　　石梁茅屋有弯碕，流水溅溅度两陂。晴日暖风生麦气，绿阴幽草胜花时。
　
　　试院中作

　　少时操笔坐中庭，子墨文章颇自轻。圣世选才终用赋，白头来此试诸生。
　
　　泊船瓜洲

　　京口瓜洲一水间，钟山只隔数重山。春风又绿江南岸，明月何时照我还。
　
　　送和甫至龙安微雨因寄吴氏女子

　　荒烟凉雨助人悲，泪染衣巾不自知。除却春风沙际绿，一如看汝过江时。
　
　　寄池州夏太初

　　-水衣巾剪翠销，九华环佩刻青瑶。生才故有山川气，卜筑兼无市井嚣。三叶素风门阀在，十年陈迹履綦销。归荣早晚重携手，莫负幽人久见招。
　
　　绝句

　　白马津头驿路边，阴森乔木带漪涟。斜阳一马匆匆过，梦寐如今十五年。
　
　　耿天骘著作自乌江来余逆沈氏妹于白鹭洲遇雪作此诗寄天骘

　　朔风积夜雪，明发洲渚净。开门望钟山，松石皓相映。故人遇我宿，未尽跻攀兴。而我方渺然，长波一归艇。款段庶可策，柴荆当未暝。与子出东冈，墙西扫新径。
　
　　示元度

　　今年锺山南，随分作园囿。凿池构吾庐，碧水寒可漱。沟西雇丁壮，担土为培塿。扶疏三百株，莳梀最高茂。不求鹓雏实，但取易成就。老来厌世语，深卧塞门窦。更待春日长，黄鹂弄清昼。
　
　　杏花

　　石梁度空旷，茅屋临清炯。俯窥娇饶杏，末觉身胜影。嫣如景阳妃，含笑堕宫井。怊怅有微波，残妆坏难整。
　
　　仲明父不至

　　月出映沟坻，烟升隐墟落。寒鱼占窟聚，暝鸟投枝泊。亭皋闲晚市，陇首归新积。伫子终不来，青灯耿林壑。
　
　　与望之至八功德水

　　念方与子违，戃怳夜不眠。起视明星高，整驾出东阡。聊为山水游，以写我心悁。知子不餔糟，相与酌云泉。
　
　　两山间

　　自余营北渚，数至两山间。临路爱山好，出山愁路难。山花如水净，山鸟与云闲。我欲别山去，山仍劝我还。只应身后冢，亦是眼中山。且复依山住，归鞍未可攀。
　
　　新花

　　老年少忻豫，况复病在床。汲水置新花，取慰此流芳。流芳只须臾，我亦岂久长。新花与故吾，已矣两可忘。
　
　　示宝觉

　　宿雨转歊烦，朝云拥清迥。萧萧碧柳软，脉脉红蕖靓。默卧如有怀，荒乘岂无兴。幽人适过我，共取墙阴径。
　
　　定林寺

　　众木凛交覆，孤泉静横分。楚老一枝筇，於此傲人群。城市少美蔬，想今困惔焚。且凭东北风，持寄岭头云。
　
　　独卧有怀

　　午鸠呜春阴，独卧林壑静。微云过一雨，浙沥生晚听。红绿纷在眼，流芳与时竞。有怀无与言，伫立钟山暝。
　
　　秋早

　　暮寻蔡墩西，独觉秋尚早。山路葩草繁，野田风日好。禅林乌未泊，经屋尘初扫。蛮藤五花簟，复足休吾老。
　
　　上南冈

　　暮坞屋荒凉，寒陂水清浅。捐书息微倦，委辔随小蹇。偶攀杨枝柳，却望青青巘。幽寻复有兴，未觉西林晚。
　
　　杂咏三首

　　怀王自堕马，贾傅至死悲。古人事一职，岂敢苟然为。哭死非为生，吾心良不欺。滔滔声利间，绛灌亦何知。
　
　　其二
　
　　先生善鼓瑟，齐国好吹竽。操竽入齐人，雅郑亦复殊。岂不得禄赐，归卧自欷歔、寥寥朱丝弦，老矣谁与娱。
　
　　其三
　
　　商阳杀三人，每辄不忍视。亦云食君食，报礼当如此。波澜吹九州，金石安得止。永怀南山阿，慷慨中夜起。
　
　　即事三首

　　我起影亦起，我留影逡巡。我意不在影，影长随我身。交游义相好，骨肉情相亲。如何有乖睽，不得同苦辛。
　
　　其二
　
　　昏昏白日卧，皎皎中夜愁。明月入枕席，凉风动衾帱。萤蝉相鸣悲，上下无时休。徒能感我耳，顾尔安知秋。
　
　　其三
　
　　日月随天旋，疾迟与天谋。寒暑自有常，不顾万物求。蜉蝣蔽朝夕，蟪蛄疑春秋。<耳少>々上古历，回环今几周。
　
　　寄二弟时往临川

　　萧条冬风高，吹我冠上霜。我行岁已寒，悲汝道路长。持以犬马心，千里不得将。使汝身百忧，辛苦冒川梁。青灯照诗书，仰屋涕数行。不有亲戚思，讵知远游伤。
　
　　西风

　　少年不知秋，喜闻西风生。老大多感伤，畏此蟋蟀鸣。况乃舍亲友，抱病独远行。中夜卧不周，恻恻感我情。起视天正昏，弱云乱纵横。似有霰雪集，不复星斗明。时节忽如此，重令壮心惊。谅无同忧人，樽酒安可倾。
　
　　黄菊有至性

　　团团城上日，秋至少光辉。积阴欲滔大，况乃单木微。黄菊有至性，孤芳犯群威。采采霜露间，亦足慰朝饥。
　
　　少年见青春

　　少年见青春，万物皆妩媚。身虽不饮酒，乐与宾客醉。一从鬓上白，百不见可喜。心肠非故时，更觉日月驶。闻欢已倦往，得饱还思睡。春归只如梦，不复悲憔悴。
　
　　散发一扁舟

　　散发一扁舟，夜长眠屡起。秋水泻明河，迢迢藕花底。爱此露的皪，复怜云绮靡。谅无与歌弦，幽独亦可喜。
　
　　今日非昨日

　　今日非昨日，昨日已可思。明日异今日，如何能勿悲。当门五六树，上有蝉鸣枝。朝听尚壮急，暮闻已衰迟。仰看青青叶，亦复少华滋。万物同一气，固知当尔为。我友南山居，笑谈解人颐。分我秋柏实，问言归何时。衣冠污穷尘，苟得犹苦饥。低回岁已晚，恐负平生期。
　
　　骐骥在霜野

　　骐骥在霜野，低回向衰草。入枥闻秋风，悲鸣思长道。黄金作鞭辔，粲粲空外好。人生贵得意，不必恨枯槁。
　
　　秋庭午吏散

　　秋庭午吏散，余亦归息偃。岂无嘉宾客，欲往心独懒。北窗古人篇，一读三四反。悲哉不早计，失道行畹晚。
　
　　叔孙通

　　先生秦博士，秦礼颇能熟。量主欲有为，两生皆不欲。草具一王仪，群豪果知肃。黄金既遍赐，短衣亦已续。儒术自此凋，何为反初服。
　
　　田单

　　湣王万乘齐，走死区区燕。田单一即墨，扫敌如风旋。舞鸟怪不测，腾牛怒无前。飘飖乐毅去，磊砢功名传。掘葬与劓降，论乃愧儒先。深诚可奋士，王蝎岂非贤。
　
　　饭祈泽寺

　　驾言东南游，午饭投僧馆。山白梅蕊长，林黄柳芽短。苓箵沙际来，略彴桑间断。春映一川明，雪消千壑漫。鱼随竹影浮，鸟误人声散。玩物岂能留，干时吾自懒。
　
　　牧笛

　　绿草无端倪，牛羊在平地。芊绵杳霭间，落日一横吹。超遥送逸响，澶漫写真意。岂比卖饧人，吹箫贩童稚。
　
　　田漏

　　占星昏晓中，寒暑巳不疑。田家更置漏，寸晷亦须知。汗与水俱滴，身随阴屡移。谁当哀此劳，往往夺其时。
　
　　招同官游东园

　　青青石上蘖，霜至亦已凋。冉冉水中蒲，尔生信无聊。感此岁云晚，欲欢念谁邀。嘉我二三子，为回东城镳。幽菊尚可泛，取鱼系榆条。毋为百年忧，一日以逍遥。
　
　　九日随家人游东山遂游东园

　　暑往讵几时，凉归亦云暂。相随东山乐，及此身无憾。聊回清池柁，更伏荒城槛。采采黄金花，持杯为君泛。
　
　　昆山慧聚寺次孟郊韵

　　僧蹊蟠青苍，莓苔上秋床。露翰饥更清，风菂远亦香。扫石出古色，洗松纳空光。久游不忍还，迫迮冠盖场。
　
　　顾林亭（野王所居也）

　　寥寥湖上亭，不见野王居。平林岂旧物，岁晚空扶疏。自古圣贤人，邑国皆丘墟。不朽在名德，千秋想其馀。
　
　　寄朱昌叔

　　西安春风花几树，花边饮酒今何处。一杯塞上看黄云，万里寄声无雁去。世事纷纷洗更新，老来空得满衣尘。青山欲买江南宅，归去相招有此身。
　
　　移桃花示俞秀老

　　舍南舍北皆种桃，东风一吹数尺高。枝柯蔫绵花烂熳，美锦千两敷亭皋。晴沟涨春绿周遭，俯视红影移鱼舠。山前邂逅武陵客，水际仿佛秦人逃。攀条弄芳畏畹晚，已见黍雪盘中毛。仙人爱杏令虎守，百年终属樵苏手。我哀此果复易朽，虫来食根那得久。瑶池绀绝谁见有，更值花时且追酒。君能酩酊相随否？
　
　　桃源行

　　望夷宫中鹿为马，秦人半死长城下。避时不独商山翁，亦有桃源种桃者。此来种桃经几春，采花茹宝枝为薪。儿孙生长与世隔，虽有父子无君臣。渔郎漾舟迷远近，花间相见因相问。世上那知古有秦，山中岂料今为晋。闻道长安吹战尘，春风回首一沾巾。重华一去宁复得，天下纷纷限南北。
　
　　出巩县

　　昭陵落月烟雾昏，篝火度谷行山根。投鞭委辔涉数村，寤出巩县城东门。向来宫阙不可见，但有洛水流荒园。
　
　　阴漫漫行

　　愁云怒风相追逐，青山灭没沧江覆。少留灯火就空床，更听波涛围野屋。忆昨踏雪度长安，夜宿木瘤还苦寒。谁云当春便妍暖，十日八九阴漫漫。
　
　　一日归行

　　贱贫奔走食与衣，百日奔走一日归。平生欢意苦不尽，正欲老大相因依。空房萧瑟施穗帷，青灯半夜哭声稀。音容想像今何处，地下相逢果是非。
　
　　忆北山送胜上人

　　苍藤翠木江南山，激激流水两山间。山高水深鱼鸟乐，车马迹绝人长闲。云埋樵声隔葱蒨，月弄钓影临潺湲。黄尘满眼衣可濯，梦寐惆怅何时还。
　
　　孤城

　　孤城回望距几何，记得好处常经过。最思东山烟树色，更忆南湖秋水波。百年颠倒如梦寐，万事乖隔徒悲歌。应须饮酒不复道，今夜江头明月多。
　
　　到郡与同官

　　泻碧沄沄横带郭，浮苍霭霭遥连阁。草木犹疑夏郁葱，风云已见秋萧索。荒歌野舞同醉醒，水果山肴互酬酢。自嫌多病少欢颜，独负嘉宾此时乐。
　
　　僧德殊家水帘求余咏

　　淙淙万音落石颠，皎皎一派当檐前。清风高吹鸾鹤唳，白日下照蛟龙涎。浮云妆额自能卷，缺月琢钩相与县。朱门试问幽人价，翡翠鲛销不值钱。
　
　　露坐

　　露坐看沟月，飘然风度荷。珠跳散作点，金涌合成波。老失芳岁易，静知良夜多。陵秋久不寐，吾乐岂弦歌。
　
　　雁

　　北去还为客，南来岂是归。倦投空渚泊，饥帖冷云飞。垣栅鸡长暖，沟池骛自肥。怜渠不知此，更堕野人机。
　
　　与黄道原过西庄遂游宝乘

　　亲朋会合少，时序感伤多。胜践聊为乐，清谈可当歌。微风淡水竹，净日暖烟萝。兴极犹难尽，当如薄暮何。
　
　　宿北山示行详上人

　　都城羁旅日，独许上人贤。谁为孤峰下，还来宴坐边。是身犹梦幻，何物可攀缘。坐对青灯落，松风咽夜泉。
　
　　发馆陶

　　促辔数残更，似闻鸡一鸣。春风马上梦，沙路月中行。笳鼓远多思，衣裘寒始轻。稍知田父稳，灯火闭柴荆。
　
　　长垣

　　揽辔长垣北，貂寒不自持。霜风急鼓吹，烟月暗旌旗。骑火流星点，墙桑亚干枝。柴荆掩春梦，谁见我行时。
　
　　将次洺州憩漳上

　　漠漠春风里，茸茸绿未齐。平田鸦散啄，深树马迎嘶。地入河流曲，天随日去低。高城已在眼，聊复解轻齑。
　
　　和栖霞寂照庵僧云渺

　　萧然一世外，所乐有谁同。宴坐能忘老，斋蔬不过中。无心为佛事，有客问家风。笑谓西来意，虽空岂病空。
　
　　春日

　　冉冉春行暮，菲菲物竞华。莺知求旧友，燕不背贫家。室有贤人酒，门无长者车。醉眠聊自适，归梦到天涯。
　
　　寄深州晁同年

　　秀色归荒陇，新声换氄毛。日催花蕊急，云避雁行高。驻马旌旗暖，传觞鼓吹豪。班春不知负，短发为君搔。
　
　　游杭州圣果寺

　　登高见山水，身在水中央。下视楼台处，空多树木苍。浮云连海气，落日动湖光。偶坐吹横笛，残声入富阳。
　
　　游北山

　　揽辔出东城，登临目暂明。烟云藏古意，猿鹤弄秋声。客坐苔纹滑，僧眠樾荫清。赏心殊未已，山下日西荣。
　
　　别方劭秘校

　　迢迢建业水，中有武昌鱼。别后应相忆，能忘数寄书。
　
　　江上

　　村落家家有浊醪，青旗招客解征袍。春风似补林塘缺，野水遥连草树高。寄食舟车随处弊，行歌天地此身劳。迟回自负平生意。岂是明时惜一毛。
　
　　送项判官

　　断芦洲渚落枫桥，渡口沙长过午潮。山鸟自呼泥滑滑，行人相对马萧萧。十年长自青衿识，千里来非白璧招。握手祝君能强饭，华簪常得从鸡翘。
　
　　雨花台

　　盘互长干有绝陉，并包佳丽入江亭。新霜浦溆绵绵净，薄晚林峦往往青。南上欲穷牛渚怪，北寻难忘草堂灵。便与却走垂杨陌，已戴寒云一两星。
　
　　次韵元厚之平戎庆捷

　　朝廷今日四夷功，先以招怀后殆戎。胡地马牛归陇底，汉人烟火起湟中。投戈更讲诸儒艺，免胄争趋上将风。文武佐时惭吉甫，宣王征伐自肤公。
　
　　次韵宗次道忆太平早梅

　　大梁春费宝刀催，不似湖阴有早梅。今日盘中看剪彩，当时花下就传杯。纷纷自向江城落，杳杳难随驿使来。知忆旧游还想见，西南枝上月徘徊。
　
　　和曾子翊授舒掾之作

　　皖城终岁静如山，府据应从到日闲。一水碧罗裁缭绕，万峰苍玉刻孱颜。旧游笔墨苔今老，浪走尘沙鬓已斑。揽辔羡君桥北路，春风枝上鸟关关。
　
　　酬净因长老楼上玩月见怀有疑君魂梦在清都之句

　　道人心与世无求，隐几萧然在此楼。坐对高梧倾晓月，看翻清露洗新秋。登临更欲邀元亮，披写还能拟惠休。顾我不知天上乐，虚疑昨夜梦仙游。
　
　　送沈康知常州

　　作客兰陵迹已陈，为传谣俗记州民。沟胜半废田畴薄，厨传相仍市井贫。常恐劳人轻白屋，忽逢佳士得朱轮。殷勤话此还惆怅，最忆荆溪两岸春。
　
　　定林

　　穷谷经春不识花，新松老柏自欹斜。殷勤更上山头望，白下城中有几家。
　
　　与道原过西庄遂游宝乘

　　周颙宅作阿兰若，娄约身归窣堵坡。今日隐侯孙亦老，偶寻陈迹到松萝。
　
　　同熊伯通自定林过悟真

　　与客东来欲试茶，倦投松石坐欹斜。暗香一阵连风起，知有蔷薇涧底花。
　
　　戏赠段约之

　　竹柏相望数十楹，藕花多处复开亭。如何更欲通南埭，割我钟山一半青。
　
　　入瓜步望扬州

　　落日平林一水边，芜城掩映只苍然。白头追想当时事，幕府青衫最少年。
　
　　城北

　　青青千里乱春袍，宿雨催红出小桃。回首北城无限思，日酣川净野云高。
　
　　雨晴

　　晴明山鸟百般催，不待桃花一半开。雨后绿阴空绕舍，总将春色付莓苔。
　
　　日西

　　日西阶影转梧桐，帘卷肯山簟半空。金鸭火销沈水冷，悠悠残梦鸟声中。
　
　　禁中春寒

　　青烟漠漠雨纷纷，水殿西廊北苑门。已著单衣犹禁火，海棠花下怯黄昏。
　
　　江上

　　江北秋阴一半开，晚云含雨却低回。青山缭绕疑无路，忽见千帆隐映来。
　
　　即席

　　曲沼融融泮尽澌，暖烟笼瓦碧参差。人情共恨春犹浅，不问寒梅有几枝。
　
　　送王石甫学士知湖州

　　吴兴太守美如何，柳惲诗才未足多。遥想郡人迎下扌詹，白蘋洲渚正沧波。
　
　　省中沈文通厅事

　　竹上秋风吹网丝，角门常闭吏人稀。萧萧一榻卷书坐，直到日斜骑马归。
　
　　试院中

　　白发无聊病更侵，移床卧竹向秋阴。朝来雁背西风急，吹折江湖万里心。
　
　　出塞

　　涿州沙上饮盘桓，看舞春风小契丹。塞雨巧和燕泪落，蒙蒙吹湿汉衣冠。
　
　　书氾水关寺壁

　　氾水鸿沟楚汉间，跳兵走马百重山。如何咫尺商於地，便有园公绮季闲。
　
　　其二
　
　　沙砾藏春未放来，荒庭终日守陈荄。遥怜草色裙腰绿，湖寺西南一径开。
　
　　怀旧

　　吹破春冰水放光，山花涧草百般香。身闲处处看行乐，何事低徊两鬓霜。
　
　　别和甫赴南徐

　　都城落日马萧萧，雨压春风暗柳条。天际归艎那可望，只将心寄海门潮。
　
　　真州东园

　　十年历遍人间事，却绕新花认故丛。南北此身知几日，山川长在泪痕中。
　
　　别潜阁

　　一谿清泻百山重，风物能留邴曼容。后夜肯思幽兴极，月明孤影伴寒松。
　
　　中茅峰石上徐锴篆字题名

　　百年风雨草苔昏，尚有当年墨法存。只恐终随峄碑尽，西风吹烧满秋原。
　
　　竹窗

　　竹窗红苋两三根，山色遥供水际门。只我近知墙下路，能将屐齿记苔痕。
　
　　送僧游天台

　　天台一万六千丈，岁晏老僧携锡归。前程好景解吟否，密雪乱云缄翠微。
　
　　天童山溪上

　　溪水清涟树老苍，行穿溪树踏春阳。溪深树密无人处，唯有幽花渡水香。
　
　　赠安大师

　　独龙冈北第三峰，逋客归来老更慵。败屋数椽青缭绕，冷云绕深处不闻钟。

东坡集补钞

　 
　　题韩康公家妓白圃扇

　　窗摇细浪鱼吹日，舞罢花枝蜂衣。不觉南风吹酒醒，空教明月照人归。
　
　　题万松亭

　　十年种木百年规，好德无人助我仪。县令若同仓庾氏，亭松应长子孙枝。天公不赦斧斤厄，野火解怜冰雪姿。为问几株能合抱，殷勤记取角弓诗。
　
　　何公桥

　　天壤之间，水居其多。人之往来，如鹈在河。顺水而行，云驰鸟疾。惟水之利，千里咫尺。乱流而涉，过膝则止。惟水之害，咫尺千里。沔彼滥觞，蛙跳鯈游。溢而怀山，神禹所忧。岂无一木，支此大坏。舞於盘涡，冰拆雷解。坐使此邦，画为两川。鸡犬相闻，胡越莫救。允毅何公，甚勇於仁。始作石梁，其艰其勤。将作复止，更此百难。公心如铁，匪石则坚。公以身先，民以悦使。老壮负石，如负其子。疏为玉虹，隐如金隄。直栏横槛，百贾所栖。我来与公，同载而出。欢呼填道，抱其马足。我叹而言，视此滔滔。未见刚者，孰为此桥。愿公千岁，与桥寿考。持节复来，以慰父老。如朱仲卿，食於桐乡。我作铭诗，子孙不忘。
　
　　吕与叔博士挽词

　　言中谋猷行中经，关西人物数清英。欲过叔度留终日，未识鲁山空此生。议论凋零三益友，功名分付二难兄。老来尚有忧时叹，此涕无从何处倾。
　
　　赠李委

　　山头鸣鹤向南飞，载我南游到九疑。下界何人也吹笛，可怜时复犯龟兹。
　
　　太真妃裙带词

　　百叠漪漪水皱，六铢纵纵云轻。植立含风广殿，微闻环佩摇声。
　
　　端午帖子

　　上林珍木暗池台，蜀产吴包万里来。不独盘中见卢橘，时於粽里得杨梅。
　
　　来鹤亭

　　鸿渐偏宜丹凤南，冠霞披月毵毵。酒酣亭子来看舞，有客新名唤作耽。
　
　　大庾岭村居题壁

　　鹤骨霜髯心已灰，青松夹道手亲栽。问翁大庾岭头住，曾见南迁几个回。
　
　　赠妓李宜

　　东坡居士文名久，何事无言及李宜。恰似西川杜工部，海棠虽好不题诗。
　
　　书刘君佐小女裙带

　　任从酒满翻香缕，不愿书来系彩笺。半接西湖横绿草，双垂南浦拂红莲。
　
　　戏书徐黄州侍人阎姬

　　玉笋纤纤揭绣帘，一心偷看绿萝尖。使君三尺球头帽，须信从来只有檐。
　
　　春帖子

　　东风弱柳万丝垂，的皪残梅尚一枝。茧馆乍欣蚕浴后，禖坛犹记燕来时。
　
　　塔前古桧

　　凛然相对敢相欺，直干凌云未要奇。根到九泉无曲处，世间唯有蛰龙知。
　
　　秋日牡丹

　　一朵妖红翠欲流，春光回照雪霜羞。化工只欲呈新巧，不放闲花得少休。
　
　　寄子由

　　眼看时事力难胜，贪恋君恩退未能。迟钝终须投劾去，使君何日换聋丞。
　
　　八月十五观潮

　　吴儿生长狎涛渊，冒利忘生不自怜。东海若知明主意，应教斥卤变桑田。
　
　　和李常韵

　　何入劝我此间来，弦管生衣甑有埃。绿蚁濡唇无百斛，蝗虫扑面已三回。磨刀入谷追穷寇，洒涕循城拾弃孩。为郡鲜欢君莫叹，犹胜尘土走章台。
　
　　题风水洞

　　山前乳水隔尘凡，山上仙风舞桧杉。细细龙鳞生乱石，团团羊角转空岩。冯夷窟宅非梁栋，御寇车舆谢辔衔。世事渐艰吾欲去，永随二子脱讥谗。
　
　　和刘道原

　　敢向清时怨不容，直嗟吾道与君东。坐谈足使淮南惧，归去方知冀北空。独鹤不知惊夜旦，群乌未可辨雌雄。庐山自古不到处，得与幽人子细穷。
　
　　习射放雁

　　青盖前头点皂旗，黄茅冈下出长围。弄风骄马跑空立，趁兔苍鹰掠地飞。回望白云生翠巇，归来红叶满征衣。圣朝若用西凉簿，白羽犹能效一挥。
　
　　和刘次韵

　　白发相望两故人，眼看时事几番新。曲无和者应思郢，论少卑之且借秦。岁恶诗人无好语，夜长鳏守向谁亲？少思多睡无如我，鼻息雷鸣撼四邻。
　
　　十载飘然不可期，那堪重作看花诗。门前恶语谁传出？醉后狂歌自不知。刺舌君今犹未戒，灸眉我亦更何辞。相从痛饮无馀事，正是春容最好时。
　
　　和李清臣韵

　　五斗尘劳尚足留，闭门聊欲治幽忧。羞为毛遂囊中颖，未许朱云地下游。无事会须成好饮，思归时亦赋登楼。羡君幕府如僧舍，日向城西看浴鸥。
　
　　送李清臣

　　珥笔西归近紫宸，太平典册不缘麟。付君此事宁论晋，载我当时旧过秦。门外想无千斛米，墓中知有百年人。看君两眼明如镜，休把春秋坐素臣。
　
　　司马君实独乐园

　　青山在屋上，流水在屋下。中有五亩园，花竹秀而野。花香袭杖屦，竹色侵盏斝。樽酒乐馀春，棋局消长夏。洛阳古多士，风俗犹《尔雅》。先生卧不出，冠盖倾洛社。虽云与众乐，中有独乐者。才全德不形，所贵知我寡。先生独何事，四海望陶冶。儿童诵君实，走卒知司马。持此欲安归，造物不我舍。名声逐我辈，此病天所赭。抚掌笑先生，年来效暗哑。
　
　　送刘攽通判泰州

　　君不见阮嗣宗，臧否不挂口，莫夸舌在牙齿牢，是中唯可饮醇酒。读书不用多，作诗不须工，海边无事日日醉，梦魂不到蓬莱宫。秋风昨夜入庭树，莼丝未老君先去。君先去，几时回。刘郎应白发，桃花开不开。
　
　　送曾巩通判越州

　　醉翁门下士，杂还难为贤。曾子独超轶，孤芳陋群妍。昔从南方来，与翁两联翩。翁今自憔悴，子去亦宜然。贾谊穷适楚，乐生老思燕。那因江脍美，遽厌天庖膻。但苦世论隘，聒耳如蜩蝉。安得万顷地，养此横海鳣。
　
　　留题风水洞

　　春山磔磔鸣春禽，此间不可无我吟。路长漫漫傍江浦，此间不可无君语。金鲫池边不见君，追君直过定山村。路人皆言君未远，骑马少年清且婉。风岩水穴旧闻名，只隔山溪夜不行。溪桥晓溜浮梅萼，知君系马岩花落。出城三日尚逶迟，妻孥怪骂归何时。世上小儿夸疾走，如君相待今安有。
　
　　和刘道原寄张师民

　　仁义大捷径，诗书一旅亭。相夸绶若若，犹诵麦青青。腐鼠何劳吓，高鸿本自冥。颠狂不用唤，酒尽渐须醒。
　
　　九月二十日微雪怀子由弟

　　岐阳九月天微雪，已作萧条岁暮心。短日送寒砧杵急，冷官无事屋庐深。愁肠别后能消酒，白发愁来已上簪。近买貂裘堪出塞，忽思乘传问西琛。
　
　　和刘长安题薛周逸老亭周最善饮酒未七十而致仕

　　近闻薛公子，早退惊常流。买园招野鹤，凿井动潜虬。自言酒中趣，一斗胜凉州。翻然拂衣去，亲爱挽不留。隐居亦何乐，素志庶可求。所亡嗟无几，所得不啻酬。青春为君好，白日为君悠。山鸟奏琴筑，野花弄闲幽。虽辞功与名，其乐实素侯。至今清夜梦，尚惊冠压头。谁能载美酒，往以大白浮。之子虽不识，因公可与游。
　
　　中隐堂

　　去蜀初逃难，游秦遂不归。园荒乔木老，堂在昔人非。凿石清泉激，开门野鹤飞。退居吾久念，长恐此心违。
　
　　二月惊梅晚，幽香此地无。依依慰远客，皎皎似吴姝。不恨故园隔，空嗟芳岁徂。春深桃杏乱，笑汝益羁孤。
　
　　是日自蟠溪将往阳平憩於麻田青峰寺之下院翠麓亭

　　不到峰前寺，空来渭上村。此亭聊可喜，修径岂辞扪。谷映朱栏秀，山含古木尊。路穷惊石断，林缺见河奔。马困嘶青草，僧留荐晚飧。我来秋日午，旱久石床温。安得云如盖，能令雨泻盆。共看山麓稻，凉叶意翻翻。
　
　　是日至下马碛憩於北山僧舍有阁曰怀贤南直斜谷西临五丈原诸葛孔明所从出师也

　　南望斜谷口，三山如犬牙。西观五丈原，郁屈如长蛇。有怀诸葛公，万骑出汉巴。吏士寂如水，萧萧闻马檛。公才与曹丕。岂止十倍加。顾瞻三辅间，势若风卷沙。一朝长星坠，竟使蜀妇髽。山僧岂知此，斗室老烟霞。往事逐云散，故山依渭斜。客来空吊古，清泪落悲笳。
　
　　和子由记园中草木

　　自我来关辅，南山得再游。山中亦何有，草木媚深幽。菖蒲人不识，生此乱石沟。山高霜雪苦，苗叶不得抽。下有千岁根，蹙缩如蟠虬。长为鬼神守，德薄安敢偷。
　
　　野菊生秋涧，芳心空自知。无人惊岁晚，惟有暗蛩悲。花开涧水上，花落涧水湄。菊衰蛩亦蛰，与汝岁相期。楚客方多感，秋风咏江蓠。落英不满掬，何以慰朝饥。
　
　　南溪之南竹林中新构一茅堂余以其所处最为深邃故名之曰避世堂

　　犹恨溪堂浅，更穿修竹林。茅茨追上古，冠盖谢当今。晓梦猿呼觉，秋怀鸟伴吟。暂来聊解带，屡去欲携衾。湖上行人绝，阶前暮雪深。应逢绿毛叟，叩户夜抽簪。
　
　　楼观

　　鸟噪猿呼昼闭门，寂寥谁识古皇尊。青牛久已辞人世，白鹤时来访子孙。山近坳风吹积雪，天寒落日淡孤村。羽流应怪游人众，汲尽阶前井水浑。
　
　　仙游潭

　　翠壁下无路，何年雷雨穿。光摇岩上寺，深入寺中天。我欲然犀看，龙应怀宝眠。谁能孤石上，危坐试僧禅。
　
　　唐初传有此，乱后不留碑。畏虎关门早，无村得米迟。山泉自入瓮，野桂不胜炊。信美那能久，应先学忍饥。
　
　　华阴寄子由

　　三年无日不思归，梦里还家旋觉非。腊酒送寒催去国，东风吹雪满征衣。三峰已过天浮翠，四扇行看日照扉。里堠消磨不禁尽，速携家饷劳骖騑。
　
　　陪欧阳公燕西湖

　　谓公方壮须似雪，谓公已老光浮颊。朅来湖上饮美酒，醉后剧谈犹激烈。湖边草木新著霜，芙蓉晚菊争煌煌。插花起舞为公寿，公言百岁如风狂。赤松共游也不恶，谁能忍饥啖仙药。已将夭寿付天公，彼徒辛苦吾差乐。城上乌栖暮霭生，银缸画烛照湖明。不辞歌诗劝公饮，坐无桓伊能抚筝。
　
　　秋怀

　　苦熟念西风，常恐来无时。及兹遂凄凛，又作徂年悲。蟋蟀鸣我床，黄叶投我帷。窗前有栖鵩，夜啸如狐狸。露冷梧叶脱，孤眠无安枝。熠燿亦求偶，高屋飞相追。定知无几见，迫此清霜期。物化逝不留，我兴为嗟咨。便当勤秉烛，行乐戒暮迟。
　
　　其二
　
　　海风东南来，吹尽三日雨。空阶有馀滴，似与幽人语。念我平生欢，寂寞守环堵。壶浆慰作劳，裹饭救寒苦。今年秋应熟，过从饱鸡黍。嗟我独何求，万里涉江浦。居贫岂无日，自不安畎亩。念此坐达晨，残灯翳复吐。
　
　　梵天寺见僧守诠小诗清婉可爱次韵

　　但闻烟外钟，不见烟中寺。幽人行未已，草露湿芒屦。惟应山头月，夜夜照来去。
　
　　南寺千佛阁

　　古邑居民半海涛，师来兴筑便能高。千金用尽身无事，坐看香烟绕白毫。
　
　　莘老天庆观小园有亭北向道士山

　　春风欲动北风微，归雁亭边送雁归。蜀客南游家最远，吴山寒尽雪先晞。扁舟去后花絮乱，五马来时宾从非。惟有道人应不忘，抱琴无语立斜晖。
　
　　自普照游二庵

　　长松吟风晚雨细，东庵半掩西庵闭。山行尽日不逢人，浥浥野梅香入袂。居僧笑我恋清景，自厌山深出无计。我虽爱山亦自笑，独往神伤后难继。不如西湖饮美酒，红杏碧桃香覆髻。作诗寄谢采薇翁，本不避人那避世。
　
　　湖上夜归

　　我饮不尽器，半酣尤味长。篮舆湖上归，春风洒面凉。行到孤山西，夜色已苍苍。清吟杂梦寐，得句旋已忘。尚记梨花村，依依闻暗香。
　
　　自昌化双溪馆下步寻溪源至治平寺

　　乱山滴翠衣裘重，双涧响空窗户摇。饱食不嫌溪笋瘦，穿林闲觅野穹苗。却愁县令知游寺，尚喜渔人争渡桥。正似醴泉山下路，桑枝刺眼麦齐腰。
　
　　柏堂

　　道人手种几生前，鹤骨龙姿尚宛然。双干一先神物化，九朝三见太平年。忽惊华构依岩出，乞与佳名到处传。此柏未枯君记取，灰心聊伴小乘禅。
　
　　竹阁

　　海山兜率两茫然，古寺无人竹满轩。白鹤不留归后语，苍龙犹是种时系。两丛恰似萧郎笔，千亩空怀渭上村。欲把新诗问遗像，病维摩诘更无言。
　
　　八月十五日看潮

　　定知玉兔十分圆，已作霜风九月寒。寄语重门休上錀，夜潮留向月中看。
　
　　江神河伯两醯鸡，海若东来气吐霓。安得夫差水犀手，三千强弩射潮低。
　
　　东阳水乐亭

　　君不学白公引泾东注渭，五斗黄泥一钟水。又不学哥舒横行西海头，归来羯鼓扣凉州。但向空山石壁下，爱此有声无用之清流。流泉无弦石无窍，强名水乐人人笑。惯见山僧已厌听，多情海月空留照。洞庭不复来轩辕，至今鱼龙舞钧天。闻道磬襄东入海，何事伯牙仍辍弦。锵然涧谷含宫徵，节奏未成君独喜。不须写入薰风曲，纵有此声无此耳。
　
　　次韵周长官寿星院同饯鲁少卿

　　琉璃百顷水仙家，风静湖平响钓车。寂历疏松欹晚照，伶俜寒蝶抱秋花。困眠不觉依蒲褐，归路相将踏桂华。更著纶巾披鹤氅，他年应作画图夸。
　
　　吊天竺海月辩师

　　欲寻遣迹强沾裳，本自无生可得亡。今夜生公讲堂月，满庭依旧冷如霜。
　
　　虎丘寺

　　入门无平田，石路细穿岭。阴风生涧壑，古木翳潭井。湛卢谁复见？秋水光耿耿。铁花秀岩壁，杀气噤蛙黾。幽幽生公堂，左右立顽矿。当年或未信，异类服精猛。胡为百岁后，仙鬼互驰骋。东轩有佳致，云光丽千顷。熙熙览生物，春意破凄冷。我来属无事，霁日相与永。喜鹊翻初旦，愁鸢蹲落景。坐见渔樵还，新月溪上影。悟彼良自咍，归田行可请。
　
　　刁景纯赏瑞香花忆先朝侍宴次韵

　　上苑夭桃自作行，刘郎去后几回芳。厌从年少追新赏，闲对宫花识旧香。欲赠佳人非泛洧，好纫幽佩吊沉湘。鹤林神女无消息，为问何年返帝乡。
　
　　新城陈氏园次晁补之韵

　　荒凉废圃秋，寂历幽花晚。山城已穷僻，况与城相远。我来亦何事，徙倚望云巘。不见苦吟人，清樽为谁满。
　
　　甘露寺弹筝

　　多景楼上弹神曲，欲断哀弦再三促。江姬出听雾雨愁，白浪翻空动浮玉。唤取吾家双凤槽，遣作三峡孤猿号。与君合奏芳春调，啄木飞来霜树杪。
　
　　次韵陈海州书怀

　　郁郁苍梧海上山，蓬莱方丈有无间。旧闻草木皆仙药，欲弃妻孥守市寰。雅志未成空自叹，故人相对若为颜。酒醒却忆儿童事，长恨双凫去莫攀。
　
　　莫笑银杯小答乔太博

　　陶潜一县令，独饮仍独醒。公田二顷五十亩，种秫作酒不种秔。我今号为二千石，岁酿百石何能醉宾客。请君莫笑银杯小，尔来岁旱东海窄。会当拂衣归故丘，作书贷粟监河侯。万斛船中着美酒，与君一生长拍浮。
　
　　寄吕穆仲寺丞

　　孤山寺下水侵门，每到先看醉墨痕。楚相未亡谈笑是，中郎不见典刑存。君先去踏尘埃陌，我亦来寻桑枣村。回首西湖真一梦，灰心霜鬓更休论。
　
　　横湖

　　贪看翠盖拥红妆，不觉湖边一夜霜。卷却天机云锦段，从教匹练写秋光。
　
　　寒芦港

　　溶溶晴港漾春晖，芦笋生时柳絮飞。还有江南风物否，桃花流水鮆鱼肥。
　
　　寄黎眉州

　　胶西高处望西川，应在孤云落照边。瓦屋寒堆春后雪，峨眉翠扫雨馀天。治经方笑《春秋学》，好士今无六一贤。且待渊明赋归去，共将诗酒趁流年。
　
　　和晁同年九月见寄

　　仰看鸾鹄刺天飞，浮世功名老不思。病马已无千里志，骚人长负一秋悲。古来重九皆如此，别后西湖更属谁。遗子穷愁天有意，吴中山水付清诗。
　
　　夜雪独宿柏山庵

　　晚雨纤纤变玉霙，小庵高卧有馀清。梦惊忽睹穿窗片，夜静惟闻泻竹声。稍压冬温聊得健，未濡秋旱若为耕。天公用意真难会，又作春风烂漫晴。
　
　　送范景仁游洛中

　　投老身弥健，登山意未阑。西游为樱笋，东道尽鹓鸾。杖屦携儿去，园亭借客看。折花班竹寺，弄水石楼滩。鬻马衰怜白，惊雷怯笑韩。藓书标洞府，松盖偃天坛。试与刘夫子，重寻靖长官。
　
　　次韵景仁留别

　　公老我亦衰，相见恨不数。临行一杯酒，此意重山岳。诗新<耳少>难和，饮少仅可学。欲参兵部选，有力谁如荦。且作东诸侯，山城雄鼓角。
　
　　书韩干牧马图

　　南山之下汧渭，间想见开元。天宝年八坊，分屯隘秦川，四十万匹如云烟。骓 駓骃骆骊骝騵，白鱼赤兔骍皇。龙颅凤颈狞且妍，奇姿逸德隐驽顽。碧眼胡儿手足鲜，岁时剪刷供帝闲。柘袍临池侍三千，红妆照日光流渊。楼下玉螭吐清寒，往来蹙踏生飞湍。众工舐笔和朱铅，先生曹霸弟子韩。厩马多肉尻脽圆，肉中画骨夸犹难，金羁玉勒绣罗鞍。鞭箠刻烙伤天全，不如此图近自然。平沙细草荒芊绵，惊鸿脱兔争后先。王良挟策飞上天，何必俯首服短辕。
　
　　东栏梨花

　　梨花淡白柳深青，柳絮飞时花满城。惆怅东栏一株雪，人生看得几清明。
　
　　次韵答邦直子由

　　君难为我此迟留，别后凄凉我已忧。不见便同千里远，退归终作十年游。恨无扬子一区宅，懒卧元龙百尺楼。闻道鹓鸿满台阁，网罗应不到沙鸥。
　
　　过云龙山人张天骥

　　郊原雨初足，风日清且好。病守亦欣然，肩舆白门道。荒田咽蛩蚓，村巷悬梨枣。下有幽人居，闭门空雀噪。西风高正厉，落叶纷可扫。孤童卧斜日，病马放秋草。脱身声利中，道德自濯澡。躬耕抱羸疾，奉养百岁老。吾生如寄耳，归计失不早。故山岂敢忘，但恐迫华皓。从君好种秫，斗酒时相劳。
　
　　台头寺雨中送李邦直赴史馆兼寄孙巨源

　　霜林日夜西风急，老送君归百忧集。清歌窈眇入行云，云为不行天为泣。红叶黄花秋正乱，白鱼紫蟹君须忆。恁君说向髯将军，衰鬓相逢应不识。
　
　　河复

　　熙宁十年秋，河决澶渊，注钜野，入淮泗。自澶魏以北皆绝流，而齐楚大被其害，彭门城下水二丈八尺，七十馀日不退，吏民疲於守御。十月十三日，澶州大风终日，既止而河流一支已复故道，闻之喜甚，庶几可塞乎。乃作《河复》诗，歌之道路，以致民愿，而迎神休，盖守土者之志也。
　
　　君不见西汉元光元封间，河决瓠子二十年。钜野东倾淮泗满，楚人恣食黄河鳣。万里沙回封禅罢，初遣越巫沉白马。河公未许人力穷，薪刍万计随流下。吾君仁圣如帝尧，百神受职河神骄。帝遣风师下约束，北流夜起澶州桥。东风吹冻收微渌，神功不用淇园竹。居民种麦满河淤，仰看浮槎栖古木。
　
　　虔州绝句

　　白鹊楼前翠作堆，萦云岭路若为开。故人应在千山外，不见梅花远信来。
　
　　朱楼深处日微明，皂盖归时酒半醒。薄暮渔樵人去尽，碧溪青嶂绕螺亭。
　
　　却从尘外望尘中，无限楼台烟雨蒙。山水照人迷向背，只寻孤塔认西东。
　
　　烟云缥缈郁孤台，积翠浮空雨半开。想见之罘观海市，绛宫明灭是蓬莱。
　
　　回峰乱嶂郁参差，云外高人岂得知。谁向空山弄明月，山中木客解吟诗。
　
　　访张山人

　　鱼龙随水落，猿鹤喜君还。旧隐丘墟外，新堂紫翠间。野麋驯杖履，幽桂出榛菅。洒扫门前路，山公亦爱山。
　
　　万木锁云龙，天留与戴公。路迷山向背，人在瀼西东。荠麦馀春雪，樱桃落晚风。入城都不记，归路醉眠中。
　
　　起伏龙行

　　徐州城东二十里有石潭。父老云：与泗水通，增损清浊，相应不差，时有河鱼出焉。元丰元年春旱，或云置虎头潭中，可以致雷雨，用其说作《起伏龙行》一首。
　
　　何年白竹千钧弩，射杀南山雪毛虎。至今颅骨带霜牙，尚作四海毛虫祖。东方久旱千里赤，三月行人口生土。碧潭近在古城东，神物所蟠谁敢侮。上欹苍石拥岩窦，下应清河通水府。眼光作电走金蟒，鼻息为云擢烟缕。当年负图传帝命，左右义轩诏神禹。尔来怀宝只贪眠，满腹雷霆瘖不吐。赤龙白虎战明日，倒卷黄河作飞雨。嗟吾岂乐斗两雄，有事径须烦一怒。
　
　　送胡掾

　　乱叶和凄雨，投空如散丝。流年一以驶，游子去何之。节义古所重，艰危方自兹。他时著清德，仍复畏人知。
　
　　答范祖禹

　　吾州下邑生刘季，谁数区区张与李。重瞳遗迹已尘埃，惟有黄楼临泗水。而今太守老且寒，侠气不洗儒生酸。犹胜白门穷吕布，欲将鞍马事曹瞒。
　
　　送将官梁左藏赴莫州

　　燕南垂，赵北际，其间不合大如砺。至今父老哀公孙，蒸土为城铁作门。城中积谷三百万，猛士如云骄不战。一朝鼓角鸣地中，帐下美人空掩面。岂如千骑平时来，笑谈謦欬生风雷。葛巾羽扇红尘静，投壶雅歌清燕开。东方健儿虓虎样，泣涕怀思廉耻将。彭城老守亦凄然，不见君家雪儿唱。
　
　　中秋见月寄子由

　　西风吹暑天益高，明月耿耿分秋毫。彭城闭门青嶂合，坐听百步飞鸣涛。史君携客登燕子，月色著人冷著水。筵前不设鼓与钟，处处笛声相应起。浮云卷尽流金丸，戏马西山郁蟠。杯中渌酒一时尽，衣上白露三更寒。
　
　　游戏马台书西轩壁兼简颜长道

　　古寺长廊院院行，此轩偏慰旅人情。楚山西断如迎客，汴水南来故绕城。路失玉钩芳草合，林亡白鹤古泉清。淡游何以娱庠老，坐听郊原琢磬声。
　
　　十月十五日观月黄楼席上次韵

　　中秋天气未应殊，不用红纱照座隅。山上白云横匹素，水中明月卧浮图。未成短棹还三峡，已约轻舟泛五湖。为问登临好风景，明年相忆使君无。
　
　　月下与客饮酒杏花下

　　杏花飞帘散馀春，明月入户寻幽人。褰衣步月踏花影，炯如流水涵青苹。花间置酒清香发，争挽长条落香雪。山城薄酒不堪饮，劝君且吸杯中月。洞箫声断月明中，惟忧月落酒杯空。明朝卷地春风恶，但见绿叶栖残红。
　
　　送蜀人张师厚赴殿试

　　忘归不觉鬓毛斑，好事乡人尚往还。断岭不遮西望眼，思君直过楚王山。
　
　　次韵答田国博部夫还

　　西郊黄土没车轮，满面风埃笑路人。已放役夫三万指，从教积雨洗残春。
　
　　过淮赠景山兼寄子由

　　过淮山渐好，松桧亦苍然。霭霭藏孤寺，泠泠出细泉。故人真吏隐，小槛倚岩偏。却望临江市，东风语笑传。
　
　　端午遍游诸寺得禅字

　　肩舆任所适，遇胜亦留连。焚香引幽步，酌茗开净筵。微雨止还作，小窗幽更妍。盆山不见日，草木自苍然。忽登最高塔，眼界穷大千。卞峰照城郭，震泽浮云天。深沉既可喜，旷荡亦所便。幽寻未云毕，墟落生晚烟。归来记所历，耿耿清不眠。道人亦未寝，孤灯同夜禅。
　
　　送刘寺丞赴馀姚

　　中和堂后石楠树，与君对床听夜雨。玉笙哀怨不逢人，但见香烟横碧缕。讴吟思归出无计，坐想蟋蟀空房语。明朝开锁放观潮，豪气正与潮争怒。银山动地君不看，独爱清幽生雪雾。别来聚散如宿昔，城郭空存鹤飞去。
　
　　和孙同年卞山龙洞祷晴

　　吴兴连月雨，釜甑生鱼蛙。往问卞山龙，曷不安厥家。梯空上巉绝，俯视惊谽谺。神井涌云盖，阴崖垂藓花。交流百道泉，赴谷走群蛇。不知落何处，隐隐如缫车。我来叩石户，飞鼠翻白鸦。寄语洞中龙，睡味岂不嘉。雨师少弭节，雷鼓亦停挝。积水得反壑，稻苗出泥沙。看君拥黄绶，高卧放晚衙。
　
　　与客游道场何山

　　清溪到山尽，飞路盘空小。红亭与白塔，隐见乔木杪。中休得小庵，孤绝寄云表。洞庭在北户，云水天渺渺。高堂俨像设，禅室各深窈。奔泉何处来，华屋过溪沼。何山隔幽谷，去路清且悄。长松度翠蔓，绝壁挂啼鸟。我友自杭来，尚叹所历少。明朝更陈迹，清景堕空杳。
　
　　与王郎昆仲及儿子迈绕城观荷花登岘山亭晚入飞英寺

　　昨夜雨鸣渠，晓来风袭月。萧然欲秋意，溪水清可啜。环城三十里，处处皆佳绝。蒲莲浩如海，时见舟一叶。此间真避世，青蒻低白发。相逢欲相问，已逐惊鸥没。
　
　　清风定何物，可爱不可名。所至如君子，草木有嘉声。我行本无事，孤舟任斜横。中流自偃仰，适与风相迎。举杯属浩渺，乐此两无情。归来苕霅间，云水夜自明。
　
　　吏民怜我懒，斗讼日已稀。能为无事饮，可作不夜归。复寻飞英游，尽此一寸晖。撞钟履声集，颠倒云山衣。我来无时节，杖屦自推扉。莫作使君看，外似中已非。
　
　　游净居寺

　　寺在光山县南四十里，大苏山之南、小苏之北。寺僧居仁为余言：齐天保中，僧思惠过此，见父老，问其姓，曰："苏氏，又得二山名。"乃叹曰："吾师告我，遇三苏则住。"遂留结庵。而父老竟无有，盖山神也。其后僧智顗见思於此山，而得法焉，则世所谓思大和尚，智者大师是也。唐神龙中，道岸禅师始建寺於其地，广明庚子之乱，寺废於兵火，至乾兴中乃复，而赐名曰梵天云。
　
　　十载游名山，自制山中衣。愿言毕婚嫁，携手老翠微。不悟俗缘在，失身蹈危机。刑名非夙学，陷穽损积威。遂恐死生隔，永与云山违。今日复何日，芒鞋自轻飞。稽首两足尊，举头双涕挥。灵山会未散，八部犹光辉。愿从二圣往，一洗万劫非。裴回竹溪月，空翠摇烟霏。钟声自送客，出谷犹依依。回首吾家山，岁晚将焉归。
　
　　春日词

　　春云阴阴雪欲落，东风和冷惊罗幕。渐看远水绿生漪，未放小桃红入萼。佳人瘦尽雪肤肌，眉敛春愁知为谁。深院无人剪刀响，应将白纻作春衣。
　
　　寒食雨

　　自我来黄州，已过三寒食。年年欲惜春，春去不容惜。今年又苦雨，两月秋萧瑟。卧闻海棠花，泥污燕脂雪。
　
　　春江欲入户，雨势来不已。小屋如渔舟，蒙蒙水云里。空庖煮寒菜，破灶烧湿苇。乃知是寒食，死灰吹不起。
　
　　别子由

　　先君昔爱洛城居，我今亦过嵩山麓。水南卜宅吾岂敢，试向伊川买修竹。又闻缑山好泉眼，傍市穿林泻冰玉。遥想茅轩照水开，两翁相对清如鹄。
　
　　过建昌李野夫公择故居

　　彭蠡东北源，庐阜西南麓。何人修水上，种此一双玉。思之不可见，破宅馀修竹。四邻戒莫犯，十亩森似束。我来仲夏初，解箨呈新绿。幽鸟向我鸣，野人留我宿。徘徊不忍去，微月挂乔木。遥想他年归，解组巾一幅。对床老兄弟，夜雨鸣竹屋。卧听邻寺钟，书窗耿残烛。
　
　　次韵杭人裴维甫

　　馀杭门外叶飞秋，尚记居人挽去舟。一别临平山下路，五年云梦泽南州。凄凉楚些缘吾发，邂逅秦淮为子留。寄谢西湖旧风月，故应时许梦中游。
　
　　同王胜之游蒋山

　　到郡席不暖，居民空惘然。好山无十里，遗恨恐他年。欲款南朝寺，同登北郭船。朱门收画戟，绀宇出青莲。夹路苍髯古，迎人翠麓偏。龙腰蟠故国，鸟爪寄层巅。竹杪飞华屋，松根泫细泉。峰多巧障日，江远欲浮天。略彴横秋水，浮屠插暮烟。归来踏人影，云细月娟娟。
　
　　赠王寂

　　与君暂别不须嗟，俯仰归来鬓未华。记取江南烟雨里，青山断处是吾家。
　
　　次韵王震

　　携文过我治平间，雾豹当时始一斑。闻道吹嘘借馀论，故教流落得生还。清篇带月来霜夜，妙语先春发病颜。诗酒暮年犹足用，竹林高会许时攀。
　
　　送戴蒙赴成都玉局观将老焉

　　拾遗被酒行歌处，野梅官柳西郊路。闻道华阳版籍中，至今尚有城南杜。我欲归寻万里桥，水花风叶暮萧萧。芋魁径尺谁能尽，桤木三年已足烧。百岁风狂定何有，羡君今作峨眉叟。纵未家生执戟郎，也应世出埋轮守。莫欺老病未归身，玉局他年第几人。会待子猷清兴发，还须夜雪去寻君。
　
　　次韵颖叔观灯

　　安西老守是禅僧，到处应然无尽灯。永夜出游从万骑，诸羌入看拥千层。便因行乐令投甲，不用防秋更打冰。振旅归来还侍燕，十分宣劝恐难胜。
　
　　次韵王晋卿奉诏押高丽燕射

　　北苑传呼陛楯郎，东夷初识令君香。天山自可三箭取，海国何劳一苇航。宣劝不辞金碗侧，醉归争看玉鞭长。锦囊诗草勤收拾，莫遣鸡林得夜光。
　
　　书晁说之考牧图后

　　我昔在田间，但知羊与牛。川平牛背稳，如驾百斛舟。舟行无人岸自移，我卧读书牛不知。前有百尾羊相随，听我鞭声如鼓鼙。泽中草木长，草长病牛羊。寻山跨坑谷，腾趠筋骨强。烟蓑雨笠长林下，老去而今空见画。世间马耳射东风，悔不长作多牛翁。
　
　　次王定国韵书丹元子宁极斋

　　仙人与吾辈，寓迹同一尘。何曾五浆馈，但有争席人。人那识郗鉴，天不留封伦。误落世纲中，俗物愁我身。先生忽扣户，夜呼祁孔宾。便欲随子去，著书未绝麟。愿挂神虎冠，往卜饮马邻。南游苦不旱，倘及莼鲈新。
　
　　立春日小集戏李端叔

　　白发已十载，青春无一堪。不惊新岁换，聊与故人谈。牛健民声喜，鸦娇雪意酣。霏微不到地，和暖要宜蚕。岁月斜川似，风流曲水惭。辛盘得青韭，腊酒是黄柑。归卧灯残帐，醒闻叶打庵。须烦李居士，重说后三三。
　
　　定州次韵曾仲锡元日见寄

　　萧索东风两鬓华，年年幡胜剪宫花。愁闻塞曲吹芦管，喜见春盘得蓼牙。吾国旧供云泽米，君家新致雪坑茶。燕南异事真堪记，三寸黄柑擘永嘉。
　
　　慈湖夹阻风

　　此生归路愈茫然，无数青山水拍天。犹有小船来卖饼，喜闻墟落在山前。
　
　　我行都是画中诗，真有人家水半扉。千顷桑麻在船底，空馀石发挂鱼衣。
　
　　卧看落月横千丈，起唤清风得半帆。且并水村欹侧过，人间何处不巉岩。
　
　　郁孤台

　　入境见图画，郁孤如旧游。山为翠浪涌，水作玉虹流。日丽崆峒晓，风酣章贡秋。丹青未变叶，鳞甲欲生洲。岚气昏晨树，滩声入市楼。烟云侵岭路，草木半炎州。故国千峰外，高台十日留。他年三宿处，准拟系归舟。
　
　　峡山寺

　　天开清远峡，地转凝碧湾。我行无迟速，摄衣步孱颜。山僧本幽独，乞食况未还。云碓水自舂，松门风为关。石泉解娱客，琴筑鸣空山。林空不可见，雾雨霾云鬟。
　
　　荔支叹

　　十里一置飞尘灰，五里一候兵火催。颠坑仆谷相枕藉，知是荔枝龙眼来。飞车跨山鹘横海，风枝露叶如新采。宫中美人一破颜，惊尘溅血流千载。永元荔支来交州，天宝岁贡取之涪。至今欲食林甫肉，无人举觞酹伯游。我愿天公怜赤子，莫生尤物为疮痏。雨顺风调百谷登，民不饥寒为上瑞。君不见武夷溪边粟粒芽，前丁后蔡相笼加。争新买宠各出意，今年斗品充官茶。吾君所乏岂此物，致养口体何陋耶。洛阳相君忠孝家，可怜亦进姚黄花。
　
　　新年

　　北渚集群鹭，新年何所之。尽归乔木寺，分占结巢枝。生物会有役，谋身各及时。何当禁毕弋，看引雪衣儿。
　
　　小邑浮桥外，青山石岸东。茶枪烧后有，麦浪水前空。万户不禁酒，三年真识翁。结茅来此住，岁晚有谁同。
　
　　荔子几时熟，花头今已繁。探春先拣树，买夏欲论园。居士常携客，参军许扣门。明年更有味，怀抱带诸孙。
　
　　澄迈驿通潮阁二首

　　倦客遥闻归路遥，眼明飞阁俯长桥。贪观白鹭横秋浦，不觉青林没晚潮。
　
　　馀生欲老海南村，帝遣巫阳招我魂。杳杳天低鹘没处，青山一发是中原。
　
　　昔在九江与苏伯固唱和其略曰我梦扁舟浮震泽雪浪横空千顷白觉来满眼是庐山倚天无数开青壁盖实梦也昨日又梦伯固手持乳香婴儿示余觉而思之盖南华赐物也岂复与伯固相见於此耶今得来书已在南华相待数日矣感叹不已故先寄此诗

　　扁舟震泽定何时，满眼庐山觉又非。春草池塘惠连梦，上林鸿雁子卿归。水香知是曹溪口，眼净同看古佛衣。不向南华结香火，此生何处是真依。
　
　　余昔过岭而南题诗龙泉钟上今复过岭而北次前韵

　　秋风卷黄落，朝雨洗绿净。人贪归路好，节近中原正。下岭独徐行，艰险未敢忘危倍老成。遥知叔孙子，已致鲁诸生。
　
　　留题显圣寺

　　渺渺疏林集晚鸦，孤村烟火梵王家。居人自种千头橘，远客来寻百结花。浮石已乾霜后水，焦坑闲试雨前茶。只疑归梦西南去，翠竹江村绕白沙。
　
　　雷州杂诗

　　白发坐钅句党，南迁濒海洲。灌园以糊口，身自杂苍头。篱落秋暑中，碧花蔓牵牛。谁知把锄人，旧日东陵侯。
　
　　荔子无几何，黄柑遽如许。迁臣不惜日，恣意移寒暑。层巢俯云木，信美非吾土。芳草自有时，鶗鴂何关汝。
　
　　下居近流水，小巢依岭岑。终日数椽间，但闻鸟遗音。炉香入幽梦，海月明孤斟。鹪鹩一枝足，所恨非故林。
　
　　培塿无松柏，驾言此焉游。读书与意会，却扫可忘忧。尺蠖以时屈，其伸亦非求。得归良不恶，未归且淹留。
　
　　旧时日南郡，野女出成群。此去尚应远，东风已如云。蚩氓讬丝布，相就通殷勤。可怜秋胡子，不遇卓文君。
　
　　和公济饮湖上

　　昨夜醉归还独寝，晓来宿雨鸣孤枕。扁舟小棹截胡来，正见青山駮云锦。须知老人兴不浅，莫学公荣无与饮。与君歌鼓乐丰年，唤收千夫食陈廪。
　
　　过海

　　参横斗落转三更，苦雨终风也解晴。云散月明谁点缀，天容海色本澄清。空馀鲁叟乘桴意，无复轩皇奏乐声。九死南荒吾不恨，兹游奇绝冠平生。
　
　　送范德孺

　　渐觉东风料峭寒，青蒿黄韭试春盘。遥想庆州千嶂里，暮云衰草雪漫漫。
　
　　雨夜宿净行院

　　芒鞋不踏利名场，一叶轻舟寄渺茫。林下对床听夜雨，静无灯火照凄凉。
　
　　梦中绝句

　　秋树高花欲插天，暖风迟日共茫然。落英满地君方见，惆怅春光又一年。
　
　　藏春坞

　　朱阁前头露井多，碧桃枝下美人过。寒泉未必能如此，奈有银床素绠何。
　
　　辘轳歌

　　新系青丝百尺绳，心在君家辘轳上。我心皎洁君不知，辘轳一转一惆怅。何处春风吹晓幕，江南绿水通珠阁。美人二八颜如花，泣向花前畏花落。临春风，听春鸟。别时多，见时少。愁人一夜不得眠，瑶井玉绳相对晓。
　
　　读开元天宝遗事

　　姚宋亡来事事兴，一官铢重万人轻。朔方老将风流在，不取西番石堡城。
　
　　潭里春风百倍多，广陵铜器越溪罗。三郎官爵如泥土，争唱弘农得宝歌。
　
　　琵琶弦急滚梁州，羯鼓声高舞臂鞴。破费八姨三百万，大唐天子要缠头。
　

西塘集补钞

　 
　　郑侠
　　次韵种道行衙赏莲花

　　城中势利如聚蛙，聒聒鼓闹穷两衙。忽闻携樽命真赏，如见地涌金莲花。况兹危亭跨高爽，极目四顾穷天涯。红蕖缭绕已数亩，盛妆翠盖相撑拿。舆肩不换足已到，咫尺异彼穷幽遐。居之自可换凡骨，不必饮露餐朝霞。行木不对弈较胜负，往往笑语成讠又哗。归来清风恐飘帽，月影已向西楼斜。长舒两脚就枕簟，一觉一听清晨笳。
　
　　赠云门居士

　　云门山口云徘徊，居士道与山崔嵬。清时肥遁古亦有，惊猿怨鹤今谁偕。居士高卧白云堆，山门时为猿鹤开。溪花野草自春色，云芝石笋宁须栽。软蒸抱石倾新醅，糜鹿惯我还无猜。宁知玉署思贤切，御手调羹待客来。
　
　　江亭与程瞿二君邂逅小饮太守送酒因成

　　苍翠擎天江上山，淙琤泻玉亭前水。邂逅相逢坐上人，倾盖论心何俊伟。凉风飒飒来几筵，似与清谈相表里。程瞿轩轩古遗义，悯我羁穷见辞气。以为此时无一杯，直恐江山解相鄙。旋呼奴僮涤铛勺，雅兴悠悠殊未已。逡巡长呵下云际，传以报谒迂千骑。薄闻江浒清饮欢，归去琼浆遽来赐。大哉何公古循吏，易俗移风有深致。人之所背公所趋，敦薄醇醨为己事。连英二城接疆理，旧绩新庸满人耳。道涂赓载尽欢谣，冠佩清言有馀美。
　
　　纪连守植道傍木

　　道傍木，夹道参参如合屋。种之毫末成合抱，太守慈仁辅生育。古来善政盖有数，道路开通亦其目。何为左右夹万柯，化此长龙被崖谷。由吾太守爱民深，忧兹岭外炎暑酷。黄茅郁蒸之烈气，重岚固结之浓毒。不得清阴萦且纡，何处憩息而踯躅。令如源泉下斯行，长原太山秀可掬。后人爱惜勿翦拜，膏雨每过添新绿。
　
　　示庐山寺老胜师

　　离乡十九年，日有如年久。归来山水亦依然，人物存亡半非旧。庐山阜前我舅宅，此寺如我东西家。每来舅家必到此，粤自齿稚今疏牙。庾岭闽山四千里，青衫谪逐自我始。筑台东望几凄凉，亲故满前争不喜。林下相逢真实人，执手忘言行处亲。还家一百二十日，五回松下问禅因。师住无我非动。来不须迎去不送。大千沙界等闲看，寻常只把毫端弄。
　
　　和孟坚二月晦同出城

　　城中未免闷，出郭喜还生。浓淡山原气，高低溪涧声。鸣棋振幽谷，把酒听流莺。疏旷还随分，何须学步兵。
　
　　和叔粲沧浪亭

　　高亭殖殖水冷冷，笑指鸥凫坐晚汀。远不闻声千橹去，矫如争秀数峰青。烟云窗牖纷纷雨，露月蒹葭点点星。最好归舆拥双璧，笙歌灯火照仙屏。
　
　　题仁王寺横山阁

　　案俯横山跨海来，拂云高阁为谁开。荒溪古木闲猿洞，明月白沙空钓台。晓日东风龙夭矫，秋风西峡凤徘徊。居然静卧江南岸，天堑波涛亦壮哉！
　
　　次张汉公言怀

　　人间滚滚竟何营，只为蝇头利与名。千里瘴乡吾逐客，一箪穷巷子书生。文章相误终须别，宠辱无关自不惊。赢得白头闲处坐，一竿风月有谁争。
　
　　次韵清溪樊主簿

　　欲致皇恩浃羽鳞，天涯地角尽如春。当年款款曾忘死，今日区区肯患贫。正以庭闱安梓里，谁知魂梦达枫宸。海邦一见如畴昔，心旅相知亦宿因。
　
　　次韵余纯臣通判球琅轩

　　耸翠凌空不少盘，回环使宅对千峦。高华谁为球琅辟，劲节相怜霜雪寒。引得凤来缘有实，化为龙去始堪看。桐庐寂寞烟云暝，惆怅无人近钓竿。
　
广陵集补钞

　 
　　王令
　　韩幹马

　　天宝天子盛天厩，吐番入马上天寿。紫衣牧吏偏坐前，骑入金门不容骤。西极苜蓿为谁肥，六闲飞黄卧嗟瘦。乾元殿下谁把笔，当年人无出幹右。传闻三马同日死，死魄到纸气方就。铁勒夹口重两衔，墨丝卓尾合双纽。天门未上人就观，老胡惊嗟失开口。生搜朔野空毛群，死断世工无后手。当时天子惜不传，送入御府置官守。胡尘勃郁燕蓟来，宫阙萧骚既闻后。谁拼千金出手收，足踏万里避奔走。几经蹂蹀道边尘，今日宁无纸上垢。尊前病客不识书，俱惊骨气世未有。冀北骏足无时无，生不逢幹死空朽。世工无手不肯休，往往气骨陋如狗。
　
　　假山

　　鲸牙鲲鬛相摩捽，巨灵戏撮天凹突。旧山风老狂云根，重湖冻脱秋波骨。我来谓怪非得真，醉揭碧海瞰蛟窟。不然禹鼎魑魅形，神颠鬼肋相撑揬。


后山集补钞

　 
　　陈师道
　　丞相温公挽词

　　恭默思良弼，诗书正百工。事多违谢传，天遽夺杨公。一代风流尽，三师礼数崇。若无天下议，美恶并成空。
　
　　百姓归周老，三年待鲁儒。俗方随日化，身已要人扶。玉几虽来晚，明堂讫授图。心知死诸葛，终不羡曹蜍。
　
　　少学真成己，中年讬著书。辍耕扶日月，起废极吹嘘。得志宁论晚，成功不原馀。一为天下恸，不敢爱吾庐。
　
　　嘲秦覯

　　长铗来夜帐空，衡阳回雁耳偏聪。若为借与春风看，无限珠玑咳唾中。
　
　　曾南丰先生挽词

　　早弃人间事，真从地下游。丘原无起日，江汉有东流。身世从违里，功名取次休。不应须礼乐，始作后程仇。
　
　　精爽回长夜，衣冠出广庭。勋庸留琬琰，形像付丹青。道丧馀篇翰，人亡更典刑。侯芭才一足，白首《太玄经》。
　
　　赋宗室士暕高轩过图

　　滕王蛱蝶江都马，一纸千金不当价。异才天纵非力能，画工不是甘为下。今代风流数大年，含毫落笔开山川。忽忘朽老压尘底，却怪凫鸿堕目前。尔来八二复秀出，万里河山才咫尺。眼边安得有突兀，复似天地初开辟。明窗写出高轩过，便逐愈湜闻吟哦。晚知书画真有益，却悔岁月来无多。官禁修严断过访，时於僻寺逢税鞅。秀润如行琮璧闲，清明似引星辰上。忧悲愉怢百不平，河擘太华东南倾。平生秀句寰区满，拾掇馀弃成丹青。平湖远岭开精神，斗觉文字生清新。未许二豪今角立，要知旁有卫夫人。
　
　　寄曹州晁大夫

　　堕絮随风化作尘，黄楼桃李不成春。只今容有名驹子，困倚栏干一欠伸。
　
　　规禅停云斋

　　净居众天人，宫殿随所适。少仕老不归，重门闭榛棘。道人秀丛林，妙语出禅寂。是身如浮云，随处同建立。平生与二子，嗜好助一律。我此复助缘，语绮已多责。何年一把茅，据坐孤崒嵂。呵佛骂祖师，涂湖千五百。
　
　　次韵晁无斁夏雨

　　咫尺隔山海，作书问如何。蚁垤既畜粮，蛙窟如鸣鼍。积暑复一雨，斧斫仍手摩。钩窗欲悬麻，出门已横河。人言月离毕，未必致滂沱。东皋繁草木，兰艾不同科。惊鱼畏密罟，独鸟鸣南柯。稍无虫飞喧，复觉蝉语多。因声作好恶，与物殊未和。卧闻夜来雨，归种故山禾。百年须下泽，万里付长罗。先生断百好，尚以诗作魔。缩子万言手，听渠七字哦。室迩人则远，燕默劳者歌。思君得老瘦，触热生积痾。
　
　　和黄预感秋

　　宿云护朝霜，秋阳佐残暑。蝇痴驱复来，汗下拭莫御。庭梧自黄陨，风过成夜语。幸是可怜生，胡然遽如许。黄生多新诗，如盆茧抽绪。唱高难《欸乃》，隽永得<口父>咀。意合无古今，投暗有迎拒。名成弟子韩，价重先生楮。向来得斯人，孰谓余龃龉。晚炊邻僧米，昼拾狙公芧。甘酸皆适口，霜黄未登俎。门有曲逆车，谤甚北山女。宁为沟中断，不作太仓鼠。老退无好怀，续明然两炬。搔首不成眠，寒蛩促机杼。
　
　　和魏衍三日

　　林花女颊红，春水瓜头绿。步蹇我三休，来同君一足。苦嗟所历小，不尽千里目。暮景向昏鸦，归途取修竹。
　
　　陈留市隐者

　　陈留人物后，疑有隐屠耕。斯人岂其偶，满腹一杯羹。婷婷小家子，与翁同醉醒。薄暮行且歌，问之讳姓名。子岂达者与，槁竹聊一鸣。老生何所因，稍稍声过情。闭门十日雨，吟作饥鸢声。诗书工发冢，刀{尔}得养生。飞走不同穴，孔突不暇黔。
　
　　城南寓居

　　游子暮何归，韦杜城南村。秋水深可测，挽衣踏行云。道暗失归处，栖鸟故不喧。牛羊闭篱落，稚子犹在门。
　
　　送苏公知杭州

　　平生羊荆州，追送不作远。岂不畏简书，放麑诚不忍。一代不数人，百年能几见。昔如马口衔，今为禁门键。一雨五月凉，中宵大江满。风帆目力短，江空岁年晚。
　
　　次韵苏公涉颍

　　冲风不成寒，脱木还自奇。坐看白日晚，起行清颍湄。三穴未为得，一舟不作痴。路暗鸟遗音，江清鱼弄姿。宇定怪物变，意行觉舟迟。公与两公子，妙语含风漪。但怪笑谈剧，莫知宾主谁。得句未肯吐，郁郁见睫眉。相从能几何，行乐当及兹。生忍自作难，百忧间一嬉。时寻赤眼老，不探黄口儿。解公头上巾，一洗七年缁。至洁而纳活，此水真吾师。须公晓二子，人自穷非诗。
　
　　和魏衍闻莺

　　春力着人朝睡重，叶底黄鹏鸣自送。绿幕朱栏日观明，回廊侧户风帘动。昨夜春回到寒谷，好鸟飞来把修竹。整翰厉觜初一鸣，已落君诗专妙独。退红着绿春事残，后时独立知何言。侧听不尽已飞去，怀抱此时谁与论。
　
　　舟中

　　野火烧原雉昏雊，黄尘涨天牛乱斗。江间无日不风波，老去何时脱奔走。诗书满腹不及□，遮日宁须钓竿手。愧尔茅檐炙背人，仰目青天搔白首。
　
　　次韵无斁雪后

　　闭合春云薄，开门夜雪深。江梅犹故意，湖雁起归心。草润留馀泽，窗明度积阴。殷勤报春信，屋角有来禽。
　
　　雪后黄楼寄负山居士

　　林庐烟不起，城郭岁将穷。云日明松雪，溪山进晚风。人行图画里，鸟度醉吟中。不尽山阴兴，天留忆戴公。
　
　　秋怀示黄预

　　窗鸣风历耳，道坏草侵衣。月到千家静，林昏一鸟归。冥冥尘外趣，稍稍眼中稀。送老须公等，秋棋未解围。
　
　　除棣学

　　老作诸侯客，贫为一饱谋。折腰真耐辱，捧檄敢轻投。早作千年调，中怀万斛愁。暮年随手尽，心事许溟鸥。
　
　　除官

　　扶老趋严召，徐行及圣时。端能几字正，敢恨十年迟。肯着金根谬，宁辞乳媪讥。向来忧畏断，不尽鹿门期。
　
　　除夜

　　七十已强半，所馀能几何。悬知暮景促，更觉后生多。遁世名为累，留年睡作魔。西归端着便，老子不婆娑。
　
　　元日

　　老境难为节，寒梢未得春。一官兼利害，百虑孰疏亲。积雪无归路，扶行有醉人。望乡仍受岁，回首向松筠。
　
　　雪中寄魏衍

　　薄薄初经眼，辉辉已映空。融泥还结冻，落木复沾丛。意在千山表，情生一念中。遥知吟榻上，不道絮因风。
　
　　雪

　　初雪已覆地，晚风仍积威。木鸣端自语，鸟起不成飞。寒巷闻惊犬，邻家有夜归。不无惭败絮，未易泣牛衣。
　
　　雪意

　　睡眼拭朦胧，开门雪已浓。客来迷旧径，虎过失新踪。浦远浑无鹤，林疏只有松。借留如不解，酒兴若为供。
　
　　榆关书不到，雪又满平芜。指冷频呵玉，胸寒屡掩酥。绿斟冬至酒，红拥夜深炉。塞上风沙恶，征衣得达无。
　
　　十五夜月

　　向老逢清节，归怀托素晖。飞萤元失照，重露已沾衣。稍稍孤光动，沉沉万籁微。不应明白发，似欲劝人归。
　
　　放怀

　　施食乌鸢喜，持经鸟鼠听。杖藜矜矍铄，顾影怪伶俜。门静行随月，窗虚卧见星。拥衾眠未稳，艰阻饱曾经。
　
　　送秦覯

　　士有从师乐，诸儿却未知？欲行天下独，信有俗间疑。秋入川原秀，风连鼓角悲。目前?犬类，未必慰亲思。
　
　　送外舅郭大夫夔路提刑

　　天险连三峡，官曹据上游。百年双鬓白，万里一身浮。可使人无讼，宁须意外忧。平生晏平仲，能费几狐裘。
　
　　别乡旧

　　数有中年别，宽为满岁期。得无鱼口厄，聊复雁门踦。齿脱心犹壮，秋清意自悲。平时郡文学，邓禹得三为。
　
　　别负山居士

　　田园相与老，此别意如何。更病可无酒，犹寒已自和。高名胡未广，诗兴尚能多。沙草东山路，犹烦一再过。
　
　　老柏

　　岁月那能记，风霜亦饱经。辉辉垂重露，点点泊流萤。色与江诐共，声留静后听。转因枯槁后，润泽出新青。
　
　　归雁

　　弧矢千夫志，潇湘万里秋。宁为宝筝柱，肯作置书邮。远道勤相唤，羁怀误作愁。聊宽稻粱意，宁复网罗忧。
　
　　和黄充实咏榴花

　　春去花随尽，红榴暖欲然。后时何所恨，处独不祈怜。叶叶自相偶，重重久更鲜。流珠沾暑雨，改色淡朝烟。著子专寒酒，移根擅化权。愧非无价手，刻画竟难传。
　
　　病起

　　今日秋风裹，何乡一病翁。力微须杖起，心在与谁同。注水瓶花醒，吹新鼎药空。百年先得老，三败未为穷。
　
　　别宝讲主

　　此地相逢晚，他方有胜缘。咒功先服猛，戒力得扶颠。暂息三支论，重参二祖禅。夜床鞋脚别，何日着行缠。
　
　　钜野少泊

　　蒲港牵丝直，平湖坠镜清。顺流风借便，捷路雪初晴。鸟度欲何向，鸥来只自惊。有行须快意，安得易为情。
　
　　野望

　　霜叶红於染，吹花落更馨。平江行诘曲，小径夹葱青。度鸟开愁眼，遥山入画屏。畏人惟可饮，从俗却须醒。
　
　　湖上

　　湖上难为别，梅梢已着春。林喧乌啄啄，风过水鳞鳞。缘有三年尽，情无一日亲。白头厌奔走，何地与为邻。
　
　　寓目

　　曲曲河回复，青青草接连。去帆风力满，来雁一声先。野旷低归鸟，江平进晚牵。望乡从此始，留眼未须穿。
　
　　晚游九曲院

　　冷落丛祠晚，回斜狭路赊。平荷留夜雨，惊鸟过邻家。云暗重重树，风开旋旋花。病身无俗事，待得后归鸦。
　
　　后湖晚坐

　　水净偏明眼，城荒可当山。青林无限意，白鸟有馀闲。身致江湖上，名成伯季间。目随归雁尽，坐待暮鸦还。
　
　　宿齐河

　　烛暗人初寂，寒生夜向深。潜鱼聚沙窟，坠鸟滑霜林。稍作他方计，初回万里心。还家只有梦，更着晓寒侵。
　
　　寄送定州苏尚书

　　初闻简策侍前旒，又见衣冠送作州。北府时清惟可饮，西山气爽更宜秋。功名不朽聊通袖，海道无违具一舟。枉读平生三万卷，貂蝉当复自兜牟。
　
　　和黄预七夕

　　盈盈一水不斯须，经岁相过自作疏。坐待翔禽报佳会，径须飞雨洗香车。超腾水部陈篇上，收拾愚溪作赋馀。信有神仙足官府，我宁辛苦守残书。
　
　　次韵何子温祈晴

　　九虎当关信不传，烧烟才上已回天。驱除雾雨还朝日，畜缩涛波复二川。夺目光华开秀句，堆场藁秸验丰年。从今更上中和颂，少费将军九万笺。
　
　　和和叟梅花

　　百卉前头第一芳，低临粉水浸寒光。卷帘初认云犹冻，逆鼻浑疑雪亦香。鼎实自应终有待，天真不假更匀妆。江南望断无来使，且伴诗翁入醉乡。
　
　　送王元均贬衡州兼寄元龙

　　先生秀句满天东，二子缘渠再得穷。诗礼向来堪发冢，孙刘能使不为公。炎方瘴疠避轩豁，故国山河开始终。传语元龙要相识，江湖春动有来鸿。
　
　　句

　　昔日剜疮今补肉，百孔千窗容一罅。拆东补西裳作带。人穷令志短。百巧千穷只短檠。起倒不供聊应俗。经事长一智。称家丰俭不求馀。卒行好步不两得。巧手莫为无面饼。不应远水救近渴，留渴须远井。瓶悬闲终一碎。急行宁小缓。早作千年调，一生也作千年调。拙勤终不补。斧斫仍手摩。惊鸡透篱犬升屋。割白鹭股何作难。藨贤仍睹命。


丹渊集补钞

　 
　　文同
　　秦王卷衣

　　咸阳秦王家，宫阙明晓霞。丹文映碧镂，光采相钩加。铜螭逐银霓，压屋惊蟠挚。洞户锁日月，其中光景赊。春风动珠箔，鸾额金窠斜。美人却扇坐，羞落庭下花。闲弄玉指环，轻冰扼红牙。君王顾之笑，为驻七宝车。自卷金缕衣，龙鸾蔚纷葩。持以赠所爱，结欢期无涯。
　
　　王昭君

　　绝艳生殊域，芳年入内庭。谁知金屋宠，只是信丹青。
　
　　几岁后宫尘，今朝绝国春。君王重恩信，不欲遣他人。
　
　　极目胡沙满，伤心汉月圆。一生埋没恨，长入四条弦。
　
　　新晴山月

　　高松漏疏月，落影如画地。徘徊爱其下，及久不能寐。怯风池荷卷，病雨山果坠。谁伴予苦吟，满林啼络纬。
　
　　春闰

　　枕带萦春意，窗纱漏晓光。蟏蛸伤远别，鶗鴂感流芳。妆匣蒸残粉，薰炉减旧香。洞房灯烛外，只有梦悠扬。
　
　　咏鹭

　　避雨竹间点点，迎风柳下翩翩。静依寒蓼如画，独立晴沙可怜。
　
　　塘上行

　　寒塘涨新雨，艳艳翠波满。沙晴步声涩，风引罗带缓。蒲牙妒舌利，荷叶欢心卷。生平玉衣梦，至此神亦诞。徒诵《小星》篇，无人觉肠断。
　
　　钓竿

　　霜刀裁绿筠，桂饵挂轻缗。敛迹天地间，侧身江海滨。悠悠宝帐夜，寂寂烟波春。何时投竿归，再与君子亲。
　
　　采莲曲

　　绿缬裆，红绣裳，衫盘蜂蝶裙鸳鸯。雕瑰错宝垂鬓长，紫冒翠盖行新妆。蹁跹曲堤下回塘，画桡送入波中央。罗袖卷起金钏光，摇轻撼脆敲短芒。丹琼绀玉低复昂，沾裛 薄粉扑嫩黄。蚕腰蛛腹丝飘扬，列坐彩舫求比方。笑声吃吃动明珰，挨蒲拂蓼次岸旁。风吹落霞供晚凉，西城鸦鸦啼女墙。归来索酒酌满觞，吴屏蜀帐围象床。困卧不起灯烛张，琉璃盎缶丛生香。
　
　　芳树

　　庭前有芳树，秾阴满轩碧。莫惜更携酒，醉此青春色。朝来见鶗鴂，飞鸣绕其侧。光景不可留，徒遣君叹息。
　
　　起夜来

　　晓窗明绿纱，蜀锦压春卧。横腮虎魄冷，惊起新梦破。玲珑转条脱，缥缈梳矮堕。高轴响银床，时误君车遇。
　
　　贵侯行

　　将军功勋满旂常，昨日赐对开明光。腰系橐驮紫金钮，爵号进拜诸侯王。干衣翩翩弄春景，大第高门临万井。但愿刺闺无羽檄，当宫中都奉朝请。
　
　　朱樱歌

　　金衣珍禽弄深樾，禁筑朱樱斑若缬。上幸离宫促荐新，藤篮宝笼貂珰发。凝霞作丸珠尚软，油露成津蜜初割。君王日午坐猗兰，翡翠一盘红靺鞨。
　
　　拾羽曲

　　新罗砑红裙褶齐，彩缕刺衫花倒提。新晴暖日丽烟草，金兽啮锁藏春闺。朱桥逼江晓沙白，锦带交风大堤窄。兰洲遗翎得残碧，归来惊飞上娇额。
　
　　题东岩隐者壁

　　青峰丛丛拥危壑，绿树团团扶曲阁。幽人睡起漱寒泉，坐看一林山雨落。岩前火气杂芝术，涧下苔痕乱猿鹤。自怜尘土满衣衫，欲解从君今尚莫。
　
　　东山亭

　　朝阳之峰乃天设，曲岭长冈地盘结。下临绝涧走萦回，上耸危亭飞<山截>嵲。晚云几处水墨画，秋树数番红绿缬。安能恰会此时闲，静与诗翁吟晓雪。
　
　　水边春半

　　芹牙差差兰笋短，石渠冰销水色浅。倡情冶思不可奈，好鸟间开花婉娩。鲜衫翠裾者谁氏，行歌杨枝惜时晚。临流有客抱危膝，苦调长谣问谁遣。
　
　　采药归晚因宿野人山舍

　　东岩阴深崖巘古，夹涧垂泉结鹅乳。我来采药晚忘归，试宿荆扉问鸡黍。春风满林灯火冷，一夜不眠山月苦。平明携策下青苍，松叶纷纷洒新雨。
　
　　后溪晚步

　　阴阴芳树暗回堤，路入蒙笼转野溪。泽雉应媒高复下，林鸦引子歇还啼。青蒲宛宛全淹水，紫笋斑斑半出泥。倚杖风前感时节，乱烟斜日一蝉嘶。
　
　　山中新晴

　　山中新晴晓烟暖，散带颓冠漱岩畔。海盐未去猿鹤喜，柴桑初归松菊乱。林间馀雨时一滴，岭上飞云忽双断。安能举手恣扶摇，欲共高鸿拂霄汉。
　
　　晓入东谷

　　振缨效王官，释耒去乡县。十年始还此，景物觉尽变。东谷素所爱，乍到若创见。烟云引晨策，数里入葱蒨。明霞照溪口，花草露初泫。长松盘高岗，竦竦擢秀干。垂阴杂群木，上欲接霄汉。柔萝互钩锁，揽地走荒蔓。修篁揭其间，万个挺若箭。登临怆旧历，眺听悦新玩。读书破茅庐，径彴已漂断。唯馀舍南水，尚吐石窦溅。潺潺落危壑，衮衮引飞练。临流濯尘襟，照影相观面。功名竟何所，旅迹转孤贱。引手谢猿鹤，深惭尔惊怨。
　
　　夏树

　　夏树始繁密，条缕方且柔。左右覆吾庐，合如张碧油。新蝉噪晴午，馀响藏深幽。轩窗转炎日，清影为我留。蚊蚋亦取庇，闹若春雨稠。拂挥不停手，咀嚼胡尔雠。何当薰风来，一与扫荡收。吾将就高荫，濯足临寒流。
　
　　田舍

　　园林晓气清，篱巷夕阳明。石窦闻寒碓，烟坡见晚耕。豚蹄供祷赛，龟壳问阴晴。欲识丰年乐，村村鸡犬声。
　
　　采桑

　　溪桥接桑畦，钩笼呼群过。今朝去何早，向晚蚕恐卧。家家五十日，谁敢一日惰。未言给私用，且以应官课。
　
　　张少愚书院

　　涧水侵断桥，车马不得通。飞岚积庭础，秋藓垂紫茸。窗纸烂溪雨，帘衣拆林风。主人殊未归，使我烟景空。
　
　　永泰刘令清曦亭

　　木杪照初日，卷帘知晓晴。轩窗无限思，图史有馀清。露下蒙花重，风来泛竹轻。何须嫌五斗，持此谢渊明。
　
　　惜花

　　胡蜂采花花气薄，黄鸟啄花花蕊落。林风吹花花片乱，池水浸花花色恶。少年惜花会花意，晴张青帏雨油幕。劝君直须为花饮，明日春归空晚萼。
　
　　均逸亭

　　亭宇跨城端，新苔磴道盘。风光晴水石，烟景暮林峦。簿领仍多暇，宾从每尽欢。何由掉尘鞅，聊问借阑干。
　
　　青山道

　　冥冥青山道，丛木含古烟。远客事行役，未晚不敢前。乳虎正养子，采食大路边。但顾己所急，其谁辨愚贤。
　
　　秋兴二首

　　晨风吹茂林，夕露下芳畹。秋容变憔悴，复此白日短。萧萧岁华暮，冉冉节物换。浩叹倚前楹，使我心曲乱。
　
　　百虫感秋阴，入夜声更切。问尔苦何事，到晓啼不歇。盈庭不可止，蓊菱藏万穴。会是天运然，相将送凋节。
　
　　书隐者壁

　　枳棘分三径，猿猱结四邻。茂林修竹地，枕石漱流人。看雨搘藤杖，迎风卸葛巾。我来怀愧甚，衣上有红尘。
　
　　苍溪山寺

　　正午风色高，遂泊苍溪县。层崖抱林木，有寺藏葱蒨。出船步危磴，荫密颇萦转。上到金仙家，缘空列台殿。修篁挂悬溜，坐觉炎暑变。老僧晓经论，言语何贯穿。引我上高阁，阑干俯江面。寥寥百里内，山水尽奇观。谁谓羁旅中，所见皆所愿。汀洲白鸟聚，井邑青烟散。乐此暮忘归，疏钟起岩畔。徙倚下松门，尚怪舟人唤。
　
　　呈里中诸友

　　君莫嗔我不读书，君莫笑我不饮酒。更精文史岂足用，渐老欢娱复何有。负郭安得二顷田，举家已聚三十口。山中更无百日闲，淅淅西风驱马首。
　
　　书绿帷亭壁

　　乔木绕舍如绿帏，群山四面寒参差。春禽入秋啼自别，早云到暮归常迟。庭前好菊劝饮酒，案上佳纸邀吟诗。闲居数月兴便野，浑忘簿书相聒时。
　
　　墨君堂

　　嗜竹种复画，浑如王掾居。高堂倚空岩，素壁交扶疏。山影覆秋静，月色澄夜虚。萧爽只自适，谁能爱吾庐。
　
　　登邠州城楼

　　试此望摇落，秋襟成惘然。客怀伤薄暮，节物感穷边。断烧侵高垒，微阳入晚川。年来旧山意，常与雁翩翩。
　
　　登山城书事

　　节物感羁旅，连空生塞阴。乱鸿寒渚远，群雀晚丛深。霜重泾滩出，烟高陇树沉。岁华徒自老，幽愤满登临。
　
　　送夏殿直

　　霜树东门晓，清寒满客衣。一樽从此别，百两几时归。漆水鱼初荐，梁园雪正飞。高堂今远郡，须念报春晖。
　
　　宜禄昭仁寺后轩

　　危栏凭绝壑，欲奈此时何。但有夕阳处，就中秋色多。与谁同徙倚，空自发吟哦。便觉成羁旅，归心逐雁过。
　
　　玉峰园经春不得一过因成诗呈同官约游

　　春来少嬉游，俗事日相耗。南园只城外，累月不一到。花香雨后歇，树色风中老。惟有岩下泉，犹能涤幽抱。
　
　　亭口

　　林下翩翩雁影斜，满村红叶映人家。岩头孤寺见横阁，有客独来登暮霞。
　
　　浅水原

　　鹑觚西北地鳞鳞，此处当年起战尘。见说如今沟垅下，断锋残镞属耕民。
　
　　运判南园瞻民阁

　　青都高与紫霄通，独此危栏望不穷。万岭过云秋色里，一峰擎雪夕阳中。檐楹晓落天仓月，窗户晴吹石阙风。民吏安闲财赋足，管弦时复在层空。
　
　　雨过侧调

　　阴车飞空载急雨，雨过林塘若新换。柽花浮波鱼误食，松子落屋鸟惊弹。白云挂树久不起，青烟泊草殊未散。东园傲吏爱高竹，把卷倚风头发乱。
　
　　静林诗僧已老

　　七十吟中老，清风满旧林。倚筇秋岸远，围衲夜房深。未得云空在，将成月已沉。生平苦如此，谁是识师心。
　
　　彭山县居

　　公馆静寥寥，园亭景物饶。溪光明短彴，树影阴危谯。山鸟忽双下，池鱼时一跳。主人王事简，文酒日逍遥。
　
　　送郭方叔南充簿

　　六月东山道，炎风满去鞍。谯周之旧里，仇览此官初。簿领无烦壅，图书好燕安。清朝名路阔，慎勿学长叹。
　
　　题鹤鸣化上清宫

　　秘宇压孱颜，飞梯上屈盘。清流抱山合，乔树来云寒。地古芝英折，岩秋石乳乾。飚轮游底处，空自立层坛。
　
　　寄楞严大师

　　锦官城里寺，一室若云峰。水缩秋吟鼎，霜低夜讲松。住斋尘入钵，出定藓生筇。曾听三摩义，居常梦晓钟。
　
　　莺

　　浓染羽毛深画眉，晓来风日正晴时。只应自道新声好，啼遍后园花万枝。
　
　　房公湖

　　一顷清波四面平，宛然唐相旧经营。高秋林木形容老，落日楼台彩绘明。有景可寻兰棹远，无幽不入竹桥横。二年所得官居乐。岂厌频来缓带行。
　
　　什邡道中

　　驱马下遥川，残阳促晚鞭。高林夹广道，乱水入平田。村落晴如画，桑林昼起烟。飞鸿正南下，归意满云边。
　
　　步月

　　掩卷下中庭，月色浩如水。秋气凉满襟，松阴密铺地。百虫催夜去，一雁领寒起。静念忘世纷，谁同此佳味。
　
　　斗碧亭

　　雨馀山景鲜，风定水光好。晴阳破宿雾，秀色浓可扫。平时一樽酒，野客共倾倒。朝暮山水间，年华不知老。
　
　　夜声

　　秋风动衰草，槭槭响夜月。其下有鸣蛩，到晓啼不歇。乃知摇落时，众籁自感发。安得苦吟人，不能为一吷。
　
　　近日

　　近日簿书全简少，吏人惟趁两衙休。归来便只寻冠屦，远遍林亭山上头。
　
　　忆西湖旧游

　　西湖晴碧晚溶溶，与客常来坐好风。记得有人歌小玉，月明犹在画船中。
　
　　山园

　　久雨无所适，新晴步山园。西风满高林，败叶惊已翻。时节急如此，世事安可论。夜归灯下吟，寒虫伴幽喧。
　
　　观音院怪松

　　怪松屡见无如此，每度来观说向僧。若遇风雷宜守护，恐生头角便飞腾。秋声绕殿随斋磬，夜影侵廊对佛灯。韦偃毕宏今不在，欲求人画有谁能。
　
　　寄纪禅师

　　自笑尘中游宦客，长输林下坐禅僧。水田百亩一区宅，归老城南何日能。
　
　　吾友务深有叹琴之什运使子骏答之佳章务深亦使余继作

　　白水满方湖，山中好秋色。逋翁促瑶轸，来坐湖水侧。临风起高调，此兴浩无极。波静戢游鳞，云空矫飞翼。萧条变林野，万籁一以息。且莫缓商弦，令人涕横臆。
　
　　山斋

　　职事凡少休，馀复不经眼。幽斋设横榻，尽日对层巘。遥怀寄浩荡，静想萦<山蹇>嵼。松雨润书奁，竹风吹酒盏。荣名付傲兀，胜事入清简。虽有旧林泉，何须嗟去晚。
　
　　属疾梧轩

　　高梧覆新叶，满院发华滋。白日一何永，清阴闲自移。暖虫垂到地，晴鸟语多时。病肘倚枯几，泊然忘所思。
　
　　北园

　　春风有多少，尽入使君家。当与郡人乐，满园桃李花。
　
　　提葫芦

　　花开已堪摘，酒熟正好沽。山禽会人意，劝我提葫芦。
　
　　过朝天岭

　　双壁相参万木深，马前猿鸟亦难寻。云容杳杳断鸿意，风色萧萧行客心。山若画屏随峡势，水如衣带转岩阴。生平来往成何事，且倚钩栏拥鼻吟。
　
　　过青泥

　　铁山正月雪交加，欲探东风未有涯。才过青泥春便好，水边林下见梅花。
　
　　天汉桥

　　风吹两岸菰蒲乾，日洒一汀凫鹜寒。夜深霜月照湖水，须上此桥凭画栏。
　
　　折杨柳

　　垂杨百尺临池水，风定烟浓盘不起。欲折长条寄远行，想到君旁已憔悴。

襄阳集补钞

　 
　　米芾
　　除书学博士初朝谒呈时宰

　　半生湖海看青山，惯佩笭箵揽辔艰。晓起初驰朱雀路，霜华惭缀紫宸班。百寮卑处瞻丹陛，五色光中望玉颜。浪说书名落人世，非公那解彻天关。
　
　　怀南唐砚山

　　砚山不复见，哦诗徒叹息。唯有玉蟾蜍，向余频泪滴。
　
　　琴诗

　　澹乎无味中，指下清音发。□□□□□，空山堕凉月。
　
　　开先寺观瀑布

　　度挟扪青玉，临深坐绿苔。水从双剑下，山挟两龙来。春暖花惊雪，林空石迸雷。尘缨聊此濯，欲去首重回。
　
　　中秋登海岱楼

　　目穷淮海两如银，万道虹光育蚌珍。天上若无修月户，桂枝撑损向西轮。
　
　　拜中岳命作

　　云水心常结，风尘面久虚。重寻钓鳌客，初入选仙图。鼠雀真官耗，龙蛇与众俱。却怀闲禄厚，不敢著潜夫。
　
　　瑞岩庵清晓

　　西山月落楚天低，不放红尘点翠微。鹤唳一声松露滴，水晶寒湿道人衣。
　
　　送王涣之彦舟

　　集英春殿鸣捎歇，神武天临光下彻。鸿胪初唱第一声，白面王郎年十八。神武乐育天下造，不使敲抨使传道。衣锦东南第一州，棘璧湖山两清照。襄阳野老渔竿客，不爱纷华爱泉石。相逢不约约无逆，舆握古书同岸帻。淫朋嬖党初相慕，濯发洗心求易虑。翩翩辽鹤云中侣，土苴尫鸱那一顾。迩来器业何深至，湛湛具区无底止。可怜一点终不易，枉驾殷勤寻漫士。漫士平生四方走，多与群才并肩肘。少有俳辞能骂鬼，老学鸱夷但存口。一官聊具三径资，取舍殊途莫回首。
　
　　阊门舟中戏作呈伯原

　　蘋风忽起吹舟悍，雨打图书藏里乱。阊门咫尺不安流，星宿浮槎寄江汉。吴王故苑古长洲，潮汐池边一伫留。秀蕙芳兰无处所，荒莞丛苇满清流。
　
　　题苏之孟家薛稷二鹤

　　辽海未须顾蝼蚁，仰霄孤唳留清耳。从容雅步在庭除，浩荡闲心存万里。乘轩未失入佳谈，写真不妄传诗史。好艺心灵自不凡，臭秽功名皆一戏。武功中令应天人，束发辽阳侍帝宸。连城照乘讵称宝，黄图礼诰谁珍真。百龄生我欲公起，九原萧萧松薿薿。得公遗物非不多，赏物怀贤心未已。
　
　　重九会郡楼

　　山清气爽九秋天，黄叶红茱满泛船。千里结言宁有后，群贤毕至漫居前。杜郎闲客今焉是，谢守风流古所传。独把秋英缘底事，老来情味向诗编。
　
　　咏潮

　　怒气号声迸海门，州人传是子胥魂。天排云阵千家吼，地拥银山万马奔。高与月轮参朔望，信如壶漏报朝昏。吴亡越霸成何事，一唱渔歌过远村。
　
　　五代杨氏据江封金山龙王为下元水府在其下虽大水不能没余登山赋系以诗

　　插云楼殿压沧冥，笑语风狂伴暑清。谁为决云开皓月，练飞雪卷看潮生。
　
　　壮观亭

　　邀宾壮观不辞寒，玉立风神气上干。欲识谢公清兴处，千重岩岭雪漫漫。

山谷集补钞

　 
　　黄庭坚
　　记梦

　　众真绝妙拥灵君，晓然梦之非纷纭。窗中远山是眉黛，席上榴花皆舞裙。借问琵琶得闻否，灵君色庄妓摇手。两客争棋烂斧柯，一儿坏局君不呵。杏梁归燕语空多，奈此云窗雾阁何。
　
　　宗室公寿挽词

　　昔在熙宁日，葭莩接贵游。题诗奉先寺，横笛宝津楼。天纲恢中夏，宾筵禁列侯。但闻刘子政，头白更清修。
　
　　观伯时画马礼部试院作

　　仪鸾供帐饕虱行，翰林湿薪爆竹声，风帘官烛泪纵横。木穿石盘未渠透，坐窗不遨令人瘦，贫马百萤逢一豆。眼明见此五花聪，径思著鞭随诗翁，城西野桃寻小红。
　
　　题画屏六言

　　胡蝶双飞得意，偶然毕命纲罗。群蚁争收坠翼，策勋归去南柯。
　
　　水仙花

　　淤泥解作白莲藕，粪壤能开黄玉花。可惜国香天不管，随缘流落小民家。
　
　　青奴

　　秾李四弦风拂席，昭华三弄月侵床。我无红袖堪娱夜，正要青奴一味凉。
　
　　题花光为曾公衮作水边梅

　　梅蕊触人意，冒寒开雪花。遥怜水风晚，片片点汀沙。
　
　　题石牛洞石上

　　郁郁窈窈天官宅，诸峰排霄帝不隔。六时谒天开关钥，我身金华牧羊客。羊眠草闲我世闲，高真众灵思我还。石盆之中有甘露，青牛驾我山谷路。
　
　　牧童

　　骑牛远远过前村，吹笛风斜隔陇闻。多少长安名利客，机关用尽不如君。
　
　　绝句

　　叠送香罗浅色衣，著来香气入书帏。到家慈母惊相问，为说王孙脱赠时。
　
　　周昉美人琴阮图

　　周昉富贵女，衣饰新旧兼。髻重发根急，妆薄无意添。琴阮相与娱，听丝不停手。敷腴竹马郎，跨马欲折柳。
　
　　观秘阁苏子美题壁诗

　　仁祖康四海，本朝盛文章。苏郎如虎豹，孤啸翰墨场。风流映海岱，俊锋不可当。学书窥法窟，当代见崔张。银钩刻琬琰，虿尾回缣缃。擢登群玉府，台阁自生光。春风吹晓雨，禁直梦沧浪。人声市朝远，帘影花竹凉。秋河湔笔砚，怨句挟风霜。不甘老天禄，试欲叫未央。小臣胆如斗，侏儒俸一囊。请提师十万，奉辞问犬羊。归鞍饮月支，伏背笞中行。人事多乖迕，南迁浮夜航。此时调玉烛，日行中道黄。柄臣似牛李，倾夺谋未臧。鲁酒围邯郸，老龟祸枯桑。兼官百郡邸，报赛用岁常。招延青云士，共醉椒糈觞。俗客避白眼，傲歌舞红裳。谤书动宸极，牢户系桁杨。一纲收冠盖，九冲人走藏。庖丁提刀立，满志无四旁。论罪等饕餮，囚衣御方良。姑苏麋鹿疃，风月在书堂。永无湔祓期，山鬼共幽篁。万户封侯骨，今成狐兔冈。迩来四十年，我亦校书郎。雄文终脍炙，妙墨见垣墙。高山仰豪气，峥嵘乃不亡。张侯开诗卷，词意尚轩昂。草书十纸馀，雨漏古屋廊。诚知千里马，不服万乘箱。遂令驾鼓车，此岂用其长。事往飞鸟过，九原色莽苍。敢告大钧手，才难幸扶将。
　
　　答王道济寺丞观许道宁山水图

　　往逢醉许在长安，蛮溪大砚磨松烟。忽呼绢素翻砚水，久不下笔或经年。一日踏门闯白首，巾冠欹斜更索酒。举杯意气欲翻盆，倒卧虚樽将八九。醉拈枯笔墨淋浪，势若山崩不停手。数尺江山万里遥，满堂风物冷萧萧。山僧归寺童子后，渔伯欲渡行人招。先君笑指溪上宅，鸬鹚白鹭如相识。许生再拜谢不能，元是天机非笔力。自陈精力初未衰，八幅生绢作四时。早师李成最得意，什袭自藏人已知。贵人取去弃墙角，流落几姓今知谁。大梁画肆阅水墨，四图宛然当物色。自言早过许史门，常卖一声偶然得。雨雪涔涔满寺庭，四图冷落让丹青。往来睥睨谁比数，十万酬之观者惊。客还次第阅冬夏，坐见岁序寒峥嵘。王丞来观叹啧啧，亦如我昔初见日。新诗雌黄初得实，信知君家有摩诘。我持此图二十年，眼见绿发皆华颠。许生缩手入黄泉，众史弄笔摩青天。君家枯松出老翟，颇似破屏有骨骼。时所弃愿爱惜，不诬方将有人识。
　
　　绝句

　　黄叶委庭观九州，小虫催女献工裘。金钱满地无人费，百斛明珠薏苡秋。
　
　　宿钱塘尉廨

　　平湖绕舍山无盗，官事长闲俸有金。安得终身为御寇，不辞儿女作吴音。
　
　　题东丁水

　　古人题作东丁水，自古东丁直到今。我为改名方响洞，要知山水有清音。
　
　　赠宗室大年

　　挥毫不作小池塘，芦荻江边落雁行。虽有珠帘笼翡翠，不忘烟雨罩鸳鸯。
　
　　山矾

　　北岭山矾取次开，清风正用此时来，平生习气虽料理，爱著幽香未拟回。
　
　　句

　　春将国艳熏花骨，日借黄金缕水纹。人得交游是风月，天开图画即江山。清鉴风流归贺八，飞扬跋扈付朱三。
　
　　次韵曾子开舍人游籍田载荷花归肇

　　维王调玉烛，时夏雨我田。壁挂苍龙骨，溜渠故溅溅。三推劝根本，百壳收皂坚。官司极斋明，崇丘见升烟。系马西门柳，忆听去夏蝉。剥芡珠走盘，钓鱼柳贯鲜。扫堂延枕簟，公子气翩翩。自尔欲继往，心阻如雍泉。紫微乐暇日，披襟咏风涟。红妆倚荷盖，水镜写明蠲。珠宫紫贝阙，足此水府仙。郁郁冠盖宅，追奔易雕年。能从物外赏，真是区中贤。仍闻载后乘，笼烛照婵娟。
　
　　次韵答张文潜惠寄

　　短褐不磷缁，文章近《楚辞》。未识想风采，别去令人思。斯文已战胜，凯歌偃旍旗。君行鱼上冰，忽复燕哺儿。学省得佳士，催来费符移。方观追金玉，如许遽言归。南山有君子，握兰怀令姿。但应洁斋俟，勿咏无生诗。
　
　　次韵子瞻赠王定国

　　远志作小草，蛙衣生陵屯。但为居移气，其实何足言。名下难为人丑好随手翻。百年炊未熟，一垤蚁追奔。夏日蓬山永，戎葵茂墙藩。王子吐佳句，如茧丝出盆。风姿极洒落，云气画罍樽。属有补衮章，日当宠频烦。鄙夫无他能，上车问寒温。惟思穷山去，抱犊长儿孙。
　
　　送范德孺知庆州

　　乃翁知国如知兵，塞垣草木识威名。敌人开户玩处女，掩耳不及惊雷霆。平生端有活国计，百不一试薶九京。阿兄两持庆州节，十年骐膦地上行。潭潭大度如卧虎，边人耕桑长儿女。折冲千里虽有馀，论道经邦政要渠。妙年出补父兄处，公自才力应时须。春风旍旗拥万夫，幕下诸将思草枯。智名勇功不入眼，可用折箠笞羌胡。
　
　　题王黄州墨迹后

　　掘地与断木，智不如机舂。圣人怀馀巧，故为万物宗。世有斫泥手，或不待郢工。往时王黄州，谋国极匪躬。朝闻不及夕，百壬避其锋。九鼎安盘石，一身转孤蓬。浮云当日月，白发照秋空。诸君发蒙耳，汲直与臣同。
　
　　次韵刘景文登邺王台见思

　　黄浊归大壑，涟漪绕重城。西风一横笛，金气与高明。归鸦度晚景，落雁带边声。平生知音处，别离空复情。
　
　　其二
　
　　旧时刘子政，憔悴邺王城。把笔已头白，见书犹眼明。平原秋树色，沙麓暮钟声。归雁南飞尽，无因寄此情。
　
　　其三
　
　　系匏两相忆，极目十馀城。积潦干斗极，山河皆夜明。白璧按剑起，朱弦流水声。乖逢四时尔，木石了无情。
　
　　其四
　
　　公诗如美色，未嫁已倾城。嫁作荡子妇，寒机泣到明。绿琴蛛网遍，弦绝不成声。想见鸱夷子，江湖万里情。
　
　　奉同子瞻韵寄定国

　　风云开古镜，淮海熨冰纨。王孙醉短舞，罗袜步微澜。老骥心虽在，白鸥盟已寒。斯人气金玉，视世一鼠肝。南归脱虫蛊，入对随孔鸾。忽以口语去，鼓船下惊湍。收身薄冰释，置枕泰山安。后土花药丽，海门天水宽。伐木思我友，知人良独难。遥怜须鬓绿，犹复耐悲欢。
　
　　谢黄从善司业寄惠山泉

　　锡谷寒泉撱石俱，并得新诗虿尾书。急呼烹鼎供茗事，晴江急雨看跳珠。是功与世涤膻腴，令我屡空常晏如。安得左轓清颍尾，风炉煮饼卧西湖。
　
　　省中烹茶怀子瞻用前韵

　　阁门井不落第二，竞陵谷帘定误书。思公煮茗共汤鼎，蚯蚓窍生鱼眼珠。置身九州之上腴，争名焰中沃焚如。但恐次山胸磊块，终便酒舫石鱼湖。
　
　　常父答诗有煎点径须烦绿珠之句复次韵戏答

　　小鬟虽丑巧妆梳，扫地如镜能检书。欲买娉婷供煮茗，我无一斛明月珠。知公家亦阙扫除，但有文君对相如。政当为公乞如愿，作贱远寄宫亭湖。
　
　　谢公定和二范秋怀五首邀余同作

　　西风一叶脱，迹亦不可扫。巷有白马生，朝回焚谏草。谁云事君难，是亦父子间。所要功补衮，不言能犯颜。
　
　　其二
　
　　四会有黄令，学古著勋多。白头对红叶，奈此摇落何。虽怀斫鼻巧，有斧且无柯。安得五十弦，奏此寒士歌。
　
　　其三
　
　　采莲涉江湖，采菊度林薮。插鬓不成妍，谁怜飞蓬首。平生耦耕地，风雨深稂莠。谢公遂如此，永袖绝弦手。
　
　　次韵秦覯过陈无己书院观鄙句之作

　　陈侯大雅姿，四壁不治第。碌碌盆盎中，见此古罍洗。薄饭不能羹，墙阴老春荠。惟有文字性，万古抱根柢。我学少师承，坎井可窥底。何因蒙赏味，相享当牲礼。试问求志君，文章自有礼。元钥锁灵台，渠当为君启。
　
　　题松下渊明

　　南渡诚草草，长沙慰艰难。终风埋八面，半夜失前山。远公香火社，遗民文字禅。虽非老翁事，幽尚亦可观。松风自度曲，我琴不须弹。客来欲开说，觞至不能言。
　
　　题竹石牧牛

　　野次小峥嵘，幽篁相依绿。阿童三尺箠，御此老觳觫。石吾甚爱之，勿遣牛砺角。牛砺角尚可，牛斗残我竹。
　
　　戏书秦少游壁

　　丁令威，化作辽东白鹤归，朱颜未改故人非。微服过宋风退飞，宋父拥篲待来归，谁馈百牢鸲鹆妃。秦氏乌生八九子，雅乌之兄毕逋尾。忆炊门牡烹伏雌，未肯增巢令汝栖。莫愁野雉疏家鸡，但愿主人印累累。
　
　　戏和答禽语

　　南村北村雨一犁，新妇饷姑翁哺儿。田中啼鸟自四时，催人脱袴著新衣。著新替旧亦不恶，去年租重无袴著。
　
　　次韵答斌老病起独游东园

　　万事同一机，多虑乃禅病。排闷有新诗，忘蹄出兔径。莲花生淤泥，可见嗔喜性。小立近幽香，心与晚色静。
　
　　寄黄几复

　　我居北海君南海，寄雁传书谢不能。桃李春风一杯酒，江湖夜雨十年灯。持家但有四立壁，治病不蕲三折肱。想得读书头已白，隔村猿哭瘴溪藤。
　
　　次韵几复和答所寄

　　海南海北梦不到，会合乃非人力能。地褊未堪长袖舞，夜寒空对短檠灯。相看鬓发时窥镜，曾共诗书更曲肱。作个生涯终未是，故山松长到天藤。
　
　　谢公择舅分赐茶

　　外家新赐苍龙璧，北焙风烟天上来。明日蓬山破寒月，先甘和梦听春雷。
　
　　和答元明黔南赠别

　　万里相看忘逆旅，三声清泪落离觞。朝云往日攀天梦，夜雨何时对榻凉。急雪脊令相并影，惊风鸿雁不成行。归舟天际常回首，从此频书慰断肠。
　
　　赠黔南贾使君

　　绿发将军领百蛮，横戈得句一开颜。少年圯下传书客，老去崆峒问道山。春入莺花空自笑，秋成梨枣为谁攀。何时定作风光主，待得征西鼓吹还。
　
　　宋懋宗寄夔州五十诗

　　五十清诗是碎金，试教掷地有馀音。方今台阁称多士，且傍江山好处吟。
　
　　次韵黄斌老晚游池亭

　　路入东园无俗驾，忽逢佳士喜同游。绿荷菡萏稍觉晚，黄菊拒霜殊未秋。客位正须悬榻下，主人自爱小塘幽。老夫多病蛮江上，颇识平生马少游。
　
　　次韵文少激推官纪赠

　　文章藻鉴随时去，人物权衡逐势低。扬子墨池春草遍，武侯祠庙晓莺啼。书帷寂寞知音少，幕府留连要路迷。顾我何人敢推輓，看君桃李合成蹊。
　
　　次韵闻善

　　扶醉三竿日，题诗一研埃。张罗门带雪，投辖井生苔。待得成丘垅，谁能把酒杯。常应黄菊畔，怅望白衣来。
　
　　新喻道中寄元明用觞字韵

　　中年畏病不举酒，孤负东来数百觞。唤客煎茶山店远，看人秧稻午风凉。但知家里俱无恙，不用书来细作行。一百八盘携手上，至今犹梦绕羊肠。
　
　　题小景扇

　　草色青青柳色黄，桃花零落杏花香。春风不解吹愁却，春日偏能惹恨长。
　
　　题花光画山水

　　花光寺下对云沙，欲把轻舟小钓车。更看道人烟雨笔，乱峰深处是吾家。
　
　　题郑防画夹

　　惠崇烟雨归雁，坐我潇湘洞庭。欲唤扁舟归去，故人言是丹青。
　
　　梨花

　　巧解逢人笑，还能乱蝶飞。清风时入户，几片落新衣。
　
　　次韵清虚喜子瞻得常州

　　喜色侵淫动缙绅，俞音下报谪仙人。惊回汝水间关梦，乞与江天自在春。罨画扔游冰欲泮，浣花何处月还新。凉州不是人间曲，伫见君王按玉宸。
　
　　与黔倅张茂宗

　　静居门巷似乌衣，文采风流众所归。别乘来同二千石，化民曾寄十三徽。寒香亭下方遗爱，吏隐堂中已息机。暂与计司参婉画，百城官吏借光辉。
　
　　大暑水阁听晋卿家昭华吹笛

　　蕲竹能吟水底龙，玉人应在月明中。何时为洗秋空热，散作霜天落叶风。
　
　　题大年小景

　　水色烟光上下寒，忘机鸥鸟恣飞还。年来频作江湖梦，对此身疑在故山。
　
　　梅花

　　障羞半面依篁竹，随意淡妆窥野塘。飘泊风尘少滋味，一枝犹傍故人香。
　
　　书王氏梦锡扇

　　压枝梅子大于钱，惭愧春光又一年。亭午无人初破睡，杜鹃啼在柳梢边。
　
　　题王晋卿平远

　　风流子晋罢吹笙，小笔溪山刮眼明。相倚鸳鸯得偎映，一川风雨断人行。
　
　　题觉海寺

　　缸烟郁郁水沈犀，水远禅床竹绕溪。一段秋蝉思高柳，夕阳元在竹阴西。
　
　　元师自荣州来追送余于泸之江安绵水驿因复用旧所赋此君轩诗韵赠之并简元师法弟周彦公

　　岁行辛巳建中年，诸公起废自林泉。王师侧闻陛下圣，抱琴欲奏南风弦。孤臣蒙恩已三命，望尧如日开金镜。但忧衰疾不敢前，眼前黑花耳闻磬。岂如道人山绕门，开轩友此岁寒君。能来作诗赏劲节，家有晓事扬子云。箨龙森森新间旧，父翁老苍孙子秀。但知战胜得道肥，莫问无肉令人瘦。是师胸中抱明月，醉翁不死起自说。竹影生凉到屋椽，此声可听不可传。

宛丘集补钞

　 
　　张耒
　　七夕歌

　　人间一叶梧桐飘，蓐收行秋回斗杓。神宫召集役灵鹊，直渡银河云作桥。桥东美人天帝子，机杼年年劳玉指。织成云雾紫星衣，辛苦无权容不理。帝怜独居无与娱，河西嫁得牵牛夫。自从嫁后废织纴，绿鬓云鬟朝暮梳。贪欢不归天帝怒，谪归却踏来时路。但令一岁一相逢，七月七日桥边渡。别多会少知奈何，却忆从前恩爱多。怱怱离恨说不尽，烛龙已驾随羲和。河边灵官晓催发，令严不管轻离别。空将泪作雨滂沱，泪痕有尽愁无歇。寄言织女若休叹，天地无情会相见。犹胜嫦娥不嫁人，夜夜孤眠广寒殿。
　
　　秋萤行引

　　碧梧含风夏夜清，林塘五月初飞萤。翠屏玉簟起凉思，一点秋心从此生。方池水深溪雨积，上下辉辉乱凝碧。幸因帘卷到华堂，不畏人惊照瑶席。汉宫千门连万户，夜夜煌暗中度。光流太液池上波，影落金盘月中露。银阙苍苍玉漏迟，年年为尔足愁思。长门怨妾不成睡，团扇美人还赋诗。避暑风廊人语笑，栏下扑来罗扇小。已投幽室自分明，更伴残星碧天晓。君不见连昌宫殿洛阳西，破瓦颓垣今古悲。荒榛腐草无人迹，只有秋来熠耀飞。
　
　　赠营妓刘淑女

　　可是相逢意便深，为郎巧笑不须金。门前一尺春风髻，窗外三更夜雨衾。别燕从教灯觅泪，夜船唯有月知心。东西芳草浑相似，欲望高楼何处寻。
　
　　未说蝤蛴如素领，固应新月学蛾眉。引成密约因言笑，认得真情是别离。尊酒且倾浓琥珀，泪痕更著薄胭脂。北城月落乌啼夜，便是孤舟肠断时。
　
　　木香

　　紫皇宝辂张珠宪，玉女熏笼覆绣衾。万紫千红休巧笑，人间春色在檀心。
　
　　次韵奉酬无咎兼呈慎思天启

　　平生交结圆纳方，过眼十人八九忘。畹蘭蕙亩幽谷芳，懒随家奴谀五郎。苦饥方朔身漫长，颠毛种种颜欲苍。谁谓胜凝端坐狂，清淮之阴一草堂。列笔作阵茶森枪，绝口平戎与破羌。百年如此计亦臧，何用窃食官粮。元黄病足畏高罔，但原缩颈老支床。煌煌东壁日月傍，神仙鸾争腾骧。万书落架城复隍，牙签如云丹碧装。晁侯再作班与扬，正始故在何曾亡。江湖十年原饱偿，夜成七发光出囊。苏公后出长卿乡，为君吴都无一行。世有伯乐生骕骦，肯使弭耳随监商。邓侯楚山深闺房，名走上国交侯王。朝随日影夜灯光，包揽今古穷炎黄。吐词分葩有国香，近君如雪六月凉。又似心醉醍醐觞，东南蔡子名飞翔。同随天书拜未央，瑰玮宏杰万夫望。颊牙凛凛有风霜，文如神鼎烂龙章。钟山长斋读《老》《庄》，论兵说佛两俱忙。不夸得砚文字祥，但原破敌如颓墙。我穷乞酒更得浆，仰看三虎争雄张。
　
　　输麦行

　　余过宋，见仓前村民输麦，止车槐阴下，其乐洋洋也。晚复过之，则扶车半醉，相招归矣。感之，因作《输麦行》，以补乐府之遗云。
　
　　场头雨干场地白，老稚相呼打新麦。半归仓廪半输王，免致县吏相催迫。羊头车子毛巾囊，浅泥易涉登前冈。仓头买券槐阴凉，清严官吏两平量。出仓掉臂呼同伴，停亭酒美单衣换。半醉扶车归路凉，月出到家妻具饭。一年从此皆闲日，风雨闭门公事毕。豺狐置兔岁蹉跎，百壶社酒相经过。
　
　　君家诚易知曲

　　君家诚易知，易知独难忘。西风墙头吹叶黄，虫丝当户理秋光。翠屏碧簟生朝凉，床头蟋蟀见焚香。鲛绡碎缬双凤凰，上元绿鬓遮耳珰。来车去马官道傍，碧云传情何处郎，相望玉树啼寒螀。
　
　　于湖曲（并序）

　　芜湖令寄示温庭筠《湖阴曲》，其序乃云：晋王敦反，屯于湖阴。帝微行至其营，敦梦日尧之，觉而追不及，故乐府有《湖阴曲》。按晋《地志》，有于湖，而无湖阴。《本纪》云：敦屯于湖阴，察营垒而去。余顷游芜湖，问父老湖阴所在，皆莫之知也。然则帝至于湖，当为断句。乃作《于湖曲》以遗之，使正其是非云。
　
　　武昌云旗蔽天赤，夜筑于湖洗锋镝。巴滇绿骏风作蹄，去如灭没来不嘶。日围万里缠孤壁，虏气如霜已潜释。蛇矛贱士识天颜，玉帐髯奴落妖魄。君不见铜驰上陌尘沙起，胡骑春来饮瀍水。浮江天马是龙儿，蹙踏扬州开帝里。王气尚悬五百秋，弄兵老濞生白头。石城战骨卧秋草，更欲君王分上流。
　
　　襄阳曲

　　西津折苇鸣策策，蟾蜍光入芙蓉白。山头不雨贾船稀，日日门前江水窄。欲将烜赫招行人，旋起丹楼照长陌。银屏深闭玉笙闲，自擘新橙饮北客。儵离暂合心未果，泪映双眸为谁堕。
　
　　少年行二首

　　骍弓鹊角苍鹏羽，金错旗竿尽貔虎。长驱直踏老上庭，手拔干将斩狂虏。归来解甲见天子，金印悬腰封万户。自为大汉上将军，高揖群公佐明主。
　
　　少年卖珠登主门，主家千金惜一身。绿韝请罪见天子，尚得君王呼主人。斗鸡走马长安道，豪杰驱来奉谈笑。汉庭碌碌公与侯，畏祸忧诛先白头。
　
　　代赠

　　洞房飞香作春雾，仙人劝酒香中语。明眸第二紫云娘，莺学歌声柳如舞。蹙眉长歌酒有蘭，银钩请君春草篇。繁弦高张烛烧夜，玉壶未尽参在天。春泥雪消淮上路，东风浪欲惊各橹。恼公旧事几魂梦，过眼相逢一风雨。黄流清洛上天汉，吴山洞庭藏水府。漫题诗句寄归舟，江口风狂那得渡。
　
　　白纻词效鲍昭

　　摇轻裾，曳长袖。为楚舞，千万寿。新词《白纻》声按旧，朔风卷地来峥嵘。燕雁避霜饥不鸣，高堂酒多华灯明。回纤腰，出素手，髻堕鬓倾钗欲溜。为君歌舞君饮酒，岁云暮矣七泽空。汤汤汉沔天北风，玉壶之酒乐未终。
　
　　片雪歌

　　瑶池一片孤飞雪，风急身轻飞不歇。谁将翠袖遮得归，十斛明珠换与谁。金龟贵客迎将去，玉作辎軿载烟雾。人间不解桃李心，独与琵琶自相语。主人白头情不亲，朱楼夜锁梨花春。原同花落寄流水，飘出朱门随路尘。长恐此生空已矣，从今失身轻薄子。人生但乐两心知，谁是琼瑶孰泥滓。莺惊中弹花辞树，蝶散蜂惊春日暮。风光不断流水长，不知片雪今何处。
　
　　寒食歌

　　东风芳草长，寒食春茫茫。人家掩门去，鸡犬静相将。原头簇簇柳与花，行人往来长叹嗟。旧坟新冢累累是，裂钱烧酒何人家。桑上鸣鸠唤山雨，雨脚萧萧山日暮。归来门巷正春家，花底残红落无数。北里悲啼夜未休，清弦脆管起南楼。古今歌笑何时尽，芳草白杨春复秋。去年巧笑秋千女，今年嫁作东家妇。彩绳画柱似当年，只有朱颜不如故。百人学仙无一成，麻姑不见但闻名。万斛春醪须痛饮，江边渔父笑人醒。
　
　　东皋行

　　秋云卷尽秋天清，东皋萧条鸡犬声。黄叶吟风声不平，芙蕖半落更有情。归来僮饥羸马疲，城头树暗乌欲栖。谁家朱楼人夜宿，微红一点帘间烛。
　
　　赠杨念三道孚

　　黄鹤楼前月，清辉千里寒。娟娟过江北，送子别长安。长安百万家，车马无时闲。中天耸观阙，四海会衣冠。怜尔薜萝子，豪华骇新观。萧萧囊中句，饥坐奏清弹。漫郎久不惬，逸诗生风翰。寄声武昌鱼，欲从伧父餐。
　
　　赠张嘉甫

　　浮舟大江里三千，归扫先陇清淮壖。杜门古寺厌岑寂，梦寐清颍如家山。汝阴昔谬称刺史，自愧何术甦恫瘝。平生为吏甘浅拙，敢作蟊贼伤民田。未忧怀砖击之去，乃欲筑室买一椽。箪瓢三亩易辨耳，寄声父老不汝干。长淮冬岩龙蜃蛰，放舟出郭天宇宽。浮梁横前袅可缆，金塔却立俨难攀。修髯幼好此奇服，白璧刻佩鸣玦环。抱持微学不忍弃，清明竹林遭削删。三年江湖友魑魅，一日宝府观瑜璠。渐消鄙吝心自喜，追计存没涕亦潸。寻山把酒岂易得，客路霰雪衣裘单。尘埃可洗忧可豁，待君一勺玻璃泉。
　
　　赠马十二时全玉沿檄过楚顷刻而别

　　我离海边方季夏，子时别我西庭下。是时积雨河水深，卧看孤舟放清夜。尔来忽忽冬已阑，岁晚荒凉学官舍。那知复与子携手，犹能顷刻听清话。来时绿树今黄叶，须信丹颜暗中化。别离易得当重惜，岁月难留足悲吒。人生坎轲多忧虞，万事纷纷少休暇。况余飘泊不可常，几度相逢即衰谢。功名有命何足求，富贵无常求亦乍。隋珠弹雀虽有获，纤尘未补千金价。我於世事甘不学，久师壁观依僧社。辱君指我曹溪源，行虽未至宁辞驾。君如有志反丘壑，我即求田买桑柘。卜邻丈室听谈禅，更问老农求学稼。
　
　　宿龟山寺下赠旻师

　　淮流赴海何时穷，我生飘泊西复东。山中老僧旧相识，惊我非复旧时容。三年历遍百忧患，迁就汲汲如飞鸿。人生易老古所叹，如我安得颜长红。尘埃漫灭旧题壁，枝叶已拱当时松。我方奔走师已老，更念别此何时逢。眼看故旧怀抱豁，宴坐不觉听山钟。长淮月高人语绝，惟有塔铃鸣夜风。
　
　　送邵郎中守同州

　　君不见汉家左辅百万户，里胥夜惊厌桴鼓。两来荆棘露沾衣，只有山河阅今古。邵侯风流华省郎，三十凭熊两开府。不须闭阁决田讼，多屑石饼羞鱼俎。。东南文章旧人物，莫愧莼羹便酪乳。仍烦细阅白沙龙，骕骦一骨今何所。
　
　　送刘季孙赴浙东

　　将军好书如郤壳，文史随船三万轴。吟诗坐啸士买勇，不学虎头飞食肉。念昔先君得佳语，归见儿童诧珠玉。乖离存殁偶不死，十年遇公拜还哭。堂堂山西忠勇后，凛凛典刑在眉日。总戎南下聊复尔，健虏黠羌要颇牧。戈船水犀士扼虎，三江大湖浪翻屋。丈夫为将亦不恶，寂寞扬雄老天禄。
　
　　惜别赠子中昆仲

　　寒云崩腾不成雪，北风吹窗灯半灭。病来废饮卧无眠，终夜吟诗声不绝。南城三俊生契阔，想对寒炉掉吟舌。留行一日谁有情？慰我与君千里别。
　
　　官闲

　　官闲吏归早，岁晏寒欲盛。槐稀庭日多，鸟下人语静。幽花破寒色，过雁惊秋听。酒贱莫辞沽，北风行欲劲。
　
　　病臂比已平独挽弓无力客言君为史官何事挽弓戏作此诗

　　君不见吾乡少年曹子桓，文章七子相后先。有时掷笔事弋猎，邀轻截骏驰平原。獩貊名弓燕代马，射雉归来宴清夜。一闻惊倒荀令君，何物书生乃知射。我虽把笔笑腐儒，束腰待悬玉鹿卢。自从病臂忧亲友，百嗜为之心一枯。降疠无名天悔祸，夺之而与复完躯。但惭未使杯安肘，犹负当年门挂弧。便使凄凉身未伏，略闻弓马气犹粗。莫为早衰须袖手，将军臂折尚平吴。
　
　　离楚夜泊高丽馆寄杨克一甥

　　水天夕云重，不雨衣自湿。夜寒更士语，鸡唱舟子急。青黄数宿莽，苍茫暗原隰。高城亦何有，倚樯我独立。
　
　　其二
　
　　客去水关闭，疏灯亦复收。川鸣半夜雨，卧冷五更秋。扁舟已寒暑，冉冉真乘桴。一灯照客睡，短梦良悠悠。
　
　　晚饭宝应

　　晚风吹古柏，落照明空山。深行得宝刹，崖岭相回环。人远草木遂，境出鱼鸟闲。道人扫华堂，延我具晚餐。斋庖野菊美，石井新泉寒。既饱陟上方，浮香出林端。平生麋鹿志，强学伏车辕。尘怀造胜绝，欲去犹三叹。
　
　　淮阴阻雨

　　桥竿日日春风转，渺渺孤舟数家县。朝来雨暗隔淮村，白浪卷沙吹断岸。渡头杨柳湿青青，桥下涓涓野水生。满尺白鱼初受钓，断行归雁故能鸣。平生行止任迟速，篷底欠伸朝睡足。从来江海有前约，老去尘埃无可欲。晓天暖日生波光，桃杏家家半出墙。春日春波好相待，短帆轻橹底须忙。
　
　　春阴泊龟山寄园明

　　东风淮声鸣万鼓，山头孤塔藏烟雾。一庵老宿何处峰，孤舟倦客沙边雨。杨柳梢头春未多，白蘋汀下正沧波。莫向春阴开病眼，风烟如此奈愁何。
　
　　江城

　　江城寒食近，风雨作轻寒。花落已可惜，春衣犹怯单。畏人成不出，投老渐无欢。沽酒金明道，回头兴太阑。
　
　　舟次安州孝感县偶感寒疾卧病舟中复大风不可解舟晚方离

　　船头风声鸣万鼓，扁舟系缆沙边树。船中病客昼闭篷，睡起空江日亭午。鸡犬萧条数家县，市声已变淮南语。长年三老唤不回，一叶波间去如舞。
　
　　发岐亭宿故镇作

　　我别竟陵时，楚稻如碧丝。秋风发齐安，稻穗如植旗。流年去荏苒，客路何逶迤。弛担中林下，永负山中期。
　
　　其二
　
　　乘月入秋山，月午山蹊静。森森松竹林，夹道散疏影。阴风留暗壑，白露蒙朝岭。耿耿村鸡鸣，坐感单衣冷。
　
　　其三
　
　　征人不敢安，蓐食待明发。朝冲石上云，冷踏松闲月。艰难付一笑，岁月惊屡阅。偃亚道傍松，茯苓应司掘。
　
　　宿峻极下院

　　天寒苍山高，野寺在山麓。长林系我马，古屋留人宿。空岩阴风豪，达旦号古木。平明出户望，晓日在岩腹。冰霜刮昏霾，万丈森翠玉。山行日已久，常苦见未足。犹同贤者处，愈久叹如玉。传闻峻极岭，千里如在目。愧尔岩上僧，穷年玩幽独。
　
　　初离淮阴闻汳水已下呈七兄

　　朝离淮阴市，春水满川平。依依道边人，送我亦有情。千里积雪消，布谷催春耕。人家远不见，柳色烟中明。轻舟鸣榔子，野静遥相应。连纲收泼剌，嘉鱼饱南烹。平生晤语欢，促膝联弟兄。相逢古难得，白发老易生。樯鸟飞更北，汴柳绿相迎。从今淮山梦，却在凤凰城。
　
　　塞猎

　　十月北风燕草黄，燕人马饱弓力强。虎皮裁鞍雕羽箭，射杀阴山双白狼。青毡帐高雪不湿，击鼓传觞打令急。戎王半醉貂裘眠，昭君独抱琵琶泣。
　
　　腊月十八日苦寒与家妇饮

　　寒夜不可旦，老鸡鸣苦迟。晨兴出户视，风折山树枝。最爱堂东梅，洌寒亦弄姿。夜来月中影，窥我读书帷。中庭石井栏，晨吸气如炊。今日复何事，环佩联冰澌。瓷罂有芳醇，庖舍具鲜肥。地炉炽新炭，三酌对山妻。
　
　　东园

　　浮云蔽亭午，白日成萧森。馀凉入坐隅，潇洒散烦襟。孟夏爱我屋，秀木成佳阴。众果渐以熟，永日鸣山禽。杖履时一到，逍遥忘滞淫。举头天雨霁，落日低遥岑。
　
　　独游东园

　　清晓步东园，独游怅无侣。菰蒲绿已深，鹅戏春堂雨。取酒傍花倾，隔林邀客语。归来春兴阑，睡起日亭午。
　
　　秋池

　　平生落莫意，况此秋池侧。寒水静无波，衰荷委馀碧。萧萧动风鬓，照影感新白。来往双浴凫，尔生真自得。
　
　　菊丛

　　下根盘秋泥，上叶披宿雨。惟馀黄金蕊，秀色日夜吐。宁须荐九日，但惜岁行暮。吾将屑落英，持泛兰皋露。
　
　　上巳日洛岸独游寄陈永宁

　　风雩感贤游，嘉节偶乘兴。人稀好鸟语，麦秀春野静。澄波漾清洛，游子度明镜。南山夜来雨，云日淡相映。解鞍憩高柳，览物动新咏。优游徒侣欢，丰熟蔬果盛。官闲省文檄，俗古少喧竞。乘闲聊独游，兹焉惬吾性。
　
　　独游崇化寺题观音院

　　默默苦不展，驾言陟崇岗。人远尘坌息，高门开宝坊。华檐敞虚殿，乔木护修廊。闲庭引幽步，偃息得兹堂。惟时炎火衰，清秋朝暮凉。窗虚竹色静，风远松声长。遥山露云表，远水连天光。独游不自得，遐眺有馀伤。留滞感华岁，登临思故乡。言归日已夕，月出林苍苍。
　
　　洛水

　　洛水秋深碧如黛，乱石纵横泻鸣濑。清明见底不留尘，日射澄沙动玑贝。南山秋风已萧瑟，倒影上下迷空翠。何当载酒纵扁舟，一尺鲤鱼寒可鲙。
　
　　美哉

　　美哉洋洋清颍尾，西通天邑无千里。舸<舟义>大艑起危樯，淮颍耕汳收米。茫茫陂泽带平原，古时沟涧还相连。昔日屯田戍兵处，今人阡陌连丘墓。今年雨足种麦多，北风吹桑鸣空柯。高城回望郁嵯峨，丰年闾井闻笙歌。河边古堤多老柳，去马来船一回首。百年去住不由人，岁暮天寒聊饮酒。
　
　　三龛

　　万穴列岩壁。三龛独雄夸。封山凿其骨，开像俨且呀。悲哉轻人功，不计岁月赊。像成竟何补，国破荒蓬麻。悠悠清伊水，去去萦山斜。晚渚栖暝鸥，夕波战馀霞。陵谷良未迁，古今如转车。惟应有千年鹤，归顾时咨嗟。
　
　　题庐阜官厅壁

　　平生山水兴，今夜宿东林。落日楼殿影，西风钟梵音。云横山阁迥，雨过虎溪深。脚力犹堪在，他年当重寻。
　
　　题江州琵琶亭

　　危亭古榜名琵琶，尚有枫林连荻花。呜呼司马则已矣，行人往来皆叹嗟。司马风流映千古，当日歌词传乐府。江山寂寞三百年，浔阳风月知谁主。我今单舸犯江潭，往来略已遍东南。可怜千里伤春眼，不待琵琶泪满衫。
　
　　偶书

　　秋阴漫漫几千里，赤壁矶前天接水。连樯接舵不复行，老鱼擘波时出戏。黄橙紫栗收如积，青钱买酒不堪惜。北人岁久厌南餐，山边有路何时还。
　
　　其二
　
　　穷愁昼夜阴如一，夜不见星朝蔽日。枯畴已获大野空，怒江未落连洲没。长鱼泼剌不受钓，渔子高眠守蓬荜。紫髯旧宫谁复游？鼎峙雄心久萧瑟。
　
　　其三
　
　　周郎战处沧江回，鱼龙荡潏山石摧。荆州艨艟莫举楫，走君不劳一炬灰。当年雄豪谁复在，乔木荒烟忽千载。蕲州截作寸笛材，一写山川万古哀。
　
　　马周

　　马周未遇虬须公，布衣落魄来新丰。一樽独酌岂无意，俗子不解知英雄。贤豪相逢自相得，一语君王见胸臆。当时岂不为人言，聋耳安能为君侧。
　
　　福昌秋日效张文昌二首

　　秋野无人秋日白，禾黍登场风索索。豆田黄时霜已多，桑虫食叶留空柯。小蝶翩翩晚花紫，野鹑啄粟惊人起。洛阳西原君莫行，秋光处处伤人情。
　
　　其二
　
　　黄叶萧萧秋水清，田中日午村鸡鸣。场头九月禾黍熟，空原雉飞饱新谷。棘篱虫鸣村路曲，道边古坟生野菊。人稀田阔草茫茫，洛阳秋声能断肠。
　
　　临文

　　一病废百嗜，好文心未忘。南窗纳虚明，罗列陈缣缃。茫昧考巢燧，典章断虞唐。清妍进屈景，隽永旌苏张。少狂不自料，遇事形文章。误逢作者叹，因复力披攘。蹉跎生白发，始石室藏。粗见汉家事，濡毫时否臧。文词比工祝，不殊公卿行。何用疲心精，舍本弃耕桑。读赋意凌云，律令尊张汤。荣华系遇合，才技无短长。颇师老氏术，抱朴和其光。无营以卒岁，刻意翰墨场。
　
　　秋日独酌怀荣子邕

　　新秋一杯酒，风雨早凉天。眷言西邻友，咫尺莫能前。岂无病羸马，泥滑不胜鞭。端居何为者，落莫掩书眠。高柳飒已疏，碧草留馀鲜。衰怀感徂节，客舍悲流年。孤吟谁与和，独酌还醒然。新晴野路干，期子南山边。
　
　　春阴

　　春山苦多昏，阴霭昼长暝。鸟鸣欲成巢，冰泮鱼已泳。薄寒方未已，惨切有馀劲。霏霏晚雨飘，黯黯夕氛凝。高鸿戢南翮，布谷谨新令。班班农在耕，冉冉麦将盛。官闲倦无侣，览物偶乘兴。无辞数携酒，溪柳黄欲映。
　
　　秋兴

　　八月禾黍熟，登高望川原。山河豁清霁，风日开明鲜。晴光散草木，馀爽厉渊泉。飘飘孤飞鹘，击搏无留拳。幽独感摇落，端居惊岁年。谁为知心者，赖有浊醪贤。
　
　　秋日晨与寄楚望

　　夜雨霁清晓，浮云散凉川。幽人理青发，汲彼石井泉。焚香展素帙，持珠讽妙言。晨晖淡幽扬，秋霞丽绀天。花萎开露馀，孤叶零风前。感此芳节晚，长啸心悠然。倾觞散滞念，餐菊留华年。牢落岁暮心，非君谁与宣。
　
　　苦雨

　　春浅天尚寒，雨多声入夜。幽人不出门，坐惜梅花谢。庭竹未抽萌，酴醿将复架。芳时喜病愈，浅酌供清话。趋世剧曳牛，投闲如噉蔗。因逢老农谈，悔不初学稼。
　
　　不雨

　　齐安一春雨不足，稻畦土坚不入谷。城中赤日风吹沙，老鸦衔火烧竹屋。百尺长绳抽井底，井中泥滓多於水。潭边龙祠悬纸钱，谁令霹雳惊龙眠。
　
　　喜雨

　　阴阳不暂驻，今夕已秋风。晨兴绵丝冷，岁月惊衰翁。朝烟爨薪湿，小甲蔬畦空。且复一杯酒，吾生不终穷。
　
　　其二
　
　　手种五色蕉，意待听秋雨。南风扇旱日，破叶萎不举。滂沱未终夕，绿润遽如许。秀色入书帏，已觉青鸾舞。
　
　　喜雨止

　　敬亭与吾期，今日雨当止。静扫峰头云，秀色粲如喜。我惭无以酢，园迳欣细履。夜来四檐声，添我北池水。破圩久不补，积潦啮其址。南人麦禾薄，稻垅鱼尾尾。丰穰未敢望，疲饥何由起。饱食但高眠，自惭称刺史。
　
　　春早

　　大野拱连山，晴空转规日。青春散坱莽，积水中荡潏。欣欣见群动，咄咄争涌出。滞留无好怀，风景独萧瑟。离群与谁语，块坐守蓬荜。卮酒乐馀春，沉忧畏生疾。
　
　　其二
　
　　风云闲益高，旱色起诸岭。施生泽未渥，晓气挟馀冷。飞沙碜桃李，碧草思耿耿。麦根不走地，稻垅卧陈梗。蛟龙且偷安，雷电势欲逞。悯农非我事，刚复念闾井。
　
　　次韵钱大尹公庭种菊

　　人才困齐量，能尺不能咫。谁知钱京兆，狱讼闲书史。平明吏拥堂，过午扫阶戺。风威变奸傲，应若度淮枳。清秋动高兴，庭菊粲可喜。栽培岂无情，收拾自弃委。客来撷芳秀，岁晏聊尔耳。新凉一尊酒，九日意在彼。何必餐落英，离忧对兰芷。
　
　　庭菊

　　穷秋惨无姿，尽枯槁。可怜中庭菊，灼灼颜色好。岂无风霜苦，所守良自保。清商振驱除，尔独傲百草。煌煌中央色，严丽谢浮姣。山家有薄酒，为尔数倾倒。尝闻仙人术，采饵庶难老。呼童扫药斋，迟尔寒英捣。
　
　　闻蛩有感

　　遥夜飞萤动秋思，独卧空山惊晚岁。可堪六月已闻蛩，日暮咿咿响庭际。关河多风气萧索，碧树先秋早摇落。鸣机夜织常怨寒，白纻吴衫苦轻薄。年年促织谁最悲，堂上美人愁翠眉。清砧捣练对残月，玉筋啼红裁远衣。唐风诗人劝其主，行迈苦迟嗟岁暮。山城听汝已三年，三年白发多於故。飘飘秋梦到江湖，我欲东归鲙碧鲈。安得为尔将双泪，岁岁风前沾客裾。
　
　　近清明二首

　　斜日去不驭，好风来有情。江城过风雨，花木近清明。水树闲照影，山禽时引声。吾年行老矣，淹泊蹇何成。
　
　　冉冉春向老，昏昏日复斜。鲜欢常上酒，不睡更烹茶。幡起烟中□，鸡鸣林外家。陈王斗鸡道，风柳不胜斜。
　
　　青春

　　青春忽妍好，半岭丽朝阳。谷鸟喜相见，园花明晚妆。闲居耽道味，吟眺惜风光。扣户有佳客，悠然三举觞。
　
　　暮春书事

　　冉冉春将老，悠悠昼掩关。鸠鸣高柳暗，雨细广庭闲。尘榻谈无客，风帘望有山。衔泥新燕子，一一及时还。
　
　　其二
　
　　漠漠山云合，檐风透薄帷。柳藏阴后絮，樱压雨中枝。坐暖晨杯罢，香浓午睡迟。薄寒犹故在，再取紫貂披。
　
　　其三
　
　　林花飞已久，芳草雨馀长。人静槐庭午，帘斜竹院凉。沾泥新笋白，封蜡煮醪香。莫厌残春醉，流莺劝举觞。
　
　　正月六日（元丰七年。）

　　杨柳梢头腊雪消，东风犹著晚寒骄。新年花柳传芳信，去腊星霜变斗杓。来共春烟情冉冉，洒随疏雨泪萧萧。蛾眉一闭年华改，纵有遗魂可得招。
　
　　寒食赠游客

　　阴阴画幕映雕栏，一缕微香宝篆残。寒食园林三月近，落花风雨五更寒。筝调宝柱弦初稳，酒满金壶饮未干。明日踏青郊外去，绿杨门巷系雕鞍。
　
　　夏日杂兴

　　隔墙泉下是东陂，细柳涓涓入我池。一部笙箫竹响，百年风雨古槐姿。果悬幽槛朱初熟，蔓度空墙翠欲垂。野趣转深身愈老，只应寂寞畏人知。
　
　　早秋感怀

　　永日付悠悠，年华逝不留。风声送残暑，云色淡新秋。吾道倘有待，穷通宁遽忧。朝来望清颍，一雁下汀洲。
　
　　落日

　　落日西风急，空山客独惊。夕云寒不动，秋木暮多声。粟厌周人饭，莼思故国羹。南飞有征雁，羡尔羽毛轻。
　
　　落莫

　　岁晚苦落莫，独游情易伤。晴溪沙漾碧，秋径叶铺黄。幽菊开经雨，疏槐老耐霜。闭门无俗客，摅散有林塘。
　
　　次韵和王彦昭九日湖园会饮

　　故人怜寂寞，九日共登临。天地客行远，山河秋色深。狂来能醉舞，兴罢独悲吟。莫怪凄凉甚，多忧损壮心。
　
　　冬日书事

　　景短冰霜地，人稀豹虎村。风连诸壑动，日带乱山昏。浩荡空回首，萧条独掩门。东周旧耆老，留滞饱知言。
　
　　冬夜

　　惨惨诸山暮，寥寥老树空。尚飞霜雁急，不动雪云重。冷挂寒灯壁，悲传夜柝风。隔窗无限竹，萧飒到晨钟。
　
　　其二
　
　　岁晚转无趣，席门谁驻车。涧泉分当井，山叶扫供厨。谋拙从人笑，身闲读我书。幸知霜霰晚，时得灌园蔬。
　
　　冬至后三日

　　水国过冬至，风光春已生。梅如相见喜，雁有欲归声。老去书全懒，闲中酒愈倾。穷通付吾道，不复问君平。
　
　　山夜

　　更漏孤城迥，帘帷静夜长。天高风送雁，月冷树浮霜。晚菊差池绿，高桐次第黄。晓来南国梦，不觉寄他乡。
　
　　东堂夜坐偶成示秬秸和

　　东堂岁云暮，永夜有馀清。月暗雁程急，霜严鸡梦惊。微明旁舍火，断续戍楼更。老眼浑无睡，偏闻晓雨声。
　
　　同晁郎及秬秸步游乾明晚逾柯山归

　　野水菰蒲秀，荒陂荠麦长。卑田留积雨，荒寺掩斜阳。远树连云梦，群山近武昌。言归日已夕，村径度牛羊。
　
　　离宿州后寄兄弟

　　落日村桥涕泣涟，东风匹马去翩翩。两行绿树当隋岸，一片春云限楚天。忘意致身常许国，强颜得禄废求田。幅巾会作淮南叟，白发相收一钓船。
　
　　久阴忽晴作诗寄秬秸时二子沿干在阳翟镇

　　想尔扁舟野岸横，久阴今旦喜晴明。天寒野旷北风利，云霁江浑春水生。家近冻醪时可致，旅庖鸣雁足供烹。东园早作归来计，红紫纷纷日向荣。
　
　　谒告之楚出都晚泊

　　马迹不在眼，浪声初泊船。苍禾荒霁泽，红树表霜川。淮海南浮地，星辰北拱天。东方聊一饱，楚稻不论钱。
　
　　离宛丘斗门

　　樯乌映高柳，晚门近晴川。野日离烟树，风霜断夕天。牛羊知别堑，灯火认邻船。独客归何晚，平芜远更连。孤城飞鸟外，春水片帆前。萧瑟孤征恨，更深独未眠。
　
　　驱马

　　骎骎驱马去，秋晚思悠哉。日暖禾黍熟，霜晴鸿雁来。晚篁经雨出，幽菊挽寒开。官冷无拘束，寻山肯易回。
　
　　惠庄道中

　　山雨夜尘息，林霜晨气清。荒城馀古木，破冢有新耕。风俗通秦壤，川原抱洛京。凭高将驭马，指点问山名。
　
　　宿东鲁火居

　　夕阳低欲尽，春浅色萧条。暝色催归牧，炊烟向晚樵。疏星临水际，远火隔村桥。黯黯柴门夜，栖鸦对寂寥。
　
　　过少室

　　驱车继日未知劳，翠霭岚光下褐袍。日暖峰峦开少室，雪馀松柏近嵩高。山行岁晚风霜苦，地势西来气象豪。胜事笙歌纷满目，烟霞深处欲诛茅。
　
　　春日偶题

　　隔壁桃花暖斗妆，好风时有过墙香。满园芳草无人种，何事春来特地长。
　
　　清明船中书事二首

　　清明不到旅人家，乞火邻船自试茶。弄柳好风低作舞，夹船春浪细浮花。
　
　　巢乌噪处绿杨村，寒食人家尽掩门。麦陇晓风收宿润，烟村午日涨春昏。
　
　　夜来

　　夜来风雨掠馀春，晏起萧条一病身。三月长安泥浩浩，懒随车马作游人。
　
　　十八日

　　寒食清明人意闲，春城士女出班班。柳黄花白楼台外，紫翠江南数叠山。
　
　　偶成

　　乍晴幽步踏斜阳，残潦青苔曲径荒。风送落花填小堑，雨催芳草上空墙。
　
　　夏日池上三首

　　新蝉树上空遗蜕，野鹊哺雏争小虫。粉沾衣袖竹枝雨，香满水亭荷叶风。
　
　　落日鸣蝉夏木荒，芙蓉半落柳成行。何人纨扇生新恨，亭馆迎秋夜夜凉。
　
　　拒霜灼灼欲破红，夜来雨恶荒兰丛。空庭无人日色午，但听桐叶惊秋风。
　
　　秋日即事二首

　　支离卧病不知秋，暑退初惊大火流。蟋蟀知时鸣近壁，银河照夜直当楼。
　
　　萧萧衰草傍墙生，中有寒虫白日鸣。秋物荒凉禾稼熟，悠悠驱马水边行。
　
　　昏昏

　　昏昏落日下墙东，历历晴云送去鸿。岁晚苍槐甘老大，尽将黄叶付秋风。
　
　　正月十日雪晴

　　西窗融雪飘如雨，故与新春作薄寒。昨夜雁声浑向北，梦魂随去度关山。
　
　　楚城晓望

　　鼓角凌虚雉堞牢，晓天如鉴绝秋毫。山川摇落霜华重，风日晴明雁字高。
　
　　登乘槎亭

　　海天秋雾暗乘槎，风响空山浪卷沙。杳杳橹声何处客。一帆冲雨暗天涯。
　
　　题水阁

　　积雨荒池水欲平，轩窗长夏有馀清。公馀一枕沧浪梦，卧听风荷受雨声。
　
　　崇化寺

　　楼殿沉沉销夜烟，秋灯一点佛龛前。梧桐叶上三更雨，亦有愁人独自眠。
　
　　闻鹎鵊

　　纸窗未白烛微明，鹎鵊枝头一两声。却忆去年桃李后，淮阳旅舍听残更。

具茨集补钞

　 
　　晁冲之
　　谢胡御史寄茶兼简朱郎中

　　谏议茶犹寄，郎官迹已疏。斜封三道印，不奉一行书。会远长安去，终临顾渚居。大江清见底，为问客何如。
　
　　送一上人还滁州琅琊山

　　上人法一朝过我，问我作诗三昧门。我闻大士入词海，不起宴坐澄心源。禅波洞澈百渊底，法水荡涤诸尘根。迅流速度超鬼国，到岸舍筏登昆仑。无边草木悉妙药，一切禽鸟皆能言。化身八万四千臂，神通转物如乾坤。山河大地悉自说，是身口意初不喧。世间何事无妙理，悟处不独非风幡。群鹅转颈感王子，佳人舞剑惊公孙。风飘素练有飞势，雨注破屋空留痕。惜哉数子枉玄解，但令笔画空腾骞。君看琅琊酿泉上，醉翁妙语今犹存。向来溪壑不改色，青嶂尚属僧家园。
　
　　览古

　　遥岑不娱人，苍茫莽颇愁绝。东南有断梁，水寒不可涉。西闉不欲往，旦暮畏喋亵。归来坐北堂，悠然理书策。之人阿堵中，虽死情不隔。周公徂东山，仲尼陈蔡厄。大儒且不遇，小子何足责。时命姑置之，胡为常促迫。
　
　　至日

　　短晷催长至，新晴改故阴。风霜游子鬓，节序异乡心。合坐呼卢转，分曹举白深。百年家魏阙，存没一沾襟。
　
　　次季此兄九日韵

　　清秋九日至，晚菊两三开。愁把他乡酒，思登故国台。赐怀朝士宠，诗想从臣才。向晚能无泪，飘飘雁影来。
　
　　夜坐

　　入夜暑气薄，辉辉星满空。钩帘倚新月，却扇受微风。痟渴几时愈，浮楂何处通。轻生一快意，波浪五湖中。
　
　　梅

　　素月清溪上，临风不自胜。影寒垂积雪，枝薄带春冰。香近行犹远，人来折未曾。江山正萧瑟，玉色照松藤。
　
　　行泌水上

　　肃肃郊原静，牛羊草树间。石矶寒不扫，水閤静常关。故里无消息，孤城绝往还。多愁独来此。犹得见河山。
　
　　道中

　　北风吹雨不能晴，羸病人骑瘦马行。须发向来浑白尽，半缘忧患半多情。



陵阳集补钞

　 
　　韩驹
　　恭赋御画双鹊图

　　君王妙画出神机，弱羽争巢并占时。想见春风鳷鹊观，一双飞上万年枝。
　
　　舍人簪笔上蓬山，辇路春风从驾还。天上飞来两乌鹊，为传喜色到人间。
　
　　戏作冷语

　　石崖蔽天雪塞空，万仞阴壑号悲风。纤絺不御当元冬，霜寒堕落冰溪中。断冰直侵河伯宫，未若冷语清心胸。
　
　　刘童子七岁能诵书部使者闻诸朝既至京师会更制不果试其归也以二小诗送之

　　七岁澜翻数万言，饥鹰引子望腾骞。时平不用甘罗辈，寂寞提书归故园。
　
　　不作西京童子郎，时人已自识黄香。还家更诵五千卷，十八重来诣太常。
　
　　题修师阳关图

　　风烟错漠路崎崯，倦客羁臣泪满襟。何事道人常把玩，只应无复去来心。
　
　　题杨妃马上图

　　翠华欲幸长生殿，立马楼前待贵妃。尚觅君王一回顾，金鞍欲上故迟迟。
　
　　谢泉州连使君寄子鱼

　　驿骑持书自海旁，开篮剩喜子鱼香。红螺紫蛤俱羞避，独许渠侬近酒觞。
　
　　题李伯时画背面仕女

　　睡起昭阳暗淡妆，不知缘底背斜阳。若教转盼一回首，三十六宫无粉光。
　
　　题李伯时画太乙真人图

　　太乙真人莲叶舟，脱巾露发寒飕飕。轻风为帆浪为楫，卧看玉宇浮中流。中流荡漾翠绡舞，稳如龙骧万斛举。不是峰头十丈花，世间那得叶如许。龙眠画手老入神，尺素幻出真天人。恍然坐我水仙府，苍烟万顷波粼粼。玉堂学士今刘向，禁直岧峣九天上。不须对此融心神，会植青藜夜相访。
　
　　代妓送葛亚卿

　　刘郎底事去匆匆，花有深情只暂红。弱质未应贪结子，细思须恨五更风。
　
　　绝句

　　忆将南库官供酒，共赏西垣敕赐花。白发思春醒复醉，岂知流落在天涯。
　
　　赠向巨原

　　老子真祠地，君来觅纸题。文如士衡俊，年与正平齐。闻说钟陵郡，官居章水西。涪翁诗律在，佳处可提携。

鸡肋集补钞

　 
　　晁补之
　　行路难和鲜于大夫子骏

　　赠君珊瑚夜光之角枕，玳瑁明月之雕床，一茧秋蝉之丽壳，百和更生之宝香。秾华纷纷白日暮，红颜寂莫无留芳。人生失意十八九，君心美恶那能量。愿君虚怀广末照，听我一曲关山长。不见班姬与陈后，宁闻衰落尚专房。
　
　　自题画留春堂山水大屏

　　胸中正可吞云梦，盏里何妨对圣贤。有意清秋入衡霍，为君无尽写江天。
　
　　塔山对雨

　　山外圆天一镜开，山头云起似浮埃。松吟竹舞水纹乱，坐见溪南风雨来。
　
　　谢王立之送蜡梅

　　去年不见蜡梅开，准拟新年恰恰来。芳菲意浅姿容淡，忆得素儿如此梅。立之家小环。
　
　　八音歌答黄鲁直

　　金兰况同心，莫乐新相知。石田罹清霜，念此百草腓。丝看煮茧吐，壬听愤悱语。竹马非妙龄，美人恐迟暮。匏系鲁东家，今君尚天涯。土膏待阳瘅，气至如咄嗟。革薄难为廓，士迫下流恶。木无松柏心，穴处蝼蚁托。
　
　　次韵李秬梅花

　　寒岩幽雾不曾开，残雪犹封宿草荄。一萼故应先腊破，百花浑未觉春来。惭非上苑青房比，误作唐昌碎月猜。常恨清溪照疏影，横斜还许落金杯。
　
　　次韵李秬双头牡丹

　　寒食春光欲尽头，谁抛两两路傍球。二乔新获铜台怯，双隗初临晋帐羞。月底故应相伴语，风前各是一般愁。使君腹有诗千首，为尔情如篆印缪。
　
　　次韵李秬约赏牡丹

　　夭红浓绿总教回，更待清明谷雨催。一朵故应偏晚出，百花浑似不曾开。常夸西洛青屏簇，久说南徐紫线堆。任是无情还有意，不知千里为谁来。

道乡集补钞

　 
　　邹浩
　　送俞秀老归维扬

　　踏雪驱驱原宪履，御风猎猎老莱衣。情投岂比钟山出，兴尽远同剡水归。炀帝池边松荫远，维摩室内烛光微。携筇促席相羊处，应记当年接下机。
　
　　过永州澹山岩作

　　我入幽岩亦偶然，初无消息与人传。训狐戏学仙伽客，一夜飞鸣报老禅。
　
　　寄楼谦中

　　三年客扬州，鄙吝谁与晤。美人海上来，青眼独余顾。荒凉吊遗踪，每每参杖屦。败意无俗物，欣快平生遇。陶令今杜门，习懒殆成痼。麈尾挂壁间，琴书自朝暮。匡山正倚天，枕敕实幽趣。清壮增笔力，重规谪仙句。相望越千里，款段不获驱。何当继畴昔，把手论情素。惟有月下桐，秋声已如故。
　
　　效十二属体

　　区区鼯鼠技不优，鼓刀要使无全牛。力探虎穴必有获，纵如兔窟焉能谋。好龙既久乃龙至，画蛇添足岂蛇侔。聪马御史风烈在，瘦羊博士声名流。棘端犹作刻猴用，宝鼎忽患烹鸡求。相狗他年会见赏，牧豕海上非吾忧。
　
　　陶丘（得旁字）

　　山河融结皆奇状，此丘之形谁与创。一成为敦再为陶，二帝昌时已询访。至今《禹贡》名字存，气势仍容菏泽傍。普天率土此其中，杂遝舟车来四向。分茅开国南面尊，屡致千金谢齐相。尔来日月几春冬，兴废相寻人物上。纷纷万事已尘埃，此丘迤逦初无恙。平生苦死嗜登临，准拟携筇事疏放。冷云寒日满荆榛，蕞尔令人重凄怆。会须东走泰山颠，纵目乾坤更何障。
　
　　次韵罗正之提刑见寄

　　天边故人赠明月，恍惚如临沧海阔。几年麈尾阻清谈，一日中肠宽百结。钟君骨朽谁能琴，流水高山犹到今。平生宫征愧伯牙，邂逅夫子还知心。相期端欲追前古，诸事斯言逃责数。青云穷达岂须论，廊庙由来齐子午。
　
　　王景亮携晁无咎清美堂记来求诗为赋此一篇

　　先生不出二十年，幅巾种树老卢泉。卢泉水木清且妍，筑堂流水茂树间。晁侯作记笔如椽，画栏素壁青瑶镌。明珠白壁光射天，先生矜诧喜欲颠。春归野岸绿漪涟，青山东缺如断环。雪消风软山苍然，杏梢红破胭脂寒。先生醉狂梦思山，自驾革车束尘编。上堂读书门昼关，金徽朱丝弄猗兰。相思古人太古前，若非豪士鲁仲连，即是幽人梁伯鸾。先生好学老益坚，少时不信功名艰。青衫屡补靴决穿，晚知有命绝可怜。归来自买汶上田，<禾罢>稏香露凝秋殷。只知留客有酒钱，肯问釜粥寒齑酸。拖金曳绣卷晓班，何似布褐暖且宽。先生所愿一何廉，贵人孰与先生贤。朱门铜臭厨肉膻，夜阑白月照管弦。美人一笑夭桃燃，安知贤达死丘园。正恐后世终无传，此意已输先生先。我今欲归无由缘，蕙帐依约闻清猿。何时相从一醉眠，梨花杨柳傍禁烟。曾点浴沂春衣单，德公渡沔应已还，山中桂枝聊攀援。
　
　　三朘亭

　　结构安在哉，荒凉但郊薮。无言对斜阳，青天漫搔首。唯馀旧时春，年年暗榆柳。弃置勿复论，兴衰古来有。
　
　　成阳

　　茅茨土阶不图好，想见游宫滋草草。有时警跸从天来，谇语应无路傍老。可封之民纷万邦，岂独兹城知所保。谷林南畔今何如，烟草茫茫车马道。
　
　　韩园

　　春风挽我出，邂逅陪友生。滨湖足胜事，系马聊班荆。疏柳傲清浅，孤芳媚晴明。禽哢杂鱼跃，日转无人行。此间已深趣，继踵仍高情。犀局自胜负，玉轸谁亏成。盈樽不在饮，会意时一倾。岂减七贤游，亦云四者并。如何渺茫外，忽起丝竹声。未暇从尔为，目断陉山横。
　
　　次韵仲弓见怀

　　与子风雨散，掩关非世喧。琴书到古人，危坐屡忘言。何当同此趣，脱略文物繁。岁晏犹清居，厉节真王尊。
　
　　次韵崔光先见简作诗催春色

　　春游有客忘朝暮，酷似经星好风雨。岂知仲蔚长蓬蒿，寂寂儒宫裁一亩。新诗故委黄耳来，舌在惊疑为频吐。鸿钧密运扫辙踪，万物终然归鼓舞。去年枯槁欲樵苏，今已蕃鲜媚农圃。我家吹律信参天，苗裔非才阒无睹。族寒官冷自离奇，安能仰赞娲皇补。庙堂燮理皆少年，伫见囊金罄花坞。
　
　　次韵德符过曾园

　　东方澹残星，车马各有之。心落声利间，摇摇无静时。幽人独朝彻，蟾光濯涟漪。赋诗鸥鹭边，妙绝中郎词。青眸正相向，白驹忽已驰。归来过我谈，闻风徒振衣。
　
　　戏世美

　　杨家绝艺十六弦，公卿往往趋宾筵。妙龄才子更豪酌，月中醉倒西湖船。楚宫残梦几春晓，五陵好事犹喧传。只今展江尝托足，香风带恨留苔钱。谁令故人不他寓，朅来亭上仍秋天。幽花脉脉鉴清潩，似与当日争蚩妍。此心如水亦滉漾，那堪銲拨还锵然。骅骝夜半解归镫，青灯炯炯空韦编。砧声渔唱起何许，坐久波面生寒烟。故应鸥鹭有深意，忽焉鼓趐鸣窗前。
　
　　次韵德符访世美

　　秋晨饭香积，举袂清风生。朅来展江道，老木森亭亭。织埃不随步，昨宵寒露零。人境两相值，简编焕新晴。迁固久黄壤，椽笔窥群英。崔子独异趣，一笑铅椠轻。诗成似金錀，为我开尘扃。
　
　　次韵和韩大资湖光亭对雪之什

　　岩廊未旋归，故国聊自晦。尘表澹崧高，胸中妙天对。丰年随政还，嘉雪遍境内。从容陟九层，指顾纷百态。经纶动初心，枯槁入长慨。虽陈北海樽，终念东皋耒。只应沙路乾，依前符帝赍。
　
　　次韵世美见寄

　　鼻端漫故蝇。心与天地远。判合亦何常，从古车轮转。君不见儒衣攘攘趋白头，几人管鲍情相投。我岂季子难之邹，行矣同听黄栗留。
　
　　再宿南堂分韵得星字

　　夕云不成雨，冉冉东南征。凉月挂河汉，鲜风起阶庭。蛩韵响新织，萤光驶流星。谁知亦有念，夙驾在青冥。
　
　　咏路

　　赤路如龙蛇，不知几千丈。出没山水间，一下复一上。伊余独何为，与之同俯仰。
　
　　榴花

　　阁东阁西安石榴，两株相映花枝稠。山高江阔万木叶，独此烂熳开不休。有如牙门集缨绂，碧油幢外红光浮。又如青天驻羲御，火龙鳞鬛惊人眸。朝朝莫莫看愈好，直若有意宽离忧。无穷归念姑且置，栏边取醉商声讴。
　
　　仙宫岭

　　晓云生岭端，遮日成清阴。炎氛<辶居>辟易，兴逸安能禁。仙宫风尘表，高高百千寻。石路上曲折，健足犹难任。绰约两仙子，双鬟坐沉吟。巫觋意何许，门窗藤蔓深。樵叟向我言，自古传至今。去州五十里，有峒郁森森。陶家李家女，年各胜巾衿。恍惚若逢遇，相与登崎崟。一朝作蝉蜕，英魂不坠沉。乡人共祠之，仿佛来顾歆。水旱祷辄应，民吏同所钦。言已叟仙去，四望祛烦襟。回环万峰峦，插云皆玉簪。滔滔两川流，会合通梧浔。虚徐韵长松，飞鸣集珍禽。我罪贷五鼎，我躯重千金。虽居瘴疠乡，肯使瘴疠侵。囊衣完旧裾，匣剑存初镡。中和王度新，祈招咏愔愔。赐环谅匪朝，聊以写我心。
　
　　有感

　　云回雨歇天欲晴，鹁鸠唤妇皆和声。山南山北树阴里，欢然相趁争飞鸣。伊余流窜止平乐，妻孥尚寄潇湘城。五岭横空唤不闻，不如鹁鸠犹有情。
　
　　九日对菊

　　不雨江亦干，草木翳尘土。重阳到眼前，菊蕊犹未吐。邻家一株来，高才尺四五。种之小庭中，亦自足风矩。摘叶以当花，茱萸可为伍。泛我流霞杯，喜色动眉宇。颓然逍遥游，妙处有谁睹。渊明何人斯，东篱傲今古。
　
　　少隐惠所画潇湘雪景

　　永州城北十五里，二水初同为一水。天花开玉满前飞，人在故人亭子里。
　
　　其二
　
　　将谓雪消无觅处，元来只在毫端住。为余展出冻云天，一片潇湘宛如故。
　
　　次韵钱岊雪中

　　六出飞琼玖，云愁正腊天。寒声生密竹，爽气彻纯绵。故苑风初静，重楼月向圆。何当酬此景，蘸甲引金船。
　
　　次韵王贤良赠阳先生

　　修涂几阅岁终穷，鹤唳猿啼蕙帐空。杖屦何当归旧隐，静看五柳飏春风。
　
　　戏孙扬休

　　耿耿僧坊寄日边，晚移穷巷避喧阗。羹藜不饱同攻苦，秣马言归独处先。木叶已随风力远，霜轮行作璧形圆。衣冠返敝文昌路，何似高堂坦腹眠。
　
　　石适中

　　南明山下读书堂，曾许寒生借烛光。高谊岂殊亲骨肉，令人无复念家乡。那知十载天涯别，忽起三泉薤露伤。追恨故时携手处，焉能执绋助棺傍。
　
　　祭山口堤上

　　烟笼官柳柳笼堤，风引澄波细细移。骏马不知鞍上意，回头已是获麟陂。
　
　　戏王宽之

　　晚来闻说醉黄封，弦管欣欣急雨中。应笑西邻少风味，一炉沉水对梧桐。
　
　　听泉

　　天中悬日月，激激正鸣泉。洗耳岂吾事，披襟聊石边。焦桐无杂弄，佩玉有群仙。欲识偃溪语，于今蹄与筌。
　
　　顺阳东山下小池

　　行尽江山知几重，山前池沼尚残红。尘埃满眼欣相见，驻马垂杨夹岸风。
　
　　送薛唐卿赴省试

　　河东文物久尘埃，之子亭亭郁有材。已见中天鸣鸑鷟，不应环堵更蒿莱。绿衣春色知谁共，青简风流自此开。倾耳西州人快意，玉阶曾上直言来。
　
　　次韵酬德符湖上春色

　　乘风曾到水晶宫，春色推轮目力中。几处梅花傲残雪，不随桃李事轻红。
　
　　与仲孺述之世美东禅纳凉校韩文世美以韩公召先去

　　清风多处是精庐，饭罢俱来校异书。车马焉能落吾事，未斜桐影且安居。
　
　　洗竹

　　欣欣花草不关心，绝倒宫庭一亩阴。夏箨陨风裁几日，秋筠要月拟千寻。携持斤斧从他怪，缭绕栏干着意深。全是吴中旧潇洒，过门应喜伴龙吟。
　
　　南堂

　　倦来搘策立阶除，深喜官中似隐居。寒日西流报衙鼓，纷纷清影上图书。
　
　　湖上访世美不遇

　　夜雨朝晴似蜀天，湖光山色故人边。琵琶不许陪犀尘，听水亭东一黯然。
　
　　次韵陈君益见寄

　　冉冉岁云暮，冷然流水心。他邦勤短策，今日慰孤斟。竹韵凌风远，花光受月侵。毫端落珠琲，三复故情深。
　
　　次韵罗正之朝散到临颍见寄

　　何事委天数，平生嗤李寻。同时得君子，如古惜分阴。白发日非故，黄花秋似深。谁知千里驾？中有岁寒心。
　
　　代书招德符

　　北风鸣四野，饥鸟下黄昏。寒烛照无寐，孤怀谁与论。伊余赋招隐，抚事倍销魂。莫使衡门下，朝来独负暄。
　
　　曾氏北园

　　苏郎北阙未寻盟，崔子西山尚掩扃。矫首空庭问怀抱，天高无路雁边青。
　
　　次韵君表送仲弓回有作

　　北野阴成幄，崇朝得暂休。班荆无浊酒，交辔有清流。风絮闲相逐，晴丝懒自游。吾行亦朝夕，未拟问功裘。
　
　　春阴

　　极目三封日易斜，无因重守故庭花。春阴又是怜芳草，燕子飞来知几家。
　
　　初夏过西苑呈商居平程良弼二年兄

　　红香吹尽绿阴垂，恰似当年锡宴时。今日玉津楼下过，午声依旧啭黄鹂。
　
　　池上

　　荷花荷叶满池塘，柄柄摇风作晚凉。忽忆新开湖里过，绕船终日送清香。
淮海集补钞

　 
　　秦观
　　观易元吉獐猿图歌

　　参天老木相校枝，嵌空怪石衔清漪。两猿上下一帝挂，两猿熟视苍蛙疑。萧萧丛竹山风吹，海棠杜宇相因依。下有两獐从两儿，花餐草齧含春嬉。易老笔精湖海推，画意忘形形更奇。解衣一扫神扶持，他日自见犹嗟咨。金钱百万酒千鸱，荆南将军欣得之。老禅豪取橐为垂，白昼掩门初许窥。房栊炯炯明冬曦，榛丛羽革分豪厘。残编未终且归读，岁暮有闲重借披。
　
　　赠女冠畅师

　　瞳人剪水腰如束，一幅乌纱裹寒玉。飘然自有姑射姿，回首粉黛皆尘俗。雾阁窗人莫窥，门前车马任东西。礼罢晓坛春日静，落红满地乳鸦啼。
　
　　题大年小景四首

　　本自江湖客，宦游何苦心。因君小平远，怀我旧登临。
　
　　公子歌钟里，何从识渺茫。唯应斗帐梦，曾入水云乡。
　
　　晓浦烟笼树，春江水拍空。烦君添小艇，画我作渔翁。
　
　　鸟外云峰晚，沙头草树明。想当挥洒就，侍女一时惊。
　
　　游仙诗

　　阴风一夜搅青冥，风定霏霏雪霰零。想见玉真清境上，白虚光里诵《黄庭》。
　
　　夜深楼上拨书眠，天在栏干四角边。风拂乱云毫发尽，独留璧月照人圆。
　
　　天风吹月入栏干，乌鹊无声子夜闲。织女明星来枕上，了知身不在人间。
　
　　本是庐山种杏人，出山来事碧虚君。上清欲问因何到，请看仙家十丈文。
　
　　遣朝华

　　月露茫茫晓柝悲，玉人挥手断肠时。不须重向灯前泣，百岁终当一别离。
　
　　再遣朝华

　　玉人前去却重来，此处分携更不回。肠断龟山离别处，夕阳孤塔自崔嵬。
　
　　游杭州佛日山净慧寺

　　五里乔松径，千年古道场。泉声与岚影，收拾入僧房。
　
　　和孙莘老题召伯埭斗野亭

　　淮海破冬仲，雪霜滋不平。菱荷枯折尽，积水寒更清。辍棹得佳观，湖天绕朱甍。信美无与娱，浊醪聊自倾。北眺桑梓国，悠然白云生。南望古邗沟，沧波带芜城。杓墟翳茅竹，孤烟起晨烹。檐间鸟声落，客子念当行。揽衣视日影，薄阴漏微明。何时复来游，春风发鲜荣。
　
　　和游金山和子由同彦瞻

　　江流会扬子，汹汹东南骛。海门划前开，金山屹中据。鼓锺食万指，金膳栖千柱。夜庭游月波，晓观搏香雾。天清猿鸟哀，风暗鱼龙怒。云物横古今，涛波阅晨暮。念昔憩精庐，登临辄忘去。汲新试团月，饭素羹魁芋。别来星暑换，寤寐经从处。忽蒙珠璧投，了与云峦过。幽光炯肝肺，爽气森庭户。区中多滞念，方外饶奇趣。寄语山阿人，冷然行复御。
　
　　同子瞻赋游惠山

　　辍棹纵幽讨，篮舆入青苍。圆顶相邀迓，旃檀燎深堂。层峦淡如洗，杰阁森欲翔。林芳含雨滋，岫日隔林光。涓涓续清溜，靡靡传幽香。俯仰佳览眺，悠哉身世忘。
　
　　司马迁

　　子长少不羁，发轫遍丘壑。晚遭李陵祸，愤悱思远托。高辞振幽光，直笔诛隐恶。驰骋数千载，贯穿百家作。至今青简上，文彩炳金雘。高才忽小疵，难用常情度。譬彼海运鹏，岂复顾缯缴。区区班叔皮，未易议疏略。
　
　　和王通叟琵琶梦

　　鶗鴂鸣时众芳歇，华堂梦断音容绝。风惊玉露不成圆，一夜芙蕖泣秋月。金纹捍面紫檀槽，曾抱花前送酒舠。庾郎江令费珠璧，小砑红笺挥兔毫。风流云散令人瘦，忍看麹尘昏锦绶。楚水悠悠更不西，上天破鉴空依旧。
　
　　次韵子由题斗野亭

　　满市花风起，平堤漕水流。不堪春解手，更为晚停舟。古埭天连雁，荒祠木蔽牛。杖藜聊复尔，转盼夕烟浮。
　
　　过六合水亭怀裴博士次韵

　　昔同裴博士，酌酒俯庭柯。晚岫潭潭碧，风池瑟瑟波。苍崖遗老没，白首故人过。转眄成陈迹，劳生可奈何。
　
　　次韵安州晚行寄传师

　　投暮安州北，苍烟乱眼昏。茅茨人外路，砧杵月边村。野水飞云薄，空林噪雀繁。几人堪此乐，逢客莫轻论。
　
　　次韵子由题摘星亭迷楼旧址

　　昆仑左右两招提，中起孤高雉堞西。不见烧香成宿雾，虚传裁锦作障泥。萤流花苑飞星乱，芜满春城绿发齐。长忆凭栏风雨后，断虹明处海天低。
　
　　次韵谢李安上惠茶

　　故人早岁佩飞霞，故遣长须致茗芽。寒橐遽收诸品玉，午瓯初试一团花。著书懒复追鸿渐，辨水时能效易牙。从此道山春困少，黄书剩校两三家。
　
　　次韵公辟会蓬莱阁

　　林声摵摵动秋风，共蹑丹梯上卧龙。路隔西陵三两水，门临南镇一千峰。湖吞碧落诗争发，塔涌青冥画几重。非是登高能赋客，可怜猿鹤自相容。
　
　　题阎求仁虚乐亭

　　长官平昔嗜林丘，僧与开亭待胜游。修竹回环扶碧瓦，小池方折转清流。春深鶗鴂催诗句，夜静蟾蜍入酒舟。只恐政成留不得，县人空此忆常游。
　
　　谁搆新亭近翠微，似教陶令狎天机。池光引月来檐庑，竹影疏风到客衣。爱酒有时携玉斝，无弦聊自拂金徽。人间此乐应无几，肯向良辰与物违。
　
　　流觞亭并次韵

　　卧龙西畔北池头，水擘华堂瑟瑟流。几曲漪涟盘翠带，一峰孤耸落苍虬。香囊近午清无汗，素扇生凉爽入秋。待唤画师来貌取，图成便是竹溪游。
　
　　睡足轩

　　数椽空屋枕清流，一榻萧然散百忧。终日掩关尘境谢，有时开卷古人游。鸣鸠去后沧浪晚，飞雨来初菡萏秋。此处便令君睡足，何须云梦泽南州。
　
　　次韵马忠玉喜王定国还自滨州

　　淮海相逢一解颜，纷纷岁月梦魂间。初惊渔艇迷花去，忽认星槎拂斗还。桂岭暮登猿断续，槐堂春到鸟绵蛮。石渠旧议行当复，未信佳时得自闲。
　
　　别程公辟给事

　　人物风流推镇东，夕郎持节作元戎。樽前倦客刘师命，月下清歌盛小丛。裘弊黑貂霜正急，书传黄犬岁将穷。买舟江上辞公去，回首蓬莱梦寐中。
　
　　首夏

　　节物相催各自新，痴心儿女挽留春。芳菲过尽何须恨，夏木阴阴正可人。
　
　　还自广陵

　　南北悠悠三十年，谢公遗埭故依然。欲论旧事无人共，卧听钟鱼古寺边。
　
　　题金华山寺壁

　　鸾鹤同为汗漫游，天风吹散下沧洲。金华有路通元气，水绕高寒不断流。
　
　　兴国浴室院独坐时儿子湛就试未出

　　满城车马没深泥，院里安闲总不知。儿辈未来钩箔坐，长春花上雨如丝。
　
　　题务中壁

　　醡头春酒响潺潺，垆下黄公寝正安。梦入平阳旧池馆，隔花螭口吐清寒。
　


江湖长翁集补钞

　 
　　陈造
　　百花楼

　　楼中香飘百和浓，楼上锦缬翻东风。玉樽美酒清若空，吴姬妆面相映红。人生一笔不易得，是间一醉千金值。元龙百尺君勿论，芳时且可金杯侧。
　
　　泛湖

　　荷面跳珠小溅衣，酒边团扇已停挥。湿云收尽人间暑，郤度西山载雨归。
龙云集钞

　 
　　刘弇
　　赠贾仲武

　　贾侯器宇何轩昂，下视龊龊真秕糠。眉分八字髭根黄，自许忠胆铁石刚。雕弓一挽-石强，锦臂错出虬青苍。匣剑排射星斗光，壮心飞过祁连傍。架鹰钥按血染裳，铁聪骑出辔闹装。健儿前呵檛列行，捷矢齐指云中鸧。岂惟武力称擅场，亦有文价腾焜煌。新诗字字古锦囊，清论洒落飞天潢。险韵千百敢独当，管锋落纸铿琳琅。古文探讨屋壁藏，史传山岳遗毫芒。酒酣往往歌慨慷，连卷大白鲸吞航。自云畴昔富文章，家在冀北边一方。天书屡膺贡州乡，云冲卜日横骞翔。中间落泊志不偿，武科拉取如截肪。况有豪气十丈长，蟠蛰仅类绊骕骦。苦恨天骄久颉颃，抚臂便觉大袂攘。坐靡岁月耗囷仓，口厌醇酿饱肉粱。吾非斯人可相望，要且报国真不忘。我来自东甫春阳，邂逅绀宇同一觞。幅巾轻踪追倘徉，促膝调笑初无妨。自知投分出泛常，豁如馁腹得糗粻。短长不复置形相，落去噼睨决壅防。嵇生转觉嗜锻忙，高阳还因酒发狂。漫叟戏规只搅肠，<口聊>嘈不减笛弄羌。截竹岳顶掀沧浪，拨云春茗夸头汤。夹齿旋复行蔗浆，黄金大颗披橘瓤。插首往往罗幽芳，顷兹行乐殊未央。更辱邀我临山冈，大壶载酒冽鼻香。果饤梨栗庖麏獐，韩刘黄胡狄与张。一一潇洒杂佩珩，高谭终日佛老庄。妙理密契矢插房，绝倒顿足争跄踉。罢去追惜成悢悢，谁谓夫君气特扬。投以大句尤加详，启函惬兴剧爬疡。忽疑写睇临望洋，高跻欲斧李杜吭。麟凤自是品物祥，邀予属和驰缣缃。直取夷险分驽良，九牛犒师始落铓。正喜先获大脔尝，洪河下涌淼沛滂。囚电众鬼纳大荒，脱走束缚投桁杨，泞郎瞰临获与臧。满注羿矢连九阳，沉魂夜泣青女霜。此来继辱厚意将，殆欲引辙观怒螗。狗尾续貂弥足伤，雕胡未易加糠<麦黄>。搏空方见一鹗飏，短翮便可枪榆枋。咄嗟岂得不知量，区区琐碎久嗜菖。食鱼谁敢期大鲂，尚欲勉强牵牛箱。无盐弄姿映毛嫱，难工只益羞姬姜。聊将瓦砾酬琮璜，终愧后乘非腾骧。
　
　　仪征吕明父席中观新曲

　　有客扬楚舲，归与汩吾事。波神慳冬涨，吞遏限修螮。转头凋岁阴，蓬行变匏系。一逢金銮人，穆我若清吹。挽置十尺床，渊襟扫苛细。壶封拆初黄，露液攒沸蚁。老实侑朘紫，枯螯嚼霜渍。坐有豪爽宾，哗哗睨云骥。屯云刮痴白，有如拥天篲。疏棂炯萧森，北固决遥眦。半酣大轴出，鲸窟咀甘饴。当中倾玄圃，琚瑀纷百缀。物愁殚眇情，神妒夺孤閟。快魂疏泠泠，大叱回熟寐。况复仪真曲，不减铜堤思。凄清激吴音，皓齿曾未愧。辛咸皆可口，卷舌得真意。初如严冬逼，肃物有馀惴。末似阳春回，恍入众骨醉。将坛凛先登，乐府仍一洗。吕侯斯人望，胸中吊古气。二十佩青纶，三十清间侍。高缠见腾踏，茂渥擅褒贲。顷来笑画脂，无补当身寄。卜筑傲园绮，秋蜩一官蜕。大笔横利槊，兴来即摩垒。非如骚些徒，冗语酿愁悱。珍重白玉船，虹吞楚狂子。
　
　　癸酉岁暮寿春道中五首

　　有城有城半芜没，倔强当年开狡窟。青缰白马成底事，魏得其狗空凌突。清淮不洗饕利魄，石马崔嵬化英物。据鞍浩叹为踟蹰，但有悲风起蓬勃。
　
　　有鸟有鸟高飞鸿，哀鸣嗷嗷只影东。枯声策策霜后叶，狂态骚骚空际蓬。秋毫不碍挂天斗，一气正在胚腪中。客邪中饥乱心曲，短裘垢袜催衰癃。
　
　　有渡有渡背北城，浚排驾淮吹暮声。邮程未央岂病涉，寄汝一楫推生平。古来豪士重感概，车下未乏宵衣征。出处任天幸无苦，有如此水吾其行。
　
　　有叟有叟皤两颠，杖藜道周傲天年。怀颜发笑挽行子，胡乃惫为忘舍旃。吾侪小人敢不勉，孔孟卷辙如趋口。男儿秃胫乃始已，非尔所知徒怃然。
　
　　有客有客垢发须，羹魁挂鞍无宿储。翘心北阙比寒藿，它日南山抛旧庐。逆旅丈人真脆意，揖我下床邀踞鲈。悠悠高门击鲜子，萍匏殊根勿诮渠。
　
　　石廊洞在永新之莲花村

　　君不见仙家三十六洞天，西南大半盘苍巅。此外元阳擅崭绝，况有石廊人喜传。碧莲参差隅地涌，徙倚危梯飞螮蝀。阴阴洞户半空开，一缕联凹愁寄种。万钧崔嵬挂礌石，吁可怪兮若飞动。天然湫面寻丈间，寒掬初慳媪神捧。紫崖蒙茸瑶草秀，悬泉涓涓挹天酒。淑灵岂即乾坤私，窟宅宛是神仙旧。飞鸟点影阳光回，游子履深惊殷雷。九夏三冬自回斡，雨阳寒燠争喧豗。神物奄有似无谓，突兀古庙当岩隈。鼪鼯笑舞助怪变，落日愁绝松风哀。瞰临一方殆天意，累露之疑此其是。仙乎仙乎胡不归，忍使秋磷泣阴鬼。
　
　　李宰新成假山

　　夫子绝俗姿，趣尚豁云海。花移落下品，池割天潢派。中间垒嵯峨，石手纷磊磊。功侔一篑始，正尔临爽垲。罗浮穷南势，迎日出巧怪。洗昏新罅发，秘匿若有待。骞腾天吴揖，耸削虬尾摆。当头七八峰，缥缈散青霭。直下三四溪，何年取东汇。洞指白鹿迷，路认桃源改。时时攻冥烦，潇洒递天籁。得非缘夜半，提挈有真宰。俗物卑培楼，高标想衡岱。我家香炉傍，登蹑素心在。一从羁官缀，未省识{山畾}嵬。俯窥搀云骨，逸兴几十倍。无为议真假，自可蠲尘浼。何日升君堂，把酒取一快。
　
　　叙旧赠董承君并引

　　弇十年前与董承君承议，掺执淮上，今又相值于故乡，契与比旧，则有加矣。聊欲见之于诗，遂赋古风云。
　
　　摇摇不根舟，弥漫随所适。朝辞吕梁险，暮骇瞿塘迫。长波送日月，漭与云海隔。晚从天末归，良愧故人识。夫子吾土杰，久任词翰责。刺手翻天浆，洒作吊古墨。班班出素蕴，想见豹姿泽。忆昨长淮壖，半面欣相得。君时天涯官，我亦西风客。薰弦破愁颜，爽抱洗连璧。吴岑刻玉瘦，吟对挹佳色。颓年瞥眼过，十见溪草碧。锺陵旅学子，官况秋蝉翼。彯撇愧西崦，吊影心恻恻。夔魖竞揶揄，甚者得鸱吓。由来次公狂，仅免陈遵谪。敢意今者见，依然得江国。乡情比重裘，暖气回肘腋。南闾与东阡，闲蹑车马迹。古人重交契，远有千里忆。连墙彼何人，老死不相观。张陈汩势利，光初竟何益。青原秀撞天，螺水蓝膏擘。襟期方未央，更约浮我白。
　
　　丫头岩

　　弋阳之东当古道，有石突兀号丫头。苔侵藓剥风雨蚀，骨干耸削如才锼。不知何冤上诉帝，叫阍之势难稽留。草木焦秃仅比发，独瞰平皋疑秀发。浅深丹颊耀晴霞，彷佛琼梳掠初月。行人踌躇眸子眩，痴女垂羊亦何别。惜哉伪态苦冒真，土俗传认疑有神。阴崖黝黑崩胁腹，石眼六七流嵌根。君不见望夫崭崭亦顽石，似不徒然肖真魄。颟顸庙食尔何补，登进鸡豚始乘隙。安得掷置八荒外，化作膏腴丰稼穑。
　
　　宿法藏禅院

　　斜河左界悬朱提，冷烬掠天萤糁飞。高梧泣液凉参差，前村后村乌夜啼。雕甍绣栱绝坤维，知自在世张禅扉。有睆释子庞两眉，清梵一声捎翠微。乱我心曲天之涯，寂历故感迎新悲。归与谁是真忘机？独鹿水深愁浊泥。
　
　　清思

　　义和日车说其辐，白雨洗天泊烦促。绿蒲紫荇媚回塘，摇摇瘦青环橚矗。景长台榭翳复明，百尺虹腰粘净渌。神观修然物外归，一簪斑箨动凉飔。天上广寒之宫不足羡，人间缥清百斛真吾师。
　
　　忆黄天倪

　　游思罥空生别愁，我车欲驾羌无辀。惊风吹花溅红雨，白日西注僚丸投。青春九十行过半，天脚空随江水流。思君度日倚高阁，时把长怀寄寥廓。古人不愿身后名，但愿即时一杯乐。安得此身生羽翰，高骞便似追飞鹤。
　
　　村南

　　村南行吟踏新场，马乘款段壶悬浆。稼如浓云穟含黄，秔叶亚枝收趁霜。腊团鸡髀盘肴香，箫鼓下神巫正狂。呼儿往问当垆娘，清美何如顾建康。
　
　　赠法云寺光上人

　　日边开神皋，古刹面青嶂。寂寥千年后，凛凛发孤壮。上人薝葡英，绝轫超性相。独鹤嶷瘦姿，层冰烂清尚。云游始丁年，自副乃盂杖。鞭羊去智害，画垩契郢匠。喉呀般若音，浩汗卷溟涨。冲尊洒法味，如取赤子饷。九夏天无云，暑风浊于酿。汩吾眇西征，挥汗迷背项。耽耽清凉境，一榻岌相向。屦满宁嫌猜，目击自张王。禅场推选锋，宛是喑呜将。洗我苦空语，尽决濛幂盎。兜罗辞銛棘，何有挂诸妄。露地非端倪，洒洒白牛放。惜哉功名误，未尔寄物当。它日虎溪傍，还期杖藜访。
　
　　秋日仪征即事

　　秋风来从越天末，痛洗玻璃出明月。云陴隐起玉龙眠，下有舂容万涛雪。独茧之纶欹一叶，半酣老渔棹歌发。客心寸许了无多，底事临风吹欲折。
　
　　丁字河头文锦翼，似是东园故鸂鶒。天风萧萧吹汝急，遣汝周章无好色。江蓠幂过行人，一顾为之三叹息。我愿舴艋从溪翁，双舂鉏边作幽客。
　
　　秋入前山瘦如刻，楚弄吴吹沸江国。鱼龙燕爵安在哉，粉白黛绿埋真色。迎銮谁是当时人，胚胎黄金仍扫迹。飞来蜀冈尔何事，似欲撞空争岞峈。
　
　　无限涛头万瑶垤，曾是随风起生灭。不应散裂汜人绡，大似半吞广寒月。纷纷何用辨马牛，皖皖相矜笑蛙鳖。会得秋时买野航，别看吴儿舞狂雪。
　
　　持钓

　　艇子悠扬打雨来，袅丝越箭青玫瑰。昨闻古湫新雨足，涨波泛人西溪来。西溪两岸行人少，白鹭对翘佳客陪。低云弄娇不成去，半与枉渚相萦回。藻闲赪尾厕银鲫，正尔作群争曝腮。故应沈饵得所置，行醉瓮间新熟醅。
　
　　宿长山寺

　　苍山两蟠虬，杰势分夭矫。不缘事幽寻，兹地窅难到。破暝紫烟生，写谷清樾好。村长下牛羊，云绽入归鸟。松风卷孤磬，夜半秋声小。客怀方未央，千里漫白道。庭树一鸟惊，愁看楚天晓。
　
　　夜泊玉湖口

　　流溪一泻惊磨垢，夜系蒙冲玉湖口。青灯明外稍知村，白鸟飞边初辨斗。风死波闲坐来久，短发欲搔慵著手。一泓清泪堕吴云，横管叫秋龙子瘦。
　
　　何塘精舍

　　松闲竹淡清午阴，金地少尘门更深。忽从褷褵出重阁，飞梯十尺下瞰临。有客触热来自东，汗絺裛暑慳天风。赪龙扬鬐日辔缓，碧碗先愁井丝短。
　
　　大孤山

　　章贡西南来，银涛白浮天。扬澜开泛滥，如剖大腹然。兹山遥相望，盘薄知何年。海风一何高，吹落蓬莱巅。浮根袭气母，弄影白日边。赴渴夸父奔，阔蓦踵不旋。轩轩执法臣，立当天子前。穹螺出佛髻，青跗带秋莲。琉璃千丈簪，忽与冰箔连。鸣榔岩腹雨，挂席浦外烟。鹤驾控不返，空遗紫芝田。香炉初争豪，落星才一拳。擢秀苍梧云，发彩翼轸躔。上窥杳冥无极之层霄，下控瀰茫不测之重渊。松萝参天岁月老，清澜泛沫鱼龙闲。中有神朅临，噼睨舟往还。流俗谓女子，彯缨来此山。香脂间绡绘，鹅猪捧羞盘。至以孤为姑，考究初无端。可怜俗好怪，此语良大漫。神固不可诬，何得正以女子观。吾言庶几不悠谬，不然兹山徒与望夫女石争巑岏。
　
　　送哲公上人二首（有序）

　　哲公惮老，住奉新之人王院。于其别也，送以二诗。
　
　　有鹤青田来，骨傲九秋老。羽毛鸡骛间，不复故时好。吴霜割青梦，一夕落幽岛。哲公开士秀，佛路着鞭蚤。世累糊空云，一以凉飙扫。往闻琅琊觉，禅海卷狂潦。纷纷方袍子，未易艖<舟步>到。师如健啖儿，把握攫梨枣。尔来三十年，方寸不赀宝。鲸钟人谁识，聊徇众击考。又作云山行，方将同木槁。勿学断缘人，时寄新诗藁。
　
　　我闻豫章境，势胜所至生。山皆撞空活，水有照骨清。其间佛老宫，往往联飞甍。人王邑一隅，古屋才数楹。尘点自不到，日饱松风声。十丈挂溪影，虹桥插峥嵘。揶揄下夔魖，踉跄枪笑麏麖。师方得所欲，振锡了不撄。非如入流子，横计多馀赢。秋畦蹲鸱老，昼饭宜香粳。由来介石身，忽作归云轻。
　
　　赠雪峰长老守超

　　仰窥玉奁天面窄，顽碧颠青自天掷。祖祎不管地只慳，十五百徒此其宅。流水声中换今昔，粉抹赪糊老椽壁。枯木庵回旧日春，难提塔示重来坼。【自注：存公自云：难提塔坼当示现，而师住持，适当塔坼云。】超公最后法席张，全机扑落辊球场。曾令天花倏飘坠，况有庭橘符青黄。【自注：师与爱弟彦伯中散公双生。生时庭橘止有青黄二色，人以为瑞。】乌藤横膝傲佛祖，熟识眉宇瞬且扬。天吴吹澜洗霾垢，方诸挹月来清凉。东瓯万刹尽金布，咋舌谁堪参妙悟。赚杀参儿走衲云，高枕无乃林泉负。庐峰南远真西材，叩寂丈室惭宗雷。秀巅庞眉逼人爽，反疑不自尘中来。由来山兴复不薄，畏途何计挥尘幕。诘朝匹马汗羞颜，又作杨花无漂泊。
　
　　和仲武苦雨见寄

　　君来通川居，朱门荫重屼。近闻值零雨，匝舍野水淙。平地忽浩瀚，顿足疑涉江。猛风利如刀，触纸无完窗。朝釜鱼头生，飘注旋瓮缸。仰收堕案书，俯拾短焰釭。痴儿临缺湫，往往骇影双。我亦有此患，漏榻绕屋扛。块如失群鹄，感愤愁眉庞。孤膺纷填噎，更甚两肘撞。辱君大句投，华旗揭修杠。直欲却以心，不容苟且降。森披汉殿戟，缥缈梵天幢。仓惶短兵接，岂暇辄淬鏦。区区苦吏役，展骥曾非厖。强亦歌巴歈，跛鳖惭骊駹。
　
　　晚晴

　　翔飙拂层阴，孤镜挂天脚。幽姿媚澄塘，俊活扶秋岳。饥乌下木末，啅雀喧檐角。落日衔半规，逗翳如新沃。海涛晚声收，万里卷冰箔。微飔袭疏棂，轻霭躐丛薄。蛛丝袅如狂，虚隙野马跃。病躯得惬适，更甚解挛缚。潇洒万籁并，冲融百飞却。熊经与鸟申，仿佛犹能学。萧萧寒砧弄，天半哀音落。客愁转如蓬，万绪入冥寞。不无临风想，晒日归领略。茹蔬味新腴，把酒蘸沉粕。明朝踏新泥，已有跻攀约。
　
　　送新淦余宰虞卿

　　时平循良用，墨绶纷委蛇。夫子西南英，三十朝绅拕。爰来慈众儿，一掬芝眉和。里闾无愁叹，卒岁知婆娑。牛解等是刃，恩染谁非波。神闲略朱墨，日永馀弦歌。及瓜赋归欤，去去可奈何。舂容云涛里，一叶翩经过。羹鱼饭香籼，凉衣送长哦。三年种桃李，留得春阴多。邓挽徒虚语，祢翮方云摩。行哉尚良食，吾君正卷阿。
　
　　留题王公谟冲阁

　　檐牙排青冥，眺听脱蒙昧。居然人境宽，鱼贯出万态。坐疑天机缄，发露穷琐碎。圆清入鸟哢，萧洒送客慨。脱巾晚吾来，静称一榻对。睨云发高兴，勇欲决蘙薈。胡为淫书史，欿若嗜炙脍。长年马如狗，埃壒颠毛改。兹趣恐长负，踽踽依侪辈。何当拾颓龄，相与寄耨耒。挽君醉乡衣，枯肺时一溉。
　
　　和权之岩韵

　　庭椿摘初黄，畦韭剪柔绿。春盘巧饤饾，一箸生理足。今者鸣啾肠，饥花到双目。终惭短豆恋，谁转紫芝瞩。青烟扑九冲，碧瓦酣万屋。朝来好龙客，义动重裘燠。殷勤斗酒约，豪健赛杨仆。吹回曲车梦，鸨羽正肃肃。九天真龙飞，万物弹冠沐。萧然草木姿，窭贱衾裯宿。可仗诗筒趣叨逾太官粟，惟应杯中物，敢计功利速。
　
　　送贯之县丞解官还寿春

　　西江客袂春风老，吹得归心乱如草。鲵浪三篙下晚腥，去程不学寒蓬扫。淮山苍苍淮水长，千里一官归故乡。举世由来青眼少，孟鲰破黛嫫母狂。缇巾什袭宝燕石，埋蚀太半双明珰。干霄自是男儿气，遭与不遭真偶尔。人非田文莫弹铗，世有伯喈须倒屣。君其行矣重问津，蹀月驹駼宁绊死。
　
　　次韵和彭道原元夕

　　搀云幄幕张流苏，华辀夹道青氍毹。黄昏天公下种榆，百万星点成须臾。赤帝鞭车堕云冲，烛龙骈头浦还珠。竞随丹豹膏凤雏，麟须拂蛾间数疏。弦嘈管唳声郁纡，栉比百戏罗侏儒。轻纨绣履踏艳姝，灼灼巧笑联芙蕖。有客年来倦著书，囊钱囷粟索无馀。短钗列按拥弊襦，未堪行乐夸睢盱。大奴听响仆屋际，小女行卜迎紫姑。子云门巷正萧疏，谁者载酒论区区。
　
　　题远上人休老庵

　　上人丛林秀，襟期支许越。往从湖山游，发轫无留辙。转身浮云空，归兴飞鸟豁。故乡得青海，下瞰鲸灿窟。结庐才蜗牛，胜践喧卑脱。丛残翦荆棘，恍敝栖眉埒。兰苕纷被迳，关锁昼不掣。由来大慷生，卓锡果清绝。菅茅席三径，虚榻扫凉月。不持一钱居，未省香火歇。鹤骨老亦轻，田衣故仍洁。高舂一饭过，野荈供嚼啮。笑作疮剜肉，荐语畏饶舌。阳冈藷蔗稠，乳窦春泉冽。行当揽俗驾，滞念论一吷。
　
　　我行

　　我行适东陂，野色若可搴。问津初无从，强驱良苦鞭。三氵灵贮客潦，冉冉吞吴天。故垒何峥嵘，荒凉非昔年。虹腰截海堰，蜃气嘘窑烟。霜封百草乾，回风时飙然。狐兔死欲尽，饥鹰空老拳。村深行人稀，落日下乌鸢。败荷古毳衲，野菊金连钱。羁怀自骚屑，节物惊徂迁。投暮僧舍中，谁者同留连。
　
　　留题疏山白云禅院因呈长老秀公

　　白云去不还，空留白云额。至今飞山颜，片片尽秋色。萧萧事盘纡，刳石转欹仄。觚棱骞古殿，粉墨昏绝壁。有客倦归艎，潇洒寄一适。松萝青鸟哢，江影卷馀白。始时开山人，真意非无得。百年惊一吷，节物变今昔。谁是云无心，翛然彼禅伯。
　
　　鄱阳湖四十韵

　　巨浸连吴越，高躔直斗牛。玄冥开别府，江伯汇支流。象纬元精逼，神奸秘怪裒。番君疏带砺，彭蠡壮襟喉。赴隙如无地，凭堧忽有州。津涯逾写润，窟宅定刳幽。岛认瀛鳌戴，涛疑阵马搜。珠跳怜雨驶，镜滑识风收。树带乔枝隐，山馀短碧浮。窥觇波罔象，睥睨忲阳侯。漾月都迷皓，蒸云间作油。涵濡均藻荇，兄长到虾鳅。蜃幻晴嘘阁，龙腥夜拔湫。万寻悬圃玉，一带洞庭秋。盈缩知谁纪，吞并似力揪。鲤矜封赤鯶，龟笑斥朱眸。嵌窦扶桑啮，珍文匠石锼。鸥群驯野客，蚖肆傲潜虬。罟数筐零霰，樯轻弩激鍭。孰分浮瓠澨，或讶绕蛇邱。弦索延商妇，舽艭送莫愁。陶朱诚得策，神禹想遗忧。端称潺湲弄，非无隐伏搜。豆分高下渚，苇视去来舟。血脉乾坤活，疮痍稼穑瘳。披猖包息壤，琐碎落浮沤。莲女婵娟棹，渔郎芼燥瓯。有人搴绣被，无客傲鹴裘。货贝穷乾没，醪羞肃丐求。束枯论沃釜，戒覆比倾辀。众水杯盂外，它年吐纳尤。鹊填功未议，鲸吸志应酬。何事轻思济，吾防果未周。阽危心骨醉，飘泊面颜<口羞>。敢计乘桴去，何知戴笠游。片帆真扰扰，只影转悠悠。卑湿嗟梁传，星霜挂魏牟。劳歌惭孺子，破簏付平头。乌豉缘莼置，黄粻为鲙谋。清螺取归日，稳棹听夷犹。
　
　　蒋沙庄居十首

　　它日蓬蒿地，吾庐瓦数沟。井泉甘胜乳，庭竹冷先秋。村落时情淡，田畴岁计优。荆扉论日掩，最喜近松楸。
　
　　翳翳柔桑活，辉辉野水宽。艺蔬苍芥甲，延客白蒲团。点缀花粘蔓，稀疏粉束竿。家风才茗饮，一室听冰寒。
　
　　软滑香籼颗，肥长紫蕨苗。盘餐殊不恶，邻叟亦时邀。潘岳萧条鬓，陶潜颉颃腰。巢枝得安稳，万物一鹪鹩。
　
　　晴屋鸣鸠妇，春陂翳雉媒。箸头甘野蔌，锄力到陈荄。掠水千艘健，横风一笛哀。最怜双白鸟，解事等闲来。
　
　　十里蛇原近，宜粳一亩金。乱酲眠暗术，娇碧拥云林。早晚归与计，因循愧此心。江南吾土乐，应得慰消沉。
　
　　羊栈鸡埘接，蔬畦麦珑傍。蜗涎书老壁，苔阵涩高厢。家有青缃学，儿传《急就》章。未甘骑瘦马，跳蚤事乾忙。
　
　　名愧周繁弱，材非鲁孟劳。蛙仍当鼓吹，径任没蓬蒿。紫芋新厨味，黄橙馥脍刀。业诗何水部，耽酒阮兵曹。
　
　　刘宗坟墓国，金水眇萦回。飐飐鸦巢覆，疏疏权户开。春风持赠柳，腊雪试妆梅。欲识尘埃少，元无俗物来。
　
　　莆田杂诗十首

　　梅雨催农镈，痴风泣海樯。鱼龙波浪阔，燕雀户庭凉。鳐柱春刳玉，蚝山夜凿霜。家园两痕泪，早晚促吾装。
　
　　南北分双刹，公私限五塘。蚶祠开锁碎，蟹井幕荒凉。酒熟传红泛，枪珍异墨黄。飘零晋耆旧，冠剑几星霜。
　
　　梅井经疏凿，如闻自昔人。玉奁深贮月，云乳暖藏春。桐叶谁新汲，葵芽好问津。端堪事杯酌，泠汰客襟尘。
　
　　鶗鴂青春晏，鼱鼩白社骄。掠风雏燕翼，界雨晚虹腰。醥醁银床沥，芊茸紫涧苗。到家幸无苦，浦溆有回潮。
　
　　饱闻何氏子，遗迹在仙山。节拥三清绛，龙骑九色斑。曲屏明蘙薈，哀玉走潺湲。好刷摩天翮，徂镳试一攀。
　
　　鹤唳归云急，龙移过雨腥。桂清飘月岫，槎老卧烟汀。洞失壶公旧，雩传妙应灵。不缘幽事隔，小复理篁箳。
　
　　共乐超然构，跻攀一气边。苍茫云水国，清润李梅天。碎白淙崖瀑，孤青煮海烟。三神山自邈，何至苦求旃。
　
　　蟰蛸当户缀，络纬拥莎吟。诗魄干霄上，棋魔搅海深。忘机一飞鸟，藏拙万黄金。昨有逃虚慰，支郎下北岑。
　
　　当日山南寺，层楼插蔽亏。龙蛇缄柳笔，风雨舛唐碑。甃浅云吞液，山稀海衬眉。杖藜搘瘦鹤，白发茂林缁。
　
　　荔子绡囊搐，蕉花玉糁骈。紫髯牵腰袅，绀纟宪走婵娟。萧寺千家幕，兰盆七月天。壶公仙日月，乞汝送流年。
　
　　早发赴蒙县

　　草露垂垂白，溪泥脚脚深。权篱藏吠犬，桑蘙漏栖禽。食匕惊浮世，鞭梢度寸阴。利名幺麽得，会是死灰心。
　
　　赠谢民师

　　三语君为据，百罹吾厌生。江山共乡思，兰桂敌交情。黄卷真无负，龙渊恐不平。何当改初服，别约纽荃蘅。
　
　　临江

　　居然两福地，首尾限清江。{穴叫}筱芦州抱，晶荧石涧淙。泼云和<禾罢>稏，割雨晓舽艭。愁绝村南舍，驯鸡对小窗。
　
　　春日舟中即事

　　墨绶蛮乡去，青春瘴海行。漏篷愁暴雨，小艇畏长鲸。滩恶舟难渡，风狂浪易生。不堪江上笛，时送两三声。
　
　　试院次韵奉和赵达夫记室惜别之什

　　风酣雨软袅檐丝，端负吾人痛饮师。使者岭梅传信远，王孙芳草怨归迟。酿成紫府无端梦，开到朱栏第几枝。欲问东君挽流转，颠狂好在曲江诗。
　
　　酷爱春如蜂蝶迷，还忧青帝学班师。愁城恨垒挨排到，酒约花期赌当迟。端负江湖归去棹，最关桃李别来枝。松丸暖动蟾蜍滴，消杀风光盍付诗。
　
　　张寿翁朝散有诗纪同舍名衔录次其韵

　　柳茸无力杏烧红，春入愁肠不散穷。千佛经惭名姓入，一尊酒惬笑言同。写成悬圃新联璧，分与秋风旧转蓬。好样醉乡抛掷却，百钱输与杖头翁。
　
　　次韵和汪道济都讲惜惜吟锡制温体器也，汪强名为惜惜

　　温柔乡定虚言耳，炉火功真长物哉。疑别有天春不老，知谁为雨夜曾来。满移妃子三汤梦，暗夺仙家一息胎。燕玉浪传思暖老，个中消歇几沉煤。
　
　　送林锡远帐勾罢官

　　五月角黍江南天，骊驹送客黄金船。悠悠别思不足道，去去宦情如欲仙。青萍由来异死铁，绿绮未易论胶弦。强怀为君歌短什，壮图辄勿轻流年。
　
　　招季山还家

　　萧条门巷未足愧，晼晚岁时胡不归。绿葵白芋故园老，黄颔赪尾前溪肥。浮名莫羡风过耳，久客可憎尘满衣。约君对拥当户榻，聊割一亩秋蟾辉。
　
　　早发襄邑

　　迢迢汴水吞窈冥，白榆多於天上星。林梢碎漏月痕白，草头冷泣萤腰青。云霄九重近在目，鹓鹭百翮谁趋庭。鸡声马蹄正立敌，断送垢褐疲吾形。
　
　　夜泊建溪丰乐驿前

　　溪灵觅罅吹滩声，削木刺波舟逆行。问津候馆得丰乐，回首洞天无玉清。愁看迮缆叠石子，快是隔篷眠水晶。儿曹等间动喜色，甑有滑白长腰粳。
　
　　清真观清轩

　　向背仙宫总辟琳，兹轩仍出古城阴。千年曾史长存魄，一片巢由不染心。秋阔雨高天洗翳，夜凉风软月吹金。冰壶早讶贮人世，况复隔溪葱茜深。
　
　　清真观斋轩

　　物理相悬能几何，是非得丧了无多。仙家日月闲庭户，人世浮沉寄唯阿。矗橚晓声来杂佩，涟漪春脉涨青罗。个中故有天倪在，持语流光任掷梭。
　
　　送廷允决曹解官舟行赴阙

　　春江活碧染衣浓，闹橹初挨鹢首东。岸柳跃丝金稍重，渚梅收糁玉全空。腐儒糟粕迂疏后，上客风云感慨中。好访瀛洲缀仙客，家山无苦梦壶公。
　
　　次韵酬友

　　束书归伴鹤头鉏，赢得髭根未雪如。春野有田皆杜鄠，晓窗无岫不衡庐。糟床最与天真近，鱼沫何妨世态疏。鞟足龟腰负芝术，因君特地愧三馀。
　
　　次韵表民偶作

　　纷纷仪覆与秦倾，何者竞为吾道行。物外金朱犹土芥，兴来诗酒亦功名。梦同秋栈萦纡入，分比春兰馥郁生。他日未宜轻感慨，劝人归是子规声。
　
　　赠致政曾宣德

　　自得逍遥物外情，间将冠冕谩劳形。门前始种先生柳，斗下重添处士星。文豹雾中谁逐逐，飞鸿天外自冥冥。最怜孤竹人高卧，却讶三闾客独醒。放旷七贤林下洞，栖迟六逸水边亭。和烟买得花栽润，带雨移来药颗馨。凫舄印残苍藓绿，蜗庐筑破远山青。消磨日月棋千局，笑傲云霞酒一瓶。隐几旋成招隐句，披衣新看养生经。小轩静把琴开匣，幽苑深将鹤剪翎。明月有时来竹坞，红尘无路到松扃。几多九老图中景，都为丹青入障屏。
　
　　上金陵黄尚书安中二首

　　南来踽踽拜前尘，雅眷仍从辙鲋新。四照色温初似玉，一时恩到总成春。非如学者论糟粕，须信人间得凤麟。况有珠玑长满把，冥搜终恐物华贫。
　
　　千毫回斡自无旁，逸劲仍闻饮石梁。黄卷素心因事见，空门真味与闲长。扁舟尚录袁临汝，清酒无论顾建康。五载转头归一瞬，门阑依旧笑羝羊。
　
　　和安中东楼会饮

　　岧峣飞观决层云，主意全倾合坐宾。谈笑龙冈下白日，衣冠麟阁识功臣。欲穷人目逢山好，未老秋容到酒醇。忍对南鸿问寥廓，沉冥谁是蜀庄珍。
　
　　王公济四美楼

　　寸心不与一物隔，远目自为千里期。便共溪山有情分，更缘阡陌识参差。层云异日谁轻举，独鸟长年可俯窥。缇骑到家春满眼，庾公清兴不应衰。
　
　　李倅惠诗次元韵酬谢

　　寸毫挥洒敌连城，想见仙标白玉京。周鼓直须论妙刻，陶琴初不费烦声。他年浪许曾窥豹，此日谁堪与濯缨。寂寞蓬茨今有助，病躯那复愧登瀛。
　
　　九曲池

　　昔帝樯乌下日边，曾留清跸此蹁跹。鱼龙窟暗浮春涨，凫雁行低破暝烟。星阁摧颓空岁月，□芜埋没旧山川。后庭一曲陈家破，更看当年水调传。
　
　　搘筇

　　蹭蹬年来谁寄声，静支筇竹了无营。照衣檐竹露逼冷，过耳海潮风送清。岂有稻粱骄雀鼠，终惭醅酒费瓶罂。请缨自是男儿事，咄咄胡为过半生。
　
　　次韵酬锡远孤坐有怀

　　白简差差长蠹鱼，强颜那复计三馀。长波不洗客愁去，脱叶似将官况疏。行乐醉乡金欲尽，投身老境岁还除。因持旧史论窗烛，大半功名不是书。
　
　　寄兜率悦禅师二首

　　三峡当年一锡飞，祖灯曾是密传西。示徒端的只消指，灌顶分明别有醍。秋衲拥云惊晓榻，病髭镊雪照寒溪。知谁解吸西江水，赖有孤禅觉众迷。
　
　　箯舆曾约下山颜，白足尘缘等是慳。贪为水云留物外，劣容纸墨到人间。银潢一掬愁枯肺，金钥千重想上关。病客此身似笼鸟，何时毳衲对斓斑。
　
　　王适中渝饮约以诗招之

　　别君倒指倏旬日，顾我摇心如旆旌。满引未应勤上客，高谈聊欲破劳生。望梅终恐难酬渴，挹露悬知别得清。咫尺履綦犹惜到，可能无复故人情。
　
　　送致政吴通直

　　黑头贪作隐中仙，高谢清时五两纶。物外收将闲日月，人间归去好溪山。二疏等作挥金计，【自注：通直伯氏，前此亦以朝请谢事。】五柳犹迟倦鸟还。多少有车悬不得，规规钟漏亦何颜。
　
　　赠吴伯玉

　　瞥去门阑两换春，标规仍惬此来亲。能将官况为馀事，别有阳和到后尘。衮衮何妨流水淡，纷纷谁数白头新。拟论一报酬恩地，愧我犹为乐棘人。
　
　　罗汉系南长老

　　诸方喉舌卷舂容，直指慈幢信长雄。翳尽全开扪海月，清多平挹洗天风。相望震旦传衣后，别寄西儿妙斫中。好把沃洲论五老，冁然重此得支公。
　
　　送螺川张太守二首（时请宫观，因居琅琊）

　　西南五马照青螺，众惜班春未几何。绿发桑榆收太早，青云岐路胜来多。仙家职事清闲好，逋客林泉取次过。正恐此身休不得，再看邹律起阳和。
　
　　凉飔一水漾清虚，画鹢翩翩北去初。暂把壮图收绂冕，只留元气到<辶居>庐。海边有路通琳阙，物外无心挂隼旗。寄语琅琊好泉石，使君不是赋归与。
　
　　江馆三首

　　山川定出画意外，鱼鸟自闲眠对时。艇子黏天归一叶，涛头吹雨落千麾。截波尚欲论孤剑，应客初惭乏大儿。听得渔郎隔溪语，夜来秋色暗江篱。
　
　　无尘一境好仙去，有梦九秋应鹤知。弱筱婵娟藏别坞，野荭高下补疏篱。秫田百亩堪供酒，脍手千刀间忆鲻。未愧镜湖夸贺监，聊将星管觅桓伊。
　
　　连云草树纵横幕，点水凫鸥黑白棋。日晏厨烟青一穗，暑馀窗雨暗千丝。饱闻杨惲生行乐，懒赋张衡我所思。软碧会须连月占，恣看飞楫界琉璃。
　
　　自竹岩至杉溪

　　晓寻葱茜踏顽云，越俗闽风杂楚民。天窄定藏巫峡雨，溪深疑有武陵春。驱寒万籁争奔壑，竞秀千峰自逼人。断送残年归马首，却羞头着故纶巾。
　
　　送狄太守清明日燕莆田共乐亭二首

　　青幢翠葆抱参差，浮客黄金凿落晖。一日山川如得主，两眸天地不藏机。华胥有国真稀阔，《齐物》名篇孰是非。涩道直西暄绛蜡，卷空箫鼓使君归。
　
　　他年胜践归林记，旧亭有林子中记大半豪夸落蔡篇。亭有蔡居谟诗。快甚跃壶窥日月，恍疑枯海变桑田。觥船照客吹红液，轩槛娇春扑紫烟。到得无云剩寥廓，此身仍在鸟飞边。
　
　　出试院次韵和酬郑通直

　　吏役区区病足酸，愁闻三十六盘山。偶从物外抽身去，又作人间行路难。主意十分浓似酒，客心一缕急於滩。夜光莫道无因至，乞与扁舟洗眼看。
　
　　白鹭亭逢胡仙尉晋侯

　　涨天丝雨欲肥梅，江上相逢秀色开。白发十年归梦寐，青衫一笑洗尘埃。云边活碧山围健，汀末疏明鸟阵回。独向稠人见高义，此情须敌万琼瑰。
　
　　过合肥会黄天倪

　　白狼峰顶共留连，一纪于兹剩四年。事过已如炊黍梦，鬓催难着买春钱。飘零惭说相思驾，洒落仍传到手篇。梨栗果盘鱼蟹饤，恍疑身世上通川。
　
　　赠致政曾宣德

　　何得清时便挂冠，归来高卧水云间。一轮白日易催老，百斛明珠难买闲。行止尽将随野鹤，生涯都付与青山。庭前乌影高三丈，见说朱扉尚闭关。
　
　　冬日呈郭明远

　　骚《雅》亡来几百年，不图今日见君篇。遒豪压倒元才子，清丽追回李谪仙。风月吟穷三寸舌，江山归欠一囊钱。此时长啸出门去，但觉绕梁遗韵传。
　
　　春日送签判阳承议

　　春山野思万千重，那更江头来送公。别泪滴流红杏雨，离情摇曳绿杨风。一枝易绕南飞鹊，只字难凭北塞鸿。惟有感恩情不断，夜深长入梦魂中。
　
　　春日送林推官

　　送君南浦忍分襟，注目春江烟水深。思乱似云无所著，情浓如酒不堪斟。杏花烧断离人恨，杜宇啼穿去客心。别后愿为深夜蝶，翩翩飞梦去相寻。
　
　　春日舟中即事

　　不因门有北堂亲，肯泛孤舟瘴海滨。万里江湖愁去客，一春风雨厌行人。花朝水国留题懒，月夜乡园入梦频。每被烟波惊破胆，却思云石自由身。
　
　　春日舟中喜晴

　　雾敛云回雨却残，衣单犹尚怯朝寒。烟尘暗处江山窄，日月光来宇宙宽。渔棹不忧滩浪险，客轮惟喜路程乾。关关珍重梢头鸟，每到晴中语亦欢。
　
　　海山楼晚望

　　登高怀远思依依，目断沧洲旧钓矶。城上两三声画角，天涯千万里斜晖。烟抽绿草随洲转，风递轻烟贴水飞。到此自然堪下泪，不须啼鸟劝如归。
　
　　春日即事

　　岁月催人误壮图，风清官况强支吾。春来酒病寻常有，老去花迷大致无。慵里盛添诗债负，闲中赢得睡工夫。谁知到此扁舟内，白面书生瘦矣乎。
　
　　舟中惊夏

　　牡丹才过石榴开，岁月惊人老易催。一面红颜春递去，满簪华发夏催来。蝇头利禄徒劳耳，麟阁功名大晚哉。不必更增川上叹，及时行乐且衔杯。
　
　　观刘禹锡湟川记

　　谁道连州海瘴边，只消禹锡一雄篇。江山草木皆增价，风月烟霞总直钱。十二亭台尘外境，一千疆界洞中天。自经大笔留题后，从此湟川胜洛川。
　
　　题清漪亭

　　平昔江流清得名，只今池面胜江清。人间有镜磨秋骨，天上无宫敌水晶。月借婵娟相表里，路分潇洒入逢迎。会须饱占银潢魄，莫似沧浪濯垢缨。
　
　　次韵谭令尹茅庵

　　到佛元非定，如仙等是家。了忘名利战，秦晋谩彭衙。
　
　　罅月明窗纸，凉竿扫径尘。却应环堵在，潇洒属吾人。
　
　　辇下春怀七绝呈赵达夫（试院中作）

　　绛阙岧峣五色中，六街风稳柳贪慵。金明解染波千顷，不似君王惠泽礼。
　
　　蝶正冶容蜂正狂，莺如羞涩燕如忙。低枝莫搭秋千索，留送婵娟出短墙。
　
　　杏红似为桃红妒，柳绿浑将水绿争。去日背人来日逼，新愁特地旧愁并。
　
　　活琉璃涨金明色，闹绮罗成上苑围。须信皂州春自满，莫愁青帝等闲归。
　
　　魂先絮怯青楼女，命为花轻白袷郎。春色不应疏病客，正缘生计纸千张。
　
　　岸柳禁持人学舞，墙花勾引客窥邻。速将事当悠悠梦，賸买欢归衮衮身。
　
　　直取浩歌论纂纂，肯容三爵径油油。送花明月怜人杀，贴体红波凝不流。
　
　　富沙门楼

　　扑闬行人衮底流，闉闉缥缈到三休。霜魂月魄交光夜，十二冰帘不上钩。
　
　　曾闻仙子好楼居，楼外仙山入指呼。聊作上游新粉泽，使君不为贮罗敷。
　
　　安济桥（编舟为之，去玉清洞天五十步许）

　　谁把灵楂接饮牛，主人潇洒古东瓯。玉清夜半开冰箔，暗认方平别驾虬。
　
　　拥翠拖青得要津，截波仙屐略无尘。借令乌鹊填桥巧，何补褰裳问渡人。
　
　　送李德素解官归舒城

　　朔风吹眼水溶溶，白社凝香杏霭中。千里沧洲帆一抹，遥知此日背冥鸿。
　
　　水落淮天蟹子肥，三年游子片帆归。东坡<禾罢>稏黄云满，试傍林椒振客衣。
　
　　陪彭安行双莲亭小酌

　　无尘净渌枕青鸳，个样清虚不似鄽。更喜晚来翘白鹭，伴君和我作三仙。
　
　　留题神仙院

　　白鹭飞边尽古今，萧条鬼冢与神林。故时门巷犹能忆，十载重来白一簪。
　
　　白帝怜秋自不胜，等闲时放一番清。诗情大似归飞鹤，聊作当年警露声。
　
　　陪林明复功德院小轩对假山有成

　　候禽幽啭似争春，我亦贪搔不屋巾。<山截>嶭烟姿在眉睫，个中还有傲秦人。
　
　　莲华峰法云即事

　　奈我此身无定居，正如飞絮扑江榆。两毛更甚卢蒲短，好在朱陵见忆无。
　
　　十十五五跳波鱼，三三两两踏歌姝。前山后山碧一色，似不多愧潇洒图。
　
　　送徐择之秘校还雎阳

　　汴水东头古堞开，青鸳舞影几楼台。莫将归雁比行色，身未到家春已来。
　
　　题增城驻舟亭

　　一亭潇洒枕江流，水色山光四面浮。多少客帆檐外过，不知谁是济川舟。
　
　　题吉水南华寺

　　紫翠浮浮夺晓昏，生涯谷汲与松焚。客尘一点自应少，终日到门惟白云。
　
　　野兴由来惬杖藜，层峦影里见翚飞。虚空一炷起凝碧，化作九天云染衣。
云巢集补钞

　 
　　沈辽
　　陆机宅

　　朝日欲出已复西，人间兴废那可知。昆山陵谷久已变，水傍惟有将军碑。

西溪集补钞

　 
　　沈遘
　　题山光寺

　　马蹄轻蹙柳花浮，醉人淮南第一州。不是青楼羞薄幸，自缘无锦不缠头。
　
　　高台已倾池已平，随家宫殿春草生。千年往事何足叹，广陵非复旧时城。
　
　　送施密学守钱唐

　　塞外风烟河上尘，归来始觉二毛新。承明自厌频趋直，沧海还思一濯巾。幕府旌旗初压境，画船歌吹便行春。湖山满目旧游在，何日从公醉紫蓴。
　
　　和王微之渔阳图

　　燕山自是汉家地，北望分明掌股间。休作画图张屋壁，空令壮士老朱颜。
　
　　天绿研匝歌

　　张君赠我古砚滴，四脚爬沙角如戟。肉翼络髀老兽姿，世不能名眼未识。我知此为天禄儿，口街一寸黄金匜。蟾蜍嚼月两吻坼，天鲸胸穴双泉飞。玉声琮琤珠迸落，影射岩石光浼灂。未央书殿立髬髵，曾见扬雄老投阁。子孙晚出中平间，渴乌翻车洒平洛。宗资墓口卧露霜，头角顿挫仍腾攫。尔来拂拭傍几案，眉目睢盱苔藓剥。形模不入世俗用，疑付大手传糟粕。未能点缀《清庙》颂，开辟大易《摛》《春秋》。就令□□□□□，末势犹足为迁彪。物无贵贱系所用，干金乞我直暗投。图书散落愈□下，晚岁惟有齑监谋。学注虫鱼问老圃，无乃塌飒为匜羞。
　


龟谿集补钞

　 
　　沈与求
　　夜书山驿

　　天寒夜向阑，月出山更静。风露摇青空，万象光耿耿。啼螀泣幽草，宾鸿度前岭。归来坐孤窗，松竹舞清影。
　
　　臞庵

　　地控三州界，池开十丈莲。桑麻无杜曲，松菊有斜川。别浦归帆远，他山晚照妍。江湖春水阔，容与白鸥前。
　
　　游玲珑山因访朱氏草堂

　　平生邱壑心，馀事不挂目。藜杖南山来，要使富幽瞩。异哉小玲珑，蟠峙苍弁腹。修藤结悬崖，飞溜响空曲。伏石卧状虎，腾孥杂奔鹿。呀然牙吞吐，侧路劣容足。拂拭古藓纹，字刻翳新绿。标榜玲珑名，奇怪殆天属。扪萝上绝顶，坦坦类平陆。俯首瞰来踪，穹然在幽谷。传闻昔逋客，诛茅此营屋。清魂不可招，千载想遗躅。我思造物巧，妙供幽人禄。挥斤役山只，斫此一拳玉。云窗与雾阁，一一相亘属。岂无部曲众，猿鹤即更仆。岂无节旄贵，松桧自张纛。此事久弃置，蛛丝网岩麓。翩翩佳公子，心古韵不俗。驾言脱华簪，兹焉卜幽筑。终日面巑岏，世俗岂容触。指点空洞姿，喜气政堪掬。挟杖校昔游，健步念须续。亦有招隐诗，薄暮不可读。
　
　　腊月二十六夜大雪投晓霁色恍然鸟语啁啾便有春意感而赋之

　　黄昏雪打窗，夜雨破幽梦。晨光逗檐花，霁色晃池冻。老木惊向荣，好鸟发微哢。草根露纤芒，虫声试群哄。空畦土匀酥，侧涧泉流湩。腊尽杀气衰，春归生理共。人情自多端，天意皆曲中。悬知造物公，未厌萌区众。艰难重时节，俯仰疲迎送。心间数造化，骨寒遭鬼弄。那惊梅柳新，但刨藜藿供。行须过田家，泥饮空社瓮。
　
　　读成士瑴诗卷和其书事一章

　　长年赋《子虚》，狗监绝同里。杯水聊自酬，博此一笑喜。副墨粲我前，顿使百废起。朱弦渺遗音，慎勿娱欲俗耳。论交傥自今，相从期暮齿。
　
　　郑维心用张仲宗韵见赠复次其韵奉酬

　　胸中鲍世故，了了分白黑。十年客异县，中夜梦乡国。买邻枕寒溪，此计吾犹及。大恐岁星恶，翻令销福德。不如早移文，径效山庭勒。
　
　　夹竹桃花

　　摇摇儿女花，挺挺君子操。一见适相逢，绸缪结深好。妾容似桃萼，郎心如竹枝。桃花有时谢，竹枝无时衰。春园灼灼自颜色，愿言岁晚长相随。
　
　　蚕

　　吴桑成绿阴，吴蚕盈翠箔。阖门障风雨，荒祠动村落。千丝为衣被，一茧自缠缚。杀身以成仁，此计殊不恶。
　
　　夏日书事

　　洗竹明新牖，疏泉理废池。破砻炊玉粒，钓鲫鲙银丝。假寐抛书帙，蠲烦泥酒卮。空馀八角扇，嫩惰不能持。
　
　　到吴

　　三载故乡别，归帆恰到吴。食寒新火换，天阔断云孤。酒市仍依岸，渔村远带湖。碧山千万叠，翻忆梦崎岖。
　
　　旦日趋府

　　紫箫吹梦断，起视斗阑干。瘦马踏残月，单衣中薄寒。锦囊那复佩，革带顿成宽。浪逐官曹底，趋抠敢自安。
　
　　次韵律兄持节燕山且调两河兵赋喜而作诗

　　伯也吾宗秀，心期万里侯。燕民方筑郡，汉使果鸣驺。更借牙筹计，聊宽玉座忧。平生挥翰手，此意莫淹留。
　
　　中年情绪恶，远别信音疏。闻道阴山路，贪迎使者车。骑羊厌鸣镝，佩犊欲扶锄。愿上螭头奏，烦苛一切除。
　
　　倦夜

　　独坐苦无赖，开轩怀抱空。徘徊帘上月，淅沥竹间风。清影迷篝火，哀音咽砌虫。怪来寒次骨，霜气己冥濛。
　
　　送别

　　老觉交情重，贫知世路高。相看心已折，此别梦应劳。未用脂长毂，须听咏大刀。平生故人意，能费几绨袍。
　
　　秉元以按田至村落有诗次其韵

　　竹户连村闭，官何此榜舟。蒿莱半残垄，风露溢清愁。试为歌田畯，那知饯蓐收。老盆如见领，应作小迟留。
　
　　舟行即事

　　逗帆风借力，入坐水浮光。村落知多少，邮亭自短长。跳鱼吹暗浪，浴鹭耿残阳。又是吾庐远，相看思渺茫。
　
　　舟过北塘

　　袅袅轻飔动，娟娟佳月升。岸回双树暗，村远一灯明。过雁参差影，跳鱼拨刺声。停桡且勿去，吾意不胜清。
　
　　舟次吴松江

　　棹发鲈乡晚，频经桂子秋。懒投青玉案，政敝黑貂裘。水落喧渔市，云微办橘洲。五湖烟浪静，谁复泛扁舟。
　
　　秋怀

　　庭柯脱翳叶，归翼断经过。水槛清渔罟，风棂响药罗。傲霜荷柄少，团露橘丛多。秋色遂如此，愁城今几何。
　
　　别群从

　　十年劳远梦，今日又征鞍。雨入花梢困，风生麦浪寒。飘零逢酒怯，老大别家难。去矣功名事，终须把镜看。
　
　　得家书

　　国步犹艰棘，不堪频问家。霜毛失翠葆。蒿目乱玄花。孤客知时节，殊方度岁华。干戈就休息，归理邵平瓜。
　
　　於潜道中

　　首路潜溪驿，鸡声欲曙天。篮舆冲宿雾，栈阁寄层巅。高下林端屋，横斜石罅田。野泉随处有，草木尽苍然。
　
　　新城道中

　　马蹄随意到，回首隔南冈。日落鸟犹语，春归花自香。残红媚幽谷，新绿涨回塘。假榻知何地，昏锺出上方。
　
　　次韵避寇

　　穷途厌迁次，岁晚惜分携。茅舍荒村北，柴门曲港西。鸡豚暂同社，桃李旧成蹊。那得干戈定，浮家著两溪。
　
　　宦游成屡却，戎垒怅频遭。闻诏趋吴会，经途事董逃。心期纾国难，力欲挽人豪。漂泊多危涕，真成失木猱。
　
　　维心过邵子非溪亭夜话有伤时感旧之作索余次韵

　　官仪全复汉，盟会竞尊周。郊野多戎垒，衣冠半客游。地偏朋旧鲜，人老岁时遒。莫厌经过数，相看又麦秋。
　
　　朝廷策数马，寇盗谷量牛。世乱思奇画，身闲喜胜流。鹓鸾霄汉侣，凫雁稻粱谋。得趣皆为达，谁为不系舟。
　
　　刘希颜持节按县招维心舟中小酌次维心韵

　　大艑浮溪曲，华旌映道周。劳农才彻警，问俗偶成游。王事今云棘，官称古号遒。正须哀疾苦，辄莫诧防秋。
　
　　故国真如寄，馀生宛若浮。巢鸠不护鹊，池凤肯容鹙。老木低春水，孤花带晚洲。杯行应酹我，知复念幽忧。
　
　　晓过邻村

　　推枕梦初断，篮舆踏露行。岁登人意乐，风急雁行惊。曲涧哀湍泻，危桥独木横。清霜莫欺客，云日自晶明。
　
　　即事

　　竹树参差合，溪流半隐扉。雨昏鸠妇闹，风急雁奴闹归。策杖循沙步，褰裳到石矶。游鱼吾共乐，身世自依违。
　
　　观网鱼

　　暗雨垂垂梅欲黄，春山吐源春涨狂。雪鳞颇尾泝流上，吹涛喷浪能奔忙。鱼师布网名白大，万目井井连重纲。联艘绝流势甚武，遮罗初若无留藏。大鱼已得小鱼弃，要使遗育充陂塘。鳏鲕安用误回避，虾蟹亦复虚跳梁。宁知不比纶索手，欲以巧饵空沧浪。
　
　　何子楚为范明伦赋九疑石石吾不及见也读诗可以知其巑岏秀峙之状吾累卞峰石为小寒林兴寄不浅用其韵并及之

　　峨弁千峰倚天碧，上有修竹材可笛。月明三弄面巉岩，惊起哀猿啼峭壁。儿童斫石攒青瑶，寒林萧萧吹堕樵。坐令结习入幽梦，芒鞋竹杖归路遥。觉来双影徒相守，哦子清诗笔如口。眼中何必小玲珑，仿像九疑当户牖。神丹已失大江漘，谁与安期追后尘。分天隔日不可到，使我目断苍梧云。
　
　　刘行简见借诗稿以长句归之

　　文章偏忌声名早，富贵政须门第好。了知二物不相关，风月膏粱兼者少。刘郎天韵真不凡，飞腾宜在蓬莱岛。年来穷愁已到骨，只有珠玑落残稿。纷纷馀子何能追，定向诗坛分六纛。造物小儿亦薄相，浪付繁华给挥扫。却令径坐诗人穷，只与清冷消热恼。向来狗监非同邑，渴尽文园尚佣保。九原千古忽可作，如君自是不枯槁。茅斋夜诵谁得闻，咄咄空能诉穹吴。请君更作升天行，勿使贫胡强知宝。
　
　　次韵何子楚食樱桃

　　轻衫骏马飞弹丸，上林花开纷绣团。御厨赐笋未解箨，山樱亦复登金盘。。宗庙荐新勤玉路，凡果纷纷不论数。风清日美雨丝收，朱实烘春燃绿树。筠笼采撷价万钱，北人羊酪雅所便。自从燕罢曲江曲，。五湖十载身回旋。已作孤蓬共流转，万颗徒劳野人献。故无清梦大明宫，醉倚酡颜浮玉碗。
　
　　次韵黄子虚同饮葛次颜家酿玉友

　　先生早年忘扫白，懒饭青菁借颜色。独馀驭伯为友朋，熟不暇篘巾自沥。何须引泉连百井，饮若长虹太豪猛。细斟玉筋滑无声，酌我应怜官独冷。奇篇更写陟厘黄，逼人心地生清凉。了知二事尽家法，眼馋径索银瓶尝。我老华池少滋液，年来爱酒如偷蜜。陶然一醉乐未央，此外要知俱长物。相期径造君勿违，坐得名胜从忘归。公侯似闻倦设礼，穆生正恐同分携。
　
　　宁国道中

　　山石荦确行路难，山风萧萧吹早寒。十步九歇仆马瘁，兔蹊鸟道穷跻攀。崖谷空笼瀑泉走，碎玉零乱飞前滩。石堤捍水几百级，落处疑有蛟龙盘。两山之间开畎亩，石罅著锄那得宽。前村后村烟火冷，土墙茅盖常掩关。我行不知记近远，官游岁晚良自叹。岂如家家一饱外，鸡豚社酒相追欢。那知亦有简书畏，里胥剥啄惊胸颜。
　
　　溪上见梅

　　晴溪涨渌如阴苔，晴山插影相低回。画船叠鼓顺流下，波光浩荡征帆开。滩萦岸缭柂牙转，水石相激如奔雷。须臾已复过绝壁，归路渐近严陵台。山重溪复境弥迥，暗香忽自空中来。日斜正见丛棘外，炯炯疏片飘寒梅。槎牙一种独愁绝，含情不语明岩隈。凌波疑是水仙出，缟衣素质行徘徊。下窥深浅一笑粲，坐使凡卉俱尘埃。山谷之儒已臞甚，龟肠鹤骨世所咍。相逢顿觉百忧释，不嫁春风谁与媒。舟行易远空回首，角声吹梦心悠哉。
　
　　次韵葛鲁卿送示近作

　　八驺尽屏如萦策，微步招寻老宾客。离离草色乱沟胜，脚底春风随蜡屐。蛰龙昨夜起洄潭，忽雷闪电飞千岩。朝来遗珠落怀袖，复见国风歌二南。公洗膏盲砭传癖，词伯儒宗蚤扬历。诗成聊复贮锦囊，副在久应藏石室。只今漂泊客烟村，高吟七字哀王孙。有如此言公不食，东山那得留安石。
　
　　君侯胸次多筹策，岁晚翻为江海客。小隐方营一把茅，幽寻定费几两屐。公心落月印寒潭，出济巨川归筑岩。追还正始游戏事，聊为风骚作指南。我有幽忧如酒癖，起诵君诗春寂历。天公下取气凌云，神物护持光满室。老矣怀归葑上村，倚公佳句谱桐孙。须公拯危纡旰食，快写车攻刊药石。
　
　　摄尉归安呈江嘉

　　无地诛锄一束茅，清吟端作《反离骚》。奔波且复同香尉，萧散还须似马曹。名下吹嘘初定价，暗中摹索便矜豪。文章论世宁论晚，肯慕群飞辄仰高。
　
　　清明

　　杏火烧空泼眼明，游人荡桨渌芜城。山歌惯习吴歈调，水戏终含楚些声。草满池塘春涨浅，燕归帘幕午风轻。踏青旧约谁能问，已喜年来粥有饧。
　
　　报中有盛年休官者感而赋诗

　　中都如海士如鳞，乘雁双凫亦见驯。林下已无长往客，江头谁伴独醒人。因循傥使能成事，强健何须便乞身。但喜高风激颓俗，要令锺漏一番新。
　
　　喜次律兄见过

　　大艑轲轙许暂留，一樽相属话牢愁。封胡羯末名终在，许史金张迹浪投。遵陆渐看鸿雁集，在原当记鹡鸰求。它年会有相从乐，泛宅浮家万事休。
　
　　用子虚韵和呈骏发次颜

　　十里笙箫沸市楼，已占风物两优游。人从月窟开青嶂，灯挟星河映碧流。曲席深杯成径醉，长廊古寺溢清愁。暗中我亦知公在，强对兰膏为举眸。
　
　　邵子非谓余有天台之行见贻以诗次其韵

　　巉巉老气郁青霞，过我依然醉帽斜。为说惊魂招楚些，忍闻悲曲动胡笳。扁舟犯雪来何许，健笔凌云语益嘉。莫笑海山风引去，要寻源上问桃花。
　
　　小雨

　　小雨廉纤未肯晴，勒回花信待清明。冷官何预芳菲事，空听春禽作意鸣。
　
　　题林屋洞口

　　仙去遗踪亦谩留，羽旗那复肯来游。欲知洞府烟霞邃，漠漠苍崖面橘洲。
　
　　新春书事

　　早岁惊逢上苑春，蹇驴朝踏落花尘。只今懒问芳菲事，柳眼相看也笑人。
　
　　有怀山中

　　可奈风埃老客游，故山归思日悠悠。轩裳结里非吾事，野性从来在一丘。
　
　　冠卷尘埃亦谩弹，勒移终复愧家山。它年猿鹤应相笑，倦羽卑飞久未还。
　
　　申应时以图寻山图所载湖之西溪也为作绝句

　　王维买宅先成画，申子寻山亦载图。它日真能营小筑，此山佳处着侬无。
　
　　夜坐

　　娟娟微月小窗东，竹里寒声啸夕风。孤客坐来惊岁晚，推愁不去酒杯空。
　
　　虚堂夜寂自神清，更仆无端倦触屏。多谢短檠随我老，更温檀火校《黄庭》。
　
　　月波楼

　　突兀晴楼压郡城，楼前波面谷纹生。何人合作佳从事，来伴胡床看月明。
　
　　会景亭

　　柳株高下隔桃蹊，万顷烟波似渼陂。画手无人貌平远，小亭风冷立移时。
　
　　次曾宏父韵

　　小雨经旬户不开，隔墙青子满江梅。幽禽叶底如相识，睥睨空庭欲下来。
　
　　未用欣然念可人，世间那有白头新。出门更复推葱麦，笑笑扶风井大春。
　
　　曾宏父将往霅川见内相叶公以诗为别次其韵以自见

　　肠断故园春到时，浇花日日绕芳蹊。而今梦逐东风去，小榼深杯乎自携。
　
　　两溪以南无数山，兴来径造无时阑。空馀日蜡几两屐，日暮云深天小寒。
　
　　隔溪花柳自无赖，烟淡风微恼杀人。走向西家觅酒伴，芒鞋竹杖去寻春。
　
　　吴江阻雨过豁然阁次周廉彦韵

　　花鸭呼群自拍浮，何人蓑笠在孤舟。半生已负江湖约，不为经行肯暂留。
　
　　濛濛小雨麦秋天，江上人家欲暮烟。行客未能忘胜处，系船相伴白鸥眠。
　
　　次韵钱德初九日旅怀

　　西风江面荻花秋，鲙玉频年念昔游。客帽只今无地落，黄花满眼谩供愁。
　
　　登高虚欲夸能赋，乐事何曾副赏心。斜日孤云两愁绝，一觞聊为盍朋簪。
　
　　浊醪自称和山药，。小令新能坼水花。况有阿戎供细雨，岂知秋思满天涯。
　
　　过嘉禾野塘

　　木末孤烟起夕炊，茅檐直下钓渔矶。苍茫远水连天碧，一叶短篷何处归。
　
　　次韵院中

　　芳尊相属语黄昏，密雪飘零正满门。记得江桥回马处，冷香应断玉梅魂。
　
　　要知春色到池塘，深院无人午梦长。已觉此身便静乐，自温檀火炷炉香。
　
　　石壁寺山房即事

　　云根断翠接山椒，小筑初营一束茅。未放野泉萦曲磵，旋移寒绿引春梢。
　
　　过卞山次韵朱仰止涧亭

　　曲涧潺潺隐石堤，玉虬双引戏晴漪。相思后夜添清绝，木落山空月半规。
　
　　环佩琮琤落断崖，水清石瘦没平沙。幽人散策经过地，草阁柴扉趁水斜。
　
　　即事

　　卯酒剩浇胸磊磈，晨梳聊理发鬅鬙。方床自岸乌巾坐，欲校《黄庭》懒未能。
　
　　过竹西

　　百折清湾抱野田，竹西风物故依然。归牛更背斜阳去，牧笛一声吹暮天。
　
　　瓜步

　　呼声渐逐潮头远，帆影低随日脚斜。已喜扁舟近瓜步，江鸥无数立寒沙。
　
　　观琼花

　　千里随河走浊流，樯乌东下指迷楼。春风帘幕今何在，只有琼花伴客愁。
　
　　即事和卓彦翼

　　瞳昽晓日上帘旌，帘外幽禽作意鸣。呼断故乡千里梦，起来搔首问归程。
　
　　次桐庐

　　决决溪流不满滩，独怜舟子上风湾。日斜指点西村渡，竹户茅墙趁碧山。
　
　　吏鞅萦人未许闲，当游聊复到春山。倡条冶叶无风味，赖有寒梅醒病颜。
　
　　千秋岭

　　山河四塞限中原，篱落而今不复存。豺虎昼行何日息，但馀征戍满荒村。
　
　　月下独步

　　娟娟微月小庭西，月下幽人影自随。赖有寒梅伴愁绝，一枝清艳耿疏篱。
　
　　溪亭夜坐

　　波面摇风暑气微，秃巾来坐钓渔矶。相看月堕行人尽，只有流萤上下飞。

节孝集补钞

　 
　　徐积
　　淮之水示门人马存

　　淮之水，淮之水。春风吹，春风洗。青於蓝，绿染指。鱼不来，鸥不起。潋潋艳艳天尽头，只见孤帆不见舟。斜阳欲落未落处，尽是人间今古愁。今古愁可奈何，莫使骚人闻棹歌。吾曹自是浩歌客，笑声酒面春风和。
　
　　爱爱歌

　　吴越佳人古云好，破家亡国可胜道。昨夜闲观《爱爱歌》，坐中叹息无如何。爱爱本是娼家女，金魂玉魄沉尘土。歌舞吴中第一人，绿发双鬟才十五。耳闻眼见是何事，不谓其人乃如许。操心危兮励志深，半夜窗前泪如雨。假饶一笑得千金，何如嫁作良人妇。桃李不为当路花，芙蓉开向秋风渚。忽然一日逢张氏，便约终身不相弃。山可磨兮海可枯，生唯一兮死难二。有如樗栎丛中木，忽然化作潇湘竹。又如黄鸟春风时，迁乔木兮出幽谷。文君走马来成都，弄玉吹箫才几曲。不闻马上琵琶声，忽作山头望夫哭。去年春风还满房，昨夜月明还满床。行人一去不复返，不念关山歧路长。前年犹惜金缕衣，今年不画深胭脂。今年今日万事已，鲛绡翡翠春如泥。一女二夫兮妾之所羞，不求所事兮志将何求。蛾眉皓齿兮乃妾之所忧，不如无生兮庶几无尤。喓喓草虫，趋趋阜螽，靡不有初，鲜克有终。鸳鸯于飞兮毕之罗之，人闲所恨兮何何时。深山人迹不到处，病鸾敛翅巢空枝。
　
　　贫女扇

　　妾有一尺绢，以为身上衣。自织清溪蒲，团团手中持。朝寻麦陇去，暮汲水泉归。无人不看妾，不使见蛾眉。
　
　　钓者

　　有人口诵浮云曲，手把潇湘一竿竹。荻花洲上作茅庵，坐看江头浪如屋。
　
　　垓下歌

　　垓下将军夜枕戈，半夜忽然闻楚歌。词酸调苦不可听，拔山力尽无如何。将军夜起帐中舞，八百儿郎泪如雨。此时上马复何言，虞兮虞兮奈汝何。
　
　　江南春

　　今年是处春风早，江南地暖春逾好。春风次第江山，先入梅花既芳草。芳草春深更有情，直共江山到洞庭。落花流水武陵道，湖中有山春更青。斜阳西落一点月，少年莫上岳阳城。
　
　　寄李道源

　　春风本是诗家友，典却琴书也沽酒。呼童去问紫霄翁，近来枕上吟诗否？不醉不吟将奈何，过却今年春已多。胸中壮气吐不出，看看又作送春歌。
　
　　酬李道源弹琴之句

　　数尺焦桐常在手，知子爱歌兼爱酒。今朝已是二月三，梅花驿使曾来否？古今多少无奈何，古人慷慨良已多。为报陶潜且饮酒，无弦琴上不须歌。
　
　　赠查宣教

　　晚来闲共秋风约，惟有黄花莫吹却。有人怀抱似陶潜，待向东篱共花酌。
　
　　和鲁山感春

　　君看纷纷能几时，一番情态随光驰。欢日常少戚日多，共君且趁春风歌。莫学时人种花草，不似山中松桂好。
　
　　述怀寄吕师

　　试眺关西山壁立，春云突尽春空窄。浓岚滴去渭川寒，孤峰深入秦天碧。白云流水岂无情，立马吟诗定相忆。且倩东风先寄声，我整西装期已迫。吟到秋风放客归，归来待作潇湘客。
　
　　送王潜圣

　　公车待报凡几年，萧生罢去心浩然。盐渎野中寻旧隐，扬子江头呼渡船。太湖波浪湿秋天，洞庭橘柚生红烟。马踏新霜吴岭外，猿啼小雪建溪边。关西夫子虽迟暮，行笑行吟正安步。茵川海上牧羊儿，亦说公孙放豚去。
　
　　送李昂长官

　　征南兵势欲平蛮，军声杀气秋风寒。南国此时霜霰早，八月草莫枫叶丹。江有渚兮山有麓，君向洞庭何处宿？四垂天幕乱波平，九嶷山送愁岚绿。日斜叶落黄陵祠，月明风起潇湘竹。愁娥远放峡云来，冤臣莫借江声哭。雁号孤喙度苍梧，猿叫哀肠抱霜木。此行正合风骚情，县衙仍在衡山足。
　
　　寄蒋大漕

　　大使莫忧淮上老，无山可望梅花少。梅花可种山奈何，日中枕上山更多。岂无闲僧坐林下，亦有樵子持斧柯。起来恍惚从万里，便买玄猿栽薜萝。人间流水寓之意，天外白云来者歌。
　
　　送陈长官赴衡阳

　　楚天摇落霜风早，山色依依江渺渺。洞庭水寒帆影孤，雁声正在衡阳道。君不见屈原憔悴贾生天，遗恨至今犹未了。日晚江头船住时，行人莫望江边草。
　
　　答范君锡

　　醉中吟问风流掾，酒价太高何日贱。如何使我典衣沽，诗人未有春衫绢。山阳才吏倪大夫，烦君为我特致书。正月腊寒犹未去，诸君吟坐待围炉。
　
　　杨柳枝

　　杨柳枝，试向枝头折杨柳，舞罢青衫困垂手。相如病思最多情，沈约才情更酣酒。君看好鸟呜枝间，日与春风问安否。清明前后峭寒时，好把香绵闲抖擞。
　
　　渔者

　　缚竹编茅杂乱蓬，四篱俱是野花丛。莫道江湖山色好，篱落不禁秋后风。秋后风从西北起，身上蓑衣冷如水。夫妻却在钓船中，儿孙走入芦花裹。夫妻不会作活计，辛苦卖鱼沽酒费。儿孙身上更贫穷，白日无衣夜无被。昨日前村沽酒处，今朝忽见无人住。闻道江南地更暖，移舟急望江南去。
　
　　寄苏子由

　　午日移阴后，行人罢燕时。路从西郭去，船值北风吹。梦裹犹回首，心中欲附诗。从来义如此，两意自相知。
　
　　和孙元规资政游园

　　禁烟娱乐且须频，二月风光特地新。料得壶中无俗客，更闻歌者尽阳春。酒来花下斟琼液，茶向松闲碾玉尘。应笑谢安空寂寞，东山终日为何人。
　
　　召汝弼

　　外府新雠校，问君来不来。春随流水远，日被落花催。烦子神仙御，尽余贤圣杯。何时松径下，闲坐踏苍苔。
　
　　寄颖叔

　　南郭茶杯菊未香，西檐老柳觉疏黄。家无县令双凫舄，梦有仙人五色羊。梅信易传来岭北，雁书难附过衡阳。定知远俗怀公义，若说威名背负芒。
　
　　和路朝奉新居

　　世俗纷纷事总虚，诗翁今作逸人居。勤穿东地缘栽竹，喜占明窗为著书。近市好赊春肆酒，就淮仍买晚罾鱼。忽撑小艇来西郭，不问皆知访仲车。
　
　　君向潇湘我向秦

　　我望秦关方整驾，子游湘水欲登舟。马嘶山坞谁家宿，缆系江枫何处留。珑上耕随残月去，日边帆带落霞收。灞陵古恨骚人意，歌向樽前不易酬。
　
　　柳絮

　　君看青丝蕊，开花便弃捐。临风竞离别，就地忽团圆。孤客正心乱，浮云来马前。灞桥逢杜甫，老泪更潸然。
　
　　长条徒自重，狂絮去何之。禁筑穿花树，春江扑酒旗。因风无定意，著物有闲时。谢妪何为者，深情在雪诗。
　
　　败荷

　　有客方笑歌，谁人吟败荷。但言为秋惜，不道碍船过。折柄刺芒在，乱丝根本多。江头浪如屋，今夜奈风何。
　
　　宿山馆

　　下马开门日已沈，旋寻村路乞樵灯。隔云吠去谁家犬，踏月归来何处僧。潭上风生千嶂吼，枕前泉落一床冰。呼儿笑问今宵事，身在危峰第几层。
　
　　文仙

　　紫微诏诰都经手，东壁图书尽在家。何日再游群玉府，吟窗依旧锁烟霞。
　
　　富仙

　　碧霞楼上常先晓，白玉宫中爱早寒。乱玉甃成池浴凤，浑金削就栋栖鸾。
　
　　吟仙

　　金编诵处无人见，玉洞题时有凤知。昨夜忽然何处去，月中吟就白云诗。
　
　　醉起仙

　　佩环声动出金华，凤引鸾随入绛霞。行到瑶台云路狭，侧身趋避玉妃车。
　
　　地仙

　　瑶台紫府都归梦，碧洞红尘总是家。蓬岛有时来问信，桃源无处不开花。
　
　　太平仙

　　谁知我是太平仙，歌罢浮云笑暮烟。更倚玉楼吟乐府，断虹消尽月明天。
　
　　水仙

　　龙驭曾游绛水霞，回来却坐赤鲸车。夜深正解双珠珮，莫点犀灯照我家。
　
　　题东轩

　　我有东轩景，喜君为此行。一如旷野外，四面好风生。但见云连树，不知山是城。重来如有约，秋水夕-阳明。
　
　　春雪

　　天上星榆一夜彫，晨风吹落下层霄。溪头岸狭流应涨，帘外春寒到不消。数骑急投村墅宿，几人闲问酒家谣。登高望遍东城路，又领诗兵战寂寥。
　
　　秋云

　　淡似秋河水，浓於春坞烟。陇头寒塞雁，峡外晚江天。忽断月华坠，乍明虹影连。西风休强住，飞势自翩翩。
　
　　村家

　　阶前生蔓草，门外是多歧。老叟行无伴，儿童饱自嬉。鸱群巢众树，狐迹过疏篱。不肯勤耕耨，丰凶为有时。
　
　　渔者

　　家住前村芦苇中，一生无事是渔翁。眼看波浪如平地，身向江湖若断蓬。小艇醉眠寒夜雨，短帆闲挂夕阳风。营营市井应相笑，不道锥刀尽是空。
　
　　雪

　　君看飞雪竞翩翩，云将争驱正著鞭。人望已酬残腊后，物华兼值早梅天。招沽北掾输平日，走马西州忆少年。漏屋旋消濡弊褐，破窗穿过湿馀践。蹄涔易见真洼满，粪上难辞伪色鲜。席户冷灰人削迹，朱门熟炙客摩肩。纷纷万事还如此，寂寂幽怀尽舍旃。流水明边争趁月，断鸿深处独藏仙。谁家渔棹空闻笛，何处樵村只见烟？最好耕农相贺了，牛衣醉卧夕阳田。
　
　　苏子瞻挽词

　　起起公终矣，斯文将奈何。新书传异域，旧隐寄东坡。直道谋身少，孤忠为国多。死生公论在，高义出岷峨。
　

简斋集补钞

　 
　　陈与义
　　题唐希雅画寒江图

　　江头云黄天酝雪，树枝惨惨冻欲折。耐寒野鸭不知归，犹向沙边弄羽衣。黄茅终日不自力，影乱弱藻相因依。惟有苍石如卧虎，不受阴晴与寒暑。舟中过客莫敢侮，闲伴长江了今古。
　
　　为陈介然题持约画

　　层层水落白滩生，万里征鸿小作程。日暮微风过荷叶，陂南陂北听秋声。
　
　　山居

　　耿耿虚堂一榻秋，人间高枕几王侯。乱云未放晓山出，片月不随寒水流。检校一身浑是懒，平章千古得无愁。湘波见说清人骨，恨不移家阿那州。
　
　　雨过

　　水堂长日静鸥沙，便觉京尘隔鬓华。梦里不知凉是雨，卷帘微湿在荷花。
　
　　长干行

　　妾家长千里，春慵晏未起。花香袭梦回，略略事梳洗。妆台罢窥镜，盛色照江水。郎帆十幅轻，浑不闻橹声。曲岸转掀篷，一见兮目成。羞闻媒致辞，心许郎深情。一床两年少，相看悔不早。酒惧娱藏阄，园嬉索斗草。含笑盟春风，同心以偕老。郎行有程期，郎知妾未知。鹢首生羽翼，蛾眉无光辉。寄来纸上字，不尽心中事。问遍相逢人，不如自见真。心苦泪更苦，洞烂闺中土。寄语里中儿，莫作商人妇。
　
　　九日家中

　　风雨吴江冷，云天故国赊。扶头呼白酒，揩眼认黄花。客梦蛩声歇，边心雁字斜。明年又何处，高树莫啼鸦。
　
　　试院春晴

　　今日天气佳，忽思赋新诗。春光挟晴色，併上桃花枝。白云浩浩去，天色青陆离。馀霏遇晚日，彩翠纷新奇。天公出变化，惊倒痴绝儿。逶迤或耐久，美好固暂时。平生一枝筇，稳处念力衰。澹然意已足，却赴青灯期。
　
　　晚步

　　畎亩意不适，出门聊散。雨馀山欲近，春半水争流。众籁夕还作，孤怀行转幽。溪西篁竹乱，微径杂归牛。
　
　　雨思

　　小阁当乔木，清溪抱竹林。寒声日暮起，客思雨中深。行李妨幽事，栏干试独临。终然游子意，非复昔人心。
　
　　将次叶城道中

　　荒野少人去，竹舆伊轧声。晴云秋更白，野水暮还明。寂寞信吾道，淹留谙物情。王乔有馀舄，借我一东征。
　
　　道中寒食

　　飞絮春犹冷，离家食更寒。能供几岁月，不办了悲欢。刺史葡萄酒，先生苜蓿盘。一官违壮节，百虑集征鞍。
　
　　斗粟淹吾驾，浮云笑此生。有酒酬岁月，无梦到功名。客里逢归雁，愁边有乱莺。杨花不解事，更作倚风轻。
　
　　金潭道中

　　晴路篮舆稳，举头闲望赊。前冈春泱漭，后岭雪槎牙。海内兵犹壮，村边岁自华。客行惊节序，回眼送桃花。
　
　　别伯共

　　樽酒相逢地，江枫欲尽时。犹能十日客，共出数年诗。供世无筋力，惊心有别离。好为南极柱，深慰旅人悲。
　
　　闻王道济陷虏

　　海内堂堂友，如今在贼围。虚传袁盎脱，不见华元归。浮世身难料，危途计易非。云孤马息岭，老泪不胜挥。
　
　　次韵富季申主簿梅花

　　东风知君将出游，玉人迥立林之幽。欹墙数苞乃尔瘦，中有万斛江南愁。君哦新诗我听莹，句里无尘春色静。人人索笑那得禁，独为君诗起君病。欲语未语令人嗟，桃李回看眼底沙。同心不见昭仪种，五出时惊公主花。典衣重作明朝约，聊复宽君念归洛。笛催疏影日更疏，快饮莫教春寂寞。
　
　　送王周士赴发运司属官

　　宁食三斗尘，有手不揖无诗人。宁饮三斗醋，有耳不听无味句。墙东草深兰发薰，君先梦我我梦君。小窗诵诗灯花喜，窗外北风怒未已。书生得句胜得官，风其少止尽人欢。五更月晕一千丈，明日君当泛淮浪。去去三十六策中，第一买酒鏖北风。
　
　　眼疾

　　天公嗔我眼常白，故着昏花阿堵中。不怪参军谈瞎马，但妨中散送飞鸿。著篱令恶谁能对？损读方奇定有功。九恼从来为佛种，会如那律证圆通。
　


旴江集钞

　 
　　李覯
　　鲁公碑

　　他人工字书，美好若妇女。猗嗟颜太师，赳赳丈夫武！麻姑有遗碑，岁月亦已古。硬笔可破石，镌者疑虚语。惊龙索雷斗，口唾天下雨。怒虎突围出，不畏千强弩。有海珠易求，有山玉易取。唯恐此碑坏，此书难再睹。安得同宝镇，收藏在天府？自非大祭时，莫教凡眼觑。
　
　　玳瑁石

　　前有县大夫，取此石为器。嚣然夸谓予，材与工俱美。如何尔乡人，器用曾莫备？无乃居荒陬，俗鄙不喜事？答云此石坚，攻磨动时岁。官用钱出民，民用钱出己。出民官不知，喜【一作"熹"】事诚可贵。出己乃伤财，谁能【一作"其"】不惜费？大夫闻此言，如有所忿戾。今君倡是诗，敢以报嘉惠。
　
　　秦人峰

　　秦法虽甚苛，秦吏若犹拙。山林不数里，俾尔逃得脱。予观后世事，政役火烈烈。苟非为鬼神，何计避羁绁！圣皇今在御，百事咸均节。常披诏书意，苦念生财竭。谁能将顺者，所望在贤哲。无使峰中人，笑我民屠裂。
　
　　虎跑泉

　　虎跑本何为，彼将对以臆。有如大丈夫，卓尔抱刚直。盗泉既不饮，谮人亦不食。山中小禽兽，何足劳捉搦！勇气无所泄，爪地成遗迹。地神嘉乃诚，水源如开辟。寻常窃六畜，夜傍人墙壁。是与豺狼同，闻此宜惭色。
　
　　哀老妇

　　里中一老妇，行行啼路隅。自悼未亡人，暮年从二夫。寡时十八九，嫁时六十馀。昔日遗腹儿，今兹垂白鬓。子岂不欲养，母岂不怀居？繇役及下户，财尽无所输。异籍幸可免，嫁母乃良图。牵车送出门，急若盗贼驱。儿孙孙有妇，小大攀且呼。回头与永诀，欲死无刑诛。我时闻此言，为之长叹呜。天民固有穷，鳏寡实其徒。仁政先四者，著在孟轲书。吾君务复古，旦旦师黄虞。赦书求节妇，许与旌门闾。紧尔愚妇人，岂日礼所拘。蓬茨四十年，不知形影孤。州县莫能察，诏旨成徒虚。而况赋役间，群小所同趋。奸欺至骨髓，公利未锱铢。良田岁岁卖，存者唯莱污。兄弟欲离散，母子因变渝。天地岂非大，曾不容尔躯！嗟嗟孝治王，早晚能闻诸？吾言又无位，反袂空涟如。
　
　　寄怀三首

　　鸟兽死有用，羽角筋革齿。辇挽入工师，饰作军国器。玉食白如瓠，瞑目已腐秽。生者不敢留，埋藏与蝼蚁。百年富贵身，孰若禽兽类。唯有令名人，终古如不死。
　
　　根生但为松，翼飞但为凤。王侯尚可轻，道义本来重。痴儿似婢妾，寸步矜恩宠。傍人忍笑时，佯把衣祛弄。
　
　　龊龊复龊龊，浅谋同燕雀。不思明日忧，但取今日乐。俗儒抱书卷，未去眼中瞙。谁将古人泪，更为令人落？
　
　　喜雨

　　人皆喜膏泽，我独忧丰年。岁凶已贱粜，年丰安得钱？赋役忽惊骇，仓廪甘弃捐。铢铜苟可换，富贵宁我怜！归来官事了，相吊柴门边。农夫未尽死，谷价应常然。王心幸仁圣，分职当忠贤。谓谷贱为美，咄咄无欺天！
　
　　寄祖秘丞

　　我本山田人，好尚与众异。平生重交游，所得固无几。昨者应茂才，西行觑朝美。时当庆历初，选举实多士。茫茫帝王州，栖栖远行子。携钱赁破屋，乞火蒸陈米。鞍马到即卖，僮仆痴难使。有时造公卿，努力向廛市。数步则一歇，长吁乃能起。衣冠信质野，言语欠婉媚。阍人顾之笑，将命见而避。往往得所请，跄跄向前跪。何能剖怀抱，浪自慕尊贵。贵人如天神，喘息生云气。野夫等麋鹿，刍豢非所冀。归来坐空窗，惆怅夕不睡。尘埃满须鬓，臭恶入口鼻。业已辞吾亲，中道岂可废？僶俯待报闻，愁忧遂经岁。二年正月晦，闲房适假寐。有奴来啄门，手披择之刺。承命惊下床，赤脚误穿履。从来未识面，只是闻高第。名显宦且达，见我当何为？再拜请就席，熟视知可畏。昂昂貌甚古，崖石掀氛翳。浑浑气甚和，璞玉无芒锐。高谈贯先哲，雅意在兹世。昔人相遇间，一言犹合契。今吾於择之，宁假再三计？自此习往还，中心蔑疑贰。如热息广厦，如饥享盛馈。君授南康守，舟维蔡河涘。我馆汴之阴，前去路则迩。时时结帽带，踽踽寻英轨。众人娇绮罗，相对纫兰芷。朱弦自三叹，笑杀彼郑卫。王命有期日，都门一反袂。君行剧鸿轩，我处近匏系。旷日及孟秋，皇慈始收试。崇崇九门开，窈窈三馆秘。主司隔帘帷，欲望不可跂。中贵当枨闑，搜索遍靴底。呼名授之坐，败席铺冷地。健儿直我前，武怒足防备。少小学贤能，谓可当宾礼。一朝在槛阱，两目但<目咢>眙。捉笔析所问，移时数千字。读书取大者，纤悉或靡记。炙背虽自奇，宁当至尊意？龙马腾天衢，驽骀合羞死。量才与揣命，坦荡更何事！振衣托归舟，河流迅弧矢。淮清江且平，逾月在枕几。及过庐山南，闻君初布治。船樯既入岸，马首已来暨。迎我到府署，相见共欣喜。嫩橘摘千苞，肥鱼斫千尾。萧晨彻骨清，佳境邀人醉。高会虽暂欢，故园当速至。草草成别愁，悠悠渡湖水。是时东方曙，俄然北风厉。阳乌畏威逃，江神以儒戏。气象斗不同，波涛大可悸。长帆张欲裂，孤舟荡无倚。或从玉井出，或自银山坠。篙工敛手立，脉脉无穷泪。从者闭目坐，嗟嗟不敢视。我时抚床歌，分作长江鬼。所恨生劬劳，不孝而已矣。祸福果无妄，险难行可弭。脱身得平康，引领望乡里。厥后过浃日，幸得见维梓。入门何怡怡，馔具有甘旨。稚女能纫针，骄儿遍生齿。芟除闲草莱，疏通旧沼沚。吾庐可终焉，生计由此始。郡守方仁贤，学宫盛修理。踵门致勤恪，命我论经艺。麻衣何纷纷，乡人子若弟。不唯务章句，所欲兴礼义。施为有本末，动静有纲纪。早与鸡同觉，夜与月相值。孳孳忘饮食，<龠斤>々在文史。时附南康书，或逢北来使。尺素虽满前，话言难到耳。殆及三年冬，闻君受朝寄。名称按刑狱，势可平冤滞。故人渐大任，贱子差自慰。轩车日已远，翰墨益难致。薄命良可伤，降灾浑未已。是年之季冬，举家缠疫疠。老母尚委顿，微躯盖蝼蚁。形骸非我有，魂魄与心离。权柄在鬼物，功力非服饵。晓突谁能炊，午关犹未启。荏苒再周月，幸会天不弃。春风动枯槁，甘雨浇根柢。行行夏交秋，吉微凶不替。高堂何戚戚，疾病日攒萃。一夕脾脏间，发泄不复止。诘朝问无言，目瞑口齿闭。号呶诸儿孙，杂沓大鼎沸。嗟哉当彼时，诚恐弗可讳。医师相急热，巫觋两经纬。药草极酸辛，法术殚怪诡。薄暮乃复苏，逾旬仅知味。方兹恋庭闱，旋已对狱吏。试言其所由，内省亦无愧。有人同州闾，发迹自徒隶。窃被儒衣裳，曾亡小材技。突如游京邑，欲以干明叡。朝家焉可欺，羁旅谋自济。乃造黄纸书，便取青袍衣。乘船归南方，敛板谒当位。自言章奏奇，因籍宦官势。诏文降自中，宰府不预议。既云能占天，且曰善兴利。江淮一经过，郡府十不啻。到处争逢迎，莫能思处置。转运苦爱奇，得之如国器。故使按坑冶，庶可展才智。小人靡忖度，假宠愈放肆。行符索吏卒，圈印发传递。阎闾望尘拜，州县从风靡。遮道结缯彩，铺筵塞珠翠。车骑前后呵，给使数百指。何者为典刑，独自夸爪觜。在昔秦无人，绕朝赠之箠。繄我非聋瞽，碌碌宁不耻。作书贻谏官，奸诈患不细。有诏令逮捕，按验取真伪。是夫知计穷，诬我以罪戾。上官犹眩惑，准例皆拘系。幽幽圄犴中，愤愤争竞里。周旋二十日，乃克见巧敝。画地尚不入，丛棘曷可寘。惟兹谢吾母，几不全发体。教道亦难行，凡庸岂同志。吁哉养英才，徒以钓积毁。箧书归敝庐，庠门任芜秽。去年仲夏后，盛暑若火炽。郊园有馀爽，蔬果聊可嗜。时复观田畴，毕力奉耘耔。人生但饱暖，此外皆淫侈。思君非一日，欲去无双翅。俄闻迁黄州，又说丁丧制。古来圣与贤，谁不遭丑诋。蜀日骇狗犬，夏鼎愁魑魅。人寿有短长，孝子谩忧思。灭性经所贬，节哀礼为是。矧夫王佐才，简在唐虞际。扬名以显亲，报德岂不韪。加饭苟如愿，苍生犹有恃。适时匪我长，不朽乃所拟。道义果弗充，富贵反为累。回宪本无官，桀纣焉得此。俗子但相非，吾心已居易。近者游葛陂，念君在衰枲。作诗布幽怀，读之勿嗤鄙。
　
　　女色无定美赠卿材

　　女色无定美，宠至美则多。士才无定称，用显称已过。长安小家子，粲粲秋池荷。性慧不觉耻，母怜不加诃。出户一囊麝，见人双眼波。情动笑难止，语娇音屡讹。都人口如沸，观者踵相摩。因缘幸充选，恩泽成偏颇。少费万金珠，一呼千绮罗。佯愁惨白日，猛唾倾天河。东邻有贤女，春绿涵修蛾。花艳不裁翦，玉光无切磋。自小固闻礼，藏头岂知他。亲戚尚未见，媒官当奈何！过时谁访问，生世就蹉跎。岂不有配偶，市里或山阿。岂不有奉养，春饎与机梭。列女不得传，乐府无人歌。容华日衰落，涕泣坐滂沱。富贵易修饰，贫贱多笑呵。柳下无仲尼，小官终灭磨。进退在勇决，迟疑两皆蹉。退当事奇伟，夙驾追雄轲。进当取势位，健笔为干戈。胡然守一节，独自埋随和。
　
　　江亭醉后

　　平生尚倜傥，壮大苦摧折。主人能结纳，佳境为铺设。渺氵皛东江来，谽谺暮云裂。倡女稍多艺，市酒且供啜。侠气复何聊，心朋幸相悦。解冠从放荡，大呼谁輓掣。咄哉千里足，嗟呼三寸舌！悔物唤龙取，天葩令鬼折。艳唱声非雅，戏谈理当谲。帷房笑私昵，闾巷嘲琐屑。更鼓莫催睡，夜风才去热。俗士鲜大志，于今重小节。内行豕在泥，外貌犬伏绁。吾侪古豪杰，方寸浴日月。被谤肯自疑，为欢顾犹拙。放饭彼不惭，使我无齿决。
　
　　弋阳县学北堂见夹竹桃花有感而书

　　暖碧覆晴殷，依依近朱栏。异类偶相合，劲节何能安？同时尽妖艳，无地容檀栾。移根既不可，洁心诚为难。外貌任春色，中心期岁寒。正声尚可听，谁是伶伦官！
　
　　读韩文公驽骥篇因广其说

　　主人渴良马，仆夫念驽骀。行迟追易及，力少牵易来。时闻千里足，百箭攒其怀。主人虽欲买，众口大悠战。
　
　　虾蟆

　　虾蟆尔奚为？閤閤搅人耳。在官不为官，在私无私事。徒将一寸口，日夜相鸣吠。岂能劖语言，且欲噪梦寐。何者孔稚珪，爱之如鼓吹。谁论正与淫，各自有知己。
　
　　惜鸡诗

　　【曩予家居，见鸡有异者，为之动心，尝欲作诗而不果。戊寅夏五月，学於山中，乃追赋之曰。】
　
　　吾家有鸡母，乘春数子生。生来逾六旬，互觉羽翼成。其母且再卵，逐之使离散。众雏既不来，一子独恋恋。恋恋不肯离，逐之终不移。母行无险易，唧唧相追随。卵生亦云足，母伏窠中宿。厥子苦无依，攀背如悲哭。窠中母所安，忍渴复忘餐。子於背上卧，不舍须臾间。我时见之喜，异类能如此。因欲观其终，其终谅何似？一朝大长成，乃知牝牡情。膨脝娠在腹，渐见东西行。行行求饮食，欲以助生息。卵出子还多，养子何劳役！朝啄荆草林，暮爪污泥深。昔时随母意，今作爱雏心。雏生诚可爱，母老宁忍背。物性乃不常，使人心叹慨！物类本无知，无知孰责之。斯鸡与众异，酷似有天资。天资以仁孝，变更何太早。况彼本无知，血毛安足道。万物灵者人，孰不念其亲。少艾与妻子，所以夺吾真。五十慕父母，虞舜称稽古。埋子得黄金，迩来唯郭巨。古人往莫追，言之泪沾衣。斯言足自警，题作《惜鸡诗》。
　
　　闻女子疟疾偶书二十四韵寄示

　　昨日家人来，言汝苦寒热。想由卑湿地，颇失饮食节。脾官骄不治，气马痴如绁。乃致四体烦，故当双日发。江南此疾多，理不忧颠越。顾汝仅毁齿，何力禁喘噎。寄书诘医师，有药且嚼啜。方经固灵应，病根终翦灭。但恐祟所为，尝闻里中说。兹地有罔两，乘时相罥结。嗟哉鬼无知，何於我为孽？我本重修饰，胸中掬冰雪。祸淫虽甚苛，无所可挑抉。疑是饕餮魂，私求盘碗设。尽室唯琴书，何路致荤血。无钱顾越巫，刀剑百斩决。徒恣彼昏邪，公然敢抄撮。吾闻上帝灵，网目匪疏缺。行当悉追捕，汝苦旦夕歇。慈爱早有加，忆念今逾切。尘劳差可畏，归计又云辍。所生能劬劳，祖母矧聪哲。羸卧纵未苏，抚视谅非拙。勉勉多自安，风来信勿绝。
　
　　读史

　　子长汉良史，笔锋颇雄刚。惜哉闻道寡，气志苦不常。心如虫丝轻，随风东西扬。一事若可喜，不顾道所长。公言绌原宪，侠贼乃为良。仁义谓足羞，货殖比君王。黄老先六经，斯言固猖狂。吁嗟夫子没，两观无刑章。予怀班孟坚，驳议何洋洋！传与后世人，慎思其否臧。
　
　　竹斋题事

　　低斋结空野，小竹移孤林。斋闲竹净好，日媚幽人心。南方夏厌暑，独此留残阴。戛雨挫促梦，穿风搜凉襟。长茵展丽藓，乱歌奏欢禽。侍奴裹村服，语客抛尘簪。志高成利雠，思爽生诗淫。值圣喜盈卷，感古悲入琴！山迎稳履远，月劝澄杯深。荣名虽未染，幸亦非堙沉。
　
　　雨中作

　　群阴侮阳德，雨阵春嘈嘈。白晓惨成夜，瓦口生飞涛。凝云列山鞘，冷气攒衣刀。径闹有松竹，庭卧唯蓬蒿。花淫得罪陨，莺辩知时逃。隰苗出水短，木菌随日高。微吟雅於乐，快饮甘如膏。朱曦待未见，天盖空牢牢。
　
　　闵雨诗

　　吴江之南，是曰丰国。五种之生天下食，一岁不登，吾民菜色。如何天不仁？纵彼旱孽称其神。矫矫赤龙推火轩，来自东南山。咸池忄耎水不敢沃，阳侯失色愁烹煎。况兹畎亩流涓涓，何足吸之唇齿间。但见禾与黍，蓬勃红尘起。土伯敕其属，扫路迎饥鬼。哀哉氓蚩蚩，托身釜鬲惟蒸炊。小人怨咨君子知，天生天杀今其时。我闻皇穹大德在生育，爱养万物同婴儿。产民之身赋民食，中道绝之何所为？当时冥冥间，委任非其宜。山川之神各守土，群龙受位司天池。上帝当轩亲戒敕，十日一雨无愆期。帝心仁且信，临下固不疑。谓言庶事有分职，屏去视听思无为。安知愚下鬼，负德孤恩难制指。弄天之权侮人命，贪嗜牛羊邀祭祀。忽焉一物不称情，因教此旱灾生灵。雷霆之官畏罪莫敢谏，头枕天鼓眠不醒。帝在紫微垣，下隔千里云。徒劳衔血向空哭，帝心虽圣安得闻！北斗侍帝侧，斡运气毋均四时。五星暨众宿，照曜亡偏私。夫何容此鬼，恣行胸臆轻天威。定是机务繁，耳目有所遗。小臣亦何者，草莽负奇节。欲系神颈无长绳，欲斩龙头剑锋缺。皇穹如未察凶邪，空使小臣心郁结。
　
　　甘露亭诗

　　乾坤父母莫匪慈，胚胎亿兆成角羁。其间哺乳不及处，有时泣杀呱呱儿。南川上游号沃野，景祐丙子尝凶饥。新田始苗旧谷罄，十室八九无晨炊。伏阴何者不仁甚，酿作水灾来助之。烟煤刷天雨汁黑，呕山泄谷争奔驰。横流一夜打城郭，万弩窃发穿毛皮。东隅有洲尸揖揖，如蚁欲走遭水围。屋根无力树腰折，蛟蜃食人犹择肥。涛波一望万山阻，六亲不得相扶持。国子刘公好仁者，惟时假守兹军麾。民生在我不在命，告舟往救无敢违。童儿赤立妇女困，载之刳木何累累。泥沙外冷内饥渴，口噤不语如狂痴。牵挛坐卧满府舍，赋以酒饮加饘糜。随流往往亦不死，远在百里无人知。捐金购得问氏姓，召使亲族携之归。司农仓廪尽发出，不待奏报先施为。有馀况可补不足，大贾蓄家如响随。来瞻去察夜继昼，赤热不忍荫华榱。由斯一郡十万户，饿肤日月生膏脂。存者相保没者葬，唐虞仁寿重驱跻。圣主养贤贤养物，气和郁郁通高卑。城西老宫古松径，一朝坠露甘如饴。千柯万叶结不解，玉阶琼树光离离。甿俗奔走竞观睹，手攀口吮同赍咨。学老之人周氏子，好善不类黄冠师。欲令事迹绚久远，筑亭其地高巍巍。公之归朝不可借，松树至今犹未衰。我作此诗揭亭上，他年堕泪如羊碑！
　
　　答缘概师见示草书千字文并名公所赠诗序

　　佛繇西域渐中土，欲使群心皆鼓舞。若颛梵语及胡书，昧者虽存明孰与？其徒往往多材能，暗结时贤为外助。远公自昔来庐山，夸逞莲花邀社侣。吁嗟君子遭乱邦，舍此未知何处去。迩来一行善记览，啮破乾坤寻历数。或攻文苑掠芬香，辞则贯休笔怀素。其馀曲艺与小诗，布在人间难悉数。贤豪大抵多怜才，引致门墙无龃龉。其人既重法亦尊，羽翼大成根本固。我缘山谷见不远，缁褐憧憧尽愚鲁。坐量此去朋党衰，纤缟焉能拒强弩。去年有使自番阳，手藉一函来我所。发函乃是缘概书，千字满前云缕缕。众人饱食已用心，欲噍伯英肥美处。当时名士嘉其能，长序短篇联绣组。因思幅员千万里，如师之能更几许。以儒辅释日益多，何恤区区一韩愈！
　
　　春社词并序

　　【宝元二年，尝梦大雨震所居室，惊而仆地。既已，有一人甚长大，紫衣而冠，意谓雷之神也。呼覯使前，授之题曰《春社词》。【词或作篇，字不能审】观惧栗栗，援笔得八句与之。及觉，尚记其首三句，颇怪丽。今七年矣，值暇日以五句足之。】
　
　　吴台玩春锁春色，雨刷花光入龙国。田边大树啼老鸦，野云痴醉寒查牙。年华欲住风雷恶，兰脸知秋泪先落。时荣时谢无了时，扶起混沌须神医。
　
　　闻喜鹊

　　翩翩者鹊何品流，羽毛白黑林之幽。生平智力可料度，有巢往往输呜鸠。天然却会报人喜，愚儿幼妇唯尔求。万声千噪几曾验，闻者终是轩眉头。从来乌鸟爱反哺，孝慈情性谁可俦。其间於事最先见，告人凶祸令人忧。忧时不肯自修饰，祷请神鬼争啾啾。告之愈验愈见恶，【自注：去声。】共云灾患鸦之由。弹丸瓦石相驱逐，名园佳树难依投。忠言逆耳世罕用，属镂曾割伍员喉。莫笑后来司马公，事事称好真良谋。
　
　　闲夜

　　披衣坐小亭，夜气拂人清。月暗先成晕，虫吟不识名。举杯期混沌，开卷赏茎英。此兴知谁会，松风鹤睡惊。
　
　　睡思

　　俗语不入耳，旅愁还对心。坐多浑易厌，梦好欲重寻。暴雨撩蓬响，残阳过岭阴。回看奔竞苦，此舆贵南金。
　
　　监湖夜泛以"明月到樽前"为发句。

　　明月到樽前，拏舟古岸边。乱山斜入雾，远水倒垂天。酒气薰龙戏，歌声弄鹤眠。回头嗤李郭，此外更无仙。
　
　　池亭小酌得和字

　　客思都无著，临池一醉歌。唤春呈物象，移性入天和。月影碎荆玉，波纹纬蜀罗。相看尽仙骨，俗态已无多。
　
　　感事

　　太平无武备，一动未能安。庙算何时胜？人生到处难！役频农力耗，赋重女工寒。祇有盱江守，怜民不爱官！
　
　　闲居

　　无物可劳情，空郊日闭扃。雨吟春破碎，贫饮客凋零。世事重江险，才名一梦醒。同心祇松柏，见我尚青青。
　
　　萍

　　尽日看流萍，谁原造化情。可怜无用物，偏解及时生。泥滓根萌浅，风波性质轻。晚来堆岸曲，犹得护蛙鸣。
　
　　送张殿嘏

　　人意皆怀土，嗟君无故园！欲行须尽室，此去又他门。静里文章好，贫来节行存。振淹知有日，倚伏岂虚言。
　
　　寄题廖说蒙亭

　　圣人虽在上，君子有穷时。自得山居乐，何须世俗知？夜多松月分，凉与水风期。只恐亨通去，清闲却付谁。
　
　　养疾

　　少小唯贪酒，病来才信医。问方逋客许，寻药野人疑。夜捣全听惯，寒煎觉沸迟。古贤曾爱死，此意亦谁知？
　
　　远山

　　最能牵病眼，天际一山横。尽日是秋色，无人知地名。暗时云自合，缺处路应平。才子沾衣泪，千秋共此情！
　
　　早归

　　病马不妨骑，出门常便归。见人无事说，是物与心违。通塞元关命，驱驰转觉非。莫教尘里汗，坏却箧中衣。
　
　　晚闻角

　　倾耳斜阳里，无聊拭泪频！平生惯闻处，今日自愁人。夜近歇不久，风来听得真。胡笳更何物，只此已伤神！
　
　　哭女二首

　　妻死女已病，逾年成二丧。此生谁骨肉？未识好衣裳。看面虽犹小，闻言尽可伤。最知怜祖母，句句刮人肠！
　
　　老树枝叶薄，先秋风雨过。人间不善事，身外想无多。理遣诚如幻，悲来岂奈何！从前短鬓发，为尔渐双皤。
　
　　小女

　　惜汝今何恃，言来泪满襟。死生虽分定，襁褓累人心。饥买邻家乳，寒劳祖母针。岂知泉路隔，时拨蕙帷寻。
　
　　龟峰精舍

　　去县二十里，路平时正春。四山唯有石，一寺更无尘。融结疑天意，经营忆古人。但知安乐处，何必是金身！
　
　　鸣蜩

　　雨馀云漏日，虫思已喧喧。时节惊初夏，声音似故园。为谁吟绿野，相共送黄昏。便是秋来信，霜髯更几根！
　
　　送春

　　送尔归天去，天应解祸淫。物生谁得所，我见独伤心！【《楚词》有"目极千里伤春心"之句。】好景吟来遍，芳樽醉不禁。东风别无用，百草已成林。
　
　　次韵阎判官除夜

　　密雪穿窗入，孤灯向壁光。老来人不觉，梦继酒犹香。世事休思虑，年华任短长。朽株难长育，空此见春伤。
　
　　寄黄晞

　　长忆黄夫子，才高行亦淳。世情轻近事，见惯即常人。何力康时务，将身役路尘。七闽山水国，是处好安贫。
　
　　回明上人诗卷

　　学佛有馀力，吟诗过一生。情闲气焰少，句好琢磨成。柏竹门庭古，冰霜笔砚清。输他饱食者，终日自无营。
　
　　送任大中

　　真伪少分别，吁嗟此世情。西施作老婢，南郭逞新声。命合生来困，诗应没后名。旅游何所得，赤日又徒行。
　
　　送何秘丞

　　吴人作蜀官，万里沂惊湍。地俗虽云异，民情想一般。智明终戒察，政惠不须宽。前史多循吏，乘闲更熟看。
　
　　乡思

　　人言落日是天涯，望极天涯不见家。已恨碧山相阻隔，碧山还被暮云遮。
　
　　少年

　　新翻曲调恐人传，不许高声唱玳筵。金兽也嫌春态浅，向风喷作绿杨烟。
　
　　自勉

　　月欲东生日又西，莫随儿女醉明时。黄泉一向埋愚鬼，不与人间史笔知。
　
　　戏题玉台集

　　江右君臣笔力雄，一言宫体便移风。始知姬旦无才思，只把豳诗咏女功。
　
　　雪中赠柳枝

　　暖气来时柳眼新，一场冰雪更愁人。要知真宰无诚信，取次东风未是春。
　
　　柳枝答

　　春早寒馀岂足哀，平生多难愧非材。去年二月都城里，曾共花房带雪来。【庆历二年二月五日京师大雪。】
　
　　读长恨辞二首

　　玉辇迢迢别紫台，系环衣畔忽兴哀。临邛谩道蓬山好，争奈人间有马嵬！
　
　　蜀道如天夜雨淫，乱铃声里倍沾襟。当时更有军中死，自是君王不动心。
　
　　戚夫人

　　百子池头一曲春，君恩和泪落埃尘。当时应恨秦皇帝，不杀南山皓首人。
　
　　有感

　　官家的的要宽征，古时什一今更轻。州县酷嫌民渐富，几多率敛是无名。
　
　　白刃劫君君勿言，人生祸难俱由天。君家岁计能多少，未了官军一饭钱。
　
　　庭下缧囚何忿争，刀笔少年初醉醒。黄金满把未回眼，笑杀迂儒欲措刑。
　
　　游寺醉归却寄同坐

　　江村古寺偶闲行，一饮全疑酒有灵。水底屈原应大笑，我今独醉众人醒。
　
　　索酒

　　不醉多愁醉多病，几回爱酒又停杯。死生若是有天命，莫放愁来任病来。
　
　　忆钱塘江

　　昔年乘醉举归帆，隐隐前山日半衔。好是满江涵返照，水仙齐著淡红衫。
　
　　谢传神平上人

　　蕞陋徒烦妙笔传，呼儿看了独凄然。丹青不解随人老，相似都来得几年！
　
　　闰正月三日偶书二首

　　一步寒郊一惨眉，望春春色苦来迟。东君未必私桃李，只恐梅花谢有时。
　
　　无赖年年逐酒徒，今年不饮兴何如？醉乡若有人名籍，但愿春风点检疏。
　
　　论文二首

　　今人往往号能文，意熟辞陈未足云。若见江鱼须恸哭，腹中曾有屈原坟。
　
　　天宝年中事事新，长安还有谪仙人。骑鲸去后无寻处，输与勾芒自管春。
　
　　汉宫

　　哀平外立国权分，只为当时乏嗣君。试问莽新谁佐命，最应飞燕是元勋。
　
　　燕雀二首

　　燕子从来巧语声，主人相爱是常情。黄头老雀何能解，饱食官仓过一生。
　
　　绣户珠帘见最频，暖来寒去但安身。翟公门下时飞入，全胜交情斗顿人。
　
　　送春

　　宜春台上送春归，泪滴金杯不自知。懊恼黄莺解言语，飞来唯见落花枝。
　
　　晓角

　　肠断城头画角声，灯青月黑酒微醒。浓香梦里谁曾管，只有离人夜夜听。
　
　　登越山

　　腊后梅花破碎香，望中情地转凄凉。游山只道寻高处，高处何曾见故乡。
　
　　送古山人

　　喜闻吉事怕闻凶，天下人心处处同。乍出山来言语拙，莫将刺字谒王公。
　
　　送毗师西游

　　望望王城十二门，青山行尽入红尘。近来富贵皆天与，到处应多问命人。
　
　　送春寄呈祖袁州

　　去年春尽在宜春，醉送东风泪满巾。今日春归倍惆怅，相逢不是去年人。
　
　　次韵陈屯田途中所寄

　　封豕长蛇战岭南，何人肉食不怀惭。只今惟有高眠好，风弄松声水溅庵。
　
　　正月二十日俗号天穿日以煎饼置屋上谓之补天感而为诗

　　娲皇没后几多年，夏伏冬愆任自然。只有人间闲妇女，一枚煎饼补天穿。
　
　　苦雨初霁

　　积阴为患恐沉绵，革去方惊造化权。天放旧光还日月，地将浓秀与山川。泥途渐少车声活，林薄初乾果味全。寄语残云好知足，莫依河汉更油然。
　
　　野人

　　村落苍茫半草茅，路无车辙水无桥。婚姻取足唯春茧，盐酪归来待晚樵。一样宽衣疑效古，几人华发未经徭。相逢不会寒温语，借问官家合是尧。
　
　　书麻姑庙

　　流俗好仙方学道，至人乐道自成仙。飞升若也由贪欲，紫府还应用诈权。尘里笙歌千古梦，洞中星斗几家天。无心便是归真日，姹女河车总谩传。
　
　　客有话故丁秘监京师旧宅因而伤之

　　等闲荣谢已愁闻，况话三公极宠身。青史尚为今世事，朱门不是旧时人！文章散入诸蕃口，花药留添上国春。生死交情浑易见，有谁过此为沾巾？
　
　　五龙塘

　　世传鳞物有蟠时，分得寒泉住翠微。天命虽教为润泽，神心终是索虔祈。一围石岸刓无迹，几族阴云禁不飞。风脚斗回波面黑，向人浑似逞严威。
　
　　寄小儿

　　两世茕茕各一人，【予无兄弟，才生此儿三岁矣。】生来且喜富精神。欲教龆龀从师学，祇恐文章误尔身。但有犁锄终得饱，莫看纨绮便嫌贫。不知别后啼多少，苦问家僮说未真。
　
　　秋怀

　　褚冠斜顶对清秋，病骨支撑懒上楼。辅世功夫何日是，少年滋味此生休！山含红树随时老，天带黄昏一例愁。自笑酒肠空半在，前村无处典鹴裘。
　
　　书松陵唱和

　　天命相逢陆与皮，当年才调两权奇。朝端未有输忠处，诗外应无用力时。意古直摩轩昊顶，言微都泄鬼神私。近来此道中兴也，泉下英魂知不知！
　
　　早起有怀

　　草草西风动葛衣，呼僮前启竹间扉。山僧好睡钟声晏，社户多贫酒气微。岂是客愁浑较可，祇因书卷解忘归。盱江百里清无滓，枉属闲人坐钓矶。
　
　　清明日作

　　迟迟日景坐成曛，闻说清明在此晨。花卉不宜愁眼看，勾芒能为几人春。销磨志气多因老，点检交游半作尘。欲向醉乡聊自适，病来还厌举杯频。
　
　　晚思

　　一槛东风小箔开，乱山明暗水萦回。流年渐共春华去，暴热还随霁色来。天气浊多人欲睡，地形卑甚物先梅。因知楚客迷魂处，不是江东不足哀。
　
　　暮春始游城西

　　病多无力逐纷华，三月衡门未见花。长恐后期成索寞，果逢残景独咨嗟！栏干倚望山空在，杯酒迟留日易斜。谩说明年更春色，不知园囿属谁家！
　
　　寄傅代言

　　交游散尽客来稀，门掩城隅昼漏迟。春地更无嫌草处，雨天还有诈晴时。轻量世事世不罪，冷笑人言人岂知。犹喜道途收拾早，将闲对病最相宜。
　
　　丙子冬至夜酒醒

　　尽道一阳初复时，不期风雨更凄凄。凌晨出去逢人饮，沉醉归来满马泥。多恨恐成干斗气，欲言那得上天梯？【韩文公《月蚀》诗有"无梯可上天"之句。】灯青火冷睡半醒，残叶打窗乌夜啼。
　
　　南斋咏风

　　懊恼南窗一道风，只应天配与贫穷。不归罗绮飘飖处，故入松篁冷淡中。久座披襟尘榻稳，半醒吹面月帷空。城边菡萏知多少，偷得清香是尔功。
　
　　小雨

　　已是蛟龙未肯忙，谁教螮蝀更相妨。来时槁叶疏疏响，过后浮云片片光。径草微滋垂粉汗，砌沙圆滴簇蜂房。嗟予不及高飞鸟，先得天边几点凉。
　
　　题净居院

　　寺门幽独傍江城，江水清含地气清。隔岸楼台人醉死，绕阶松竹夏寒生。路经桥远尘难过，僧占闲多俗不争。唯有行吟憔悴客，这回须去濯长缨。
　
　　往山舍道中作

　　截竹成舆不用轮，东行尽日稳宜身。前看叠嶂如无路，每到平田始见人。下户半曾差作役，朽株多已祀为神。生涯一撮诚何有，且免庸儿共拜尘。
　
　　秋晚悲怀

　　渐老多忧百事忙，天寒日短更心伤！数分红色上黄叶，一瞬曙光成夕阳。春水别来应到海，小松生命合禁霜。壶中若逐仙翁去，待看年华几许长！
　
　　残叶

　　一树摧残几片存，栏边为汝最伤神。休翻雨滴寒鸣夜，曾抱花枝暖过春。与影有情唯日月，遇红无礼是泥尘。上阳宫女多诗思，莫寄人间取次人。
　
　　哭十侄

　　到官六月【一作日】寄书回，未病封题死后开。一命至卑人尽得，九泉何事独相催？唯忧旅榇还乡远，况是亲丧继踵来。数世学文终若此，可怜门户转隳颓！
　
　　秋阴

　　一夜风声晓更狂，起来庭户顿凄凉。不知红日在何处，时见黑云微有光。天落水中兼雁影，露啼林罅带枫香。愁人莫苦登高阁，说著江山已断肠。
　
　　寄介夫

　　天恨吾侪各一方，夕阳千度到西窗。因循流俗今皆是，磊落如君信少双。书未隔年难得报，心从薄宦始应降。可怜汉水无拘系，长与盱江会九江！
　
　　书怀寄介夫

　　弃材幸免杂舆薪，收拾缁衣出洛尘。渐老得闲才是性，谗言成谵且随人。能传身后须文字，要识胸中只鬼神。俗子不劳轻毁誉，问天长乞醉乡春。
　
　　俞秀才山风亭小饮

　　炎炎千室热如烘，亭压山头独有风。雨意生狞云彩黑，秋容细碎树枝红。半天斜日归心动，一面平川醉眼空。却是梦魂无所得，人间岂少翠微宫！
　
　　闽中岁暮

　　休道南人暖过冬，苦寒今与北方同。霜严欲裂地到底，日短不行天正中。谁使智愚相伴老，便将荣辱断还空。乡愁莫更欺闲客，薄酒从来亦有功。【白乐天有《酒功赞》。
　
　　偶题饶秀才溪光亭

　　北出城来驻马蹄，君家别馆幸临溪。雄虹见雨遏不断，潦水到秋痕渐低。万事热心成浩叹，一樽撩眼怕长迷。俗人谁会儒生意，是处醉吟还日西。
　
　　早夏偶作

　　闲愁不觉过年光，强半精神似醉乡。几度雨来成恶热，有时云断见斜阳。古人事业尘空满，故国园林草自长。赖得南华怜我病，一篇《齐物》胜医方。
　
　　自解

　　人生何苦要多才，百虑攒心摘不开。夜月几曾无梦处，春风只管送愁来。秃毫强会悠悠事，浮世无过满满杯。看取秦坑烟焰里，是非同作一抔灰。
　
　　不寐

　　四壁空空绝语声，困来终是睡难成。孤灯要与人相背，寒漏苦教天不明。累月故园无信息，几般闲事恼心情。别愁若解生华发，一夕应添一万茎。
　
　　韩偓集有自抚州往南城县舟行见拂水蔷薇之诗南城吾乡也因题八句

　　韩偓当年赴七闽，舟行过此倍凝神。江边石上知谁处，绿战红酣别是春。往事几多书不记，仙源依旧地无尘。花光柳色今何限，更有才人胜古人。
　
　　送王都曹

　　古木亭边夜响晨，饯壶重叠拥双轮。高文健笔科场手，白发青衫宦路人。十月霜风还劈面，六街尘土会欺贫。麻源碧涧神仙地，早晚归来伴隐沦。
　
　　蓬屋

　　长檐数尺庇堂东，疏漏从来只有蓬。日影碎如秋树下，雨声初似夜船中。竹经蠹了多垂地，箬到乾时半卷空。此处想非人所竞，众言千万莫相攻。
　
　　阶基

　　堂前一级似阶墀，无石无砖只旧基。泥饬顷因年节近，蹋崩唯是客行时。谁曾罗袜双来上，多谢苍苔久不离。从此便成贫景致，竹帘垂处敢相宜。
　
　　宜春台

　　谪官谁住小蓬莱，唯有宜春有古台。千里待看毫末去，万家攒作画图来。云中罗绮香风落，月底笙歌醉梦回。莫怪江山苦相助，骚人没后得真才。
　
　　东湖

　　古郡城池已瞰江，重湖更在郡东方。水仙坐下鱼鳞赤，龙女门前橘树香。路绝尘埃非洒扫，地无风雨亦清凉。使君待客多娱乐，只有醒时觉异乡。
　
　　野意亭

　　福唐城郭掌中窥，旭日登临到落晖。谁在画帘沽酒处？几多鸣橹趁潮归。晴来海色依稀辨，醉后乡愁<禾责>渐微。山鸟不知红粉好，才闻歌板便惊飞。
　
　　灵源洞

　　才出尘来尚未知，渐攀藤竹渐临危。伏流似是龙藏处，古树应无春到时。谁把石崖齐划削，直教云气当帘帷。良工画得犹宜秘，莫与凡夫肉眼窥。
　
　　送黄承伯

　　君来别我向番阳，时节初春晓尚霜。茶褐园林新柳色，鹿胎天地落梅香。此行砚席多知己，是处楼台可举觞。只恐诏书非久下，槐花又在眼前黄。
　
　　清话堂诗

　　【至和元年秋九月，与周伯达宿景德寺义明上人房，予憙，诵李涉诗云：'无限心中不平事，一宵清话又成空。'其意与今夕相似，因目其处为清话堂，且题八句。】
　
　　释子相延暂解冠，一宵清话到更阑。漆盘香烬死蚯蚓，纸瓦雨声鸣弹丸。往事莫将闲口笑，劳生谁在定中看？明朝颒面还归去，依旧涂泥溅马鞍。
　
　　次韵酬屯田陈丈见寄

　　老年才到病还催，老病成丛拨不开。腹冷有时如咽雪，耳虚终日独闻雷。半生辛苦归三径，万恨销磨向一杯。赖得竹窗无事处，清风频共故人来。
栟榈集钞

　 
　　邓肃
　　花石诗十一章（并序）

　　臣闻功足以利一国者，当享一国之乐；德足以被四海者，当受四海之奉。恭惟皇帝陛下，至仁之所濡，神道之所化，覃乎无外，不可量数。如一元默运，万物自春。岂特宜民宜人，使由其道，雄鸟兽鱼鳖，莫不咸若是，是其所享宜何如哉！虽移嵩嶽以为山，决江海以为沼，竭东风之所披拂者以为台榭之观，且不足以奉圣德之万一。区区官吏，辄以根茎之细，块石之微，挽舟而来，动数千里。窃窃然自谓其神刓鬼划，冠绝古今，若真足以报国者。以臣观之，是特以一方之物奉天子，曾不以天下之物奉天子也。臣今有策，欲取率土之滨，山石之秀者，花木之奇者，不问大小，尤可以骇心动目，毕置陛下圃中，若天造地设，曾不烦唾手之劳。盖其策为甚易，而天下初弗知也。臣独知之，喜而不寐，谨吟成古诗十有一首，章四句，以叙其所欲言者。虽越祖代庖，固不胜诛。然春风鼓舞之下，则候虫时鸟，亦不约而自鸣耳。惟陛下留神，幸甚幸甚！
　
　　蔽江载石巧玲珑，雨过嶙峋万玉峰。舻尾相衔贡天子，坐移蓬岛到深宫。
　
　　浮花浪蕊自朱白，月窟鬼方更奇绝。缤纷万里来如云，上林玉砌酣春色。
　
　　守令讲求争效忠，誓将花石扫地空。那知臣子力可尽，报上之德要难穷。
　
　　天为黎民生父母，胜景直须函六宇。岂同臣庶作园池，但隔墙篱分尔汝。
　
　　皇帝之圃浩无涯，日月所照同一家。北连幽蓟南交趾，东极蟠木西流沙。
　
　　是中嵩嶽磨星斗，下瞰群山真培塿。千年老木矫龙蛇，天风夜作雷霆吼。
　
　　三月和风盎太空，天涯海角竞青红。不知花卉何远近，六合内外俱春容。
　
　　圣主胸襟包率土，天锡园池乃如许。坐观块石与根茎，无乃卑凡不足数。
　
　　饱食官吏不深思，务求新巧日孳孳。不知均是圃中物，迁远而近盖其私。
　
　　恭惟圣德高舜禹，一圃岂尝分彼此。世人用管妄窥天，水陆驱驰烦赤子。
　
　　安得守令体宸衷，不复区区踵前踪。但为君王安百姓，圃中无日不春风。
　
　　岩桂

　　雨过西风作晚凉，连云老翠出新黄。清芬一日来天阙，世上龙涎不敢香。
　
　　泛江

　　风回浪急月初圆，携得鱼竿下钓船。一曲高歌星斗上，不须驭气夜行天。
　
　　灵应寺

　　松篁拥翠入云间，雅称高人养道闲。自是红尘飞不到，一溪流水绕青山。
　
　　寄张应和运副

　　土屋茅茨山万重，阴云不解雨濛濛。桃源目断知何处？身在杜陵诗句中。
　
　　题枕碧阁

　　清流绳断炎洲境，松响挟将寒意来。坐上逸情留不住，欲随风月过蓬莱。
　
　　西庵饯春

　　傍水禅房半掩门，乍晴帘幕卷黄昏。风驱红雨春何在？酒入香肌玉自温。勿笑饥肠充笋蕨，须将醉眼盖乾坤。杖头更有百钱在，明日还寻未到村。
　
　　次韵龙学文

　　水色山光入画屏，浩然相对自由身。芳菲莫恨无情去，天地还藏不尽春。傥得江河化酒礼，何须瓦砾点金银。花开花谢两休问，且向樽前一笑频。
　
　　云际岭

　　狂直初无涉世才，雷公斥下九天来。面冲风雪吹三月，马避干戈易四回。带雪烧柴平体粟，沥槽沽酒慰饥雷。如闻明日登闽岭，茅舍春风夜满怀。
　
　　和邹宣教

　　未须绝迹便餐霞，且饮当朝谏议茶。法水有缘随远浪，污泥无计染莲花。千篇信笔初无语，万里浮螺触处家。已悟色空元不两，蚿夔何用更怜蛇。
　
　　访故人

　　扁舟载月随夜风，晓到溪源访老农。水骨借风鸣活活，涧毛被雨绿茸茸。竹萌已削琼瑶白，村酒仍沽琥珀红。醉倒田间无一事，九衢车马自冲冲。
　
　　自嘲

　　平生踪迹半九区，醉倒时得蛾眉扶。连年兵火四方沸，一刨鸡豚半月无。住世今非孔北海，分司自到宾头卢。卷帘月色招人醉，三百青铜径自沽。
　
　　偶成二首

　　苍苔白石两清幽，缥缈虹桥跨碧流。日过窗间腾野马，雨馀墙角篆蜗牛。饥寒不作妻孥念，笑语那知天地秋。一炷水沉参鼻观，扫空六凿自天游。
　
　　梦破南窗袅水沉，卧看素壁挂瑶琴。丝丝细雨晚烟合，阁阁鸣蛙蔓草深。但得瓮边眠吏部，不妨胯下辱淮阴。何时楼上登晴景，一醉聊舒万里心。
　
　　和李梁溪春雪韵二首

　　白白朱朱春已深，那知雪意更阴阴。落花几阵遮山密，穿褐馀寒赖酒禁。骑马不前真有恨，留衣过腊岂无心。等为迁客俱逢雪，谁似梁溪独醉吟。
　
　　玄冥忽欲作春容，不许东君利自封。已使素英拖暖絮，更摧妖艳别寒松。那知往事思飞燕，预庆丰年免象龙。向有谪仙诗句好，何妨闭户醉金钟。
　
　　送春

　　宿雨初开万翠屏，相携云水自由身。寸心未逐莺花老，一笑能留天地春。傥得新诗同刻烛，不妨浊酒共倾银。往来一气何须问，蝙蝠飞时日正晨。
　
　　避地过雷霹滩

　　门前又见马如流，兵革缤纷几日休。岭似车盘方税驾，滩如雷霹更行舟，豺狼敢侮乾坤大，江海徒深虮虱忧。安得将坛登李郭，挽回羲御照神州。
　
　　偶题

　　才薄难趋供奉班，归来作意水云闲。谪官谩说九年计，客枕曾无一夕安。渭水不应藏钓艇，淮阴便合起登坛。唤回胜景凭夫子，使我甘归苜蓿盘。
　
　　次韵谢明远和

　　乞身天上为溪山，征鼓不容蓑笠闲。酷暑扁舟同海角，暖风杯酒念长安。高情我自归莲社，妙誉君应冠杏坛。更约三山少从款，赪虬吐卵粲金盘。
　
　　题步瀛阁

　　玲珑画阁入鸿冥，隐约鸿冥入太清。紫气氤氲随去步，青霞杳霭逐行旌。桃花浪透三山近，龟角屏高七朵横。解逐梅仙在尘世，谁知尘世有蓬瀛。
　
　　子安提举

　　怪底祥光夜满门，朝来入社得诗人。空疏嗟我句无眼，俊逸如君笔有神。共隐兵戈不到处，相携云水自由身。便当痛饮追河朔，红雪缤纷脍锦鳞。
　
　　洪丞和来再次韵

　　世事无由到竹窗，只馀心赏独难降。雨馀翡翠山连七，春涨玻璃溪自双。万壑不须看越峤，千寻端可配吴江。抠衣便欲同清景，安得黄封列万缸。
　
　　又述

　　万里归来一小窗，利名心灭不须降。纵无何子食钱万，未到潘郎雪鬓双。楼上诗狂欲骑月，晚来酒渴思吞江。从今痛饮须论日，琐琐何劳问几缸。
　
　　成彦女奴琵琶

　　婷婷袅袅出纱窗，坐使红妆万目降。翠袖薄笼春笋十，玉钗初合绿云双。四弦对客追三叠，万唤令人忆九江。曼倩酒狂本无量，为渠潋滟倒银缸。
　
　　寄璨老西轩

　　水沉一炷袅晴窗，默坐无心可得降。浥露菖蒲能寸寸，语晴新燕自双双。只今得兔不钻纸，那用浮杯更度江。前世远公只师是，好从元亮供千缸。
　
　　偶成

　　数椽茅屋傍山隈，野草如云径不开。小院纵横行蚁阵，孤灯明灭纵蚊雷。并包益见乾坤大，扫净何时风雪来。磊块胸中何处洗，酒行到手莫停杯。
　
　　次韵凝翠阁看水

　　栏杆十二俯烟涛，冒雨从君一醉陶。颇觉寒窗侵岛瘦，故将胜景助韩豪。波声列岸渔歌远，水势横天钓艇高。前日主人今国老，乘桴何处泛滔滔。
　
　　寄司录朝奉兼简伯寿

　　老松古柏争清劲，社稷元勋李文正。风流千古照人寒，家有白眉声益振。十年游宦落穷山，妾无衣帛日号寒。只馀净业磨不去，骎骎笔势江河宽。阿戎作诗更难偶，银钩仍复规颜柳。苍藤千尺练敲冰，万轴晶荧照窗牖。明月夜光两相酬，束笋堆床曾不休。公家自有呕心戒，岂容雕琢损天游。嗟我无文出月胁，惟有蓬窗堆柿叶。如何分我三百万，试扫危言助调燮。
　
　　道原惠茗以长句报谢

　　太丘官清百物无，青衫半作蕉叶枯。尚念故人家四壁，郊原春雪随双鱼。榴火雨馀烘满院，宿酒攻人剧刀箭。李白起瞰仙人掌，卢仝欣睹谏议面。瓶笙已作鱼眼从，杨花傍碾轻随风。击拂共看三昧手，白云洞中腾玉龙。堆胸磊块一浇散，乘风便欲款天汉。却怜世士不偕来，为借干将诛赵赞。
　
　　芙蓉轩

　　我闻幽轩榜芙蓉，琉璃十顷浸新红。此来踏雪空无有，黄芦败苇争号风。却坐明窗弄书史，新词仍试佳毫楮。香风忽到帘幕开，一朵芙蓉却能语。我生眼中万妖娆，为渠还作梦魂劳。炙牛未数刘师命，骖鸾便学王子高。
　
　　谢虞守送酒

　　瑟瑟严风鼓蓬户，对话春围两亡趣。使君送酒唤春来，坐使漫空翻柳絮。雪榭悬知雪未消，一目千里皆琼瑶。诗仙冷坐清入骨，便合九万抟扶摇。回首故园归未得，天意留人亦奇绝。我今幸得贤主人，公亦未易有此客。
　
　　送思道之福唐

　　狂风一过天如洗，四卷阴云空万里。高楼月色三更寒，鱼歌相应起寒苇。一樽初对谪仙人，只用澜翻细论文。半夜拂衣翩欲往，飘飘逸兴凌秋云。破浪扁舟一叶细，问君去去端何意。笑言口峡隘心胸，要观闽海浩无际。顾我齑盐尚泮宫，安得化云便从龙。好景欲观今未遂，凭君驱入锦囊中。
　
　　寒梅上李舍人

　　穷山触目纷茅苇，此意昏昏谁可洗。竹间忽破一枝梅，对月嫣然耿寒水。吟诗索酒满高堂，穿帘的皪射晶光。世上腥膻来不到，翦翦天风吹冷香。人言百花睡未起，独冠群芳差可喜。那知和羹自有期，未用争雄压桃李。但怜雨雪正濛濛，寒意未舒万象穷。故作先锋驱残腊，挽回天地变春风。
　
　　霹雳松

　　老干千年如削铁，垫龙酿春未肯泄。阿香推车动地来，振起虬髭上天阙。砰轰一声惊倒人，雨势更挽银河倾。炎洲六月尘生海，一朝化作无边春。
　
　　题梅斋

　　江边芦苇风飕飕，东君一点破寒愁。窗间疏影横春瘦，枕上冷香寻梦幽。夜半竹折惊残雪，卷帘呼起千山月。肺腑洗清龙麝腥，落笔天香斗清绝。
　
　　上先生

　　疲马踏残月，荷策来泮宫。入门见先生，先生何雍容。循循言语能下诱，青蒿因得附长松。短檠挑灯一千二百夜，高谈雄辩磊落沃胸中。吾皇求士苦怱怱，不许先生久卧龙。玉鞭斜指长安道，只愁此去何由从。呜唏吁，小轩从此冷如水，齑盐朝暮欣欣尔。空留绛帐照孤灯，窗外西风起寒苇。
　
　　龙兴避难

　　傍山怪石如蹲虎，绝顶去天无尺五。却披丛棘下山腰，丹碧照空飞栋宇。道人养道厌尘劳，避世只嫌山不高。那知行空老曼倩，窃食不遗王母桃。松桧参天门昼闭，碧玉撷蔬饭炊雪。百年冷坐无车音，一旦偕来真恶客。当知喧寂无殊观，出世何妨在世间。能致吾人师作古，龙兴今日始开山。
　
　　醉吟轩

　　渊明句法古无有，头上幅巾供漉酒。李白豪篇惊倒人，举目望天不计斗。二子风流不可追，公作幽轩为唤回。长鲸渴兴沉江海，锦囊妙句生风雷。安得一廛在公侧，时时去作孔融客。愁肠得酒生和风，也向毫端写春色。
　
　　送丹霞

　　山压浓阴势欲颓，阿香推车振不开。君来论诗风四起，挽出羲和照九垓。别君八年惊电扫，霜髭已失童颜好。逝者姑从造物流，吾人一笑初不老。明朝飞锡过平津，浩歌归耕陇上云。岩窦不应藏一滴，要须化作无边春。
　
　　小饮

　　断臂一朝续狼肉，楛矢漫空夜相逐。海凫乱飞三丈毛，蓝田不行四寸玉。何如南嶽追祖风，云间坐致桃李秾。笑尽酒船三百斛，醉吹箫管上晴空。
　
　　访丹霞

　　烟云著天无寸空，寒窗瑟瑟夜号风。浩歌出门何所诣，故人飞锡梵王宫。扣门兀坐寂无语，衲破蒙头面如土。逢场聊复触机锋，千偈澜翻疾风雨。我生鼻孔自撩天，笑将龙肉比谈禅。针水相投得吾子，帖肉汗衫今脱然。但怜净业犹诗酒，醉笔时作蛟龙走。傥惟语默两无妨，凭师刻烛联千首。偏教雪意政相留，慎勿匆匆磨刀头。明日笑谈作春色，同在琼瑶十二楼。
　
　　送游教授

　　世事龊龊饥寒语，恩怨嘈然相尔汝。蝇营狗苟端可怜，不见秋风黄鹄举。君看三山夜降神，孕为人杰超人群。堂堂劲气薄霄汉，藐视四海岂无人。箪瓢陋巷谁知己，自足一竿钓烟水。谁使文星射紫微，天书遂敕下川龙起。笑来南国开绛帐，议论清明森万象。已经炉锤无顽金，九万却抟羊角上。飘飘归兴凌秋空，莫恨丁宽易已东。天生若人不私子，当令四海遍春风。
　
　　庐山

　　平生作意庐山游，往来却贪吴越舟。陛下许臣鞭匹马，芒鞋因得寻清幽。是时六月蒸炎暑，六合黄尘空一雨。上方冷翠袭衣襟，便觉笑谈拓天宇。
　
　　和谢吏部铁字韵
　
　　纪德

　　引领门墙数舍耳，剑之水源自樵水。【自注：公，邵武人也。】裹粮问道嗟未能，参前倚衡见夫子。自笑昔为尘土人，春狂时逐卖符嗔。年来懒惰百事废，洗空人伪惟葆真。更馀净业磨未绝，强继弥明不知拙。岂是螳螂敢当车，貘兽从来食铜铁。
　
　　邱宰生日

　　昔年怨声常满耳，纷纷女巫未沉水。天教我侯慰远人，坐令盗贼化君子。期年仁政遍人人，抚之如子不须嗔。吏民欲欺亦不忍，出言洞见胸中真。要途书问久已绝，人皆巧中渠宁拙。优游黄卷有馀欢，此志不回端截铁。
　
　　自叙

　　万物纷纷一马耳，百川不同均一水。不将彼是作殊观，坐使须弥纳芥子。李白高视空无人，审言更作牙官嗔。可怜纸上较轻重，画饼象龙俱未真。我师宣尼四病绝，抱瓮宁作汉阴拙。万变纷纷不敢侵，真室何须枢楗铁。
　
　　游山

　　高岩去天尺五耳，下飞瀑布千寻水。山间瘦竹映枯松，岁寒相对凛君子。杖藜去去寻幽人，剥啄扣门公勿嗔。凡骨膻腥傥不厌，愿供薪水看修真。高人隐几语言绝，大巧深心，反若拙。无乃误游天目山，偶见唐公冠戴铁。
　
　　对酒

　　八斗一倾聊热耳，开匣时观三尺水。指天喝月使倒行，扬波直欲斩蛟子。安得知音吾党人，相看青眼不馀嗔。笑驱八蛮有奇策，开怀聊与话诚真。可怜吐哺风流绝，乞巧未遑姑守拙。坐观明月侵虾蟆，空使玉川怀寸铁。
　
　　送成彦尉邵武

　　汗血神驹卓锥耳，去似苍崖决积水。据鞍年少笑西征，神仙中人梅氏子。平生胸抱不由人，点额再归曾未嗔。仪舌尚存斯足矣，卞玉那愁无识真。一官聊续箕裘绝，登山莫厌芒鞋拙。会使狗偷扫地无，不须蜂趸挥□铁。
　
　　谢杨休

　　人生相值梗萍耳，无酒投钱亦饮水。乌衣里巷足风流，封胡羯末又贤子。匹马来寻物外人，坐上无毡寒不嗔。倾盖相逢已如故，洗空机械天倪真。公今在陈屡粮绝，恶圆喜方如我拙。穷愁兀守两萧然，座上指挥如意铁。
　
　　呈机叟仪曹

　　管中窥豹一斑耳，敢何江海更言水。赖公不作扬雄尾，舞雩曾许随童子。绨袍恋恋怀故人，世人欲杀渠不嗔。更将妙语发高价，龙门<山截>岭齐九真期公终始毋抛绝，回愚参鲁馀亦拙。卷怀明德崇努力，那用留侯袖中铁。
　
　　口占

　　白鹤一去断消息，白鹤岭高高无极。仙人望汝久不归，珠花撩乱瑶海碧。当时同伴有飞鸾，雪浪掀天翻彩翼。世间千岁会重来，过眼不须寻鸟迹。
　
　　招成老

　　万窍于喁北风烈，乌云贴地欲飞雪。醉乘一叶上玻璃，忽霁阴威行夜月。凤凰山头想大颠，芒鞋竹杖弄清泉。胸中得句自春色，散入草木腾云烟。安得今宵对挥尘，快然别作二岁语。遥知今吾非故吾，便当刻烛追风雨。
　
　　送成材

　　伯夷自甘首阳蕨，商臣不戴周日月。那知世人冷笑渠，却言冯道有全节。纷纷过眼万飞蚊，何如闭目日饮醇。议论不从流俗变，吾宗赖有谪仙人。谪仙品流居第一，射策王庭恣狂直。不知天上闻不闻，见说奸臣俱辟易。秋风鞭马衫挼蓝，一官聊试大江南。群从相从得髯尹，家学相当宜剧谈。江南风月归诗酒，二陆相从真得友。无人肯伴栟榈狂，为我唤回脱帽张。
　
　　寄李状元

　　渡头送君泛小舟，丝丝细雨织寒愁。自闻君来天亦喜，急扫阴霾开十州。聚星高会古难续，也欲从君勤秉烛。洒君花露苏瓯闽，一笑春风满赐谷。
　
　　黄杨岩

　　石壁嵬岩惊鬼划，异草幽花锁春色。群山迤逦不能高，突兀独磨霄汉碧。芒鞋千尺上崔嵬，手摘星辰脚底雷。拨破烟云得洞户，醉眼恐是天门开。入门嵯峨森紫玉，冷风吹面天香扑。箕踞胡不挥尘尾，万指未充空洞腹。我来避地寻名山，扁舟夜渡沙溪寒。辛勤博此一谐笑，太平犹在苍云间。猛将今无三角虎，狐狸昼号鳅鳝舞。灵岩知有老龙藏，挽出人间作霖雨。
　
　　鼓腹谣

　　当时大钅蒦四十石，馅鹿如柱饼八尺。饱食起来舞金刚，挥戈天上驻斜日。底事年来到骨穷，炙蒲脯苔诳腹空。斗牛一饭期五日，一半又听阇黎钟。啄腐吞腥将日削，天公作意殊不恶。十围渐化杨柳轻，因驭冷风上寥廓。
　
　　次鼓腹谣元韵

　　我心不转本非石，世路爬沙任退尺。杯酒高怀独未忘，只有三万六千日。原宪虽贫亦非穷，石发溪毛放筋空。只遣寸毫饱风月，安得高堂列鼎钟。明朝莫怕山如削，夹路花香破酒恶。世间得失竞鸡虫，一笑危岑天地廓。
　
　　风雨损荔子

　　前日雨声如陨石，昨日风狂退六鹢。荔子吐华漫如云，结实定知无十一。南来无以慰愁煎，端期一饱果中仙。山头看花日千转，默想香味空流涎。事类翻羹慎勿恤，风雨在天非人力。要及丰年天下同，那为海邦私一物。
　
　　题吹衣亭

　　马上衣衫涴尘土，敛版权门腰伛偻。冷风天上呼不来，厚颜如甲汗如雨。星郎高韵凌云烟，天籁唤归酌流泉。人间热恼醺不到，亭上鹤衣飘欲仙。君方醉乐人愁绝，何如御此登天阙。叩天借取衣上风，吹下九天作春色。
　
　　古意三首

　　妾身如暮云，阴霾愁渐浓。郎来如晓色，口高云自空。晓色未应夜，愁云不可重。会持一杯酒，举室生春风。
　
　　妾心如寒梅，随郎遍江东。妾身如飞雪，知落何亭中。雪花故清绝，何人能击节。梅花岁岁春，千秋香不灭。
　
　　妾如傍篱菊，不肯嫁春风。郎如出谷驽，飞鸣醉乱红。乱红有何好，风雨一夕空。菊英虽枯淡，不愁霜露浓。
　
　　谒南斋诸友

　　青青门外竹，练练涧中流。水竹自相激，天壤无炎洲。我友有高韵，来为扶策游。氛埃飞不到，轩窗寸寸秋。高文穿天心，细细编蝇头。气豪欲骑月，志锐定焚舟。我来初过雨，衣衫空翠浮。平生百斛尘，一洗空不留。归来短檠下，清风入梦幽。不知白莲社，肯容灵运不。
　
　　登妙峰阁

　　维舟古木阴，故人能倒屣。相携步高阁，千尺夸雄伟。雨馀天气清，宇宙空如洗。对面碧玉峰，去天不盈咫。凭栏一超然，欲抟九万里。下视嚣尘间，蠢蠢鱼虫耳。平生浪自苦，马上肉消髀。匆匆欲何之，烧香更隐几。入夜寂无人，波声栏下起。坐觉非尘寰，雷霆生脚底。
　
　　陪李梁溪游泛碧

　　凉天夜无云，寒江秋更碧。冷照月华中，水天同一色。画船渺中流，三更群动寂。清风远相随，芦花秋瑟瑟。近山得桂香，隔烟起渔笛。楼台半有无，疑是化人国。我生本无事，钓竿勤水石。今宵更可人，仍侍君子侧。浪登元礼舟，本非谪仙敌。敛手看挥毫，光芒腾万尺。
　
　　舫斋

　　寓形天宇间，一枝慎所处。到眼无溪山，堆胸自尘土。陈子作舫斋，端能世外趣。笑傲风波境，恬无风波虑。循本鱼可观，灰心鸥自舞。风景虽可人，公乎聊四顾。纷纷逐末流，谁援沉迷苦。吾事在济川，慎勿五湖去。
　
　　过黄杨岩

　　朔风夜号空，于喁几枝木。深山自春色，芳草不凋绿。朋来得佳游，招提藏翠麓。新酒赤如丹，竹萌肥胜肉。一醉出门去，缺月挂修竹。归路沙溪浅，危桥践寒玉。夜过渭滨居，门庭故不俗。对坐寂无语，泉声如击筑。宗盟更可人，相邀勤秉烛。开缄得捷音，豺狼俱面北。回棹今可矣，赏心嗟未足。西去有奇岩，佳名配王屋。箕踞列十人，未充空洞腹。更约林宗俱，来伴白云宿。
　
　　次韵王信州游栖云

　　胜游出林杪，参天仅一分。从君如附骥，顾我愿为云。野色连空碧，幽香袭露薰。耦耕当卜此，横笛夜相闻。
　
　　谢朱韦斋

　　归帽纳毫真得策，要笺留带计还疏。公如买莱苦求益，我已忘忧何用渠。闭户羽衣聊自适，堆窗柿叶对人书。帝都声价君知否？寄付新传折槛朱。
　
　　分岁

　　馀腊羁人少共欢，那堪飞雪降云端。四时欲尽三更漏，六出翻成两岁寒。压□岭梅残艳薄，敲残亭竹碎声乾。公卿休扫黉堂下，留与来朝执玉看。
　
　　别陈少卿

　　平生杯酒百无忧，四海风流说太丘。据景笔端凌鲍谢，当年门下得伊周。那知避世嵚崎迹，也许从公汗漫游。闻说片帆今又举，三山无处着人愁。
　
　　戏洪丞

　　万里归来云水乡，逢春得酒且徬徨。好贤谁侣双松吏，使我时终一石狂。忽与高唐来鼠目，却令朱户锁梅妆。先生取瑟吾知己，安得从今不举觞。
　
　　大雨

　　夜夜阴云如拨墨，雨势欲挽银河竭。春工十八落泥涂，骤雨谁云不终日。魏紫姚黄业已空，嬉游何足介心胸。只恐年年禾黍地，浸淫尽入阳侯宫。凭谁为我呼少女，扫空阴翳开天宇。光风霁日暖层霄，坐令六合同歌舞。
　
　　再用南斋韵谢

　　沙溪清可啜，远山翠欲流。翩然航一苇，浩歌入芦洲。高堂上木杪，幽人事胜游。但足箪瓢乐，不知天地秋。我辈嗟无口，冥搜空掉头。何如三才杰，等是济川舟。开卷腾光怪，天上卿云浮。阿云又嗣音，吾砚不欲留。平生浪诗声，寒虫号清幽。已对狂道上，从此听吟不。

双溪集补钞

　 
　　王炎
　　题姜尧章旧游诗卷

　　出郭栽花涉小园，归调琴谱辑诗编。少年豪健今揪敛，休羡骑鲸李谪仙。
　

眉山集补钞

　 
　　唐庚
　　次韵强幼安冬日旅舍

　　残岁无多日，此身犹旅人。客情安枕少，天气举杯频。桂玉黄金尽，风埃白发新。异乡梅信远，谁寄一枝春。
　
　　秧马

　　拟向明时受一厘，着鞭尝恐老农先。行藏已问吾家举，从此驰名四十年。
　
　　谪罗浮作

　　说与门前白鹭群，也须从此断知闻。诸公有意除钩党，甲乙推排恐到君。
　
　　白头吟

　　秋风团扇情，夜雨长门意。高鸟既已逝，潜鱼自当弃。贱妾白头吟，知君怀异心。只知茂陵女，不忆临邛琴。
　
　　五杂俎

　　五杂俎，水中鱼。去复还，天上凫。不获已，辕下驹。五杂俎，名利地。去复还，尘埃辔。不获已，贫而仕。
　
　　结客少年场

　　结客何用少年场，男儿尚气须激昂。朝从鲁朱家，暮过秦武阳。饮酒邯郸市，膝上横秋霜。明年从军入敦煌，金印紫绶煇路傍，贫中知己慎勿忘。
　
　　食笋行

　　半夜春山试雷雨，惊起蛰龙初出土。野人不惜苍苔深，掘得嘉根自烧煮。满盘明玉远飘香，一箸鲈鱼味差苦。竹斋食罢竹阴午，竹里行吟傲簪组。君夸食肉君固卑，我夸食笋我亦痴。阿蛮丰肥飞燕瘦，意态虽异要皆奇。君不见天随先生贫食杞，关中客卿肥刺齿。丰俭不齐理或然，彼此相忘聊尔耳。
　
　　蜑儿歌

　　□南二子天一边，思之不见今三年。阮咸已老□遥集，白发自愧还欣然。未看颅骨并颊颧，啼□已有过秦篇。诸田何得贱庶孽，会斩庄贾摧强燕。
　
　　采药行赠梅蟠

　　顺途行歌醉者谁，先生采药山中归。昨日携篮入山去，今日出山香满路。先生年来饭黄精，俗眼但白发但青。得失乘除适相补，勿取谗人畀豺虎。
　
　　十月复暄

　　谁会世间事，即今冬后秋。残年仍御礻夹，先日已重裘。地势炎烟令，天时北客愁。此生橐籥内，反复任吹咻。
　
　　送客之五羊

　　不到番禺久，繁雄良自如。江山《禹贡》外，城郭汉兵馀。圆折明珠浦，旁行异域书。五羊虽足乐，双鲤未宜疏。
　
　　游广州悟性寺寺有赵王台盖尉佗时所筑有井甘甚号达摩井云

　　崎岖走上方，浩荡取秋光。台上经樛女，江天入夜郎。华夷凭槛远，兴废引杯长。泉脉来何处，中含定慧香。
　
　　舟中

　　去楚及梅落，过夔逢麦秋。既非就国者，判作贾胡留。心力盘滩尽，年光抛渡休。移书故山友，慎勿厌锄耰。
　
　　雪意

　　睡眠拭朦胧，开门雪正浓。客来迷旧径，虎过识新踪。浦远浑无鹤，林深只有松。惜琴如不解，酒兴若为供。
　
　　舍弟既到有作

　　武陵仓卒记他时，我独南翔子北飞。觑过几多归后事，相看仍是别时衣。匪躬老矣惟心在，便腹依然但发稀。尚有苦吟三十载，与君同饱蜀山薇。
　
　　西溪

　　西溪霜后更沉涵，溪上愁人雪半簪。市散争归桥纳纳，橹摇不进水潭潭。利倾小海员盐集，味入陀村酒茗甘。百里源流千里势，惠州城下有江南。
　
　　悯雨

　　老楚能令畏垒丰，此身翻累越人穷。至今无奈曾孙稼，几度虚占少女风。兹事会须星有好，他时曾厌雨其蒙。山中赖有茱粮足，不向诸侯托寓公。
　
　　赠泸倅丘明善二首

　　吴头楚尾秀山川，一分才华占得全。和气暖敷冬有日，清风寒压瘴无烟。分麾共领南门钥，簪笔终归北阙天。寄语江阳夷落道，安排春织待新篇。
　
　　可曾为客到江阳，塞上萧条断旅肠。歌动《竹枝》终日楚，笛吹梅蕊数声羌。仰天太息偷闲愤，披发惊呼不为狂。校尉自能青白眼，肯教牛尾一般黄。
　
　　峡路

　　上马复下马，羸躯不暂停。铃声今古道，柳色短长亭。乱石波翻雪，洪崖岫破青。羊归沿绝壁，鹿饮入寒汀。两岸浑遮月，中天略见星。云来通玉垒，江去背沧溟。春少花难折，霜多叶易零。爱山犹着物，畏栈未忘形。事业知安在，艰危已备经。宦游方始此，何日遂鸿冥。
　

鸿庆集补钞

　 
　　孙觌
　　栖霞洞

　　飞仙巢三山，弱水环四溟。谁知黄茅岭，自有白玉京。独曳一枝筇，梯空上青冥。蟾飞堕八桂，石陨化七星。幽幽炬火然，异状不可名。垂天紫云盖，插地翠羽屏。已无俗士驾，尚有迁客经。敢言居夷陋，妙绝冠平生。
　
　　题洞庭山观音院德云堂

　　千尺银山屹嵩华，浪涌云屯天一罅。榜舟夜并鼋鼍窟，杖藜晓入鸡豚社。处处人家橘柚垂，竹篱茅屋青黄亚。牛羊出没怪石走，蛟蛇起伏苍藤挂。栖殿青红隐半山，两腋清风策高驾。饥鼠窥灯佛帐寒，华鲸吼粥僧趺下。世味饱谙真噉蜡，老境得闲如嚼蔗。山灵知我欲归耕，一夜筑垣应绕舍。

芦川归来集补钞

　 
　　张元幹
　　潇湘图

　　落日孤烟过洞庭，黄陵祠畔白苹汀。欲知万里苍梧眼，泪尽君山一点青。
　



建康集补钞

　 
　　叶梦得
　　杜坚大夫作南窗求诗为赋

　　意得不愿多，心闲本长虚。超然适有契，天地良有馀。颇念彭泽老，所怀常晏如。南窗仅几何，盘薄万古初。束带悟已往，世纷便能疏。悬知千载情，共有三间庐。杜子老不遇，买田赋归欤。西山郁搀空，江水绕故墟。衡门闭松菊，亦有琴与书。邂逅一杯酒，安知我非渠。
　
　　景修与吾同为郎夜宿尚书新省之祠曹厅步月庭下为言往常以九月望夜道钱唐与诗僧可久泛西湖至孤山已夜分是岁四寒月色正中湖面渺然如镕银傍山松桧参天露下叶閒嶷苡皆有光微风动湖水晃漾与林叶相射可久清癯苦吟坐中凄然不胜寒索衣无所有空米囊覆其背
　
　　为平生得此无几吾为作诗记之

　　霜风猎猎将寒威，林下山僧见亦稀。怪得题诗无俗语，十年肝鬲湛寒辉。
　
　　游南峰寺

　　游南峰寺，独登待月岭而还。长老才上人示欲作亭岭上，以待予再至。因以诗赠云。
　
　　泽国钟下流，有山独西南。标奇借明眼，夙昔多穷探。腹背眩金碧，钟鱼半精蓝。支郎放鹤处，妙解无馀谈。高木气未炎，绿阴正青酣。我懒倦登陟，兹行咤犹堪。幽寻虽云初，佳处默已谙。久欲谢尘滓，往同弥勒龛。平生行九九，晚识前三三。才也实可人，穷年玩烟岚。胸中有定水，万境潜包含。严霜扫赪紫，老干馀楩楠。啖蔗要自佳，食茶亦云甘。坐断方丈室，天花雨毵毵。笑我窘世网，何殊老眠蚕。我今已解缚，真理早自耽。但恐爱山意，多求尚成贪。愿借待月岭，重开石头庵。偃松久傲兀，碧琳故澄涵。言寻觉庵路，更欲从遍参。
　
　　送严婿侍郎北使

　　朔风吹雪暗龙荒，荷橐惊看玉节郎。楛矢石砮传地产，医闾析木照天光。传车玉帛风尘息，盟府山河岁月长。寄语遗民知帝力，勉抛锋镝事耕桑。
横浦集补钞

　 
　　张九成
　　南安宝戒院作

　　苦无人事扰闲居，赢得终年学著书。今日欣然出门去，秋风吹意满芙蕖。
　
　　菩提寺

　　高僧居物外，有户画常扃。海阔知天大，泉甘识地灵。一帘春月静，数点列山青。便卜归欤计，移文休勒铭。
　
　　遗樊茂实砚

　　端溪石砚天下奇，紫光夜半吐虹霓。不随凡石追时好，真与日月争光辉。韬藏久已不乱用，惟恐翰墨污染之。樊子文章有馀地，汪汪万顷谁敢窥。赠君此砚勿轻弃，经史妙处其发挥。飞流溅沫遍天下，要使咳唾皆珠玑。
　
　　山中见柿树有感

　　兹山余初来，掩冉柿叶青。相去未三月，柿花亦已零。及兹寻去路，累累满空庭。人生岂无情，眷眷不忍行。严霜八九月，百草不复荣。唯君粲丹实，独挂秋空明。寄语看园翁，勿使堕秋风。愿比樱桃春，置之大明宫。
　
　　鲁直上东坡古风坡和之因次其韵

　　幽兰如君子，闲雅翰墨场。春风晓□暖，斜日半窗光。竟夕澹相对，菲菲吐暗香。掩关清杖屦，帘卷度修廊。钗玉茎分紫，官梅花更黄。岂惟堪纫佩，试伴菊英尝。退处深林好，休移庭户傍。自同凡草茂，无事莫相伤。
　
　　正月二十日出城

　　春风驱我出，骑马到江头。出门日已暮，独游无献酬。江山多景物，春色满汀洲。隔岸花绕屋，斜阳明戍楼。人家渐成聚，炊烟天际浮。日落雾亦起，群山定在不。江柳故掩人，萦帽不肯休。风流乃如此，一笑忘百忧。随行亦有酒，无地可迟留。聊写我心耳，长歌思悠悠。
　
　　二十六日复出城

　　杜门不肯出，既出不忍归。借问胡为尔，江山栖落晖。濯濯漱寒玉，青青入烟霏。柳色明沙岸，花枝作四围。玉塔天外小，渔舟云际微。兴远俗情断，心闲人事稀。我本江湖人，误落市朝机。计拙物多忤，身臞道则肥。所以此胜概，一见不我违。吟馀尚多思，白鸟背人飞。
　
　　十二日出城见隔江茅舍可爱

　　茅屋临江上，四面惟柴荆。绿阴绕篱落，窗几一以明。门前滩水急，日与白鸥盟。不知何隐士，居此复何营。朝来四山碧，晚际沙鸟鸣。棋声度竹静，江深琴调清。终携一尊酒，造门相对倾。心期羲皇上，安用知姓名。
　
　　菖蒲

　　石盆养寒翠，六月如三冬。勿云数寸碧，意若千丈松。劲节凌孤竹，虬根蟠老龙。傲霜滋正气，泣露泫春容。座有江湖趣，眼无尘上踪。终朝澹相对，浇我磊魂胸。
　
　　九月七日喜新凉

　　晚来天宇阴，便有如许凉。衣襟不作苦，灯火耿寒光。青编如故人，入眼兴未央。忆昔炎歊日，蒸郁如扬汤。百事懒不支，何暇考短长。念此深自喜，拂窗净琴张。老来纵眵昏，闭目自焚香。心清神亦正，圣贤俨在傍。此意勿轻语，此景吾弗忘。
　
　　十一月忽见雪片居此七年未尝有也

　　寒色<辶居>如许，神清瘦不禁。瓦沟声磔索，珠琲乱衣襟。斯须忽复变，玉屑堕前林。风劲势回旋，飘飘蔽遥岑。落此炎瘴地，七年到於今。不见六花飞，况闻寒玉音。今年盈尺瑞，天以慰吾心。呼儿具杯盘，开樽须满斟。更制白雪辞，入我绿绮琴。
　
　　罢禄

　　嗟余命偏奇，一生堕枯槁。虽无青精饭，颜色亦自好。富贵点污人，修洁终可保。居处既悠悠，衣食亦草草。静观天宝间，脂泽逞淫姣。冰山赫日来，随例须崩倒。所得无纤毫，所丧不到老。施施若无事，忧心惄如捣。
　
　　偶成

　　冒热不安寝，整冠常夙兴。清风入我怀，眷眷如有情。嗟彼朝市人，正与膏火争。藏机入钩钤，肆辩纷纵横。所得无几何，所嗟无一成。往来各有趣，南北自分明。明德天所相，欺诬祸所婴。犹如赴火蛾，缠绵尚营营。悟此澹无作，不与炎凉并。居闲苦无事，驱马出南城。登山猿不避，鼓棹鸥靡惊。谁知瘴岚中，谈笑适此生。祥凤非矫矫，高鸿本冥冥。请君少安坐，此诗殊可听。
　
　　送郑仲远

　　仲远英俊人，落笔惊飞电。来自神仙中，风姿冰雪盥。我谪天南陲，君来适相见。忆昔我与君，射策麒麟殿。君时气横秋，九万抟风便。文辞洒星斗，议论倒江汉。便宜上玉堂，不尔登蓬馆。别来二十年，青衫尚州县。兰薰麝所忌，玉洁女多怨。嗟我正衰迟，何阶往论荐。岂有如此人，而得长贫贱。朝廷方急贤，珠壁联清贯。去去行勿迟，九天春昼暖。
　
　　拟古

　　昔我窜横浦，佳致未易陈。偶经□头宿，溪山妙入神。烟波横小艇，疑是古玄真。誓言或生还，孤志良一伸。别来已十载，念□渴生尘。何当携我辈，径往莫问律。谨勿思高官，惊忧可悲辛。
　
　　又

　　平生澹无营，生计亦草草。吾庐尽有馀，懒问长安道。楚泽惊屈平，书空咤殷浩。愿君且休矣，沈忧令人老。
　
　　又

　　馀生本无用，颓然落涧阿。饥食山顶薇，寒编松上萝。岂敢怨明时，贫贱固其宜。原宪乐穷巷，屈平愁深陂。度量何相越，道在胡速迟。屈子则已矣，原子有馀辉。
　
　　又

　　愿随春阳和，不随秋草萎。光阴瞬息耳，忧悲亦何为。兰蕙生深林，时有朝露滋。清香随春风，邈若有所思。我亦慕明德，杖藜往从之。林深不可见，相遇终有时。
　
　　又

　　萧骚老蚕妇，窈窕深闺女。闺女曳罗裳，老妇勤机杼。夜深灯火微，那复凄寒雨。辛勤贡王宫，弃掷乃如许。一缕不著身，含愁谁敢语。
　
　　又

　　促装何喧喧，西笑都门道。出门何所见，王孙媚春草。绿鬓仍朱颜，未信人间老。去去谨勿迟，功名苦不早。君看郭令公，书二十四考。丈夫自足珍，珠金何用宝。
　
　　又

　　山色翠授蓝，杯中酒如玉。饮酒弹瑶琴，漫奏流水曲。音微澹无味，弦缓轸不促。不须苦求知，古人有遗躅。推琴一长啸，清风振吾屋。
　
　　又

　　乔松列万行，知是谁人墓。龟趺表山冈，石马夹山路。潺潺瀑水秋，萧萧白杨暮。苍黄愁杀人，何物能超寤。人命极危脆，不殊花上露。秦皇死则已，规与山河固。一朝祸机发，所掘无尺度。想见冥漠中，自叹平生误。遗臭千万年，至今污尺素。
　
　　又

　　少小有高志，思与古人亲。二十学文史，三十穷《典坟》。坐观世间事，抱火厝积薪。此心虽炯然，不敢以告人。君门深九重，欲陈谅何因。
　
　　嘉祐寺

　　曳屣出南郭，招提在高冈。谁言林樾中，乃有此宝坊。甘泉溢中庭，修桂荫层廊。三秋此花开，清香驻高堂。试问红尘中，那得六月凉。门外江声急，堂中松韵长。古殿俨像设，佛灯龛夜光。不见堂中人，斗觉心悲伤。人生本无定，乐处是吾乡。吟馀复何事，月落山苍苍。
　
　　多雨偶成

　　谪居天南陲，终年寡俦侣。四月山气行，淋漓满城雨。独坐北窗下，萧然无一语。睡起复何如，鸡鸣已亭午。
　
　　七月十二日偶成二首

　　今夕起乡心，何日归渔钧。欲归定何所，无言独长啸。君意复何如，雅俗不同调。此生吾自断，天道自难料。
　
　　塘南莲吐锦，塘北树成幄。夜来已秋风，朝见一叶落。呼酒玩馀景，行见纷索索。人生如寄耳，何苦不行乐。
　
　　桂

　　清香不复闻，雪英惊满地。尚馀青青叶，浓阴犹可庇。我欲营茅屋，示此惜花意。兹谋未易言，俗士寡清致。
　
　　拟归田园二首

　　所居极幽深，事简人迹稀。乘兴或登山，兴尽辄复归。芝术足吾粮，薜萝富吾衣。一生澹无营，百事不我违。
　
　　不必效沮溺，聊与世相娱。荒山无邻里，人烟在村墟。所以近城市，幽处卜吾居。门前草三径，堂下柳五株。虽无羊酪羹，箪瓢亦晏如。在我傥知足，清贫乐有馀。
　
　　游南路菩提寺次刁文叔韵

　　高僧居物外，有户昼常扃。海近知天阔，泉甘识地灵。一帘春□静，数点列山青。便卜归欤计，移文漫勒铭。
　
　　双秀峰

　　且向城西去，休惊雨溅空。乱山明灭外，古刹有无中。笑指双峰翠，回看落日红。中兴喜无事，歌管莫匆匆。
　
　　雨

　　已止还复作，泻檐声更长。苔钱添晚翠，梅子试新黄。屋里图书润，庭前兰芷香。倚栏闲觅句，水阁夜生凉。
　
　　到白石寺次壁间郑如圭韵

　　寺古僧多老，云深水自流。鸟声惊客梦，山色到江楼。落日千林迥，清风一迳幽。幽怀终未已，归去辄回头。
　
　　三月十一日不出

　　老罢慵人事，柴门尽日扃。春江入幽想，夜雨涨前汀。何日当晴霁，西山正眇冥。江头无限好，见说柳深青。
　
　　雨晴到江上

　　今朝山色好，不似未晴时。路转沙汀出，桥回榉柳移。众山来衮衮，积水去披披。云叶多奇态，苹花弄晚姿。人家机杼急，野寺鼓钟迟。欲去不得去，冥搜足此诗。
　
　　十二月二十四夜赋梅花

　　我来岭下已七年，梅花日日斗清妍。诗才有限思无尽，空把花枝叹晚烟。颇怪此花岚瘴里，独抱高洁何娟娟。香如灵均佩兰芷，远如元亮当醉眠。真香秀色看不足，雪花冰霰相后先。平生明明复皦皦，一嗅霜蕊知其天。固安冷落甘蛮蜑，不务轻举巢神仙。他年若许中原去，携汝同住西湖边。更寻和靖庙何许，相与澹泊春风前。
　
　　见菊花呈诸名胜

　　勿谓重阳把一枝，嗟余何限古人思。灵均自著《离骚》日，元亮长歌归去时。未晓只疑犹泫露，开门忽见满疏篱。要呼四海平生友，来醉花前金屈卮。
　
　　出城

　　不出柴门近两旬，江边柳眼已窥人。却思归去西湖上，剩把长条醉几春。
　
　　元夕

　　前年元夕沸香尘，万朵红灯上早春。谁谓今宵顿寥落，长天独拥一冰轮。
　
　　夏日即事

　　萱草榴花照眼明，揪枰水阁晚风清。萧然终日无人到，帘外时闻下子声。
　
　　又

　　阴阴庭院静无声，只有黄鹂远树鸣。午睡觉来何所见，玉炉风细碧烟横。
　
　　惜花

　　数日生寒紧杜门，今朝步屟到前村。可怜桃李都飞尽，细雨斜风更断魂。
　
　　二月八日偶成

　　今年春色可胜嗟，二月山中未见花。长忆去年今夜月，海棠花影到窗纱。
　
　　题郡斋壁

　　吏散兵休文案静，数竿修竹隔疏帘。嗟余老矣欲归去，肯对江山叹滞淹。

浮溪集补钞

　 
　　汪藻
　　春日

　　一春略无十日晴，处处溪云将雨行。野田春水碧於镜，人影渡傍鸥不惊。桃花嫣然出篱笑，似闻未开最有情。茅茨烟瞑客衣湿，破梦午鸡啼一声。
　
　　题张资政汝川图
　
　　澹岩书堂

　　昔人曾此结精庐，故老犹传井臼馀。今代子房来卜筑，要看圯上一编书。
　
　　多宝院

　　每寻疏磬访支郎，松竹交阴杖屦傍。丝履氍巾聊取用，风流不减赞公房。
　
　　金石台

　　花光连接两台春，中有眠云趺石人。莫使鞭笞鸾凤去，时来重现宰官身。
　
　　怀贤庵

　　履綦行处日苍苔，鞶帨深藏月一开。已办此身同法喜，不应临感更难裁。
　
　　题江南春晓图

　　忽从林杪见朝晖，湿峤轻云半欲飞。何惜扁舟并画我，要从沙际望春归。
　
　　题大年小景

　　忽惊坐上江天渺，半幅鹅溪写霜晓。风低黄芦潮欲到，平沙无人喧宿鸟。向来著眼应万里，开卷尺馀那尽了。须知王孙寄笔力，平日气吞云梦小。故将点缀调儿辈，不待淋漓翻墨沼。膝王蛱蝶往谁并，曹霸骅骝今已少。坐令好事费百金，窗几短屏横轴绕。君家此本传几世，羁客见之先绝倒。江头历历旧行处，好在渔矶落寒潦。浮家泛宅归去来，还看飞鸿卧林杪。
　
　　题止戈堂

　　此老胸中百万军，暂劳试手犬羊群。山头不复望廷尉，柱后何须用惠文。解带为城聊戏剧，卖刀买犊便耕耘。三山胜处开华屋，千载人传旧史名。
　
　　千里闽山驿骑飞，天书趣解海边围。异军方逐苍头起，元帅徐将白羽挥。翻就铙歌春举酒，收还烽火夜开扉。向来万事关兵气，却作风光坐上归。
　
　　士人买妾既而疾以诗戏之

　　但知琼树斗清新，不道三彭接有神。处仲未闻开阁事，维摩空对问禅人。封侯燕颔何妨瘦，伐性蛾眉却怕颦。从此空花扫除尽，定须嚼蜡向横陈。
　
　　赋琴高鱼

　　百川萃南州，水族何磊砢。其间琴高鱼，初未列楚些。岂堪陪薨鲜，裁用当肴果。土人私自珍，千里事封裹。遂令四方传，噍嚼亦云颇。俗云琴高生，控鲤宛溪左。灵踪散如烟，遗鬛尚馀颗。向来骑鲸人，逸驾尝慕我。不应当时游，反用此么麽。得无效齐谐，怪者记之过。彭越小如钱，踪迹由汉祸。越王载王馀，变化更微琐。因知天地间，人莫穷物伙。区区於其中，臆决盖不可。伪真吾何知，且用慰颐朵。
　
　　郊丘书事

　　琅舆深出未央门，十里圜坛气象尊。珪璧三千周典备，貔貅百万汉兵屯。青城浮霭连霜动，黄道微风带日温。不用灵光符圣武，从来精浸答乾坤。
　
　　隆祐太后挽词

　　庆源由魏国，奉祀及宣仁。盛德仪中壶，私恩绝外亲。长秋期不老，厚夜忽无晨。来岁柔桑绿，谁临茧馆春。
　
　　朔漠遐征后，南州仿扰时。人心忧社稷，天意属帘帷。拥佑千龄主，图回万世基。中兴能事毕，倏与帝乡期。
　
　　宿焦山方丈

　　明发理烟艇，欢言济遥岑。盘涡沸风雨，稍辨钟磬音。行行并疏柳，迎客多幽禽。扶舆上荦确，始见江湖深。台殿明海色，嵌空忆龙吟。修廊延客步，妙香慰人心。遐眺未云极，千岩忽秋阴。孤月欲生岭，诸天悉浮金。兹游信奇绝，况接支道林。夜语不知旦，虚窗对横参。人间惊毫末，物外雄窥临。稽首悟真理，微生安所任。苍崖有奇字，霜乾约重寻。
　
　　句

　　人间何事非戏剧，鹤有乘轩蛙给廪。
　

香溪集补钞

　 
　　范浚
　　读长门赋

　　阿娇负恃颜姝好，那知汉帝恩难保。一朝秋水落芙蕖，几岁长门闭春草。自怜身世等前鱼，旧宠全移卫子夫。独夜不眠香草枕，东厢斜月上金铺。晓惊永巷车音近，失喜疑君枉瑶轸。临风望幸立多时，却是轻雷声隐隐。年年织女会牵牛，百子池边侍宴游。自从一入离宫后，无复穿针更上楼。长记髫年聘时节，爱深金屋宁衰歇。而今遽觉冷如冰，不解向人佯暖热。愁看空树集珍禽，孔翠追飞鸾凤吟。顾步深嚬生怅望，伊谁一为回天心。人言消渴临邛客，天下工文专大册。黄金取酒奉文君，愿悟君王赐颜色。赋成果得大家怜，凤觜煎胶续断弦。不似昭君离汉土，一生埋没犬羊天。
　
　　遣兴

　　商山园绮徒，雪发映松露。山间谓终老，不踏市朝路。一朝前星匿，羽翼起调护。婆娑古衣冠，笑定国储副。留侯计偶尔，曷遽动真素。因知今惜士，出处自冥数。功名苟不免，四老犹一助。宁容巧驰驱，失尔邯郸步。
　
　　登富阳观山亭

　　弭棹依寒渚，临亭俯碧川。嘶云征海雁，椎鼓过风船。水阔天低树，山空日暝烟。拟题江似练，终愧谢公贤。
　
　　避盗泊舟武康远光亭下与同行分和杜工部诗伤秋及宿江边阁

　　带郭人烟少，通村径路微。水光浮栋宇，野色动窗扉。小树无重数，前山不合围。艰危邻虎窟，奔迫诡牛衣。白舫竟何适，丹枫看即稀。西园小茅屋，知复几时归。
　
　　次韵端臣侄喜雨

　　初弦落微月，草宇夜岑寂。追凉拂桃笙，曲肱聊偃息。檐荣忽飞雨，散乱银竹白。避漏起移床，青灯晕空壁。晓看蛙入户，时有燕为石。是节正骄阳，敲烦火云赤。烦蒸等坐甑，百体劳按抑。良苗忧槁暴，空有庭树碧。借免抱龟肠，犹应困蔬色。炎埃今一洗，万井沐甘泽。望岁即交欢，宁容须暇隙。相逢如得酒，酌饮莫馀沥。
　
　　偶作

　　晏食聊当肉，缓步聊当车。身闲贵莫比，心足富有馀。时饮一杯酒，历观千载书。正尔良独难，亦复将何须。
　
　　次韵茂永首夏新晴

　　燕落雨知节，鸠鸣天欲晴。行云飞断碧，斜日漏微明。筍出竹三径，苗肥田一成。野人知得饱，索酒坐班荆。
　
　　初冬郊行

　　空阔野云疏，行行思郁纡。露花啼晚菊，风叶舞高梧。日落牛羊下，天寒雁鹜呼。却回南岸路，暝色遍蓬庐。
　
　　雨后出郊二首

　　晴景收林霭，春郊胜物华。麹尘官道柳，粉艳野墙花。竹里草亭古，沙边苔径邪。遣心知有处，发兴渺无涯。
　
　　扶舆穿密竹，度彴过前溪。霁色烟横野，春声水绕畦。映山行白鹭，迁木韵黄鹏。客里贪幽事，归时日已西。
　
　　游南山晚归二首

　　乐事惬幽讨，闲情便旧游。梳风修竹晚，挂日老枫秋。一饱桑门饭，百忘尘世忧。萧条茅屋下，可以纵冥搜。
　
　　荒荒日已暮，回首兴何长。<禾罢>稏纷乾穟，森疏啸折篁。水枯山石露，风晚野花香。归卧前檐下，诗成小雨凉。
　
　　春饮分章字韵

　　传杯行美酿，击钵课名章。月借全窗白，花分小树香。人情欢不尽，道术醉相忘。鸡黍襟期厚，渠论汉范张。
　
　　送徐彦思倅建安

　　君不闻，诗人一席眠窿穷，夜泊建溪微月中。犹能即事慰岑寂，隔帘朗咏看朣胧。今君笑拥箳篁去，早有繁花明驿路。修程百越渺风烟，发兴自应多丽句。知君踔越是名流，朱绂聊烦佐上州。贰政少安山水国，寻登要路赞皇猷。西风略略摇征旆，过往题诗援离袂。武夷鹤膝杖扶羸，寄我他时访松桂。
　
　　对酒分和杜诗

　　桃花朱朱李花白，高柳花边出多碧。雨中物色更芳鲜，未碍刘郎中一石。醺酣裁诗角险丽，坐客豪逸俱勍敌。但令得醉复长吟，山云从尔生虚壁。
　
　　四月十六日同弟侄效李长吉体分韵得首字

　　黄梅雨歇春归后，抟黍哺雏鸠唤妇。红残小颊蹊上花，翠刷浓眉陌头柳。箨痕半脱烟篁瘦，露裛幽香逗书牖。云容漠漠晓阴愁，麦信风前一搔首。
　
　　题茂安兄藏春园

　　春入名园何处寻，东风引步上岖嵚。平凝四面云岚合，曲折一丘花木深。碧草华滋迷绝径，绿萝阴影护芳林。韶光向此知归处，长与先生供醉吟。
　
　　西园

　　路入西园绕绿苔，我来倚杖一徘徊。霜林有树叶皆落，风榭无人花自开。奴橘甘酸千百颗，侯梅萧薄两三栽。幽人自是便幽胜，终日孤吟只费才。
　
　　四睡次茂载兄韵

　　门外啼鸦暗柳浓，华堂翠幕度香风。流莺不识梦魂远，自向窗前诉落红。
　
　　水亭珍簟卧琉璃，日暮凉生小雨催。谁刺莲船过前渚？榜歌声落枕边来。
　
　　小窗卧冷听吟蛩，半拥轻衾乍怯风。清梦不成空有恨，萧骚疏雨打梧桐。
　
　　满面风霜道上儿，箝衔口角甲生肌。幽人只有高眠兴，雪拥柴门了不知。
　
　　暮春病起

　　病起春深白昼间，瓦松花老掩柴关。坐调心息无浮念，沉水烟销古博山。
　

屏山集补钞

　 
　　刘子翚
　　开善寺

　　寒声萧萧霜叶秋，石路硗确穿林幽。云横远岫若平断，风约小溪如倒流。偶经名蓝亦终日，喜有胜士同兹游。移床果茗咄嗟办，杖履欲归仍更留。
　
　　悠然堂

　　吾庐犹未完，作意创此堂。悠然见南山，高风邈相望。宾至聊共娱，无宾自徜徉。
　
　　游龙潭

　　四客同笑言，一僧陪杖屦。倘徉山水窟，适意忘晨暮。疏钟岩北寺，细竹溪南路。中流石参错，不碍潺湲注。泓澄小龙潭，润气金碧聚。时惊木叶坠，俯见鱼鳞度。斯游非预期，偶尔造佳处。幼舆丘壑情，陶令琴觞趣。淹留慰所愿，惟以宾友故。夕阳淡寒山，迟回不能去。
　
　　春寒偶书

　　浮云匿晨晖，雨雹惊春昼。天公号令乖，阴晴变何骤。小径践芳泥，通渠走寒溜。风颠万木偃，气凛孤闱透。鹓鸾护巢翔，奈此群雏幼。拥炉乌薪然，双手慵出袖。褰帏望空明，屋角见遥岫。良朋不可招，块处惭孤陋。青青桃叶长，奕奕兰花香。长吟曷咨嗟，佳辰去难又。
　
　　入白水访刘致中昆仲

　　夜雨歇清晓，山椒云气昏。驾言聊出游，窈窕穷川原。侧帽避横筱，扬祛障晴暾。春泉散石壁，细草罗丘园。陟峻已逾岭，窥深更缘源。乔松傍涧折，垂柯激潺湲。过籁寒惨惨，惊林白翻翻。造幽景寥阒，胜绝难具论。仆夫知余乐，踟蹰为停轩。惜无徙倚地，时来此开樽。暮投鹅峰宿，青灯耿柴门。相从二三子，交情久弥敦。谈玄测彖象，揽佩纫兰荪。愿言固所怀，丘壑吾道尊。
　
　　怀致中

　　梦觉残夜永，山寒气逾清。林幽万籁息，月出虚堂明。披衣坐复起，怀人思空盈。经时不对面，素榻浮埃生。遥知念盍簪，临风亦关情。褰帏望歧路，慨然欲宵征。无人导我先，何因识门庭。仰凭鸿雁飞，书词写深诚。词多意莫宣，益遣幽恨并。
　
　　双树

　　猗猗映门树，团团若双盖。微风薄层霄，彷佛递清籁。逍遥步其下，秀色吾所爱。秋来霜叶红，飘落不相待。
　
　　次韵张守秋怀

　　杖藜乘兴出，佳处每关情。白石溪流浅，黄花篱落清。林烟经雨薄，野日傍山明。赖有杯中物，愁怀得暂平。
　
　　道中

　　微风收宿霭，细路绕平皋。石乱春溪急，山寒晓月高。鸟声时出树，花气欲侵袍。行役兼清赏，驱驰未觉劳。
　
　　致明携酒来云际

　　有客携家酿，敲门访病翁。一春寒食过，幽寺晚晴中。嫩竹扶檐绿，残花盖地红。牢愁赖君破，归意莫匆匆。
　
　　过致思新斋

　　酷爱鹅溪水，潺潺傍马流。落梅寒崦静，啼鸟暮村幽。我病今朝已，君家有酒不。新斋最奇绝，差得少淹留。
　
　　次韵蔡学士梅诗

　　梅梢破白香清切，清雨含春不成雪。瑶池彷佛万妃游，缟裙练帨何鲜洁。凌晨灿烂忽惊眼，客中又过嘉平月。年年见梅非昔地，海角寻芳更愁绝。多情欲伴晓云飞，有恨只教啼鸟说。兵厨况是酒如渑，东阁喜听谈吐屑。飘零使我欢意尽，山诚暮角声呜咽。庭边一树春最晚，照影遥怜水方折。暂忙不到今几时，南北枝头开又歇。新辞婉媚发春妍，未害广平心似铁。
　
　　荔子歌

　　炎精孕秀多灵植。荔子佳名闻自昔。绛囊剖雪出雕盘，寻常百果无颜色。闽天六月雨初晴，星火荧煌曜川泽。欻如彩凤戏翱翔，烂若彤云堆翕爀。我闻二和全盛时，贡输不减开元日。绣衣中使动輶车，黄纸封林遍阡陌。浮航走辙空四郡，妙品人间无复得。似闻供御只纤毫，往往尽入公侯宅。骊山废苑孤兔静，艮嶽新宫鼙鼓急。繁华今古共凄凉，绕树行吟悲野客。
　
　　法石见李汉老参政

　　我识今朝李翰林，十年隔绝飞寸心。素书每逢双鲤得，云路欲倚长梯寻。翰林昔参建炎政，想见中兴人物盛。方圆龃龉不足论，角巾雅有江湖兴。玉堂草诏褫凶魄，丹陛陈谟发天听。介圭便合趣公还，只今密勿才稀并。自怜随牒东南奔，假道因得登龙门。怪余髯面益老矣，一笑问劳情弥敦。僧坊萧萧远闤阓，岂料飘零获清对。牛行尚忆王相宅，曩日交游几人在。浊酒青灯梦寐间，九州四海烟尘内。区区王事今有程，暂见复别难为情。长亭唤马一凄断，璧月晓堕桐花城。
　
　　梦仙谣并引

　　刘致明梦与七客游仙，胡原仲与焉，其事甚异。致明清修纯实，非夸诞人也，因为作谣以记之。他时二人凌太虚。诵此谣，当怀所谓病翁者耶。
　
　　鹅子峰前波色清，刘郎看山无俗情。癯儒自昔有仙骨，夜梦体飞如叶轻。云中不识朝天路，双童导我凌空去。侧身度岩隈，盘盘复回回。翛然意往形不碍，石窟藓窦俄天开。乘槎夜泛牛女渡，鞭鸾晓入金银台。花深不逢人，时闻佩环声。仙翁睡起方结袜，见客坦易无崖垠。击蒙冀垂矜，叩妙获一言。驻红却白非难事，贪生虑死真愚计。当时同游七姓俱，但记古月成胡字。尘缘未断不得留，海风吹过蓬瀛洲。觉来窗户冥曚晓，玉镜晶晶堕松杪。
　
　　夜过王勉仲家宿酒数行为作此歌

　　遥林带雪迷村畔，伶俜一马行无伴。故人家住丁坂头，停骖邂逅成清款。犯寒知我犹空腹，地炉然薪架红玉。花瓷汤酒欲生香，竹外庖厨闻剁肉。夫君不有中馈贤，咄嗟办此何神速。酒酣意气悲荆棘，尚忆朱甍旧时宅。豺狼得志竟何成，至今人骨如霜白。乱离少有阖门在，漂荡俄惊五年隔。数亩荒田已失耕，一间茅屋仍留客。客情主意欢难尽，短腊穷冬春欲近。明朝分手更愁人，且覆清觞莫留胜。
　
　　次韵原仲幽居

　　贵贱营营各有求，柴门昼掩静幽幽。读书无效空千卷，学稼虽勤少一丘。感慨旧馀王粲赋，栖迟今倦长卿游。幔亭莫失春风约，我亦身如不系舟。
　
　　山寺见牡丹

　　倦游曾向洛阳城，几见芳菲照眼新。载酒屡穿卿相圃，傍花时值绮罗人。十年客路惊华发，回首中原隔战尘。今日寻芳意萧索，山房数朵弄残春。
　
　　会蔡子思张叔献二教授

　　胶庠夙昔记追随，物变时移万事非。晓阙风烟胡骑满，夜窗灯火故人稀。中郎秉德无瑕颣，平子谈经有旨归。独我衰迟愧朋友，蹉跎已觉壮心违。
　
　　翁仁山受恩归以诗相访因次其韵

　　寒阶响叶终日静，剥啄欣闻人叩关。一听清言风洒座，几回幽梦月沉山。遗珠未许留沧海，老骥终闻在六闲。献策明光岂无用，人心久矣厌多艰。
　
　　防江行

　　朝来杀气秋，千里无立草。翩翩黑帜飞，结垒天长道。猎罢楚天寒，黄云淡如扫。
　
　　汉家飞将雄，夜战芜城北。双刀斫尽刓，月暗穿围出。低头拔胡箭，却向胡军射。
　
　　寒烽隔水明，虏意犹叵测。君王自临戎，万骑随清跸。士气薄层霄，欃枪夜无色。
　
　　凉阴轩

　　北窗何所见？疏竹杂遥岑。凉飙思有无，虚檐动萧森。此兴何由尽，移床入翠阴。
　
　　次韵六叔村居即事

　　饭了呼童叠石门，雨馀幽事不胜繁。花残不用深惆怅，梧竹新阴又满园。
　
　　田家

　　长空淡淡如云扫，暮过田家风物好。耕黎倚户寂无人，饥牛卧啮墙根草。
　
　　赠宗周宾

　　我车南，君车北，相逢总是天涯客。拥炉谈笑一灯残，出门风雨千山隔。
　
　　寒涧

　　林间幽鸟啄枯槎，落尽寒潮一涧沙。独木桥西游子宿，酒旗斜日两三家。
　
　　秋望

　　辉辉江日已沉西，隐约馀红泛渺瀰。却上松冈望秋色，偶逢僧话立多时。
　
　　得冲佑命

　　几年归梦水云间，猿鹤重寻已厚颜。惭愧君恩犹窃禄，官衔新带武夷山。
　
　　燕子

　　燕子营巢得所依，衔泥辛苦傍人飞。秋风一夜惊桐叶，不恋雕梁万里归。
　
　　得天台命

　　暖风环佩满芳洲，贝阙珠宫忆旧游。此日刘郎心似水，桃花空绕暮溪流。
　
　　游密庵

　　病身偏与静相宜，著意悠悠定自痴。兀坐南窗了无语，篆花萦处一星移。
　
　　绝句送巨山

　　二年寄迹闽山寺，一笑翻然向浙江。明月不知君已去，夜深还照读书窗。
　
　　约致明入开善不至

　　偶临沙岸立多时，淡淡烟村日向低。幽事挽人归不得，一枝梅影浸澄溪。
　
　　夜凉

　　茅舍萧萧暑雨馀，夜凉清若在冰壶。一窗月上杉篁影，便是人间水墨图。
　
　　次韵朱乔年送山老住三峰

　　平生耳里三峰寺，况识峰头旧主人。借我一筇扶病去，月林松吹度纶巾。
　
　　寄题黄应亨东明斋

　　青藜不复来人世，好学如君自少双。赖有义和鞭日毂，晓红常照读书窗。
　
　　斋居雅意与谁论？会见依光沐宠恩。惭愧野人欺我懒，相招炙背坐松根。
　
　　送致明之高沙

　　忽惊风袂去翻翻，老子吟毫强更援。底事幽怀却成恶，鹅峰一点入离樽。
　


韦斋集补钞

　 
　　朱松
　　新筍

　　春风吹起箨龙儿，戢戢满山人未知。急唤苍头劚烟雨，明朝吹作碧参差。
　
　　春晚书怀

　　万里西游为觅诗，锦城更付一官痴。脱巾漉酒从人笑，拄笏看山颇自奇。疏雨池塘鱼避钓，晓莺窗户客争棋。老来怕与春为别，醉过残红满地时。
　
　　晓过吴县

　　舟行有严程，越国常晓发。双橹兀残梦，起坐窥落月。人家岸野水，雾雨笼邃闼。遥怜琐窗人，欹枕听鸦轧。
　
　　坐睡

　　坐久睡屡兀，手失未了书。清风脱然至，心醒得我娱。起看孤隙光，了不移锱铢。云何短梦中，万境生须臾。嗟彼市朝子，百巧营其躯。安知非梦役，过眼灭无馀。
　
　　题芦雁屏

　　征鸿坐何事，天遣南北飞。萧然如旅人，无情自相依。孤苇吹欲折，秋风不胜威。冥冥一高雁，空费弋者机。寒声落烟渚，相应不我违。嗟我识此情，纳手空叹欷。
　
　　於潜道中

　　山行厌荦确，理策扶欹危。绿野三两家，一息知可期。冉冉层林端，炊烟袅晴晖。其民丰且乐，恐是太古遗。那知都邑间，百索困鞭笞。繁华今何有，半作道旁羸。
　
　　度芙蓉岭

　　幽泉端为谁，放溜杂琴筑。山深春未老，泛泛浪蕊馥。娟娟菖蒲花，可玩不可触。灵根盘翠崖，老作蛇蚓蹙。褰裳踏下流，濯此尘土足。何当饵香节，净洗心眼肉。馀功到方书，万卷不再读。晚岁穷名山，灵苗纵穿劚。
　
　　游山光寺

　　寺藏两山腹，路转百步阴。登高试病脚，掬冷清烦襟。危壁龛石刻，岁月不可寻。屋古困枝柱，摧颓力难任。何当咄嗟办，嗣彼钟梵音。兴衰岂吾预，得酒且满斟。归路有溪月，俯仰阅古今。
　
　　效渊明

　　人生本无事，况我麋鹿姿。一堕世网中，永与林壑辞。此行独何事，岂不为寒饥。弱岁慕古人，颇觉世好卑。那知齿发迈，终然此心违。春风到山泽，鱼鸟亦知时。吾行何日休，流目瞻长岐。且用陶翁言，一觞聊可挥。
　
　　戏答胡汝能

　　我生苦中狭，与世枘凿乖。平生素心人，耿耿不满怀。汝能伯始后，游世如婴孩。相逢握手语，便作埙篪谐。时时笑谓我，如子患未涯。执古以稽今，求合诚难哉。涉世幸未远，子车尚可回。不见山巨源，雍容居鼎台。寥寥嵇中散，绝交良可哀。
　
　　谒吴公路许借论衡复留一日戏作

　　幽独不自得，驾言款斋庐。殷殷主人情，投辖恐回车。辖亦不须投，世途早已涉此去将焉如。唯忧酒钱尽，使我诗肠枯。会合曾几何，可复自作疏。更当留一夕，帐中搜异书。
　
　　书窗对月

　　天公自厌雨，一夕开寒晴。霜风净旷野，摇落有馀声。饥鸦得林静，霁月萦窗生。故人千里馀，浊壶谁与倾。遥知劝影醉，共此通夕情。明年溪上路，来饷雨中耕。
　
　　用退之韵赋新霁

　　春泥窘幽步，苔上屐痕少。新晴一褰衣，绿叶藏啼鸟。方塘滟宿涨，古镜窥清晓。华颠忽自笑，彩羽堕惊矫。瞻言云中叟，所耕在缥缈。归把东阜犁，此念何日了。
　
　　送金确然归弋阳

　　昔我云溪居，送子云溪濆。重来问何时，笑指溪上云。一别四周星，坐此世故纷。衰颜两非昔，华发粲可耘。我缠风树悲，终日无一欣。子乃水菽忧，南北奔走勤。对床语未终，别意如丝棼。归梦尚随子，何当叹离群！
　
　　用前韵答翁子静

　　客心既岑寂，节物亦倥偬。幽篱菊初暗，深壑梅已动。松高节磊砢，鹤老格清耸。当知山泽臞，谁羡将相种。一官戏人间，丛书以自拥。微言闻绪馀，三叹手辄拱。青天本寥廓，不受云雾滃。愿言及清明，茗碗不辞捧。
　
　　微雨

　　端居身百忧，况乃贫病俱。天公颇相哀，雨我蔬药区。晓晴新青匀，日薄生意苏。卫生固未必，一饱行可图。故园天一涯，茅荆谁为锄？峥嵘岁云晚，此念当何如！
　
　　春日与卓民表陈国器步出北郊

　　灼灼桃吐华，濯濯柳垂缕。芳菲挽人出，春工乃如许。嗟余闭门久，佳节过不数。伴拟山阴胜，诗作斜川语。谁言一尊酒，妙指合千古。归来读残书，耿耿霜月苦。空馀流落心，三叹非吾土。
　
　　和谢绰中观澜亭

　　方塘滟宿涨，曲涧来飞湍。光涵蔚蓝天，澒洞碧玉宽。小亭尘土外，瓦影浮朱栏。霜渚写秋色，烟林养渔竿。佳人秋霞衣，皎皎明月冠。欲濯且无尘，隐几得妙观。海若眩河伯，等在蜗角端。那知坳堂上，杯水生涛澜。
　
　　寄题陈国器容膝斋

　　渊明乃畸人，游戏於尘寰。南窗归徙倚，宇宙容膝间。岂不念斗米，折腰谅匪安。是非无今昨，飞倦会须还。之子青云姿，逸志追孔鸾。曲肱数椽底，尚友千载前。规摹琴书室，料理松菊缘。要知丘壑志，本出轩裳先。琐闼丽宸居，追飞讵云艰。回车莫待远，泉石闻此言。
　
　　答保安江师送米

　　不见道人久，天涯岁云除。朝来食指动，忽接送米书。念师折脚铛，五合未省余。虽无覆餗祸，尚有乞食逋。云何怜孤客，日受饥火驱。未曾贷监河，矧肯索胡奴！嗟余事笔耕，轻弃南亩锄。恩烦方外客，此计良已疏。何时事粗了，归葺五亩居。生涯寄纬竹，岂即非良图。
　
　　梅花

　　山深春未动，沙浅水欲冰。玉梅於此时，靓妆略无朋。露药欲的皪，月枝挂鬅鬙。俨如江汉女，可爱不可陵。聊分窥水影，依我照字灯。昔如梦中蝶，今学桑下僧。见此菩提长，勿询曹溪能。
　
　　久雨短句呈梦得

　　身闲书有味，吏傲俗不亲。小窗据物表，扫尽心眼尘。令尹垂珠玉，敲门唤行春。作意向芳物，吾车曾未巾。愁阴入病骨，鸠妇声亦嗔。冥冥三日雨，桃李迹已陈。眼中醉乡路，风味良独醇。流光不容玩，尺璧何足珍。漓俗益可厌，愿言勤问津。
　
　　芭蕉

　　地卤不敏树，珍植何由畅。劚根移芭蕉，美荫跂可望。芳心日卷书，翠叶忽张王。偏工鸣秋雨，疏密眇难状。霜风一以厉，狼籍坐惆怅。谁言繿缕中，秋子得佳饷。缃囊贮瑞露，厚味天所贶。怀哉腊毒言，节口畏生瘴。
　
　　菖蒲

　　东山在眉宇，未到心郁纡。流泉撞哀玉，清洌生菖蒲。闻有婵娟子，弃家来结庐。窈窕云雾窗，参差冰玉肤。绝粒饵香节，仙姿清且腴。迩来隐身去，冷落愁臞儒。灵方无由乞，石斗移根须。相看意已消，何必见子都。
　
　　奉同胡德辉八月十四日夜玩月次韵

　　我梦故山月，萝影垂秋光。谁言九衢晓，莽莽吹尘黄。群公直道山，晤语清夜央。飞辙转空阔，积暑苏苍凉。哦诗中天律，流光惜堂堂。新搴社酒熟，狎宴何时忘。
　
　　亭亭月初高，河汉坐可搴。病馀久制酒，灏气两争先。振衣万里风，归袖何时翩。怀哉故山友，共此今夕圆。离离云飞鸿，何意影沈川。观心要知是，出处直悠然。
　
　　中秋夜雨

　　秋云定何心，忍翳今夕月。尚嫌微点缀，况乃都漫灭。他时任氛霾，此际望清澈。倦投衲子窗，竹雨听骚屑。对床不成梦，有酒那能设。萤飞矜意气，虫语转幽咽。心知层阴表，皎皎玉轮洁。何当凌倒景，徙倚玩飞辙。
　
　　新秋

　　幽人无与娱，耳中百不闻。新米熟未知，但觉市酒醇。沧洲散秋色，山水逾清新。一醉不忍独，念我存故人。
　
　　道中得雨

　　我行田野际，吁嗟连数村。千山收宿雨，溪水黄梅浑。渐看风叶底，一洗龟拆痕。馀功被行客，稍压车尘昏。
　
　　秋怀

　　秋风来几日，我发白已多。千林了未觉，奈此一叶何。安坐惜流光，斜盼寄庭柯。寒虫独何者，唧唧夜自歌。
　
　　月林疏愈明，露草净可拭。飞飞萤递照，轧轧虫自织。移灯检书读，千载如经夕。微言契夙心，妙解失陈迹。文章事雕琢，回视真儿剧。世无扬子云，此理谁见直。
　
　　林皋片叶脱，静士最先知。自我抱兹独，悠然星气驰。乾坤一逆旅，鼎鼎竟何为？枯荣俯仰中，儿辈浪自悲。青云渺难必，白发不可辞。得饱良已泰，雨畦瓜芋肥。
　
　　庭柯一叶失，风挟凉气归。湛湛陂中青，芙渠脱红衣。非无岑寂士，句法妙玄晖。独怀履霜戒，德人贵知微。
　
　　市朝富危机，匹夫死冯河。何如狎鸥子，烟雨一沧波。行藏各有趣，不在相诋诃。我师陋苍巷人，千古冠四科。
　
　　穿堵超玉绳，影倒夜窗寂。火云一洗空，月露清欲滴。幽人负疴卧，起坐三叹息。归同对床第，晤语永佳夕。
　
　　次韵谢绰中游报国寺诗

　　掩关味诗书，青简亦已槁。相携出东城，及此风日好。僧檐覆溪渌，共取一尊倒。眷此松桂阴，不接车马道。殷勤玩流光，齿发行且老。
　
　　五言

　　丹白春事了，灌木忽暗园。卷书护岑寂，幽鸟时一喧。起携无事酒，往扣常关门。岂无素心人，之子不可谖。
　
　　岩桂花

　　开门惊积叶，秋气日以厉。独芳摇落中，粲粲岩下桂。幽姿不自怜，惆怅纷满地。未忍蹋残英，何以娱晚岁！
　
　　解汳舟

　　上国经年客，春流一棹波。已醒离帐酒，犹记客亭歌。野枕残归梦，霜衾拥独哦。蓬窗横落月，作意傍人多。
　
　　淮南道中微雪

　　密密云阴合，斜斜雪态妍。似欺春力浅，故傍客愁边。宿鸟投村暝，寒梅抱蕊鲜。无人命尊酒，清绝袅茶烟。
　
　　东阳社日泛舟观竞渡

　　谁唤思家客，来为荡桨嬉。鬓华羞照水，雨意解催诗。叠鼓飞文鹢，香鬟出短篱。醉归真梦觉，犹忆湔裙时。
　
　　春晚五言寄梦得

　　美景殊可惜，残春尤不堪。晚英馀燕蹴，熟颗坠莺含。岁月蓬双鬓，生涯粟一甔。唯思对公瑾，把酒话江南。
　
　　辛亥中秋不见月

　　今夕九秋半，心期负隔年。劳生灰劫里，微雨客游边。旅泊正无酒，阴云遑怨天。何时草堂月，相对藉糟眠。
　
　　饮梅花下赠客

　　忆挽梅花与君别，终年梦挂南台月。天涯溪上一尊酒，依旧风枝舞香雪。高情绝艳两无言，玉笛冰滩自幽咽。且当醉倒此花前，犹胜相思寄愁绝。
　
　　次刘彦仲傅茂先韵

　　强蹋府尘从傅子，立谈江阁识刘郎。一尊此地见眉宇，十载相思成鬓霜。秋灯煜煜照情话，夜浪翻翻吹客床。投名径入农圃社，老矣不梦天门翔。
　
　　送蔺廷彦之衡州

　　墙东新径去年开，二老扶筇便往来。数面何曾三日别，离怀都寄十分杯。客亭系马梅争落，官舍裁书雁欲回。见说云宵有知己，那须卜筑向蒿莱。
　
　　竹斋

　　谁云山僧贫，而有千椽玉。幽眠岂无处，爱此晴窗绿。
　
　　怀刘园作

　　一与刘园别，春风到海隅。墙阴草争绿，留得屐痕无。
　
　　太康道中

　　一色春匀万树红，坐愁吹作雪漫空。谁知榆荚杨花意，只拟春残卷地风。
　
　　游妙峰庵二首

　　朝暖南冈一杖藜，忽投深壑得禅栖。共言伐翳通樵径，后日重来路恐迷。
　
　　手开茅棘养疏慵，不着尘中车马踪。只许幽人来别岭，卧听岩磴响枯筇。
　
　　芍药

　　已分春光冉冉过，奇葩好在奈愁何。谁令玉颊红成点，如意痕流琥珀多。
　
　　春日

　　梦和残月两朦胧，饶舌幽禽苦唤侬。若说五更春睡好，绝胜骑马火城中。
　

玉澜集补钞

　 
　　朱槔
　　大食饼

　　窳质谢天巧，风轮出鬼谋。入窑奔阏伯，随舶震阳侯。独鸟藏身稳，双虹绕腹流。可充王会赋，漆简写成周。

竹洲集补钞

　 
　　吴儆
　　寓郡城客舍热不可寐与程彦举坐语达旦

　　淡月微云对倚楼，无声河汉自西流。高城忽起梅花弄，散作晴空万里秋。
　

省斋集补钞

　 
　　周必大
　　游茅山道中口占须篇游乃成章

　　千峰溧阳来，势若西南奔。遥拱三茅峰，不敢迫至尊。三茅如轩悬，次序俨弟昆。正西辟夷途，群仙之所门。至今下泊官，往往弥旗幡。
　
　　过池州作

　　千古风流杜牧之，诗材犹及杜筠儿。向来稍喜《唐风集》，今晤樊川是父师。
　
　　高宗皇帝挽词

　　社稷兴中否？干戈静四溟。牛年同艺祖，庆寿似慈宁。人忆庚庚兆，天倾九九龄。向来怀夏禹，今祔越山青。
　
　　太极乾元父，清都大帝宫。宴酣忘御骏，仙去任遗弓。音遏尧仁远，旻号舜孝隆。孤臣台阁旧，泪血洒春风。
　
　　题九华山化成峰

　　攀萝度险捷猱猿，石角钩衣屦尽穿。莫讶远寻金地藏，也曾徐步玉阶前。
平园续集补钞

　 
　　访诚斋

　　杨监全胜贺监家，赐湖岂比赐书华。四环自劚三三径，顷刻常开七七花。门外有田聊伏腊，望中无处不烟霞。却惭下客非摩诘，无画无诗只谩夸。
　
　　陶渊明己酉重九诗一首某以此年此日舟次吉水距永和才一程耳辄用其韵先寄二兄十三弟并呈提举七兄

　　王觐十五载，归来稀旧交。我鬓昔已华，今兹固宜凋。去国甫重五，还家倏登高。永和有兄弟，咫尺如烟霄。缅怀江东使，地远心更劳。遥知上翠微，江山胜金焦。岂无茱萸酒，望望心郁陶。相从会有日，永矣非一朝。
　
　　次韵史院洪景卢检详馆中红梅

　　红罗亭深宫漏迟，谁得知。蓬山移植自何世，国色含酒纷满枝。初疑太真欲起舞，霓裳拂饰天然姿。又如东家窥墙女，施朱映粉尤相宜。须臾胭脂着雨落，整装俯照含风漪。游蜂戏蝶日采掇，嗟尔何异氓之蚩。提壶火急就公饮，他日堕马空啼眉。
　
　　渔父四时歌

　　三湘七泽云连水，短棹意行无远迩。江花时傍绿蓑飞，水鸟忽从清唱起。醉从欢呼踏踏儿，鲔可鲙兮粳可炊。芳草从教天样远，都无闲恨寄恓迷。碧桃几片来何处，试访秦人武陵路。
　
　　朝霞沉绮乌鹊惊，钓车徐理根一鸣。夕蟾散金鸥鹭浴，乘流荡桨清江曲。行人亭午汗如流，绿阴浓处杙扁舟。丝纶卷尽身无事，日长睡足风飕飕。觉来一觞仍起舞，未信人间有炎暑。
　
　　世人只咏江如练，此景何曾眼中见。露零月白人已眠，万顷风光侬自占。尊鲈况复生计优，酒醒还醉馀何求。有时闲看飞鸿字，斜倚篙竿不掉头。晓来谁误招招渡，一笑夤缘苇间去。
　
　　白浪粘天云覆地，津人断渡征人喟。欲矜好手傲风波，故把扁舟恣游戏。雪蓑不博狐白裘，尺寸之肤暖即休。卖鱼得钱沽美酒，翁媪儿孙交劝酬。田家禾熟疲输送，乐哉篷底华胥梦。
　
　　二月十五日同兄弟甥侄游西山次子戴韵

　　地饮成真率，天风恕涩慳。台临平野迥，人对老僧闲。已是寻春至，仍容载月还。郊坰有如此，能不数追攀。
　
　　游云光寺李提举庚领客将至留诗奉呈

　　来如负弩先，去为乘聪避。江祖一片石，留伴幽人醉。作者正七人，饮中空八仙。长斋讵容醉，晋也合逃禅。
　
　　直徽猷阁邵及之挽词

　　不殖千金产，惟求十亩园。湖山堆几席，花木报寒暄。曾是尊前客，常思醉后言。怀贤空有泪，无路洒新原。
　
　　胡元之提刑迂涂相过宠示二诗次韵为诗兼简赵再可经略张君量运使

　　外计初驰传，元戎久奏功。马牛非北海，鸡犬是新丰。梅萼三冬绿，榴花四季红。德星临越分，桂海即吴中。
　
　　次沈作式署园咏

　　宫槐分影直，官柳着行疏。画栋飞翚远，晴霞散绮馀。池邀山简马，水胜武昌鱼。只恐封泥召，骖鸾上帝居。
　
　　送陆圣修府赴春闱

　　送君南浦惨离情，握手依依数去程。日薄云浓风转劲，江寒水落浪还生。此时执别仙舟稳，后夜相思山月明。好把嘉谋献丹扆，中兴天子急昇平。
　
　　舟行忆永和兄弟

　　一挂吴帆不计程，几回系缆几回行。天寒有日云犹冻，江阔无风浪亦生。数点家山常在眼，一声鸿雁正关情。长年忽得南来鲤，恐有音书急遣烹。
　
　　次韵丁维皋粮料帱牡丹未开

　　拙速那能斗巧迟，从教绿暗与红稀。天香未染蜂犹懒，日幄先笼蝶已飞。羯鼓只应催上苑，鹤林谁复倩红衣。请君多酿淮南米，纵赏先拼倒载归。
　
　　次韵广东芮漕时闻其部中寇退而湖湘之民方避地来此

　　笑酌贪泉为赋诗，凛然清节照南夷。厩空不纳如羊马，才大常嗤捕鼠貍。盗已奔秦非地险，心迟去鲁只天知。爱君勤把归鞍促，莫待鸾旗访具茨。
　
　　胡邦衡相过赏金凤花许诗未送邦衡复作木犀会二花殆是的对偶成四韵

　　身闲端合醉秋光，两地名花况并芳。金作凤形如许巧，木成犀理若为香。髻头自笑辜钗色，沙面谁知识带黄。莫闭坛偃旗鼓，天生的对欠平章。
　
　　杨文甫主簿顷惠佳篇今赴松溪次韵送别

　　投林倦翼久知还，尚列君家伯仲间。入市每嫌妨杖屦，临岐那忍问河山。家声好在金陵簿，人物争看玉笋班。他日银黄夸里后，不妨徐伴野夫间。
　
　　邦衡再送皇字韵来诗仍次韵

　　宾鸿列阵竞随阳，却向丹山隐凤凰。银管题诗纷满帙，金钗度曲俨分行。汉宫早促三更席，梁苑行称万寿觞。顾我飘零无著处，非公湔祓尚谁望。
　
　　戴子微运使出使湖北约以恶语送行而未遣也佳篇见督次韵奉寄

　　早日逍遥侍从间，重来奉引近威颜。倦趋北阙晨霜冷，思上南楼夜月闲。直指不夸新衣绣，曲台犹记旧联班。岂知隔面心犹渴，空讶相如下笔慳。
　
　　文潞公居洛有丙午同甲会诗今执政府凡三位枢密使王季海参政钱师魏与连墙而居适然齐年时号丙午坊次文公韵

　　四公八十会伊川，盛事于今又百年。岂意苍颜华发叟，亦陪黄阁紫枢仙。府居末至容连栋，班路前瞻愧比肩。丁丙连干支合德，君臣庆会岂虚传。
　
　　三月十六日中宫生辰二府例以前四日就孤山四圣观设醮泛舟至玉壶环碧园因记欧阳公治平三年丙午岁上巳和韩丞相诗辄借元韵赋简诸公

　　东华正踏软红尘，却趁西湖祓禊辰。历似明天时令正，春逢闰岁物华新。流连花柳输豪侠，判断湖山愧隐沦。尚拟鸣銮一犹豫，还陪英衮奉严辰。
　
　　送广西谭景先经幹兼简赵帅思朱漕晞颜

　　旧历南流上海航，今经铧觜下漓江。元戎正值诗书帅，廉使曾临父母邦。不惮客从南去再，须陪驿召北来双。水衡自古同承拜，岂必红焦映碧幢。
　
　　仆营小圃方两月而张坦夫示腴庄图有起予之意辄成鄙句

　　百年种德十年栽，映带云岩与月台。无问四时留客醉，何曾一日不花开。人人争羡富登览，物物岂知工剪裁。我比樊须身更老，只今学圃亦悠哉！
　
　　彭孝求惟孝以绿野行送芍药数种鄙句为谢

　　占断春光及夏初，琉璃剪叶朵珊瑚。休论花品同而异，且咏诗人乐且訏。北第莫辞金凿落，南禅争看玉盘盂。彭宣微恙何妨醉，自有娇痴婢子扶。
　
　　次韵廷秀待制玉蕊

　　姑射山前雪照人，长安水畔态尤真。步摇翘玉中心整，璎珞涂金四面匀。常笑荼蘼藏浪蕊，独陪芍药殿馀春。自从唐代来天女，直到平园见后陈。
　
　　平江颜侍郎度挽诗

　　吴门自古俊英多，中外推公政事科。议礼不妨丰酒课，治繁犹暇讲禅那。榻前屡记宣除目，川上遥怜逐逝波。底用镌碑纪廉直，乡评正自不消磨。
　
　　送韩希道亚卿移漕江东

　　馈饷随萧不作难，秦淮今视汉秦关。天开虎踞龙盘处，地近鸡翘豹尾间。洗印先经三峡寺，观风遍踏九华山。尽收奇秀归诗稿，却趁赓歌供奉班。
　
　　朱叔止轸通判屡示诗词绰有家法辄次年字韵一篇兼简汪仲嘉敷学楼大防显学二尚书

　　笔势奔腾决大川，谈锋激烈敌丁年。花开共入长春苑，柯烂争看不老仙。西笑君先听汉履，上供我未拍洪肩。从今日日亲渔钓，恐有三贤尺素传。
　
　　丙辰七兄有诗及人月分圆己未彼此服药未能夜坐今次旧韵为重九之约

　　初非远道思绵绵，自是岑岑懒涉川。咫尺却成千里隔，蹉跎还负十分圆。坐看碧落飞金镜，遥想黄楼运笔椽。宽约重阳各强健，登高同赋去年篇。
　
　　次韵章茂献射茶

　　墨淡名高笔有花，胸中五色补皇家。谏书夜奏常焚稿，讲舌时乾每赐茶。秘祝重寻丹窦火，长生元笑紫河车。新诗有味知何似？双井春来试白芽。
　
　　茶陵王琰求清暑堂诗次王民瞻敷文胡邦衡资政二公旧韵

　　早遮西日觅王官，晚倚南窗审膝安。亹亹清风挥尘落，纷纷苍雪著笙寒。花前白酒倾云液，竹里行厨洗玉盘。江月上时凉意足，四弦三弄泻惊湍。
　
　　李子西卿月乙卯秋试毕携家兄旧诗相过索次韵

　　三日挥毫迥出群，贰师西伐有奇勋。便从蟾窟升金掌，休恋江东赋暮云。
　
　　中秋古梅盛开次子中兄韵

　　抱瓮畦夫破井苔，炎天日日灌陈荄。预支春夜无声雨，赢得冰花带叶开。
　
　　吴斗南仁杰架阁求梦芳亭诗

　　屈平流放楚江皋，萧艾丛中思郁陶。君是国香人服媚，诗情端合反《离骚》。
　
　　枕中莫问熟黄粱，梦里何妨集众芳。芸省翻书慵辟蠹，兰闱起草会含香。
　


文公集补钞

　 
　　朱子讳熹
　　醉下祝融峰

　　我来万里驾长风，绝壑层云许荡胸。浊酒三杯豪气发，朗吟飞下祝融峰。
　
　　路出上背仰见上封寺遂登绝顶联句（自注：同张敬夫、林择之）

　　我寻西园路，径上上封寺。竹舆不留行，及此秋容霁。磴危霜叶滑，林空山果坠。崇兰供清芬，深壑递幽吹。不知山益高，但觉冷侵袂。路回屹阴崖，突兀耸苍翠。故应祝融尊，群峰拱而侍。金碧虽在眼，勇往讵容憩。绝顶极遐观，脚力聊一试。昔游冰雪中，未尽登临意。兹来天宇肃，举目净纤翳。远迩无遁形，高低同一视。永惟元化功，清浊分万类。运行有机缄，浩荡见根柢。此理复何穷，临风但三喟。
　
　　自上封登祝融峰绝顶次敬夫韵

　　衡岳千仞起，祝融一峰高。群出畏突兀，奔走如曹逃。我来雪月中，历览快所遭。扪天滑青壁，俯壑崩银涛。所恨无十犗，一掣了六鳌。遄归青莲宫，坐对白玉毫。重阁一徙倚，霜风利如刀。平生山水心，真作货食饕。明朝更清澈，再往岂惮劳。中宵抚世故，剧如千蝟毛。嬉游亦何益，岁月今滔滔。起望东北云，茫然首空搔。
　
　　寄刘珙胡宪

　　先生去上芸香阁，阁老新峨獬豸冠。留取幽人卧空谷，一川风月要人看。
　
　　虞帝庙乐歌

　　皇胡为兮山之幽，翳长薄兮俯清流。渺冀州兮何有，眷兹土兮淹留。皇之仁兮如在，子我民兮不穷以爱。沛皇泽兮横流，畅威灵兮无外。洁尊兮肥俎，九歌兮韶舞，嗟莫报兮皇之祐。皇欲下兮俨相羊，烈风雷兮暮雨。
　
　　挽沈菊山

　　爱菊平生不爱钱，此君原是菊花仙。正当地下修文日，恰值人间落帽天。生与唐诗同一脉，死随陶令葬千年。如今忍向西郊哭，东野无儿更可怜。
　
　　月波台

　　潺湲流水注回塘，中作平台受晚凉。四面不通车马迹，一尊聊饮芰荷香。韩公无复吟花岛，楚客何妨赋药房。少待须臾更清彻，月华零露洗匡床。
　
　　德兴县叶元恺家题

　　葱汤麦饭两相宜，葱暖丹田麦疗饥。莫道儒家风味薄，隔邻犹有未炊时。
　
　　远游篇

　　举坐且停杯，听我歌远游。远游何所至，咫尺视九州。九州何茫茫，环海以为疆。上有孤凤翔，下有神驹骧。孰能不惮远，为我游其方。为子奉尊酒，击铗歌慨慷。送子临大路，寒日为无光。悲风来远壑，执手空徊徨。问子何所之，行矣戒开梁。世路百险艰，出门始忧伤。东征忧旸谷，西游畏羊肠。南辕犯疠毒，北驾风裂裳。愿子驰坚车，躐险摧其刚。峨峨既不支，琐琐谁能当。朝登南极道，暮宿临太行。睥睨即万里，超忽凌八荒。无为蹩躠者，终日守空堂。
　
　　拟古

　　离离原上树，戢戢涧中蒲。娟娟东家子，郁郁方幽居。濯濯明月姿，靡靡朝华敷。昔为春兰芳，今为秋蘼芜。寸心未销歇，托体思同车。
　
　　绮阁百馀尺，朝霞冠其端。飞櫩丽远汉，曲楹何盘桓！清谣发徽音，一唱再三叹。借问谁为此？佳人本邯郸。微响激流风，浮云惨将寒。为言何所悲，游子在河关。不恨久离阔，但忧芳岁阑。愿为清宵梦，燕昵穷馀欢。
　
　　上山采薇蕨，侧径多幽兰。采之不盈握，欲寄道里艰。沈忧念故人，长夜何漫漫！芳馨坐销歇，徘徊以悲叹。
　
　　佳人朗秋夜，蟋蟀鸣空堂。大火西北流，河汉未渠央。野草不复滋，白露结为霜。梁燕起高飞，云雁亦南翔。念我同心子，音形阻一方。不念执手欢，隔我如参商。寓龙不为泽，画饼难充肠。金石徒自坚，虚名真可伤！
　
　　高楼一何高，俯瞰穷山河。秋风一夕至，憔悴已复多。寒暑递推迁，岁月如颓波。《离骚》感迟暮，《惜誓》闵蹉跎。放意极驭虞，咄此可奈何！邯郸多名姬，素艳凌朝华。妖歌掩齐右，缓舞倾阳阿。徘徊起梁尘，綷縩纷衣罗。丽服秉奇芬，顾我长咨嗟。愿生乔木阴，寅缘若丝萝。
　
　　夫君沧海至，蹭我一箧珠。谁言君行近，南北万里馀。结作同心花，缀作红罗襦。双垂合欢带，丽服眷微躯。为君一起舞，君情定何如。
　
　　众星何历历，严宵丽中天。殷忧在之子，起步荒庭前。出门今几时，书札何由宣。沉吟不能释，愁结当谁怜。临风一长叹，泪落如奔泉。
　
　　友人黄子衡欲之上庠以诗留行

　　若士有奇操，久厌山林卑。奋衣千里道，已与亲友辞。子行何悠悠，世路方如兹。归来亦何日，车马光陆离。幽兰生前林，擢置白玉墀。不以芳意远，结根终不移。愿子崇明德，潜跃贵因时。悲风静夜听，乔木岁寒姿。何以回轩驾，千载相与期。
　
　　奉酬丘子野表兄饮酒之句

　　微褐不充体，寒夜怀重衾。古来穷庐士，岁暮多苦心。苦心亦何为，世路多崎嵚。不藉杯中物，离愁坐自侵。举杯当勿辞，何为复沉吟。醺酣遗所拘，神虑契遐襟。荒湎思前戒，欢谣发清音。雅唱一何高，仰酬非所任。申章聊叙报，洪量亦余钦。
　
　　古意

　　兔丝附朴樕，佳树生高冈。弱蔓失所依，佳木徒苍苍。两美不同根，高下永相望。相望无穷期，相思谅徒为。同车在梦想，忽觉泪沾衣。不恨岁月遒，但惜芳华姿。严霜萎百草，坐恐及兹时。盛年无再至，已矣不复疑。
　
　　晨起对雨

　　凄冽岁云晏，雨雪集晨朝。高眠适方起，四望但萧条。远氛白漫漫，风至林霭消。流潦冒荒涂，清川亦迢迢。遐瞻思莫穷，端居心自超。览物思无讬，即事且逍遥。
　
　　春日言怀

　　春至草木变，郊园犹掩扉。兹晨与心会，览物遍芳菲。桃萼破浅红，时禽恰朝晖。泉谷暖方融，原田水初肥。东作兴庶甿，岁功始在兹。端居适自慰，世事复有期。终然心所向，农亩当还归。
　
　　赋水仙花

　　隆冬凋百卉，江梅厉孤芳。如何蓬艾底，亦有春风香。纷敷翠羽帔，温靘白玉相。黄冠表独立，淡然水仙装。弱植愧兰荪，高操摧冰霜。湘君谢遗楪，汉水羞捐珰。嗟彼世俗人，欲火焚衷肠。徒知慕佳冶，讵识怀贞刚。凄凉《柏舟》誓，恻怆《终风》章。卓然有遗烈，千载不可忘。
　
　　秘阁张丈简寂之篇韵高难继别赋五字以谢来贶

　　劳农会稽宅，息驾丹元乡。丹元不可见，翠壁空云房。是时中春月，暄风发新阳。白水注幽壑，绿树敷崇冈。俯听足怡悦，仰观共徜徉。班坐得瑶草，倾壶出琼浆。长吟游仙诗，乱以招隐章。忽忽林景西，踌躇申慨慷。坐上江海客，兀傲须眉苍。逸气迈霄汉，英词吐琳琅。思与泉石胜，韵随笙鹤翔。追游不敢及，咏叹可能忘？
　
　　秋怀

　　秋风吹庭户，客子怀故乡。矧此卧愁疾，徘徊守空房。伫想涧谷居，林深惨悲凉。。鹍鸡感萧辰，拊翼号风霜。氛杂无留气，悄蒨有馀芳。幸闻卫生要，招隐夙所臧。终期谢世虑，矫翮兹山冈。
　
　　怀痾坐竟日，晚色散幽树。寂历候虫悲，沆瀁碧草露。端居兴方淡，沉默自成趣。羽觞欢独持，瑶琴谁与晤？空知玄思清，未惜年华度。美人殊不来，岁月空迟暮。
　
　　归自湖南袁州道中多奇峰秀木怪石清泉

　　我行宜春野，四顾多奇山。攒峦不可数，峭绝谁能攀。上有青葱木，下有清泠湾。更怜湾头石，一一神所剜。众目共遗弃，千秋保坚顽。我独抱孤赏，喟然起长叹。
　
　　赋归云洞

　　人生信多患，吾道初不穷。云何感慨士，伏死嵁岩中。宜阳古道周，窍石何嵌空。穷幽历肺腑，履坦开房栊。颇疑有畸人，往昔寄此宫。岁月讵云几，井窦无遗踪。我来记清秋，归途渺穷冬。兴怀重幽讨，永啸回长风。风回云气归，洞口春濛濛。信美非人境，出门吾欲东。
　
　　过润陂日晴意可喜至暮复雨因次伯崇韵

　　客里岁云暮，我心殊未平。悠悠惜往日，郁郁怀平生。况复久阴雨，喜兹霜晓明。那知不终日，又作潇潇声。坐厌泥涂辱，空嗟鸿雁轻。
　
　　宿黄沙以山如翠浪涌分韵得如字

　　日中秣吾马，日暮膏吾车。崎岖陟南岭，浩荡凌八岖。夜雨荐峰前，朝登碧琳瓀。苍茫永啸罢，翕忽清景徂。去此二三子，我行将何如？崔嵬正丘垤，万里思南图。
　
　　暇日侍法曹叔父陪诸名胜为落星之游

　　长江西委输，汇泽东混瀁。中川屹孤屿，佛屋寄幽赏。我来此何日，秋风欲萧爽。共载得高俦，良辰岂孤往。酒酣清啸发，浪涌初月上。叠鼓唤归艎，陈迹真俯仰。
　
　　释奠斋居

　　理事未逾月，簿书终日亲。简编不及顾，几阁积埃尘。今辰属斋居，烦跼一舒伸。瞻眺庭宇肃，仰首但秋旻。茂树禽转幽，忽如西涧滨。聊参物外趣，岂与俗子群。
　
　　秋怀

　　井梧已飘黄，涧树犹含碧。烟水但逶迤，空斋坐萧瑟。端居生远兴，散漫委书帙。爱此北窗闲，时来岸轻帻。微锺忽迢递，禽语破幽寂。魂神为悄然，淡泊忘所适。
　
　　寄题金元鼎同年长泰面山亭

　　抗心尘境外，结宇临秋山。乘高一骋望，表里穷遐观。众崿互攒列，连冈莽萦环。阳崖烟景舒，阴壑悲风寒。碧草晚未凋，林薄已复丹。仙人吴门子，岁晚当来还。
　
　　冬至阴雨

　　愆阳值岁晏，忽复层阴结。一雨散霏微，千林共骚屑。端居遗簿领，远意怀幽洁。旷虑守微痾，殊方感新节。岂伊田庐念，丘垅心摧折。还登东领冈，瞻伫何由歇。
　
　　还家即事

　　献岁事行役，徂春始还归。昔往草未芳，今来翠成帏。扶疏满园阴，时禽互翻飞。丛萱亦已秀，丹葩耀晨辉。即事谁与娱？淹留自忘机。日暮复出门，怅然心事违。古人不可见，独掩荒园扉。
　
　　和林择之黄云之句兼简同游诸兄

　　登览日云晏，归车眇重冈。天风振余旟，夕露沾我裳。数子情未厌，春山杳茫茫。还瞻长江白，迥眺飞云黄。当念尘中友，心期邈相望。无为跨鸿鹄，决起凌青苍。
　
　　三月晦日与诸兄为率之约裴回石马晚集保福偶成

　　春服明朝换，晴川涨绿阴。追随皆胜侣，邂逅即初心。社迹莓苔古，禅扉竹树深。移尊真惜日，毕景共披襟。俭德遵贤范，哇词愧雅音。清和应更好，逸想寄云岑。
　
　　宿石岊馆

　　春江日东注，我行溯其波。扬帆指西澨，两岸青山多。青山自逶迤，飞石空嵯峨。绿树生其间，幽鸟鸣相和。搴篷骋遐眺，击楫成幽歌。独语无与晤，兹怀竟如何！
　
　　过武夷作

　　弄舟缘碧涧，栖集灵峰阿。夏木纷已成，流泉注惊波。云阙启苍茫，高城郁嵯峨。眷言羽衣子，俯仰日婆娑。不学飞仙术，累累丘冢多。
　
　　宿武夷观妙堂

　　阴霭除已尽，山深夜还冷。独卧一斋空，不眠思耿耿。闲来生道心，妄遣慕真境。稽首仰高灵，尘缘誓当屏。
　
　　久雨斋居诵经

　　端居独无事，聊披释氏书。暂息尘累牵，超然与道俱。门掩竹林幽，禽鸣山雨馀。了此无为法，身心同晏如。
　
　　两中示魏惇夫兼怀黄子厚

　　读书春日晏，雨至满郊园。一洒幽丛竹，蔼蔼清阴繁。斋居无还往，镇日空掩门。欲将冲静趣，与子俱忘言。
　
　　晨登云际阁

　　晨起踏僧阁，徙倚望平郊。攒峦夏云晓，苍茫林影交。暂释川途念，憩此烟云巢。聊欲托僧宇，岁晏结蓬茅。
　
　　倒水坑作

　　穷幽鲜外慕，殖志在丘园。即此竟无得，空恨岁时迁。川陆绵半载，烦燠当归缘。憩此苍山曲，洗心闻涧泉。
　
　　斋居闻磬

　　幽林滴露稀，华月流空爽。独土守寒栖，高斋绝群想。此时邻磬发，声合前山响。起对玉书文，谁知道机长。
　
　　川上见月归示同行者

　　川上偶携手，皓月起林端。一舒临流望，玄露已先漙。归掩荒园扉，更怯裳衣单。清夜可晤言，独处谁为欢。
　
　　同安官舍夜作

　　官署夜方寂，幽林生月初。闲居秋意远，花香寒露濡。故国异时节，欲归怀简书。聊从西轩卧，尘思一萧疏。
　
　　试院即事

　　端居惜春晚，庭树绿已深。重门掩昼静，高馆正阴沈。披衣步前除，悟物怀贞心。澹泊方自适，好鸟鸣高林。
　
　　谢人送兰

　　幽独尘事屏，婉晚秋兰滋。芳馨不自媚，掩抑空相思。晤对日方永，披丛露未晞。修然发孤咏，九畹陈悲诗。
　
　　秋兰已悴以其根归学古

　　秋至百草晦，寂寞寒露滋。兰皋一以悴，芜秽不能治。端居念离索，无以遗所思。愿言讬孤根，岁晏以为期。
　
　　秋暑

　　晨兴纳新凉，亭午倦犹暑。卧对北窗扉，淡泊将谁侣。疏树含轻飔，时禽转幽语。端居悟物情，即事聊容与。
　
　　溪亭

　　循涧辟芳园，结亭对虚壁。澄潭俯幽鉴，空翠仰寒滴。主人心事远，妙寄尘壤隔。岂为功名期，而忘此泉石。
　
　　雪亭

　　危亭竹柏间，悄蒨日幽绝，朔风一以厉，爱此枝上雪仰悲玄景及史，俯观群芳歇。不用此时来，那知岁寒节。空翠仰寒滴。主人心事远，妙寄尘壤隔。岂为功名期，而忘此泉石。
　
　　残腊

　　残腊生春序，愁霖逼岁昏。小红敷艳萼，众绿被陈根。阴壑泉方注，原田水欲浑。农家向东作，百事集柴门。
　
　　书事

　　重门掩昼静，寂无人境喧。严程事云己，端居秋向残。超摇捐外虑，幽默与谁言。即此自为乐，何用脱笼樊。
　
　　秋夕

　　秋风桂花发，夕露寒螀吟。岁月坐悠远，江湖亦阻深。纷思宁复整，离忧信难任。终遣谁为侣，独此淡冲襟。
　
　　柚花

　　春融百卉茂，素荣敷绿枝。淑郁丽芳远，悠飏风日迟。南国富嘉树，骚人留恨词。空斋对日夕，愁绝鬓成丝。
　
　　对月思故山夜景

　　沉沉新秋夜，凉月满荆扉。露泫凝馀彩，川明澄素晖。中林竹树映，疏星河汉稀。此夕情无限，故园何日归。
　
　　呈黄子厚

　　茅斋尘事远，幽独兴无穷。永昼呻吟内，新凉愁思中。朱颜非昨日，素发已秋风。珍重墙东客，遥怜此意同。
　
　　蒙判院丈垂示用韵喜晴之句率尔奉酬

　　客枕终难稳，归来鼾息深。晓鸡回远梦，缺月挂空林。冰谷晨加帽，晴窗昼解襟。诗筒多妙语，仍喜旧盟寻。
　
　　后洞山口晚赋

　　日落千林外，烟飞紫翠深。寒泉添壑底，积雪尚崖阴。景要吾人共，诗留永夜吟。从教广长舌，莫尽此时心。
　
　　十五日再登祝融用台字韵

　　江流围玉界，天影抱琼台。拄杖烟霄外，中岩日月回。箕山藏遁许，吴市隐仙梅。一笑今何在，相期再举杯。
　
　　舟中晚赋

　　长风一万里，披豁暮云空。极浦三年梦，扁舟二子同。离离浮远树，杳杳没孤鸿。若问明朝事，西山晻霭中。
　
　　安仁晓行

　　夙驾安仁道，行行得自娱。荒山围野阔，远树出林孤。景晦长烟合，天寒碧草枯。归心怀往路，极目向平芜。
　
　　寄云谷瑞泉菴主

　　忆昔诛茅日，山房我自名。风埃犹俗累，烟雨负岩耕。多谢空门侣，能同物外情。肯来分半壑，聊尔度平生。少待清秋日，闲寻远岳盟。不知谁是客，一笑绝尘缨。
　
　　和李伯玉用东坡韵赋梅花

　　北风日日霾江村，归梦正尔劳营魂。忽闻梅蕊腊前破，楚客不爱兰佩昏。寻幽旧识此堂古，曳杖偶集僧家园。岚阴春物未全到，邂逅只有南枝温。冷光自照眼色界，云艳未怯扶桑暾。遥知云台溪上路，玉树十坚藏山门。自怜尘羁不得去，坐想佳处知难言。但哦君诗慰岑寂，已似共倒花前樽。
　
　　题霜杰集

　　先生人物魏晋间，题诗便欲倾天慳。向来无地识眉宇，今日天遣窥波澜。平生尚友陶彭泽，未肯轻为折腰客。胸中合处不作难，霜下风姿自奇特。小儒阀阅金匮书，不滞周南滞海隅。扮榆连阴一见晚，何常挽袖凌空虚。
　
　　秋夜叹

　　秋风浙沥鸣清商，秋草未死啼寒螀。幽人夜半起晤叹，仰视河汉天中央。河汉西流去不息，人生辛苦何终极。苍山万叠云气深，去链形魂生羽翼。
　
　　次韵傅丈题吕少卫教授藏书阁

　　西楼谁与共闲居？茂树婆娑清昼馀。大隐只今同一壑，行吟非昔似三闾。揣摩心事惟黄卷，料理家传亦素书。更凿寒泉供漱石，世纷宁拟问焉如。
　
　　舫斋

　　扁舟容与小房栊，摇飏帘旌蜀锦红。两岸蒹葭秋色里，一川烟浪夕阳中。不愁滟滪双蓬鬓，未怯江湖万里风。筑室水中聊尔尔，何须极浦望朱宫。
　
　　次秀野韵题卧云菴

　　君家丘壑本圆成，何意寻荒入翠屏。为爱晴云荐孤枕，故将闲日付新亭。梦魂寂寂衣裳冷，心事悠悠简策青。更把枯桐写奇趣，鹍弦寒夜独冷冷。
　
　　次韵雪后书事

　　惆怅江村几树梅，杖藜行绕去还来。前时雪压无寻处，昨夜月明依旧开。折寄遥怜人似玉，相思应恨劫成灰。沈吟日落寒鸦起，却望柴荆独自回。
　
　　圭父为彦集置酒白莲沼上彦集有诗因次其韵呈坐上诸友

　　大阮归来客满堂，更移芳席近回塘。共怜的皪水花净，并倚离披风盖凉。银笔看题青玉案，佳人恨望碧云乡。此时此景真愁绝，病著无因为举觞。
　
　　送四十叔父

　　吾家从昔号清门，叔父于今道更尊。客路艰难空自惜，遗经终始向谁论？独寻云峤逢孤雁，共爱春江接故园。细说刈葵休放手，此来真不为盘餐。
　
　　和张彦辅雪后栖贤之作

　　夜来春雪遍林丘，却喜风威晓便收。好上篮舆闲纵目，莫将衲被苦蒙头。微官正愧逍遥社，胜日犹堪汗漫游。欲出林关恋瑶草，不妨尊酒更淹留。
　
　　送建阳陈丞伯厚还乡

　　括苍云壑入秋梦，闽岭风霜侵鬓丝。岁晚未收稽古力，径荒曾爱赋归辞。一官坎壈嗟丞负，百岁欢荣庆母慈。去步逶迤无愠色，此心惟有古人知。
　
　　芭蕉

　　芭蕉值秋槛，勿云憔悴姿。与君障夏日，羽扇宁复持。
　
　　蔬圃

　　花柳绕宅茂，先生在郊居。下帷良已苦，时作带经锄。
　
　　题石佛院乱峰轩

　　因依古佛居，结屋寒林杪。当户碧峰稠，云烟自昏晓。
　
　　题画卷

　　流云绕空山，绝壁上苍翠。应有采芝人，相期烟雨外。
　
　　石濑

　　疏此竹下渠，漱彼涧中石。暮馆绕寒声，秋空动澄碧。
　
　　月榭

　　月色三秋白，湖光四面平。与君凌倒景，上下极空明。
　
　　采菱舟

　　湖平秋水碧，桂樟木兰舟。一曲菱歌晚，惊飞欲下鸥。
　
　　刘平甫席上分得写字

　　岁晚风雨交，流云暗平野。公子燕华姻，招呼及同社。高情寄壶觞，晤言到风雅。剪烛夜堂深，幽怀共书写。
　
　　寄诸同僚

　　把酒江头烟雨时，遥知江树已芳菲。应怜倦客荒茅里，落尽梅花未得归。
　
　　之德化宿剧头铺夜闻杜宇

　　王事贤劳只自嗤，一官今是五年期。如何独宿荒山夜，更拥寒衾听子规。
　
　　小盈道中

　　今朝行役是登临，极目郊原快赏心。却笑从前嫌俗事，一春牢落闭门深。
　
　　竹节滩

　　船下清江竹节滩，长烟漠漠水漫漫。人家断岸斜阳好，客子中流薄暮寒。
　
　　野望

　　登高立马瞰晴川，四面平林接暝烟。东望不堪频极目，归心已度鸟飞前。
　
　　山茶

　　江南池馆厌深红，零落荒烟细雨中。却是北人知爱惜，数枝和雪上屏风。
　
　　和喜雨

　　黄昏一雨到天明，梦里丰年有颂声。起望平畴烟草绿，只今投笔事晨耕。
　
　　夜

　　独宿山房夜气清，一窗凉月共虚明。邻鸡未作人声绝，时听高梧滴露鸣。
　
　　谢吴公济菖蒲

　　翠羽纷披一尺长，带烟和雨过书堂。知君别有臞仙种，容易难教出洞房。
　
　　秋日

　　一雨生凉杜若洲，月波微漾绿溪流。茅檐归去无尘土，淡薄闲花绕舍秋。

石湖集补钞

　 
　　范成大
　　琉璃河

　　烟林葱茜带回塘，桥眼惊人失睡乡。健起褰帷揩病眼，琉璃河上看鸳鸯。（此河大中祥符间路振《乘轺录》亦谓琉璃河，惟嘉祐中宋敏求《番录》乃谓之六里河。大抵胡语，难得其真。）
　
　　挽王提刑彦光

　　论蜀三年戍，还吴万里船。云归双节后，雪白短檠前。百世春秋传，一丘阳羡田。浮生如此了，何必更凌烟。
　
　　日者悲离索，公乎又杳冥。门人辨韩集，子舍得韦经。此去念筑室，空来闻过庭。路遥人不见，千古泣松铭。
　
　　致爽轩

　　夕阳尘外涨郊墟，六六峰头梦觉馀。竹色唤人来下马，乱蝉深处有图书。
　
　　蜀州西湖（荷花正盛开。水月，登舟亭也。湖阴亭外，别有白莲尤奇。蜀中无菱，至此始见之）

　　闲随渠水来，偶到湖光里。仍呼水月舟，径度云锦地。谁云不解饮，我已荷香醉。湖阴玉婵娟，复立红楼外。何须东阁梅，悠然自诗思。惊风入午暑，水竹含秋意。采菱不盈掬，兴与莼鲈会。遥知新津宿，魂梦亦清丽。
　
　　晓出古城山

　　落月堕眇莽，残星澹微茫。竹舆乱清溪，飞盖入岚光。松桧雾霭湿，桑麻风露香。空翠滴尘缨，何必濯沧浪。山家亦早作，迨此朝气凉。林深无人声，木末炊烟苍。离离瓜芋区，肃肃枣栗场。田园古云乐，令我思故乡。墟市稍来集，筠笼转山忙。吏事亦挽我，归路盘朝阳。
　
　　隐静山（杯渡师道场）

　　五峰抱岩扉，千柱奠云壑。荒原蕞尔县，有此宝楼阁。维昔经营初，衣锡化双鹤。杖头具双眼，矫矫云中落。尊者一笑许，璇题照林薄。庭柏有祖意，石泉韵天乐。清簧转碧鸡，飞梭掷苍鹊。号风饥虎怒，失木啼猿愕。英游偶然同，吏檄乃不恶。题名记吾曾，醉墨疥丹垩。
　
　　寄题向抚州采菊亭

　　一叶起秋色，众绿凋岁华。耿耿霜露侧，馀此黄金葩。西风满天地，孤芳照尘沙。殷勤开小筑，花气日夕嘉。落英楚累手，东篱陶令家。两穷偶寓意，岂必真爱花。不如亭中人，一笑了天涯。采采勿虚度，门前欲高牙。
　
　　古风上汤丞相

　　抱瑟游孔门，岂识宫与商。古曲一再行，乃杂巴人倡。知音顾之笑，解弦为更张。归来掩关卧，冰炭交愁肠。平生桑濮手，未省歌虞唐。明发理朱丝，复登君子堂。遣音入三叹，山高水汤汤。
　
　　中岩（去眉州一程，诺讵罗尊者道场。相传：昔有天台僧遇病僧，与之木钥匙云："异时至眉州中岩，扣石笋，当再相见。"后果然。今三石屹立如楼观，前两楼纯紫石，中一楼萝蔓被之，傍有宝瓶峰，甚端正。山半有唤鱼潭，慈姥龙所居。世传雁荡大小龙湫，亦诺讵罗道场，岂化人往来无常处耶！）

　　赤岩倚竛竮，翠逻森戌削。岑蔚岚气重，稀间暑光薄。聊寻大士处，往扣洞门钥。双撑紫玉阙，中矗翠云幄。应供华藏海，归坐宝楼阁。无法可示人，但见雨花落。不知龙湫胜，何似鱼潭乐。夜深山四来，人静天一握。惊看松桂白，月影到林壑。门前六月江，世界尘漠漠。宝瓶有甘露，一滴洗烦浊。扪天援斗杓，请为诸君酌。
　
　　秋日杂兴

　　夕阳下桑柘，馀晖挂西山。西山在何许，冉冉紫翠间。彩云无朝昏，绿萝竟暄寒。昔与霞上人，同跨双飞翰。上凌紫霄峰，下弄白石湍。风吹堕渺莽，及此行路难。佳人应望余，我岂真忘还。
　
　　宿义林院

　　暝气昏如雨，禅房冷似冰。竹问东岭月，松杪上方灯。惊鹘盘金刹，流萤拂玉绳。明朝穷脚力，连夜斩崖藤。
　
　　十月朔客建业不得与兄弟上冢之列悲感成诗

　　岁已看成暮，身今未得归。风尘孤泪尽，霜露寸心违。南磵新流水，西山旧落晖。烟松应好在，宿草定成非。逝水方东去，浮云浪北飞。危魂先自断，不待更沾衣。
　
　　拟古

　　弯环楼前月，掩抑楼上人。人月不得语，相看两凝颦。西窗回纹机，织遍锦字春。聊可自持阮，何由将寄君。
　
　　春思

　　沙际绿苹满，楼头芳树多。风光入网户，罗幕生绣波。前年花开忆湘水，今年花开泪如洗。园树伤心三见花，依旧银屏梦千里。
　
　　夜发昆山

　　岁寒人墐户，霜重独登舟。弱橹摇孤梦，疏篷盖百忧。但吟今不乐，宁计几宜休。惭愧沙湖月，年年照薄游。
　
　　次韵温伯城上

　　闭户成痴坐，扶藜得意行。楼台浮霁色，市井碎春声。雪尽小桥出，烟消千嶂生。病多无脚力，遥羡落鸿轻。
　
　　湘潭道中咏芳草

　　积雨倏然晴，秀野若新沐。芳草径寸姿，中有不胜绿。萋萋路傍情，颇亦念幽独。驱马去不顾，断肠招隐曲。
　
　　耳鸣戏题

　　历历从何起，泠泠与耳谋。人言衰相现，我以妄心求。远磬山房夜，寒蜩陇树秋。圆通无别法，但自此根修。
　
　　火墨坡下岭

　　清晨入岑蔚，岚重寒飕飗。忽闻黄鹂语，方悟麦始秋。旅食法当瘦，远行人所愁。况复深山中，不与和气游。苦辛那敢惮，病悴良可忧。徒忧亦无益，聊作商声讴。
　
　　秭归县（周封楚子熊绎於此。县宇，宋玉宅。东山清烈祠，屈原宅也）

　　永日贪程客，长年吊古诗。悲秋荒故宅，负石惨空祠。峻壁鸦翻倦，高畲麦秀迟。穷山熊绎国，倡仄建邦时。
　
　　蟠龙岭（自峡归夔万，至於梁山，五郡间不知其几岭。梁山之蟠龙、峰门尤为高峻，然下岭即有平陆，吏卒皆相贺云）

　　夷陵至朐<月忍>，复岭苦丝乱。初程尚勇往，少日还委顿。安得长剑挥，尽铲叠嶂断。虽云北山愚，聊快南溟运。此意竟萧索，劳歌谩凄曼。日日望平陆，念念到彼岸。
　
　　人言束马险，但欠蟠龙峻。摧颓强弩末，黾勉焚舟战。譬如已偿逋，犹有未折券。山根治晓装，峰顶寄朝饭。稍脱蚓瘴染，还迟探虎窠玩。性命乃可忧，筋力何足算。（自注：岭半途有馒头山，以形得名。其上多鸷兽，土人谓之虎窠。）
　
　　新津道中

　　雨后郊原净，村村各好音。宿云浮竹色，清溜走桤阴。曲沼擎青盖，新田艺绿针。江天空阔处，不受暑光侵。
　
　　长风沙

　　夕阳明远帆，高浪兀孤屿。绵绵淮山来，闪闪沙鸟去。落木两三家，炊烟南北渡。眉伸击汰行，梦愕阻风处。
　
　　上方寺（在消夏湾上）

　　舣棹古销夏，挤筇新上方。珠湾锁圆折，冰镜沉空光。枫缬醉晴日，橘黄明早霜。闲门松竹径，随处有清凉。
　
　　道中

　　月冷吟蛩草，湖平宿鹭沙。客愁无锦字，乡信有灯花。踪迹随风叶，程途犯斗槎。君看枝上鹊，薄暮亦还家。
　
　　晚春

　　静极闻檐珮，慵来爱枕帏。隙虹飞永昼，帘影碎斜晖。燕踏花枝语，蜂萦柳絮归。轻飔宜白伫，时节近清微。
　
　　好事怜春老，无愁耐日长。炉烟惊扇影，酒面舞花光。照水云容懒，移床竹意凉。更烦红槿帽，促拍打山香。
　
　　天都峰（黄山）

　　维帝有天都，作镇此南国。孤撑紫玉楼，横绝太霄碧。晶荧砂窦红，夭矫泉绅白。晴云无尽藏，竟日袅幽石。诸峰三十五，离立侍傍侧。会稽眇小哉，请议职方籍。
　
　　次韵唐子光席上赏梅

　　玉枝横斜照清空，纤手撚香俱瑙公。水部无人广平去，后来我辈犹情钟。谁喷昭华送愁绝，叫云三弄怨斜月。径须踏雪问前村，莫待马蹄如踣铁。春风压尽百花桥，尊前仍有董娇娆。惜无楚客歌成雪，空有萧郎眼似刀。
　
　　次韵陈季陵寺丞求歙石眉子砚

　　金星荧荧眉子绿，婺源琢石如琢玉。宝玩何曾救枵腹，但爱文君远山蹙。丈人笔阵森五兵，书品入妙仍诗名。我有陂陀天海样，与公文字俱金声。枭卢一掷不须呼，况敢定价论车渠。只烦将到妆台下，试比何如京兆画。
　
　　次韵季陵贡院新晴

　　锁闱令严深复深，五星帘幕晴若阴。澹云微月谩清夜，短檠政自阔人心。看灯作晕生睡色，江南行处梦不隔。觉来快读《新晴》篇，恍然寘我莺花前。径欲觞公后堂酒，倘烦春衫小垂手。
　
　　重游南嶽焚香镇南殿，过铨德观，醮注生祠庭，观道君玉符《五匕原作》王七及八角玉印，经方四寸许，文曰：注生真君玉印。雨中登山，游南台、福严，至瑞应、掷钵、天柱诸峰之上，寒甚，病衰，不至上封而返

　　舍舟得马如驭气，步入青松三十里。我从蛮岭瘴烟来，不怕雨云埋嶽趾。忆昔南征款庙庭，往来无恙神所祉。当时已有归田愿，帝临此心如白水。煌煌南正馆於东，手握八觚温玉玺。骏奔氵霝霍左右辅，好生不杀扶炎纪。崇禋竣事晓坛空，跻攀小试青鞋底。不知云磴几千丈，但见漫山白龙尾。石头招我上南台，瑞应阑干天半倚。福严钟声过桥来，仿佛三生如梦里。堂中尊者已先去，苔锁岩扉何日启。竹嫌硗确老逾瘦，松畏高寒蟠不起。癯儒尚病怕深登，幽讨未穷行且止。我评七十二高峰，郁律穹窿少观美。俨然可瞻不可玩，往往雄尊原作争，据明本、黄本改如负扆。乃知嶽镇盖深厚，不与他山争秀伟。区区献状眩儿童，乳洞淡岩真戏耳。
　
　　离堆行（沿江有两崖中断，相传秦李太守凿此以分江水。又传李锁孽龙於潭中，今有伏龙观在潭上。蜀旱，支江水涸，即遣官致祭，壅都江水以自足，谓之摄水，无不应。民祭赛者率以羊，岁杀四五万计）

　　残山狠石双虎卧，斧迹鳞皴中凿破。潭渊油油不敢唾，下有猛龙跧跧铁锁。自从分流注石门，西州秔稻如黄云。刲羊五万大作社，春秋伐鼓苍烟根。我昔官称劝农使，年年来激西江水。成都火米不论钱，丝管相随看蚕市。款门得得酬清尊，椒浆桂酒删膻荤。妄欲一语神岂闻，更愿爱羊如爱人。
　
　　毛公坛福地（西山最深处。毛公，刘根也，身生绿毛，故云。有刘道人作小庵，在隐泉之上）

　　松萝滴翠白昼阴，七十二峰中最深。绿毛仙翁已仙去，惟有石坛留竹坞。竹阴扫坛石槎牙，汉时风雨生藓花。山中笙鹤尚遗响，湖外人烟惊岁华。道人眸子照秋色，邀我分山筑丹室。驱丁役甲莫儿嬉，渴饮隐泉饥饵术。
　
　　南徐道中

　　半生行路与心违，又逐孤帆擘浪飞。吴岫涌云穿望眼，楚江浮月冷征衣。长歌悲似垂垂泪，短梦纷如草草归。若有一廛供闭户，肯将青雀易柴扉。
　
　　夜宴曲

　　金麟喷香烟龙蟠，玉灯九枝青阑干。明琼押带湘帘斑，风帏绣浪千飞鸾。舞娥紫袖如弓弯，云中一笑天解颜。衔杯快卷玻璃乾，花楼促箭春宵寒，二十五声宫点阑。
　
　　倦绣

　　猧儿弄暖缘阶走，花气薰人浓似酒。困来如醉复如愁，不管低鬟钗燕溜。无端心绪向天涯，想见樯竿幡脚斜。槐阴忽到帘旌上，迟却寻常一线花。
　
　　病中夜坐呈致远

　　似雾如烟夜气浮，鹤鸣惊睡起搔头。含风竹影淡留月，著雨蛩声深怨秋。万事心空痴已惯，百骸岁晚病相投。便当采药西山去，病足蹒跚怕远游。
　
　　岭上红梅

　　雾雨胭脂照松竹，江南春风一枝足。满城桃李各嫣然，寂莫倾城在空谷。城中谁解惜娉婷，游子路傍空复情。花不能言客无语，日暮清愁相对生。
　
　　天平先陇道中时将赴新安掾

　　霜桥冰涧净无尘，竹坞梅溪未放春。百叠海山乡梦熟，三年江路旅愁新。松楸永寄孤穷泪，泉石终收漫浪身。好住邻翁各安健，归来相访说情真。
　
　　积雨蒸润体中不佳颇思故居之乐戏书呈子文

　　门外泥深蘸马鞍，墨云未放四维宽。前山忽接后山暗，暑雨全如秋雨寒。梦里江湖三叹息，醉中天地一凭阑。斗升留滞休惆怅，枳棘从来著凤鸾。
　
　　赵圣积夸说少年俊游用前韵记其语戏之

　　京尘红软扑雕鞍，年少王孙酒量宽。倚袖竹风怜翠薄，捧杯花露怯金寒。黄云城上《栖乌曲》，绿水池边斗鸭栏。别后相思惟故物，壁煤侵损扇中鸾。
　
　　送陈朋元赴溧阳

　　九畹滋兰静自芳，啁啾谁复认孤凰。风流岁晚嫌杯酒，文字功深得鬓霜。敛板君犹能俯仰，倚楼吾敢计行藏。船开便作江南客，天色无情更雁行。
　
　　玉堂寓直

　　摛文窗户九霄中，岸帻烧香愧老农。上直马归催下钥，传更人唱促鸣钟。金城<山截>嵲云千雉，碧瓦参差月万重。骨冷魂清都不梦，玉阶萧瑟听秋蛩。
　
　　甲午岁朝寓桂林记去年是日泊桐江谒严子陵祠迤逦度岭感怀赋诗

　　去年晓缆解江皋，也把屠苏泛浊醪。一席饱风渔浦阔，千山封雪钓台高。将军老矣鸣孤剑，客子归哉咏大刀。早晚扁舟寻旧路，柁楼吹笛破云涛。
　
　　将至公安

　　前村后村啼杜宇，伴人忧煎与人语。云寒日薄春一梦，地阔天低泪如雨。我马虺隤我仆痛，岂不怀归畏简书。公安县前酒可沽，不如且听提葫芦。
　
　　峡石铺（由万州至此，山顶皆有长石如城壁，亘数峰不断，峡山至是亦稍开广，间有稻田）

　　峰头壁立伟天造，万雉石城如带绕。山骨鳞皴火种难，山下流泉却宜稻。新秧一棱绿茸茸，茅花先秋雪摇风。后皇嘉种不易熟，野草何为搀岁功。
　
　　东林寺（慧远师白莲社也，傍有乐天草堂。对山绝顶即天池，文殊现灯处。李成焚劫南北山，独不毁二林）

　　谈《易》翻经宰木春，三生犹自袅烟熏。客尘长隔虎溪水，劫火不侵香谷云。老矣懒供莲社课，归哉饮读草堂文。山头一任天灯现，个事何曾落见闻。
　
　　再渡胥口

　　古来此地快蓬心，天绕明湖日照临。一雁云平时隐现，两山波动对浮沉。衰髯都共荻花老，醉面不如枫叶深。罾户钓徒来问讯，去年盟在肯重寻。
　
　　次韵虞子建见咍赎带作醮

　　儿女传观省见稀，病身聊复借光辉。莫嫌憔悴沈腰瘦，且喜间关秦璧归。不是典来还酒债，亦非将去换蓑衣。尘鱼甑釜时相阨，微汝谁能为解围。
　
　　重送文处厚因寄蜀父老

　　下峡东归十五年，因君话旧意茫然。烦将远道悠悠梦，直到天西暑雪边。
　
　　晓起

　　帘额绣波荡漾，烛盘红泪阑干。梦里五更风急，愁边一半春残。
　
　　题如梦堂壁

　　勃姑午啼唤雨，鹎鵊晓啭留春。片云不载归梦，两鬓全供客尘。
　
　　灰洞

　　塞北风沙涨帽檐，路经灰洞十分添。据鞍莫问尘多少，马耳冥濛不见尖。
　
　　会同馆（燕山客馆也。授馆之明日，守吏微言有议留使人者）

　　万里孤臣致命秋，此身何止一浮沤。提携汉节同生死，休问羝羊解乳不。（辽人馆本朝使，已谓之会同馆。）
　
　　题山水横看二首

　　烟山漠漠水漫漫，老柳知秋渡口寒。尽是西溪肠断处，凭君将与故人看。
　
　　霜入丹枫白苇林，横烟平远暮江深。君看雁落帆飞处，知系秋风故国心。
　
　　春晚即事

　　屋头清樾暗荆扉，紫葚斓斑翠荚肥。春晚轩窗人独困，日长篱落燕双飞。
　
　　春晚三首

　　阴阴垂柳闭朱门，一曲阑干一断魂。手把青梅春已去，满城风雨怕黄昏。
　
　　客去钩窗咏小诗，游丝撩乱柳花稀。微风尽日吹芳草，蝴蝶双双贴地飞。
　
　　夕阳槐影上帘钩，一枕清风梦昔游。梦见钱塘春尽处，碧桃花谢水西流。
　
　　题城山挂月堂壁

　　百叠烟鬟得眼明，坐来心迹喜双清。秋阳满地西风起，犹有啼莺四五声。
　
　　晚步

　　排门帘幕夜香飘，灯火人声小市桥。满县月明春意好，旗亭吹笛近元宵。
　
　　夜归

　　竹舆伊轧走长街，掠面风清醉梦回。曲巷无声门户闭，一灯犹照酒炉开。
　
　　斑骓

　　斑骓别后月纤纤，门外疏桐影画帘。留下可怜将不去，西风吹上两眉尖。
　
　　高景山夜归

　　伊轧篮舆草露间，夜深林月覆孱颜。忽逢陂水明如镜，照见沉沉倒影山。
　
　　衮山道中

　　虎啸狐鸣苦竹丛，魂惊终日走蒙茸。松林断处前山缺，又见南湖数十峰。
　
　　游宁国奉圣寺

　　松梢台殿郁高标，山转溪回一水朝。不惜褰裳呼小渡，夜来春涨失浮桥。
　
　　道见蓼花

　　秋风袅袅露华鲜，去岁如今刺钓船。歙县门西见红蓼，此身曾在白鸥前。
　
　　桐庐

　　湿云垂野淡疏林，十日山行九日阴。梅子弄黄应要雨，宁知客路已泥泞。
　
　　社日独坐

　　海棠雨后沁胭脂，杨柳风前捻绿丝。香篆结云深院静，去年今日燕来时。
　
　　虞姬墓（在虹县下马铺北三十七里）

　　刘项家人总可怜，英雄无策庇婵娟。戚姬葬处君知否，不及虞兮有墓田。
　
　　秦楼（在相州寺中，上有贵人，幕而观使客，云是郡主，太守之妻也。大抵相台倾城出观，异於他州）

　　栏街看幕似春游，斑犊雕车碧画油。奚女家人称贵主，缕金长袖倚秦楼。
　
　　丛台（在邯郸北门外）

　　凭高阅士剑如林，故国风流变古今。袨服云仍犹左衽，丛台休恨绿芜深。
　
　　卢沟（去燕山三十五里，虏以活雁饷客，积数十只，至此放之河中，虏法五百里内禁采捕故也）

　　草草鱼梁枕水低，匆匆小驻濯涟漪。河边服匿多生口，长记轺车放雁时。（此河宋敏求谓之芦菰，即桑乾河也，今呼卢沟。）
　
　　与郑少融赵养民二使者访古訾家洲归憩松间二君欲助力兴废戏书此付长老善良以当疏头

　　飘飘竹雨润轻裘，袅袅松风系小舟。安得从容兴废手，越人重上訾家洲。
　
　　罗江

　　岭北初程分外贪，惊心犹自怯晴岚。如何花木湘江上，也有黄茅似岭南。
　
　　清湘驿送王柳州南归一绝

　　南归北去路茫茫，不是行人也断肠。可惜湘江春夜月，落花时节照离觞。
　
　　九盘坡布水

　　莫惜萦回上九盘，洗心双瀑雪花寒。野翁酌水煎茶献，自古人来到此难。
　
　　宋玉宅（相传秭归县治即其旧址，县左旗亭，好事者题作宋玉东家）

　　悲秋人去语难工，摇落空山草木风。犹有市人传旧事，酒墟还在宋家东。
　
　　销夏湾（吴王避暑处，平湖循山，一湾云水胜绝）

　　蓼矶枫渚故离宫，一曲清涟九里宫。纵有暑光无着处，青山环水水浮空。
　
　　与现寿二长老游寿泉因话去年林屋之游题赠

　　何年锡杖剧清甘，天遣深源寿此庵。金靥万枝浮倒影，为君题作菊花潭。
　
　　松风放浪入云关，二衲相从一士闲。人与瘦筇俱老健，去年今日在包山。
　
　　元夜大风雨一绝

　　东风无赖妒华年，一夜凄寒到酒边。放尽珠帘遮宝炬，莫教檐雨湿青烟。
　
　　三江亭观雪

　　阴山阳朔雪中回，行到天西玉作堆。乘兴却游东海上，白银宫阙认蓬莱。
　
　　鳗井

　　决甃神通未易论，雨声留客夜翻盆。不辞客路春泥滑，且足秧田旧水痕。
　
　　元日马上一绝

　　泥絮心情雪样髯，诗囊羞涩酒杯嫌。年来万事都消减，惟有床头历日添。
　
　　元夕

　　粉痕红点万花攒，玉气珠光宝月团。帘箔通明香似雾，东风无处着春寒。（谓吴中剪罗琉璃二灯。）
　
　　石湖芍药盛开向北使归过维扬时买根栽此因记旧事

　　竹西歌吹荻花秋，遗老垂洟送远游。羌笛夜阑吹出塞，当年如此梦扬州。
　
　　题秋鹭图

　　昨夜新霜冷钓矶，绿荷消瘦碧芦肥。一江秋色无人问，尽属风标两雪衣。
　
　　晚思

　　藓墙莎砌响幽虫，睡起翻书觉梦中。残暑一窗风不动，秋阳入竹碎青红。

止斋集补钞

　 
　　陈传良
　　癸丑冬车驾过宫留相还朝

　　一声警跸接天齐，驰道无尘马不嘶。月御顺行随日毂，乾端和气币坤倪。三槐相继归公衮，细柳还须听将鼙。老矣尚能歌二圣，不应专美在浯溪。
　
　　冬夕书怀

　　冬夜苦难晓，短景复易夕。安得户牖光，不待东方白。恍如游化城，琼台若千尺。英华发林薮，馀彩散阡陌。平铺浩无垠，巽入微有隙。忍寒贪纵观，未愿明曦赫。柳绵著歌茵，梅片堕妆额。皭然群污中，有意欲比迹。自识玉皇家，癯仙陋山泽。新来学为农，遭岁屡无麦。稚子色恒饥，老婢脚尽赤。一饭今有待，喜更问瓜埸。归来看床头，瓶粟幸馀积。且以炊春醪，号召已散客。
　
　　张冠卿以前诗怀哉各努力人物古来少之句为十诗见寄次韵奉酬

　　明月不可涴，有时障氛霾。芙蕖生淤泥，岂必所处佳。老子苦炼藏，释氏多遣排。如欲尽物累，自古谁好怀。
　
　　冥心观宇宙，孰是同与各。夜旦无息期，日出星河落。此有齐人瑟，彼有荆人璞。嗟馀耳目短，岂故重然诺。
　
　　朝鸡警冠剑，巷犬吠村坞。胡然子列子，越在郑东甫。永怀王黍离，莫与戍申许。鸡犬各有役，人亦宜自努。
　
　　江梅岁已过，燕子春又来。不愁吾鬓霜，所恨此志灰。扶桑焞焞明，阊阖荡荡开。欲往岂不可，致远非驽骀。
　
　　游白石岩

　　地向东南倾，石际沧海立。蛟鼍限波涛，鸡犬得城邑。居然通国望，跋莫他山及。道人独有之，置屋三四级。几看星月烂，却听风雨急。于今二百年，我共冥鸿集。晤语夕阳低，对酒秋旻湿。明朝江上舟，避雨渔翁笠。邂逅一俯仰，此道可於邑。
　
　　送叶正则赴浙西宪幕

　　频年送行客，酒罄诗不工。最晚与君别，柰此百感丛。岐山有鸣凤，《雅》《颂》移《豳风》。于时二老生，出处海上同。曹刘对匕箸，失色一语中。明朝蜀江水，不与灞滻通。人心起毫末，世故关鸿蒙。乃知贫贱交，不下王霸功。霜根宿病骥，云帆背蜚鸿。秋水能隔人，白苹况连空。相从自束发，各去随转蓬。今怀欣有合，后会苦未重。鲈鱼直万钱，羊酪醅一锺。愿君养盛年，我友半已翁。
　
　　借书一首别薛子长

　　山阿着柴扉，陋甚谁盘桓。美人此何来，钜竹数十竿。日阅书百篇，尚觉目力宽。欲从我借书，我书何足观。午勤抱道经，及此鬓发斑。一语未领会，累日不自安。虽更圣人手，亦恐众说漫。况复秦汉下，曾莫修与删。致之获麟前，存者今若干。我无所取裁，望洋久空叹！读书固匪易，穷理良独难。昨来荷堤上，尝试及孟韩。此话如涓埃，此道如丘山。
　
　　张漕行部过湘岸有作因次其韵

　　春晚得新霁，草木日夜绿。阳光初蔽亏，野暝或单复。美人浮湘波，领此入蓬屋。故放归帆迟，更呼渔火续。穷探物精华，尽付诗凡目。忆昨欣晤对，令我忘休沐。剧谈酒行希，危坐兵卫肃。相思正倚楼，所寄忽累幅。瑰辞堪买贫，轶韵和难属。自从楚骚兴，悲些逮差玉。后来数唐人，欸乃岩隈宿。世无梁昭明，斯文又谁录！
　
　　送郭希吕

　　我门闭重重，我径阻且深。梅花独相依，聊以慰我心。美人从何来，崎岖自幽寻。亦於琢冰中，而和南风琴。莱甲尚可羹，新萏足同斟。不知岁已华，归兴生霜砧。欲别复少住，栖乌啼月林。客去鸟翻飞，落花满墙阴。
　
　　上闽帅粱公生日二十二韵

　　炎正维中叶，皇图再造年。天潢流少海，星纬聚台躔。臣主尝难并，乾坤岂偶然。千龄开历数，一气付陶甄。黄屋传神器，彤庭领众仙。风云从此会，日月更谁先。昔者求侵地，何人赋甫田。吴儿咸抵掌，哙等欲差肩。庙论惟多士，戎功不在边。一麾分赤社，万事属青编。吾道诚难用，诸儒亦自偏。才名多濩落，经行失枸挛。洛蜀何嗟及，熙丰竟祸延。帝罗兼雁木，平步忽貂蝉。甚矣知当宁，凄其望济川。年来群老行，公在万民悬。定作盐梅梦，行歌杕杜还。沧溟宗众滥，衡嶽倚苍玄。要使垂身后，无为慰眼前。管弦无算爵，桃李未央天。鲁燕虽堪颂，闽山不足镌。中原康济事，彝鼎愿联翩。
　
　　送赵叔静教授闽中四首

　　家无宿舂粮，适意恣所向。征鞍催上官，帆海看叠嶂。有言及当代，浩饮益悲壮。以兹寘周行，盍在几人上。
　
　　读书须读经，学文须学古。青松故不换，白发早可数。我亦窭人子，风雨蔽蓬户。胡为数相过，夜话恒过午。
　
　　炯炯出万壑，冰壶县清秋。孰与玉瓒中，穆然养黄流。孤松高半天，兰芷复过幽。看君最雍容，柰何短自谋。
　
　　百吏不可试，卷怀州校官。翩然落南闽，不为荔子丹。雕虫妙经术，倚市多儒冠。吾道未必贵，政此良已难。
　
　　简友人一首

　　南去有五岭，北来有重湖。水清石益奇，往往中州无。在昔宦游者，越若韩张徒。胡然自衡阳，只雁亦不徂。
　
　　和张倅唐英咏梅

　　种梅欲百亩，垂老意未渝。有山在堂背，有溪在庭除。我危坐中央，花以寘坐隅。人固不可亲，花亦不可疏。
　
　　花芳以养性，花阴以休影。更欲从旁谋，种秫可半顷。冲寒时一觞，我醉花独醒。醉醒两相忘，久矣系归艇。
　
　　春晚书怀二首奉简陈益之

　　百舌喜太甚，杜鹃恨何深。睍睆斯黄鹂，律中宫之音。物情自不齐，天运初无心。道人独领会，杖藜立芳阴。
　
　　百卉得雨露，华滋巧相娱。但知说姚魏，河洛竟何如。我方悟吾生，笺经未成书。安得小学师，从之注虫鱼。
　
　　送沈元诚赴临漳主簿

　　谁说乡先进，能无沈隐侯。青衫今适越，白发竟依刘。道固为名累，人当与命谋。三台行渐近，且勿问归舟。
　
　　和段仲衡谯楼新军额

　　笔落元戎重，诗成坐客新。谯门双壮观，边将一团春。梦破盘行玉，名存瓮得银。衰迟亡补报，着意与民亲。
　
　　寒消晴后雪，光转冻前风。岁已宜麻麦，人犹厌芥菘。楼头千里望，笔势万夫雄。及此吾何力，天低露草丰。
　
　　送丁怀忠教授象州

　　二毛羁旅久，一饭瘴乡轻。把酒时相属，令人意自平。校官无簿领，帅阃甚声名。所恨冥冥雨，梅天不肯明。
　
　　东阳杜季高远访诗以送之

　　当世关衰壮，斯文视合离。强餐吾岂敢，后会子何期。村落秋弥好，溪山晚最宜。逢人相问讯，所欠更能诗。
　
　　送周介之同年赴德化宰

　　民社须吾党，江湖足此情。不堪秋暑近，欲趁莫潮平。拙宦成华发，忧时自短檠。君看庐阜石，千载尚垂名。
　
　　挽新昌吕修职

　　顷作庵庐客，看公手种时。溪毛无乱理，宰木有连枝。久欲镵他石，今还赋此诗。黯然怀宿昔，絮酒定何时。
　
　　送同年林多益丞海宁

　　同里衣冠近阔疏，同年齿发多衰变。美人宜在玉笋班，隐吏亦随花雨县。有杭一苇逢迎可，每食双鱼甘旨便。顾瞻周道竟何如，善为身谋吾岂愿。清庙笙锈济济陈，碧梧鸾鹄深深见。由来盛事岁月晚，谁到修途肝胆健。杨花吹水酒摇波，一请加餐再无倦。
　
　　送郡守汪充之移治严陵

　　挂梁龙骨经时蛰，井井黄云秋已及。十日不雨民未急，使君日膳长蔬湆。澄空飒飒云雾入，馌妇休眠儿觅笠。村舂化出云子粒，市上明朝升二十。农家语圃商语贾，恒愿使君无疾苦。自今一饭吾腹果，健看将母从箫鼓。冯翊扶风天尺五，见说严陵在何所。诏书夺去万舌吐，九重欲扣君门阻。栖鸟护巢驹恋皂，东人自视西人好。那知湛露漙秋草，春意平铺无剩少。有客解事翻然笑，元祐治平诸故老，身要人扶功未了。谁知青丝络马横门道，应笑江湖华发早。
　
　　次德修仙岩韵

　　我家仙岩人迹稀，客从何来此何时。岷山之阳适海峤，万里欲写心精微。瀑泉自雨一丘壑，有龙蛰不随群飞。病樵弛檐渴猿喜，虽未作霖良已奇。吾闻岷山天与齐，仰止不见如调饥。君登绝顶小天下，此纵有山安足嬉。翩然肯过非所期，此道辽阔车谁脂。愿言税驾毋遄归，为我更赋崧高诗。
　
　　赴桂阳道中喜晴书事

　　十日九雨垂垂雪，马僵仆病泥乘橇。披衣闯户得星月，耳根久与朝鸡别，熟睡八年谋未拙。乞米作糜蒙被啜，客来午漏家僮出。如今儿嗷妻愁绝，我纵喜晴心已折。可以艺麻多笋蕨，苟有一丘吾计决。奈何诸公厮役皆豪杰，尚爱舂陵老元结。
　
　　牡丹和潘养大韵

　　看花喜极翻愁人，京洛久矣为胡尘。还知姚魏辈何在？但有欧蔡名不泯。夕阳为我作初霁，佳节过此无多春。更烧银烛饮花下，五陵佳气今方新。
　
　　觅树栽

　　觅得循除数亩园，衰迟无力正乾坤。学为老圃徒幽意，富比封君亦浪言。计日若将栽树木，成阴当待长儿孙。出门怅望春连坞，为向云屯斫一根。
　
　　汪守三以诗来次韵酬之

　　一年春事堕槐宫，却爱清和与政通。乳燕黄鹂相倡和，落花修竹乱青红。羡君有赋非占服，愧我无才可送穷。细与论文一樽酒，它时还忆暮江东。
　
　　湖楼送客即事一首奉怀益之兼简同饯诸友

　　谁家喧骑盍朋簪，屋压城头水照檐。橘柚两山香尽处，蒲荷十里净相兼。愁将久雨春无赖，别在明朝酒未厌。甚欲去同三四友，鲈风更卷一江帘。
　
　　和丁端叔岁晓书怀韵

　　来涂蓝缕雪埋人，三百於今又六旬。奏课定应书下下，班春聊复喜津津。馀蔬被壤农亡恙，茂草连扉盗自新。曳杖鹿头时极目，炊烟齐起两州民。
　
　　丁端叔送海错以诗来用韵酬之

　　泽鱼山豕各忘年，味可胜穷总所便。堪笑荆梧相俎豆，遂令蛮触自矛鋋。食无误蟹车同轨，贡不徵蚶泽漏泉。我在穷山人迹罕，亦蒙惟错馈甘鲜。
　
　　戊申腊桂阳喜雪

　　月不能明雨却稀，山容野色夜辉辉。清霄下际双琼阙，仙仗前驱万玉妃。亘古岭旁冬不到，从今湖外岁无饥。来年此日吾何适，蓑笠寒江一钓矶。
　
　　衡守刘子澄以诗来和韵奉酬

　　曳裾朝路不同时，谋食衡湘亦把麾。一见相忘光可鉴，十年何在惄如饥。力堪扶世将谁可，语不惊人或自危。夜雪埋山江欲冻，依然春信在南枝。
　
　　游南岳

　　天作之山曷为哉！遥知阊阖正南开。两川文武长江下，百粤车书五岭来。柴望久为周坠典，牢愁多见楚遗才。不知崧岱还何似，我欲将书寄雁回。
　
　　登祝融峰喜霁

　　仰止扶藜鬓发苍，恰当风雨暗三湘。为谁一辟天无际，及我重来日未央。江过数州多曲折，山缘长亩半青黄。老僧耐得从头问，问到吴门竟渺茫。
　
　　和沈帅持要张漕季长韵

　　欲杭一苇近声光，恨不先期燕子凉。旧学甘盘聊此日，倦游司马尚他乡。别从沧海山横斗，来自岷峨水滥觞。不谓偶成三楚客，得为兰杜附诸香。
　
　　送沈帅

　　甘盘梦不入高宗，四皓谁知其所终。傅野有人能论学，汉庭无事可言功。行藏於此皆成趣，谈笑从今得退公。分付诸儿理民社，宜休堂上听松风。
　
　　送范东叔归帅潼川

　　楚山黄落洞庭波，背却鸡人问钓蓑。归思甚於三峡壮，才名空自十年多。曩游记得青灯在，后会愁如白发何。我更有怀言不尽，故将短韵代长歌。
　
　　登祝融峰观日出

　　星月凋零万象昏，谁能先我见朝暾？东南已得乾坤正，蛮貊方知夜旦分。但觉沧溟浮佛屋，却忘衡嶽近天阍。迢迢下憩山腰寺，人世烟云尚吐吞。
　
　　和刘进之韵兼简吴阜之

　　憧憧满眼事何稠，落落论心思独幽。去国未能身一叶，怀人但觉日三秋。池塘春草方同梦，江渚归舟更别愁。安得《箫韶》仪两凤，不妨燕雀臣嘲啁。
　
　　初夏有感因用前韵久旱适得雨欣然卒章

　　湖山妩媚绿阴稠，谁向芸芸得趣幽。半破榴花方恨晚，新来燕子未知秋。去为吏隐虽吾愿，归得家山政自愁。赖有雨声宽百感，忽如孤凤见群啁。
　
　　同游张园酒中各叹明年未知谁与此会余最衰病宜去因作诗识之

　　春过新烟能有几，愁生飞絮转难禁。可怜衰白随年少，爱看残红到夜深。一辈衣冠方事事，故园松竹已阴阴。明年此会知谁共，雁荡山前寄好音。
　
　　喜雨

　　天顾於人略有情，片时收尽越山青。老农望外扶犁立，倦客愁边拥被听。尘翳欲清阊阖道，井花已上辘轳亭。冥冥直待黄梅熟，未要风池看约萍。
　
　　寄僧嗣清

　　衡阳杰阁宵人记，淮右丰碑刺史书。永已桥山藏剑佩，空馀云汉照林庐。河图万古陈东序，汗简诸儒校石渠。谁道幽深穷衲子，乞钱买石更崎岖。
　
　　晚春

　　千枝寂寞待春风，风雨洒洒春已空。未晓啼莺相唤语，海棠飞尽一庭红。
　
　　海棠

　　淡月看花似雾中，遽呼灯烛倚花丛。夜来月色明如昼，却向庭芜数落红。
　
　　和丁端叔竹梅

　　空阶琤若下琅玕，全楚何人巧耐寒。谁伴八龙长傲雪，萧然一榻卧袁安。
　
　　管领春风别有天，不论水际与山巅。祝融玉立湖湘冻，独付寒梢笑粲然。
　
　　袁起岩会饮湖上出示古刻酒罢各携桂花以归因成一绝

　　湖光不动见鱼虾，败纸残编数十家。岩桂丛中三四客，醉归人得一瓶花。
　
　　又和

　　湖上帘须半卷虾，调冰雪藕各名家。有人不鲜长安饮，话极茶铛吸井花。
　
　　除夜

　　春来十日垂垂雨，岁尽今朝亦未晴。衰老见年殊不觉，卧听穿叶打窗声。

诚斋集补钞

　 
　　杨万里
　　游丰湖

　　三处西湖一色秋，钱塘颍水更罗浮。东坡元是西湖长，不到罗浮便得休。
　
　　寄陆放翁

　　君居东浙我江西，镜里新添几缕丝。花落六回疏信息，月明千里两相思。不应李杜翻鲸海，更羡夔龙集凤池。道是樊川轻薄杀，犹将万户比千诗。
　
　　雪

　　夜映非真晓，山期不觉遥。尽寒无奈爽，且落未须销。梦怯心仍爱，颜衰酒易消。毛锥自堪战，底事乞人饶。
　
　　又

　　细听无仍有，贪看立又行。落时晨却暗，积处夜还明。幸自漫山好，何如到夏清。似知吾党意，未遣日华晴。
　
　　中秋前一夕玩月

　　月拟来宁好，吾先此夕遭。才升半壁许，已复一轮高。迁坐还相就，群飞影莫逃。望秋惟有此，彻夜听辞劳。
　
　　过杨子江

　　只有清霜冻太空，更无半点荻花风。天开云雾东南碧，日射波涛上下红。千载英雄鸿去外，六朝形胜雪晴中。携瓶自汲江心水，要试煎茶第一功。
　
　　克信弟坐上赋梅花

　　月波成露露成霜，借与南枝作淡妆。寒入玉衣灯下薄，春撩雪骨酒边香。却於老树半枯处，忽走一梢如许长。道是疏花不解语，伴人醒醉替人狂。
　
　　送丘宗卿帅蜀

　　人似隆中汉卧龙，韵如江左晋诸公。四川全国牙旗底，万里长江羽扇中。玉垒顿清开宿雾，雪山增重起秋风。近来廊庙多西帅，出相谁言只在东。
　
　　又送张桂州

　　抛官九载卧柴荆，有底生涯底此生。白鹭鸬鹚双属玉，青鞋布袜一苓箵。赣江府主怜逋客，尊酒绨袍笃旧情。天上故人今只去，碧云西望暮天横。
　
　　深闺

　　深闺寂寞几经春，自学琵琶曲调新。雪满胡天悲入塞，声传汉月远随人。芳心有怨声声促，纤指关情字字真。莫向浔阳江上听，空教司马泪沾巾。
　
　　闺思

　　零落回文织锦梭，绮窗残烛暗银河。阴迷小院秋云重，乡碎空阶夜雨多。芳梦已离雕玉被，馀香犹在纤金罗。白头吟罢增惆怅，几度相思鬓欲皤。
　
　　题钓台

　　蝉冠未必似羊裘，出处当时已熟筹。但得诸公依日月，不妨老子卧林丘。贤豪陈迹千年在，香火空山万木秋。自笑黄尘吹鬓客，竞来祠下系孤舟。
　
　　上龟山寺

　　菜花开处认遗基，荒屋残僧末忍离。寺付丙丁应有数，岸分南北最堪悲。金铃塔上如相语，铁佛风前亦敛眉。野匠不知行客意，竞磨浓墨打顽碑。
　
　　夜坐

　　所至留连不计程，两年坚卧厌南征。荒城日短溪山静，野寺人稀鸡雀鸣。药裹向人闲自好，文书到眼病犹明。较量定力差精进，夜夜蒲团坐五更。
　
　　赠胡衡重

　　风骚堂上径雄趋，不作俳辞笔矣乎！纸落烟云春醉旭，气含蔬筍薄僧殊。夜来霜月千家满，雨后风埃半点无。安得与君幽讨去，一觞清咏恼西湖。
　
　　松声

　　松本无声风亦无，适然相值两相呼。非金非石非丝竹，万顷银涛启五湖。
　
　　雨

　　一番暑雨一番凉，真个令人爱日长。隔水风来知有意，刚吹十里藕花香。
　

水云集补钞

　 
　　汪元量
　　贾魏公府

　　湖边不见碾香车，断珥遗细满路途。门迳风轻飞野马，亭台火尽及池鱼。海棠花下生青杞，石竹丛边出紫苏。却忆相公游赏日，三千卫士立阶除。
　
　　送琴师毛敏仲北行

　　西塞山前日落处，北关门外雨来天。南人堕泪北人笑，臣甫头低拜杜鹃。
　
　　苏子瞻吃惠州饭，黄鲁直度鬼门关。今日君行清泪落，他年勋业勒燕山。
　
　　女道士王昭仪仙游词

　　吴国生如梦，幽州死未寒。金闺诗卷在，玉案道书闲。苦雾蒙丹旐，酸风射素棺。人间无葬地，海上有仙山。
　
　　瀛国公入西域为僧号木波讲师

　　木老西天去，袈裟说梵文。生前从此别，去后不相闻。忍听北方燕，愁看西域云。永怀心未已，梁月白纷纷。
　
　　全太后发为尼

　　南国旧王母，西方新世尊。头颅归妙相，富贵悟空门。传法优婆域，诵经孤独园。夜阑清磬罢，趺坐雪花繁。
　
　　题赐砚

　　斧柯片石伴幽闲，堪与遗民共号顽。试忆当时承赐事，墨痕如泪尽成斑。
攻瑰集补钞

　 
　　楼钥
　　西山资国寺

　　野溪清浅度危桥，径策枯筇上紫霄。晓雾暗蒸山寺雨，松风深隐海门潮。浮杯水涨人何在，洗钵池清意已消。又上乐亭台上看，云山万叠更逍遥。
　
　　题雪窦锦镜桥亭

　　雨溪赴壑若奔虬，此地端能截众流。三板放开千丈雪，一奁照破四山秋。几年空自存公案，今日重新指路头。珍重老师成胜事，清名当与此山留。
　
　　题苏文忠武昌西山赠邓圣求诗迹次韵

　　党论一兴谁可回，贤路荆棘争先栽。窜留多能擅笔墨，囚拘或可为盐梅。雪堂先生万人杰，议论磊落心崔嵬。向来罗织脱一死，至今诗话存乌台。凭高望远极宏放，眼界四海空无埃。黄冈踏遍兴未尽，绝江浪破琉璃堆。漫郎神交信如在，石为窊樽胜金罍。邓侯先曾访遗迹，铭文深刻山之隈。山空地僻分埋没，二公前后搜莓苔。元祐一洗人间怨，天地清宁公道开。玉堂同念旧游胜，笔端万物挫欲摧。时哉难得复易失，弟兄远过崖与雷。北归天涯望阳羡，买田不及归去来。我为长歌吊此老，恸哭未抵长歌哀。
清苑斋集补钞

　 
　　赵师秀
　　和陈水云湖庄韵

　　粼粼水增波，叠叠云弄影。昔夸春径研，今爱秋塘静。芳筵集宾彦，清宴除艳靓。时当新雨馀，苍翠献林岭。既忻冲抱舒，复快远目骋。聊嘉钟鼎人，而迺眷箕颍。深营察高趣，雅咏发沈景。独使和者难，一夕愁欲癭。
　
　　玉清夜归

　　岩有未见桂花开，观里闲寻道士来。微雨过时松路黑，野萤飞出照青苔。
　
　　山路怀翁卷

　　困时躭茗不论杯，天气初晴又有雷。寂寞小亭看药坐，晚风时复堕青梅。
　
　　采药径

　　十载仙家采药心，春风才过得幽寻。如今纵有相逢处，不是桃花是绿阴。
　

苇碧轩集补钞

　 
　　翁卷
　　冬日登富览亭

　　永委海潮水，往来何不闲。轻烟分近郭，积雪盖遥山。渔舸汀鸿外，僧廊岛树间。晚寒难独立，吟竟小诗还。
　
　　梦回

　　一枕庄生梦，回来日未衙。自煎沙井水，更煮岳僧茶。宿雨消花气，惊雷长荻芽。故山沧海角，遥念在春华。
　
　　登飞霞山作

　　局居厌纷丛，荡志寻岖嵚。拂衣出城隅，杖策循湖阴。何年彼真仙，遗宫寄幽岑。连树窈蒙密，灵洞疑虚沈。攀条承仙葩，立石弄澄深。眺睐增殊欢，超忽消烦襟。美人逝云远，青草畴与吟。感昔兴重嗟，会意良在今。山公悦崇资，嵇氏陶清音。保真道无违，逐欲情易淫。顾乏安期资，华鬓能不侵。
　
　　和陈待制秋日湖楼宴集篇

　　一夕鸣雨来，秋容变俄顷。湖山属初霁，风烟带微冷。侍臣设芳筵，开楼玩澄景。怀我林下人，招携共观省。碧草铺近洲，白云冒遥岭。依稀兰杠香，仿佛潇湘净。抚化篇忽成，达生累全屏。即是造物游，何必神仙境。
　
　　送卢主簿归吴

　　湖波长浩荡，苑绿遍幽奇，皆是全吴地，今非昔代时。鸱夷无旧舸，泰伯有新祠。吟苦曾游客，因君动远思。
　
　　题竹

　　偶种得成阴，翛翛过别林。月寒双鸽睡，风静一蝉吟。映地添苔碧，临池觉水深。贫居来客少，赖尔慰人心。
　
　　送吉水包长官

　　不耻身为令，惟存济物心。离家春雨足，入境夏苗深。吉水字初识，洞岩仙可寻。知君修净化，白日只弹琴。
芳蘭轩集补钞

　 
　　徐照
　　赠徐玑

　　一舸寒江上，梅花共别离。不来相送处，愁有独归时。去梦千峰远，为官三岁期。思君何可见，新集见君诗。
　
　　送翁诚之

　　去作巴陵县，南州雅有声。未凭湘水绿，能似长官清。笛冷君山月，帆轻夏浦晴。五言多好句，颜杜减诗名。
　
　　送翁灵舒游边

　　孤剑色磨青，深谋秘鬼灵。离山春值雪，忧国夜观星，奏凯边人悦，翻营战地腥。所期归幕下，何石可书铭。
　
　　猿皮

　　路逢巴客买猿皮，一片蒙茸似雪丝。常向小窗铺坐处，却思空谷听啼时。弩伤忽见痕犹在，笛响雄夸骨可吹。古树团团行路曲，无人来作野宾诗。
　
　　观所养鸂鶒

　　一身文采异常流，却使闲身小自由。永日翠笼相并睡，岂无魂梦到沧洲。
　



二薇亭集补钞

　 
　　徐玑
　　吾庐

　　蓬户闭还开，深居称不才。移荷怜故土，买石带新苔。药信仙方服，衣从古样裁。本无官可弃，何用赋归来。
　
　　送翁巴陵

　　曾识巴陵县，重携印绶过。地遍无会计，俗厚有弦歌。官况湘流碧，诗情楚岫多。梅花送征棹，万里接阳和。
　
　　夏日怀赵灵秀

　　古郡草为城，怀贤隔此扃。水风凉远树，河影动疏星。江国晴犹润，烟林暮转青。荷锄曾有约，独喜带《骚经》。
　
　　夏夜同灵晖有作奉寄翁赵二友

　　斋蔬惟少睡，露坐得论文。凉夜清如水，明河白似云。宿禽翻树觉，幽磬度溪闻。欲识他乡思，斯时共忆君。
　
　　送赵明叔为漳浦宰

　　去年官满处，送子意何如？地接泉山近，人依大泽居。南中繁赋役，美政辑田庐。公退无他事，弹琴更读书。
　

知稼翁集补钞

　 
　　黄公度
　　癸亥秋行县夜寓下生院倦甚慨然有归欤之兴戏用壁间韵以盟泉石

　　何须轮拥朱，不愿佩悬玉。青山得去且归去，谋生待足何时足。林间招提金碧开，门外过客谁能来。桂华落尽无人问，古墙秋径生青苔。旧山泉石故应好，菟裘不营亦可老。此身已与三径期，未分渊明迹如扫。
　
　　鸟影度寒塘

　　秋色满潇湘，天寒玄鸟翔。数声离叠嶂，片影度横塘。风翮抟寥廓，烟踪入渺茫。乍随萍荇没，还共水云长。冷浸千寻碧，斜侵两岸霜。凝眸西塞远，几点带残阳。
　
　　仙霞道中阻雨

　　薄暮雨霏霏，归心恨不飞。客程三日阻，家舍半年违。涧涩水争道，山空云触衣。凭谁洗光手，取出太阳辉。
　
　　过使华亭悼七友缘赴试漕台，覆舟於此

　　恶石乱峥嵘，胡为君此行。功名成底事，舟楫误平生。天远宁容问，滩流本自鸣。林猿如会意，故作断肠声。
　
　　奥村晚望

　　山逐寒云断，天随暮霭低。稻畦迷上下，樵径自东西。故国存书剑，他乡尚鼓鼙。涓埃期补报，未敢卜幽栖。
　
　　初秋夜坐

　　纳凉北窗下，景象有馀清。林暝惟萤影，庭幽胜竹声。语阑惊坐久，露重觉衣轻。不寐饶诗思，徘徊参斗横。
　
　　和徐子由题昼寂轩

　　木落孤城迥，苔封古寺深。结庐依近地，隐几惬幽心。细草秋仍绿，修篁晚更阴。红尘门外路，六辔漫如琴。
　
　　庚申元日

　　茧足度残腊，回头又一年。文书疏病眼，事业付高眠。盥栉从朝懒，衾裯觉夜便。南邻竞春色，车马日喧阗。
　
　　家僮归得王庆长宓消息知留浙中秋举

　　倦仆去复返，怜君归未能。吟馀幽砌月。梦破短檠灯，地僻人稀到。书成雁莫凭。秋风霜翮健，天末看飞腾。
　
　　久不得浙耗

　　独酌浇愁酒，慵翻信手书。折腰行俗吏，投足且吾庐。岁月莺声老，江湖雁影疏。依栖五侯第，旅食近何如。
　
　　苦热

　　玉井晨不冷，茅檐午欲焚。月摇看画箑，榴吐认红裙。迥野都如火，奇峰空自云。衣巾负芒刺，曝背有人耘。
　
　　返照

　　返照隐西山，烟村一水间。路长人自急，林暮鸟知还。枫巷秋常扫，蓬门夜不关。风尘犹剧盗，岁月但催颜。
　
　　倚薄

　　茅檐供倚薄，藜杖任扶携。天入平芜阔，山含宿霭低。树声风曲折，野色晚凄迷。容易营生事，秋田稻欲齐。
　
　　闲居

　　一水远能白，群山阴更青。静怜风细细，闲任雨冥冥。春色供多病，时情畏独醒。平生忧国意，客至问朝廷。
　
　　和郑叔友厚题真如

　　南郡趋新幕，微官愧野人。客怀投寺晚，归梦到家频。岁月看蓬鬓，尘埃听葛巾。相随一杯酒，且慰百年身。
　
　　三月三十日郊外即事

　　雨积稻畦白，晴添麦垅黄。野桥排雁齿，山路转羊肠。鸟语有时好，田家随事忙。一年春尽日，身迹更他乡。
　
　　壬戌中秋沿檄行县与龚实之同宿于琴泉轩

　　摇落江城暮，招提访旧游。泉声终夜雨，竹影一弦秋。露湛衣裳冷，山空枕簟幽。故人怜寂寞，抱被肯相投。
　
　　晚泊桃源驿奉怀幕府诸公

　　下马泊孤亭，人烟接古城。半村留晚照，万壑送秋声。风月思玄度，文章愧长卿。桃源何处在？山驿至今名。
　
　　题凉峰

　　倚杖清秋远，弹琴白昼长。笙箫离馆废，云木晚峰凉。往事空流水，归心满夕阳。相逢惜分手，珍重故人觞。
　
　　题定光寺

　　为怜山色净，百里赴幽期。叠嶂生寒早，修林出日迟。年华空晼晚，时事竟艰危。咫尺故园在，题诗有所思。
　
　　过白衣庄

　　草树天边碧，溪流雨外浑。仆夫经燕岫，筋力尽龙门。斜日当幽径，轻风度晚村。筑场茅屋底，约略似东屯。
　
　　除夜

　　暮景流年速，寒灯照夜长。艰危仍薄宦，时序更他乡。雪暗吴宫下，春归越峤傍。明朝对佳节，无处觅椒觞。
　
　　题王民瞻恺草堂

　　结宇嚣尘外，寓形天地间。□怀付松菊，高卧对云山。门巷来人少，琴书竟日闲。可怜朝市客，名利老朱颜。
　
　　冬日道间

　　岁熟牛羊饱，村寒鸟雀呼。霜馀山骨露，水落涧毛枯。归艇收渔网，行人问酒垆。微躯任南北，未觉旅怀孤。
　
　　喜雨

　　皇天啬甘泽，为农生理休。哀哉桑麻瘁，得意蓬蒿稠。一夜檐溜雨，晓屋喧鸣鸠。惊涛注空壑，秀色溢平畴。田舍无宿储，及此宽百忧。陌上谁家郎，惟恐阻春游。
　
　　和龚实之茂良闻虏人败盟

　　请缨未系单于颈，置火须然董卓脐。列郡奔驰喧羽檄，圣朝哀痛下芝泥。盟寒关陇无来使，春晚江淮有战鼙。十载枕边忧国泪，不堪幽梦破晨鸡。
　
　　和宋永兄咏荔支用东坡刑字韵

　　修竹繁阴覆绿萍，压墙朱实斗星星。明珠落掌骊龙睡，丹壳归盘白马刑。曾指画图夸北客，仍看喜色动南溟。可怜伧父流涎久，何日乌山始一经。
　
　　次韵陈宜中携诗见访

　　朝来乾鹊啅檐牙，昨夜灯开送喜花。好事宁期贵公子，携诗肯访野人家。客愁到此逢寒食，薄宦羁人屡岁华。载酒他年问奇字，故园归去老桑麻。
　
　　至日戏题天福寺

　　去年至日老夫家，呼儿具酒对梅花。今年至日空奔走，岂止无花亦无酒。薄宦驱人无已时，客怀牢落强裁诗。君不见杜陵老诗伯，年年至日长为客。
　
　　次韵宋永兄春日放言寄秉彝广文兄

　　君不见边孝先，才得午枕一觉眠。便遭弟子嘲便便。又不见马季长，横经高堂坐绛帐，背后女乐盈妖妍。青春一去少者老，白发不分愚与贤。刻苦要称天下士，何如落魄地行仙。东风来习习，新月照娟娟。若逢花解语，须用酒为年。
　
　　秋夜独酌

　　溪山态足身无事，天地功深岁有秋。投老相从管城子，平生得意醉乡侯。卷帘清坐月排闼，横笛谁家风满楼。可是离人更遣物，自缘身世两无求。
　
　　早春红梅盛开有感

　　不与雪霜分素艳，却随桃杏竞芳辰。自知孤洁群心妒，故着微红伴早春。
　
　　题须江驿诗后

　　归来已负百花期，闲拂尘埃看旧诗。极目平芜二千里，乡心惟有杜鹃知。
　
　　赠延福端老

　　我来欲问小乘禅，惭愧尘埃未了缘。忽忆去年秋夜话，共听风雨不成眠。
　

后村集补钞

　 
　　刘克庄
　　题孺子亭

　　孺子亭前插酒旗，游人那解荐江蓠。白鸥欲下还飞起，曾见当年解榻时。
　
　　题忠勇庙

　　士各全躯命，惟侯视死轻。张巡须尽怒，先轸面如生。短刃犹枭寇，空弮尚背城。新祠箫鼓盛，人敬比神明。
　
　　周汉国公主挽词

　　孝谨新颜悦，温恭妇德修。鹊桥方纪节，鸾扇忽惊秋。鲁笔王姬卒，湘弦帝子愁。原言宽圣抱，况返蕊宫游。
　
　　赐馆恩通内，妃茔诏卜粼，来应自仙佛，去尚恋君亲。望送龙绡湿，封崇鹤表新。不能秉彤管，羞愧作词臣。
　
　　落梅

　　一片能教一断肠，可堪平砌更堆墙。飘如迁客来过岭，坠似骚人去赴湘。乱点莓苔多莫数，偶黏衣袖久犹香。东风谬掌花权柄，却忌孤高不主张。
　
　　病后访梅

　　梦得因桃数左迁，长源为柳忤当权。幸然不识桃并柳，却被梅花累十年。
　
　　荔枝岩

　　异境閟神奇，一罅通深阻。呀然张蟾吻，光怪腹中贮。始来尚觌面，稍进但聆语。回头失尘世，束缊行里所。石房容千客，石柱径丈许。眠獒若将吠，坠果疑可咀。平生闻化城，今见玉楼橹。陟高既趫捷，循狭或枢偻。忽逢路穷处，浅浪隔洲渚。心知仙圣居，欲到无飞羽。向非薪烛力，往返何异瞽。重游倘未卜，聊向诗中睹。
　
　　栖霞洞

　　往闻耆老言，兹洞深无际。闻中或识路，尘外别有世。几思绝人事，赍粮穷所诣。棋终出易迷，炬绝人难继。孤亭渺云端，于焉小休憩。凭高眺城阙，扰扰如聚蚋。尽捐滓秽念，遂有飞举势。山灵娟清游，雨意来极锐。蒙蒙湿莎草，浥浥凉松桂。暝色不可留，怅望崖扉闭。
　
　　五月二十七日游诸洞

　　来南百虑拙，所得惟幽寻。矧馀玉雪友，共此丘壑心。江亭俯虚旷，穴室穷邃深。是时薄雨收，白霭笼青岑。弃筇追野步，却扇开风襟。炎方岂必好，差远鼙鼓音。且愿海道清，莫问神州沉。徘徊惜景短，留滞畏老侵。昨游感莺哢，今至闻蝉吟。常恐官事絷，佳日妨登临。譬如逃学儿，汲汲贪寸阴。何因释胶扰，把臂偕入林。
　
　　戴秀岩

　　兹岩视诸峰，厥状尤峥嵘。旧为碧藓封，新有朱栈横。縻腰尚恐坠，束炬劣可行。外狭中乃宽，始闇俄忽明。仰窥神魄悸，俯顾形壳轻。遂览丹炉基，微闻玉鼓声。源深足力尽，路黑云气生。不辨昼夜分，恍疑世代更。尝闻学神仙，所得由专精。岂吾诸名士，羡彼一老兵。欣然约同志，嗣此将寻盟。安知无白鹿，绝顶来相迎。
　
　　和太白浔阳紫极宫感秋

　　翰林两仙人，偶来听风竹。萧萧玉千竿，采采绿一掬。少时负不群，中岁乃见独。嗟余长十年，所至恋三宿。径当还笏归，奚俟操蓍卜。夜郎与儋耳，老大费往复。宜州殿其后，路险车又覆。山中采芝去，舍下炊粱熟。
　
　　张丽华墓

　　台上柏萧萧，空堂闭寂寥。芳魂三尺土，往事几回潮。堕翠寻难见，埋红恨未销。犹胜江令在，白首入隋朝。
　
　　哭吴杞

　　七十未升舍，目深双鬓残。病中依佛寺，死处近严滩。俗薄挥金少，家贫返骨难。遗言令火葬，闻者鼻皆酸。
　
　　胜业寺

　　寺创于何代，问僧皆不知。槎牙夏后柏，残缺柳侯碑。雪过禅堂冷，冰馀岳路危。上封犹未到，太息负心期。
　
　　游水东诸洞次同游韵

　　桂山前未到，今日是初游。招鹤登青巘，呼龙俯碧湫。深蹊通秉炬，小窦劣容舟。岂敢轻题咏，同官尽柳刘。
　
　　清惠庙

　　来访古祠宫，迢迢过水东。一条溪不断，数里竹方通。巫拜分馀胙，商行祷顺风。妆楼空百尺，半仆夕阳中。
　
　　严关新洞

　　羽客初寻见，因于此茸庐。未能平险峻，先拟架空虚。磴路樵相引，山名尉自书。看来临驿道，末必有仙居。
　
　　哭章泉

　　小扉通水竹，幽绝少比邻。家似巢栖者，诗非火食人。于今无宿士，在昔有先民。强作徵君诔，居然语末亲。
　
　　送范守仲冶

　　放逐谙时态，惟侯意味长。礼为狂客设，羹许老人尝。南国留棠舍，西郊闭草堂。临岐先作恶，未可倚刚肠。
　
　　送陈霆之官连州

　　郡接湖南境，孤城若个边。茆寮愁问宿，峡石善惊船。官小无迎吏，诗工有续编。古人高妙处，不过览山川。
　
　　早行

　　店媪明灯送，前村认未真。山头云似雪，陌上树如人。渐觉高星少，才分远烧新。宁须看堠子，来往暗知津。
　
　　暝色

　　暝色千村静，遥峰带浅霞。荷锄归别墅，乞火到邻家。戍鼓闻更远，昏灯见字斜。小轩风露冷，自起灌兰花。
　
　　北山作

　　骨法枯闲甚，惟看作隐君。山行忘路脉，夜坐认天文。字瘦偏题石，诗寒半说云。近来仍喜聩，外事不曾闻。
　
　　郭璞墓

　　先生精数学，卜穴未应疏。因捋虎须死，还寻鱼腹居。如何师鬼谷，却去友灵胥。此理凭谁说？人方宝葬书。
　
　　尧庙

　　帝与天同大，天存帝亦存。桑麻通绝徼，箫鼓出深村。水至孤亭合，山居列岫尊。尚馀土阶意，樵牧践篱藩。
　
　　赠高九万并寄孙季蕃作

　　诸人凋落尽，高叟亦中年。行世有千首，买山无一钱。紫髯长拂地，白眼冷看天。古道微如线，吾徒各勉旃。
　
　　仝孙季蕃游净居寺

　　满院静沉沉，微闻有梵音。不来陪客语，应恐坏禅心。母处归全少，师边悟已深。戒衣皆自衲，因讲始停针。
　
　　春暮

　　一亩青苔半落英，蜂忙蝶懒互卿卿。燕泥干后儿初落，鱼尾轻时子遍成。闲拂午窗惊野马，梦游天竺听华鲸。舍南有柳纤纤在，不奈双蝉占取鸣。
　
　　雪

　　衰桐无叶报萧飕，卧听窗声作许愁。檠暗冷光侵研几，瓦疏飞片落香篝。病思结客游梁苑，往爱提军入蔡州。也欲访梅湖畔去，黄尘潇袖欲盟鸥。
　
　　遇雨

　　与客同登万仞崖，蔽天风雨蓦然来。六丁白昼诛炎魃，百怪苍渊起蛰雷。毒蟒喷时林尽黑，怒龙裂处石中开。吾生不及观河决，得赋斯游亦壮哉。
　
　　瑞香

　　一树婆娑整复斜，使君辍赠到田家。自惭瓮牖绳枢子，不称香囊锦伞花。小借暖风为破萼，旋浇新水待抽芽。叮咛童子勤封植，留舆甘棠一样夸。
　
　　郑宁示边报走笔戏赠

　　曾客嫖姚与伏波，惯骑生马拥雕戈。金台有命终须筑，铁砚无功亦且磨。见说帛书来汝洛，又传毡帐迫淮河。只今西北多机会，吾子南归意若何。
　
　　醴陵客店

　　野郭依稀隔渡头，解鞍来倚店家楼。欲攀桂树吟《招隐》，因看梅花赋《远游》。市上俚音多楚语，桥边碧色是湘流。直南乡国几千里，目送羁鸿起暮愁。
　
　　寒食清明

　　寂寂柴门村落里，从教插柳记年华。禁烟不到粤人国，上冢亦携庞老家。汉寝唐陵无麦饭，山蹊野径有梨花。一尊径藉青苔卧，莫管城头奏暮笳。
　
　　落梅

　　一片能教一断肠，可堪平砌更堆墙。飘如迁客来过岭，坠似骚人去赴湘。乱点莓苔多莫数，偶黏衣袖久仍香。东风谬掌花权柄，却忌孤高不主张。
　
　　老马

　　脊疮蹄蹇瘦阑干，火印年深字已漫。野磵有冰朝洗怯，破坊无壁夜嘶寒。身同退卒支残料，眼见新鞁驹宝鞍。昔走塞垣如抹电，安知末路出门难。
　
　　老妓

　　籍中歌舞昔驰声，憔悴犹存熊与情。爱说旧官当日宠，偏呼狎客小时名。薄鬟易脱梳难就，半被常空睡不成。却羡邻姬门户热，隔楼张烛到天明。
　
　　老儒

　　向来岁月雪萤边，老去生涯井臼前。举孝廉科非复古，给灵寿杖定何年？空蟠万卷终无用，专巧三场恐未然。犹记儿时闻绪论，白头那敢负师传。
　
　　老僧

　　半间占屋冷飕飕，死尽同参偶独留。昔已寻师远行脚，今惟见佛小低头。残经无用聊收取，破衲难缝且着休。年少还知贫道不，曾同王谢二公游。
　
　　老奴

　　少贱肠枵破褐单，傍人门户活饥寒。自从毁齿初成券，直至长须尚不冠。冷炙时沾筵上馂，秃芒旋扫臼边残。他时纵取封侯印，仅得君王踞厕看。
　
　　老妾

　　伤春感旧似中醒，乐器全抛曲谱生。自小抱衾无怨色，闲时拥髻尚风情。曾陪太尉斟还唱，犹记司空眼与声。着主衣裳为主寿，莫如琴客别宜城。
　
　　老兵

　　昔拥雕戈射铁帘，可堪蓬鬓映冰髯。金疮常有些儿痛，铁甲今难寸许添。至老安能希骆甲，从初悔不事蒙恬。莫嗟身上衣裘薄，犹向宫中请半缣。
　
　　丙辰元日

　　免骑朝马趁南衙，五见空村换岁华。旋遣厨人挑荠菜，虚劳座客颂椒花。不施行马钧编户，虽饮屠苏殿一家。二十宦游今七十，却于身外复何加。
　
　　宿千岁庵听泉

　　因爱庵前一脉泉，袱衾来此借房眠。骤闻将谓溪当户，久听翻疑屋是船。变作怒声犹壮伟，滴成细点更清圆。君看昔日兰亭帖，亦把湍流替管弦。
　
　　赠陈起

　　陈侯生长纷华地，却以芸香自沐熏。炼句岂非林处士，鬻书莫是穆参军。雨檐兀坐忘春去，雪屋清谈至夜分。何日我闲君闭肆，扁舟同泛北山云。
　
　　南浦亭寄所思

　　只是从前瘦病身，官卑活计太清贫。买来晋帖多成赝，吟得唐诗转逼真。生拟弃家寻剑客，死当移冢近骚人。秋风烂熳吹双鬓，目送停云欲怆神。
　
　　去春

　　去春烽火照江边，曾草军书夕废眠。万里旌旗真属命，一丘耕钓且随缘。偶然谢客元非病，间亦寻僧不为禅。尚有惜花情味在，铜瓶终日玩芳妍。
　
　　宿囊山怀洪岳二上人

　　忆在山中识二僧，一亡一已拂衣行。壁间笠徙名蓝挂，寺外松过寿塔生。陇月定知今夕恨，涧泉犹咽旧时声。隔房侍者皆新剃，不似闲人却有情。
　
　　方寺丞<舟定>子初成

　　舟成莫厌野人过，久欲从公具钓蓑。积雨晴来湖面阔，残花落尽树阴多。新营小店皆依柳，旧有危亭尚隔荷。所恨前峰含暝色，不然和月宿烟波。
　
　　蔷薇花

　　浥露含风匝树开，呼童净扫驾边苔，湘红染就高张起，蜀锦机成乍剪来。公子但贪桃夹道，贵人偏爱药翻阶。宁知野老茅茨下，亦有繁英送一怀。
　
　　访李纲草堂不遇

　　细路萦纡入野田，遥瞻竹树已欣然。青苔地滑跌卢老，苍耳林深迷谪仙。不羡玉堂在天上，径须茅屋占云边。极知谢客非为亢，贪看林花听涧泉。
　
　　友人李先辈丑父尝以夷成诗二帙示余莫知为何人所作心甚爱之过延平客有袖诗一章见访始知夷成者盖叶君之别号也须发皓然矣诗与人皆可重因用其韵为谢

　　筋力都非少壮时，不烦揽镜觉吾衰。展禽出仕曾三己，表圣归休有四宜。饱阅交情悲世道，差强人意赖君诗。此生到死惭三士，本自难招况易麾。
　
　　铧觜

　　世传灵渠自秦始，南引漓江会湘水。楚山忧赭石畏鞭，凿崖通堑三百里。篙师安知有史禄，割牲沈币祀渎鬼。我舟阁浅怀若人，要是天下奇男子。只今渠废无人修，嗟乎秦吏未易訾。
　
　　戊辰书事

　　诗人安得有春衫，今岁和戎百万缣。从此西湖休插柳，剩栽桑树养吴蚕。
　
　　晚春

　　书幌冷冷子夜风，杜鹃啼月小墙东。江南词客惜春老，清晓披衣拾堕红。
　
　　临溪寺

　　一径松风刮紫苔，东风落尽佛前梅。道人深掩禅关坐，莫听莺声出定来。
　
　　碧波亭

　　了却文书上马迟，白蘋洲畔有心期。斜阳忽到传觞处，落尽梨花啼子规。
　
　　宫词四首

　　出海新蟾玉半钩，风翻荷荡起栖鸥。女郎定有穿针约，偷看明河记立秋。
　
　　凉殿吹笙露满天，木犀花发月初圆。君王少御珊瑚枕，多就宫人玉臂眠。
　
　　一夜秋风入碧梧，蝉声永巷月华孤。几回梦里羊车过，又是银床转辘轳。
　
　　先帝宫人总道妆，遥瞻陵柏泪成行。旧恩恰似蔷薇水，滴在罗衣到死香。
　
　　病起

　　病起登楼怯晓风，爱他残雪映前峰。傍人休问何郎瘦，不见梅花过一冬。
　
　　沧浪馆夜归

　　万匹沙场似电奔，轰天笳吹簇辕门。而今出借东家马，烟雨孤行小麦村。
　
　　西风

　　性爱芙蓉淡复秾，倚栏日日待西风。池边数本无消息，愁绝东家半树红。
　
　　老业犹存是苦吟，或投野店憩寒林。西风何处无诗料，水际山颠亦去寻。
　
　　宿别瀑上二首

　　十里荒荆手共开，屐痕历历在青苔。山中猿鸟愁余去，争问先生几日回。
　
　　谢坟

　　一月山行未有梅，晓来戏着小诗催。谢家坟寺更衣处，初见墙西半树开。
　
　　衡永道中

　　过了衡阳雁北回，乡书迢递讬谁哉。岳山石鼓皆辞去，惟有湘江作伴来。
　
　　秦城

　　缺甓残砖无处寻，当年筑此虑尤深。君王自向沙丘死，何必区区戍桂林。
　
　　书壁

　　绿衣蒲屦小纶巾，四壁清风一榻尘。谁谓先生贫到骨，百金新聘竹夫人。
　
　　禊亭

　　年年春草上亭基，父老犹能说左司。寂寞当时修禊处，一间老屋两残碑。
　
　　桐庐

　　桐庐道上雪花飞，一客骑驴觅雪诗。亦有扁舟蓑笠兴，江行却怕子陵知。
　
　　马上口占

　　陌上秋千索渐收，金鞭懒逐少年游。晚风细落梨花点，飞上春衫总是愁。
　
　　江山道中

　　纯绵未觉中年暖，薄酒难禁二月寒。可惜一溪桃李树，贪程不得过桥看。
　
　　春阴

　　春阴欺得病夫身，偶值晴天一欠伸。客舍无谁相管领，半檐红日苦留人。
　
　　木兰诗

　　出塞男儿勇，还乡女子身。尚能吞北虏，断不慕东邻。
　
　　莺梭

　　掷柳迁乔大有情，交交时作弄机声。洛阳三月春如锦，多少工夫织得成。
　
　　蜂媒

　　蜜口传来好信通，为花评品嫁东风。香须黏得花英去，疑是缠头利市红。
　
　　梅

　　篱边屋角立多时，试为骚人拾唾遗。不信西湖高士死，梅花寂寞便无诗。
　
　　秋晚

　　江头落日照平沙，潮退渔阁合岸斜。白鸟一双临水立，见人惊起入芦花。
　
卢溪集补钞

　 
　　王庭珪
　　和刘美中尚书听宝月弹桃源春晓

　　何年凿源开混茫，桃花两岸吹红香。烟消远浦生微阳，渔舟误行溪水长。溪回岸转山隙光，疑有绛阙仙人房。居民争出罗酒浆，花间笑语音琅琅。抱琴释子眉发苍，响泉韵磬鸣长廊。能弹往事悲孟尝，昔时台沼今耕桑。又如勇士赴敌场，坐令游子思故乡。清猿抱木号鸿荒，孤吟划见丹凤翔。曲终待月西南厢，重调十指初不忙。如见古画秦衣裳，春天百鸟争颉颃。桃源归来今已忘，弹到落花空断肠。
　
　　题辰州壁

　　辰州更在武陵西，每望长安信息稀。二十年兴缙绅祸，一终朝失相公威。外人初说哥奴病，远道俄传逐客归。当日弄权谁敢指，如今忆得姓依稀。
　
　　夜蛾儿

　　碧眼银须粉扑衣，又随雪柳趁灯辉。怕寒还恋南华梦，凝伫钗头未肯飞。
　
　　夜归西园独步

　　清夜游西园，竹影乱秋月。穹色湛虚明，林光益奇绝。人间睡方浓，那知此时节。坐观衡阳移，领列风烟别。沆瀣洗天宇，一饮醒毛发。气与南山高，青苍助施设。池塘收绿净，星斗转空阔。微云点太清，须臾亦自灭。明朝问此境，胜处不可说。却恐鸡三号，开门走车辙。
　
　　游贡游洞

　　窜身楚西极，幽奇颇穷历。况此古道傍，横天竦苍壁。何年始开凿，工如鬼镵刻。飞空数百丈，突出清鲸额。那知风雨时，云雷非窟宅。事迹堕渺茫，探讨失图籍。岂无高世士，於此炼金液。不能久徘徊，上马空叹息。
　
　　江亭候施倅醇翁阻水涨作诗寄之

　　夜雨涨溪碧，天明望归舟。飞帆出木杪，浩荡兀中流。洪崖仙人姿，谓落沧海游。兴尽却回棹，待此霖潦收。抱琴出竹迎，倒披翠云裘。风涛正可久，烟波生暮愁。
　
　　送谢梦叟昆仲之湘江

　　蜡屐访穷巷，脂车戴晓星。哦诗添些语，望岳插清冥。烽火连蛮徼，楼船壮洞庭。潇湘多夜雨，羡尔对床听。
　
　　送客

　　东门杨柳陌，东骑散林坰。草绿古今道，马嘶长短亭。人归天北阙，使动斗南星，送客何年了，春苹又满汀。
　
　　春日游鸽湖山

　　风起群木末，花开雨壁香。山溪云影变，人静鸟声长。绀殿横崖起，飞泉喷玉光。扣门僧出定，弹指下禅床。
　
　　送刘禹踢之官五羊

　　南海千山外，东风几驿催。岭头梅雨歇，旗尾瘴烟开。蛮徼无尘起，中原有使来。时应问消息，会向日边回。
　
　　郭教授南窗置酒观竞渡次坐客刘时举韵

　　一饮径一石，此风谁敢陪。日移林影转，船劈浪纹开。银烛自相映，玉山何用推。广文官独冷，赖此酒盈杯。
　
　　仙人春宴曲

　　高楼玉佩摇春风，银槽压雨珍珠红。天留晓月十分魄，飞光下照仙人宫。瑶姬半醉挝鼍鼓，彩凤吹笙黄鹤舞。双成翠袖织藕丝，麻姑行厨擗麟脯。金盘烧蜡夜未央，从妃进果蟠桃香。坐上花开人未老，他日重来花更好。三千年后忽相逢，再约群仙醉蓬岛。
　
　　观骆元直经进江南形势图

　　异时汉网疏天讨，胡儿马啮江南草。石头重戍岂无兵，将军不识丹阳道。至今战骨埋秋霜，伤心不忍间耆老。龙蟠虎踞昔何雄，赤壁濡须在眼中。浔阳江水射蛟处，旌旗拂天来向东。艨瞳塞川不敢下，昔人曾此破曹公。横江九道波翻屋，试请轻兵渡淮曲。夜入长安人不知，应见画图心已熟。他日将军按此图，鼓行而西如破竹。
　
　　题罗畴老家明妃辞汉图

　　明妃辞汉出宫门，丰容靓饰朝至尊。至尊左右皆动色，明妃欲语复吞咽。三千娥眉塞天阍，帝独不识王昭君。顾影徘徊复良久，尚冀君王一回首。当时自倚绝世姿，不将赂结毛延寿。可怜朱网画香车，却来远嫁呼韩邪。不如归州旧村女，三幅罗裙两髻丫。陌上花开大堤暖，细雨春风归缓缓。宁从禁篽落胡沙，长路漫漫碧云断。忽看汉月临毡裘，泪湿弹丝锦臂鞲。龙眠会作无声句，写得当时一段愁。
　
　　同陈思忠访洪觉范

　　寻春反向僧房卧，无乃行藏与时左。起来刮目览新诗，花压栏干梦初破。黄叶丹枫属兴深，吁然莫测楚人心。惠休岛可没已久，二百年来无此音。我气未衰词颇弱，欲借席前筹一着。终朝岩下不逢人，苔色应嗔马蹄削。
　
　　送李亨仲赴荆南辟

　　少年胆气横秋烟，腰间棂具森龙泉。出门万里探虎穴，锦带雕鞍明积雪。洞庭木叶飞霜风，将军秉旄西击戎。旌旗戈甲照湖海，搀枪欲灭胡天空。须君磨盾作露布，插羽来奏明光宫。
　
　　丽人行

　　桃叶山前宫漏迟，宫人傍辇持花枝。君王喜凭绛仙立，殿脚争画双长眉。欲把琵琶弹《出塞》，结绮临春时事改。井边忽见张丽华，忍听《后庭》歌一再。
　
　　早行

　　群鸡鼓翼天欲光，井上梧桐生微凉。残星烂烂或出没，初日淡淡开青苍。楚妃台边晓云碧，伏波庙前秋草黄。骚人辛苦拾何物，沅有芷兮今已香。
　
　　和韵胡敦实少年行

　　酒酣坐待东方高，臂鹰走逐城南豪。弯弓射杀白额虎，醉骑归马雪花毛。日暮黄云动天色，易水迷魂魂不得。莫学并州游侠儿，徒费黄金饰鞯勒。
　
　　题刘端礼步芳桥

　　桥上画栏低压水，青龙影落芙蕖底。欲渡芙蕖望翠微，波面红云映屐齿。洛浦清流古有神，罗袜凌波生暗尘。东昏戏作锦地茵，金莲榇步如花人。而今此事堕渺漭，但有荷花开荡漾。试穿芒层踏风烟，安用紫丝连步障。
　
　　送向丰之

　　君家梁苑妙人物，羯末封胡咸勃窣。子今二十能缀文，诗如阵马敢驰突。此去荆湖道路长，要吟秋水动三湘。归时蕉叶应黄落，胜拾骚人春草香。
　
　　过刘美中新居

　　乱碧峰头水拍堤，白沙寒竹净柴扉。晨光破雾千山出，绝壁盘云一雁飞。窗外烟霞舒锦绮，坐中谈笑落珠玑。江边野老逢人说，待看追烽入翠微。
　
　　再次前韵

　　湘水清如碧玉环，湘妃泪染竹痕斑。此时游宦非高志，何日抱琴归故山。雁塔共题双阙际，马蹄同下五云间。今朝憔悴荆湖外，却望烟霄叹未还。
　
　　别葛德裕主簿

　　官冷身闲簿领稀，时从物外赴襟期。凭君少缓青丝鞍，为我聊倾碧玉卮。野寺石泉秋煮茗，松窗雪屋夜论诗。悬知别后东风近，先寄寒梅第一枝。
　
　　和葛德裕别后用旧韵见寄

　　渝川咫尺如千里，鸡黍犹堪敕妇炊。旋滴银槽将进酒，细倾金屈倒垂卮。闲为洛下诸生咏，突过黄初数子诗。阿吉想能骑竹马，凤雏低映碧梧枝。
　
　　次韵江正邦

　　泸溪春水欲平堤，满径蓬蒿竹掩扉。斋馆静无尘土杂，盘餐喜有药苗肥。君寻甘露峰前住，人似山阴雪里归。江海未应终寂寞，鹤书将下钓璜矶。
　
　　和曹温如都监惠诗

　　雨脚虚随匹马尘，江湖岁晚始谋身。篱边日醉陶元亮，窗外夜呼祁孔宾。倒著敝衣迎好客，急搜奇句发阳春。阿瞒岂但能横槊，文彩风流世有人。
　
　　二月二日出郊

　　日头欲出未出时，雾失江城雨脚微。天忽作晴山卷幔，云犹含态石披衣。烟村南北黄鹂语，麦陇高低紫燕飞。谁似田家知此乐，呼儿吹笛跨牛归。
　
　　和刘端礼避地初归见访

　　庭前喜鹊乱栖鸦，知有邻翁酒易赊。老瓦盆随田舍饮，半溪云属野人家。莫将钓手迎西日，来倚危栏咏落霞。无奈醉归灯火乱，仆夫争路向江沙。
　
　　和裴主簿九日

　　欲上高高岭路微，疏林蔽日尚堪依。枫江水冷天初静，桐井霜乾叶乱飞。篱下采花人独秀，山头落帽客何稀。金壶倒尽重沽酒，莫惜朝来更典衣。
　
　　次韵杨廷秀求近诗

　　闻说学诗如学仙，怪来诗思渺无边。自怜犹裹痴人骨，岂意妄得麻姑鞭。曾似千军初入阵，清於三峡夜流泉。只今老钝无新语，枫落吴江恐误传。
　
　　杨文发自长沙相别忽来权邑惠诗次其韵

　　湘水东边唤渡舟，湘天欲暮使人愁。岂期陶令来为县，应念庞公不入州。索我题诗今老矣，看君下笔几时休。论文把酒诚堪乐，莫叹樽前欠狄秋。
　
　　和刘乔卿雪诗

　　柴门忽启玉为关，疑是新移海上山。野寺僧居银窟里，广寒宫在月明间。老农击鼓迎丰岁，紫极吹箫近帝寰。腊后东风将解冻，已看峰顶露孱颜。
　
　　中夜起坐惜春亭月照酴醿清香郁然因成四韵

　　袖手归来避世尘，酴醿对坐惜馀春。靓妆不入市厘眼，幽韵只应丘壑人。醉唤江梅君益友，力移亭竹我比邻。天公着意怜诗客，月色西窗一夜新。
　
　　谒魏彦成郎中

　　病夫投老入城闉，到处逢人说使君。岂料骑驴冲大尹，政须扛鼎识奇文。池生春草何曾梦，枫落吴江误所闻。更愿兼收湖海士，当令冀北马空群！
　
　　王主簿清暑阁

　　襬襶起程作热官，何如避暑得清安。轻阴画出三湘境，爽气能为六月寒。自有薰风生屋角，不须纤手捧冰盘。阑干半倚红尘外，卧听江声泻碧湍。
　
　　次韵常德府葛倅见寄

　　武陵旌节钺控湘西，通守仍兼把一麾。玉帐静谈千里月，铜符遥镇五溪夷。漂流欲识荆州面，饥渴正如桑下儿。仰止门墙诉羁旅，穷愁那复有佳词。
　
　　赠李子安

　　穷居未有四立壁，负郭兼无二顷田。拟断云根结茅屋，不知谁赠买山钱。
　
　　和郑元清同游殷仲堪读书台

　　晋国衣冠扫地空，渔歌长在水云中。倚栏欲问兴亡事，木末琉璃坠晓风。
　
　　次韵刘惠直梅花

　　雪压寒梢玉作容，岭头相见又东风。人间欲问春消息，半在竹桥溪影中。
　
　　赠写真胡生

　　误着儒衣到骨穷，儿童拍手笑衰翁。钓鱼艇子今无恙，置我五湖烟雨中。
　
　　谒僧惠端不遇

　　僧扉深倚碧岩隈，何处看云久未回。日暮鸣钟应不语，嗔人马迹涴苍苔。
　
　　和答邦直

　　惠爱如兰正吐芽，芳风吹落几千家。明年催直金銮殿，龙口飘香看百花。
　
　　和刘元弼见招

　　玉壶沽酒挈青丝，及取春风花发时。便把一樽留客醉，莫教红雨洗残枝。
　
　　步芳园

　　密栽桃李碍车轮，柳下风微不动尘。已办寻春蜡双蜡屐，飞花满地草如茵。
　
　　茉莉花

　　纤云卷尽日西流，人在瑶池宴未休。王母欲归香满路，晓风吹下玉搔头。
勉斋集钞

　 
　　黄幹
　　答曾伯玉借长编

　　白露下百草，迅商薄秋林。幽人起长叹，感此节物深。揽衣自徘徊，抚剑还悲吟。丈夫各有志，莫作儿女心。涉远当疾趋，畏影须就阴。愿言理轻车，去上南山岑。
　
　　访高签判故居

　　远树分高下，平洲半有无。短亭低密竹，小艇隐寒芦。转浪鱼深入，斜阳鸦乱呼。自惭贵公子，未老赋归欤。
　
　　侍文公饮浮翠亭用刘叔通韵

　　凉风振幽壑，阴云翳前山。高情厉清秋，适意林莽间。烟横万家井，水净双溪湾。徙倚暮忘归，人境相与闲。游子独何为，千里方言还。陪此杖履游，忘彼道路艰。心期更他日，依岩结柴关。
　
　　过翠微

　　古寺残僧少，孤村碧树围。明朝山下路，愁绝望烟归。
　
　　九日早发桃枝岭

　　登山岂不乐，况此风露清。排檐夜雨滴，诘旦天空明。欢然金石交，要我林泉盟。支筇趁汗漫，勇往不计程。一水何絷纡，千峰郁峥嵘。仰视流云驰，俯听幽壑鸣。班荆得所适，斗酒聊共倾。人生会有累，聚散如浮萍。今辰谐胜游，异日难忘情。意惬各赋诗，庶以纪此行。
　
　　道间观瀑布

　　行行益以远，惬此心期幽。一径险复夷，千林密相校。回首天际山，矗面悬飞流。银潢倚石壁，玉龙下山湫。光摇日璀璨，势激风飕飕。可望不可亲，神往形独留。眷言桃枝山，久怀卜筑谋。岂无一日间，努力穷冥搜。
　
　　十二日复归桃枝岭

　　大溪章溪溪水清，上寮下寮山路平。三山屹立相犄角，百里连亘如长城。仰干云霄不盈尺，俯视天高浮寸碧。闲云吞吐溢涧谷，飞泉喷洒下石壁。中有一山名芙蓉，端冕正色群山空。望之令人起敬悚朝，僧言直与衡岳同。坡陀突兀作云洞，虎豹蹲踞栖鸾凤。闻道前朝开辟日，曾住浮屠几千众。我来已作五日行，皇天一雨复一晴。穹林杳霭非人世，手接群仙朝玉京。晓来更向山前去，忽到山翁栖隐处。却忆桃源洞里人，日出烟销忘旧路。
　
　　谗人

　　监谤兆周蹙，偶语挤秦亡。古风下刺上，国步安且强。靖康发深痛，熙丰启馀殃。惜哉天子明，未免谗者伤。谗者亦何为，君子名愈彰。
　
　　拜文公先生墓下

　　暝投大林谷，晨登崒如亭。高坟郁嵯峨，百拜双泪零。白杨自萧萧，宿草何青青。悲风振林薄，猿鸟为悲鸣。音容久寂寞，欲语谁为听。空使千载后，儒生抱遗经。
　
　　与胡伯履

　　白露下百草，玄云翳祟冈。游子暮何之，倏若孤雁翔。朝发长沙渚，夕息湘山阳。飞鸣念俦侣，慷慨增悲伤。故人怀我深，远寄金玉章。开缄且疾读，慰此饥渴肠。是时焞中火，朔风扫枯黄。岁月能几何，皋兰结微霜。脂车策良马，日暮道正长。徒仆审驱驰，前途畏榛荒。劣质苦难任，白云怀故乡。南山一舍隔，矫首空西望。
　
　　送章元德司理罢官归永嘉

　　送君北门阪，遥望东瓯路。峨峨鹤岭，渺渺飞鸾渡。上有虎豹嗥，下有蛟龙怒。车马坚且良，维檝夙已具。褰裳涉其险，万怪不足惧。世路剧羊肠，皦皦诚易污。但能心无愧，穷达安所遇。毋为婉变者，暂蹶辄惊顾。生平麋鹿姿，处世叹多忤。胡为展良觌，握手便如故。高怀发针石，正论谐韶沪。情亲复告别，欲语谁与晤。乾坤一逆旅，日月双脱兔。寒儒守蓬荜，白首困章句。期君以远大，庶足慰迟暮。
　
　　甲子语溪闵雨

　　樯头五两摇空飞，船头百丈牵何迟。数篙塘水清可涉，故乡千里归何时？
　
　　塘中龙骨高数层，龟坼田中纵复横。青裙箬笠倚车卧，但有空车无水声。
　
　　牛女盈盈河汉傍，清风肃肃吹罗裳。朱门达旦听歌曲，莫遣浓阴蔽夜凉。
　
　　谢潘谦之

　　生平不作温饱计，岁晚宁愁衣褐无。一夜娇儿啼彻晓，始知寒色已侵肤。

鹤山集钞

　 
　　魏了翁
　　题谢耕道一犁春雨图

　　床头夜雨滴到明，村南村北春水生。老妇携儿出门去，老翁赤脚呵牛耕。一双不借挂木杪，半破□□冲晓行。耕罢洗泥枕犊鼻，卧看人间蛮触争。
　
　　题上亭驿

　　红锦绷盛河北贼，紫金盏酌寿王妃。弄成晚岁郎当曲，正是三郎快活时。（原注：俗所谓快活三郎者，即明皇也。）
　
　　十二月九日雪融夜起达旦

　　远钟入枕报新晴，衾铁衣□梦不成。起傍梅花读《周易》，一窗明月四檐声。
　
　　紫宸殿御筵即事

　　蛾眉班□戴花回，遥望君王玉色开。画□诸班谢茶酒，尻高首下一声雷。
　


东皋集补钞

　 
　　戴敏才
　　初夏游张园

　　乳鸭池塘水浅深，熟梅天气半阴晴。东园载酒西园醉，摘尽枇杷一树金。
　
　　句

　　人行踯躅江边路，日落秭规啼处山。
石屏集补钞

　 
　　戴复古
　　思家

　　湖海三年客，妻孥四壁居。饥寒应不免，疾病又何如。日夜思归切，平生作计疏。愁来仍酒醒，不忍读家书。
　
　　游九锁

　　天柱峰头一振衣，云开岩路雨晴时。登临欲访神仙事，纪都无汉晋碑。拍手数声龙井跃，篝灯一览洞天奇。林间安得栖身处，欲炼金丹饵玉芝。
　
　　句

　　诗谈天下事，愁到酒樽前。（秋怀）莺啼花雨歇，燕立柳风微。（晚春）诗骨梅花瘦，归心江水流。（城西）。客愁茅店雨，诗思柳桥春。（春日）。黄花一杯酒，白发几重阳。（九日）。
　
　　罗敷词

　　妾本秦氏女，今春嫁王郎。夫家重蚕事，出采陌上桑。低枝采易残，高枝手难扳。踏踏竹梯登树杪，心思蚕多苦叶少。举头桑枝挂鬓唇，转身桑枝勾破裙。辛苦事蚕桑，实为良家人。使君何所为，见妾驻车轮。使君口有言，罗敷耳无闻。蚕饥蚕饥，采叶急归。
　
　　刘折父为吴子才索赋云山燕居

　　燕居适所息，非怀傲世心。白云自舒卷，青山无古今。中有动静机，杳眇谐素襟。以时为出处，怀人抚瑶琴。平生披短褐，时来或华簪。世论倘不合，矢口不如瘖。避影长松下，洗耳清溪浔。慎勿出云外，黄尘三尺深。
　
　　侄孙亦龙作亭于小山之上余以野亭名之得诗二首

　　平地变丘壑，安排若自然。为山移白石，凿沼贮清泉。栗里有松竹，兰亭无管弦。轩裳非我事，在野不妨贤。
　
　　舍外有馀地，登临作此亭。心如乔木古，眼共远山清。社酒谁同醉，村歌自可听。有时来夜坐，收拾读书萤。
　
　　桐庐舟中

　　吴山青未了，桐江绿相迎。扁舟问何之，往访严子陵。高风凛千古，卧蹴万乘主。富贵直浮云，羊裘钓烟雨。
　
　　江南新体

　　郎船江下泊，妾家楼上住。朝朝暮暮间，上下两相顾。相顾不相亲，风波愁杀人。
　
　　寄山台赵庶可

　　顷上山台竭，临行辱赠诗。相思寸心在，莫讶尺书迟。好月登楼夜，清秋落木时。见君花萼集，梦到谢公池。
　
　　峡山二首

　　山近江如束，林深路欲迷。平沙印虎迹，绝壁听猿啼。绿水人谁钓，黄茅地可畦。幽居堪避世，何必武陵溪。
　
　　欲访飞来殿，维舟上峡山。有溪流屋下，无路入云间。犀解捐金索，猿能记玉环。无从旌往事，有地足跻攀。
　
　　重阳舟中

　　扁舟何寂寞，绝不见人家。无处沽村酒，何从问菊花。溪山澹相对，节序谩云嘉。牢裹乌纱帽，西风日又斜。
　
　　登祝融

　　秋风吹拄杖，直到祝融颠。目击三千界，肩摩尺五天。扶桑阳谷畔，青草洞庭边。云气无遮障，分明在眼前。
　
　　燕

　　闻说乌衣国，低连海上村。春来避霜雪，秋去长儿孙。华屋语如诉，故巢多不存。双飞恼幽独，红袖有啼痕。
　
　　题上虞县信芳堂

　　河阳种桃彭泽柳，岁岁春风夸不朽。何如君种一池莲，开向五月六月天。红妆当暑清无汗，绿叶染风香不断。坐令百里尽清凉，天乃赠君云锦段。此花不可无此堂，主人姓字同芬芳。更看堂后参差竹，醉倚炎空舞寒绿。
　
　　访旧

　　欲寻西舍问东邻，两巷都非旧住人。唯有桑边石池在，依然春水碧粼粼。
　

蛟峰集钞

　 
　　方逢辰
　　被徵不赴

　　万里皇华遣使轿，姓名曾覆御前瓯。燕台礼重金为屋，严濑风高玉作钩。丹凤喜从天上落，白驹须向谷中求。敲门不醒希夷睡，休怪山云著意留。
　
　　赠樵隐

　　樵仙深入琴棋境，一笑出门天地宽。人世已非存朽斧，土音不改只南冠。弦中自有铁心在，局外何妨道眼观。霁月光风元属我，饭牛何谓夜漫漫。
　
　　送潘翠谷

　　翠谷老人，有道而隐者也。当宋社已墟，孤忠耿耿，遯迹湖山间，以雅吟骚咏晦其名。或寄僧舍，人莫知之也。为赋此篇。
　
　　无屋住僧庐，无菜挑野草。野草风味清，僧庐人迹少。剥剥谁扣扃，待予事幽讨。钱唐有骚翁，自号翠谷老。疋马游南墙，要伴松竹好。遐思到山人，迂寻出诗稿。诗无愁苦吟，扫退郊与岛。胸次鲍明远，笔下王逸少。我观阴与阳，禅代何时了。不能为鲁连，当作商山皓。长歌《黍离》篇，酹酒问旻昊。
　

雪岩集钞

　 
　　宋伯仁
　　戏作

　　青梅黄尽雨无多，柳影重重午日过。忽听隔篱人语笑，采莲艇子上新河。
　
　　寓西马塍

　　十亩荒林屋数间，门通小艇水弯环。人行远路多嫌僻，我得安居却称闲。樽酒相忘霜后菊，一诗难尽雨中山。作年脱下浮名事，只与田翁胜往还。
　
　　羊角梗晚行

　　葛裙蒲履帽乌纱，迤逦乘凉到水涯。数寺晚钟声未歇，满身凉月看荷花。

秋崖集补钞

　 
　　方岳
　　立春都堂受誓祭九宫坛

　　辇路香融雪未乾，鸡人初唱五更寒。琼幡第一番花信，吹上东皇太乙坛。
　
　　赵昭仪春浴

　　红薇滴露护轻寒，微鬌香丝卸玉鸾。祇道春风庭院密，外间已作画图看。
缙云集钞

　 
　　冯时行
　　重阳登翠围亭亭废十年竹柏蓊然殊蔽远眼命寺僧芟除剪伐屏翳豁开林峦杳霭殆丹山之绝胜处也与同游分韵赋诗以老杜开林出远山为韵得远字

　　林樾失洗沐，丛灌老偃蹇。坐令轩豁地，雍穆成奥阃。千年李峨眉，孤调绝攀挽。径欲划君山，笑看湘水远。我来此亭上，造化阅舒卷。何堪浩荡意，郁郁仰若俯。兰蕙生当门，尚尔付锸畚。大材廊庙具，顾此何衮衮。石角砺霜斧，一斩三百本。图事欲大快，不复计小损。天地英气归，川原胜魂返。镜开水滟滟，龙转山蜿蜿。卧虹踏归市，融雪护春垦。晴光荡芳酌，中筵舞蹲蹲。黄花压客帽，胡床秋风稳。万象竞参揖，相见一何晚。通塞有时会，明晦理相反。干戈天地闭，抚事切深悃。痛浇磈磊胸，不复效老阮。
　
　　和嘉州通判贾元升见赠

　　山城鸟鹊喜，佳句来春风。浣手三过读，散我磈磊胸。当年《过秦论》，千载犹为雄。今观妙好辞，蹀<虫变>追前踪。文章信有种，字字含征宫。少城初识面，软语开春融。秋月耿高怀，春冰莹清衷。俱堕人事海，烦促难舂容。况乃燕雀卑，未易参鸾鸿。别来邛筰外，一笑畴与同。羡君对贤牧，快饮如渴虹。何当款斋阁，馀沥借衰红。所幸九河润，密迩千乘封。臭味譬草木，我辈情所钟。梦随沫若水，下与九项通。更愿洗老眼，见君攀翔龙。
　
　　中秋饮张仁甫家探韵得玉字

　　数日及中秋，迎月试新醁。清晖困屏翳，顽阴费驱逐。广座迷樽俎，高堂灿灯烛。未用恤一眚，何妨纵百沃。见人如见月，张家呼小玉。
　
　　至日

　　至日家无赖，今朝愁奈何。两宫黄屋远，二老白头多。圣主今尝胆，皇天忍荐瘥。乾坤为回首，慷慨一悲歌。
　
　　自行在解维宿长安闸下回望天竺诸山依依在目微臣去园抚事感伤因成此诗

　　归家岂不好，去国意如何。主圣忧思切，时危习俗讹。山高更回首，天阔阻悲歌。一寸丹诚地，馀生感愤多。
　
　　和子应游万州岑公洞

　　泉细或疑雨，岩深微见天。暂来如可老，长往不难仙。石髓层层落，松声树树传。欲归重回首，明月傍船舷。
　


玉楮集钞

　 
　　岳珂
　　戊戌二月十日京湖袁总郎以堂帖至有诏复除户侍总饟

　　昼长欹枕酣春卧，剥啄敲门惊梦破。双旗健步衣正黄，爵罗骇见久未尝。泥紫一封芹诏香，王人茧牍亲遣将。老夫五年坐奇谤，身则渔樵志犹壮。岂无恋阙如子牟，强拟随装学张敞。浮云满空能蔽日，云散天空日华出。千三百载春又春，杜陵久矣无斯人。黄衣走尘漫踆踆，纵了桴鼓何足云！姑言□□工负恩，尧天舜日定不尔。皎皎太空无点滓，当时下书便疑似。聊坐和歌焉热耳，宁比三光覆盆底。金羁欲脱还从头，络头龁草均一牛。吾身本是报恩具，千年万年属明主。感恩欲愬泪如雨，且愿投谗畀豺虎。
　
　　五年不治笔研奉诏起家是日始草辞免奏旋假书吏於郡题写皆生疏又堂帖趣行三日戒途偶成

　　露封<月誉>奏晓鸣铃，当御应关乙夜呈。京兆有装随使者，陈留无酒忆厨兵。故营将鉞谭家世，老吏公车识姓名。尘事看看到书尺，更惊三日有王程。
　
　　黄鹤谣寄吴季谦侍郎时季谦自德安入城予适以使事在鄂

　　卢山白鹤归来双，缟衣素袂玄为裳。翅如车轮夜横江，风声曾走淮淝羌。戛然长鸣下柴桑，芝田啄粒遥相望。何人网罗倏高张，上决云汉旁八荒。一随鹏鹍惊远翔，低头不肯谋稻粱。一罹买弋沮泽旁，局身筠笼翅摧藏。鹦鹉洲畔葭苇乡，水云苍苍江茫茫。九皋欲闻声不扬，回顾鸥鹭羞颜行。忽闻缑笙度宫商，红尘俯视有底忙。矶头刷羽今正黄，欲搥此楼呼酒狂。
　
　　予以谬作数种并总所奏藁遗参赞高紫微闻以阅读未及赐报平日正病无人为过目者兹不特饷所有别白半生漫浪笔砚间为不虚矣因赠二首

　　夜半军书尚掣铃，想应欹枕梦难成。新凉颇复欺长夏，旧事何妨阅短檠。人说文衡真有托，公於诗卷若为评。复襄遗迹今如许，试考当时六万兵。
　
　　涉笔牛腰倦不支，馀功那复到新诗。殷雷秧绿又期月，指日枣红能几时。自古兵财无上策，于今社稷寄西陲。入郛及国均危道，勿谓君侯不敢知。
　
　　拙妇吟

　　西风策策黄叶舞，茅檐三尺鸣秋雨。东家拙妇拥面啼，强剔孤灯诉愁窭。当年采桑陌上归，嬉游不管春蚕饥。千丝万缕茧白雪，便学红女攀花枝。十七十八事机织，暗琐青闺人不识。二十三十幽恨长，卢家古梁玉为堂。四十五十已老□，唧唧鸣蛩欺独卧。尚随姑嫂作笑嗔，一生苦乐由他人。君不见昨朝县吏踏门闑，杼柚已空盆盎竭。鸡豚指栅索饮壶，掀釜叫嘑嗤妇拙。起来迎门陪笑面，不似娇羞怕人见。今年岁事苦不登，且为当家聊一展。吏嚣不肯怒且诃，大儿门东窥饭箩。藁砧走藏姑诮骂，造饼无面知如何。蹙金芙蓉戏双鸳，绣床一倚曾万钱。低头长叹只自怜，昔者何巧今不然。吏嘑已倦里正醉，擦泪背人还涤器。明朝欲酒姑勿譁，正恐突隳惊阿家。
　
　　春波堂小饮怀棠湖旧隐

　　平生到处西湖长，眼底波光日日新。图在辋川非旧隐，梦回笠泽是前身。一江细雨欹青菊，莴里雄风起白苹。独立苍茫动归兴，钓矶须理未垂纶。
　
　　炎暑今年特地奇，不妨湖上访清漪。长堤步屟谁堪拟，高阁凭阑我总宜。唤客黄鹂穿柳度，猜人白鸟映荷窥。衰翁病鼻难禁热，且倩西风自在吹。
　
　　约客春波督参刘郎中方赴高紫微之集道间相值不容留戏赠二首

　　春波堂上倚栏干，一曲楼台晻霭间。野衲再寻行脚债，钓蓑聊寄赏心闲。燕低欲舞影翻水，鸟倦知还云在山。匹似棠湖尽堪住，绕檐只欠翠螺鬟。
　
　　锦帐星郎油壁车，紫微花下醉流霞。箫鸾东引瞻风驭，池凤西游赋日华。蓼岸半红秋渐老，柳堤仍绿约犹赊。一尊更趁莱衣彩，河汉还乘八月楂。
　
　　与高紫微雪溪饯客虽已预盟然坐次予每居上为之踧[Z107]寄此见意

　　碧梧正耐雪溪秋，况是西风送客舟。华宴虽思奉婪尾，粗官何敢作遨头。达尊谅识诗囊意，负约仍输酒斛筹。想见尊前列红袖，可怜无分听《梁州》。
　
　　秋夕有感二首呈督视参政

　　汤汤南纪重喉衿，纵敌年来患已深。七十万家财与力，六千里地古犹今。薇屯正自忧无给，桑土当思彻未阴。用力愈劳工愈寡，相公试察此时心。
　
　　老去工夫在一丘，解骖重使借前筹，忧关王国漫腾口，事为他人常压头。蚁穴溃堤犹未计，鲋车涸辙若为谋。恩波况是如天阔，早放棠湖理钓钩。
　
　　九江霜蟹比他处黑膏凝溢名冠食谱久拟遗高紫微而家僮后期未至以诗道意

　　庐山孤负目不吃螃蟹孤负腹昔人句也
　
　　君不见东来海蟹夸江阴，肌如白玉黄如金。又不见西来湖蟹到沔鄂，玉软金流不堪斫。九江九月秋风高，霜前突兀瞻两螯，昆吾欲割不受刀，颇有苌碧流玄膏。平生尊前厌此味，更看匡庐拂空翠。今年此曹殊未来，使我对酒空悠哉！旧传骚人链奇句，无蟹无山两孤负。老来政欠两眼青，那复前筹虚借箸。只今乡国已骏奔，军将日高应打门。流涎便作麹车梦，半席又拟锺山分。先生家住岷峨脚，屡放清游仍大嚼。襟期尽醉何日同，试筮太玄呼郭索。
　
　　以螃蟹寄高紫微践约侑以雪醅时犹在黄冈

　　前朝无蟹惟有诗，亦复无酒供一瓶。今朝有蟹仍有酒，极目征帆更搔首。古来乐事夸持螯，赤琼酿髓玄玉膏。菊花吹英好时节，况是九日将登高。旌旗半江笳鼓发，不作诗人淡生活。待君净洗沙漠尘，归趁看灯更奇绝。自注：蟹至正月重出，俗谓之看灯蟹。
　
　　闻韩正伦检正挂冠感叹故交怅然久之偶成

　　恩门小简写门生，六载交情老弟兄。一念吹毛牙角讼，十年握手肺肝倾。酌贪谁饮南渌水，敌怨人谈北府兵。空券更怜蝇笔误，却因误处得分明。（自注：正伦向在京口，每折简，必以恩门见称。子为漕时尝举之。）
　
　　至鄂期年以饟事不给於诗己亥夏五廿有八日始解维雪锦夜宿兴唐寺繁星满天四鼓遂行日初上已抵浒黄洲几百里矣午后南风薄岸舟屹不能移延缘葭苇间至莫不得去始作纪事十解呈旧幕诸公

　　雪锦亭前水接天，晚波如縠放归船。新诗开务从今日，此是江行第一篇。
　
　　离歌已尽沙头玉，夕照初翻浪底金。自是晴鸥无六月，半江雪片涌波心。
　
　　萧萧衰发倚西风，两岸青山尽识侬。东去西来缘底事，只应添得一龙锺。
　
　　一江涨碧碧於蓝，健橹鸣鹅舳正衔。才似过都空万马，又惊倚岸阅千帆。
　
　　宵声传柝重城闭，晓漏迷钟古寺荒。仰看繁星垂四野，不知身世变炎凉。
　
　　一瓶一锡一团蒲，到得今年一物无。桑下勿兴三宿念，古人不食武昌鱼。
　
　　葭苇延缘舞翠旌，白头吹浪又相迎。攀辕亦作留行计，莫道冯夷不世情。
　
　　昌黎久愿列三王，我亦曾亲翰墨香。惜别依依重回首，棠矶风月更思量。
　
　　赤壁江头白羽挥，鳜肥西塞酒同携。归期应在初弦月，家住康山西复西。
　
　　人生邂逅适相忄又，一曲高歌行路难。频寄诗筩君勿厌，种花持钓是闲官。
　
　　夜过寿昌

　　风云八字护城隅，楼殿崔嵬想帝居。曾侍金舆惟石马，幸因玉玺记铜鱼。千年鼓角声犹壮，四塞河山恨未祛。麋鹿已游人事改，何人曾读辅吴书。
　
　　望樊口怀陶士行

　　昔年老子恨婆娑，未付其如印传何。吴苑关心春日少，湘江回首暮云多。可无司马亲封钥，自是将军老枕戈。我亦新来了官事，正输一舸弄烟波。
　
　　三江口过舟时方四鼓

　　棹鹢收金柅，钗虫缀玉缸。地邻今七泽，名袭古三江。岷漾虽分派，荆扬却异邦。晨光犹末发，早认白鸥双。
　
　　寄王料院铎

　　炯炯青灯对拥炉，掣铃夜半读边书。风烟解使寸心折，霜雪顿侵双鬓疏。已事勿言穿塞马，历官可叹上竿鱼。勤劳似此天应报，我□锄犁一任渠。
　
　　一叶扁舟兴浩然，笔床茶灶旧因缘。帆归西塞秋风外，人在南楼夜月前。情不自由君忆我，老无所用我知天。何时见易园中路，拂石携壶同醉眠。
　
　　初还故居

　　元是庐山莫逆交，宫亭西畔著衡茅。盟鸥似怯经新浪，怨鹤还知宿故巢。一沼种莲衣可制，万竿脱箨杖轻敲。不须海若犹然，笑乞与杯堂乐芥坳。
　
　　集喜二首

　　鹊噪庭前木，蛛翻檐畔围。双莲瑞明月，万柳舞晴晖。宿鹤迎风袂，盟鸥认雪衣。物情同一喜，应为主人归。
　
　　水面开新皱，山容散宿颦。松巢猿已识，花径鹿初驯。云倦随归鸟，风清似故人。逢迎真不暇，谁作近前嗔。
　
　　病中有感四首

　　欹枕目双炯，触屏肠九回。玉虫迷眩雾，银鹿伴饥雷。清梦虽惊隔，丹心未猝灰。青萍聊把玩，尘匣为谁开。
　
　　一载为官忧，文书每压头。枕铃常警夜，筑甬更惊秋。倦岂因心至，闲常与病谋。息肩仅旬耳，二竖欲何求。
　
　　秋近夜初长，开窗病骨凉。心惊嫠妇叹，肘系越人方。动帐风侵几，窥檐月在床。呼僮然粥鼎，我欲待晨光。
　
　　积病渐成衰，情知老见欺。眵昏先掩卷，肩竦不关诗。行圃须人助，登楼怯步迟。经年早知倦，况复隔年时。
　
　　太行道

　　太行羊肠坂九折，云黑风乾尺深雪。堇泥道滑木叶寒，辘辘车声行复歇。华山有马久脱辕，归来牧野经几年。一从仓箱事居积，聊以知道烦长鞭。前车已覆覆道左，天井关头夜明火。后车趣驾开井陉，唱筹仍复催连营。关山青草春二月，单轨一冬曾结辙。鬃颓毛落双膊高，引领皮穿眼流血。去年搏手双拳空，今年三月甬道同。可怜驽力不敢惜，辕下亦觉盐车通。君恩天大示弗服，野已甘偕觳觫。感恩伏枥饱秣刍，犹为太行忧后车。
　
　　长门怨

　　惊风不成雨，行云去无踪。妾生三十年，著籍长门宫。宫车辘辘春雷晓，明星初荧绿云扰。增成丙舍争迎銮，惟有长门闭花鸟。黄门开玉匙，画史图蛾眉。金铺振琼钥，玉秀生铜池。朝阳才回金屋在，转盼不堪人事改。入宫已作郑袖啼，出塞那知延寿卖。花残鸟语频，长门春复春。花鸟易惊老，况复门内人。东风动地夜来恶，万翠千红绕帘幕。当熊自有匪石心，肯顾班姬秋扇薄。长门勿轻怨，视此箧中扇。白华兮绿衣，自古兮有之。
　
　　病中散步四绝

　　一年无病缘官事，一病兼旬为燕居。自是素餐天所厌，可能竖子解乘除。
　
　　朝随粥鼎蝉腹润，夜掩书帷鳏目眠。无奈暑威侵病骨，起来搔首斗垂天。
　
　　平头奴子初茸鹿，利口啬夫双部蛙。二物何关人静躁，不妨卧听步随车。
　
　　绝怜倦翼晚风高，解绁归来得故巢。物态随人也欢喜，游丝不住舞螨蛸。
　
　　荷花盛开以病旬馀不至亭上偶成二唐律

　　病襟佣策杖，天镜恰开奁。青盖迷前浦，红妆闲曲檐。藻窥知鹭下，萍破识鱼潜。会看吴公阵，宫蛙奏晓严。
　
　　好在中孚泽，犹横未济舟。掷金随柳舞，跳玉趁莲讠区。埽榻方思士，钩帘也觅侯。病夫均一笑，此意本无求。
　
　　予归未省松揪将以初秋望前泛湖之龙门已戒舟舰而连夕雨作不见月因赋天问二章

　　拟放平湖月下船，棹歌中夕发长川。苹风好为云开幕，兰桨不妨人扣舷。猿鹤候迎将晓日，鱼龙悲啸未晴天。玉川塌额金沙上，阊阖封词漫一贱。
　
　　小心风伯紫宫回，眼看银蟾海上来。玄豹又成漫谷雾，断虹犹作隐山雷。便教雨积三时害，未信晴无一日开。待试平生补天手，为君明镜再安台。
　
　　秋夕有感

　　早岁骊车拥汉关，忧心耿耿日凋颜。秋成正望狼烽急，夜枕不禁鱼目鳏。三仕古犹关喜愠，万金今不博安闲。回思此日一尊酒，只合常居木雁闲。
　
　　寄李微之秘监

　　棠湖浩荡有盟鸥，塞上归来赋叶舟。范蠡功名付西子，庾公风月自南楼。不虞绕指柔百链，已幸安心老一丘。从此书来访生死，汉阳烟树隔吴头。
　
　　送高江州将漕江右

　　猎猎英声世少双，两年乡国望麾幢。才猷牛蔡四库本作刃，小集作綮硎初试，笔力龙文鼎独扛。风节又新唐十道，恩波仍浃禹三江。澄清何事先经济，尚使尊贤志未降。
　
　　昔日东州看阵图，武昌陆续拜鱼书。我归旧齿邦人版，公去新乘使者车。但愿世官居鼎鼐，从教野老自犁锄。西风鸿雁方遵渚，时有音尘接单庐。
　
　　得陈元履家书六言四首

　　病骨经秋易怯，人情比日多疏。惊起打门军将，传来置驿家书。
　
　　老病两无世用，谋谟百不如人。喜见东床论事，谁言下榻生尘。
　
　　安问经时落落，边声镇日摇摇。寄贺塞翁马失，决疑天老龟焦。
　
　　窥户几回鹊喜，绕阶一夜蛩吟。痛饮政须似旧，安居且愿如今。
　
　　观物四首

　　△蛩
　
　　春蚕缲茧白如霜，机妇停机待天凉。井蛩一夜秋已至，寸丝千结萦柔肠。催租吏嚣翁媪怒，裘葛未成心转苦。篝灯促织永夜忙，悔杀比邻日长语。
　
　　蛙

　　鸣蛙恰恰地底鸣，池泉深澈池草青。秧田正枯须水活，龙骨车翻蛙不惊。在池固合忧涸鲋，鼓吹未妨明月步。可怜强聒将何为，到底官私不关汝。
　
　　蝉

　　乱蝉凄咽下复高，逢秋辄作升木号。老夫触热思静卧，夕阳畏见声嘈嘈。客来画册夸莫二，伐木驱蝉蝉不至。不辞来岁无繁阴，正恐先为斧斤费。
　
　　蚊

　　啬夫利口工噬肤，纤腰萤尾不受驱。不知一噤何所苦，拍拍攘攘歌且呼。清晨出帷昼藏隙，正是袢蒸炎暑日。但愿凉风即日来，且为苍生膏血惜。
　
　　闲居六咏

　　△早起
　
　　五夜玉绳转，双轳金井寒。背人蚊作市，欺梦蝈鸣官。竹迳风初度，松梢月尚团。踞龟犹汗漫，何计觅乘鸾。
　
　　午睡

　　东日平明际，北窗高卧时。五经方坦腹，百虑且伸眉。蕉覆从疑鹿，槐安更猎龟。觉来还一莞，七碗玉川诗。
　
　　昼闲

　　用关无用地，才与不才间。万法因心起，几人如我闲。床头看黄卷，屋外尽青山。隐几逌然笑，何人战触蛮。
　
　　晡饮

　　闲居欣少事，燕坐觉无营。炎暑鏖天阵，驱除须酒兵。勿嫌晡日杲，自有晚风清。堪笑竹中饮，终成七子名。
　
　　晚步

　　抱病游从少，居闲醉醒频。心怀喜无事，脚力尚随人。野径经行地，园亭自在身。不妨归步晚，长趁月华新。
　
　　夜坐

　　一窗凉浸月，四壁息闻雷。铜漏水仍滴，金炉香未灰。徘徊听蛩远，熠燿原作燿熠，据四库本乙逐萤来。看剑挑灯久，谯城角引梅。
　
　　贺高中书兼崇政殿说书

　　欲议通三府，高名动四聪。凤池仍旧渥，虎观册新功。昼日槐方翠，秋风枣已红。直须先抗议，莫待入云中。
　
　　日月熙明地，风云际会辰。紫宫瞻象逼，丹扆喜情亲。逊志贤谟在，仔肩圣德新。耕莘须负鼎，从此学而臣。
　
　　张孝显晨访懋忠堂因拉陈升可王囦道同饮径醉卧小阁醒则晡矣戏呈诸公

　　凌晨有客来款门，盥栉下榻呼冠巾。怪生鹊喜绕庭树，迎客不但填河津。清尊湛湛开北牖，颐指市奴骏奔走。烹鲜煮饼罗朝盘，苜蓿阑干岂无有。一杯两杯叱先驱，群羊入梦撞瓮菹。三杯四杯舌底滑，阖坐牢辞辄投辖。共言卯饮夕不同，能使终日长冬烘。一朝便废一日事，除却投床百无技。老夫笑倒绝冠缨，人生无日无经营。经营至竟有底成，谨閟此舌君勿评。直须大噭五六七，不醉不扶毋返室。高眠一枕醉复醒，莫管今朝更明日。
　
　　吴季谦侍郎送家酿香泉绝无灰得未曾有戏成报章

　　义丰爱酒憎官壶，日长忍渴呼酪奴。自言畏灰如畏虎，有酒不向官坊酤。当家香泉世无比，米洁麹甘醇且美。酿时不著一点灰，满酌寒泉挹清泚。小槽滴沥竹笕承，冰渠夜溅真珠明。一泓澄澈玉无底，满瓮盎盎春风生。醒成不肯饮俗客，浇著柴桑旧时宅，共此千年醉眠石。更将馀沥走马军，来注吾家老瓦盆，许我自饮不许分。老境宦游环轨辙，官酒遍尝随地别，何曾见灰能作孽。饥来一腹大于蝉，鲸呿自觉吸百川。是灰是酒俱不辨，岂问他州并异县。今夕何夕翻露浆，扣壶一洗灰上肠。君不见柴桑于酒特寓意，相逢不择贱与贵，要是醇醨均一致。汝阳后来帝家子，路逢麹车不知味，流涎正复何所谓。贫为田舍富天宗，遇酒随饮莫适从。岂如仙家居义丰，无怀自与造化通。彼燧人氏初何功，酬君三语将无同。同不同，君信否？黄花飘香石耐久，明日山行且携酒。
　
　　珊瑚

　　铜柯凝异质，铁网坠层渊、海雾夜涵润，山霞朝欲然。绿鬟尚欹枕，乌帽称呜鞭。勿为毛锥子，日兴靡万钱。
　
　　无题

　　秋水芙蓉试早妆，半轩微雨洒鸳鸯。细腰正欠酬金饼，奋翼何堪卸玉梁。发鬒钗横人在牖，绳低斗转月侵床。无情花影云来去，都做一天风露凉。
　
　　馒头

　　几年太学饱诸儒，馀伎犹传笋蕨厨。公子彭生红缕肉，将军铁杖白莲肤。芳馨政可资椒实，粗泽何妨比瓠壶。老去齿牙辜大嚼，流涎聊合慰馋奴。
　
　　小墅桂花盛开与客醉树下因赋二律

　　旧游曾赋小山篇，浪蕊浮葩总逊妍。金粟同瞻黄面老，玉枝争拥碧霞仙。化身瑞相已百亿，匝地香风更大千。无量现前金世界，倦翁又结醉中缘。
　
　　黄金涌出碧檀栾，消得充庭舞广寒。露蕊移将天上种，云阶借与月中看。扶疏清影立黄鹄，匼匝满庭翔翠鸾。吹彻玉笙正凉透，香风万斛夜漫漫。
　
　　雨中观庐山

　　雨里观山夏不同，何须九叠看屏风。紫觚坛上排苍璧，青步障边铺翠茸。谷锦未回晴日照，衣绡聊借淡烟笼。只今万木添红缬，更倩青霜染晓枫。
　
　　半生每负看山眼，此日真成带雨游。欹枕有无疑欲暮，成峰横侧总宜秋。耳喧似厌泉呜咽，腰系不妨云去留。明日新晴马蹄放，直须三峡看龙湫。
　
　　约吴季谦山行书来问期戏答

　　连朝积雨快新晴，雨后青山眼倍明。大路岳莲聊戏马，西园池柳正啼莺。已拚一醉从金诺，共听层渊喷玉声。月里青山尽清绝，可怜偏照国西营。
　
　　观芙蓉有感

　　芙蓉城边观芙蓉，开时淡白蔫深红。新晴著人过于酒，聊与老面回春风。少年白貌岂长好，花落花开不知老。老来会有少年时，对酒不饮将何为。
　
　　邵伯温闻见录载范忠宣帅庆阳时总管种诂无故讼于朝上遣御史按治诂停任公亦罢帅至公为枢密副使诂尚停任复荐为永兴军路钤辖又荐知隰州公每自咎曰先人与种氏上世有契义某不肖为其子孙所讼宁论事之曲直哉予在山中读书偶见此书而表之

　　君不见孔融昔日见李膺，百世尚以通家称。又不见孔融后来荐鸿豫，卵翼方成比行路。北海平生开酒尊，未应宾客皆若人。倘令同德更比义，华胄肯以遥遥论。世间麟凤杂枭虺，人事会逢总如此。高平丞相本大贤，尺璧那容寸瑕指。一朝世讲青涧种，转头不记龙图公。蝈鸣乱磬蝇点素，丞相襟量沧溟同。归来端委庙堂上，一眚不捐三世将。自言曲直何必拘，愧死老奴作何样。吁嗟此辈何代无，高平堂堂真丈夫。邵家闻见订千古，寂寞涧城坟上土。
　
　　赵季茂通判惠走笔奉和

　　病懒两相宜，闲吟九日诗。江山虽旧隐，泉石是新知。不分黄花老，从教乌帽吹。白衣浑未至，醒眼欲何为。
　
　　山行事事宜，酒兴富于诗。云锦工何用，风帘酒圣知。囊空须共赋，笛好爱孤吹。斟酌苍茫咏，凭高漫尔为。
　
　　晴佳雨亦宜，云黑又催诗。静处景俱胜，闲中趣自知。攀条随客嗅，卷叶看儿吹。世事只如此，吾今何所为。
　
　　天巧与天宜，雕镘焉用诗。冥鸿吾自爱，隐豹彼何知。牧笛方堪听，胡笳不奈吹。伤时烛之武，老矣不能为。
　
　　己亥八月廿一日除书予拜太平兴国宫祠官呈赵季茂

　　世间何物最是闲，司谏拂衣归华山。倦来忘记看不得，依约此语祥符间。终南捷径奉本错，老子新司紫元钥。官家雇我作闲人，有酒醉呼端不恶。岁糜廪粟月俸钱，豢鹤有料芝有田。人生何必待有用，我老得此宁非天。君不见当年把臂龙图上，司谏放归元未放。又不见倦翁山行醉复醒，说著拂衣今亦忘。
　
　　奉寄何正父总干

　　经旬习懒惯山居，不写城间一字书。把菊见山新趣倦，泛莲依水旧交疏。无心是处友麋鹿，有客寄谁烹鲤鱼。见说近来军食足，不妨诗卷访犁锄。
　
　　山中奉寄通判杨宗博

　　多病山中客，无人傍酒樽。与猿分橡子，为鹿长禾孙。白昼云归屋，黄昏雨打门。忽怀杨司马，烟霭隔重阍。
　
　　九月十三日始就郊墅拜宝谟阁直学士提举江州太平兴国宫之命

　　槐影西清舞翠鸾，竹宫高接五云环。职陪温洛图书地，名在元封卜祝间。昼访未承龙阁问，晨香犹厕羽衣班。祠官到处无公事，且听松声老此山。
　
　　茶花盛放满山

　　花容缜栗露冰肤，消得脂韦酪作奴。叶底绽葩黄映玉，枝间著子碧垂珠。洁躬淡薄隐君子，苦口森严大丈夫。便合味言归隽永，移根禁篽比青蒲。
　
　　九月十四日夜月明如昼敬想合宫竣事志喜而作

　　纤尘不动月流空，云绕昆仑想合宫。蝉冕侍祠三事列，鸡竿赐赦九州同。裁仪丙己尊容典，肇祀庚寅识圣功。田野老臣察天意，夜深频起候西风。
　
　　将游太平宫小诗呈赵季茂

　　圣治峰前松桧寒，旧游从此解归鞍。著身泉石无心客，主掌云山正额官。老去隐居居紫府，新来杂压压黄冠。门东曾有刘仙洞，剥藓携筇试扣看。
　
　　螃蟹

　　无肠公子郭索君，横行湖海剑战群。紫髯绿壳琥珀髓，以不负腹夸将军。酒船拍浮老子惯，咀嚼两螯仍把玩。庐山对此眼倍青，愿从公子醉复醒。
　
　　闻画眉鸟声戏作

　　木杪幽禽巧语新，何时曾记得名因。样传京兆成双妩，人指渔阳开小颦。尽许如簧啼白昼，未须对镜学青春。山中有叟嗒无语，短褐庞眉更笑人。
　
　　小春六花

　　△绿萼梅
　
　　晚秋过了小春催，放尽山家绿萼梅。东阁渠关诗兴动，南枝先放暖风回。素裳肌透未融雪，碧带色欺初晕苔。惆怅东篱正岑寂，重阳消得满园开。
　
　　茶花

　　万峰落叶木槎牙，春色初回垄上茶。浅蕊黄金韵栀子，嫩容白玉沁梨花。西风凝露才成颗，北苑喊雷应未芽。苦口味言终有益，莫将容悦比浮葩。
　
　　芙蓉

　　人道秋来不似春，芙蓉特地张吾军。红妆绿水照清夜，彩仗青旗朝大昕。吴阵绮罗千队拥，秦川锦绣五花群。可怜倚袖清霜早，日薄云轻醉未醺。
　
　　小桃

　　霜晴著物利于刀，漏泄阳和是小桃。春色已看九重醉，秋风不管十分饕。青枝似惬乌栖月，红浪不翻龙化涛。秾艳自同时节异，夫君于此见清高。
　
　　黄菊

　　花时已是过重阳，翠干重开满地黄。不为晨晖借颜色，要将晚节看芬芳。宅边岂必白衣至，瓮里不妨红友香。唤起闲情老元亮，颓然一醉答秋光。
　
　　李花

　　一枝眼底物华新，翠袖清霜更可人。靓色不须夸缟夜，韶容聊复返青春。日烘有意姿仍洁，露洗无言态更真。不趁繁华更孤迥，为君唤起雪精神。
　
　　太平宫遇雨

　　山居五旬晴，山行一日雨。太平咫尺间，千里隔跬步。黄泥深三尺，风声更号怒。谁语逋客知，山灵倘留汝。
　
　　以庐山所产天花蕈冬笋玉延饷赵季茂通判

　　已认山家作当家，与猿分栗雀分茶。气先十月地抽笋，光现五台天雨花。幸有玉延炊夜月，肯令绣谷咽朝霞。凭君试隽山中味，却较闲忙定不差。（自注：天花蕈出五台山，俗传文殊来现光相所及即生。今庐山或有之，而极难值，天池，亦文殊之居也。）
　
　　葆清值雨

　　松竹锁灵宅，尘埃了不侵。洞龙随剑吷，槛鹤识琴心。路指三峰近，山通一径深。壁间少年字，陈迹不堪寻。
　
　　十一月十五日忽苦舌疡甚不能饮食惫卧一榻戏成

　　君不见东坡昔步虎溪月，夜听溪声广长舌。溪声不断流不枯，此段磊落真丈夫。一生吾伊抚喑呜，嗟哉三寸予岂无。公子捂绅陈礼法，枕麹无思噤如蛤。辩士说客谈纵横，叱牛惟解供力耕。尔来更自作奇痛，昼苦吟呻夜妨梦。伏床啜粥淋漓浪，脔肉持将堪底用。太仓受禾三百廛，大官烹羊俱鼎膻。瀛洲给膳称学士，饱食端居今六年。生□元不负此舌，欲办一奇了无说。更憎此舌工负予，乃复累我七尺躯。鸱夷植载鸬鹚杓，向口低眉辄前却。齿牙助桀复摇落，误杀流涎孤快嚼。仰天大笑绝冠缨，舌兮腹兮谁重轻。
　
　　宿溪声阁望香炉峰偶成二律

　　阅历烟岩古，琮琤雪涧横。海潮秋八月，山雨夜三更。肯作随流想，难忘漱石情。壮怀徒激烈，聊复以诗鸣。
　
　　庐峰三万丈，鸟道度嶙峋。宿雨留前躅，清风绝后尘。谁怜石楼客，同是玉阶人。谢屐须乘兴，千年草木春。
　
　　谢赵季茂海错二律

　　珍殽惟错远持将，赖有诗情合得尝。明月擘蚶分瓦砻，晴霞浴鮆露珠房。鰂乌鮆白螺开厌，蚷紫虾红鳔挟肠。雁断闽山归未得，把杯犹忆少年场。
　
　　苜盘朝日照蓬蒿，消得长吟赋老饕。喜见监州有螃蟹，未须学士议车螯。案鲑三九漫青韭，斗酒十千无白醪。应为近来诗思少，故将饮兴发风骚。
　
　　己亥十二月十七日堂帖被召感恩二首

　　九天驿骑下弓招，葵日丹心识就尧。鸾凤正应在阿阁，鶢鶋何事享《箫韶》。丘园有分容逋客，海岳无裨隗圣朝。老病不堪心力倦，甫田勿叹莠荞荞。
　
　　归来三径脱尘靸，两拜除书下玉墀。圣泽云天何以报，臣心铁石未全衰。马蹄已负驱车愿，鸿羽难胜渐陆仪。愿把一犁祝膏泽，康衢击壤乐清时。
　
　　香蠃

　　金相玉质介为裳，一骑红尘自远方。籍挂众香椒桂国，身居大海水云乡。丁赢荐醢体犹具，甲煎流芬名未亡。举帨便应酬一醉，尊前风味试平章。
　
　　病中未能访邓德载督参大监戏赠二首

　　昨朝华宴想清欢，今日床头未整冠。已恨酒肠孤夜醉，更惊病鼻怯春寒。多情条脱参差是，一抹琵琶错杂弹。老眼眵昏正无绪，炉芗烬冷对蒲团。
　
　　老来病是恶因缘，白昼明窗思俏然。欲住又倾连夕雨，半醒似醉困人天。近拈吟笔尘欺砚，远想江楼浪拍船。满院杏花红欲放，何时长笛醉风前。
　
　　春晴将游玉渊践吴季谦待制冯可久武博山行之约先走长句

　　康庐三万丈，下有神龙渊。旁联玉井并，仰溯银河连。层崖积冰雪，断岸藏风烟。崔隤五老峰，进泻三峡泉。鲸鲵碎紫雾，螮蝀开青天。脉疑海眼近，寒入山骨坚。涧草摇秋晖，谷花发春妍。其间地布金，到处题标璇。大哉象教尊，俨若螺髻仙。巍巍南宗柏，湛湛西方莲。总持包万法，卓荦栖群贤。慈心鬼神仰，显迹今古传。远令千圣境，容此一席颛。我昔宿命通，曾结它生缘。尝闻祖师隐，上应帝释躔。清宵珠石陨，白浪星湖边。至今澎湃中，常欲光景燃。当时初卓钖，如昔睨采椽。浮云常抗志，立雪思比肩。壮怀凌九叠，浩气涌百川。山水为高深，志节争后先。永言萦俗累，兹游经几年。犹想谢公屐，同整刘琨鞭。桥梁识昨经，岁月惊旧镌。盍簪有耆硕，授馆许款延。牛耳盟屡寒，马头月方圆。便思供糗餐，更拟焚兰荃。先寻遗民盟，吹迹绣佛禅。策杖挂钱去，拂石看山眠。归来庐山南，三士同陶然。
　
　　奉赓赵季茂雪中感兴

　　晓雪初明瓦，春云密布空。酒惊蕃鹤远，诗坐灞驴穷。访戴无嘉客，和陶称倦翁。应怜四十韵，衣带贺年丰。
　
　　病中午后登山闲步遥见园亭有翠帟张澜处久而识之为张孝显成趣轩盖与缇屏油幕高会予病不得冲宴怅惘移时因以中孚泽所网鲜鳊侑以棠漪家酝并成四绝呈在席诸人

　　九折登山倚瘦筇，杏蹊眼缬早冬烘。翠云遮断神仙客，不许其间著倦翁。
　
　　蒲山桃李闹红霞，曾约香山白鹿车。堪笑东风欺病客，搀先且到别人家。
　
　　小池玉尺跃清波，病不开尊奈尔何。更倩棠漪吹柳岸，为君小发醉颜酡。
　
　　冲席丞郎酒斛筹，不关无面见春鸥。五鲭见说妨斋禁，留待明朝大白浮。
　
　　戏作呈赵通判胡教授张总干

　　人言春游无不好，一日宴客三日饱。翁言此语特未定，一日宴客三日病。人生所愿筋力强，问花访柳同壶觞。老夫岂无少年狂，胡为兀兀坐一床。忆昔少年事宾友，常有清尊湛东牖。稍长便不论升斗，才对白衣辄搔首。东来三辅西陪京，二十四桥夸广陵。万椽红蜡槌画鼓，醒处传杯醉中舞。何尝一日不春风，酒光花艳诗兴浓。兔肩鹿腔坐据熊，急雪打面看雕弓。笑谈千古一吷中，眼底顿觉四海空。可怜芳草长边路，年少堂堂背人去。欢筵徙废管与弦，粥鼎相随朝复暮。塞砧街鼓总愁听，凉月花宵等虚度。前旬作意趁万红，沈霪积雨仍多风。中间一日稍晴意，药裹关心复思睡。无毡坐上老相如，昔时依幕今题舆。三君笑谈忽舆俱，使我舍策忘其躯。须臾把酒舌底滑，席地幕天醉乡阔。明朝奇祟那可言，闭院重寻旧生活。回思北海酒不空，料应多病过于侬。坐客常满更可疑，华佗已死将谁医。
　
　　睡起三绝

　　睡起东窗日已红，扶头宿酒未惺松。南阳一梦何关醉，自爱终身作卧龙。
　
　　天色今晨已放晴，鸟乌亦觉有欢声。幅巾自是便疏懒，饭了花间取次行。
　
　　五更展转待晨光，到晓瞢腾入睡乡。却是金门早朝客，千金不博枕中方。
　
　　予园泰堂之傍有奇石小□有洞箭括有门车箱有谷高广虽不袤丈而嵌空之势宛若飘动暇日独坐对玩移晷因赋

　　池边历平蹊，果下动游鞚。一笑未必领，万象徒目送。渊渟历危槛，目景眩华栋。闲情晻不舒，倦思悄如瞢。忽惊鹊噪檐，恍类鸡发瓮。坐开苍玉壁，平揖青瑶峒。畴昔果安在，奔走比岳贡。仰观箭括门，广宇豁晴雾。右开车箱谷，盘道陟微衕。中天隐日月，遥海插螮蝀。居然袤丈间，有此具美众。老夫生平嗜，酷好泉石弄。天巧谢斯削，人为护搏控。尚忆三神游，俯记十年梦。踞龟曾食蛤，骑鹤更笞凤。觉来海山苍，倏见雪宝空。便疑势蝤崒，独欠波澒洞。捧罂喜对酌，岸帻发孤讽。此兄定绝奇，吾意当折衷。一笑问阿章，试与评伯仲。
　
　　新荷出水

　　贴水初翻紫玉团，忽惊矗立傍阑干。瑶池七日来青鸟，玉监孤奁舞翠鸾。晓露走盘珠颗莹，晚风刮盖雪衣寒。从今十丈开花面，太华峰头更一看。
　
　　排湾遇风对岸即彭泽旧县二首

　　隐约山藏雾，砰<石訇>地起雷。黑风吹海立，白雨过江来。齐乐正应尔，沛儿安在哉！雄雌谁与辨，试上楚王台。
　
　　岸上芦摇首，门前柳折腰。千年已陈迹，四海又惊飚。宿翳何当净，高风幸未遥。柴桑那可见，身世且漂摇。
　
　　便风经雁汊宿荻港是日舟行四百里三首

　　近岸千帆掣，雄襟一昔舒。云程排沸浪，风御翼澄虚。块历过都马，波翻纵壑鱼。经旬叹淹滞，此理盍乘除。
　
　　羊角搏扶日，鸿毛遇顺时。天心应有为，吾道复何疑。岸燎开戎捷，矶神助好词。倚樯聊一笑，且试楚襟披。
　
　　瞬息四百里，经行三十年。此时真缩地，当日信梯天。岸过人回首，山浮浪驾肩。望尘何足羡，御寇正冷然。
　
　　入芜湖港过吉祥寺

　　昔时曾访后山松，天道那令霸业穷。夹岸人观新太守，拥门僧认旧诗翁。隐矶漫指六朝事，鲁港尝淹五宿风。从此片帆湖际去，只应日在瑞云东。
　
　　东坝以里沿岸人家皆对门植苇于小屿不晓其旨漫成四绝

　　岸傍几曲住人家，浅屿排门种荻花。纵使秋声常索索，断无司马听琵琶。
　
　　万里江滨长野芦，西风元不费工夫。两京荠菜论斤卖，耳目由来喜所无。
　
　　北都旧产无淇竹，见说园池芦苇多。涨绿不妨夜来雨，更须别浦听鸣荷。
　
　　曲江西畔锁离宫，细柳新蒲日日风。想见千门映春绿，君王未见碧成业。
　
　　三塔寺寒光亭张于湖书词寺柱吴毅夫命名后轩

　　竹里逢僧院，残碑不记年。雁题三崒堵，龙化两魁躔。宝正号应纪，元丰墨尚鲜。寒光定何似，谁放五湖船。
　
　　渰中水浅舆从下水肩舟

　　水面平如砥，湖心浅不波。驾肩同作楫，袖手莫谈河。不见成桥鹊，空传度碛驼。劳生正应尔，空愧白鸥莎。
　
　　嘉定丁卯予守槜李召还郡人见饯于三塔湾偶至此寺因名有感

　　往年曾佩双湖组，古刹犹题三塔湾。堕雁重寻湖浩渺，断虹浑记水回环。两州隔涉名无改，二纪栖迟老复还。病衲虽无分别想，经行莫作少年看。
　
　　去岁五月二十八日发雪锦亭以六月旦谒富池而行是夜始望见庐山今岁以此日正在湖渰中念岁月之倏忽惊道途之劳勚回首感叹二首

　　雪锦亭前夕照红，兴唐寺下晓闻钟。伤心楚水又经岁，回首吴云知几重。万里同盟只鸥鹭，三江啸浪忆鱼龙。如今且对湖光里，八九重开梦泽胸。
　
　　去年今日富池头，浩荡风烟卷雪楼。湖海百年双鬓老，荆扬两地一萍浮。河斜左界流清夜，云密西郊望有秋。通塞随时何必问，明朝又放溧阳舟。
　
　　病虎

　　长风吹谷白日暗，旷野人稀云黯澹。狐狸啸舞豺狼嗥，病虎妥尾行蓬蒿。天寒泉冻山骨高，皮枯髀痒霜爪搔。纷纷晴雪爬落毛，垂头帖耳身腥臊。群鸦槎牙噪古木，燐火半青新鬼哭。走麕过前不能逐，目视眈眈蹲朴樕。毛风血雨天地肃，何日跳踉看食肉。天生万物有盛时，当年一啸天助威。坐看云起行引儿，当涂宁复论老罢。一朝老去守岩窦，落叶满山冰雪后。壮心空在筋力疲，寂寞长饥眠白昼。古来豪杰多沈沦，不用为鼠皆若人。范雎折胁西入秦，内史长叹田甲嗔。可怜百兽为披靡，转顾不如圈中豕。男儿奋跲亦渠似，肯复虚为倚崖死。君不见南山白额曾报恩，墙头金枕投何人。
　
　　玉唾壶

　　古来玉唾壶，歌罢壶为缺。忧时一片心，常惜志士烈。鹈莹出昆吾刀，截肪温润如切膏。悲歌声动行云高，何爱一阕称世豪。马生冀州北，未省能伏枥。骨拳鬃秃刓四蹄，凤膺赭汗人不知。夕阳芳草顾影嘶，犹忆振鬛天山西。可怜岁华暮，万里瑶池路。盐车辘辘逾太行，夜然枯草昼服箱。上天振策无王良，徒有此志今未忘。荆山韫明月，良工斫不彻。抱璞昔三刖，曾泣卞和血。既斫复毁不可磨，尊前对酒听浩歌。唾壶虽缺璞更多，骐骥不生奈老何。
　
　　泥行终日至晡始抵中桥

　　历尽清湾日已晡，断虹吹浪过平湖。儿痴不识中桥影，问道前山有雨无。
　
　　到得中桥一径斜，岸傍沽酒两三家。长年醉卧桑阴下，鼓吹犹烦两岸蛙。
　
　　夜宿桥岸

　　袅缆宿前湾，平芜泱漭间。舫移星在户，岸迥斗藏山。浅濑不胜揭，浮生何日闲。夜深闻过舻，知自溧阳还。
　
　　问道宜兴二首

　　买田阳羡说东坡，想见溪山胜概多。曾是中营夸绣帽，尚传遗庙锁雕戈。斩蛟义勇，人犹记，化蝠仙踪事易讹。我欲问津先访古，古灵题迹试摩挲。【自注：宜兴张公洞，洞刻古灵题迹。客有为予言，古灵后乃仙去者，末句故云。】粹仪夹绽盛花钿，人说先朝祀玉仙。罨画有溪春不老，炼丹无灶古空传。乞灵胜拟羞苹藻，养性何劳学汞铅。书阁苍龙应不远，为君重写白云篇。【自注：天申宫，夹纻玉仙圣母，章圣祷嗣之地。】
　
　　遇顺州

　　身世漂摇似转蓬，历湖经渰任西东。凌波小试桧松楫，宿露饱亲葭苇丛。两岸居然惊脱兔，一帆从此迅冥鸿。到头天意君须会，吾道区区端未穷。
　
　　寄江州赵倅季茂时过溧阳舟中正顺风张帆

　　庾公楼上凭栏时，一片归云费梦思。乡国情怀应念我，江山风月定分谁。青衫休为墓陵湿，紫气先寻牛渚期。好是初秋藕花候，蛾眉尊酒正相宜。
　
　　寄高建宁尚书

　　已分耕畦老一犁，天风吹梦入枯溪。谁怜北坨骑牛背，又踏东华放马蹄。槐绿不妨穿禁漏，枣红便觉动边鼙。归途愿请平戎策，政恐曹装趁诏泥。
　
　　张公洞二首

　　祚纪千龄运，名标二代仙。鹊鸣应徙地，蝠化已先天。风洞疑无底，丹炉信有缘。只应岩下弈，为我一跫然。
　
　　驴迹惊初践，鹰盘若有灵。石桥通便户，金钥锁朱庭。滴乳堪成像，登台仍刻铭。更怜国山字，真欲比云亭。
　
　　望北关门

　　万里云开端日明，雕甍遥接九重城。觚连丹凤红云绕，关度青牛紫气迎。新第千门俱改观，旧溪二纪漫关情。今宵且向桥头宿，又听冬冬打六更。
　
　　水乐洞

　　天下水乐洞，今归四姓家。台池闲日月，泉石痼烟霞。谁挈游人壒，还寻奉使楂。明朝重回首，清梦隔京华。
　
　　赵山二绝

　　驱车结束趁晨暾，水乐帘前共一尊。二十二年如掣电，软红依旧暗修门。
　
　　江南闲杀老尚书，自是承平一事无。送客折腰书脱腕，试从驼巘看灯涂。
　
　　洞霄宫

　　岧峣楼观锁新宫，十里清溪一径松。金榜奎章红日照，石崖仙影白云封。香残半掩凝尘榻，路转犹闻隔涧钟。四牡经行真不枉，玉渊初识洞霄龙。
　
　　洞霄宫良泓孙副官房

　　山比诗抄校作北复泓澄，幽房取次行。万峰随眼换，一勺照心清。坠露涵秋气，斜晖度晚晴。逌然还自笑，见易未经名。
　
　　九月八日桐川道中二绝

　　断云轻素□山腰，山下人家野水桥。小队旌旗空猎猎，不教闲趁酒旗招。
　
　　依稀九日明朝是，三径情知不到家。随分秋光关节物，桐川道上看黄花。
　
　　九日发广德至建平感事有作

　　西风吹著白髭须，嘉节催侬老道涂。无菊傍篱真漫□，有松扫迳故应芜。登龙路近心谁赏，戏马台成足已瘏。怅望杜陵正搔首，一枝不得赐茱萸。
　
　　梦尚留三桥旅邸

　　天上归来打六更，梦回搔首正瞢腾。玉霜初上三更月，绛彩犹明九市灯。声彻铜鱼催□箭，影斜金鹊在觚棱。帝乡东望重回首，佳气何时到五陵。
　
　　碧云亭晚眺二首

　　闲步碧云亭，寒郊弄晚晴。牛羊分暝色，禽鸟有春声。城柳风犹劲，溪梅冰共清。屋梁正残照，西望忆长庚。
　
　　岁华方冉冉，耕亩自闲闲。日落青枫浦，云平白苎山。夜城严警柝，昏鼓动层关。风露汀洲冷，惊鸿自往还。

沧浪吟集钞

　 
　　严羽
　　行子吟

　　行子在江海，飘飘靡常踪。有如芒砀野，朔风卷飞蓬。朔风无休期，飞蓬日千里。散落天地间，有宁复归理。胡雁西北来，一叫三徘徊。何时别沙漠，昨夜宿阳台。同群一相失，羽翮常低摧。人物有殊性，奈何罹此哀。
　
　　又

　　昨夜客游初，结交重豪迈。高冠湛卢剑，志若轻四海。白首悔前图，蹉跎天一际。寒冬剑门道，失路空踟蹰。深林聚豺虎，绝壁号猩鼯。雪深车轴折，征马惊啼呼。何当返故处，餐黍居田庐。泪下不能禁，肠转如辘轳。
　
　　我友远言迈

　　朔风卷秋树，白日寒无光。是时鸿雁来，四野何苍茫。我友远言迈，使我结中肠。如何携手欢，一旦成异乡。行旅有期程，游子多悲伤。置酒欲高歌，泪来沾我裳。四座惨相顾，征马亦徬徨。未知会面日，且复尽兹觞。
　
　　悠悠我行迈

　　悠悠我行迈，邈在天一方。道路无终极，时节异炎凉。路逢故里亲，挥泣问我乡。妻子别离久，不知今存亡。中原多白骨，城邑聚豺狼。远去无僮仆，思还绝饣候粮。寄语家中人，远行良可伤。
　
　　朝日临高台

　　朝日临高台，胜彼芳树闲。上有共栖鸟，和鸣何关关。尔乃慕俦侣，我胡独不然。良友在万里，邈然河与山。聚会岂不思，岁月倏已殚。未必无他人，要非心所欢。
　
　　仙游

　　忆读玲珑篇，来往虚皇阁。空见白芙蓉，秋风几凋落。昨逢紫阳君，共有丹台约。下视尘埃中，冠缨缚猿犭矍。世事行若此，悠悠复何托！
　
　　朝别简寂观，夜行石径溪。溪光照厓绿，月色正相宜。石上三道士，颀然好丰姿。或美金光草，或把珊瑚枝。恁风招素手，赐我一玉卮。叹我事远游，萧飒朱颜衰。长林孤月落，羽盖何葳蕤。童童乘之去，弃我忽若遗。明发闻无睹，但有青鼯啼。
　
　　瀑布似明月，上有石梁横。矫首望东海，正见蟾蜍生。扬辉天汉间，下照篷丘城。桂实几凋落，姮娥空闻名。咄哉玉斧子，不如白兔精。灵药不服食，执柯独何成。迢迢彩云外，谁吹白玉笙？竦身一长听，了若出寰瀛。
　
　　登豫章城

　　忧来不自得，登城望高天。寒云四面起，朔气下长川。脱剑且却座，君知心惘然。奈何平生志，郁抑江湖闲。凛凛秋风来，茫茫落日晚。长忧生白发，沈想忘朝饭。向来经济士，本自碌碌人。萧曹刀笔吏，樊灌市井臣。徒步取勋业，汉道为光新。我今何为者！飘飘去乡国。狂歌豫章城，醉卧风江碧。但取英雄笑，终惭倜傥生。名当以德载，事耻因人成。独酌还独酌，哀歌□寂寞。安得凌风翰，为君拂寥邈。
　
　　游临江慧力寺

　　舟中望古刹，川上移琴樽。隐隐林阁见，迢迢锺梵闻。列岫不离席，惊涛常在门。风帆与沙鸟，泛泛随朝昏。天高一帆挂，静室众香焚。烟起多近郭，鸦归无远村。松际上微雪，经声来暮猿。赏惟静者契，法对高僧论。安得息尘驾，永怀赡独园。明朝别此去，惆怅满松云。
　
　　山居即事

　　稍欣入林深，已觉烦虑屏。霜果垂秋山，归禽度岚岭。纷纷叶易积，漠漠云欲盛。涧底寂无人，松萝窅然暝。惟闻山鸟啼，月上柴门静。终岁寡持醪，延欢聊煮茗。群书北窗下，帙乱谁能整。
　
　　庐陵客馆雨霁登楼言怀寄友

　　终日坐汾淟，邈然无少欣。登楼一周览，始见万山群。微雨洗残暑，青天卷浮云。襟怀两廓落，朗若见夫君。见君君何在，顾影还独笑。吏非金门游，隐异沧浪调。江明秋月白，山空夜猨啸。徒事百卷文，未返一竿钓。留滞岂胜愁，非君谁与谋。水寒终赴海，雁远暂宾秋。举世不可语，犹当傲巢由。赠君三尺剑，永驾五湖舟。
　
　　别客

　　客鬓风霜晚，离亭鼓角闻。念君当此去，把袂不能分。衡霍连秋气，潇湘合暮云。愁心将落叶，向晚共纷纷。
　
　　出塞行

　　将军救朔边，都护上祁连。六郡飞传檄，三河聚控弦。连营当太白，吹角动胡天。何日匈奴灭，中原得晏然。
　
　　江楼夜月怀故山友人

　　昨夜江楼月，思君好断肠。猿声相应发，山色更青苍。楚塞来书远，闽关隔梦长。今朝看愁鬓，为尔半成霜。
　
　　有怀阆风山人

　　把酒忽惆怅，君今吴楚间。孤云随马首，风雨隔河关。心事竞何在，此行殊未还。空将百年意，泣向宝刀环。
　
　　怀南昌旧游

　　昨在南昌府，清游不可穷。杯行江色里，棹进月明中。楼笛吹晴雪，菱歌漾晚风。坐来怀旧迹，万里一飘蓬。
　
　　江行

　　暝色蒹葭外，苍茫旅眺情。残云和雁断，新月带潮生。天到水中尽，舟随树杪行。离家今几宿，厌听棹歌声。
　
　　塞下

　　鞍马连年出，关河万里赊。将军思报国，壮士耻还家。大漠春无草，天山雪作花。谁怜李都尉，白首没胡沙。
　
　　三衢邂逅周月船临别赋此

　　戎马相逢日，那知复此间。客愁诗莫遣，世事酒相关。江上孤舟在，天际两鬓斑。更将忧国泪，满袖送君还。
　
　　还山吟

　　日暮望南山，怅然归思发。如何山中客，屡看城头月。城头月明女萝秋，石磴潺湲泻久别应惆怅，涧鸟相呼亦共愁。城南故人与我好，令我忘却归山道。昨夜西窗梦到家，忽惊千嶂花芝老。朝来舟子促辞君，回首空江语尚闻。别后莫嗟难见面，相思只望岭头云。
　
　　孺子台吟

　　去年醉与东湖别，欲上衡湘泛秋月。君家留我却邅回，怅望还成阻修阔。西山缥缈翠屏开，复忆滕王倒玉杯。经过始识洪崖井，调笑重登孺子台。台前呼酒折荷花，水净烟明散落霞。举杯失笑君何在，望断行云空咄嗟。故人别后还愁绪，此都不是余留处。兴来目送海边鸿，归心挂在闽溪树。
　
　　思归引

　　海上之草绿芊芊，洞门一闭今□年。仙骥去时留紫鞭，挂壁见之心惘然。欲归即归亦由我，不待功成何不可。尧舜不能屈巢由，自余王侯何足游。武陵春水绿萧萧，就中亦有桑麻郊。近闻秦人笑相语，待我东溪种碧桃。
　
　　送戴式之归天台山歌

　　吾闻天台华顶连石桥，石桥嵬绝横烟霄。下有沧溟万折之波涛，上有赤城千丈之霞标。峰悬磴断杳莫测，中有石屏古仙客。吟窥混沌愁天公，醉饮扶桑泣龙伯。适来何事游人间，飘飖八极寻名山。□花树下一相见，笑我萧飒风沙颜。手持玉杯酌我酒，付我新诗五百首。共结天边汗漫游，重论方外云霞友。海内诗名今数谁，群贤翕沓争相推。胸襟浩荡气萧爽，寒空万里云开时，人生聚散何超忽，愁折瑶华赠君别。君骑白鹿归仙山，我亦扁舟向吴越。明日凭高一望君，江花满眼愁氛氲。天长地阔不可见，空有相思寄海云。
　
　　送吴会卿再往淮南

　　故人身披紫绮裘，腰佩宝块骑胡骝。英风侠气横四海，辞我远向淮南游。淮南桂树应犹在，八公举手遥相待。明月高悬五两头，随君千里过淮流。十年鞍马边城道，又向边城见春草。萋萋□□□，长安北望空愁人。荆楚奇材多剑客，感慨相逢思报国。男儿事业早致身，青鬓须防雪霜迫。我向人间久拂衣，白云相伴掩岩扉。调琴鼓罢清商曲，愁见孤鸿天际飞。
　
　　临川逢郑遐之云梦

　　天涯十载无穷恨，老泪灯前语罢垂。明发又为千里别，相思应尽一生期。洞庭波浪帆开晚，云梦蒹葭鸟去迟。世乱音书到何自，关河一望不胜悲。
　
　　将至浔阳途中寄诸昆弟

　　渺渺孤帆去几程，悠悠天际望湓城。一身避乱辞乡国，千里相思隔弟兄。猿叫匡庐寒暮色，雁过彭蠡带秋声。江湖此去方漂泊，肠断风尘远别情。
　
　　客中别□季高

　　悠悠远别半生悲，白日相逢又语离。海内风尘愁未已，天边消息到何时。洞庭旅雁春归尽，瓜步寒潮夜落迟。惆怅孤舟从此去，江湖未敢定前期。
　
　　寄郭招甫时在浔阳

　　梦向三江买钓船，挂帆西去白云边。窗开晓色香炉见，门落寒声瀑布悬。百年酒兴陶彭泽，四海诗名孟浩然。何日真寻尘外迹，焚香酌茗话先贤。
　
　　送崔九过丹阳郡上荆门省亲

　　江国归心一雁牵，河楼分手数杯传。千崖万壑秋声里，匹马孤帆落照边。牛渚寒波翻极浦，荆门晚树合遥天。他时莫往瑶华问，南北相思各渺然。
　
　　楚江晚思

　　旅思遥遥倦向南，谁家烟火起晴岚？孤城归鸟连寒角，极浦斜阳带远帆。枫叶自能悲楚客，竹枝何用怨江潭。今朝欲写风波恨，千里书成手自缄。
　
　　古懊侬歌

　　郎去无见期，妾死那瞑目。郎归认妾坟，应有相思木。
　
　　朝亦出门啼，暮亦出门啼。蛛网挂风里，遥思无定时。
　
　　西陵望

　　西陵终日望，不见有归桡。欲去频回首，寒江起暮潮。
　
　　送友人

　　黯黯离筵夕照收，江城羌笛起边愁。念君此去三千里，何处关山是楚州。
　
　　羽林郎

　　貂帽狐裘塞北妆，黄须年少羽林郎。弯弓不怕天山雪，生缚名王入建章。
　
　　闻笛

　　江上谁家吹笛声？月明霜白不堪听。孤舟万里潇湘客，一夜归心满洞庭。
　
　　吴中送友归豫章

　　川程极目渺空波，送尔归舟奈别何！南国音书须早寄，江湖春雁已无多。
　
　　答友人

　　湘江南去少人行，瘴雨蛮烟白草生。谁念梁园旧词客，桄榔树下独闻莺。
　
　　闺怨

　　昨夜中秋月，含愁顾影频。空留可怜影，不见可怜人。
　
　　懊侬歌

　　君子如白日，原得垂末光。妾心如萤火，安得久照郎。
　
　　船在下江口，送风不得上。结束作男儿，与郎牵百丈。
　
　　喜友人相访拟韦苏州

　　朝朝竹林院，闭户读残书。几阁晨风入，荒郊寒露馀。故人步屟至，清坐每踟蹰。辍卷还留兴，漱泉同饭蔬。
　
　　和上官伟长芜城晚眺

　　平芜古堞暮萧条，归思冯高黯未消。京口寒烟鸦外灭，历阳秋色雁边遥。清江木落长疑雨，暗浦风多欲上潮。惆怅此时频极目，江南江北路迢迢。
　

竹斋集钞

　 
　　裘万顷
　　出门

　　出门复入门，吾行竟安之。携书北窗下，翻阅聊自怡。有怀千载人，掩卷还软欷。采采首阳薇，恋恋商山芝。一裘或终身，欣然钓江湄。斯人不可作，斯道日湮微。目前稻梁谋，凫雁方齐飞。青田寂无音，岁晚将畴依。慎勿出门去，尘埃染人衣。
　
　　菖蒲

　　康庐入吾怀，十载驰梦魂。踵门者何人，遗余以芳荪。欢然得其趣，如对五老言。幽姿出岩谷，常带冰雪痕。尘容为一洗，两目不复昏。忽思三峡流，褰衣涉潺湲。因仍一寸石，浸润九节根。人言可扶老，岁月须其蕃。兹理谅不诬，吾将从绮圆。
　
　　从人觅墨梅

　　熏炉束诗魂，茗碗驱睡思。掩关寂无营，翰墨自娱戏。山寒溪正清，月淡雪初霁。横斜两三枝，见说可人意。天机如胸中，出手特馀事。何时翦冰丝，来对病居士。
　
　　题余仲祥松斋

　　芳妍桃李场，纷趋欻成蹊。长松坐偃蹇，遂尔不见知。平生异时人，不舆俗转移。萧然尘埃中，擅此丘壑奇。窗虚境逾清，四壁风来吹。抱琴揖苍髯，喜气掀两眉。臭味既与同，相亲不相违。直期阅岁寒，□可但忘饥。
　
　　行役

　　宿雾锁山椒，落月挂林侧。崎岖历冈峦，彷佛辨阡陌。秋高风露寒，道远时序迫。安得归故园，篝灯理书册。
　
　　罗溪桥

　　我来从西昌，日日困尘上。谁知罗溪桥，净若初过雨。长松列左右，清风奏宫羽。薄暮舍篮舆，扁舟渡溪去。
　
　　次伯仁善利阁小室韵

　　山林吾所庐，夜月恒对影。焉知江上人，一日过万境。褰裳步崇台，有室妍且静。徘徊不能去，坐见四山暝。
　
　　见雪

　　兀冥当语谁，饷我一檐雪。吾庐本来静，得此更清绝。遥怜北海上，往往已盈尺。啮毡人在否？毋凌汉臣节。
　
　　雨后

　　秋事雨已毕，秋容晴为妍。新书浮桠摆，馀润溢潺湲。机杼蛩声里，犁锄鹭影边。吾生一何幸，田里又丰年。
　
　　用郑浮梁韵简园师

　　杖屦山蹊窄，钟鱼佛界深。寒梅残屋角，春荠老墙阴。一水元无恙，扁舟尚可寻。烦师掬清溜，为我洗尘心。
　
　　次胡伯仁韵

　　山长飞鸟急，江阔去帆微。唱晚几渔笛，凭高一钓矶。从君濯冰雪，满袖得珠玑。三叹不能已，归来吟夕晖。
　
　　送胡仲立入京

　　昔对延英日，诸公叹弗如。敢言天下事，不负案头书。此去朝双阙，悬知有异除。荣途方驷牡，未用曳长裾。
　
　　次施真人韵

　　素鞸方多难，丹砂倘一逢。勿疑蕉覆鹿，会见竹成龙。涧水远仍洁，岩花幽更浓。行行望仙宇，知在最高峰。
　
　　厌原山中晓行

　　碧鸡夜半声啁哳，唤起幽人步林樾。秋高风露着林木，无数寒花泣明月。松篁一径宛如画，石溜涓涓更清绝。山巅便好结茅庐，莫待他年鬓成雪。
　
　　夜坐

　　炉火篝灯孰与同，此心吾欲付冥鸿。茅檐已作涉旬雨，蕙帐不禁连夜风。一段清愁诗句里，十分寒事酒杯中。溪云未用安排雪，且听梅花试小红。
　
　　玉山道中时赴掌故之命

　　麦苗堆绿菜花黄，一簇人家古道傍。酒熟不妨邀里党，年丰赢得事农桑。世情只说宦游好，客裹那知归兴长。我有平生蓑笠在，钓丝何日理斜阳。
　
　　睡起书怀时诸公相勉再出

　　北窗终日废书眠，一枕清风直万钱。云度茅檐轻冉冉，泉生石砌净涓涓。不嫌雨脚花间注，要听秋声屋外传。三径初成吾欲老，幕中何用泛红莲。
　
　　有感时与李宏斋有约

　　去年今日西归客，曝背茅檐又一冬。岁月催人虽迅速，简编於我却从容。知名焉用诗千首，养病聊须酒一锺。早晚杖藜修水去，故人有约许相从。
　
　　怀范光伯再用韵

　　梅边流水碧洄洄，都把相思付折梅。十载不禁双泪落，一尊期慰九肠回。惊残蝶梦鹊空喜，望断马蹄人不来。咫尺云山尚如此，天涯谁信得追陪。
　
　　用黄子益韵二首

　　青衫日日困尘沙，安用浮名与世夸。已过半生真似梦，未荒三径且还家。恨无沈水纡香穗，喜有寒泉沦茗花。袖却西归遮日手，园林幽处看桑麻。
　
　　睡起欢然思虑少，病馀犹觉应酬艰。招摇风月聊须竹，收拾烟云幸有山。但要世缘随水断，莫休诗债几时还。追奔富贵非吾事，且占林泉一味闲。
　
　　题怀秀堂

　　莫教满地长莓苔，杖屦从今日日来。曲径要随松巷转，柴门须对石梁开。墙头花木因时种，案上图书任意堆。幸有林泉堪寄老，忍将双脚踏尘埃。
　
　　大雪次前韵

　　谁知天巧出玄机，但怪飞琼过眼奇。暝立风枝寒雀倦，愁吟冰谷晓猿饥。芦花洲渚月明夜，柳絮池塘春暮时。此景人间不长有，写真传影正须诗。
　
　　兀坐有感

　　意行曾到楚江腰，占得双泉第一寮。窗户邃深钟磬远，客尘都向静中消。
　
　　癸亥夜梦

　　丙夜清眠正熟时，梦魂飞去拜丹墀。小臣乍得披肝胆，感慨分明涕泪垂。
　
　　次余仲庸松风阁韵六首

　　飞花数点雨初歇，啼鸟一声春正长。让罢《黄庭》了无事，旋安银叶试炉香。
　
　　已著遗经洗此心，更寻流水濯吾襟。经旬不涉溪边路，荇带苔钱如许深。
　
　　雾阁云窗先自幽，水声那更绕床流。春深红雨落桃径，昼永清风生茗瓯。
　
　　檐间新燕几时来，檐外闲花往岁栽。丹杏碧桃浑落尽，绿阴低处结青梅。
　
　　淡月笼花花映窗，好风吹竹竹浮香。梦回何处一声笛，人静山幽天正凉。
　
　　为怜风雨趣春回，故著秋花到处栽。兰菊从来盛风味，不妨环绕读书斋。
　
　　宿翠岩寺呈李弘斋佥判

　　匡庐胜处君曾到，谁是渊明与远公。幸有《和陶》诗卷在，好依莲社此山中。
　
　　寄宋居士修叔求庵记

　　翠琰新刊照眼明，流传何日到柴荆。从今不恨论交晚，我亦碑中有姓名。
　
　　日出

　　日出柴门尚嫩开，绿阴多处且徘徊。槐花满地无人扫，半在墙阴覆紫苔。
　
　　早作二首

　　井梧飞叶送秋声，篱菊缄香待晚晴。斗柄横斜河欲没，数山青处乱鸦呜。
　
　　北窗清冷不成眠，风递蛩声到枕边。试唤儿童卷疏箔，一帘花影月娟娟。
　
　　秋

　　数声牧笛日将晚，一曲樵歌山更幽。解带盘桓小溪上，坐看红叶泛清流。
　
　　上元忆大梵明灯

　　经年不到豫章城，灯火遥闻鼓吹声。却忆秋屏台上寺，绛纱青玉几长明。
　
　　九日

　　篱落黄花尚自无，白衣犹未到吾庐。莫令此日负佳筛，为展渊明采菊图。
　
　　次仲庸初冬即事

　　常岁霜天分外晴，一溪如练浸冰轮。今年风雨宁无夜，谁与溪梅作小春。
　
　　君家秋实洞庭种，小子持来独未黄。莫作苏州书后梦，只今惟欠满林霜。
　
　　寄元龄弟

　　季也东归何太迟，伯兮西望屡吟诗。茅檐昨夜雪深尺，人在篷窗知不知。
　
　　雪中再示元德元龄二弟

　　平生蓑笠惯冲寒，长忆江湖把钓竿。昨夜北窗闻雪作，梦魂飞到子陵滩。
　
　　青青窗外几修篁，也学宫梅巧样妆。说与惠连须着句，雪边春色到池塘。
　
　　再用韵寄弟

　　无人低唱两三卮，一任琼瑶满眼飞。罗袜暗尘应洗尽，月明吾欲看江妃。
　
　　忆昔骑驴犯晓寒，酒旗随处认长竿。灞陵物物皆诗句，不用牵船八节滩。
　
　　眼前修洁独修篁，屡倩东风洗晓妆。学舞腰肢困珠玉，可怜官柳在寒塘。
　
　　再用韵

　　雪里鸥盟故未寒，小舟南浦着渔竿。眼明似共月十里，衣冷欲迷云一滩。
　
　　余从元德弟借到西廊书斋朝夕其间今二年矣戏题作病僧寮云

　　华发苍颜一病僧，向来文史颇关情。只缘世网无由脱，遂学枯禅度此生。
　
　　病僧行脚归来后，百事无心每闭寮。日射竹窗风叶乱，烟凝香鼎篆纹消。
　
　　寄元龄弟

　　莫怪穷年不入州，载书前已会盟鸥。市朝华竟多尘事，且傍溪山静处留。
　
　　少年妄作功名想，说着长安喜欲狂。多病年来怕奔走，却思云壑置藤床。
　
　　元龄弟寄悲秋四诗因次

　　支离病骨怯初寒，眼底清愁更万端。勉和新诗寄鸿雁，江城夜月觅君看。
　
　　余既得乌石冈西望葛坛在云霄中相去虽远山势不断林木历历可数异时乞灵仙翁不难矣喜而成诗寄葛坛主人

　　东西知隔几牛鸣，山势绵绵若引绳。待向冈边结茅屋，幅巾遥礼夜坛灯。
　
　　寄张仲符时得乌石冈地

　　今人那似古人贤，一锸随身日醉眠。此老有灵应笑我，区区常费买山钱。
　
　　寸心天地有长久，此诀刘郎却未传。他日驭风蓬岛去，谩留陈迹在山巅。
　
　　酬余求之

　　枕中久已黄粱熟，镜裹从教白发垂。但得渔樵分半席，此生何必与人知。
　
　　雨后轻窗无一尘，窗前松竹更清新。不妨踏遍莓苔地，遣我青鞋有故人。
　
　　别曹教授

　　从渠柳色自青青，莫为行人赋《渭城》。只恐南墙旧时竹，误随风雨作离声。
　
　　江花岸柳太多情，长逐春风管送迎。我亦思归归未得，夜窗愁听杜鹃声。
　
　　有感

　　三四知音总道山，荷锄吾独在田间。入言病骥犹堪秣，伏历何心十二闲。
　
　　题老悟画卷

　　吏隐三年楚水头，每随凫雁代扁舟。归来喜色惊邻里，分得潇湘一片秋。
　

晞发集补钞

　 
　　谢翱
　　听雨

　　山厨压炊烟，野雨起薄莫。孤客卧空床，不识门前路。回风已若休，入壑忽如赴。荒林啼鬼车，往往不见处。邻翁起厌胜，咒作禹馀步。听雨杂咒声，起歌和其语。咒静雨亦止，还眠向窗曙。
　
　　佽飞庙迎神引

　　剑歌兮击筑，茭青兮蓼绿，夕济甬兮沉玉。步巫兮禹孙，葺神藩兮楚车，神之乘兮海云。噀芳兮越咒，斩将兮神祐。秋零露兮为醑，春集鸦兮神语。风萧萧兮满旗，云之车兮来思。
　
　　鸿门宴

　　天云属地汗流宇，杯影龙蛇分汉楚。楚人起舞本为楚，中有楚人为汉舞。鹈淬光雌不语，楚国孤臣泣俘虏。他年疽背怒发此，硭砀云归作风雨。君看楚舞如楚何？楚舞未终闻楚歌。
　
　　哭正节徐先生

　　凄凉携子女，冠佩赴重阴。塌井千年事，青天此夜深。哀辞山石刻，恤典海舟沈。里族南薰梦，东都直至今。
　
　　采药候潮山宿山顶精蓝夜中望海

　　蛟门南去鸟，此地望迢迢。积湿侵幡黑，生寒入梦飘。见灯归舶夜，闻偈解衣朝。上植皆为药，山枝不满樵。暗光珠母徙，秋影石花消。拟候槎回汉，宁甘客老辽。卻寻徐福岛，因问秦皇桥。余彼看日出，羽旌焉可招。
　
　　效孟郊体

　　手持菖蒲叶，洗根涧水湄。云生岩下石，影落莓苔枝。忽起逐云影，覆以身上衣。菖蒲不相待，逐水流下溪。
　
　　雨宿太白

　　城中家斧冰，此地绝炎蒸。天食青童棒，龙民白气升。暗灯犹宿火，寝服尚衷绘。客话从前事，书传入内僧。风流今独尽，云物老相仍。净榻搜凉卧，危栏入醉恁。雨师行下界，鸟梦识中乘。明发甬南云，他山逢智弘。
　
　　夜宿雪窦上方

　　眠山枕斧柯，独客爱盘阿。畏日生尘梦，寻仙到鸟窠。下方闻夕磬，南斗挂秋河。寝服侵云卷，颒泉通瀑和。窦分沧海月，禅入沃洲歌。此地精灵聚，中宵弄薛萝。
　
　　野霞观瀑

　　他年疏上浮，早日此中投。汲饮当鱼入，垂纶即虮游。净祠无血食，噀雨不腥流。僧语皆前事，人来尽别州。草谙长过雪，沙犯欲捐湫。至竟何依止，苍茫难祷求。
　
　　二月十日

　　山居少四邻，槠叶半为薪。野色生遥念，空江滞此身。风涛春忆越，亲旧晚游秦。独拟寻鸡犬，云萝挂葛巾。
　
　　早春寄岭海流人

　　短褐随南贾，衰年异壮游。龙旗虚左个，鸿影别中州。晚避高丽使，春乘百济舟。王孙与芳草，相忆可能留。
　
　　僧池青蛙

　　隐见多无定，时开一道萍。癭分荷背白，身带藓文青。吐雹收寒井，随僧入净瓶。柏坛祠后稷，应想作龙灵。
　
　　寄所知

　　何处识君面，青天云雾裾。携琴上衡霍，玄发向风梳。别去看流水，三年此躇踌。偶同海鸟梦，为致空中书。
　
　　僧舍避暑分韵得入字

　　故人隔天风，海水吹不立。聊将尘渴心，远赴山中汲。晴香芝菌生，暝翠雾露湿。唯应鸡犬深，幽林听经人。
　
　　五言杂诗

　　月离孤嶂雨，寻梦下山川。野冢埋鹦鹉，残碑哭杜鹃。妓收中使客，民买内医田。到此闻邻笛，离情重惘然。
　
　　送人还蜀

　　白发梦乡国，君归路不迷。洑槎秋见草，荒栈夜闻鸡。月过秦凉北，星流河汉西。何因到却返，吴语话分携。
　
　　雪榻瀑布

　　漱石清尘暑，云深畏解携。寒岩萧寺下，县水薜阴西。鸟宿湿栖树，花流晴下溪。谪龙闻咒起，奇服反初笄。
　
　　十日菊寄所思

　　篱菊是秋邻，青蕤几日新。忽逢初过节，相忆早衰人。囊枕离湘湿，分杯度岭贫。想应无事业，遥念更沾巾。
　
　　吴越王妃归朝
　
　　勾吴月令牵牛中，翟茀乘风来閟宫。随王剑履朝上殿，黄门夜趣长春宴。昭容引班入内朝，龙衮当中开雉扇。宴罢朝辞坐局促，诏赐离宫作汤沐。先王蒸尝泽有差，上恩许歌陌上花。
　
　　短歌行

　　秦淮没日如没鹘，白波摇空湿弦月。舟人倚棹商声发，洞庭脱木如脱发。寒蛩哀啼众芳歇，晨梳青林望吴越。吴饮越吟浪花舞，秋槎湿剑归无所。愁生酒醒闻山鸡，石镜飞花汗如雨。起招如意击树枝，为君悲歌君泪垂。
　
　　虞美人草词

　　髑髅起语鸱叫啸，山精夜啼楚王庙。渡淮风雨八千人，叱咤向天成白道。身经百战转危亡，狼籍悲歌出汉堡。夜帐天寒抱玉泣，血变草青烟晓湿。他年辟仇春草生，吴中草死无妾名。自从为草生西楚，得到吴中犹楚舞。
　
　　登广灵寺塔望南高峰

　　城池风烟杯渡僧，广灵孤塔悬昼灯。塔灯上齐南高云，南高峰巅祠歙神。灵旗萧萧卷清雨，结喉巫阳能楚语。回望人烟塔峰北，惟有空城临水浒。赤蛇不神江海翻，薮泽狐狸作巴舞。当年介弟阶防御，玉鸾青鞭上天去。
　
　　鄞女墓

　　网草新垂月中露，青禽夜宿菱塘渚。寺西幽修云覆土，知葬舒王下殇女。百年光尘事事新，皇子夫人墓作邻。民间厌胜祈新鬼，稚鬼久随风雨陈。去来似尔勿复道，白下钟山梦中老。
　
　　明河篇

　　牵牛夜入明河道，泪滴相思作秋草。婺女城头玩月明，星君冢上无啼鸟。天寒露净沾衣巾，明河倏化为白云。云飞蜿蜿秋在水，石压槎头海烟起。
　

文山诗补钞

　 
　　文天祥
　　南华山

　　北行近千里，回复忘西东。行行至南华，忽忽如梦中。佛化知几尘，患乃与我同。有形终归灭，不灭惟真空。笑看曹溪水，门前坐春风。
　
　　金陵驿

　　草合离宫转夕晖，孤云飘泊复何依。山河风景元无异，城郭人民半已非。满地芦花和我老，旧家燕子傍谁飞。从今别却江南日，化作啼鹃带血归。
　
　　遇异人指示作五言八句

　　谁知真患难，忽悟大光明。云散天仍在此意如能会，风休水自清。功名几灭性，忠孝大劳生。此意如能会，神仙亦可成。
　
　　上元怀旧

　　禁门三五金吾夜，回首青春忽二毛。池上昔陪王母宴，斗中今直贵人牢。风生江海龙游远，月满关山鹤唳高。梦到钧天灯火闹，依然彩笔照宫袍。
　
　　理宗度宗（在燕京狱中）

　　先帝弓剑远，永怀侍芳茵。今朝汉社稷，为说涕沾巾。
　
　　误园权臣

　　苍生倚大臣，北风破南极。开边一何多，至死难塞责。
　
　　京城

　　当宁陷玉座，两宫弃紫微。北城悲笳发，失涕万人挥。
　
　　陵寝

　　五陵花满眼，霜露在草根。冥冥子规叫，重是古帝魂。
　
　　邳州哭母小祥

　　我有母圣善，鸾飞星一周。去年哭海上，今年哭邳州。遥想仲季间，木主布筵几。我躬已不阅，祀事付支子。使我早沦落，如此终天何。及今毕亲丧，於分亦已多。母尝教我忠，我不违母志。及泉会相见，鬼神共欢喜。
　
　　过淮

　　北征垂半年，依依只南土。今晨渡淮河，始觉非故宇。江乡已无家，三年一羁旅。龙朔在何方，乃我妻子所。昔也无奈何，忽已置念虑。今行日已近，使我泪如雨。我为纲常谋，有身不得顾。妻兮莫望夫，子兮莫望父。天长与地久，此恨极千古。来生业缘在，骨肉当如故。
　
　　乱离歌六首

　　有妻有妻出糟糠，自少结发不下堂。乱离中道逢虎狼，凤飞翩翩失其凰。将雏二三去何方？何虞国破家又亡，不忍舍君罗襦裳。天长地久远茫茫，牛女夜夜遥相望。呜呼一歌兮歌正长，悲风北来起彷徨。有妹有妹家流离，良人去后携诸儿。北风吹沙塞草凄，穷猿惨淡将安归。去年哭母南海湄，三男一女同歔欷，惟汝不在割我肌。汝家零落母不知，母知岂有瞑目时。呜呼再歌兮歌孔悲，鹡鸰在原我何为。有女有女婉清扬，大者学帖临钟王，小者读字声琅琅。朔风吹衣白日黄，一双素璧委道傍。雁儿啄啄秋无粱，随母北首谁人将。呜呼三歌兮歌愈伤，非为儿女泪浪浪。
　
　　有子有子风骨殊，释氏抱送徐卿雏。四月八日摩尼珠，榴花犀钱落绣襦。兰汤百沸香似酥，欻随飞藿飘泥涂。汝兄十三骑鲸鱼，汝今三岁知在无。呜呼四歌兮歌以吁，灯前老影明月孤。
　
　　有妾有妾今何如，大者手将玉蟾蜍，次者亲抱汗血驹。晨妆靓服临西湖，英英雁落飘璚琚。风花乱坠鸟<口刍>呼，金茎沆瀣浮污渠。天摧地裂龙凤殂，美人尘土何代无。呜呼五歌兮歌郁纡，为尔溯风立斯须。
　
　　我生我生何不辰，孤根不识桃李春。天寒日短空愁人，北风吹随铁马尘。初怜骨肉钟奇祸，而今骨肉更怜我。汝在空能婴我怀，我死谁当收我骸。人生百年何丑好，黄粱得丧俱草草。呜呼六歌兮勿复道，出门一笑天地老。
　
　　送行中斋

　　秋风晚正烈，客衣早知寒。把衣不能别，更尽此日欢。出门一万里，风沙浩漫漫。岂无儿女情，为君思丸澜。百年有时尽，千载无馀观。明明君臣义，公独为其难。宁受百折苦，愿持一寸丹，会须抚卷人，
　
　　神龙荡失水，驯扰终未得。威凤虽在薮，肯顾鸡鹜食。所以古之人，受变心不易。毫鼎已迁周，西山竟肌瘠。豫子身自漆，长弘血成碧。何尝怨废兴，而或二心迹。坚白不在缁，羔裘良自惜。此义公素明，俗见或未谶。
　
　　嗟予抱区区，畴昔同里闭。过从三十年，知心不知面。零落忽重逢，家亡市朝变。惸惸蹈海馀，踽踽南冠殿。剧谈泥涂际，握手鞍马倦。依依斯文意，苦恨十年晚。鲁仲偶不逢，随世本非愿。灵胥目未抉，端欲诣所见。及兹万里别，一夕肠百转。予生谅须臾，孤感横九县。庶几太尉事，万一中丞传。
　
　　题宣州叠嶂楼

　　初日照高楼，轻烟在疏树。峨峨远岫出，泯泯清江去。檐隙委残溜屋，四库本隅连宿莽。薈蔚互低昂，熹微分散聚。城郭谅非昔，山川俨如故。华发已零落，妹颜慰迟莫。沈沈澹忘归，欲归重回顾。
　
　　东方有一士

　　万金结游侠，千金买歌舞。丹青映第宅，从者塞衢路。身为他人役，名声落尘土。他人一何伤，富贵还自苦。东方有一士，败垣半风雨。不识丝与竹，飞雀满庭户。晨餐或不饱，夜梦无惊寤。此事古来多，难与俗人语。
　
　　送刘其发入蜀

　　秋风凄已寒，蜀道阻且长。虎狼伏原野，欲济川无梁。客从何处来？云我之西方。萧萧骕骦鸣，熠熠湛卢光。昔时荣华地，今为争战场。将军扬天戈，壮士发戎行。江南有羁鸟，悠悠怀故乡。驾言与子游，云天何茫茫。
　
　　发鱼台

　　晨炊发鱼台，碎雨飞击面。团团四野周，冥冥万象变。疑是江南山，烟雾昏不见。岂知此中原，今古经百战。英雄化为土，飞雾洒郊甸。天寒日欲短，游子泪如霰。
　
　　发陵州

　　中原似沧海，万顷与云连。大明朝东出，皎月正在天。远树乱如点，桑麻郁苍烟。一雁入高空，千鸦落平田。我行天地中，如蚁磨上旋。雨痕留故衣，霜气袭重毡。健马嘶北风，潜鱼乐深渊。噫哉南方人，回首空自怜。
　
　　发潭口

　　吹面北风来，拂鬓坚冰至。轩冕委道途，衮绣易毡毳。百年杂丑好，始酬四方志。浩歌激浮云，亭亭复揽辔。羲驭几曾停，谁当扫幽翳？
　
　　赠许柏溪惟一

　　长风吹飞藿，蜻蛚吟野草。流光速代谢，兴怀令人老。游子中夜起，悠悠酣且歌。明月委清照，江湖秋涉多。岂无临淄鱼，亦有邯郸酒。怀古招王孙，登高重回首。
　
　　题周山甫锦绣段

　　客从西北来，遗我锦绣段。上有双凤凰，文彩何灿灿。置之箧笥中，岁月亦已晏。天孙顾七襄，雷电下河汉。凤凰忽飞去，遽然失把玩。贫家机杼寒，秋虫助余叹。
　
　　题高君宝绀泉

　　淳淳岩下泓，澄碧落梧影。寒瑶披清飙，残月照濎濙。俯渊测浮云，流日荡苕颖。向来沧浪歌，孺子不可诇。载沾衣上尘，怀古意深永。招招素心人，相期发深省。
　
　　山中感兴

　　载酒之东郊，东郊草新绿。一雨生江波，洲渚失其足。青春岂不惜，行乐非所欲。采芝复采芝，终朝不盈掬。大风从何来，奇响振空谷。我马何玄黄，息我西山麓。
　
　　山中有流水，霜降石自出。骤雨东南来，消长不终日。故人书问至，为言北风急。山深人不知，塞马谁得失？挑灯看古史，感泪纵横发。幸生圣明时，渔樵以自适。
　
　　桃花何夭夭，杨柳何依依。去年白鸟集，今年黄鹄飞。昔为江上潮，今为山中云。江上潮有声，山中云无情。一年足自念，况复百年长。但存松柏心，天地真茫茫。
　
　　赠蜀医钟正甫

　　炎皇览众草，异种多西州。为君望峨岷，使我双泪流。向来秦越人，朝洛夕邯郸。子持鹊经来，自西亦徂南。江南有羁羽，岂不怀故营。何当同皇风，六气和且平。
　
　　正气歌

　　余囚北庭，坐一土室，室广八尺，深可四寻，单扉低小，白间短窄，污下而幽暗。当此夏日，诸气萃然：雨潦四集，浮动床几，时则为水气；涂泥半朝，蒸沤历澜，时则为土气；乍晴暴热，风道四塞，时则为日气，檐阴薪爨，助长炎虐，时则为火气，仓腐寄顿，陈陈逼人，时则为米气；骈肩杂遝，腥臊污垢，时则为人气；或圊溷浮尸，或腐鼠杂出，时则为秽气。叠是数气，当者鲜不为厉。而予以孱弱，俯仰其间，于兹二年矣，是殆有养致然。然尔亦安知所养何哉？孟子曰："我善养吾浩然之气。"彼气有七，吾气有一，以一敌七，吾何患焉。况浩然者，乃天地之正气也。作《正气歌》一首。
　
　　天地有正气，杂然赋流形。下则为河嶽，上则为日星。於人曰浩然，沛乎塞苍冥。皇路当清夷，含和吐明庭。时穷节乃见，一一垂丹青。在齐太史简，在晋董狐笔。在秦张良椎，在汉苏武节。为严将军头，为嵇侍中血。为张睢阳齿，为颜常山舌。或为辽东帽，清操厉冰雪。或为出师表，鬼神泣壮烈。或为渡江楫，慷慨吞胡羯。或为击贼笏，逆竖头破裂。是气所磅薄，凛烈万古存。当其贯日月，生死安足论。地维赖以立，天柱赖以尊。三纲实系命，道义为之根。嗟予遘阳九，隶也实不力。楚囚缨其冠，传车送穷北。鼎镬甘如饴，求之不可得。阴房阒鬼火，春院閟天黑。牛骥同一皂，鸡栖凤凰食。一朝蒙雾露，分作沟中瘠。如此再寒暑，百诊自辟易。嗟哉沮洳场，为我安乐国。岂有他缪巧，阴阳不能贼。顾此耿耿在，仰视浮云白。悠悠我心悲，苍天曷有极。哲人日已远，典刑在夙昔。风檐展书读，古道照颜色。
　
　　余自高亭山为北所留深悔一出之误闻故人刘小村陈蒲塘引兵而南流涕不自堪

　　只把初心看，休将近事论。誓为天出力，疑有鬼迷魂。明月夜推枕，春风昼闭门。故人万山外，俯仰向谁言。
　
　　余以议论太烈北愈疑惮不得归阙将校官属日有叛去世道可叹

　　悠悠天地阔，世事与谁论。清夜为挥涕，白云空断魂。死生苏子节，贵贱翟公门。前辈如瓶戒，无言胜有言。
　
　　天台杜浒字贵卿号梅壑。纠合四千人欲救王室，当国者不知省正予一余月十三日见於西湖上嘉其有志，颇奖异之十九日客赞予使北梅壑断断不可客逐之去果为北所留后二十日，驱予北行诸客皆散梅壑怜予孤苦慨然相从天下义士也朝旨特改宣教郎除礼兵架阁文字

　　伏节辞王室，悠悠万里辕。诸君皆雨别，一士独星言。啼鸟乱人意，落花销客魂。东坡爱巢谷，颇恨晚登门。
　
　　闻鸡

　　军中二十日，此夕始闻鸡。尘暗天街静，沙长海路迷。铜驼随雨落，铁骑向风嘶。晓起呼詹尹，何时脱蒺藜。
　
　　平江府

　　楼台俯舟楫，城郭满干戈。故吏归心少，遗民出涕多。鸠居无鹊在，鱼网有鸿过。使遂睢阳志，安危今若何？
　
　　沈颐家 余回京口北人款之府中余不得离。岸上得沈颐家坐卧北不意余为逃计也。

　　孤舟霜月迥，晓起入柴门。断岸行簪影，荒畦落履痕。江山浑在眼，宇宙付无言。昨夜三更梦，春风满故园。
　
　　长溪道中和张自山韵

　　夜静吴歌咽，春深蜀血流。向来苏武节，今日子长游。海角云为岸，江心石作洲。丈夫竞何事，底用泣神州？
　
　　即事

　　去年伤北使，今日叹南驰。云湿山如动，天低雨欲垂。征夫行未已，游子去何之？正好王师出，崆峒麦熟时。
　
　　英德道中

　　海近山如沃，杼深屋半芜。乾坤正风雨，轩冕总泥途。自叹鸢肩薄，谁怜鹤影孤。少年狂不醒，夜夜梦伊吾。
　
　　别里中诸友

　　青山重回首，风雨暗啼猿。杨柳溪头钓，梅花石上尊。故人无复见，烈士尚谁言。长有归来梦，衣冠满故园。
　
　　建康

　　金陵古会府，南渡旧陪京。山势犹盘礴，江流已变更。健儿徙幽土，新鬼哭台城。一片清溪月，偏於客有情。
　
　　真州驿

　　山川如识我，故旧更无人。俯仰干戈迹，往来车马尘。英雄遗算晚，天地暗愁新。北首燕山路，凄凉夜向晨。
　
　　固陵道中

　　九天云下垂，一雨作秋色。尘埃化泥涂，原野转萧瑟。十里一双堠，狐兔卧荆棘。见说数年来，中州乍苏息。
　
　　发东阿

　　东原深处所，时或见人烟。秋雨桑麻地，春风桃李天。贪程频问堠，快马缓加鞭。多少飞樯过，噫吁是北船。
　
　　保州太祖墓

　　我行保州塞，御河直其东。山川犹有灵，佳气何郁葱！顾我巾车囚，厉气转秋蓬。瓣香欲往拜，惆怅临长空。
　
　　除夜

　　门掩千山黑，孤灯伴不眠。故乡在何处，今夕是穷年。住世真无系，为囚已自然。劳劳空岁月，得死似登仙。
　
　　元日

　　惭愧云台客，飘零雪满毡。不图朱鸟影，犹见白蛇年。宫殿荒烟隔，门庭宿草连。乾坤自春色，回首一潸然。
　
　　送曹大著知广德军

　　暂屈瀛州客，来临汭水民。山川归史记，岳牧属词人。馆舍朋簪旧，都门祖帐新。儒林官可纪，何止吏称循！
　
　　题陈国秀小园

　　长鹤展轻翮，远栖松桂林。故宇入清梦，盘盘亦苦心。中林风月赊，十亩团幽阴。林下有奇士，绕树从之吟。
　
　　听罗道士琴

　　断崖千仞碧，下有寒泉落。道人挥丝桐，清风转寥廓。飘飘襟袂举，冰纨不禁薄。紫烟护丹霞，双舞天外鹤。
　
　　题吴城山

　　龙行人鬼外，神在地天间。彭蠡石砮出，洞庭商舶还。秋风黄鹄阔，春雨白鸥闲。云际青如栗，河流接海山。
　
　　予邓峒口巽斋欧阳先生为淦邓峒赋诗以孝子慈孙望於人先生之盛心也敢不拜手敬赞邓君勉之

　　乃翁犹旅殡，霜露几煮蒿。日与清江远，云连桂岭高。时无郭元振，梦有令狐綯。目断方田墓，招魂我欲骚。
　
　　文山即事

　　宇宙风烟阔，山林日月长。开滩通燕尾，伐石割羊肠。盘谷堪居李，庐山偶姓康。知名总闲事，一醉棹沧浪。
　
　　山中和韵

　　白扇挥残暑，青鞋踏嫩晴。花床寻小隐，石鼎引长鸣。纱帽有时去，酒壶惟意倾。山僧痴与坐，闲却瘦弥明。
　
　　病愈简刘小村

　　倦馀心似醉，病起首如蓬。黄竹断桥雨，白苹长笛风。倦倦鸥屡舞，咄咄雁书空。孤负秋来眼，闲挑爨下桐。
　
　　夜坐偶成

　　萧萧秋夜凉，明月入我户。揽衣起中庭，仰见牛与女。坐久寒露下，悲风动纨素。不遇王子乔，此意为谁语。
　
　　拜罗氏百岁母之明日主人举酒客张千载心赋诗某喜赞不自己见之趁韵

　　翠微三岛近，画阁五云横。春水鸥声滑，夕阳鸦背明。尊前持一笑，花下卧馀酲。曾见瑶池母，不为虚此生。
　
　　醉清湖上三日存叟独不在坐即席有怀

　　石鼎吟方透，瑶觞醉未阑。疏林花密缀，旧垒燕新安。春半湖山好，夜深江海寒。王孙隔芳草，初月正相看。
　
　　予题郁孤泉管五湖翁姚濂为之和翁官满归里因韵贽别并谢前辱

　　巢龟君往好，涌翠我来迟。夜雨呼三韭，春风试一旗。飞花行客梦，芳草故人思。何日五湖上，同看浴海曦。
　
　　用韵谢前人

　　兹游良邂逅，吾道未逶迟。斗野横双剑，牛津直两旗。北风应小住，明日便相思。输与君家近，扶桑五色曦。
　
　　海上

　　天边青鸟逝，海上白鸥驯。王济非痴叔，陶潜岂醉人。得官须报国，可隐即逃秦。身世何时定，挑灯看剑频。
　
　　泰和

　　书生曾拥碧油幢，耻与群儿共竖降。汉节几回登快阁，楚囚今度过澄江。丹心不改君臣谊，清泪难忘父母邦。乡人知我瘦，经旬绝粒坐蓬窗。
　
　　和中斋韵过吉作

　　功业飘零五丈原，如今局促傍谁辕。侥眉北去明妃泪，啼血南飞望帝魂。骨肉凋残唯我在，形容变尽只声存。江流千古英雄恨，兰作行舟柳作樊。
　
　　有感

　　石郎草草割山川，一落人手三百年。八州风雨暗连天，三皇五帝如飞烟。人人野祭伊水边，春秋断烂不复传。白头潦倒今鲁连，夜深危坐日晏眠。
　
　　和萧安抚平林送行韵

　　得失元来付塞翁，何心桃李问东风。人皆有喜荣三仕，我尚无文谢五穷。秘苑固知朋可正，畏途犹恐甲方衷。欲酬长者殷勤祝，坎止流行学四忠。
　
　　题碧落堂

　　大厦新成燕雀欢，与君聊此共清闲。地居一郡楼台上，人在半空烟雨间。修复尽还今宇宙，感伤犹记旧江山。近来又报秋风紧，颇觉忧时鬓欲斑。
　
　　和韵送逸轩刘民章

　　少日屠龙事已劳，送人千里发江涛。蓬莱地近风方细，阊阖门开日正高。春里看花须款款，雨中剪韭且陶陶。金吾已办长安月，双凤扶云立海鳘。
　
　　山中即事

　　携壶藉草醉斜阳，白鹤飞来月下双。芦叶西风惊别浦，芭蕉夜雨隔疏窗。千年帝子朱帘梦，一曲仙人铁笛腔。若问山翁还瘦否，手持竹竿下沧江。
　
　　七月十三夜用灯牌字韵凑成一诗与诸宾一笑

　　赤壁当年赋子虚，西风忽复到菰蒲。蟾蜍影里千秋鉴，蟋蟀声中七月图。诗思飘飘入云汉，歌声隐隐动江湖。万家箫鼓连灯火，见说年来此事无。
　
　　挽李制帅

　　世变江河渺未涯，如公真是济时危。几年荆益龙骧誉，一日潇湘鵩谶悲。天下皆传清献节，人心自有武侯碑。郎君昔共慈恩约，擦泪西风寄些词。
　
　　赠周东卿画鱼

　　观君潇湘图，起我濠上心。短褐波涛旧，秋雨菰蒲深。
　
　　禅关

　　秋风吹日上禅关，路入松花第一弯。只愿四时烟雾少，满城楼阁见青山。
　
　　尘外

　　半山风雨截江城，未脱人间总是尘。中夜起看衣上月，青天如水露华新。
　
　　文山集自序：予自吴门被命入卫，守独松关，乃王正二日。除浙西大制抚领神皋。予辞尹，引帐兵二千人诣行在，日夕赞陈枢使宜中谋迁三宫，分二王於闽，广。元夕后，予所部兵皆聚於富阳。朝廷拟除予江东西广东西制置大使、兼广东经略，知广州湖南策应大使，未及出命，陈枢使已去国。十九日，大皇除予右丞相兼枢密使、都督诸路军马。时北兵驻高亭山，距修门三十里。是日，虏帅即引董参政以兵屯榷木教场，城中兵将官，纷纷自往纳降。予欲召富阳兵入城，已不及事。三宫九庙，百万生灵，立有鱼肉之忧。会使辙交驰，北约当国相见。诸执政侍从聚於吴左丞相府，不知计所从出，交赞予一行。国事至此，予不得爱身，且意北尚可以口舌动也。二十日，至皋亭山，诘虏帅前后失信。虏帅辞屈，且谓决不动三宫九庙，决不扰京城百姓，留予营中。既而吕师孟来，予数骂其叔侄，愈不放还。贾馀庆者，逢迎卖国，乘风旨，使代予位，於是北兵入城。所以误吾国、陷吾民者，讲行无虚日。北知卖国非予所容也，相戒勿令文丞相知。未几，贾馀庆、吴坚、谢堂、家铉翁、刘岊，皆以府第为祈请使，诣北方，盖空我朝廷，北将甘心焉。二月八日，诸使登舟，忽北虏遣馆伴逼予同往。予被逼胁，欲即引决，又念未死以前，无非报国之日，姑隐忍就船。方在京时，富阳兵已退趋婺、处等州。予俟间还军，苦不自脱。至是，欲从道途谋遁，亦不可得。至京口，留旬日，始得盐商小舟，於二月晦夜走真州。朔日，守苗再成相见，论时事，慷慨流涕。予致书两淮间，合兵兴复，苗赞之甚力。初三日早，制司人来，迺出文书，谓丞相为赚城，欲不利於我。苗不以为然，送予出门，劝奔淮西。予谓此北反问也，否则托辞以逐客也。李公仁人，使见予必感动，遂之维杨，苗遣五十兵，四骑从行。夜抵西门，欲待旦求见，呵卫严密，鼓角悲惨。杜架阁谓李公必不可见，徒为矢石所陷，不如渡海归从王室。予然之。自是日夜奔南，出入北冲，犯万万死，道途苦难，不可胜述。呜呼！予之得至淮也，使予与两淮合，北虏悬军深入，犯兵家大忌，可以计擒，江南一举而遂定也。天时不齐，人事好乖，一夫顿困不足道，而国事不竞。哀哉！予至通，闻二王建元帅府於永嘉，陈枢使舆张少保世杰方以李郭之事为己任。狼狈憔悴之馀，喜不自制，跋涉鲸波，将蹑层以从。意者，天之所以穷饿困乏而拂乱之者，其将有所俟乎！德祐二年闰月日，庐陵文天祥自序。
　

叠山集钞

　 
　　谢枋得
　　谢人冬至送酒鸭

　　阳复且闭关，万物畏坤含。双凫飞天外，鹜食何贪婪。儒道又一泰，十年乱愈餤。谁家读书堂，庭阶无青藫。此时谈诗书，莲经提鱼篮。平生太玄文，知者无一谭。之子爱野骛，骥驹舞两骖。厚颜酒食馔，不猎悬鹑鹌。寒威甚毒矢，三杯胜七涵。烂醉寻梅花，登峰吾尚堪。
　
　　菖蒲歌

　　有石奇峭天琢成，有草夭夭冬夏青。人言菖蒲非一种，上品九节通仙灵。异根不带尘埃气，孤操爱结泉石盟。明窗净几有宿契，花林草砌无交情。夜深不嫌清露重，晨光疑有白云生。嫩如秦时童女登蓬瀛，手携绿玉杖徐行。瘦如天台山上圣贤僧，休粮绝粒孤鹤形。劲如五百义士从田横，英气凛凛磨青冥。清如三千弟子立孔庭，回琴点瑟天机鸣。堂前不入红粉意，席上常听诗书声。怪石筱荡皆充贡，此物舜庙当共登。神农知己入《本草》，灵均蔽贤遗《骚经》。幽人耽玩发仙兴，方士服饵延修龄。彩鸾紫凤琪花苑，赤虬玉麟芙蓉城。上界真人好清净，见此灵苗当大惊。我欲携之朝太清，瑶草不敢专芳馨。玉皇一笑留香案，锡与有道者长生。人间千花万草尽荣艳，未必敢与此草争高名。
　
　　荆棘中杏花

　　墙东荒蹊抱村斜，荆棘狼籍盘根芽。何年丹杏此留种，小红濈濈争春华。野人惯见谩不省，独有诗为咨嗟。天真不到铅粉笔，富艳自是宫闱花。曲池芳迳非宿昔，苍苔浊酒同天涯。京师惜花如惜玉，晓担卖彻东西家。杏花看红不看白，十日忙杀游春车。谁家园里有此树，郑重已着重帏遮。阿娇新宠贮金屋，明妃远嫁愁清笳。落花萦帘拂床席，亦有飘泊沾泥沙。天公无心物自物，得意未用相陵夸。黄昏人归花不语，惟有落月啼栖鸦。
　
　　崇真院绝粒偶书付儿熙之定之并呈张苍峰刘洞斋华甫

　　西汉有臣龚胜卒，闭口不食十四日。我今半月忍渴饥，求死不死更无术。精神常与天往来，不知饮食为何物。若非功行积未成，便是业债偿难毕。太清群仙宴会多，凤箫龙笛鸣瑶瑟。岂无道兄相提携，骑龙直上寥天一。
　
　　和道士陈天隐

　　学道无魔道不成，神人得计是无名。光风自觉长潇洒，明月何曾有死生。早晤梅山难养性，何如福地别寻盟。梅花香里堪联句，莫笑人间石鼎鸣。
　
　　送程楚翁远游

　　近日人传庾岭梅，南枝落尽北枝开。长安旧日元无此，尽是江南人送来。
　
　　寄谢叔鲁

　　红叶飘摇霜露清，去年今日正同行。夜来似与君相见，明月一窗梅影横。
　
　　蚕妇吟

　　子规啼彻四更时，起视蚕稠怕叶稀。不信楼头杨柳月，玉人歌舞未曾归。
　
　　北行别人

　　雪中松柏愈青青，扶植纲常在此行。天下久无龚胜洁，人间何独伯夷清。义高便觉生堪舍，礼重方知死甚轻。南八男儿终不屈，皇天上帝眼分明。
　
　　求纸衾

　　避世知无地，危身只信天。宁持龚胜扇，不著挺之绵。养性真同道，知心有宿缘。纸衾加惠絮，晴日卧云边。
　
　　春日闻杜宇

　　杜鹃日日劝人归，一片归心谁得知。望帝有神如可问，谓余何日是归期！
　
　　庆全庵桃花

　　寻得桃源好避秦，桃红又见一年春。花飞莫遣随流水，怕有渔郎来问津。
　
　　武夷山中

　　十年无梦得还家，独立青峰野水涯。天地寂寥山雨歇，几生修得到梅花？
　

白石樵唱集补钞

　 
　　林景熙
　　晓意

　　僧钟觉曙鸟，纷飞弄林光。宿云渐离石，我起开秋房。南山忽人几，相对各老苍。我老几何年，山曾见鸿荒。流泉送日月，危石支兴亡。问山山无言，啼猿起前冈。
　
　　秋夜

　　片月相随过竹居，风生荷叶酒醒初。窗扉半掩秋虫急，犹有残灯守故书。
　
　　飞来峰

　　何年移竺国，秀色发棱层。清极不知夏，虚中欲悟僧。树幽岚气重，泉落乳花凝。犹忆茶烹处，闲来话葛藤。
　
　　宋武帝居今为寿丘寺

　　青衣梦破满林烟，一掷乾坤亦偶然。僧屋翠微看月上，江山犹似永初年。
　
　　立春郊行次唐玉潜

　　道人清事饭溪蔬，无酒闲愁已破除。五夜雪声梅角底，一春烟景竹筇初。园林芳信醒愁蝶，田野丰年入梦鱼。冰下流泉清老耳，束风先已到郊居。
　
　　送春

　　蜀魄声声诉绿阴，谁家门巷落花深。游丝不系春晖住，愁绝天涯寸草心。
　
　　南山有孤树

　　南山有孤树，寒乌夜绕之。惊秋啼眇眇，风挠无宁枝。托身未得所，振羽将逝兹。高飞犯霜露，卑飞触茅茨。乾坤岂不容，顾影空自疑。徘徊向残月，欲堕已复支。
　
　　故衣

　　箧中出故衣，络纬声四壁。昔年慈母线，一一手所历。眷眷游子心，恻恻虚堂夕。逝水不返流，孤云杳无迹。空令揽衣人，一线泪一滴。衣弊柰有时，母恩无穷期。终怜寸草心，何以报春晖。朝寒纵砭骨，念此不忍披。且复返所藏，永寄霜露思。
　
　　九日会连云楼分韵得落字

　　冉冉海雾深，荒荒山日薄。登高集华裾，纵目天宇廓。落叶悲徂年，寒英照深酌。心醉乃文字，意行非涧壑。缅怀斜川游，此道久寂寞。胡为吹帽人，白首恋宾幕。穷途谬行藏，异代悬美恶。我爱漉酒巾，西风不能落。
　
　　访二陆故居

　　风流怀二陆，才名动三吴。斯人不可作，千载空烟芜。当时骋俊笔，万象争先驱。有如明月璧，美价倾鸿都。世运有翻覆，韫匮真良图。惜哉去就乖，毁此千金躯。人生皆有死，百年同须臾。独遣文字芳，乃与天壤俱。凄凄昆山寒，冉冉谷水枯。白鹤久已寂，黄犬谁复呼？荒祠挂残阳，扁舟人菰蒲。采尊荐秋水，庶以明区区。
　
　　纳凉过林氏居

　　出郭已虚旷，入门转萧森。筠栖无六月，聊以解我襟。红日不到地，白云时满林。坐久石根冷，酒醒荷气深。飘飘黄冠客，临流鼓瑶琴。一鼓洗我耳，再鼓空我心。山高水复迥，仿佛蓬莱音。兴尽拂衣去，城笳吹夕阴。
　
　　妾薄命

　　盈盈梁家姝，奕奕晋朝使。斛珠不论赀，得备巾栉侍。一笑金谷春，列屋俱敛避。岂知锦步温，巳复为愁地。念主惠妾深，缘妾为主累。楼头风雨深，残花抱春坠。
　
　　别所亲

　　人生重离别，况此双鬓蓬。亭柳非故色，昨夜吹霜风。临分复携手，野色犹蒙蒙。愁深转无语，写入潺湲中。一水分两支，来共高高峰。出山暂相失，到海终相逢。
　
　　过风门岭

　　客来自风门，飕飗撼两袖。溪回众峰新，畈绝一岭又。行行春日微，怪禽啼白昼。流年感花稀，古道表松秀。聊此寄小酌，馀酣掬山溜。
　
　　古松

　　独占宽闲地，不知摇落天。山林犹古色，风雪自穷年。龟伏灵根寿，禽巢绝顶仙。栋梁非所屑，几见海成田。
　
　　昆岩

　　神斧何年凿，南山片石盘。玉藏仙笥古，翠落县门寒。老木天边瘦，归云雨外残。市尘吹不到，朝夕静相看。
　
　　桐角

　　田家无律吕，声寄始华桐。碧卷春风老，清吹野水空。客心寒食后，牛背夕阳中。不惹梅花恨，年年送落红。
　
　　飞云渡

　　人烟荒县少，澹澹隔秋阴。帆影分南北，潮声变古今。断峰僧塔远，初日海门深。小立芦风起，乘槎动客心。
　
　　寄怀

　　图上追三笑，诗中寄七哀。孤栖非绝物，多难亦成才。岁俭米生竹，春寒衣上苔。不知辽海客，化鹤几时回，
　
　　神山寺访僧

　　独客无清伴，高僧住别村。空山卓锡影，断石系舟痕。风细松生籁，沙虚竹走根。小亭闲坐久，落日啸孤猿。
　
　　夜意

　　澹然无一事，至乐在书床。老石栖云定，疏松过雨香。砧清秋巷迥，灯白夜堂凉。此意无人会，重城醉梦乡。
　
　　天台隐者

　　俗驾不曾到，瘦筇时复携。肺肝清涧饮，鬓发老岩栖。野巷犹鸡犬，春城自鼓鞞。未应人世外，别有武陵溪。
　
　　赠吴秀才林东归

　　几夜高堂梦，不知山水长。西风归雁荡，落日过乌伤。断影云空白，孤心草欲黄。终怜负甘旨，泪洒蓼莪章。
　
　　越中送徐君寅归闽

　　此地同为客，当秋独送君。斜阳留薄醉，远道惜轻分。老泪遣陵木，乡山出海云。天南有回雁，音信倘相闻。
　
　　故宫

　　惊风吹雨遇，历历大槐踪。王气销南渡，僧坊聚北宗。烟深凝碧树，草没景阳钟。愁见花砖月，荒秋咽乱蛩。
　
　　辟雍

　　冠带百年梦，昔游今重嗟。壁池春饮马，槐市暝藏鸦。堂鼓晨昏寂，廊碑风雨斜。石经虽不火，岁岁长苔花。
　
　　舟次吴门

　　怀古心犹壮，临流影自孤。湖烟迷携李，城木出姑苏。草暗春惊鹿，菰香秋试鲈。青楼旧时月，无复听吴歈。
　
　　钓台

　　曾来天上宿，梦不离寒矶。宇宙双台迥，烟波一客归。姓增江郡重，墓隔越山微。千古登临意，凄凉带夕晖。
　
　　过北雁荡山下

　　驿路人芙蓉，秋高见早鸿。荡云飞作雨，海日射成虹。一水通龙穴，诸峰尽佛宫。如何灵运屐，不到此山中。
　
　　禹庙

　　万国曾朝会，群山尚郁盘。严祠镇玄璧，故代守黄冠。窆人云根古、梁归雨气寒。年年送春事，来拂藓碑看。
　
　　荷钱

　　盈盈新叠碧，难借柳条穿。铸景菰蒲外，买邻鸥鹭边。炎官初掌柄，水国不书年。渐长薰风价，折筒供酒船。
　
　　渔笛

　　楚竹声何远，苍茫想钓舟。横当半篷月，吹破一江秋。落叶纷前浦，惊鸿过别洲。曲终枕蓑卧，无梦到凉州。
　
　　雪后

　　开帘残酒醒，雪意尚垂垂。夜色沈奎久，春容变柳迟。寒塘鸥自聚，荒岁鹤同饥。便欲诛茅隐，何山有紫芝？
　
　　山中早行

　　短策穿幽径，山樵半掩扉。月斜林影薄，石尽水声微。一犬隔篱吠，孤僧何处归。相逢松下立，风露满秋衣。
　
　　疏懒为四明何君赋

　　野意云同散，闲门草自新。不知世网密，为谢客车频。风月兼忘我，山林亦恕人。咸阳叹黄犬，荣辱古为邻。
　
　　溪亭

　　清秋有馀思，日暮尚溪亭。高树月初白，微风酒半醒。独行穿落叶，闲坐数流萤。何处渔歌起，孤灯隔远汀。
　
　　送葛居士住栖碧庵

　　越山巉巉越台孤，井中双鲤曾走吴。满坡丛竹遣旧箭，回首霸业空烟芜。诗人访古凌绝壁，危栖竞欲老深碧。声摇孤枕海涛壮，影伴瘦筇山月白。了然道者亦离尘，一宠松下分秋云。只今虎豹满平陆，链骨谁与笺青旻。琴心剑气两寂寞，醉墨淋漓风雨落。九十九峰归梦寒，玉笙冷冷跨飞鹤。
　
　　荷珠

　　霞衣葱佩来珊珊，水晶之宫绿玉盘。谁与冯夷作戏剧，贝阙驱入神瓢翻。又疑罢织鲛人泣，碧洼融作水银汁。圆或为壁方为珪，寒光混漾不可拾。古来欹器戒覆倾，真宰之柄常恶盈。季伦买笑轻百斛，金谷转首迷榛荆。纷纷鱼目争贵惜，道眼独悬诸幻息。须臾海霁山日高，绿云万柄净如拭。
　
　　喜刘邦瑞迁居采芹坊

　　井乡聚散笑匆匆，岁月无情忽两翁。灯火城南听夜雨，桑麻杜曲忆春风。百花新意皆归燕，万里离愁独寄鸿。重约扁舟寻禹穴，夕阳疏树乱云东。
　
　　读秦纪

　　琅邪台上晚云平，虎视眈眈隘八弦。万里不知人半死，三山空觅草长生。兆来鬼璧沙丘近，威动神鞭海石惊，书外有书焚不尽，一编圯上汉功名。
　
　　项羽里

　　英雄盖世竟何为，故里凄凉越水涯。百二势倾争逐鹿，八千兵散独乘骓。计疏白璧孤臣去，泪落乌江后骑追。遣庙荒林人酹酒，至今春草舞虞姬。
　
　　渔舍观梅

　　冷云漠漠护篱阴，潇洒苔枝出竹林。影落寒矶和雪钓，香浮老瓦带春斟。几凭水驿传芳信，只许沙鸥识素心。回首西湖千树远，扁舟寂寞梦中寻。
　
　　虎丘寺

　　突兀僧房倚翠微，金精幻虎霸图非。琼田万顷山如涌，铁壁千寻泉自飞。堂在经声通老石，楼开塔影落秋衣。千年幽独嗟谁氏，断刻苔深带夕晖。
　
　　鹤林寺

　　流水苍松石迳斜，瓮城城外梵王家。仙林不返云巢鹤，僧钵曾移海国花。剥落苔碑秋卧草，荒凉竹院午敲茶。当时一掷乾坤手，曾向山窗倚暮霞。
　
　　焦山寺

　　山裹中流小梵林，宝莲鳌背翠沈沈。半空但觉烟岚合，三面不知风浪深。仙井浴丹开晓日，海门浮玉澹秋阴。洞深瑶草无人采，瘗鹤残碑浸碧浔。
　
　　寄葛秋岩

　　吴地繁华半劫灰，故山秋远梦频回。琵琶亭老春风棹，桑落洲寒夜雨杯。岁月悠悠人几换，关河渺渺雁空来。酒酣欲寄登临眼，黄叶斜阳满废台。
　
　　纪梦

　　江风吹梦到书楼，楼外新鸿数点秋。葛老巾山空落照，晋时带水何东流。鱼虾市散荒烟合，乌雀门深细草幽。何处一声长笛起，觉来孤客在沧洲。
　
　　寄陈用宾

　　水竹修修称客居，有时挟策自观鱼。为儒老人他州籍，怀土幽探禹穴书。日暮碧云归已晚，岁寒青桂嗅如初。文章自古多憎命，狗监无劳诵子虚。
　
　　梦中作

　　昭陵玉匣走天涯，金粟堆前几吠鸦。水到兰亭转呜咽，不知真帖落谁家。
　
　　秋夜

　　片月相随过竹居，风生荷叶酒醒初。窗扉半掩秋虫急，犹有残灯守故书。
　
　　吴中会故人

　　一声新雁荻花秋，片月吴松共客舟。却忆去年今夜月，思君独上越山楼。
　
　　别方槐庭山人

　　夜阑深语剔寒缸，别意萧萧竹半窗。明日孤帆鸿影外，东风残雪过曹江。
　
　　葛仙翁石床

　　钧天梦破珊瑚枕，岩壑春供翡翠屏。一卷《黄庭》云半席，夜深读与岭猿听。
　
　　馆娃宫

　　苎罗山女入宫新，四壁黄金一笑春。步辇醉归香迳月，隔江还有卧薪人。
　

水云集补钞

　 
　　汪元量
　　贾魏公府

　　湖边不见碾香车，断珥遗细满路途。门迳风轻飞野马，亭台火尽及池鱼。海棠花下生青杞，石竹丛边出紫苏。却忆相公游赏日，三千卫士立阶除。
　
　　送琴师毛敏仲北行

　　西塞山前日落处，北关门外雨来天。南人堕泪北人笑，臣甫头低拜杜鹃。
　
　　苏子瞻吃惠州饭，黄鲁直度鬼门关。今日君行清泪落，他年勋业勒燕山。
　
　　女道士王昭仪仙游词

　　吴国生如梦，幽州死未寒。金闺诗卷在，玉案道书闲。苦雾蒙丹旐，酸风射素棺。人间无葬地，海上有仙山。
　
　　瀛国公入西域为僧号木波讲师

　　木老西天去，袈裟说梵文。生前从此别，去后不相闻。忍听北方燕，愁看西域云。永怀心未已，梁月白纷纷。
　
　　全太后发为尼

　　南国旧王母，西方新世尊。头颅归妙相，富贵悟空门。传法优婆域，诵经孤独园。夜阑清磬罢，趺坐雪花繁。
　
　　题赐砚

　　斧柯片石伴幽闲，堪与遗民共号顽。试忆当时承赐事，墨痕如泪尽成斑。

隆吉集补钞

　 
　　梁栋
　　哀毗陵

　　荆溪水腥泊船早，落日无人行古道。髑髅有眼不识春，东风吹出青青草。荒基犹认是人家，败栅曾将当城堡。当时压境兵百万，不脱靴尖堪蹴倒。短兵相接逾四旬，毒手尊拳日攻讨。内储外援两消沈，一缕人心坚自保。孤臣守土轻性命，赤子效死涂肝脑。朝廷有爵愧降附，幽壤无恩泽枯槁。愿笺司命录英雄，收拾忠魂畀穹昊。
　
　　送存书记

　　一声两声松子落，一片两片枫叶飞。夕阳在山新月上，道人相伴一僧归。
　

仲安集钞

　 
　　吕定
　　怀古

　　我昔游海上，东望三神山。风波几万里，苍茫云霭间。鱼龙自掀舞，天空日月闲。神仙渺无迹，徐福去不还。空馀蓬莱阁，千载留人寰。
　
　　追和苏子瞻游峡山寺韵

　　山迥宝华阁，水绕金锁湾。尘虑顿焉息，于兹开我颜。疏钟日夕动，老僧休下还。天风吹白云，悠悠满松关。归猿有馀悲，月明啸空山。仙人自何来，翱翔八极间。手把玉芙蓉，吟笑锵佩环。歌罢忽飞去，千峰堆翠鬟。
　
　　赴京

　　太白楼前雨乍收，画船挝鼓上皇州。肯因离别牵愁思，要把勋名事壮游。千里关河旗带月，一天星斗剑横秋。胸中剩有安边策，此去应当献冕旒。
　
　　奉天门朝贺

　　晓□初临万岁山，宝幢华盖列朝班。九重天上来仙乐，五色云中识圣颜。深殿卷帘香雾袅，近臣传制佩声还。嵩呼齐祝恩如海，散作阳和满世间。
　
　　调兵

　　年少谈兵胆气豪，折冲千里岂辞劳。旌旗影动秋风肃鼓角声回夜月高。红锦裁鞍新试马，黄金装带旧悬刀。临征自信军容盛，五色团花绣战袍。
　
　　扈驾

　　八月秋高战马肥，观兵郊外振天威。一声凤吹迎鸾驭，五色龙文杂衮衣。剑战横空金气肃，旌旗映日彩云飞。令严星火诸军奋，直斩单于塞上归。
　
　　班师

　　紫塞回鸾雪正晴，王师百万拥连营。马嘶大地山河壮，旗卷长空日月明。龙虎台高千嶂耸，凤皇城近五云生。圣颜有喜天心顺，中外欢闻奏凯声。
　
　　登东岳山

　　海内名山孰与齐，清风掖我上丹梯。鹏程九万扶摇近，世界三千指顾低。瀑挂天门惊霹雳，雨蒸日观出虹霓。太平会见东封盛，玉简金书焕紫泥。
　
　　雪夜

　　漠漠同云遍海涯，晓风寒逼绿窗纱。飞扬鳞甲三千界，妆点楼台百万家。何处妙歌金帐酒，谁人清对玉梅花？便应石鼎融冰水，乌帽笼头自煮茶。
　
　　望岱岳

　　岱宗东望郁嵯峨，万丈仙桥鸟外过。秦树千年空老大，汉碑终古不消磨。天坛夜静乘星斗，石磴春深长薜萝。记得旧游曾载酒，颓然峰顶放长歌。
　
　　望峄山

　　极目东山秀色浓，紫霄千叶醉芙蓉。题诗尚记仙人洞，飞佩曾过玉女峰。树老孤桐秋露下，碑残古篆暮云封。何时再醉天门月，卧听清风万壑松。
　
　　登彭城楼

　　项王台上白云秋，亚夫坟前草树稠。山色不随人事改，水声长近戍城流。空馀夜月龙神庙，无复春风燕子楼。楚汉兴亡俱土壤，不须怀古重夷犹。
　
　　戏马台

　　据鞍指挥八千兵，昔日中原几战争。追鹿已无秦社稷，逝骓方叹楚歌声。英雄事往人何在！寂寞台空草自生。回首云山青矗矗，黄流依旧绕彭城。
　
　　夜宿甓社湖

　　湖光如镜迥无山，耿耿银河路可攀。万象不移天地外，一尘能到水云间。月明孤屿生楼阁，夜静飞仙过佩环。借问孟城何处是？微微灯火绿杨湾。
　
　　金陵旅夜

　　一雨皇都万象明，东风娇啭上林莺。火烟亭馆春多少，钟鼓楼台夜几更。枕上故园蝴蝶梦，枝头斜月杜鹃声。银笺欲写长相忆，滚滚江流不尽情。
　
　　过小孤山

　　八月灵槎沂海门，翠云台上醉芳樽。峰头楼阁相高下，水底鱼龙自吐吞。万古青天留玉柱，五更红日涌金盆。宦游不尽登临兴，欲洗苍苔颂圣恩。
　
　　登翠云台

　　一柱中流亦壮哉，分明世上有蓬莱。帘开庐阜层层出，船泛岷山滚滚来。夜冷神龙蟠水府，天青仙佩下瑶台。闲将玉管吹明月，勾引翩翩彩凤回。
　
　　游匡庐山

　　欲向匡庐观瀑布，便从鼓蠡骤楼船。一声长啸来丹壑，千丈飞流下碧天。洞里楼台无岁月，云中鸡犬有神仙。凭谁呼起巢松者，醉拥宫袍对酒眠。
　
　　度大庾岭

　　凿破鸿蒙一窍通，至今传说九龄功。天垂瘴雨蛮烟外，路入炎荒火树中。万里关河瞻北极，两行旌旆过南雄。鹧鸪声里端阳近，榕树青青荔子红。
　
　　过峡山寺

　　峡江江上峡山寺，落日峰峦翠作堆。云拥半字楼殿出，天然一幅画图开。仙人采药和光洞，释子翻经化台。顾我红尘车马客，题诗无暇扫苍苔。
　
　　登越王台

　　海上荒台草树平，登临不尽古人情。白云万里怀亲舍，红日中天望帝京。百粤山川秋历落，三城楼阁晚峥嵘。醉来徙倚栏干曲，听彻西风画角声。
　
　　浴日亭和苏学士韵

　　危亭突兀倚青山，坐对扶桑碧海湾。紫雾欲生龙伯庙，洪涛先涌虎门关。光摇宇宙花生眼，影动阑干酒上颜。遥望蓬莱宫阙晓，一轮飞挂碧云间。
　
　　游海珠寺

　　何年神物抱珠游，遗向沧浪第一洲。五色化成金世界，六鳌擎出宝香楼。光涵蛟室星辰动，影落龙宫日月浮。万古团团大地里，磬声敲彻海门秋。
　
　　登广城楼

　　三尺龙泉事远游，越王台上望南州。一天雨过千山晓，万里风来五月秋。江郭楼台蛮客市，海门烟日蜃家楼。临戎不有安边策，应愧常何荐马周。
　
　　谒金华寺六祖法堂

　　坐阅人间几百年，双趺浑似后来禅。空门明镜台前地，寂寂红尘境外天。风劲法林从虎过，云生咒钵解龙眠。至今月到层楼上，共应祥光午夜圆。
　
　　右《说剑闲吟》，此三世列祖龙虎上将军吕公遗稿也。吕氏出宋丞相正惠公裔。其曾孙守袭庆府，死金人之难，详具《宋史》。中子大理公因徙新昌家焉。公固大理公第五民，讳定，字仲安，以武显教宗朝，爵至殿前都指挥使，龙虎上将军，最贵倨矣。吾吕家声，赖公籍籍，其一时功名富贵，邑父老相传，赫赫若前日事。至其胸罗星斗，腹笥经书，发为诗歌，引商刻羽，直登作者之坛，则概乎尠有知者。国初，族祖从覆瓿中得公遗稿二十八首，珍收焉。今足未睹其全书，而亦可以想见其为人，必忠孝英特，有当年岳武穆、刘顺昌之风。噫！若公者，武备而兼文事，宋人而踵唐音，其流风馀韵，足以传矣。余旧曾手摹一编。置之案头，兹宰松溪，偶简奚囊，获此，遂付欹劂，以永其传。读公诗者，幸繇一斑窥全豹云。裔孙继梗跋。

所南集钞

　 
　　郑思肖
　　伯牙绝弦图

　　终不求人更赏音，只当仰面看山林。一双闲手无聊赖，满地斜阳是此心。
　
　　秦女吹箫图

　　弄玉飘飘仙女姿，凤凰低舞久相期。箫中应有别一曲，飞出青天影外吹。
　
　　逢陈宜之

　　行李苦役役，相逢古润州。千金一夜醉，四海十年游。山静鬼行月，宵凉人梦秋。近闻边事急，畎亩得无忧。
　
　　送友人归

　　年高雪满簪，唤渡浙江浔。花落一杯酒，月明千里心。凤凰身宇宙，麋鹿性山林。别后空回首，冥冥烟树深。
　
　　访隐者

　　石窦云封隐者家，一溪流水绕门斜。满山落叶无行路，树上寒猿剥藓花。
　
　　春日登城

　　城头啼鸟隔花鸣，城外游人傍水行。遥认孤帆何处去，柳塘烟重不分明。
　
　　春词

　　春气喧妍御夹纱，玉钗双袅绿云斜。倚栏看遍庭前树，尽是枝头结子花。
　
　　怀友

　　今日樽前忽忆君，为怜秋事又平分。坐来凝睇西风久，过尽天边数片云。
　
　　春日游承天寺

　　野梅香软雨新晴，来此闲听笑语声。不管少年人老去，春风岁岁阖闾城。
　
　　湖上漫赋

　　藓崖苍润雨初乾，石罅飞泉喷雪寒。啼断禽声山更静，青松影下倚栏干。
　
　　隐居谣

　　布衣暖，菜羹香，诗书滋味长。
　
　　醉乡

　　江潮初上玉船空，假道青州一水通。相去尘寰千万里，不愁日夜不春风。
　
　　自题推逢图

　　清晓清风吹过后，露出青青一罅天。一似推篷偷看见，竹林半抹古苍烟。　
　
　　自题墨竹

　　万顷琅矸压碧云，清风幽兴渺无垠。当时首肯说不得，不意相知有此君。
　
　　听琴

　　洋洋盈耳间，一派水潺潺。意不随声尽，心应与物闲。宿云穿窦出，飞鸟御风还。却喜无人识，支颐看远山。
　
　　睡觉有怀寄王梅坞垓

　　向年治乱屡兴怀，此日清闲独把杯。千古英雄人不见，一楼风雨梦初回。空中变化观龙见，世上凄凉误凤来。须人山林了生死，莫将心迹付尘埃。
　
　　飘零

　　飘零书剑十年吴，又见西风脱尽梧。万顷秋生杯后兴，数茎雪上镜中须。晴天空阔浮云尽，破屋荒凉俗梦无。惟有固穷心不改，左经右史足清娱。
　
　　怀归

　　突兀高楼落照间，此身迥出俯人寰。客心不逐年华老，诗兴何曾月夜闲。峡水流归天际海，淮云飞度浙中山。杜鹃啼后归舟发，只有春愁满载还。
　
　　虎丘

　　何年海涌来，霹雳破地脉。裂透千仞深，嵌空削苍壁。山润石乳甘，秋冷铁花碧。阖闾云空愁，银虎去无迹。蛟龙镇奇险，拱护梵王宅。
　
　　古诗

　　苍苍碧玉盘，乌兔东西逃。一气母群儿，各弄性情妙。雷动蛰龙飞，天老哀猿吊。俯首问洪蒙，万古一长啸。
　
　　琴女行

　　有邻家女岁未笄，黠兮容鄙旧习之污耳，慕古意於无穷。鼓幽寂兮旷宇生风。孤思贞洁兮月走碧落之方中。於是时兮身若不清抄本作无肉，泠然飞仙。遗杂响於众听，抱孤清而独妍。彼冰雪之洁兮，奚顾芬菲分春而争怜。辄引而赋。
　
　　嫦娥开殿当高青，白光染夜生空明。望中泠泠莹如水，碧透□镜双瞳子。窄袖笼春玉笋娇，援琴一鼓秋潇潇。瑶池女子旨趣别，紫清吹下太古雪。双鬟翠腻绾香雾，临风欲控青鸾羽。应悔思凡谪尘土，长向花前忆王母。
　
　　墨兰

　　钟得至清气，精神欲照人。抱香怀古意，恋国忆前身。空色微开晓，晴光淡弄春。凄凉如怨望，今日有遗民。
　
　　秋雨

　　云满长空雨满山，凄凄风色变新寒。夜来白帝将秋去，万树淋漓哭不干。
　
　　醉乡

　　破得愁城了，仍还太古风。浑然无事国，不与世相通。地迈华胥外，天归混沌中。蠢哉蛮触氏，苦死角英雄。
　
　　太和国土裹，风味极清柔。意外竟忘世，胸中不梦秋。日蒸春气涌，地漾水光流。此即神仙窟，何须更十洲。
　
潜斋集补钞

　 
　　何梦桂
　　赠留中斋归

　　昆明灰劫化尘缁，梦觉功名黍一炊。钟子未甘南操改，庾公空作北朝悲。归来眼底吴山在，别后心期浙水知。白发门生羞未死，青衫留得裹遗尸。
　



鲁斋集钞

　 
　　王柏
　　催雨

　　人世如居甑，骄阳不可锄。未闻刍作狗，安得梦维鱼。赋敛民生槁，干戈国计虚。安危关一饱，雨意莫踌躇。
　
　　题定武兰亭副本

　　玉华末命昭陵土，兰亭神迹埋千古。率更搨本入坚珉，□帝归装投定武。薛家翻刻愚贵游，旧石宣和龛御府。胡尘横空飞渡河，中原荆棘穴豺虎。维扬苍□驾南辕，百年文物不堪补。纷纷好事竞新模，倾欹丑俗亡遗矩。如今薛本亦罕见，仿佛典刑犹媚妩。清欢盛会何足传，右军它帖以千数。托言此笔不可再，慨然陈迹兴怀语。今昔相视无已时，手掩尘编对秋雨。
　
　　八咏楼

　　楼压重城万井低，星从天阙下分辉。伤心风月诗应瘦，满眼桑麻春又肥。山到东南皆屹立，水流西北竞同归。倚阑莫问齐梁事，断石凄凉卧落晖。
　
　　赤松即景

　　平生百虑懒，尚有丘壑心。佳哉二三友，歃盟同幽寻。壮怀豁虚旷，玄宫穷邃深。时方酿薄暑，万绿涨云岑。新篁凝粉翠，日影筛碎金。瘦筇扶野步，羽扇摇清吟。漱齿掬清泚，雪瀑开风襟。脱巾挂琪树，露顶涵重阴。山禽自在语，浊醪随意斟。物外转栖碧，石险苍苔侵。何时侣麋鹿，结茅入深林。
　
　　和叶圣予小桃源韵

　　二仙何如人？夫岂古隐士。道成溯泬寥，羊卧不再起。鸾鹤舞松声，萧骚快心耳。金灶清尘生，馀丹不轻委。我来桃源游，直穷路所止。飞萝摇春烟，素雪喷清泚。了无一根桃，何时架草堂，深入此山里。修然逃世虑，链魄继遐轨。
　
　　送立斋入闽哭久轩

　　双溪秋气深，送子临古道。古道如掌平，四顾行人少。行行复行行，何日度南峤。故人今已矣，转忆平生好。世事浩无涯，愁云黯江表。
　
　　送希夷之江西

　　小雨敛轻尘，秋声满亭驿。驱车过南浦，别怀徒襞积。世道斯凌夷，为善不自力。一朝鲁两生，为人作行色。谁知离索悲，有甚万钟失。
　
　　和宽居见怀韵

　　北望戏马台，荆榛满中路。英气一何多，怀古渺难诉。山河腥日月，虎豹沐雨露。累累楚猴冠，异哉天所赋。岂无济川才，淹留秋又暮。清风从何来，洒洒定吾故。赠我金琅玕，凿落双鱼素。
　
　　秋热

　　西风不力征，老火未甘退。蝉声乱耳繁，痴蚊健姑最。一雨从天来，不复有故态。天序自分明，人心其少耐。
　
　　舟中和叶圣予

　　桐江波渐滑，霁色午方开。香火严兰若，烟霞老钓台。崖高微径险，水转万山回。欲访先生裔，相从买一杯。
　
　　江阔风帆急，潮回沙露痕。寒林无剩叶，茅舍各成村。雁落烟波渺，鸦归野色昏。未知孤客棹，今夜泊谁门。
　
　　野兴

　　文字饥难煮，为农策最良。兴来锄晓月，倦后卧斜阳。秋稼连千顷，春花醉几场。任他名利客，车马逐康庄。
　
　　和赵师日韵

　　我生无燕颔，四壁笑相如。门巷堪罗雀，灯窗且读书。老来心事懒，贫后故人疏。尚有多情月，时时到敝庐。
　
　　兰

　　早受樵人贡，春兰访旧盟。谢庭夸瑞物，楚泽撷芳名。苍玉裁圭影，紫檀含露英。奚奴培护巧，苔藓绿菁菁。
　
　　适庄兄游山

　　谁阁重阴一日晴，清游应是惬高情。遥知雨后山光好，但想云边屐齿清。素壁虽曾题旧字，沈疴不许插新盟。因知关吏留鱼钥，谩遣奚奴候晚程。
　
　　题山桥

　　北山之北两山齐，一迳蜿蜒石作梯。脚力倦时山始好，芙蓉东畔赤松西。
　
　　石磴斜蹊下水隈，玉虹喷雪挂崔嵬。虽然只是泉三叠，滂湃声摇万壑雷。
　
玉蟾集钞

　 
　　葛长庚
　　采莲舟

　　葭蒲满荡起晴烟，总属霜鸥雪鹭天。一片紫菱分十字，中间放过采莲船。
　
　　登楼秋望

　　恁遍朱栏醉已苏，楼前眼缬望中疏。汉阳草树看来短，淮岸渔家淡欲无。薄暮鸦翻千点墨，晴空雁草数行书。多情庾亮吟魂远，风泛芦花秋满湖。
　
　　中秋月

　　千崖爽气已平分，万里青天辗玉轮。好向钱塘江上望，相逢都是广寒人。
　
　　题桐柏观

　　仙翁夜来扣林壑，约我明朝过南岳。石坛对坐话松风，鹤唳一声山月落。
　
　　午饭罗汉寺

　　林间一径似惊蛇，中有禅关隐紫霞。烟锁苍松遮寺额，风摇翠竹撼檐牙。客来寂寞盘香穗，饭罢从容沦茗花。到此徘徊归去晚，夕阳挂树一声鸦。
　
　　初至梧州

　　夜半江风吹竹屋，起挑寒灯怜影独。荒鸡乱啼思转多，黠鼠啸跃眠不熟。旧曲情声觉悲凉，故园心眼时断续。何当牵犬臂苍鹰，锦帽貂裘呼蹴踘。
　
参寥集补钞

　 
　　道潜
　　余初入智果院苏翰林率宾客相送者十六人各赋诗一章用圆觉经云以大圆觉为我伽蓝身心安居平等性智为韵得以字

　　秦山屹天下，四海同仰止。我公命世英，突兀等于是。胸中廓汉秋，皎绝微云滓。当年事危言，轩冕如脱屣。正贵知我希，宁惭不吾以。风云果再符，六翮排空起。一昨大承明，抗章求迤逦。馀杭古雄藩，比屋富生齿。立谈政可成，兴不负山水。雍容敦末契，访我顽且鄙。大旆辉松门，禽猿亦惊喜。森森门下士，左右粲珠履。使君道德安，圭角非所恃。輭语如春风，薰然著桃李。今朝真胜事，千载足遗美。安得笔如椽，磨崖为公纪。
　
　　卜居智果答方外

　　青灯残篆夜寥寥，门外秋风振苇萧。惭愧高人能见忆，为余西望立溪桥。
　
　　湖上

　　去岁春风上苑行，烂窥红紫厌平生。而今眼底无姚魏，浪蕊浮花懒问名。
　
　　城隈野水渌逶迤，袅袅轻舟掠岸过。欲采芸兰无觅处，野花汀草占春多
　
　　口占绝句

　　寄语东风窈窕娘，好将幽梦恼襄王。禅心已作霑泥絮，不逐春风上下狂。
　
　　题东坡墨竹赠官妓

　　小凤团笺已自奇，谪仙重扫岁寒枝。梢头馀墨犹含润，恰似梳风洗雨时。
　

石门文字禅集补钞

　 
　　惠洪
　　余自并州还故里馆延福寺寺前有小溪风物类斜川儿童时戏剧之地也春深独行溪上因作小诗

　　小溪倚春涨，攘我钓月湾。新晴为不平，约束晚来还。银梭时拨刺，破碎波中山。整钩背落日，一叶嫩红间。
　
　　崇胜寺后有竹千馀竿独一根秀出人呼为竹尊者因赋诗

　　高节长身老不枯，平生风骨自清癯。爱君修竹为尊者，却笑寒松作大夫。未见同参参木上座，空馀听法石於菟。戏将秋色分斋钵，扶月批风得饱无。
　
　　西斋昼卧

　　馀生已无累，古寺寄闲房。睡足无来客，窗空又夕阳。丛蕉高出屋，病叶偶飘廊。起探风檐立，飞蚊闹晚凉。
　
　　赠尼昧上人

　　不著包头绢，能披坏墨衣。愧无灌溪辩，敢对末山机。未肯题红叶，终期老翠微。余今倦行役，投杖梦烟扉。
　
　　送僧

　　古寺闲门聊作夏，秋来归思漫迢迢。枕中柔橹惊乡梦，门外秦淮涨夜潮。想见旧房生薜荔，不堪疏雨滴芭蕉。何时郤理缘云策，同上峰头看石桥。
　
　　夏日

　　山县萧条早放衙，塘莲无主自开花。三叉路口炊烟起，白瓦青旗一两家。
　
　　云霁谒景醇时方筑堤捍水修湖山堂复和前韵

　　筑堤盖南堂，雪霰响新瓦。我踏雪泥至，自携双不借。爱公有俊气，句法洗凡马。清婉继彭泽，寒陋笑东野。愿为西崦邻，投名入诗社。余年吾事济，过从有公者。何时间折竹，灯火共清夜。
　
　　陪张廓然教授游山分题得山字

　　先生如梁鸿，德耀亦爱山。湘西十日留，笑语烟云间。弄泉石梅坞，唤舟青苹湾。藉草饮松下，松风当吹弹。二妙生清妍，山花插云鬟。粲然起为寿，舞袖相翩翻。先生堕帻醉，颇觉天地宽。醉语忽成诗，为题苍壁颜。城郭遥相望，但见千峰寒。
　
　　又得先字

　　青山随处有，□之辄欣然。独於湘上山，欲买归休田。此邦多君子，故欲吾终焉。先生人品高，白鸥春水前。弟子殊秀发，玉树相明鲜。颇怪翰墨场，亦著白发禅。分题得难韵，下笔风雷旋。诗成愕众口，不复较后先。闲中有此乐，安用食万钱。紫芝爱陆浑，遂为好事传。悠然见眉宇，宁复羡遗编。
　
　　寄题双泉

　　阎公立朝时，凛然古遗直。孤忠捍世波，砥柱屹挺特。一旦成千古，埋玉秀山侧。至今山中泉，实以配公德。欲知其源深，下涨千顷泽。沙渠走清快，丹井湛绀碧。譬如渑与淄，相去无寻尺。日光每下彻，山影必倒植。倚栏应忻然，游鳞见尾脊。知谁念纯孝，满掬种白石。粲然生玉英，冥感吁莫测。泉旁有精舍，闻多登览适。何时同二老，追逐扶瘦策。诗成坐假寐，梦历秋山赤。想见环佩清，绕除馀响滴。
　
　　次韵夏夜

　　隐几群动寂，池塘浮夕光。瓦沟急雨过，熏风满南堂。飞萤忽点衣，小立闻荷香。东南喜见月，微云复遮藏。长哦颍皋诗，清语沁肺肠。劲气终不屈，镆铘淬光芒。高怀寰宇间，蠢蠢奔炎凉。斯人古遗直，天质自温良。兹夜发遐想，易亲复难忘。归田无别意，难以枘入方。
　
　　次韵过醴陵驿

　　解鞍成小寝，部曲营夜炊。此生一寄耳，梦幻相拘縻。风飧杂舍□，水宿依江湄。何时步八塼，压犀帘幕垂。三湘在图画，开屏供卧披。公宜宿玉堂，明甚无可疑。今复聊尔耳，闲作虎头痴。
　
　　赠别若虚

　　残暑霁严威，新凉酿归思。梦惊闻松声，两鬓到万事。中情怯离别，此别仍对子。追惟初识面，宁复计有此。明朝舟洞庭，惊浪银山起。醉眼失湘楚，妙语凌淮泗。我如浮水叶，遇坎当自止。行将看荆山，归老鹿门寺。
　
　　和游福严

　　云开见楼阁，峰顶知有寺。众峰让高寒，盖是出其类。曹溪正脉深，不断盖如带。流而至衡霍，百川蓄汇浍。乃知般若台，自昔分灯地。清游亦不恶，俯仰忆前事。宝构出灰烬，人逝时亦异。永怀韩潮州，夜与千峰对。仙去三百年，音容<火光>如在。妙语落人间，断碑卧榛桧。
　
　　和杜司录嶽麓祈雪分韵得岳字

　　岁晚湘水滨，黄尘似河朔。江流涸欲尽，瓶罂汲馀浊。忽闻双旌出，千骑烁山岳。雪云卷山去，天宇献辽邈。昏鸦集风枝，冻鹤时俯啄。山虽非故人，识面亦已数。丰年属胜游与我同三乐。
　
　　次韵经葵道夫书堂

　　书堂山崦西，微路经桑柘。婉婉绿阴中，伛偻牵羸马。须臾将平川，时过幽溪泻。源深人家稀，落日耕钧罢。过墙傍修竹，深处开茅舍。池塘远轩窗，秀露风清夜。杯盘灯火里，笑语茅檐下。夜阑乞新诗，自愧非作者。张灯扫西壁，把笔强驱驾。万景每骚纵，此夕偶相借。遂令诸子欢，一一如图画。
　
　　题岳麓深固轩

　　湘西峰顶寺，楼阁藏烟翠。危台占冢颠，小轩寄幽致。游人常不到，石壁照溪邃。於世复何求，此生眠食耳。修然亦何有，蒲团空曲几。凭高俯城郭，车马环磨螘。城郭望诸峰，时见孤云起。
　
　　中秋夕以月色静中见泉声幽处闻为韵分韵得见字

　　夜清成水宿，月出波滟滟。那知是中秋，老眼欲凄眩。此生天地间，飘泊如蓬转。朅来泊湘濒，此月凡七见。冰轮上天衢，万里不知远。夜深度明河，轮侧明河浅。西楼欲吹笛，馀声落哀怨。
　
　　次韵朝阴

　　辘轳晓汲罢，幽响闻馀滴。不知雨□空，但觉炊烟湿。闲居少过从，屋角寒藤入。夫子独念我，问讯常络绎。时来款柴扃，饥饱共休戚。此诗丽如春，妍暖破岑寂。如追蓟子训，可望不可及。
　
　　送彦周

　　彦周美少年，风味映前古。令人每见之，不敢发鄙语。推坠吾法中，偃蹇揖佛祖。死生人所怖，玩之于掌股。此生几离别，此别觉酸楚。夜寒众峰高，独看霜月吐。
　
　　次韵游方广

　　万峰缠烟霏，一线盘空路。丹楹出翔舞，半在生云处。海人猿臂上，哀湍不堪泝。夫子英特人，自是干国具。醉耳厌丝竹，来此良有故。临高赋新诗，妙语发奇趣。便欲抱琴书，亦作东家住。山灵应拊掌，笑公方窘步。富贵本缚公，云泉宁可付。置卷发遐想，湘月微云度。
　
　　赠珠维那

　　湘云遮世路，闲客此闲行。弥日不忍去，眷此山水清。暖窗欲春色，茗碗雪花轻。道人旧不识，一见意已倾。人生无根蒂，聚散如流萍。聊炷返魂香，将以熏道情。此诗亦偶尔，夫用四座惊。
　
　　同彭渊才谒陶渊明祠读崔鉴碑

　　晋室东渡后，主弱祗如寄。桓温弄兵权，刘裕窃神器。先生於此时，洁身良有以。袖手归去来，诗眼饱山翠。追还圣之清，太虚绝尘滓。长恨千载心，断弦掩流水。
　
　　陈氏贯时轩

　　春风著万物，粉饰相明鲜。雪霜摧压之，不情如世□。问谁不可犯，揖此苍玉椽。斫头未易屈，抢地犹傲然。相逢凋零中，秀色披晴烟。陈侯我辈人，逸气倾群贤。开轩冷相向，酬酢忘岁年。我来作风听，夜雨杂山泉。携被愿假宿，与子对床眠。
　
　　怀慧廓然

　　萧萧暑雨过，空山成夜晴。月出东南峰，娟娟风露清。飞萤自开合，寒蝉亦悲鸣。兴来忽独往，听此落涧声。永怀西湖上，绝景玉壶明。松际翛然姿，振策自经行。即欲呼就语，忽隔千里程。何时径寻子，夜航过临平。
　
　　十二月十六日发双林登塔头晓至宝峰寺见重重绘出庵主读善财遍参五十三颂作此兼简堂头

　　十年怀石门，今日石门去。双林动曦光，跋河开宿雾。力微藉古藤，泥软脱芒履。风泉白云壑，夜雨青松路。我生百事废，齿发行衰暮。但余爱山心，不逐年华故。此山甲天下，自昔家吾祖。峰如青莲花，千叶晓方吐。烟云浮香色，清凉洗肝腑。异哉万木间，白塔岿然古。此老无恙时，超放谁与伍。万象供谈笑，大千为戏具。我曾从之游，绝尘追逸步。谁云今已亡，塔开全体露。永怀凭妙观，此意竟凄楚。
　
　　仁老以墨梅远景见寄作此谢之

　　荒寒扫横斜，稀疏开未遍。烟昏雨毛空，标格终微见。吴姬风鬓乱，睡色馀妒面。谁令种性香，风味极不浅。道人三昧力，幻出随意现。塞管玉纤寒，无劳写哀怨。
　
　　上巳日有怀昔从云庵老人此日山行

　　今年上巳日，久客望江南。双林接修水，石路入烟岚。千峰出云雨，空谷吞寒潭。苍杉郁重重，秀色凌云庵。不见庵中人，青灯耿尘龛。空馀行乐处，攀翻闻笑谈。风光与节物，触愁味参参。临高望烟霭，衰涕落青衫。
　
　　送正上人归黄龙

　　道人泉南来，音姿颇纯美。观其略笑语，亦自饱风味。相看坐终日，孤月堕止水。但见篆畦间，青烟行未已。朝来忽去我，秋风动衣袂。试问安所之，笑指千峰里。秋晚当相寻，结伴入层翠。
　
　　次韵李商老匡山道中望天池

　　幽人修水上，春涨冒陂田。时时想见之，笑颊微涡旋。往来柴桑间，妙语生云烟。庐山自高寒，青碧开晴天。倚藤望绝顶，风味如斜川。我思从之游，子亦当勉旃。诗成聊假寐，归梦历层颠。
　
　　居上人自云居来访白莲社话明日告归作此送之

　　浮云山尽际，花木迎春晖。佳人殊方来，见之消渴饥。藉草坐松影，粉香时落衣。气貌秀可掬。出语超幽微。岩壁钟声寂，山阴花发稀。去袂挽莫留，又作瓯峰归。
　
　　送通上人游庐山

　　少年四方志，一杖馀氎巾。朝来过微雨，扁舟买南津。庐山冠天下，况复当青春。遥知泊星渚，云开苍翠新。相看发一笑，瀑布垂天绅。虚汉清月上，山空无四邻。应怀千载姿，坐榻空埋尘。兴来得好句，录寄北山人。
　
　　同庆长游草堂

　　万株苍烟间，杳然出微径。相逢知有得，一笑洗孤愤。萧萧半窗雨，终日满风听。绿云到巉绝，小立锐清兴。约公我辈人，发此一区胜。春工自无私，风力亦强敏。柳垂拂掠黄，溪作揩磨净。篱间殿寒梅，吴姬发微哂。已欣鸟声乐，更爱游丝迥。余郎妙天下，气与山岳峻。春光缠肺肠，霁月<火光>风韵。诗如画好马，落笔得神骏。日斜兴未阑，路穷春不尽。更为明日游，踏遍钟山顶。旋汲一人泉，峰头煮春茗。
　
　　寄巽中

　　熏风度南枝，馀芳委红绿。微雪生晚阴，梅雨净林麓。穿花莺语迟，翻泥燕飞速。遐想幽人居，梦过倓溪曲。清声久绝耳，斯怀抱烦燠。仰道思弥高，哦诗出凡俗。脱屦满户外，轮蹄日相逐。吾徒不得人，大法世陵叔。智刃剪蒿蓬，利锋挥朴樕。念往追前席，初筮不我卜。别来空相思，徙倚苍山木。
　
　　送济上人归漳南

　　密林影群阴，露叶光翻夕。幽人独经行，满院许秋色。几年涉岭海，颇亦历佳席。迩来寄江寺，痴坐室生白。吾家在漳南，万顷苍玉璧。何当附舶归，重拂林下石。此生一梦耳，梦觉试寻绎。倚筇作长啸，万事付鸟迹。若有闲中吟，无惜寄飞翼。
　
　　夏日雨晴过宗上人房

　　仲夏林木深，古寺雨初足。殿阁风瓯鸣，闲庭草空绿。小轩试凭几，解箨爱新竹。点笔记题诗，粉色不受触。道人有佳处，面数良以熟，翛然亦无营，来往相追逐。此时偶相值，一笑天宇局。何当烹壑源，涴此肠胃俗
　
　　泊舟星江闻伯固与僧自五老亭步入开先作此寄之

　　烟霏含空青，向晚望逾好。欲行双瀑边，俊骨屡侧脑。偶携白发禅，步尽青松道。孤鸿聊送目，瘦策自扶老。甚欲东涧阴，缚屋安井灶。我亦个中人，归计嗟不早。永怀岩上僧，松鬛和云扫。
　
　　冬日显宁偶书

　　山舟不肯留，白发日夜益。晓窥青铜光，乃觉朱颜失。故人半凋零，行吟百忧集。旧山天尽头，岁晏衰眼力。高枕此山泉，比兴复何日？百年暗相惊，奔忙如瞬息。乔松亦已尘，仙术无烦乞。
　
　　又次前韵

　　礼法日荒芜，坦率日增益。唯馀枯藤枝，起坐不相失。山枕孤云归，林寒倦鸟集。爱此亦题诗，钝涩见才力。乃知衰老来，全殊少年日。劳生知几何？万事归叹息。鈯斧好濯磨，当就阿谁乞。
　
　　奉陪王少监朝请游南涧宿山寺步月

　　单衣喜和风，诗眼爱空翠。野亭亦翛然，散坐聊倦倚。坐久忽闻樵，见视一笑喜。那知深林外，曲折见流水。幽光弄绀碧，春色泼秀气。去为千顷泽，隄柳相妩媚。月光方下彻，浮空见赪尾。投乐戏惊之，扑摝沙禽起。归途望林壑，烟霭隔山寺。便如斜川游，岁月亦相似。
　
　　观山茶过回龙寺示邦基

　　北窗赏新晴，睡美正清熟。竹鸡断幽梦，朦胧不能续。卧闻故人家，山茶已出屋。欣然一命驾，妍暖快僮仆。千朵鹤顶红，染此丛间绿。坐客例能诗，秀句抵金玉。携过回龙寺，扫壁为君录。逸笔作波险，欹斜不可读。坐惊殷床东，暮色眩双目。入关更清兴，市井乱灯烛。人生分万途，称心良易足。时平且行乐，余宾非所欲。
　
　　同敦素沈宗师登钟山酌一人泉

　　钟山对吾户，春晓开烟鬟。白云峰顶泉，绀碧生微澜。经年未一酌，对客愧在颜。两翁亦超放，瘦策容跻攀。大千寄一瞬，境静情亦闲。是时天惨儋，佳处多遗删。立谈共嘲谑，豪气破天慳。临川冰玉清，风流继东山。孤坐巉绝处，掉头不肯还。天风吹笑语，响落千岩间。归来数清境，但觉毛骨寒。从君乞秀句，端为刻斓斑。
　
　　宿妙宣寺

　　冲虎困顿归，投枕眠烂熳。夜晴霜月苦，睡美不知旦。日高披晓绿，万事付衰懒。百年炊黍久，强半得忧患。起临清浅流，白发不可拣。此生终一壑，形胜已入眼。明年定来归，茅屋并崖瞰。掩门无营为，一味工寝饭。
　
　　石门中秋同超然鉴忠清三子玩月

　　三年窜南荒，两过中秋夕。月不弃羁囚，高义照罅隙。凛如寝雪霜，但觉炎瘴失。梦清不敢归，鲸浪溅天白。中原一转首，心折数弟嫉。遥知亦念我，看至玉轮侧。有生穷至此，甘作死生隔。筠溪绕茅庐，波影登几席。危磴通石门，高眺屡顾陟。华纷落无馀，但见霜露实。地坐阒无人，但闻虫唧唧。
　
　　十六夜示超然

　　山深久不晴，领略三伏暑。夜凉闻风泉，疑作空阶雨。但觉纸窗明，不知山月吐。阶除偶独立，满庭浩风露。室闲门未掩，时有飞萤度。馀生愿俱子，万壑千岩处。艰难百忧中，长恐此心负。今宵复对榻，乐事遽如许。地偏心亦远，喜俗忧自去。何如庐山阴，一水断世路。
　
　　三月二十八日枣柏大士生辰

　　思虑不及处，但曰刹那际。不谓一之中，而又有三世。于此刹那顷，尚不容拟议。安得容死生，一切诸怖畏。苦乐欣厌情，纷然心境异，是名颠倒想，不名随顺智。如人游梦中，所历经千岁。及其梦觉已，不过夕顷耳。稽首愿悲幢，发此不传祕。愿分无尽灯，仰醉四弘誓。
　
　　神驹行

　　沙丘牝黄马已死，俗马千年不能嗣。忽生此马世上行，神骏直是沙丘子。紫焰争光夹镜眸，转顾略前批竹耳。雪蹄卓立尾萧梢，天骨权奇生已似。绿丝络头沫流嘴，绣帕搭鞍初结尾。决骤意态欲腾骧，奔逸长鸣抹千里。
　
　　赠许邦基

　　邦基今年方十九，美如濯濯春月柳。龙章凤姿绝世无，金马玉堂如故有。酒阑爱捉玉尘尾，玉色正同批诰手。高烧银烛拥新妆，看君落笔龙蛇走。欲驱清景入秀句，万象奔趋不敢后。人疑锦绣缠肺肠，不然笔端应有口。谪仙风流今复见，况亦彷佛外尘垢。但恐功名缠缚人，未放青山挂窗牖。
　
　　高安会谅师出诸公所惠诗求予为赋

　　黄尘踏遍江南岸，矫首无言对河汉。故山有屋埋深云，一夜归心掣不断。绿锦江头识谅禅，倾坐高谈象帝先。疑君即是僧太白，不然无乃真弥天。仙风袭人欲轻举，芙蓉道气出眉宇。拥坐衣裳坠不收，山水怀云轻百补。我今老倦亦慵参，去死正如三眠蚕。相看一笑有佳约，他日同归五老庵。
　
　　谢安道花坛

　　三月江南春不浅，谢家池上开花苑。层坛进破碧琉璃，嫩蕊簇成红婉娈。一枝两枝和雾白、素娥月下逢姑射。十朵五朵照水红，仙姝并立瑶池东。人生遇景须行乐，莫使馀香散帘幕。白雪难逃鬓上斑，金樽且对花前酌。时人莫以花为浼，大都自是人情改。若使人情长似花，相看颜色年年在。
　
　　蒲元亨画四时扇图

　　画工妙物无不可，谁能笔端自忘我。醉蒲睡著呼不闻，但见解衣盘礴裸。起来漱墨滋破研，霜绡只尺开纨扇。点缀四时无不有，但觉眼前红绿眩。云破连峰青碧开，林梢时复见楼台。断桥落日空流水，为问秦人安在哉。春山杳霭知何处，夏木森森蔽云雨。秋阴未破雪满山，笑指千峰欲归去。
　
　　自豫章至南山月下望庐山

　　扁舟秋晚离南浦，片席摇风望星渚。扬澜大浪晴拍天，南山窈窕开莲宇。倒樯散策一登临，便拟掩关深处住。吾生饱食随东南，去亦无求住无取。江山得意且题诗，从游况复皆真侣。青灯灼灼夜窗深，对床卧听风瓯语。隔岸庐山金碧开，月明尚记曾游处。
　
　　次韵余庆长春梦

　　阿环梦回如堕云，研中玉纤如醉文。香囊翠被不复见，华清草木犹醺醺。仙郎春光洗怀抱，柔情不断如芳草。软风细涨玉横斜，一尾追风北山道。词锋落纸磨秋霜，千首今馀万丈光。从来支遁识神骏，岁月不知君意长。
　
　　次韵君武中秋月下

　　秋光一半去无迹，万里阴晴占此夕。书生醉语哦月诗，想见看朱眩成碧。白公初携佳句归，便觉草露寒霑衣。夜晴兰室亦怀古，领略太白怀玄晖。君家客皆天下士，放意高谈饮文字。江左风流扫地空，今日追游可无愧。
　
　　余方登列岫爱西山思欲一游时皋上人来觅诗作此

　　西山层翠长倚天，我来正及社燕前。城中高阁时纵倚，妙语已复凌芳鲜。方将结伴未有侣，而子乃敢犯众先。会当披云乱峰顶，却下濯足寒涧边。遥知笑语山答响，诗句时作何必编。就岩折桂亦细事，海棠烂熳烧晴川。归来仰屋念清境，夜未央兮犹不眠。
　
　　赠王敦素兼简正平

　　空山无人舟壑移，坐看香烧行篆畦。兄弟华轩肯过我，堕甑与帚生光辉。著屐登山亦不恶，携被假宿良幽期。灯前绿发映玉颊，风流未数崔宗之。夜谈词辩出神骏，顿尘赤兔真权奇。我欲置君帅河朔，军前千骑红妆随。望云题诗付横槊，玉带锦袍英特姿。又欲置君玉堂卧，雾窗棐几春昼迟。醉中草制敏风雨，诸公堵立相嗟咨。微吟拥鼻笑不语，恐未免尔无多辞。为君张灯扫东壁，他日重来读此诗。
　
　　复用前韵送不群归黄蘖见因禅师

　　幽寻忽觉暗香吐，竹西知有梅花坞。一枝试摘与君看，念君明日当离楚。戛然飞去若惊鸿，弃掷自嗟如卧鼓。遥知旅枕生清梦，梦到江南春好处。苍杉拂云烟翠深，为吊大雄山下虎。便欲间提折脚铛，柏子庵边结茅住。行看谈笑起云门，海上横行如乃祖。
　
　　骤雨

　　雷捶雨骨天为低，行云趋走不敢迟。桐英满地谁拾去，花态正颦魂欲飞。紫金蛇光谁掣断，堕空万点跳珠乱。须臾井滑绀无泥，琉璃骨软争道驰。乱红残萼惊千片，可怜憔悴吴姬面。林光草色自连天，残香依约知谁怨。
　
　　福唐秀上人相见圆通

　　庐山万木春已透，满日春光迎马首。北山攫饭借榻眠，一任春山穿户牖。道人闻是福唐来，石门曾结游山友。相逢未说一笑惧，且欣春色浓如酒。何当瘦藤上孤绝，深谷忽惊如锦绣。人生超放当趁健，东风已暗藏鸦柳。
　
　　浙竹

　　龙孙初长浙江曲，疏影萧萧□家玉。平生知爱足风流，只有山阴王子猷。而今流落苍崖顶，暗换年光乡路永。冰敲雪压未应衰，鸾凤不栖空故枝。坚干犹堪制长笛，最合宫商胜金石。为君吹动镜湖秋，惊起双龙翼小舟。
　
　　郭祐之太尉试新龙团索诗

　　政和官焙雨前贡，苍璧密云盘小凤。京华谁致建溪春，睿思分赐君恩重。绿杨院落春昼永，碧砌飞花深一寸。门下宾朋还毕集，碾声惊破南窗梦。高情爱客手自试，春雾脚萦雪花涌。我有僧中富贵缘，此会风流真法供。
　
　　重阳后同邹天锡登滕王阁

　　闲中过却重阳节，江城风雨吹黄叶。与君来游亦偶然，聚立西偏读丰碣。凭栏眼界得天多，雨脚明边飞鸟灭。西山向人亦倾倒，犯云争来献层叠。未归负负无可言，相视心知惭在颊。会当却立云生处，纵望晴江生雉堞。
　
　　送稀上人还石门

　　海昏石门在深谷，排闼千峰如触鹿。崛然独秀一峰高，自与千山作眉目。曾学关西一味禅，众中杂遝多豪贤。如今此老成新塔，但有楼阁如当年。道人今作石门客，须眉尚带芳鲜色。冷斋说我旧游处，梦魂夜渡修江碧。朝来秋声发舟树，羡君先我山中去。
　
　　寄题彭思宇水明楼

　　议郎诗眼发天藏，咄嗟办楼临汝水。遥□，残夜笙歌散，月出东南人独倚。微波不兴，天著底。忽惊白昼在轩窗，试数游鱼见鳞尾。平生肮脏笑伊优，官冷对人言少味。但馀清境得厌饫，天应用此相偿耳。
　
　　次韵思禹思晦见寄

　　多生垢习消磨尽，一念定光空五蕴。尚能弄笔戏题诗，如钟殷床有馀韵。南台烟霭隔重滩，城廓遥应认刹竿。湘西六月失三伏，一枕窗风午簟寒。年来懒复嫌山浅，更欲移庵藏僻远。又思喧寂不相妨，卧听当年三语阮。镜里朱颜岂长对，岁月去人宁少待。是身已作梦幻观，肯复经营此身外。
　
　　季长出示子苍诗次其韵盖子苍见衡嶽图而作也

　　晓烟幻出千万峰，个中我曾如懒融。天公亦妒饱清境，戏推堕我尘网中。人生万事无不有，道士宁知为老枫。去年雪夜宿绝顶，笑声响落千岩风。今年千岩在掌握，烟雨又复分西东。磨钱作镜照千里，必也高人非画工。季长胸中自丘壑，吐辞便觉春无功。韩侯玩世难共语，精神满腹仍疏通。酒阑耳热眩红碧，醉语撼子崔嵬胸。遥知堕帻笑不答，但见玉颊回涡红。
　
　　送季长之上都

　　十年不踏黄尘路，老尽归心馀一缕。因同夜语想京华，归心百尺游丝举。前年别我楚山边，解鞍班草弄云泉。今年送公古城北，花发水流闻杜鹃。眉间秀色照春晚，青云故人纷满眼。门前车马气如云，知谁倒屣迎王粲。行看腕脱供十吏，玉堂风景非人世。万乘扣扉宫月斜，梦惊呼烛度窗纱。
　
　　复和答之

　　君不见功名欲致砚磨铁，桑公人间驹汗血。五季干戈争夺中，低摧几不保臣节。又不见相如赋工合骚雅，九重偶有赏音者。及见但为上林令，断国反在淄川下。长笑两事俱外物，自怜不是封侯骨。独爱华亭百衲师，小艇横蓑一竿竹。久住湘江谙水脉，揭蓬惯看湘西月。闻道公眠画戟丛，相寻长恨城闉隔。去年卜居城北地，客心每有悲笳碎。惭愧诗筒走老兵，病眼那容见新制。老来情绪那忍说，夙瘴乘之觉疲苶。此生梦幻姑置之，半掩残经香篆灭。湘中清境享已饫，湘山多情慰心素。年来更欲学睦州，古寺闭门工织屦。
　
　　次韵汪履道

　　老来渐觉朋侪少，夜室孤禅还自照。吟诗垢习未全除，赖有汪郎恰同调。尝闻从来以类从，谷风忽作虎应啸。交道今嗟张纸薄，老人常乖少年约。与君一笑似三秋，此道长令洞开廓。
　
　　送子美友

　　晓痕翠浪行将遍，掠面柔风初剪剪。梅颊欺寒底死香，柳眼窥烟皱未展。相看感此故意长，欲别忍看春尚浅。离情恼人深造次，撩我小诗弄清婉。肠断江头无语中，谢郎匹马嘶风远。
　
　　慈觉见访余适渡江归以寄之

　　黄沙横吹意傥恍，江色模胡迷背向。刺舟开岸风掠耳，日暮归来说惊浪。旋添榾柮火蒙密，堵立咨嗟罗少长。碗楪铿然野炊熟，井税未输夜舂响。少年信脚蹈尤患，几同蜑叟埋烟瘴。归来闲散赎辛勤，老住江村无杂想。
　
　　送友人

　　幽人独负三尺琴，自谓羲皇得意深。经年不肯鼓一曲，欲造千里求知音。夕阳渡口西风起，黄叶纷纷坠秋水。送君脉脉上孤舟，片帆忽举风波里。此去吴中风物好，重复江湖我曾到。桂子落时双涧秋，白猿啼处孤松老。却入苕谿凡几里，连天震泽无穷已。红蕖苞折流水香，紫莼丝软鲈鱼美。何时兴尽见归舟，古今客路多飘流。孤云别鹤无踪迹，空听蝉声野渡头。
　
　　寄题紫府普照寺满上人桃花轩

　　武陵源深并溪入，无数桃花闹春色。水面红云欲崩坏，波间烂锦光相射。昔人误行偶见之，归来醉眼眩红碧。秦时鸡犬不闻声，但觉晓窗烟雾白。那知紫府亦仙源，此华万树烧晴原。少年苾刍谁教汝，照花作意开幽轩。灵云说悟被花笑，南泉欺客花不言。何如睡足无一事，倚栏红雨春风颠。愁来想见故山路，未归先作山中篇。
　
　　与海兄

　　春寒真料峭，久客厌江城。云重欲为雨，风和尚未晴。意随飞鸟去，绪逐乱埃轻。毕竟闲居好，烦君念此情。
　
　　灯花偶书

　　岑寂一闲僧，春宵清兴增。竹窗催梦雨，兰室对祥灯。世事知虚幻，人情剪爱憎。短长都分定，不恨百无能。
　
　　怀友人

　　不见邻峰友，还同楚越遥。每劳孤枕梦，时过小溪桥。凭槛疏帘卷，临风细雨飘。何当奉一笑，令我此情消。
　
　　早行

　　失枕惊先起，人家半梦中。闻鸡凭早晏，占斗辨西东。辔湿知行路，衣单怯晓风。秋阳弄光影，忽吐半林红。
　
　　游灵泉赠正悟大师

　　支径入山寺，云林如见招。小轩临绝壑，危阁碍层霄。瓶泣地炉暖，屋晴岩雪消。大师京国旧，放意话州桥。
　
　　白日有闲吏青原无惰民为韵寄李成德

　　客来清对榻，客去闭深关。聊为文字饮，酬唱相往还。朝来公事少，白日吏长闲。
　
　　花光浮县郭，麦浪涨郊原。吏散僧投谒，诗成月上轩。何妨横尘尾，相对两忘言。
　
　　湘阴马上和季长见寄小春

　　风埃九十里，雾雨湿驼裘。雁过回诗眼，江寒聚晚愁。魂清方怯雪，句冷更含秋。残岸连孤屿，依稀似橘洲。
　
　　三月喜超然至次前韵

　　杨柳风萧萧，芙蕖晴熳熳。水阁试新凉，披衣快清旦，幽居非养高，一榻聊医懒。默观四大空，吾复有何患。
　
　　览秀亭

　　尚记登临时，风日初盎盎。忽惊无边春，登我眉睫上。情欢鸟声乐，意适游丝放。我非连眉郎，搜诗聊植杖。
　
　　寒亭

　　欲问春消息，苍茫嫩日斜。茅檐聚喧雀，栗林栖暮鸦。絮袍裹足坐，得句往往佳。忽起步微月，呵手拗梅花。
　
　　和杜抚勾古意

　　岁月走舟壑，不能老乔松。何如取尘劫，安置弹指中。我老世不要，闭关师道踪。甫欣方得计，人笑伎之穷。
　
　　长松援丈萝，无事登青冥。因缘偶然尔，初非出经营。我受气类似，抡材置勿听。翟公亦痴绝，书门议交情。
　
　　午梦清断续，殷鬓飞蚊鸣。微风亦见戏，故掩读残经。相见洞天晓，雾重花冥冥。秀句吐奇丽，乃尔未忘情。
　
　　暮年一杯酒，愁边边赖拓。醉乡归路稳，城郭见隐约。万事付颓然，破帻风堕落。胸次竟何有，八窗洞空廓。
　
　　游庐山简寂观二首

　　庐山觉未老，俨然旧风姿。树石亦仙骨，逢春更华滋。瓜分烟翠层，千丈垂白霓。贪看让争席，舍者尔为谁。
　
　　苍石大如屋，古木出虬枝。四注阴其下，地坐黄冠师。山行倦日永，聚话遂忘疲。行看洞中境，都是寂音诗。
　
　　湘上闲居

　　夜清暑雨过，四壁草虫鸣。一枕幽人梦，半窗闲月明。摧颓弘法志，老大住山情。忽忆陈尊宿，编蒲度此生。
　
　　次韵真觉大师瑞香花

　　浅色映华堂，清寒熏夜香。应持燕尾剪，破此麝脐囊。有恨成春睡，无人见洗妆。故山烟雨里，寂寞为谁芳。
　
　　次韵云庵老人题妙用轩

　　开轩闲隐几，万象竞趋陪。风揭松声去，云推山色来。观身真作梦，视世一浮埃。日暮庭阴转，幽禽接翅回。
　
　　送僧归故庐

　　投名身入社，卧病偶思归。渡涧脱芒屦，扶藤下翠微。寒松犹带雨，瘦骨不胜衣。若见空钻纸，当施百丈机。
　
　　焦山赠僧

　　对床听夜雨，佳约是当年。放旷随缘去，闲心不习禅。倚蒲趺足坐，拥衲盖头眠。今识君归处，斋馀有涧泉。
　
　　重会云叟禅师

　　气味似前辈，见之长眼明。闲须研法味，老不减诗情。草圣因蛇斗，禅□解虎争。一堂聊寄傲，疏快饯馀生。
　
　　次韵邓公阁睡起

　　归计宽为约，山行短作程。旅亭惊午梦，布谷正催耕。翰墨堪华国，云泉负此生。一篇叙闲适，细味有馀情。
　
　　次韵李方叔游衡山僧舍

　　道乡见城郭，世路谩升沉。寺胜增佳气，壁间馀醉吟。僧残过客少，山好为谁深？宁识通泉尉，独怀经济心。
　
　　题梦清轩

　　小轩人不到，修竹过墙生。眼倦经长掩，身闲梦亦清。微风吹篆缕，活火发茶铛。遥想佳眠夕，萧萧雨叶声。
　
　　留题三峰壁间

　　三峰棱层如削玉，一派悬泉泻寒绿。平生山水性贪婪，聊与白云相伴宿。松风竹露有馀清，夜伴孤月依檐楹。神凝气爽睡无梦，不闻楼上霜钟鸣。
　
　　卧病次彦周韵

　　卧便午簟祛残暑，谁令殿阁风瓯语。君来谈笑破岑寂，慰此经旬携手阻。湘山解事不须招，数峰入座争翔舞。心知清境世不要，胜践从来数支许。
　
　　王仲诚舒啸堂

　　隔岸暮山秋翠重，少焉月作冰轮涌。闲披白帢登此堂，绛阙神清气深稳。此中不着丝竹耳，但觉清圆林叶动。恐君夜残亦仙去，弃米叫云空目送。
　
　　和忠子

　　牛车注经宗两角，那问虚舟移夜壑。竹间扫除闻击声，戏作伽陀歌独脚。心波不兴类古井，情缘脱尽如遗箨。高笑痴儿倚富贵，危如乳燕方巢幕。
　
　　远浦归帆

　　东风忽作羊角转，坐看波面纤罗卷。日脚明边白岛横，江势吞空客帆远。倚栏心绪风丝乱，苍茫初见疑凫雁。渐觉危樯隐映来，此时增损凭诗眼。
　
　　山市晴岚

　　宿雨初收山气重，炊烟日影林光动。蚕市渐休人已稀，市桥官柳金丝弄。隔谿谁家花满畦，滑唇黄鸟春风啼。酒旗漠漠望可见，知在柘闲村西路。
　
　　江天暮雪

　　泼墨云浓归鸟灭，魂清忽作江天雪。一川秀发浩零乱，万树无声寒妥帖。孤舟卧听打窗扉，起看宵晴月正晖。忽惊尽卷青山去，更觉重携春色归。
　
　　洞庭秋月

　　橘香□浦青黄出，维舟日暮柴荆侧。涌波好月如佳人，矜夸似弄婵娟色。夜深河汉正无云，风高掠水白纷纷。五更何处吹画角，披衣起看低金盆。
　
　　潇湘夜雨

　　岳麓轩窗方在目，云生忽收图画轴。软风为作白头波，倒帆断岸渔村宿。灯火荻丛营夜炊，波心应作捕鱼儿。绝怜清境平生事，蓬漏孤吟晓不知。
　
　　烟寺晚钟

　　十年车马黄尘路，岁晚客心纷万绪。猛省一声何处钟，寺在烟村最深处。隔溪修竹露人家，扁舟欲唤无人渡。紫藤瘦倚背西风，归僧自入烟萝去。
　
　　渔村落照

　　碧苇萧萧风淅沥，村巷沙光泼残日。隔篱炊黍香浮浮，对门登网银戢戢。刺舟渐近桃花店，破鼻香来觉醇酽。举篮就侬博一醉，卧看江山红绿眩。
　
　　颍皋楚山堂秋景两圆绝妙

　　溪边两鸭自夫妇，自而能言似相语。妇先浮波喜转顾，夫欲随之竟先去。水际青苹各占丛，风撼荷花已退红。不见清香云锦段，空馀霜叶伴枯蓬。
　
　　余还自海外至崇仁见思禹以四诗先焉既别又有太原之行已而幸归石门复次前韵寄之以致山中之信云

　　脱梏宁知缚禅律，但欲闭门长不出。死祸平生九蹈之，痛恨防身苦无术。此言了如意在弦，此心炯如月临泉。山中乐可骄稚世，一榻暑风清昼眠。
　
　　十五日立春

　　千年象教唐朝寺，雪后新年晴复阴。残僧无事春又至，游客不来山自深。长廊扫叶望空翠，小阁卷经横水沉。三生白业有言说，一念净心无古今。
　
　　访鉴师不遇书其壁

　　独自来游微雨后，道人乞食及清晨。应门童子能迎客，满地榆钱欲买春。花醉发狂风日酽，柳眠唤起语音真。政当借榻酬无事，熟鼾从教聒四邻。
　
　　晚秋溪行

　　熟路沿溪过石桥，扫除秋晚净迢迢。幽寻忽见兰芽茁，小立仍逢柿叶飘。扑摝水飞双去鸟，玲珑山响一声樵。归来半掩残经在，燕寝香凝碧未消。
　
　　夏日偶书

　　碧缕横斜试水沉，红腮甘冷嚼来禽。含风广殿闻棋响，转日回廊暗柳阴。强撚冰纨馀睡色，倦凭棐几适闲心。攀翻涴衲□，过眼云踪不可寻。
　
　　竹炉

　　博山沉水觉尘埃，旋斫凌云绿玉材。自拭锦衤朋含泪粉，要焚银叶返魂梅。意消未掩《黄庭》卷，火冷空馀白雪灰。应把熏衣闭深阁，流苏想见画屏开。
　
　　寄草堂上人

　　首夏年芳尚可寻，兴来芒屦恣登临。回头故国烟波阔，分袂幽人岁月深。落日杜鹃山馆静，熏风芳草柳塘阴。知君宴坐忘机地，谩寄新诗话此心。
　
　　题水镜轩

　　小镜明快照岩阿，得道幽人喜气多。但视世间如水镜，方知梦境有山河。佳眠不碍林光入，清坐何妨夜月过。我亦思归老丘壑，结邻西崦肯容麽。
　
　　九峰夜坐

　　千峰万峰自云雨，一宿两宿心颓然。不知人间岁云暮，但觉涧风吹夜泉。地炉火焰水正泣，篝灯委昏僧未眠。古人去我不甚远，何必想像临遗编。
　
　　寄李大卿

　　瓶盂又复寄西州，弥勒同龛古寺幽。睡起忽残三月夏，朝来胜得一帘秋。浮云世事慵料理，断梗闲踪任去留。投老山林多胜概，杖藜何日复同游。
　
　　秋日还庐山故人书因以为寄

　　风叶鸣廊夜色晴，隔云微月稍分明。下帘徒怯衣裳薄，拂榻空惊枕簟清。病眼得秋还少睡，壮心於世尚多情。何时却作庐山去，渡水穿云取次行。
　
　　与晦叔至奉新

　　欲去未成还执手，西风疏雨晚丝丝。暗惊岁月行飘忽，那更人生苦别离。君已到心工笔语，我今归计老茅茨。冷斋后夜谁同宿，莫向灯前读此诗。
　
　　送敏上人

　　密林病叶送翻红，已觉清秋夜气浓。懒复小窗邀独秀，却应归梦挂双峰。水分淮甸当悬席，路绕匡山可振筇。若见虎溪溪上月，为言相忆作衰容。
　
　　赠王司法

　　轻帆已有渡江期，高会清游惜此时。水阁飏烟晴试茗，雪窗剪烛夜论诗。冲寒远雁来横浦，弄色新梅半糁枝。林下自知无一事，亦应风月动关思。
　
　　次韵超然

　　翠寒空觉此生浮，岁月催人鬓易秋。忽忆倚天庐嶽去，更寻清境武林游。情亲愧与高人别，兴发徒烦夜月留。他日西湖远相忆，为君一笑散沙鸥。
　
　　庐山寄部下邦基德祖诸故人

　　势占江南三百里，烟霏相映出层楼。芒鞋竹杖山兼水，坐看行吟春复秋。浮世万途成底事，吾生一饱更何求。故人京洛风埃地，能信山中此乐不。
　
　　晚坐藏胜桥望石门

　　好山千叶青莲晓，斫额令人意已消。微出楼台知有寺，倦行云树忽逢桥。此生未觉丛林负，□处真教日劫超。闲拾堕薪成浅立，细泉幽涧响寒蜩。
　
　　宿灵上山示月上人

　　地灵形胜自天成，山色溪光泼眼明。北岫飞来么凤落，东邻相去一牛鸣。霜筠绕寺秋无数，璧月临轩夜更清。已约高人结莲社，他年香火寄馀生。
　
　　宿鹿苑书松上人房二首

　　数峰烟翠叠黄昏，忽见松间窈窕门。好境未将佳句写，幽怀先与故人论。隔林每恨音容阻，此夕相逢笑语温。雪意不成应有月，夜深同看涌金盆。
　
　　冷斋讠乇宿自携琴，卧听松风度栗林。黄卷青灯纸窗下，白灰红火地炉深。梦回清响舂岩溜，夜久幽香喷水沉。惯作横刀眠下板，为君令有住庵心。
　
　　次韵王节推安道见过云盖二首

　　湘山名与故山齐，寺在沙村断岸西。系马槐根秋雨歇，倚栏云际暮猿啼。公宜谈笑光台阁，我合摧颓老涧溪。袖有新诗如泻出，逼人神骏不容羁。
　
　　睡起春衫取次披，髻云随从倚栏时。生憎柳底莺声巧，不分花前日影移。伊昔笑来尤易老，而今思去恨难追。林梢悬挂团团日，无语东风玉箸垂。
　
　　题草衣岩

　　鉏头当枕草为毡，曾与高人说任缘。岂料大嫌沽世价，未应虚费买山钱。闲编木叶轻於纸，细葺芦花软胜绵。石室至今增壮观，可知千载得人传。
　
　　送僧归筠

　　西津渡口唐朝寺，到眼潇湘厌饱看。谁遣松声环坐榻，更令岳色堕栏干。君如鸟倦今知返，我与鸥盟久已寒。想见若耶溪上路，正尝卢橘带甘酸。
　
　　次韵信民教授谢无逸游南湖

　　春游每觉客愁消，最爱晴湖涨柳桥。鸭绿皱寒初拍岸，鹅黄照影自垂条。恼人风物今如许，着衣春光已不撩。但得与君同一醉，何辞日日作诗招。
　
　　崇仁县与思禹闲游小寺啜茶闻棋

　　平生阅世等虚舟，临汝重来又少留。携弟来逃三伏暑，入门拾得一轩秋。隔墙昼永闻棋响，阴屋凉生见树幽。又值能诗王主簿，饭馀生露啜深瓯。
　
　　示超然

　　秋光满鬓万事死，惭愧眼明牙齿牢。野寺闲眠听风雨，海山犹梦渡云涛。事非白傅方惊鼎，迹隐庖丁已善刀。一径莓苔三十载，未容此老独奇豪。
　
　　怀李道夫

　　半篙晚涨绿杨湾，接翅鸥归雾雨残。数叠吴山圆楚梦，一番花信酿春寒。别时小语依然在，隔岁来书展复看。补衮胸中五色线，只今应作怒蜺蟠。
　
　　立春前一日雪

　　明日立春今日雪，雪中残响滴虚檐。方增谩说寒威在，不绝潜知暖气添。客去旋开书对语，闲多偏与懒相兼。湘山自古愁眉浅，纵御铅华不到尖。
　
　　次韵寄傲轩

　　道逢飞鸟倦知还，一钵安巢又故山。无累自然增逸兴，有名终恐废长闲。背时生计风烟上，随意园林指顾间。应笑市朝争夺者，暗惊清镜失朱颜。
　
　　次韵宿东安

　　淡云缺月两微茫，独酌沽来竹叶香。已把功名比鸡肋，更惊世路似羊肠。心情老去俱消尽，诗律年来觉倍强。解诵东坡北归曲，此身安处是吾乡。
　
　　次韵彦周见寄二首

　　诗先春色附湘船，来与幽人结净缘。句好空惊碧云合，韵高疑在白鸥前。君应归诵陶彭泽，我亦南寻率子廉。想见江头同握手，采茶时节雨馀天。
　
　　归思啼禽日夜催，宝书临罢意徘徊。榆钱满地买春去，嶽色渡江排闼来。行乐风光清梦晓，卧披烟雨曲屏开。兴来敏速诗千首，落笔人惊挟怒雷。
　
　　题云岩筠轩

　　雨叶风枝小径通，拂砧清坐有谁同。粉衣香滑秋丛瘦，泉珮丁东夜壑空。半世已归弹指内，前途都付枕肱中。隄防老境犹多事，折脚铛炊腐颗红。
　
　　大雪

　　今年未雪今日雪，地迥眼新人不嚣。永巷扫除闻屐响，暮林翔集看鸦娇。韵高额下应难画，兴发山阴未觉遥。想见茅斋已摧压，曲肱清梦到山椒。
　
　　宿资钦楚山堂

　　故人持节在三湘，白首相逢话更长。挂锡曾怜道林寺，携衾来宿楚山堂。意消忽觉风敲竹，梦断空惊月转廊。常恨出门无所诣，敢辞时此夜连床。
　
　　题胥大夫欣欣堂

　　议郎粹和色无求，绕屋江山秀气浮。弱柳娇眠禽唤起，异花含笑草忘尤。闭门不放青春返，解榻长令佳客留。摹写高情无好句，谩横诗眼付冥搜。
　
　　余在制勘院昼卧念故山经行处用空山无人水流花开为韵寄山中道友今选得三绝

　　扫径偶停帚，幽怀凝伫间。暮樵迷向背，馀响答空山。
　
　　新晴收雨脚，宿雾隔花身。睡美不知晓，啼禽解唤人。
　
　　舍南一曲溪，春涨半篙水。去作落崖声，雪花溅山翠。
　
　　粹中自郴江莹中与南归时余在龙山容泯斋为诵唐诗入郭随缘住思山破夏归之句为韵

　　哀蝉满风听，草树初茂密。空斋有奇事，屋角寒藤人。
　
　　又

　　松下朅来见，依然冰雪颜。未须惊世故，且复卧看山。
　
　　余所居竹寺门外有溪流石桥汪履道过余必终日既去送至桥西履道诵笑别庐山远何烦过虎溪之句作诗以见寄因和之

　　吾庐亦何有，草屋八九间。床头挂湿水，枕上见他山。
　
　　履道书斋植竹甚茂用韵寄之

　　晓庭蒲叶翻，天涯归梦远。尚记泊舟时，隔水桑婉婉。
　
　　送实上人还东林时余亦买舟东下

　　世事但堪眼见，此生何殊梦游。未倩青山掩骨，且牵黄衲蒙头。
　
　　说尽庐山胜处，寂然相对无言。东崦峰头月出，依约如闻白猿。
　
　　诵高僧诗云沙泉带草堂纸帐卷空床静是真消息吟非俗肺肠园林坐清影梅杏嚼红香谁住原西寺钟声送夕阳作

　　林外鸣鸦零乱，山头落日微红。楼台迥然暝色，谷幽已答疏钟。
　
　　临清阁

　　邑势自然藏胜，江空表里含秋。夜棹近人明月，襄阳应在渔舟。
　
　　赠诚上人

　　对书只图遮眼，题诗何必须编。且看无情说法，群山雪尽苍然。
　
　　读古德传

　　车轮峰作碧螺旋，不用招邀自满轩。等是世间无用物，故宜相对两忘言。
　
　　合妙斋

　　未饶拄杖挑山衲，差胜袈裟裹草鞋。吹面谷风冲虎过，归来松雨撼空斋。
　
　　注十明论

　　了知无性灭无明，空慧须从戒定生。频呼小玉元无意，只要檀郎认得声。
　
　　袁州闻东坡殁於毗陵书精进寺壁

　　浊世肯留竟何意，玉芙蓉出淤泥中。谁谓秋来亦零落？病收衰泪泣西风。
　
　　无尽见和复次其韵

　　一丘一壑思迢迢，莫把山林较市朝。江上相逢两无语，夕阳衰草暮萧萧。
　
　　莹中南归至衡阳作

　　回雁峰前醉眼醒，卧看波影蘸空青。起来一笛春风晚，万里无云月满汀。
　
　　寄石头志庵主

　　世途崄巇鼻先酸，折脚铛寻稳处安。谁见睡馀闲振策，松风吹耳夜涛寒。
　
　　余将经行他山德庄自邑中驰书作诗见留是夕胡彦通亦会二君于谈达旦不寐

　　明日霜重共读蔡德符兄弟所寄诗有怀其人
　
　　风径霜清拾堕薪，野炊童子解经营。翛然放著秋窗晚，篱落凄清屋角晴。
　
　　僧从事文字禅

　　三多授子文章法，坏衲酬吾老大心。帘卷暮凉烟翠重，一声云斧觉山深。
　
　　超然在东华作此招之

　　芒鞋踏破成何事，坐榻尘埋只汗颜。斋钵生涯唯涧饮，结茅终待老钟山。
　
　　至邵州示胡强仲

　　平生厌饮水云间，老景优游剩得闲。远谪瘴乡君勿叹，天教更看海南山。
　
　　烟寺晚钟

　　轻烟罩暮上黄昏，殷殷疏钟度远村。略彴横溪人迹静，幡竿缥渺插山根。
　
　　平沙落雁

　　寂寞蒹葭乱晚风，江波敛滟浸秋空。横斜倦翼归何处，一点渔灯杳霭中。
　
　　春词

　　映门杨柳未全遮，乍放柔条自在斜。不信春寒犹有雪，误惊飘舞作飞花。
　
　　晓霁晴湖已拍桥，桥边春色解相撩。分疏积雨饶莺舌，拘束东风倩柳条。
　
　　郊原雨歇看春耕，茧栗能驰稚子行。山杏欲尝犹苦味，海棠开遍恰新晴。
　
　　残梅

　　残香和雪隔帘栊，只待江头一笛风。今夜回廊无限意，小庭疏影月朦胧。
　
　　次韵通明叟晚春

　　琴筑春流涨浅滩，圆吭幽鸟语林端。纤蒲水荇空凄寂，背立东风整钓竿。
　
　　山桃喷火柳垂丝，野店溪桥处处宜。我作春游亦清散，榆钱聊挂瘦藤枝。
　
　　杨花满院掩深关，半摺文书偃卧看。幽鸟等闲回睡眼，暖风时复破春寒。
　
　　春寒瘦骨病难禁，多谢新晴霁晚霖。自补衲衣矮窗下，黄鹂声好屡停针。
　
　　游西湖北山二首

　　幽草青青绕竹扉，雨馀人在杏园西。无端黄鸟惊春梦，正向绿萝深处啼。
　
　　春园南北笋过墙，墙下离离草更香。啼鸟野花无问处，苍山牢落下残阳。
　
　　次韵超然春日湘上

　　暮年身世极南边，病眼愁看北客船。忆着金明池上路，宝津晴瓦隔霏烟。
　
　　春晚

　　方见柳条堪结纽，忽惊梅叶解藏禽。春归掣肘径不住，院落残红一寸深。
　
　　初夏

　　院落寥寥日正长，小梅初熟亚枝黄。午窗书引昏昏思，角簟宜开旧竹床。
　
　　新竹

　　琅玕数本倚墙阴，新笋均条忽作林。昨日小轩添得境，却烦佳月碎筛金。
　
　　次韵

　　怀中但自除衣垢，面上从教有唾痕。负日风檐成坐睡，梦随鸥鹭落江村。
　
　　莓苔遍地榆钱满，院落无人柳絮飞。信手翻书香篆冷，夕光山翠上窗扉。
　
　　措置已落古人后，猛省令人愧衲裙。庐山好处轩窗在，留眼归看五老云。
　
　　次韵巽中见寄

　　停蓄幽怀万顷陂，一倾要及少年时。正当清啸寻君去，已办登山绿玉枝。
　
　　谢人惠芦雁图

　　道人烟雨久不到，忽见橘洲庐雁行。笑里笔端三昧力，坐中移我过潇湘。
　
　　湓江宿舟中

　　琵琶亭下孤舟宿，夜静风清水四围。蝴蝶梦中江月白，芦花鸣笛钓船归。
　
　　东流阻风

　　秋叶丛边风索索，迎宾亭下水瀰瀰。蓼花深处老渔父，更把床头羌笛吹。
　
　　次韵亭上人长沙雪中怀古二首

　　楚国楼台凌九霄，软风行复弄柔条。当年弦管今何处，飞雪满空如舞腰。
　
　　数峰江上晓不见，指点先烦榔标条。却望苍崖寻折干，偃松梢重压龙腰。
　
　　过长马市

　　长马人家古道旁，秋来禾黍已登场。池塘水落菱蒲冷，篱落霜晴橘柚香。
　
　　题通判学士适轩

　　小轩只著竹匡床，散发陶然夏簟凉。手倦抛书成午睡，梦回双颊带茶香。
　
　　书湛然亭

　　家在匡庐叠翠层，云开彷佛见微棱。褰衣欲上千岩去，隔岸扁舟唤不应。
　
　　送觉先归大梁一首

　　残秋千里游梁去，破浪扁舟别我来。对坐无言看山月，一庭松雨在莓苔。
　
　　永固登小阁

　　老僧乞食城郭去，小阁无人独自登。急雨忽来添暝色，诸峰领略露寒层。
　
　　次韵春风

　　吹鬓风俱小雨来，残红扫尽露苍苔。稻畦绿锦无边幅，更欲烦君为剪裁。
　
　　次韵西楼

　　万古湘江绕故城，水光斜照动檐楹。行人仰看春风软，吹落凭栏笑语声。
　
　　又登邓氏平远楼纵望见小庐山作

　　倚栏天际数归帆，春在沧洲数笔间。我与小楼俱是画，雨中犹复见庐山。
　
　　次韵惠梅禅师见寄秋日

　　饱霜毛颖泛松煤，窗底鱼笺自在开。琢得小诗清似玉，步筇时绕紫莓苔。
　
　　与超然至谷山寻崇禅师遗踪

　　行尽湘西十里松，到门却立数诸峰。崇公事迹无寻处，庭下春泥见虎踪。
　
　　送道林

　　楞伽本在海中央，钵具悬知挂旧房。不泛木杯惊俗眼，一蓑烟雨渡潇湘。
　
　　题清芬轩

　　隔屋江梅欲堕飘，幽香细细故相撩。披衣春晓无人见，小立微闻意已消。
　
　　次韵曾机宜游山湘江晚望

　　贪看江草间江花，不觉移舟著浅沙。数笔潇湘春自晓，橘丛离落露人家。
　
　　道中

　　蒲柳冥冥花已残，水田南北是青山。晚村归路闻啼鸟，家住寒云缥缈间。
　

断肠集

　 
　　朱淑真
　　伤春

　　览镜惊容却自嫌，逢春长尽病厌厌。吹花弄粉新来懒，惹恨供愁旧日添。生怕子规声到耳，苦羞双燕影穿帘。眉头眼底无他事，须信离情一味严。
　
　　初夏

　　竹摇清影罩幽窗，两两时禽噪夕阳。谢却海棠飞尽絮，困人天气日初长。
　
　　秋夜

　　夜久无眠秋气清，烛花频剪欲三更。铺床凉满梧桐月，月在梧桐缺处明。
　
　　马塍

　　一塍芳草碧芊芊，活水穿花暗护田。蚕事正忙农事急，不知春色为谁妍！
　



