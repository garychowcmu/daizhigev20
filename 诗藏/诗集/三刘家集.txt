　　钦定四库全书　　　　　集部八
　　三刘家集　　　　　　　总集类
　　提要
　　【臣】等谨案三刘家集一巻宋刘涣刘恕刘羲仲之遗文也涣字凝之筠州人登天圣八年进士为颍上令以太子中允致仕长子恕字道原举进士入髙等授钜鹿主簿迁知和川翁源二县司马光受诏修资治通鉴奏请同修转著作郎与王安石不平告归终养改秘书丞就家续成前书长子羲仲字壮舆以恕修书功官郊社斋郎洊厯至汝州仪曹因荐召入以宣教郎为国史检讨三世并刚直有史才而恕最优司马光称其博闻强记细大之事皆有依据诚公论也是集为咸淳中其裔孙御史元髙所辑葢南宋之末已无传本仅掇拾于残缺之余故涣仅诗四首文二首恕仅通鉴外纪序一首并其子所记通鉴问疑羲仲仅家书一首余皆同时诸人唱和之作及他人之文有闗于涣父子者也其中称涣曰西涧先生称恕曰秘丞称羲仲曰检讨固其子孙之词至于诸人诗文标题一概删去其称字之文而改曰西涧先生秘丞检讨殊非其实矣此则编次之陋也至明万安贪鄙无耻为世僇笑而独存其一跋于巻末涣父子祖孙岂借是人以表章乎今刋除之俾无为三人之玷焉乾隆四十六年十月恭校上
　　总纂官【臣】纪昀【臣】陆锡熊【臣】孙士毅
　　总　校　官　【臣】　陆　费　墀



　　钦定四库全书
　　三刘家集
　　宋　刘元髙　编
　　刘涣
　　初及第归题净慈寺壁二絶【已刻】
　　彤扉新授紫皇宣品作蓬壶二等僊今日访师无限意应怜憔悴胜当年
　　梵刹僊都显焕存心心惟绍法王孙俗流不信空空理将谓长生别有门
　　自颍上归再题寺壁二絶【已刻】
　　颠倒儒冠二十春归来重喜访僧邻千奔万竞无穷竭老竹枯松特地新
　　被布羮藜三十春苦空存性已通真我来试问孤髙士翻媿区区名利身
　　庐山记序【己刻】
　　予雅爱庐山之胜弃官南归遂得居于山之阳逰览既乆遇景亦多或赋或録杂为一编将欲次之未暇也熙宁中防陈令举以言事斥是邦山林之嗜既同相与乗黄犊徃来山间歳月之积遂得穷探极观靡所不究令举乃采予所録及古今之所记耆旧之所传与夫耳目之所经见类而次之以记其详盖足以传后予才不可以应时宜退老于林埜令举以制防擢上第名誉赫赫惊世仕不二十载乃滞于筦库而与予共见此记是可惜也然推古以校今岂特一令举为可惜哉江西刘涣序
　　骑牛歌后叙【已刻】
　　吴顺义中史虚白先生自北海避地于星子常乗牛徃来山水间今民间尚存史先生骑牛图余退居庐山出入逰览徃徃徒步者盖患其以人为舆虽慕先生所为而犹未暇嘉禾陈令举嘉祐间中贤良科逡廵十余年方莅邑事复以诋青苖利病忤执政名重天下谪东市征欣然就局余山林独往得以亲偩何乐如之时同泉石之趣因豢双犊以遂其志而又得咏歌之美敢砻石以永其传歳癸丑熙宁六年正月五日江西刘涣叙于篇末【南康志言公遗文甚多仅载所赋东台一联云东台乃主人吾身同过客盖超然庄周渊明之间矣】刘恕
　　外纪前序【已刻】
　　夫计亿兆者始于一总众异者归于同古今兼载则竹帛不能记撮其机防则事尽于终巻六经具而诸子兴文籍烦而谱谍作太史公云黄帝以来皆有年数咸不同乖异歴汉魏晋去古益逺众言不本于经夸者务为诡诞包羲前后逮周厉王竞列年纪更相违背辽邈无据安能考质存其一说备列于下与弃不取者莫知孰得孰失焉疑年茫昧借日名甲子以纪之共和以后则用歳阳歳名著于上示相别也班固谓三统厯最密杜元凯推春秋当时之厯凢二百五十五年晦朔闰及日食而云三统厯术比诸家最疏推经传朔日皆不合也元丰元年八月日京兆刘恕道原序
　　外纪后序【已刻】
　　孔子作春秋笔削美刺防夏不能措一辞鲁太史左丘明以仲尼之言髙逺难继为之作传后之君子不敢貂续焉左氏据鲁史因诸侯国书系年叙事春秋之所贬损其事实皆形于传后汉献帝以班固汉书文繁命荀悦依左传体为汉纪自是袁宏张璠孙盛干寳习凿齿以下并为编年之书本朝去古益逺书益繁杂学者専尚西汉书博览者乃及史记东汉书近代事颇知唐书自三国至隋下逮五代懵然莫识恕皇祐初举进士试礼部为司马公门生侍大儒得闻余论公修资治通鉴恕为属吏自念生平事业无一成就因取诸书以国语为本编通鉴前纪又以不能编后纪乃更曰外纪犹国语为春秋外传之义而病眼病疮不寐不食陶潜自为祭文杜牧自撰墓志夜防甫尔归心如飞聊叙不能作前后纪而为外纪焉他日公为前后纪则可删削外纪之烦而为前纪以备古今一家之言则恕虽不及见亦平生之志也
　　【右外纪起黄帝元年丁亥迄周威烈王二十二年丁未凡十巻公病亟始口授壮舆为书属温公为序故其辞悲哀焉外纪已传于世此不复列】
　　通鉴议论【已刻】
　　道原尝谓司马君实曰正统之论兴于汉儒推五行相生指玺绂相传以为正统是神器大寳必当搤喉而夺之则乱臣贼子释然得行其志矣若春秋无二王则吴楚固周诸侯也史书非若春秋以一字褒贬而魏晋南北五代之际以势若相敌遂分裂天下其名分位号异乎周之于吴楚安能强防一国谓之正统余皆指为僭伪哉况微弱自立者不必书为僭背君自立者不必书为伪其臣子所称亦从而称之乃深着其僭伪也君实曰道原谓名分位号各从臣子所称固为通论然修至十六国有修不行者至如乞伏国仁初称单于苻登封为苑川王干归称河南王前秦封为金城王又封陇西王进封梁王前秦灭乃称秦王后降于后秦已而逃归复称秦王又降于秦为河南王炽磐亦称河南王又复称秦王吕光初称酒泉公改称三河王后乃称凉王秃髪乌孤初称西平王改称武威王利鹿孤称河西王傉檀称凉王后去年号降于秦既而复称凉王段业称凉王沮渠防逊杀段业自称张掖公改河西王魏封为凉王若此之类当称何国若谓之河南陇西乃是郡名若谓之秦凉则非其所称又国号屡改若不著名知复为谁又匹夫妄自尊大即因其位号称之则王莽公孙述亦不当称姓名也今欲将吴蜀十六国及五代偏据者皆依三十国春秋书为某主某但去其僭伪字犹汉书称赵王歇韩王信也至其死则书曰卒諡曰某皇帝庙号某祖某宗独南北朝书某主而不名其崩薨之类从旧史之文不为彼此升降如此以理论之虽未为通然非出己意免刺人眼耳不然则依宋公明纪年通谱以五徳相承晋亡之后元魏继之黜宋齐梁陈北齐朱梁皆如诸国称卒或以朱梁比秦居木火之间及比王莽补无王之际亦可也五徳固出于汉儒犹是依慿天道以断人事耳道原曰晋元东渡南北分疆魏周据中国宋齐受符玺互相诋毁自谓正统则宋齐与魏周势当两存之然汉昭烈窜于巴蜀似晋元吴大帝兴于江表似后魏若谓中国有主蜀不得绍汉为伪则东晋非中国也吴介立无所承为伪则后魏无所承也南北朝书某主而不名魏何以得名吴蜀之主乎君实曰光因道原言以吴蜀比南北朝又思得一法魏吴蜀宋齐梁陈后魏秦夏凉燕北齐后周五代诸国名号均敌本非君臣者皆用列国之法没皆称殂王公称卒周秦汉晋隋唐尝混一天下传祚后世其子孙微弱播迁承祖宗之业有绍复之望欲全用天子法以统临诸国没则称崩王公称薨东晋恭帝已前称崩薨而名列国刘备虽承汉后不能纪其世次犹宋髙祖称楚元王后李昪称吴王恪后是非不可知不得与汉光武晋元帝为例道原曰尝混一海内者并其子孙用天子法未尝相君臣者从列国法此至当之论也然以晋元比光武兹事恐未当晋失其政中原纷扰天命不常唯归有徳若东晋徳政胜则僭伪之主必复为臣仆而东晋与诸国异名号并正朔是徳政不相胜也吴尝称臣于魏魏不能混一四海不得用天子法而东晋辟在江南非魏之比又诸国苻健姚苌慕容垂等与东晋非君臣东晋乃得用天子法乎若秦夏燕凉及五代诸国虽僭窃名号皆继踵仆灭其兴亡异于吴蜀南北黜之不当疑也君实曰道原黜秦夏燕凉及五代诸国愚虑所不到者然欲使东晋与秦赵并为敌国则与光所见异晋元乃髙祖曾孙琅琊嫡嗣其镇建业加镇东皆西朝诏除也懐愍既死贼庭天下推戴元帝者时宗室领藩镇最亲强盛元帝而已晋尝奄有四海兼制中外苻姚慕容垂等虽身不臣晋其父祖皆晋臣而东晋之视苻姚犹东周之视吴楚也魏吴俱为列国岂能相臣吴称臣于魏犹勾践之事夫差石勒之事王浚非素定君臣之分者也然不知晋武帝隋文帝之初吴主陈主当称吴主皓陈主叔寳萧琮附庸为当名否晋未平吴之前欲如魏世与吴抗敌为列国之制平吴后乃用天子之制宋受禅以后至隋平陈以前复用列国之制亦以本非君臣故也道原曰晋未平吴与吴抗敌宜如魏世用列国法晋传于宋宋传于齐齐传于梁梁传于陈当用宋齐梁陈年号以纪诸国事迹陈亡之后用隋年号隋未平陈以前称隋主而不名萧琮为后周附庸与梁陈非君臣梁陈不当名萧琮也君实曰汉有国邑者则曰封某王某侯无国邑者则曰赐爵关内侯魏晋王侯率皆虚名若云无国邑则亦有就国者沈庆之以始兴优近求改封南海是食国租税也若云有国邑则有封境外郡县者如宋有始平王魏有广陵王也不知当书封某王侯当书赐爵某王侯道原曰南北朝诸王侯虽不就国皆有国邑国官宋孝武大明中分实土郡县为侨县境宋志雍州有始平郡青州有太原郡荆州有河东郡皆侨郡也齐志秦州有始平郡故宋有始平王魏志豫州有广陵郡故魏有广陵王恐不可云赐爵当云封某侯王也君实曰凢用天子法者所统诸侯皆应称薨而晋书帝纪惟亲王三公及二王后称薨余虽令仆方伯开府如羊祜杜预之徒亦止称卒隋书帝纪内史令纳言及封国公郡公者亦称卒惟亲王公及开府仪同三司称薨新旧唐书尚书令仆中书令侍中平章事参知机务政事皆称薨若依古礼五等称薨则晋惠帝时令长卒伍皆有爵邑不可槩称薨也西晋荀朂等为尚书令中书监令虽用事不谓之宰相东晋庾亮何充等始谓之宰相欲自晋以后唯王爵及三公宰相称薨余皆称卒南北朝三公亦称卒至隋则令仆内史令纳言为宰相至唐则平章事为宰相三师三公皆为散官欲皆书为薨可乎道原曰周秦汉魏诸侯称薨至晋已后惟王爵及三公宰相称薨或薨或卒于例未均不如用陆淳例皆称卒君实曰诸臣称卒诚为确论但恨已进者周秦汉纪不可请本追改其晋隋唐纪欲除诸王三师三公称薨余虽宰相亦称卒尚书令仆及门下中书权任所在谓之宰相终非正三公也道原曰散官若亦称薨宰相不应称卒君实曰然君实曰长厯景平二年正月丁巳朔二月丁亥朔后魏书纪志是歳不日食道原于长编何故书景平二年二月癸巳朔日有食之道原曰宋髙祖纪永初三年正月甲辰朔景平元年正月己亥朔皆与刘仲更厯合旧本八月乙未朔九月当乙丑朔误作辛丑十月甲午朔误作庚午十一月甲子朔误作庚子十二月癸巳则二年正月当癸亥朔二月癸巳朔三月壬戌朔旧本乃误作正月丁巳朔二月丁亥三月丙戌至四月辛夘不误建康实録景平二年二月癸巳朔日有食之乙未义恭为冠军丁未大风皆与宋书纪同惟宋书误以二月为正月南史误以二月朔为己夘君实曰晋帝纪晋春秋纪年通谱隆安五年九月吕隆降秦十月姚兴侵魏道原何故于元兴元年书五月姚兴侵魏八月吕隆降秦道原曰姚兴载记兴遣姚平伐魏姚硕徳伐吕隆硕徳败隆于姑臧姚平攻魏干城陷之遂据柴壁魏军攻平截汾水守之硕徳攻隆为持久计隆惧遂降姚平赴汾水死魏书天兴五年五月姚兴遣其弟义阳王平来侵平阳攻陷干壁八月车驾西讨至干壁平固守进军围之姚兴悉举其兵来救帝度防坑逆击兴军大破之十月平赴水死天兴五年晋之元兴元年也姚硕徳伐吕隆与姚平伐魏同时则是元兴元年五月也八月魏围姚平于干壁然后吕隆降于硕徳则是八月也晋纪隆安五年九月吕隆降秦十月姚兴侵魏者误也晋去中国逺事得于传闻故或前一年或后一年载记徃徃案诸国书而本纪慿晋时起居注故差误特甚君实曰晋纪义熙十二年二月姚兴死子嗣五月司马休之鲁宗之奔姚道原何故于义熙十一年五月书司马休之鲁宗之奔姚兴道原曰姚兴载记晋义熙十一年正月荆州刺史司马休之雍州刺史鲁宗之与刘相攻遣使来求援五月休之等为所败奔于兴晋书休之传亦云奔姚兴是十一年五月姚兴犹未死而姚兴载记后魏本纪十六国春秋北史僭伪附庸传南史宋武帝纪姚兴以义熙十二年二月死是晋纪误以十二年二月为十一年二月故休之等奔秦亦误云奔姚也君实曰武陵王纪本传大寳二年四月纪僭位于蜀年号天正与萧栋暗合识者尤之曰于文天为二人正为一止言各一年而止也道原何故于承圣元年书武陵王纪即位于蜀道原曰南史简文纪大寳二年八月侯景簒位明年四月武陵王纪僭号于蜀案萧栋以大寳二年八月即位改元天正若纪以大寳二年四月改元事乃在先非是暗合又纪本传纪次西陵时陆纳未平蜀军复逼元帝忧之陆纳以承圣元年十月反则大寳二年不应言陆纳未平也故从帝纪承圣元年武陵王纪僭号为是君实曰然君实曰晋都督领刺史有止督本州者刺史専统本州何为更加督字南史畧去所督州名但云加都督岂虚名乎道原曰齐百官志晋太康中刺史治民都督知军事至惠帝乃并任非要州则单为刺史是刺史不加督字者不得总其统内军事也檀道济都督江州之江夏豫州之西阳新蔡晋熙四郡诸军事江州刺史晋宋志江州领郡九豫州领郡十而道济止得都督四郡南北朝时军任甚重都督岂虚名哉南史但云江州刺史务欲省文不知害义也君实曰后魏礼志太和十五年诏尊烈祖为太祖显祖为二祧帝纪太宗永兴二年諡道武为宣武皇帝庙号太祖不云号烈祖又太武功业最盛庙号世祖何为不预二祧道原曰道武追尊神元庙号始祖平文庙号太祖昭成庙号髙祖皆为不迁之庙则太宗上宣武帝号不应复号道武庙为太祖史官但举后来庙号耳孝文去平文太祖之号必亦去昭成髙祖之号故孝武庙号髙祖魏收序纪惟称始祖神元皇帝而平文昭成皆不冠庙号也礼志诏书云烈祖有创业之功世祖有开拓之徳其以道武为太祖比后稷世祖烈祖为二祧比文武是显祖字上脱世祖二字也君实曰梁髙祖纪中兴元年十二月宣徳皇后授髙祖大司马依晋武陵王承制故事二年正月又加髙祖大司马解承制何也道原曰旧本梁髙祖纪中兴二年正月大司马解承制齐和帝纪亦云大司马梁王解承制后人误于大司马上加拜髙祖三字也君实曰魏纪太和九年均田诏云还受以生死为断志云十五以上受田又云及课则受田老免则还田又云有举户老小癃者年逾七十不还是不以生死为断也又云所授之田率倍之是受田四十畆者再受八十畆闲田欤桑田不在还受之限是民于田中种桑者可得为永业欤又云非桑之土夫给一畆或给二十畆或给一畆何不均也又曰应退之田不种桑枣是露田又不得欤又曰恒从见口有盈者无受无还何哉又云一人之分正从正倍从倍不得隔越他畔是二者必湏相隣地形安得如此井田废久矣天下皆民田也魏计人口及奴婢皆以田给之其亦有説乎道原曰后魏食货志云诸逺流配谪无子孙及户絶者墟宅桑榆尽为公田以给授观均田制度似今世佃官田及絶户田出租税非如三代井田也刘石苻姚防乱之后土田无主悉为公田除兼并大族外贫民徃徃无田可耕故孝文分官田以给之然有分限丁口计畆给田老死还纳别授壮者非若今世许合户税不计其歳月但不得典卖耳诏书言其略故云还受以生死为断本志言其详故有还不还之别也不栽树者谓之露田男夫受露田四十畆妇人二十畆谓男夫之有妇者共受六十畆也丁牛一头受田三十畆谓户内更有一丁未娶者及有牛一头又受田三十畆也限四牛所受之田率倍之者谓每一丁一牛则倍三十畆丁牛虽多给田止于一百二十畆故曰限四牛也初受田者男夫一人给田二十畆前后种桑五十树枣五株榆三根非桑之土夫给一畆依法课莳榆枣谓初受田者虽娶妇同一户不复给田非桑之土惟种枣榆共八株故止给一畆下文云麻布之土男夫及课别给麻田十畆妇人五畆并桑榆地亦十六畆也桑田用力最多欲劝人种桑故赐为永业田露田有还受故不得种桑麻恒从见口有盈者无还无受不盈者受种如法谓种桑不还之田计见在男夫及丁口其合给田畆外田有余亦许为主但不受亦不还耳若少桑田者复受于官种桑果故盈者得卖其盈不足者得买其所不足也一人之分正从正倍从倍不得隔越他畔犹下文云进丁受田恒从所近谓取逐户傍近不必地相连也唐制丁男给田一顷十之二为世业八为口分世业则身死承户者受之口分则没官更给人后讳世字故云永业魏齐周隋享国日浅兵革不息农民常少而旷土常多故均田之制存至唐承平日久丁口滋众官无间田不复给受故田制为空文新唐书食货志言口分世业之田坏而为兼并其意似指此为井田之比失之逺矣君实曰然
　　先君与温公凡访问史事之疑毎巻不下数条论议甚多不能悉记
　　刘羲仲
　　家书
　　羲仲再拜仲夏毒热恭惟十一伯十四伯十六伯尊体动止万福某顷遭家难叔父舍弟相继不幸迎侍老母赴官湖外行次临湘老母捐舘中涂孤露无计生全其自脱于万死一生之忧患者以老母大事也贫不能归寓居蕲春者数年乃归谋办大事改塟老人老母于江州龙泉山以二弟从焉又改叔父家婶于南康军以弟妹从焉一举八防智力俱困俯仰自悲此情无量已而调官得巨野簿去年之春归自巨野自罹忧患侵凌都不复讲人事巨野三年道路阻逺以此久不通问左右然其驰仰之素未尝少忘也书问虽不数然实非懈怠当其遭家难奉几筵一身百忧负丘山之责夙夜以大事为忧尚何暇讲书尺之礼哉迹涉懈怠当防痛察今春来赴徳安松楸咫尺之间展省甚便余不足言到官未及定居防檄徃饶信州徃返千余里凢四十日乃归以此不即奏记不敏之媿并兾赐察不知伯翁几时十年之间经歴患难都不知动静拳拳驰仰此情忧悬末由一见临书悃恳敢兾顺时保重谨奉状承动静不备
　　诗歌
　　庐山髙送中允【已刻】　　　　　　欧阳修
　　庐山髙哉几千仞兮根盘几百里截然屹立乎长江长江西来走其下是为扬澜左蠡兮洪涛巨浪日夕相舂撞云消风止水镜浄泊舟登岸而逺望兮上摩青苍以晻霭下压后土之鸿厖试徃造乎其间兮攀缘石磴窥空硿千岩万壑响松桧悬崖巨石飞流淙水声聒聒乱人耳六月飞雪洒石矼仙翁释子亦徃徃而逢兮吾尝恶其学幻而言但见丹霞翠壁逺近映楼阁晨钟暮鼓杳霭罗幡幢幽花野草不知其名兮风吹露湿香涧谷时有白鹤飞来双幽寻逺去不可极便欲絶世遗纷厖羡君买田筑室老其下挿秧盈畴兮酿酒盈缸欲令浮岚暖翠千万状坐卧常对乎轩窻君懐磊砢有至寳世俗不辨珉与玒防名为吏二十载青衫白首困一邦宠荣声利不可以茍屈兮自非青云白石有深趣其气兀硉何由降丈夫壮节似君少嗟我欲说安得巨笔如长杠
　　送中允【已刻】　　　　　　　　　刘　敞
　　五栁先生厌俗纷拂衣归去卧江濵松菊还同昔人好山川复似向时新瀑泉飞雪千岩晩僊杏蒸霞万树春亦欲扁舟乗兴徃沧浪借取濯埃尘
　　骑牛歌【已刻】　　　　　　　　　陈舜俞【舜俞谪官庐山之下常陪太傅刘公乗黄犊徃来山中因作歌以记之舜俞字令举嘉禾人熙宁五年为山隂令以不行青苗自劾谪监南康酒税南康志云与凝之乗黄犊常以六十日尽南北山水之胜有庐山记五巻李伯玉时畵为图】
　　我骑牛君莫笑人间万事从吾好千金市骨骏马来乗肥大跃湏年少蒲为鞯草为辔瀑布山前松径里看山听水要行迟轻防缓驱尘不起布袍葛帯乌接防山家装束不时宜匏樽注酒就背饮缥嚢贮书当角垂吟或狂醉欲倒同醉同吟白云老此老不可天下人一住庐山三十春声如钟目如电七十神光射人面上牛下牛不要扶合与山中作畵图作畵图汴州马上竟何如春泥没腹雨溅防夜半归来人己痡天真防尽百忧集衣食毛髪归妻孥争如来骑牛水声山色同悠悠
　　邀中允题浄慈寺【已刻】　　　　　陈舜俞
　　见説文成敌古儒近来懒更着工夫日移树影侵棋局风送花香入酒壶志比雾中元豹隠道同天外碧云孤伊予敢计前秋约共泛星槎得也无【寺僧相传以此诗乃公与陈舜俞自庐山同返故里舘于浄慈寺作题云陈运使邀屯田赴阏幸松垣作祠堂记备载其事然舜俞谪南康未为运使且熙寜中公亦老矣此诗当攷或非舜俞云】
　　寄中允【已刻】　　　　　　　　　僧了元
　　庐山南面落星濵八十清强致仕人天下共推为大老皇家不得作忠臣云栖髙鎻真空月竹洞深藏觉苑春莫道神仙便无事赤心长是念斯民
　　送秘丞初及第归南康【已刻】　　　刘　攽
　　关东年少西入都诸老先生惊不如射防遂魁天下选限年却就里中居豫樟因起秋毫末千里方从跬步初防见髙明成伟器不忧绛灌毁新书
　　送秘丞归觐南康【已刻】　　　　　苏　轼
　　晏婴不满六尺长髙节万仞凌首阳青衫白髪不自叹富贵在天那得忙十年闭户乐幽独百金购书收散亡朅来东观弄丹墨聊借旧史诛奸彊孔融不肯下曹操汲黯本自轻张汤虽无尺棰与寸刃口吻排击含风霜自言静中阅世俗有似不饮观酒狂衣巾狼籍又屡舞傍人大笑供千场交朋翩翩去畧尽惟我与子犹徬徨世人共弃吾独厚岂敢自爱恐子伤朝来告别惊何速归意已逐征鸿翔匡庐先生古君子挂冠两纪鬓未苍定将文度置膝上喜动隣里烹猪羊君归为我道姓字幅巾他日容登堂【此诗熙寜三年东坡在官告院时所作】
　　又【已刻】　　　　　　　　　　　苏　辙
　　大川倾流万物俱根旋脚脱争奔徂流萍断梗谁复数长林巨石争湏臾轩昂颠倒惟恐后嗟子何独强根株三年一语未尝屈拟学文举惊当涂心知势力非汝敌独恐清议无遗余扁舟歳晩告归觐家膳欲及羞莼鲈隠君髙节世所尚挂冠早歳还州闾纷纭世事不挂耳得失岂复分锱铢投身固己陷泥滓独立未免遭沾濡君归左右识髙趣牛毛细数分贤愚【右送公归南康之诗惟此二篇可传东坡云归意已逐征鸿翔栾城云家膳欲及羞莼鲈则温公九月出京公即去矣】
　　和秘丞咏史【已刻】　　　　　　　苏　轼
　　仲尼忧世接舆狂臧谷虽殊竟两亡吴客漫陈豪士赋桓侯初笑越人方名髙不朽知何用日饮亡何计亦良独掩陈编吊兴废前山雨夜浪浪
　　和秘丞见寄【已刻】　　　　　　　苏　轼
　　敢向清时怨不容直嗟吾道与君东坐谈足使淮南惧归去方知冀北空独鹤不湏惊夜旦羣乌未可辨雌雄庐山自古不到处得与幽人子细穷【纪年録云熙寜六年东坡在杭州作】
　　和秘丞寄张思民韵【已刻】　　　　苏　轼
　　仁义大防径诗书一旅亭相夸绶若若犹诵麦青青腐防何劳吓髙鸿本自冥颠狂不用唤酒尽渐湏醒
　　寄秘丞【已刻】　　　　　　　　　刘　攽
　　君家庐山南云水当户庭丈人悬安车鲵齿头髪青吏隠粟三釡繙书十二经胡然乱羁旅大江急扬舲太史司马公老成兼典刑周南叹留滞武库森长扃叩关起凢例授防欢真詅自兹访都邑乗兴及郊坰清洛湛寒玉嵩髙环翠屏宫观想旧躅丛祠记遗铭俗物不挂睫格言谁载听毕事黄鹄举翩然问长亭念昔始相从子小予壮龄初交自倾盖结好深鹡鸰放懐脱羁髙论穷杳冥纵博恣叱枭极饮常虚缾后会十五年见子云龙廷官书拟雠校旧简同编硎匏落无所容柘弹縁蜻蜓河梁一分手南北如飘萍歳月不肯留瞬息无暂停跳九指飞鸟急雪看凋蓂壮懐益漫漫衰鬓成星星劳生百年间所恃七尺形从衰得老病讵足称最灵而君复何为动履非康宁目视乱白黑竒疮出潜丁饮肠日以狭深夜甘独醒南方多竒药芝术余芳馨引年亦竒术何必非豨苓徃昔志读书苦心过聚萤期以怪幻闻岂秪辨文鼮斑白乃自悟有为皆浊腥古来豪杰士蒲芦祝螟蛉埋骨蒿艾间鬼火犹青荧孰知出宇宙浩荡浮沧溟翳昏照白日幽蛰惊迅霆道心不可传法语容亲聆懐君意无涯永望几涕零寄书南飞鸿矫矫双翅翎
　　过西涧隠庐【已刻】　　　　　　　黄庭坚
　　儿时拜公床眼碧眉紫烟舍前架茅茨炉香坐僧禅女奴煑甖粟石盆泻机泉今来扫门巷竹间翁蜕蝉堂空列五老胜气失江山石盆烂黄土茅斋薪壊椽女奴为民妻又瘗蒿里园当年笑语地华屋转朱阑课儿种松子葢上参天投防数去日木行天再环先生古人风铁胆石肺肝眼前不可意壮日挂其冠众人初易之久逺乃见难忆昔子政在为翁数解顔五兵森武库河汉落舌端王阳已富贵尘冠不肻弹呻吟刋十史凢例墨新干宰木忽拱把相望风隧寒百楹书万巻少子似翁贤
　　拜西涧遗像【已刻】　　　　　　　黄庭坚
　　弃官清颍尾买田落星湾身在菰蒲中名满天地间谁能四十年保此清浄退徃来涧谷中神光射牛背
　　题检讨是是堂【已刻】　　　　　　苏　轼
　　闲燕言仁义是非安可无非非义之属是是仁之徒非非近于讪是是近乎谀当为感麟翁善恶分锱铢抑为阮嗣宗臧否两含糊刘君有家学三世道益孤陈古以刺今防史行天诛皎如大明镜百陋逢一姝鸮止时四顾何由扰羣狐作堂名是是自说行坦途孜孜称善人不善人自徂愿君置坐右此语禹所谟
　　寄检讨【已刻】　　　　　　　　　张　耒
　　堂有书万巻园有竹千竿逍遥于其间漫浪追昔贤乃祖首阳人疾世卧空山堂堂秘书公赤手犯鲸鳣后来得吾子门户真有传已信懐道贵预知行世艰婆娑欲头白不肯弹其冠我顷未见之千里知肺肝不惜委珠玉投我书数编我穷安放逐老去颇知田君独胡取之学问考渊源江乡歳己晏幽独抱涓涓何当一杯酒与子相周旋
　　送检讨【已刻】　　　　　　　　　陈师道
　　平生师友豫章公矻矻谈君口不空半面相看吾已了连城増价子何穷三千奏牍诸儒上四百庵寮一歳中二父风流皆可继谤禅排道不湏同【时公在钜野】
　　送检讨【时徃钜野　已刻】　　　　林子来
　　二年食贫儿女煎大寒客居衣里穿闭门穷巷气不屈谁问过午无炊烟腹中万巻自得饱冷热不假世人怜思归一日止旧隠墙垣荆棘荒三椽青山不肯埋妙器幅巾却作康庐仙今年再渡江北船旋买走马趍日边即今日月九天上陛下旰食思求贤结交老苍半防阁亨衢插翼看翩翩朱顔谁无起家念壮志输君先着鞭我今憔悴类蟠木斧斤不到终天年病身无用聊自惜对榻犹堪雨夜眠
　　次韵寄检讨【公时在钜野　已刻】　林子来
　　济北淮南梦到稀牢愁犹赖酒来微欲知饭颗诗人瘦政忆长须主簿肥应世君方持手板畏人我已着山衣春来消息甚疎濶徙倚髙原惜寸晖
　　与检讨别后有懐【已刻】　　　　　林子仁
　　檠灯耿夜窻夜雨欲达晨寒鸡催晓色结束征车轮车行马上霜送子西入秦二年絶廪禄此去当通津人生萍托水相遇即相亲况我与夫子恩意逾天伦屈指十日别君今千里人关山行役劳欲雪风怒嗔投身声利区纳足冠盖尘铜墨不须叹君心知爱民歳晩勿滞留归及江南春
　　是是堂歌【已刻】　　　　　　　　张　耒子刘子构堂于官舍名之曰是是而求予为诗【云　云】虽然吾见子言语之战未已也尝试为子歌堂中之乐而息子之劳庶几隠几而嗒然者乎歌曰
　　读堂中之书兮以致子之眠饮堂中之酒兮以休子之言是非杂然于子之耳兮付庭中之噪蚓与夫木上之鸣蝉庶几飬生保和穷子之年
　　别子之并寄壮舆叔用【己刻】　　　吕本中
　　老仆倦日长羸马困道逺东行数日间尚欲一再欵我能喻子意子亦识我嬾追懐十年逰仅得一笑莞时能煑汤饼更复下茗盌晁郎本京邑刘子盖楚产江山两秀异与子日在眼南风归兴浓感恨毛髪短相寻傥有日歳月亦未晩
　　送检讨归南康【公时在汴京　已刻】翁　挺
　　先生来东都貎如林间鹤闻名今见之信难尘中着诸儒纷藏寳人进已反却然千载事独与复商畧斯人昔俊豪世故熟斟酌防栖二十年不为幽禅着秋风有所思木落庐山脚岂为菰莼念亦负溪友约清霜动车轮不复生四角想见胸府间天池防寥廓平生杜陵老妙处倚山阁歳晩或相从应分半岩壑
　　过检讨故居【未刻】　　　　　　　　李　彭
　　刘郎平昔居门巷草芊芊念我眼中人骨惊泪潺湲中允实髙蹈倦防自丁年问舍得康庐卜宅如涧瀍悬崖着屋山骑牛弄寒泉秘书极精鋭笔下走百川口戈击奸佞直声寰宇諠诸郎排候鴈一一落云天独余漫浪叟髙名星斗悬辟书日夜催援毫録羣仙几负防明责挂冠遂言旋中河忽坠月半岳遽摧巅孤俱幽愤一仆无复痊门楣唯蔡琰阿宜绍宗传驱车宦殊方衡宇頽荒阡壊壁蜗篆满小窻蛛网悬翠霭逺山暝苍苔脩竹连徃时所憇树相对语鸣蝉忽逢持斧翁葆鬓青竹纒采薪收斜日伐竹破疎烟沉痛廹中肠徘徊不能前髙明鬼下瞰岂弟神所捐微吟复凄断四顾天茫然
　　寄题西涧壮节亭【已刻】　　　　　杨万里
　　见了庐山想此贤此贤见了失庐山胷中书巻云零乱身外功名梦等闲一防目光牛背上五弦心在鴈行间欲吟壮节题崖石笔挟风霜齿颊寒
　　题秘丞墓次刚直亭【已刻】　　　　杨万里
　　山南山北蔚松楸四海千年仰二刘迁叟餽缣宁冻死伯夷种粟几时秋平生铁作三寸喙土苴人间万户侯庐阜作江江作阜始应父子不传休
　　清净退庵诗【已刻】　　　　　　　朱元晦
　　凌兢度三峡窈窕复一原絶壁拥苍翠苍流逝潺湲闻昔避世人寄此茅三间壮节未云逺髙风杳难攀寻深得遗址防屋临清湾坐睨寒木杪飞泉閟云关兹逰非昔逰累解身复闲保此清浄退当歌不能谖【晦翁又于郡学讲堂之东立五贤堂祠陶靖节及公父子李公择陈了翁】
　　勅劄序记
　　西涧父赠官勅【已刻】
　　勅朝请郎守太子中允致仕骑都尉赐绯鱼袋刘涣父赠大理评事的朕躬执圭币以事上帝并严考配永言孝思防获福厘均锡于下眷尔文武之士应受渥恩固必念其前人有以感怆是举褒命惟慰其心所以振追逺之风广移忠之孝也以尔躬有善行积是余庆施于子舍服在朝序逮兹熙事之集矧洽宠荣之宜申以慰章告于其第尚饰幽壤繄享荣之可特赠大理寺丞
　　嘉祐三年六月某日
　　勅孝莫大于宁神宁神莫大于四表之欢心朕巳荐信宗庙致孝祖考矣朝廷都邑之士将有明发之思显亲之望不可遗也朝请郎守太子中允致仕骑都尉赐绯鱼袋刘涣父赠大理寺丞的教忠之训实传其嗣扬名之宠不及其存永惟报本之意宜有追命之锡宻章禭口贲于幽竁九原尚可作也尚曰予有后弗弃基亦惟显哉可特赠殿中丞
　　嘉祐六年四月某日
　　勅朝请郎尚书屯田员外郎致仕上轻车都尉赐绯鱼袋刘涣父赠银青光禄大夫尚书工部侍郎的朕谒欵嘉坛推文祖以侑上帝而四海皆以其职来祭维尔有子服采于朝廼即其孝思以贲尔于泉下可特赠尚书刑部侍郎余如故
　　西涧兄曰湜天圣五年乡举推恩年五十二初授将仕郎试将仕监主簿有诰词再授始是守吉州安福尉诰与此异其辞偹载身材面貎之属咸淳间尚存押勅有曰侍中使门下侍郎兼户部尚书平章事曾者王沂公也曰起居郎知制诰权判奭者孙宣公也曰左司谏充龙图阁待制权同判道辅者孔公也宋未改官制之前制诰体式皆与此异故因录之
　　奏召同修书劄子【已刻】　　　　　司马光
　　臣自少以来畧涉羣史窃见纪传之体文字繁多虽以衡门専学徃徃读之不能周浃况于帝王日有万几必欲徧知前代得失诚为不易窃不自揆常欲上自战国下至五代正史之外旁采他书凢关国家之盛衰系民生之休戚善为可法恶为可戒帝王所宜知者畧依左氏春秋传体为编年一书名曰通志其余浮泛之文悉删去不载庶几听览不劳而闻见甚博私家区区力不能办徒有其志而难成顷臣曾以战国时八巻上进幸防听览今所奉诏防未审令臣续成此书或别有编集若续此书欲乞亦以通志为名其书上下贯穿千有余载固非愚臣所能独修伏见韶州翁源县令广南西路安抚司【本作勾避髙宗嫌名】当公事刘恕専精史学为众所推欲望特差与臣同修庶使早得成书不至疏畧
　　乞官刘恕一子劄子【元祐元年已刻】司马光
　　臣伏覩秘书少监刘攽等奏故秘书丞刘恕同编修资治通鉴功力最多比及书成编修属官皆防甄录惟恕身亡其家独未沾恩门户单露子孙并无人食禄乞依仁宗朝黄鉴预修三朝寳训梅尧臣为编修唐书官皆未及奏书而卒后特官其一子臣徃歳初受勅编修资治通鉴首先奏举恕同修恕博闻强记尤精史学举世少及臣修上件书其讨论编次多出于恕至于十国五代之际羣雄竞逐九土分裂传记讹谬简编阙落歳月交互事迹乖舛非恕精博他人莫能整治所以攽等众共推先以为功力最多不幸早夭不见书成未死之前未尝一日舍书不修今书成奏御臣等皆防天恩褒赏甚厚独恕一人不得沾预降为编户良可矜悯欲乞如攽等所奏照黄鉴梅尧臣例除一子官使其平生竭力不为虚设取进止
　　贻秘丞书【已刻】　　　　　　　　司马光
　　某再拜某少时惟得髙氏小史读之自晋迄隋并南北史或未尝得见或读之未熟今因修南北朝通鉴方得细观乃知李延夀之书亦近世佳史也虽于禨祥诙嘲小事无所不载然序事简径比于南北正史无繁冗芜秽之辞窃谓陈夀之外惟延夀可以亚之渠亦当时见众人所作五代事不快意故别自私着此书也但恨延夀不作志使数代沿革制度皆没不见道原五代长编若不费工计不日即成若与沈约萧子显魏收三志依隋志篇目删次补葺别为一书与南北隋史并行则虽正史遗逸不足患矣不知道原肯有意否其符瑞等无用皆可删后魏释老志取其要用者附于崔浩传后官氏志中氏族附于宗室及代初功臣传后如此则南北史更无遗事矣今国家虽校定摹印正史天下人家共能有几本久逺必不传于世又校得絶不精只如沈约叙传差却数板亦不悟其他可知也以此欲告道原存录其律厯礼乐职官地理食货刑法之大要耳不知可否如何如何某再拜【公又贻范梦得书云隋以前者与贡父梁以后者与道原令各修于长编中又云长编宁失于繁毋失于畧今寄道原所修广本两巻去即据长编录出者其长编已付还道原恐要见式禄故也】
　　与检讨书六首【未刻】　　　　　　苏　轼
　　某啓久濶但有懐企窃惟起居佳胜便欲造门以器之率入山还当奉谒谨奉啓问匆匆不宣
　　某昨夜苦热减衣晨起得头痛病故不出见客然疾亦不甚也方令小儿研墨为君写数大字旋得来教及纸因尽付去恐墓表小字中亦有题目则额上恐不当复云墓表故别写四大字以备或用也舍弟所作词当续写去人还匆匆
　　旦来枕上读所借文篇释然遂不知头痛所在曹公所云信非虚语然陈琳岂能及君耶
　　某啓辱手教仍以茶箪为贶契义之重理无可辞但北归以来故人所饷皆辞之敬受茶一袋以拜意此陆宣公故事想不讶也仍寝来命幸甚
　　诗文二巻并纳上后诗已别写在巻后检得旧本改定数字
　　某疾虽轻然头痛畏风也承与李君同见过【原缺】见不深讶否悚息悚息来日若无风当侵夜发去更不及走别一诗取笑
　　答检讨书二首【已刻】　　　　　　晁补之
　　示漫浪图赞并所以名堂与亭之意以壮舆志业岂老且不啻畸乖自放者之比其所以名者意不在是鲁直为赞以反之此亦善谕人之非反也合也【云　云】记曰人莫不饮食也鲜能知味也学犹饮食固有常珍奚事异馔合万宇以聚庐载百族与并防想壮舆亦俛仰此间又奚以漫浪而为异焉
　　辱书以国语二事相切磋甚厚所援据通洽而议近正又以知别后学问之益殊欣喜也
　　与检讨二首【已刻】　　　　　　　陈　瓘
　　某伏防寄示陶桓公赞并书赞后之语区别忠邪辨正实伪使前古晦诬之事一旦明白岂小补哉夫陶公拥晋地之半一于勤王功名显赫与唐之郭汾阳俱有始终然汾阳屡遭防谤而不能终掩公论陶公被诬独如此其久者以晋之刑政不行于庾亮故也初公不喜浮华而亮则招延一时清谈之士厚遇之又以笔札啖王隠折翼化鹤之事隠与杜延业共为之也公以盈满自惧归印纳节此尤亮所深忌不托以梦事则公之完徳岂有疑似可诬之节哉文士巧诈变乱事实诬天下以植其私若使壮舆精实确论早行于世则稽古尚论之士不惑于诬伪久矣欧阳公曰后世傥不公至今无圣贤然则古人之所恃者今人之公论而已一今一古古复有今千载犹旦暮也亦何忧哉
　　某前防还示四册易书及今六册皆领吕铭范传欧劄张防并封纳书府宛丘集全帙亦付来仆二人之所以自形其心术者暌合本末可示永久具于此册正论所资惟精博是赖则藏书之府不可无兹集前轴不湏更抄也吕太尉日录未之见盖自其荆舒反目以后既进二手简又进日录四巻故当时荆舒怨怼之说不复见信于陵由是重得罪矣钟山所着八十巻乃效彼四巻而为之自明其圣者也此念久已衰歇因壮舆垂问辄及之【详见了翁集】
　　书欧阳子传后【已刻】　　　　　　黄庭坚
　　髙安刘羲仲壮舆序列欧阳子之文章论次荀卿扬子云之后又考其行事为欧阳子列传余三读其书而告之曰昔壮舆之先君子明习史事撰十国纪年自成一家今壮舆富于春秋笔端已有史氏风气他日当以不朽之事相付也昔司马谈之子迁刘向之子歆班彪之子固王铨之子隠姚察之子简李太师之子延夀刘知几之子餗皆以继世功在汗简而旧史笔法之美刘氏再显今使壮舆能尽心于春秋之旧章以考百世之典籍斧藻先君子之凡例着是去非则十国之事虽浅笔法所寄自当与日月争光壮舆尚勉之之楚而南辕道虽悠逺要必至焉【此检讨少时事】
　　书漫浪图【已刻】　　　　　　　　黄庭坚
　　子刘子读书数千巻无不贯穿能不以博为美而讨求其言之从来不可谓漫未见古人如将不得见既见古人曰吾未能古人也不可谓浪年未四十而其学日夜进不可谓翁
　　十国纪年序【已刻】　　　　　　　司马光
　　皇祐初光为贡院属官时有诏士能讲解经义者听别奏名应诏者数十人赵周翰为侍讲知贡举问以春秋礼记大义其中一人所对最精详先具注疏次引先儒异说末以已意断而论之凢二十问所对主司惊异擢为第一及发糊名乃进士刘恕年十八矣光以是慕重之始与相识道原乃其字也道原是歳试诗赋论防亦入髙等殿试不中格更下国子监试讲经复第一释褐邢州钜鹿主簿迁和川令陆介夫为广西帅奏掌机宜前世史自太史公所记下至周显徳之末简防极博而于科举非所急故近歳学者多不读鲜有能道之者独道原笃好之为人强记纪传之外闾里所录私记杂说无所不覧坐听其谈滚滚无穷上下数千载间细大之事如指诸掌皆有稽据可騐令人不觉心服英宗皇帝雅好稽古欲徧观前世行事得失以为鉴光承乏侍臣尝从容奏旧史文繁自布衣之士鲜能该通况天子一日万几诚无暇周覧乞自战国以还迄于显徳凡关国家之兴衰系众庶之休戚善可为法恶可为戒者诠次为编年一书删其浮长之辞庶可奏御差便上甚喜寻诏光编次歴代君臣事迹仍谓光曰卿自择舘阁英才共修之光对曰舘阁文章之士诚多至于精専史学臣未得而知所知者和川令刘恕一人而己上曰善退即奏召之与共修书凢数年间史事之纷错难治者则以委之光防成而已今上即位更名其书曰资治通鉴王介甫与刘道原有旧深爱其才熙宁中介甫参大政欲引道原修三司条例道原固辞以不习金谷之事因言天子方属公以政宜恢张尧舜之道以佐明主不应以财利为先介甫不能用亦未以之怒道原每见之辄尽诚规益及吕献可得罪知邓州道原徃见介甫曰公所以致人言盖亦有所未思因为条陈新更法令之不合人心者宜复其旧则议论自息介甫大怒遂与之絶未几光出知永兴军道原曰我以直道忤执政今官长复去我何以自安且吾亲老不可久留京师奏乞监南康酒税得之光寻判西京留防奏迁书局于洛阳后数年道原奏请身诣光议修书事朝廷许之道原水陆行数千里至洛阳自言比气羸惫必病且死恐不复得再见留数月而归未至家遭母防俄得风疾右手足偏废伏枕再朞痛苦备至每呻吟之际则取书修之病益笃乃束书归之局中以元丰元年九月戊戌终官至秘书丞年止四十七嗟乎以道原之耿介其不容于人龃龉以没固宜天何为复病而夭之邪此益使人痛惋惝恍而不能忘者也道原嗜学方其读书家人呼之食至羮炙冷而不顾夜则卧思古今或不寐达旦在和川尝以公事适野见刘聪太守刘雄碑嘉平五年始改达元正旧史之失在洛阳与光俱如万安山道傍有碑读之乃五代列将人所不称道者道原即能言其行事始终归而騐于旧史信然宋次道知亳州家多书枉道就借观之次道日具酒馔为主人礼道原曰此非吾所为来也殊废吾事愿悉撤去独闭门昼夜读且抄留旬月尽其书而去目为之翳道原致疾亦由学之苦邪方介甫用事呼吸成祸福凡有施置举天下莫能夺髙论之士始异而终附之面誉而背毁之口是而心非之者比肩是也道原独厉不顾直指其事是曰是非曰非或面刺介甫至变色如铁或稠人广坐介甫之人满侧道原公议其得失无隠恶之者侧目爱之者寒心至掩耳起避之而道原曾不以为意见质厚者亲之如兄弟奸谄者疾之如仇讐用是困穷而终不悔此诚人之所难也昔申枨以多欲不得为刚微生髙以乞醯不得为直若道原者可以为刚直之士乎道原家贫至无以终甘防一毫不妄取于人其自洛阳南归也时己十月无寒具光以衣袜一二事及旧貂褥赆之固辞不受强与之行及颍州悉封而返之于光而犹不受于他人可知矣尤不信浮屠之説以为必无是事曰人如居逆旅一物不可乏去则尽弃之矣岂得赍而自随哉可谓知之明而决之勇矣道原好著书志欲笼络宇宙而无遗不幸早夭其成者十国纪年四十二巻包羲至周厉王疑年谱共和至熙宁年谱畧各一巻资治通鉴外纪十巻余未成其成者亦未以传人曰今栁芳唐厯本皆不同由芳书未成而传之故也期于瞑目然后传病亟犹汲汲借人书以参校已之书是非得失气垂尽乃口授其子羲仲为书属光使撰埋铭及十国纪年序且曰始欲诸国各作百官及藩镇表未能就幸于序中言之光不为人譔铭文已累年所拒且数十家非不知道原托我之厚而不获承命悲愧尤深故序平生所知道原之美附于其书以传来世道原自言其先万年人六世祖度唐末明经及第为临川令卒官遇乱不能归遂葬髙安因家焉南唐以髙安为筠州今为筠州人父涣字凝之进士及第为颍上令不能屈节事上官年五十弃官家庐山之阳且三十年矣人服其髙欧阳永叔作庐山髙以美之今为屯田员外郎致仕云元丰元年十月日涑水司马光君实序
　　氷玉堂记【绍圣间作　已刻】　　　张　耒
　　熙宁中余为临淮主簿始得拜刘公道原于汴上是时道原方修资治通鉴而执政有素髙其才者欲用以为属道原义不屈遂与絶复以亲老求为南康酒官故书未成去余既慕公之义而望其眉宇听其论议其是非予夺之际凛然可畏而服也士大夫皆曰刘君之贤非独其信道笃立心刚博学洽闻之所致是得父之风烈焉公之父讳涣字凝之有词学为小官数以事屈在势者节髙不能容于世年五十余为颍上令即致仕归庐山筑室莳蔬而食之无求于物人皆师尊焉于是既老矣公归庐山无几何得疾以元丰元年九月卒公讳恕道原盖其字后十余年而当元祐元年余受诏校资治通鉴于秘书省是时公同修书之人往往而在道公之事本末尤详皆曰道原亷介刚直其仕必欲达其道不以一毫挫于人者也方其激于义而作虽足蹈坎井手揽兕虎视之若无见虽古烈士或媿焉平居自负经济大约视其为吏则严簿书束吏胥抚鳏寡绳豪猾纎悉曲当皆可为后世法其学自书契以来以至于今国家治乱君臣世系广至于郡国山川之名物详至于歳月日时之后先问焉必知考焉必信有疑焉必决其言滔滔汨汨如道其里闾族党之事也其著书有疑年谱年谱畧通鉴外纪十国纪年惟十国纪年先成世传之世以比迁固歆向公亦自以不愧自范晔以降不论也当时司马君实欧阳文忠号通史学贯穿古今亦自以不及而取正焉凝之晩善飬性笃行老益壮年八十一后道原数年卒累官至屯田员外郎其终也未闻疾沐浴正冠而絶呜呼亦异矣元符中余谪官庐陵道原之子羲仲徳安簿叙其大父与父之事示余曰顷眉山苏子由尝过庐山拜大父于床下出而叹曰凛乎非今世也其卒为词以哭之曰凝之之为父道原之为子洁亷不挠冰清而玉刚乡人是其言名吾大父故居之堂曰冰玉君为我实记之余曰昔司马谈能推明孔子作春秋之意欲为史未成以授其子迁而迁遂能网罗三代放逸旧闻驰骋上下数千歳成一家之书与六经并传父子之于文学美矣而风节无闻焉疏广受于汉宣帝有师傅恩而父子一旦弃去舍富贵如弃尘垢骨肉之际风节同矣而又文学无闻焉孰如君家父子文学风节煇煌并著名立于父而显于子千载之逺四海之广而一家擅之嗟夫世固未尝有也始余应举时与道原之弟格逰爱其学博而论正是盖有得于其兄之余而羲仲敏于学而健于文屹然好名而立节者也余知冰玉堂之洒扫有继矣其爵里世系与其行事之详则既有志之者矣故不复出因为词以系之曰
　　我所思之人兮嗟可想而不可见意其人兮俯青云而下睨瞩九日而不超然不知其何之兮遗此空山之故居岂访重华而陈义兮父唱子和与僊圣兮为徒舒为霓云兮注为江湖伟为哲人兮我言在书超驾言而从之指庐山乎休吾车耕山而食兮梁溪而渔俨顿辔而不敢留兮恐其尚谓我污也
　　是是亭记【已刻】　　　　　　　　陈师道
　　刘子佐钜野架室以居名曰是是之亭而语客曰吾刚不就俗介不容众而人亦不吾容也故吾勉焉是其所是非其所非又惧有时而防之也以名吾居耳目属焉亦盘盂几杖之类也吾其勉乎客笑之曰是是近谄非非近讪不幸而过宁讪无谄以病刘子晁子闻而作曰事无常是亦无常非使天下举以为非而子独是之何所取正使天下举以为是而子独非之安得力而胜诸尝与子问津于无不可之涂而弭节乎两忘之圃夫安知吾是之所在以砭刘子陈子见而叹曰夫三子之名是皆有所激乎今夫是非参于前子将称其所是而黙其所非自以为得矣而曾不思黙而不称则固已非之矣使世皆愚则可以黙而欺之而世不皆愚也其有知之者矣吾惧子之不免也夫是其所非则为谄非其所是则为讪是非不失其正二者何有焉客之笑非子之病也夫道二理与事是也是非两忘者理也有是与非者事也事待理而后立理待事而后行今使刘子忘而不有于事犹有阙乎晁子之砭非子之药也刘子名羲仲南康人其大父凝之有所不顾举世挽之不囘也仕不合而去老于庐山之下庐陵文忠公为赋庐山髙也其父道原面数人短长不避权贵羣居聚语是是非非公无所隠闻者至心掉手失掩耳疾走而畧不以为意卒穷以死而天下归重焉今刘子博覧伟辩刻身苦思既嗣其世而向善雠恶亦不减于二父而又能沈潜摧折以成其才故君子皆乐告以善也孟子曰是非之心智之端也又曰无是非之心非人也薋菉之不知黑白之不分固士之所弃而尽言以招过又昔人之所足戒也然则何时而可乎夫明天下之是非者智也正天下之是非者义也进则见乎事退则见乎书子姑明之二者必有一矣
　　壮节亭记【已刻】　　　　　　　　朱元晦
　　淳熙已亥歳予假守南康始至访求先贤之遗迹得故尚书屯田员外郎刘公凝之之墓于西门外草棘中予惟刘公清名髙节着于当时而闻于后世暂而揖其遗风者犹足以激懦而律贪顾今不幸馈奠无主而其丘墓之寄于此邦者又如此是亦长民者之责也乃为作小亭于前立门墙谨扃钥以限樵牧歳以仲春率羣吏诸生而祀焉郡之诗人史骕请用欧阳公语名其亭以壮节适有防于予意因属友人黄铢大书以揭焉自是以来东西行而过是者莫不顾瞻起敬而予亦自以为兹丘之固且安可以久而不壊矣绍熙二年歳在辛亥予去郡甫十年而今守章贡曾侯实来按图以索其故则门墙亭榜皆已无复存者为之喟然太息即日更作门墙筑亭其间益为髙厚宏濶以支永久又礲巨石以培其封植名木以广其籁求得旧榜复置亭上歳时奉祀一如旧章且割公田十畆以畀傍近能仁僧舍使之専奉守为增葺费而又以予为尝经始乎此也以书来曰愿得一言以记之使后之人知吾二人者所为拳拳之意而不懈其尊贤尚徳之心也斯亦不有补于世教之万分乎予曰诺哉曾侯名集字致虚学有家法故其为政知所先后如此云三年夏五月癸未新安朱熹记
　　西涧先生故居记【已刻】　　　　　朱元晦
　　南康史君曾侯致虚既葺屯田刘公之墓明年乃诏得其故居遗址于郡圃之东暇日屏驺驭披荆棘而往观焉问其北隠然而髙者则刘公所赋之东防也顾其南窊然而下者则为诗序所指之莲池也盖自兵乱以后芜废日久惟是仅存而其他则漫灭而不可复识矣曾侯为之踌躇四顾喟然而叹曰凝之之为父道原之为子其髙懐劲节有若欧马苏黄诸公之所道是可谓一世之人豪矣想其平日之居林塘馆宇之富诗书图史之盛既有以自适其意而一时防宦于此邦者亦得以扣门避席而考徳问业焉何其盛也顾今日百年之后台倾沼平鞠为灌莽而使樵儿牧子得以啸歌踯躅于其上又何其悲也虽然此吾事也不可以不勉也乃出少府羡金赎之民间垣而沟之以合于郡圃垒石以崇其台引流以深其池遂作氷玉之堂于台之西北而绘刘公父子之像以侑焉既而所谓是是堂漫浪阁者亦以次举而皆复其旧既而使人以图及书来属予记今披图考騐尚能忆其髣髴固喜曾之敏于事而能有成矣抑予又有感焉近歳以来人心不正治身者以同流合污为至谋仕事者以便私适已为首防其闻刘氏父子之风不唾而骂之者几希矣欲其能如曾侯一以表贤善俗为心岂可得哉于是既书其事而适有以陈令举骑牛诗畵为图者因并以遗曾侯请刻堂上以补一时故事之阙云绍熙三年秋九月庚午朔旦新安朱熹记【南康志今军圃中有氷玉堂即屯田旧居堂侧有东台壮舆是是堂皆在其间并后来重建】
　　钧山故居祠堂记【已刻】　　　　　幸元龙【震甫】
　　天下尊祀夫子而阙里蔑焉则孔氏子孙之羞髙安三刘先生风节文学炫烂古今死而不磨有祠在星渚春秋舍菜郡太守率寮属诸生拜之而髙安之故居委在钧山草莽间嘉定改元范太史四世孙择能邑长于斯甫命灵山浄慈两寺立祠落以乡饮酒礼邑人歌舞盛事刘氏子孙有荣耀焉不忘令君之世徳相与剪故居之芜架堂屯田丘墓之侧左列三祖右像太史溪芼山芳蠲洁椒桂工竟炳走书求余文纪歳月余方骑牛雪峡松垣追蹈先生髙风余躅而炳能洗刘氏子孙之羞故乐道而系之词俾歌以祀词曰
　　虚舟兮浮世桨清风兮白云为蓬水月兮随寓醑零露兮断瓢而钟苍栢为裳兮蔽膝擘藕而丝兮松针与缝庐山兮缥缈怅梓里兮烟雨蒙蒙架新宇兮焫萧魂旋归兮故宫髣髴兮牛背电光兮两瞳嘉定四年八月甲午朔廸功郎前授万安军军学教授幸元龙记
　　浄慈寺西涧先生祠记【已刻】　　　幸元龙
　　屯田员外郎刘公字凝之髙安之钧山人也登进士第仕为颍上令以忤上官归隠庐山田于落星之湾豢犊为骑三十年忍穷如铁石号西涧先生常与嘉禾陈公舜俞自南反筠舘于里之浄慈寺留诗壁间歳月浸久而磨其辞没冺髙风余韵空寓闲花野草间过者惆怅成都范公择能以嘉定戊辰来守髙安首访遗躅庚午仲春以公帑之余委寺僧祖琇立像于东庑亢爽之室俾后人挹其冰清玉刚可以激懦而律贪嗟乎今之人为邑知所以表贤厉俗者希矣公之髙大父太史讳祖禹字淳甫元祐名臣也为政知所先后盖自有家法焉耳屯田名涣其子秘书丞恕道原其字也神庙时与太史被防同修资治通鉴秘丞死太史志其墓去今百三十三年而公复来修屯田之祠民徳其不归厚乎祖琇献工属予为记因记歳月俾刻诸石嘉定三年七月丁亥邑人幸元龙记
　　铭志词诔
　　秘丞墓碣【已刻】　　　　　　　　范祖禹
　　道原讳恕其先京兆万年人六世祖度为临川令卒官筠州遂为筠州人父涣字凝之少有髙志为颍上令年五十弃官家庐山之阳今为尚书屯田员外郎致仕道原幼聪警俊防读书一过目即成诵年始四歳坐客有言孔子无兄弟者道原应声曰以其兄之子妻之一坐惊异十歳谒晏元献公问以事道原往返诘难公不能屈十二三时已治春秋欲应贤良方正举尝从人借后汉书旬余还之人疑其未读也道原已尽记又借唐书亦然举进士试入髙等对经义説书皆第一时年十八释褐为邢州钜鹿主簿陈成肃帅髙阳召至府重礼之请讲春秋亲率官属徃听迁晋州和川令道原为人急然诺重气义郡守得罪被劾属官皆连逮下狱道原独供饮食且保证之恤其妻子如已骨肉狱既解又数转运使以深文峻法抵官满以疾不赴诏者累年陆介夫帅广西辟掌机宜道原笃好史书纪传之外网罗百家以至稗官小説无不该覧当其専精防寝食之劳其谈数千载事若指诸掌贯穿出入皆可考騐故独以史学髙一时治平中今端明殿学士司马君实受诏修资治通鉴奏请同修道原于汉魏以后事尤能精详考证前事差缪司马公悉委而能决焉居二年转著作佐郎道原性耿介刚直不以一毫挫于人熙宁初执政有与道原故旧者欲引以修三司条例道原不肯附之且非其所为执政者浸不说当是时其权震天下人不敢忤而道原愤愤欲与之较面语侵之变色悖怒而道原意气自若见谗谄附防者疾之如讐久之亦不自安以亲老告归南康就乞监酒税以就飬有诏即官下编修改秘书丞赐五品服丁母夀安县君钱氏忧解官又诏就家续成前书未除防元丰元年九月戊戌卒年四十七其年十一月壬申葬南康军母氏之茔道原好著述志欲包括古今天下事物无所不学厯数地里官职族姓至前世官府案牍亦取以审覆其书之得失求书不逺数百里身就之借读且抄尽得乃已目为之翳病右手足偏废伏枕再朞强学如故着十国纪年四十二巻包羲至周厉王疑年谱共和至熙宁年谱略各一巻外纪十巻他书未成娶蔡氏职方郎中巽之女封安平县君生三子曰羲仲和叔羲叔一女曰和仲祖禹与道原修书九年道原将卒口授其子使作书来别曰子其为碣若表以识吾墓铭曰呜呼道原博学强识海涵地负富有万物人所难能不降色辞中道而殒鲜克知之精明在上体魄在下刻诗墓前以诏观者
　　书秘丞墓碣后【已刻】　　　　　　张舜民
　　元丰初年司马温公一日谓余曰子识刘恕乎舜民对曰未也公曰当今史学无能出其右者不久道原告卒竟不获一见之予思之司马公自言四十以后不为人撰论遗事亲友之属一以谢之独为吕献可撰埋铭及十国纪年序歴陈刘道原事迹二人而已今其子羲仲不鄙俾予书墓碣援笔之间不胜叹息元祐庚午歳秋月起部北轩【庚午乃元祐五年范太史前此作碣而今始书之】
　　秘丞迁墓志铭【元祐八年　已刻】黄庭坚
　　道原髙安刘氏讳恕博极羣书以史学擅名一代年四十有七卒于元丰元年九月其父涣字凝之道原于星子城西以故司马文正温公十国纪年序为铭纳诸圹中其僚今翰林学士范淳夫为文碣于墓次此两公皆天下士故道原虽不得志而名誉尊显诸儒纪焉后十余年刘氏少长相继逝殁惟道原一子羲仲在论者归咎非其所故羲仲以元祐八年十有一月迁道原于江州徳化县之龙泉山以十国纪年序及墓碣义论撰其遗事乞铭于豫章黄庭坚庭坚辞曰道原于天下独以温公为知已温公序道原学问行义揭若日月庭坚何以加焉羲仲三请曰迁奉不可以不书因得以先人遗事为托终不得辞则叙而铭之道原天机迅疾览天下记籍文无美恶过目成诵书契以来治乱成败人才之贤不肖天文地理氏族之所自出口谈手画贯穿百家之记皆可覆而不缪初仕年十八名重诸公间负其才不肯折节下人面数人长短不避豪贵诸公皆籍其名亦不好也为吏发强老奸宿负必痛绳治之一时号为能吏者多自以为不及也倦防十五年温公修资治通鉴奏以为属乃迁著作佐郎书未成而道原下世后七年书奏御论修书之功有诏録其子羲仲为郊社斋郎元祐七年刻资治通鉴板书成又诏书赐其家诸儒以为宠道原平生所著书五十四巻皆有事实不空言道原与王荆公善而忤荆公与陈鄘公善而忤鄘公所争皆国家之大计与人臣之节故仕不合以濵于死而不悔尝著书自讼曰平生有二十失佻易卞急遇事辄发狷介刚直忿不思难泥古非今不达时变凝滞少断劳而无功髙自标置拟伦胜已疾甚不恤怨怒事上方简御下苛察直语自信不逺嫌疑执守小节坚确不移求备于人不恤咎怨多言不中节髙谈无畔岸臧否品藻不掩人过恶立事违众好更革应事不揣已度徳过望无纪交浅而言深戏谑不知止任性不避祸论议多讥刺临事无机械行已无规矩人不忤已而随众毁誉事非祸患而忧虞太过以君子行义责望小人非惟二十失又有十八蔽言大而智小好谋而踈濶剧谈而不辩慎宻而漏言尚风义而龌龊乐善而不能行与人和而好异议不畏强御而无勇不贪权利而好躁俭啬而徒费欲速而迟钝闇识强料事非家法而深刻乐放纵而拘小礼易乐而多忧畏动而恶静多思而处事乖忤多疑而数为人所欺事徃未尝不悔他日复然自咎自笑亦不自知其所以然也观其言自攻其短不舍秋毫可谓君子之学矣以道原之博学强识而其蔽犹若是亦足以知学者之难也夫学者陷而入于蔽患自知不明也自知明而不能改病必有所在故并着之使后学者得监观焉初凝之忿世不容弃官老于庐山之下至道原而节愈髙葢亦有激云又自以源出歆向务追配前人立名于后世故傲睨万物而潜心于翰墨仕虽不逢得其所愿矣夫人蔡氏亦有贤行生三男羲仲和叔羲叔称材器皆过人和叔以文鸣而称笃好不幸相继死羲仲沉于忧患不倦学犹能力其家一女嫁秀州司法参军孔百禄道原才行之美尚多可传弗着着其大者铭曰贪夫所争烈士所弃显允刘君去位遂世其清近义其勇近仁其子守节对于前人刘子矫矫执方恶圆与世龃龉曰吾道然其在闺庭悦亲以孝举桉抱衾室家静好上士勤道百世之师四海温公俾民不迷温公补衮元元本本刘子执简匪躬蹇蹇温公论政以学为原浚川积石学深其源温公勿忘刘子典学我为铭诗式告后觉【淳熙十三年十一月十四日知徳化县事都昌黄灏同校官天台应振主瑞昌簿双井黄防拜秘丞墓下頽垣荒垄惟余范太史一碑岿然风日中徘徊瞻仰乃出緍钱俾龙泉寺僧为屋三楹既度材除地得旧础广深适契取司马文正公十国纪年序语扁以刚直讫事复同校官释菜以落之郡守池阳王公遂溉附于祀典春秋遣寮吏致祭十五年春簿公受文思院西归因请书山谷先生改志铭刻之石文思盖山谷诸孙而大父尚在则秘丞甥孙也并出所藏尚书与其兄访秘丞族裔手迹着之碑隂四月望日灏识谱未刻】
　　秘丞像赞【有谱刻全此仅赞而已】　陈师道
　　宁折不靡其直斯何正人如已贤则过之有张不弛维利不嗜不侮不畏貎不逾中气葢一世虽死不忌子立独起黄范司马既叙且铭自足以达况兹其人千载之下凛然其生载之丹书益永厥闻
　　哀西涧先生辞【已刻】　　　　　　苏　辙
　　元丰三年九月辛未庐山隠君刘凝之卒于山之阳其孤格以书来曰君昔知吾兄今又知吾父今不幸至于大故其为诗使挽者歌之以厚其十月乙酉于清泉乡书不时至缓不及事乃哭而为之辞始予自蜀逰京师识凝之长子恕字道原博学强记通三坟五典春秋战国史记下至五代分裂皆能言其治乱得失纪其歳月辨其氏族而正其同异上下数千载如指诸左右其为人刚中少容是是非非未尝以语假人人病之翰林学士司马公方受诏防书东观以君为属公以直名当世而君尤甚虽公亦严惮之士知君者曰君非独然君父凝之始以刚直不容于世俗弃官而归老于庐山之下三十年矣君亦非久于此者既而君得请以归飬其亲逾年得疾不起今年春予以罪谪髙安过君之庐伤君之不复见拜凝之于床下其容晬然以温其言肃然以厉环堵萧然饘粥以为食而防心尘垢之外超然无戚戚意凛乎其非今世之士也然予见凝之始得道士法郤五谷煑枣以为食气清而色和及其死也晨起衣冠言语如平时无疾而终予然后知君父子皆有道者然道原一斥不用遂徃而不能返凝之隐居絶俗三十余年神益强气益坚尽其天年物莫能伤其清则同而其旷达自遂道原不及也词曰伯夷之清百世而一人兮其生也薇以为食饥死于首阳世之士谓清不可为兮计较得失以和为臧信和之可以浮沉而自免兮彼谓和者何三黜之皇皇曰为道者不与命谋兮非和实得非清实防若凝之之为父与道原之为子兮洁亷而不挠冰清而玉刚如世之言皆当折兮原何独短凝何独长要长短之不可以命人兮适天命之不可常惟溷杂之不可居而狷洁之难久兮吾将与凝乎同乡
　　冰玉堂辞【已刻】　　　　　　　　晁补之
　　冰玉堂者始前门下侍郎眉山苏公子由哭故庐山隠居刘凝之与其子道原之词所谓亷洁不挠冰清而玉刚者也乡人闻之其贤者喜其顽与懦者皆亷且立则相与采冰玉之语以名君堂而祠之而前起居舍人谯郡张文潜又因其名以为记盖君父子博极羣书道原尤精史学而皆耿介守义不偶俗以没世慕而伤焉故门下以谓夷清而饿死惠和而三黜道不与命谋非和实得非清实防而起居以谓司马谈与迁文学美矣而无闻于风节疏广与受风节同矣而无传于文学葢门下至借君父子以论夷惠起居合其长谓过汉四人者以是知君父子为一时知名伟人所爱而推之无间然者如此则夫冰玉之名非乡人故旧者之言也天下之言也补之生虽晩犹与君父子并世而不及识既为馆职修国史实録书得道原所着十国纪年资治通鉴外纪诸书而观之且门下补之所尝事而起居所尝防也因其言以益信顾虽不及识与夫识而知之者自以谓深且逺矣又与君之孙羲仲防相好元符中以罪迁玉山道出星子求君父子所而拜之五老巉然临其上水交流其下松柏一径如幢节行路耕者咸指而言曰此刘君之也则皆有敬容因喟然太息顺涂而咏曰皎皎白驹在彼空谷刘君于是无愧乎天下之言矣既而复曰屈原以谗放而死而君父子进不犯难退而伏清节以没与原异于原不更愈乎推此志也虽与日月争光可也况冰玉乎哉凢楚人之词皆伤夫中正不遇者而作也故以楚词吊之曰论世以观士兮集义以为词所非正而敢从兮日可罣而东之嗟若士之弗获兮羌何忿而负石繄圣贤之出处兮惟遵道而守徳鳯览辉而乃下兮雏犹耻乎腐吓非九方之为使兮夫何足以得马庐岑岑以镇楚兮汹大江之东涹分隂阳之晦明兮钟斯人以正直惟天道与地寳兮非所求其犹爱与之全而不用兮懐斯美以固在大固不可以小适兮方固不可以圆试囘功谢于土谷兮夫乃同道于禹稷譬人生犹吹吷兮无得防之可齐纷吾何指以为正兮服吾初其庶几
　　漫浪阁辞【已刻】　　　　　　　　晁补之
　　南康刘羲仲壮舆志操文义蚤知名于士大夫年四十矣而学问益苦盖不欲一日弃其力于无用也筑室庐山其先人之居自号曰漫浪翁意以比元结从仕与物皆不得已也豫章黄庭坚鲁直曰壮舆未至于翁行已立志不可谓漫浪者颖川晁补之无咎以为知言壮舆曰请极其义补之曰唯其词曰沛髙皇之受嬴兮刘别子曰楚元羌好诗而说义兮敬设醴于穆生戊始怠而穆去兮申白笑而钳市富传孙而失国兮辟疆之支子爰清浄而少欲兮以身悟乎霍光蹇孙向之洽闻兮至耆老而弥良曰众贤和于朝兮万物和于野粤百世而能调兮民胥来而鳯下惟刘有后于楚兮千歳发夫道原流其芳以益逺兮伟壮舆之不愆原惟博而好直兮向异世而复起舆惟进而未已兮载向学而不坠彼元结之信修兮羌何为此漫浪也将履中而晦外兮其徳固天之放也惟漫浪之为言兮匪正则之嘉名岂其惩屈之死忠兮欲猗移以保生结当易之一爻兮幽人履而正吉舆方壮而恶画兮弃尔辅欲谁赖吾语子漫浪之可兮遗物徃其庶几苟畏人而羣于人兮拭唾面其犹殆朝骋望乎紫霄兮夕归次乎左蠡五老兮在上星子兮在下垂瀑介于髙丘兮洞深林而北靡飞梁亘于三峡兮倐异景而殊世青松屋兮桂宇辛夷房兮梅户兰糗兮菊粻荪体荐兮肴若芳云驷兮电辀歳将晏兮谁与防烟为衣兮水为佩君谁湏兮林之际吾以漫为旌兮建彼太虚之上也吾以浪为乗兮周彼八荒之外也羾万里而不逢人兮御谒我以宜止晻轰轰而旷汹口兮羌何以辩乎明晦弥髙出于千仞兮羣凤过而北南弥幽径于雷室兮列缺惊而后先求佺侨而不得兮咸勃窣其在下乃山泽之臞兮夫何足以跂而望我茫吾不知其所如兮黔嬴告我以何舍出无隂兮入无阳旋丹崖兮匝大荒忽临睨夫故居兮羣梯危之蜂户伛白叟之扶童兮迎谓我以良苦返吾稼兮复吾樵山兮江滔滔舆先人之善俗兮虽百世犹未改彼鲁襄而断断兮吾老穉以知耻匪礼失而求野兮民固化于不恌舆克家而好常兮庸谨行之毋慠懐向原之遗直兮念尔祖而履薄陈洪范之九畴兮叙三统与七畧以为博而弗考兮蹇无用而束阁纷舆世之多贤兮匪曲全而好修惟仁宅与义路兮羌可居而必由结信贤而自晦兮忘其同物以迷世鳬与波而上下兮夫固非驹之所喜乱曰接舆诡而悟圣兮匪沮溺亦楚狂圣与言而莫顾兮人以为知乎大方既不足用吾中兮吾将从囘宪之所臧
　　祭西涧先生文【已刻】　　　　　　　黄庭坚
　　呜呼公乎智谋足以御困刚毅足以行可独清足以轨物自胜足以立我兀者造而归全谅无地以栖祸方燕及于来仍阅门户之嵯峨忽厌俗而去仙违白日而蜕卧亡吾党之一鉴哀楚望之倾陊伊曩时之倦防实肮脏而坎坷遂投劾于颍尾置嫔息于寒饿来胥防于江湖讫有屋于舂簸执盈虚以化物取众弃而致伙间江疃之有秋上橘柚之歳课开亭观之百楹孳緑竹之万个裹余刃而不试故优裕于菑播据几杖以彷徉乐知识之来过味厐公之幽禅观有物于石火歳三防于涒滩讫初志其不挫维欧阳之文章发髙唱而无和配公名而成三何巧舌之能破齿髪踈而恋嫪坐衰气而不果载铭旌而来归遗稚子以危货彼闻公之清风亦何面以承唾初不肖之及门辈诸孙之孩懦公慈祥而岂弟获闻教而侍坐欷歳晩而升堂见虞主而泪堕湛樽酒其傥尝列羣悲于楚些【考山谷年谱祭凝之文过致政隠庐诗皆元丰二年十二月过南康作畵像诗蜀本编入崇宁元年诗内又有次明叔长歌云君不见悬车刘屯田骑牛涧壑弄潺湲八十唇红眼防金钟举酒不留残云云】
　　祭西涧先生墓文【已刻】　　　　　朱元晦
　　熹旧读欧阳子庐山髙之诗而仰公之名恨生遐僻不得一来仰其山之髙而拜公之墓也兹误上恩畀以郡绂至止之日望于四郊则山屹立千仞者故在而公之华屋山丘零落殆尽几无迹之可寻矣乃访邦之耆老俊彦得公之墓于城西荒废圃之间其不为耕耨之所及者盖已无几因复创为门垣而亭以表焉又释嘉名于寓士之贤者书而揭之以见公志庶几嗣而官于是者有以谨其樵牧之禁东西行而过于是者有以兴起其刚毅亷退之心盖不惟有以少慰夙昔乡往之私亦可以仰称圣天子所以使之承流宣化之意也工告讫设一奠致诚公而有灵庶其鍳飨谨告
　　奉安三刘先生祝文【已刻】　　　　陈　韔西涧
　　维端平三年歳次丙申十月乙酉朔初八日壬辰承议郎知瑞州军州兼管内劝农营田事陈韔敢昭告于屯田郎西涧先生刘公山川之秀钟为人英生足以标表时人兴起风教殁而可祭于社如古所谓乡先生者斯人盖间世而不一见也髙安一小垒耳乃有公之一门三世焉旷百余年専祠未立非阙典欤惟公劲操陵乎秋严正色夺乎春媚冰霜髙洁圭璧纯粹闲居殆四十年独立乎斯世葢得伯夷圣者之清而充塞孟子浩然之气非学力精到所资者深畴克臻此韔来守公乡首举阙坠庸崇祠宫以严祀事且建斋舘聿来学子庶几企想其髙风来者或为之兴起厯吉妥灵尚其歆止
　　秘丞
　　惟公博学足以通天人精识足以达今古穷经防史贯穿该洽方将大包宇宙细入毛髪作为一家之书以统天人之纪合今古之变虽十未成一二葢可谓儒者之髙选当世之独步矣而其耿介劲特不谐流俗竟以此不取美官而中道天命岂天亦忌其名耶以名父为父以名子为子髙节一门流馨千祀韔防恩分符实守公之里乃新祠宇以与是邦之士共景仰焉庶来者或企慕其万一乎妥灵有祭不敢不恪尚飨
　　检讨
　　士之特立独行髙节义气善其身而已其有能再世不失者乎其又有能三世不失者乎而公一门三世劲防如许是足以兴起百世之下者矣公学得于家范书无所不读少而研精覃思已恬然无仕进意壮得一官初入史舘不谢权贵翩然去之可不谓之髙义乎韔来守公乡乃新祠舘以矜后学兹妥神逰尚顾歆焉三刘先生家集附録【未刻】
　　司马公寓局秘阁道原实预讨论温公与道原皆以史自负同心协力共成此书曰光之得道原犹瞽师之得相者也范淳甫刘贡父司马公休亦推道原功力最多司马公始成通鉴以道原遗言求通鉴定一本乃録本以付其家而告羲仲曰先君子临终时遗言恨不见书成而此书之成先君子功力居多他日湏有从足下求之者若欲传録但传予之非独区区之恳亦先君子之志也
　　荆公笑道原躭史毎见必戏之曰道原已读到汉八年未而道原力诋荆公之学士子有谈新经义者道原怒形于色曰此人口出妖言面帯妖气先公尝谈以为笑【范太史遗事】范淳甫学问修身固好若造理与立事则未至盖气质弱于刘道原【元城语録】
　　刘道原自洛阳还庐阜过淮南见晁美叔端彦美叔呼诸子拜之道原曰诸郎皆秀异必有立毋为妖学但自守家法他日定有闻于世妖学已为今日患后三十年其患有不可胜言者恕与公老矣诸郎皆自见之勿忘吾言【朱弁曲洧旧闻】
　　道原日记万言终身不忘壮舆亦能记五六千字壮舆子所记亦三千字【晁以道云】
　　温公修资治通鉴辟刘贡父范淳夫刘道原为属汉事属之贡甫唐事属之淳夫五代事则属之道原余则公自为之且润色其大纲书成道原复类上古至周威烈二十三年以前事为通鉴前纪又将取国朝事为后纪前纪既成而病知后纪之不复可成也更前纪为外纪道原之子羲仲有史学能世其家先公待之如子侄【范太史遗事】
　　东坡尝谓刘壮舆曰三国志中好事甚多道原欲修之而不果君不可辞也壮舆曰端明曷不为之坡曰某虽工于语言也不是当行家【旧闻】
　　刘道原以史学自名子羲仲世其家学尝摘欧阳公五代史之讹误作纠缪以示东坡曰往歳欧阳公着此书初成王荆公谓余曰欧阳公修五代史而不修三国志非也子盍为之乎余固辞不敢当夫为史者网罗数十百年之事以成一家之书其间岂能无小得失耶余所以不敢当荆公之托者政畏公辈掇拾其后耳【王介甫食新姜一事髙安郡志有之别书云是刘原甫壮舆不及见荆公此不书】
　　刘道原壮舆再世藏书甚富壮舆死后书録于南康军官库后数年胡少汲过南康访之已散落无余矣【老学庵笔记】
　　刘壮舆家庐山之阳自其祖凝之以来遗子孙者惟图书也其书与七泽俱富矣晁以道为作记今刘氏在庐山不闻其人书亦羽化矣【容斋续笔】
　　西涧读书堂址在钧山之东隆墉
　　南康郡志钱闻诗庐山杂咏云云岫山人史骕藏三刘遗文甚多晦翁记中有骕名
　　西涧先生夫人夀安县君钱氏墓志铭【已刻】
　　夫人钱氏内殿崇班穆之女吴越国文穆王元瓘之四世孙也色庄气仁言动不失绳墨居族人长幼亲踈间尽其宜事夫能成其志教子能尽其才累封夀安县君熙宁九年【阙】月卒年七十三南丰曾子固志其墓曰刘凝之仕既龃龉退处庐山之阳初无一尘之宅一畆之田而嚣嚣然乐有余者岂独凝之能以义自制哉亦其妻能安于理不戚戚于贫贱有以相之也凝之晩有宅于彭蠡之上有田于西涧之濵子进于朝廷荐于乡闾夫妻康宁夀考自肆于山川之间白髪皤然体不知驾乗之劳心不知机获之畏世人之所慕者无慊焉世人之有所不能及者独得也其夫妇如此可不谓贤哉铭曰士不苟合安于贱贫其艰其豫繇嫓有人维不终窭又夀以康有续孔辰又夀而臧世清而求独优以取世懦以处独肆而有士也则然女实作辅考则钱媛尚配于古
　　格字道纯亦以文学显议论劲直有父兄之风乡举不第凝之殁黄山谷过隠庐有百楹书万巻少子似翁贤之句为道纯发也尝试制科未仕而卒山谷与道纯逰最久今集中数诗尚存
　　赠道纯诗二首　　　　　　　　黄庭坚
　　北风吹倒落星寺吾与伯伦俱醉眠螟蛉蜾臝但痴坐夜寒南北斗垂天【考山谷年谱先生有真迹落星寺第四首题云往与道纯醉卧岚猗轩夜半取烛题壁间云】
　　五松山下古铜官邑居褊小水府寛民安蒲鱼少嚚讼簿领未减一丘槃胷中峥嵘书万巻簸弄日月江湖间稠人广众自神王按劒之眼白相看老身风波谙世味
　　如食橘柚知甘酸麒麟【阙】　　　　三十余年梦邯郸平生樽爼官亭上涉世防味皆【阙】顔此时阿翁尚无恙追琢秀句酬江山堂堂今为蜕蝉去五老偃蹇无往还大梁城中笏柱颊颔髭今成雪防斑青云何必出公右亨衢在天无由攀椎鼓转船如病已梦想楼防落星湾子政诸儿喜文史阿秤亦闻有笔端丹徒布衣未可量诗书且对藜藿盘穴中生涯识隂雨木末牖户知风寒我今四壁恋微禄知公未能长挂冠【考山谷年谱此诗元祐二年在秘省时作山谷又有元祐六年防落星寺玉京轩诗嵗行一周道纯雕落为之陨涕】
　　西涧长女适姑苏徐彦伯长孺崇宁二年刘夫人始以其防自南康归山谷为作墓碣有曰娶江南髙士刘凝之之女有贤季女适豫章黄亷夷仲山谷先生之叔父元祐给事中亷在河东以行保甲不扰为司马丞相所知擢用幼子叔敖绍兴户部尚书尝与其兄以书访求舅家其书今藏钧山之族
　　秘丞夫人蔡氏有贤行一女适孔百禄
　　和叔字咸临才气过人为诗清奥尤多悲感之思山谷先生志其墓曰南康刘咸临有超越不羣之才诸公许以师匠琢磨可成君子之器不幸年二十有五而卒以家难故晩未娶后不立其母兄哭之哀甚将卜咸临于九江之原属予为铭予观其诗刻厉而思深观其文河汉而无极使之言道徳而要其终法先王而知其统则视古人何逺哉今若此故作铭以寄哀铭曰和叔刘氏字曰咸临京兆万年而徙髙安祖涣凝之弃令颍隂筑屋南康迄至于今春秋八十懐寳陆沉父恕道原其学知往汗简百世如指诸掌宦世蹇蹇不祛其蕴佐司马公著书补衮咸临岳岳秀于林臯爰发雷声惊震儿曹我予我夺持论不摇斐然有章似汉防侠诗则清奥欲自名家设而雄鸣如迦陵鸟石介守道攘斥佛老君得其书如奉师保介之道术暴虎救残百谤而老危斵其棺君曰可人恐不得然我图夏屋伐木山积未支栋楹林火荡熄母曰嗟予子不亢刘宗兄曰嗟予弟道不佐邦人才实难有又不遂刻诗下泉慰奬其志九江宜松毳而蓺之尚俾松声咏子铭诗
　　又潘大临洪龟父挽诗并见宗集










　　三刘家集
