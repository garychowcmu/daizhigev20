李义山诗集注 吴江朱鹤龄撰



序

    申酉之岁,予笺注杜工部诗于红豆山庄。既卒业,有友人谓予曰：“玉溪生诗，沈博絶丽，王介甫称为善学老杜，惜从前未有为之注者。元遗山云：诗家総爱西昆好，只恨无人作郑笺。子何不并成之，以嘉恵来学？”予因翻核新旧唐书，本传，以及笺启序状诸作所载，于英华文粹者，反复参考，乃喟然叹曰：“嗟乎义山，葢负才傲兀，抑塞于钩党之祸，而传所云‘放利偷合，诡薄无行’者，非其实也。”
    夫令狐绹之恶义山，以其就王茂元郑亚之辟也；其恶茂元郑亚，以其为赞皇所善也。赞皇入相，荐自晋公，功流社稷。史家之论，每曲牛而直李。茂元诸人，皆一时翘楚。绹安得以私恩之故，牢笼义山，使终身不为之用乎？绹特以仇怨赞皇，恶及其党，因并恶其党赞皇之党者，非真有憾于义山也。太牢与正士为雠，绹父楚比太牢而深结李宗闵杨嗣复。绹之继父，深险尤甚。会昌中赞皇擢绹台阁，一旦失势，绹与不逞之徒竭力排陷之，此其人可附离为死党乎？义山之就王郑，未必非择木之智，涣邱之公。此而目为放利偷合，诡薄无行，则必将朋比奸邪，擅朝乱政如八关十六子之所为，而后谓之非偷合，非无行乎？且吾观其活狱弘农，则忤廉察；题诗九日，则忤政府。于刘蕡之斥则抱痛巫咸；于乙卯之变则衔寃晋石。太和东讨，懐积骸成莽之悲；党项兴师，有穷兵祸胎之戒。以至《汉宫》《瑶池》《华清》《马嵬》诸作，无非讽方士为不经，警色荒之覆国。此其指事懐忠，郁纡激切，直可与曲江老人相视而笑，断不得以放利偷合诡薄无行嗤摘之者也。
    或曰，义山之诗半及闺闼读者，与玉台香奁例称，荆公以为善学老杜，何居？予曰：男女之情，通于君臣朋友，《国风》之螓首蛾眉，云髪瓠齿，其辞甚亵，圣人頋有取焉。《离骚》托芳草以怨王孙，借美人以喻君子，遂为汉魏六朝乐府之祖。古人之不得志于君臣朋友者，往往寄遥情于婉娈，结深怨于蹇修,以序其忠愤无聊，纒绵宕往之致。唐至太和以后，阉人暴横，党祸蔓延。义山阨塞当涂，沈沦记室。其身危，则显言，不可，而曲言之；其思苦，则荘语，不可，而谩语之。计莫若瑶台璚宇，歌筵舞榭之间，言之可无罪，而闻之足以动。其《梓州吟》云：“楚雨含情俱有托”，早巳自下笺觧矣。吾故曰：义山之诗，乃风人之绪音，屈宋之遗响。葢得子美之深而变出之者也。岂徒以征事奥博，撷采妍华，与飞卿柯古争覇一时哉？学者不察本末，类以才人浪子目义山。即爱其诗者，亦不过以为帷房昵媟之词而巳，此不能论世知人之故也。予故博考时事，推求至隠，因笺成而发之，以复于友人，且以为世之读义山集者告焉。

    顺治巳亥二月朱鹤龄书于猗兰堂



●李义山诗集注巻一上
吴江朱鹤龄撰


锦瑟

锦瑟无端五十弦。一弦一柱思华年。庄生晓梦迷蝴蝶。望帝春心托杜鹃。
沧海月明珠有泪。蓝田日暖玉生烟。此情可待成追忆。只是当时已惘然。

△周礼乐器图。雅瑟二十三弦。颂瑟二十五弦。饰以寳玉者曰寳瑟。绘文如锦曰锦瑟。汉书郊祀志。秦帝使素女鼔五十弦瑟。悲。帝禁不止，故破其瑟为二十五弦。或曰。吕氏春秋云。朱襄氏作五弦瑟。以采阴气。以定羣生。瞽叟乃拌五弦。为十五弦之瑟。命之曰大章。舜立。乃益八弦以为二十三弦之瑟。此诗五十弦。当倒其文为十五弦。与下思华年相应。一云。五十疑作廿五。正用素女事。廿。人汁切。音入。古人书二十字。多并省为廿。颜之推稽圣赋。中山何伙有子百廿。但诗家罕用。庄子。昔者庄周梦为蝴蝶。栩栩然蝶也。水经注。来敏本。蜀论望帝者。杜宇也。从天下。女子朱利自江源出。为宇妻。遂王于蜀。号曰望帝。蜀王本纪。望帝使鳖灵治水。与其妻通。惭愧。且以徳薄。不及鳖灵。乃委国授之。望帝去时。子规方鸣。故蜀人悲子规鸣而思望帝。成都纪。望帝死。其魂化为鸟。名曰杜鹃。亦曰子规。文选注。月满则珠全。月亏则珠阙。郭宪别国洞冥记。珠勒国在日南。其人乗象入海底取寳。宿于鲛人之宫。得泪珠。则鲛人所泣之珠也。亦曰泣珠。博物志。南海外有鲛人。水居如鱼。不废绩织。其眼泣则能出珠。长安志。蓝田山在长安县东南三十里。其山产玉。亦名玉山。困学纪闻。司空表圣云。戴容州叔伦谓诗之景。如蓝田日暖。良玉生烟。可望而不可置于眉睫之间也。李义山玉生烟之句。葢本于此。○按。义山房中曲。归来巳不见。锦瑟长于人。此诗寓意略同。是以锦瑟起兴。非専赋锦瑟也。缃素杂记引东坡适怨清和之说。吾谓不然。恐是伪托耳。刘贡父诗话云。锦瑟。当时贵人爱姬之名。或遂实以令狐楚青衣说。尤诬妄。当亟正之。


重过圣女祠

白石岩扉碧藓滋。上清沦谪得归迟。一春梦雨常飘瓦。尽日灵风不满旗。
蕚緑华来无定所。杜兰香去未移时。玉郎会此通仙籍。忆向天阶问紫芝。

△水经注。武都秦冈山悬崖之侧。列壁之上。有神像状妇人之容。其形上赤下白。世名之曰圣女神。福应愆违。方俗是祷。按。武都。今汉中府略阳县地。灵寳本元经。四人天外曰三清境。玉清。太清。上清。亦名三天。太真经。三清之间。各有正位。圣登玉清。真登上清。仙登太清。释道源注。上清蘂珠宫。大道玉宸君居之。梦雨。用巫山神女事。九歌。东风飘兮神灵雨。陶贞白真诰。英王夫人歌。阿母延轩观。朗肃蹑灵风。道源注。云笈七籖。灵风扬音。緑霞吐津。真诰。萼緑华者，自云是南山人。女子。年可二十许上下。青衣。颜色絶整。以晋穆帝升平三年十一月夜降于羊权家。自此往来。一月之中輙六过其家。授权尸解药。亦隠景化形而去。墉城仙録。杜兰香者。有渔父于湘江之岸见啼声。四顾无人。惟一二岁女子。渔父怜而举之。十余岁。天姿竒伟。灵颜姝莹。天人也。忽有青童自空下。集其家。携女去。临升天。谓渔父曰。我仙女也。有过。谪人间。今去矣。其后降于洞庭包山张硕家。搜神记。汉时有杜兰香者。自称南康人氏。以建业四年春数诣张硕。言本为君作妻。情无旷逺。以年命未合。其小乖。太岁东方卯。当还求君。真诰。北元中玄道君太保玉郎李灵飞之小妺。道源注。云笈七籖。登命九天司命侍仙玉郎开紫阳玉。云锦之囊。出九天。生神玉章。茅君内传。句曲山有神芝五种。其三色紫。形如葵叶。光明洞彻。服之。拜为太清龙虎仙君。


寄罗劭兴

棠棣黄花发。忘忧碧叶齐。人闲微病酒。燕重逺兼泥。
混沌何由凿。青冥未有梯。高阳旧徒侣。时复一相携。

△兴。一作舆。棠棣。疑即唐棣。本草。不言花黄。侯考。博物志。合欢蠲忿。萱草忘忧。庄子。凿七日而混沌死。楚词。据青冥而摅虹兮。注青冥。云也。谢朓诗。共登青云梯。史记。郦生叱使者曰。入言沛公。吾高阳酒徒也。


令狐舍人说昨夜西掖翫月因戏赠

昨夜玉轮明。传闻近太清。凉波冲碧瓦。晓晕落金茎。
露索秦宫井。风弦汉殿筝。几时绵竹颂。拟荐子虚名。

△唐书。令狐绹。字子直。楚之子。大中三年拜中书舍人。袭封平阳男。初学记。中书省在右。因谓中书。为右曹。又称西掖。○李贺诗。玉轮轧露湿团光。世说。会稽王道子斋中夜坐。于时天月明浄。都无纎翳。叹以为佳。谢景重曰。意谓不如微云点缀。王因戏谢曰。卿居心不浄。乃复强欲滓秽太清耶。汉郊祀志。月穆穆以金波。刘騊駼诗。缥碧以为瓦。广韵。晕。日月旁气也。汉武故事。帝作金茎。擎玉杯。承云表露。和玉屑服之。以求仙。西都赋。擢双立之金茎。注。金茎。铜柱也。广韵。绠。井索。古乐府。桃生露井上。曹植述行赋。濯予身于秦井。杜甫诗。风筝吹玉柱。丹铅録。古人殿阁。檐棱间有风琴。风筝皆因风动成音。自叶宫商。汉书。绵竹县属广汉郡。蔡梦弼杜注。绵竹，产汉州绵竹县之紫岩山。扬雄甘泉赋序。孝成帝时。客有荐雄文似相如者。翰注。雄尝作绵竹颂。成帝时。直宿郎杨庄诵此文。帝曰。似相如之文。庄曰。非也。此臣邑人扬子云。帝即召见。拜黄门侍郎。按。子云答刘歆书云。先作县邸铭。王佴颂。阶闼铭。及成都四隅铭。蜀人杨庄为郎诵之于成帝。帝以为似相如。后又作绣补灵节龙骨之铭。诗三章。成帝好之。遂得尽意。不及绵竹颂。翰注云云。不知何本。五臣注极为东坡所讥。然间有可采者。如此事。义山亦引用之矣。


崔处士

真人塞其内。夫子入于机。未肯投竿起。惟欢负米归。
雪中东郭履。堂上老莱衣。读遍先贤传。如君事者稀。

△庄子。万物出乎机。入乎机。家语。昔者由也为亲百里负米。史记。东郭先生行雪中。履有上无下。足尽践地。列士传。老莱子行年七十。作婴儿娯亲。着五采斒斓衣。


自喜

自喜蜗牛舍。兼容燕子巢。緑筠遗粉箨。红药绽香苞。
虎过遥知穽。鱼来且佐庖。慢行成酩酊。邻壁有松醪。

△古今汪。蜗牛，陵螺也。野人为圆舍。如其殻。曰蜗舍。魏志。焦先自作一蜗牛庐。浄扫其中。韵会。筠竹。青皮。白居易诗。筠粉污新衣。谢朓诗。红药当阶翻。本草。松叶松节松胶。皆可为酒。能已疾。裴硎传。奇酒名松醪春。


题僧壁

舍生求道有前踪。乞脑剜身结愿重。大去便应欺粟颗。小来兼可隠针锋。
蚌胎未满思新桂。琥珀初成忆旧松。若信贝多真实语。三生同听一楼钟。

△道源注。知玄三昩懴。舍头目髓脑。如弃涕唾。报恩经。有婆罗门往乞其头。王许之。婆罗门寻断王头。持还本国。又转轮圣王为求佛法。有一婆罗门言。若能就王身上剜作千疮。灌满膏油。安施灯炷。然以供养者。我当为汝解说佛法。陈启源曰。佛偈。一粒粟中藏世界。即此句义。道源注。维摩经。如持一针锋。举一枣叶。而无所娆。涅盘经。尖头针锋。受无量众。吕氏春秋。月望则蚌蛤实。羣阴盈。月晦则蚌蛤虚。羣阴缺。吴都赋。蚌蛤珠胎。与月亏全。虞喜安天论俗传。月中有仙人桂树。今视其初生。见仙人之足。渐巳成形。桂树后生。李贺诗。新桂如蛾眉。陈藏器本草。旧说松脂入地千年。化为琥珀。今烧之亦作松气。○按。新桂旧松。即未来过去之喻。酉阳杂俎。贝多出摩伽陀国。西土用以写经。长六七丈。经冬不凋。齐民要术。嵩山记云。嵩高寺中忽有思维树。即贝多也。一年三花。翻译名义集。贝多形如北方梭榈。直而且高。长八九十尺。花如黄米子。西域记云。南印建那补罗国北不逺。有多罗树林三十余里。其叶长广。其色光润。诸国书写。无不采用。般若经。如来是真语者。实语者。道源注。过未现为三生。


霜月

初闻征雁已无蝉。百尺楼高水接天。青女素娥俱耐冷。月中霜里鬬婵娟。

△淮南子。秋三月。青女乃出。以降霜雪。高诱注。青女。青腰玉女。主霜雪也。谢庄月赋。集素娥于后庭。注。嫦娥窃药奔月。月色白。故曰素娥。


异俗二首

鬼疟朝朝避。春寒夜夜添。未惊雷破柱。不报水齐檐。
虎箭侵肤毒。鱼钩刺骨铦。鸟言成谍诉。多是恨彤幨。

户尽悬秦网。家多事越巫。未曾容獭祭。只是纵猪都。
点对连鳌饵。搜求缚虎符。贾生兼事鬼。不信有洪炉。

△原注。时从事岭南。○本传。给事中郑亚廉察桂州。请为观察判官。检校水部员外郎。后汉书礼仪志注。颛顼氏有三子。生而亡去为疫鬼。一居江水。为疟鬼。宾退録。高力士流巫州。李辅国授谪制。力士方逃疟功臣阁下。则避疟之说。自唐巳然。世说。夏侯太初尝倚柱作书。时大雨霹雳。破柱。衣服焦燃。神色无变。桂海虞衡志。蛮箭以毒药濡箭锋。中者立死。药以蛇毒草为之。岭表志。鳄鱼大如船。牙如锯齿。尾有三钩。极利。遇鹿豕即以尾戟之。韩愈文。小吏十余家。皆鸟言夷面。北山移文。牒诉倥偬装其懐。注。牒。文牒也。诉。告也。○周礼。巾车有容葢。郑司农云。容。谓幨车。山东谓之裳帏。以帏障车旁如裳为容饰。其上有葢。四旁垂而下。谓之幨。地理志。桂林郡。本秦置。网罟之利开于秦。故曰秦网，汉郊祀志。命越巫立越祝祠。安台无坛。亦祠天神。帝。百鬼。而以鸡卜月令。孟春之月。獭祭鱼。然后虞人入泽梁。酉阳杂爼。伍相奴或扰人。许于伍相庙。多已。旧说。一姓姚。二姓王。三姓汪。昔值洪水。食都树皮。饿死。化为鸟都。皮骨为猪都。妇女为人都。在树根居者。名猪都。在树半可攀及者。名人都。在树尾者。名鸟都。南中多食其巢。味如木芝。窠表可为履。<上尸。下。泄去水。加双人旁>。治脚气。列子。龙伯之国有大人。一钓而连六鳌。抱朴子。道士赵昞能禁虎。虎伏地。低头闭目。便可执缚。真诰。道家有制虎豹符。南中多虎。故求符禁之。汉贾谊传。上方受厘。坐宣室。因感鬼神事。问以鬼神之本谊。具道所以然之故。庄子。今一以天地为大炉。贾谊鹏鸟赋。天地为炉兮造化为工。杜甫诗。汨没聴洪炉。


归墅

行李踰南极。旬时到旧乡。楚芝应徧紫。邓橘未全黄。渠浊村舂急。旗高社酒香。故山归梦喜。先入读书堂。

△按诗有踰南极之句。时必归自桂林。十道志。商洛山在商州东南九十里。亦名楚山。高士传。四皓避秦。入商洛山。作歌曰。煜煜紫芝。可以疗饥。唐书地理志。邓州南阳郡。属山南东道。王维诗。商山包楚邓。张衡南都赋。穰橙邓橘。杜甫诗。村舂雨外急。广韵。青帘。谓之酒旗。张载酒赋。拟酒旗于玄象。白居易诗。青旗沽酒趁梨花。


商于

商于朝雨霁。归路有秋光。背坞猿收果。投岩麝退香。
建瓴真得势。横戟岂能当。割地张仪诈。谋身绮季长。
清渠州外月。黄叶庙前霜。今日看云意。依依入帝乡。

△唐书。商州。上洛郡。属闗内道。即古商于地。埤雅。麝絶爱其香。为人追逐。即自投高岩。举爪剔出其香。汉书高帝纪。下兵于诸侯。譬犹居高屋之上建瓴水也。史记。张仪说楚能闭闗絶齐。请献商于之地六百里。楚果絶齐求地。仪与六里。三辅旧事。汉惠帝为四皓立碑。一曰园公。二曰绮里季。三曰夏黄公。四曰甪里先生。


和孙朴韦蟾孔雀咏

此去三梁逺。今来万里携。西施因网得。秦客被花迷。
可在青鹦鹉。非闗碧野鸡。约眉怜翠羽。刮目想金箆。
瘴气笼飞逺。蛮花向坐低。轻于赵皇后。贵极楚悬黎。
都护矜罗幕。佳人炫绣袿。屏风临烛扣。捍拨倚香脐。
旧思牵云叶。新愁待雪泥。爱堪通梦寐。画得不端倪。
地锦排苍雁。帘钉镂白犀。曙霞星斗外。凉月露盘西。
妬好休夸舞。经寒且少啼。红楼三十级。穏穏上丹梯。

△唐诗纪事。韦蟾。字隠珪。下杜人。表微之子。大中七年进士。为徐商掌书记。咸通末。官尚书左丞。○按义山樊南乙集序云。大中二年。自桂府归。为盩厔尉。与孙朴韦蟾同官。诗当作于是时。三梁。在桂管。本集。为郑亚桂州谢上表。三梁路阻。九峤山遥。西溪丛语。吴越春秋云。呉亡。西子被杀。杜牧之诗。西子下姑苏。一舸逐鸱夷。后人遂云。范蠡将西子去。尝疑之。别无所据。杨慎曰。修文御覧引呉越春秋逸篇云。呉亡。后越浮西施于江。令随鸱夷以终浮沈也。反言耳。随鸱夷者。子胥譛死。盛以鸱夷。西施有功焉。今沈之江。所以报子胥之忠。○按西施沈江。事容有之。但此云。西施因网得。他诗又云。莫将越客千丝网。网得西施别赠人。皆言初得西施。非呉亡后事也。其故实未详。疑出小说家。今逸之耳。秦客。未详。集内赠人诗。岂知一夜秦楼客。偷看吴宫苑内花。疑即此秦客。山海经。黄山有鸟焉。青羽赤喙。人舌。能言。名曰鹦鹉。南方异物志。鹦鹉有三种。一种青。大如鸟鹠。一种白大如鸱鸮。一种五色。大于青者。交州巴南尽有之。汉郊祀志。秦文公获若石于陈仓北坂城。祠之。其神从东方来。若雄雉。其声殷殷云。野鸡皆鸣。又云。宣帝时。或言金马碧鸡之神。可醮祭而致。于是遣王褒持节求焉。○言孔雀如青鹦鹉之可玩。非若碧野鸡之形声恍惚也。登徒子好色赋。眉如翠羽。湼盘经。有肓人诣良医。医即以金鎞刮其眼膜。续汉书。西南夷曰滇池出孔雀。是从蛮瘴中来也。稗雅。博物志。孔雀尾多变色。有金翠。始春而生。三四月后复凋。与花蕚相荣衰。杜甫诗。翠尾金花不辞辱。西京杂记。赵后体轻腰弱。善行步进退。白帖。飞燕体轻。能为掌上舞。战国策。梁有悬黎。楚有和璞。杜氏通典。汉置西域都护。唐永徽中。始于边方置安东安西安南安北四大都护府。○释名。妇人上服曰袿。广雅。长襦也。沈约诗。先表绣袿香。说文。扣。金饰器口。乐府杂録。琵琶以蛇皮为槽。厚二寸余。鳞介亦具。以楸木为面。其捍拨以象牙为之。海録碎事。金捍拨在琵琶面上。当弦或以金涂为饰。所以捍护其拨也。说文。麝如小麋。脐有香。陆机云赋。金柯分。玉叶散。梁简文帝诗。云开玛瑙叶。卢纶送张少府诗。判词花落纸。拥吏雪成泥。郑嵎津阳门诗。锦鳬绣雁相追随。注。温泉汤中。缝缀锦绣为鳬雁。李贺诗。玳瑁钉帘薄。东观汉记。章帝元和元年。日南献白雉白犀。广志。犀角之好者。称鸡昩白。三辅故事。武帝于建章宫立铜柱。高二十丈。上有仙人掌承露盘。纪闻。孔雀自喜其尾而甚妬。遇妇人童子好衣服。必逐而啄之。闻管弦笙歌。必舒张翅尾。盼睇而舞。顾有孝曰。北地多寒。戒之以少啼。即子美花鸭诗。作意莫先鸣意也。酉阳杂俎。长乐坊安国寺红楼。睿宗在藩时舞榭也。李白诗。紫殿红楼觉春好。王建宫词。禁寺红楼内里通。谢灵运诗。躧步凌丹梯。注。丹梯。陛阶也。○后四语全是寓意。


人欲

人欲天从竟不疑。莫言圆葢便无私。秦中久巳乌头白。却是君王未备知。

△刘氏正歴。问黄帝为葢天。以天象葢。宋玉大言赋。方地为车。圆天为葢。艺文类聚。燕丹子曰。秦止燕太子丹为质。曰。乌头白乃可归。丹仰天叹。乌即白头。


华山题王母祠

莲华峯下锁雕梁。此去瑶池地共长。好为麻姑到东海。劝栽黄竹莫栽桑。

△华山记。山巅有池。生千叶莲花。服之羽化。因名华山。穆天子传。天子觞王母于瑶池之上。神仙传。麻姑谓王方平曰。接侍以来。见东海三变为桑田。向到蓬莱。水浅于往时略半也。岂将复还为陆陵乎。方平笑曰。圣人皆言。海中行复扬尘也。穆天子传。天子游黄台之丘。猎于苹泽。有阴雨。天子乃休。日中大寒。北风雨雪。有冻人。天子作诗三章以哀之。曰。我徂黄竹。负□〈脱一字〉寒。


华清宫

华清恩幸古无伦。犹恐蛾眉不胜人。未免被他褒女笑。只教天子暂蒙尘。

△唐书。天寳六载。改骊山温泉宫曰华清宫。治汤为池。环山列宫殿。唐书。太真得幸。进册贵妃。三姊皆美。帝呼为姨。帝幸华清。贵妃与三夫人皆从。遗簮堕舄。瑟瑟玑琲。狼籍于道。香闻数十里。言褒姒能灭周。而玄宗不久便归国。是贵妃之倾城。犹在褒氏下也。二语深着色荒之戒。意最警策。


楚泽

夕阳归路后。霜野物声干。集鸟翻渔艇。残虹拂马鞍。
刘桢元抱病。虞寄数辞官。白袷经年巻。西来及早寒。

△刘桢诗。余婴沈痼疾。窜身清漳滨。南史。虞寄。字次安。性冲静。有栖遁志。大同中。闭门称疾。惟以书籍自娯。陈寳应既擒文帝。敕章昭达。发遣还朝。衡阳王出阁。手敕用为掌书记。后除东中郎。建安王咨议加昭戎将军。寄辞以疾。王于是命长停公事。其有疑议。就以决之。说文。袷。夹衣。无絮。亦作夹。真诰。许长史着葛帴。单衣白袷。李贺诗。白袷王郎寄桃叶。


蝉

本以高难饱。徒劳恨费声。五更疎欲断。一树碧无情。
薄宦梗犹泛。故园芜已平。烦君最相警。我亦举家清。


江亭散席循栁路吟归官舍

春咏敢轻裁。衔辞入半杯。巳遭江映栁。更被雪藏梅。
寡和真徒尔。殷忧动即来。从诗得何报。惟感二毛催。


潭州

潭州官舍暮楼空。今古无端入望中。湘泪浅深滋竹色。楚歌重迭怨兰丛。
陶公战舰空滩雨。贾傅承尘破庙风。目断故园人不至。松醪一醉与谁同。

△唐书。潭州。长沙郡。属江南西道。元和郡国志。隋平陈。改湘州曰潭州。取昭潭为名。博物志。舜二妃曰湘夫人。舜崩。二妃啼。以泪挥竹。竹尽斑。楚词九歌称澧兰秋兰者不一。故曰。重迭怨兰丛。晋陶侃传。刘弘为荆州刺史。以侃为江夏太守。又加督护。使与诸军。并力拒陈恢。侃乃以运船为战舰。所向必破。后讨杜弢。进克长沙。封长沙郡公。西京杂记。贾谊在长沙。鵩鸟集其承尘。俗以鹏鸟至人家。主人死。谊作鵩鸟赋。释名。承尘施于上。以承尘土也。寰宇记。贾谊庙在长沙县南六十里。庙即谊宅。宅中有井。上圆下方。


赠刘司户

江风吹浪动云根。重碇危樯白日昏。已断燕鸿初起势。更惊骚客后归魂。
汉廷急诏谁先入。楚路高歌自欲翻。万里相逢欢复泣。凤巢西隔九重门。

△刘司户。蕡。○唐书。刘蕡。字去华。昌平人。太和二年策试贤良。蕡切论黄门太横。将危宗社。考官不敢留蕡在籍中。人读其文。至有相对垂泣者。令狐楚在兴元。牛僧孺在襄阳。皆辟为从事。中人嫉之。诬以罪。贬栁州司戸。张协诗。云根临八极。注。云根。石也。云触石而生。故曰云根。韵会。碇。镇舟石。帝王世纪。黄帝时。凤凰止帝东园。或巢于阿阁。九辨。君之门兮九重。道源曰。东坡诗。九重新扫旧巢痕。本此。


哭刘司户二首

离居星岁易。失望死生分。酒瓮凝余桂。书籖冷旧芸。
江风吹鴈急。山木带蝉曛。一呌千回首。天高不为闻。
有美扶皇运。无谁荐直言。已为秦逐客。复作楚寃魂。
湓浦应分派。荆江有会源。并将添恨泪。一洒问乾坤。

△蕡。卒于贬所。楚词。奠桂酒兮椒浆。杜甫诗。书籖映夕曛鱼豢。魏略。芸香。辟纸鱼蠧。故藏书台曰芸台。谓屈原。杜甫诗。应共寃魂语。投诗赠汨罗。庐山记。江州有青盆山。故其城曰湓城。浦。曰湓浦。一统志。湓浦。在今九江府城。西江赋。流九派乎浔阳。


悼伤后赴东蜀辟至散闗遇雪

剑外从军逺。无家与寄衣。散闗三尺雪。回梦旧鸳机。

△本传。栁仲郢镇东川。辟为节度判官检校工部郎中。方舆胜覧。大散闗在梁泉县。为秦蜀要路。通志。在凤翔府寳鸡县城南。通褒斜大路。属汉中府。剑外。剑阁之外也。杜甫诗。草木变衰行剑外。


乐游原

向晩意不适。驱车登古原。夕阳无限好。只是近黄昏。

△两京新记。汉宣帝乐游庙。一名乐游苑。亦名乐游原。基地最高。四望寛敞。


北齐二首

一笑相倾国便亡。何劳荆棘始堪伤。小怜玉体横陈夜。已报周师入晋阳。

巧笑知堪敌万几。倾城最在着戎衣。晋阳巳陷休回顾。更请君王猎一围。

△吴越春秋。夫差听谗。子胥垂涕曰。以曲为直。舍谗攻忠。将灭吴国。城郭丘墟。殿生荆棘。北齐书。后主冯淑妃。名小怜。大穆后从婢也。穆后爱衰。以五月五日进之。号曰续命。慧黠。能弹琵琶。工歌舞。后主惑之。愿得生死一处。宋玉讽赋。主人之女为臣歌曰。内怵惕兮徂玉床。横自陈兮君之旁。释德洪楞严合论。引司马相如好色赋曰。花容自献。玉体横陈。今此赋不传。或出假托。
北齐书。武平七年十二月。周武帝来救晋州。齐师大败。帝弃军先还。留安德王延宗等守晋阳。帝走入邺。辛酉。延宗与周师战。大败。为周师所虏。北齐书。周师取平阳。帝猎于二堆。晋州告急。帝将还。淑妃请更杀一围。从之。


街西池馆

白阁他年别。朱门此夜过。疎帘留月魄。珍簟接烟波。
太守三刀梦。将军一箭歌。国租容客旅。香熟玉山禾。

△杜牧有街西诗。鼓吹注。长安。领街西五十四坊及西市。多王公贵戚之家。通志。紫阁白阁黄阁。三峯俱在圭峯东。紫阁。旭日射之。烂然而紫。白阁。阴森。积雪不融。黄阁。不知所谓。三峯相去不甚逺。杜甫诗。错磨终南翠。颠倒白阁影。晋书曲游歌。南开朱门。北望青楼。晋书。王浚梦悬三刀于梁上。须臾又益一刀。李毅曰。三刀为州。又益者。明府其临益州乎。果迁益州刺史。唐诗纪事。杨巨源诗。三刀梦益州。一箭取辽城。由是知名。此诗三刀一箭。即用巨源语。但下事未详。张协七命。琼山之禾。善曰。琼。仙山。即昆仑。山海经。昆仑之上有木禾。长五寻。大五围。鲍照诗。逺食玉山禾。


南朝

玄武湖中玉漏催。鸡鸣埭口绣襦回。谁言琼树朝朝见。不及金莲步步来。
敌国军营漂木柹。前朝神庙锁烟煤。满宫学士皆颜色。江令当年只费才。

△宋书。元嘉二十三年。筑北堤。立玄武湖于乐游苑北。建康实録。吴开城北渠。引后河水流入新宫。又名练湖。徐爰释文曰。本桑泊。晋大兴三年始创北海。筑长堤以壅北山之水。东自覆舟山。西至宣武城。六里余。宋元嘉中。有黑龙见。因改玄武湖。张衡浑天制。以玉虬吐漏水。入两壶。李兰刻漏赋。以玉壶玉管流珠。马上奔驰行漏。南史。齐武帝数幸琅琊城。宫人常从早发。至湖北埭。鸡始鸣。故呼为鸡鸣。埭。一统志。在晋溪西南潮沟之上。陈书。后主制新曲。有玉树后庭花。临江乐等。其略云。璧月夜夜满。琼树朝朝新。大抵美张贵妃孔贵嫔之容色。二句乃江总词也。齐书。东昏侯凿金为莲花。贴地。令潘妃行其上。曰此步步生莲花也。隋书。文帝将伐陈。命大作战船。或请宻之。文帝使投柹于江。曰。若彼能改。吾又何求。陈书。后主于郭内大皇佛寺。起七层塔。未毕。火从中起。飞至石头。烧死者甚众。陈书。后主起临春结绮望仙等阁。珠帘寳帐。服玩瑰丽。近古未有。上自居临春。张贵妃居结绮。孔龚二贵嫔居望仙。复道往来。以宫人袁大舍等为女学士。陈书。江总。字总持。后主授尚书令。总为宰辅。不亲政务。侍宴后庭。谓之狎客。与诸嫔妃及女学士共赋诗。采其尤艳丽者。被以新声。


复京

虏骑胡兵一战摧。万灵回首贺轩台。天教李令心如日。可要昭陵石马来。

△唐书。徳宗建中四年十月。泾原卒拥朱泚叛。上如奉天。兴元元年二月。如梁州。五月戊戌。李晟收复京城。七月壬子。上至自兴元。艺文类聚。山海经曰。西王母之山。有轩辕台。射者不敢西向。梁元帝临终诗。寂寥千载后。谁畏轩辕台。唐书。兴元元年六月。加李晟司徒。兼中书令。实封一千户。唐书。京兆府醴泉县有九峻山。太宗昭陵在西北六十里。唐会要。上欲阐扬先帝徽烈。乃刻石。为尝所乘破敌马六匹于昭陵阙下。安禄山事迹。潼闗之战。我军既败。贼将崔干佑领白旗引左右驰突。又见黄旗军数百队。官军潜谓。是贼。不敢逼之。须臾。见与干佑闘。黄旗军不胜。退而又战者不一。俄。不知所在。后昭陵奏。是日灵宫前石人马汗流。


浑河中

九庙无尘八马回。奉天城垒长春苔。咸阳原上英雄骨。半向君家养马来。

△唐书。浑瑊。本铁勒九姓之浑部也。与李晟同平朱泚。德宗还宫。以瑊为河中尹。晋绛节度使。河中同陜虢等州。及管内行营副元帅。封咸宁郡王。贞元十五年薨。八马。八骏也。唐书。奉天县属京兆府。文明元年。分醴泉置。汉书。金日磾以父不降见杀。与母阏氏。弟伦。俱没入官。输黄门养马。后以讨莽何罗功。封秺侯。按旧唐书。瑊忠勤谨慎。功髙不伐。时论方之金日磾。故末语云然。


鄠杜马上念汉书

世上苍龙种。人间武帝孙。小来惟射猎。兴罢得乾坤。
渭水天开苑。咸阳地献原。英灵殊未已。丁傅渐华轩。

△一云五陵懐古○汉书。宣帝尤乐鄠杜之间。注。杜属京兆。鄠属扶风。汉书。宣帝。武帝曽孙。戾太子孙也。高材好学。然亦喜游侠。鬬鸡走狗。上下诸陵。周徧三辅。昌邑王废。霍光与诸大臣迎。即皇帝位。三辅黄圗。汉有三十六苑。羽猎赋序。武帝广开上林。北绕黄山。滨渭而东。长安志。长安万年二县之外。有毕。白鹿原。少陵原。高阳原。细栁原。呉融诗。咸阳一火便成原。汉书。哀帝时。帝舅丁明封阳安侯。皇后父傅晏封孔乡侯。说文。轩。曲辀轓车也。


栁

动春何限叶。撼晓几多枝。解有相思苦。应无不舞时。
絮飞藏皓蝶。带弱露黄鹂。倾国宜通体。谁来独赏眉。

△道源注。梁刘邈折杨栁诗。春来谁不思。相思君自知。北史栁昻传。杨素尝于朝堂见昻子调。因独言曰。栁条通体弱。独摇不须风。梁元帝诗。栁叶生眉上。唐太宗栁诗。半翠几眉开。


巴江栁

巴江可惜栁。栁色緑侵江。好向金銮殿。移阴入绮窗。

△三巴记。阆白二水。南流。自汉中经。始宁城下。入涪陵。曲折三回如巴字。曰巴江。经峻峡中。谓之巴峡。两京记。大明宫紫宸殿。北曰蓬莱殿。西龙首山支龎起平地。上有殿。名金銮殿。殿旁坡名金銮坡。五代会要。殿因金銮坡以为名。与翰林院相对。


咸阳

咸阳宫阙郁嵯峨。六国楼台艳绮罗。自是当时天帝醉。不闗秦地有山河。

△史记。始皇每破诸侯。冩放其宫室。作之咸阳北阪上。殿屋复道。周阁相通。所得美人钟鼓。以充入之。西京赋。昔者大帝恱秦缪公而觐之。飨以钧天广乐。帝有醉焉。乃为金策锡。用此土而翦诸鹑首。薛综曰。大帝。天也。虞喜志林。谚曰。天帝醉秦暴。金误陨石坠。缪公梦天帝。奏钧天乐时。有此谚。事详史记。非言暴秦之兼并六国。实天帝畀之。非以其地有山河之固也。


同崔八诣药山访融禅师

共受征南不次恩。报恩惟是有忘言。岩花涧草西林路。未见高僧只见猿。

△道源注。稽古略。药山在澧州。惟俨禅师为初祖。太和六年入寂。融禅师或其后也。杜氏通典。征南将军。汉光武建武二年置。以冯异为之。高僧传。沙门慧永居在西林。与慧逺同门游好。遂邀同止。刺史桓伊以学徒日众。更为逺建东林。


闻着明凶问哭寄飞卿

昔叹谗销骨。今伤泪满膺。空余双玉剑。无复一壶冰。江势翻银砾。天文露玉绳。何因携庾信。同去哭徐陵。

△旧唐书。温庭。字飞卿。大中初应进士。累年不第。徐商镇襄阳。往依之。署为巡官。咸通初。迁隋县令。卒。曹植七启。步光之剑。错以荆山之玉。卢思道诗。犀渠玉剑良家子。剑有雌雄。故言双也。鲍照诗。清如玉壶冰。○说文。砾。小石也。梁简文帝雪诗。晩霰飞银砾。《春秋元命苞》。玉衡北两星为玉绳。


听鼓

城头迭鼔声。城下暮江清。欲问渔阳掺。时无祢正平。

△卫公兵法。鼓三百三十三槌为一通。鼔止角动。吹十二声为一迭。掺。七勘切。后汉书。祢衡。字正平。善击鼓。曹操召为鼓吏。着岑牟单绞之衣。为渔阳掺挝。容态有异。音节悲壮。徐锴曰。掺。三挝鼓也。


送崔珏往西川

年少因何有旅愁。欲为东下更西游。一条雪浪吼巫峡。千里火云烧益州。
卜肆至今多寂寞。酒垆从古擅风流。浣花笺纸桃花色。好好题诗咏玉钩。

△唐书。艺文志。崔珏。字梦之。大中进士。有诗一巻。徐凝瀑布诗。一条界破青山色。卢思道纳凉赋。火云赫而四举。高士传。严君平卖卜成都市中，日阅数人。得百钱足自养则闭肆。下帘而讲老子。史记。相如与文君俱之临卭买酒舍。令文君当垆。寰宇记。浣花溪在成都西郭外。属犀浦县地。名百花潭。大厯中。崔宁镇蜀。其夫人任氏本浣花溪人。后薛涛家其旁。以潭水造纸。为十色笺。资暇録。元和初。薛涛尚松花笺。而好制小诗。惜其幅大。乃命匠狭小为之。蜀中才子以为便。后减诸笺亦如是。特名曰薛涛笺。招魂。砥室翠翘。挂曲琼些。王逸注。挂。悬也。曲琼。玉钩也。雕饰玉钩以悬衣服。


代赠

杨栁路尽处。芙蓉湖上头。虽同锦步障。独映钿箜篌。
鸳鸯可羡头俱白。飞去飞来烟雨秋。

△晋书。石崇与王恺奢靡相尚。恺作紫丝步障四十里。崇以锦步障五十里敌之。拾遗记。石虎为浴室。列凤文锦步障萦蔽于浴所。风俗通。箜篌。一名坎侯。汉武帝令乐人侯调作坎侯。言其坎坎应节。侯。以姓冠章也。或曰。箜篌。取其空中。以钿饰之。曰钿箜篌。

桂林

城窄山将压。江寛地共浮。东南通絶域。西北有高楼。
神护青枫岸。龙移白石湫。殊乡竟何祷。箫鼓不曽休。

△山海经。桂林八树在贲隅东。注。八桂成林。言其大也。旧唐书。江源多桂。不生杂木。故秦时立为桂林郡。武徳四年。置桂州总管府。后置桂管经畧观察使治桂州。栁宗元记。桂州多灵山。发地峭竖。林立四野。方舆胜覧。桂州冇湘漓二江。荔江。阳江。方舆胜覧。桂州东接诸溪。南浮琼崖。桂海虞衡志。灵川兴安之间。有严闗。朔雪至此輙止。大盛则度闗至桂州城下。不复南矣。北城旧有楼曰雪观。所以夸南州也。道源注。南方草木状。五岭之间多枫木。岁久则生瘤瘿。一夕遇暴雷骤雨。其树赘暗长三五尺。谓之枫人。越巫取之。作术。有通神之验。取之不以法。则能飞去。述异记。南中有枫子鬼。枫木之老者。人形。亦呼为灵枫焉。一统志。白石湫在桂林府城北七十里。俗名白石潭。宋李彦弼八桂堂记。民俗笃信阴阳。多尚巫卜。病不求医药。


夜雨寄北

君问归期未有期。巴山夜雨涨秋池。何当共剪西牕烛。却话巴山夜雨时。


陈后宫

茂苑城如画。阊门瓦欲流。还依水光殿。更起月华楼。
侵夜鸾开镜。迎冬雉献裘。从臣皆半醉。天子正无愁。

△呉都赋。带长洲之茂苑。虞世南诗。高台临茂苑。按。茂苑。非必呉地始可称。南史。宋有乐游苑。齐起新林芳乐等苑。皆在台城内。所谓茂苑城如画也。若呉地记之茂苑。其名立于贞观中。有引此者。非是。宋书。元嘉十二年。新作阊阖广莫二门。陈书。后主盛修宫室。无时休止。税江税市。征取百端。范泰鸾鸟诗序。昔罽宾王结罝峻卯之山。获一鸾鸟。王甚爱之。三年不鸣。其夫人曰。尝闻鸟见其类而后鸣。何不悬镜以映之。王从其言。鸾睹影悲鸣。冲霄一奋而絶。晋咸宁起居注。太医司马程据上雉头裘一领。诏于殿前焚之。北齐书。后主好弹琵琶。自为无愁之曲。民间谓之无愁天子。


属疾

许靖犹覊宦。安仁复悼亡。兹辰聊属疾。何日免殊方。
秋蝶无端丽。寒花只暂香。多情真命薄。容易即回肠。

△蜀志。许靖。字文休。避难。走交州。与相随中外同其饥寒。后因刘璋招入。蜀先主即尊号。以靖为司徒。潘岳集有悼亡诗二首。


石橊

橊枝婀娜榴实繁。橊膜轻明橊子鲜。可羡瑶池碧桃树。碧桃红颊一千年。

△道源注。尹喜内传。喜从老子西游。省太真王母。共食碧桃紫梨。


明日

天上参旗过。人间烛焰销。谁言整双履。便是隔三桥。
知处黄金鏁。曾来碧绮寮。凭栏明日意。池阔雨萧萧。

△天官书。参为白虎。其西有句曲九星。一曰天旗。正义曰参旗。九星在参。西天旗也。过即所谓参横。三桥。三渭桥也。三辅黄圗。渭水贯都。以象天汉。横桥南渡。以法牵牛。史记索隠。今渭桥有三所。一在城西北咸阳路。曰西渭桥。一在东北高陵邑。曰东渭桥。其中渭桥。在古城之北。唐书。德宗至自兴元。李晟戎服。谒见于三桥。鏁。门鏁也。魏都赋。皎日笼光于绮寮。注。寮。窻也。


饮席戏赠同舍

洞中屐响省分携。不是花迷客自迷。珠树重行怜翡翠。玉楼双舞羡鹍鸡。
兰回旧蘂縁屛緑。椒缀新香和壁泥。唱尽阳闗无限迭。半杯松叶冻颇黎。

△长安志。莲花洞在神禾原。郑驸马潜曜所居。子美有郑驸马宅宴洞中诗。行。音杭。山海经。三珠树在厌火国北。生赤水上。树如栢。叶皆为珠。尔雅。翠。鹬也。说文。翡。赤雀。翠。青雀。十洲记。昆仑山有天墉城。四方千里。城上安金台五所。玉楼十二。楚词注。鹍鸡。似鹤。黄白。杜甫诗。沙僻舞鹍鸡。西京杂记。温室以椒涂壁。世说。石崇以椒为泥涂室。东坡志林。旧传阳闗三迭。然今世歌者。每句再迭而巳。若通一首言之。又是四迭。皆非是。或毎句三唱。以应三迭之说。则丛然无复节奏。余在密州。有文勋长官以事至。自云得古本阳闗。其声宛转凄断。及在黄州。偶读乐天对酒诗云。聴唱阳闗第四声。自注云。第四声。劝君更尽一杯酒。以此验之。若一句再迭。则此句为第五声。余为第四声。是首句不迭。审矣。道源注。煮松叶汁浸米。并饙饭。泥酿封头。七日发。饮之。得此酒力者甚众。韵会。玻瓈。寳玉名。本草作颇黎。云西国寳。或云是水玉。千岁冰为之。乐史。太白集序。白进清平调词三章。太真妃持颇黎七寳杯。酌西凉蒲萄酒。笑领歌意。


西溪

近郭西溪好。谁堪共酒壶。苦吟防栁恽。多泪怯杨朱。
野鹤随君子。寒松揖大夫。天涯常病意。岑寂胜欢娱。

△梁书。栁恽。字文畼。河东解人。少工篇什。为诗曰。亭皋木叶下。陇首秋云飞。琅琊王融书之斋壁。入梁。为秘书监。终呉兴太守。淮南子。杨朱见岐路而哭之。为其可以南。可以北。抱朴子。周穆王南征。一军尽化。君子为猿鹤。小人为沙虫。汉官仪。秦始皇上封泰山。风雨暴至。休于松下。因封其树为五大夫。汉书注。五大夫。秦第九爵名。


忆梅

定定住天涯。依依向物华。寒梅最堪恨。常作去年花。


赠栁

章台从掩映。郢路更叅差。见说风流极。来当婀娜时。
桥回行欲断。堤逺意相随。忍放花如雪。青楼扑酒旗。

△汉书。张敞为京兆尹。时罢朝会。走马章台街。唐人诗有章台栁。史记注。楚都于郢。今江陵县。世说。桓温自江陵北征。经金城。见少为琅琊时所种栁。皆巳十围。慨然叹曰。木犹如此。人何以堪。南史。刘悛之为益州刺史。献蜀栁数株。枝条状如丝缕。武帝植于灵和殿前。尝赏玩咨嗟曰。此杨栁风流可爱。似张绪当年。魏文帝栁赋。柔条婀娜而蛇伸。行，音杭。晋伍辑之栁赋。扬零花而雪飞。齐书。武帝兴光楼上施青漆。谓之青楼。白居易杨栁枝词。红板江桥青酒旗。


谑栁

巳带黄金缕。仍飞白玉花。长时须拂马。密处少藏鸦。
眉细从他敛。腰轻莫自斜。玳梁谁道好。偏拟映卢家。

△刘禹锡杨栁枝词。千条金缕万条丝。栁眉。注见前。杜甫诗。隔户杨栁弱袅袅。恰似十五女儿腰。沈佺期古意。卢家少妇欝金堂。海燕双栖玳瑁梁。


北禽

为恋巴江好。无辞瘴雾蒸。纵能朝杜宇。可得值苍鹰。
石小虚填海。芦铦未破矰。知来有干鹊。何不向雕陵。

△山海经。赤帝之女名女娃。游于东海。溺而不返。化为精卫鸟。常取西山木石以填东海。淮南子。雁衔芦而飞。以避矰缴。埤雅。鹊取木杪枝。不取堕地枝。名干鹊。淮南子。干鹊知来而不知往。此修短之分也。庄子。庄周游雕陵之樊。睹一异鹊自南来。翼广七尺。目大运寸。感周之颡。而集于栗林。周执弹而留之。


初起

想象咸池日欲光。五更钟后更回肠。三年苦雾巴江水。不为离人照屋梁。

△淮南子。日出于旸谷。浴于咸池。神女赋。耀乎如白日。初出照屋梁。


楚宫

复壁交青琐。重帘挂紫绳。如何一柱观。不碍九枝灯。
扇薄常规月。钗斜只镂氷。歌成犹未唱。秦火入夷陵。

△风赋。楚襄王游于兰台之宫。汉书注。青琐。户边刻为连琐文。以青涂之。渚宫故事。宋临川王义庆镇江陵。于罗公洲立观。甚大。而惟一柱。一统志。一柱观。在松滋县东。丘家湖中。西京杂记。汉高祖入咸阳。有青玉五枝灯。汉武内传。七月七日王母至。帝扫除宫内。然九光之灯。王筠灯檠诗。百花曜九枝。班婕妤怨歌行。裁为合欢扇。团团似明月。梁简文帝诗。青山衔月规。盐铁论。如画脂镂冰。费日损功。道源注。刻水玉作钗。如镂冰然。李贺诗。寒鬓钗斜玉燕光。史记。秦昭襄二十一年。白起伐楚。拔郢。烧夷陵。唐书。峡州夷陵郡。属山南东道。


栁

栁映江潭底有情。望中频遣客心惊。巴雷隠隠千山外。更作章台走马声。


石城

石城夸窈窕。花县更风流。簟氷将飘枕。帘烘不隠钩。
玉童收夜钥。金狄守更筹。共笑鸳鸯绮。鸳鸯两白头。

△乐府。莫愁乐。莫愁在何处。莫愁石城西。唐书。乐志。石城在竟陵。有女子名莫愁。善歌谣。白帖。潘岳为河阳令。遍树桃李。庾信枯树赋。若非金谷满园树。定是河阳一县花。唐韦思谦传。涕泗氷须。氷谓涕着须而凝也。读去声。包佶诗。晓潄琼浆氷齿寒。萧诠诗。珠帘半上珊瑚钩。李白诗。双鬟白玉童。张衡浑仪制。铸金人居壶之左。金胥徒居壶之右。以左手把箭。右手指刻。别天时早晩。西京赋。列坐金狄。善曰。金狄。金人也。道源注。筹。即漏箭也。王褒洛都赋。挈壶司刻。漏樽泻流。指日命分。应则唱筹。古诗。客从逺方来。遗我一端绮。文彩双鸳鸯。裁为合欢被。


韩碑

元和天子神武姿。彼何人哉轩与羲。誓将上雪列圣耻。坐法宫中朝四夷。
淮西有贼五十载。封狼生貙貙生罴。不据山河据平地。长戈利矛日可麾。
帝得圣相相曰度。贼斫不死神扶持。腰悬相印作都统。阴风惨淡天王旗。
愬武古通作牙爪。仪曹外郎载笔随。行军司马智且勇。十四万众犹虎貔。
入蔡缚贼献太庙。功无与让恩不訾。帝曰汝度功第一。汝从事愈宜为辞。
愈拜稽首蹈且舞。金石刻画臣能为。古者世称大手笔。此事不繋于职司。
当仁自古有不让。言讫屡颔天子颐。公退斋戒坐小合。濡染大笔何淋漓。
点窜尧典舜典字。涂改清庙生民诗。文成破体书在纸。清晨再拜铺丹墀。
表曰臣愈昩死上。咏神圣功书之碑。碑高三丈字如斗。负以灵鳌蟠以螭。
句奇语重喻者少。谗之天子言其私。长绳百尺拽碑倒。麄砂大石相磨治。
公之斯文若元气。先时已入人肝脾。汤盘孔鼎有述作。今无其器存其辞。
呜呼圣皇及圣相。相与烜赫流淳熈。公之斯文不示后。曷与三五相攀追。
愿书万本诵万遍。口角流沫右手胝。传之七十有二代。以为封禅玉检明堂基。

△按史。肃宗寳应初。以李忠臣镇蔡州。大厯末。为军中所逐。歴李希烈陈仙奇吴少诚呉少阳元济。据有淮西凡五十余年。思玄赋。射嶓冡之封狼。注。封。大也。说文。貙似狸。能捕兽。一云虎。五指为貙。尔雅。罴如熊。黄白文。栁宗元罴说。鹿畏貙。貙畏虎。虎畏罴。旧唐书。呉少诚阻兵三十余年。王师未尝及其城下。尝走韩全义败于頔。骄悍无所顾忌。又恃陂浸阻回。故以天下兵环攻三年。所得者一县而已原。注。晏子春秋。仲尼。圣相也。○唐书。元和十年六月。上召裴度入对。拜中书侍郎同平章事。李师道遣客杀武元衡。撃裴度。伤首。堕沟中。度毡帽厚。得不死。元和十二年七月。度请自往督战。上恱。以度充淮西宣慰招讨处置使。元和十一年十二月。李愬为唐邓隋节度使。十年九月。韩弘为淮西都统。弘请使子公武以兵万三千会蔡下。十一年。李道古为鄂岳观察使。十年二月。李文通为寿州团练使。碑文。光颜重胤公武合攻其北。道古攻其东南。文通战其东。愬入其西。旧唐书。以司勋员外郎李正封都官员。外郎冯宿。礼部员外郎李宗闵。皆兼侍御。从度出征。度奏右庶子韩愈兼御史中丞。充彰义军行军司马。十二年十月己夘。李愬执呉元济。送长安。帝御兴安门受俘。以元济献庙社。徇于市斩之。度策勋进金紫光禄大夫。上柱国。封晋国公。户三千。旧书韩愈传。淮蔡平。十二月。随度还朝。以功授刑部侍郎。仍诏撰平淮西碑。道源注。破体。破当时为文之体。旧书韩愈传。碑辞多叙裴度事。时入蔡擒呉元济。李愬功第一。愬不平之。愬妻。唐安公主女也。出入禁中。因诉碑辞不实。诏令磨去愈文。命翰林学士段文昌重撰文勒石。史记。古者封太山禅梁父者七十二家。封禅仪。玉牒长一尺三寸。广厚五寸。玉检如之。厚减三寸。其印齿如玺。纚以金绳五周。


令狐八拾遗绹见招送裴十四归华州

二十中郎未足希。骊驹先自有光辉。兰亭燕罢方回去。雪夜诗成道韫归。
汉苑风烟吹客梦。云台洞穴接郊扉。嗟予久抱临卭渇。便欲因君问钓矶。

△唐书令狐绹传。太和四年登进士第。开成初为左拾遗。地理志。华州。华阴郡。属闗内道。○晋书。谢万弱冠辟抚军从事中郎。世说。谢中郎万。是王蓝田女壻。古乐府。何以识夫壻。白马从骊驹。海録。山阴县西南二十里。有兰渚。渚有亭。曰兰亭。羲之旧迹。何延之兰亭记。永和九年三月三日。琅琊王羲之与太原孙统孙绰。广汉王彬之。陈郡谢安。高平郄昙。太原王藴。释支遁。并其子凝之。徽之。操之等。四十有二人。会于会稽山阴之兰亭。修祓禊之礼。晋书。郄愔。字方回。鍳之子。官会稽内史。加镇军都督。晋书。王凝之妻谢氏。字道韫。安西将军。奕之女也。尝内集。俄而雪骤下。叔父安曰。何所似也。安兄子朗曰。撒盐空中差可拟。道韫曰。未若栁絮因风起。○按。郄愔不与兰亭四十二人之数。晋书。王羲之娶郄鍳女愔。又。羲之姊夫裴十四必令狐氏之壻。时携内归华州。故有此二语耳。华山志。岳东北有云台峰。其山两峰峥嵘。四面悬絶。上冠景云。下通地脉。嶷然独秀。有若云台下。有穴。昔有人入此穴。出东方。云经黄河底。上闻流水声。西京杂记。相如素有消渴疾。


离思

气尽前溪舞。心酸子夜歌。峡云寻不得。沟水欲如何。
朔雁传书絶。湘篁染泪多。无由见颜色。还自托微波。

△寰宇记。前溪在乌程县南。东入太湖。谓之风渚。夹溪悉生箭箬。晋车骑将军沈玩家于此。乐府有前溪曲。玩所制。乐府解题。前溪。舞曲也。唐书乐志。子夜歌者。晋曲也。晋有女子名子夜。造此歌。声过哀苦。乐府解题。后人更为四时行乐之词。谓之子夜四时歌。又。有大子夜歌。子夜警歌。子夜变歌。文君白头吟。今日斗酒会。明旦沟水头。蹀躞御沟上。沟水东西流。汉书苏武传。天子射上林中。得雁。足有繋帛书。言武等在某泽中。注。见前洛神赋。托微波而通辞。


宿骆氏亭寄懐崔雍崔衮

竹坞无尘水槛清。相思迢递隔重城。
秋阴不散霜飞晩。留得枯荷听雨声。

△唐年补録。长庆元年二月。王庭凑使河阳回。及沇水。酒困。寝于道。有济源骆山人。熟视之。曰。贵当列土。在今年秋。既归。遇田弘正之难。军士拥为留。后访骆山人。待以凾丈之礼。乃别构一亭。去则悬榻。号骆氏亭。又。唐语林。骆浚者。度支司书手。李吉甫擢用之。后典名郡。有令名。于春明门外筑台榭。食客皆名人。卢申州题诗云。地甃如拳石。溪横似叶舟。即骆氏池馆也。此诗骆氏亭未知在何地。唐书。崔雍。字顺中。戎之子。由起居郎出为和州刺史。龎勋刼。乌江雍遣人。持牛酒劳之。密表其状。民不知。诉诸朝。宰相路嵓傅其罪。赐死。衮。字炳章。雍之弟。见集内安平公诗。


风雨

凄凉寳剑篇。覊泊欲穷年。黄叶仍风雨。青楼自管弦。
新知遭薄俗。旧好隔良縁。心断新丰酒。销愁斗几千。

△唐书。武后索郭元振所为文章。上寳剑篇。王维诗。新丰美酒斗十千。


梦泽

梦泽悲风动白茅。楚王葬尽满城娇。未知歌舞能多少。虚减宫橱为细腰。

△云梦。楚二泽名。汉阳圗经。云在江之北。梦在江之南。墨子。楚灵王好细腰。其臣皆三饭为节。后汉马廖传。楚王好细腰。宫中多饿死。


赠歌妓二首

水精如意玉连环。下蔡城危莫破颜。红绽樱桃含白雪。断肠声里唱阳闗。

白日相思可奈何。严城清夜断经过。只知解道春来瘦。不道春来独自多。

△拾遗记。吴孙和尝于月下舞水精如意。误伤邓夫人颊。战国策。始皇遗齐襄王后玉连环。后引椎破之。登徒子好色赋。嫣然一笑。惑阳城。迷下蔡。注。阳城下蔡。二县名。水经注。蔡城公自新蔡迁于州来。谓之下蔡。


谢书

微意何曾有一毫。空携笔砚奉龙韬。自蒙半夜传衣后。不羡王祥得佩刀。

△太公六韬。一曰龙韬。李舟能大师传。五祖弘忍告之曰。汝縁在南方。宜往教授。持此袈裟以为法信。一夕南逝。公灭度后。诸弟子求衣。不获。始相谓曰。此非卢行者所得耶。使人追之。巳去。寳林传。能大师传法衣处。在曹溪寳林寺。晋书。吕虔有佩刀。工相之曰。当为三公。虔以赠别驾王祥。祥果为太傅。


寄令狐学士

秘殿崔嵬拂彩霓。曹司今在殿东西。赓歌太液翻黄鹄。从猎陈仓获碧鸡。
晓饮岂知金掌迥。夜吟应讶玉绳低。钧天虽许人间听。阊阖门多梦自迷。

△令狐绹传。大中二年。召拜考功郎中。寻知制诰。充翰林学士。西京杂记。始元元年。黄鹄下大液池。帝为歌曰。黄鹄飞兮下建章。唐书。凤翔府寳鸡县。本陈仓。至德二载更名。晋太康地志。秦文公时。陈仓人猎。得兽。如彘。不知名。牵以献之。逢二童子。童子曰。此名为媦。常在地中。食死人脑。即欲杀之。拍捶其首。媦亦语曰。二童名陈寳。得雄者王。得雌者霸。陈仓人乃逐之。化为雌雉。上陈仓北阪为石。秦祀之。水经注。昔秦文公感伯王之言。游猎陈仓。遇之于此阪。得若石焉。其色如肝。归而寳祠之。故曰陈寳。三辅旧事。仙人掌在甘泉宫。长安志。仙人掌。大十围。以铜为之。谢朓诗。玉绳低建章。史记。赵简子疾寤。语大夫曰。吾之帝所。甚乐。与百神游于钧天。广乐九奏万舞。不类三代之乐。其声动人心。


酬令狐郎中见寄

望郎临古郡。佳句洒丹青。应自丘迟宅。仍过栁恽汀。
封来江渺渺。信去雨冥冥。句曲闻仙诀。临川得佛经。
朝吟搘客枕。夜读潄僧瓶。不见衔芦雁。空流腐草萤。
土宜悲坎井。天怒识雷霆。象卉分疆近。蛟涎浸岸腥。
补羸贪紫桂。负气托青萍。万里悬离抱。危于讼阁铃。

△魏书。孝文曰。吏部郎必使才望兼允者。本集为郑亚谢上表。极望郎于南省。梁书。丘迟。字希范。呉兴人。丘灵鞠之子。八岁能属文。累官中书郎。迁司徒。从事中郎。卒。白居易记。湖州城东南二百步。抵霅溪。溪连汀洲。洲。一名白苹。梁呉兴太守栁恽于此赋诗云。汀洲采白苹。因以名洲也。○按丘迟宅。栁恽汀。皆在苕霅间。此必令狐绹官湖洲时。有诗寄义山。而以此酬之也。唐史。开成中。绹累迁库部户部员外郎。出为湖州刺史。真诰。勾曲洞天。东通林屋。北通岱宗。西通峩眉。南通罗浮。南史。陶弘景止于句容之勾曲山。此山下是第八洞。宫名金陵华阳之天。周回一百五十里。乃于山中立馆。自号华阳陶隠居。徧游名山。访求仙药。既得神符秘诀。以为神丹可成。而苦无药物。帝给黄金朱砂曽青雄黄等。复合飞丹。色如霜雪。服之体轻。宋书谢灵运传。帝不欲复使东归。以为临川内史。庐山记。灵运一见逺公。肃然心服。乃即寺翻湼盘经。名其台曰翻经台。月令。腐草化为萤。坎井。见易。呉武陵与孟简书。霆砰电射。天怒也。不能终朝。海録。鸟荒象卉寻隔于皇风。北梦琐言。蛟形如马蟥。涎沫腥粘。掉尾纒人。而噬其血。道源注。拾遗记。闇河之北有紫桂成林。羣仙饵焉。韩终采药诗。闇河之桂。实大如枣。得而食之。后天而老。陈琳荅曹植笺。君侯秉青萍干将之器。注。青萍。剑名。铃阁。风摇离绪如之。○句曲以下。皆自序。时义山覊宦桂管。故有象卉蛟涎等句。


七月二十八日夜与王郑二秀才听雨梦后

初梦龙宫寳焰然。瑞霞明丽满晴天。旋成醉倚蓬莱树。有个仙人拍我肩。
少顷逺闻吹细管。闻声不见隔飞烟。逡巡又过潇湘雨。雨打湘灵五十弦。
瞥见冯夷殊怅望。鲛绡休卖海为田。亦逢毛女无憀极。龙伯擎将华岳莲。
恍惚无倪明又暗。低迷不巳断还连。觉来正是平阶雨。独背寒灯枕手眠。

△郭璞诗。右拍洪崖肩。楚词。使湘灵鼓瑟兮。山海经。冰夷。人面。乘两龙。注。氷夷。冯夷也。搜神记。冯夷。潼乡堤首人。八月上庚日死。上帝署为河伯。博物志。鲛人水居如鱼。不废织绩。时出人家卖绡。说文。销。生丝。缯也。列仙传。毛女。字玉姜。在华阴山中。形体生毛。自言始皇宫人也。秦亡入山。道士教食松叶。遂不饥寒。韵会。憀。悲恨也。按。唐人用无憀。皆与无聊同。通鉴注。无憀。无聊赖也。其义未详。河图玉版。昆仑以北九万里。龙伯国人长三十丈。万八千岁。


寄令狐郎中

嵩云秦树久离居。双鲤迢迢一纸书。休问梁园旧宾客。茂陵秋雨病相如。

△古诗。客从逺方来。遗我双鲤鱼。呼儿烹鲤鱼。中有尺素书。史记。司马相如客游梁。梁孝王令与诸生同舍。后为孝文园令。病免。家居茂陵。


漫成三首

不妨何范尽诗家。未解当年重物华。逺把龙山千里雪。将来拟并洛阳花。

沈约怜何逊。延年毁谢庄。清新俱有得。名誉底相伤。

雾夕咏芙。何郎得意初。此时谁最赏。沈范两尚书。

△南史。何逊。字仲言。八岁能赋诗。弱冠举秀才。范云见其对策。大相称赏。结为忘年友。鲍照诗。胡风吹朔雪。千里度龙山。注。龙山在云中。何逊集范广州宅聫句。洛阳城东西。却作今年别。昔去雪如花。今来花似雪。范广州。即云也。云尝迁广州刺史。南史。沈约尝谓逊曰。吾毎读卿诗。一日三复。犹不能巳。南史。谢庄。字希逸。七岁能属文。孝武尝问颜延之曰。谢希逸月赋何。答曰。美则美矣。但庄始知隔千里兮共明月。帝召庄以延之语语之。庄应声曰。延之作秋胡诗。始知生为久离别。没为长不归。帝抚掌竟日。何逊集看伏郎新婚诗。雾夕莲出水。霞朝日照梁。何如花烛夜。轻扇掩红妆。沈约。领中书令。迁尚书令。范云。领太子中庶子。迁尚书右仆射。杜甫诗。沈范早知何水部。


无题

白道萦回入暮霞。斑骓嘶断七香车。春风自共何人笑。枉破阳城十万家。

△李白诗。日日采蘼芜。上山成白道。斑骓注。别见。魏武帝与杨彪书。今赠足下画轮。四望。通幰。七香车二乘。乐府。青牛白马七香车。


槿花二首

燕体伤风力。鸡香积露文。殷鲜一相杂。啼笑两难分。
月里宁无姊。云中亦有君。三清与仙岛。何事亦离羣。

珠馆熏燃久。玉房梳扫余。烧兰才作烛。襞锦不成书。
本以亭亭逺。翻嫌脉脉疎。回头问残照。残照更空虚。

△说文。舜。木槿也。朝华暮落。广志。日及。木槿也。鸡香。鸡舌香也。梦溪笔谈。按齐民要术云。鸡舌香。世以其似丁子。故一名丁子香。即今丁香是也。○燕体。比其条之轻。鸡香。比其色之艳。广韵。殷。赤黒色。罗浮山记。木槿。一名赤槿。花甚丹。四时敷荣。江摠木槿赋。啼籹梁冀妇。红籹荡子家。若持花并笑。宜笑不胜花。《春秋感精符》。人君。父天。母弟。兄日。姊月。宋均注。兄日于东郊。姊月于西郊。九歌有云中君三清。注见前。仙岛。蓬莱三山也。言云月之质。宜在三清仙岛之间。何为亦离羣在此耶。楚词。紫贝阙兮珠宫。或曰。江赋。鲛人构馆于悬流。鲛人能泣珠。故曰珠馆。汉郊祀歌。神之出。排玉房。晋庾阐游仙诗。玉房石龛磊砢。白居易诗。蝉鬓加意梳。蛾眉用心扫。又。三梦记。唐末宫中髻。为闹扫籹。犹盘鸦堕马之类。唐人诗。还梳闹扫学宫籹。招魂。兰膏明烛。逸曰。以兰香练膏也。晋书。窦滔妻苏若兰。织锦为回文璇玑图诗。以赠滔。辞甚凄惋。尔雅。脉。相视也。古诗。脉脉不得语。


哭刘蕡

上帝深宫闭九阍。巫咸不下问衔寃。广陵别后春涛隔。湓浦书来秋雨翻。
只有安仁能作诔。何曽宋玉解招魂。平生风义兼师友。不敢同君哭寝门。

△初学记。世本曰巫咸。作筮。○按。招魂。帝告巫阳云。云乃下招曰。王逸注。巫阳受天帝之命。因下招屈原之魂。此诗巫咸恐当作巫阳。潘岳传。岳词藻絶丽。尤善为哀诔之文。集有夏侯常侍及冯汧督诸诔。招魂注。宋玉怜屈原魂魄放佚。厥命将落。故作招魂。檀弓。孔子曰。师吾哭诸寝。朋友吾哭诸寝门之外。


杜司勋

高楼风雨感斯文。短翼差池不及羣。刻意伤春复伤别。人间惟有杜司勲。

△旧唐书。杜牧。字牧之。太和二年擢进士第。累官膳部比部员外郎。出牧黄。池。睦。三郡。迁司勲员外郎。史馆修撰。又授湖州刺史。迁中书舍人。卒。有集二十巻行于世。杜牧惜春诗。春半年巳除。其余强为有。即此醉残花。便同尝腊酒。怅望送春杯。殷勤扫花帚。谁为驻东流。年年常在手。又。赠别诗二首。娉娉袅袅十三余。荳蔻梢头二月初。春风十里扬州路。巻上珠帘总不如。多情却似总无情。惟觉罇前笑不成。蜡烛有心还惜别。替人垂泪到天明。


荆门西下

一夕南风一叶危。荆云回望夏云时。人生岂得轻离别。天意何曽忌崄巇。
骨肉书题安絶徼。蕙兰蹊径失佳期。洞庭湖阔蛟龙恶。却羡阳朱泣路歧。

△盛弘之荆州记。郡西泝江六十里南岸。有山曰荆门。水经注。荆门在南上合下。开状似门。


碧瓦

碧瓦衔珠树。红轮结绮寮。无双汉殿鬓。第一楚宫腰。
雾唾香难尽。珠啼冷易销。歌从雍门学。酒是蜀城烧。
栁暗将翻巷。荷欹正抱桥。钿辕开道入。金管隔邻调。
梦到飞魂急。书成即席遥。河流冲柱转。海沫近槎飘。
吴市蟕蠵甲。巴賨翡翠翘。他时未知意。重叠赠娇饶。

△碧瓦珠树。注俱见前。按沈约诗。画扇迎初暑。红轮映早寒。庾肩吾诗。粉白映轮红。庾信诗。红轮帔角斜。红轮不知是何物。杨用修云。想是妇女所执如暖扇之类。又。唐太宗白日半西山诗。红轮不暂驻。此则谓红日也。绮寮注。见前。太平御覧。史记曰。卫皇后。字子夫。与武帝传衣得幸。头解。上见其发鬓。恱之。因立为后。按今本史记无此语。细腰。注见前。列子。韩娥东之齐。遗粮过雍门。鬻歌假食而去。余响遶梁三日不絶。雍门人至今善歌。效娥之遗声也。萧子显诗。朝酤成都酒。暮数河间钱。唐国史补。酒则剑南之烧春。搜神记。杜兰香。数诣张硕。有婢子二人。大者萱支。小者松支。钿车青牛上。饮食皆备。白居易诗。曲江碾草钿车行。沈约诗。金管玉柱响洞房。李白诗。玉箫金管坐两头。书传。河水分流包山。而过山见水中如柱然。故曰砥柱。博物志。有人居海上。年年八月见浮槎去来。不失期。海録，作蠀蛦。道源注。岭表録异。蟕蠵。俗谓之兹夷。乃山龟之巨者。潮循。人采之。取殻以货。要全其殻。须以木楔出肉。龟吼如牛。声响山谷。广州有巧匠取其甲黄明无日脚者煮而拍之。陷黒玳瑁花以为梳箆杯器之属。状甚明媚。注。甲上有散黒晕为日脚。稗雅。蠀蛦谓之蟦。自闗而东谓之蝤螬。旧曰蛴螬。化为复肓。转而为蝉类。呉女以蝉蜕和凤仙捣之。染指甲。极红媚可爱。鱼玄机诗。偏怜爱数螆蛦掌。每忆光抽玳瑁簮。愚按。蟕蠵。大龟。其甲即玳瑁之类。故吴市有之。作蠀蛦。非是。说文。賨。南蛮赋。晋书食货志。巴人输賨。布户一匹。晋中兴书。巴人谓赋为賨。因名巴賨。招魂。砥室翠翘。絓曲琼些。注。翠。鸟名。翘。羽也。炙毂子。高髻名凤髻。上有珠翠翘。


蜨

叶叶复翻翻。斜桥对侧门。芦花惟有白。栁絮可能温。
西子寻遗殿。昭君觅故村。年年芳物尽。来别败兰荪。

△方舆胜覧。归州东北四十里。有昭君村。


蝇蜨鸡麝鸾凤等成篇

韩蜨翻罗幕。曹蝇拂绮窓。鬬鸡回玉勒。融麝暖金釭。
瑇瑁明书阁。琉璃冰酒缸。画楼多有主。鸾凤各双双。

△彤管新编。韩慿为宋康王舍人。妻何氏。美。王欲之。捕舍人。筑青陵台。何氏作乌鹊歌以见志。遂自缢死。韩亦死。列异传。宋康王埋韩慿夫妻。宿昔。文梓生。有鸳鸯雌雄各一。恒栖树上。音声感人。或云。化为蝴蝶。呉録。曹不兴画屏。误笔点污。因就改为蝇。孙权谓是真。以手弹之。说文。勒。马头络衔也。有衔曰勒。无衔曰羁。博雅。釭。车轴中铁。汉书。赵昭仪居昭阳。舍壁带往往为黄金釭。注。壁带。壁之横木。露出如带者。以金为釭。若车釭之形。西都赋。金釭衔壁。是为列钱。又。说文。俗谓灯为釭。江淹赋。冬釭凝兮夜何长。李白夜坐吟。金釭清凝照悲啼。


韩翃舍人即事

萱草含丹粉。荷花抱緑房。鸟应悲蜀帝。蝉是怨齐王。
通内藏珠府。应官解玉坊。桥南荀令过。十里送衣香。

△唐书。韩翃。字君平。南阳人。侯希逸表佐淄青幕府。李勉在宣武。复辟之。俄以驾部郎中知制诰。终中书舍人。鲁灵光殿赋。圆渊方井。反植荷蕖。緑房紫菂。窋箢垂珠。铣曰。緑房。莲子也。注见前。古今注。牛亨问董仲舒曰。蝉名齐女。何也。对曰。昔齐王之后。怨王而死。尸变为蝉。登庭树嘒唳而鸣。王悔恨之。故名齐女。録异记。江州南七里店有藏珠。石梁四公记。东海龙王第七女。掌龙王珠。藏通志解。玉溪在成都华阳县大慈寺南。唐韦皋所凿。用其砂解玉则易为功。○言其通内则藏珠之府也。应官则解玉之坊也。因韩官中书舍人。故云。然未必用故实。习凿齿襄阳记。刘季和性爱香。谓张坦曰，荀令君至人家坐幙三日。香气不歇。为我何如。坦曰。丑妇效颦。见者必走也。晋荀朂为尚书令。故云令君。


公子

一盏新罗酒。凌晨恐易消。归应冲鼓半。去不待笙调。
歌好惟愁和。香浓岂惜飘。春场铺艾帐。下马雉媒娇。

△通典。新罗国其先本辰韩种。在百济国东南五百余里。按。五代唐时。新罗国并于高丽。通考云。高丽土无秫。以秔为酒。新罗酒。当即此也。鲍照雉朝飞。专场挟雌恃强力。道源注。艾帐。雉翳也。李贺艾如张。艾叶緑花谁剪刻。中藏祸机不可测。射雉赋注。媒者。少养雉子。长而狎人。能招引野鸡。


子初全溪作

全溪不可到。况复尽余醅。汉苑生春水。昆池换刼灰。
战蒲知雁唼。皱月觉鱼来。清兴恭闻命。言诗未敢回。

△曹毘志怪。汉武凿昆明池。极深。悉见灰墨。无复土。以问东方朔。朔曰。试问西域胡。至明帝时外国道人入。时有忆朔言。问之。胡人曰。经云。天地大刼将尽则刼烧。此刼烧之余。


杨本胜说于长安见小男阿衮

闻君来日下。见我最娇儿。渐大啼应数。长贫学恐迟。
寄人龙种瘦。失母凤雏痴。语罢休边角。青灯两鬓丝。

△本集。樊南乙集序。大中七年十一月。弘农杨本胜始来军中。恳索所有四六。时义山在东川。世说。举头见日。不见长安。杜甫诗。愿托长安日。按。崔珏哭义山诗云。成纪星郎字义山。可证。义山乃陇西成纪李氏。义山诗亦云。我系本王孙。此故称龙种新书。或云。英国公世绩之后。考英公孙敬业。则天时起义事败。被诛。复姓徐氏。新史所云。不足信也。


西溪

怅望西溪水。潺湲奈尔何。不惊春物少。只觉夕阳多。
色染妖韶栁。光含窈窕萝。人间从到海。天上莫为河。
凤女弹瑶瑟。龙孙撼玉珂。京华他夜梦。好好寄云波。

△诗笺。天河。水气也。从到海。以其有朝宗之义。莫为河。以其隔牛女之会合。列仙传。弄玉随凤皇飞去。故秦作凤女祠于雍宫。世有箫声。道源注。龙孙。龙驹也。本草。珂。贝类。皮黄黒而骨白。可为马饰。生南海。义山谢河东公和诗启。某前因假日出次西溪。既惜斜阳。聊裁短什。葢以徘徊胜境。顾慕佳辰。为芳草以怨王孙。借美人以喻君子。


栁下暗记

无柰巴南栁。千条傍吹台。更将黄映白。拟作杏花媒。

△枯树赋。昔年杨栁。依依汉南。陈留风俗传。县有仓颉师旷。城上有列仙之吹台。梁王増筑以为吹台。元和郡国志。吹台在开封县东南六里。


妓席

乐府闻桃叶。人前道得无。劝君书小字。慎莫唤官奴。

△古今乐録。桃叶歌。晋王子敬所作也。桃叶。子敬妾。縁于笃爱。所以歌之。乐府集。桃叶。王献之妾。妹曰桃根。今秦淮口有桃叶渡。海録。右军书乐毅论与子敬。论后题云。书赐官奴。官奴。子敬小字也。按。右军有官奴帖。


少年

外戚平羌第一功。生年二十有重封。直登宣室螭头上。横过甘泉豹尾中。
别馆觉来云雨梦。后门归去蕙兰丛。灞陵夜猎随田窦。不识寒郊自转蓬。

△东观汉记。马防。援之子也。兄弟三人。各六千户。防为颖阳侯。特以前参医药勤劳。绥定西羌。以襄城羮亭一千二百戸増防。防身带三绶。宠贵至盛。汉书注。宣室未央前殿正室。又曰丹墀。直上之阶曰螭头。唐会要。唐左右二史分立殿下。直第二螭首坳处。号曰螭头。闗辅记。甘泉宫。一曰云阳宫。一曰林光宫。在今池阳县西甘泉山。本秦造。汉武建元中増广之。周十九里。去长安三百里。望见长安城。扬雄传。每上甘泉常法从。在属车间。豹尾中。服虔曰。大驾八十一乘。最后一乘悬豹尾。汉书。文帝葬灞陵。注。在长安东南。武安侯田蚡。魏其侯窦婴。皆外戚。


无题

近知名阿侯。住处小江流。腰细不胜舞。眉长惟是愁。
黄金堪作屋。何不作重楼。

△乐府。河中之水水东流。洛阳女儿名莫愁。十五嫁为卢家妇。十六生儿字阿侯。后汉志。元嘉中。京都妇女作愁眉。所谓愁眉者。细而曲折。古今注。梁冀改惊翠为愁眉。


玄微先生

仙翁无定数。时入一壶藏。夜夜桂露湿。村村桃水香。
醉中抛浩刼。宿处起神光。药裹丹山凤。碁函白石郎。
弄河移砥柱。呑日倚扶桑。龙竹裁轻策。鲛绡熨下裳。
树栽嗤汉帝。桥板笑秦王。径欲随闗令。龙沙万里强。

△后汉方术传。费长房为市吏。有卖药老翁悬一壶于肆头。及市罢。輙跳入壶中。度人经。惟有元始浩刼之家部制我界。广异记。儒谓之世。释谓之刼。道谓之尘。汉礼乐志。用事甘泉圜丘昏祠至明夜。常有神光集于祠坛。杜甫诗。药裹闗心诗总废。汉武内传。仙药有蒙山白凤之脯。道源注。碁函。碁筒也。乐府白石郎曲。积石如玉。列松如翠。郎艳独絶。世无其二。李贺诗。沙浦走鱼白石郎。愚按。列仙传。白石生。常煮白石为粮。因号白石山居。又述异记。晋王质入山。见二童子石室中围碁。坐观之。及起。斧柯已烂矣。此句似合用二事。西京杂记。鞠道龙说淮南王方士能画地为江河砥柱。真诰。欲得延年。日出二丈。正面向之，口吐死气。鼻噏日精。又曰。太虚真人以月五日夜半时。存日象在心中。日从口入。使照一心之内。十洲记。扶桑在碧海中。树长数千里。一千余围。两两同根。更相依倚。故曰扶桑。后汉方术传。壶公以竹杖与长房曰。乘此任所之。长房乘杖须臾来归。投杖葛陂中。视之。则龙也。王绩诗。鸭桃闻巳种。龙竹未经骑。鲛绡。注见前。韵会。熨。火展布。南史。何敬容衣裳不整。伏床熨之。汉武故事。王母以桃食帝。帝留核。欲种之。王母笑曰。此桃三千年一着子。非下土所植也。三齐略记。始皇作石桥。欲过海看日出处。有神人驱石下海。石去不速。神輙鞭之。石皆流血。列仙传。老子西游闗。令尹喜知真人当过。物色而得之。与老子俱至流沙之西。莫知所终。汉班超传赞。咫尺龙沙。注。龙沙。沙漠也。


药转

郁金堂北画楼东。换骨神方上药通。露气暗连青桂苑。风声偏猎紫兰丛。
长筹未必输孙皓。香枣何劳问石崇。忆事懐人兼得句。翠衾归卧绣帘中。

△神仙传。药之上者。有九转还丹。太乙金液。僧中寤诗。炉烧九转药新成。说文。郁金。香草也。魏略。大秦国出鬰金。乐府。卢家兰室桂为梁。中有欎金苏合香。沈佺期诗。卢家少妇欎金堂。文昌杂録。唐宫中每行幸。即以欎金布地。欎金堂或以欎金然于堂中也。庾信诗云。然香欎金屋。汉武内传。王母谓帝曰。子但爱精握固。闭气呑液。一年易气。二年易脉。三年易精。四年易肉。五年易髓。六年易筋。七年易骨。八年易发。九年易形。杜甫诗。相哀骨可换。文选注。养生经。上药养命。五石练形。六芝延年。中药养性。合欢蠲忿。萱草忘忧。嵇含。南方草木。状桂。出合浦。生必以高山之巅。冬夏长青。林无杂树。洞玄记。西王母驾玄鸾之与。至坛所。四面列软条青桂。风至自拂阶上游尘。楚词。秋兰兮青青。緑叶兮紫茎。刘次庄乐府集。今沅澧所生花。在春则黄。在秋则紫。然春黄不如秋紫之芬馥。道源注。长筹。厕筹也。法苑珠林。呉时。于建业后园平地获金像一躯。孙皓素未有信。置于厕处。令执厕筹。至四月八日浴佛时。遂尿头上。寻即通肿阴处。尤剧痛楚。号呌忍不可禁。太史占曰。犯大神圣。所致宫内伎女。有信佛者曰。佛为大神。陛下前秽之。今急可请邪。皓信之。伏枕皈依。懴谢尤恳。有顷。以香汤洗像。惭悔殷勤。隠痛渐愈。道源注。白帖。石崇厕中。尝令婢数十人。曳罗縠置漆箱中。盛干枣。奉以塞鼻。大将军王敦至。取箱枣食。羣婢笑之。愚按。世说。石崇厕尝有十余婢侍列。皆丽服藻饰。置甲煎粉沈香汁之属。又与新衣。着令出。客多羞。不能如厕。王敦往。脱故衣。着新衣。神色傲然。羣婢相谓曰。此客必能作贼。又曰。王敦初尚舞阳公主。如厕。见漆箱盛干枣。本以塞鼻。王谓厕上亦下果食。遂至尽。羣婢莫不掩口。白帖合之为一。义山诗亦如此用。岂别有所据耶。


岳阳楼

欲为平生一散愁。洞庭湖上岳阳楼。可怜万里堪乘兴。枉是蛟龙解覆舟。

△方舆胜覧。岳阳楼在岳州郡治西南。西面洞庭。左顾君山。


岳阳楼

汉水方城带百蛮。四邻谁道乱周班。如何一梦高唐雨。自此无心入武闗。

△高唐赋序。昔者先王尝游高唐。梦见一妇人曰。妾巫山之女也。旦为朝云。暮为行雨。武闗。秦刼楚懐王处。汉书注。武闗。秦南关。通咸阳。一统志。在商县东一百八十里。


寄成都高苗二从事

家近红蕖曲水滨。全家罗袜起秋尘。莫将越客千丝网。网得西施别赠人。

△南都赋。罗袜蹑蹀而容与。洛神赋。凌波微步。罗袜生尘。


越燕二首

上国社方见。此乡秋不归。为矜皇后舞。犹着羽人衣。
拂水斜纹乱。衔花片影微。卢家文杏好。试近莫愁飞。
将泥红蓼岸。得草緑杨村。命侣添新意。安巢复旧痕。
去应逢阿母。来莫害王孙。记取丹山凤。今为百鸟尊。

△酉阳杂爼。紫胸轻小者是越燕。胸斑黒声大者是胡燕。格物总论。胡燕作巢喜长。越燕作巢如椀。文昌杂録。燕以春社来。秋社去。谓之社燕。拾遗记。周昭王昼而假寐。有人衣服皆羽毛。因名羽人。卢家。注见前。长门赋。饰文杏以为梁。容斋随笔。莫愁。郢州石城人。莫愁乐所云。莫愁石城西是也。梁武河中之水歌。洛阳女儿名莫愁者。洛阳人也。近世周美成西湖一阕。专咏金陵。有莫愁艇子曾繋之语。岂非误指石头城为石城乎。梅鼎祚曰。金陵莫愁湖。以石城误名耳。非。误始周也。○道源曰。本朝袁海叟白燕诗。似从此诗翻出。说文。蓼。辛菜。蔷簴也。尔雅。翼蓼有紫赤青等种。最大者名笼。有花。白居易诗。水蓼冷花红簇簇。原注。乐府诗。东飞伯劳西飞燕。黄姑阿母时相见。按。今本作黄姑织女。汉书。成帝时童谣云。燕飞来。啄王孙。山海经。丹穴之山。有鸟名曰凤皇。自歌自舞。韦应物诗。凤皇五色百鸟尊。


杜工部蜀中离席

人生何处不离羣。世路干戈惜暂分。雪岭未归天外使。松州犹驻殿前军。
座中醉客延醒客。江上晴云杂雨云。美酒成都堪送老。当垆仍是卓文君。

△此拟杜工部体也。元和郡国志。雪山在松州嘉城县东八十里。春夏常有积雪。故名。唐书。松州交川郡。属剑南道。取界内甘松岭为名。又曰。广德元年。鱼朝恩以神策军归禁中。永泰元年。又以神策屯苑中。自是势居北军右。数出征伐。有功。唐语林。蜀之士子。莫不沽酒藜相如涤器之风。陈会郎中家，以当垆为业。元和元年及第。

隋宫

紫泉宫殿锁烟霞。欲取芜城作帝家。玉玺不縁归日角。锦帆应是到天涯。
于今腐草无萤火。终古垂杨有暮鸦。地下若逢陈后主。岂宜重问后庭花。

△上林赋。左苍梧。右西极。丹水更其南。紫渊径其北。文颖曰。西河谷罗县有紫泽。长安为在北。按唐人避高祖讳。故渊作泉。鲍照芜城赋注。宋孝武时。照为临海王子瑱参军。随至广陵。子瑱叛逆。照见广陵故城荒芜。乃汉呉王濞所都。照以子瑱事同于濞。遂为赋以讽之。隋书。大业元年。发民十万开邗沟入江。自长安至江都。置离宫四十余所。册府元龟。太宗为秦王。于宫西造宅初成。高祖送玉玺以至于帝所。东观汉记。光武隆准日角。郑玄尚书中侯注。日角。谓庭中骨起。状如日。旧唐书。太宗年四岁。有书生相之曰。龙凤之姿。天日之表。开河记。炀帝御龙舟。幸江都。轴轳相继。自大堤至淮口。聫绵不絶。锦帆过处。香闻十里。○言神器若不归太宗。则帝之佚游应不止江都而巳。隋书。大业末。天下巳盗起。帝于景华宫征求萤火数斛。夜出游山。放之。光照山谷。隋书。炀帝自板渚引河作街道。植以杨栁。名曰隋堤。一千三百里。隋遗録。炀帝在江都。昏湎滋深。尝游呉公宅鸡□，恍愡与陈后主相遇，尚唤帝为殿下。后主舞女数十中一人迥美。帝屡目之。后主云。即丽华也。乃以海蠡酌红粱新酝劝帝。帝饮之。甚欢。因请丽华舞玉树后庭花。丽华徐起。终一曲。后主问帝。萧妃何如此人。帝曰。春兰秋菊。各一时之秀也。


二月二日

二月二日江上行。东风日暖闻吹笙。花须栁眼各无赖。紫蝶黄蜂俱有情。
万里忆归元亮井。三年从事亚夫营。新滩莫悟游人意。更作风檐夜雨声。

△杜甫诗。随意数花须。白居易杨栁枝。花含浓露如啼眼。陶潜归园田诗。井灶有遗处。桑竹残朽株。汉书注。长安有细栁聚，周亚夫屯兵处。张楫曰。在昆明池南。今栁市是也。元和郡国志。京师万年县东北三十里有细栁营。


筹笔驿

猿鸟犹疑畏简书。风云常为护储胥。徒令上将挥神笔。终见降王走传车。
管乐有才终不忝。闗张无命欲何如。他年锦里经祠庙。梁文吟成恨有余。

△方舆胜覧。筹笔驿在绵州绵谷县北九十九里。蜀诸葛武侯出师。尝驻军。筹划于此。杜牧诗。永安宫受诏。筹笔驿沈思。画地乾坤在。濡毫胜负知。长杨赋。木拥枪累以为储胥。注。木拥。栅。其外又以竹枪累为外储。○储胥。军中藩篱也。蜀志。邓艾破蜀。后主衘璧舆榇降。遂送洛阳。寰宇记。诸葛武侯祠在先主庙西。府城西有故宅。盛弘之荆州记。邓城西七里。有独乐山。诸葛亮尝登此。作梁父吟。


屏风

六曲连环接翠帷。高楼半夜酒醒时。掩灯遮雾密如此。雨落月明俱不知。

△唐书。宪宗著书十四篇。号前代君臣事迹。书冩于六曲屏风。李贺屏风曲。团回六曲抱膏兰。李尢屏风铭。壅阏风邪。雾露是抗。


春日

欲入卢家白玉堂。新春催破舞衣裳。蝶衔红蘂蜂衔粉。共助青楼一日忙。

△古乐府。黄金为君门。白玉为君堂。


武侯庙古栢

蜀相阶前柏。龙蛇捧閟宫。阴成外江畔。老向惠陵东。
大树思冯异。甘棠忆召公。叶凋湘燕雨。枝拆海鹏风。
玉垒经纶逺。金刀歴数终。谁将出师表。一为问昭融。

△成都记。武侯庙前有双大柏。古峭可爱。人云诸葛手植。杜甫诗。丞相祠堂何处寻。锦官城外柏森森。杜甫古柏行。先主武侯同閟宫。方舆胜覧。水自渝上合州至绵州者。谓之内江。自渝上戎泸至蜀者。谓之外江。蜀志。昭烈帝葬惠陵。陆游笔记。予在成都。屡至昭烈惠陵。此柏在陵旁庙中忠武侯室之南。湘中记。零陵有石燕。遇风雨则飞舞如燕。止则为石。鹏风，见庄子。蜀都赋注。玉垒。山名。湔水出焉。在成都西北。寰宇记。在茂州汶川县北三里。汶水所经。王莽传。刘之为。字卯。金刀也。道源注。昭融。天也。杜甫诗。契合动昭融。


风

撩钗盘孔雀。恼带拂鸳鸯。罗荐谁教近。斋时锁洞房

△汉武内传。帝以紫罗荐地。燔百和之香。以待王母。


即日

一岁林花即日休。江间亭下怅淹留。重吟细把真无奈。已落犹开未放愁。
山色正来衔小苑。春阴只欲傍髙楼。金鞍忽散银壶漏。更醉谁家白玉钩。

△丁仙芝诗。帘垂白玉钩。


李义山诗集注巻一上




●李义山诗集注巻一下
吴江朱鹤龄撰


九成宫

十二层城阆苑西。平时避暑拂虹霓。云随夏后双龙尾。风逐周王八骏蹄。
吴岳晓光连翠巘。甘泉晚景上丹梯。荔枝卢橘沾恩幸。鸾鹊天书湿紫泥。

△唐书。九成宫在凤翔麟游县西五里。本隋仁寿宫。贞观间。修之以避暑。因更名焉。按。十洲记。水经注。俱言昆仑天墉城有金台五所。玉楼十二。郊祀志亦言。五城十二楼。义山诗每用十二城。未详所本。西王母传。王母所居在昆仑之圃。阆风之苑。十洲记。昆仑山有三角。其一角正北名曰阆风。西都赋。虹霓回带于棼楣。山海经。太栾之野。夏后启于此舞九代〈马名〉。乘两龙。博物志。夏德之盛。二龙降之。禹使范成光御之行域外。既周而还。二作马。穆天子传。八骏之乘。曰赤骥。盗骊。白义。踰轮。山子。渠黄。骅骝。騄耳。王融曲水诗序。夏后两龙。载驱璇台之上。穆满八骏。如舞瑶池之阴。周礼。雍州镇曰岳山。注。吴岳也。汉志。吴山在汧县西。秦都咸阳。以为西岳。元和郡国志。吴岳在汧阳县西南五十里。甘泉。注见前。上林赋。卢橘。夏熟。善曰。卢。黒也。张勃呉録。朱光为建安太守。有橘。冬月树上覆裹之。至明年春夏。色变青黒。味絶美。上林赋所云殆近是乎。海録。花木志。给客橙。出蜀土。若柚而香。冬夏花实相继。或如弹圆。或如拳。通岁食之。名卢橘。郝天挺注。荔枝卢橘。皆当夏而熟。故贡于九成宫。杜甫诗。紫诰鸾回纸。汉旧仪。天子信玺六。皆以武都紫泥封之。


少将

族亚齐安陆。风高汉武威。烟波别墅醉。花月后门归。
青海闻传箭。天山报合围。一朝携剑起。上马即如飞。

△萧子显。齐书。安陆昭王缅。字景乘。宣皇帝之孙也。太祖受禅。封安陆侯。累迁雍州刺史。加都督。永明九年薨。赠司徒。汉书。武威郡。故匈奴休屠王地。武帝太祖四年开。道源注。神仙感应録。汉武威太守刘子南。从道士尹公授务成子萤火九佩之隠形。辟疫鬼及五兵。白刃。盗贼。凶害。永平间与虏战。矢下如雨。未至子南马数尺輙堕地。终不能伤。刘禹锡诗。不逐张公子。应随刘武威。十三洲记。允吾县西有羌海。谓之青海。杜甫诗。青海休传箭。史记索隠。祁连山一曰天山。亦曰白山。在张掖酒泉二郡界。唐书。西州交河郡有天山。


咏史

歴览前贤国与家。成由勤俭破由奢。何须琥珀方为枕。岂得真珠始是车。
运去不逢青海马。力穷难拔蜀山蛇。几人曾预南熏曲。终古苍梧哭翠华。

△西京杂记。赵飞燕为皇后。其女弟在昭阳殿上襚三十五条中。有琥珀枕。龟文枕。宋书。武帝时。宁州尝献琥珀枕。光色甚丽。价盈百金珍。史记。梁惠王谓齐宣王曰。寡人国小。尚有径寸之珠照车前后各十二乗者十枚。华核。騧马赋。鞍罽缉裘。珠轮玉光。隋书。吐谷浑青海中有小山。其俗至冬輙放牝马于其上。言得龙种。有波斯草马放入海。因生骢驹。日行千里。故时称青海骢马。蜀王本纪。蜀五丁。力士。能徙山。秦献美女于蜀王。蜀王遣五丁迎之。还至梓潼。见一大蛇入山穴中。五丁共引蛇。山崩。五丁皆化为石。上林赋。建翠华之旗。注。以翠羽为旗上葆也。


赠白道者

十二楼前再拜辞。灵风正满碧桃枝。壶中若是有天地。又向壶中伤别离。

△一作咏史第二首。误。


无题二首

昨夜星辰昨夜风。画楼西畔桂堂东。身无彩凤双飞翼。心有灵犀一点通。
隔座送钩春酒暖。分曹射覆蜡灯红。嗟余听鼓应官去。走马兰台类断蓬。

闻道阊门蕚緑华。昔年相望抵天涯。岂知一夜秦楼客。偷看呉王苑内花。

△南州异物志。犀有神异。表灵以角。抱朴子。通天犀角有白理如线。置犀粟中。鸡见輙惊。南人呼为骇鸡犀。汉西域传。通犀翠羽之珍。如淳曰。通犀谓中央色白。通两头。道源注。汉武故事。钩弋夫人少时手拳。帝披其手。得一玉钩。手得展。故因为藏钩之戏。后人效之。别有酒钩。当饮者以钩引杯。白居易诗。酒钩送盏推莲子是也。汉东方朔传。上尝使诸数家射覆。置守宫盂下。射之。注。于覆器之下置诸物。令暗射之。故云射覆。唐六典。汉御史中丞掌兰台秘书圗籍。故歴代建台省秘书。与御史为邻。杜氏通典。御史大夫所居之署。谓之宪台。后汉以来。亦谓之兰台寺。按。义山释褐秘书省挍书郎。王茂元辟为掌书记。得侍御史。故此用兰台事。蕚緑华。注见前。列仙传。用秦楼客萧史事。


汉宫词

青雀西飞竟未回。君王长在集灵台。侍臣最有相如渇。不赐金茎露一杯。

△道源注。汉武故事。七月七日。上于承华殿斋。忽青鸟从西来。上问东方朔。朔曰。西王母欲来。有顷。王母至。洞玄记。东方朔望见巨灵。目之。化青雀飞去。帝乃起青雀台。三辅黄图。集灵台在华阴县界。武帝所造金茎露。注见前。按史。宪宗服金丹。暴崩。穆宗武宗复循其辙。义山此作深有托讽。与后瑶池诗同旨。


无题四首

来是空言去絶踪。月斜楼上五更钟。梦为逺别啼难唤。书被催成墨未浓。
蜡照半笼金翡翠。麝熏微度绣芙蓉。刘郎巳恨蓬山逺。更隔蓬山一万重。

飒飒东风细雨来。芙蓉塘外有轻雷。金蟾啮鏁烧香入。玉虎牵丝汲井回。
贾氏窥帘韩掾少。宓妃留枕魏王才。春心莫共花争发。一寸相思一寸灰。

含情春晼晩。暂见夜阑干。楼响将登怯。帘烘欲过难。
多羞钗上燕。真愧镜中鸾。归去横塘晩。华星送寳鞍。

何处哀筝随急管。樱花永巷垂杨岸。东家老女嫁不售。白日当天三月半。
溧阳公主年十四。清明暖后同墙看。归来展转到五更。梁间燕子闻长叹。

△江淹翡翠赋。糅紫金而为色。刘遵诗。金屏障翡翠。崔颢卢姬诗。水晶帘箔绣芙蓉。李贺金人辞汉歌。茂陵刘郎秋风客。道源注。蟾善闭气。古人用以饰鏁。按。玉虎是井栏之饰。或以施汲器者。老杜铜瓶诗。蛟龙半缺落。犹得折黄金。旧注云。蛟龙刻铸。瓶上玉虎亦此类耳。丝。井索也。庾丹诗。银床素丝绠。世说。韩受美姿容。贾充辟以为掾。贾女于青琐中见寿。悦之。与之通。充见女盛自拂拭。又闻寿有异香之气。是外国所贡。一着人衣。歴月不歇。充疑寿与女通。取左右婢拷问之。婢以状言充。秘之。以女妻寿。洛神赋序。黄初三年。予朝京师。还济洛川。古人有言。斯水之神。名曰宓妃。善曰。宓妃。宓牺氏之女。溺洛水。为神。又曰。魏东阿王求甄逸女。不遂。太祖回。与五官中郎将。植殊不平。黄初中。入朝。帝示甄后玉镂金带枕。植见之。不觉泣。时巳为郭后谗死。帝意寻悟。因令太子留宴。仍以枕赉植。植还度轘辕。将息洛水上。忽见女子来。自言。我本托心君王。其心不遂。此枕是我嫁时物。前与五官中郎。将今与君王。遂用荐枕席。欢情交集。又云。岂不欲常见。但为郭后以穅塞口。今披发掩面。羞将此形貌重睹君王耳。言讫。不复见所在。王悲喜不自胜。遂作感甄赋。后明帝见之。改为洛神赋。元稹诗。班女恩移赵。思王赋感甄。○窥帘留枕。春心之摇荡极矣。迨乎香销梦断。丝尽泪干情焰。炽然终归灰灭。不至此。不知有情之皆幻也。乐天和微之梦游诗序。谓曲尽其妄。周知其非然后返乎真归乎。实义山诗即此义。不得但以艳语目之。楚词。白日晼晩。其将入兮。古乐府。月没参横。北斗阑干。阑干。横斜貌。洞玄记。元鼎元年。起招灵阁。有神女留一玉钗。帝以赐赵婕妤。元凤中。宫人谋欲碎之。视钗匣。惟见白燕升天。宫人因作玉燕钗。魏文帝诗。华星出云间。乐府捉搦歌。老女不嫁只生口。梁书。溧阳公主。简文帝女也。年十四。有美色。侯景纳而嬖之。大寳元年三月。请简文褉饮于乐游苑。上还宫。景与公主共据御床。南面坐。


赴职梓潼留别畏之员外同年

佳兆聨翩遇凤凰。雕文羽帐紫金床。桂花香处同高第。柿叶翻时独悼亡。
乌鹊失栖长不定。鸳鸯何事自相将。京华庸蜀三千里。送到咸阳见夕阳。

△唐书。梓州。梓潼郡。属剑南道。干元后分东西川。梓为东川节度治所。时义山为梓州节度判官。畏之。韩瞻也。唐诗纪事。韩偓父瞻。开成二年李义山同年。左传。懿氏卜妻敬仲。其妻占之曰。吉。是谓凤皇于飞。和鸣锵锵。江总诗。新人羽帐挂流苏。洞玄记。上起神明台。有金床象席。时韩留京师。


桂林路中作

地暖无秋色。江晴有暮晖。空余蝉嘒嘒。犹向客依依。
村小犬相护。沙平僧独归。欲成西北望。又见鹧鸪飞。

△禽经。子规啼。必北向。鹧鸪飞。必南翔。


无题

照梁初有情。出水旧知名。裙衩芙蓉小。钗茸翡翠轻。
锦长书郑重。眉细恨分明。莫近弹碁局。中心最不平。

△何逊诗。雾夕莲出水。霞朝日照梁。释名。裙下裳也。妇人蔽膝曰香衩。楚词。集芙蓉以为裳。宋玉讽赋。以其翡翠之钗。挂臣冠缨后。汉梁冀传注。萟经曰弹碁。两人对局。白黒碁各六。后先列碁相当。更相弹也。其局以石为之。魏丁廙弹碁赋。文石为局。金碧齐精。义山诗。莫近弹碁局。中心最不平。谓其中尊也。栁子厚序用二十四碁者。即此戏也。今人罕为之矣。


蝶三首

初来小苑中。稍与琐闱通。逺恐芳尘断。轻忧艳雪融。
只知防皓露。不觉逆尖风。回首双飞燕。乘时入绮栊。

长眉画了绣帘开。碧玉行收白玉台。为问翠钗钗上凤。不知香颈为谁回。

寿阳公主嫁时妆。八字宫眉捧额黄。见我佯羞频照影。不知身属冶游郎。

△拾遗记。石虎太极殿楼高四十丈。舂杂寳异香为屑。使数百人于楼上吹散之。名曰芳尘台。庾阐扬都赋。结芳尘于绮疎。韦应物诗。艳雪凌空散。乐府有情人碧玉歌。碧玉。宋汝南王妾。梁简文帝对烛赋。碧玉舞罢罗衣单。玉镜台注。别见。拾遗记。石崇爱婢翾风萦金。为凤冠之钗。杂五行书。宋武帝女寿阳公主。人日卧于含章殿檐下。梅花落公主额上。自后有梅花妆。海録。唐明皇令画工画十眉图。一曰鸳鸯眉。又名八字眉。张萧逺诗。玉指休匀八字眉。梁简文帝诗。同安鬟里拨。异作额间黄。庾信诗。额角轻。黄细安。杨慎曰。温飞卿诗。豹尾车前赵飞燕。栁风吹散蛾间黄。王荆公诗亦云。汉宫娇额半涂黄。其制巳起于汉。特未见所出耳。


无题二首

八岁偷照镜。长眉已能画。十岁去踏青。芙蓉作裙衩。
十二学弹筝。银甲不曾卸。十四藏六亲。悬知犹未嫁。
十五泣春风。背面秋千下。

幽人不倦赏。秋暑贵招邀。竹碧转怅望。池清尤寂寥。
露花终裛湿。风蝶强娇饶。此地如携手。兼君不自聊。

△杜甫诗。银甲弹筝用。按。银甲。繋爪之类。萟林。伐山妓女以鹿角琢为爪。以弹筝。曰繋爪。荆楚岁时记。春节悬长绳于高木。女子袨服立其上。推引之。名曰打秋千。汉武帝千秋节日。以之戏于后庭。


王十二兄与畏之员外相访见招小饮时予以悼亡日近不去因寄

谢傅门庭旧末行。今朝歌管属檀郎。更无人处帘垂地。欲拂尘时簟竟床。
嵇氏幼男犹可悯。左家娇女岂能忘。秋霖腹疾俱难遣。万里西风夜正长。

△按。王十二。必茂元之子。义山娶茂元女。故诗有谢傅门庭旧末行之句。通玩前赴职梓潼留别畏之员外诗。及后韩同年新居饯西迎家室诗。葢畏之与义山为僚壻。此云悼亡日近。疑所悼即茂元女也。晋书。谢安薨。赠太傅。谥曰文靖。世说。谢道韫曰。一门叔父。则有阿大中郎。杜甫诗。谢瞻不逺逺。李贺诗。檀郎谢女眠何处。或曰。檀奴。潘安仁小字。后人因号曰檀郎。潘岳悼亡诗。长簟竟床空。晋书。嵇绍。字延祖。康之子。十岁而孤。左思娇女诗。左家有娇女。皎皎颇白晳。小字为织素。口齿自清歴。


隋宫

乘兴南游不戒严。九重谁省谏书函。春风举国裁宫锦。半作障泥半作帆。

△隋宫。一云隋堤。隋书。大业十二年。幸江都。奉信郎崔民象表谏上。大怒。先解其頥。乃斩之。道源注。障泥。以披马鞍旁者。西京杂记。武帝时。贰师得天马。以緑地五色锦为蔽泥。晋书。王济所乘马。不肯渡水。曰马必是惜障泥。解之。乃渡。


落花

高阁客竟去。小园花乱飞。参差连曲陌。迢递送斜晖。
肠断未忍扫。眼穿仍欲归。芳心向春尽。所得是沾衣。

△谢朓诗。乡泪尽沾衣。


月

池上与桥边。难忘复可怜。帘开最明夜。簟巻已凉天。
流处水花急。吐时云叶鲜。姮娥无粉黛。只是逞婵娟。

△池上与桥边。一作楼上与池边。


赠宗鲁笻竹杖

大夏资轻策。全溪问所思。静怜穿树逺。滑想过苔迟。
鹤怨朝还望。僧闲暮有期。风流真底事。常欲傍清羸。

△汉书。张骞至大夏。见笻竹杖。问之。云贾人市之身毒国。北山移文。蕙帐空兮夜鹤怨。


垂栁

娉婷小苑中。婀娜曲池东。朝佩皆垂地。仙衣尽带风。
七贤宁占竹。三品且饶松。肠断灵和殿。先皇玉座空。

△晋书。阮籍。嵇康。向涛。向秀。刘伶。王戎。阮咸。共为竹林之游。白居易诗。九龙潭月落杯酒。三品松风飘管弦。宋武帝植蜀栁于灵和殿前。详前注。江淹诗。玉座犹寂寞。


曲池

日下繁香不自持。月中流艳与谁期。迎忧急鼓疎钟断。分隔休灯灭烛时。
张葢欲判江滟滟。回头更望栁丝丝。从来此地黄昏散。未信河梁是别离。

△淳于髠传。堂上烛灭。主人留髠而送客。搜神记。赵昞尝临水求渡。船人不许。昞乃张帷葢坐其中。长啸呼风乱流而渡。李陵别苏武诗。携手上河梁。


代应二首

沟水分流西复东。九秋霜月五更风。离鸾别凤今何在。十二玉楼空更空。

昨夜双钩败。今朝百草输。闗西狂小吏。惟喝遶床卢。

△西京杂记。庆安世。年十五为成帝侍中。善鼓琴。能为双凤离鸾曲。陶潜诗。上弦惊别鹤。下弦操孤鸾。周处风土记。义阳腊日饮祭之后。叟妪儿童为藏钩之戏。分为二曹。以挍胜负。庾阐赋。叹近夜之藏钩。赏一时之戏望。初学记。荆楚岁时记。五月五日。四民并踏百草。今人又有鬬百草之戏。晋书。刘毅于东堂聚樗蒱大掷。余人并黒犊以还。惟刘裕及毅在后。毅次掷得雉。大喜。遶床叫曰。非不能卢。不事此耳。裕因援五木久之曰。老兄试为卿答。既而四木俱黒。一子转跃未定。裕厉声喝之。即成卢。


席上作

淡云轻雨拂高唐。玉殿秋来夜正长。料得也应怜宋玉。一生惟事楚襄王。

△原注。予为桂州从事。故府郑公出家妓。令赋高唐诗。一本题作席上赠人。注云。故桂林荥阳公席上出家妓。○郑公。郑亚也。注见迎吊桂府常侍诗。一云。淡烟微雨恣高唐。一曲清尘遶画梁。料得也应怜宋玉。只因无奈楚襄王。


访隠者不遇成二絶

秋水悠悠浸墅扉。梦中来数觉来稀。玄蝉去尽叶黄落。一树冬青人未归。

城郭休过识者稀。哀猿啼处有柴扉。沧江白日樵渔路。日暮归来雨满衣。

△杜甫诗。玄蝉无停号。


破镜

玉匣清光不复持。菱花散乱月轮亏。秦台一照山鸡后。便是孤鸾罢舞时。

△飞燕外传。飞燕始加大号婕妤。奏上三十六物以贺。有七尺菱花镜一奁。庾信镜赋。临水则池中月出。照日则壁上菱生。骆宾王诗。妆镜菱花暗。愁眉栁叶颦。西京杂记。高祖初入咸阳宫。有方镜广四尺。高五尺九寸。表里洞明。人直来照之。影则倒见。以手掩心。即见肠胃五脏。杜甫诗。秦台镜欲临。异苑。山鸡爱其毛羽。映水则舞。魏武时。南方献之。公子仓舒令置大镜其前。鸡鉴形而舞。不知止。遂乏死。注见前。


无题

紫府仙人号寳灯。云浆未饮结成冰。如何雪月交光夜。更在瑶台十二层。

△抱朴子。项曼都言到天上。先过紫府。金床玉几。晃晃昱昱。道源注。佛有寳灯之名。神仙无此号。然佛亦称金仙。故可通用。庾信温汤碑序。其色变者流为五云之浆。其味美者结为三危之露。离骚。望瑶台之偃蹇兮。拾遗记。昆仑山傍有瑶台十二。各广千步。皆五色玉为台基。


赠庾十二朱版

固漆投胶不可开。赠君珍重抵琼瑰。君王晓坐金銮殿。只待相如草诏来。

△原注。时庾在翰林。○旧唐书。大中三年九月。以起居郎庾道蔚充翰林学士。疑即此人也。古诗。以胶投漆中。谁能别离此。


李花

李径独来数。愁情相与悬。自明无月夜。强笑欲风天。
减粉与园箨。分香沾渚莲。徐妃久巳嫁。犹自玉为钿。

△道源注。李开不与莲同时。此只彷佛其色耳。南史。元帝徐妃。讳昭佩。天监十六年十二月。拜湘东王妃。与瑶光寺智逺道及帝左右暨季江淫通。帝逼令自杀。初。妃嫁夕。车至西州。夕风大起。发屋折木。无何。雪霰交下。帷帘皆白。帝以为不祥。后果不终妇道。


栁

曾逐东风拂舞筵。乐游春苑断肠天。如何肯到清秋日。已带斜阳又带蝉。

△杨慎曰。形容先荣后悴之意。


三月十日流杯亭

身属中军少得归。木兰花尽失春期。偷随栁絮到城外。行过水西闻子规。

△方舆胜覧。巴州西龛寺。唐干元间严郑公武所剏。其水曲折。可以流觞。一统志。流觞亭在巴县西龛山上。本草。木兰。大树。皮似桂而香。花粉红色。二三月间开。述异记。木兰川在浔阳。江中多木兰。吴王阖闾植此构宫殿。又。七里洲中。鲁班刻木兰为舟。至今在。


过招国李家南园二首

潘岳无妻客为愁。新人来坐旧妆楼。春风犹自疑聫句。雪絮相如飞不休。

长亭岁尽雪如波。此去秦闗路几多。惟有梦中相近分。卧来无睡欲如何。

△招国里。在京师。白居易传。自皇子陂归招国里。雪絮。用谢道韫事。哀江南赋。十里五里。长亭短亭。


留赠畏之

清时无事奏明光。不遣当闗报早霜。中禁词臣寻引领。左川归客自回肠。
郎君下笔惊鹦鹉。侍女吹笙弄凤凰。空寄大罗天上事。众仙同日咏霓裳。

待得郎来月巳低。寒暄不道醉如泥。五更又欲向何处。骑马出门乌夜啼。

户外重阴黯不开。含羞迎夜复临台。潇湘浪上有烟景。安得好风吹汝来。

△原注。时将赴职梓潼。遇韩朝回三首。○第二首絶句。唐人选入才调集。注云。遇韩朝回。汉官仪。尚书郎直宿建礼门。奏事明光殿。三秦记。未央宫渐台西有桂宫。中有明光殿。珠玑为帘箔。金戺玉阶。昼夜光明。当闗。门卒也。东观汉记汝郁传。汝郁载病。征诣公交车。台遣两当闗扶入。拜郎中。絶交书。卧喜晩起。而当闗呼之不置。杜甫诗。诏许辞中禁。左川即东川。后汉祢衡传。黄祖大会宾客。人有献鹦鹉者。衡揽笔作赋。文无加点。辞采甚丽。按此语谓韩瞻子偓也。偓。小字冬郎。尝即席为诗。一座尽惊。汉武内传。王母命侍女董双成吹云和之笙。云笈七籖。最上一天名曰大罗。在玄都玉京之上。合三十六天。总是三尊所统。故经云。三界之上眇眇大罗。萟林。世传大罗天发榜于蘃珠宫。故称蘂榜。异闻録。开元六年八月望。上与申天师洪都客作术。夜游月宫。榜曰。清虚广寒之府。少前。见素娥十余人乘鸾舞于广庭桂树之下。音乐清丽。遂归。制霓裳羽衣之曲。蔡寛夫诗话。唐开成初。尉迟璋尝仿古作霓裳羽衣曲以献。诏以曲名。赐贡院为题。是岁。榜首李肱所试诗即此题也。此曲世无谱。好事者每惜之。○或云。义山与畏之。疑皆李肱榜进士。故有末句。其年。髙锴权知贡举。按。新旧书皆云义山开成二年进士。集中有李肱画公诗。亦不云同年。后汉周泽传。一日不斋醉如泥。


为有

为有云屏无限娇。凤城寒尽怕春宵。无端嫁得金龟壻。辜负香衾事早朝。

△西京杂记。赵飞燕为皇后。女弟昭仪。遗云母屏风。琉璃屏风。梁戴暠诗。丹凤俯临城。赵次公杜注。秦缪公女吹箫。凤降其城。因号丹凤城。其后言京都之盛曰凤城。唐书。天授二年改佩鱼皆为龟。三品以上龟袋饰以金。


无题

相见时难别亦难。东风无力百花残。春蚕到死丝方尽。蜡炬成灰泪始干。晓镜但愁云鬓改。夜吟应觉月光寒。蓬山此去无多路。青鸟殷勤为探看

△庾信对烛赋。铜荷承泪蜡。铁铗染浮烟。


碧城三首

碧城十二曲阑干。犀辟尘埃玉辟寒。阆苑有书多附鹤。女床无树不栖鸾。
星沈海底当窓见。雨过河源隔座看。若是晓珠明又定。一生长对水晶盘。

对影闻声巳可怜。玉池荷叶正田田。不逢萧史休回首。莫见洪崖又拍肩。
紫凤放娇含楚佩。赤鳞狂舞拨湘弦。鄂君怅望舟中夜。绣被焚香独自眠。

七夕来时先有期。洞房帘箔至今垂。玉轮顾兔初生魄。铁网珊瑚未有枝。
捡与神方教驻景。收将凤纸写相思。武皇内传分明在。莫道人间总不知。

△道源注。太平御覧。元始天尊居紫云之阁。碧霞为城。道源注。南越志。高州巨海有大犀。出入有光。其角开水辟尘。岭表録异。辟尘犀。妇人为簮梳。尘不着发。天寳遗事。宁王有暖玉杯。会昌年间。扶余国贡火玉三斗。色赤。光照十步。寘之室中。不复挟纩。道源注。锦带。仙家以鹤传书。山海经。女床之山有鸟焉。其状如翟。五彩文。名曰鸾鸟。见则天下安宁。东京赋。鸣女床之鸾鸟。飞燕外传。真腊夷献万年蛤。不夜珠。光彩皆若月照。人无妍丑。皆美艳。帝以蛤赐后。以珠赐婕妤。后以蛤装成五色金霞。帐中常若满月。久之。帝谓婕妤曰。吾昼视后。不若夜视之美。每旦。令人忽忽如失。婕妤闻之。即以珠号枕前不夜珠。为后寿。太真外传。成帝获飞燕。身轻欲不胜风。恐其飘翥。帝为造水晶盘。令宫人掌之而歌舞。沈约东武吟。誓辞金门宠。去饮玉池流。古诗。江南可采莲。莲叶何田田。列仙传。秦穆公以女弄王妻萧史。日于楼上吹箫作凤鸣。神仙传。卫叔卿与数人博。其子问向与博者为谁。叔卿曰。是洪崖先生。郭璞游仙诗。古拍洪崖肩。禽经。鸑。鷟凤之属也。五色而多紫。楚词离骚。纫秋兰以为佩。又云。折琼枝以继佩。别赋。耸渊鱼之赤鳞。道源曰。此句暗用瓠巴鼓瑟游鱼出听语。说苑。鄂君乘青翰之舟。张翠羽之葢。越人拥楫而歌曰。山有木兮木有枝。心恱君兮君不知。于是鄂君揄袂而拥之。举绣被而覆之。汉武内传。帝闲居承华殿。忽见一女子。美丽非常，曰。我墉宫玉女王子登也。七月七日。王母暂来。帝下席跪诺。于是登延灵之台。盛斋存道以候之。至七月七日二更后。王母果至。玉轮注。见前。天问。夜光何徳。死而又育。厥利维何。而顾兔在腹。王逸注。言月中有兔。何所贪利。居月之腹。而顾望乎。书。惟三月哉生魄。传。始生魄。月十六日明消而魄生。汉志。死魄。朔也。生魄。望也。本草。珊瑚似玉。红润。生海底盘石上。一岁黄。三岁赤。海人先作铁网沈水底。贯中而生绞网出之。失时不取则腐。○汉武内传。上元夫人命侍女纪离容径到扶广山〈左来右力〉青真小童出六甲。左右灵飞。致神之方十二事。以授刘彻。乃告帝曰。夫五帝者。方面之天。精六甲六位之通灵。佩而尊之。可致长生。王母因授以五岳真形圗。帝拜受俱毕。王母与夫人同乘而去。


对雪二首

寒气先侵玉女扉。清光旋透省郎闱。梅花大庾岭头发。栁絮章台街里飞。
欲舞定随曹植马。有情应湿谢庄衣。龙山万里无多逺。留待行人二月归。

旋扑珠帘过粉墙。轻于栁絮重于霜。已随江令夸琼树。又入卢家妒玉堂。
侵夜可能争桂魄。忍寒应欲试梅妆。闗河冻合东西路。肠断斑骓送陆郎。

△原注。时欲之东鲁。灵光殿赋。玉女窥窓而下视。哀江南赋。倚弓于玉女窓扉。白帖。诸曹郎署曰粉署。刘孝绰对雪诗。浮光乱粉壁。积照朗彤闱。旧唐书。东峤县即大庾岭。属韶州。一名梅岭。白帖。大庾岭上梅。南枝落。北枝开。洛神赋。车殆马烦。宋书符瑞志。大明五年正月戊午元日。花雪降殿庭。时右卫将军谢庄下殿。雪集衣。还白。上以为瑞。于是公卿并作花雪诗。唐太宗望月诗。魄满桂枝圆。说文。骓。马苍黒。杂色。一曰苍。白色。陈乐府明下童曲。陈孔骄赭白。陆郎乘斑骓。按。陈孔谓陈暄孔范。陆谓陆瑜。皆后主狎客。李贺诗。陆郎去兮乘斑骓。又。牵云曳雪留陆郎。皆用此。


蜂

小苑华池烂熳通。后门前槛思无穷。宓妃腰细纔胜露。赵后身轻欲倚风。
红壁寂寥崖蜜尽。碧帘迢递雾巢空。青陵粉蝶休离恨。长定相逢二月中。

△洛神赋。腰如约素。宓妃。即洛神。飞燕外传。帝临太液池。后歌归风送逺之曲。帝以文犀簮击玉瓯。酒酣风起。后扬袖曰。仙乎。仙乎。去故而就新乎。帝令冯无方持后裾。风止。裾为之绉。他日。宫姝或襞裙为绉。号留仙裾。拾遗记。每轻风至。飞燕殆欲随风入水。帝以翠缨结飞燕之裾。本草。石蜜。又名崖蜜。人以长竿刺出。多者至三四石。味醶色緑。比他蜜尤胜。青陵蝶。注见前。


公子

外戚封侯自有恩。平明通籍九华门。金唐公主年应小。二十君王未许婚。

△西京杂记。汉掖庭有云光殿。九华殿。金唐公主。未详。


赋得鸡

稻粱犹足活诸雏。妒敌专场好自娱。可要五更惊晓梦。不辞风雪为阳乌。

△韩诗外传。鸡有五德。敌在前敢鬬者。勇也。曹植鬬鸡诗。愿蒙狸膏助。常得擅此场。阳乌。日也。蜀都赋。阳乌回翼于高标。


明神

明神司过岂令寃。暗室由来有祸门。莫为无人欺一物。他时须虑石能言。

△左传。石言于晋魏榆。

钱龙惕笺此诗为甘露之变作也。当时事起仓卒。王涯贾餗等实不与闻。仇士良执而讯之。五毒俱备。涯等诬伏。遂族诛之。一时不以为寃。实以涯等执政时。招权僣侈结怨于民。故曰明神。司过决无寃滥暗室祸门自招之也。然涯等国之大臣。一旦以无辜之事骈首就戮。专杀者自谓举世无人。一物可欺。抑知其取精多而用物弘。凭石而言得无虑乎。训注之咆虓于中国也。士大夫咸怨忿之。及其败也。又以畏中官之势未有言其寃者。岂惟不寃之又从而快之。如杜牧之诗曰。元礼去从缑氏学。江充来上犬台宫。又曰。其冬三凶败。涣汗开汤罟。他可知矣。独义山于此事抑扬反复致其不平之意。以示诛戮不出于文宗。其人虽恶。犹然寃也。况履霜坚氷其渐。可无深戒哉。然犹不敢显言。特于是诗微寓其意。可见当时奄人暴横。士林胁息如此。悲夫。


辛未七夕

恐是仙家好别离。故教迢递作佳期。由来碧落银河畔。可要金风玉露时。
清漏渐移相望久。微云未接过来迟。岂能无意酬乌鹊。惟与蜘蛛乞巧丝。

△道源注。度人经。昔于始青天中。碧落空歌。注。东方第一天有碧霞遍满。是名碧落。白帖。天河。谓之银汉。亦曰银河。李密诗。金风荡初节。玉露凋晩林。淮南子。乌鹊填河成桥而渡织女。荆楚岁时记。七夕。人家妇女结采缕。穿七孔针。陈瓜果于庭中。以乞巧。有蟢子网于瓜上者。则以为得巧。


壬申七夕

已驾七香车。心心待晓霞。风轻惟响佩。日薄不嫣花。
桂嫩传香逺。榆高送影斜。成都过卜肆。曾妒识灵槎。

△七香车。注见前。何逊七夕诗。仙车驻七襄。凤驾出天潢。谓月中桂树。古诗。天上何所有。歴歴种白榆。博物志。旧说天河与海通。有人居海上。年年八月见浮槎去来。不失期。多赍粮乘槎而往。十余日至一处。遥望宫中。多织妇。一丈夫牵牛渚次饮之。其人还。至蜀问严君平。曰。某年某月有客星犯牵牛宿。计年月。正此人到天河时也。杜甫诗。沧海有灵槎。


壬申闰秋题赠乌鹊

绕树无依月正高。邺城新泪溅云袍。几年始得逢秋闰。两度填河莫告劳。

△通鉴日録。宣宗大中六年闰七月乙未。朔八月一日甲子。秋分。魏武乐府。月明星稀。乌鹊南飞。绕树三匝。无枝可依。魏武都邺。唐书。相州邺郡。属河北。道干元二年。改为邺城。


端居

逺书归梦两悠悠。只有空床敌素秋。阶下青苔与红树。雨中寥落月中愁。

△梁元帝纂要。秋曰白藏。亦曰素秋。


夜半

三更三点万家眠。露欲为霜月堕烟。鬬鼠上堂蝙蝠出。玉琴时动倚窓弦。

△嵇康琴赋。徽以荆山之玉。杜甫诗。收书动玉琴。


玉山

玉山高与阆风齐。玉水清流不贮泥。何处更求回日驭。此中兼有上天梯。
珠容百斛龙休睡。桐拂千寻凤要栖。闻道神仙有才子。赤箫吹罢好相携。

△穆天子传。天子北征。东还至于羣玉之山。阆风巅。注见前。尸子。凡水方折者有玉。圆折者有珠。清水有黄金。龙渊有玉英。沈约诗。玉水记方流。庄子。千金之珠必在九重之渊。骊龙颔下。能得珠者。必遭其睡也。诗疏。凤皇非梧桐不栖。三十国春秋。凉州胡安盗发晋文王张骏墓。得赤玉箫紫玉笛。


张恶子庙

下马捧椒浆。迎神白玉堂。如何铁如意。独自与姚苌。

△北梦琐言。梓潼县张恶子神。乃五丁拔蛇之所也。或云。巂州张生所养之蛇。因而立祠。时人谓为张恶子。其神甚灵。方舆胜覧。张恶子庙。即梓潼庙。在梓潼县北八里七曲山。按。图志。神姓张。讳亚子。其先越巂人也。因报母仇。遂陷县邑。徙居是山。其墓在隆庆府梓潼县东二十里。楚词。奠桂酒兮椒浆。乐府。白玉为君堂。道源注。《梓潼七十五化》云。建兴末。作儒士。称谢艾。为张〈左车右丸〉主簿张重华嗣位石季龙使将。麻秋侵冦。命艾以千人击之。秋单骑宵遁。继而往闗中与姚苌为友。然厌处凡世。思归蜀峰。约苌曰。苟富贵。无相忘。后苌以龙骧将军使蜀。至凤山访予。予礼待之。假以铁如意。祝之曰。麾之可致兵。苌疑予。予为之一麾。戈盾戎马万余。列之平坡。今试兵埧是也。后苌以苻坚死。即帝位。因号秦焉。即其地祝之庙。先号九曲。葢梓潼来朝九折而去。后号七曲。迨至隋唐。其灵尤着。


雨

摵摵度瓜园。依依傍竹轩。秋池不自冷。风叶共成喧。
窓迥有时见。檐高相续翻。侵宵送书雁。应为稻粱恩。

△卢谌诗。摵摵芳叶零。广絶交论。分雁鹜之稻粱。


菊

暗暗淡淡紫。融融冶冶黄。陶令篱边色。罗含宅里香。
几时禁重露。实是怯残阳。愿泛金鹦鹉。升君白玉堂。

△陶潜诗。采菊东篱下。晋罗含传。含致仕还家。阶庭忽兰菊丛生。以为徳行之感。道源注。岭表録异。鹦鹉螺。旋尖处屈而朱。如鹦鹉觜。故以名。殻装为酒杯。竒而可玩。亦有范金为其形者。梁简文帝书。车渠屡酌。鹦鹉骤倾。


牡丹

锦帏初巻卫夫人。绣被犹堆越鄂君。垂手乱翻雕玉佩。招腰争舞欎金裙。
石家蜡烛何曾剪。荀令香炉可待熏。我是梦中传彩笔。欲书花叶寄朝云。

△原注。典略云。夫子见南子在锦帏之中。乐府解题。大垂手。小垂手。皆言舞而垂手也。书。顾命雕玉仍几。注。雕。刻镂也。招。当作折。招腰争舞。英华作细腰频换。西京杂记。戚夫人能作翘袖折腰之舞。歌出塞入塞望归之曲。王僧逹诗。缕金罗袖欝金裙。世说。王恺以〈左米右台〉糒澳釡。石崇以蜡烛代薪。荀令香法。见前。刘向有熏炉铭。南史。江淹尝梦一丈夫。自称郭璞。谓淹曰。吾有笔在卿处多年。可见还。淹乃探懐中。得五色笔一以授之。尔后为诗。絶无妙句。朝云。用神女事。


北楼

春物岂相干。人生只强欢。花犹曾敛夕。酒竟不知寒。
异域东风湿。中华上象寛。此楼堪北望。轻命倚危栏。

△倚。英华作俯。


拟沈下贤

千二百轻鸾。春衫瘦着寛。倚风行稍急。含雪语应寒。
带火遗金斗。兼珠碎玉盘。河阳看花过。曾不问潘安。

△唐诗纪事。沈亚之。字下贤。呉兴人。登进士第。太和初。李同捷反。授柏耆行营。计会使亚之以殿中侍御史为判官。谕旨耆。诛同捷。诸将嫉其功。譛之耆。贬循州司户参军。亚之贬南康尉。有集九巻。道源注。金斗。熨斗也。隋书。李穆奉熨斗于高祖曰。愿以此熨安天下。梁简文帝诗。熨斗金涂色。白居易诗。大珠小珠落玉盘。


蝶

飞来绣户阴。穿过画楼深。重傅秦台粉。轻涂汉殿金。
相兼惟栁絮。所得是花心。可要凌孤客。邀为子夜吟。

△古今注。萧史与秦穆公炼飞雪丹。第一转与弄玉。粉。今水银腻粉是也。道书。蝶交则粉退。汉书。赵昭仪居昭阳舍。殿上髹漆。切皆铜沓冒。黄金涂。注。切。门限也。沓冒。其头也。涂以金。涂铜上也。子夜注。见前。


饮席代官妓赠两从事

新人桥上着春衫。旧主江边侧帽檐。愿得化为红绶带。许教双凤一时衔。

△原注。隋独孤信举止风流。曽风吹帽檐。侧观者塞路。说文。绶。韨维也。红绶。即朱绂。白居易诗。鹘衔红绶遶身飞。


代魏宫私赠

来时西馆阻佳期。去后漳河隔梦思。知有宓妃无限意。春松秋菊可同时。

△原注。黄初三年巳隔存没。追代其意。何必同时。亦广子夜呉歌之流。魏志陈思王传。黄初二年。植贬爵安乡侯。改封鄄城侯。四年来朝。帝责之。置西馆。未许朝。水经注。魏武引漳流。自城西东入。径铜雀台下。洛神赋。荣曜秋菊。华茂春松。


代元城吴令暗为答

背阙归藩路欲分。水边风日半西曛。荆王枕上原无梦。莫枉阳台一片云。

△魏志。呉质。字季重。济阴人。以文才为文帝所善。出为朝歌长。迁元城令。封列侯。洛神赋。背伊阙。越轘辕。又曰。余从京师。言归东藩。洛神赋。日既西倾。车殆马烦。寰宇记。巫山县西有阳台古城。即襄王所游之地。亦曰阳云台。高一百二十丈。南枕长江。西溪丛语。楚襄王与宋玉游高唐之上。见云气之异。问宋玉。玉曰。昔先王梦游高唐与神女遇。玉为高堂赋。先王。谓懐王也。玉是夜梦见神女。寤而白王。王使为神女赋。后人遂言襄王梦神女。非也。愚按。宋玉作赋。本假梦为词。即懐王亦岂真有梦乎。西溪此辨。尚是呓语。○此诗为洛神辨诬。明思王感甄之说。未足深信。


牡丹

压径复縁沟。当窓又映楼。终销一国破。不啻万金求。
鸾凤戏三岛。神仙居十洲。应怜萱草淡。却得号忘忧。

△比其艳于佳人之倾国。唐国史补。长安贵游尚牡丹。每春暮。马若狂人。种以求利。一本有数万者。史。封禅书。海中有三神山。曰蓬莱。方丈，瀛洲。十洲记。四方巨海之中。有祖洲。瀛洲。元洲。炎洲。长洲。充洲。凤麟洲。聚窟洲。流洲。生洲。


百果嘲樱桃

珠实虽先熟。琼莩纵早开。流莺犹故在。争得讳含来。

△汉书葭莩注葭芦也莩其筒中白皮至薄者吕氏春秋仲夏之月羞含桃注含桃樱桃也莺鸟所含食故曰含桃


樱桃答

众果莫相诮。天生名品高。何因古乐府。惟有郑樱桃。

△乐府集石季龙宠惑优僮郑樱桃而杀郭氏更纳清河崔氏樱桃又譛而杀之樱桃美丽擅宠宫掖乐府由是有郑樱桃歌十六国春秋石虎郑后名樱桃晋冗从仆射郑世达家妓也


晓坐

后合罢朝眠。前墀思黯然。梅应未假雪。栁自不胜烟。
泪续浅深绠。肠危高下弦。红颜无定所。得失在当年。

△一云后合一作阁广韵绠井索道源注弦急则絶以比愁肠易断


咏史

北湖南埭水漫漫。一片降旗百尺竿。三百年间同晓梦。钟山何处有龙盘。

△北湖即玄武湖注见前道源注金陵志南埭上水闸也王荆公赠段约之诗闻君更欲通南埭非鸡鸣埭也刘禹锡金陵懐古诗一片降旗出石头徐爰释问建康东北十里有钟山旧名金山后更号蒋山诸葛亮以为钟山龙盘即蒋山也


一片

一片非烟隔九枝。蓬峦仙仗俨云旗。天泉水暖龙吟细。露畹春多凤舞迟。
榆荚散来星斗转。桂花寻去月轮移。人间桑海朝朝变。莫遣佳期更后期。

△孙氏瑞应图非气非烟五色絪缊谓之庆云九枝灯注见前齐地记齐有天齐泉汉书注临菑城南有天齐水五泉并出离骚既滋兰之九畹兮注十二亩为畹春秋运斗枢玉衡星散为榆元命苞三月榆荚落


日射

日射纱窓风撼扉。香罗掩手春事违。回廊四合掩寂寞。碧鹦鹉对红蔷薇。

△碧鹦鹉即青鹦鹉也注见前


题鹅

眠沙卧水自成羣。曲岸残阳极浦云。那解将心怜孔翠。羁雌长共故雄分。

△一作雀○孔翠孔雀翡翠也杜甫诗孔翠望赤霄秋思雕笼养谢灵运诗羁雌恋旧侣鲁陶婴黄鹄歌夜半悲鸣兮想其故雄○言孔翠之羁孤不若鹅羣有眠沙卧木之适也


华清宫

朝元阁迥羽衣新。首按昭阳第一人。当日不来高处舞。可能天下有胡尘。燕

△注见前道源注雍録朝元阁在骊山天寳七载玄元皇帝见于朝元阁改名降圣阁太真外传天寳四载七月于凤凰园册太真宫女道士杨氏为贵妃半后服用进见之日奏霓裳羽衣曲汉书飞燕立为皇后宠少衰女弟絶幸为昭仪居昭阳舍李白诗宫中谁第一飞燕在昭阳


梓潼望长卿山至巴西复懐谯秀

梓潼不见马相如。更欲南行问酒垆。行到巴西觅谯秀。巴西惟是有寒芜。

△道源注方舆胜覧长卿山在梓潼县治西南旧名神山唐明皇幸蜀见山有司马相如读书之窟因改名长卿山谯周巴记刘璋分巴以永宁为巴东郡垫江为巴郡阆中为巴西郡是谓三巴孙盛晋阳秋谯秀字符彦巴西人谯周孙李雄盗蜀安车征秀不应桓温平蜀返役上表荐之


齐宫词

永寿兵来夜不扃。金莲无复印中庭。梁台歌管三更罢。犹自风摇九子铃。

△齐书废帝寳巻别为潘妃起神仙永寿玉寿三殿皆帀饰以金璧萧衍兵入建康王珍国张稷引兵入殿御刀丰勇之为内应宝巻方在含德殿作笙歌兵入斩之稷召仆射王亮等令百僚署笺以黄油裹寳巻首遣博士范云等送诣石头金莲注见前按晋成帝七年作新宫舆地圗云即台城也容斋随笔晋宋后谓朝廷禁省为台故称禁城为台城西京杂记昭阳殿上设九金龙皆衔九子金铃每好风日幡眊光影照耀一殿铃镊之声惊动左右齐书庄严寺有玉九子铃外国寺佛面有光相禅灵寺墖诸寳珥皆剥取以施潘妃殿饰


十一月中旬至扶风界见梅花

匝路亭亭艳非时裛裛香素娥惟与月青女不饶霜赠逺虚盈手伤离适断肠为谁成早秀不待作年芳

△唐书凤翔府扶风郡属闗内道至德二载号西京一作雨说苑越使诸发执一枝梅遗梁王荆州记陆凯自江南寄梅花一枝诣长安与范煜赠诗云云


青陵台

青陵台畔日光斜。万古贞魂倚暮霞。莫讶韩慿为蛱蝶。等闲飞上别枝花。

△详前注一统志台在开封府封丘县界英华作春英华作许注见前


东还

自有仙才自不知。十年长梦采华芝。秋风动地黄云暮。归去嵩阳寻旧师。

△抱朴子华芝赤葢白茎上有两叶三实服之可以长生唐书河南登封县神龙元年改曰嵩阳嵩山有中岳祠有嵩阳宫


酬崔八早梅有赠兼示之作

知访寒梅过野塘。久留金勒为回肠。谢郎衣袖初翻雪。荀令熏炉更换香。
何处拂胸资蝶粉。几时涂额藉蜂黄。维摩一室虽多病。亦要天花作道场。

△谢庄衣见前又谢惠连雪赋纨袖惭冶注见前英华作要舞英华本原注时余在惠祥上人讲下故崔落句有梵王宫地罗含宅頼许时时听法来○维摩经长者维摩诘以其方便现身有疾因以身疾广为说法佛告文殊师利汝诣维摩诘问疾时维摩诘室有一天女见诸大人闻所说法便现其身即以天花散诸菩萨大弟子上而为供养


春风

春风虽自好。春物太昌昌。若教春有意。惟遣一枝芳。
我意殊春意。先春巳断肠。


蜀桐

玉垒高桐拂玉绳。上含非雾下含冰。枉教紫凤无栖处。斵作秋琴弹坏陵。

△一作梧一作霏潘岳赋天霏霏以垂雾英华同一作广琴操十二曲曰壊陵伯牙所作壊一作懐应璩与刘劭书听广陵之清散


蜀桐

通灵夜醮达清晨。承露盘晞甲帐春。王母不来方朔去。更须重见李夫人。

△王褒云阳记钩弋夫人从至甘泉而卒既殡尸香闻十里帝哀悼乃起通灵台于甘泉宫有一青鸟集其上往来汉武故事上以琉璃珠玉明月夜光杂错天下珍寳为甲帐其次为乙帐甲以居神乙以自居汉书李夫人早卒帝思念不已方士齐人李少翁言能致其神乃夜张灯烛设帷帐陈酒肉而令帝居他帐望见好女如李夫人之貌还幄坐而步又不得就视帝益相思悲感


判春
一桃复一李。井上占年芳。笑处如临镜。窥时不隠墙。
敢言西子短。谁觉宓妃长。珠玉终相类。同名作夜光。

△古乐府桃生露井上李树生道旁江总李花诗当知露井上复与夭桃邻登徒子好色赋此女子登墙窥臣三年神女赋秾不短纎不长搜神记隋珠盈径寸夜有光明可以烛室十洲记周穆王时西湖献玉杯是百玉之精明夜照夕


促漏

促漏遥钟动静闻。报章重叠杳难分。舞鸾镜匣收残黛。睡鸭香炉换夕熏。
归去定知还向月。梦来何处更为云。南塘渐暖蒲堪结。两两鸳鸯〈上艹下左言右只〉水纹。

△一作字唐书内官有掌书二人掌符契经籍宣传启奏杜甫诗宫女开函近御筵是也通俗文染青石谓之点黛李贺诗深帏金鸭冷一作岂淮南子羿请不死之药于西王母姮娥窃之奔月注姮娥羿妻也服药得仙奔入月中为月精江总经故妃殿诗若令归就月照见不须疑乐府西州曲采莲南塘秋李贺乐词官街栁带不堪折早晩菖蒲胜绾结道源注言纵如姮娥入月终是独居神女为云徒成幻梦岂若南塘之鸳鸯长匹不离哉高棅曰此诗拟深宫怨女而作


江东

惊鱼拨刺燕翩翾。独自江东上钓船。今日春光太漂荡。谢家轻絮沈郎钱。

△方割切力达切谢灵运赋鱼水深而拨刺杜甫诗船尾跳鱼拨刺鸣鹪鹩赋肓翩翾之陋体兮谢絮注见前晋食货志呉兴沈充铸小钱谓之沈郎钱此以比榆荚也汉有小钱名榆荚钱李贺诗榆荚相催不知数沈郎青钱夹城路


读任彦升碑

任昉当年有美名。可怜才调最纵横。梁台初建应惆怅。不得萧公作骑兵。

△南史任昉字彦升乐安博昌人雅善属文尤长载笔入梁歴官御史中丞出为新安太守卒梁书武帝与昉遇竟陵王西邸从容谓昉曰我登三府当以卿为记室昉亦戏帝曰我若登三事当以卿为骑兵以帝善射也


荷花

都无色可并。不奈此香何。瑶席乘凉设。金羁落晚过。
回衾灯照绮。渡袜水沾罗。预想前秋别。离居梦棹歌。

△楚词瑶席分玉瑱英华作晓曹植乐府白马饰金羁英华作覆雪赋援绮衾兮坐芳缛注见前英华作愁前汉武帝秋风辞箫鼓鸣兮发擢歌


五松驿

独下长亭念过秦。五松不见见舆薪。只应既斩斯髙后。寻被樵人用斧斤。

△按白氏长庆集有望秦赴五松驿诗此驿在长安东贾谊有过秦论


灞岸

山东今岁点行频。几处寃魂哭虏尘。灞水桥边倚华表。平时二月有东巡。

△杜甫诗行人但云点行频三辅黄圗霸桥在长安东灞水上说文亭邮表徐曰表双立为桓今邮亭立木交于其端或谓之华表按桥柱亦曰华表杜甫桥成诗天寒白鹤归华表是也


送臻师二首

昔去灵山非拂席。今来沧海欲求珠。楞伽顶上清凉地。善眼仙人忆我无。

苦海迷途去未因。东方过此几微尘。何当百亿莲花上。一一莲花见佛身。

△水经注灵鹫山胡语云耆阇崫山山是青石逺望似鹫鸟形故曰灵鹫法显亲宿其山诵首楞严香花供养道源注法华释注灵山灵鹫山也又名狼迹山前佛今佛皆居此地既是灵圣所居故呼为灵山法华经尔时世尊告舍利佛汝今谛听吾当为汝分别解说尔时会中有比丘比丘尼优婆塞优婆夷五千人等即从座起礼佛而退所以者何此辈罪根深重及増上慢未得为得未证为证有如此失是以不住拂席而起譬喻经王舍国人欲作寺钱不足入海得名寳珠杜甫诗僧寳人人沧海珠道源注阁笔记梵云楞伽此云不可往惟神通者能至其上峯顶有夜义城佛于此说楞伽经楞伽经大慧菩萨白佛言世尊于大众中唱如是言我是过去一切佛及种种受生尔时作曼陀转轮圣王六牙大象及鹦鹉鸟释提桓因善眼仙人如是等百千生经说道源注善眼仙人以比臻师也楞严经引诸沈冥出于苦海庄子七圣皆迷无所问途去未因过去未来之因法华经假使有人磨以为墨过于东方千国土乃下一点大如微尘又过千国土复下一点如是展转尽地种墨是诸佛土若算师知其数否传灯録释迦佛生刹利王家放大智光明照十方世界涌金莲花梵网经一华百亿国一国一释迦各坐菩提树一时成佛道


七夕

鸾扇斜分凤幄开。星桥横过鹊飞回。争将世上无期别。换得年年一度来。

△庾信诗思为鸾翼扇愿备明光宫


谢先辈防记念拙诗甚多异日偶有此寄

晓用云添句。寒将雪命篇。良辰多自感。作者岂皆然。
熟寝初同鹤。含嘶欲并蝉。题时长不展。得处定应偏。
南浦无穷树。西楼不住烟。改成人寂寂。寄与路绵绵。
星势寒垂地。河声晓上天。夫君自有恨。聊借此中传。

△国史补互相推敬谓之先辈一作徒梁褚云蝉诗天寒响屡嘶楚词送美人兮南浦鲍照诗始出西南楼栁子原集序粲然如繁星丽天而芒寒色正楚词望夫君兮归来


马嵬二首

冀马燕犀动地来。自埋红粉自成灰。君王若道能倾国。玉辇何由过马嵬。

海外徒闻更九州岛。他生未卜此生休。空闻虎旅传宵柝。无复鸡人报晓筹。
此日六军同驻马。当时七夕笑牵牛。如何四纪为天子。不及卢家有莫愁。

△通志马嵬坡在西安府兴平县西二十五里左传冀之北土马之所生燕犀燕地之犀甲也郑玄周礼注燕近强胡习于甲胄或曰谓弓也列子燕角之弧朔蓬之干郭璞毛诗拾遗今西方有以犀角及鹿角为弓者长恨歌渔阳鞞鼔动地来国史补玄宗幸蜀至马嵬驿缢贵妃于佛堂梨树之前太真外传妃死瘗于西郭之外一里许道北坎下时年三十八岁英华作堪原注邹衍云九州岛之外复有九州岛英华作决长恨传玄宗命方士致贵妃之神旁求四虚上下跨蓬壶见最髙仙山上多楼阁署曰玉妃太真院玉妃出揖方士问天寳十四载以还事言讫悯然取金钗钿合各折其半授使者还献上皇将行乞当时一事不闻于他人者为验玉妃曰昔天寳十年秋七月牵牛织女相见之夕时夜始半独侍上上慿肩而立因仰天感牛女事密相誓愿世世为夫妇执手各呜咽此独君王知之耳方士还奏上皇嗟悼久之此诗起二语正指其事言夫妇之愿他生未卜而此生先休徒髣髴其神于海外耳能无悲乎西京赋陈虎旅于飞亷周礼鸡人夜呼旦以班百官汉官仪宫中不得畜鸡卫士于朱雀门外传鸡唱王维诗绛帻鸡人报晓筹○按仙传拾遗云玄宗属念贵妃往往废寝则虎旅鸡人皆増感怆矣旧书肃宗纪杨国忠讽玄宗幸蜀至马嵬顿六军不进大将军陈玄礼请诛杨氏于是诛国忠赐贵妃自尽长恨歌六军不发可奈何宛转蛾眉马前死见上玄宗纪诏曰聿来四纪人亦小康


可叹

幸会东城宴未回。年华忧共水相催。梁家宅里秦宫入。赵后楼中赤凤来。
氷簟且眠金镂枕。琼筵不醉玉交杯。宓妃愁坐芝田馆。用尽陈王八斗才。

△梁冀传冀爱监奴秦宫官至太仓令得出入妻孙寿所寿见宫輙屏御者托以言事因与私焉飞燕外传后所通宫奴燕赤凤雄健能超观阁兼通昭仪赤凤始出少嫔馆后适来幸是日连臂蹋地歌赤凤来曲杜甫诗恩分夏簟氷洛神赋注东阿王入朝帝示甄后玉镂金带枕李白序开琼筵以坐花拾遗记昆仑山第九层山形渐狭小下有芝田蕙圃皆数百顷羣仙种耨焉洛神赋秣驷乎芝田陈思王谢灵运曰天下才共一石曹子建独得八斗自古及今共享一斗竒才博识安可继也秦宫赤凤以刺当时之事也陈思之于宓妃情通而不及乱作者殆以自况欤


望喜驿别嘉陵江水二絶

嘉陵江水此东流。望喜楼中忆阆州。若到阆中还赴海。阆中应更有高楼。

千里嘉陵江水色。含烟带月碧于蓝。今朝相送东流后。犹自驱车更向南。

△寰宇记嘉陵水一名西汉水又名阆中水周地圗云水源出秦州嘉陵因名嘉陵江


别薛嵒宾

曙爽行将拂。晨清坐欲凌。别离真不那。风物正相仍。
漫水任谁照。衰花浅自矜。还将两袖泪。同向一窓灯。
桂树乖真隠。芸香是小惩。清规无以况。且用玉壶氷。

△奴卧切英华作清淮南王招隠桂树丛生兮山之幽二语义山自谓也义山释褐秘书省枝书郎旋调补弘农尉故有芸香之句


富平少侯

七国三边未到忧。十三身袭富平侯。不收金弹抛林外。却惜银床在井头。
彩树转灯珠错落。绣檀回枕玉雕锼。当闗不报侵晨客。新得佳人字莫愁。

△七国谓汉景时七国隋明余庆诗三边烽乱惊汉书张安世封富平侯子延寿嗣延寿卒子放嗣放敬武公主所生娶皇后弟平恩侯许嘉女与上卧起宠爱殊絶西京杂记韩嫣以金为弹丸一日失数十每出儿童随之长安语曰苦饥寒逐弹丸乐府淮南篇后园凿井银作床金瓶素绠汲寒浆吴曽漫録山海经昆仑墟九井以玉为槛银床者以银作栏犹所云玉槛耳名义考银床非井栏乃辘轳架也广韵辘轳圆转木用以汲水开元遗事韩国夫人上元夜然百枝灯树高八十余尺之高山百里皆见拾遗记魏明帝检寳库中得一玉虎头枕单池国所献其颔下有篆书云帝辛之枕尝与妲已同枕之是殷时遗物也语林王武子从荆州来敦欲杀之平子恒持玉枕以自防古诗玉枕龙须席郎眠何处床魏都赋木无雕锼当闗注见前


肠

有懐非惜恨。不奈寸肠何。即席回弥久。前时断固多。
热应翻急烧。冷欲彻微波。隔树澌澌雨。通池点点荷。
倦程山向背。望国阙嵯峨。故念飞书及。新欢借梦过。
染筠休伴泪。绕雪莫追歌。拟问阳台事。年深楚语讹。

△湘中记衡山如阵云九向九背乃复不见用湘妃事鲍照诗蜀琴抽白雪郢曲绕阳春杜甫诗朱绕白雪


赠宇文中丞

欲构中天正急材。自縁烟水恋平台。人间只有嵇延祖。最望山公启事来。

△旧唐书太和六年八月以御史中丞宇文鼎为户部侍郎判度支列子西极化人见周穆王王为改筑宫室其高千仞临终南之上名曰中天之台汉书梁孝王治复道自宫连属于平台三十余里注平台在大梁东北原注公感叹亡友张君故有此句○晋书嵇绍传绍字延祖康之子以父得罪靖居私门山涛领选启武帝请为秘书郎帝谓涛曰如卿所言乃堪为丞何但郎也山涛传所奏甄拔人物各为题目时称山公启事


晓起

拟杯当晓起。呵镜可微寒。隔箔山樱熟。褰帷桂烛残。
书长为报晚。梦好更寻难。影响输双蝶。偏过旧畹兰。

△	庾信对烛赋刺取灯花持桂烛


闺情

红露花房白蜜脾。黄蜂紫蝶两参差。春窓一觉风流梦。却是同袍不得知。

△郑谷蝶诗微雨宿花房王元之蜂记蜂酿蜜如脾谓之蜜脾本草蜡是蜜脾底也古效切


月夕

草下阴虫叶上霜。朱栏迢递压湖光。兎寒蟾冷桂花白。此夜姮娥应断肠。


杏花

上国昔相值。亭亭如欲言。异乡今暂赏。眽眽岂无恩。
援少风多力。墙高月有痕。为含无限意。遂对不胜繁。
仙子玉京路。主人金谷园。几时辞碧落。谁伴过黄昏。
镜拂铅华腻。炉藏桂烬温。终应催竹叶。先拟咏桃根。
莫学啼成血。从教梦寄魂。吴王采香径。失路入烟村。

△秦中记唐人举进士会杏园谓之探花宴去声谢灵运集有田南树园激流植援诗注援卫也英华作到灵枢金景内经下离尘境上界玉京元君注玉京者无为之天也玉京之下乃昆仑北都太霄隠书无上大道君治无极大罗天中玉京之上七寳玄台金床玉几一作佳水经注金谷水出河南太白原东南流歴金谷谓之金谷水经石崇故居洛神赋铅华不御善曰博物志烧铅成胡粉拾遗记王母取緑桂之膏然以照夜张协诗尺烬重寻桂张衡七辨玄酒白醴蒲萄竹叶张华轻薄篇苍梧竹叶清宜城九酝酒王献之桃叶歌桃树连桃根禽经子规夜啼达旦血渍草木方舆胜覧姑苏灵嵒山有西施采香径此诗因杏花而寓失路之感玩首末语可见


灯

皎洁终无倦。煎熬亦自求。花时随酒逺。雨后背牕休。
冷暗黄茅驿。暄明紫桂楼。锦囊名画揜。玉局败碁收。
何处无佳梦。谁人不隠忧。影随帘押转。光信簟文流。
客自胜潘岳。侬今定莫愁。固应留半焰。回照下帏羞。

△阮籍诗膏火自煎熬鲍昭诗凤楼十二重桂树玉盘龙诗耿耿不寐如有隠忧汉武故事上起神屋以白珠为帘箔玳瑁押之象牙为篾萧贯晓寒歌海牛押帘风不入梁简文帝诗簟文生玉腕香汗浸红纱陈启源曰梁纪少瑜灯诗惟余一两焰纔得解罗衣结语从此化出


清河

舟小回仍数。楼危凭亦频。燕来从及社。蝶舞太侵晨。
绛雪除烦后。霜梅取味新。年华无一事。只是自伤春。

△汉武内传上药有玄霜绛雪


韈

尝闻宓妃袜。渡水欲生尘。好借嫦娥着。清秋踏月轮。


追代卢家人嘲堂内

道却横波字。人前莫谩羞。只应同楚水。长短入淮流。

△傅毅舞赋目流睇而横波道源注横波同楚水谓其情之长也以淮代懐乃隠语如古乐府石阙衔碑之类


代应

本来银汉是红墙。隔得卢家白玉堂。谁与王昌报消息。尽知三十六鸳鸯。

△襄阳耆旧传王昌字公伯为东平相散骑常侍早卒妇任城王曹子文女也道源注古乐府入门时左顾但见双鸳鸯鸳鸯七十二罗列自成行此云三十六纯举雌言之


离亭赋得折杨栁二首

暂慿樽酒送无憀。莫损愁眉与细腰。人世死前惟有别。春风争拟惜长条。

含烟惹雾每依依。万绪千条拂落晖。为报行人休尽折。半留相送半迎归。


寄永道士

共上云山独下迟。阳台白道细如诗。君今并倚三珠树。不记人间落叶时。

△真诰王屋山仙之别天谓阳台也始得道者皆诣阳台是清虚之宫也注见前一作计


华州周大夫宴席

郡斋何用酒如泉。饮德先时巳醉眠。若共门人推礼分。戴崇争得及彭宣。

△旧唐书周墀字德升长庆二年擢进士第开成四年正拜中书舍人武宗即位出为华州刺史镇国军潼闗防御等使海録唐制吏部三铨尚书中铨两侍郎分东西两铨裴秀诗有肉如丘有酒如泉汉书张禹弟子尤著者淮阳彭宣沛郡戴崇宣为人恭俭有法度而崇恺悌多智禹心亲爱崇敬宣而疎之崇每禹禹将入后堂余食妇女相对优人管弦铿锵极乐昏夜乃罢而宣之来也禹见之于便坐讲论经义日晏赐食不过一肉巵酒相对未尝得至后堂及两人皆闻知各自得也


荆山

压河连华势孱颜。鸟没云归一望间。杨仆移闗三百里。可能全是为荆山。

△唐书虢州湖城县有覆釡山一名荆山寰宇记荆山在鼎湖县南出美玉即黄帝铸鼎之所一统志在陜州闦乡县南二十五里○此诗一统志收入富平荆山非是相如大人赋放散畔岸骧以孱颜注不齐貌汉书元鼎三年冬徙函谷闗于新安应劭曰时楼船将军杨仆数有大功耻为闗外民上书乞徙东闗以家财给用武帝意亦好广阔于是徙闗新安去弘农三百里


次陜州先寄源从事

离思羁愁日欲晡。东周西雍此分途。回銮佛寺高多少。望尽黄河一曲无。

△唐书陕州陜郡本弘农郡属河南道上声唐书代宗广德元年十月吐蕃入冦奉天上出幸陜州十二月上还京物理论河百里一小曲千里一大曲一直一曲九曲以达于海


过郑广文旧居

宋玉平生恨有余。逺循三楚吊三闾。可怜留着临江宅。异代应教庾信居。

△唐书玄宗爱郑虔才更置广文馆以虔为博士长安志韩庄在韦曲之东退之与孟郊赋诗又送其子读书处郑庄又在其东南郑十八虔之居也离骚序屈原与楚同姓仕于懐王为三闾大夫三闾之职掌王族三姓曰昭屈景西溪丛语唐余知古渚宫故事曰庾信因侯景乱自建康遁归江陵居宋玉故宅宅在城北三里故哀江南赋云诛茅宋玉之宅穿径临江之府老杜云会闻宋玉宅每欲到荆州李义山亦云可怜留着临冮宅异代应教庾信居是也然子美移居夔州八宅诗云宋玉归州宅云通白帝城又有江山故宅空文藻之句葢归州亦有宋玉宅也


东下三旬苦于风土马上戏作

路遶函闗东复东。身骑征马逐惊蓬。天池辽阔谁相待。日日虚乘九万风。

△水经注潼闗歴北出东崤通谓之函谷闗邃岸天高空谷幽深涧道之峡车不容轨天池九万风见庄子


莫愁

雪中梅下与谁期。梅雪相兼一万枝。若是石城无艇子。莫愁还自有愁时。

△乐府莫愁在何处莫愁石城西艇子打两桨催送莫愁来


梦令狐学士

山驿荒凉白竹扉。残灯向晓梦清晖。右银台路雪三尺。凤诏裁成当直归。

△李肇翰林志翰林院在银台门北麟徳殿西厢重廊之后学士院在翰林之南别戸东向引铃门外虽宣事不敢入又曰学士毎下直出门相谑谓之小三昩出银台门乘马谓之大三昩邺中记石虎诏书以五色纸衔木凤皇口中飞下端门令狐绹传绹为翰林承夜对禁中烛尽帝以乘舆金莲华炬送还院吏望见以为天子来及绹至皆惊


涉洛川

通谷阳林不见人。我来遗恨古时春。宓妃漫结无穷恨。不为君王杀灌均。

△洛阳记城南五十里有大谷旧名通谷洛神赋经通谷凌景山又曰容与于杨林流眄乎洛川善曰杨林地名多生杨因名五臣本作阳洛神赋恨人神之道殊怨盛年之莫当原注灌均陈王典籖譛诸王于文帝者○魏志植与诸侯并就国黄初二年监国谒者灌均希旨奏植醉酒悖慢刼胁使者有司请治罪帝以太后故贬爵安乡侯


有感

中路因循我所长。古来才命两相妨。劝君莫强安蛇足。一醆芳醪不得尝。

△战国策有祠者赐其舍人酒一巵舍人相谓曰数人饮之不足一人饮之有余请画地为蛇蛇先成者饮酒一人蛇先成乃左手持酒右手画地曰吾能为之足未成一人蛇成夺其巵曰蛇故无足子安能为遂饮酒为蛇足者终亡其酒


宫妓

珠箔轻明拂玉墀。披香新殿鬬腰支。不须看尽鱼龙戏。终遣君王怒偃师。

△宫妓内妓也教坊记西京右教坊在光宅坊左教坊在延政坊右多善歌左多任务舞妓女入宜春院谓之内人亦曰前头人尝在上前也三秦记明光殿皆金玉珠玑为帘箔昼夜光明三辅黄圗武帝时后宫八区中有披香殿雍録唐庆善宫有披香殿王諲诗披香殿里荐蛾眉梁邵陵王诗软媚着腰支汉书武帝作鱼龙角抵之戏师古曰鱼龙者为舍利之兽先戏于庭极毕乃入殿前激水化成比目鱼跳跃潄水作雾障日化成黄龙长八丈出水敖戏于庭炫耀日光西京赋海鳞变而成龙即为此色也列子周穆王西巡狩道有献工人名偃师偃师所造能倡者輙步俯仰顉其颐则歌合律捧其手则舞应节千变万化惟意所适王以为实人技将终瞬其目而招王之左右侍妾王大怒欲诛偃师偃师立剖散倡者以示王内外肝胆支节等皆假物也


栁

为有桥边拂面香。何曾自敢占流光。后庭玉树承恩泽。不信年华有断肠。

△李白诗风吹栁花满店香


寄在朝郑曹独孤李四同年

昔歳陪游旧迹多。风光今日两蹉跎。不因醉本兰亭在。兼忘当年旧永和。

△道源注法书要録永和九年王右军与亲友四十二人修禊于兰亭挥毫制序兴乐而书遒媚劲健谓有神助醒后日再书数十百纸终不能及右军自珍爱之秘藏于家七传而至智永子徽之派也舍俗为僧居越之永欣寺后授弟子辨才人所罕见唐太宗遣御史萧翼以计赚取太宗不豫命太宗以此本从塟昭陵愚按南部新书云兰亭序武徳四年欧阳询就越诈求之始入秦王府麻道嵩奉教搨两本一送辨才一王自收贞观十三年褚遂良请入昭陵其说与此不同


李义山诗集注巻一下




●李义山诗集注巻二上
呉江朱鹤龄撰


南朝

地险悠悠天险长。金陵王气应瑶光。休夸此地分天下。只得徐妃半面妆。

△春秋运斗枢北斗七星第一天枢第二璇第三机第四权第五衡第六开阳第七揺光江淹诗瑶光正神县南朝为正朔所归故曰应瑶光也南史徐妃讳昭佩无容质不见礼帝二三年一入房妃以帝眇一目毎知帝将至必为半面妆以俟帝见则大怒而出


题汉祖庙

乗运应须宅八荒。男儿安在恋池隍。君王自起新丰后。项羽何曽在故乡。

△汉书京兆新丰秦曰骊邑髙祖七年置三辅旧事太上皇不乐闗中思慕乡邑髙祖徙丰沛酤酒煮饼商人立为新丰项羽传富贵不归故乡如衣绣夜行


韩冬郎即席为诗相送一座尽惊他日余方追吟连宵侍坐徘徊久之句有老成之风因成二絶寄酬兼呈畏之员外

十岁裁诗走马成。冷灰残烛动离情。桐花万里丹山路。雏凤清于老凤声。

剑栈风樯各苦辛。别时氷雪到时春。为凭何逊休聫句。瘦尽东阳姓沈人。

△南部新书冬郎韩偓小字父瞻字畏之义山同年张正见诗丹山下威凤来集帝梧桐薛道衡诗集凤桐花散剑栈谓剑阁栈道何逊尝于范广州宅聫句原注沈东阳约尝谓何逊曰吾每读卿诗一日三复终未能到余虽无东阳之才而有东阳之瘦矣


评事翁寄赐饧粥走笔为答

粥香饧白杏花天。省对流莺坐绮筵。今日寄来春已老。凤楼迢逓忆秋千。

△玉烛宝典寒食节今人悉为大麦粥硏杏仁为酪引饧沃之孙楚祭子推文云黍饭一盘醴酪二盂是其事也


东阿王

国事分明属灌均。西陵魂断夜来人。君王不得为天子。半为当时赋洛神。

△魏志明帝太和二年植复还雍丘三年徙封东阿注见上巻邺中故事魏武帝遗命诸子曰吾死之后葬于邺之西岗媫妤美人皆着铜雀台上施六尺床下繐帐朝脯上酒脯粻〈傋。去人加米〉之属每月朔十五辄向帐前作伎乐汝等时登高望吾西陵墓田魏志植既以才见异丁仪丁廙杨修等为之羽翼太祖狐疑几为太子者数矣而植任性而行不自雕厉文帝御之以术矫情自饰宫人左右并为之说遂定为嗣注见上巻


圣女祠

松篁台殿蕙香帏。龙护瑶窗凤掩扉。无质易迷三里雾。不寒长着五铢衣。
人间定有崔罗什。天上应无刘武威。寄问钗头双白燕。每朝珠馆几时归。

△英华作花闱谢承后汉书张楷有道术居华山谷中能为五里雾时闗西人裴优亦能作三里雾一作六博异志贞观中岑文本于山亭避暑有叩门云上清童子文本问曰衣服皆轻细何土所出对曰此上清五铢服又问曰比闻六铢者天人衣何五铢之异对曰尤细者则五铢也出门忽不见惟得古钱一枚道源注酉阳杂爼长白山有夫人墓魏孝昭之世清河崔罗什被征夜过此忽见朱门粉壁一青衣出遇什曰女郎须见崔郎什恍然下马入两重门青衣引前曰女郎乃平陵刘府君之妻侍中呉质之女府君先行故欲相见什遂前入就床坐其女在户东立与什叙温凉女曰比见崔郎息驾庭树嘉君吟啸故欲一叙玉颜什与论汉魏时事悉与魏史符合什曰贵夫刘氏愿告其名女曰狂夫刘孔才之第二子名瑶字仲璋比有罪被摄乃去不返什下床辞出女曰从此十年当更相逢什留玳瑁簪女以指上玉环赠什什上马行数十步回顾乃一大冡后十年什在园中食杏忽云报女郎信俄即去食一杏未尽而卒注见上巻注见上巻


独居有怀

麝重愁风逼。罗疎畏月侵。怨魂迷恐断。娇喘细疑沉。
数急芙蓉带。频抽翡翠簪。柔情终不远。遥妬已先深。
浦冷鸳鸯去。园空蛱蝶寻。蜡花长逓泪。筝柱镇移心。
觅使嵩云暮。回头灞岸阴。只闻凉叶院。露井近寒砧。

△梁元帝乌栖曲芙蓉为带石榴裙后汉舆服志太皇太后皇太后入庙簪以玳瑁为擿长一尺端为花胜上为凤雀以翡翠为毛羽梁费〈上日下永〉诗日照茱萸领风揺翡翠簪傅玄筝赋序弦柱十二拟十二月梁王台卿咏筝诗促调移轻柱顾野王筝赋既留心于别鹤亦含情于采莲道源注汉武内传武帝夜梦与李少君俱上嵩髙山半道有锦衣使者乗龙持节从云中下言太乙君召觉即告近臣曰如朕梦少君将舎朕去矣王粲诗南登灞陵岸回首望长安


过景陵

武皇精魄久仙升。帐殿凄凉烟雾凝。俱是苍生留不得。鼎湖何异魏西陵。

△唐书宪宗服方士柳泌金丹毒发多躁怒元和十五年正月暴崩谥曰圣神章武孝皇帝景陵在蒲城县金帜山梁庾肩吾诗回川入帐殿唐六典凡大驾行幸设三部帐幕帐皆乌毡为表朱绫为覆汉书黄帝铸鼎荆山之下有龙垂胡须下迎黄帝骑龙上天后世名其地名鼎湖西陵注见前


临发崇让宅紫薇

一树浓姿独看来。秋庭暮雨类轻埃。不先揺落应为有。已欲别离休更开。
桃绶含情依露井。柳绵相忆隔章台。天涯地角同荣谢。岂要移根上苑栽。

△宣室志崇让里在东都西溪丛语洛阳崇让坊有河阳节度使王茂元宅义山乃茂元之壻应劭汉官仪二千石绶青地桃花缥三采张正见诗竹叶当炉满桃花带绶轻古乐府桃生露井上陈祖孙登咏柳诗飞绵乱上空西京杂记初修上林苑羣臣逺方各献名果异卉三千余种植其中


及第东归次灞上却寄同年

芳桂当年各一枝。行期未分压春期。江鱼朔雁长相忆。秦树嵩云自不知。
下苑经过劳想象。东门送饯又差池。灞陵柳色无离恨。莫枉长条赠所思。

△晋郄诜传臣对策为天下第一犹桂林一枝昆山片玉汉书注宜春下苑即今京城东南隅曲江池是寰宇记本属下杜故云下苑英华作追水经注长安城东出北头第一门曰宣平门亦曰东城门其郭门亦曰东都门三辅黄图文帝灞陵在长安城东七十里灞桥跨水作桥汉人送客至此桥折柳赠别一作把


野菊

苦竹园南椒坞边。微香冉冉泪涓涓。已悲节物同寒雁。忍委芳心与暮蝉。
细路独来当此夕。清樽相伴省他年。紫云新苑移花处。不取霜栽近御筵。

△此诗又见孙逖集题作咏楼前海石榴齐民要术竹之丑者有四曰青苦白苦紫苦黄苦一作微


板桥晓别

回望髙城落晓河。长亭窗户压微波。水仙欲上鲤鱼去。一夜芙蓉红泪多。

△列仙传琴髙赵人也行涓彭之术浮游冀州涿郡间二百余年后入涿水中取龙子与诸弟子期曰明日皆洁斋候于水旁果乗赤鲤来留月余复入水去拾遗记薛灵芸别父母以玉唾壶承泪皆为红色


过伊仆射旧宅

朱邸方酬力战功。华筵俄叹逝波穷。回廊檐断燕飞去。小阁尘凝人语空。
幽泪欲干残菊露。余香犹入败荷风。何能更涉泷江去。独立寒流吊楚宫。

△唐书伊慎兖州人善骑射大厯间以军功封南兖郡王厯官检校尚书右仆射兼右卫上将军元和六年卒赠太子太保玉海郡国朝宿之舎在京者谓之邸朱邸邸有朱户也谢朓辞隋王笺朱邸方开効蓬心于秋实英华作出一作合英华作砌闾江切水经注泷水又南出峡谓之泷口又南径曲江县东一统志在韶州府乐昌县英华作沙按楚宫在荆南疑此诗乃自桂林奉使江陵时作故有末二句


闗门柳

永定河边一行柳。依依长发故年春。东来西去人情薄。不为清阴减路尘。


酬别令狐补阙

惜别夏仍半。回途秋已期。那修直谏草。更赋赠行诗。
锦段知无报。青萍肯见疑。人生有通塞。公等系安危。
警露鹤辞侣。吸风蝉抱枝。弹冠如不问。又到扫门时。

△英华有八字令狐绹传开成初为左拾遗二年丁父丧服阕授本官寻改左补阙史馆修撰张衡四愁诗美人赠我锦绣段何以报之青玉案青萍注见上巻○言已虽无报令狐必无按剑之疑也一作吾稗雅鹤性警八月白露降流于草上滴有声则髙鸣相警温峤蝉赋饥噏晨风渴饮清露汉书王阳在位贡禹弹冠史记魏勃欲见齐相曹参家贫无以自通早夜扫齐相舎人门舎人见之参拜为内史


银河吹笙

怅望银河吹玉笙。楼寒院冷接平明。重衾幽梦他年断。别树羁雌昨夜惊。
月榭故香因雨发。风帘残烛隔霜清。不须浪作缑山意。湘瑟秦箫自有情。

△列仙传王子晋善吹笙七月七日乗白鹤于缑氏山头举手谢时人而去


与同年李定言曲水闲话戏作

海燕参差沟水流。同君身世属离忧。相携花下非秦赘。对泣春天类楚囚。
碧草暗侵穿苑路。珠帘不卷枕江楼。莫惊五胜埋香骨。地下伤春亦白头。

△贾谊传秦人家贫子壮则出赘师古曰言其不出妻家如人身之有赘疣也一作风前左传晋侯问曰南冠而絷者谁也有司曰郑人所献楚囚也王导传何至作楚囚相对泣耶去声一作经汉律厯志秦推五胜自以为获水徳注五行相胜秦以周为火用水胜之按秦本纪二世始皇骊山后宫无子者皆令从死故云埋香骨


彭城公薨后赠杜二十七胜李十七潘二君并与愚同出故尚书安平公门下

梁山兖水约从公。两地参差一旦空。谢墅庾村相吊后。自令岐路各西东。

△当作阳文集作藩旧唐书令狐楚传元和十四年楚拜同平章事太和中厯任宣武天平河东节度使七年入为吏部尚书九年十月守尚书左仆射进封彭阳郡开国公开成元年四月出为兴元尹充山南西道节度使二年十一月卒于镇新书杜胜宰相黄裳之子宝厯初擢进士第宣宗大中朝拜给事中迁户部侍郎判度支欲倚为宰相及萧邺罢为中人沮毁更用蒋伸以胜检校礼部尚书出为天平节度使不得意卒李潘未详旧书崔戎字可大裴度领太原戎为参谋迁剑南东西川宣慰使还拜给事中改华州刺史迁兖海沂密都团练观察使太和八年五月卒赠礼部尚书世系表戎封安平县公本集有为安平公兖州奏杜胜李藩等充判官状唐书汉中郡属山南西道本梁州汉川郡天宝元年改汉中兖州鲁郡属河南道梁山谓彭阳兖水谓安平也谢安传苻坚冦淮淝安命驾出与玄围棊赌别墅庾村未详钱龙惕笺杜李二君既同出安平之门又同为彭阳从事故二公没而赠之以诗也诗中并感二公故有梁山兖水谢墅庾村之目


闻歌

敛笑凝眸意欲歌。髙云不动碧嵯峩。铜台罢望归何处。玉辇忘还事几多。
青冡路边南雁尽。细腰宫里北人过。此声肠断非今日。香灺灯光奈尔何。

△髙云不动用秦青响遏行云事魏武西陵事见前拾遗记穆王御黄金碧玉之辇迹毂遍于四海西王母乗翠凤之辇而来与穆王欢歌归州图经胡地多白草昭君冡独青乡人思之为立庙香溪一统志昭君墓在古丰州西六十里细腰注见上巻杜牧诗细腰宫里露桃新斜上声说文灺烛烬也世说桓子埜闻清歌辄唤奈何


赠华阳宋真人兼寄清都刘先生

沦谪千年别帝宸。至今犹谢蕋珠人。但惊茅许同仙籍。不道刘卢是世亲。
玉捡赐书迷凤篆。金华归驾冷龙鳞。不因杖屦逢周史。徐甲何曽有此身。

△句容句曲山名曰华阳之天详上巻列子清都紫微钧天广乐上帝之所居英华作识道源注黄庭内景经太上大道玉宸君闲居蕋珠作七言秘要经仙宫中有寥阳之殿蕋珠之阙李白诗传诗蕋珠宫○洞仙传茅蒙字初成咸阳南闗人即东卿司命君盈之髙祖也师北郭鬼谷先生受长生之术入华山修道白日升天集仙传大茅君盈南至句曲之山南岳真人赤君西城王君及诸青童并从王母降于盈室天皇大帝命五帝君赐以紫玉之板黄金刻书九锡之文拜盈为东岳上卿司命真君太元真人王母命上元夫人授盈之二弟茅固茅衷太霄隐书丹景道精等四部宝经命侍女张灵子执交信之盟以授于盈固及衷事讫升天而去十二真君传许逊字敬之祖琰父肃世慕至道师大洞君呉猛传三清法要太康二年八月一日于洪州西山抜宅上升晋尚书郎迈散骑常侍护军长史穆皆逊之族子后俱得道晋书许迈字叔玄丹阳句容人志求仙道立精舎于余杭悬溜山往来茅山洞室父母既终乃遣妇孙氏还家徧游名山刘卢刘琨卢谌也文选琨答谌诗郁穆旧恩嬿婉新婚善曰臧荣绪晋书琨妻即谌之从母谌赠琨诗申以婚姻着以累世向曰婚姻谓谌妹嫁琨弟英华作箓○汉书注封禅有金泥玉捡谓以玉为捡束也御览三元玉捡经三玄台玉检紫文九天真书在其内真诰二侍女持锦囊囊盛书十许巻以白玉检缄囊口古今篆文体凤篆白帝朱宣氏有凤鸟之瑞文字取以为象三洞经道家字曰云篆曰天书曰龙章曰凤文神仙传皇初平丹溪人年十五家使牧羊有道士见其良谨将至金华山石室中四十余年兄初起寻索不得后见一道士求得之问羊何在曰近在山东初起往视但见白石初平叱曰羊起于是白石皆变为羊初起便弃妻子就初平学修功徳二十七年忽见虎驾龙车二人执节下庭中顾谓友曰此迎我也道士即邓紫阳神仙传老子姓李名耳字伯阳楚国苦县赖乡人周文王时为守藏史至武王时为柱下史神仙传徐甲御老子青牛出闗西升中路乞顾直求去老子曰汝年不长吾以长生符与汝吞之故能至此汝欲去耶甲不悟必欲求去老子以水噀之便成白骨一具众为甲哀求老子复以水噀之甲复形如故遂随老子仙去


楚宫二首

十二峰前落照微。髙唐宫暗坐迷归。朝云暮雨长相接。犹自君王恨见稀。

月姊曽逢下彩蟾。倾城消息隔重帘。已闻佩响知腰细。更辨弦声觉指纎。
暮雨自归山悄悄。秋河不动夜厌厌。王昌且在墙东住。未必金堂得免嫌。

△天中记巫山十二峰曰望霞曰翠屏曰朝云曰松峦曰集仙曰聚鹤曰净坛曰上升曰起云曰飞龙曰登龙曰圣泉月姊注见上巻王昌注见上巻乐府人生富贵何所望恨不早嫁东家王后汉桓帝时童謡曰以钱为室金为堂陈启源曰东家王为卢莫愁咏也


和友人戏赠二首

东望花楼会不同。西来双燕信休通。仙人掌冷三霄露。玉女窗虚五夜风。
翠袖自随回雪转。烛房寻类外庭空。殷勤莫使清香透。牢合金鱼鏁桂丛。

迢逓青门有几闗。柳梢楼角见南山。明珠可贯须为佩。白璧堪裁且作环。
子夜休歌团扇揜。新正未破剪刀闲。猿啼鹤怨终年事。未抵熏炉一夕间。

△道源注开元遗事长安郭绍兰嫁任宗宗为商于湘中数年音问不达绍兰语梁间双燕欲凭寄书于壻燕子飞鸣似有所诺遂飞泊膝上兰乃吟诗曰我壻去重湖临泣血书殷勤凭燕翼寄与薄情夫任宗得书感泣而归张说传其事仙掌注见上巻道源注三霄神霄玉霄太霄也汉郊祀志鄠县有仙人玉女祠鲁灵光殿赋神仙岳岳于栋间玉女窥而下视卫宏汉旧仪中黄门持五夜五夜者甲夜乙夜丙夜丁夜戊夜杜甫诗天寒翠袖薄洛神赋飘飘兮若流风之回雪谢庄月赋去烛房即月殿金鱼鱼钥也梁简文帝诗夕门揜鱼钥芝田録门钥必以鱼取其不瞑目守夜之义子夜注见上巻乐府有白团扇歌荆楚岁时记正月七日剪彩为人或镂金箔为人帖屏风上亦戴之头鬓像人入新年形容改新○新正未破言未入正月也用字本沈佺期诗别离频破月又杜诗二月已破一月来英华作望英华作炉香道源注言终岁相思不如一夕佳会


题二首后重有戏赠任秀才

一丈红蔷拥翠筠。罗窗不识绕街尘。峡中寻觅长逢雨。月里依稀更有人。
虚为错刀留逺客。枉縁书札损文鳞。遥知小阁还斜照。羡杀乌龙卧锦茵。

△汉书王莽更造错刀以黄金错其文曰一刀直五千四愁诗美人赠我金错刀搜神后记会稽句章民张然滞役在都养一狗甚快名曰乌龙后其妇与奴私通遂谋杀然然拍膝大呼曰乌龙与手狗应声伤奴奴失刀杖然因杀奴以妇付县杀之白居易诗乌龙卧不惊青鸟飞相逐


有感二首

九服归元化。三灵叶睿图。如何本初軰。自取屈〈上。左牙右文。中厂。下毛〉诛。
有甚当车泣。因劳下殿趋。何成奏云物。直是灭雈苻。
证逮符书密。辞连性命俱。竟縁尊汉相。不早辨胡雏。
鬼箓分朝部。军烽照上都。敢云堪恸哭。未免怨洪炉。

丹陛犹敷奏。彤庭歘战争。临危对卢植。始悔用龎萌。
御仗收前殿。兵徒剧背城。苍黄五色棒。掩遏一阳生。
古有清君侧。今非乏老成。素心虽未易。此举太无名。
谁瞑衔寃目。宁吞欲絶声。近闻开寿燕。不废用咸英。

△原注乙卯年有感丙辰年诗成○唐书文宗以宦者权宠太盛继为祸胎元和末弑逆之徒尚在左右思欲芟除本根以雪雠耻李训既因郑注得幸上密以诚告之擢为礼部侍郎同平章事训既秉权衡即谋诛内竖以注为凤翔节度使先之镇又以郭行余镇邠寕王璠镇太原未赴镇间广令召募豪杰太和九年乙卯十一月二十一日上御紫宸班定金吾街使韩约不报平安奏曰金吾左仗院石榴开夜来有甘露臣已进状讫乃舞蹈再拜宰相百官称贺李训请上亲幸左仗观之班退上乗软舆出紫宸门升含元殿令宰相两省官先往视既还曰臣等恐非真甘露不敢轻言上曰韩约妄耶命左右中尉仇士良鱼志弘帅诸内臣往视既去训召王璠郭行余曰来受勅旨璠恐悚不能前行余独拜殿下时两镇官健皆执兵在丹凤门外训已令召之惟璠从兵入邠寕兵竟不至士良等至左仗闻幕下有兵声惊恐走出阍者欲扄锁之为士良所叱闗不得上士良等回奏曰事急矣请陛下入内即举软舆迎帝训呼金吾卫士曰来上殿护乗舆者人赏百千内宫决殿后罘罳举舆疾趋训攀呼曰陛下不得入内金吾兵已登殿京兆尹罗立言中丞李孝本率台府从人四百余人上殿纵击内官死伤者数十人乗舆入宣政门训攀呼益急宦者郄志荣奋拳击其胸训仆地乗舆既入门即阖须臾内官率禁兵五百人露刃出东合门遇人即杀训璠行余约立言孝本及宰相王涯贾餗舒元舆等皆族诛注为凤翔监军所杀传首京师周礼有九服侯甸男采卫蛮夷镇藩也典引荅三灵之繁祉注天地人也后汉袁绍传中常侍段珪等杀何进刼帝及陈留王走小平津绍勒兵捕诸阉人无少长皆杀之死者二千余人急追珪等珪等悉赴水死汉书刘屈〈上。左牙右文。中厂。下毛〉中山靖王子也征和二年为左丞相郭穰告与贰师共祷祠欲令昌邑王为帝有诏载屈〈上。左牙右文。中厂。下毛〉厨车以狥腰斩东市魏志嘉平六年景王废帝遣使者授齐王印绶当出就西宫帝受命遂载王车与太后别垂涕始从太后殿南出羣臣送者数千人司马孚悲不自胜余多流涕梁武本纪大通中谚曰荧惑入南斗天子下殿走左传分至启闭必书云物此谓金吾街使奏石榴甘露左传郑国多盗聚人于雈苻之泽子太叔兴兵攻之旧唐书李训事败王涯等苍皇步出为禁兵所擒并其家属奴婢皆系狱仇士良鞫涯反状涯实不知其故械縳既急榜笞极酷乃令手书反状自诬与训同谋狱具腰斩汉书王商容貌过人单于大畏之天子曰此真汉相矣晋书石勒年十四倚啸上东门王衍顾谓左右曰向者胡雏吾观其声视有异志恐将为天下患遣使收之会勒已去魏文帝与呉质书亲故姓名多为鬼箓唐书至徳元载号西京曰上都洪炉注见上巻原注是晚独召故相彭阳公○后汉书大将军何进谋诛宦官乃召董卓以惧太后植知卓凶悍难制必生后患固止之进不从及卓至果陵虐朝廷议欲废立羣臣无敢言植独抗议不同卓怒罢会旧唐书训乱之夜文宗召右仆射郑覃与令狐楚宿禁中商量制勑后汉书平敌将军龎萌为人逊顺帝信爱之使与葢延共击董宪诏书独下延而不及萌萌疑遂反帝大怒自将讨之与诸将书曰吾尝以萌为社稷臣将军得无笑其言乎一作队魏志太祖除洛阳尉造五色棒各十余枚悬左右犯禁者不避豪强棒杀之京师敛迹甘露事在十一月正冬至时乐纬黄帝乐曰咸池帝喾乐曰六英道源曰旧书开成元年上元赐百寮曲江亭宴令狐楚以新诛大臣不宜赏宴独称疾不赴时论美之此诗结句葢有讥也○钱龙惕笺甘露之变从古所未有也阉竖横行南司涂炭当时士大夫深疾训注之奸邪反若假手宦寺殱除大憝者一时如郑覃李石以不忤中人而命相矣李徳裕李宗闵以训注所逐而量移矣令狐楚号为仇士良所不悦而上问王涯手书反状则应曰然矣节度使兵仗参辞则乞停罢矣汲汲然惟恐得罪宦官以取祸后世不咎文宗之不密失臣则恨训注之狂躁误国而当日情势未有寃论之者可异也自古以来宦官盗窃国柄莫横于汉之十常侍故何进等谋诛之不胜反为所杀然进之谋进始之非命于灵帝也训内与文宗谋而外连藩镇以诛宫奴谓之奉天讨可也诡言甘露衷甲帷幄谓之谋勇可也事已败裂犹攀呼乗舆投身虎口谓之死事可也迨奄人得志身分族灭此时文宗稍欲救之则有阎乐望夷之祸天道至此不可问矣何独区区罪训也使非平日倾险君子犹将与之不成之责何乃甚乎其时设国有重臣不畏强御倡言训等之无辜士良诸凶犹未必刃加其颈也乃箝口不言而请王涯三相罪名仅仅出于刘从谏亦可耻矣义山诗云古有清君侧今非乏老成素心虽未易此举太无名谁暝衔寃目寜吞欲絶声其感愤激烈有不同于众论者予故表而出之


重有感

玉帐牙旗得上游。安危须共主君忧。窦融表已来闗右。陶侃军宜次石头。
岂有蛟龙愁失水。更无鹰隼与髙秋。昼号夜哭兼幽显。早晚星闗雪涕收。

△抱朴子外篇兵在太乙玉帐之中不可攻也唐萟文志兵家有玉帐经一巻张淏云谷杂记按袁卓遁甲专征赋或倚直使之游宫或居贵神之玉帐葢玉帐乃兵家厌胜之方位主将于其方置军帐则坚不可犯犹玉帐然其法出于黄帝遁甲以月建前三位取之东京赋牙旗缤纷薛综曰牙旗者将军之旌古者天子出建大牙旗竿上以象牙饰之南部新书诗祁父予王之爪牙祈父司马象兽以爪牙为卫故军前大旗谓之牙旗出师则有建牙禡牙军中聴号令必立牙旗之下与府朝无异近俗尚武通呼公府门为牙门字讹转为衙后汉书窦融为众所推行河西大将军事遥闻光武即位心欲东向遣长史刘钧奉书献马帝授融为凉州牧晋书苏峻作逆温峤要陶侃同赴朝廷因推为盟主侃戎服登舟直指石头一作曽一作长道源注天官书两河天阙间为闗梁索隐曰宋均云两河六星知逆邪言闗梁之限知邪伪也正义曰阙丘二星在河南金火守之主兵战阙下○钱龙惕笺太和九年十月以前广州节度使王茂元为泾原节度使逾月李训事作茂元在泾原故曰得上游也昭义节度使刘从谏三上疏问王涯等罪名仇士良闻之惕惧故曰窦融表已来闗右也初获郑注京师戒严泾原鄜坊节度使王茂元萧皆勒兵备非常故曰陶侃军宜次石头也士良辈知事连天子相与怨愤帝惧伪不语宦人得肆志杀戮则蛟龙而失水矣曰岂有者讳之也涯等既死举朝胁息诸藩镇亦皆观望不前谁为髙秋之鹰隼快意于一击乎曰更无者伤之亦望之也至于昼号夜哭雪涕星闗而感之者益深悲夫


寿安公主出降

沩水闻贞媛。常山索鋭师。昔忧迷帝力。今分送王姬。
事等和强虏。恩殊睦本枝。四郊多垒在。此礼恐无时。

△旧唐书开成二年六月丁酉以成徳军节度使王元逵为驸马都尉尚寿安公主新书镇冀自李惟岳以来拒天子命至王庭凑恣凶悖不臣不仁虽夷狄不若也庭凑死其次子元逵袭节度识礼法岁时贡献如职帝悦之诏尚綘王悟女寿安公主元逵遣人纳聘阙下进千盘食良马主妆泽奁具奴婢议者嘉其恭一作真书厘降二女于沩汭唐书镇州常山郡属河北道本恒州恒山郡成徳节度使治恒州


夕阳楼

花明柳暗绕天愁。上尽重城更上楼。欲问孤鸿向何处。不知身世自悠悠。

△原注在荥阳今遂宁箫侍郎牧荥阳日作○按萧侍郎萧澣也旧唐书太和七年三月以给事中萧澣为郑州刺史


春雨

怅卧新春白祫衣。白门寥落意多违。红楼隔雨相望冷。珠箔飘灯独自归。
逺路应悲春晼晚。残宵犹得梦依稀。玉珰缄札何由达。万里云罗一雁飞。

△风俗通耳珠曰珰张正见诗谁论白玉珰玉珰缄札犹今所云侑缄


中元作

绛节飘飖宫国来。中元朝拜上清回。羊权须得金条脱。温峤终虚玉镜台。
曽省惊眠闻雨过。不知迷路为花开。有娀未抵瀛洲逺。青雀如何鸩鸟媒。

△梁邵陵王祀鲁山神文绛节陈竿满堂繁会杜甫诗上帝髙居绛节朝道经七月十五中元之日地官挍勾搜选人间分别善恶诸天圣众普诣宫中一作虽真诰蕚緑华以晋升平二年十一月十日夜降羊权家权字道学简文帝黄门郎羊欣祖也緑华赠以诗一篇并致火澣布手巾一条金玉跳脱各一枚世说温峤从姑刘氏女美托峤觅壻峤密有自婚意答曰佳壻难得但得如峤比何如姑曰何敢希汝比也后少日峤报云已觅得壻处因下玉镜台一枚姑大喜既婚交礼女大笑曰我固疑是老奴玉镜台峤为刘越石长史北征刘聪所得离骚望瑶台之偃蹇兮见有娀之佚女吕氏春秋有娀氏有二佚女为九层台饮食必以鼓青雀注见上巻离骚吾令鸩为媒兮鸩告予以不好注鸩恶鸟也有毒杀人以喻谗贼


鸳鸯

雌去雄飞万里天。云罗满眼泪澘然。不须长结风波愿。锁向金笼始两全。


楚宫

湘波如泪色漻漻。楚厉迷魂逐恨遥。枫树夜猿愁自断。女萝山鬼语相邀。
空归腐败犹难复。更困腥臊岂易招。但使故乡三户在。彩丝谁惜惧长蛟。

△水经湘水出零陵始安县阳朔山东北过酃县西又北至巴江山入于江说文漻清深也庄子漻乎其清一作禲古通礼祭统七祀曰泰厉疏泰厉古帝王无后者此鬼无所依好为民作祸故祀之招魂湛湛江水兮上有枫目极千里兮伤春心楚词山鬼若有人兮山之阿被薛荔兮带女萝屈原自况于鱼腹故曰困腥臊项羽传楚虽三户亡秦必楚续齐谐记屈原五月五日投汨罗死楚人每至此日竹筒贮米投水祭之汉建武中长沙欧回白日忽见一人自云三闾大夫谓回曰闻君当见祭甚善但常年所遗并为蛟龙所窃今若有惠可以楝树叶塞其上以五色丝缚之此二物蛟龙所惮回依其言世人作粽并带五色丝及楝叶皆汨罗遗风也


妓席暗记送同年独孤云之武昌

迭嶂千重呌恨猿。长江万里洗离魂。武昌若有山头石。为拂苍苔检涙痕。


宿晋昌亭闻惊禽

羁绪鳏鳏夜景清。髙窗不掩见惊禽。飞来曲渚烟方合。过尽南塘树更深。
胡马嘶和榆塞笛。楚猿吟杂橘村砧。失羣挂木知何限。远隔天涯共此心。

△长安图自京城启夏门北入东街第二坊曰进昌坊进亦作晋朱泚传姚令言迎泚于晋昌里第释名愁悒不能寐目常鳏鳏然华行汉书卫青西定河南地按榆溪旧塞注长榆塞名或谓之榆中水经注湘水又北径南津城西对橘洲又龙阳有泛洲李衡植橘处


深宫

金殿销香闭绮栊。玉壶传点咽铜龙。狂颷不惜萝阴薄。清露偏知桂叶浓。
斑竹岭边无限泪。景阳宫里及时钟。岂知为雨为云处。只有髙唐十二峰。

△鼔吹作香销一作笼一作响殷夔漏刻法为器三重圆皆径尺于器下为金龙口吐漏水转注南史齐武帝以内深隠不闻端门鼓漏置钟景阳楼上应五鼔及三鼓宫人闻声早起妆饰李贺诗今朝画眉早不待景阳钟鼓吹作意


明禅师院酬从兄见寄

贞吝嫌兹世。会心驰本原。人非四禅縳。地絶一尘喧。
霜露欹髙木。星河压故园。斯游傥为胜。九折幸回轩。

△贞吝见易大宝积经菩萨至于空处修习四禅阿毘昙经自初禅至四禅立为四地沈约诗四禅隐嵒曲维摩经贪着禅味是菩萨縳一作堕汉书王阳为益州刺史行部至卭崃九折坂叹曰奈何以先人遗体乗此险乎遂以病归


寄裴衡

别地萧条极。如何更独来。秋应为黄叶。雨不厌青苔。
沈约只能瘦。潘仁岂是才。离情堪底寄。惟有冷于灰。

△沈约与徐勉书百日数旬革带常应移孔以手握臂卒计月小半分晋书潘岳少以才颕见称


即日

小苑试春衣。髙楼倚暮晖。夭桃惟是笑。舞蝶不空飞。
赤岭久无耗。鸿门犹合围。几家縁锦字。含泪坐鸳机。

△唐书鄯州鄯城县有天威军故石堡城天宝八载更名又西二十里至赤岭其西吐蕃有开元中分界碑汉书志鸿门在新丰东十七里旧大道北下坂口名项羽屯兵处


淮阳路

荒村倚废营。投宿旅魂惊。断雁髙仍急。寒溪晓更清。
昔年尝聚盗。此日颇分兵。猜贰谁先致。三朝事始平。

△汉书淮阳国髙帝十一年置明帝改为陈国唐书陈州淮阳郡属河南道按地志陈州与蔡州接壤呉少诚据蔡传至元济厯徳顺宪三朝始讨平之


崇让宅东亭醉后沔然有作

曲岸风雷罢。东亭霁日凉。新秋仍酒困。幽兴暂江乡。
揺落真何遽。交亲或未忘。一帆彭蠡月。数雁塞门霜。
俗态虽多累。仙标发近狂。声名佳句在。身世玉琴张。
万古山空碧。无人鬓免黄。骅骝忧老大。鶗鴂妬芬芳。
密竹沈虚籁。孤莲泊晚香。如何此幽胜。淹卧剧清漳。

△说文鶗鴂春分鸣则众芳生秋分鸣则众芳歇楚词怨鶗鴂之先鸣兮使众草为之不芳按韦氏述征记崇让坊出大竹及桃故此有密竹之句又七月二十九日崇让宅宴诗风过寒塘万竹悲注见上巻


晚晴

深居俯夹城。春去夏犹清。天意怜幽草。人间重晚晴。
并添髙阁迥。微注小窗明。越鸟巢干后。归飞体更轻。


迎寄韩鲁州同年

积雨晚骚骚。相思正郁陶。不知人万里。时有燕双髙。
冦盗纒三辅。莓苔滑百牢。圣朝推卫霍。归日动仙曹。

△韩瞻原注时兴元贼起三川兵出○按兴元为山南西道治所通鉴大中五年十月蓬果羣盗依阻鸡山冦掠三川果州刺史王贽弘讨平之胡三省注东西川及山南西道谓之三川图经百牢闗故基在今兴元西县两壁山相对六十里不断汉江水流其间乃入金牛益昌路也寰宇记在汉中郡西县西南隋开皇中置以入蜀路险号曰百牢闗一云置在百牢谷一作索○晋书尚书令卫瓘与尚书郎索靖俱善草书时人号为一台二妙白帖诸曹郎称为仙郎故曰仙曹


武夷山

只得流霞酒一杯。空中箫鼓几时回。武夷洞里生毛竹。老尽曽孙更不来。

△方舆胜览武夷山道书谓第十六洞天旧有神降此自称武夷君又列仙传云籛铿炼丹之所也铿二子长曰武次曰夷因以名山朱文公序曰武夷之名著于汉世祀以干鱼不知果何神也一统志山在建寕府崇安县南三十里抱朴子项曼卿修道山中自言至天上游紫府遇仙人与流霞一杯饮之辄不饥渴一作当方舆胜览毛竹洞在西溪上流去武夷山百余里徧生毛竹每节出一干其巨细与根等陆羽武夷山记武夷君于八月十五日山上置幔亭化虹桥通上下大乡人宴饮曰汝等皆吾之曽孙也


一片

一片琼英价动天。连城十二昔虚传。良工巧费真为累。楮叶成来不直钱。

△诗尚之以琼英乎而说文琼赤玉礼记玉气若白虹天也当作五史记赵得楚和氏璧秦王请以十五城易之韩非子宋人刻玉为楮叶三年而成杂之楮叶不辨列子曰使天地三年而成一叶物之有叶者鲜矣


寄成都髙苗二从事

红莲幕下紫棃新。命断湘南病渴人。今日问君能寄否。二江风水接天津。

△原注时二公从事商隐座主所南史王俭用庾杲之为卫将军萧勔与俭书曰庾景行泛緑水依芙蓉何其丽也时人以俭府为莲花池蜀都赋紫梨津润杨慎曰紫梨选注不言其状按蜀有梨树花以秋日其花红色唐李遵有进紫梨表可证义山时在桂管水经注成都县有二江双流郡下故扬子云蜀都赋两江珥其前也华阳国志李冰为蜀守壅江作堋穿郫江捡江别支流双过郡下以行舟船溉田万顷寰宇记今谓外江内江尔雅注箕斗之间天汉之津梁


郑州献从叔舎人褎

蓬岛烟霞阆苑钟。三官笺奏附金龙。茅君奕世仙曹贵。许掾全家道气浓。
绛简尚参黄纸案。丹炉犹用紫泥封。不知他日华阳洞。许上经楼第几重。

△会昌中讨刘稹褎为郑州刺史本集有为舎人绛郡公上李相公诸启可证真诰有上圣之徳命终受三官书为地下主者一千年乃转三官之五帝又曰二天宫立一官六天凡立为三官三官如今刑名之职主诸考谪常以真仙司命兼总御之注消魔经云岱宗又有左火官右水官及女官亦名三官并主考罚又曰受用金龙玉鱼此不可阙道源注东斋记道家有金龙玉简学士院撰文具一岁中斋醮投于名山洞府金龙以铜制玉简以阶石制之茅蒙茅盈茅固茅衷事见前道源注神仙传许翙字道翔小名玉斧郡举上计掾主簿父穆长史为上清佐卿掾居方隅山洞石坛上焚香礼拜因而不起明旦视之如生真诰曰从张镇南受衣解法又许逊许迈事见前道源注绛简即赤章也凡仙经朱书亦曰绛简沈约与陶弘景书方当名书绛简身游阙冯鉴续事始贞观十年诏用黄麻纸写诏勅文髙宗上元二年勅曰制勅施行既为永式比用白纸各有虫蠧自今尚书颁下诸州县并用黄麻纸真诰紫微夫人诗庆云纒丹炉王绩游北山赋拭丹炉而调石髓紫泥注见上巻○唐制舎人掌丝纶故用黄纸紫泥事注见上巻道源注神仙感遇传陶贞白就兴世馆孙先生咨禀经法行道要拜表解职入茅山登嵒告静自称华阳隐居书疏亦以此代名然勅命饷赉常为烦剧乃造三层楼栖止身居其上弟子居中接宾于其下令一小竖传授而已


西南行却寄相送者

百里阴云覆雪泥。行人只在雪云西。明朝惊破还乡梦。定是陈仓碧野鸡。


四皓庙

羽翼殊勲弃若遗。皇天有运我无时。庙前便接山门路。不长青松长紫芝。

△道源注庙在商县商雒山羽翼语见汉书


题白石莲花寄楚公
白石莲花谁所共。六时长捧佛前灯。空庭苔藓饶霜露。时梦西山老病僧。
大海龙宫无限地。诸天雁塔几多层。漫夸鹙子真罗汉。不会牛车是上乗。

△道源注续髙僧传楚南闽人也俗姓张氏投开元寺昙蔼师落发后谒黄檗山禅师问答虽多机宜顿了武宗废教深窜山谷大中间裴公休出抚宛陵请黄檗出山南随侍焉昭宗闻其道化赐鹿皮衣五事卒年七十着般若经品颂偈一巻破邪论一巻行于世道源注凿白石为莲花台捧灯佛前法华经文殊师利坐千叶莲花从大海娑竭罗龙宫自然涌出住虚空中诣灵鹫山道源注佛书有三界诸天自欲界以上皆曰诸天西域记昔有比丘见羣雁飞翔思曰若得此雁可充饮食忽有一雁投下自殒佛谓比丘曰此雁王也不可食之乃瘗而立墖道源注法华经舍利弗此云鹙子连母为名以其取湼盘一日之价故不知有上乗亦非真阿罗汉佛为授记乃知真是佛子得佛法分法华经长者以牛车羊车鹿车立门外引诸子出离火宅释迦成道记注羊车喻声闻乗鹿车喻縁觉乗牛车喻菩萨乗俱以运载为义前二乗方便施设惟大白牛车是实引重致逺不遗一物传灯録若顿悟自心即佛依此而修者是上乗禅


安定城楼

迢递髙城百尺楼。緑杨枝外尽汀洲。贾生年少虚垂泪。王粲春来更逺游。
永忆江湖归白髪。欲回天地入扁舟。不知腐鼠成滋味。猜意鸳雏竟未休。

△唐书泾州保定郡属闗内道本安定郡至徳元载更名○按史太和九年十月王茂元为泾原节度使义山时往来其幕故有是诗一作上一作涕魏志王粲字仲宣山阳髙平人献帝西迁徙居长安后之荆州依刘表庄子鸱得腐鼠鹓雏过之仰而视之曰吓


隋宫守岁

消息东郊木帝回。宫中行乐有新梅。沈香甲煎为庭燎。玉液琼苏作寿杯。
遥望露盘疑是月。逺闻鼍鼓欲惊雷。昭阳第一倾城客。不踏金莲不肯来。

△月令立春之日亲率公卿诸侯大夫以迎春于东郊又曰孟春之月其帝太皥注太皥以木徳王去声法苑珠林广志甲香出南方范晔和香方曰甲前煎栈香是也纪闻贞观初天下乂安时属除夜太宗延萧后同观灯问曰隋主如何后曰隋主每除夜殿前诸院设火山数十尽沉香木根每一山焚沉香数车火光暗则以甲煎沃之焰起数丈香闻数里一夜之间用沉香二百余乗甲煎过二百石山海经峚山丹水出焉其中多白玉是有玉膏黄帝是食是飨汉武内传上药有风实云子玉液金浆陶潜诗白玉炼素液南岳夫人传设琼酥緑酒金觞四奏李斯书树灵鼍之鼓注以鼍皮为鼓也


利州江潭作

神剑飞来不易销。碧潭珍重驻兰桡。自携明月移灯疾。欲就行云散锦遥。
河伯轩窗通贝阙。水宫帷箔巻氷绡。此时燕脯无人寄。雨满空城蕙叶雕。

△原注感孕金轮所○唐书利州义成郡属山南西道按武后自册为金轮皇帝父士彟为利州都督生后袁天纲见之大惊曰当为天下主也见谭宾録道源注用延平剑化龙事楚词紫贝阙兮珠宫用鲛人织绡事梁四公记杰公使罗子春赉烧燕五百枚入洞穴至龙宫以献龙女龙女食之大嘉子春乗龙载珠还国道源注南部新书龙嗜烧燕肉食燕肉人不可渡海


即目

地寛人已迥。人更迥于楼。细意经春物。伤酲属暮愁。
望赊殊易断。恨久欲难收。大埶真无利。多情岂自由。
空园兼树废。败港拥花流。书去青枫驿。鸿归杜若洲。
单栖应分定。辞疾索谁忧。更替林鸦恨。惊频去不休。

△方舆胜览青枫浦在潭州浏阳县杜甫有青枫驿诗楚词采芳洲兮杜若


相思

相思树上合欢枝。紫凤青鸾共羽仪。肠断秦台吹管客。日西春尽到来迟。

△搜神记宋康王舎人韩凭娶妻何氏美王夺之凭怨自杀何氏乃阴腐其衣从王登台遂投台左右揽其衣不得而死遗书于带曰愿得与凭合王弗聴使里人埋之冡相望也宿昔之间有梓生于二冡旬日盈抱屈体相就根交于下枝错于上又有鸳鸯雌雄各一恒栖树上交颈悲鸣宋人哀之号其木曰相思树列仙传萧史者秦穆公时人善吹箫能致孔雀白鹤穆公女弄玉好之公妻焉凤止其屋为作凤台博雅箫大者二十四管无底小者十六管有底


茂陵

汉家天马出蒲梢。苜蓿榴花遍近郊。内苑只知含凤觜。属车无复挿鸡翘。
玉桃偷得怜方朔。金屋修成贮阿娇。谁料苏卿老归国。茂陵松柏雨萧萧。

△汉书武帝葬茂陵注在长安西北八十里史记武帝伐大宛得千里马名曰蒲梢作天马之歌汉书大宛马嗜苜蓿上遣使者持千金请宛马采苜蓿归种之离宫尔雅翼苜蓿似灰藋秋后结实黒房累累如穄米可为饭亦可酿酒陆机与弟书张蹇为汉使西域十八年得涂林安石榴一作衔十洲记仙家煮凤喙麟角作胶名为续弦胶能连属弓弩断弦仙传拾遗武帝幸华林苑射虎兕弩弦断以灵胶续之武士数人对引不脱后汉舆服志大驾属车八十一乗法驾属车三十六乗蔡邕独断鸾旗编羽毛列系幢旁民或谓之鸡翘西王母传王母七夕降武帝宫中命侍女取桃玉盘盛七枚四以与帝三自食之汉武故事东郡献短人曰巨灵指东方朔谓上曰王母种桃三千年一着子此儿不良三过偷之矣杨慎曰本是瑶池宴罢留王母俗作玉桃偷得怜方朔直似小儿语耳愚按汉武内传王母降承华之宫严车欲去帝叩头殷勤乃留若瑶池西宴自是穆王事如何可合徧捡宋本俱无之不可以语出用修而不核其实一作妆汉武故事帝为胶东王时长公主问曰儿欲得妇否曰欲得指女阿娇好否笑曰若得阿娇当以金屋贮之汉书苏武字子卿武帝天汉元年使匈奴至昭帝始元六年还始以强壮出及还鬓髪尽白帝以武为典属国按史武宗好游猎及武戏亲受道士赵归真法箓又深宠王才人欲立为后此诗全是托讽


镜槛

镜槛芙蓉入。香台翡翠过。拨弦惊火凤。交扇拂天鹅。
隐忍阳城笑。喧传郢市歌。仙眉琼作叶。佛髻钿为螺。
五里无因雾。三秋只见河。月中供药剰。海上得绡多。
玉集胡沙割。犀留圣水磨。斜门穿戏蝶。小阁锁飞蛾。
骑襜侵韀卷。车帷约幰鈋。传书两行雁。取酒一封駞。
桥迥凉风压。沟横夕照和。待乌燕太子。驻马魏东阿。
想象铺芳褥。依稀解醉罗。散时帘隔露。卧后幕生波。
梯稳从攀桂。弓调任射莎。岂能抛断梦。听鼓事朝珂。

△镜槛水槛也水光如镜故曰镜槛或曰北齐后主于宫中起镜殿宝殿又髙宗时武后作镜殿四壁皆安镜为白画秘戏之须镜槛当是镜殿中栏槛耳拾遗记石虎舂杂宝异香为屑使数百人于楼上吹散之名曰芳尘台春秋元命苞火离为凤唐会要贞观中有裴神符者玅解琵琶作胜蛮奴火凤倾杯乐三曲声度清美太宗深爱之道源注通志汉阳府产天鹅以天鹅羽为扇也注见上巻郢歌注别见楞严经世尊从肉髻中涌出百宝光法苑珠林如来申髪以尺量长一丈三尺五寸放已右旋还成蠡文蠡即螺王勃释迦像碑髻衔龙髪顶秀螺纹仙传拾遗张楷好道术居华山谷中能为五里雾学其术者填门如市故曰雾市天河也用姮娥窃药奔月事见上巻乐府白兔长跪虾蟇丸奉上陛下一玉柈北梦琐言唐朱建章为幽州司马往渤海遇水仙遗以鲛绡轴之如箸夏天展之一室凛然尔雅翼鲛今之沙鱼大而长喙如锯者名胡沙小而麄者名白沙说文鲛鱼皮可饰刀孔丛子秦王得西戎利刀割玉如割木抱朴子通天犀能杀毒水经注圣水出上谷郡西南圣水谷旧唐书宝厯二年亳州言出圣水饮之者愈疾昌艳切将先切韵会说文襜衣蔽前又襜褕谓帷襜以蔽前后一曰禅襦郭璞云今之蔽膝也韀马鞁具通作帴晋张方传乱军入宫割流苏武帐以为马帴吾禾切○道源注苍颉篇帛张车上曰幰龙龛手镜鈋去角也刓方为圆也汉书大月氏国出一封槖駞注脊上有一封髙也如封土然今俗呼为犎一作斜注见上巻洛神赋税驾乎蘅皋秣驷乎芝田酉阳杂爼月中有桂髙五百丈道源注北史后周豆卢宁悬莎草去百步射之


送郑大台文南觐

黎辟滩声五月寒。南风无处附平安。君怀一匹胡威绢。争拭酬恩泪得干。

△旧唐书郑畋字台文年十八登进士第以书判授渭南尉直史馆未行父亚出为桂管都防御经略使畋随侍左右按北梦琐言载畋生于桂州小字桂儿时监军西门思恭诏征赴阙亚饯于北郊以畋托之考旧史及义山此诗乃知其谬当作壁宋之问下桂江县黎壁诗吼沬跳急浪合流环峻滩道源注夷白堂便览南雄府保昌县有九滩黎壁乃其二晋阳秋胡威少有志尚厉操清白父质为荆州威自京都省之告归质赐绢一匹威跪曰大人清髙不审于何得此绢质曰是我俸禄之余故以为汝粮耳


风

迥拂来鸿急。斜催别燕髙。已寒休惨淡。更逺尚呼号。
楚色分卤塞。夷音接下牢。归舟天外有。一为戒波涛。

△沈约咏风送归鸿于碣石庾肩吾风诗湘川燕起余荆州记郡西沂江六十里南岸有山名荆门北岸有山名虎牙二山楚西塞元和郡国志下牢镇在夷陵县西二十八里隋于此置峡州贞观九年移于步阐垒其旧城因置镇


洞庭鱼

洞庭鱼可拾。不假更垂罾。闹若雨前蚁。多于秋后蝇。
岂思鳞作簟。仍计腹为灯。浩荡天池路。翱翔欲化鹏。

△杜阳杂编咸通末上迎佛骨入内道场设龙鳞之席史记始皇冡中以人鱼膏为灯见庄子


天涯

春日在天涯。天涯日又斜。莺啼如有泪。为湿最髙花。


喜舎弟羲叟及第上礼部魏公

国以斯文重。公仍内署来。风标森太华。星象逼中台。
朝满迁莺侣。门多吐凤才。宁同鲁司冦。惟铸一颜回。

△本集樊南甲集序仲弟圣仆羲叟特善古文举会昌中进士为第一旧唐书大中元年二月礼部侍郎魏扶奏臣所放进士三十三人其封彦卿等三人以父兄见居重位不令中选诏翰林学士韦琮重考覆唐诗纪事大中初扶知礼闱入贡院题诗云梧桐叶落满庭阴销闭朱门试院深曽是当年辛苦地不将今日负前心榜出无名子削为五言诗以讥之李羲叟义山弟也是岁登第义山因上魏公诗云云一作相山海经太华之山削成而四方髙五千仞汉书上台司命为太尉中台司中为司徒下台司禄为司空刘宾客嘉话録今谓登第为迁莺葢本毛诗伐木丁丁鸟鸣嘤嘤出自幽谷迁于乔木然并无莺字顷试早莺求友及莺出谷诗别无证据岂非误欤愚按唐人阳桢诗轩树已迁莺苏味道诗迁莺远听闻后来遂承袭用之西京杂记扬雄着太玄经梦吐白凤皇集于玄上顷而灭纪事作只扬子或曰人可铸欤曰孔子铸颜回矣


哀筝

延颈全同鹤。柔肠素怯猿。湘波无限泪。蜀魄有余寃。
轻幰长无道。哀筝不出门。何由问香炷。翠幕自黄昏。

△格物论猿性急而肠狭哀鸣则肠俱断而死籍田赋微风生于轻幰兮


自南山北归经分水岭

水急愁无地。山深故有云。那通极目望。又作断肠分。
郑驿来虽及。燕台哭不闻。犹余遗意在。许刻镇南勲。

△南山终南山也水经注汉中记曰嶓冡以东水皆东流嶓冡以西水皆西流故俗以嶓冡为分水岭通志分水岭在汉中府略阳县东南八十里岭下水分东西流一作声误汉书郑当时尝置驿马长安诸郊请谢宾客夜以继日寰宇记燕昭王金台在易州易县东南三十里又有西金台俗呼此为东金台又有小金台在县东南十五里即郭隗台也哭不闻言死者不闻其哭晋书杜预为镇南将军都督荆州诸军事预平呉后刻二碑纪绩一立万山之上一沉万山下潭中曰焉知此后不为陵谷乎按史开成初令狐楚为山南节度使卒于镇山南治汉中题云北归分水岭而诗有燕台哭不闻之句知必为令狐楚作也义山尝为楚撰志文故末曰许刻镇南勲史云楚没前一日自草遗表召从事李商隐助成之可证彭阳没时义山正在其幕也


旧顿

东人望幸久咨嗟。四海于今是一家。犹锁平时旧行殿。尽无宫户有宫鸦。

△増韵顿宿食处也天子行幸住宿处亦曰顿唐书禄山反帝西出令御史大夫魏方进为置顿


代董秀才却扇

莫将画扇出帷来。遮掩春山滞上才。若道团圆似明月。此中须放桂花开。

△通鉴中宗戏窦从一以老乳母王氏嫁之令从一诵却扇诗数首注唐人成昏之夕有催妆诗却扇诗何游看新妇诗如何花烛夜轻扇掩红妆注见上巻


有感
非闗宋玉有微辞。却是襄王梦觉迟。一自髙唐赋成后。楚天云雨尽堪疑。

△宋玉好色赋登徒子短宋玉曰玉为人体貌闲丽口多微辞


骊山有感

骊岫飞泉泛暖香。九龙呵护玉莲房。平明每幸长生殿。不从金舆惟寿王。

△寰宇记骊山在昭应县东南二里即蓝田山也温汤在山下唐实録玄宗生日源干曜张说上表曰陛下二气含神九龙浴圣按骊山温汤东有龙湫杜甫诗初闻龙用壮劈石摧林丘中夜窟宅改移因风雨秋是也津阳门诗注骊山华清宫内除供奉两汤外更有汤十六所长汤每赐诸嫔御其修广与诸汤不侔甃以文瑶密石中央有玉莲花捧汤泉喷以成池又缝缀锦绣为鳬雁寘于水中上时泛钑镂小舟以嬉游焉明皇杂録上于华清宫新广一汤制度弘丽安禄山以白玉石为鱼龙鳬雁仍为石梁及石莲花以献雕镌巧妙殆非人工上大悦命陈于汤中仍以石梁横亘汤上而莲花纔出水际汤上而莲花纔出水际长安志天宝六载改温泉为华清宫殿曰九龙以待上浴曰飞霜以奉御寝曰长生以备斋祀其它楼观殿阁不可胜纪长恨歌七月七日长生殿夜半无人私语时恨赋丧金舆及玉乗唐书寿王瑁母武惠妃频字不育及瑁生寕王请养邸中名为已子故封比诸王最厚又曰惠妃薨后宫无当意者或言寿王妃杨氏之美上见而悦之乃令妃自以已意乞为女官号太真更为寿王娶郎将韦昭训女潜纳太真于宫中不朞岁宠遇如惠妃○末语与薛王沉醉寿王醒同意


别智玄法师

云鬓无端怨别离。十年移易住山期。东西南北皆垂泪。却是杨朱真本师。

△道源注智玄当作知玄佛祖通纪太和元年诏沙门知玄入殿问道赐号悟达国师玄五岁能吟诗出家为沙弥十四讲经李商隐赠以诗云十四沙弥解讲经似师年纪止携缾沙弥说法沙门听不在年髙在性灵佛祖通载文宗癸丑十月帝召法师知玄与道士于麟徳殿论道稽古略匡宗大徳讳知玄姓陈氏咸通四年制署号悟达国师总教门事帝幸安国寺赐师沉香宝座僖宗中和二年幸蜀召师赴行在后辞还九龙山师三学洞贯名葢一时世称陈菩萨


赠孙绮新及第

长乐遥听上苑钟。彩衣称庆桂香浓。陆机始拟夸文赋。不觉云间有士龙。

△汉书髙祖五年后九月徙诸侯于闗中治长乐宫汉旧仪上林苑离宫七十所皆容千乗万骑西京赋上林禁苑跨谷弥阜东至鼎湖斜界细柳臧荣绪晋书陆机妙解情理心识文体故作文赋杜甫诗陆机二十作文赋世说陆云与荀隐会于张华坐云抗手曰云间陆士龙


代秘书赠弘文馆诸校书

清切曹司近玉除。比来秋兴复何如。崇文馆里丹霜后。无限红梨忆校书。

△唐六典秘书省监一人少监二人丞一人秘书郎四人武徳初置修文馆武徳末改为弘文馆校书郎二人一作飞杜氏通典唐置崇贤馆属左春坊后避皇太子讳改为崇文馆其学士例与弘文馆同


乱石

虎踞龙蹲纵复横。星光渐减雨痕生。不须并碍东西路。哭杀厨头阮步兵。

△晋书阮籍闻步兵厨人善酿有贮酒三百斛乃求为步兵校尉○末二语途穷之悲


日日

日日春光鬬日光。山城斜路杏花香。几时心绪浑无事。得及游丝百尺长。


过楚宫

巫峡迢迢旧楚宫。至今云雨暗丹枫。微生尽恋人间乐。只有襄王忆梦中。


龙池

龙池赐酒敞云屏。羯鼓声髙众乐停。夜半宴归宫漏永。薛王沉醉寿王醒。

△雍録明皇为诸王时故宅在京城东南角隆庆坊宅有井井溢成池中宗时数有云龙之祥后引龙首堰水注池池面益广即龙池也开元二年七月以宅为宫是为兴庆宫南卓羯鼓録羯鼔出外夷以戎羯之鼔故曰羯鼓其声促急破空透逺特异众乐明皇极爱之尝聴琴未终遽止之曰速令花奴持羯鼓来为我解秽容斋续笔唐岐薛诸王俱薨于开元中而太真以天宝二载方入宫此篇与元稹连昌宫词百官队仗避岐薛俱失之愚按史云睿宗六年王徳妃生业初王赵降封中山王进王薛开元二十二年薨子琄嗣此诗与微之词岂俱指嗣王哉昔之作者微文刺讥不必一一核实


泪

永巷长年怨绮罗。离情终日思风波。湘江竹上痕无限。岘首碑前洒几多。
人去紫台秋入塞。兵残楚帐夜闻歌。朝来灞水桥边问。未抵青袍送玉珂。

△晋书羊佑卒百姓于岘山建碑望其碑者莫不流涕恨赋紫台稍逺闗山无极注紫台犹紫宫也杜甫咏明妃诗一去紫台连朔漠汉书项羽夜闻汉军皆楚歌乃惊起饮帐中悲歌慷慨泣下数行灞桥注见前古诗青袍似春草


十字水期韦潘侍御同年不至时韦寓居水次故郭汾宁宅

伊水溅溅相背流。朱栏画阁几人游。漆灯夜照真无数。蜡炬晨炊竟未休。
顾我有怀同大梦。期君不至更沉忧。西园碧树今谁主。与近髙窗卧听秋。

△道源注王廷珪诗十字水中分岛屿数重花外见楼台水经伊水出南阳县蔓渠山东北至洛阳县南入洛李贺诗鬼灯如漆照松花晋书石崇以蜡代薪曹植诗清夜游西园燕城赋旋渊碧树注玉树也


流莺

流莺漂荡复参差。渡陌临流不自持。巧啭岂能无本意。良辰未必有佳期。
风朝露夜阴晴里。万户千门开闭时。曽苦伤春不忍听。凤城何处有花枝。


出闗宿盘豆馆对丛芦有感

芦叶梢梢夏景深。邮亭蹔欲洒尘襟。昔年曽是江南客。此日初为闗外心。
思子台边风自急。玉娘湖上月应沉。清声不逺行人去。一世荒城伴夜砧。

△闗潼闗也道源注甘棠志盘豆馆在湖城县西二十里昔汉武帝过此父老以牙豆盘献因名焉汉戾太子传上怜太子无辜乃作思子宫为归来望思之台于湖师古曰台在今湖城县西阌乡东玉娘湖无考或曰嵩山记登封县有玉女台汉武帝见二玉女于此因名玉娘湖或在其侧


和韩録事送宫人入道

星使追还不自由。双童捧上緑琼辀。九枝灯下朝金殿。三素云中侍玉楼。
凤女颠狂成久别。月娥孀独好同游。当时若爱韩公子。埋骨成灰恨未休。

△张籍王建戴叔伦元稹于鹄项斯皆有作后汉李合传和帝遣使者二人到益部合曰有二使星入蜀分埜晋天文志流星天使也诗诂车前横木上勾衡者谓之辀亦曰辕九枝灯注见上巻道源注金根经黄金紫殿青要帝君居之真诰真人行则扶华晨葢乗三素之云萟苑雌黄修真入道秘言立春日清朝北望有紫緑白云为三元君三素飞云也三元君是日乗八轮之舆上诣天帝唐试进士以立春日望三素云飞出此月娥谓月中姮娥韩公子未详或曰韩非为韩之诸公子借以况韩録事也


即目

小鼎煎茶面曲池。白须道士竹间棋。何人书破蒲葵扇。记着南塘移树时。

△广雅栟榈椶也玉篇一名蒲葵晋阳秋谢安乡人有罢中宿县诣安安问归资答曰惟有五万蒲葵扇又以非时安乃取其中者执之士庶竞慕价十倍又曰王羲之见老姥持十许六角扇卖之因书其扇各五字老姥初有愠色羲之谓曰但云王右军书字索百钱姥从之人竞买之

李义山诗集注巻二上



●李义山诗集注巻二下
呉江朱鹤龄撰


圣女祠

杳蔼逢仙迹。苍茫滞客途。何年归碧落。此路向皇都。
消息期青雀。逢迎异紫姑。肠回楚国梦。心断汉宫巫。
从骑裁寒竹。行车荫白榆。星娥一去后。月姊更来无。
寡鹄迷苍壑。羁凰怨翠梧。惟应碧桃下。方朔是狂夫。

△注见上巻一作霭注见上巻荆楚岁时记正月望日其夕迎紫姑神以卜异苑紫姑本人家妾为大妇所逐正月十五日感激而死故世人作其形于厕以迎之卜云子胥不在曹夫已行小姑可出子胥婿也曹夫姑也用神女事汉郊祀志上郡有巫病而鬼神下之上召置祠之甘泉用费长房骑竹杖事见上巻古诗天上何所有厯厯种白榆星娥谓织女月姊注见上巻英华作鹤鹄鹤古通用列女传陶婴夫死守义作歌曰悲夫黄鹄之早歌兮七年不双瑞应图雄曰凤雌曰凰羁凰即覊雌也东方朔偷桃事见前


七月二十九日崇让宅燕作

露如微霰下前池。月过回塘万竹悲。浮世本来多聚散。红蕖何事亦离披。
悠扬归梦惟灯见。濩落生涯独酒知。岂到白头长只尔。嵩阳松雪有心期。


赠从兄阆之

怅望人间万事违。私书幽梦约忘机。荻花村里鱼标在。石藓庭中鹿迹微。
幽径定携僧共入。寒塘好与月相依。城中猘犬憎兰佩。莫损幽芳久不归。

△道源注鱼标以白水板为之挿于水际投饵其下鱼争聚焉渔人以笼罩罩之吉器切左传国狗之瘈无不噬也杜预注瘈狂犬也今名猘犬李贺诗嗾犬唁唁相索索舐掌偏宜佩兰客


呉宫

龙槛沉沉水殿清。禁门深揜断人声。呉王宴罢满宫醉。日暮水漂花出城。


常娥

云母屏风烛影深。长河渐落晓星沉。常娥应悔偷灵药。碧海青天夜夜心。

△云母屏注见上巻


残花

残花啼露莫留春。尖髪谁非怨别人。若但揜闗劳独梦。宝钗何日不生尘。


天津西望
虏马崩腾忽一狂。翠华无不到东方。天津西望肠真断。满眼秋波出苑墙。

△元和郡国志天津桥在河南县北四里隋大业元年造用大船连以铁锁南北夹起四楼唐贞观中更令石工絫方石为脚


西亭

此夜西亭月正圆。疎帘相伴宿风烟。梧桐莫更翻清露。孤鹤从来不得眠。


忆住一师

无事经年别逺公。帝城钟晓忆西峰。炉烟消尽寒灯晦。童子开门雪满松。

△髙僧传慧逺本姓贾氏雁门楼烦人因秦乱来游于晋居庐阜三十余年化兼道俗


昨夜

不辞鶗鴂妬年芳。但惜流尘暗烛房。昨夜西池凉露满。桂花吹断月中香。

△刘铄诗堂上流尘生


海客

海客乗槎上紫氛。星娥罢织一相闻。只应不惮牵牛妬。聊用支机石赠君。

△刘桢诗奋翅凌紫氛集林昔有人寻河源见妇人浣纱问之曰此天河也乃与一石而归问严君平君平曰此织女支机之石


初食笋呈座中

嫩箨香苞初出林。于陵论价重如金。皇都陆海应无数。忍剪凌云一寸心。

△齐乗于陵在长山县二十五里即陈仲子所居汉书秦地有鄠杜竹林南山檀妬号陆海


早起

风露澹清晨。帘间独起人。莺花啼又笑。毕竟是谁春。


寄蜀客

君到临卭问酒垆。近来还有长卿无。金徽却是无情物。不许文君忆故夫。


行至金牛驿寄兴元渤海尚书

楼上春云水底天。五云章色破巴笺。诸生个个王恭柳。从事人人庾杲莲。
六曲屏风江雨急。九枝灯檠夜珠圆。深惭走马金牛路。骤和陈王白玉篇。

△元和郡国志梁州金牛县武徳二年置取五丁力士石牛出金为名唐书兴元元年升汉中郡为兴元府山南西道治焉渤海尚书以义山所作状考之乃髙元裕也元裕会昌中为京兆尹大中初为刑部尚书但新旧史本传及除官制辞并云出为山南东道节度使非兴元也岂元裕自山南西道改东道而史失书乎俟再详道源注唐书韦陟使侍妾掌五采笺裁答授意陟惟署名自谓所书陟字若五朶云杜甫诗巴笺染翰光晋书王恭美姿仪人目之曰濯濯如春月柳注见前六曲屏注见上巻去声王筠灯檠诗百花曜九枝白玉篇今子建集不载疑逸


深树见一颗樱桃尚在

髙桃留晚实。寻得小庭南。矮堕緑云髻。欹危红玉簪。
惜堪充凤食。痛已被莺含。越鸟夸香荔。齐名亦未甘。

△古今注堕马髻今无复作者倭堕髻一云堕马之余形也古乐府头上倭堕髻


细雨

帷飘白玉堂。簟巻碧牙床。楚女当时意。萧萧髪彩凉。


歌舞

遏云歌响清。回雪舞腰轻。只要君流盻。君倾国自倾。

△列子薛谭学讴于秦青一日辞归青饯于郊衢抚节悲歌声振林木响遏行云


海上

石桥东望海连天。徐福空来不得仙。直遣麻姑与搔背。可能留命待桑田。

△始皇石桥事见上巻仙传拾遗徐福字君房秦始皇时闻东海中祖洲上有不死之草生琼田中一名养神芝始皇乃遣福及童男女各三千人乗楼船入海寻祖洲不返列仙传麻姑降蔡经家经见麻姑手似鸟爪心言背大痒时得此爪以爬背当佳也王方平知经心言使人牵经鞭之曰麻姑神人也汝何忽谓其爪可爬背乎但见鞭着经背亦不见有人持鞭者方平告经曰吾鞭不可妄得也桑田注见上巻


魏侯第东北楼堂郢叔言别聊用书所见成篇

暗楼连夜阁。不拟为黄昏。未必断别泪。何曽妨梦魂。
疑穿花逶迤。渐近火温黁。海底翻无水。仙家却有邨。
锁香金屈戍。带酒玉昆仑。羽白风交扇。冰清月映盆。
旧欢尘自积。新岁电犹奔。霞绮空留段。云峰不带根。
念君千里舸。江草漏灯痕。

△说文逶迤衺去貌奴昆切○皮日休桃花赋或温黁而可熏或矮媠而莫持道源注梁简文诗织成屏风金屈戍李贺诗屈戍铜铺销阿甄辍耕録今人家户设铰名曰环钮即古金铺之遗意北方谓之屈戍摭异记物之异者有龙脑香昆仑子记事珠宇文卓方执昆仑玉盏听左丞檀超髙谈不觉堕地按唐人小说多名奴子为昆仑玉昆仑乃玉刻人形作器玩耳一作印谢眺诗余霞散成绮云根注见上巻


白云夫旧居

平生误识白云夫。再到仙檐忆酒垆。墙外万株人絶迹。夕阳惟照欲栖乌。


同学彭道士参寥

莫羡仙家有上真。仙家暂谪亦千春。月中桂树髙多少。试问西河斫树人。

△真诰列羽服之上真酉阳杂爼月中桂髙五百丈下有一人常研之树创随合人姓呉名刚西河人学仙有过谪令伐树


到秋

扇风淅沥簟流离。万里南云滞所思。守到清秋还寂寞。叶丹苔碧闭门时。

△簟竹席流离簟文也鲁灵光殿赋流离烂漫济曰皆光色貌陆机赋指南云以寄钦


华师

孤鹤不睡云无心。衲衣笻杖来西林。院门昼锁回廊静。秋日当阶柿叶阴。

△西林注见上巻


华岳下题西王母庙

神仙有分岂闗情。八马虚随落日行。莫恨名姬中夜没。君王犹自不长生。

△谓穆王八骏穆天子传天子游于河济盛君献女王为盛姬筑台砌之以玉天子西征至玄池之上乃奏乐三日终是日乐池盛姬亡天子嫔姬于榖丘之庙于乐池之南郡国志濮州璧玉台穆天子为盛姬所造也今旁地犹多珉石白居易李夫人诗君不见穆王三日哭重璧台前伤盛姬
按唐书武宗王才人善歌舞状纎颀颇类帝每畋苑中才人必从袍而骑佼服光侈观者莫知孰为帝也帝惑方士说欲饵药长生后寖不豫才人独忧之及大渐才人悉取所常贮散遗宫中审帝已崩即日经幄下义山此诗岂有感其事而发欤


过华清内廐门

华清别馆闭黄昏。碧草悠悠内廐门。自是明时不巡幸。至今青海有龙孙。

△青海马龙种也注详上巻


乐游原

万树鸣蝉隔岸虹。乐游原上有西风。羲和自趁虞泉宿。不放斜阳更向东。

△注见上巻一作是广雅日御曰羲和淮南子日薄于虞泉是谓黄昏


赠荷花

世间花叶不相伦。花入金盆叶作尘。惟有緑荷红菡萏。巻舒开合任天真。
此荷此叶常相映。翠减红衰愁杀人。


丹丘

青女丁宁结夜霜。羲和辛苦送朝阳。丹丘万里无消息。几对梧桐忆凤凰。

△楚词仍羽人于丹丘兮留不死之旧乡拾遗记丹丘千年一烧至圣之君以为大瑞


房君珊瑚散

不见姮娥影。清秋守月轮。月中闲杵臼。桂子捣成尘。

△道源注陈藏器本草珊瑚生石嵓下刺刻之汁流如血以金投之为丸名金浆以玉投之为玉髓久服长生箧中方治七八歳小儿眼有麸翳未坚不可妄傅药宜点珊瑚散细研如粉每日少少点之三日立愈一作常南部新书杭州灵隐山多桂寺僧云是月中种也至今中秋夜往往有子坠


小桃园

竟日小桃园。休寒亦未暄。坐莺当酒重。送客出墙繁。
啼久艶粉薄。舞多香雪翻。犹怜未圆月。先出照黄昏。


嘲樱桃

朱实鸟含尽。青楼人未归。南园无限树。独自叶如帏。

△陆机诗密叶成翠幄


和张秀才落花有感

晴暖感余芳。红苞杂绛房。落时犹自舞。扫后更闻香。
梦罢收罗荐。仙归勅玉箱。回肠九回后。犹有剰回肠。

△罗荐注见上巻汉武内传武帝葬茂陵冡中先有一玉箱一玉杖是西胡康渠王所献真诰侍女皆青绫衣捧赤玉箱二枚青带束络之一作久非


代越公房妓嘲徐公主

笑啼俱不敢。几欲是吞声。遽遣离琴怨。都由半镜明。
应防啼与笑。微露浅深情。

△古今诗话陈太子舎人徐徳言尚乐昌公主陈政衰徳言谓主曰以君之才容国亡必入豪家倘情縁未断犹期再见乃破一镜人执其半约他日以正月望日卖于都市及陈亡主果归杨素徳言访于都市有苍头卖半镜者大髙其价徳言引至旅邸言其故出半镜以合之仍题诗曰镜与人俱去镜归人未归无复姮娥影空留明月辉主得诗悲泣不食素知之召徳言至还其妻因命主赋诗口占曰今日何迁次新官对旧官笑啼俱不敢方信作人难


代贵公主

芳条得意红。飘落忽西东。分逐春风去。风回得故丛。
明朝金井露。始看忆春风。


凤

万里峰峦归路迷。未判容彩借山鸡。新春定有将雏乐。阿阁华池两处栖。

△南越志曽城县多鵕〈左义右鸟〉鵕〈左义右鸟〉山鸡也光色鲜明五彩炫耀○言彩凤非山鸡之比晋书乐志呉歌杂曲一曰凤将雏帝王世纪黄帝时凤皇巢于阿阁韩诗外传齐景公出弋昭华之池


昭肃皇帝挽歌辞三首

九县怀雄武。三灵仰睿文。周王传叔父。汉后重神君。
玉律朝惊露。金茎夜切云。笳箫凄欲断。无复咏横汾。

玉塞惊宵析。金桥罢举烽。始巢阿阁凤。旋驾鼎湖龙。
门咽通神鼓。楼凝警夜钟。小臣观吉从。犹误欲东封。

莫验昭华管。虚传甲帐神。海迷求药使。雪隔献桃人。
桂寝青云断。松扉白露新。万方同象鸟。举恸满秋尘。

△唐书武宗会昌六年崩谥至道昭肃孝皇帝葬端陵后汉书九县飙回三灵注见前唐书武宗讳瀍始封颍王开成五年立为皇太弟废太子成美为陈王汉郊祀志上求神君舎之上林中〈脱一字〉氏馆神君者长陵女子以乳死见神于先后宛若宛若祠之其室及上即位置祠内中闻其言不见其人云按通鉴昌三年筑望仙观于禁中五年又筑望仙台于南郊故用此事后汉律厯志候气之法殿中用玉律十二惟二至乃候灵台用竹律六寸金茎注见上巻楚词冠切云之崔嵬汉武秋风词泛楼船兮济汾河横中流兮扬素波出塞从玉门闗故曰玉塞王勃赋金山之断鹤玉塞之惊鸿唐书会昌三年正月河东节度使刘沔大破回鹘于杀胡山迎太和公主以归故曰惊宵析按此语谓平刘稹之叛义山李卫公集序天井雄闗金桥故地跨揺河北倚胁山东适有军书果闻戎捷可证金桥在上党呉融有金桥感事诗即此地也鼔吹注乃云洛阳桥名大误乐志凡天神之类皆以雷鼓地祗之类皆以灵鼔人鬼之类皆以路鼓用景阳钟事陈后主诗愿上东封书○尚书大传尧致舜天下赠以昭华之玉西京杂记髙祖初入咸阳宫周行府库有玉笛长二尺三寸二十六孔吹之则见车马山林隐鳞相次吹息亦不复见铭曰昭华之管甲帐注见上巻史记始皇使徐市等入海求诸仙人及不死之药汉书武帝遣方士入海求蓬莱安期生之属而事化丹砂诸药齐为黄金拾遗记西王母进穆王嵰州甜雪嵰州去玉门二千里地多寒雪献桃注见前汉书上令长安作飞亷桂馆使公孙卿持节设具而候神人符子尧曰余坐华殿之上森然而松生于楝立棂扉之内霏然而云生于牖帝王世纪舜苍梧下有羣象尝为之耕水经注禹崩于会稽因之有鸟来为之耘春抜其根秋啄其秽一作净


梓州罢吟寄同舎

不拣花朝与雪朝。五年从事霍嫖姚。君縁接座交珠履。我为分行近翠翘。
楚雨含情皆有托。漳濵卧病竟无憀。长吟逺下燕台去。惟有衣香染未销。

△汉书霍去病为嫖姚校尉按师古音嫖频妙反姚羊召反服虔音飘揺后人多从之史记楚春申君上客三千人皆蹑珠履翠翘注见上巻


无题二首

凤尾香罗薄几重。碧文圆顶夜深缝。扇裁月魄羞难掩。车走雷声语未通。
曽是寂寥金烬暗。断无消息石榴红。斑骓只系垂杨岸。何处西南任好风。

重帏深下莫愁堂。卧后清宵细细长。神女生涯原是梦。小姑居处本无郎。
风波不信菱枝弱。月露谁教桂叶香。直道相思了无益。未妨惆怅是清狂。

△班媫妤诗裁为合欢扇团团似明月乐府团扇郎歌憔悴无复理羞与郎相见长门赋雷隐隐而响起兮声象君之车音徐彦伯诗玉盘红泪滴金烬彩光圆道源注梁元帝乌栖曲芙蓉为带石榴裙斑骓注见上巻原注古诗有小姑无郎之句○古乐府青溪小姑曲开门白水侧近桥梁小姑所居独处无郎呉均续齐谐记会稽赵文韶宋元嘉为东宫扶侍廨在青溪中桥秋夜步月忽有青衣诣门相问须臾女郎至年可十八九许容色絶妙顾青衣取箜篌鼔之留连宴寝将旦别去以金簪遗文韶明日于青溪庙中得之乃知昨所见青溪神女也刘敬叔异苑青溪小姑蒋子文第三妹也杨烱少姨庙碑虞帝二妃湘水之波澜未歇蒋侯三妹青溪之轨迹可寻


病中早访招国李十将军遇挈家游曲江

十顷平波溢岸清。病来惟梦此中行。相如未是真消渴。犹放沱江过锦城。

△汉书沱水在蜀郡郫县西东入大江其一在汶江县西南东入江


昨日

昨日紫姑神去也。今朝青鸟使来賖。未容言语还分散。少得团圆足怨嗟。
二八月轮蟾影破。十三弦柱雁行斜。平明钟后更何事。笑倚墙边梅树花。

△鲍照玩月诗三五二八时千里与君同急就篇注筝瑟类也本十二弦今则十三通典弦柱拟十二月十三则闰月也


樱桃花下

流莺舞蝶两相欺。不取花芳正结时。他日未开今日谢。嘉辰长短是参差。


故驿迎吊故桂府常侍有感

饥乌翻树晚鸡啼。泣过秋原没马泥。二纪征南恩与旧。此时丹旐玉山西。

△按旧唐书大中元年二月以给事中郑亚为御史中丞桂管防御观察使二年正月以李徳裕坐累责授循州刺史未几卒此云常侍或后来赠官丹旐铭旌也王褒送葬诗丹旐书空位玉山即蓝田山


槿花

风露凄凄秋景繁。可怜荣落在朝昏。未央宫里三千女。但保红颜莫保恩。

△汉武故事上起光明宫发燕赵美女三千人充之建章未央长乐三宫皆辇道相属


暮秋独游曲江

荷叶生时春恨生。荷叶枯时秋恨成。深知身在情长在。怅望江头江水声。


任弘农尉献州刺史乞假还京

黄昏封印点刑徒。愧负荆山入座隅。却羡卞和双刖足。一生无复没阶趋。

△唐书弘农县属虢州贞观八年徙州治弘农本传调补弘农尉以活狱忤观察使孙简将罢去此诗当在是时作按地志荆山非一处此乃弘农郡之荆山也注详上巻因荆山而用卞和事其实卞和泣玉乃楚之荆山古人用事不甚泥


赠勾芒神

佳期不定春期賖。春物夭阏兴咨嗟。愿得勾芒索青女。不教容易损年华。

△月令注少皥氏子重为木官曰勾芒疏云木初生而有芒角也


无愁果有愁曲北齐歌

东有青龙西白虎。中含福星包世度。玉壶渭水笑清潭。凿天不到牵牛处。
骐驎踏云天马狞。牛山撼碎珊瑚声。秋娥点滴不成泪。十二玉楼无故钉。
推烟唾月抛千里。十番红桐一行死。白杨别屋鬼迷人。空留暗记如蚕纸。
日暮西风牵短丝。血凝血散今谁是。

△无愁注见上巻曲名縁起未详礼记行前朱雀而后玄武左青龙而右白虎道源注云笈七籖包括世度璇玑照明渭水本清玉壶纳之开凿天荒无所不至特不及河汉耳一作麒麟山海经马成之山有兽焉状如白犬而黒头见人则飞名曰天马括地志牛山在临淄县南十里即齐景公所游僧齐已诗昔年曽梦涉蓬瀛惟闻撼动瑚声按史齐文宣造三台穷极靡侈故以十二玉楼拟之去声音杭道源注酉阳杂爼南中桐花有深红色者陈藏器本草白杨北土极多人种墟墓间树大皮白道源注何延之兰亭记羲之游山阴兰亭修禊挥毫制序兴乐而书用蚕茧纸鼠须笔遒媚劲健絶代更无短丝鬓丝也李贺诗寒緑幽风生短丝推烟唾月以下言人已离物已死萧萧白杨徒记其人于蚕纸耳血凝血散生死相乗是果不能无愁也义山集中此等诗全学李长吉


房中曲

蔷薇泣幽素。翠带花钱小。娇郎痴若云。抱日西帘晓。
枕是龙宫石。割得秋波色。玉簟失柔肤。但见蒙罗碧。
忆得前年春。未语含悲辛。归来已不见。锦瑟长于人。
今日涧底松。明日山头檗。愁到天池翻。相看不相识。

△刘子春花含日似笑秋露叶如泣玉堂闲话息壤记云禹堙洪水至荆州见有海眼泛溢无垠禹乃镌石造龙之宫室寘于穴中以塞其水脉李贺诗一双瞳人剪秋水李白诗拂拭青玉簟蒙罗是蒙彼绉絺之蒙祖咏诗碧罗蒙天阁说文檗黄木也味苦古乐府黄檗向春生苦心随日长又曰髙山种芙蓉复经黄檗坞一作地


齐梁晴云

缓逐烟波起。如妬柳绵飘。故临飞阁度。欲入迥陂销。
萦歌怜画扇。敞景弄柔条。更奈天南位。牛渚宿残宵。

△道源注效齐梁体赋晴云也一作耐牛渚牵牛渚也


效徐陵体赠更衣

密帐真珠络。温帏翡翠装。楚腰知便宠。宫眉正斗强。
结带悬栀子。绣领刺鸳鸯。轻寒衣省夜。金斗熨沉香。

△道源注杜阳杂编同昌公主堂中设连珠之帐外国传斯条国王作白珠交结帐招魂翡帏翠帱饰髙堂些本草栀子花六出甚芬香俗说即西域薝卜花也梁徐悱妻刘氏诗同心何处恨栀子最闗人汉书广川王厺姬为厺刺方领绣晋灼曰今之妇人直领也绣为方领上刺作黼黻文费〈上日下永〉捣衣诗方绣领间斜


又效江南曲

郎船安两桨。侬舸动双桡。扫黛开宫额。裁裙约楚腰。
乖期方积思。临酒欲拌娇。莫以采菱唱。欲羡秦台箫。

△古今乐録梁武帝改西曲制江南上云乐十四曲江南弄七曲乐府莫愁乐艇子打两桨方言南楚江湖船大谓之舸楫谓之挠飞燕外传为薄眉号逺山黛烟花记炀帝日给宫人螺子黛五斛○江南弄七曲五曰采菱


月夜重寄宋华阳姊妹

偷桃窃药事难兼。十二城中锁彩蟾。应共三英同夜赏。玉楼仍是水精帘。

△偷桃方朔事窃药嫦娥事俱见上巻王勃启叶□三英尚隔黄衣之梦宋之问明河篇水精帘外转逶迤


访人不遇留别馆

卿卿不惜锁窗春。去作长楸走马身。闲倚绣帘吹柳絮。日髙深院断无人。

△世说王安丰妇常卿安丰曰怜卿爱卿是以卿卿曹植诗走马长楸间


雨中长乐水馆送赵十五滂不及

碧云东去雨云西。苑路髙髙驿路低。秋水緑芜终尽分。夫君太骋锦障泥。

△锦障泥注见上巻


汴上送李郢之苏州

人髙诗苦滞夷门。万里梁王有旧园。烟幌自应怜白纻。月楼谁伴咏黄昏。
露桃涂颊依苔井。风柳夸腰住水村。苏小小坟今在否。紫兰香径与招魂。

△唐书李郢字楚望大中进士第为侍御史九国志郢长安人唐末避乱岭表有集一巻史记侯嬴年七十家贫为大梁夷门监西京杂记梁孝王好宫室苑囿之乐筑兔园园有雁池池间有鹤洲鳬渚○宋书乐志白苎舞词有巾袍之言纻本呉地所出宜是呉舞也唐六典江南道常湖等州贡白纻北史卢士深妻崔氏有才学春日以桃花靧儿面作靧面辞梁简文帝桃花诗飞花入露井柳腰注见上巻乐府广题苏小小钱塘名娼也南齐时人呉地记嘉兴县前有晋妓苏小小墓按唐志嘉兴县属苏州此故及之


赠郑谠处士

浪迹江湖白髪新。浮云一片是吾身。寒归山观随碁局。暖入汀洲逐钓轮。
越桂留烹张翰鲙。蜀姜供煮陆机莼。相逢一笑怜疎放。他日扁舟有故人。

△维摩经是身如浮云须臾变灭一作棊一作纶○江赋或挥轮于悬碕善曰轮钓轮也南越有桂林故曰越桂吕氏春秋和之美者阳朴之姜招揺之桂越骆之菌晋书张翰见秋风起思呉中莼羮鲈鱼鲙遂命驾而归道源注搜神记左慈少有神道尝在曹公座公曰今日髙会所少者松江鲈鱼为鲙慈求铜盘贮水钓于盘中引一鲈鱼出公曰今既得鲈恨无蜀中姜耳慈曰亦可得也公恐其近路买因曰吾有使至蜀买锦可勅使増市二端须臾还得生姜歳余使还果増二端问之曰某月某日见人于肆下以公勅故増耳世说陆机诣王武子武子前置数斛羊酪指以示陆曰卿江东何以敌此陆曰有千里莼羮但未下盐豉耳


复至裴明府所居

伊人卜筑自幽深。桂巷杉篱不可寻。柱上雕虫对书字。槽中秣马仰听琴。
求之流辈岂易得。行矣闗山方独吟。賖取松醪一斗酒。与君相伴洒烦襟。

△扬子雕虫篆刻壮夫不为说文序六曰鸟虫书所以书旛信也白帖虫书即蝌蚪书荀子伯牙鼔琴而六马仰秣


览古

莫恃金汤忽太平。草间霜露古今情。空糊赪壤真何益。欲举黄旗竟未成。
长乐瓦飞随水逝。景阳钟堕失天明。回头一吊箕山客。始信逃尧不为名。

△芜城赋糊赪壤以飞文注糊粘也赪壤赤土也以粘和之饰壁故曰飞文呉志孙权传陈纪曰旧说黄旗紫葢运在东南哀江南赋昔之虎踞龙蟠加以黄旗紫气莫不随狐兔而窟穴与风尘而殄瘁道源注南史宋废帝景和元年以东府城为未央宫以石头城为长乐宫景阳钟见前


子初郊墅

看山对酒君思我。听鼓离城我访君。腊雪已添墙下水。斋钟不散槛前云。
阴移竹柏浓还淡。歌杂渔樵断更闻。亦拟村南买烟舎。子孙相约事耕耘。


汉南书事

西师万众几时回。哀痛天书近已裁。文吏何曽重刀笔。将军犹自舞轮台。
几时拓土成王道。从古穷兵是祸胎。陛下好生千万寿。玉楼长御白云杯。

△通鉴大中三年二月吐蕃秦原安乐三州及石门等七闗来降诏泾原灵武凤翔邠寕振武皆出兵应援又募百姓垦辟三州七闗土田将吏营田者官给牛及种粮其山南剑南没蕃州县亦令收复四年秋八月发诸道兵讨党项连年无功戍馈不已上颇厌用兵此诗乃作于其时也汉书赞萧何曹参皆起秦刀笔吏汉西域传自炖煌西至盐泽往往起亭而轮台渠犁皆有田卒数百人置使者校尉领护以给使外国者轮台在车师国西北千余里渠犁在轮台东北乐府射乌辞陛下寿万年臣为二千石


当句有对

密迩平阳接上兰。秦楼鸳瓦汉宫盘。池光不定花光乱。日气初涵露气干。
但觉游蜂饶舞蝶。岂知孤凤忆离鸾。三星自转三山逺。紫府程遥碧落寛。

△道源注三辅黄图有平阳封宫又汉书平阳侯曹寿尚帝姊号平阳主李适诗歌舞平阳第园亭沁水林西京赋正垒壁乎上兰师古曰上兰观名在上林中徐陵诗欲知迷下蔡先将过上兰邺中记邺都铜雀台皆鸳鸯瓦梁昭明太子诗日丽鸳鸯瓦诗三星在天注心星也昏见东方三神山在海上紫府碧落注俱见上巻


井络

井络天彭一掌中。漫夸天设剑为峰。阵图东聚燕江口。边柝西悬雪岭松。
堪叹故君成杜宇。可能先主是真龙。将来为报奸雄辈。莫向金牛访旧踪。

△河图括地象岷山之精上为井络帝以建昌神以会福水经注李氷为蜀守见氐道县有天彭山两峯相对其形如阙谓之天彭门亦曰天彭阙旧唐书剑州剑门县界大剑山即梁山也其北三十里有小剑山元和郡国志其山峭壁千丈下瞰絶涧作飞阁以通行旅晋书初诸葛亮造八阵图于鱼复平沙上累石为八行相去二文桓温见之曰此常山蛇势也荆州图副永安宫南一里渚下平碛上有孔明八阵图聚细石为之各髙五丈广十围厯然碁布纵横相当中间相去九尺正中间南北巷悉方广五尺凡六十四聚或为人散乱及为夏水所没冬时水退依然如故寰宇记八阵图有奉节县西南七里燕江无考必夔字之讹点画相近耳雪岭注见上巻一作笑注见上巻呉志周瑜曰刘备非久为人用者恐蛟龙得云雨终非池中物也十三州志秦惠王未知蜀道乃刻石五头置金于尾下言此天牛能粪金蜀人信之令五丁共引牛成道致之成都秦因使张仪伐之通志金牛峡在汉中府沔县西一百七十里


写意

燕雁迢迢隔上林。髙秋望断正长吟。人间路有潼江险。天外山惟玉垒深。
日向花间留返照。云从城上结层阴。三年已制思乡泪。更入新年恐不禁。

△水经注驰水出五妇候亦曰潼水南径梓潼县自县西径涪城东又南入涪水元和郡国志梓州射洪县有梓潼水与涪江合流玉垒注见上巻


随师东

东征日调万黄金。几竭中原买斗心。军令未闻诛马谡。捷书惟是报孙歆。
但须鸑鷟巢阿阁。岂假鸱鸮在泮林。可惜前朝玄莵郡。积骸成莽阵云深。

△通鉴太和元年李同捷盗据沧景诏乌重胤王智兴康志睦史宪诚李载义李听张璠各率本道兵讨之二年九月命诸军进讨王庭凑十月宪诚及同捷战于平原屡败之载义又败之于长芦柳公济败庭凑于新乐又败之于博野刘从谏又败之于昭庆时诸军讨同捷久未成功每有小胜则虚张首虏以邀厚赏朝廷竭力奉之馈运不给沧州丧乱之后骸骨蔽地城空野旷户口什无三四详诗中语正此时事也蜀志建兴六年诸葛亮出军向祁山抜马谡统大众在前与魏将张合战于街亭为合所破亮退军还汉中谡下狱死原注平呉之役上言得歆首呉平歆尚在○王隐晋书杜预伐呉军入乐乡至都督孙歆帐下生将歆诣预王叡先列得歆头而预生送歆洛中大笑诗翩彼飞鸮集于泮林汉书武帝元封四年以朝鲜地置乐浪玄莵真番临屯四郡昭帝罢真番筑辽东玄莵城按隋焬帝大业中频年用兵髙丽末二语葢举往事以讽也


宋玉
何事荆台百万家。惟教宋玉擅才华。楚辞已不饶唐勒。风赋何曽让景差。
落日渚宫供观阁。开年云梦送烟花。可怜庾信寻荒径。犹得三朝托后车。

△家语楚王将游荆台司马子期谏方舆胜览荆台在监利县西三十里土洲之南宋玉讽赋楚襄王时宋玉休归唐勒谗之于王又风赋楚襄王游于兰台之宫宋玉景差侍道源注荆楚故事襄王与唐勒景差宋玉游云梦之台王令各赋大言唐勒景差赋不如王意宋玉赋曰方地为舆圆天为葢弯弓挂扶桑长剑倚天外王于是喜赐以云梦之田左传王使子西为商公沿汉沂江将入郢王在渚宫注小洲曰渚郡县志渚宫楚别宫也一统志在江陵故城东南梁元帝即位渚宫即此沈约与徐勉书开年以来病増虑切渚宫故事庾信因侯景之乱自建康遁归江陵居宋玉故宅北史信先事梁简文帝后奔江陵元帝除御史中丞聘西魏遂留长安累迁仪同三司周孝闵帝践阼迁骠骑大将军三朝谓梁魏周也


韩同年新居饯韩西迎家室戏赠

籍籍西征万户侯。新縁贵壻起朱楼。一名我漫居先甲。千骑君翻在上头。
云路招邀回彩凤。天河迢逓笑牵牛。南朝禁脔无人近。瘦尽琼枝咏四愁。

△韩同年即韩畏之易先甲三日唐书诸进士试时务策五条帖一大经经策全得者为甲第乐府东方千余骑夫壻居上头晋书孝武帝为晋陵公主求壻谓王珣曰如谢混便足袁崧欲以女妻混珣曰卿莫近禁脔元帝初渡江公私交窘得〈狂。去王加屯〉以为美项上一脔尤佳辄以荐帝呼为禁脔或云肢一作有离骚折琼枝以继佩张衡有四愁诗


奉和太原公送前杨秀才戴兼招杨正字戎

潼闗地接古弘农。万里髙飞雁与鸿。桂树一枝当白日。芸香三代继清风。
仙舟尚惜乖双美。彩服何由得尽同。谁惮士龙多笑疾。美髭终类晋司空。

△太原公王茂元也唐六典正字掌校雠典籍刋正文字雍録潼闗在华州华阴县东北二十九里闗西一里有潼水因名汉书弘农郡武帝元鼎四年置二杨必兄弟故云此语送戴此语招戎后汉书李膺与郭泰同舟而济众宾望之以为神仙晋书呉平二陆入洛机初诣张华华问云何在机曰云有笑疾未敢自见俄而云至华为人多姿制又好帛纒须云见而大笑不能自已华封广武侯进中书监拜司空


池边
玉管葭灰细细吹。流莺上下燕参差。日西千遶池边树。忆把枯条撼雪时。

△后汉书候气之法竹为管葭莩为灰为室三重布缇缦木为案内庳外髙加律其上以葭莩灰抑其内端按厯候之气至灰飞殿中用玉律十二


贾生

宣室求贤访逐臣。贾生才调更无伦。可怜夜半虚前席。不问苍生问鬼神。


送王十三校书分司

多少分曹掌秘文。洛阳花雪梦随君。定知何逊縁聫句。每到城东忆范云。

△何范聫句注见上巻


寄恼韩同年时韩住萧洞二首

帘外辛夷定已开。开时莫放艶阳回。年华若到经风雨。便是胡僧话劫灰。
龙山晴雪凤楼霞。洞里迷人有几家。我为伤春心自醉。不劳君劝石榴花。

△本草辛夷花正二月间开初发如笔北人呼为木笔其花最早南人呼为迎春注见上巻扶南传顿逊国有安石榴取其汁停杯中数日成美酒梁简文帝诗蠡杯石榴酒


谒山

从来系日乏长蝇。水去云回恨不胜。欲就麻姑买沧海。一杯春露冷如冰。

△李白诗安得长绳系白日麻姑注见上巻


钧天

上帝钧天会众灵。昔人因梦到青冥。伶伦吹裂孤生竹。却为知音不得听。

△用赵简子事见上巻周礼孤竹之管注孤竹竹特生者古诗冉冉孤生竹结根太山阿


失猿

祝融南去万重云。清啸无因更一闻。莫遣碧江通箭道。不教肠断忆同羣。

△长沙记衡山七十二峯最大者五芙蓉紫葢石廪天柱祝融而祝融为最髙


戏题友人壁

花径逶迤柳巷深。小阑亭午啭春禽。相如解作长门赋。却用文君取酒金。

△长门赋序武帝陈皇后得幸颇妬别居长门宫愁闷悲思闻司马相如工为文奉黄金百斤为相如文君取酒相如为文以悟主上皇后复得幸


假日

素琴弦断酒缾空。倚坐欹眠日已中。谁向刘灵天幕内。更当陶令北窗风。

△楚词聊假日日以偷乐兮一作伶刘伶酒徳颂幕天席地纵意所如陶潜传夏日髙卧北窗之下清风飒至自谓羲皇上人


寄逺
姮娥捣药无时已。玉女投壶未肯休。何日桑田俱变了。不教伊水向东流。

△神异经东王公与玉女投壶枭而脱误不接者天为之笑开口流光今电是也


王昭君

毛延寿画欲通神。忍为黄金不顾人。马上琵琶行万里。汉宫长有隔生春。

△西京杂记元帝时后宫既多使画工图形按图召幸之宫人多赂画工独昭君不肯匈奴来朝求美人为阏氏上以昭君行召见貌为后宫第一帝悔之而名籍已去不复更人乃穷按其事画工毛延寿等同日弃市石崇明君词序昔公主嫁乌孙令琵琶马上作乐以慰其道路之思其送明君亦必尔也


旧将军

云台髙议正纷纷。谁定当时荡冦勲。日暮灞陵原上猎。李将军是故将军。

△后汉书显宗图画建武中二十八将于南宫云台江淹赋髙议云台之上汉书李广屏居蓝田南山射猎尝夜从人田间饮还至亭灞陵尉醉呵止广广骑曰故李将军尉曰今将军尚不得夜行何故也


曼倩辞

十八年来堕世间。瑶池归梦碧桃间。如何汉殿穿针夜。又向窗中觑阿环。

△汉书东方朔字曼倩平原猒次人东方朔别传朔谓同舎郎曰天下人无能知朔知朔者惟太王公耳朔卒后武帝召太王公问之曰尔知东方朔乎公曰不知公何所能曰颇善星厯帝问诸星具在否曰具在独不见岁星十八年今复见耳帝叹曰东方朔在朕旁十八年而不知是岁星哉惨然不乐穿针事见上巻一作前博物志七月七日夜七刻王母降于九华殿王母索七桃以五枚与帝母食二枚惟母与帝对坐其从者皆不得进时东方朔窃从殿南厢朱鸟牖中窥母母顾之谓帝曰此窥牖小儿尝三来盗我桃汉武内传七月七日西王母降于宫中遣侍女郭密香与上元夫人相问须臾上元夫人遣问云阿环再拜


所居

窗下寻书细。溪边坐石平。水风醒酒病。霜日曝衣轻。
鸡黍随人设。蒲鱼得地生。前贤无不谓。容易即遗名。


髙松

髙松出众木。伴我向天涯。客散初晴候。僧来不语时。
有风传雅韵。无雪试幽姿。上药终相待。他年访伏龟。

△嵩山记嵩髙山有大松树或百岁或千歳其精变为青牛为伏龟采食其实得长年


访秋

酒薄吹还醒。楼危望已穷。江皋当落日。帆席见归风。
烟带龙潭白。霞分鸟道红。殷勤报秋意。只是有丹枫。


昭州

桂水春犹早。昭川日正西。虎当官道鬬。猿上驿楼啼。
绳烂金沙井。松干乳洞梯。乡音殊可骇。仍有醉如泥。

△唐书昭州平乐郡属岭南道楚词桂水兮潺湲水经注桂水出桂阳县北界山北径南平县而东北流右锺水故应劭曰桂水出桂阳东北入湘英华作州通志昭潭在平乐府城东二里下有十六滩英华作路道源注方舆胜览金沙井在平乐府治东方舆胜览乳洞在兴安县西南洞有三上曰飞霞中曰驻云下曰喷雷下洞泉流石壁间田垄沟塍如凿中洞有三石柱及石室石床左盘至上洞行八十步得平地有五色石横亘其上然平乐恭城皆出锺乳葢洞亦非一大率昭潭多有之英华作吁


哭刘司户蕡

路有论寃谪。言皆在中兴。空闻迁贾谊。不待相孙弘。
江阔惟回首。天髙但抚膺。去年相送地。春雪满黄陵。

△汉书公孙弘对贤良策武帝擢第一后为相封平津侯水经注湖水西流径二妃庙南世谓之黄陵庙方舆胜览庙在潭州湘阴县北九十里


裴明府居止

爱君茅屋下。向晚水溶溶。试墨书新竹。张琴和古松。
坐来闻好鸟。归去度疎钟。明日还相见。桥南贳酒醲。


陆发荆南始至商洛

昔去真无奈。今还岂自知。青辞木奴橘。紫见地仙芝。
四海秋风阔。千嵓暮景迟。向来忧际会。犹有五湖期。

△水经注龙阳县泛洲长二十里呉丹阳太守李衡植橘于其上临死勅其子曰吾汜洲木奴千头不责衣食有绢千匹道源注酉阳杂爼凡学道三十年不倦天下金翅鸟衔芝至罗门山生石芝得地仙


陈后宫

玄武开新苑。龙舟燕幸频。渚莲参法驾。沙鸟犯勾陈。
寿献金茎露。歌翻玉树尘。夜来江令醉。别诏宿临春。

△玄武湖注见上巻应劭汉官仪天子法驾所乗曰金根车星经勾陈六星为六宫亦主六军晋天文志勾陈六星在紫宫中勾陈后宫也王者法勾陈设环列陈书后主作新曲有玉树后庭花临春阁注见上巻


乐游原

春梦乱不记。春原登已重。青门弄烟柳。紫阁舞云松。
拂砚轻冰散。开樽緑酎浓。无悰托诗遣。吟罢更无悰。

△三辅黄图长安城东出南头第一门曰覇城门或曰青门张礼游城南记圭峯紫阁在终南山四皓祠之西圭峯下有草堂寺紫阁之阴即渼陂音宙一作酒汉书广陵王歌曰出入无悰为乐亟韦昭曰悰乐也


赠子直花下

池光忽隐墙。花气乱侵房。屏縁蝶留粉。窗油蜂印黄。
官书惟小吏。侍史从清郎。并马更吟去。寻思有底忙。

△唐书令狐绹字子直倪甸切唐书诸部郎有令史书令史杜氏通典汉尚书郎给侍史一人女侍史二人


小园独酌

柳带谁能结。花房未肯开。空余双蝶舞。竟絶一人来。
半展龙须席。轻斟玛瑙杯。年年春不定。虚信岁前梅。

△山海经贾超之山其草多龙修郭璞曰龙须也生石穴中而倒垂可以为席郑缉之东阳记仙姥嵓下不生蔓草尽出龙须唐书秦州丹州俱土贡龙须席一作马洛阳伽蓝记元琛酒器有玛瑙盌


思归

固有楼堪倚。能无酒可倾。岭云春沮洳。江月夜晴明。
鱼乱书何托。猿哀梦易惊。旧居连上苑。时节正迁莺。


献寄旧府开封公

幕府三年逺。春秋一字褒。书论秦逐客。赋续楚离骚。
地理南溟阔。天文北极髙。酬恩抚身世。未觉胜鸿毛。

△按开封公即令狐楚也楚镇汴州义山从为巡官时义山尚未第一作里


向晩

当风横去幰。临水巻空帷。北土秋千罢。南朝祓禊归。
花情羞脉脉。柳意怅微微。莫叹佳期晚。佳期自古稀。

△古今艺术图秋千绳戏北方山戎以习轻趫


春游

桥峻斑骓疾。川长白鸟髙。烟轻惟润柳。风滥欲吹桃。
徙倚三层阁。摩挲七宝刀。庾郎年最少。青草妬春袍。

△古琅琊王歌词新买五尺刀悬着中梁柱一日三摩挲剧于十五女古诗青袍似春草


离席

出宿金樽掩。从公玉帐新。依依向余照。远远隔芳尘。
细草翻惊雁。残花伴醉人。杨朱不用劝。只是更沾巾。

△芳尘注见上巻


俳谐

短顾何由遂。迟光且莫惊。莺能歌子夜。蝶解舞宫城。
柳讶眉双浅。桃猜粉太轻。年华有情状。吾岂怯生平。

△杜诗有俳谐体子夜注见上巻道源注唐六典都城三重外一重名京城内一重名重城又内一重名宫城一作吾敢恡平生


细雨

萧洒傍回汀。依微过短亭。气凉先动竹。点细未开萍。
稍促髙髙燕。微疎的的萤。故园烟草色。仍近五门青。

△郑玄礼记注天子五门皋雉库应路也


商于新开路

六百商于路。﨑岖古共闻。蜂房春欲暮。虎穽日初曛。
路向泉间辨。人从树杪分。更谁开快捷方式。速拟上青云。

△唐书商州上洛郡贞元七年刺史李西华自蓝田至内乡开新道七百余里回山取涂人不病涉行旅便之


题郑大有隐居

结构何峰是。喧闲此地分。石梁髙泻月。樵路细侵云。
偃卧蛟螭室。希夷鸟兽羣。近知西岭上。玉管有时闻。

△原注君居近子晋憇鹤台○子晋好吹笙玉管玉笙也


夜饮

卜夜容衰鬓。开筵属异方。烛分歌扇泪。雨送酒船香。
江海三年客。乾坤百战场。谁能辞酩酊。淹卧剧清漳。

△大业拾遗作小舸子长八尺七艘木人长二尺许乗船行酒每一船一人檠酒杯一人捧酒钵一人撑船二人荡桨遶曲水池随岸而行疾于水饰水饰遶池一匝酒船得三遍每到坐客处即停住擎酒木人于船头伸手酒客取酒饮讫还杯木人受杯回向捧酒钵人取杓斟酒满杯船依式自行李白诗嵇山无贺老却放酒船回


江上
万里风来地。清江北望楼。云通梁苑路。月带楚城秋。
刺字从漫灭。归途尚阻修。前程更烟水。吾道岂淹留。

△典略祢衡自荆州北游许都书一刺怀之漫灭无所适


凉思

客去波平槛。蝉休露满枝。永怀当此节。倚立自移时。
北斗兼春逺。南陵寓使迟。天涯占梦数。疑误有新知。

△旧唐书梁置南陵县武徳七年属池州后属宣州


鸾凤

旧镜鸾何处。衰桐凤不栖。金钱饶孔雀。锦段落山鸡。
王子调清管。天人降紫泥。岂无云路分。相望不应迷。

△道源注南州异物志孔雀自背及尾皆作圆文五色山鸡注见前


李卫公

绛纱弟子音尘絶。鸾镜佳人旧会稀。今日致身歌舞地。木棉花暖鹧鸪飞。

△唐书刘稹平徳裕以功兼守太尉进封卫国公大中初厯贬崖州司户卒○按诗有木棉鹧鸪语葢卫公投窜南荒时作也后汉书马融尝坐髙堂施绛纱帐前授生徒后列女乐呉録交址有木棉树髙大实如酒杯中有棉如絮可作布名曰绁一名毛布罗浮山记木棉正月开花大如芙蓉花落结子杨慎曰即今班枝花鹧鸪注见前


韦蟾

谢家离别正凄凉。少傅临岐赌佩囊。却忆短亭回首处。夜来烟雨满池塘。

△晋书谢玄少好佩紫罗香囊叔父安患之而不欲伤其意因戏赌取而焚之于此遂止


自贶

陶令弃官后。仰眠书屋中。谁将五斗米。拟换北窗风。


蝶

孤蝶小徘徊。翩翾粉翅开。并应伤皎洁。频近雪中来。


夜意

帘垂幕半卷。枕冷被仍香。如何为相忆。魂梦过潇湘。


因书

絶徼南通栈。孤城北枕江。猿声连月槛。鸟影落天窗。
海石分棊子。郫筒当酒缸。生归话辛苦。别夜对凝釭。

△鲁灵光殿赋尔乃悬栋结阿天窗绮疎张载注天窗髙窗也一作锦道源注杜阳杂编日本东三万里有集真岛岛上有凝霞台台上有手谈池池中出玉碁子不由制度自然黒白分明冬温夏冷谓之冷暖玉更产楸玉状如楸木琢之为碁局光洁可鉴华阳风俗録郫县有郫筒池池旁有大竹郫人刳其节倾春酿于筒苞以藕丝蔽以蕉叶信宿香闻于林外然后断之以献俗号郫筒酒


奉寄安国大师兼简子蒙

忆奉莲花座。兼闻贝叶经。岩光分蜡屐。涧响入铜缾。
日下徒推鹤。天涯正对萤。鱼山羡曹植。眷属有文星。

△道源注佛祖通载安国寺赐紫大达法师端甫为左街僧録内供奉裴休撰碑今玄秘塔碑是也愚按安国大师即前知玄法师也髙僧传云知玄与弟子僧録僧彻住上都大安国寺号安国大师又按元氏长庆集有寄卢评事子蒙作疑即此子蒙文殊传世尊之座髙七尺名曰七宝莲花台注见上巻晋书阮孚好蜡屐叹曰未知一生当着几两屐道源注寄归传军持有二若甆瓦者是净用若铜锡者是触用晋书陆云与荀隐素未相识尝会张华座云抗手曰云间陆士龙隐曰日下荀鸣鹤鸣鹤隐字也晋书车胤家贫不尝得油夏月则以练囊盛数十萤火照书读以夜继日焉通典济州东阿有鱼山一名吾山瓠子歌吾山平兮巨野溢是也异苑陈思王植尝登鱼山忽闻嵒岫里有诵经声清遒深亮逺谷流响不觉敛襟祗敬便效而则之今梵唱皆植依拟所造慧皎唱导序陈思王深爱声律属意经音既通般若之瑞响又感鱼山之神制传声则三千有余在契则四十有二晋天文志文昌六星在北斗魁前道源注子蒙必安国俗家眷属故以曹植拟之


闲游

危亭题竹粉。曲沼唤荷花。数日同携酒。平明不在家。
寻幽殊未极。得句总堪夸。强下西楼去。西楼倚暮霞。


县中恼饮席

晚醉题诗赠物华。罢吟还醉忘归家。若无江氏五色笔。争奈河阳一县花。


题李上謩壁

旧着思玄赋。新编杂拟诗。江庭犹近别。山舎得幽期。
嫩割周颙韭。肥烹鲍照葵。饱闻南烛酒。仍及拨醅时。

△文选注张衡为侍中诸常侍皆恶直丑正危衡故作思玄赋以非时俗文选有杂拟诗南史文惠太子问周颙菜食何味最胜颙曰春初早韭秋末晚菘道源注鲍照园葵赋乃羮乃瀹堆鼎盈筐甘旨蒨脆柔滑芬芳一作蜀本草南烛草木叶煮汁浸米蒸作饭谓之青饥或云亦可酿酒饮之延年韵会醅酒未熟者庾信春赋石榴聊泛蒲萄酦醅


江村题壁

沙岸竹森森。维艄听越禽。数家同老寿。一径自阴深。
喜客尝留橘。应官说采金。倾壶真得地。爱日静霜砧。


即日

桂林闻旧说。曽不异炎方。山响匡床语。花飘度腊香。
几时逢雁足。着处断猿肠。独抚青青桂。临城忆雪霜。

△原注宋考功有小长安之句庄子丽姬与王同筐床食刍豢


漫成五章

沈宋裁辞矜变律。王杨落笔得良朋。当时自谓宗师妙。今日惟观对属能。

李杜操持事略齐。三才万象共端倪。集仙殿与金銮殿。可是苍蝇惑曙鸡。

生儿古有孙征虏。嫁女今无王右军。借问琴书终一世。何如旗葢仰三分。

代北偏师衔使节。闗中禆将建行台。不妨常日饶轻薄。且喜临戎用草莱。

郭令素心非黩武。韩公本意在和戎。两都耆旧皆垂泪。临老中原见朔风。

△唐书建安后讫江左诗格屡变至沈约庾信以音韵相婉附属对精密及宋之问沈佺期又加靡丽王勃杨烱卢照邻骆宾王皆以文章齐名时号四杰烱尝曰吾愧在卢前耻居王后唐六典开元十三年召学士张说等宴于集仙殿改名集贤殿唐书杜甫传天宝中进三大礼赋上竒之命待制集贤院召试文章李白传贺知章言于玄宗召见金銮殿论当世事奏颂一篇帝赐食亲为调羮诗匪鸡则鸣苍蝇之声○李沮于贵妃杜抑于时相是皆以苍蝇惑曙鸡也孙权传曹公曰生子当如孙仲谋刘景升儿子〈狂。去王加屯〉犬耳曹公表权为讨虏将军一作全晋书郄鉴使门生求壻于王导导令就东厢徧观子弟王氏诸少咸自矜持惟羲之在东床坦腹卧若不闻鉴曰正此佳壻耶遂以女妻之孙权传黄旗紫葢运在东南郭子仪传干元元年进中书令张仁愿传神龙中为朔方总管筑三受降城于河北景龙二年封韩国公


射鱼曲

思牢弩箭磨青石。绣额蛮渠三虎力。寻潮背日伺泅鳞。贝阙夜移鲸失色。
纎纎粉簳馨香饵。緑鸭回塘养龙水。含冰汉语逺于天。何由回作金盘死。

△始皇本纪徐市等入海求神仙数岁不得乃诈曰蓬莱药可得然常为大鲛鱼所苦故不得至愿请善射与俱见则以连弩射之自琅琊北至荣成山弗见至之罘见巨鱼射杀一鱼遂并海西至平原津而病异物志南方思牢国产竹可砺指甲即今〈簩。去劳加思〉簩竹也韵会此竹皮利可为刀岭表録异皮上有麄涩文以为错子错甲利胜于铁若钝以酸浆洗之杨慎曰今东广新州有此种字又作涩勒老学庵笔记云涩勒竹名竹肤有芒可剉爪是也魏志挹娄在扶余东北千余里弓长四尺如弩括长八寸青石为镞唐书黒水靺鞨居肃慎地亦曰挹娄人劲健善步战其矢石镞长二寸葢楛弩遗法绣额犹云雕题蛮渠南蛮渠魁也诗有力如虎贝阙注见前夜移失色惧为所射也笴同唐书髙丽国有马訾水出靺鞨之白山色若鸭头号鸭緑水遁甲开山图绛北有神龙池帝王厯代养龙之处○言大鱼不可得见于是悬饵箭竹以求之鸭緑养龙之水焉二语未详或曰汉武射蛟因于礼祠与始皇射鱼总之求长生耳宜乎含冰汉语逺在天上何为金盘承露卒不免于死乎此诗亦讽求仙


日髙

镀镮故锦縻轻拖。玉〈簩。去劳加氏〉不动便门锁。水精眠梦是何人。栏药日髙红髲〈髲。去皮加我〉。
飞香上云春欣天。云梯十二门九闗。轻身灭影何可望。粉蛾帖死屏风上。

△○广韵镮指镮也以金镀之曰镀镮真诰欲闻起居金为盟书注谓受此宜用金镮二双黄庭经黄庭为不死之道受者盟以玄云之锦九十尺韵会縻系也袘衣裾也一作筏非道源注黄庭内景经玉〈簩。去劳加氏〉金钥长完坚注道经云善闭者无闗揵不可开按〈簩。去劳加氏〉字字书不载或谓即匙也水精眠梦谓眠梦于水精宫也栏药即药栏说文髲鬄也按〈髲。去皮加我〉字字书亦不载甘泉赋崇丘陵之駊騀兮注駊騀髙大貌髲当亦此意一作哀一作开○招魂君无上天些虎豹九闗啄害下人些言云天之髙门闗之邃非轻身灭影者不能到徒如粉蛾之帖死于屏风耳


宫中曲

云母滤宫月。夜夜白于水。赚得羊车来。低扇遮黄子。
水精不觉冷。自刻鸳鸯翅。蚕缕茜香浓。正朝纒左臂。
巴笺两三幅。满写承恩字。欲得识青天。昨夜苍龙是。

△宫月逗出云母窗如滤漉然晋书武帝掖庭殆将万人并宠者甚众常乗羊车恣其所适宫人取竹叶挿户以盐汁洒地引帝车又南史潘淑妃事同南都赋中黄嗀玉善引博物志石中黄子黄石脂也额黄想用之故曰遮黄子音倩说文茜茅搜也可染绛色道源注茜草染绛丝如长命缕以系臂也汉书薄姬曰昨夜梦苍龙据妾胸上曰此贵征也吾为汝成之遂幸有身生文帝


海上謡

桂水寒于江。玉兔秋冷咽。海底觅仙人。香桃如瘦骨。
紫鸾不肯舞。满翅蓬山雪。借得龙堂寛。晓出揲云髪。
刘郎旧香炷。立见茂陵树。云孙帖帖卧秋烟。上元细字如蚕眠。

△傅玄拟天问月中何有玉兔捣药汉郊祀志自威宣燕昭使人入海求蓬莱方丈瀛洲诸仙人及不死之药皆在焉未至望之如云及到三神山反居水下楚词鱼鳞屋兮龙堂道源注揲集韵作抴说文阅持也诗鬒髪如云汉武内传七月七日燔百和之香以待王母武帝葬茂陵言其死之速尔雅昆孙之子为仍孙仍孙之子为云孙汉武内传帝以上元夫人所授五真图灵光经六甲灵飞十二事自撰集为一巻及诸经图皆奉以黄金之箱封以白玉之函珊瑚为轴紫锦为囊安着柏梁台上数自斋洁朝拜焚香洒扫然后乃执省焉海録碎事书断鲁秋胡翫蚕作蚕书宋之问诗宛转结蚕书○言武帝云孙皆尽此上元蚕书亦安在哉


李夫人三首

一带不结心。两股方安髻。惭愧白茅人。月没教星替。

剰结茱萸枝。多擘秋莲的。独自有波光。彩囊盛不得。

蛮丝系条脱。妍眼和香屑。寿宫不惜铸南人。柔肠早被秋眸割。
清澄有余幽素香。鳏鱼渴凤真珠房。不知瘦骨类氷井。更许夜帘通晓霜。
土花漠漠云茫茫。黄河欲尽天苍苍。

△梁武帝诗腰间双绮带梦为同心结汉书武帝拜栾大为五利将军又刻玉印曰天道将军使衣羽衣立白茅上以示弗臣也按史云李夫人卒齐人少翁以方致夫人天子自帷中望见焉乃拜翁为文成将军夫文成能致夫人之神尚以伪书见杀今复尊信五利是月没而以星替之也此语骤读不解尔雅荷芙蕖其实莲其根藕其中的诗义疏青皮里白子为的招魂娭光眇视目曽波些华山记邓绍八月旦入华山见童子执百彩囊盛柏叶上露如珠满囊绍问之答曰赤松先生取以明目又述征记八月一日作五明囊盛取百草头露洗眼眼明殷芸小说金条脱为臂饰即今钏也眞诰安妃有斵粟金跳脱又蕚緑华赠羊权金玉跳脱各一香屑百和香屑也费〈上日下永〉诗衣熏百和屑鬓挿九枝花汉郊祀志上起幸甘泉病良己大赦置寿宫神君注寿宫奉神之宫也李夫人传夫人少而早卒上怜悯焉图画其形于甘泉宫铸南人无解或南金之讹言不惜以金铸其像也白居易诗双眸剪秋水十指剥春葱释名愁悒不能寐目常鳏鳏然字从鱼鱼目恒不寐谓使方士夜致其神一作漠碧一作苍黄


景阳宫井双桐

秋港菱花干。玉盘明月蚀。血渗两枯心。情多去未得。徒经白门伴。
不见丹山客。未待刻作人。愁多有魂魄。谁将玉盘与。不死翻相误。
天更阔于江。孙枝觅郎主。昔妬邻宫槐。道类双眉敛。今日繁红樱。
抛人占长簟。翠襦不禁绽。留泪啼天眼。寒灰劫尽问方知。石羊不去谁相绊。

△南史隋军克台城张贵妃与后主俱入井隋军出之晋王广命斩之于青溪金陵志景阳井在台城内陈后主与张丽华孔贵嫔投其中以避隋兵旧传栏有石脉以帛拭之作臙脂痕名臙脂井一名辱井在法华寺魏文帝诗双桐生空井枝叶自相加菱花镜注见上巻李白诗小时不识月呼作白玉盘宋书建康宣阳门谓之白门文帝以白门为不祥讳之丹山客凤也言桐枯而凤亦不来汉书武帝以江充治巫蛊遂掘蛊于太子宫得桐木人道源注风俗通梧桐生峄阳山嵒石上采东南孙枝为琴声甚雅祖台之志怪骞保至坛丘坞上北楼宿暮鼓二中有人着黄练单衣白袷将人持炬火上楼保惧止壁中须臾有二婢迎一女子上与白袷人入帐中宿未明白袷人辄先去如是四五宿后向晨白袷人纔去保因入帐中持女子问向去者谁答曰桐郎即道东庙树是至暮鼓二中桐郎来保乃斫取之縳着楼柱明日视之形如人长三尺余槛送诣丞相渡江未半风浪起桐郎得投入水风浪乃息尔雅守宫槐叶昼聂宵炕注槐叶昼日聂合而夜炕布者名曰守宫槐王筠寓直诗霜被守宫槐风惊护门草○列仙传修羊公化石羊汉景帝置之灵台上后去不知所在○言此桐生于宫井故邻宫之槐犹以类颦眉也而妬之今惟见红樱之繁任人携簟其下焉当日深宫之绽衣啼泪者竟安往哉灰劫之余石羊谁绊亦可以极今古兴亡之痛也已


秋日晚思

桐槿日零落。雨余方寂寥。枕寒庄蝶去。窗冷胤萤销。
取适琴将酒。忘名牧与樵。平生有游旧。一一在烟宵。


春宵自遣

地胜遗尘事。身闲念岁华。晚晴风过竹。深夜月当花。
石乱知泉咽。苔荒任径斜。陶然恃琴酒。忘却在山家。


七夕偶题

宝婺揺珠佩。常娥照玉轮。灵归天上匹。巧遗世间人。
花果香千户。笙竽滥四邻。明朝晒犊鼻。方信阮家贫。

△宝婺婺女星也左传注婺女为已嫁之女织女为处女徐陵玉台新咏序金星与婺女争华谢惠连牛女诗云汉有灵匹用乞巧事一作溢一作郎竹林七贤论阮咸好酒而贫旧俗七月七日晒衣诸阮庭中烂然莫非绨锦咸乃竖长竿以大布犊鼻裈曝于庭中曰未能免俗聊复尔尔


灵仙阁晚眺寄郓州韦评事

愚公方住谷。仁者本依山。共誓林泉志。胡为樽爼间。
华莲开菡蓞。荆玉刻孱颜。爽气临周道。岚光入汉闗。
满壶从蚁泛。髙阁已苔斑。想就安车召。宁期负矢还。
潘游全璧散。郭去半舟闲。定笑幽人迹。鸿轩不可攀。

△灵仙阁无考按诗有华莲荆玉周道汉闗等句阁必在陜州境也唐书郓州东平郡属河南道水经注时水又北径杜山北有愚公谷齐桓公时公隐于溪邻人有认其驹者公以与之故谓愚公寰宇记愚公谷在临淄县西二十五里晏子春秋不出樽爼之间而折冲千里之外晏子是也注见上巻一作出尔雅酒有泛齐浮蚁在上洗洗然汉书武帝以安车蒲轮召申公汉书相如为中郎将建节使蜀太守以下郊迎县令负弩矢先驱晋书潘岳与夏侯湛并美姿容行止同舆接茵京师谓之连璧郭泰事见前五君咏交吕既鸿轩攀嵇亦凤举


幽居冬暮

羽翼摧残日。郊园寂寞时。晓鸡惊树雪。寒鹜守氷池。
急景忽云暮。頺年寖已衰。如何匡国分。不与夙心期。


过姚孝子庐偶书

拱木临周道。荒庐积古苔。鱼因感姜出。鹤为吊陶来。
两鬓蓬常乱。双眸血不开。圣朝敦尔类。非独路人哀。

△华阳国志姜诗事母至孝妻龎氏奉顺尤笃姑嗜鱼鲙又不能独食夫妇尝力作供鲙呼邻母共之舎侧忽有涌泉毎旦辄出双鲤鱼常以供母膳晋书陶侃丁母艰在墓下忽有二客来吊不哭而退仪服鲜洁知非常人随而看之但见双鹤飞而冲天


赋得月照冰池

皓月方离海。坚冰正满池。金波双激射。璧彩两参差。
影占徘徊处。光含的皪时。髙低连素色。上下接清规。
顾兔飞难定。潜鱼跃未期。鹊惊俱欲遶。狐听始无疑。
似镜将盈手。如霜恐透肌。独怜游翫意。达晓不知疲。

△金波注见上巻尚书中候甲子冬至日月如悬璧曹植诗明月照髙楼流光正徘徊上林赋的皪江靡梁简文帝诗青山衔月规顾兔注见上巻易卦通验大雪鱼负冰郑玄注负冰上近冰也魏武短歌月明星稀乌鹊南飞遶树三匝无枝可依郭縁生述征记河冰始合要须狐行云此物善听听冰下无水声然后过河枚乗月赋蔽修堞而如镜陆机诗安寝北堂上明月入我牖照之有余辉揽之不盈手李白诗床前明月光疑是地上霜


永乐县所居一草一木无非自栽今春悉已芳茂因书即事一章

手种悲陈事。心期玩物华。柳飞彭泽雪。桃散武陵霞。
枳嫩栖鸾叶。桐香待凤花。绶藤萦弱蔓。袍草展新芽。
学植功虽倍。成蹊迹尚賖。芳年谁共玩。终老邵平瓜。

△唐书永乐县属河中府武徳元年置后汉仇览传枳棘非鸾凤所栖桐花注见前王维诗印绶隔垂藤袍草注见前史记桃李不言下自成蹊汉书邵平秦东陵侯汉为布衣种瓜长安城东


南潭上亭燕集以疾后至因而抒情

马卿聊应召。谢傅巳登山。歌发百花外。乐调深竹间。
鹢舟萦逺岸。鱼钥启重闗。莺蝶如相引。烟萝不暇攀。
佳人启玉齿。上客颔朱颜。肯念沈痾士。俱期倒载还。

△淮南子龙舟鹢首鱼钥注见前昭明太子七契启玉齿而安歌招魂美人既醉朱颜酡些晋山简传儿童歌云日夕倒载归酩酊无所知


寒食行次冷泉驿

驿途仍近节。旅宿倍思家。独夜三更月。空庭一树花。
介山当驿秀。汾水遶闗斜。自怯春寒苦。那堪禁火賖。

△水经注袁崧郡国志曰介休县有介山有绵上聚有之推庙寰宇记介山在汾州灵石县东三十里昔介子推隐于此因名水经汾水出太原汾阳县北管涔山南至汾阴县北西注于河唐书汾州灵石县有阴地闗琴操晋文公出亡子绥割股以啖之文公复国忘其赏子绥作龙蛇之歌而隐文公求之不出乃燔左右木子绥抱木而死文公哀之令人是日不得举火即寒食节也


寄华岳孙逸人

灵岳几千仞。老松逾百寻。攀崖仍蹑壁。噉叶复眠阴。
海上呼三岛。斋中戏五禽。唯应逢阮籍。长啸作鸾音。

△魏方伎传华陀晓养性术名五禽之戏谓虎鹿熊猿鸟也体中不快起作一禽之戏薛道衡诗盘跚五禽戏晋书阮籍尝于苏门山遇孙登与商略终古及栖神导气之术登皆不应籍因长啸而退至半岭闻有声若鸾凤之音响动嵓谷乃登之啸也


戏题赠稷山驿吏王全

绛台驿吏老风尘。耽酒成仙几十春。过客不劳询甲子。惟书亥字与时人。

△原注全为驿吏五十六年人称有道术往来多赠诗章○唐书稷山县属绛州县在州城西五十五里左传晋悼夫人食舆人之城杞者绛县人或年长矣无子而往与于食使之年曰臣生之岁正月甲子朔四百有四十五甲子矣其季于今三之一也吏走问诸朝师旷曰七十三年矣史赵曰亥有二首六身下二如身是其目数也士文伯曰然则二万六千六百有六旬也赵孟石之而谢过焉


和韦潘前辈七月十二日夜泊池州城下先寄上李使君

桂含爽气三秋首。蓂吐中旬二叶新。正是澄江如练处。玄晖应喜见诗人。

△旧唐书池州属江南西道本隋宣城郡之秋浦县武徳四年置池州一作三误帝王世纪尧时蓂荚每月朔生一荚月半生十五荚望后日落一荚月小尽则一荚不落观之以知晦朔谢朓晚登三山诗余霞散成绮澄江净如练李白诗解道澄江净如练令人长忆谢玄晖按玄晖尝为宣城内史池州本宣城郡地故末二语云然


花下醉

寻芳不觉醉流霞。倚树沈眠日已斜。客散酒醒深夜后。更持红烛赏残花。


所居永乐县久旱县宰祈祷得雨因赋诗

甘膏滴滴是精诚。昼夜如丝一尺盈。秪怪闾阎喧鼓吹。邑人同报束长生。

△张协诗密雨如散丝道源注晋书束晳太康中郡大旱晳为邑人请雨三日而雨注众以晳诚感为作歌曰束先生通神明请天三日甘雨零我黍以育我稷以生何以畴之报束长生

李义山诗集注巻二下



●李义山诗集注巻三上
呉江朱鹤龄撰


正月十五夜闻京有灯恨不得观

月色灯光满帝都。香车寳辇隘通衢。身闲不睹中兴盛。羞逐乡人赛紫姑。


赠赵协律晳

俱识孙公与谢公。二年歌哭处还同。已叨邹马声华末。更共刘卢族望通。
南省恩深宾馆在。东山事往妓楼空。不堪岁暮相逢地。我欲西征君又东。

△唐六典隋太常协律郎二人皇朝因之旧唐书王质传质在宣城辟崔珦刘蕡裴夷直赵晳为从事皆一代名流本集有为安平公兖州奏赵晳充观察判官状晋书孙绰字兴公博学善属文除著作佐郎袭爵长乐侯谢公谢安也一作皆邹阳司马相如俱为梁孝王宾客原注愚与赵俱出今吏部相公门下又同为故尚书安平公所知复皆是安平公表侄○刘卢注见中巻陆游笔记唐人本以尚书省在大明宫之南故谓之南省谢安传安常住临安山中每游赏必以妓女从


摇落

摇落伤年日。羇留念逺心。水亭吟断续。月幌梦飞沉。
古木含风久。疎萤怯露深。人闲始遥夜。地迥更清砧。
结爱曾伤晚。端忧复至今。未谙沧海路。何处玉山岑。
滩激黄牛暮。云屯白帝阴。遥知沾洒意。不减欲分襟。

△楚词靓杪秋之遥夜谢庄月赋端忧多暇水经江水又东径黄牛山注下有滩名曰黄牛滩南岸重岭叠起最外髙崖间有石如人负刀牵牛人黑牛黄成就分明行者謡曰朝发黄牛暮宿黄牛言水路纡深回望如一矣宜都记自黄牛滩东入西陵界至峡口一百余里郡国志公孙述据蜀自称白帝号鱼复为白帝城杜甫诗不堪垂老鬓还对欲分襟


滞雨

滞雨长安夜。残灯独客愁。故乡云水地。归梦不宜秋。


偶题二首

小亭闲眠微醉消。山榴海柏枝相交。水文簟上琥珀枕。傍有堕钗双翠翘。

清月依微香露轻。曲房小院多逄迎。春丛定是饶栖鸟。饮罢莫持红烛行。

△东宫旧事有乌韬赤花双文簟琥珀枕注见上巻七启扬翠羽之双翘


月

过水穿楼触处明。藏人带树逺含清。初生欲缺虚惆怅。未必圆时即有情。


夜冷

树遶池寛月影多。村砧坞笛隔风萝。西亭翠被余香薄。一夜将愁向败荷。

△左传楚子翠被豹舄招魂翡翠珠被烂齐光些


正月崇让宅

宻锁重闗掩绿苔。廊深阁迥此徘徊。先知风起月含晕。尚自露寒花未开。
蝙拂帘旌终展转。鼠翻牕网小惊猜。背灯独共余香语。不觉犹歌起夜来。

△广韵晕日月旁气月晕则多风王褒闗山月风多晕更生道源注南史栁世隆命典籖李党取笔题帘箔旌招魂网户朱缀铣曰织网于户上以朱缀之程大昌曰网户刻为连文递相缀属其形如网后世遂有直织丝网张之檐窻以护鸟雀者元微之诗网索西临太液池是也一作立一作夜起栁恽起夜来曲飒飒秋桂响悲君起夜来


城外

露寒风定不无情。临水当山又隔城。未必明时胜蜯蛤。一生长共月亏盈。

△吕氏春秋月望则蜯蛤实羣阴盈月晦则蜯蛤虚羣阴缺


撰彭阳公志文毕有感

延陵留表墓。岘首送沈碑。敢伐不加点。犹当无愧辞。
百生终莫报。九死谅难追。待得生金后。川原亦几移。

△旧唐书令狐楚临没谓其子曰吾生无益于人勿请谥号葬日勿请鼓吹志铭但志宗门秉笔者无择髙位卒年七十二道源注方舆胜览延陵季子墓在晋陵县北七十里申浦之西孔子常题曰呜呼有吴延陵季子之墓旧石湮灭唐玄宗命殷仲容摹以传注见中巻用襧衡赋鹦鹉事见上巻后汉书郭泰卒刻石立碑蔡邕为文谓卢植曰吾为碑铭多矣皆冇惭徳惟郭有道无愧色耳道源注王隠晋书永嘉初陈国项县贾逵石碑中生金人凿取卖卖巳复生此江东之瑞也庾信碑文刺史贾逵之碑既生金粟将军卫青之墓方留石麟


北青萝

残阳西入崦。茅屋访孤僧。落叶人何在。寒云路几层。
独敲初夜磬。闲倚一枝藤。世界微尘里。吾宁爱与憎。

△山海经崦嵫山下有虞泉日所入


戏赠张书记

别馆君孤枕。空庭我闭闗。池光不受月。野气欲沈山。
星汉秋方会。闗河梦几还。危弦伤逺道。明镜惜红颜。
古木含风久。平芜尽日闲。心知两愁絶。不断若寻环。


幽人

丹灶三年火。苍崖万岁藤。樵归说逢虎。碁罢正留僧。
星斗同秦分。人烟接汉陵。东流清渭苦。不尽照衰兴。

△别赋守丹灶而不顾晋天文志自井十六度至栁八度为鹑首之次秦分野汉帝十一陵在长安


念逺

日月淹秦甸。江湖动越吟。苍桐应露下。白阁自云深。
皎皎非鸾扇。翘翘失凤簮。床空鄂君被。杵冷女嬃砧。
北思惊沙雁。南情属海禽。闗山巳摇落。天地共登临。

△史记越人庄舄仕楚为执珪有顷而病楚王曰舄今富贵矣亦思越否使人往听之犹尚越声也登楼赋庄舄显而越吟一作梧白阁注见上巻鸾扇注见上巻后汉舆服志太皇太后皇太后簮以玳瑁为擿长一尺端为花胜上为鳯爵以翡翠为羽毛注见上巻离骚女嬃之婵媛兮注女嬃屈原之姊也楚谓姝为嬃水经注柹归县北有屈原宅宅东北六十里有女嬃庙捣衣石犹存


过故崔兖海宅与崔明秀才话旧因寄旧僚杜赵李三掾

绛帐恩如昨。乌衣事莫寻。诸生空会葬。旧掾已华簮。
共入留宾驿。俱分市骏金。莫慿无鬼论。终负托孤心。

△崔兖海崔戎也杜赵李三掾即杜胜赵晳李潘也注俱见前一作思绛帐马融事见中巻世说王公曰元规欲来吾角巾径还乌衣方舆胜览乌衣巷在秦淮南去朱雀桥不逺王谢子弟所居后汉书郭泰卒四方之士千余人皆来会葬注见中巻战国策涓人为君求千里马马已死买其骨五百金幽冥录阮瞻素秉无鬼论有一鬼通姓名作客诣之客甚有才情末及鬼神事反复甚苦客作色曰鬼神古今圣贤所共传君何独谓无即变为鬼形须臾便灭阮年余病死


微雨

初随林霭动。稍共夜凉分。窻迥侵灯冷。庭虚近水闻。


南山赵行军新诗盛称游燕之洽因寄一絶

莲幕遥临黑水津。櫜鞬无事但寻春。梁王司马非孙武且免宫中斩美人

△南山终南山也唐书节度使冇行军司马一人水经汉水又东黑水注之注水出北山南流入汉诸葛亮笺云朝发南郑暮宿黒水指是水也说文櫜鞬所以戢弓矢也増韵会箭器鞬弓衣史记孙武子以兵法见呉王王曰可试以妇人乎曰可于是出宫中美人百八十人孙子分为二队以王宠姬二人为队长即三令五申以鼔之右妇人大笑复三令五申鼔之左妇人复大笑遂斩队长二人用其次为队长于是复鼔之皆中规矩绳墨无敢出声


曲江

望断平时翠辇过。空闻子夜鬼悲歌。金舆不返倾城色。玉殿犹分下苑波。
死忆华亭闻唳鹤。老忧王室泣铜驼。天荒地变心虽折。若比阳春意未多。

△司马相如哀二世赋临曲江之隑洲注曲江在杜陵西北五里康骈剧谈录曲江开元中疏凿为胜境其南有紫云楼芙蓉苑其西有杏园慈恩寺花卉环周烟水明媚都人游赏盛于中和上己之节道源注晋书孝武太元中琅琊王轲之家有鬼歌子夜下苑注见中巻晋书宦人孟玖谮陆机于成都王颖机被收叹曰华亭鹤唳可得闻乎晋书索靖知天下将乱指宫门铜驼曰会见汝在荆棘中耳疑作伤旧唐书太和九年十月郑注言秦中有灾宜兴土工猒之乃浚昆明曲江二池上好为诗每诵杜甫曲江行云江头宫殿锁千门细栁新蒲为谁绿知天寳巳前曲江四岸皆冇行宫台殿百司廨署思复升平故事乃构紫云楼彩云亭内出书额左军中尉仇士良以百戏于银台门迎之壬午赐羣臣宴于曲江亭十一月有甘露之变流血涂地京师大骇十二月甲申勅罢修曲江亭馆此诗前四句追感玄宗与贵妃临幸时事后四句则言王涯等被祸忧在王室而不胜天荒地变之悲也


景阳井

景阳宫井剩堪悲。不尽龙鸾誓死期。肠断呉王宫外水。浊泥犹得葬西施。

△注见中巻隋书髙颎先入建康晋王广使驰诣颎令留张丽华颎曰昔太公蒙面以斩妲已今岂可留丽华乃斩之于青溪○杨慎曰墨子云西施之沈其美也葢勾践平吴后沈之于江杜牧所谓逐鸱夷者安知不谓子胥乎皮日休馆娃宫怀古诗响屧廊中金玉步采香径里绮罗身不知水葬归何处溪月湾湾欲効颦李义山景阳井一首亦叶此意


故番禺侯以赃罪致不辜事觉母者他日过其门

饮鸩非君命。兹身亦厚亡。江陵从种橘。交广合投香。
不见千金子。空余数仞墙。杀人须显戮。谁举汉三章。

△旧唐书广州南海县即汉番禺地有番山禺山襄阳耆旧传吴丹阳太守李衡每欲治家事妻辄不听后宻遣人往武陵龙阳泛洲上作宅种甘橘千株衡亡后甘橘成岁得绢数千匹晋书吴隠之隆安中为广州刺史归自番禺其妻刘氏赍沈香一觔隠之见之遂投于湖亭之水寰宇记取投石门内水中后人谓之沈香浦亦谓之投香浦


咏云

捧月三更断。藏星七夕明。纔开飘迥路。旋见隔重城。
潭暮随龙起。河秋压雁声。只应惟宋玉。知是楚神名。


夜出西溪

东府忧春尽。西溪许日曛。月澄新涨水。星见欲销云。
栁好休伤别。松髙莫出羣。军书虽倚马。犹未当能文。

△西溪注见上巻山谦之丹阳记东府城地晋简文为会稽王时第也东则丞相稽王道子府道子领扬州故俗称东府晋书桓温北征鲜卑唤袁虎倚马前作露布文手不辍笔时义山在河东公幕府故云然


效长吉

长长汉殿眉。窄窄楚宫衣。镜好鸾空舞。帘疎燕误飞。
君王不可问。昨夜约黄归。

△后汉马廖疏长安语曰城中好广眉四方且半额庾肩吾诗细腰宜窄衣黄额黄也梁简文帝诗约黄能效月裁金巧作星


栁

江南江北雪初消。漠漠轻黄惹嫩条。灞岸已攀行客手。楚宫先骋舞姬腰。
清明带雨临官道。晚日含风拂野桥。如线如丝正牵恨。王孙归路一何遥。

△南史刘悛之献蜀栁数株枝条甚长状如丝缕


九月于东逢雪

举家忻共报。秋雪堕前峯。岭外他年忆。于东此日逢。
粒轻还自乱。花薄未成重。岂是惊离鬓。应来洗病容。

△于东商于东也


四皓庙

本为留侯慕赤松。汉庭方识紫芝翁。萧何只解追韩信。岂得虚当第一功。


送阿龟归华

草堂归意背烟萝。黄绶垂腰不奈何。因汝华阳求药物。碧松根下茯苓多。

△道源注初学记四百三百二百石皆黄绶一采纯黄圭长丈五尺六十首汉官仪云黄绶缘八十首长丈七尺别录茯苓生大松下二月八月采阴干唐本草茯苓第一出华山形极麄大雍州南山亦有不如华山


九日
曾共山翁把酒时。霜天白菊绕阶墀。十年泉下无人问。九日樽前有所思。
不学汉臣栽苜蓿。空教楚客咏江蓠。郎君官贵施行马。东阁无因再得窥。

△山翁山简也以比彭阳公一作消息汉书大宛马嗜苜蓿上遣使者采归种之离宫说文江蓠蘼芜博物志芎藭苗曰江蓠根曰蘼芜楚词览椒兰其若兹兮又况揭车与江蓠周礼设梐枑再重注梐枑行马也或曰行马遶舍交木以御众汉官仪光禄勲门外特施行马以旌别之后世人臣得用行马始此一作合汉书公孙弘开东阁以延贤人北梦琐言李商隠员外依彭阳令狐楚以笺奏受知相国既没子绹继有幸平之拜疎陇西未常展分重阳日义山诣宅于厅事上留题云云绹覩之惭怅乃扃闭此厅终身不处唐诗纪事绹恶商隠从郑亚之辟疎之重阳日商隠留诗于其厅事云云绹乃补太学博士苕溪渔隠曰唐史义山从王茂元辟其子绹以为忘家恩放利偷合谢不通绹当国商隠归穷绹憾不置则义山此诗必此时作也但绹父名楚商隠又受知于楚诗中楚客之语更不避其家讳何耶钱龙惕笺文宗时李宗闵牛僧孺令狐楚与李徳裕大相仇怨徳裕相武宗五年虽未尝忘情于大牢然救杨嗣复李珏之死犹有大臣之度大中初立赞皇萌骖乘之祸令狐绹当国举赞皇之客诛剪无孑遗矣义山自开成登第后累辟王茂元郑亚卢弘正府三人皆太尉委用故绹尤深恶之十年秉政抑之终于使府绹真险刻寡恩哉


僧院牡丹

叶薄风才倚。枝轻雾不胜。开先如避客。色浅为依僧。
粉壁正荡水。缃帏初巻灯。倾城惟待笑。要裂几多缯。

△韵会缃浅黄色○道源注荡水言花影巻灯言花光帝王世纪妺喜好闻裂缯之声桀为发缯裂之以适其意


赠司勲杜十三员外

杜牧司勲字牧之。清秋一首杜秋诗。前身应是梁江总。名总还曾字总持。
心铁已从干镆利。鬓丝休叹雪霜垂。汉江逺吊西江水。羊祜韦丹尽有碑。

△杜牧杜秋传杜秋金陵女也年十五为李锜妾锜叛灭入宫有宠于景陵穆宗即位命秋为皇子传姆皇子壮封漳王郑注用事诬丞相欲去巳者指王为根王被罪废削秋因赐归故里予过金陵感其穷且老为之赋诗云云西溪丛语新书李徳裕传漳王养母杜仲阳归浙西有诏在所存问南部新书云杜仲阳即杜秋也南史江总字总持笃学有文辞仕梁为尚书仆射入陈厯官尚书令陈亡入隋拜上开府魏志注魏武令曰长史王必忠能勤事心如鐡石吴越春秋阖闾使欧冶子造二剑一干将一镆鎁杜牧诗今日鬓丝禅榻畔茶烟轻扬落花风○按牧之杜秋娘诗乃自寓天涯迟暮之感耳故此诗有鬓丝休叹雪霜垂之句原注时杜奉诏撰韦碑○晋书羊祜都督荆州甚得江汉之心卒时年五十八百姓于岘山建碑立庙其上望其碑者莫不流涕杜预名之曰堕泪碑通鉴大中三年正月上与宰相论元和循吏孰为第一周墀曰臣尝守土江西闻观察使韦丹功徳被于八州没四十年老稚歌思如丹尚存乙亥诏史馆修撰杜牧撰丹遗爱碑以记之


髙花

花将人共笑。篱外露繁枝。宋玉临江宅。墙低不碍窥。

△登徒子好色赋此女登墙窥臣三年至今未许


嘲桃

无赖夭桃面。平明露井东。春风为开了。却拟笑春风。


送丰都李尉

万古商于地。慿君泣路岐。固难寻绮季。可得信张仪。
雨气燕先觉。叶阴蝉遽知。望乡尤忌晚。山晚更参差。

△唐书丰都县属忠州义宁二年析临江置


天平公座中呈令狐令公时蔡京在坐京曾为僧徒故有第五句

罢执霓旌上醮坛。慢妆娇树水晶盘。更深欲诉蛾眉敛。衣薄临醒玉艳寒。
白足禅僧思败道。青袍御史拟休官。虽然同是将军客。不敢公然子细看。

△唐书方镇表元和十五年赐郓曹濮节度使号天平军节度使唐诗纪事邕州蔡大夫京者故令狐文公楚镇滑台日于僧中见之曰此童眉目疎秀进退不慑可以劝学乎师从之乃得陪学于相国子弟后以进士举上第寻人学究登科作尉畿服为御史核狱淮南李相绅忧悸而卒颇传绣衣之称谪居澧州稍迁抚州刺史后假节邕交没而藁殡其地旧唐书大中三年二月贬殿中侍御史蔡京为澧州司马通鉴咸通三年京以左庶子为岭南西道节度使后赐自尽髙唐赋霓为旌翠为益西都赋虹旃霓旌水晶盘注见上巻座中必冇官妓故云法苑珠林魏太武时沙门昙始甚有神异足不蹑履跣行泥秽中奋足便浄色白如面俗号曰白足阿练也杜甫诗膏袍也自公将军谓天平公唐诗纪事令狐文公在天平后堂宴乐蔡京时在坐故义山诗云云愚按天平公未知为谁若果是楚不应下又出令狐公虽令狐父子先后为中书门下平章事皆可称令公然以此诗五六语证之知必为绹而非楚也白足禅僧拟蔡京青袍御史必义山自谓义山以会昌三年应王茂元之辟始授御史去楚没时久矣史称绹排笮义山谢不与通以九日一诗验之良信然集中酬寄令狐之作不下数首皆在就辟茂元之后何欤此诗又于天平坐中会饮可证绹虽心憾义山未尝显与之絶也九日题诗自是文人恃才本色而绹之城府奸深亦于此见之矣


江上忆严五广休

征南幕下带长刀。梦笔深藏五色毫。逢着澄江不敢咏。镇西留与谢功曹。

△谢朓诗澄江浄如练南史朓为齐随王子隆镇西功曹除新安王中军记室


饯席重送从叔余之梓州

莫叹万重山。君还我未还。武闗犹怅望。何况百牢闗。


访隠

路到层峯断。门依老树开。月从平楚转。泉自上方来。
薤白罗朝馔。松黄暖夜杯。相留笑孙绰。空解赋天台。

△谢朓诗平楚正苍然注平楚丛木广达也维摩经汝往上方界分度四十二恒河沙佛土潘岳闲居赋绿葵含露白薤负霜唐本草薤是韭类有赤白二种白者补而美本草松花曰松黄裴硎传竒酒冇松醪春文选注孙绰闻天台山神秀可以长往因使图其状遥为之赋


寓兴

薄宦仍多病。从知竟逺游。谈谐叨客礼。休澣接冥搜。
树好频移榻。云竒不下楼。岂闗无景物。自是有乡愁。

△休澣即休沐鲍照诗休澣自公日天台赋序逺寄冥搜


东南

东南一望日中乌。欲逐羲和厺得无。且向秦楼棠树下。每朝先觅照罗敷。

△乐府陌上桑日出东南隅照我秦氏楼秦氏有好女自名为罗敷


归来

旧隠无何别。归来始更悲。难寻白道士。不见惠禅师。
草径虫鸣急。沙渠水下迟。却将波浪眼。清晓对红梨。

△按集内有赠白道者絶句一首此诗白道士即其人也又李洞有赠三恵师诗韩退之有送惠上人诗亦与义山同时人有引晋释白逺及惠逺者非是


子直晋昌李花

吴馆何时熨。秦台几夜熏。绡轻谁解巻。香异自先闻。
月里谁无姊。云中亦有君。罇前见飘荡。愁极客襟分。

△长安志酉阳杂俎载令狐宅在开化坊牡丹最盛而李商隠诗多言晋昌里第未详按令狐绹字子直以此诗考之晋昌乃绹之居也吴越春秋阖闾城西砚石山上有馆娃宫鳯台事见中巻注


河清与赵氏昆季燕集得拟杜工部

胜槩殊江右。佳名逼渭川。虹收青嶂雨。鸟没夕阳天。
客鬓行如此。沧波坐渺然。此中真得地。漂荡钓鱼船。

△旧唐书河清县属河南府咸亨四年置大基县先天元年改为河清


寓目

园桂悬心碧。池莲饫眼红。此生真逺客。几别即衰翁。
小幌风烟入。髙窻雾雨通。新知他日好。锦瑟傍朱栊。

△道源注广韵饫饱也猒也佛书眼以色为食


题道静院院在中条山故王颜中丞所置虢州刺史舍官居此今写真存焉

紫府丹成化鹤羣。青松手植变龙文。壶中别有仙家日。岭上犹多隠士云。
独坐遗芳成故事。褰帷旧貎似元君。自怜筑室灵山下。徒望朝岚与夕曛。

△宣室志河中永乐县道静院居蒲中之胜境文宗时道士邓太玄炼丹于此括地志蒲州河东县雷首山一名中条山亦名首阳山紫府注见上巻神仙传蘓仙公耽升云而厺后化白鹤止郡城东北楼又丁令威亦化白鹤集辽东华表柱抱朴子松树之三千岁者其皮中有聚脂状如龙形王维诗种松皆作老龙鳞壶公事见上巻陶弘景答诏诗山中何所有岭上多白云老子内传受元君神图寳章变化之方及还丹伏火水汞液金之术真诰常月月朝太素三元君常建诗梦寐升九崖杳霭逢元君


赋得桃李无言

夭桃花正发。秾李蕊方繁。应候非争艳。成蹊不在言。
静中霞暗吐。香处雪潜翻。得意揺风态。含情泣露痕。
芬芳光上苑。寂黙委中园。赤白徒自许。幽芳谁与论。

△史记桃李不言下自成蹊李贺诗芙蓉泣露香兰笑


登霍山驿楼

庙列前峯迥。楼开四望穷。岭鼷岚色外。陂雁夕阳中。
弱栁千条露。衰荷一面风。壶闗有狂孽。速继老生功。

△唐书义宁元年以霍邑赵城汾西灵石置霍山郡有霍山祠水经注河东霍太山有岳庙甚灵鸟雀不栖其林猛虎常守其庭说文鼷小鼠也尔雅有螫毒者或谓之甘口鼠汉书上党郡冇壶口闗有壶闗县应劭曰黎侯国也寰宇记壶闗在潞州城东二十五里因山似壶故名狂孽谓刘稹唐书髙祖兵发太原次灵石县隋将宋老生屯霍邑以拒义师太宗与段志玄自南原引兵驰下冲老生阵出其背老生兵败投堑刘弘基就斩之遂取霍邑


寄和水部马郎中题兴徳驿

仙郎倦厺心。郑驿蹔登临。水色潇湘阔。沙程朔漠深。
鹢舟时往复。鸥鸟恣浮沈。更想逢归马。悠悠岳树阴。

△原注时昭义巳平


题小松

怜君孤秀植庭中。细叶轻阴满座风。桃李盛时虽寂寞。雪霜多后始青葱。
一年几变枯荣事。百尺方资柱石功。为谢西园车马客。定悲摇落尽成空。


行次昭应县道上送户部李郎中充昭义攻讨

将军大斾扫狂童。诏选名贤赞武功。暂逐虎牙临故绛。逺含鸡舌过新丰。
鱼游沸鼎知无日。鸟覆危巢岂待风。早勒勲庸燕石上。伫光纶綍汉廷中。

△唐书地理志天寳二年分新丰万年置会昌县七载省新丰改会昌为昭应治温泉宫之西北方镇表大厯元年相卫六州节度赐号昭义军节度建中元年昭义节度兼领泽潞二州徙治潞州刘稹传会昌三年昭义节度使刘从谏卒子稹拒命自为留后诏以成徳王元逵魏博何弘敬为招讨使与河东刘沔河阳王茂元合兵讨之四年七月郭谊斩稹传首京师左传祁瞒亡大斾之左旃唐书李徳裕曰刘稹騃孺子耳汉匈奴传本始二年遣云中太守田顺为虎牙将军出五原左传晋人谋去故绛一统志绛州春秋时属晋即故绛与新田之地汉官仪尚书郎怀香握兰含鸡舌奏事新丰注见中巻丘迟与陈伯之书将军鱼游于沸鼎之中后汉书窦宪登燕然山命班固勒石纪功


水斋

多病欣依有道邦。南塘晏起想秋江。巻帘飞燕还拂水。开户暗虫犹打窻。
更阅前题已披巻。仍斟昨夜未开缸。谁人为报故交道。莫惜鲤鱼时一双。


奉同诸公题河中任中丞新创河亭四韵之作

万里谁能访十洲。新亭云构压中流。河鲛纵翫难为室。海蜃遥惊耻化楼。
左右名山穷逺目。东西大道锁轻舟。独留巧思传千古。长与蒲津作胜游。

△唐书河中府河东郡本蒲州属河东道史天官书海旁蜃气象楼台唐书河中府河西县有蒲津闗开元十二年铸八牛牛有一人之牛下有山皆铁柱夹岸以维浮梁


过故府中武威公交城旧庄感事

信陵亭馆接郊畿。幽象遥通晋水祠。日落高门喧燕雀。风飘大树撼熊罴。
新蒲似笔思投日。芳草如茵忆吐时。山下祗今黄绢字。泪痕犹堕六州儿。

△旧唐书交城县属太原府隋分晋阳县置取县西北古交城为名武威公王茂元也本集偶成转韵诗武威将军使中侠一统志信陵亭在开封府城内相国寺前本魏公子无忌胜游之地旧有亭按茂元乃鄜坊节度使王栖曜子故以信陵拟之道源注水经注晋水有唐叔虞祠侧有凉堂杂树交荫希见曦景羁游宦子莫不寻梁契集用相娱慰晋川之中最为胜处一作感稗雅熊好举木引气尔雅注罴猛憨多力能拔树木后汉书班超为官佣书久劳苦投笔叹曰大丈夫当立功异域安能久事笔砚乎谢万春游赋草靡靡以成茵汉书丙吉驭吏嗜酒醉呕丞相车上西曹吏白欲斥之吉曰此不过污丞相车茵耳音支一作只魏畧邯郸淳作曹娥碑蔡邕题其后曰黄绢幼妇外甥韲臼杨修读之即解曹操行三十里乃悟曰黄绢色丝絶字也幼妇少女妙字也外孙女子好字也韲臼受辛器辞字也言絶妙好辞与修合用堕泪碑事按茂元开成中授忠武军节度会昌中授河阳军节度旧书地理志忠武军管许陈蔡三州河阳军管孟怀卫三州故曰六州


赠田叟

荷莜衰翁似有情。相逢携手遶村行。烧畬晓映逺山色。伐树暝传深谷声。
鸥鸟忘机翻浃洽。交亲得路昩平生。抚躬道直诚感激。在野无贤心自惊。

△韵会畬火种田也杜甫诗烧畬度地偏列子海上有人每旦从鸥鸟游鸥之从者百数其父令取来鸥鸟舞而不下本集太仓箴海翁忘机鸥故不飞


赠别前蔚州契苾使君

何年部落到阴陵。奕世勤王国史称。夜掩牙旗千帐雪。朝飞羽骑一河氷。
蕃儿襁负来青塜。狄女壶浆出白登。日晚鸊鹈泉畔猎。路人遥识郅都鹰。

△原注使君逺祖国初功臣也○唐书蔚州兴唐郡属河东道隋雁门郡之灵丘上谷郡之飞狐县地武徳六年置蔚州又曰契苾何力其先铁勒别部之酋长贞观六年随其母率众千余家诣沙州奉表内附后以军功封凉国公按史记颛顼任地北至幽陵南至交趾阴陵疑即幽陵唐书贞观二十年铁勒九姓大酋领率众降分置瀚海燕然金微幽陵等九都督府一作三唐书何力三子明光贞明袭爵凉国公光右豹韬卫将军贞司膳少卿牙旗注见中巻谢灵运征赋序羽骑盈途飞旍蔽日青冢注见中巻汉书注白登在平城东南十余里括地志朔州定襄县本汉平城县东北三十里有白登山山上有台唐书西受降城北三百里有鸊鹈泉寰宇记鸊鹈泉在丰州北胡人饮马于此一作认汉书郅都行法不避贵戚号曰苍鹰景帝拜为雁门太守匈奴竟都死不近雁门


和人题真娘墓

虎丘山下剑池边。长遣游人叹逝川。罥树断丝悲舞席。出云清梵想歌筵。
栁眉空吐效颦叶。榆荚还飞买笑钱。一自香魂招不得。祗应江上独婵娟。

△原注真娘吴中乐妓墓在虎丘山下寺中吴越春秋阖闾死葬于国西北名曰虎丘方舆胜览剑池在虎丘寺盘郢鱼肠之剑在焉故曰剑池庄子西子病心而矉其里丑人见而效之鲍照诗千金顾笑买芳年


人日即事

文王喻复今朝是。子晋吹笙此日同。舜格有苗旬太逺。周称流火月难穷。
镂金作胜传荆俗。翦彩为人起晋风。独想道衡诗思苦。离家恨得二年中。

△董勋答问正月七日为人日易七日来复列仙传王子晋七月七日乗白鹤驻缑氏山头书七旬有苗格诗七月流火荆楚岁时记人日翦彩为人或镂金箔帖屏风上亦戴之头髻贾充典戒人日造华胜相遗又刘臻妻陈氏进见仪曰人日上人胜于人薛道衡人日思归诗入春才七日离家巳二年人归落雁后思发在花前


春日寄怀

世间荣落重逡巡。我独丘园坐四春。纵使有花兼有月。可堪无酒又无人。
青袍似草年年定。白发如丝日日新。欲逐风波千万里。未知何路到龙津。

△道源注任昉知己赋过龙津而一息望凤条而再翔


和刘评事永乐闲居见寄

白社幽闲君暂居。青云器业我全疎。看封谏草归鸾掖。尚贲衡门待鹤书。
莲耸碧峯闗路近。荷翻翠扇水堂虚。自探典籍忘名利。欹枕时惊落蠧鱼。

△晋书董京与陇西计吏俱至洛阳逍遥吟咏常宿白社中五君咏仲容青云器掖殿旁小门也杨汝士诗文章旧价留鸾掖北山移文鹤书赴陇善注萧子良古今篆隶文体曰鹤头书与偃波书俱诏版所用在汉谓之尺一简彷佛鹄头故有其称谓莲花峯


和马郎中移白菊见示

陶诗只采黄金实。郢曲新传白雪英。素色不同篱下发。繁花疑自月中生。
浮杯小摘开云母。带露全移缀水精。偏称含香五字客。从兹得地始芳荣。

△玉函方甘菊九月上寅日采名曰金精宋玉对楚王问客有歌于郢中者曰下里巴人属而和者数千人为阳春白雪国中和者不过数人谢希送琴论白雪师旷所作商调曲也谢灵运永嘉记百卉正发时聊以小摘供日郭颂魏晋世语司马景王命中书郎虞松作表再呈不可意令松更定之经时竭思不能改中书郎锺会取草视为定五字松悦服以呈景王王曰不当尔耶松曰锺会也王曰如此可大用沈佺期诗五字擢英才


喜闻太原同院崔侍御台拜兼寄在台三二同年之什

鹏鱼何事遇屯同。云水升沉一会中。刘放未归鸡树老。邹阳新去兎园空。
寂寥我对先生栁。赫奕君乘御史骢。若向南台见莺友。为传垂翅度春风。

△魏志刘放字子弃涿郡人说王松附太祖以放参司空军事后与孙资久典机任夏侯献曹肇心不平殿中有鸡栖树二人相谓曰此亦久矣其能复几放资惧阴图间之荐曹爽为大将军献肇皆免急就篇注皂荚树一名鸡栖雪赋梁王不悦游于兎园乃置旨酒命宾友召邹生延枚叟陶潜集有五栁先生传后汉书桓典拜侍御史常乗骢马京师语曰行行且止避骢马御史通典御史台亦谓之兰台寺梁及后魏北齐或谓之南台魏制有公事百官朝会名簿自尚书令仆以下悉送南台莺友和乐之友注见中巻冯异传始虽垂翅回溪终能奋翼渑池


喜雪

朔雪自龙沙。呈祥势可嘉。有田皆种玉。无树不开花。
班扇慵裁素。曹衣讵比麻。鹅归逸少宅。鹤满令威家。
寂寞门扉掩。依稀履迹斜。人疑游麫市。马似困盐车。
洛水妃虚妬。姑山客漫夸。联辞虽许谢。和曲本惭巴。
粉署闱全隔。霜台路正賖。此时倾贺酒。相望在京华。

△注见上巻雪赋盈尺则呈瑞于丰年注见上巻班婕妤怨歌行新制齐纨扇皎洁如霜雪曹风麻衣如雪法书要录王羲之性好鹅山阴昙〈左石右襄〉村有道士养好者十余王往求市易道士言府君若能自屈书道徳经两章便合羣以奉王住半日为写毕笼鹅以归白居易诗雪似鹅毛飞散乱搜神后记丁令威本辽东人后化白鹤归集城门华表柱空中言曰有鸟有鸟丁令威去家千年今始归谢惠连雪赋皓鹤夺鲜白居易雪诗舞鹤庭前毛稍定录异传汉时大雪积地大余洛阳令身出按行至袁安门无有路谓安巳死除雪入户见安僵卧问何以不出曰大雪人皆饿不宜干人用东郭先生事见上巻束晳赋重罗之麫尘飞雪白张说对雪诗积如沙照月散似麫从风白居易雪诗北市风生飘散麫东楼日出照凝酥战国策骥服盐车而上大行梁简文帝雪诗盐飞乱蝶舞洛神赋飘飘兮若流风之回雪庄子藐姑射之山有神人焉肌肤若氷雪用谢道韫事见上巻注见前琴赋绍陵阳度巴人注皆琴曲汉官仪省中皆胡粉涂壁故曰粉署通典御史为风霜之任故曰霜台


栁枝五首

有序

栁枝。洛中里娘也。父饶好贾。风波死湖上。其母不念他儿子。独念栁枝。生十七年。涂妆绾髻未尝竟。巳复起去。吹叶嚼蕋。调丝〈左扌又厌〉管。作天海风涛之曲。幽忆怨断之音。居其傍。与其家接。故往来者闻十年。尚相与疑其醉眠。梦断不娉。余从昆让山。与栁枝居为近。他日春曾阴。让山下马栁枝南栁下。咏紫燕台诗。栁枝惊问谁人有此。谁人为是。让山谓曰。此吾里中少年叔耳。栁枝手断长带。结让山为赠叔乞诗。明日。余比马出其巷。栁枝丫鬟毕妆抱立扇下。风鄣一袖指曰。若叔是。后三日邻当去溅裙水上。以博香山待。与郎俱过。余诺之。会所友有偕当诣京师者。戏盗余卧装以先。不果留。雪中。让山至。且曰。为东诸侯取去矣。明年。让山复东。相背于戏上。因寓诗以墨其故处云。

花房与蜜脾。蜂雄蛱蝶雌。同时不同类。那复更相思。

本是丁香树。春条结始生。玉作弹碁局。中心亦不平。

嘉瓜引蔓长。碧玉氷寒浆。东陵虽五色。不忍值牙香。

栁枝井上蟠。莲叶浦中干。锦鳞与绣羽。水陆有伤残。

画屏绣步障。物物自成双。如何湖上望。只是见鸳鸯。

△说文〈左扌又厌〉一指按也南都赋弹琴〈左扌又厌〉钥一本有物字陈启源曰丫鬟谓头上梳双髻未适人之妆也辛延年咏胡姬两鬟何窈窕正指十五岁时刘禹锡诗云花面了头十三四句音笺北史窦泰母梦风雷有娠期而不产甚惧有巫者曰度河湔裙产子必易便向水所忽见一人曰当生贵子可徙而南母从之俄而生泰及长为御史中尉玉烛寳典元日至晦日并为酺食士女湔裙度厄史记索隠戏上在新丰县东二十里戏亭北孟康曰水名也本草丁香出交广木类桂髙丈余叶似栎陵冬不凋花圆细黄色其子出枝蕋上如丁子中有麄大如山茱萸者谓之母丁香按陈藏器云丁香击之则顺理而解为两向杜诗丁香体柔弱乱结枝犹垫葢其合则为结也注见上巻去声阮籍诗昔闻东陵瓜近在青门外连畛距阡陌子母相钩带五色曜朝日嘉宾四面治去声言种非其所鲍照芙蓉赋戏锦鳞而夕映曜绣羽以晨过


燕台四首

风光冉冉东西陌。几日娇魂寻不得。蜜房羽客类芳心。冶叶倡条徧相识。
暖蔼辉迟桃树西。髙鬟立共桃鬟齐。雄龙雌鳯杳何许。絮乱丝繁天亦迷。
醉起微阳若初曙。映帘梦断闻残语。愁将铁网罥珊瑚。海阔天翻迷处所。
衣带无情有寛窄。春烟自碧秋霜白。研丹擘石天不知。愿得天牢锁寃魄。
夹罗委箧单绡起。香肌冷衬琤琤佩。今日东风自不胜。化作幽光入西海。

△蜜房蜂房也郭璞蜂赋亦托名于羽族花丛无所不入一作共立春心如絮乱丝繁天若有情亦当迷矣微阳夕阳也注见上巻髙唐赋云无处所吕氏春秋石可破也而不可夺坚丹可磨也而不可夺赤道源注汉书戴匡六星六曰司灾在魁中贵人之牢孟康曰贵人牢曰天理即天牢也情不得伸故曰寃魄一作眠寃魄锁天牢幽光入西海皆所谓幽忆怨断之音也

右春

前阁雨帘愁不巻。后堂芳树阴阴见。石城景物类黄泉。夜半行郎空柘弹。
绫扇唤风阊阖天。轻帷翠幕波渊旋。蜀魂寂寞有伴未。几夜瘴花开木棉。
桂宫留影光难取。嫣熏兰破轻轻语。直教银汉堕懐中。未遣星妃镇来去。
浊水清波何异源。济河水清黄河浑。安得薄雾起缃裙。手接云軿呼太君。

△石城注见上巻宋玉讽赋君不御兮妾谁怨死日将至兮下黄泉文选注古史考云柘树枝长而劲乌集之将飞柘起弹乌乌乃呼号因名乌号弓道源注南部烟花记陈宫人喜于春林放柘弹汉书注阊阖天门也道源注帷幕风动如旋波之有文一作魄蜀都赋鸟生杜宇之魄木棉注见中巻桂宫谓月宫洛神赋含辞未吐气若幽兰星妃谓织女说文妃匹也梁范静妻沈氏竹火笼诗氤氲拥翠被出入随缃裙真诰驾风骋云軿道源注道书有太极道君太虚上真元君

右夏

月浪冲天天宇湿。凉蟾落尽疎星入。云屏不动掩孤嚬。西楼一夜风筝急。
欲织相思花寄逺。终日相思却相怨。但闻北斗声回环。不见长河水清浅。
金鱼锁断红桂春。古时尘满鸳鸯茵。堪悲小苑作长道。玉树未怜亡国人。
瑶琴愔愔藏楚弄。越罗冷薄金泥重。帘钩鹦鹉夜惊霜。唤起南云绕云梦。
双珰丁丁联尺素。内记湘川相识处。歌唇一世衔雨看。可惜馨香手中故。

△风筝注见上巻一作识杜甫诗七星在北户河汉声西流古诗河汉清且浅道源注金鱼即鱼钥也一品集平泉庄冇剡溪之红桂茵褥也西京杂记飞燕为皇后其女弟上遗鸳鸯褥南史文惠太子求东田起小苑用陈后主事见上巻一作瑟稽康琴赋乱曰愔愔琴徳不可测兮艺文类聚后汉蔡邕好琴道每一曲制一弄琴厯曰琴曲有蔡氏五弄又有九引九曰楚引锦裙记惆怅金泥簇蝶裙陆机赋指南云以寄钦髙唐赋序昔者楚襄王与宋玉游于云梦之台望髙唐之观即前诗玉珰缄札

右秋

天东日出天西下。雌凤孤飞女龙寡。青溪白石不相望。堂中逺甚苍梧野。
冻壁霜华交隠起。芳根中断香心死。浪乘画舸忆蟾蜍。月娥未必婵娟子。
楚管蛮弦愁一槩。空城舞罢腰支在。当时欢向掌中销。桃叶桃根双姊妺。
破鬟矮堕凌朝寒。白玉燕钗黄金蝉。风车雨马不持去。蜡烛啼红怨天曙。

△通卦验鳯仁鸟也雄曰鳯雌曰凰左传帝赐夏孔甲乘龙河汉各二有雌雄法苑珠林梁释法聪临泉有雌龙雄龙各就手取食此云女龙即雌龙也陈启源曰按古今乐録云神弦歌十一曲五曰白石郎六曰清溪小姑青溪白石正指此也搜神后记云沙门昙遂入青溪梦一妇人曰我是青溪庙中姑不相望言杳隔也谢朓诗云去苍梧野月娥谓月中常娥注见上巻一作委矮堕注见中巻玉燕钗注见上巻黄金蝉亦首饰韩偓诗醉后金蝉重

右冬


河内诗二首

鼍鼓沉沉虬水咽。秦丝不上蛮弦絶。常娥衣薄不禁寒。蟾蜍夜艳秋河月。
碧城冷落空蒙烟。帘轻幙重金钩栏。灵香不下两皇子。孤星直上相风竿。
八桂林边九芝草。短襟小鬓相逢道。入门暗数一千春。愿去闰年留月小。
栀子交加香蓼繁。停辛伫苦留待君。

△孙绰刻漏铭灵虬吐注阴虫承泻秦丝秦筝也通典秦蒙恬始作筝曹植诗秦筝发西气齐瑟扬东讴杜甫诗斟酌常娥寡天寒奈九秋一作蒙碧城注见上巻古今注汉顾成庙槐树悉设扶老钩栏李贺诗啼鸪吊月钩栏下道源注真诰周灵王有子三十八人子晋太子也是为王子乔灵王第三女名观灵字众爱于子乔为别生妺受子乔飞解脱网之道又有妹观香成道受书为紫清宫内侍妃领东宫中候真夫人子乔兄弟得道者七人其眉寿是观香之同生兄亦得道晋令车驾出入相风前引先贤传太仆寺丞髙岱立一竹竿于前庭其上有枢机标以鸡尾相风色以验吉凶傅玄相风赋栖神乌于竿首孙楚赋建殊才于辰极八桂注见上巻汉旧仪元丰六年甘泉宫产芝九茎金色绿叶朱实夜有光乃作芝房之歌音了本草栀子味辛蓼味苦○仙家相逢以千岁为期惟留待之切故欲去闰年而留月小也

右一曲楼上

阊门日下吴歌逺。陂路绿菱香满满。后溪暗起鲤鱼风。船旗闪断芙蓉干。
轻身奉君畏身轻。双桡两浆樽酒清。莫因风雨罢团扇。此曲断肠惟北声。
低楼小径城南道。犹自金鞍对芳草。

△通典吴歌杂曲并出江东晋宋以来稍有増广梁内人王金珠善歌吴声西曲提要録鲤鱼风九月风也梁简文帝诗灯生阳燧火尘散鲤鱼风李贺诗鲤鱼风起芙蓉老一作倾道源注拾遗记飞燕毎轻风至殆欲随风入水暗用此事古今乐录团扇郎歌者晋中书令王珉好捉白团扇与嫂婢谢芳姿有情好嫂捶挞婢过苦王东亭闻而止之芳姿素善歌嫂令歌一曲当赦之芳姿应声而歌白团扇辛苦五流连是郎眼所见珉闻更问汝歌何道芳姿即改歌云白团扇顦悴非昔容羞与郎相见后人因而歌焉吕氏春秋有娀氏二佚女帝令燕遗二卵北飞不返二女作歌始为北音文心雕龙涂山歌于人始为南音有娀謡乎飞燕始为北声

右一曲湖中


赠送前刘五经映三十四韵

建国宜师古。兴邦属上庠。从来以儒戏。安得振朝纲。
叔世何多难。兹基遂巳亡。泣麟犹委吏。歌鳯更佯狂。
屋壁余无几。焚坑逮可伤。挟书秦二世。坏宅汉诸王。
草草临盟誓。区区务富强。微茫金马署。狼籍斗鸡场。
尽欲心无窍。皆如面正墙。惊疑豹文鼠。贪窃虎皮羊。
南渡宜终否。西迁冀小康。策非方正士。贡絶孝廉郎。
海鸟悲钟鼓。狙公畏服裳。多岐空扰扰。幽室竟伥伥。
凝邈为时范。虚空作士常。何由羞五霸。直自呰三皇。
别派驱杨墨。他镳并老庄。诗书资破冡。法制困探囊。
周礼仍存鲁。隋师果禅唐。鼎新麾一举。革故法三章。
星宿森文雅。风雷起退藏。缧囚为学切。掌故受经忙。
夫子时之彦。先生迹未荒。褐衣终不召。白首兴难忘。
感激殊非圣。栖迟到异粻。片辞褒有徳。一字贬无良。
燕地尊邹衍。西河重卜商。式闾真道在。拥篲信谦光。
获预青衿列。叨来绛帐旁。虽从各言志。还要大为防。
勿谓孤寒弃。深忧讦直妨。叔孙谗易得。盗跖暴难当。
雁下秦云黑。蝉休陇叶黄。莫踰巾屦念。容许后升堂。

△家语哀公曰终没吾世弗敢以儒为戏矣汉书惠帝四年除挟书律张晏曰秦律敢有挟书者族汉书鲁共王坏孔子旧宅以广其居闻钟磬琴瑟之声遂不敢复坏于其壁中得古文经传后汉马援传武帝时善相马者东门京铸作铜马法献之诏立马于鲁班门外更名鲁班门曰金马门汉书东方朔公孙弘皆待诏金马门汉书宣帝少喜游侠斗鸡走马上下诸陵周徧三辅庄子儵与忽谋报混沌之徳曰人皆有七窍此独无有尔雅注鼮鼠文采如豹汉武时得此鼠终军知之赐帛百匹又挚虞三辅决录载窦攸事亦同杨子羊质而虎皮见草而悦见狼而战南渡谓晋元帝渡江西迁谓陈后主归隋庄子昔者海鸟止于鲁郊鲁侯御而觞之于庙奏九韶以为乐具太牢以为膳鸟乃眩视忧悲三日而死江淹诗咸池飨爰居钟鼓或愁辛广雅猴一名狙庄子狙公赋芧曰朝三而暮四众狙皆怒然则朝四而暮三众狙皆喜又曰猿狙而衣以周公之服彼必龁啮挽裂尽去而后嗛列子大道以多岐亡羊学以多方丧生礼记瞽者无相伥伥乎其何之终夜有求于幽室非烛何见音莫凝邈虚空葢指何平叔王夷甫诸人也訾同说文呰诃也曹植书田巴毁五帝罪三王呰五伯于稷下庄子儒以诗礼发冡庄子将为胠箧探囊发匮之盗而为守备则必摄缄縢固扄钥书右秉白旄以麾汉书夏侯胜黄霸皆下廷尉繋狱当死霸因从胜受尚书狱中再踰冬积三岁乃出史记晁错以文学为太常掌故文帝时天下无治尚书者帝遣错受尚书伏生所还以尚书称说诏以为太子舍人后汉书桓谭极言忏之非经帝大怒曰桓谭非圣无法将下斩之良久得解礼记五十异粻注粻粮也史记邹衍如燕燕昭王拥篲先驱列弟子之坐受业焉子夏居西河教授为魏文侯师原注外舅太原公亦受经于公也○按外舅谓王茂元礼记大为之防民犹踰之见论语详庄子盗跖篇


哭遂州萧侍郎二十四韵

遥作时多难。先令祸有源。初惊逐客议。旋骇党人寃。
宻侍荣方入。司刑望愈尊。皆因优诏用。实有谏书存。
苦雾三辰没。穷阴四塞昏。虎威狐更假。隼击鸟踰喧。
徒欲心存阙。终遭耳属垣。遗音和蜀魄。易箦对巴猿。
有女悲初寡。无男泣过门。朝争屈原草。庙馁莫敖魂。
迥阁伤神峻。长江极望翻。青云宁寄意。白骨始沾恩。
早岁思东合。为邦属故园。登舟惭郭泰。解榻愧陈蕃。
分以忘年契。情犹锡类敦。公先真帝子。我系本王孙。
啸傲张髙盖。从容接短辕。秋吟小山桂。春醉后堂萱。
自叹离通籍。何尝忘呌阍。不成穿圹入。终拟上书论。
多士还鱼贯。云谁正骏奔。暂能诛儵忽。长与问乾坤。
蚁漏三泉路。螀啼百草根。始知同泰讲。徼福是虚言。

△唐书遂州遂宁郡属山南东道旧书太和九年六月京兆尹杨虞卿坐妖言得罪人皆以为寃诬宰相李宗闵于上前极言论列上怒数宗闵之罪叱出之贬明州刺史再贬虔州长史贬吏部侍郎李汉为邠州刺史刑部侍郎萧澣为遂州刺史澣通鉴作瀚唐六典龙朔三年改刑部尚书为司刑太常伯战国策虎得狐狐曰无啖我天帝令我长百兽我为子先行子随我后百兽见我能无走乎虎随狐而行百兽皆走虎不知百兽畏巳反以为畏狐也月令立秋日鹰隼始击文子身在江海之上心在魏阙之下诗耳属于垣原注公止裴氏一女结褵之明年人丧良人史记屈原为楚懐王左徒王甚任之上官大夫与同列争宠而心害其能王使原造为宪令原属草藁未定上官大夫见而欲夺之原不与因谗之一作若左传若敖氏之鬼不其馁而原注余初谒于郑舍○按旧唐书太和七年萧澣为郑州刺史义山有居在郑州故曰故园萧氏乃萧梁之后注见上巻文选注淮南王安好士八公之徒分造诗赋或称大山小山犹诗有大雅小雅也招隠士桂树丛生兮山之幽汉纪注籍者为二尺竹牒记其年及名字物色悬之宫门相应乃得入也去声甘泉赋选巫威兮呌帝阍史记田横与二客乗传诣洛阳未至三十里自杀以王礼葬二客穿冢旁皆自刎下从之一作然庄子南海之帝曰儵北海之帝曰忽三辅故事始皇葬骊山起坟髙五十丈下周三泉周回七百步玉篇螀寒蝉属梁书武帝听览余闲即于同泰寺讲说湼盘大品浄名三慧诸经名僧硕学四部听众常万余人○钱龙惕笺澣坐宗闵虞卿牵累本当时党魁故曰初惊逐客议旋骇党人寃也时李训郑注窃弄威权凡不附己者目为宗闵徳裕党贬逐无虚日中外震骇连月阴晦人情不安故曰苦雾三辰没穷阴四塞昏虎威狐更假隼击鸟逾喧也澣没于遂宁故曰遗音和蜀魄易箦对巴猿也训注诛后文宗始大赦量移贬谪诸臣故曰青云宁寄意白骨始沾恩也义山至开成二年始登第故曰自叹离通籍何尝忘呌阍也因澣为梁武后裔故引同泰徼福之事以为虚语伤之之深也


送千牛李将军赴阙五十韵

照席琼枝秀。当年紫绶荣。班资古直阁。勲伐旧西京。
在昔王纲紊。因谁国步清。如无一战霸。安有大横庚。
内竖依慿切。凶门责望轻。中台终恶直。上将更要盟。
丹陛祥烟灭。皇闱杀气横。喧阗众狙怒。容易八蛮惊。
梼杌寛之久。防风戮不行。素来矜异类。此去岂亲征。
舍鲁真非策。居邠未有名。曾无力牧御。宁待雨师迎。
火箭侵乘石。云桥逼禁营。何时絶刁斗。不夜见欃枪。
屡亦闻投鼠。谁其敢射鲸。世情休念乱。物议笑轻生。
大卤思龙跃。苍梧失象耕。灵衣沾愧汗。仪马困阴兵。
别馆兰熏酷。深宫蜡焰明。黄山遮舞态。黑水断歌声。
纵未移周鼎。何辞免赵坑。空拳转鬬地。数板不沈城。
且欲慿神算。无因计力争。幽囚蘓武节。弃市仲由缨。
下殿言终验。增埤事早萌。蒸鸡殊减饍。屑曲异和羮。
否极时还泰。屯余运果亨。流离几南度。仓卒得西平。
神鬼收昏黑。奸凶首满盈。官非督护贵。师以丈人贞。
覆载还髙下。寒暄急改更。马前烹莽卓。坛上揖韩彭。
扈跸三才正。回军六合晴。此时惟短剑。仍世尽双旌。
顾我由羣从。逢君叹老成。庆流归嫡长。贻厥在名卿。
隼撃须当要。鹏抟莫问程。趋朝排玉座。出位泣金茎。
幸藉梁园赋。叨蒙许氏评。中郎推贵婿。定逺重时英。
政已标三尚。人今伫一鸣。长刀悬月魄。快马骇星精。
披豁惭深眷。暌离动素诚。蕙留春晼晚。松待岁峥嵘。
异县期回雁。登时已饭鲭。去程风刺刺。别夜漏丁丁。
庾信生多感。杨朱死有情。弦危中妇瑟。甲冷想夫筝。
会与秦楼鳯。俱听汉苑莺。洛川迷曲沼。烟月两心倾。

△通典千牛刀名后魏有千牛备身掌执御刀因以名职显庆五年置左右千牛府后改为卫置大将军一人将军各一人以副之○详诗语李千牛乃李晟之孙离骚折琼枝而继佩汉官仪公侯皆紫绶传旧唐书舆服志侍中中书令加貂蝉佩紫绶按兴元元年李晟加中书令故云紫绶荣一作合○通典梁天监六年置左右骁骑领朱衣直阁给仪从隋置备身府即其职左传一战而霸汉文帝本纪大臣使人迎代王王卜之兆得大横占曰大横庚庚予为天王注曰兆筮曰卦卜以荆灼文正横也庚庚横貌淮南子大将受命已则设明衣翦指爪凿凶门而出按唐书代宗时宦官程元振譛杀来瑱河北叛镇率以借口所谓内竖依慿切也诸节度使各置监军兵柄不一所谓凶门责望轻也宰相张镒忠直为徳宗所重卢杞忌之出之于凤翔所谓中台终恶直也朱滔拒命赐爵通义王冀以安之滔反谋益急所谓上将更要盟也注见前家语禹致羣臣于会稽防风氏后至戮而杀之其骨专车礼记我舍鲁奚适矣居邠见孟子○通鉴大厯中朱泚入朝留京师建中元年令镇凤翔三年朱滔以蜡书约泚同反马燧获之以闻上召泚慰勉之赐予甚厚泚怏怏思乱旧唐书建中四年十月丙午诏泾原节度使姚令言率兵救哥舒曜泾原军出京城至浐水倒戈谋叛令言不能禁上令载缯彩二车遣晋王往慰谕之乱兵已阵于丹凤阙下促神策军拒之无一人至者上乃与太子诸王妃主百余人出苑北门其夕至咸阳饭数七而过令言率乱兵奉朱泚为主戊申上至奉天圣贤羣辅录风后受金法力墨受凖尺宋均曰力墨或作力牧黄帝辅之二帝王世纪黄帝得风后于海隅力牧于大泽风俗通玄冥雨师也广雅雨师曰屏翳韩非子昔者黄帝合鬼神于泰山之上风伯进扫雨师洒道尸子昔者武王崩成王少周公旦践东宫履乗石祀明堂假为天子七年注乗石王所登上车之石也云桥即云梯尔雅彗星为欃枪注亦谓之孛天文录偏指曰彗芒气四出曰孛浪遇切汉书投鼠忌器旧唐书泚自将侵逼奉天军势颇盛于奉天东三里下营大修攻具十一月乙亥杜希全与贼战于漠谷官军不利贼攻城益急矢石雨下人心危惧戊子贼造云桥攻城东北隅兵仗不能及城中震恐相顾失色浑瑊预为地道命纵火焚之贼乃退说文卤西方咸地也左传晋荀吴败狄于大卤注大卤太原晋阳地一行并州起义堂颂我髙祖龙跃晋水鳯翔太原册府元太宗生时有二龙戏于门外井中经三日乃冲天而去象耕注见中巻楚词灵衣兮披披道源注仪马庙中木马也甘泽謡许云封因乗仪马入长安○按髙宗葬干陵在奉天县旧唐书朱泚据干陵作乐下瞰城中辞多侮慢通鉴自赋攻城斩干陵松柏以夜继昼泚移帐于干陵下视城中动静皆见之苍梧失象耕言贼惊陵寝也灵衣仪马皆陵庙中物困阴兵似暗用昭陵石马汗流事旧唐书姚令言迎泚于晋昌里第泚乗马拥从北向烛炬星罗观者万计明日入居含元殿徙居白华殿汉书武帝微行北至池阳西至黄山晋灼曰黄山宫名在槐里长安志右扶风槐里县有黄山宫惠帝三年起禹贡黑水西河惟雍州史记武安君白起大破赵于长平坑降卒四十余万当作弮司马迁书李陵提步卒不满五千转鬬千里矢尽道穷张空弮冐白刃北向争死敌注弮弩弓也史记智伯与韩魏攻赵晋阳引汾水灌之城不浸者三板○通鉴贼并兵攻城东北隅贼巳有登城者上与浑瑊对泣时士卒冻馁又无甲胄瑊激以忠义力战败之入夜泚复来攻城矢及御前三步而坠○通鉴大理卿蒋沇诣行在为贼所得沇絶食称病潜窜得免事见史记○通鉴司农卿段秀实与刘海宾何明礼岐灵岳宻谋诛泚泚召秀实等议称帝事秀实勃然起夺源休象笏唾泚面大骂因以笏撃之纔中其额溅血满地贼众争前杀之海宾等相次死下殿注见中巻原注先时桑道茂请修奉天城○通鉴建中元年六月术士桑道茂言陛下不出数年暂有离宫之厄臣望奉天有天子气宜髙大其城以备非常辛丑命筑奉天城左传公饍日双鸡饔人窃更之以鹜御者知之去其肉而以其泊馈注洎肉汁也饔人御者欲使诸大夫怨庆氏减其饍葢卢蒲癸王何之谋晋愍帝纪永嘉四年冬十月京师饥甚米斗金二两人相食死者大半太仓有曲数千饼曲允屑为粥以供帝○唐书奉天围久食且尽以芦秣帝马大官粝米止二斛围解父老争上壶飱饼饵通鉴时供御止有粝米二斛毎伺贼休息夜缒人于城外采芜菁根而进之唐书李怀光与朱泚通谋兴元元年二月上南幸梁州是年八月李晟改封西平郡王去声通典汉置西域都护晋宋以后有督护之官亦其任也齐书广州西南有二江川源深逺别置督护专征讨之见易旧唐书神策将李晟自定州率师赴难军于渭桥兴元元年五月移军光泰门外贼来薄我军奋撃大破之追撃至白华门朱泚姚令言率众遁去晟收复京城浑瑊戴休颜韩游瓌亦破贼于咸阳泚走至彭原西城屯韩旻斩之传首行在姚令言投泾州源休李子平走鳯翔寻并斩获旧唐书七月壬午车驾至自兴元浑瑊韩游瓌以其众扈从李晟骆元光尚可孤以其众奉迎步骑十余万旌旗数十里唐书节度使赐双旌双节行则建节树六纛按晟子愿愬听宪皆为节度使唐书元和四年诏以晟配飨徳宗庙廷其家编附属籍义山本宗室故云犹羣从旧唐书晟十五子长子侗无禄早世此云嫡长岂千牛乃侗之子欤诗贻厥孙谋注见前后汉书许劭论乡党人物每月朔輙更品题故汝南有月旦评道源注世说谢中郎万是王蓝田女婿后汉书班超封定逺侯三尚未详或曰即夏尚忠商尚质周尚文淳于髠传此鸟不鸣则巳一鸣惊人古乐府何当大刀头破镜飞上天吴竞解题大刀头刀头有环问夫何时当还也破铙飞上天言月半缺当还也天文志房为天府曰天驷其阴右骖白帖马为房星之精鲍照赋岁峥嵘而催暮古乐府他乡复异县回雁谓雁书字林鲭杂肴也道源注西京杂记娄君卿厯游五侯之门每旦五侯遗饷之君卿合为鲭世传五侯鲭七迹切古乐府大妇织绮罗中妇织流黄小妇无所为挟瑟上髙堂杜甫诗银甲弹筝用道源注唐乐府有相府莲后语讹为想夫怜乐苑曰想夫怜羽调曲也去声


咏怀寄秘阁旧僚二十六韵

年鬓日堪悲。衡茅益自嗤。攻文枯若木。处世钝如锤。
敢忘垂堂戒。宁将暗室欺。悬头曾苦学。折臂反成医。
仆御嫌夫懦。孩童笑叔痴。小男方嗜栗。幼女漫忧葵。
遇炙谁先噉。逢韲即便吹。官衔同画饼。面貌乏凝脂。
典籍将蠡测。文章若管窥。图形翻类狗。入梦肯非罴。
自哂成书簏。终当咒酒巵。懒沾襟上血。羞镊镜中丝。
槖钥言方喻。樗蒱齿讵知。事神徒惕虑。佞佛愧虚辞。
曲艺垂麟角。浮名状虎皮。乘轩宁见宠。巢幕更逢危。
礼俗拘稽喜。侯王忻戴逵。途穷方结舌。静胜但搘頥。
粝食空弹剑。亨衢讵置锥。柏台成口号。芸阁暂肩随。
悔逐迁莺伴。谁观择虱时。瓮间眠太率。床下隠何卑。
奋迹登弘阁。摧心对董帷。校雠如有暇。松竹一相思。

△魏畧兰台为外台秘书为内阁○义山释褐秘书省挍书郎故有旧僚郭象庄子注与枯木同其不华晋书祖约谓梅陶锺雅曰君汝颕之士利如椎我幽冀之士钝如锤去声汉书千金之子坐不垂堂梁简文帝纪不欺暗室岂况三光楚国先贤传孙敬在太学编栁为简以写经睡则悬头于梁左传三折肱知为良医楚词九折臂而成医兮吾今而知其然乳兖切○韵会汉书公卿选愞劣弱也或作懦晋书王湛初有隠徳皆以为痴兄子济轻之尝诣湛湛谈易玄理微妙叹曰家有名士三十年而不知武帝见济曰卿家痴叔死未曰臣叔殊不痴陶潜责子诗通子垂九龄但觅梨与栗列女传鲁漆室女倚柱而啸邻妇曰欲嫁乎曰我忧鲁君老太子少也妇曰此鲁大夫之忧女曰昔晋客舍我家繋马于园马佚践我园葵使我终岁不厌葵味语林王右军年十一周顗异之时絶重牛心炙座客来未噉先割啖右军乃知名一作更楚词惩于羮者吹韲王逸注言人歠羮而热中心惩之见韲即恐而吹也道源注魏志名士如画地为饼不可啖食世说王右军见杜弘治叹曰面如凝脂眼如点漆此神仙中人东方朔传以蠡测海张晏曰瓠瓢也王献之传此郎亦管中窥豹时见一斑马援传画虎不成反类狗也六韬文王将田卜曰所获非龙非彲非虎非罴乃伯王之辅果遇太公于渭阳晋书傅迪广读书而不解其义刘栁惟读老子而巳迪每轻栁栁曰卿读书虽多而无所解可谓书簏矣唐书李善淹贯古今不能属辞号为书簏晋书刘伶求酒于妻妻谏曰非养生之道宜断之伶曰善当祝鬼神自誓耳卿可致酒五斗吾当断之妻如其言伶祝曰天生刘伶以酒为名一饮一石五斗解酲妇人之言慎不可听于是饮酒御肉块然复醉韵会祝或作呪琴操卞和抱玉而哭昼夜不止涕尽继之以血齐书髙帝曰岂有为人作曾祖而镊白发者乎老子天地之间其犹槖钥乎虚而不屈动而愈出马融樗蒱赋排五木散九齿葛洪别传洪少好读书至不知基局几道不识樗蒱几齿晋书何充与弟凖俱崇信释氏谢万讥之云二何佞佛北史文苑传学者如牛毛成者如麟角骆宾王启业成麟角引茅茹而弹冠注见前左传卫懿公好鹤鹤有乗轩者注轩大夫车也左传夫子之在此也犹燕之巢于幕上西征赋危素卵之絫殻甚玄燕之巢幕晋书阮藉见礼俗之士以白眼对之稽喜来吊藉作白眼喜不怿而退晋书戴逵字安道性髙洁以礼度自处累征为散骑常侍不至太元二十年太子太傅会稽王道子少傅王雅詹事王珣上疏曰逵执操贞厉含味独游年在耆老清风弥劭东宫虚徳式延事外宜加旌命以参僚侍会病卒支通王维诗支頥问樵客孟尝君传冯驩蒯缑弹剑而歌曰长铗归来乎食无鱼庄子尧舜有天下子孙无置锥之地三辅黄图武帝元鼎二年春起柏梁台帝尝置酒于其上诏羣臣二千石能为七言诗者乃得上坐秘阁掌秘书图籍故称芸阁礼记五年以长则肩随之晋书王导在扬州辟顾和为从事月旦当朝未入停车门外周顗遇之和方择虱夷然不动晋书毕卓为吏部郎比舍郎酒熟卓夜至其瓮间盗饮之醉卧其下为掌酒者所缚道源注唐书王维私邀孟浩然入内署俄而玄宗至浩然匿床下一作合○公孙弘东合见前汉书董仲舒为博士下帷讲诵弟子转相授业莫见其面


戊辰会静中出贻同志二十韵

大道谅无外。会越自登真。丹元子何索。在巳莫问邻。
蒨璨玉琳华。翱翔九真君。戏掷万里火。聊召六甲旬。
瑶简被灵诰。持符开七门。金铃摄羣魔。绛节何兟兟。
吟弄东海若。笑倚扶桑春。三山诚迥视。九州岛扬一尘。
我本玄元胄。禀华由上津。中迷鬼道乐。沈为下土民。
托质属太阴。炼形复为人。誓将覆宫泽。安此真与神。
龟山有慰荐。南真为弥纶。玉管会玄圃。火枣承天姻。
科车遏故气。侍香传灵氛。飘飖被青霓。婀娜佩紫纹。
林洞何其微。下仙不与羣。丹泥因未控。万劫犹逡巡。
荆芜既以薙。舟壑永无湮。相期保妙命。腾景侍帝宸。

△黄庭经心神丹元字守灵道源注内景经真人在巳莫问邻黄庭经赤珠灵裙华蒨璨真诰上元夫人腰垂鳯文琳华之绶执流黄挥精之剑太上正法经九真者九天之阴气凝而成也神仙传得仙者有九品第一上仙号九天真王神仙感遇传玄宗与张果叶法善棊召罗公逺齿坐剑南有果初进名为日熟子张叶以术取毎过午必至其日继夜都不到相顾曰莫是罗君否时天寒围炉公逺笑于火中树一筯及此除之遂至叶诘使者云欲到京熖火亘天无路可过值火歇方得度道源注度人经掷火万里流金八冲汉武内传上元夫人授帝六甲左右灵飞之符可以召山灵朝地神真诰仙道有素奏丹符以召六甲西溪丛语古以甲子数日故谓之旬如今阴阳家所云甲子旬中甲午旬中之类瑶简玉简也太上八素经司命着籍玉简丹书沈约华山馆营功徳诗玉简黄金编真诰许长史云钦愿崇荣欣想灵诰一作闗黄庭经负甲持符开七门注谓七窍云笈七籖五色焕耀升入七门真诰老君佩神虎之符带流金之铃云笈七籖左佩玉瑞右腰金铃音精绛节注见中巻说文兟进也○夫子庙堂碑兟兟让席楚词令海若兮舞冯夷一作回海外更有九州岛扬尘用麻姑语○封演见闻记国朝以李氏出自老君故崇道教髙宗干封元年还自岱岳过真源诣老君庙追尊为玄元皇帝韵会津气液也曹毘诗体錬五灵妙气含云露津佛经六道中有鬼道汉武内传帝下席叩头曰彻下土浊民神仙传仙家有太阴炼形之法能令日中无影集仙录七魄营侍三魂守宅者或三十年三十年十年三年当血肉再生复质成形必胜于未死之容此名錬形太阴易貌三官之仙也芳六切一作官道源注覆还也还元辰本宫之泽以安此真神也集仙传西王母者九灵太妙龟山金母也天上天下三界十方女子之登仙者咸隶焉所居宫阙在龟山春山西那之都南岳魏夫人传夫人北诣上清宫玉阙之下诸真君授夫人玉札金文位为紫虚元君领上真司命南岳夫人比秩仙公陶贞白真诰所呼南真即夫人也大戴礼舜时西王母献白玉管十洲记昆仑山三角其一角正西曰玄圃台真诰紫微王夫人谓许长史曰交梨火枣腾飞之药不比于金丹也君心中荆棘相杂是以二树不见酉阳杂俎祁连山上冇仙树其实如枣以竹刀剖则苦以木刀剖则酸以芦刀剖则辛以金刀剖则甘或曰此即仙经所谓火枣道源注王母传科车天马霓旌羽幢千乘万骑光耀宫阙云笈七籖存日如鸡子在泥丸中毕乃吐出一气存气为黑色名之尸气次吐二气为日色名之故气次吐三气存气为苍色名之死气真诰人卧室宇当令洁盛则受灵气否则受故气注谓尘浊不正之气一作芬○真诰仙官有侍香之职说文氛祥气也司马彪诗上凌青云霓李贺绿封章事青霓叩额呼宫神真诰仙道十七条在灵书紫文中并琅玕药之所变化也紫纹疑作文道书有上仙中仙下仙抱朴子李公丹法用真丹及五石之水各一升和合如泥上清经真丹秘诀先以黄丹三五斤渐筑令实约厚五寸更下丹轻筑都大令实取鼎为度不计斤数然后以六一泥泥鼎丹房须知药泥十四日黄土蚌粉石灰赤石脂食盐六味各一两为末水调用之名六一泥一作丹误一作因○庄子藏舟于壑夜半有力者负之而趋○言人心稠浊如荆榛之芜秽能剪薙之斯清浄可守永无壑舟之移矣真诰有保命君云笈七籖太乙保命固神定生道源注真诰侍帝宸有八人如世之侍中王子乔郭世干皆为之云林右英王夫人诗相携侍帝宸


和郑愚赠汝阳王孙家筝妓二十韵

氷雾怨何穷。秦丝娇未巳。寒空烟霞髙。白日一万里。
碧嶂愁不行。浓翠遥相倚。茜袖捧琼姿。皎日丹霞起。
孤猿耿幽寂。西风吹白芷。回首苍梧深。女萝闭山鬼。
荒郊白鳞断。别浦晴霞委。长彴压河心。白道连地尾。
秦人昔富家。绿窻闻妙旨。鸿惊雁背飞。象床殊故里。
因令五十丝。中道分宫征。斗粟配新声。娣侄徒纎指。
风流大堤上。怅望白门里。蠧粉实雌弦。灯光冷如水。
羌管促蛮柱。从醉吴宫耳。满内不扫眉。君王对西子。
初花惨朝露。冷臂凄愁髓。一曲送连钱。逺别长于死。
玉砌衘红兰。妆窻结碧绮。九门十二闗。清晨禁桃李。

△北梦琐言郑愚广州人擢进士第〈左易右文〉厯清要旧唐书咸通三年充岭南西道节度使唐书让皇帝子琎开元中封汝阳王一作水秦丝注见前四句言筝妓之丽九歌辛夷楣兮药房注药白芷也九歌山鬼被薜荔兮带女萝杜甫诗山鬼闭门中○四句言筝声之哀鱼书难寄职畧切说文彴水上横木所以渡者地尾地尽处○四句言所思之人不可即集韵秦人薄义有父子争瑟者各入其半故当时名为筝古以竹为之汉书淮南王长死民作歌曰一尺布尚可缝一斗粟尚可舂兄弟二人不相容说文娣女弟也又娣姒妯娌也侄兄之女也○按筝本父子争瑟而起此诗上云鸿惊雁背飞下云斗粟配新声似作兄弟事用岂所传有不同耶清商曲襄阳乐朝发襄阳城莫至大堤宿大堤诸女儿花艳惊郎目白门注见中巻说文蠧水中虫也又衣书中虫俗呼蠧鱼其粉鳞手触则落碎之如银汉书黄帝制十二筩其雄鸣为六雌鸣亦六○此句之义未详羌管笛也马融长笛赋近世双笛从羌起按晋书桓伊令奴吹笛伊抚筝而歌怨诗促蛮柱竹与丝合也道源注西子擅宠故宫内不复扫眉言筝妓同之横吹曲紫骝马长安美少年金络饰连钱尔雅青骊驎曰驒注色斑驳如鱼鳞今连钱骢也言弹入送逺别离之曲益増惨凄道源注言筝妓所处华邃桃李之容不可得窥


四年冬以退居蒲之永乐渇然有农夫望岁之志遂作忆雪又作残雪诗各一百言以寄情于游旧

忆雪

爱景人方乐。同云候稍愆。徒闻周雅什。愿赋朔风篇。
欲俟千箱庆。须资六出妍。咏留飞絮后。歌唱落梅前。
庭树思琼蕊。妆楼认粉绵。瑞邀盈尺日。丰待两岐年。
预约延枚酒。虚乗访戴船。映书孤志业。披氅阻神仙。
几向霜阶步。频将月幌褰。玉京应已足。白屋但颙然。

△小雅南山上天同云雨雪其雰卫风北风其凉雨雪其滂雪赋咏南山于周雅歌北风于卫诗韩诗外传草木花多五出雪花独六出注见上巻梁简文帝雪朝诗落梅飞四注雪赋盈尺则呈瑞于丰年后汉书张堪为渔阳太守百姓歌曰桑无附枝麦秀两岐诗传丰年之冬必冇积雪汜胜之书雪是五榖精用兎园事见前语林王子猷雪夜访戴安道时戴在剡溪便乘轻船就之既造门不前便返人问其故曰吾本乗兴而行兴尽而返何必见戴谈薮齐太原孙伯翳家贫常映雪读书与王亮范云为莫逆交晋书王恭乗髙舆披鹤氅裘涉雪而行孟〈上日下永〉叹曰真神仙中人也

残雪

旭日开晴色。寒空失素尘。遶墙全剥粉。傍井渐消银。
刻兽摧盐虎。为山倒玉人。珠还犹照魏。璧碎尚留秦。
落日惊侵昼。余光悞惜春。檐氷滴鹅管。屋瓦镂鱼鳞。
岭霁岚光坼。松暄翠粒新。拥林愁拂尽。着砌恐行频。
焦寝忻无患。梁园去有因。莫能知帝力。空此荷平均。

△何逊雪诗时逐微风起谁言非玉尘左传王使周公阅来聘享有昌歜白黑形盐辞曰国君文足昭也武可畏也则有盐虎形以献功世说嵇叔夜醉如玉山之将頺用照乘珠事见上巻史记秦王得赵璧无意偿城蔺相如前曰璧有瑕请指示王因持璧却立曰王必欲急臣臣头与璧俱碎矣李贺诗王子吹笙鹅管长庾信赋秦王余石仍为雁齿之阶汉后旧陶即用鱼鳞之瓦顾愔新罗国记松树大连抱有五粒子形如桃仁而稍小皮硬浸酒疗风酉阳杂俎松凡言两粒五粒粒当言鬛五粒松皮不鳞李贺有五粒小松歌髙士传焦光野火烧庐因露寝遭大雪光袒卧不移人以为死就视如故雪霁故去


大卤平后移家到永乐县居书怀十韵寄刘韦二前辈二公尝于此县寄居

驱马遶河干。家山照露寒。依然五栁在。况值百花残。
昔去惊投笔。今来分挂冠。不忧悬磬乏。乍喜覆盂安。
甑破宁回顾。舟沈岂暇看。脱身离虎口。移疾就猪肝。
鬓入新年白。颜无旧日丹。自悲秋获少。谁惧夏畦难。
逸志忘鸿鹄。清香披蕙兰。还持一杯酒。坐想二公欢。

△大卤注见前唐书会昌四年正月河东都将杨弁逐节度使李石据军府应刘稹三月李义忠克太原生擒弁尽诛乱卒上林赋过鳷鹊望露寒注观名在云阳甘泉宫接太原唐北都故得用之汉书逢萌解冠挂东都城门梁书陶弘景挂冠神武门国语室如悬磬东方朔传连四海之外以为席安于覆盂后汉书孟敏荷甑堕地不顾而去郭泰问其故曰甑已破矣视之何益豫章记聂友夜射白鹿寻踪不见乃见箭着一梓树伐之取二板为牂牁后友船行遇风作皆没惟友船独全寻看乃向梓板夹扶其船庄子料虎头编虎须几不免虎口哉后汉书大原闵仲叔征博士不至客居安邑老病家贫不能肉日买猪肝一片安邑令闻之勅吏常给仲叔曰岂可以口腹累安邑遂去陈涉传燕雀安知鸿鹄之志哉

李义山诗集注巻三上




●李义山诗集注巻三下
呉江朱鹤龄撰


河阳诗

黄河摇溶天上来。王楼影近中天台。龙头泻酒客寿杯。主人浅笑红玫瑰。
梓泽东来七十里。长沟复堑埋云子。可惜秋眸一脔光。汉陵走马黄尘起。
南浦老鱼腥古涎。真珠宻字芙蓉篇。湘中寄到梦不到。衰容自去抛凉天。
忆得蛟丝裁小卓。蛱蝶飞回大棉薄。绿绣笙囊不见人。一口红霞夜深嚼。
幽兰泣露新香死。画图浅缥松溪水。楚丝微觉竹枝髙。半曲新辞写绵纸。
巴陵夜市红守宫。后房点臂斑斑红。堤南渇雁自飞久。芦花一夜吹西风。
晓帘串断蜻蜓翼。罗屏但有空青色。玉湾不钓三千年。莲房暗被蛟龙惜。
湿银注镜井口平。鸾钗映月寒铮铮。不知桂树在何处。仙人不下双金茎。
百尺相风挿重屋。侧近嫣红伴柔绿。百劳不识对月郎。湘竹千条为一束。

△玉楼中天台注俱见上巻道源注酒器刻作龙形广州有龙铛李贺诗龙头泻酒邀酒星子虚赋其石则赤王玫瑰晋灼曰玫瑰火齐珠也。戴延之西征记梓泽去洛阳六十里梓泽金谷也中朝贤逹所集赋诗犹存是石崇居处此云子似谓如云之女子与杜诗所用不同秋眸注见中巻二句暗用双鱼寄书事当作鲛一作棹非浅缥画图之色楚丝犹云楚弄刘禹锡竹枝词序建平里中儿联歌竹枝吹短笛击鼓以赴节歌者扬袂杂舞含思宛转有淇澳之艳音李贺诗花房夜捣红守宫汉书守宫虫名术家云以器养之食以丹砂满七斤捣治万杵以点女人体终身不灭若有房室之事即脱言可防闲滛逸故谓之守宫道源注石龙子即守宫也图经云长者一尺今出山南襄州安州申州以三月四月八月采去腹中物火干之按诗云巴陵巴陵正属山南道也玉湾犹云玉川玉溪镜如井口之平道源注杜阳杂编唐同昌公主有九鸾之钗谓月中桂树金茎见上巻相风注见前尔雅鵙伯劳也通卦验伯劳性好单栖言泪痕之多


自桂林奉使江陵途中感怀寄献尚书

下客依莲幙。明公念竹林。纵然膺使命。何以奉徽音。
投刺虽伤晚。酬恩岂在今。迎来新琐闼。从到碧瑶岑。
水势初知海。天文始识参。固惭非贾谊。惟恐后陈琳。
前席惊虚辱。华樽许细斟。尚怜秦痔苦。不遣楚醪沈。
既载从戎笔。仍披选胜襟。泷通伏波柱。帘对有虞琴。
宅与严城接。门藏别岫深。阁凉松冉冉。堂静桂森森。
社内容周续。乡中保展禽。白衣居士访。乌帽逸人寻。
佞佛将成传。耽书或类滛。长怀五羖赎。终着九州岛箴。
良讯封鸳绮。余光借玳簮。张衡愁浩浩。沈约瘦愔愔。
芦白疑粘鬓。枫丹欲照心。归期无雁报。旅抱有猿侵。
短日安能驻。低云只有阴。乱鸦冲晒网。寒女簇遥砧。
东道违宁久。西园望不禁。江生魂黯黯。泉客泪涔涔。
逸翰应藏法。髙辞肯浪吟。数须传庾翼。莫独与卢谌。
假寐慿书簏。哀吟叩剑镡。未尝贪偃息。那复议登临。
彼美回清镜。其谁受曲针。人皆向燕路。无乃费黄金

△时义山为桂府观察判官此诗乃寄郑亚者但二史俱不云亚兼尚书疑有误原注公与江陵相国韶叙叔侄按唐书宰相表无名韶者此注疑亦误○竹林七贤阮籍阮咸为叔侄范云诗摄官青琐闼桂林郡濵海杜甫诗天横醉后参陈琳为曹操管记室庄子秦王召医破痈溃痤者得车一乗痔者得车五乗所治愈下得车愈多张协七命箪醪投川可使三军告注楚与晋战或进王一箪酒王欲与军士共之则少而不徧乃倾酒于水令众迎流而饮之士卒皆感惠尽力遂大捷。泷水注见中巻后汉书马援为伏波将军征交址立铜柱为汉之极界投荒杂录爱州九真郡有铜柱马援以表封疆礼记舜弹五弦之琴以歌南风之诗释氏通鉴惠逺居庐山三十年社众数千著者十八人髙僧传彭城刘遗民豫章雷次宗雁门周续之新蔡毕颕之南阳宗炳张莱民张季硕等并弃世遗荣依逺居止家语鲁人有独处室者邻之嫠妇室坏趋而托焉鲁人闭户不纳妇曰子何不如栁下惠然妪不逮门之女鲁人曰栁下惠则可我固不可佛书维摩诘世号白衣居士陈周弘正有谢勅赉乌纱帽启唐书隋贵臣多服乌纱帽后渐废贵贱通服折上巾南史刘峻苦所见不博闻有异书必往祈借清河崔慰祖谓之书滛史记百里奚亡秦走宛楚鄙人执之缪公闻其贤以五羖羊皮赎之左传虞人之箴曰芒芒禹迹画为九州岛扬雄传箴莫善于虞箴作州箴注见上巻史记赵平原君使人于楚欲夸楚为玳瑁簮王筠诗徒歌鹿卢剑空贻玳瑁簮四愁诗序张衡出为河间相时天下渐弊鬰鬰不得志为四愁诗注见中巻左传若舍郑以为东道主西园见上巻一作山误江淹别赋黯然销魂者惟别而已矣述异记鲛人即泉先也又名泉客呉都赋泉室潜织而巻绡渊客慷慨而泣珠音朔晋书王羲之书初不胜庾翼郄愔及暮年方妙尝以草书答庾亮而翼深叹服因与羲之书云吾昔有伯英章草十纸过江狼狈遂乃亡失忽见足下答家兄书焕若神明顿还旧观晋书刘琨为段匹磾所拘为五言诗赠其别驾卢谌琨诗托意非常摅畅幽愤逺想张陈感鸿门白登之事用以激谌谌以常词酬和殊乖琨心重以诗赠之音寻○说文镡剑鼻也汉书注剑口旁横出者虞翻与客书琥珀不取腐芥磁石不受曲针


送从翁从东川弘农尚书幕

大镇初更帅。嘉宾素见邀。使车无逺近。归路更烟霄。
穏放骅骝步。髙安翡翠巢。御风知有在。去国肯无聊。
早沗诸孙末。俱从小隠招。心悬紫云阁。梦断赤城标。
素女悲清瑟。秦娥弄玉箫。山连玄圃近。水接绛河遥。
岂意闻周铎。翻然慕舜韶。皆辞乔木去。逺逐断蓬飘。
薄俗谁其激。斯民已甚恌。鸾皇期一举。燕雀不相饶。
敢共頺波逺。因之内火烧。是非过别梦。时节惨惊飙。
末至谁能赋。中干欲病痟。屡曾纡锦绣。勉欲报琼瑶。
我恐霜侵鬓。君先绶挂腰。甘心与陈阮。挥手谢松乔。
锦里差邻接。云台闭寂寥。一川虚月魄。万崦自芝苗。
瘴雨泷间急。离魂峡外销。非闗无烛夜。其奈落花朝。
几处逢鸣佩。何筵不翠翘。蛮童骑象舞。江市卖鲛绡。
南诏知非敌。西山亦屡骄。勿贪佳丽地。不为圣明朝。
少减东城饮。时看北斗杓。莫因乖别久。遂逐岁寒凋。
盛幕开髙宴。将军问故僚。为言公玉季。早日弃渔樵。

△旧唐书开成元年杨汝士转兵部侍郎其年十二月检校礼部尚书梓州刺史剑南东川节度使四年入为吏部侍郎一作便杜甫诗江上小堂巢翡庄子列子御风而行秋兴赋序髙阁连云阳景罕曜会稽记天台赤城山土色皆赤岩岫连沓状若云霞天台赋赤城霞起而建标汉书黄帝使素女鼓五十弦瑟悲帝禁不止故破为二十五弦用弄玉事白帖天河谓之银河亦曰绛河庄子因以为弚靡因以为波流弚即頺也郭注变化頺靡世事波流李白诗杨马激頺波白居易诗悲火烧心曲孟郊诗悔至心自烧雪赋相如末至居客之右左传外强中干韵会痟渇疾相如痟渇通作消谓赠诗陈琳阮瑀赤松子王子乔西京赋美往昔之松乔益州记张仪筑益州城城故锦涧也号锦里蔡质汉仪尚书郎入直云台时从翁必以郎官参幕府故云说文泷奔湍也俗谓水湍峻者为泷唐书南诏本哀牢夷后乌蛮别种也居永昌姚州之间铁桥之南西北与吐蕃接天寳后臣吐蕃西山即岷山李宗谔图经岷山巉絶崛立实捍阻羌夷全蜀倚为巨屏唐自肃代后西山三城屡陷吐蕃三辅黄图惠帝更筑长安城城南为南斗形城北为北斗形至今人称汉旧京为斗城杜甫诗秦城近斗杓末二语义山自谓也公玉季未详


李肱所遗画松诗书两纸得四十韵

万草已凉露开图披古松青山徧沧海此树生何峯孤根邈无倚直立撑鸿蒙端如君子身挺若壮士胸樛枝势夭矫忽欲蟠挐空又如惊螭走黙与奔云逢孙枝擢细叶旖旎狐裘茸邹颠蓐发软丽姬眉黛浓视久眩目睛倐忽变辉容竦削正稠直婀娜旋敷峯又如洞房冷翠被张穹笼亦若暨罗女平旦妆颜容细疑袭气母猛若争神功燕雀固寂寂雾露常冲冲香兰愧伤暮碧竹惭空中可集呈瑞鳯堪藏行雨龙淮山桂偃蹇蜀郡桑重童枝条亮眇脆灵气何由同昔闻咸阳帝近说嵇山侬或着仙人号或以大夫封终南与清都烟雨遥相通安知夜夜意不起西南风美人昔清兴重之犹月钟寳笥十八九香缇千万重一旦鬼瞰室稠叠张羉罿赤羽中要害是非皆怱怱生如碧海月死践霜郊蓬平生握中玩散失随奴童我闻照妖镜及与神剑锋寓身会有地不为凡物蒙伊人秉兹图顾盼择所从而我何为者开颜捧灵踪报以漆鸣琴悬之真珠栊是时方暑夏座内若严冬忆昔谢四骑学仙玉阳东千株尽若此路入琼瑶宫口咏玄云歌手把金芙蓉浓蔼深霓袖色映琅玕中悲哉堕世网去之若遗弓形魄天坛上海日髙曈曈终骑紫鸾归持寄扶桑翁

△云溪友议开成元年秋髙锴司贡籍李肱榜元及第肱乃宗室官止于岳齐二牧一作徧苍庄子云将东游适遭鸿蒙注鸿蒙气也楚词纷旖旎乎都房左传狐裘龎茸说文颠顶也蓐陈草复生又荐也○此句难解疑有讹如字庄子毛嫱丽姬人之所美也一作数道源注暨罗女西子也方舆胜览苎罗山在诸暨县南五里庄子伏戏氏得之以袭气母一作重谢朓髙松赋集五鳯之光景酉阳杂俎不空三藏塔前多老松岁旱时官伐其枝为龙骨以祈雨葢三藏役龙以其树必有灵也注见前蜀志先主舍东南角篱上有桑树髙五丈余遥望童童如小车葢一作修谓秦始皇未详道源注晋法潜隠会稽剡山或问其胜<上又下又>为谁指松曰此苍髯叟也一作佳似指赤松子注见上巻一作青集仙录女仙鲁妙兴居山有钟一口形如偃月神人所送韵会缇帛丹黄色音鸾童○韵会羉彘网也罿捕鸟网也家语赤羽若日一作照妖鉴博物志身毒国镜如八铢钱旧传此镜照见妖魅佩之为天神所福水经注刘曜隠居管涔山夜中怱有二童子入跪曰管涔王献剑一口背有铭曰神剑服御除众毒曜遂服之剑随时变为五色美人至此言画松初见重于贵室及身名败后流落奴童然此如寳镜神剑终非凡物乃今遂以遗我能无兴亡之感乎按旧唐书王涯传涯家法书名画皆原为垣窍藏之复壁既诛人破垣取之或剔取函奁金寳之饰与其玉轴而弃之观此诗云云岂画松即涯所藏者欤鲍令晖诗客从逺方来赠我漆鸣琴说文栊房室之疏徐曰窻也按通典唐武徳七年改上大都督为骁骑尉大都督为飞骑尉帅都督为云骑尉都督为武骑尉后置节度使即都督之任义山尝为节度巡官此云谢四骑言辞去使府耳张籍送胡炼师归王屋山诗玉阳峯下学长生通志东玉阳山在怀庆府济源县西三十里唐睿宗女玉真公主修道于此有西玉阳山亦其栖息之所道源注汉武内传西王母命侍女安法婴歌玄云之曲杜阳杂编沧州有金莲花研之如泥以间彩绘光辉焕烂与真金无异尔雅昆仑之墟有璆琳琅玕焉吕氏春秋楚人亡乌号之弓左右请求之王曰楚人亡之楚人得之何求也一统志天坛山在济源县西一百二十里王屋山兆其东曰日精西曰月华絶顶有石坛名清虚小有洞天十洲记扶桑在碧海中大真东王君所治处○言此松终当假翼鸾鸟为仙家之玩


戏题枢言草阁三十二韵

君家在河北我家在山西百岁本无业阴阴仙李枝尚书文与武战罢幕府开君从渭南至我自仙游来平昔苦南北动成云雨乖逮今两携手对若床下鞵夜归碣石馆朝上黄金台我有苦寒调君抱阳春才年颜各少壮发绿齿尚齐我虽不能饮君时醉如泥政静筹划简退食多相携扫掠走马路整顿射雉翳春风二三月栁宻莺正啼清河在门外上与浮云齐欹冠调玉琴弹作松风哀又弹明君怨一去怨不回感激坐者泣起视雁行低翻忧龙山雪却杂胡沙飞仲容铜琵琶项直声凄凄上贴金捍拨画为承露鸡君时卧掁触劝客白玉杯苦云年光疾不饮将安归我赏此言是因循未能谐君言中圣人坐卧莫我违榆荚乱不整杨花飞相随上有白日照下有东风吹青楼有美人颜色如玫瑰歌声入青云所痛无良媒少年苦不久顾慕良难哉徒令真珠肶裛入珊瑚腮君今且少安听我苦吟诗古诗何人作老大徒伤悲

△义山尝寄居太原神仙传老子生而能言指李树为姓杜甫诗仙李蟠根大尚书谓王茂元旧唐书太和中茂元检校工部尚书镇岭南昌中为河阳节度使河北诸军讨刘稹茂元亦以本军屯天井唐书渭南县属京兆府在华州西五十里仙游县属清源郡又长安志盩厔县有仙游泽复有仙游宫图经云隋文帝避暑处颜延之诗朋好云雨乖一作鞋史记邹衍如燕昭王筑碣石宫身往师之正义宫在幽州蓟县西三十里注见中巻○言其在幕府魏文帝乐府有苦寒行梁元帝纂要白雪阳春皆古歌曲名射雉赋尔乃搫扬拄翳注翳者所以隠射也道源注乐府河间新弄二十一章有风入松琴操昭君在匈奴恨帝始不见遇作怨思之歌后人名为昭君怨注见上巻晋书阮咸字仲容国史纂异元行冲为太常少卿时有于古墓中得铜物似琵琶而身正圆莫有识者元视之曰阮咸所造乐也命匠人改以木其声清雅今呼为阮咸是也金捍拨注见上巻一作水误江表传南郡献长鸣承露鸡广韵掁触也南人以触物为掁谢惠连祭古冡文以物掁拨之魏畧徐邈为尚书郎时禁酒邈私饮沈酣赵逹问以曹事曰中圣人○说文膍牛百叶也韵会一曰五脏总名集韵或作肶通作脾俗顋字○江总诗盈盈扇掩珊瑚唇


偶成转韵七十二句赠四同舍

沛国东风吹大泽。蒲青栁碧春一色。我来不见隆凖人。沥酒空余庙中客。
征东同舍鸳与鸾。酒酣劝我悬征鞍。蓝山寳肆不可入。玉中仍是青琅玕。
武威将军使中侠。少年箭道惊杨叶。战功髙后数文章。怜我秋斋梦蝴蝶。
诘旦九门传奏章。髙车大马来煌煌。路逢邹枚不暇揖。腊月大雪过大梁。
忆昔公为会昌宰。我时入谒虚怀待。众中赏我赋髙唐。回看屈宋由年辈。
公事武皇为铁冠。厯厅请我相所难。我时顦顇在书阁。卧枕芸香春夜阑。
明年赴辟下昭桂。东郊恸哭辞兄弟。韩公堆上跋马时。回望秦川树如荠。
依稀南指阳台云。鲤鱼食钩猿失羣。湘妃庙下已春尽。虞帝城前初日曛。
谢游桥上澄江馆。下望山城如一弹。鹧鸪声苦晓惊眠。朱槿花娇晚相伴。
顷之失职辞南风。破帆坏桨荆江中。斩蛟断璧不无意。平生自许非忩忩。
归来寂寞灵台下。着破蓝衫出无马。天官补吏府中趋。玉骨瘦来无一把。
手封狴牢屯制囚。直厅印锁黄昏愁。平明赤帖使修表。上贺嫖姚收贼州。
旧山万仞青霞外。望见扶桑出东海。爱君忧国去未能。白道青松了然在。
此时闻有燕昭台。挺身东望心眼开。且吟王粲从军乐。不赋渊明归去来。
彭门十万皆雄勇。首戴公恩若山重。廷评日下握灵蛇。书记眠时吞彩鳯。
之子夫君郑与裴。何甥谢舅当世才。青袍白简风流极。碧沼红莲倾倒开。
我生麤疎不足数。梁父哀吟鸲鹆舞。横行阔视倚公怜。狂来笔力如牛弩。
借酒祝公千万年。吾徒礼分常周旋。收旗卧鼓相天子。相门出相光青史。

△后汉书沛国故秦泗水郡髙帝改沛郡汉书髙祖为人隆准而龙颜沛郡有髙祖庙蓝田山注见首巻一作山本草琅玕一名青珠蜀都赋所云青珠黄环也蘓恭曰琅玕有数种以青者为胜火齐寳也出巂州以西乌白蛮中及于阗国谓王茂元旧唐书本传茂元虽读书为儒本将家子战国策养由基去杨叶百步射之百发百中本传茂元爱其才以女妻之汉书陈留郡浚仪县故大梁唐书天寳二载分新丰万年置会昌县七载省新丰改会昌为昭应县○据此语卢弘正尝为会昌令二史俱失书髙唐诗见上巻犹通通典侍御史一名柱后史谓冠以铁为柱唐书卢弘正初佐刘悟府累擢监察御史沈传师表为江西团练副使入为侍御史本集樊南甲集序两为秘省房中官恣展古籍唐书昭州平乐郡桂州始安郡俱属岭南道郑亚观察桂管辟义山为判官道源注长安志韩公堆驿名在蓝田县南二十五里又有桓公堆亦曰韩公堆也梁戴暠诗长安树如荠阳台注见上巻一作红一作中一作春江方舆胜览黄陵庙在湘阴县北四十里虞舜庙在长按谢朓集有忝役湘州与吏民别诗谢游桥澄江馆必亦在长沙也朱槿注见上巻义山自桂林奉使至江陵因归朝一作破博物志澹台子羽济河赍千金之璧阳侯波起两蛟夹船子羽左操璧右操剑击蛟皆死既渡以璧投于河河伯跃而归之子羽毁璧而去通志灵台在鄠县东三辅决录第五颉伦之小子洛阳无故人乡里无田宅寄止灵台中或十日不炊崔峒诗灵台暮宿意多违古乐府冉冉府中趋义山归朝选盩厔尉本传京兆尹卢弘正奏署掾曹令典章奏按弘正传不言尝为京兆尹必史误辨详诗谱旧唐书大中三年正月吐蕃宰相论恐热以秦原安乐三州及石门等七闗军民归国诏灵武节度使朱叔明邠宁节度使张景绪等各出兵应接十二月以河湟收复追册顺宗宪宗庙号通鉴大中三年五月宁武军乱逐其节度李廓诏以弘正代之时义山从为掌书记旧唐书徐方自王智兴之后军士骄怠有银刀都尤甚前后屡逐主帅弘正在镇期年去其首恶喻之忠义讫于受代军旅无哗曹植书人人自谓握灵蛇之珠傅灵蛇铭嘉兹灵蛇断而能续飞不须翼行不假足进此明珠预身龙族廷评书记皆幕府官一作生道源注晋书王导补谢尚为掾导谓之曰闻君能作鸲鹆舞一座倾想尚更着衣帻而舞令座下击节为应旁若无人志林云锺繇弟子宋翼毎作一戈如干钧弩又汉军有八牛弩汉书相门出相将门出将义山生平游厯畧见于此篇


五言述徳抒情诗一首四十韵献上杜七兄仆射相公

帝作黄金阙仙开白玉京有人扶太极惟岳降元精耿贾官勲大荀陈地望清旗常悬祖徳甲令着嘉声经出宣尼壁书留晏子楹武乡传阵法践土主文盟自昔流王泽由来仗国桢九河分合沓一柱忽峥嵘得主劳三顾惊人肯再鸣碧虚天共转黄道日同行后饮曹参酒先和傅说羮实时贤路辟此夜泰阶平愿保无疆福将图不朽名率身期济世叩额虑兴兵感念殽尸露咨嗟赵卒坑傥令安隠忍何以赞贞明恶草虽当路寒松实挺生人言真可畏公意本无争故事留台阁前驱且斾旌芙蓉王俭府杨栁亚夫营清啸频疎俗髙谈屡析酲过庭多令子乞墅有名甥南诏应闻命西山莫敢惊寄辞收的博端坐扫搀枪雅宴初无倦长歌底有情槛危春水暖楼迥雪峯晴移席牵缃蔓回桡扑绛英谁知杜武库只见谢宣城有客趋髙义于今滞下卿登门惭后至置驿恐虚迎自是依刘表安能比老彭雕龙心已切画虎意何成岂有曾黔突徒劳不倚衡乗时乖巧宦占象合艰贞废忘淹中学迟回谷口耕悼伤潘岳重树立马迁轻陇鸟悲丹觜湘兰怨紫茎归期过旧岁旅梦遶残更弱植叨华族衰门倚外兄欲陈劳者曲未唱泪先横

△旧唐书杜悰字永裕式方子尚宪宗女岐阳公主会昌四年七月拜中书侍郎同中书门下平章事寻加左仆射汉郊祀志三神山在海中黄金银为宫阙神异经西北荒中有二金阙髙百文中有金阶西北入两阙中名天门注见上巻汉郎闿传元精所生王之佐臣后汉书耿弇封好畤侯贾复封胶东侯并图像南宫云台后汉书荀淑为朗陵相陈寔为太丘长皆以徳行称世说正始中人士比论以五荀方五陈唐书悰祖佑相徳顺宪三宗拜司徒封岐国公汉纪注令有先后故有令甲令乙令丙注见前道源注晏子春秋晏子将死凿楹纳书谓妻曰子壮而视之及子壮发书书曰布帛不可穷穷不可服事不可穷穷不可壮蜀志建兴三年封诸葛亮为武乡侯亮推演兵法作八阵图通志荣泽县故城西北有践土台即晋文公盟诸侯处书传河水分为九道在兖州界平原以北是一柱砥柱也汉书日有中道中道者黄道一曰光道晋书黄道日之所行也半在赤道外半在赤道内曹参传来者皆欲有言参辄饮以醇酒见说命见左传注见前钱龙惕笺旧唐书大中三年九月西川节度使杜悰收复维州维州古西戎地南界江阳岷山连岭而西不知其极北望陇山积雪如玉东望成都如在井底其州在岷山之孤峯三面临江天寳后河陇继陷惟此州在焉吐蕃利其险要二十年间设计得之遂据其城号曰无忧城先是李徳裕镇西川吐蕃首领悉怛谋以城来降徳裕奏之执政者与徳裕不协遽勒还其城至是收复之亦不因兵刃乃人情所归也按维州之争事在太和五年会昌中徳裕复相尝追论之悉怛谋己赠官矣大中继立僧孺党曰敏中令狐绹等共排徳裕逐之时悰有收复维州之功当非执政所喜故诗云恶草虽当路寒松实挺生人言真可畏公意本无争恶草指敏中诸人也悉怛谋之勒归也吐蕃戮之汉界之上三百余人寃呌呼天掷其婴孩承以抢槊此实以僧孺钩党杀降故诗云感激殽尸露咨嗟赵卒坑倘令安隠忍何以赞贞明也蜀志陈寿与荀朂等定故蜀丞相诸葛亮故事二十四篇以进注俱见上巻风赋清清冷冷愈病析酲唐书悰子裔休述休儒休音气晋书谢安与玄围棊赌别墅玄惧不胜安顾甥羊昙曰以乞汝广韵乞与人物也唐书韦皋命将出西山灵闗被峨和通鹤定廉城踰的博岭遂围维州杜甫诗已收的博云间戍钱龙惕笺李卫公奏维州事曰此地内附可减八处镇兵坐收千里旧地臣见莫大之利乃为恢复之基况臣未尝用兵攻取自感化来降悰之收维州可比卫公也一作湘王隠晋书杜预为尚书损益万几不可胜数号曰杜武库言其无所不有齐书谢朓转中书郎出为宣城太守以下自序注见中巻史记谈天衍雕龙奭注驺奭修衍之文饰若雕镂龙文故曰雕龙魏刘勰撰文心雕龙一作省韩子墨突不得黔突灶突囱也黔黒也占象言占易象去声昭明集序淹中稷下之生金马石渠之士杨子法言谷口郑子真耕于嵓石之下名震京师雍录谷口在云阳县西四十里岳有悼亡诗司马迁传特以为智穷罪极不能自免卒就死耳何则素所自树立使然也人固有一死或重于太山或轻于鸿毛襧衡鹦鹉赋命虞人于陇坻又曰绀趾丹觜绿衣翠衿楚词秋兰兮青青绿叶兮紫茎白帖舅之子为内兄弟姑之子为外兄弟谢混诗信此劳者歌善曰韩诗伐木废朋友之道缺劳者歌其事诗人伐木自苦其事故以为文此诗乃杜悰再镇西川义山居东川幕府所上言外有觊其荐逹之意


今月二日。不自量度。辄以诗一首四十韵干渎尊严。伏蒙仁恩俯赐。披览奬踰。其实情溢于辞。顾惟疎芜。曷用酬戴。辄复五言四十韵诗献上。亦诗人咏叹不足之义也。

家擅无双誉朝居第一功四时当首夏八节应条风涤濯临清济巉岩倚碧嵩鲍壶氷皎洁王佩玉丁东处剧张京兆通经戴侍中将星临迥夜卿月丽层穹下令销秦盗髙谈破宋聋含霜太山竹拂雾峄阳桐乐道干知退当官蹇匪躬服箱青海马入兆渭川熊固是符真宰徒劳让化工鳯池春潋滟鸡树晓曈昽愿守三章约还期九译通熏琴调大舜寳瑟和神农慷慨资元老周旋值狡童仲尼羞问阵魏绛喜和戎欵欵将除蠧孜孜欲逹聪所求因渭浊安肯与雷同物议将调鼎君恩忽赐弓开吴相上下全蜀占西东鋭卒鱼悬饵豪胥鸟在笼疲民呼杜母邻国仰羊公置驿推东道安禅合北宗嘉宾増重价上士悟真空扇举遮王导樽开见孔融烟飞愁舞罢尘定惜歌终岸栁兼池绿园花映烛红未曾周顗醉转觉季心恭繋滞喧人望便蕃属圣衷天书何日降庭燎几时烘早岁乖投刺今晨幸发蒙逺途哀跛鳖薄艺奬雕虫故事曾尊隗前修有荐雄终须烦刻画聊拟更磨礲蛮岭晴留雪巴江晚带枫营巢怜越燕裂帛待燕鸿自苦诚先檗长飘不后蓬容华虽少健思绪即悲翁感激淮山馆优游碣石宫待公三入相丕祚始无穷

△后汉黄香传天下无双江夏黄童萧何传君位为相国功第一不可复加陶潜诗首夏犹清和易纬立春条风至东北风也鲍照诗清如玉壶氷原注挚虞决录要注曰汉末絶无玉佩侍中王粲识旧佩始复作之今玉佩受法于粲也○韵府丁当佩声或谓丁东汉书张敞拜胶东相自谓治剧郡非赏罚无以劝善惩恶后守京兆尹枹鼓希鸣市无偷盗后汉书戴慿举明经微试博士后拜侍中正旦朝贺帝令羣臣能说经者更相诘难不通辄夺其席以益通者慿重坐五十余席京师语曰解经不穷戴侍中汉书五帝坐后聚十五星曰哀乌郎位旁一大星将位也洪范卿士惟月杜甫诗卿月升金掌左传士会为将军于是晋盗奔秦左传申舟以孟诸之役恶宋曰郑昭宋聋注昭明也聋暗也○旧唐书太和六年悰为京兆尹七年出为鳯翔陇右节度使八年授忠武军节度使陈许蔡观察等使京兆鳯翔秦地也陈许宋地也竹谱鲁郡邹山有筱形色不殊质特坚润宜为笙管诸方莫及禹贡峄阳孤桐注峄山在邹县北桐以向日孤生为良干蹇见易说文大车两较之内谓之箱青海马注见上巻注见前老子有真宰足以制万物晋书荀朂从中书监迁尚书令人贺之曰夺我鳯皇池何贺耶鸡栖树注见前○唐书会昌四年悰拜同中书门下平章事一作期尝补史记三皇本纪神农氏作五弦之瑟按五弦十五弦小瑟也二十五弦中瑟也五十弦大瑟也一作直见左传周旋值狡童言在朝周旋值有刘稹之叛悰之罢相二史不详其故通鉴云悰以馈运不继请赦郭谊帝俛首不言仲尼羞问阵魏綘喜和戎盖征言罢相之由也时李徳裕力赞用兵此云安肯与雷同意必与徳裕不协唐书刘稹平悰进左仆射兼门下侍郎未几以本官罢出为剑南东川节度使徙西川黄石公芳饵之下必有悬鱼杜甫诗直作鸟窥笼后汉书杜诗为南阳太守时人方于召信臣故为之语曰前有召父后有杜母晋书羊佑镇襄阳务修徳信以怀吴人吴边人皆悦服传灯录神秀嗣五祖法住荆州当阳山号北宗时曹溪为南宗道源注佛号无上士僧称上士人法两空曰真空即般若智也世说西风尘起王导举扇自蔽曰元规尘污人张璠汉纪孔融拜大中大夫毎叹曰坐上客尝满樽中酒不空吾无忧矣刘向别录善讴歌者鲁人虞公发声清哀能动梁尘世说周伯仁过江积年大饮酒尝经三日不醒时人谓之三日仆射汉书季布弟季心气葢闗中遇人恭谨旧唐书悰无他才常延接寒素庭燎见诗以下自叙孙卿子跬步不休跛鳖千里扬子或问吾子少好赋曰然童子雕虫篆刻俄而曰壮夫不为也郭隗扬雄时义山在东川用蘓武事神仙传淮南王好神仙有八公诣门王迎之登思仙之台注见前悰后至咸通初复入相


骄儿诗

衮师我骄儿美秀乃无匹文葆未周晬固已知六七四岁知名姓眼不视梨栗交朋颇窥观谓是丹穴物前朝尚器貌流品方第一不然神仙姿不尔燕鹤骨安得此相谓欲慰衰朽质青春妍和月朋戏浑甥侄绕堂复穿林沸若金鼎溢门有长者来造次请先出客前问所须含意不吐实归来学客面〈门内加为〉败秉爷笏或谑张飞胡或笑邓艾吃豪鹰毛崱屴猛马气佶傈截得青篔筜骑走恣唐突忽复学参军按声唤苍鹘又复纱灯旁稽首礼夜佛仰鞭罥蛛网俯首饮花蜜欲争蛱蝶轻未谢栁絮疾阶前逢阿姊六甲颇输失凝走弄香奁拔脱金屈戍抱持多反侧威怒不可律曲躬牵牕网衉唾拭琴漆有时看临书挺立不动膝古锦请裁衣玉轴亦欲乞请爷书春胜春胜宜春日芭蕉斜巻笺辛夷低过笔爷昔好读书恳苦自著述顦顇欲四十无肉畏蚤虱儿慎勿学爷读书求甲乙穰苴司马法张良黄石术便为帝王师不假更纎悉况今西与北羌戎正狂悖诛赦两未成将养如痼疾儿当速成大探雏入虎穴当为万户侯勿守一经帙

△史记公孙杵臼程婴谋取他人婴儿负之衣以文葆韵会晬子生一岁也陶潜责子诗雍端年十三不识六与七通子垂九龄但觅梨与栗作气燕颔鹤步皆贵人风骨一作明非一作石羽委切说文〈门内加为〉辟门世国语〈门内加为〉门而为之言道源注〈门内加为〉败者败其门而入秉爷笏以学客面也胡多髯也世说登艾口吃语称艾艾化力切良直切○杜甫诗代北有豪鹰鲁灵光殿赋崱屴嵫厘杜甫朝献太清宫赋张猛马出腾虬异物志篔筜竹生水边长数丈围一尺五六寸一节相去六七尺或一丈庐陵界有之以竹为马也杜氏幽求子年五岁有鸠车之乐七岁有竹马之乐乐府杂录开元中优人黄旛绰张野狐弄参军始自汉馆陶令石耽西溪丛语吴史曰徐知训怙威骄滛调谑尝登楼狎戏荷衣木简自号参军令王髽髻鹑衣为苍头以从五代史吴世家云知训为参军隆演鹑衣髽髻为苍鹘前云苍头非也太和正音云副末古谓苍鹘故可朴靘靘谓狐也如鹘之可击狐故副末执磕以朴靘也傅粉黑者谓之靘献笑供謟者也古为参军书语称狐为田参军六甲注见前注见中巻道源注春胜春旛也书春帖于上以迎新辛夷一名木笔注见前海录晋武帝分秘书为甲乙丙丁四部秘书郎四人各掌其一史记齐威王追论古司马兵法附穰苴于其中号曰司马穰苴兵法张良传黄石公出一编书乃太公兵法


行次西郊作一百韵

蛇年建午月我自梁还秦南下大散闗北济渭之濵草木半舒坼不类氷雪晨又若夏苦热燋巻无芳津髙田长檞下田长荆榛农具弃道旁饥牛死空墩依依过村落十室无一存存者皆面啼无衣可迎宾始若畏人问及门还具陈右辅田畴薄斯民常苦贫伊昔称乐土所赖牧伯仁官清若氷玉吏善如六亲生儿不逺征生女事四邻浊酒盈瓦缶烂榖堆荆囷健儿庇旁妇衰翁舐童孙况自贞观后命官多儒臣例以贤牧伯征入司陶钧降及开元中奸邪挠经纶晋公忌此事多录边将勲因令猛毅辈杂牧升平民中原遂多故除授非至尊或出幸臣辈或由帝戚恩中原困屠解奴厌肥豚皇子弃不乳椒房抱羌浑重赐竭中国强兵临北边控弦二十万长臂皆如猿皇都三千里来往同雕鸢五里一换马十里一开筵指顾动白日暖热回苍旻公卿辱嘲叱唾弃如粪大朝会万方天子正临轩彩旗转初旭玉座当祥烟金障既特设珠帘亦髙褰捋须蹇不顾坐在御榻前忤者死艰屦附之升顶颠华侈矜递衒豪俊相并吞因失生惠养渐见征求频奚冦西北来挥霍如天翻是时正忘战重兵多在边列城遶长河平明挿旗旛但闻虏骑入不见汉兵屯大妇抱儿哭小妇攀车轓生小太平年不识夜闭门少壮尽点行疲老守空村生分作死誓挥泪连秋云廷臣例麞怯诸军如羸奔为贼扫上阳捉人送潼闗玉辇望南斗未知何日旋诚知开辟久遘此云雷屯送者问鼎大存者要髙官抢攘互间谍孰辨枭与鸾千马无返辔万车无还辕城空鼠雀死人去豺狼喧南资竭呉越西费失河源因令左藏库摧毁惟空垣如人当一身有左无右边筋体半痿痹肘腋生臊膻列圣蒙此耻含怀不能宣谋臣拱手立相戒无敢先万国困杼轴内库无金钱健儿立霜雪腹歉衣裳单馈饷多过时髙估铜与鉊山东望河北爨烟犹相联朝廷不暇给辛苦无半年行人搉行资居者税屋椽中间遂作梗狼籍用戈铤临门送节制以锡通天班破者以族灭存者尚迁延礼数异君父羁縻如羌零直求输赤诚所望大体全巍巍政事堂宰相厌八珍敢问下执事今谁掌其权疮疽几十载不敢扶其根国蹙赋更重人稀役弥繁近年牛医儿城社更扳援盲目把大斾处此京西藩乐祸忘怨敌树党多狂狷生为人所惮死非人所怜快刀断其头列若猪羊悬鳯翔三百里兵马如黄巾夜半军牒来屯兵万五千乡里骇供亿老少相扳牵儿孙生未孩弃之无惨颜不复议所适但求死山间尔来又三岁甘泽不及春盗贼亭午起问谁多穷民节使杀亭吏捕之恐无因咫尺不相见旱久多黄尘官健腰佩弓自言为官巡常恐值荒迥此辈还射人愧客问本末愿客无因循郿坞抵陈仓此地忌黄昏我听此言罢寃愤如相焚昔闻举一会羣盗为之奔又闻理与乱在人不在天我愿为此事君前剖心肝叩头出鲜血滂沱污紫宸九重黯已隔涕泗空沾唇使典作尚书厮养为将军慎勿道此言此言未忍闻

△开成二年丁已梁州汉中郡一作岭○太散闗注见上巻地理志大散水源在鳯县东界大散岭通志渭河在寳鸡县治南佳买切玉篇檞松椾木也韵会枥〈左木右斯〉木名鳯翔府汉扶风郡地为右辅汉书元后父禁好酒色多娶旁妻唐书开元二十五年上以几致刑措推功大臣封李林甫为晋国公林甫疾儒臣以战功进尊宠间巳乃请上专用蕃将因以安思顺代己领节度而擢安禄山髙仙芝等为大将林甫利其虏也无入相之资故禄山得专三道劲兵处十四年不徙言视民如牛狗屠之解之林甫谗杀太子瑛鄂王瑶光王琚安禄山事迹禄山生日后三日玄宗召禄山入内贵妃以锦绣绷縳禄山令内人以彩舆舁之玄宗就观大悦因赐贵妃三日洗儿金银钱自是宫中皆呼禄山为禄儿不禁出入按羌浑趂韵禄山实西北种落非羌浑种也唐书禄山晚益肥每驰驿入朝半道必易马号大夫换马台不尔马辄仆格物总论蜣螂噉粪能以土包粪转成丸唐书帝登勤政楼幄坐之左张金鸡大障前置特榻诏禄山坐褰其幄以示尊宠太子谏曰陛下宠禄山太过必骄帝曰胡有异相吾欲厌之道源注蹇不顾言禄山于御座前捋须偃蹇无所顾忌也艰屦未详或曰释名艰根也如物根也艰屦言脚根下之屦唐书帝为禄山起第京师服御华僣以金银为篣篚笊篱禄山得阿布思众兵雄天下又夺张文俨马牧当作东安禄山事迹禄山养同罗奚契丹八千余名曳落河又畜单于护真大马习战斗者数万匹天寳十四载十一月九日起兵反旧唐书禄山以诸蕃马步十五万夜半行平明食日行六十里十二月渡河汉书注轓车蔽也韵会麞性善惊故从章章者慞惶也说文系传六畜多瘦惟羊则羸唐书东都上阳宫在禁苑之东东接皇城之西南隅上元中置髙宗之季常居以听政玄宗幸蜀唐书禄山反胡虏蠺食鳯翔以西邠州以北皆为左袵至广徳间吐蕃尽取河西陇右之地一作右道源注晋书有左右藏右纳左给通鉴玄宗出延秋门细民争入宫禁焚左藏大盈库唐书徳宗时江淮多鉊锡钱以铜荡外不盈斤两销千钱为铜六斤唐书徳宗建中三年搜括富商钱増两税盐〈摧去崔。加鹤去鸟〉钱又于诸道津要置吏税商货每贯税二十丈竹木茶漆皆什税一四年税间架钱每屋两架为间上者税钱二千中税千下税五百谓河北诸镇朱滔田悦王武俊以及朱泚李怀光李纳李希烈等相继叛乱节旌节制制书也音怜一作连○羌戎西戎也先零西羌名赵充国传先零首为畔逆旧唐书郑注始以药术游长安本姓鱼兼冐郑氏时号鱼郑两目不能逺视自言有金丹之术可去痿弱重膇元和末依李愬为愬煮黄金饵之得效王守澄总枢宻荐于丈宗深宠异之注天资狂妄日聚京师轻薄子弟方镇将吏以招权利生平恩雠丝毫必报心所恶者目为李宗闵李徳裕之党朝士相继斥逐班列为空太和九年与李训谋诛宦官训出注为鳯翔节度使欲中外合势事败注自鳯翔率亲兵五百余人赴阙监军使张仲清诱而斩之传首京师家属屠灭靡有孑遗新书枭注首光宅坊三日瘗之后汉书张角聚人三十六万皆着黄巾谓之黄巾贼唐书开成二年四月乙夘以旱避正殿旧书七月乙亥以久旱徙市闭坊门通志董卓郿坞在郿县东北一十六里陈仓注见上巻士也一作系下同一云史唐书都督府州各有史冇典狱


井泥四十韵

皇都依仁里西北有髙斋昨日主人氏治井堂西陲工人三五辈辇出土与泥到水不数尺积共庭树齐他日井甃毕用土益作堤曲随林掩映缭以池周回下去冥寞穴上承雨露滋寄辞别地脉因言谢泉扉升腾不自意畴昔忽已乖伊余掉行鞅行行来自西一日下马到此时芳草萋四面多好树旦暮云霞姿晚落花满地幽鸟鸣何枝萝幄既已荐山樽亦可开待得孤月上如与佳人来因兹感物理恻怆平生怀茫茫此羣品不定轮与蹄喜得舜可禅不以瞽瞍疑禹竟代舜立其父吁咈哉嬴氏并六合所来因不韦汉祖把左契自言一布衣当涂佩国玺本乃黄门携长戟乱中原何妨起戎氐不独帝王耳臣下亦如斯伊尹佐兴王不藉汉父资磻溪老钓叟坐为周之师屠狗与贩缯突起定倾危长沙启封土岂是出程姬帝问主人翁有自卖珠儿武昌昔男子老苦为人妻蜀王有遗魄今在林中啼淮南鸡舐药翻向云中飞大钧运羣有难以一理推顾于冥冥内为问秉者谁我恐更万世此事愈云为猛虎与双翅更以角副之鳯凰不五色联翼上鸡栖我欲秉钧者朅来与我偕浮云不相顾寥泬谁为梯悒怏夜将半但歌井中泥

△在东都白氏长庆集有宿崔十八依仁新亭诗干曰土湿曰泥甃修井也一作寂一作固一作垂杜甫诗髙萝成帷幄老子圣人执左契而不责于人注契劵也魏志白马令李云上言许昌气见于当涂髙当涂髙者当昌于许当涂髙魏也象魏两观阙是也文帝受禅汉献帝遣使者送玺绶陈琳为袁绍檄司空曹操祖父中常侍腾父嵩乞匄携养因赃假位魏志注曹瞒传郭颁世语并云嵩夏侯氏之子晋十六国前秦为氐汉父未详尚书大传文王至磻溪见吕望拜之答曰望钓得玉璜刻曰周受命吕佐之十道志栎阳有钓璜浦屠狗樊哙贩缯灌婴汉书长沙定王发母唐姬故程姬侍者帝召程姬程姬有所避饰侍者唐儿使夜进上醉不知以为程姬而幸之遂有身一作夐汉书窦太主寡居年五十余矣近幸董偃始偃与母以卖珠为事年十三随母出入主家左右言其佼好主召见曰吾为母养之年十八而冠出则执辔入则侍内主请上幸山林坐未定上曰愿谒主人翁主自引董君叩头谢时董君见尊不名称为主人翁道源注搜神记哀帝时豫章有男子化为女子嫁为人妇武昌则未详杜宇注见中巻神仙传八公与安白日升天余药器置在中庭鸡犬舐啄之尽得升天故鸡鸣天上犬吠云中也鹏赋大钧播物一作愿虎翅犹云虎翼扬子或问酷吏扬子曰虎哉虎哉角而翼者也诗鸡栖于埘后汉书谚曰车如鸡栖马如狗广韵寥泬空貌一作参易云井况不食故此诗以井泥起兴深刺世之沈洿下才而幸居髙位者舜禹以下杂言古今升沈变态难以理断猛虎角翼小人乘权鳯皇鸡栖君子失位所以三叹于浮云之不可梯也此诗与前诗史典作尚书厮养为将军同意必有所指



●新添集外诗


夜思

银箭耿寒漏。金釭凝夜光。彩鸾空自舞。别雁不相将。
寄恨一尺素。含情双玉珰。窗前犹月在。去后始宵长。
往事经春物。前期托报章。永令虚粲枕。长不揜兰房。
觉动迎猜影。疑来浪认香。鹤应闻露警。蜂亦为花忙。
古有阳台梦。今多下蔡倡。何为薄氷雪。消瘦滞非乡。

△诗角枕粲兮阮籍诗萱草树兰房下蔡注见上巻


思贤顿

内殿张弦管。中原絶鼓鼙。舞成青海马。鬬杀汝南鸡。
不见华胥梦。空闻下蔡迷。宸襟他日泪。薄暮望贤西。

△即望贤宫也旧唐书天寳十五载六月乙未上至咸阳望贤驿置顿官吏骇散无复储供上憇于宫门之树下津阳门诗注望贤宫在咸阳东数里唐书乐志玄宗尝以马百疋盛饰分左右施三重榻舞倾杯乐数十曲每千秋节舞于勤政楼下汉旧仪汝南出长鸣鸡古鸡鸣歌东方欲明星烂烂汝南晨鸡登坛唤陈鸿祖东城父老传玄宗乐民间清明鬬鸡戏立鸡坊于两宫间索长安雄鸡金毫铁距髙冠昻尾千数养于鸡坊选六军小儿五百人使驯扰教饲之列子黄帝昼寝而梦游华胥华胥国人入水不濡入火不热乘空如履实寝虚如处林帝既寤怡然自得又二十八年天下大治几如华胥国矣


无题

万里风波一叶舟。忆归初罢更夷犹。碧江地没元相引。黄鹤沙边亦少留。
益徳寃魂终报主。阿童髙义镇横秋。人生岂得长无谓。怀古思乡共白头。

△按诗中益徳阿童皆用巴阆事恐是在东川时作楚词君不行兮夷犹注犹豫也蜀志张飞字益徳先主伐吴飞当率兵万人自阆中会江州临发其帐下将张逹范强杀飞持其首顺流而奔孙权晋五行志孙皓天纪中童谣曰阿童复阿童衔刀游渡江不畏岸上虎但畏水中龙武帝闻之加王浚龙骧将军及征吴江西众军无过者而浚先定秣陵浚小字阿童故帝因谣言用之王浚传浚除巴郡太守巴人生子皆不举浚严其科条寛其徭役所活数千人及后伐吴所活者皆堪供军其父母戒之曰王府君生尔尔必死之


有怀在蒙飞卿

薄宦频移疾。当年久索居。哀同庾开府。瘦极沈尚书。
城绿新阴逺。江清返照虚。所思惟翰墨。从古待双鱼。


春深脱衣

睥睨江鸦集。堂皇海燕过。减衣怜蕙若。展帐动烟波。
日烈忧花甚。风长奈栁何。陈遵容易学。身世醉时多。

△释名城上垣谓之睥睨汉胡广传列坐堂皇上注堂无四壁曰皇本草杜若一名杜蘅香草也汉书陈遵字孟公嗜酒每大饮宾客满堂辄取客车辖投井中虽有急终不得去


怀求古翁

何时粉署仙。傲兀逐戎旃。闗塞犹传箭。江湖莫繋船。
欲收棊子醉。竟把钓车眠。谢脁真堪忆。多才不忌前。

△陶潜诗兀傲差若颕谢朓辞隋王笺契阔戎旃元结诗醉里长歌挥钓车


五月十五夜忆往岁秋与彻师同宿

紫阁相逢处。丹岩议宿时。堕蝉翻败叶。栖鸟定寒枝。
万里飘流逺。三年问讯迟。炎方忆初地。频梦碧琉璃。

△按彻师乃知玄法师弟子僧彻见髙僧传非越州灵彻也紫阁注见中巻法华经诸佛皆遣侍者问讯释迦牟尼佛楞严经于大菩提善得通逹觉通如来尽佛境界名欢喜地即初地也观经下有金刚七寳金幢擎琉璃地琉璃地上以黄金绳杂厕间错道源注临济曰龙生金鳯子冲破碧琉璃


城上
有客虚投笔。无憀独上城。沙禽失侣逺。江树着阴轻。
边遽稽天讨。军须竭地征。贾生游刃极。作赋又论兵。

△说文遽传也徐曰传驿车左传子产乘遽而至贾谊传屠牛坦一朝解十二牛而芒刃不顿所排击剥割皆中理解也谊作吊屈原赋鹏赋又欲施五饵三表以繋单于是论兵也


如有

如有瑶台客。相难复索归。芭蕉开绿扇。菡萏荐红衣。
浦外传光逺。烟中结响微。良宵一寸熖。回首是重帏。


朱槿花二首

莲后红何患。梅先白莫夸。纔飞建章火。又落赤城霞。
不巻锦步障。未登油壁车。日西相对罢。休澣向天涯。

西北朝天路。登临思上才。城闲烟草徧。邨暗雨云回。
人岂无端别。猿应有意哀。征南予更逺。吟断望乡台。

△汉书太初元年柏梁殿灾越巫勇之曰越俗有火灾复起屋必以大用胜服之于是作建章宫西京赋柏梁既灾越巫陈方建章是经用厌火祥赤城霞注见前注见上巻乐府蘓小小歌妾乘油壁车郎骑青骢马成都记望乡台隋蜀王秀所筑寰宇记益州记云升仙亭夹路有二台一名望乡台在成都县北九里


寓怀

彩鸾餐颢气。威鳯入卿云。长养三清境。追随五帝君。
烟波遗汲汲。矰缴任云云。下界围黄道。前程合紫氛。
金书惟是见。玉管不胜闻。草为回生种。香缘却死熏。
海明三岛见。天迥九江分。褰树无劳援。神禾岂用耘。
鬬龙风结阵。恼鹤露成文。汉岭霜何早。秦宫日易曛。
星机抛宻绪。月杵散灵氛。阳鸟西南下。相思不及羣

△西都赋鲜颢气之清英汉书注威鳯鳯之有威仪者三清注见上巻汉郊祀志秦襄公作西畤祠白帝宣公作宻畤祠青帝灵公作上畤祠黄帝下畤祠炎帝髙祖问天有五帝而四何也莫知其说髙祖曰是待我而具五也乃立黑帝祠名曰北畤増韵云云众语也汲黯传我欲云云注犹言如此如此也刘桢诗奋翅凌紫氛集仙传大茅君南至句曲山天帝赐以黄金刻书九锡之文玉管注见前道源注博物志禹戮房风房风二臣恐以刃自贯其心而死禹哀之乃拔其刃疗以不死之草述异记汉武时日支国献活人草三茎有人死者将草覆面即活之矣述异记聚窟洲有返魂树伐其根心于玉釡中煑取汁又〈上敖下火〉之令可丸名曰惊精香又名震灵丸或名返生香或名却死香尸在地闻气即活当作鶱道源注云笈七籖月中树名骞树一名药王凡有八树在月中也空洞灵章经紫薇焕七台骞树秀玉霞真诰酆都山稻名重思米如石榴子粒异大色味如菱亦以上献仙官杜琼作重思赋曰神禾郁乎浩京巨穗横我玄台一作殿道源注张衡周天大象赋畴遂睇于汉阳乃攸窥于织女引寳毓囿摇机弄杼重押一作氲或云当作芬○傅玄拟天问月中何有白兎捣药月杵捣药杵也冯衍显志赋扬屈原之灵芬禹贡注阳鸟随阳之鸟鸿雁属


木兰

三月二十二。木兰开坼初。初当新病酒。复自久离居。
愁絶更倾国。惊新闻逺书。紫丝何日障。油壁几时车。
弄粉知伤重。调红或有余。波痕空映袜。烟态不胜裾。
桂岭含芳逺。莲塘属意疎。瑶姬与神女。长短定何如。

△晋书王恺作紫丝布步障四十里注见前洛神赋凌波微步罗袜生尘洛神赋曵雾绡之轻裾山海经姑瑶之山帝女死焉化为瑶草服者媚于人集仙传灵华夫人名瑶姬王母第二十三女尝游东海过巫山授禹上清寳文理水之策神女赋秾不短纎不长登徒子好色赋臣东家之女増之一分则太长减之一分则太短


细雨成咏献尚书河东公

洒砌听来响。巻帘看已迷。江间风暂定。云外日应西。
稍稍落蝶粉。班班融燕泥。飐萍初过沼。重栁更縁堤。
必拟和残漏。宁无晦暝鼙。半将花漠漠。全共草萋萋。
猿别方长啸。乌惊始独栖。府公能八咏。聊且续新题。

△金华志齐隆昌元年沈约出为东阳太守作八诗题于玄畅楼后人更为八咏楼


病中闻河东公乐营置酒口占寄上

闻驻行春斾。中途赏物华。缘忧武昌栁。遂忆洛阳花。
嵇鹤元无对。荀龙不在夸。只将沧海月。长压赤城霞。
兴欲倾燕馆。欢终到习家。风长应侧帽。路隘岂容车。
楼迥波窥锦。窻虚日弄纱。锁门金了鸟。展障玉鸦叉。
舞妙从兼楚。歌能莫杂巴。必投潘岳果。谁掺襧衡挝。
刻烛当时沗。传杯此夕賖。可怜漳浦卧。愁绪乱如麻。

△后汉书谢夷吾为巨鹿太守行春乘柴车从雨吏晋书陶侃领江州刺史镇武昌尝课诸营种栁都尉夏施夜盗拔郡西门栁为己所种侃驻车施门诘之施怖谢罪何逊诗洛阳城东西却作经年别昔去雪如花今来花似雪晋书嵇绍始入洛或谓王戎曰昨于稠人中见嵇绍昻昻然如野鹤之在鸡羣后汉书荀淑子八人并有才名时谓八龙世说陈太丘诣荀朗陵既至荀使叔慈应门慈明行酒余六龙下食按此以况栁仲郢诸子也仲郢子珪璧玭旧唐书皆有传燕馆即碣石宫一作于襄阳记岘山南习郁有大鱼池山简镇襄阳每临此池辄大醉而归用独孤信事见上巻原注乐府相逢狭路间路隘不容车金了鸟未详障屏障也玉鸦又谓画又汉书髙祖令戚夫人楚舞自为楚歌注见前晋书潘岳美姿仪少时出洛阳道妇人遇之者投之以果满车而归七勘切注见上巻南史萧文琰丘令楷江拱并以文称竟陵王夜集赋诗为四韵刻烛一寸


回中牡丹为雨所败二首

下苑他年未可追。西州今日忽相期。水亭暮雨寒犹在。罗荐春香暖不知。
舞蝶殷勤收落蘂。佳人惆怅卧遥帷。章台街里芳菲伴。且问宫腰损几枝。

浪笑榴花不及春。先期零落更愁人。玉盘迸泪伤心数。锦瑟惊弦破梦频。
万里重阴非旧圃。一年生意属流尘。前溪舞罢君回顾。并觉今朝粉态新。

△汉书元封四年行幸雍通回中道遂出萧闗应劭曰回中在安定平髙有险阻其中有宫元和郡国志秦回中宫在鳯翔府天兴县西一统志在陇州西北一百十里下苑注见中巻安定谓之西州后汉书皇甫规安定人自以西州豪杰耻不与党人之数一作有非道源注旧唐书孔绍安仕隋髙祖受禅自洛阳间行来奔拜内史舍人时夏侯端先绍安归朝受秘书监绍安因侍宴应制咏石榴云可惜庭中树移根逐汉臣秪为来朝晚开花不及春色角切


拟意

怅望逢张女迟回送阿侯空看小垂手忍问大刀头妙选茱萸帐平居翡翠楼云屏不取暖月扇未遮羞上掌真何有倾城岂自由楚妃交荐枕汉后共藏阄夫向羊车觅男从鳯穴求书成袚褉帖唱杀畔牢愁夜杵鸣江练春刀解若榴象床穿幰网犀帖钉窻油仁寿遗明镜陈仓拂彩球真防舞如意佯葢卧箜篌濯锦桃花水溅裙杜若洲鱼儿悬寳剑燕子合金瓯银箭催摇落华筵惨去留几时销薄怒从此抱离忧帆落啼猿峡樽开画鹢舟急弦肠对断翦蜡泪争流璧马谁能带金虫不复收银河扑醉眼珠串咽歌喉去梦随川后来风贮石邮兰丛衔露重榆荚点星稠解佩无遗迹凌波有旧游曾来十九首私谶咏牵牛

△潘岳笙赋辍张女之哀弹呉均诗掩抑摧藏张女弹阿侯注见上巻垂手注见上巻吴均诗且复小垂手乐府何当大刀头呉竞解题刀头有环环还也梁简文帝烛赋茱萸幔里铺锦筵张正见艳歌并卷茱萸帐争移翡翠床崔湜诗草绿鸳鸯殿花明翡翠楼一作衣语林满奋体羸畏风侍坐武帝屡顾云母幌帝笑之奋曰北窻琉璃屏风似宻实疎月扇注见上巻上掌用飞燕事又南史羊侃舞人张静婉腰围一尺六寸能掌上舞乐府杂录张永元嘉技录有吟叹四曲一曰楚妃叹髙唐赋闻君游髙唐愿荐枕席一作钩○辛氏三秦记昭帝母钩弋夫人手拳而冇国色武帝宠之世人藏钩之戏法此也羊车注见中巻杜甫诗二毛生鳯穴即右军兰亭帖注见上巻汉书扬雄作广骚又旁惜诵至懐沙一巻名曰畔牢愁注畔离也牢聊也与君相离愁而无聊也夜杵捣衣杵也一作石广雅若榴石榴也幰网言床幔为网户纹道源注集韵帖床前帷也以薄犀为帖钉于窻栊
道源注陆机与弟云书洛阳仁寿殿前有大方镜髙五尺余广三尺二寸暗着庭中向之便写人形体武平一诗令节重遨游分镳戏彩球按打球即蹴鞠本寒食事又唐时清明有鬬鸡之戏陈仓乃暗用寳鸡事也拾遗记孙和悦邓夫人尝着膝上和月下舞水精如意误伤夫人颊道源注洛阳伽蓝记魏髙阳王雍美人徐月华能弹卧箜篌为明妃出塞之曲后为将军原士康侧室徐鼓箜篌而歌其声入云行者俄而成市张正见诗影间莲花出光涵濯锦流漾色随桃水飘香入桂舟溅裙注见前楚词采芳洲兮杜若将以遗兮下女唐书车服志一品至六品以玉金饰剑给随身鱼西京杂记汉元后在家尝有白燕衔石大如指堕后绩筐中后取之石自剖为二其中有文曰母天后地乃合之遂复还合及为后尝置玺笥中神女赋頩薄怒以自持兮道源注李季兰诗弹得相思曲弦肠一时断蜡泪注见上巻甘泉赋璧马犀之璘〈左王右扁〉注作马及犀牛为璧饰也吴均古意莲花衔青雀寳粟钿金虫李贺诗坡陀簪碧鳯腰袅带金虫或曰金虫簪饰也白居易诗何郎小妓歌喉好严老呼为一串珠自注严尚书与于驸马诗云莫损歌喉一串珠洛神赋于是屏翳收风川后静波注川后河伯也乐府丁都护歌愿作石尤风四面断行旅容斋随笔石邮打头逆风也唐人诗多用之邮与尢同诗不知其邮列仙传江妃二女出游汉江湄逢郑交甫挑之不知其神人也女遂解佩与之交甫悦受佩而去数十歩空懐无佩女亦不见洛神赋凌波步道源注古诗十九首其九首云迢迢牵牛星皎皎河汉女洛神赋咏牵牛之独处


谢往桂林至彤庭窃咏

辰象森罗正勾陈翊卫寛鱼龙排百戏剑佩俨千官城禁将开晚宫深欲曙难月轮移枍诣仙路下栏干共贺髙禖应将陈寿酒欢金星压芒角银汉转波澜王母来空阔羲和上屈盘鳯皇传诏旨獬廌冠朝端造化中台座威风上将坛甘泉犹望幸早晚冠呼韩

△西都赋玉阶彤庭注帝居也勾陈注见中巻汉武帝为鱼龙曼延之戏详上巻乌诣切闗中记建章宫中有馺娑骀荡枍诣承光四殿三辅黄图枍诣木名宫中美木茂盛也月令仲春玄鸟至日天子以太牢祠于髙禖注求子之祭天官占太白者西方金之精白帝之子径一百里角摇则兵起史记注角芒角也王母降汉宫详上巻李贺诗金窠篆字红屈盘用木鳯衔书事俗作豸唐书法冠者御史大夫中丞御史之服也一名獬廌冠汉书宣帝纪行幸甘泉郊泰畤匈奴呼韩邪单于稽侯〈狂。去王加册〉来朝赞谒称藩臣而不名匃奴传单于朝天子于甘泉宫汉宠以殊礼位在诸侯王上


烧香曲

钿云蟠蟠牙比鱼孔雀翅尾蛟龙须漳宫旧様博山炉楚娇捧笑开芙蕖八蚕茧绵分小炷兽焰微红隔云母白天月泽寒未氷金虎含秋向东吐玉佩呵光铜照昏帘波日暮冲斜门西来欲上茂陵树柏梁已失栽桃魂露庭月井大红气轻衫薄细当君意蜀殿琼人伴夜深金銮不问残灯事何当巧吹君懐度襟灰为土填清露

△王琰冥祥记费崇先尝以雀尾香炉置〈漆。去水加足〉前齐刘绘咏博山炉诗下刻蟠龙势矫首半衔莲道源注西京杂记丁谖作九层博山香炉镂以竒禽怪兽自然能动邺中记石季龙冬月为复帐四角安纯金银凿镂香炉呉都赋乡贡八蠺之绵善曰刘欣期交州记蚕一岁八育出日南汉俞益期笺日南蚕八熟茧软而薄又永嘉记永嘉有八辈蚕蚖珍蚕三月绩柘蚕四月初绩蚖蚕四月末绩爱珍五月绩爱蚕六月末绩寒珍七月末绩四出蚕九月初绩寒蚕十月绩凡蚕再熟者谓之珍道源注以八蚕绵绳分炷炉火取其易然也晋朝杂记洛下少炭羊琇捣小炭为屑以物和之作兽形用以温酒陆机诗望舒离金虎善曰汉书西方金也尚书考灵曜西方秋虎孔传昂白虎中星然西方七宿毕昂之属俱白虎也○言炉烟之暖金虎亦回其秋令铜照谓镜也一作依道源注西京杂记汉陵寝皆以竹为帘帘皆水文及龙鳯之像帘波水文也或曰香烟拂帘如波斜门宫中角门也王母传帝食桃辄收其核母问帝帝曰欲种之母曰中夏地薄种之不生帝乃止道源注殿前广庭曰露庭四周有屋中空曰月井拾遗记蜀先主甘后玉质柔肌先主置于白绡帐中如月下聚雪河南献玉人置后侧昼则讲说军谋夕则拥后而玩玉人后与玉人洁白齐润宠者非惟妬后亦妬玉人也


送从翁东川弘农尚书幕

昔帝回冲眷维皇恻上仁三灵迷赤气万彚呌苍旻刋木方隆禹升陑始创殷夏台曾圮闭汜水敢逡巡拯溺休规步防虞要徙薪蒸黎今得请宇宙昨还淳纉祖功宜急贻孙计甚勤降灾虽代有稔恶不无因宫掖方为蛊边隅忽遘迎献书秦逐客间谍汉名臣北伐将谁使南征决此辰中原重板荡玄象失钩陈诘旦违清道衔枚别紫宸兹行殊厌胜故老遂分新去异封于巩来宁避处豳永嘉几失坠宣政遽酸辛元子当传启皇孙合授询时非三揖让表请再陶钧旧好盟还在中枢策屡遵苍黄传国玺违逺属车尘雏虎如慿怒漦龙性漫驯封崇自何等流落乃斯民逗挠官军乱优容败将频早朝披草莽夜缒逹丝纶忘战追无及长驱气益振妇言终未易庙算况非神日驭难淹蜀星旄要定秦人心诚未去天道亦无亲锦水湔云浪黄山扫地春斯文虚梦鸟吾道欲悲麟断续殊乡泪存亡满席珍魂销季羔窦衣化子张绅建议庸何所通班昔滥臻浮生见开泰独得咏汀苹

△按此题重见又全诗都咏禄山乱后事与题无干必有脱误○诗内有锦水湔云浪之句当是作于成都皇览蚩尤冡在东郡寿张县阚乡城中髙七丈民尝十月祀之有赤气出如一匹绛名为蚩尤旗尔雅春为苍天秋为旻天禹贡随山刋木书序伊尹相汤伐桀升自陑遂与桀战于鸣条注陑在河南之曲史记桀囚汤于夏台汉书汉王即皇帝位于汜水之阳张晏曰在济阴界文选注蘓子日行务应规步虑投矩汉书曲突徙薪无恩泽以下言玄宗幸蜀本末谓陈平也○二语未详何指谓玄宗幸蜀汉匈奴传上以太岁厌胜所在唐书上将发马嵬父老道请留上按辔久之命太子于后宣慰父老父老因曰至尊既不肯留某等愿率子弟从殿下东破贼取长安史记周考王封其弟桓公于河南至孙惠公封少子于巩号东周惠公晋书怀帝永嘉五年为汉刘聪所执春明退朝录唐制日御宣政殿五代史宣政前殿也谓之衙衙有仗紫宸便殿也谓之合汉书宣帝武帝曾孙名病巳霍光与诸大臣迎立之后更名询○元子谓肃宗皇孙谓代宗也肃宗迎上皇归京师再表始允谓修好回纥借兵讨贼唐自李辅国以后宦官多典兵为枢宻使○以下又似杂言肃代时事左传今君奋焉震电慿怒史记昔夏后氏之衰有二神龙止于帝庭而言曰余褒之二君也夏帝卜杀与去之与止之莫吉卜请其漦而藏之乃吉于是龙亡而漦在自夏至殷至周莫敢发至厉王发之漦流于庭后宫童妾遭之而孕生子弃之有卖檿弧箕服者逃于道见而收之奔于褒是为褒姒直类切夜缒缒城而出也似指肃宗张皇后甘泉赋流星旄而电烛华阳国志锦江织锦濯其中则鲜明他江则不好黄山注见前道源注幽明录桂阳罗君章不属意学问常昼寝梦得一鸟五色杂耀不似人间物梦中因取吞之遂勤学读九经以清才称○以下自序礼记儒有席上之珍以待聘家语蒯聩之乱季羔逃之走郭门门者谓曰彼有缺羔曰君子不踰又曰彼有窦羔曰君子不窦栁恽诗汀洲采白苹


晋昌晚归马上赠

勇多侵路去。恨有碍灯还。嗅自微微白。看成沓沓殷。
坐来疑物外。归去有帘间。君问伤春句。千辞不可删。

△楞严经观鼻中气出入如烟烟相渐销鼻息成白


哭虔州杨侍郎虞卿

汉网疎仍漏齐民困未蘓如何大丞相翻作弛刑徒中宪方外易尹京终就拘本矜能弭谤先议取非辜巧有凝脂宻功无一柱扶深知狱吏贵几迫季冬诛呌帝青天阔辞家白日晡流亡诚不吊神理若为诬在昔恩知沗诸生礼秩殊入韩非剑客过赵受钳奴楚水招魂逺邙山卜宅孤甘心亲垤蚁旋踵戮城狐阴隲今如此天灾未可无莫慿牲

△唐书杨虞卿字师皋太和中牛僧孺李宗闵辅政引为给事中七年宗闵罢李徳裕知政事出为常州刺史八年宗闵复入相召为工部侍郎九年拜京兆尹其年六月京师讹言郑注为上合金丹须小儿心肝民间相告语扃锁小儿甚宻街肆汹汹上闻之不悦注颇不自安而雅与虞卿有怨因约李训奏曰语出虞卿家御史大夫李固言素嫉虞卿朋比因传左端倪上大怒收虞卿下狱于是子弟八人皆自繋挝鼓诉寃诏虞卿还私第翌日贬虔州司马再贬司户卒于贬所玉请便望救焦枯老子天网恢恢疎而不漏汉书西羌反发三辅中都官徒弛刑注弛释也若今徒解钳《左金右犬〉赭衣置任输作也○二语谓宗闵史记商鞅多左建外易索隠左建谓左道建立威权也外易在外革易君命○此语谓固言谓虞卿二语谓郑注盐铁论昔秦法繁于秋荼而宻于凝脂周勃传吾常将百万军安知狱吏之贵也司马迁书今少卿抱不测之罪涉旬月迫季冬注迫季冬言将刑也甘泉赋选巫咸兮呌帝阍左传哀公诔孔子曰昊天不吊不慭遗一老史记严仲子与韩相侠累有郄告聂政政仗剑至韩直入上阶刺杀侠累史记豫让事智伯甚尊宠之赵襄子灭智伯让乃变姓名为刑人入宫涂厕中欲刺襄子钳奴刑人也汉书季布匿濮阳周氏周氏乃髠钳布置广栁车中○言念其恩知欲报以聂政豫让之事十道志邙山在洛阳北十里杨佺期洛城记邙山古今东洛九原之地也说文垤蚁封也岭南异物志蚁封者蚁子聚土为台也原注是冬舒李伏易○晋谢鲲传刘隗诚始祸然城狐社鼠通鉴秋七月李训召舒元舆为右司郎中兼侍御史知杂鞫杨虞卿狱九月元舆训并同平章事十月有甘露之变元舆训俱族诛诗靡神不举靡爱斯牲圭璧既卒宁莫我听唐书开成二年旱自四月至七月不雨


寄太原卢司空三十韵

隋舰临淮甸唐旗出井陉断鳌搘四柱卓马济三灵祖业隆盘古孙谋复大庭从来师俊杰可以焕丹青旧族开东岳雄图奋北溟邪同獬廌触乐伴鳯凰听酣战仍挥日降妖亦鬬霆将军功不伐叔舅徳惟馨鸡塞谁生事狼烟不暂停拟填沧海鸟敢竞太阳萤内草纔传诏前茅巳勒铭那劳出师表尽入大荒经徳水萦长带阴山绕画屏秪忧非綮肯未觉有膻腥保佐资冲漠扶持在杳冥乃心防暗室华发称明廷按甲神初静挥戈思欲醒羲之当妙选孝若近归宁月色来侵幌诗成有转棂罗含黄菊宅栁恽白苹汀神物龟酬孔僊才鹤姓丁西山童子药南极老人星自顷徒窥管于今愧挈瓶何由叨末席还得叩玄扃庄叟虚悲雁终童漫识鼮幕中虽策画剑外且伶俜俣俣行忘止鳏鳏卧不瞑身应瘠于鲁泪欲溢为荥禹贡思金鼎尧图忆土铏公乎来入相王欲驾云亭

△唐书卢钧字子和系出范阳徙京兆蓝田举进士第太和中累迁给事中开成元年冬擢岭南节度使时称廉洁会昌初迁山南东道节度使四年诛刘稹以钧领昭义节度使检校兵部尚书宣宗即位改吏部尚书授宣武节度使加检校司空四年入为太子太师六年充太原尹北都留守河东节度使九年召为左仆射十一年九月拜同平章事充山南西道节度使懿宗初以太保致仕卒年八十七隋书大业二年八月帝幸江都舳舻相接二百里唐书井陉县属镇州又获鹿县有故井陉闗一名土门闗括地志井陉故闗在并州石艾县陉东十八里即井陉口也栁芳唐厯大业十三年髙祖为太原留守起义兵明年四月受隋禅列子断鳌足以立四极道源注卓马犹云立马也真诰卓灵虚之骏庄子昔容成氏大庭氏结绳而用之若此时则至治也古史考大庭氏姜姓以火徳王号曰炎帝汉蘓武传竹帛所载丹青所画何以过子卿唐书世系表卢氏出自姜姓食采于卢济北卢县是也其后因以为氏庄子北溟有鱼其名为鲲唐书钧迁监察御史争宋申锡知名汉律厯志黄帝取竹嶰谷制十二筩以听鳯鸣其雄鸣为六雌鸣亦六淮南子鲁阳公与韩酣战日暮援戈麾之日反三舎北齐书神武尝阅马于北牧道逄暴雨大雷电震地前有浮图一所神武令薛孤延视之孤延乃驰马按矟直前未至三十歩震烧浮图孤延唱杀绕浮图走火遂灭孤延还眉须及马鬉尾皆焦神武叹其勇决曰薛孤延乃能与霹雳鬬礼记天子同姓谓之叔父异姓谓之叔舅白帖长曰伯舅少曰叔舅后汉书窦宪将万骑出朔方鸡鹿塞酉阳杂俎狼粪烟直上烽火用之用精卫事见上巻道源注易畧例萤磷争耀于太阳左传前茅虑无注军行前有斥堠蹹伏备虑有无茅明也或曰时楚以茅为旌识勒铭用班固事山海经有大荒东西南北中经汉郊祀志秦文公获黑龙此水徳之瑞于是更名河曰徳水功臣表黄河如带秦本纪西北斥逐匈奴自榆中并河以东属之阴山徐广曰阴山在五原北通典阴山唐为安北都护府唐书钧宿齿数外迁而后来者多至宰相原注小弟羲叟早蒙眷以嘉姻原注三十五丈明府髙科来归膝下○晋书夏侯湛字孝若官散骑常侍卒潘岳称其文非徒温雅乃别是孝弟之性棂窻棂也注俱见上巻会稽后贤传孔愉字敬康尝至呉兴县余干亭见人笼龟于路愉求买放之溪中龟行至水反顾愉及封此亭侯铸印龟首回屈三铸不正有似昔龟之顾愉悟乃取而佩焉唐书太和四年钧封范阳郡开国公丁令威事见上巻尚书故实卢元公钧奉道暇日与宾友话言必及神仙之事魏文帝诗西山一何髙髙髙殊无极上有两仙童不饮亦不食与我一丸药光曜有五色服药四五日身轻生羽翼道源注拾遗记相州栖霞谷昔有桥顺二子于此得仙服飞龙一丸十年不饥故魏文帝诗云云隋天文志老人一星在弧南一曰南极常以秋分之旦见于丙春分之夕没于丁见则治平主寿昌注见前左传虽有挈瓶之智守不假器注挈瓶汲者喻小智庄子庄子舍于故人之家故人喜令竖子杀一雁而烹之竖子曰其一能鸣其一不能鸣请奚杀主人曰杀不能鸣者注见前一作聘诗硕人俣俣道源注左传何必齐鲁以肥杞禹贡导沇水东流为济入于河溢为荥左传夏之方有徳也贡金九牧铸鼎象物史记尧舜饭土簋啜土硎注瓦器也史记黄帝封太山禅亭亭颛顼封太山禅云云钱龙惕笺钧为北都留守义山时在东川作此寄之隋舰临淮甸以下因太原为髙祖兴王之地故特述之美其功着丹靑而承家世之盛也酣战仍挥日以下序其为镇将之功也武宗讨刘稹以钧寛厚得众诏节度昭义军令乗驿往钧次髙平稹将白惟信献欵俄而遣潞卒戍代北卒饮醉为乱钧选牙兵尽斩之于太平驿及镇河东奏韦宙为副使禁唐民侵掠虏境杂虏遂安那劳出师表尽入大荒经葢以诸葛比之也羲之当妙选以下叙姻娅之谊以及寄诗之情也钧别墅在城南晚岁被召谢病遨游故有黄菊白苹之句其再为司空年逾大耋故有西山南极之祝也钧累朝耆硕公望所归故终愿其入相而告成功于封禅也


安平公诗

丈人博陵王名家怜我总角称才华华州留语晓至暮髙声喝吏放两衙明朝骑马出城外送我习业南山阿仲子延岳年十六面如白玉欹乌纱其弟炳章犹两丱瑶林琼树含竒花陈留阮家诸侄秀逦迤出拜何骈罗府中从事杜与李麟角虎翅相过摩清词孤韵有歌响击触钟磬鸣环珂三月石堤冻销释东风开花满阳坡时禽得伴戏新木其声尖咽如鸣梭公时载酒领从事踊跃鞍马来相过仰看楼殿撮清汉坐视世界如恒沙面热脚掉互登陟青云表柱白云崖一百八句在贝叶三十三天长雨花长者子来辄献盖辟支佛去空留鞾公时受诏镇东鲁遣我草诏随车牙顾我下笔即千字疑我读书倾五车呜嘑大贤苦不寿时世方士无灵砂五月至止六月病遽頺泰山惊逝波明年徒步吊京国宅破子毁哀如何西风冲户卷素帐隟光斜照旧燕窠古人常叹知已少况我沦贱艰虞多如公之徳世一二岂得无涙如黄河沥胆咒愿天有眼君子之泽方滂沱

△原注故赠尚书讳氏○崔戎也注见中巻旧唐书戎髙伯祖玄暐神龙初有大功封博陵郡王戎拜给事中驳奏为当时所称太和七年七月改华州刺史一作廷延岳或云崔雍也按唐书雍字顺中炳章崔衮也一作璠玙并列诸姓秀○晋书阮籍陈留尉氏人也父瑀魏丞相掾子浑侄咸咸子瞻瞻弟孚咸从子修孚族弟放放弟裕皆知名唐书世系表戎侄有庾序福裕原朗诸人杜胜李潘见中巻麟角虎翅注俱见前阳坡坡之向日者杜甫诗阳坡可种瓜水经注康泰扶南传曰恒水之源出昆仑山中有五大源诸水分流皆由此枝扈大江出山西北流东南注大海枝扈黎即恒水也故西域志有恒曲之目楞严经恒河从阿耨逹池师子口流出周围四十里其中沙细如麫亦云金沙河也维摩经取三千大千世界如陶家轮着右掌中掷过恒沙世界之外道源注楞伽经有不生句生句等一百八句佛言大慧是百八句先佛所说汝及诸菩萨摩诃萨应当修学贝叶注见上巻道源注三十三天欲天也天主曰忉利居须弥山顶四方各八独帝释忉利居中楞严经世尊座天雨百寳莲花青黄赤白间杂纷糅道源注维摩经毘耶离城有长者子名曰寳积与五百长者子俱持七寳盖来诣佛所佛之威力令诸寳盖合成一盖徧覆三千大千世界而此世界广长之相悉于中现道源注释氏要览辟支梵云辟勒支底迦唐言独行此有二谓部行麟喻也水经注于阗国城一十五里有利刹寺中有石鞾石上有足迹彼俗言是辟支佛迹酉阳杂俎于阗国赞摩寺有辟支佛鞾非皮非彩岁久不烂旧唐书太和八年三月丙子戎迁兖海沂宻都团练观察等使华民恋惜遮道至有解靴断〈左革右登〉者疑作奏道源注建牙旗于车前故曰车牙庄子惠子多方其书五车呼同本草有太清服炼灵砂法旧唐书戌理兖一年太和八年五月卒新书年五十五按旧纪戎以八年六月卒与此诗合本传误子毁是哀毁之毁有谓戎子雍赐死宣州者非也雍赐死在咸通九年世说顾长康哭桓宣武声如震雷破山泪如倾河注海楞严经时心怀欢喜谓得天眼


赤壁

折戟沉沙铁未销。自将磨洗认前朝。东风不与周郎便。铜雀春深锁二乔。

△此诗见杜牧集○以下四首一本阙


垂栁

垂栁碧鬅茸。楼昏雨带容。思量成夜梦。束久废春慵。
梳洗慿张敞。乘骑笑稚恭。碧虚随辅笠。红烛近髙舂。
怨目明秋水。愁眉淡逺峯。小阑花尽蝶。静院醉醒蛩。
旧作琴台鳯。今为药店龙。寳奁抛掷久。一任景阳钟。

△晋书庾翼字稚恭世说庾小征西尝出未还妇母阮与女上安陵城楼俄顷翼归阮语女闻庾郎能骑我何由得见妇告翼翼便于道盘马始两转坠马堕地意气自若淮南子日至于虞渊是谓髙舂至于连石是谓下舂即秋眸也见中巻西京杂记文君姣好眉色如望逺山脸际常若芙蓉疑作闻益部耆旧传相如宅在少城中笮桥下百许步有琴台在马相如琴歌鳯兮鳯兮归故乡遨游四海求其皇乐府独曲歌自从别郎后卧宿头不举飞龙落药店骨出则为汝李贺诗骨出似飞龙注见上巻


清夜怨

含泪坐春宵。闻君欲度辽。绿池荷叶嫩。红砌杏花娇。
曙月当窻满。征云出塞遥。画楼终日闭。清管为谁调。


定子

檀槽一抹广陵春。定子初开睡脸新。郄笑吃虚隋炀帝。破家亡国为何人。

△此诗亦见杜牧外集题作隋苑注一云定子牛相小青谭宾录开元中有中官使蜀回得琵琶以献其槽逻皆桫檀为之温润如玉光耀可鉴杨妃每抱是奏于梨园音韵凄清飘如云外虢国以下竞为贵妃琵琶弟子毎受曲毕皆广有进献去声韵会收漾韵西溪丛语北里志刘泰娘门冇樗树赠诗云寻常凡木最轻樗今日寻樗桂不如汉髙新破咸阳后莫使奔波遂吃虚

李义山诗集注巻三下
