　　钦定四库全书　　　　　集部八
　　唐四僧诗　　　　　　　总集类
　　提要
　　【臣】等谨案唐四僧诗六巻唐僧灵澈诗一巻灵一诗二巻清塞诗二巻常达诗一巻案书録解题载灵澈灵一集皆一巻而清塞与常达失载是集合而辑之不知何人所编灵澈灵一及常达集前各载宋沙门赞宁奉勅所撰本传一篇惟清塞无之灵澈诗前有刘禹锡叙一篇文献通考亦引之盖灵澈当时与僧皎然游得见知于侍郎包佶李纾故来往长安其名较着得以求序于名流然禹锡序其诗凡十卷兹仅一巻则亦吉光片羽非其完书矣灵澈姓汤字源澄越州人灵一姓吴广陵人常达姓顾字文举海隅人清塞即周朴其人后返初服不应列为四僧语详李龏
　　宏秀集条下兹不具论焉乾隆四十六年九月恭校上
　　总纂官【臣】纪昀【臣】陆锡熊【臣】孙士毅
　　总　校　官　【臣】　陆　费　墀












　　钦定四库全书
　　唐四僧诗巻一
　　灵澈诗
　　释子工诗尚矣休上人赋别怨约法师哭范尚书咸为当时才士之所倾叹厥后比比有之上人生于防稽本汤氏子聪察嗜学不肯为凡夫因辞父兄出家号灵澈字源澄虽受经论一心好篇章从越客严维学为诗遂借借有闻维卒乃抵吴兴与长老诗僧皎然逰讲艺益至皎然以书荐于词人包侍郎佶包得之大喜又以书致于李侍郎纾是时文章风韵主盟于世者曰包李以是上人之名由三公而飏如云得风柯叶张王以文章接才子以禅理悦髙人风仪甚雅谈笑多味贞元中西逰京师名振辇下缁流嫉之造飞语激动中贵人因侵诬得罪徙汀州防赦归东越时吴楚间诸侯多賔礼招迓之元和十一年终于越之山隂年七十有一门人迁之建塔于宣州开元天柱峰之陲从本教也初上人在吴兴居何山与昼公为侣时予方以两髦执笔砚陪其吟咏皆曰孺子可教后相遇于京洛与支许之契焉上人没后十七年予为吴郡其门人秀峰捧先师之文来乞辞以志且曰师尝在吴赋诗二千首今删取三百篇勒为十巻自大厯至元和凡五十年间接词客文人酬唱别为十巻今也思行乎昭代求一言羽翼之因为评曰世之言诗僧多出江左灵一导其源防国袭之清江扬其波法振沿之如幺弦孤韵瞥入人耳非大乐之音独吴兴昼公能备众体昼公后澈公承之至如芙蓉园新寺诗云经来白马寺僧到赤乌年谪汀州云青蝇为吊客黄耳寄家书可谓入作者阃域岂独雄于诗僧间耶苏州刺史刘禹锡序
　　天台山华顶峯
　　天台众峰外华顶当其空有时半不见崔嵬在云中
　　送道防上人逰方
　　律仪通外学诗思入关烟景随縁到风姿与道闲灌花留静室咒水度空山谁识浮云意悠悠天地间
　　九日和子使君思上京亲故
　　清晨有髙防賔从出东方楚俗风烟古汀洲草木凉山情来逺思菊意在重阳心忆华池上从容鸳鹭行
　　宿东林寺
　　天寒猛虎啸岩穴林下无人空有月千年象教今不闻焚香独为鬼神説
　　东林寺酬韦丹刺史
　　年老心闲无外事麻衣草坐亦容身相逢尽道休官去林下何曾见一人
　　答徐广叔四问
　　童子出家无第行随师乞食遣称名长沙岂敢论年几绛老唯知甲子生
　　冬送鉴供奉归蜀宁亲
　　林间出定恋庭帏圣主恩深暂许归双树欲辞金锡冷四花犹向玉阶飞梁山拂汉分清境蜀雪和烟惹翠防此去不须求防服紫衣全胜老莱衣
　　逺公墓
　　古墓石棱棱寒云晩景凝空悲虎溪月不见鴈门僧
　　闻李防州亡
　　时时闻説故人死日日自悲垂老身白髪不生应不得青山长在属何人
　　元日观郭将军早朝
　　欲曙九衢人更多千条银烛照星河今朝始见金吾贵车马纵横避玉珂
　　听莺歌
　　新莺傍檐晓更悲孤音清泠啭素枝口邉血出语未尽岂是怨恨人不知不食枯桑椹不衔苦李花偶然弄枢机婉转凌烟霞众雏飞鸣何局促自觇逰蜂啄枯木何事朝夜啼白鹭长在汀洲宿黒雕黄鹤岂不髙金笼玉钩伤羽毛三江七泽去不得风烟日暮生波涛飞去来莫上髙城头莫下空园里城头鸱乌拾羶腥空园燕雀生泥滓愿当结舌含白云五月六月一声不可闻
　　简寂观
　　古松古栢岩壁间攀鹤巢古枝折五月有霜六月寒时见山翁来取雪
　　归湖南
　　山邉水邉待月明暂向人间借路行如今还向山邉去只有湖水无路程
　　初到汀洲
　　初放到沧洲前心讵解愁旧交容不拜临老学梳头禅室白云去故山明月秋几年犹在此北户水南流
　　西林寄杨公
　　日日爱山归已迟闲闲空度少年时余身定寄林中老心与长松片石期
　　【附】酬灵澈上人　　　　　　　杨炯
　　军人奉役本无期叶落花开总不知走马尘中头雪白若为将面见汤师
　　东林寄包侍郎
　　古殿清隂花木春池邉跂石一观身谁能来此焚香坐共作炉峯二十人
　　【附】防稽云门寺灵澈传
　　释灵澈不知何许人禀气贞良尤工吟咏居越溪云门寺成立之嵗早擅声华故秘书郎严维刘随州长卿前殿中侍御史皇甫曾覩面论心皆如胶固分声唱和名散四陬澈逰吴兴与杼山昼师一见为林下之逰互相击节昼与书上包中丞佶云此僧诸作皆妙至归湖南一篇使老僧欲弃笔砚伏冀中丞髙鍳深量其进诸乎方今天下有故大贤勤王辄以非急干请视听亦昭愚老僧不达也然澈公秉心立节不可多得其着律宗引源二十一巻为缁流所归至于言道理应接靡滞风月之间亦足以助君子之髙兴也其为同曹所重如此又权文公徳舆闻澈之誉书问尽公囘简极笔称之建中贞元已来江表谚曰越之澈洞氷雪可谓一代胜士与杭标霅昼分鼎足矣不测其终宋沙门賛宁奉勅撰












　　唐四僧诗巻一
　　钦定四库全书
　　唐四僧诗巻二
　　灵一诗上
　　谿行即事
　　近夜山更碧入林溪转清不知伏牛路潭洞何纵横曲岸烟初合平湖月未生孤舟屡失道但听秋泉声
　　送冽寺主之京迎禅和尚
　　禅门居此地瞻望在虚空水国月未上苍生如梦中上人知几士瓶锡慰樊笼彼土诸梵众嗟君扬道风
　　送王法师之西川
　　旅逰无逺近要自别魂消官栁乡愁乱春山客路遥伴行芳草逺随兴野花飘计日功成后还将辅圣朝
　　送范律师往果州
　　终南千古后独尔继髙名离障非今日修因是几生乱峯寒影暮深涧野流清逺客归心苦难为此别情
　　酬皇甫冉西陵见寄
　　西陵潮信满岛屿没中流越客依风水相思南渡头寒光生极浦落日映苍洲何事扬帆去空惊海上鸥
　　【附】西陵寄灵一上人　　　　　皇甫冉
　　西陵遇风处自古是通津终日空江上云山若待人汀洲寒事早鱼鸟兴情新回望山隂路中心有所亲
　　栖霞山夜坐
　　山头戒坛路幽映雪岩侧四面青石牀一峯苔藓色松风静复起月影开还黑何独乗夜来殊非昼所得
　　宿天柱观
　　石室初投宿仙翁喜暂容花源隔水见洞府过山逢泉涌堦前地云生户外峯中宵自入定非是欲降龙
　　酬皇甫冉将赴无锡于云门寺赠别
　　湖南通古寺来往意无涯欲识云门路千峰到若耶春山子敬宅古木谢敷家自可长偕隠那言相去賖【附】赴无锡寄别灵一上人　　　皇甫冉
　　髙僧本姓竺开士旧名林一入春山里千峯不可寻新年芳草遍终日白云深欲徇防官去悬知讶此心
　　送明素上人归楚觐省
　　能将疎懒背时人不厌孤萍任此身江上昔年同出处天涯今日共风尘平湖旧隠应残雪芳草归心未隔春前路倍怜多胜事到家知庆防衣新
　　将出宜丰寺留题山房
　　池上莲荷不自开山中流水偶然来若言聚散定由我未是囘时那得囘
　　送别
　　凭髙莫送逺看欲断归心别恨啼苦相思流水深翠云南涧彩丹桂晩山隂若未来双鹄辽城何更寻
　　送殷判官归上都
　　漾舟云路客未过夕阳时向背堪遗恨逢迎宿未期水容愁暮急花影动春迟别后王孙草青青入梦思
　　静林精舎
　　寺即武帝隠所有钟磬皆古物时时有声
　　静林溪路逺萧帝有遗踪水击罗浮磬山鸣于阗钟灯传三世火树老万株松无数烟霞色空闻昔卧龙
　　宜丰新泉
　　泉源新涌出洞澈映纎云稍落芙蓉沼初淹苔藓文素将空意合浄与众流分每到清宵月泠泠梦里闻
　　【附】和灵一上人新泉　　　　　刘长卿
　　东林一泉出复与逺公期石浅寒流处山空夜落时梦闲闻细响虑澹对清漪动静皆无意唯应达者知
　　【附】题一公院新泉　　　　　　严　维
　　山下清泉出泠泠此发源落池才有响溅石未成痕独映孤松色殊分众鸟喧唯当清夜月观此启禅门
　　妙乐观
　　王乔所居空山观白云至今凝不散坛塲月路几千年往往吹笙下天半瀑布西行过石桥黄精采根还采苗忽见一人擎茶碗篸花昨夜风吹满自言家处在东坡白犬相随邀我过松间石上有碁局能使樵人烂斧柯
　　江行寄张舎人
　　客程终日风尘苦蓬转还家未有期林色晓分残雪后角声寒奏落帆时月髙星使东看逺云破霜鸿北渡迟流荡此心难共説千峰澄雾隔琼枝
　　送王頴悟佐归州
　　客意天南兴已阑不堪言别向仙官梦摇玉佩随旄节心到金华忆杏坛荒郊极望归云尽瘦马空嘶落日残想得故山青霭里泉声入夜独潺潺
　　安公
　　弥天称圣哲象法初繄赖道识行蔵匡时知进退秦王轻与举习生重酬对学文古篆中义显新经内法服应华夏金言流海岱西方浮云间更陪龙华防
　　林公
　　支公信髙逸久向山林住时将孙许防岂以形骸遇幸辞天子诏复览名臣疏西晋尚虚无南朝久沦悮因谈老庄意乃尽逍遥趣谁为竹林贤风流相比附
　　逺公
　　逺公逢道安一朝弃儒服真机久消歇世教空拘东誓入罗浮中遂栖庐山曲禅经初纂定佛语新名目鉢帽絶朝宗簮裾翻拜伏东林多隠士为我辞荣禄











　　唐四僧诗巻二
　　钦定四库全书
　　唐四僧诗巻三
　　灵一诗下
　　雨后欲寻天目山问元骆二公溪路
　　昨夜云生天井东春山一雨一囘风林花并逐溪流下欲上龙池通不通
　　题五僧院
　　虎溪闲月引相过带雪松枝挂薜萝无限青山行不尽白云深处老僧多
　　再还宜丰寺
　　再寻招隠地重防息心期樵客问归日山僧记别时野云隂逺甸秋雨涨前陂勿谓探形胜吾今不好竒
　　酬陈明府舟中见赠
　　长溪通夜静素舸与人闲月影沉秋水风声落暮山稻花千顷外莲叶两河间陶令多真意相思一解顔
　　题东兰若
　　上人禅室路徘徊万木清隂向日开寒竹影侵行道石秋风声入诵经台闲云不系从舒巻狎鸟无机任往来更惜片阳谈妙理归时莫待暝钟催
　　送朱放
　　苦见人间世思归洞里天纵令山鸟语不废野人眠
　　归岑山过惟审上人别业
　　禅客无心忆薜萝自然行径向山多知君欲问人间事始与浮云共一过
　　自青山诣于潜道中作呈元八处士
　　苕水滩行浅潜州路渐深参差逺岫色迢逓野人心冻涧氷难释秋山月易隂不知天目下何处是云林
　　赠别皇甫曾
　　幽人从逺岳过客爱春山髙驾能相送孤防且未还紫苔封井石緑竹掩柴关若到云峰外齐心去住闲
　　送陈元初卜居麻源
　　欲向麻源隠能寻谢客踪空山几千里幽谷第三重茅宇宁须葺荷衣不待缝因君见往事为我谢乔松
　　秋题刘逸人林泉
　　凉飚乱黄叶迟客橘隂清萝径封行迹云门闭野情零林秋露响穿竹暮烟轻莫恋幽栖地懐安却败名
　　自大林与韩明府归郭中精舎
　　野客同舟楫相携复一归孤烟生暮景逺岫带春晖不道还山是谁云向郭非禅门有通隠喧寂共防机
　　同使君宿大梁驿【或作清江】
　　旌旗江上出花外卷帘空夜色临城日春寒度水风虽然行李别且喜语音同若问匡庐事终身媿逺公
　　题黄公陶翰别业
　　闻説花源堪避秦幽寻数月不逢人烟霞洞里无鸡犬风雨林中有鬼神黄公石上三芝秀陶令门前五栁新醉卧白云闲作梦不知何物是吾身
　　哭卫尚书
　　画防重门楚水隂天涯欲暮共伤心南荆双履痕犹在北斗孤魂望已深红莲幕下悲风起细栁营邉晓月临前路茫茫向谁问感君空有泪霑襟
　　赠灵澈禅师
　　禅师来往翠防间万里千峯到剡山何时共到天台里身与浮云处处闲
　　宿静林寺
　　山寺门前多古松溪行欲到已闻钟中宵引领寻髙顶月照云峰凡几重
　　与元居士青山潭饮茶
　　野泉烟火白云间坐饮香茶爱此山岩下维舟不忍去清溪流水莫潺潺
　　留别忠州故人
　　一身无定处万里独销魂芳草迷归路春流滴泪痕几时休旅食何夜宿江村欲识相思苦空山啼暮猿
　　春日山斋
　　野径东风起山扉度日开晴光拆红萼流水长青苔逋客殊未去芳时已再来非关恋春草自是欲徘徊
　　送人得荡子归倡妇
　　垂涕凭囘信为语栁园人情知独难守又是一阳春
　　【附】送灵一上人　　　　　　　陈　羽
　　十年劳逺别一笑喜相逢又上青山去青山千万重
　　【附】余杭宜丰寺灵一传
　　释灵一姓吴氏广陵人也神清气和方寸地虚与太和元精合其纯粹年肇九嵗僻嫌朽宅决入梵园堕息慈之伦禀出家之制暨乎始冠受其具足学习无倦律仪是修示见谈笑欲明解脱示人文艺以诱世智初不计身中有我我中有身徳全道成縁断形谢以寳应元年冬十月十六日寂灭于杭州龙兴寺春秋三十五凡满十五安居临终顾谓弟子行荼毘法树小浮图焉时左卫兵参军李纾嘉兴县令李汤左金吾卫兵曹参军独孤及相与悼梁木之既壊虑陵谷之当迁后之人礼应真之塔婆昧应真之徳行故刻石于武林山东峰之阳也一家富货殖既而削发推千金之产悉让诸孤昆弟所取者惟衲身锡杖自尔叩维扬法慎师学相部律造乎防而臻乎极友善者慧凝明幽灵祐防稽昙一晋陵义宣同门三益作者七人也一咳唾尘境继日经行宴坐必择山椒树下初舎于防稽山南悬溜寺接禅者隠空干靖讨论第一义谛或防庆云寺复居余杭宜丰寺寺邻生丹山门对佳境冋然独往暴风偃山正智不动巨浪沃日浮囊不飘于是着法性论以究真谛此一之了语也毎禅诵之隙辄赋诗歌事思入无间兴含飞动潘阮之遗韵江谢之阙文必能缀之无愧古人循循善诱门弟子受教若良田之纳膏雨焉一迹不入族姓之门与天台道士潘志清襄阳朱放南阳张继安定皇甫冉范阳张南史吴郡陆迅东海徐嶷景陵陆鸿渐为尘外之友讲徳味道朗咏终日其终篇必博之以文约之以礼量其根之上下而授之药焉一居寺髙隅初无井泉一旦呀然而涌喷金沙之溜于庭之左右挹之弥清之无竭葢精至之感矣诗行于世有选其尤者入间气集焉宋沙门賛宁奉勅撰髙仲武云灵一之诗刻意精妙与刘长卿皇甫冉诸人倡和如泉涌阶前地云生户外峰则道猷寳月曾何及此
　　又云自齐梁以来道人攻文多矣罕有入其流者一公乃能刻意精妙与士大夫更唱迭和不其伟欤







　　唐四僧诗巻三
　　钦定四库全书
　　唐四僧诗巻四
　　清塞诗上
　　山舎秋思
　　一从云水住曾不下西岑洛水故园在秋庭积叶深泉流通井脉虫响出墙隂静夜更声彻寒灯独向吟
　　赠胡僧
　　瘦形无血色草屦着从穿闲话似持咒不眠同坐禅背经来汉地袒膊过冬天情性人难防游方应信縁
　　早秋别卢休
　　此行经嵗久唯约半年囘野渡人初过前山雪未开鴈羣逢晓断秋色映春来是夜芦花宿严家有钓台
　　送僧
　　草履初登南客船铜瓶犹贮北山泉衡阳旧寺秋归后门鏁寒潭几树蝉
　　酬吴之问见赠
　　已当听鴈夜多事不同居故疾离城晩秋霖见月疎趂钟关静夜带叶巻残书荡桨期南去荒园久废锄
　　晩秋江馆寄姚郎中
　　病起西州居带城傍门髙栁一蝉鸣澂江月上见鱼掷荒径叶干闻犬行越鸟夜无侵阁色寺钟凉有隔源声故园卖尽休归去湖水秋来空自平
　　送分定归灵夏
　　南逰多老疾见説讲经稀塞寺几僧在关城空自归带河衰草断映月旱沙飞却到禅斋后邉军识衲衣
　　重阳
　　云木疎黄秋满川茱萸风里一尊前几囘为客逢佳节曾见何人再少年霜报征衣冷鍼指鴈惊幽隠泣云泉古来醉乐皆难得留取穷通委上天
　　留辞杭州姚合郎中
　　波涛千里隔抱疾亦相寻防宿逢髙烧辞归值积霖丛桑山店迥孤竹海船深尚有重来约知无省阁心
　　送康绍归建业
　　南朝秋色满君去意如何帝业空城在民田壊冢多月圆台独上粟绽寺频过篱下西江水相思见白波
　　送耿上人归湖南
　　南行随越僧旧业一池菱两鬓已垂雪五湖归挂罾夜涛鸣栅鏁寒苇露船灯此去应无事却来期未能
　　休粮僧
　　一斋难过日况是更休粮养力时行道闻钟不上堂惟留煨药火岂写化金方旧有山厨在从僧请作房
　　赠李主簿
　　税时兼主印每日得闲稀对客方科吏为官亦典衣案迟吟坐待宅近歩行归见説论诗道应愁断是非
　　柏岩禅师
　　野寺絶依念空山曾遍行老来披衲重病起读经生乞食嫌村逺寻溪爱路平多年柏岩住不识柏岩名
　　宿开元寺楼
　　西风残日落谁见寂寥心孤枕客眠久两廊僧话深寒扉关雨气风叶隠钟音爱此东楼望仍期别夜寻
　　送僧还南岳
　　辞僧下水棚因听岳钟声逺路独归寺几时重到城风髙寒叶落雨絶夜堂清自説深居后隣州亦不行
　　春日重至南徐旧居
　　绿水隂空院春深喜再来独眠从草长留酒看花开过雨逺山出向风孤鸟囘忽思秋夕事云物却悠哉
　　送僧归江南
　　洗足北林去逺途今已分麻衣行岳邑竹杖带湘云饥防縁危壁寒貍出壊坟前峯一声磬此夕不同闻
　　浔阳与长孙郎中防囘
　　别酒已酣春漏前他人扶上北归船浔阳渡口月未上渔火照江仍独眠
　　哭闲霄上人
　　林径西风急松枝讲钞余冻髭亡夜剃遗偈病时书地燥焚身后堂空着影初此来频下泪曾省到吾庐
　　同徐处士秋懐少室旧居
　　曾居少室黄河畔秋梦长悬未得囘扶病半年离水石思归一夜隔风雷荒斋几遇僧眠后野菊频经鹿踏来灯下此心君共説傍松幽径已多苔
　　赠朱庆余狡书
　　风泉尽结氷寒梦彻西陵越信楚城得逺懐中夜兴树停沙岛鹤茶防石桥僧寺阁连官舎行吟过几层
　　寻北冈韩处士
　　相过值早凉松帚扫山房坐石寒痕黒登城藓色黄逆风沉寺磬初日曜隣桑几处逢僧説期来宿北冈
　　逢播公
　　带病稀相见西城早晩来衲衣风壊帛香印雨沾灰坐久钟声尽谈余岳影囘却思同宿夜髙枕説天台
　　入静隠寺途中作
　　乱云迷逺寺入路认青松鸟道縁巢影僧鞋印雪踪草烟连野烧溪雾隔霜钟更遇樵人问犹言过几峯
　　冬日山居思乡
　　大野始严凝云天晓色澄树寒稀宿鸟山迥少来僧背日收牕雪开炉释砚氷忽然归故国孤想寓西陵











　　唐四僧诗巻四
　　钦定四库全书
　　唐四僧诗巻五
　　清塞诗下
　　赠姚郎中合
　　望重来为守土臣清髙还似武功贫道从防解惟求静诗造防不趂新玉帛已知难挽思云泉终是得闲身两衙向后长无事门馆多逢请益人
　　送幻羣法师
　　北京从别后南越几听砧住久白髭出讲长黄叶深香连隣舎像磬彻逺巢禽寂黙应关道何人见此心
　　玉芝观王道士
　　四面松杉合空堂尽老仙蠧根停雪水曲角积茶烟道至机心尽宵清琴韵全暂来还又去不得坐经年
　　出关后寄贾岛
　　故国知何处西风已度关归人值落叶逺路入寒山多难喜相识久贫宁自闲惟将往来信遥慰别离顔
　　春喜友人至山舎
　　鸟鸣春日晩喜见竹门开路自髙岩出人骑瘦马来折花林影动移石涧声囘更欲留深语重城暮色催
　　留别南徐故人
　　三年见待此夕是前程未断却来约且深临去情潮囘滩鸟下月上客船明他日南徐道縁君又重行
　　书实上人房
　　絶顶言无伴长懐落发师斋归门掩雪讲彻树生枝沙井泉澄疾秋钟韵尽迟里中还受请又爽赤城期
　　早秋过郭涯书堂
　　暑消冈舎清闲话有余情石水生茶味松风减扇声逺云收海雨静角掩山城此地秋吟苦时来绕菊行
　　送宗禅师
　　衡阳一别十三春行脚同来有几人老大却思归岳寺当时未漆祖师身
　　送张諲之睦州
　　遥忆新安旧扁舟往复还浅深看水石来往逐云山到县余花在过门五栁闲东征随子去俱隠薜萝间
　　题何氏池亭
　　信是虚闲地亭髙亦有苔绕池逢石坐穿竹引山囘果落纎萍散龟行细草开主人偏好事终不厌频来
　　赠王道士
　　药力资苍鬓应非旧日身一为嵩岳客几洛阳人石缝瓢探水云根斧断薪关西来往路谁得水银银
　　送表兄东南逰
　　山水叠层层吾兄渉又登挂帆春背鴈寻磬夜逢僧雪溜悬南岳江云葢秣陵评文永不防此説是中兴
　　赠道人
　　布褐髙眠石窦春迸泉多溅黒纱巾摇头説易当朝客落手围棋对俗人自算天年穷甲子谁同夜雨守庚申拟归太华何时去他日相寻乞药银
　　寄新头陁
　　见説北京寻祖后缾盂自挈绕穷邉相逢竹坞晦暝夜一别苕溪多少年逺洞省穿湖底过断崖曾向壁中禅青城不得师同住坐想沧江忆浩然
　　湘汉旅懐杰公
　　一宿空江听急流仍同贾客坐归舟逺书来隔巴陵雨衰鬓去经彭蠡秋不拟为身谋旧业终期断谷隠嵩丘吾宗尚作无憀者中夜废吟生旅愁
　　寄韩司兵
　　多病十年无旧识沧江乱后始逢君已知罢秩辞泷水相劝移家住岳云泗上旅防侵叠浪雪中归路踏荒坟更无此别愁应老书札何由到北军
　　赠厉侍御
　　山松径与瀑泉通巾舄行吟想越中塞鴈去经华顶末乡僧来自海涛东关分河汉秋钟絶露滴猕猴夜岳空抱病因寻周柱史杜陵寒叶落无穷
　　上陜府姚中丞
　　此心长爱狎禽鱼仍候登封独著书领郡只嫌生药少在官长恨与山疎成家尽是经纶后得句应多谏诤余见説养真求退静溪南泉石许同居
　　送蜀僧
　　万里独行无弟子惟赍节竹与檀龛看经更向吴中老应是山川似剑南
　　送韩评事
　　门枕平湖秋景好水烟松色逺相依罢官余俸租田种送客囘舟载石归离岸游鱼逢浪返望巢寒鸟逆风飞嵩阳旧隠多时别闭目闲吟忆翠防
　　宿隠静寺上方
　　一宿五峰杯渡寺虚廊中夜磬声分疎林未落上方月深涧忽生平地云幽鸟背泉栖静境逺人当烛想遗文暂来此地歇劳足望断故山沧海濆
　　宿李主簿林亭
　　独树倚亭新月入城墙四面锁山多去年今夜还来此坐见西风袅燕窠
　　忆浔阳旧居兼感长孙郎中
　　浔阳却到知何日此地今无旧使君长忆穷冬宿庐岳瀑泉氷坼共僧闻
　　寄潘纬
　　杨栁垂丝与地连归来一醉向溪邉相逢头白莫惆怅世上无人长少年
　　过僧竹院
　　一生爱竹自未有毎到此房归不能髙人留宿话禅后寂寞雨堂空夜灯





　　唐四僧诗巻五
　　钦定四库全书
　　唐四僧诗巻六
　　常达诗
　　破山山居八咏
　　身闲依祖寺志僻性多慵少室遗真防层楼起暮钟啜茶思好水对月数诸峯有问山中趣庭前是古松晩望立虚庭心心见祖情烟开分鹤色雨霁减泉声逺树猿长啸层岩日乍明更堪论的防林下笋新生一室尘埃外翛然秪处常睡来开寝帐钟动下禅牀溪浸山光冷秋雕木叶黄时提诸祖意敧石看斜阳西来真祖意秪在见闻中寒雁一声过疎林几叶空心闲怜水石身老怯霜风为报参者山山月色同真性寂无机尘尘祖佛师日明庭砌暖霜苦药苗衰汲水和烟酌栽松带雪移好听防处猿啸岭南枝古寺凭阑危时闻举妙机庭空月色静夜迥磬声稀漏转寒更急灯残冷焰防太虚同万象相防话徽胡僧论的防物物唱圆成疎栁春来翠幽窓日渐明禅心亲石室蝶翅覆花英好听谈处乔松鹤数声祖祖惟心防春融日渐长霜轻莎草绿风细药苗香月满真如静花开觉树芳谷前莺啭处时听话圎常
　　【附】吴郡破山寺常达传
　　释常达字文举俗姓顾海隅人也发迹河阳大福山逰学江淮诸胜寺达允迪中和克完戒法専讲南山律钞后求湼槃圆音法华正观复通隂符老庄百家之书其余分时之学尽二王之笔迹后随方参禅诣于宗极俄属武宗灭法叹曰我生不辰不自我后由是寝黙山栖委蛇遁世而无闷焉宣宗重建法幢荐兴精舎合境民人皆达之化导故太守韦曙特加崇重身不衣缯纩室惟薜萝四众知归诸方慕化其洁白鹤鹭如也咸通十二年合郭僧民请召四众教诲或逰遨坰牧或啸傲海壖不出林麓动经数载虽贵士单车诣门莫得而见于七五言诗追用元和之体着青山履道歌播唇吻忽于自恣明辰鸠众于长廊合掌遂申长别辞甚刚正因卧疾不起絶食七日而逝实咸通十五年九月十六日也春秋七十四僧腊五十一门人防清传朗奉柩殡于寺之东南三百歩后年即坟起塔颍川陈言撰塔铭邑大夫汝南周思辑为檀信干符四年立碑焉宋沙门賛宁奉勅撰
　　【附】文举塔诗　　　　　　　　刘　拯
　　唐髙僧常达字文举通湼槃经庄老书隠迹破山虽王侯诣门莫得而见塔在寺之东南三百歩
　　圆音探双树巵言发南华万里归一空谁云正非邪门影摇青松曾回贵侯车犹遗数层塔岌岌凌飞霞




　　唐四僧诗巻六
