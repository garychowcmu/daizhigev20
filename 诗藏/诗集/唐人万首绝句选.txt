唐人万首絶句选

卷一
   宋洪迈 元本

         刑部尚书王士祯选

五言一

  王勃

    寒夜思 三首
久别侵怀抱。他乡变容色。月夜调鸣琴。相思此何极。

云间征思断。月下归愁切。鸿鴈西南飞。如何故人别。

朝朝碧山下。夜夜沧江曲。复此遥相思。清尊湛芳渌。

    别人
霜华净天末。雾色笼江际。客子常畏人。胡为久留滞。

    思归
长江悲已滞。万里念将归。况复高风晚。山山黄叶飞。

  卢照邻

    曲江花
浮香绕曲岸。圆影覆华池。常恐秋风早。飘零君不知。

  骆宾王

    易水
此地别燕丹。壮士发冲冠。昔时人已没。今日水犹寒。

  上官仪

    洛堤晓行
脉脉广川流。驱马歴长洲。鹊飞山月曙。蝉噪野风秋。

  韦承庆

    南行别弟
万里人南去。三春鴈北飞。未知何岁月。得与尔同归。

  宋之问

    涂中寒食
马上逢寒食。涂中属暮春。可怜江浦望。不见洛桥人。

    送杜审言
卧病人事絶。嗟君万里行。河桥不相送。江树逺含情。

  张说

    蜀道后期
客心争日月。来往预期程。秋风不相待。先到洛阳城。

    广州作
去国岁方晏。愁心转不堪。离人与江水。终日向西南。

  郭元振

    子夜春歌 二首
青楼含日光。绿池起风色。赠子同心花。殷勤此何极。

陌头杨柳枝。已被春风吹。妾心正断絶。君怀那得知。

  苏颋

    汾上惊秋
北风吹白云。万里渡河汾。心绪逢揺落。秋声不可闻。

  张九龄

    自君之出矣
自君之出矣。不复理残机。思君如满月。夜夜减清辉。

  王适

    江上梅
忽见寒梅树。花开汉水濵。不知春色早。疑是弄珠人。

  东方虬

    王昭君 二首
掩涕辞丹鳯。衔悲向白龙。单于浪惊喜。无复旧时容。

北地无花草。春来不似春。自然衣带缓。非是为腰身。

  卢僎

    南楼望
去国三巴逺。登楼万里春。伤心江上客。不是故乡人。

    途中
抱玉三朝楚。怀书十上秦。年年洛阳陌。花鸟弄归人。

  王维

    荅裴迪
淼淼寒流广。苍苍秋雨晦。君问终南山。心知白云外。

    鸟鸣涧 云溪杂题
人闲桂花落。夜静春山空。月出惊山鸟。时鸣春涧中。

    萍池
春池深且广。会待轻舟回。靡靡绿萍合。垂杨扫复开。

    鸬鹚堰
乍向红莲没。复出青蒲扬。独立何?褷。衔鱼古查上。

    孟城坳 辋川集
新家孟城口。古木余衰柳。来者复为谁。空悲昔人有。

    华子冈
飞鸟去不穷。连山复秋色。上下华子冈。惆怅情何极。

    斤竹岭
檀栾映空曲。青翠漾涟漪。暗入商山路。樵人不可知。

    鹿柴
空山不见人。但闻人语响。返景入深林。复照青苔上。

    木兰柴
秋山敛余照。飞鸟逐前侣。彩翠时分明。夕岚无处所。

    南垞
轻舟南垞去。北垞淼难即。隔浦望人家。遥遥不相识。

    栾家濑
飒飒秋雨中。浅浅石溜泻。跳波自相溅。白鹭惊复下。

    白石滩
清浅白石滩。緑蒲向堪把。家住水东西。浣纱明月下。

    竹里馆
独坐幽篁里。弹琴复长啸。深林人不知。明月来相照。

    辛夷坞
木末芙蓉花。山中发红萼。磵戸寂无人。纷纷开且落。

    漆园
古人非傲吏。自阙经世务。偶寄一微官。婆娑数株树。

    山中送别
山中相送罢。日暮掩柴扉。春草明年緑。王孙归不归。

    左掖梨花
闲洒阶前草。轻随箔外风。黄莺弄不足。衔入未央宫。

    息夫人
莫以今时宠。难忘旧日恩。看花满眼泪。不共楚王言。

    相思子
红豆生南国。春来发几枝。劝君休采撷。此物最相思。

    班婕妤
宫殿生秋草。君王恩幸疎。那堪闻鳯吹。门外度金舆。

    杂咏 二首
客自故乡来。应知故乡事。来日绮窗前。寒梅着花未。

已见寒梅发。复闻啼鸟声。心心视春草。畏向玉阶生。

  裴迪

    鹿柴
日夕见寒山。便为独往客。不知深林事。但有麏麚迹。

    木兰柴
苍苍落日时。鸟声乱溪水。緑溪路转深。幽兴何时已。

    茱萸沜
飘香乱椒桂。布叶间檀栾。云日虽回照。森沈犹自寒。

    宫槐陌
门前宫槐陌。是向欹湖道。秋来山雨多。落叶无人扫。

    南垞
孤舟信风泊。南垞湖水岸。落日下崦嵫。清波殊淼漫。

    金屑泉
潆渟憺不流。金碧如可拾。凌晨含素华。独往事朝汲。

    白石滩
跂石复临水。弄波情未极。日下川上寒。浮云澹无色。

    送崔九
归山深浅去。须尽丘壑美。莫学武陵人。暂游桃源里。

  李白

    玉阶怨
玉阶生白露。夜久侵罗袜。却下水精帘。玲珑望秋月。

    夜思
床前明月光。疑是地上霜。举头望山月。低头思故乡。

    铜官山
我爱铜官乐。千年未拟还。要须回舞袖。拂尽五松山。

    敬亭独坐
众鸟高飞尽。孤云去独闲。相看两不厌。只有敬亭山。

    青溪半夜闻笛
羌笛梅花引。吴溪陇水清。寒山秋浦月。肠断玉闗情。

    秋浦歌
愁作秋浦客。强看秋浦花。山川如剡县。风日似长沙。

    送陆判官往琵琶峡
水国秋风夜。殊非逺别时。长安如梦里。何日是归期。

    重忆贺监
欲向江东去。将谁共举杯。稽山无贺老。却棹酒船回。

  杜甫

    八阵图
功盖三分国。名高八阵图。江流石不转。遗恨失吞吴。

  孟浩然

    送朱大入秦
游人五陵去。寳剑直千金。分手脱相赠。平生一片心。

  祖咏

    望终南残雪
终南阴岭秀。积雪浮云端。林表明霁色。城中増暮寒。

  崔国辅

    铜雀台
朝日照红妆。拟上铜雀台。画眉犹未了。魏帝使人催。

    采莲曲
玉溆花红发。金塘水碧流。相逢畏相失。并着采莲舟。

    王孙游
自与王孙别。频看黄鸟飞。应縁春草误。着处不成归。

    怨词
妾有罗衣裳。秦王在时作。为舞春风多。秋来不堪着。

    少年行
遗却珊瑚鞭。白马骄不行。章台折杨柳。春日路旁情。

    渭西别李仑
陇外长亭堠。山深古塞秋。不知呜咽水。何事向西流。

  崔颢

    长干曲 三首
君家住何处。妾住在横塘。停舟暂借问。或恐是同乡。

家临九江水。来去九江侧。同是长干人。生小不相识。

下渚多风浪。莲舟渐觉稀。那能不相待。独自逆潮归。

  王昌龄

    送张四
枫林已愁暮。楚水复堪悲。别后冷山月。清猿无断时。

    留别武陵田太守
按剑行千里。微躯感一言。曽为大梁客。不负信陵恩。

    题僧房
椶榈花满院。苔藓入闲房。彼此名言絶。空中闻异香。

    朝来曲
日昃鸣珂动。花连绣戸春。盘龙玉台镜。唯待画眉人。

  高适

    咏史
尚有绨袍赠。应怜范叔寒。不知天下士。犹作布衣看。

  岑参

    见渭水思秦川
渭水东流去。何时到雍州。凭添两行泪。寄向故园流。

    九日思长安故园
强欲登高去。无人送酒来。遥怜故园菊。应傍战场开。

  王之涣

    送别
杨栁东门树。青青夹御河。近来攀折苦。应为别离多。

    登鹳雀楼
白日依山尽。黄河入海流。欲穷千里目。更上一层楼。

  储光羲

    江南曲
日暮长江里。相邀归渡头。落花如有意。来去逐船流。

    洛阳道
大道直如发。春日佳气多。五陵贵公子。双双鸣玉珂。

  贾至

    有赠
舞怯铢衣重。笑疑桃脸开。方知汉成帝。虚筑避风台。

  王缙

    别辋川
山月晓仍在。林风凉不絶。殷勤如有情。惆怅令人别。

  崔兴宗

    留别王维
驻马欲分襟。清寒御沟上。前山景气佳。独往还惆怅。

  丘为

    左掖梨花
冷艳全欺雪。余香乍入衣。春风且莫定。吹向玉阶飞。

  张旭

    清溪汛舟
旅人倚征棹。薄暮起劳歌。笑揽清溪月。清辉不厌多。

  李华

    奉寄彭城公
公子三千客。人人愿报恩。应怜抱闗者。贫病老夷门。

  萧颖士

    九日别元鲁山
绵连滍川迥。杳眇鸦路深。彭泽兴不浅。临风动归心。

  崔曙

    雨中送客
别愁复兼雨。别泪还如霰。寄言海上云。千里长相见。

  于季子

    项羽
北伐虽全赵。东归不王秦。空歌拔山力。羞作渡江人。

  薛奇童

    吴声子夜歌
净扫黄金阶。飞霜皎如雪。下帘弹箜篌。不忍见秋月。

  韦应物

    寄卢陟
栁叶遍寒塘。晓霜凝高阁。累日此留连。别来成寂寞。

    宿永阳寄璨师
遥知郡斋夜。冻雪封松竹。时有山僧来。悬灯独自宿。

    秋夜寄丘员外
怀君属秋夜。散步咏凉天。山空松子落。幽人应未眠。

    荅王卿送别
去马嘶春草。归人立夕阳。元知数日别。要使两情伤。

    怀琅琊二释子
白云埋大壑。阴厓滴夜泉。应居西石室。月照山苍然。

    登楼
兹楼日登眺。流岁暗蹉跎。坐厌淮南守。秋山红树多。

    闻鴈
故园渺何处。归思方悠哉。淮南秋雨夜。高斋闻鴈来。

  刘长卿

    春草宫懐古
君王不可见。芳草旧宫春。犹带罗裠色。青青向楚人。

    弹琴
泠泠七弦上。静听松风寒。古调虽自爱。今人多不弹。

    送人往扬州
京口发梅花。山中动泉脉。芜城春草生。君作扬州客。

    送上人
孤云将野鹤。岂向人间住。莫买沃洲山。时人巳知处。

    送灵澈
苍苍竹林寺。杳杳钟声晚。荷笠带斜阳。青山独归逺。

    平蕃曲
絶漠大军还。平沙独戍闲。空留一片石。万古在燕山。

  钱起

    江行无题 五首
行背青山郭。吟当白露秋。风流无屈宋。空咏古荆州。

蛩响依莎草。萤飞透水烟。夜凉谁咏史。空泊运租船。

橹慢开轻浪。帆虚入暮云。客船虽自小。容得庾将军。

只尺愁风雨。匡庐不可登。秪疑云雾里。犹有六朝僧。

湖口分江水。东流独有情。当时好风物。谁伴谢宣城。

  刘方平

    采莲曲
落日清江里。荆歌艳楚腰。采莲从小惯。十五即乗潮。

    京兆眉
新作蛾眉様。惟将月里同。有来凡几日。相效满城中。

    春雪
飞雪带春风。徘徊乱绕空。君看似花处。偏在洛城东。

  张继

    感怀
调与时人背。心将静者论。终年帝城里。不识五侯门。

  畅当

    登鹳雀楼
迥临飞鸟上。高出世尘间。天势围平野。河流入断山。

  顾况

    忆旧游
悠悠南国思。夜向江南泊。楚客断肠时。月明枫子落。

  丘丹

    酬韦苏州
久作烟霞侣。暂将簪组亲。还同禇伯玉。入馆忝州人。

  盖嘉运

    伊州歌
闻道黄花戍。频年未解兵。可怜闺里月。偏照汉家营。


唐人万首絶句选卷二

五言二

  李益

    江南曲
嫁得瞿唐贾。朝朝误妾期。早知潮有信。嫁与弄潮儿。

    赠卢纶
世故中年别。余生此会同。却将悲与病。独对朗陵翁。

    鹧鸪词
湘江斑竹枝。锦翅鹧鸪飞。处处湘云合。郎従何处归。

    扬州懐古
故国歌钟地。长桥车马尘。彭城郭邉柳。偏似不胜春。

    扬州早鴈
江上三千鴈。年年过故宫。可怜江上月。偏照断根蓬。

    金吾子
绣帐博山炉。银鞍冯子都。黄昏莫攀折。惊起欲栖乌。

    洛桥
金谷园中柳。春来似舞腰。那堪好风景。独上洛阳桥。

  李端

    听筝
鸣筝金粟柱。素手玉房前。欲得周郎顾。时时误拂弦。

    溪行遇雨寄柳中庸
日落众山昬。潇潇暮雨繁。那堪两处宿。共听一声猿。

  卢纶

    塞下曲 四首
鹫翎金仆姑。燕尾绣蝥弧。独立扬新令。千营共一呼。

林暗草惊风。将军夜引弓。平明寻白羽。没在石棱中。

月黑鴈飞高。单于逺遁逃。欲将轻骑逐。大雪满弓刀。

野幕敞琼筵。羌戎贺劳旋。醉和金甲舞。雷鼓动山川。

  皇甫冉

    送王司直
西塞云山逺。东风道路长。人心胜潮水。相送过浔阳。

    婕妤怨 二首
花枝出建章。鳯辇发昭阳。借问承恩者。双蛾几许长。

长信多秋气。昭阳借月华。那堪闲永巷。闻道选良家。

    淮口寄赵员外
欲逐淮潮上。暂停鱼子沟。相望知不见。终是屡回头。

  司空曙

    金陵怀古
辇路江枫暗。宫朝野草春。伤心庾开府。老作北朝臣。

    送卢秦卿
知有前期在。难分此夜中。无将故人酒。不及石尤风。

  韩翃

    汉宫曲
绣幙珊瑚钩。香闺翡翠楼。深情不肯道。娇倚钿箜篌。

  柳中庸

    江行
繁阴乍隠洲。落叶初飞浦。萧萧楚客帆。暮入寒江雨。

  戴叔伦

    题三闾大夫庙
沅湘流不尽。屈子怨何深。日暮秋风起。萧萧枫树林。

    闗山月
一鴈过连营。繁霜覆古城。胡笳在何处。半夜起邉声。

  严维

    送人往金华
明月双溪水。清风八咏楼。少年为客处。今日送君游。

  朱放

    题竹林寺
岁月人间促。烟霞此地多。殷勤竹林寺。更得几回过。

  武元衡

    春日作
纵横桃李枝。澹荡春风吹。美人歌白苎。万恨在蛾眉。

  权徳舆

    敷水驿
空见水名敷。秦楼往事无。临风驻征骑。聊复捋髭须。

    玉台体
昨夜裠带解。今朝蟢子飞。铅华不可弃。莫是藁砧归。

  柳宗元

    长沙驿
海鹤一为别。存亡三十秋。今来数行泪。独上驿南楼。

    江雪
千山鸟飞絶。万径人踪灭。孤舟蓑笠翁。独钓寒江雪。

  刘禹锡

    罢和州游建康
秋水清无力。寒山暮多思。官闲不计程。徧上南朝寺。

    经檀道济故垒
万里长城坏。荒营野草秋。秣陵多士女。犹唱白符鸠。

    视刀环
常恨言语浅。不如人意深。今朝两相视。脉脉万重心。

    三阁词
珠薄曲琼钩。子细见扬州。北兵那得渡。浪语判悠悠。

    淮阴行 二首
今日转船头。金乌指西北。烟波与春草。千里同一色。

隔浦望行船。头昻尾幰幰。无奈挑菜时。清淮春浪软。
    
(挑菜本作脱莱周益公诗话云山谷谓淮阴行情调殊丽惟脱莱时不可解予见古本作挑菜时东坡惠州诗水生挑菜渚恐用此语今従之○诗话首句作隔浦望郎船与此小异)

    秋风引
何处秋风至。萧萧送鴈羣。朝来入庭树。孤客最先闻。

    纥那曲
杨柳郁青青。竹枝无限情。周郎一回顾。听唱纥那声。

    别苏州
流水阊门外。秋风吹柳条。従来送客处。今日自魂销。

  孟郊

    古别离
欲别牵郎衣。郎今向何处。不恨归来迟。莫向临卭去。

  张籍

    寄僧
松暗水涓涓。夜凉人未眠。西峰月犹在。遥忆草堂前。

    泾州
行到泾州塞。惟闻羌戍鼙。道旁双古堠。犹记向安西。

  令狐楚

    逺别离
玳织黄金履。金装翡翠簪。畏人相借问。不拟到城南。

    思君恩
小苑莺歌歇。长门蜨舞多。眼看春又去。翠辇不曽过。

    従军行 二首
暮雪连青海。阴云覆白山。可怜班定逺。生入玉门闗。

却望氷河阔。前登雪岭高。征人几多在。又拟战临洮。

  王涯

    闺人赠逺 二首
花明绮陌春。柳拂御沟新。为报辽阳客。流光不待人。

形影一朝别。烟波千里分。君看望君处。祇是起行云。

  张仲素

    春闺思
袅袅城邉柳。青青陌上桑。提笼忘采叶。昨夜梦渔阳。

    春游曲
行乐三春节。林花百和香。当年重意气。先占斗鸡场。

  白居易

    庾楼新岁
岁时销旅貌。风景触乡愁。牢落江湖意。新年上庾楼。

    南浦别
南浦凄凄别。西风袅袅秋。一看肠一断。好去莫回头。

    勤政楼西柳
半朽临风树。多情立马人。开元一株柳。长庆二年春。

    问刘十九
緑蚁新醅酒。红泥小火炉。晚来天欲雪。能饮一杯无。

  元稹

    行宫
寥落古行宫。宫花寂寞红。白头宫女在。闲坐说玄宗。

    西还
悠悠洛阳梦。郁郁灞陵树。落日正西归。逢君又东去。

  李贺

    马诗 二首
赤兔无人用。当须吕布骑。吾闻果下马。羁策任蛮儿。

飂叔去匆匆。如今不豢龙。夜来霜压栈。骏骨折西风。

  张祜

    河满子
故国三千里。深宫二十年。一声河满子。双泪落君前。

    玉树后庭花
轻车何草草。犹唱后庭花。玉座谁为主。徒悲张丽华。

    江南逢故人
河洛多尘事。江山半旧游。春风故人夜。又醉白苹洲。

  徐凝

    杨叛儿
哀怨杨叛儿。骀荡君知否。香死博山炉。烟生白门柳。

  张起

    春情
画阁余寒在。新年旧燕飞。梅花犹带雪。未得试春衣。

  杨凌

    贾客怨
山水路悠悠。逢滩即滞留。西江风未便。何日到荆州。

  杨凝

    柳絮
河畔多杨柳。追游尽狭斜。春风一回送。乱入莫愁家。

  唐彦谦

    齐文惠宫人
认得前家令。宫人泪满裾。不知梁佐命。全是沈尚书。

    小院
小院无人夜。烟斜月转明。清宵易怊怅。不必有离情。

  贾岛

    剑客
十年磨一剑。霜刃未曽试。今日把似君。谁有不平事。

  陆畅

    雪
怪得朔风急。前庭如月辉。天人宁许巧。剪水作花飞。

  沈如筠

    闺怨
鴈尽书难寄。愁多梦不成。愿随孤月影。流照伏波营。

  潘佐

    送人之宣城
江畔送行人。千山生暮氛。谢安团扇上。为画敬亭云。

  杜牧

    题水西寺
三日去还住。一生焉再游。含情碧溪水。重上粲公楼。

    寄逺
只影随惊鴈。单栖锁画笼。向春罗袖薄。谁念舞台风。

    江楼
独酌芳春酒。登楼已半醺。谁惊一行鴈。冲断过江云。

  李商隠

    漫成
雾夕咏芙蕖。何郎得意初。此时谁最赏。沈范两尚书。

    张恶子庙
下马奠椒浆。迎神白玉堂。如何铁如意。独自与姚苌。

    追代卢家人嘲堂内
道却横波字。人前莫漫羞。秖应同楚水。长短入淮流。

    李夫人
一带不结心。两股方安髻。惭愧白茅人。月没教星替。

    滞雨
滞雨长安夜。残灯独客愁。故乡云水地。归梦不宜秋。

    饯席送人之梓州
莫叹万重山。君还我未还。武闗犹怅望。何况百牢闗。

    柳枝 集作无题本是律诗上二句亦不同
本是丁香树。春条结始生。王作弹棊局。中心最不平。

    散闗遇雪
剑外従军逺。无人与寄衣。散闗三尺雪。回梦旧鸳机。

  温庭筠

    三月雪
三月雪连夜。未应伤物华。只縁春欲尽。留着伴梨花。

    碧涧驿晓思
孤灯伴残梦。楚国在天涯。月落子规歇。满庭山杏花。

  许浑

    早春忆江南
云月有归处。故山清洛南。如何一花发。春梦徧江潭。

    塞下曲
夜战桑干北。秦兵半不归。朝来有乡信。犹自寄寒衣。

  赵嘏

    寒塘
晓发梳临水。寒塘坐见秋。乡心正无限。一鴈过南楼。

  施肩吾

    湘竹词
万古湘江竹。无穷奈怨何。年年长春笋。只是泪痕多。

  李频

    渡汉江
岭外音书絶。经冬复歴春。近乡情更怯。不敢问来人。

  孟迟

    怀郑洎
风兰舞幽香。雨叶堕残滴。美人来不来。前山看向夕。

  陆龟蒙

    江行
酒旗菰叶外。楼影浪花中。布帆张数幅。唯待鲤鱼风。

    夕阳
渡口和帆落。城边带角收。如何茂陵客。江上倚危楼。

  皮日休

    和陆鲁望
刻石书离恨。因成别后悲。莫嫌春茧薄。犹有万重丝。

  司空图

    乐府
寳马跋尘光。双驰照路旁。喧传报戚里。明日幸长杨。

  韩偓

    效崔国辅体
雨过碧苔院。霜来红叶楼。闲阶上斜日。鹦鹉伴人愁。

   従猎
蹀躞巴賨马。陪鳃碧野鸡。忽闻仙乐动。赐酒玉偏提。

  储嗣宗

    早春
野树花初发。空山独见时。踟蹰歴阳道。乡思满南枝。

  郑谷

    望湖亭
湘水似伊水。湘人非故人。登临独无语。风柳自揺春。

  李收 或作牧

    幽情
幽人惜春暮。潭上折芳草。佳期何时还。欲寄千里道。

  蒋吉

    石城
系缆石城下。孤吟怀暂开。江人桡艇子。将谓莫愁来。

  西鄙人

    哥舒歌
北斗七星高。哥舒夜带刀。至今窥牧马。不敢过临洮。

  荆叔

    题慈恩寺塔
汉国山河在。秦陵草木深。暮云千里色。无处不伤心。

  释灵澈

    题天姥
天台众峰外。岁晚当寒空。有时半不见。崔嵬在云中。

    逺公墓
古墓石棱棱。寒云晚照凝。空悲虎溪月。不见鴈门僧。

  释贯休

    闻笛
霜月夜徘徊。楼中羌笛催。晓风吹不尽。江上落残梅。

  洞庭龙女

    与许汉阳
海门连洞庭。每去三千里。十载一归来。辛苦潇湘水。

  湘驿女子

    题玉溪
红树醉秋色。碧溪弹夜弦。佳期不可再。风雨杳如年。

  安邑坊女子

    幽恨诗
卜得上峡日。秋江风浪多。江陵一夜雨。肠断木兰歌。


唐人万首絶句选卷三

七言一

  杜审言

    赠苏书记
知君书记本翩翩。为许従戎赴朔边。红粉楼中应计日。燕支山下莫经年。

  张说

    送梁六
巴陵一望洞庭秋。日见孤峰水上浮。闻道神仙不可接。心随湖水共悠悠。

  张敬忠

    边词
五原春色旧来迟。二月垂杨未挂丝。即今河畔氷开日。正是长安花落时。

  王翰

    春日思归
杨柳青青杏发花。年光误客转思家。不知湖上菱歌女。几个春舟在若耶。

    凉州词
蒲桃美酒夜光杯。欲饮琵琶马上催。醉卧沙场君莫笑。古来征战几人回。

  李白

    结袜子
燕南壮士吴门豪。筑中置铅鱼隠刀。感君恩重许君命。太山一掷轻鸿毛。

    长门怨
桂殿长愁不记春。黄金四壁起秋尘。夜悬明镜秋天上。独照长门宫里人。

    越中怀古
越王勾践破吴归。战士还家尽锦衣。宫女如花满春殿。秖今惟有鹧鸪飞。

    送孟浩然之广陵
故人西辞黄鹤楼。烟花三月下扬州。孤帆逺影碧空尽。惟见长江天际流。

    春夜雒阳闻笛
谁家玉笛暗飞声。散入东风满洛城。此夜曲中闻折柳。何人不起故园情。

    峨眉山月歌
峨眉山月半轮秋。影入平羌江水流。夜发青溪向三峡。思君不见下渝州。

    横江词 二首
海潮南去过浔阳。牛渚由来险马当。横江欲渡风波恶。一水牵愁万里长。

横江馆前津吏迎。向余东指海云生。郎今欲渡縁何事。如此风波不可行。

    上皇西巡南京歌
莫道君王行路难。六龙西幸万人欢。地转锦江成渭水。天回玉垒作长安。

    黄鹤楼闻笛
一为迁客去长沙。西望长安不见家。黄鹤楼中吹玉笛。江城五月落梅花。

    下江陵
朝辞白帝彩云间。千里江陵一日还。两岸猿声啼不住。轻舟巳过万重山。

    望五老峰
庐山东南五老峰。青天削出金芙蓉。九江秀色可揽结。吾将此地巢云松。

    宣城见杜鹃花
蜀国曾闻子规鸟。宣城还见杜鹃花。一呌一回肠一断。三春三月忆三巴。

    舟下荆门
霜落荆门烟树空。布颿无恙挂秋风。此行不为鲈鱼脍。自爱名山入剡中。

    与贾舍人至泛洞庭 二首
洞庭西望楚江分。水尽南天不见云。日落长沙秋色逺。不知何处吊湘君。

洞庭湖西秋月辉。潇湘江北早鸿飞。醉客满船歌白纻。不知霜露入秋衣。

    巴陵赠贾舍人
贾生西望忆京华。湘浦南迁莫怨嗟。圣主恩深汉文帝。怜君不遣到长沙。

    望天门山
天门中断楚江开。碧水东流向北回。两岸青山相对出。孤帆一片日边来。

    长门怨
天回北斗挂西楼。金屋无人萤火流。月光欲到长门殿。别作深宫一段愁。

    陌上赠美人
白马骄行踏落花。垂鞭直拂五云车。美人一笑搴珠箔。遥指红楼是妾家。

  王昌龄

    闺怨
闺中少妇不知愁。春日凝妆上翠楼。忽见陌头杨柳色。悔教夫壻觅封侯。

    听流人水调子
孤舟微月对枫林。分付鸣筝与客心。岭色千重万重雨。断肠收与泪痕深。

    梁苑
梁园秋竹古时烟。城外风悲欲暮天。万乗旌旗何处在。平台宾客有谁怜。

    别李浦之京
故园今在灞陵西。江畔逢君醉不迷。小弟邻庄尚渔猎。一封书寄数行啼。

    甘泉歌
乗舆执玉已登坛。细草沾衣春殿寒。昨夜云生拜初月。万年甘露水晶盘。

    芙蓉楼送辛渐 二首
寒雨连江夜入吴。平明送客楚山孤。洛阳亲友如相问。一片氷心在玉壶。

丹阳城南秋海阴。丹阳城北楚云深。高楼送客不能醉。寂寂寒江明月心。

    重别李评事
莫道秋江离别难。舟船明日是长安。吴姬缓舞留君醉。随意青枫白露寒。

    送狄宗亨
秋在水清山暮蝉。洛阳树色鸣皋烟。送君归去愁不尽。又惜空度凉风天。

    送别魏二
醉别江楼橘柚香。江风引雨入船凉。忆君遥在湘山月。愁听清猿梦里长。

    卢溪别人
武陵溪口驻扁舟。溪水随君向北流。行到荆门上三峡。莫将孤月对猿愁。

    长信秋词 三首
金井梧桐秋叶黄。珠帘不卷夜来霜。熏笼玉枕无颜色。卧聴南宫清漏长。

奉帚平明金殿开。且将团扇共徘徊。玉颜不及寒鸦色。犹带昭阳日影来。

真成薄命久寻思。梦见君王觉后疑。火照西宫知夜饮。分明复道奉恩时。

    西宫春怨
西宫夜静百花香。欲卷珠帘春恨长。斜抱云和深见月。朦胧树色隐昭阳。

    西宫秋怨
芙蓉不及美人妆。水殿风来珠翠香。却恨含情掩秋扇。空悬明月待君王。

    从军行 五首
烽火城西百尺楼。黄昬独坐海风秋。更吹羌笛闗山月。无那金闺万里愁。

琵琶起舞换新声。总是闗山离别情。撩乱边愁聴不尽。高高秋月照长城。

青海长云暗雪山。孤城遥望玉门闗。黄沙百战穿金甲。不破楼兰终不还。

秦时明月汉时闗。万里长征人未还。但使龙城飞将在。不教朔马度阴山。

大漠风尘日色昬。红旗半卷出辕门。前军夜战洮河北。巳报生禽吐谷浑。

    殿前曲
昨夜风开露井桃。未英前殿月轮高。平阳歌舞新承宠。帘外春寒赐锦袍。

    青楼怨
香帏风动花入楼。高调鸣筝缓夜愁。肠断闗山不解说。依依残月下帘钩。

    青楼曲 二首
白马金鞍从武皇。旌旗十万宿长杨。楼头小妇鸣筝坐。遥见飞尘入建章。

驰道杨花满御沟。红妆漫绾上青楼。金章紫绶千余骑。夫壻朝回初拜侯。

    河上歌
河上老人坐古槎。和丹只用青莲花。至今八十如四十。口道沧溟是我家。

  王维

    送元二使安西
渭城朝雨裛轻尘。客舍青青柳色新。劝君更尽一杯酒。西出阳闗无故人。

    少年行 三首
新丰美酒斗十千。咸阳游侠多少年。相逢意气为君饮。系马高楼垂柳边。

一身能擘两雕弧。边骑千重只似无。侧坐金鞍调白羽。纷纷射杀五单于。

汉家君臣欢宴终。高议云台论战功。天子临轩赐侯印。将军佩出明光宫。

    寄段十六
与君相见即相亲。闻道君家住孟津。为见行舟试借问。客中时有洛阳人。

    九月九日忆山东兄弟
独在异乡为异客。毎逢佳节倍思亲。遥知兄弟登高处。徧插茱萸少一人。

    送韦评事
欲逐将军取右贤。沙场走马向居延。遥知汉使萧闗外。愁见孤城落日边。

    送沈子
杨柳渡头行客稀。罟师荡桨向临沂。唯有相思似春色。江南江北送君归。

    寒食汜上作
广武城边逢暮春。汶阳归客泪沾巾。落花寂寂啼山鸟。杨柳青青渡水人。

    凉州词
凉州城外少行人。百尺峰头望塞尘。健儿击鼓吹羌笛。共赛城东越骑神。

  王之涣

    凉州词
黄河逺上白云间。一片孤城万仞山。羌笛何须怨杨柳。春光不度玉门闗。

  杜甫

    江畔独步寻花 三首
稠花乱蘂裹江濵。行步欹危实怕春。诗酒尚堪驱使在。未须料理白头人。

黄师塔前江水东。春光懒困倚微风。桃花一簇开无主。可爱深红间浅红。

黄四娘家花满溪。千朶万朶压枝低。流连戏蜨时时舞。自在娇莺恰恰啼。

    戏作寄上汉中王
谢安舟檝风还起。梁苑池台雪欲飞。杳杳东山携汉妓。泠泠修竹待王归。

    和严郑公军城早秋
秋风袅袅动高旌。玉帐分弓射敌营。巳收滴博云间戍。更夺蓬婆雪外城。

    解闷 四首
商胡离别下扬州。忆上西陵故驿楼。为问淮南米贵贱。老夫乘兴欲东游。

一辞故国十经秋。每见秋瓜忆故丘。今日南湖采薇蕨。何人为觅郑瓜州。

不见高人王右丞。辋川丘壑蔓寒藤。最传秀句寰区满。未絶风流相国能。

复忆襄阳孟浩然。清诗句句尽堪传。即今耆旧无新语。漫钓槎头缩项鳊。

    戏为絶句
才力应难跨数公。秖今谁是出羣雄。或看翡翠兰苕上。未掣鲸鱼碧海中。

    承闻河北诸将入朝口号
十二年来多战场。天威已息阵堂堂。神灵汉代中兴主。功业汾阳异姓王。

    江南逢李龟年
岐王宅里寻常见。崔九堂前几度闻。正是江南好风景。落花时节又逢君。

  孟浩然

    送杜十四之江南
荆吴相接水为乡。君去春江正淼茫。日暮孤帆泊何处。天涯一望断人肠。

  常建

    送宇文六
花暎垂杨汉水清。微风林里一枝轻。秖今江北还如此。愁杀江南离别情。

    三日寻李九庄
雨歇杨林东渡头。永和三日荡轻舟。故人家在桃花岸。直到门前溪水流。

  高适

    除夜
旅馆寒灯独不眠。客心何事转凄然。故乡今夜思千里。霜鬓明朝又一年。

    营州歌
营州少年厌原野。狐裘蒙茸猎城下。一饮千锺不醉人。自来十岁能骑马。

    塞上闻笛
雪净遥天牧马还。月明羌笛戍楼闲。借问梅花何处落。风吹一夜满闗山。

    九曲词
铁骑横行铁岭头。西看逻逤取封侯。青海秖今将饮马。黄河不用更防秋。

  岑参

    玉闗寄长安主簿
东去长安万里余。故人何惜一行书。玉闗西望肠堪断。况复明朝是岁除。

    送人
西原驿路挂城头。客散江亭雨未休。君去试看汾水上。白云犹似汉时秋。

    赴北庭度陇思家
西向轮台万里余。也知乡信日应疎。陇山鹦鹉能言语。为报家人数寄书。

    封大夫破播仙凯歌 二首
汉将承恩西破戎。捷书先奏未央宫。天子预开麟阁待。秖今谁数贰师功。

日落辕门鼓角鸣。千羣面缚出蕃城。洗兵鱼海云迎阵。秣马龙堆月照营。

  储光羲

    寄孙山人
新林二月孤舟还。水满清江花满山。借问故园隠君子。时时来往在人间。

    明妃曲
日暮惊沙乱雪飞。傍人相劝易罗衣。强来前帐看歌舞。共待单于夜猎归。

  贾至

    巴陵夜别王八员外
柳絮飞时别洛阳。梅花发后在三湘。世情巳逐浮云散。离恨空随江水长。

    送李侍郎赴常州
雪晴云散北风寒。楚水吴山道路难。今日送君须尽醉。明朝相忆路漫漫。

    春思
红粉当墟弱柳垂。金花腊酒解酴醿。笙歌日暮能留客。醉杀长安轻薄儿。

    巴陵与李十二裴九泛洞庭 二首
江上相逢皆旧游。湘山永望不堪愁。明月秋风洞庭水。孤鸿落叶一扁舟。

枫岸纷纷落叶多。洞庭秋水晚来波。乘兴轻舟无近逺。白云明月吊湘娥。

  李颀

    遇刘五
洛阳一别梨花新。黄鸟飞飞逢故人。携手当年共为乐。无惊蕙草惜残春。

    寄韩朋
为政心闲物自闲。朝看飞鸟暮飞还。寄书河上神明宰。羡尔城头姑射山。

  綦母潜

    过上人兰若
山头禅室挂僧衣。牕外无人溪鸟飞。黄昬半在下山路。却聴钟声连翠微。

  崔国辅

    白纻词
洛阳梨花落如霰。河阳桃叶生复齐。坐恐玉楼春欲尽。红绵粉絮裛妆啼。

  张旭 古本作张颠

    桃花矶
隠隐飞桥隔野烟。石矶西畔问渔船。桃花尽日随流水。洞在青溪何处边。

    山中留客
山光物态弄春晖。莫为轻阴便拟归。纵使晴明无雨色。入云深处亦沾衣。

  严武

    军城早秋
昨夜秋风入汉闗。朔云边月满西山。更催飞将追骄敌。莫遣沙场匹马还。

  薛维翰

    怨歌
百尺朱楼临狭斜。新妆能唱美人车。皆言贱妾红颜好。要自狂夫不忆家。

  李华

    春行寄兴
宜阳城下草萋萋。涧水东流复向西。芳树无人花自落。春山一路鸟空啼。

  独孤及

    海上怀华中旧游
凉风台上三峰月。不夜城边万里沙。离别莫言闗塞逺。梦魂长在子真家。

  元结

    款乃曲 二首
湘江二月春水平。满月和风宜夜行。唱桡欲过平阳戍。津吏相呼问姓名。

千里枫林烟雨深。无朝无暮有猿吟。停桡静聴曲中意。好是云山韶濩音。

  韦应物

    登楼寄王卿
踏阁攀林恨不同。楚云沧海思无穷。数家砧杵秋山下。一郡荆榛寒雨中。

    寄诸弟
雨中禁火空斋冷。江上流莺独坐聴。把酒看花想诸弟。杜陵寒食草青青。

    故人重九日求橘
怜君卧病思新橘。试摘犹酸亦未黄。书后欲题三百颗。洞庭须待满林霜。

    休日访人不遇
九日驱驰一日闲。寻君不遇又空还。怪来诗思清人骨。门对寒流雪满山。

    登寳意上方
翠岭香台出半天。万家烟树满晴川。诸僧近住不相识。坐听微钟忆往年。

    滁州西涧
独怜幽草涧边生。上有黄鹂深树鸣。春潮带雨晚来急。野渡无人舟自横。

    荅东林道士
紫阁西边第几峰。茅斋夜雪虎行踪。遥看黛色知何处。欲出山门寻暮钟。

  刘长卿

    送刘萱之道州谒崔大夫
沅水悠悠湘水春。临岐一望一沾巾。信陵门下三千客。君到长沙见几人。

    送李判官之润州行营
万里辞家事鼓鼙。金陵驿路楚云西。江春不肯留行客。草色青青送马蹄。

    寄别朱拾遗
天书逺召沧浪客。几度临岐病未能。江海茫茫春欲徧。行人一骑发金陵。

  钱起

    归鴈
潇湘何事等闲回。水碧沙明两岸苔。二十五弦弹夜月。不胜清怨却飞来。

  李嘉佑

    王舍人竹楼
傲吏身闲笑五侯。西江取竹起高楼。南风不用蒲葵扇。纱帽闲眠对水鸥。

    题虔上人壁
诗思禅心共竹闲。任池流水向人间。手持如意高牕里。斜日沿江千万山。

  韩翃

    送客之鄂州
江口千家带楚云。江花乱点雪纷纷。春风落日谁相见。青翰舟中有鄂君。

    送齐山人
旧事仙人白兔公。掉头归去乂乘风。柴门流水依然在。一路寒山万木中。

    寒食
春城无处不飞花。寒食东风御柳斜。日暮汉宫传蜡烛。轻烟散入五侯家。

    宿石邑山中
浮云不共此山齐。山霭苍苍望转迷。晓月暂飞千树里。秋河隔在数峰西。

    江南曲
长乐花枝雨点消。江城日暮好相邀。朱楼不闭岁蕤锁。渌水回通宛转桥。

    酬张千牛
蓬莱阙下事天家。上路初回白鼻騧。细管昼催平乐酒。春衣夜宿杜陵花。

    赠李冀
王孙别舍拥朱轮。不羡空名乐此身。门外碧潭春洗马。楼前红烛夜迎人。

    送人之潞州
官柳青青匹马嘶。回风暮雨入铜鞮。佳期别在春山里。应是人参五叶齐。

    少年行
千点斑斓喷玉骢。青丝结尾绣缠鬃。鸣鞭晓出章台路。叶叶春衣杨柳风。

  皇甫冉

    荅张继
怅望南徐登北固。迢遥西塞阻东闗。落日临川问音信。寒潮惟带夕阳还。

    送魏十六
秋夜沉沉此送君。阴虫切切不堪闻。归舟明日毘陵道。回首姑苏是白云。

  皇甫曾

    岩岭西望
汉家仙仗在咸阳。洛水东流出建章。野老至今犹望幸。离宫秋树独苍苍。


唐人万首絶句选卷四

七言二

  李益

    夜上受降城闻笛
回乐峰前沙似雪。受降城外月如霜。不知何处吹芦管。一夜征人尽望乡。

    边思
腰垂锦带佩吴钩。走马曾防玉塞秋。莫笑闗西将家子。祇将诗思入凉州。

    柳杨送客
青枫江畔白苹洲。楚客伤离不待秋。君见隋朝更何事。栁杨南渡水悠悠。

    从军北征
天山雪后海风寒。横笛偏吹行路难。碛里征人三十万。一时回首月中看。

    行舟
栁花飞入正行舟。卧引菱花信碧流。闻道风光满杨子。天晴共上望乡楼。

    隋宫燕
燕语如伤旧国春。宫花欲落旋成尘。自从一闭风光后。几度飞来不见人。

    送人归岳阳
烟草连天枫树齐。岳阳归路子规啼。春江万里巴陵戍。落日看沈楚水西。

    临滹沲见蕃使列名
漠南春色到滹沲。边栁青青塞马多。万里江山今不闭。汉家频许郅支和。

    写情
水纹珍簟思悠悠。千里佳期一夕休。従此无心爱良夜。任他明月下西楼。

    听晓角
边霜昨夜堕闗榆。吹角当城片月孤。无限塞鸿飞不度。秋风引入小单于。

    汴河曲
汴水东流无限春。隋家宫阙巳成尘。行人莫上长堤望。风起杨花愁杀人。

    暖川
胡风冻合鸊鹈泉。牛马千羣逐暖川。塞外征行无尽日。年年移帐雪中天。

    宫怨
露湿晴花春殿香。月明歌吹在昭阳。似将海水添宫漏。共滴长门一夜长。

    度破汭沙
破汭沙头雁正飞。鸊鹈泉上战初归。平明日出东南地。满碛寒光生鐡衣。

  卢纶

    古艳词
自拈裙带结同心。暖处偏知香气深。爱捉狂夫问闲事。不知歌舞用黄金。

    宫中乐 二首
台殿云凉秋色微。君王初赐六宫衣。楼船泛罢归犹早。行遣才人鬬射飞。

云日呈祥礼物殊。彤庭生献五单于。塞垣万里无飞鸟。可是边城用郅都。

    春日有怀
桃李风多日欲阴。伯劳飞处落花深。贫居静乆难逢信。知隔春山不可寻。

    曲江春望 二首
菖蒲翻叶柳交枝。暗上莲舟鸟不知。更到无花最深处。玉楼金殿影参差。

泉声徧野入芳洲。拥沫吹花上碧流。落日行人渐无路。巢蜂乳燕满髙楼。

  司空曙

    登岘亭
岘山回首望秦闗。南向荆州几日还。今日登临惟有泪。不知风景在何山。

    古寺花
共爱芳菲此树中。千跗万蘂裹枝红。迟迟欲去犹回望。覆地无人满寺风。

    发渝州却寄韦判官
红烛津亭夜见君。繁弦急管两纷纷。平明分手空江上。唯有猿声满水云。

    送卢彻之太原
榆落鵰飞闗塞秋。黄云画角见并州。翩翩羽骑双旌后。上客亲随郭细侯。

    峡口送友人
峡口花飞欲尽春。天涯去住泪沾巾。来时万里同为客。今日翻成送故人。

  李端

    送刘侍御
几人同去谢宣城。未及酬恩隔死生。唯有夜猿知客恨。峄阳溪路第三声。

  郎士元

    柏林寺南望
溪上遥闻精舍钟。泊舟微径度深松。青山霁后云犹在。画出西南四五峰。

  栁中庸

    河阳桥送别
黄河流出有浮桥。晋国归人此路遥。若傍阑干千里望。北风驱马雨潇潇。

    征人怨
岁岁金河复玉闗。朝朝马策与刀环。三春白雪归青冢。万里黄河绕黒山。

    凉州曲
闗山万里逺征人。一望闗山泪满巾。青海戍头空有月。黄沙碛里本无春。

  冷朝阳

    送别红线
采菱歌怨木兰舟。送客魂销百尺楼。还似洛妃乗雾去。碧天无际水空流。

  张继

    枫桥夜泊
月落乌啼霜满天。江枫渔火对愁眠。姑苏城外寒山寺。夜半钟声到客船。

  刘方平

    送别
华亭霁色满今朝。云里樯竿去转遥。莫怪山前深复浅。清淮一日两回潮。

    月夜
更深月色半人家。北斗阑干南斗斜。今夜偏知春气暖。虫声新透緑窓纱。

    春怨
纱窓日落渐黄昬。金屋无人见泪痕。寂寞空庭春欲晚。梨花满地不开门。

  顾况

    听角思归
故园黄叶满青苔。梦破城头晓角哀。此夜断肠人不见。起行残月影徘徊。

    宫词
玉楼天半起笙歌。风送宫嫔笑语和。月殿影开闻夜漏。水精帘卷近秋河。

    听歌
子夜新声何处传。悲翁更忆太平年。只今法曲无人唱。己逐霓裳飞上天。

    宿昭应
武帝祈灵太一坛。新丰树色绕千官。那知今夜长生殿。独闭空山月影寒。

    小孤山
古庙枫林江水边。寒鸦接饭雁横天。大孤山逺小孤出。月照洞庭归客船。

    叶道士山房
水边垂栁赤阑桥。洞里仙人碧玉箫。近得麻姑书信否。浔阳向上不通潮。

    竹枝
帝子苍梧不复归。洞庭叶下荆云飞。巴人夜唱竹枝后。肠断晓猿声渐稀。

    忆故园
惆怅多山人复稀。杜鹃啼处泪沾衣。故园此去千余里。春梦犹能夜夜归。

  戴叔伦

    夜发袁江寄李颍川刘侍御
半夜回舟入楚乡。月明山水共苍苍。孤猿更呌秋风里。不是愁人亦断肠。

    湘南即事
卢橘花开枫叶衮。出门何处望京师。沅湘日夜东流去。不为愁人住少时。

  严维

    丹阳送人
丹阳郭里送行舟。一别心知两地秋。日晚江南望江北。寒鸦飞尽水悠悠。

  李涉

    题开圣寺
宿雨初收草木浓。羣鸦飞散下堂钟。长廊无事僧归院。尽日门前独看松。

    过湖州妓宋态
曾识云仙至小时。芙蓉头上绾青丝。当时惊觉髙唐梦。唯有如今宋玉知。

    润州听暮角
江城吹角水茫茫。曲引边声怨思长。惊起暮天沙上雁。海门斜去两三行。

    宿武闗
逺别秦城万里逰。乱山髙下入商州。闗门不锁寒溪水。一夜潺湲送客愁。

    竹枝词 二首
石壁千重树万重。白云斜掩碧芙蓉。昭君溪上年年月。偏照婵娟色最浓。

十二峰头月欲低。空舲滩上子规啼。孤舟一夜东归客。泣向春风忆建溪。

    哭田布
魏师临阵却抽营。谁管豺狼作信兵。縦使将军能伏剑。何人岛上哭田横。

    京口送朱昼之淮南
两行客泪愁中落。万树山花雨后残。君到扬州见桃叶。为传风水渡江难。

    邠州词献髙尚书 二首
单于都护再分疆。西引双旌出帝乡。朝日诏书添战马。即闻千骑取河湟。

将家难立是威声。不见多传卫霍名。一自元和平蜀后。马头行处即长城。

  李约

    过华清宫
君王游乐万几轻。一曲霓裳四海兵。玉辇升天人巳尽。故宫犹有树长生。

  权徳舆

    赠天竺灵隐二寺主
石路泉流两寺分。寻常钟磬隔山闻。山僧半在中峰住。共占清猿与白云。

    杂兴 二首
琥珀尊开月映帘。调弦理曲指纎繊。含羞敛态劝君住。更奏新声刮骨盐。

巫山云雨洛川神。珠襻香腰稳称身。惆怅壮成君不见。含情起立问傍人。

  武元衡

    春兴
杨柳阴阴细雨晴。残花落尽见流莺。春风一夜吹乡梦。梦逐春风到洛城。

    送张司録赴京
江南烟雨塞鸿飞。西府文章谢掾归。相送汀洲兰杜晚。菱歌一曲泪沾衣。

    题嘉陵驿
悠悠风斾绕山川。山驿空蒙雨似烟。路半嘉陵头已白。蜀门西更上青天。

    听歌
月上重楼丝管秋。佳人夜唱古梁州。满堂谁是知音者。不惜千金与莫愁。

    汴州闻角
何处金笳月里悲。悠悠边客梦先知。单于城上闗山曲。今日中原总解吹。

  韩愈

    湘中酬张十一功曹
休垂絶徼千行泪。共泛清湘一叶舟。今日岭猿兼越鸟。可怜同听不知愁。

    和李二十八司勲连昌宫
夹道疎槐出老根。髙甍巨桷压山原。宫前遗老来相问。今是开元几叶孙。

    晚次宣溪酬张使君
潮州南去接宣溪。云水苍茫日向西。客泪数行先自落。鹧鸪休傍耳边啼。

    同张水部籍游曲江寄白二十二舍人
漠漠轻阴晚自开。青春白日映楼台。曲江水满花千树。有底忙时不肯来。

    次潼闗先寄张十二阁老
荆山巳去华山来。日照潼闗四扇开。刺史莫辞迎候逺。相公新破蔡州回。

    桃林夜贺晋公
西来骑火照山红。夜宿桃林腊月中。手把命珪兼相印。一时重迭赏元功。

  栁宗元

    栁州二月
宦情羁思共凄凄。春半如秋意转迷。山城过雨百花尽。榕叶满庭莺乱啼。

    酬梦得
日日临池弄小雏。还思写论付官奴。栁家新様元和脚。且尽姜芽敛手徒。

    闻彻上人亡寄杨侍郎
东越髙僧旧姓汤。几时琼佩触鸣珰。空花一散不知处。谁采金英与侍郎。

    酬曹侍御
破额山前碧玉流。骚人遥驻木兰舟。春风无限潇湘意。欲采苹花不自由。

  刘禹锡

    石头城
山围故国周遭在。潮打空城寂寞回。淮水东边旧时月。夜深还过女墙来。

    乌衣巷
朱雀桥边野草花。乌衣巷口夕阳斜。旧时王谢堂前燕。飞入寻常百姓家。

    江令宅
南朝词臣北朝客。归来唯见秦淮碧。池台竹树三亩余。至今人道江家宅。

    与歌者米嘉荣
唱得凉州意外声。旧人唯数米嘉荣。近来时世轻先辈。好染髭须事后生。

    听旧宫人穆氏唱歌
曽随织女渡天河。记得云间第一歌。休唱贞元供奉曲。当时朝士已无多。

    与歌者何戡
二十余年别帝京。重闻天乐不胜情。旧人唯有何戡在。更与殷勤唱渭城。

    堤上行 二首
酒旗相望大堤头。堤下连樯堤上楼。日暮行人争渡急。桨声鸦轧满中流。

江南江北望烟波。入夜行人相应歌。桃叶传情竹枝怨。水流无限月明多。

    踏歌词 二首
春江月出大堤平。堤上女郎连袂行。唱尽新词欢不见。红霞映树鹧鸪鸣。

桃蹊栁陌好经过。灯下妆成月下歌。为是襄王故宫地。至今犹自细腰多。

    竹枝词 八首
白帝城头春草生。白盐山下蜀江清。南人上来歌一曲。北人莫上动乡情。

山桃红花满上头。蜀江春水拍山流。花红易衰似郎意。水流无限似侬愁。

日出三竿春雾消。江头蜀客驻兰桡。凭寄狂夫书一纸。住在成都万里桥。

城西门前灔滪堆。年年波浪不能摧。懊恼人心不如石。少时东去复西来。

瞿塘嘈嘈十二滩。此中道路古来难。长恨人心不如水。等闲平地起波澜。

山上层层桃李花。云间烟火是人家。银钏金钗来负水。长刀短笠去烧畬。

杨栁青青江水平。闻郎江上踏歌声。东边日出西边雨。道是无晴还有晴。

楚水巴山烟雨多。巴人能唱本乡歌。今朝北客思归去。回入纥那披緑萝。

    杨栁枝词 三首
花萼楼前初种时。美人楼上鬬腰肢。如今抛掷长街里。露叶如啼欲恨谁。

炀帝行宫汴水濵。数株残栁不胜春。晚来风起花如雪。飞入宫墙不见人。

城外春风吹酒旗。行人挥袂日西时。长安陌上无穷树。唯有垂杨管别离。

    浪淘沙词
鹦鹉洲头浪飐沙。青楼春望日将斜。衔泥燕子争归舍。独自狂夫不忆家。

    碧涧寺见元九和展上人诗
廊下题诗满壁尘。塔前松树巳鳞皴。古来唯有王文度。重见平生竺道人。

    春词
新妆宜面下朱楼。深锁春光一院愁。行到中庭数花朶。蜻蜓飞上玉搔头。

    和令狐相公别牡丹
平章宅里一阑花。临到开时不在家。莫道两京非逺别。春明门外即天涯。

  白居易

    同李十一醉忆元九
花时同醉破春愁。醉折花枝作酒筹。忽忆故人天际去。计程今日到梁州。

    竹枝
瞿塘峡口水烟低。白帝城头月向西。唱到竹枝声咽处。断猿晴鸟一时啼。

    宫词
泪尽罗巾梦不成。夜深前殿按歌声。红颜未老恩先断。斜倚熏笼坐到明。

    暮江吟
一道残阳铺水中。半江瑟瑟半江红。谁怜九月初三夜。露似真珠月似弓。

    三月二十八日赠周判官
一春惆怅残三日。醉问周郎忆得无。栁絮送人莺劝酒。去年今日到东都。

    伊州
老去将何散老愁。新教小玉唱伊州。亦应不得多年聴。未教成时已白头。

    华州西
毎逢人静慵多歇。不计程行困即眠。上得篮举未能去。春风敷水店门前。

    对酒
百岁无多时壮健。一春能几日晴明。相逢且莫推辞醉。听唱阳闗第四声。

    晚归府
晚従履道来归府。街路虽长尹不嫌。马上凉于床上坐。緑槐风透紫蕉衫。

    魏王堤
花寒懒发鸟慵啼。信马闲行到日西。何处未春先有思。柳条无力魏王堤。

    王子晋庙
子晋庙前山月明。人闻往往夜吹笙。鸾吟鳯唱聴无拍。多似霓裳散序声。

    看采莲
小桃闲上小莲船。半采红莲半白莲。不似江南恶风浪。芙蓉池在卧床前。

    香山寺
空门寂静老夫闲。伴鸟随云往复还。家酝满瓶书满架。半移生计入香山。

    木兰花
腻如玉指涂朱粉。光似金刀翦紫霞。从此时时春梦里。应添一树女郎花。

    杨栁枝
红板江桥青酒旗。馆娃宫暖日斜时。可怜雨歇东风定。万树千条各自垂。

    酬裴令公赠马相戏
安石风流无奈何。欲将赤骥换青娥。不辞便送东山去。临老何人与唱歌。

    水调
五言一徧最殷勤。调少情多似有因。不会当时翻曲意。此声肠断为何人。

    永丰坊园中垂柳
一树春风千万枝。嫩于金色软于丝。永丰西角荒园里。尽日无人属阿谁。

  元稹

    西明寺牡丹
花向琉璃地上生。光风炫转紫云英。自従天女盘中见。直至今朝眼更明。

    亚枝红
平阳池上亚枝红。怅望山邮事事同。还向万竿深竹里。一枝浑卧碧流中。

    梁州梦
梦君同绕曲江头。也向慈恩院院游。亭吏呼人排马去。忽惊身在古梁州。

    嘉陵驿
嘉陵驿里空床客。一夜嘉陵江水声。仍对墙南满山树。野花撩乱月胧明。

    嘉陵江
秦人惟识秦中水。长想吴江与蜀江。今日嘉川驿楼下。可怜如练绕明窓。

    好时节
身骑骢马峨嵋下。面带霜威卓氏前。虚度东川好时节。酒楼元被蜀儿眠。

    送孙胜
桐花暗淡柳惺忪。池带轻波栁带风。今日与君临水别。可怜春尽宋亭中。

    岳阳楼
岳阳楼上日衔窓。影倒深潭赤玉幢。怅望残春万般意。满棂湖水入西江。

    寄庾敬休
小来同在曲江头。不省春时不共游。今日江风好暄暖。可怜春尽古湘州。

    西归
五年江上损容颜。今日春风到武闗。两纸京书临水读。小桃花树满商山。

    重赠乐天
莫遣玲珑唱我诗。我诗多是别君辞。明朝又向江头别。月落潮平是去时。

  李徳裕

    长安秋夜
内官传诏问戎机。载笔金銮夜始归。万户千门皆寂寂。月中清露点朝衣。

  李绅

    却望芙蓉湖
丹橘村边烟火微。碧波明处雁初飞。萧条落日垂杨岸。隔水寥寥闻捣衣。

  王播

    题恵照寺 二首
三十年前此院游。木兰花发院新修。如今再到经行地。树老无花僧白头。

上堂巳了各西东。惭愧阇梨饭后钟。三十年来尘扑面。如今始得碧纱笼。

  熊孺登

    送凖上人归石经院
旃檀刻像今犹少。白石镌经古未曽。归去又寻翻译寺。前山应迩雁门僧。

    湘江夜泛
江流如箭月如弓。行尽三湘数夜中。无那子规知向蜀。一声声似怨春风。

    送僧
云心自在山山去。何处灵山不是归。日暮寒林投古寺。雪花飞满水田衣。

  戎昱

    移家别湖上亭
好去春风湖上亭。栁条藤蔓系离情。黄莺久住浑相识。欲别频啼四五声。

    塞下曲
汉将归来虏塞空。旌旗初下玉闗东。髙蹄战马三千匹。落日平原秋草中。

    途中寄李三
杨栁烟含灞岸春。年年攀折为行人。好风若借低枝便。莫遣青丝扫路尘。


唐人万首絶句选卷五

七言三

  李贺

    南园 二首
长卿牢落悲空舍。曼倩诙谐取自容。见买若耶溪水剑。明朝归去事猿公。

寻章摘句老雕虫。晓月当帘挂玉弓。不见年年辽海上。文章何处哭秋风。

    昌谷北园新笋
斫取青光写楚辞。腻香春粉黒离离。无情有恨何人见。露压烟啼千万枝。

    酬荅
雍州二月海池春。御水鵁鶄暖白苹。试问酒旗歌板地。今朝谁是抝花人。

  吕温

    刘郎浦
吴蜀成婚此水浔。明珠步障幄黄金。谁将一女轻天下。欲换刘郎鼎峙心。

  杨巨源

    僧院听琴
禅思何妨在玉琴。真僧不见听时心。离声怨调秋堂夕。云向苍梧湘水深。

    赠崔驸马
百尺梧桐画阁齐。箫声落处彩云低。平阳不惜黄金埒。细雨花骢踏作泥。

    听李凭弹箜篌
听奏繁弦玉殿清。风传曲度禁林明。君王听乐梨园暖。翻到云门第几声。

    观妓人入道
荀令歌钟北里亭。翠蛾红粉敝云屏。舞衣施尽余香在。今日花前学诵经。

  卢仝

    逢郑三游山
相逢之处花茸茸。石壁攒峰千万重。他日期君何处好。寒流石上一株松。

  王涯

    从军词
旄头夜落捷书飞。来奏金门着赐衣。白马将军频破敌。黄龙戍卒几时归。

    塞下曲
年少辞家从冠军。金鞍寳剑去邀勲。不知马骨伤寒水。唯见龙城起暮云。

    秋夜曲
桂魄初生秋露微。轻罗己薄未更衣。银筝夜乆殷勤弄。心怯空房不忍归。

    宫词 二首
一丛髙鬓緑云光。官様轻轻淡淡黄。为看九天公主贵。外边争学内家妆。

炎炎夏日满天时。桐叶交加覆玉墀。向晚移镫上银簟。业丛緑鬓坐弹棊。

  令狐楚

    少年行
家本清河住五城。湏凭弓箭得功名。等闲飞鞚秋原上。独向寒云试射声。

  舒元舆

    赠潭州李尚书
湘江舞罢忽成悲。便脱蛮鞾出绛帷。谁是蔡邕琴酒客。魏公懐旧嫁文姬。

  张仲素

    塞下曲 四首
三戍渔阳再渡辽。骍弓在臂剑横腰。匈奴似欲知名姓。休傍阴山更射鵰。

猎马千行雁几双。燕然山下碧油幢。传声漠北单于破。火照旌旗夜受降。

朔雪飘飘开雁门。平沙厯乱转蓬根。功名耻记擒生数。直斩楼兰报国恩。

阴碛茫茫塞草肥。桔槔峰上暮云飞。交河北望天连海。苏武曽持汉节归。

    秋闺思 二首
碧窓斜日蔼深晖。愁听寒螀泪湿衣。梦里分明见闗塞。不知何路向金微。

秋天一夜静无云。断续鸿声到晓闻。欲寄征人问消息。居延城外又移军。

    汉苑行
春风淡荡景悠悠。莺啭髙枝燕入楼。千歩回廊闻凤吹。珠帘处处上银钩。

    天马词
蹀躞宛驹齿未齐。摐金喷玉向风嘶。来时行尽金河道。猎猎轻风在碧蹄。

  张籍

    送蜀客
蜀客南行祭碧鸡。木棉花发锦江西。山桥日晚行人少。时有猩猩树上啼。

    蛮中
铜柱南边毒草春。行人几日到金潾。玉镮穿耳谁家女。自抱琵琶迎海神。

    蛮州
瘴水蛮中入洞流。人家多住竹棚头。青山海上无城郭。唯见松牌记象州。

    哭孟寂
曲江院里题名处。十九人中最少年。今日春光君不见。杏花零落寺门前。

    法雄寺东楼
汾阳旧宅今为寺。犹有当时歌舞楼。四十年来车马散。古槐深巷暮蝉愁。

    秋思
洛阳城里见秋风。欲作家书意万重。复恐匆匆说不尽。行人临发又开封。

    凉州词 二首
边城暮雨雁飞低。芦笋初生渐欲齐。无数铃声遥过碛。应驮白练到安西。

鳯林闗里水东流。白草黄榆六十秋。边将皆承主恩泽。无人解道取凉州。

    宫词 二首
新鹰初放兎犹肥。白日君王在内稀。薄暮千门临欲锁。红妆飞骑向前归。

黄金捍拨紫檀槽。弦索初张调更髙。尽理昨来新上曲。内官帘外送樱桃。

    寄李渤
五度溪头踯躅红。嵩阳寺里讲时钟。春山处处行应好。一月看花到几峰。

    春别曲
长江春水緑堪染。莲叶出水大如钱。江头橘树君自种。那不长系木兰船。

    寒塘曲
寒塘沉沉栁叶疎。水暗人语惊栖鳬。舟中少年醉不起。持烛照水射游鱼。

  王建

    江陵使至汝州
回看巴路在云间。寒食离家麦熟还。日暮数峰青似染。商人说是汝州山。

    华清宫
酒幔髙楼一百家。宫前杨栁寺前花。内园分得温汤水。二月中旬巳进瓜。

    十五夜望月
中庭地白树栖鸦。冷露无声湿桂花。今夜月明人尽望。不知秋思在谁家。

    霓裳词 四首
弟子部中留一色。听风听水作霓裳。散声未足重来授。直到床前见上皇。

自直梨园得出稀。更畨上曲不教归。一时跪拜霓裳彻。立地阶前赐紫衣。

旋翻曲谱声初足。除在梨园未教人。宣与书家分手写。中官走马赐功臣。

传呼法部按霓裳。新得承恩别作行。日晚贵妃楼上看。内人舁下绮罗箱。

    宫词 二十四首
罗衫叶叶绣重重。金鳯银鹅各一丛。毎徧舞时分两向。太平万岁字当中。

鱼藻池中锁翠娥。先皇行处不曾过。如今池底休铺锦。菱角鸡头积渐多。

内人相续报花开。准拟君王便看来。逢着五弦红绣袋。宜春院里按歌回。

太仪前日暖房来。嘱向昭阳乞药栽。敕赐一窠红踯躅。谢恩未了奏花开。

御前新赐紫罗襦。不下金阶上软舆。宫局总来为喜乐。院中新拜内尚书。

日冷天晴近腊时。玉阶金瓦雪离离。浴堂门外抄名入。公主家人谢面脂。

未承恩泽一家愁。乍到宫中忆外头。求守管弦声款逐。侧商调里唱伊州。

东风泼火雨新休。舁尽春泥扫雪沟。走马犊车当御路。汉阳公主进鸡球。

金吾除夜进傩名。画袴朱衣四队行。院院烧灯如白日。沉香火底坐吹笙。

避暑昭阳不掷卢。井边含水喷鸦雏。内中数日无呼唤。榻得滕王蛱蝶图。

延英引对碧衣郎。江砚宣毫各别床。天子下帘亲考试。宫人手里过茶汤。

新调白马伯鞭声。供奉骑来绕殿行。先报诸王侵早入。隔门催进打球名。

对御难争第一筹。殿前不打背身球。内人唱好龟兹急。天子捎回过玉楼。

城东北面望云楼。半下珠帘半上钩。骑马行人长速过。恐防天子在楼头。

射生宫女宿红妆。把得新弓各自张。临上马时齐赐酒。男儿跪拜谢君王。

红蛮捍拨贴胷前。移坐当头近御筵。用力独弹金殿响。鳯皇飞出四条弦。

家常爱着旧衣裳。空揷红梳不作妆。忽地下阶裙带解。非时应得见君王。

琵琶先抹緑腰头。小管丁寜侧调愁。半夜美人双起唱。一声声出凤皇楼。

春池日暖少风波。花里牵船水上歌。遥索剑南新様锦。东宫先钓得鱼多。

弹棊玉指两参差。背局临虚斗着危。先打角头红子落。上三金字半边垂。

业丛洗手绕金盆。旋拭红巾入殿门。众里遥抛金橘子。在前收得便承恩。

宿妆残粉未明天。总立昭阳花树边。寒食内人长白打。库家先散与金钱。

蓬莱正殿压云鳌。红日初生碧海涛。开着五门遥北望。柘黄新[竹/杭]御床髙。

移来女乐部头边。新赐花檀木五弦。缏得红罗手帕子。当中更画一双蝉。

  鲍防

    上巳寄孟中丞
世间褉事风流处。镜里云山若画屏。今日会稽王内史。好将宾客醉兰亭。

  窦牟

    奉诚园闻笛
曽絶朱缨吐锦茵。欲披荒草访遗尘。秋风忽洒西园泪。满目山阳笛里人。

  窦庠

    陪留守内巡至上阳宫感兴
愁云漠漠草离离。太液钩陈处处疑。薄暮毁垣春雨里。残花犹发万年枝。

  窦巩

    襄阳寒食寄宇文籍
烟水初销见万家。东风吹柳万条斜。大堤欲上谁相伴。马踏春泥半是花。

    洛中即事
髙梧叶尽鸟巢空。洛水潺湲夕照中。寂寂天桥车马絶。寒鸦飞入上阳宫。

    寄南游兄弟
书来未报几时还。知在三湘五岭间。独立衡门秋水阔。寒鸦飞去日沉山。

    宫人斜
离宫路逺北原斜。生死深恩不到家。云雨今归何处去。黄鹂飞上野棠花。

    南游感兴
伤心欲问前朝事。惟见江流去不回。日暮东风春草緑。鹧鸪飞上越王台。

  杨凭

    雨中怨秋
辞家逺客怆秋风。千里寒云与断蓬。日暮隔山投古寺。钟声何处雨蒙蒙。

    送客往荆州
巴丘过日暮登城。云水湘东一色平。若爱春秋繁露学。正逢元凯镇南荆。

  杨凝

    初次巴陵
西江浪接洞庭波。积水遥连天上河。乡信为凭谁寄去。汀州燕雁渐来多。

    送客入蜀
剑阁迢迢梦想间。行人归路绕梁山。明朝骑马揺鞭去。秋雨槐花子午闗。

  杨凌

    早春雪中
新年雨雪少晴时。屡失寻梅问栁期。乡信忆随回雁早。江春寒带故阴迟。

    明妃曲
汉国明妃去不还。马驮弦管向阴山。匣中縦有菱花镜。羞向单于照旧颜。

  贾岛

    渡桑干
客舍并州已十霜。归心日夜忆咸阳。无端更渡桑干水。却望并州是故乡。

    宿林家亭子
床头枕是溪中石。井底泉通竹下池。宿客未眠过夜半。独闻山雨到来时。

    赠人斑竹拄杖
拣得林中最细枝。结根石上长身迟。莫嫌滴沥红斑少。恰是湘妃泪尽时。

  张枯

    千秋乐
八月平时花萼楼。万方同乐是千秋。倾城人看长竿出。一技初成赵解愁。

    春莺啭
兴庆池南栁未开。太真先把一枝梅。内人巳唱春惊啭。花下傞傞软舞来。

    邠王小管
虢国潜行韩国随。宜春深院映花枝。金舆逺幸无人见。偷把邠王小管吹。

    孟才人
偶因歌态咏娇嚬。传唱宫中十二春。却为一声河满子。下泉湏吊孟才人。

    折杨栁
凝碧池边敛翠眉。景阳楼下绾青丝。那胜妃子朝元阁。玉手和烟弄一枝。

    华清宫 二首
天阙沉沉夜未央。碧云仙曲舞霓裳。一声玉笛向空尽。月满骊山宫漏长。

红树萧萧阁半开。上皇曽幸此宫来。至今风俗骊山下。村笛犹吹阿滥堆。

    集灵台 二首
日光斜照集灵台。红树花迎晓露开。昨夜上皇新授箓。太真含笑入帘来。

虢国夫人承主恩。平明骑马入公门。却嫌脂粉污颜色。淡扫蛾眉朝至尊。

    阿?汤
月照宫城红树芳。緑窓灯影在雕梁。金舆未到长生殿。妃子偷寻阿?汤。

    雨霖铃
雨霖铃夜却归秦。犹见张徽一曲新。长说上皇和泪教。月明南内更无人。

    宿盆浦逢崔升
江流不动月西沉。南北行人万里心。况是相逢雁天夕。星河寥落水云深。

    听筝
十指繊繊玉笋红。雁行轻过翠弦中。分明似说长城苦。水咽云寒一夜风。

    楚州韦中丞箜篌
千重钩锁撼金铃。万颗真珠泻玉瓶。恰值满堂人欲醉。甲光纔触一时醒。

    金陵渡
金陵津渡小山楼。一宿行人自欲愁。潮落夜江斜月里。两三星火是瓜洲。

    游淮南
十里长街市井连。月明桥上看神仙。人生只合扬州死。禅智山光好墓田。

  徐凝

    汉宫曲
水色帘前流玉霜。赵家飞燕侍昭阳。掌中舞罢箫声絶。三十六宫秋夜长。

    忆扬州
萧娘脸下难胜泪。桃叶睂头易得愁。天下三分明月夜。二分无赖是扬州。

  唐彦谦

    穆天子传
王母清歌玉管悲。瑶台应有再来期。穆王不得重相见。恐为无端哭盛姬。

    楚天
楚天遥望毎长嚬。宋玉襄王尽作尘。不会瑶姬朝与暮。更为云雨待何人。

    寄徐山人
一室清羸鹤体孤。体和神莹爽冰壶。吴中髙士虽求死。不那稽山有谢敷。

    垂栁
绊惹春风别有情。世间谁敢斗轻盈。楚王江畔无端种。饿损繊腰学不成。

    邓艾庙
昭烈遗黎死尚羞。挥刀斫石恨谯周。如何千载留遗庙。血食巴山伴武侯。

    曲江春望
杏艶桃光夺晚霞。乐逰无庙有年华。汉朝冠盖皆陵墓。十里宜春下苑花。

    落花
纷纷従此见花残。转觉长绳系日难。楼上有愁春不浅。小桃风雪凭阑干。

    仲山
千载遗踪寄薜萝。沛中乡里汉山河。长陵亦是闲丘陇。异日谁知与仲多。

    洛神
人世仙家本自殊。何须相见向中途。惊鸿瞥过游龙去。漫恼陈王一事无。

    长安秋望
栁短莎长溪水流。雨微烟暝立溪头。寒鸦闪闪前山去。杜曲黄昏独自愁。

  裴交泰

    长门怨
自闭长门经几秋。罗衣湿尽泪还流。一种蛾眉明月夜。南宫歌管北宫愁。

  羊士谔

    望女几山
女几山头春雪消。路傍仙杏发柔条。心期欲去知何日。惆怅回车上野桥。

    登楼
槐栁萧疎绕郡城。夜添山雨作江声。秋风南陌无车马。独上髙楼故国情。

    忆江南旧游
山阴道上桂花初。王谢风流满晋书。会作江南部従事。秋来还复忆鲈鱼。

    郡中
红衣落尽暗香残。叶上秋光白露寒。越女含情已无限。莫教长袖倚阑干。

    泛舟后溪
雨余芳草浄沙尘。水绿滩平一带春。唯有啼鹃似留客。桃花深处更无人。

  卢隐

    雨霁登北原
稻黄扑扑黍油油。野树连山涧自流。忆得年时冯翊部。谢郎相引上楼头。

  朱庆余

    宫中词
寂寂花时闭院门。美人相并立琼轩。含情欲说宫中事。鹦鹉前头不敢言。

  刘商

    题黄陂夫人祠
苍山云雨逐明神。唯有香名岁岁春。东风三月黄陂水。只见桃花不见人。

    题潘师房
渡水傍山寻絶壁。白云飞处洞门开。仙人来往行无迹。石径春风长緑苔。

  钱珝

    春恨
负罪将军在北朝。秦淮芳草緑迢迢。髙台爱妾魂销尽。凭仗丘迟为一招。

  李羣玉

    寄友
野水晴山雪后时。独行村路更相思。无因一向溪头醉。处处寒梅映酒旗。

    汉阳太白楼
江上晴楼翠霭间。满帘春水满窓山。青枫緑草将愁去。逺入吴云暝不还。

    南荘春晓
草暖沙长望去舟。微茫烟浪向巴丘。沅湘寂寂春归尽。水緑苹香人自愁。

    黄陵庙
黄陵庙前莎草春。黄陵女儿茜裠新。轻舟小檝唱歌去。水逺山长愁杀人。

    题王侍御宅
门向沧江碧嶂开。地多鸥鹭少尘埃。緑阴十里滩声里。闲去王家看竹来。

  殷尧藩

    赠歌人郭婉
石家金谷旧歌人。起唱花筵泪满巾。红粉少年诸弟子。一时怊帐望梁尘。

  鲍溶

    隋宫
柳塘烟起日西斜。竹浦风回雁弄沙。炀帝春游古城在。壊宫芳草满人家。

    赠杨錬师 二首
紫烟衣上绣春云。清隐山书小篆文。明月在天将鳯管。夜深吹向玉宸君。

道士夜诵蘂珠经。白鹤下绕香烟听。夜移经尽人上鹤。天风吹入秋冥冥。

    汉宫词
月映东窓似玉轮。未央前殿絶声尘。宫槐花落西风起。鹦鹉惊寒夜唤人。

  繁知一

    题巫山庙
忠州刺史今才子。行到巫山定有诗。为报髙唐神女道。早排云雨候清辞。

  薛宜僚

    别妓段东美
阿母桃花方似锦。王孙芳草正如烟。不须更向沧溟望。惆怅欢情恰一年。

  严休复

    闻玉蕊院真人降
羽车潜下玉龟山。尘世何由覩蕣颜。唯有无情枝上雪。好风吹缀緑云鬟。

  陈羽

    吴中览古
吴王旧国水烟空。香径无人兰叶红。春色似怜歌舞地。年年先发馆娃宫。

    将归旧山留别
相共逰梁今独还。异乡揺落忆青山。信陵死后无公子。徒向夷门学抱闗。

    湘君祠
二妃哭处湘江深。二妃愁处云沉沉。商人酒滴庙前草。萧飒风生斑竹林。

    襄阳过孟子旧居
襄阳城郭春风里。汉水东流去不还。孟子死来江树老。烟霞犹在鹿门山。


唐人万首絶句选卷六

七言四

  杜牧

    过勤政楼
千秋佳节名空在。承鲁思嚢世己无。唯有紫苔偏称意。年年因雨上金铺。

    思旧游 二首
十载飘然绳检外。罇前自献自为酬。秋山春雨闲吟处。倚徧江南寺寺楼。

李白题诗水西寺。古木回岩楼阁风。半醒半醉游三日。红白花开山雨中。

    过华清宫
长安回望绣成堆。山顶千门次第开。一骑红尘妃子笑。无人知是荔枝来。

    登乐游原
长空澹澹孤鸟没。万古销沉向此中。看取汉家何事业。五陵无树起秋风。

    沈下贤
斯人清唱何人和。草径苔芜不可寻。一夕小旉山下梦。水如环佩月如襟。

    将赴吴兴登乐游原
清时有味是无能。闲爱孤云静爱僧。欲把一麾江海去。乐游原上望昭陵。

    江南春
千里莺啼緑映红。水村山郭酒旗风。南朝四百八十寺。多少楼台烟雨中。

    云梦泽
日旗龙斾想飘扬。一索功髙缚楚王。直是超然五湖客。未知终始郭汾阳。

    题城楼
鸣轧江楼角一声。微阳潋潋落寒汀。不用凭栏苦回首。故乡七十五长亭。

    初冬夜饮
淮阳多病偶求欢。客袖侵霜举烛盘。砌下梨花一堆雪。明年谁此凭阑干。

    斑竹筒簟
血染斑斑成锦纹。千年遗恨至今存。分明知是湘妃泪。何忍将身卧泪痕。

    醉后题僧院
觥船一棹百分空。十载青春不负公。今日鬓丝禅榻畔。茶烟轻扬落花风。

    赤壁
折戟沈沙鐡未销。自将磨洗认前朝。东风不与周郎便。铜雀春深锁二乔。

    泊秦淮
烟笼寒水月笼沙。夜泊秦淮近酒家。商女不知亡国恨。隔江犹唱后庭花。

    秋浦途中
潇潇山路穷秋雨。淅淅溪风两岸蒲。为问寒沙新到雁。来时还下杜陵无。

    题桃花夫人庙
细腰宫里露桃新。脉脉无言度几春。至竟息亡縁底事。可怜金谷坠楼人。

    寄扬州韩绰判官
青山隐隐水迢迢。秋尽江南草木凋。二十四桥明月夜。玉人何处教吹箫。

     郑瓘协律
广文遗韵留樗散。鸡犬图书共一船。自说江湖不归事。阻风中酒过年年。

    江上
楚乡寒食橘花时。野渡临风驻彩旗。草色连云人去住。水纹如縠燕差池。

    宣州开元寺
松寺曽同一鹤栖。夜深台殿月髙低。何人为倚东楼柱。正是千山雪涨溪。

    南陵道中
南陵水面漫悠悠。风紧云寒欲变秋。正是客心孤迥处。谁家红袖凭江楼。

    遣懐
落魄江湖载酒行。楚腰繊细掌中情。十年一觉扬州梦。赢得青楼薄幸名。

    山行
逺上寒山石径斜。白云生处有人家。停车坐爱枫林晚。霜叶红于二月花。

    懐吴中冯秀才
长洲苑外草萧萧。却计邮程岁月遥。唯有别时今不忘。暮烟秋雨过枫桥。

    七夕
银烛秋光冷画屏。轻罗小扇扑流萤。瑶阶夜色凉如水。坐看牵牛织女星。

    华清宫
零叶翻红万树霜。玉莲闲蕊暖泉香。行云不下朝元阁。一曲淋铃泪万行。

    郡楼有宴病不赴
十二层楼敞画檐。连云歌尽草繊繊。空堂病怯阶前月。燕子嗔垂一桁帘。

    隋苑
红霞一抹广陵春。定子当筵睡脸新。却笑丘墟隋炀帝。破家亡国为何人。

    边上闻笳
何处吹笳薄暮天。塞垣髙鸟没狼烟。逰人一听头堪白。苏武争禁十九年。

    金谷园
繁华事散逐香尘。流水无情草自春。日暮东风怨啼鸟。落花犹似坠楼人。

  韩琮

    杨柳枝词
枝鬬繊腰叶鬬眉。春来无处不如丝。灞陵原上多离别。少有长条拂地垂。

    暮春浐水送别
緑暗红稀出凤城。暮云宫阙古今情。行人莫听宫前水。流尽年光是此声。

  施肩吾

    山中得刘秀才京书
自笑家贫客到踈。满庭烟草不曽锄。今朝谁料三千里。忽得刘公一纸书。

    戏赠李主簿
官罢江南客恨遥。二年空被酒中消。不知暗数春逰处。偏忆扬州第几桥。

  雍陶

    宿嘉陵馆楼
离思茫茫正值秋。毎因风景却生愁。今宵难作刀州梦。月色江声共一楼。

    和孙明府懐旧山
五栁先生本在山。偶然为客落人间。秋来见月多归思。自起开笼放白鹇。

    城西访友人别墅
沣水桥西小径斜。日髙犹未到君家。村园门巷多相似。处处春风枳殻花。

    天津桥春望
津桥春水浸红霞。烟栁风丝拂岸斜。翠辇不来金殿闭。宫莺衔出上阳花。

  李商隐

    华山题王母祠
莲华峰下锁雕梁。此去瑶池地共长。好为麻姑到东海。劝栽黄竹莫栽桑。

    华清宫
华清恩幸古无伦。犹恐蛾眉不胜人。未免被他褒女笑。只教天子暂蒙尘。

    北齐 二首
一笑相倾国便亡。何劳荆棘始堪伤。小怜玉体横陈夜。己报周师入晋阳。

巧笑知堪敌万几。倾城最在着戎衣。晋阳己陷休回顾。更请君王猎一围。

    夜雨寄北
君问归期未有期。巴山夜雨涨秋池。何当共剪西窓烛。却话巴山夜雨时。

    赠歌妓
水精如意玉连环。下蔡城危莫破颜。红绽樱桃含白雪。断肠声里唱阳闗。

    寄令狐郎中
嵩云秦树乆离居。双鲤迢迢一纸书。休问梁园旧宾客。茂陵秋雨病相如。

    杜司勲
髙楼风雨感斯文。短翼差池不及羣。刻意伤春复伤别。人间唯有杜司勲。

    岳阳楼
汉水方城带百蛮。四邻谁道乱周班。如何一梦髙唐雨。自此无心入武闗。

    寄成都二从事
家近虹渠曲水滨。全家罗袜起秋尘。莫将越客千丝网。网得西施别赠人。

    汉宫词
青雀西飞竟未回。君王长在集灵台。侍臣最有相如渇。不赐金茎露一杯。

    柳
曽逐东风拂舞筵。乐游春苑断膓天。如何肯到清秋日。已带斜阳又带蝉。

    为有
为有云屏无限娇。凤城寒尽怕春宵。无端嫁得金龟壻。辜负香衾事早朝。

    饮席代官妓赠两从事
新人桥上着春衫。旧主江边侧帽檐。愿得化为红绶带。许教双凤一时衔。

    代魏宫私赠
来时西馆阻佳期。去后漳河隔梦思。知有宓妃无限意。春松秋菊可同时。

    咏史
北湖南埭水漫漫。一片降旗百尺竿。三百年间同晓梦。钟山何处有龙盘。

    汉宫
通灵夜醮达清晨。承露盘晞甲帐春。王母西归方朔去。更须重见李夫人。

    江东
惊鱼泼刺燕翩翾。独自江东上钓船。今日春光太漂荡。谢家轻絮沈郎钱。

    代应
本来银汉是红墙。隔得卢家白玉堂。谁与王昌报消息。尽知三十六鸳鸯。

    过郑广文旧居
宋玉平生恨有余。逺循三楚吊三闾。可怜留着临江宅。异代应教庾信居。

    涉洛川
通谷阳林不见人。我来遗恨古时春。宓妃漫结无穷恨。不为君王杀灌均。

    宫妓
珠箔轻明拂玉墀。披香新殿鬬腰支。不须看尽鱼龙戏。终遣君王怒偃师。

    宫词
君恩如水向东流。得宠忧移失宠愁。莫向尊前奏花落。凉风只在殿西头。

    代赠 二首
楼上黄昏欲望休。玉梯横絶月中钩。芭蕉不展丁香结。同向春风各自愁。

东南日出照髙楼。楼上离人唱石州。总把春山扫眉黛。不知供得几多愁。

    瑶池
瑶池阿母绮窓开。黄竹歌声动地哀。八骏日行三万里。穆王何事不重来。

    板桥晓别
回望髙城落晓河。长亭窓户压微波。水仙欲上鲤鱼去。一夜芙蓉红泪多。

    夕阳楼
花明栁暗绕天愁。上尽重城更上楼。欲问孤鸿向何处。不知身世自悠悠。

    西南行却寄相送者
百里阴云覆雪泥。行人只在雪云西。明朝惊破还乡梦。定是陈仓碧野鸡。

    齐宫词
永寿兵来夜不扃。金莲无复印中庭。梁台歌管三更罢。犹自风揺九子铃。

    读任彦升碑
任昉当年有美名。可怜才调最纵横。梁台初建应惆怅。不得萧公作骑兵。

    有感
非闗宋玉有微辞。却是襄王梦觉迟。一自髙唐赋成后。楚天云雨尽堪疑。

    过楚宫
巫峡迢迢旧楚宫。至今云雨暗丹枫。微生尽恋人间乐。只有襄王忆梦中。

    龙池
龙池赐酒敞云屏。羯鼓声髙众乐停。夜半宴归宫漏永。薛王沉醉寿王醒。

    嫦娥
云母屏风烛影深。长河渐落晓星沉。嫦娥应悔偷灵药。碧海青天夜夜心。

    忆住一师
无事经年别逺公。帝城钟晓忆西峰。炉烟销尽寒灯晦。童子开门雪满松。

    寄蜀客
君到临卭问酒垆。近来还有长卿无。金徽却是无情物。不许文君忆故夫。

    贾生
宣室求贤访逐臣。贾生才调更无伦。可怜夜半虚前席。不问苍生问鬼神。

  温庭筠

    赠少年
江海相逢客恨多。秋风叶下洞庭波。酒酣夜别淮阴市。月照髙楼一曲歌。

    赠弹筝人
天寳年中事玉皇。曽将新曲教寜王。钿蝉金雁皆零落。一曲伊州泪万行。

    瑶瑟怨
氷簟银床梦不成。碧天如水夜云轻。雁声逺过潇湘去。十二楼中月自明。

    春日雨
细雨蒙蒙入绛纱。湖亭寒食孟珠家。南朝漫自称流品。宫体何曾为杏花。

    过吴景帝陵
王气销来水淼茫。岂能才与命相妨。虚开直渎三千里。青盖何曾到洛阳。

    赠郑征君
一抛兰棹逐燕鸿。曾向江湖识谢公。每到朱门还怅望。故山多在画屛中。

    车驾西游因而有作
宣曲长杨瑞气凝。上林狐兔待秋鹰。谁将词赋陪雕辇。寂寞相如卧茂陵。

    题端正树
路傍佳树碧云愁。曾侍金舆幸驿楼。草木荣枯似人事。緑阴寂寞汉陵秋。

    经故翰林袁学士居
剑逐惊波玉委尘。谢安门下更何人。西州城外花千树。尽是羊昙醉后春。

    河中紫极宫
昔年曾伴玉真游。毎到仙宫即是秋。曼倩不归花落尽。满丛烟露月当楼。

    夜看牡丹
髙低深浅一阑红。把火殷勤照露丛。希逸近来成懒病。不能容易向春风。

    题分水岭
溪水无情似有情。入山三日得同行。岭头便是分头处。惜别潺湲一夜声。

    鄠杜郊居
槿篱芳援近樵家。垄麦青青一径斜。寂寞游人寒食后。夜来风雨送梨花。

    咸阳值雨
成阳桥上雨如悬。万点空蒙隔钓船。还似洞庭春水色。晓云将入岳阳天。

    南歌子词
井底点灯深烛伊。共郎长行莫围棊。玲珑骰子安红豆。入骨相思知不知。

  段成式

    观棊
闲对文楸倾一壶。黄羊枰上几成都。他时谒帝铜池晓。便赌宣城太守无。

    寄温飞卿笺纸
三十六鳞充使时。数畨犹得裹相思。待将袍袄重钞了。尽写襄阳播掿词。

    嘲飞卿
醉袂几侵鱼子缬。飘缨长罥凤凰钗。知君欲作闲情赋。应愿将身作锦鞵。

柳烟梅雪隐青楼。残日黄鹂语未休。见说自能裁袙腹。不知谁更着帩头。

    柔卿解籍戏呈飞卿
长檐犊车初入门。金牙新酝盈深尊。良人为渍木瓜粉。遮却红腮交午痕。

出意挑鬟一尺长。金为钿鸟簇钗梁。郁金种得花茸细。添入春衫领里香。

    戏髙侍御 三首
七尺髪犹三角梳。玳牛独驾长檐车。曾城自有三青鸟。不要莲东双鲤鱼。

别起青楼作几层。斜阳慢卷鹿卢绳。厌裁鱼子深红缬。泥觅蜻蜓浅碧绫。

可羡罗敷自有夫。愁中漫捋白髭须。豹钱骢子能擎举。兼着连干许换无。

  许浑

    寄桐江隐者
潮去潮来洲渚春。山花如绣草如茵。严陵台下桐江水。解钓鲈鱼有几人。

    谢亭送别
劳歌一曲解行舟。红叶青山水急流。日暮酒醒人已逺。满天风雨下西楼。

    下第懐友人
独掩衡门花落时。一封书信缓归期。南宗更有潇湘客。夜夜月明闻竹枝。

    题段太尉庙
静想追兵缓翠华。古碑荒庙闭松花。纪生不向荥阳死。争有山河属汉家。

    经秦皇墓
龙盘虎踞树层层。势入浮云亦是崩。一种青山秋草里。行人惟拜汉文陵。

    过湘妃庙
古木苍山掩翠蛾。月明南浦起微波。九疑望断几千载。斑竹泪痕今更多。

    送宋处士归山
卖药修琴归去迟。山风吹尽桂花枝。世间甲子须臾事。逢着仙人莫看棊。

    秦楼曲
秦女梦余仙路遥。月窓风簟夜迢迢。潘郎翠凤双飞去。三十六宫闻玉箫。

    楚宫怨
十二峰晴花尽开。楚宫双阙对阳台。细腰争舞君王醉。白日秦兵天上来。

    听唱山鹧鸪
金谷歌传第一流。鹧鸪清怨碧烟愁。夜来省得曾闻处。万里月明湘水秋。

    学仙
心期仙诀意无穷。采画云车起寿宫。闻有三山未知处。茂陵松柏满西风。

    紫藤
緑蔓秾阴紫袖低。客来留坐小堂西。醉中掩瑟无人会。家近江南罨画溪。

  赵嘏

    乌栖曲
宫乌栖处玉楼深。微月生檐夜夜心。香辇不回花自落。春来空佩辟寒金。

    宛陵望月寄沈学士
一川如画敬亭东。待诏闲逰处处同。天竺山前镜湖畔。何如今日庾楼中。

    翡翠岩
芙蓉幕里千场醉。翡翠岩前半日闲。惆怅晋朝人不到。谢公抛力上东山。

    经汾阳旧宅
门前不改旧山河。破虏曽经马伏波。今日独经歌舞地。古槐疎冷夕阳多。

    寄卢中丞
叶覆清溪滟滟红。路横秋色马嘶风。独携一榼郡斋酒。吟对青山忆谢公。

    寻僧
溪户无人谷鸟飞。石桥横木挂禅衣。看云日暮倚松立。野水乱鸣僧未归。

    西江晚泊
茫茫蔼蔼失西东。柳浦桑村处处同。戍鼓一声帆影尽。水禽飞起夕阳中。

    江楼感旧
独上江楼思渺然。月光如水水如天。同来望月人何处。风景依稀似去年。

    送从翁中丞奉使黠戛斯
旌旗杳杳雁萧萧。春尽穷沙雪未消。料得坚昆受宣后。始知公主已归朝。

    寄逺
禁钟声尽见栖禽。闗塞迢迨故国心。无限春愁莫相问。落花流水洞房深。

    听琴
抱琴花夜不胜春。独奏相思泪满巾。第五指中心最恨。数声呜咽为何人。

  卢弼

    边庭四时怨
朔风吹雪透刀瘢。饮马长城窟更寒。夜半火来知有敌。一时齐保贺兰山。

  皇甫松

    浪淘沙词
蛮歌荳蔻北人愁。松雨蒲风野艇秋。浪起鵁鶄眠不得。寒沙细细入江流。

  刘皁

    长门怨
蝉鬓慵梳倚帐门。蛾眉不扫惯承恩。傍人未必知心事。一面残妆空泪痕。

  马戴

    送友人游边
有客新从絶塞回。自言曽上李陵台。尊前话尽北风起。秋色萧条胡雁来。

  薛能

    折杨柳
洛桥晴影覆江船。羌笛秋声湿塞烟。闲想习池公宴罢。水蒲风絮夕阳天。

    吴姬
身是三千第一名。内家丛里独分明。芙蓉殿上中元日。水拍银盆弄化生。

  郑畋

    初秋寓直
晓星犹挂结璘楼。三殿风髙药树秋。玉笛数声飘不住。闲人依约在东头。

    马嵬坡
玄宗回马杨妃死。云雨难忘日月新。终是圣明天子事。景阳宫井又何人。

  崔珏

    席上赠琴客
七条弦上五音寒。此艺知音自古难。唯有开元房太尉。始终怜得董庭兰。


唐人万首絶句选卷七

七言五

  陆龟蒙

    石竹花
曽看南朝画国娃。古罗衣上碎明霞。而今莫共金钱鬬。买却春风是此花。

    送棊客
满目山川似势棊。况当秋雁正斜飞。金门若召羊玄保。赌取江东太守归。

    邺宫词
花飞蝶骇不愁人。水殿云廊别置春。晓日靓妆千骑女。白樱桃下紫纶巾。

    懐宛陵旧游
陵阳佳地昔年游。谢朓青山李白楼。唯有日斜溪上思。酒旗风影落春流。

    白莲
素蘤多蒙别豓欺。此花真合在瑶池。无情有恨何人见。月晓风清欲堕时。

    后池
晓烟清露暗相和。浴雁浮鸥意绪多。却是陈王词赋错。枉将心事托微波。

    初冬偶作
桐下空阶叠緑钱。貂裘初绽拥髙眠。小炉低幌还遮掩。酒滴灰香似去年。

    帘
枕映疎容晚向欹。秋烟脉脉雨微微。逆风障燕寻常事。不学人前当妓衣。

    秘色越器
九秋风露越窑开。夺得千峰翠色来。好向中宵盛沆瀣。共嵇中散斗遗杯。

    木兰花 (或作李商隐)
洞庭波浪渺无津。日日征帆送逺人。几度木兰舟上望。不知元是此花身。

  皮日休

    重台荷花
欹红婑媠力难任。毎叶头边半米金。可得教他水妃见。两重原是一重心。

    松江早春
松陵清净雪消初。见底新安恐未如。稳凭船舷无一事。分明数得鲙残鱼。

    病酒
郁林步障昼遮明。一炷浓香养病酲。何事晚来还欲饮。隔墙闻卖蛤蜊声。

    玩金鸂鶒
镂羽雕毛迥出羣。温黁飘出麝脐熏。夜来曽吐红茵畔。犹自溪边睡不闻。

  李讷

    听盛小丛歌赠崔侍御
绣衣奔命去情多。南国佳人敛翠蛾。曽向教坊听国乐。为君重唱盛丛歌。

  髙湘

    奉和
谢安春渚饯袁宏。千里仁风一扇清。歌黛惨时方酩酊。不知公子重飞觥。

  卢溵

    奉和
乌台上客紫髯公。共捧天书静镜中。桃叶不须歌白苎。耶溪暮雨起樵风。

  郑谷

    淮上与友人别
扬子江头杨栁春。杨花愁杀渡江人。数声风笛离亭晚。君向潇湘我向秦。

    席上赠歌者
花月楼台近九衢。清歌一曲倒金壶。坐中亦有江南客。莫向春风唱鹧鸪。

  吴融

    阌乡卜居
六载抽毫侍禁闱。不堪多病决然归。五陵年少如相问。阿对泉头一布衣。

    楚事
悲秋应亦抵伤春。屈宋当年并楚臣。何事从来好时节。只将惆怅付词人。

  髙蟾

    金陵晚望
曽伴浮云归晚翠。犹陪落日泛秋声。世间无限丹青手。一片伤心画不成。

  马逢

    从军
汉马千蹄合一羣。单于鼓角隔山闻。沙塠风起红楼下。飞上胡天作阵云。

    宫词
玉楼天半起笙歌。风送宫人笑语和。月殿影开闻晓漏。水精帘卷近秋河。

  孟迟

    过骊山
冷日微烟渭上愁。华清宫树不胜秋。霓裳一曲千门锁。白尽梨园子弟头。

  崔橹

    华清宫 二首
草遮回磴絶鸣銮。云树深深碧殿寒。明月自来还自去。更无人倚玉阑干。

门横金销悄无人。落日秋声渭水濵。红叶下山寒寂寂。湿云如梦雨如尘。

  王贞白

    折杨柳
枝枝交影鏁长门。嫩色曽沾雨露恩。凤辇不来春欲尽。空留莺语到黄昏。

  刘言史

    泊花石浦
旧业丛台废苑东。几年为梗复为蓬。杜鹃啼断还家梦。半在邯郸驿树中。

  宋邕

    春日
轻花细叶满林端。昨夜春风晓色寒。黄鸟不堪愁里听。绿杨宜向雨中看。

  李郢

    送李判官
津市停桡送别难。荧荧蜡炬照更阑。东风万迭吹江月。谁伴袁褒宿夜滩。

    宿杭州虚白堂
秋月斜明虚白堂。寒蛩唧唧树苍苍。江风彻晓不得睡。二十五声秋点长。

  裴夷直

    赠美人琴弦
应从玉指到金徽。万态千情料可知。今夜灯前湘水怨。殷勤封在七条丝。

  储嗣宗

    小楼
松杉风外乱山青。曲几焚香对石屏。空忆去年春雨后。燕泥时污太玄经。

    月夜
雁池衰草露沾衣。河水东流万事微。寂寞青陵台上月。秋风满树鹊南飞。

  罗邺

    放鹧鸪
好倚青山与碧溪。刺桐毛竹待双栖。花时迁客伤离别。莫向相思树上啼。

    秋怨
梦断南窓啼晓乌。新霜昨夜下庭梧。不知帘外如规月。还照边城到晓无。

  罗虬

    比红儿诗 十二首
陷却平阳为小怜。周师百万战长川。更教乞与红儿貌。举国山河不直钱。

一曲都縁张丽华。六宫齐唱后庭花。若教比并红儿貌。枉破当时国与家。

乐营门外柳如阴。中有佳人画阁深。若使五陵公子见。买时应不惜千金。

诏下人间选好花。月眉云髻尽名家。红儿若向当时见。系臂先封第一纱。

拔得芙蓉出水新。魏家公子信才人。若教瞥见红儿貌。不肯留情赋洛神。

树袅西风日半沉。地无人迹转伤心。阿娇得似红儿貌。不费长门买赋金。

薄罗轻翦越溪纹。鸦翅低从两鬓分。料得相如偷见面。不应琴里挑文君。

鹦鹉蛾如裛露红。镜前眉様自深宫。稍教得似红儿貌。不嫁南朝沈侍中。

青史书来未是真。可知繊智却狂秦。再三为谢齐王后。要解连环别与人。

苏小轻匀一面妆。便留名字着钱塘。藏鸦门外诸年少。不识红儿未是狂。

天碧轻纱只六铢。宛风含露透肌肤。便教汉曲争明媚。应没心情更弄珠。

金粟妆成扼臂环。舞腰轻转瑞云间。红儿生在开元末。羞杀新丰谢阿蛮。

  罗隐

    炀帝陵
入郭登桥出郭船。红楼日日栁年年。君王忍把平陈业。只换雷塘数亩田。

  司空图

    有感
国事皆须救未然。汉家髙阁漫凌烟。功臣尽遣词人赞。不省沧洲画鲁连。

    华下
故国春归未有涯。小阑髙槛别人家。五更惆怅回孤枕。犹有残灯照落花。

    狂题
别鹤凄凉指法存。戴逵能耻近王门。世间第一风流事。借得王公玉枕痕。

  韩偓

    闻雨
香侵蔽膝夜寒轻。闻雨伤春梦不成。罗帐四垂红烛背。玉钗敲着枕函声。

    已凉
碧阑干外绣帘垂。猩色屛风画折枝。八尺龙须方锦褥。已凉天气未寒时。

    遥见
悲歌泪湿淡燕脂。闲立风吹金缕衣。白玉堂东遥见后。令人评泊画杨妃。

    寒食夜
侧侧轻寒翦翦风。杏花飘雪小桃红。夜深斜搭秋千索。楼阁朦胧细雨中。

    新上头
学梳蝉鬓试新裙。消息佳期在此春。为爱好多心转惑。徧将宜称问傍人。

    闺怨
时光潜去暗凄凉。懒对菱花晕晓妆。初折秋千人寂寞。后园青草任他长。

    深院
鹅儿唼啑栀黄觜。凤子轻盈腻粉腰。深院下帘人昼寝。红蔷薇映碧芭蕉。

    寄邻荘道侣
闻说经旬不启闗。药窓谁伴醉开颜。夜来雪压村前竹。剰见溪南几尺山。

  刘驾

    长门怨
御泉长绕鳯皇楼。只是恩波别处流。闲揲舞衣归未得。夜来砧杵六宫秋。

  崔涂

    湘中謡
烟愁雨细云冥冥。杜兰香老三湘清。故山望断不知处。鶗鴂隔花时一声。

    读汉武内传
分明三鸟下储胥。一觉钧天梦不如。无那白头方士到。茂陵红树巳萧疎。

    夷陵夜泊
家依楚塞穷秋别。身逐孤舟万里行。一曲巴歌半江月。便应消得二毛生。

  司马札

    宫怨
栁色参差掩画楼。晓莺啼送满宫愁。年年花落无人见。空逐春泉出御沟。

  冷朝光

    越溪怨
越王宫里如花人。越水溪头采白苹。白苹未尽人先尽。谁见江南春复春。

  陈陶

    闲居杂兴
越里姓童锦作襦。艳歌声压郢中姝。无人说向张京兆。一曲江南十斛珠。

    陇西行
誓扫匈奴不顾身。五千貂锦丧胡尘。可怜无定河边骨。犹是春闺梦里人。

  王偃

    夜夜曲
北斗星移银汉低。班姬愁思凤城西。青槐陌上人行絶。明月楼前乌夜啼。

  崔道融

    羯鼓
华清宫里打撩声。供奉丝簧束手听。寂寞銮舆斜谷里。是谁翻得雨淋铃。

    梅
溪上寒梅初满枝。夜来霜月透芳菲。清光寂寞思无尽。应待琴尊与解围。

    酒醒
酒醒拨剔残灰火。多少凄凉在此中。炉畔自斟还自醉。竹窓深夜雪兼风。

  韦荘

    鄜州寒食 三首
满街杨柳緑丝烟。画出清明二月天。好是隔帘花树动。女郎撩乱送秋千。

开元坡下日初斜。拜埽归来走钿车。可惜数枝红艳好。不知今夜落谁家。

雨丝烟柳欲清明。金屋人闲暖凤笙。永昼迢迢无一事。隔墙闻蹴气球声。

    江行西望
西望长安白日遥。半年无事驻兰桡。欲将张翰松江雨。画作屏风寄鲍昭。

    古离别 二首
晴烟漠漠栁毶毶。不那离情酒半酣。更把玉鞭云外指。断膓春色在江南。

一生风月供惆怅。到处烟花恨别离。至竟多情何处好。少年长抱长年悲。

    金陵图 二首
谁为伤心画不成。画人心逐世人情。君看六幅南朝事。老木寒云满故城。

江雨霏霏江草齐。六朝如梦鸟空啼。无情最是台城柳。依旧烟笼十里堤。

  孙光宪

    竹枝
门前春水白苹花。岸上无人小艇斜。商女经过江欲暮。散抛残食饲神鸦。

    杨柳枝
阊门风暖落花干。飞徧江城雪不寒。独有晚来临水驿。闲人多凭赤阑干。

  王涣

    惆怅词 七首 
李夫人病巳经秋。汉武看来不举头。所得秾华消歇尽。楚魂湘血一生休。

隋师战舰欲亡陈。国破应难保此身。诀别徐郎泪如雨。鉴鸾分后属何人。

呜咽离声管吹秋。妾身今日为君休。齐奴不说平生事。忍看花枝谢玉楼。

七夕琼筵往事陈。兼花连蔕共伤神。蜀王殿里三更月。不见骊山私语人。

陈宫兴废事难期。三阁空余緑草基。狎客沦亡丽华死。他年江令独来时。

少卿降北子卿还。朔野离觞惨别颜。却到茂陵惟一恸。节毛零落鬓毛斑。

梦里分明入汉宫。觉来灯背锦屏空。紫台月落闗山晓。肠断君恩信画工。

  杜荀鹤

    新雁
暮天新雁起汀洲。红蓼花疎水国秋。想得故园今夜月。几人相忆在江楼。

  张泌

    惜花
蝶散莺啼尚数枝。日斜风定更离披。看多记得伤心事。金谷楼前垂地时。

    寄人 二首
别梦依依到谢家。小廊回合曲阑斜。多情只有春庭月。犹为离人照落花。

酷怜风月为多情。还到春时别恨生。倚柱寻思倍惆怅。一场春梦不分明。

  李九龄

    山中寄友人
乱云堆里结茅庐。巳共红尘迹渐疎。莫问野人生计事。窓前流水枕前书。

  蒋吉

    旅泊
霜月初髙鹦鹉洲。美人清唱发红楼。乡心暗逐秋江水。直到吴山脚下流。

  孙元晏

    庾信
苦心词赋为谁谈。沦落咸阳志岂甘。可惜多才庾开府。一生惆怅忆江南。

  马彧

    赠韩定辞
燧林芳草绵绵思。尽日相携陟丽谯。别后巏嵍山上望。羡君时复见王乔。(巏嵍读如权旄详颜氏家训)

  韩定辞

    酬马彧
崇霞台上神仙客。学辨痴龙艺最多。盛徳好将银笔述。丽词堪与雪儿歌。

  开元名公

    裴给事宅白牡丹
长安豪贵惜春残。争赏新开紫牡丹。别有玉盘承露冷。无人起就月中看。

  韦氏子

    悼亡妓
惆怅金泥簇蝶裙。春来犹见伴行云。不教布施刚留得。恰似相逢李少君。

  君山父老

    闲吟
湘中老人读黄老。手援紫藟坐碧草。春至不知湘水深。日暮忘却巴陵道。

  释皎然

    青阳上人院
君说南朝全盛日。秣陵才子最多人。千年秋色古池馆。谁见齐王西邸春。

  释清塞

    忆浔阳旧居兼赠长孙郎中
浔阳却到知何日。此地今无旧使君。长忆穷冬宿庐岳。瀑泉氷折共僧闻。

  释无本

    行次汉上
习家池沼草萋萋。岚树光中信马蹄。汉主庙前湘水碧。一声风角夕阳低。

  梅妃

    谢赐珍珠
桂叶双眉乆不描。残妆和泪污红绡。长门尽日无梳洗。何必真珠慰寂寥。

  杜秋娘所歌

    金缕曲
劝君莫惜金缕衣。劝君须惜少年时。有花堪折直须折。莫待无花空折枝。

  鱼玄机

    送卢员外
玉垒山前风雪夜。锦官城北别离魂。信陵公子如相问。长向夷门感旧恩。

  薛涛

    送友人
水国蒹葭夜有霜。月寒山色共苍苍。谁言千里自今夕。离梦杳如闗塞长。

    竹郎庙
竹郎庙前多古木。夕阳沉沉山更绿。何处江村有笛声。声声尽是迎郎曲。

  武昌妓

    续韦蟾句
悲莫悲兮生别离。登山临水送将归。武昌无限新栽柳。不见杨花扑面飞。

  湘妃庙女子

    无题 二首
碧杜红蘅缥缈香。氷丝弹月弄新凉。峰峦一一浑相似。九处堪疑九断肠。

少将风月怨平湖。见尽扶桑水到枯。相约杏花坛上去。画阑红子鬬摴蒲。

  桐庐神

    与徐兵曹酬献
忽然湖上片云飞。不觉舟中雨湿衣。折得荷花浑忘却。空将荷叶盖头归。

  甘棠叟

    无题
春草萋萋春水绿。野棠开尽飘香玉。绣岭宫前鹤髪人。犹唱开元太平曲。

  襄州举人

    无题
流水涓涓芹努芽。织乌西飞客还家。荒村无人作寒食。殡宫空对棠梨花。

  天竺牧童

    别李源
身前身后事茫茫。欲话因缘恐断肠。吴越山川寻已徧。却回烟棹上瞿唐。

  屏上美人

    春阳曲
长安少女踏春阳。何处春阳不断肠。舞袖弓弯浑忘却。罗帏空度九秋霜。

  乐府辞盖嘉运进

    凉州歌
朔风吹叶雁门秋。万里烟尘昏戍楼。征马长嘶青海北。胡笳夜听陇山头。

    突厥三台
雁门山上雁初飞。马邑栏中马正肥。昨日山西逢驿使。殷勤南北送征衣。

  芦中集

    读庾信集
四朝十帝尽风流。建业长安两醉游。唯有一篇杨柳曲。江南江北为君愁。

    初过汉江
襄阳好向岘亭看。人物萧条值岁阑。为报习家多置酒。夜来风雪过江寒。

  无名氏

    杂诗
近寒食雨草萋萋。着麦苗风栁映堤。等是有家归未得。杜鹃休向耳边啼。

浙江轻浪古悠悠。望海楼吹望海愁。莫怪乡心随魄断。十年为客在他州。

无定河边暮笛声。赫连台畔旅人情。函闗归路千余里。一夕秋风白髪生。

花落长川草色青。暮山重迭雨冥冥。逢春便觉飘蓬苦。今日分飞一涕零。


补增

  贺知章

    柳枝词
碧玉妆成一树高。万条垂下绿丝绦。不知细叶谁裁出。二月春风似剪刀。

    回乡偶书 二首
少小离家老大回。乡音无改鬓毛衰。儿童相见不相识。笑问客从何处来。

离别家乡岁月多。近来人事半消磨。惟有门前镜湖水。春风不改旧时波。


  金昌绪

    春怨
打起黄莺儿。莫教枝上啼。啼时惊妾梦。不得到辽西。

  朱庆余

    近试上张水部
洞房昨夜停红烛。待晓堂前拜舅姑。妆罢低声问夫婿。画眉深浅入时无。

  王建

    新嫁娘词
三日入厨下。洗手作羹汤。未谙姑食性。先遣小姑尝。


