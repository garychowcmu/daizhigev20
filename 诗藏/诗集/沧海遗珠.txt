　　钦定四库全书

　　集部八

　　沧海遗珠

　　总集类

　　提要

　　臣等谨按沧海遗珠四巻旧本不载撰人名氏前有正统元年杨士奇序称都督沐公所选又称其字曰景颙黔宁王之仲子佐兄黔国公为朝廷鎭抚西南一方考明史黔宁王沐英子三人长春字景春次晟字景茂次昂字景髙无字景颙者考正统元年晟为黔国公镇云南昻为右都督领云南都司与佐兄镇抚西南者合疑昻初字景髙仁宗即位以后避讳而改为景颙则此书当为昻所撰矣所録凡朱经方行朱綝曾烜周昉韩宜可王景彰楼琏王汝玉逯■〈日上永下〉平显胡粹中杨宗彝刘叔让杨子善张洪范宗晖施敬僧天祥机先大用二十一人之作共三百余首皆明初流寓迁谪于云南者每人姓名之下各注其字号里居以其为刘仔肩王偁诸家诗选所不及故曰遗珠其去取颇为精审在明初总巻之中犹可称善本非万歴以后诸选声气标榜珠砾混淆徒灾棃枣者比也

　　乾隆四十二年三月恭校上

　　总纂官 （臣）纪昀 （臣）陆锡熊 （臣）孙士毅

　　总校官 （臣）陆费墀

　　●沧海遗珠目录

　　巻一
　　题顾定之墨竹
　　题读碑图
　　题芦花散人小像
　　题画梅
　　题澄碧楼
　　题唐伯刚贯月轩
　　奉同谢雪坡次韵杨孟载
　　走马灯
　　题兰亭长咏图
　　题暎雪图
　　三友图
　　吕徳叔小小斋
　　题画
　　题桃花白头翁
　　题桂花十二红便面
　　题纨扇美人
　　题络纬图
　　已上朱经作
　　古意
　　清丽曲
　　懐丁鹤年髙士
　　和蒲庵禅师查峯夜坐二首
　　题边文进仙山楼观图
　　题吴彦嘉所藏张秋蟾龙图
　　观吴孟周司训真草书谱
　　东归謡送贝仲琚回吴中
　　和马贯五松小龙女歌
　　复和五松小龙女歌荅芦轩
　　赠相虚中上人
　　过太湖
　　过延陵
　　寄苏太史
　　留别选禅师
　　游槎峯
　　登秦驻山
　　登子胥庙因观钱塘江潮
　　送贾彦徳训导霍丘
　　送僧游浙西
　　读列女传赋巴陵韩氏女
　　送殷文学之闗中
　　谢山中惠炭
　　陈虚中外史煮石窝
　　山窓独坐
　　杨栁词二首
　　题美人图
　　闲居
　　山中絶句
　　江南词
　　夜坐
　　已上方行作
　　杂诗
　　月下独步有感
　　题黄花驿观湘亭
　　拳毛騧歌次王汝玉韵
　　出鬼门闗
　　寄伯礼兄长
　　夜坐有感
　　过洛社留寄李耕隠
　　题淘金驿丞谢子良清隠书房
　　雨中过韶州
　　题赵师吉默林生巻
　　题画梅别巻
　　竹枝歌送萧月潭
　　题淘金驿
　　过君山
　　题五羊驿
　　过庐山
　　已上朱琳作
　　赋旭庵
　　捣衣曲
　　西旅献獒图为居止善赋
　　老龙引子归潮图
　　荅朱文粲
　　秋夜偶成
　　赠云教授
　　赠日本僧演此宗
　　舟至辰陵矶与楚百户等言别
　　寄友人
　　秋夜
　　题倪云林画
　　已上曾烜作
　　寄杨子东
　　寄素轩公
　　已上周昉作
　　题江南秋晚图
　　冯虚子
　　题蓬莱深处
　　和王太原中秋韵
　　送王格心考满
　　酒船图
　　五华山图
　　小景
　　题画
　　画梅
　　题画
　　已上韩宜可作

　　巻二
　　题江南秋晚图
　　瑶台翫月
　　罗盘书屋
　　剑阁图
　　题画扇
　　贺西平侯大人平越州
　　题画
　　题画草木奇峰
　　题画马
　　已上王景彰作
　　采莲曲
　　题深上人松月轩
　　送镜中照上人兼柬斗南和尚
　　已上楼琏作
　　送别
　　修竹美人图
　　和髙季廸将进酒
　　湘竹箫歌
　　春晓美人图
　　题画
　　新秋早朝
　　左掖闻莺和郑孟宣助教
　　送太平刘知府复任
　　送郑尚书致仕
　　客懐
　　瓜洲道中
　　早朝待漏题杨谕徳竹
　　题画
　　方壶画
　　题天师竹
　　林塘佳趣
　　题竹赠别吕希旸从役
　　题倪元镇画荆溪清逺图
　　已上王汝玉作
　　画眉
　　舟下淮水
　　宿山中寺
　　徳公院
　　闺怨
　　芙蓉辞
　　使回沂州
　　访友人居
　　郊墟池馆
　　晚宿王衡家
　　游广东清逺峡山寺
　　登浪穹县豰民寺
　　游寺寄统有宗集仲祥
　　古渊房闲书和韵
　　月堂室中闲题
　　简泽雨田
　　喜总戎班师
　　吕氏水石居
　　江堤晚眺
　　晚思
　　涉溪
　　已上逯昶作
　　光霁堂
　　玉盘骊珠
　　谢惠朱宣仲画
　　题水月亭巻
　　次陈东之韵题夏珪溪山清逺巻
　　喜曾翰林奉使交址回二首
　　寄演此宗
　　忆滇春
　　谢寄符
　　题黄鹤山人王叔明画
　　题丁野夫画
　　王永真竹居
　　钓丝风
　　谢毡衫
　　送陈孟颙先生归鄞
　　奉国公大人
　　次韵春日京华
　　次韵舟中
　　题士女
　　已上平显作

　　巻三
　　古意
　　咏懐二首
　　题青山白云图
　　发松林驿
　　九日泊舟浔阳
　　梦游昆阳海口
　　李得全家赏蔷薇
　　谢惠酒
　　次韵二首
　　次韵晚入五华寺
　　挽光古逯先生
　　挽鉴机先和尚
　　春暮
　　次韵
　　次韵坐法正寺
　　已上胡粹中作
　　与友人同饮山阁
　　寄桂宗敬
　　次松雨平先生韵
　　谢惠华阳巾
　　谢斗南禅师惠竹杖
　　南城偶题
　　刘公栁溪诗
　　寄邓氏养拙斋
　　送人还乡
　　早起
　　已上杨宗彝作
　　忆弟
　　夜雨述懐
　　题镇南门城楼
　　送吴素斋还淮安
　　已上刘叔让作
　　过杨井山
　　早起
　　江山秋懐
　　江夜
　　忆乡中诸故友
　　书懐
　　题画兰
　　已上杨子善作
　　悼贞妇
　　古东门行送别金彦桢
　　拜谒黔宁王庙
　　荅俞都御史海上见寄二首
　　已上张洪作
　　古意四首
　　次喜雨诗韵
　　谢赐衣
　　鸣凤歌
　　题春山胜览
　　闲情
　　述懐
　　山庄小酌
　　斋居
　　送素轩公迎总戎自交址回
　　和僧中庭韵
　　题山水
　　已上范宗晖作

　　巻四
　　送姚临湘舜弦
　　送性泉吴文学东还
　　题梅得芳杏林图
　　贫乐轩
　　登碧鸡山寄陆伯瞻刘子伟
　　梁山白云巻为卞千户题
　　怪木竹石图
　　送人还广陵
　　归燕
　　次瞿塘峡
　　寄浙江王氏得月楼
　　寄伯瞻
　　沙津送客登望江亭
　　送谭孟端
　　秋塘曲
　　楚畹春风
　　巴阳夜泊
　　塞上曲
　　南行途中寄钱塘亲友
　　曹溪夜泊
　　渔人
　　读程原道昆阳诗怅然有懐
　　试笔
　　已上施敬作
　　寄南珍
　　题龙闗水楼
　　次韵惟心见寄
　　赠李生
　　送僧归重庆
　　哭宋士熙
　　呈同社诸友
　　梦里湖山为孙懐玉作
　　长安春日作
　　榆城听角
　　暮春病懐
　　已上僧天祥作
　　寄西山石隠
　　长相思
　　寄仲翔外史
　　送别挽逯光古先生
　　梁王阁
　　滇阳六景
　　　金马朝晖
　　　碧鸡秋色
　　　玉案晴岚
　　　滇池夜月
　　　龙池跃金
　　　螺峯拥翠
　　除夕
　　寄石隠
　　闻笛
　　送僧归石城
　　雪夜偶成二首
　　巳上僧机先作
　　挽逯光古
　　巳上僧大用作

　　●沧海遗珠原序

　　诗本性情闗世道三百篇无以尚矣自汉以下厯代皆有作者然代不数人人不数篇故诗不易作也而尤不易识非深达六义之旨而明于作者之心不足以知而言之萧统之选古髙适姚合辈之选唐下逮宋元亦各有选其采之不详选之不当皆不免于后来之讥盖选之不当者识之不明也近代选古惟刘履选唐惟杨士弘几无遗憾则其识有过人者矣我国家文运隆兴诗道之昌追古作者选录者不啻十数家然惟刘仔肩王偁所录为庶几焉仔肩过略偁录虽精且详而犹未免于有遗也都督沐公以其所得名人之作择其粹者通古近体三百余篇皆前选所不及者名沧海遗珠将刻以传属余序余阅其诗大抵清楚雅则和平婉丽极其趣韵莹然夜光明月之珍可爱可玩而可传也有以知都督公之识之明矣公字景颙黔宁王仲子方以忠谟宏略佐兄黔国公为朝廷镇抚西南一方而绥靖余暇适情吟咏以及斯事非兼文武之智而能之哉然今好文之朝天下之广制作之富有遗而可录者未必止此此殆其权舆者乎正统元年岁次丙辰十有一月七日荣禄大夫少傅兵部尚书兼华盖殿大学士庐陵杨士奇序

　　●钦定四库全书

　　沧海遗珠巻一

　　（明）沐昻 编

　　○朱经（字仲谊杭人号玩斋）

　　题顾定之墨竹

　　虎头诸孙緫痴絶老安不痴乃用拙忆在吴中写墨君雪楮水缣每飘撇妙处不减文湖州同时更有柯丹丘眼底只今无此客使我悒悒懐风流苍梧想见斑竹活看画忽焉忧思豁安得二老从之游搔首凉风起天末

　　题读碑图

　　孝娥碑在曹江濵谁其作者邯郸淳中郎八字因赞美后来索隠宁无人老瞒久欲窥神器既见此碑心若愧较三十里乃遁辞奸雄寔惮杨修智修乎修乎智有余用之治世将无如露才扬已古所忌况复汉贼基黄初今我怃然观绘墨懐贤为尔伤鸡肋研磨铜雀台上瓦点染霜毫动秋色絶妙好辞天下无异代读碑传作图长歌落日西风起酒酣击缶声呜呜

　　题芦花散人小像

　　朔云化石忽五彩石也能言泣真宰玉堂调笑辞金鱼月冷西湖醉魂在风流忆尔承平时接■〈罒离〉倒着驴倒骑仙游何处惊堕影秋空冥冥如见之黄鹤飞鸣杳无迹西风满地芦花白玉龙吹断不可招空掩画图三叹息

　　题画梅

　　疎烟小晕生瑶岛仙鉴星明试妆早云母围风晓未寒玉龙嘶天春不老忆昔相逢萼緑君别来珠佩留苍云素鸾惊舞月破碎琼台歌断音纷纷灵■〈鵕，兔代鸟〉解点玄霜汁粉靥氷花照人湿返魂竟失箧中香翠羽悲啼声转急纷吾欲下巫阳招楚骚遗恨湘川遥书凭凤女双飞翼泪掩鲛妃一尺绡

　　题澄碧楼

　　燕入雨侵帘鸥栖月近檐白纡三泖曲青隠九峰尖夏簟风漪展春醪雪乳拈元龙怜逺客髙卧想无嫌

　　题唐伯刚贯月轩

　　使君文采歘翩翩投檄归来志浩然新构凤麟洲上屋恰如书画米家船干将破壁龙俱化脉望飞空蠧亦仙更试囊中五色笔桂花香露洒银笺

　　奉同谢雪坡次韵杨孟载

　　紫薇花下月波凉谢傅风流锦作裳况有凤团新赐茗犹余鸡舌旧含香仙槎杳杳秋无际宫漏沉沉夜未央荅赠扬雄诗句好野人传诵下吴航

　　走马灯

　　清时何事及宵征人马萧萧夜向明厯块风前微有影衔枚月底寂无声一身转战三千里数骑看为百万兵待得烧灯佳节过烽烟永息贺升平

　　题兰亭长咏图

　　兰亭已榛委衣冠非昔年吁嗟觞咏乐犹托画图传

　　题暎雪图

　　夜雪明书几寒风入缊袍如何烧凤蜡只解饮羊羔

　　三友图

　　冰雪淡相看心期许岁寒莫同桃李伴容易及春残

　　吕徳叔小小斋

　　斋居不自大容此眇然身泛览乾坤内俱为逆旅人

　　题画

　　隠者山林得静便松风不动兴悠然竟将尘事抛身外只许泉声到耳边

　　题桃花白头翁

　　前度刘郎阻胜游漫歌风雨替花愁自怜人与春俱老底事幽禽也白头

　　题桂花十二红便面

　　金粟枝头十二红何年飞向广寒宫素娥只爱青鸾舞且近琼楼立晚风

　　题纨扇美人

　　蝶粉蜂黄满眼新小园微步不胜春白团欲把歌唇掩生怕流莺也妬人

　　题络纬图

　　牵牛风露满篱根淡月疎星夜未分灯下有人抛锦字机丝零乱不成文

　　○方行（字明敏号东轩其先黄岩人）

　　古意

　　青松百千尺亭亭蔽浮云下有蝼蚁穴上有乌鹊羣兔丝附其枝茯苓荫其根盘踞托厚地实维造化神玄冬霜霰繁积雪埋昆仑万卉皆冻死此物独能存吾将比蟠木坐阅三千春

　　清丽曲

　　江花绕琼阙緑水带珠楼开宴坐清夜飞觞凌素秋美人明月佩仙客紫云裘生世真飘忽应当秉烛游

　　懐丁鹤年髙士

　　白云生虚堂沧江夜来雨念子素抱清守道犹处女离别月几圆流光歘如许佳期怅芳岁缅懐在知已爰我山中癯旷焉隔秋水结佩贻逺情含睇不能语松花再开时愿言寄千里

　　和蒲庵禅师查峯夜坐二首

　　在昔多夙愿志藏岩壑间朝看飞鸟出暮逐浮云还微雨南涧来凉飙满空山振衣千仞外逸驾谁能攀
　　人生固恒理万化俱同原素抱既不展淹留复何言愿期髙世翁谈道穷晨昏空林冀有约违已非所论

　　题边文进仙山楼观图

　　仙人緑发悬双瞳能移昆仑开华嵩为我一扫瀛洲趣中有千年不死青芙蓉飘飘烟霞入君手深林蔽羃桃源口苍烟飒飒鸾竞飞丹崖恍恍龙惊走赤城掩霭天姥回石梁倒挂双琼台桃花半壁镜中见古木尽化青猿哀素娥回飊下瑶殿明星玉女长相见邀予为作商山歌坐看桑田几经变丹霞乱飞桂林表手翳琼枝拂瑶草天风吹入西瑶池王母秋眉飒衰老瑶池花暖春未凋三十六宫散琼瑶青霓锦帔耀云月上元月下来吹箫吹凤箫击霜丝君亦胡为弄参差他年倘惠金鹅蕋寄声蓬岛长相思

　　题吴彦嘉所藏张秋蟾龙图

　　张公画龙人不识笔法逺自僧繇得挂向髙堂神鬼惊恍惚电光来破壁夜当渤澥开笔力元气淋淫浸无极吞吐日月天地昏摩荡云雷太阴黑江翻石转窈莫测雪涛卷空铜柱侧洞庭扶桑非尔谁颠倒沧溟为窟宅乃知前图只数尺坐令万里起古色何当置我君山湖上之髙峯听此老翁吹铁笛

　　观吴孟周司训真草书谱

　　古来书学宗史籀竹简遗文象科斗锺张真草更入神片楮至今藏不朽先生下笔絶代无鸣玉绾结青珊瑚况闻篆隶太倔强百金一字传东吴墨池浸活玄兔颕魑魅反走空堂静金戟交撑日月轮银钩倒画龙蛇影欧虞褚薛真出羣精妙只数王右军英姿老气欲飞动悬珠快剑相纷纭呜呼百世谁复识我今作歌重刻石莫同茧纸旧兰亭閟入昭陵永难得

　　东归謡送贝仲琚回吴中

　　天目青逾蓝上有危峯横空挿汉髙巉岩沧海深莫测下有六鳌迭负蓬壶方丈于其侧山峻极兮水波澜千盘万折行路难愁看混沌开凿处尚有斧迹留人间殳山仙翁发如雪胷蟠太和吐日月手中炼石轻女娲五色曾将补天裂忆闻羽客从之游青霞光乱云锦裘金鸡呌海白日惨桂树四落空山愁昔年寒月照樽爼明珠百斛轻于土君山铁笛悲向人羞杀堂前栁枝舞君归东吴懐故庐明星古宅非吾居会稽泱漭淛江险谁探千载太史禹穴之遗书兴因东归发遂作东归謡他年相忆五情热应知泪湿双龙绡

　　和马贯五松小龙女歌

　　五松小姑龙帝女绰绰飞珰夜行雨天吴移海醉不归江色千年作谁主漂星辗月流翠滑青霓曳裾玳窓八同心镂结寄玉郎复迭毾■〈登毛〉制霞袜玉罂转水月独漉綷■〈糹蔡〉香裙蹙兰屋闲掷明珠赠宓妃一片长眉写新緑罦罳瑶殿罩何年排空凤管冲九天割鲜不食起鸣弦水波帖玉无惊烟

　　复和五松小龙女歌荅芦轩

　　东方龙君降灵女腾飊曳烟轧腥雨扑花扫海神为悲玉帝封为九河主贝宫铜龙刺云滑彤台鬬玉蛟柱八琼丝络凤骑紫霞金帖珑珑水晶袜鳌头牵波月簌漉翠幄银屏沓珠屋倒窣天瓢浇火龙九点齐州一时緑挝锺劝饮邀万年花宫盘盘象青天湘妃献乐鼓冰弦下窥四海销氛烟

　　赠相虚中上人

　　一室安禅久三生结愿频传经来帝子送食下天神水月虚空相山云自在身慈航如可渡应许姓龎人

　　过太湖

　　震泽留遗号行人指太湖封疆连旧垒形势压全吴水落鱼龙蛰天寒鴈鹜呼扁舟思范蠡吾亦老樵苏

　　过延陵

　　延陵懐季子遗迹古城东异代丹青在千年祭祀同髙情思挂剑逺识纪观风欲问吴封处苍烟落照中

　　寄苏太史

　　城隅分手地江上断肠时感此一日旧坐令千里思青云当自力白发不须悲泽国多鸿鴈南来好寄诗

　　留别选禅师

　　分经莲漏下幽径石苔封却笑此时别更于何日逢敲门思看竹解榻爱听松明发孤舟去江云千万重

　　游槎峯

　　北极髙临复道低金银台殿与云齐山中日月开新教海内文章忆旧题西涧水深龙已化东峰树老鹤同栖清游更拟陪诸老絶壑天风散杖藜

　　登秦驻山

　　此地曾经驻跸来秦皇遗迹尚崔嵬采穷沧海无灵药归到骊山有刼灰万里黑风迷鬼国一杯弱水隔蓬莱诗人吊古多荆思落日髙丘首重回

　　登子胥庙因观钱塘江潮

　　吴越中分两岸开怒涛千古响奔雷子胥不作忠臣死勾践终非霸主材岁月消磨人自老江山壮观我重来鸱夷铁箭俱安在目断洪波万里回

　　送贾彦徳训导霍丘

　　中都会面得从容两载同听长乐钟天近君门严虎豹地寛人海混鱼龙承恩自合归宣室论道安能老辟雍江栁春花增别恨白头何日更相逢

　　送僧游浙西

　　可叹浮云无定栖锡飞又向浙河西杯从扬子江中渡诗到生公石上题说法莲台花雨坠安禅芝室夜星低他年元亮如同社相送无劳限虎溪

　　读列女传赋巴陵韩氏女

　　从容就死更题诗才徳兼全两不遗恨骨已归江海葬芳名长共古今垂节髙蔡琰胡笳曲义重班姬述祖词再拜魏公忠献后有孙端可正民彝

　　送殷文学之闗中

　　博士才名成老翁又随声教向闗中百年礼乐今重见万国车书喜会同泰华云开仙掌出昆明水冷刼灰空他时太史瞻星地应说奎光聚井东

　　谢山中惠炭

　　山木烧余逺寄将色如玄玉浅含霜光浮土室三冬暖气逼寒炉五夜长吐出葛洪惊满口吞来豫让岂充肠从今煨芋岩前客笑指松风石鼎香

　　陈虚中外史煮石窝

　　仙人髙隠五云边煮石曾令夜不眠世上已闻飡玉法山中休种采芝田丹炉药与青猿守瀛海书从白鹤传歌罢洞章明月里秖应遗响落中天

　　山窓独坐

　　日落大江黑月上万山静独客坐寒窓孤云起前岭

　　杨栁词二首

　　韶华无限暗中消揺荡春光几万条却怪晚来风定后雪花飞满赤栏桥
　　曲江南陌乱垂烟勾引春风入管弦惆怅几株憔悴尽与人长系别离船

　　题美人图

　　白玉帘开露气浮芙蓉花近紫金钩阳春一曲无人识空拂银筝下翠楼

　　闲居

　　弦管春深绕画楼微风吹动玉帘钩倡条冶叶俱无恙相伴丁香结暮愁

　　山中絶句

　　满溪流水碧于苔无客重登旧钓台惟有多情沙上鸟向人飞去又飞来

　　江南词

　　暖气晴娇杜若洲沙头狂客系兰舟采苹多少江南女揺荡春光不自由

　　夜坐

　　兰釭灭尽换寒更一枕余香玉雪清怪杀无情楼上笛搅人春梦到天明

　　○朱琳（字士林）

　　杂诗

　　天寒苦日短白露变为霜行行出门去周道悠且长衰草被荒郊阴云翳重冈俯观溪流涸仰视鸿鴈翔岂不懐所思慷慨热中肠乃知四时间代谢本寻常

　　月下独步有感

　　白月在青天照见地上影城荒鼓角悲露重衣裳冷草砌蛩乱呼松巢鹤频警徘徊复彷徨发我心内省

　　题黄花驿观湘亭

　　湘水清可观新亭翼弘敞面江瞰空阔据地得髙爽逺树杂烟霭断岸连筱荡鴈影堕微茫渔歌荅清响三闾不可吊兰佩空想像二女时出游翠盖移惚恍繄予颇好古到处寄幽赏眝目更如何澄波涤尘鞅

　　拳毛騧歌次王汝玉韵

　　李唐天廐拳毛騧蹙踏倒影凌飞霞侯家神骏岂遗种遍身细缬旋螺花端阳射栁辕门道紫燕身轻拂柔草镂膺虎韔锦障泥响马羣中看表表得隽归来红日西汗沟珠血濡霜蹄解鞍滚罢起喷振奚奴牵入垂杨堤南陌观花宜按辔戏共王孙簇芳骑乌衣朱雀足追游自古金陵说佳丽皇风万里清闗河尚方兵仗绣不磨騧兮騧兮免负戈日日朝天鸣贝珂

　　出鬼门闗

　　北流仍在望喜出鬼门闗自幸身无恙从教鬂緫斑昔人多不返今我独生还回首琼山县昏昏瘴雾间

　　寄伯礼兄长

　　春来见緑树日夜忆连枝梦断一千里愁连十二时鹡鸰飞雨急鸿鴈度云迟无柰音书絶其如鼓角悲

　　夜坐有感

　　夜分灯烬漏声迟掩巻茫然不自支三月莺花春去后半窓风雨客愁时相如未遂题桥志季子犹持刺股锥辛苦人生成底事姓名留得世间知

　　过洛社留寄李耕隠

　　故人近住林之东相望草堂云气中旧时松竹想无恙暇日琴樽谁与同作赋应能继潘岳隠耕元不让龎公过门不入非为慢两鬂尘埃愧转蓬

　　题淘金驿丞谢子良清隠书房

　　驿官近日逢迎少清隠何妨结草堂门对好山苍雾湿窓连修竹翠云凉侍童解诵闲居赋过客求书急就章愧我驱驰尘满面濯缨为尔咏沧浪

　　雨中过韶州

　　船下韶泷日欲晡四山云起景模糊沙鸥冲雨频来去汀树迷烟半有无作客又惊三月暮思家其柰一身孤愁懐浩浩浑如醉独倚篷窓听鹧鸪

　　题赵师吉默林生巻

　　金华山人有梅癖托物自号默林生欲唤师雄谈醉梦恨无和靖结诗盟笔端幻出先春意胸次包含太古情我亦从来松竹操愿言与子保幽贞

　　题画梅别巻

　　虞君潇洒本天真絶似梅花玉树春调鼎声名知有在可人风度更无伦冰霜凛凛能孤立桃李纷纷緫后尘他日相思渺何许巡檐一笑一情亲

　　竹枝歌送萧月潭

　　子期逝矣谁知音堪舆茫茫劳我心石坛后夜好明月忆尔琴中飞佩吟

　　题淘金驿

　　淘金驿前春色多红桃绿栁映清波江南独客悲时序柰此东风淡荡何

　　过君山

　　昔人曾与白云游我欲登临一写忧风满征帆停不得烟波回首思悠悠

　　题五羊驿

　　尉陀归汉忆当时千古犹夸陆贾辞今日蛮夷俱向化我来无语独题诗

　　过庐山

　　庐山万丈倚青冥翠壑丹崖列画屏不得维舟恣游览尘埃满面愧山林

　　○曽烜（字日章）

　　赋旭庵

　　晨光散余霭大明丽东方伊人慎修为从容整冠裳四檐萃虚白开巻思遑遑寸阴惜轻逝宴安当预防天君贵操存待旦知自强矫首对初晖盎然乐无央孰云虎臣裔践迹能升堂勖哉勿异途黾勉趍周行

　　捣衣曲

　　捣衣复捣衣空闺月冷风凄凄风前髙下声零乱客中听得偏肠断断肠应折大刀头破镜上天过一秋更深力尽闻私语夫戌边城几寒暑新衣岁岁寄征人寄到边城衣不新客行虽逺有归日久戌何时见家室愿令今古无别离夫耕妇织常相随

　　西旅献獒图为居止善赋

　　非熊非貙声豪雄蹄髙四尺行追风武王戎衣定天下西旅献来名更隆止戈归马称平治校猎沙场供祀事太保胡为戒后王应恐禽荒坠先志獒搏鲜肥乃其职嗾以噬人翻乱国阎公绘画岂无心欲使当朝防失徳阎公状物妙入神龙眠效之尤逼真玉堂松雪善模拟三贤造车同一轮披图细翫非花草铁画银钩书法好居公慎勿示常人留作传家子孙寳

　　老龙引子归潮图

　　海门秋气横江来怒涛殷地如奔雷苍龙教子习潮势排风喷雪烟云开忆昔深潭事冲举直上穹霄轻一羽曾嘘数滴翻瓢浆散作九州岛三日雨只今回顾思潜踪引子不敢施神通却愁幼小易飘忽一瞬万里天无功我闻灵物多奇异潜飞大小皆随意画师恐是张僧繇写向生绡若真致龙今育子犹世人古来有欲皆可驯何当重起豢龙氏爱养留作商岩臣

　　荅朱文粲

　　南风送好音珍重比南金寂寞经年别凄凉万里心弊裘仍恋体华发已盈簮谁识乡闗念时时动越吟

　　秋夜偶成

　　陇上俄闻梁父吟异乡情绪独难禁寸锥未脱囊中颕断木谁修爨下琴夜雨惊残归国梦秋风催动捣衣砧欲凭樽酒忘覉恨酒后那知恨转深

　　赠云教授

　　谁传礼乐继前王庠序昭回草木香汉道欲昌书再挟秦灰未冷徳先凉千年庙貌乾坤大万古人伦日月长共喜皋比开讲席伫看池上集鸾凰

　　赠日本僧演此宗

　　达摩居嵩九载期此宗寂寂有谁知生从日本精三藏老向云南礼六时香满墨池临旧帖花明春坞咏新诗别来应有惊人句好寄东风慰所思

　　舟至辰陵矶与楚百户等言别

　　江到荆湘两派分客情无柰况离羣尔从三峡迎春水我过重湖望楚云白帝至今啼蜀魄苍梧何处吊湘君孤舟夜向巴陵泊一曲商歌不忍闻

　　寄友人

　　与君离阔十年余两过江濵候起居咫尺犹如千里别飘零不寄一行书何时夏口同倾盖此日王门好曳裙若问故人何似者鬓丝今已不胜梳

　　秋夜

　　何处偏能断客肠西风吹雨到池塘都将万迭青山恨散作离愁一夜长

　　题倪云林画

　　梁鸿溪上草堂幽红叶黄花几度秋回首云林人不见西风落日思悠悠

　　○周昉（字原亮新城人）

　　寄杨子东

　　钱塘旧友知谁在万里滇南见子东夜市鬬茶凉雨后晴湖载酒夕阳中龙梭织锦翻新样虱绣萦丝记旧工不是吾侪不归去六桥行处草茸茸

　　寄素轩公

　　行马纵横禁谒时不干声色尚文辞深藏结绿千金剑少试抽黄七字诗聚逺有楼堪纵目在官无事且开眉欲知王谢人家乐霁月光风蔼墨池

　　○韩宜可（字伯时山阴人）

　　题江南秋晚图

　　钱塘江头潮正来我时放棹胸次开西风萧萧木叶脱夕阳渐低沙鸟哀划然一啸海天碧吴越两山云尽白图中风景偶相同嗟我胡为久行役

　　冯虚子

　　冯虚子清且修藐观万物如浮沤金茎一柱出天表青田孤鹤横髙秋大鹏搏风九万里下视尘寰渺烟水蜃楼缥缈危接天夜半月明常独倚四方上下随所之茫茫积气将焉依居无室庐辙无迹鳌背岂有三山为空中鸡犬刘安宅我亦因之寄遐适飞光浩浩不少留回首人间非宿昔列子御风已千载庄生化蝶今安在水中漉月亦好奇管里窥天竟无底太虚太虚问不譍银河耿耿凝寒冰丹台紫府不可登愿归大化何由冯

　　题蓬莱深处

　　闻道蓬莱别有春五云深处隔凡尘松迷鹤径浑无路花暗箫声不见人沧海日华翻贝阙三山霞气逐飊轮刘郎自是神仙侣何用天台更问津

　　和王太原中秋韵

　　未忍他乡死便休每依南斗望中州青天有月来今夕白发无家度几秋客计空弹冯子铗愁心长倚仲宣楼明年此会知何在且赋新诗纪逺游

　　送王格心考满

　　冠盖纷纷晓出城城头送别更多情功名谁谓归年少刀笔从来属老成芳草东风沙上马青山迟日栁边莺子今莫恨头先白千载犹闻丙少卿

　　酒船图

　　春波桥头水半竿画船如马触狂澜平生常恨江湖小醉卧不知天地寛隔岸好山青隠隠环洲芳树绿漫漫悬知贺监归来日一曲晴光五月寒

　　五华山图

　　五华之山山上头俯视东海如浮沤岂无四万八千丈亦有五城十二楼翠蕖影落中天晓玉柱光含大地秋何日相从陪杖屦西风林外一长讴

　　小景

　　春色来何处桃花路欲迷为言垂钓者中有武陵溪

　　题画

　　西风洞庭波落日苍梧野擥兹瑶芳枝将以遗逺者

　　画梅

　　湖西开遍梅千树正在东风十日前月落参横谁是伴数声孤鹤共清妍

　　题画

　　山上白云如水流隔溪红叶早知秋几年不复南柯梦独坐西风看白鸥

　　沧海遗珠巻一

　　●钦定四库全书

　　沧海遗珠巻二

　　（明）沐昻 编

　　○王景彰（以字行括苍人）

　　题江南秋晚图

　　十年不踏钱塘路江上晴烟渺轻素并刀谁剪秋半帘夕阳正在西陵树对之便欲发浩歌西风萧萧水增波胥涛已入乱山去木落台空幽思多

　　瑶台翫月

　　瑶台台上秋月明瑶台台下秋水清道人持杯待月出气压泰华吞沧溟嫦娥靓妆倚东井碾破琉璃几千顷兴来吸尽金叵罗舞袖裵徊弄清影衷肠激烈问青天何似当年李谪仙迢迢云海望不极不知天上今何年玉阶桂花下如霰瑶光欲堕明星烂微霜漂漂沾人衣城上乌啼知夜半

　　罗盘书屋

　　罗盘山色连青冥罗盘花开春满城迩来文轨遍南服构得书屋山之扄中有牙籖三万轴隶古漆书聨汗竹琬琰新收汉石经黉序亦开唐白鹿要将礼乐化殊方夜深弦诵声琅琅已闻文翁教岷蜀此邦更在岷之阳岷山之水向南流织女机丝涵素秋岂徒风气开太朴终看徳化齐中州罗盘书屋世无有今度有书垂不朽不是莲花幕下宾安得文光贯南斗

　　剑阁图

　　剑阁云栈髙嵯峨嘉陵江水扬清波神扄鬼凿閟幽閴秋风古道无人过一朝日华忽西被宇宙淋漓荡元气霆轰飙举神龙逝山川草木皆生意乃知世道有晦明蜀山万仞如砥平圣人在位四海清

　　题画扇

　　二仪开混沌一气藴精灵石乳通龙井天风老鹤汀江山自吴楚寰宇际沧溟便欲抛尘俗寻真向草亭

　　贺西平侯大人平越州

　　元戎承制扫蛮方踏遍先王旧战场又见孔明擒孟获何殊充国破西羌捷书入奏风云动凯骑扬尘日月黄圣主万年垂大统海山无地不梯航

　　题画

　　闻说蓬莱水已枯懒从海上拾珊瑚山前石烂云生母天际禽飞雪作姑三尺清氷雷焕剑一杯元气长房壶此中尽是琼林侣何事年来不寄书

　　题画草木奇峰

　　苍虬飞上天鳞鬛堕深麓长风吹不起散作千山绿

　　题画马

　　天上房星烛地寒故教骏骨落人间如今纸上空形影曾在秋风十二闲

　　○楼琏（字士连金华人）

　　采莲曲

　　妾学采莲莲始花花颜与妾争春华妾有朱铅为郎饰不学尔花徒弄色秋霜一夜花无主妾忆行郎泪如雨暗卜行郎何日归定是莲房结子时

　　题深上人松月轩

　　夜月明松顶轩居不掩扉石泉沉湿翠碧瓦弄晴晖林静猿初息巢空鹤未归此中凝坐者寒沁薜萝衣

　　送镜中照上人兼柬斗南和尚

　　旧住扶桑第几山偶然踪迹落人间萝衣拂露辞秋壑藤杖扶霜度晓闗滇海飞来孤月小点苍留得半云闲殷勤为报圆通客鹤背清风好共还

　　○王汝玉（名璲以字行蜀人）

　　送别

　　绿水滟汀洲风起江南秋烟波有孤客闗河生逺愁逺愁那足说惜此芳华歇日暮淡忘归苹花怅难撷

　　修竹美人图

　　兰膏香腻盘云绿愁锁春山黛痕蹙天寒日暮悄无言翠袖盈盈倚修竹修竹无心亦有情竹花结实珠繁荣秦楼人去彩鸾杳湘江种得相思成相思有种何时歇竹上年年怨离别千古魂销怨不销泪红染作鸳鸯血

　　和髙季廸将进酒

　　君不见云中月清光乍圆还又缺君不见枝上花容华不久落尘沙一生一死人皆有緑髪朱颜岂能久樽前但使酒如渑肘后何须印悬斗咸阳黄犬悔已迟至今千载令人嗤试看古来功业士何如陌上冶游儿百年飘忽寄宇内日日欢娱能几岁劝君莫惜囊中金便趂生前常买醉临卭垆头绿蚁香栁花卷雪春茫茫吴姬越女娇相向痛饮须尽三千觞兴来狂笑纵所适慎勿畏他权贵客东风吹落头上巾此日独醒端可惜一朝绮罗生网尘妆楼空锁青娥人酒星不照九泉下孤鸟自咔山花春解我金貂脱君素裘白日既没秉烛遨游君为我舞我为君歌歌舞相合其乐如何

　　湘竹箫歌

　　君家洞箫天下奇碎红乱点香淋漓浓如丹砂沁冰肌淡似猩血封琼枝持来世人莫能识疑是秦王女儿之所贻几回吹向霜江晓皎月不明风悄悄一声卷入碧云中惊散飞鸿落天表君不见重华去兮归路遥二妃泣向湘江皋江皋之竹竹间泪万古千年长不消我将挟君携此同上黄鹤楼醉弄一曲离鸾秋曲终飞度洞庭去试聴苍梧猿夜愁

　　春晓美人图

　　梨花埭上鸡鸣早十二琼楼天乍晓东风不动绿杨绿云母窓空春悄悄银屏复帐掩鲛绡遮断蓬山海路遥鬓乱钗横双鳯亸玻璃枕上不胜娇谁将鹦鹉偷调弄惊散瑶台合欢夣金盘仙掌日华髙小苑花枝露痕重小玉熏残苏合香临鸾先学理新妆含情欲起娇无力满院绿阴清昼长

　　题画

　　疎烟带平野闲花落空林鸡声在何许人家春树阴将寻丘中侣谐此尘外心幽期倘云遂宁惜露沾襟

　　新秋早朝

　　宫井梧桐一叶飞新凉先到侍臣衣苍龙阙上银河转丹凤楼头玉漏稀晓仗分行环御辇夕郎鸣佩出仙闱自怜虎观叨陪从簮笔惭无补万机

　　左掖闻莺和郑孟宣助教

　　落絮飞花满禁城万年枝上一莺鸣全非幽谷间闗调緫是东风宛转声啼处尚含求友思断时犹带惜春情朝回左掖门前听却讶箫韶奏九成

　　送太平刘知府复任

　　锦绣江山拱帝畿先皇曾此驻龙旗三年出守劳绥抚再命专城遇眷知桑柘千村丰庶日歌锺万户太平时送君重去宣王化明世谁论治茧丝

　　送郑尚书致仕

　　重沐天恩典礼闱旋因赐告解朝衣先朝故老今谁似十世同居古亦稀绿水兰舟江上发秋风华髪浦阳归悬知恋阙心应切夜夜山中梦紫薇

　　客懐

　　零落栖迟一病人莺花正遇帝城春途穷不肯轻垂泪道在长甘固守贫陋巷草深前夜雨空斋甑掩昨宵尘杜陵何事真愚拙却欲虞廷自许身
　　逢掖虽云是旧衣故山终负采春薇时清懒上王通策病久常闲董子帏寰宇同逢新节至江湖自觉故人稀半生多少闗心事空学庄生蝶乱飞

　　瓜洲道中

　　清江杳杳水连空江北江南绿映红三月异乡逢换火经春游子怨飘蓬满汀芦叶孤舟雨一树梨花小斾风遥望故山何处是依稀烟树五湖东

　　早朝待漏题杨谕徳竹

　　禁钟纔动晓风微新竹疎疎对琐闱非是日髙帘不卷怕教空翠湿朝衣

　　题画

　　渡头初唱采莲歌南浦西风涨绿波正是晚凉新雨后青山不似白云多

　　方壶画

　　紫府深沉白昼闲仙人归去邈难攀当时暂谪来尘世写遍江南雨后山

　　题天师竹

　　上清仙子晋风流爱竹还同王子猷写得一枝清似玉湘濵露冷夜来秋

　　林塘佳趣

　　自脱荷衣别五湖秋风几度惜莼鲈玉堂酒醒青绫薄空忆林塘旧钓徒

　　题竹赠别吕希旸从役

　　露莎烟草满晴川罢钓归来暂泊船非是野情忘世事闲愁不到白鸥边

　　题倪元镇画荆溪清逺图

　　铜官山下纵清游每为飡松十日留吹断玉箫人去久暮云空锁洞庭秋
　　清閟髙人一散仙常留遗墨世间传当时曾写相思意谁信如今重惘然

　　○逯昶（字光古覃懐人）

　　画眉

　　妾欲画短眉恐不宜时伴妾欲画长眉恐人笑疎散请郎临妆台随意画长短

　　舟下淮水

　　伐鼓下淮津川光回暮色数峰云间青一鸟沙上白悠悠水驿浮飐飐风帆侧舟人不敢停知我归朝客

　　宿山中寺

　　山中有兰若龙象辉金碧泉边佳茗香竹下幽人迹堂新瓦易茅砌古苔侵石喜为老僧留同坐风雨夕

　　徳公院

　　翛然青莲宇水遶山相向老僧不出门林下乐清旷今日有谁来题诗在竹上

　　闺怨

　　露华粉湿啼清晓井梧凉思风袅袅珠帘不卷玉钩垂当窓娇语青禽小榴裙半皱睡新起临镜芙蓉袅秋水侍儿为整绿云鬟不使兰膏污纎指堂中寳瑟柱新移一曲未终颦黛眉薄情自是迟归得翻恨人间有别离

　　芙蓉辞

　　碧空零下露漙漙深院风回帘幙寒初日弄光曲池上琉璃甃莹雕阑干妖姬睡起净妆洗顾影盈盈媚秋水可怜倾国黙含情下蔡阳城迷惑死一笑嫣然忽向人胭脂肌肉绿罗裙相逢不忍遽相舍只恐飞归化彩云

　　使回沂州

　　穆陵闗下路数骑复南归云气来蒙羽人烟入海沂晚田禾刈尽霜树叶凋稀家拟明朝到吟鞭可缓挥

　　访友人居

　　携书访故人岂惮往来频潭净开天镜山昏着雾巾林居常扫叶石径不吹尘幽僻宜沦隠时时得句新

　　郊墟池馆

　　何人小池馆闲得在郊墟花晚留栖蝶萍朝见跃鱼幽墀滋藓晕老竹带虫书自计无钱买凭谁可借居

　　晚宿王衡家

　　应役城中久何能得避喧登楼山遶县出郭树连村僧舍竹松院人家瓜菜园晚来投旧馆童子笑开门

　　游广东清逺峡山寺

　　寂寂长林下僧房锁碧苔树枝猿挂折花片鸟衘来池溢流过水炉存爇后灰赋诗殊未就徙倚故迟回

　　登浪穹县护民寺

　　浪穹西阜寺独眺有余情落日秋山色西风古树声征衣怜旧弊客路喜新晴洗钵焚香事谁能了此生

　　游寺寄统有宗集仲祥

　　出郭独闲行招提可散情云来羣壑暗日下半川明静院莓苔色深林鸟雀声新茶僧采得更汲涧泉烹

　　古渊房闲书和韵

　　禅房碧树深坐久语幽禽叶罅日穿透林端云过阴笔新微蘸墨书故少生蟫僧有思乡者时时亦起吟

　　月堂室中闲题

　　清心投静室童子启云闗秋色老着树夕阳明在山髙崖泉落响逺汉鸟飞还扰扰红尘里无如僧最闲

　　简泽雨田

　　花时曾惜别菊后又相逢落日深山道清风古寺钟往来非定迹彼此是衰容何日随师去栖禅共竹松

　　喜总戎班师

　　大将征夷去夷归堂府中干戈如不息勲绩有何公兵洗古交雨马嘶南诏风若论功第一比者孰能同

　　吕氏水石居

　　可爱闲居事事幽阴森水石带林丘风来摆树花飘席客到开窓山入楼独鹤立当生藓地双鸥浮近采菱舟怡怡兄弟同行乐更看诗章且唱酬

　　江堤晚眺

　　江堤聊上适离情葭菼无穷一望平逺树天边归鸟没孤村雨外夕阳明海门帆过冲秋色沙浦潮来作怒声伫立南云重回首依微尚见晋陵城

　　晚思

　　斜日下岩阿山家暗翠萝浮鸥临水立啼鸟在林坡溪上无人渡秋风扬素波

　　渉溪

　　昼涉溪方浅暮临溪忽深水犹如此变安可测人心

　　○平显（字仲微虎林人）

　　光霁堂

　　碧鸡翠鸿蒙夕影倒滇水月出金马东徘徊白云里夷嵕堂既崇爽垲尘不起书罢承素辉琴露滋鸟喜我公黔宁嗣世济忠孝美容光照隙罅于焉烛斯理怅望珠履荣老客思未已何当驾长风一遡秋万里

　　玉盘骊珠

　　玉盘骊珠何所名琵琶斵出滇阳城昆仑小凤遏云呌鹍鸡拔筋寒水精千年紫檀作人语霹雳辊堂惊破柱黄河曲折走春氷白日檐牙堕秋雨老夫旧住西陵桥听此不觉神飘揺初疑莺在苏堤栁忽尔骤变钱塘潮鸿门夜斗纷然碎天遣鲛人泣清泪玫瑰火齐响枨枨跳入空明唾壶内牂牁之山产白铜此材此艺真良工何当别作清庙器明来进入蓬莱宫

　　谢惠朱宣仲画

　　滇之海子三百里天閟灵奇甲南纪环海羣峰秀而峙翠削芙蓉影秋水渐渐之石上砥平呼以玉案非虚名琉璃凝滑夜光冷拂手可拾天边星碧鸡飞来据坤酉散花金仙揕其首拱伏朝尊势前后雾鬂烟鬟斗妍丑荆闗老死骨已枯谁能写之为作图癯然老晔生东吴烱烱岩电双清矑解衣盘礴运天巧笑舐霜毫眺清晓目击心存明了了秋毫逺见孤白鸟扫素巻碧归髙堂上公寳玩怡清扬飞台峭壁宛在望欲援南斗■〈奭斗〉天浆彷佛飙梯几千丈铁杖鸣敲洞门敞分我苍崖一幅云老病醒然致萧爽青林白屋晚可依淋漓满壁恩光飞松花云津乆相待竟疑坐此渔舟归

　　题水月亭巻

　　积阴之气凝不流澄辉上薄蟾宫秋灵娲炼雪补天罅六合幻一琉璃沤沤光滉瀁烛银浦三山厯厯明可数寳奁开影出素娥桂露飞香洒黎母先生独坐海上亭肝胆莹若梅花氷初疑骊珠起甓社熟视坎徳交金精六鳌伏穴不敢动天地无波一泓冻玉螺沆瀣潄玄津铁网珊瑚注清夣紫鹏飞来翼垂云药成兔鼎许见分先生跨鹏擘云去麻姑已约南溟君

　　次陈东之韵题夏珪溪山清逺巻

　　画家粉墨元精好赏鉴谁能察毫秒良由天质发自然惨淡经营信挥扫珪森父子鸣赵季丘壑胸襟气深杳墨卷波涛沧海立笔缩烟云天地小冥搜逺寄作此图绎思通灵古来少东南四万八千丈玉室璇台势倾倒北归有客懐故乡怅望清猿与幽鸟空悲白发岁年徂不得痴儿公事了神游翠壁揽长萝梦濯灵溪藉纎草金庭之魂可些招应蹑玄踪追二老

　　喜曾翰林奉使交址回二首

　　日月无私照乾坤有至仁玉堂征使者铜柱劳王臣星入龙编野风清蜑海尘归来公事了黄阁重丝纶
　　北极奎章焕南交使者归雕题瞻礼乐象齿贡京畿听漏趍青琐停骖解绣衣上林春色好官栁正依依

　　寄演此宗

　　秋风起江汉纎月在西南影落清滇水凉生白石龛唱酬蔬笋气夣寐葛藤谈未遂依禅寂徒惭雪满簮

　　忆滇春

　　颗金螺贝马蹄盐万井髙甍截画檐比屋弦歌春皥皥笼街灯火夜厌厌风花献媚熏青眼雪絮飞香点紫髯记得赋诗滇海上砚池影蘸碧鸡尖

　　谢寄符

　　百道仙符下武当电光随绕读书堂诗魔惧挟文穷遁酒圣灵驱疟鬼藏墨汁润分瑶草色篆文清带榔花香壁琴自此如神助长觉风霆响洞房

　　题黄鹤山人王叔明画

　　我昔见之湖上居当门万朶翠芙蕖承平公子有故态文敏外孙多异书闲吮彩毫消白日夣骑黄鹤上清虚此图定倚吴山阁醉点南屏春雨余

　　题丁野夫画

　　胡丁已没四十载化鹤归来知是非郭外梅村更地主笔端松石见天机一时好手不可遇千古赏音如此稀长忆西湖旧游处画船清雨白鸥飞

　　王永真竹居

　　王维世有竹里馆青士满庭如植麻扫蚁断根移客榻瘗猫分笋过邻家琴声响度偏谐律鹤夣醒余或煑茶清晓屡研枝上露坐看儿子写梅花

　　钓丝风

　　不随红雨画阑春长趂渔衰起白苹晴拂太虚云影乱暝牵波底月钩新漂揺萍叶沉香饵勾引芦花落醉裀莫笑扁舟湖海窄一竿吹尽利名尘

　　谢毡衫

　　新染滇波色未干毳茸香絮暖成团行春不湿杏花雨踏雪可冲梅信寒卷雾逺来天万里压风髙卧日三竿客过坐席真温厚独愧才名亚冷官

　　送陈孟颙先生归鄞

　　小舸乗春指四明落花新水到西亭豹归雾谷深藏彩鹤倚风巢细刷翎芳饵再投东海钓草堂无愧北山灵老龟搘得藜床稳卧看芙蓉万朶青

　　奉国公大人

　　路入分茅是伞圆夣迷铜柱瘴云边铁衣触暑应三捷彩杖鞭春又一年公子上京婚阀阅将军南海战楼船好音计待朝天使定及新正进表笺

　　次韵春日京华

　　霁雪初融上苑花蓬莱佳气晓成霞白头拟献河清颂四海车书正一家

　　次韵舟中

　　铁舳楼船发禁堤峭帆髙矗与云齐芙蓉菡蓞秋江上看尽天葩锦万机

　　题士女

　　周南声教美洋洋比屋弦歌窈窕章一点蕙心清若水绿阴阑槛昼熏香

　　沧海遗珠巻二

　　●钦定四库全书

　　沧海遗珠巻三

　　（明）沐昻 编

　　○胡粹中（名由以字行山阴人）

　　古意

　　四时既平分二气亦均施草木悦春晖霜露亦凋瘁舒惨贵适宜好恶初不计恩多易生怨威亵忘敬畏治世以大徳小惠所不贵贤哉诸葛公斯言深有味

　　咏懐二首

　　惠风扇微和天宇亦澄霁欣欣草木荣厯厯江山丽开渠泉脉动入涧水声细交交飞桑扈角角闻雊雉闲居读古书俛仰唐虞际圣贤吾所师其人惜已逝
　　君子居髙位小人在草野借问古来人谁为百岁者为乐当及时芳春足游冶一生真大梦万事尽虚假忧来对明镜清泪数行洒独有七弦琴情性可陶写

　　题青山白云图

　　青山之中有白云古今能画者数君南宫房山去已久髙步独数朱山人山人于画但适意闲中翰墨恣游戏下笔江山千万重妙入天机夺元气昨日王家饮酒醒写出会稽山阴之兰亭尖峰削圭挿天出长松偃盖垂云青想当暮春三月初天气清明景物舒流觞曲水发髙咏一代名士今何如凉烟夕草总陈迹留得斯文数行墨鲁鱼亥豕何其多一片谁存晋朝石右军孙子复才贤宦游万里西南天石田茅屋春雨里落花啼鸟东风前我亦越王台下客脱冠偶此南夷谪云门六寺若耶溪老眼画中看厯厯何时与尔得归田南湖北垞居相连不惜东山谢公屐且回雪夜子猷船

　　发松林驿

　　晨发松林驿苍苍百里深日髙犹暝色风静自韶音幽鸟向人语流泉清我心何因素轩下一听老龙吟

　　九日泊舟浔阳

　　去年重九日为客孟尝门对菊动清酌吟诗开素轩流光空自惜别意与谁论倚棹浔阳郭黯然销旅魂

　　夣游昆阳海口

　　碧鸡山下路清夣记曾游恠石行惊马轻风稳送舟辕门叨下客行县有诸侯万里遥相望聊登江上楼

　　李得全家赏蔷薇

　　不喜寻花栁生憎泥酒杯因君以文会老我亦能来未数金钱菊休夸蜡瓣梅东山不到久几度为谁开

　　谢惠酒

　　美醪能逺致尘抱豁然开起向窓前坐风从竹下来莫思身外事且进掌中杯饮罢复髙卧冥心若死灰

　　次韵二首

　　静观天地情浩刼运元精雷动蛰虫起雨余新水生老懐寛仗酒午夣短闻莺身外元无物浮名真可轻
　　昨夜霜初重他方叶又黄蛩声悲月冷客意怯风凉孤屿渔村外荒邮野戍傍因思旧游处鱼稻满江乡

　　次韵晚入五华寺

　　向晚寻幽寺明霞飞逺林四山新雨歇一径緑苔深松老齐僧腊泉鸣和梵音阶前两驯鹿去住识禅心

　　挽光古逯先生

　　独骑玄鹤上丹丘为记钧天白玉楼诗板刋成应自校草书零落有谁收可能觅酒府中去无复携笻寺里游欲寄东风一行泪蜀江不肯向西流

　　挽鉴机先和尚

　　曾将一苇渡瀛洲信脚中原万里游日出扶桑极东处云归滇海最西头经留髹几香犹灺棋敛纹楸子未收老我飘蓬江汉上几回中夜惜汤休

　　春暮

　　老眼看春得几时少陵从此典朝衣烟笼芳苑迷胡蝶月落空山呌子规乡国音书秋水阔江湖亲识晓星稀沙边白鸟能相近应为年来已息机

　　次韵

　　暖风晴日正春和老眼看花感兴多久悟宦情如蝶夣已将心事付鸥波门开野水新栽栁身着宫衣旧赐罗谁似山公习池上春游日日候鸣珂

　　次韵坐法正寺

　　野殿深沉生夏凉博山一炷水沉香素琴弹彻梅花引山自苍苍水自长

　　○杨宗彝（名彝绍兴人）

　　与友人同饮山阁

　　浮云有聚散山色无古今床头黄金不足贵惟有管鲍情何深与君久相别相见还复离鸿鹄肆逺志燕雀焉能知君不见发白难再黑水清终可浑向来朋旧半存没只今世态徒纷纭君当髙歌我起舞直须醉倒花前樽

　　寄桂宗敬

　　每见临安客浑无故旧书客情都易老乡谊未全疎夜月鸾飞逺边云雁过初陶然樽酒外幽趣问何如

　　次松雨平先生韵

　　露下梧桐客夣醒梦中犹记在滇城寻山翫水连三月听雨吟风过二更斑白近来添老态文章千古总虚名何时更剪西窓烛重把新诗与细评

　　谢惠华阳巾

　　仙人赠我华阳巾鹤发轻笼雪色新行近花间添老态照来镜里觉精神宁论锦里夸乌角絶胜东坡岸白纶安得画工图小像水边林下乞闲身

　　谢斗南禅师惠竹杖

　　扶桑禅子下蓬莱携得仙人竹杖来瘦节只疑同鹤骨虚心犹恐是龙胎衰年正赖扶持力异日须知变化材不怕石头溪路滑月明随意步苍苔

　　南城偶题

　　城南好山何太幽人家对门溪水流春禽啼树野花落雪瀑挂崖岚翠浮长镵自可劚灵药短笻何必寻丹丘一声清啸暮天碧松顶月明人倚楼

　　刘公栁溪诗

　　公庭宴坐无俗情杨栁荫门春水生绿阴满地惜春晚飞絮扑帘疑雪声解鞍树下看洗马流杯石上听啼莺当今论治用材杰归来未许陶渊明

　　寄邓氏养拙斋

　　贵竹城中养拙斋开窓树色映丹崖常时有约论幽事几岁无书慰老懐身逐暝云登蜀道梦随寒雨落秦淮英才况出功臣裔早晚除书下玉阶

　　送人还乡

　　五十离乡七十归居民城郭是耶非青山自喜田园在白髪应怜故老稀邻舍定携新酿酒儿童不识旧戎衣到家若有相思字为寄明年春鴈飞

　　早起

　　一声残角数声鸡南斗髙悬北斗低多少行人度闗去东方曙色尚凄迷

　　○刘叔让（广陵人）

　　忆弟

　　漂泊嗟吾老覊栖见汝难西风鸿鴈急落日鹡鸰寒渭北书长絶滇南泪不干朝思兼夜梦懐抱几时寛

　　夜雨述懐

　　忆昔驱驰不自由山林猿鹤笑无谋十年世事浑如梦一夜雨声都是愁南诏覊栖伤短鬂东湖寥落忆扁舟钓矶别后知无恙虚负同盟鹭与鸥

　　题镇南门城楼

　　排空雉堞接层楼薄暮登临万古愁红树一村蒲甸晚黄云满地僰田秋江通平缅蛮烟重山耸髙峰素雾收极目乡闗何处是西风衰草思悠悠

　　送吴素斋还淮安

　　谁识斋居托意深翛然不受一尘侵半窓晴日闲观易满座秋风静鼓琴策马已闻辞僰道扬舲还喜到淮阴刘伶台下多春色行乐应知称素心

　　○杨子善（天台人）

　　过杨井山

　　雾尽寒初退风轻雨欲晴山田春饱水农舍早趋耕行李青霄近烟波白发明正愁泥路滑林外竹鸡鸣

　　早起

　　山楼早起已闻鸡雪漏寒光月色低三黜有谁怜栁下四知徒自忆闗西街头灯火催车马城上风霜急鼓鼙临镜每惭多白发校书何日对青藜

　　江上秋懐

　　水国风髙木叶霜满舟山色入荒凉小孤残照收江左大别寒烟锁汉阳新饭软炊菰米白浊醪香泛菊花黄故乡千里空回首云树茫茫鬂发苍

　　江夜

　　江山秋意满虚舟坐对渔灯看碧流影浸星河天半落凉生风露雨初收椿庭有月乌啼夜椒圃无人鹤怨秋梦后乡闗徒怅望越吟一曲强消愁

　　忆乡中诸故友

　　东麓溪头蟹渚阴故乡几度忆同襟诗聨石鼎秋灯冷韭剪春园夜雨深白发每驰张敏梦青山慵鼓伯牙琴客床寥落情无赖月满空梁强自吟

　　书懐

　　舵楼空阔望京华芦荻江枫岸岸花山色淡浓昏雾薄水光浮没夕阳斜故乡鸿鴈书千里逺浦牛羊屋数家边塞栁营多苜蓿石田复忆旧桑麻

　　题画兰

　　九畹香清露气寒三湘月落泪痕干楚天空阔秋无际谁复行吟泽畔看

　　○张洪（字宗海居人）

　　悼贞妇

　　护卫中有贞妇悯其夫之勤役且乏饔飱乃剪发以供馈夫讯而知之极其愧惨因入卧内久不出妇怪之入视已经死亦随而尽闻者莫不哀之聊述鄙词
　　啴啴赴行役肃肃成谢功妇女既有归鸡犬亦相从宁辞道路逺万里来黔中边城尚艰食太仓乏陈红妇人在中馈何以能尸饔良人渐黧黑惨淡筋力穷常恐卧沟壑妾身何所终茍能事一饭岂惜膏沐容避人剪髻鬟易米羞晨供良人久惊讶覩我颜色同穷辞讯衷曲裹头云鬂空欷歔不下箸泪点微沾胸入怪久不出引脰经房栊仰呼不到天洒泪不及泉义当死生共恩始夫妇全亭亭朱丝绳双悬并头莲小哉匹夫谅妄昧不足言念尔贞洁姿前后金石坚一贫不改节见义恐不前妇道久不闻良心郁未宣孰知蛮貊地超世尔独贤兹吟待良史悠悠千载传

　　古东门行送别金彦桢

　　仆夫顾我悲辕马局不行古来离别地青草不复生居人攀桃李怅望难为情流尘起阡陌逺树花冥冥莫向秦东亭唱此东门行土中有死骨闻之复心惊食荼莫言苦饮酰莫言酸世间万事易惟有离别难既辞还执袂临行复据鞍对面相寛解回头涕已澜人生谁非客何独此哀叹但令长寿考相报各平安

　　拜谒黔宁王庙

　　曾聆玉帐肃徽音俯仰清祠感慨深客袂尚余他日泪覉懐不改旧时心耳闻种徳都成玉眼看栽松尽作林每岁骑箕滇海上手分云液散甘霖

　　荅俞都御史海上见寄二首

　　舳舻相接恨离居音问那堪只尺疎见月思君应自切看云忆我定何如李膺舟楫神仙侣博望星辰太史书归去此懐同一洗贺家湖上醉红蕖
　　渺渺秋槎海上还洞箫吹月过三山九霄风露蓬壶里万顷波涛袵席间地尽东南开帝域星环北极想天颜夜阑五色云光近回首扶桑不可扳

　　○范宗晖（以字行四明人）

　　古意四首

　　茫茫宇宙间事物皆有理众理具一心求之亦甚迩微言寓羣经厯厯有根柢致知以力行典学念终始
　　人心固危殆况乃众欲攻外诱日胶固乃蔽明与聪炽然不可遏至理或销镕制之岂无术澹泊以为宗
　　积羽可沉舟羣轻能折轴巧言必诪张利口多翻覆诐滛及邪遁害事为甚速茍不塞其源涓流蔽川谷
　　稂莠终乱苗珉瑜颇相类君子与小人颜面亦不异善恶本殊途熏莸岂同器辨之如不早斯为名徳累

　　次喜雨诗韵

　　惟公镇南服莅政诚有为务农重民食注意恒在斯方春忽亢旱恻然为悯之致斋祷羣祀雨降不愆时原野动生意枯槁回芳姿沟浍尽盈溢川谷合深陂天道孰云逺一念从可祈老懐深有感因之播声诗手舞与足蹈欢然不自知

　　谢赐衣

　　吴蚕作茧缲车鸣机中白苎新织成髙堂捧出绮丽生光彩夺目四座倾并刀裁就迭雪轻华裙曳地稳称情我歌白苎翻新声移商换羽曲调清君不见夷门嬴三千人中身独荣信陵当日倘未遇安得千古遗芳名

　　鸣凤歌

　　黔宁公子国之祯逺镇南服为干城奇材异彚重题品山川草木俱增荣近从滇池得紫榆锦纹玉质含霞頳斵成琵琶极华丽寳之不异金与琼鹍弦犀轸龙香拨鸦青绦绾猩红缨方当下指曲未成一座已闻鸾凤声初疑秦台度箫管复似缑岭随匏笙又如昆仑断嶰竹■〈此鸟〉雄应律相和鸣大弦铿鍧若呈瑞喧呼杂沓声锽锽又疑乔林噉竹实天风披拂飘琮琤小弦骈连如出穴俄闻哕哕凌髙冥忽若相呼饮醴泉余音袅袅流春冰大弦小弦或并作却疑啄碎琼瑶英彩云飘飘激遗响百鸟不敢翔中庭开元玉环未足数大和忽雷空有名何如公子制鸣凤坐令六诏闻韶韺请从席上赋长句愿备乐府歌升平

　　题春山胜览

　　雄藩逺控西南陲地连六诏通诸夷山川形胜土肥沃风气颇与中国宜方当青阳播晴旭欣欣草木含华滋溪毛云骨动生意山光水色凝清晖花梢日明灿晴锦栁条风暖缲轻丝鸟声嘤嘤出幽谷物情和畅涵春熈平畴水足夜来雨家家播谷勤菑畬维时统戎稍闲暇省民问俗无遐遗按辔徐行过村疃云旌翠节光陆离边氓久矣望风采马前罗拜语嗢咿劳徕慰抚殊未巳仁声义泽沦肤肌比屋欢呼歌击壤雍雍若在唐虞时缅思先王拓兹土兵不血刃人心归至今庙食重明化代有阴隲安黔黎公今更欲敷政化非事逸豫耽游嬉我今作诗诵厥美太史观风应采之

　　闲情

　　斋居无俗尚自爱适幽情风定树阴合雨余泉脉清枕书云伴卧步屧鹤随行曾与邻翁约朝来共析酲

　　述懐

　　步屧縁萝径翛然鹤睡惊竹深清露滴树杪白云生飞去谁家燕啼来何处莺今朝新酒熟适足遂闲情

　　山庄小酌

　　别墅花初放叨陪绣节过客如梁苑盛地胜午桥多吟好诗先就杯深脸易酡不因归骑促洗盏更听歌

　　斋居

　　斋居习静昼初长风暖闲庭薝卜香日影到窓飞野马云根采药斸松肪年光荏苒闲方觉学术迂疎老易忘珍重使君多轸念徧题书札到山房

　　送素轩公迎总戎自交址回

　　上将班师自海壖将军迎谒出南滇山河表里归中国兄弟恩荣自九天凛凛星矛明晓日萧萧铁骑带寒烟当年事业铭锺鼎复见勲名著简编

　　和僧中庭韵

　　平公卓锡滇海南出世有如优钵昙庭前栢树曾手种堂下玉板容我参谈禅直解心即佛从师独见青出蓝随身一瓶与一钵碧山为伴云为庵

　　题山水

　　初日照云林寒泉落风磴缅懐尘外踪悠然动清兴

　　沧海遗珠巻三

　　●钦定四库全书

　　沧海遗珠巻四

　　（明）沐昻 编

　　○施敬（字孟在钱塘人）

　　送姚临湘舜弦

　　沙头一樽酒含凄强言笑欲赋送君诗情深不能道苍茫波上日杳渺烟中棹望眼与江流悠悠接云峤

　　送性泉吴文学东还

　　结欢未云久讵尽平生语执手临路隅离觞聊一举残锺草堂夕落鴈芦洲雨相忆渺天涯深悰若为处

　　题梅得芳杏林图

　　梅仙炼丹处山杏栽无数卖药到人间衣裳带红雾花开不知岁子落还成树我欲与之言飘然骑虎去

　　贫乐轩

　　长巻束牛腰箪瓢系牛角读书深树中不知山日落饮水自知味采芝每盈握经世岂无心迂疎愧才薄白云渺在望幽兴入逺壑浩歌归去来空斋有薇藿登

　　碧鸡山寄陆伯瞻刘子伟

　　碧鸡山顶登临处一片苍烟迷海树回首章台若个边青天不尽山无数欲倩西风吹鴈书拂云遥寄故人居书中草草无多字但道相思会面疎

　　梁山白云巻为卞千户题

　　梁山云气行如马亲庭正在云之下十年逺宦隔天涯日日瞻云泪盈把白云可望亲不逢此心每与云俱东人生有亲不能养金章压肘轻如蓬白云不定飞还止堂上慈亲念游子几时路指梁山云萱草花前奉甘旨

　　怪木竹石图

　　大星堕地光如日一夜海风吹作石精卫魂惊不敢窥留待娲皇补天极石傍老树枯槎枒古藤屈曲悬修蛇鹧鸪踏翻黄竹叶翡翠啄破苍苔花千年丑怪何人识老刚胷次真奇特兴来掀倒墨池波鬼迹神踪不能匿生绡飒飒揺秋飔古色惨淡寒无姿天吴拔断蛟龙尾月露洗出珊瑚枝张公好古耽清赏狂客题诗真技痒冥驱万象入毫端便觉箫韶画中响琅玕有实石可栖赤霄灵翮来何迟按图为君三叹息碧雨打门风卷席

　　送人还广陵

　　会晤情方洽暌违意更长天涯同是客秋杪各还乡黄叶飞扬子青山绕夜郎分襟即万里相顾两茫茫

　　归燕

　　已知秋社近更绕画梁飞主意岂不念天时难独违双归辽海逺对语夕阳稀花雨重来日故巢还是非

　　次瞿塘峡

　　凿铁开青壁翻云泻素波古今流不尽造化意如何晚策天边倚春帆地底过禹功不可问日暮独长歌

　　寄浙江王氏得月楼

　　跨鹤仙人冰雪颜结楼宴坐月中闲笙声夜响闻天外桂子秋香落座间斜日黄来渔浦树隔江青度海门山西风满抱登临兴携酒何时一往还

　　寄伯瞻

　　别后悠悠渺所思使来浑不寄新诗云林一去无多地风雨相违又许时芣苢绿深江路草枇杷黄尽客窓枝多情惟有西斋月曾照清宵醉酒巵

　　沙津送客登望江亭

　　沙市津头送归客西风江树数蝉鸣夕阳霭霭众山暝秋水迢迢双鹭明蔓草已芜王粲宅乱云长绕吕蒙营登临不是携尊酒若个能平慷慨情

　　送谭孟端

　　蘼芜叶齐春水生故人欲归伤我情草堂酒尽落花满山驿马嘶残月明醉中执手不忍别路上逢人须寄声明朝相望隔闗塞惟见白云天际横

　　秋塘曲

　　莲谢秋塘晚风来野水香采莲休采叶留盖睡鸳鸯

　　楚畹春风

　　九畹消残雪光风泛国香美人不可见春草徧沅湘

　　巴阳夜泊

　　独棹三巴夜秋髙片月孤滩声将客梦万里下东吴

　　塞上曲

　　八月秋髙塞草斑将军千骑猎前山弯弓不射南飞雁恐有征人附信还

　　南行途中寄钱塘亲友

　　万里移家入瘴烟故乡音耗若为传衡阳自古无来鴈况去衡阳又八千

　　曹溪夜泊

　　空山孤驿鼔逢逢明月流辉满大江水鸟夜寒栖不稳一双飞影过篷窓

　　渔人

　　浪迹烟波薄利名钓舟长傍酒家横白鱼青菜桃花饭不识忧愁过一生

　　读程原道昆阳诗怅然有懐

　　昆阳市上美人家饮酒曾停过客车万里相思不相见东风吹尽蜜檀花

　　试笔

　　试笔山窓竹影凉闲临小字换鹅章定巢燕子时飞过带得残花落纸香

　　○僧天祥（日本人）

　　寄南珍

　　上人居处僻心与石泉清道在从违俗身闲不用名空阶松子落雨径藓花生怪得稀相见年来懒到城

　　题龙闗水楼

　　此楼登眺好终日俯平湖叶尽村村树花残岸岸芦渔翁晴独钓沙鸟晚相呼何处微钟动云藏岛寺孤

　　次韵惟心见寄

　　世间无住着林下且栖迟映户幽光发侵阶乱竹垂老年销记性余习未忘诗此意难为说西峰道者知

　　赠李生

　　异域无亲友孤懐苦别离雨中春尽日湖外客归时花落青山路莺啼绿树枝从今分手后两地可相思

　　送僧归重庆

　　东西千万里来去一身轻碧凤山前别黄梅雨里行江长巴子国地入夜郎城昔我经过处因君动逺情

　　哭宋士熈

　　众山揺落日那忍哭先生老眼非无泪深交最有情人犹惜才调天可厌聪明书法并诗律空留后世名

　　呈同社诸友

　　君住峰头我水濆相思只隔一孤云夜灯影向空中见晨磬声从树杪闻咫尺谁知多役梦寻常心似逺离羣今朝偶过髙栖处坐接微言到夕曛

　　梦里湖山为孙懐玉作

　　杭城一别已多年梦里湖山尚宛然三竺楼台晴似画六桥杨栁晚如烟青云鹤下梅边墓白髪僧谈石上縁残睡惊来倍惆怅可堪身世老南滇

　　长安春日作

　　何事长安客春来思易迷乐游原上草无日不萋萋

　　榆城听角

　　十年游子在天涯一夜秋风又忆家恨杀叶榆城上角晓来吹入小梅花

　　暮春病懐

　　落花满地雨丝丝九十春光又别离行乐送春犹有恨那堪多病过花时

　　○僧机（先日本人）

　　寄西山石隠

　　碧鸡山上雪想可埋岩房老僧冻不死烧叶生微阳我欲往从之杳杳川无梁日落尚延伫心随归鸟翔

　　长相思

　　长相思相思长有美人兮在扶桑手攀珊瑚酌霞气口诵太乙朝东皇鲸波摩天不可航矫首欲渡川无梁去时遗我琼瑶章蛮笺半幅双鸳鸯鸳鸯不飞墨色改揽涕一读三断肠前年寄书吴王台西湖杨栁青如苔今年东风杨栁动鸿鴈一去何当回欲弹朱弦弦断絶欲放悲歌声哽咽孤鸾夜舞南山云花渍帘前杜鹃血思君不如天上月夜夜飞从海东出月明长傍美人身美人亦近明月轮褰衣把酒问明月中宵见月如见君长相思长如许千种消愁愁不舞乱丝零落多头绪但将泪寄东流波为我流入扶桑去

　　寄仲翔外史

　　天涯又索居岁晏近何如逺水苍茫外空山寂寞余老逢诸事懒病觉故交踈想见多闲暇应修辅教书

　　送别

　　天书召贾生匹马出滇城白首相逢处青云送别情山经巫峡尽水到楚江平好献治安策殷勤荅圣明

　　挽逯光古先生

　　昨日来过我今朝去哭君那堪谈笑际便作死生分旷达陶征士萧条郑广文犹怜埋骨处西北有孤云

　　梁王阁（在碧鸡山下）

　　碧鸡飞去已千秋闻说梁王曾此游洞口仙桃迎鳯辇岩前官栁系龙舟青山有恨人何在白日无情水自流岂识当时歌舞地寒烟漠漠锁荒丘

　　滇阳六景

　　金马朝晖

　　岧嶤金马在城东黛色苍凉淡墨中画角声消残月白阳乌影动早霞红梁王去国荒丘在汉将开边古道通岂料长为南窜客朝朝相对独为翁

　　碧鸡秋色

　　碧鸡西望水天虚漠漠秋光画不如翠壁烟华摇浪处丹崖树色着霜初前朝有阁今游鹿落日何人独钓鱼却讶维舟湓浦上芙蓉九迭看匡庐

　　玉案晴岚

　　山如玉案自为名卓立天然刻画成白昼浮岚浓且淡髙秋迭翠雨还晴阴连太华千寻秀影浸滇池万顷清杖策何当凌絶顶滇南一览掌中平

　　滇池夜月

　　滇池有客夜乗舟渺渺金波接素秋白月随人相上下青天在水与沉浮遥怜谢客沧洲趣更爱苏仙赤壁游坐倚篷窓吟到晓不知身尚在南州

　　龙池跃金

　　路入商山境更奇玉皇坛畔有龙池行逢栁色烟深处坐看桃花水涨时映日金鳞鸣拨剌含风翠浪动沦漪由来神物非人扰变化云雷未可知

　　螺峯拥翠

　　螺峯近在滇城里下有招提倚翠屏雨后光含僧眼碧云中色拥佛头青层崖鸟度开天险古洞龙潜閟地灵自是幽深回俗驾不须重勒北山铭

　　除夕

　　昔闻蘧伯玉行年六十化吾道竟如何悠悠日又夜

　　寄石隠

　　古木积苍烟空山夜悄然遥知崖上月独照病中禅

　　闻笛

　　夜深吹笛是谁家独倚髙楼月欲斜塞上春情无赖甚那堪又听落梅花

　　送僧归石城

　　月照空山鹤在松梦中犹听石城钟今朝又向江头别目断孤云意万重

　　雪夜偶成二首

　　画角声残曙色迟雪花如掌朔风吹吟中二十年三昧未了梅花一首诗
　　定起闲吟独倚阑朔风吹面雪漫漫修心不到梅花地耐得山中一夜寒

　　○僧大用（日本人）

　　挽逯光古

　　气宇自豪迈孤超傲世时冥鸿冲汉志野鹤出尘姿笔势云烟起诗名草木知论交三十载死别抱长悲

　　沧海遗珠巻四
