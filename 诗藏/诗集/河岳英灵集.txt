河岳英灵集 唐 殷璠

提要
目録
原序
巻上
巻中
巻下
 　 
 
提要

　　《河岳英灵集》三巻，唐丹阳进士殷璠编，自常建至阎防二十四人，诗二百三十四首，仿锺嵘诗品之体，姓氏之下各着品题，虽不显言次第，然篇数无多而分上中下巻，其人又不甚叙时代，毋亦隐寓锺嵘三品之意乎？《通考》作二巻，盖误也。其序谓爰因退迹，得遂宿心，盖不得志而著书者，故所録多淹蹇之士，所论多感慨之言。而序称名不副实，才不合道，虽权压梁窦终无取焉，其宗旨可知也。凡所品题类多精惬，张谓条下称其《代北州老翁答湖上对酒行》，而集中但有《湖上对酒行》，疑辗转传冩，有所脱佚矣。唐人搃集存于今日者不过毛晋所刋七八种，稽其时代，盖莫古于是编。以盛唐之人选盛唐之诗，见闻既切，工拙易明，其所品定固终胜后来之寻声而索者也。  
　 

目録

　　巻上

　　常建

　　李白

　　王维

　　刘眘虚

　　张谓

　　王季友

　　陶翰

　　李颀

　　髙适

　　卷中

　　岑参

　　崔颢

　　薛据

　　綦毋潜

　　孟浩然

　　崔国辅

　　储光羲

　　王昌龄

　　贺兰进明

　　巻下

　　崔曙

　　王湾

　　祖咏

　　卢象

　　李嶷

　　阎防  
　 
原序

　　夫文有神来、气来、情来，有雅体、野体、鄙体、俗体，编纪者能审鉴诸体，委详所来，方可定其优劣，论其取舍。至如曹刘诗多直语，少切对，或五字并侧，或十字俱平，而逸驾终存。然挈瓶肤受之流，责古人不辩宫商征羽，词句质素，耻相师范。于是攻异端，妄穿凿，理则不足，言常有余，都无兴象。但贵轻艳，虽满箧笥将何用之！自萧氏以还尤增矫饰，武德初微波尚在，贞观末标格渐高，景云中颇通逺调，开元十五年后声律风骨始备矣，实由主上恶华好朴，去伪从眞，使海内词场翕然尊古，南风周雅称阐今日璠不揆。窃尝好事，愿删略羣才，赞圣朝之美，爰因退迹，得遂宿心。粤若王维、王昌龄、储光羲等二十四人皆河岳英灵也，此集便以河岳英灵为号，诗二百三十四首，分为上中下巻，起甲寅，终癸巳，论次于叙，品藻各冠篇额，如名不副实，才不合道，纵权压梁窦，终无取焉。唐丹阳进士殷璠。  
　 
巻上

　　○常建【十四首】

　　髙才无贵士，诚哉是言。曩刘桢死于文学，左思终于记室，鲍昭卒于参军，今常建亦沦于一尉，悲夫！建诗似初发通庄，却寻野径，百里之外，方归大道。所以其旨逺，其兴僻，佳句辄来。唯论意表，至如“松际露微月，清光犹为君”，又“山光悦鸟性，潭影空人心”此例十数句，并可称警策，然一篇尽善者。“战余落日黄，军败鼓声死”，“今与山鬼邻，残兵哭辽水”，属思旣苦，词亦警絶。潘岳虽云能叙悲怨，未见如此章。

　　梦太白西峰

　　梦寐升九崖，杳霭逢元君。遗我太白岑，寥寥辞垢氛。结宇在星汉，宴林闭氤氲。檐楹覆余翠，巾舄生片云。时往溪谷间，孤亭昼仍曛。松峰引天影，石瀬清霞文。恬目缓舟趣，霁心投鸟羣。春风有摇棹，潭岛花纷纷。

　　吊王将军墓

　　嫖姚北伐时，深入强千里。战余落日黄，军败鼔声死。尝闻汉飞将，可夺单于垒。今与山鬼邻，残兵哭辽水。

　　昭君墓

　　汉宫岂不死，异域伤独殁。万里驼黄金，蛾眉为枯骨。回车夜出塞，立马皆不发。共恨丹青人，坟上哭明月。

　　江上琴兴

　　江上调玉琴，一弦清一心。泠泠七弦遍，万木澄幽音。能使江月白，又令江水深。始知枯桐枝，可以徽黄金。

　　宿王昌龄隠处

　　清溪深不极，隠处惟孤云。松际露微月，清光犹为君。茅亭宿花影，药院滋苔纹。余亦谢时去，西山鸾鹤羣。

　　送李十一尉临溪

　　泠泠花下琴，君唱度江吟。天际一帆影，预悬离别心。以言神仙尉，因致瑶华音。回轸抚商调，越溪澄碧林。

　　闲斋卧疾行药至山馆稍次湖亭作

　　旬时结阴霖，檐外初白日。斋沐清病容，心魂畏虚室。闲梅照前戸，明镜悲旧质。同袍四五人，何不来问疾。

　　又

　　行药至石壁，东风变萌芽。主人门外緑，小隠湖中花。时物堪独往，春帆宜别家。辞君向沧海，烂漫从天涯。

　　题破山寺后禅院

　　清晨入古寺，初日照高林。竹径通幽处，禅房花木深。山光悦鸟性，潭影空人心。万籁此俱寂，但余钟磬音。

　　鄂渚招王昌龄张偾

　　刈芦旷野中，沙上飞黄云。天晦无精光，茫茫悲逺君。楚山隔湘水，湖畔落日曛。春雁又北飞，音书固难闻。谪居未为叹，谗枉何由分。五日逐蛇龙，宜为吊寃文。翻覆古共然，名宦安足云。贫士任枯槁，捕鱼清江濆。有时荷锄犁，旷野自畊耘。不然春山隠，溪涧花氛氲。山鹿自有场，贤达亦顾羣。二贤归去来，世上徒纷纷。

　　春词

　　菀菀黄柳丝，蒙蒙杂花垂。日高红妆卧，倚树春风迟。宁知傍淇水，騕褭黄金羁。

　　又

　　翳翳陌上桑，南枝交北堂。美人金梯出，手自提竹筐。岂但畏蚕饥，盈盈娇路傍。

　　古意【集作张公子行】

　　日出乘钓舟，袅袅持钓竿。渉淇傍荷花，骢马闲金鞍。侠客白云中，腰间悬辘轳。出门事嫖姚，为君西击胡。胡兵汉骑相驰逐，转战孤军海西曲。百尺旌竿沈墨云，边笳落日不堪闻。

　　仙谷遇毛女意知是秦时宫人

　　溪口水石浅，泠泠明药丛。入溪双峰峻，松栝疎幽风。垂岭枝袅袅，翳泉花蒙蒙。夤縁霁人目，路尽心弥通。盘石横阳崖，前临殊未穷。回潭清云影，弥漫长天空。水邉一神女，千岁为玉童。羽毛经汉代，珠翠逃秦宫。目觌神已寓，鹤飞言未终。祈君青云秘，愿谒黄仙翁。尝以畊玉田，龙鸣西顶中。金梯与天接，几日来相逢。

　　晦日马镫曲稍次中流作

　　夜寒宿芦苇，晓色明西林。初日在川上，便澄游子心。晴天无纎翳，郊野浮春阴。波静随钓鱼，舟小緑水深。出浦见千里，旷然谐逺寻。扣舷应渔父，因唱沧浪吟。

　　○李白【十三首】

　　白性嗜酒，志不拘检，常林栖十数载，故其为文章，率皆纵逸，至如《蜀道难》等篇，可谓竒之又竒，然自骚人以还，鲜有此体调也。

　　战城南

　　去年战桑干源，今年战葱河道，洗兵条支海上波，放马天山雪中草。万里长征战，三军尽衰老。边人以杀戮为畊作，古来唯见白骨黄沙田。秦家筑城避胡处，汉家还有烽火然。烽火然不息，长征无已时。野战格鬬死，败马号鸣向天悲。乌鸢啄人肠，衔飞上挂枯桑枝。士卒涂草莽，将军空尔为。乃知兵者是凶器，圣人不得已而用之。

　　逺别离

　　古有皇英之二女，乃在洞庭之南，潇湘之浦。海水直下万里深，谁人不言此离苦。日惨惨兮云冥冥，狌狌啼烟兮鬼啸雨。我纵言之将何补，皇穹窃恐不照余之忠诚，雷凭凭兮欲吼怒。尧舜当之亦禅禹，君失臣兮龙为鱼，权归臣兮虎变鼠。【集有或言二字】尧幽囚，舜野死，九疑聮绵皆相似，重瞳孤坟竟谁是。帝子降兮緑云间，随风波兮去无还，恸哭兮逺望，见苍梧之深山。苍梧崩，湘水絶，竹上之泪乃可灭。

　　野田黄雀行

　　游莫逐炎洲翠，栖莫近吴宫燕。炎洲逐翠遭网罗，吴宫火起焚巢窠。萧条两翅蓬蒿下，纵有鹰鹯奈若何。

　　蜀道难

　　噫吁嚱，危乎髙哉！蜀道之难，难于上青天。蚕丛及鱼鳬，开国何茫然。尔来四万八千岁，不与秦塞通人烟。西当太白有鸟道，可以横絶峨眉巅。地崩山摧壮士死，然后天梯石栈相勾连。上有六龙回日之髙标，下有冲波逆折之回川。黄鹤之飞尚不得过，猿猱欲度愁攀縁。青泥何盘盘，百步九折萦岩峦。扪参歴井仰胁息，以手拊膺坐长叹。问君西游何时还，畏途巉嵓不可攀。但见悲鸟号古木，雄飞雌从遶林间。又闻子规啼，夜月愁空山。蜀道之难，难于上青天。使人听此雕朱颜，连峰去天不盈尺，枯松倒挂倚絶壁，飞湍瀑流争喧豗，砯崖转石万壑雷。其险也若此，嗟尔逺道之人胡为乎来哉。剑阁峥嵘而崔嵬，一夫当闗，万人莫开。所守或匪亲，化为狼与豺。朝避猛虎，夕避长蛇，磨牙吮血，杀人如麻。锦城虽云乐，不如早还家。蜀道之难，难于上青天，侧身西望长咨嗟。

　　行路难

　　金罍清酒价十千，玉盘珍羞直万钱。停杯投筯不能食，拔剑四顾心茫然。欲度黄河氷塞川，将登太行云暗天。闲来垂钓坐溪上，忽复乗舟梦日边。行路难，道安在。【本集行路难，行路难，多岐路，今安在。】长风破浪会有时，直挂云帆济沧海。

　　梦游天姥山别东鲁诸公

　　海客谈瀛洲，烟涛微茫信难求。越人语天姥，云霓明灭如可覩。天姥连天向天横，势拔五岳掩赤城。天台四万八千丈，对此絶倒东南倾。我欲因之梦吴越，一夜飞度镜湖月。湖月照我影，送我到剡溪，谢公宿处今尚在，緑水荡漾清猿啼。脚穿谢公屐，身登青云梯，半壁见海日，空中闻天鸡。千嵓万转路不定，迷花倚石忽已暝。熊咆龙吟殷岩泉，栗深林兮惊层巅。枫青青兮欲雨，水澹澹兮生烟。列缺霹雳，丘峦崩摧，洞天石扉，訇然而中开，青冥浩荡不见底，日月照耀金银台。霓为裳兮风为马，云中君兮纷纷而来下，虎鼓瑟兮鸾回车，仙之人兮列如麻。忽魂悸兮目奯，怳惊起兮长嗟，唯觉时之枕席，失向来之烟霞。世间行乐皆如此，古来万事东流水。别君去兮何时还，且放白鹿青崖间，欲行即骑向名山，何能摧眉折腰事权贵，暂乐酒色雕朱颜。【一作使我不得开心颜】

　　忆旧游寄谯郡元参军

　　忆昔洛阳董糟丘，为余天津桥南造酒楼，黄金白璧买歌笑，一醉累月轻王侯。四海贤豪青云客，与君一遇心莫逆，回山转海不作难，倾情倒意无所惜。我向淮南攀桂枝，君留洛北愁梦思。不忍别，还相随，相随迢迢访仙城。三十六曲水回萦，一溪初入千花明，万壑度尽松风声。银鞍金络到平地，汉东太守来相迎。紫阳之真人邀我吹玉笙，餐霞楼上动仙乐，嘈然宛似鸾凤鸣。袖长管摧欲轻举，汉东太守醉起舞，手持锦袍覆我身，我醉横眠枕其股。当筵意气凌九霄，星离雨散不终朝，分飞楚闗山水遥，余既还山寻故巢，君亦西归度渭桥。君家严君勇貔虎，作尹并州遏戎虏，五月相呼度太行，摧轮不道羊肠苦。行来北京歳月深，感君贵义轻黄金，琼杯绮食青玉案，使我醉饱无归心。时时出向城西曲，晋祠流水如碧玉，浮舟弄水箫鼓鸣，微波龙鳞莎草緑。兴来携妓恣经过，其若杨花似雪何？红妆欲醉宜斜日，百尺清潭写翠娥。婵娟初月辉，美人更唱舞罗衣，清风吹歌入空去，歌曲自绕行云飞。此时欢乐难再遇，西游因献长杨赋，北阙青云不可期，东山白首还归去。渭桥南头一遇君，酇台之北又离羣，问余恨别今多少，落花春莫争纷纷。言亦不可尽，情亦不可极，呼儿长跽缄此辞，寄君千里遥相忆。

　　咏怀【集作古风】

　　庄周梦蝴蝶，蝴蝶为庄周。一体更变易，万事良悠悠。乃知蓬莱水，复作清浅流。青门种瓜人，昔日东陵侯。富贵苟如此，营营何所求。

　　詶东都小吏携斗酒双鱼见赠

　　鲁酒琥珀色，汶鱼紫锦鳞。山东豪吏有俊气，手携此物赠逺人。意气相倾两相顾，斗酒双鱼表情素。双鳃呀呷鬐鬛张，泼刺银盘欲飞去。呼儿拂几霜刃挥，红腮花落白雪霏。为君下筯一餐罢，醉着金鞍上马归。

　　畣俗人问【一作山中问答】

　　问余何事栖碧山，笑而不畣心自闲。桃花流水杳然去，别有天地非人间。

　　古意【一作南陵别儿童入京】

　　白酒初熟山中归，黄鸡啄黍秋正肥。呼童烹鸡酌白酒，儿女嬉笑牵人衣。髙歌取醉欲自慰，起舞落日争光辉。游说万乘苦不早，着鞭跨马渉逺道。会稽愚妇轻买臣，余亦辞家西入秦。仰天大笑出门去，我辈岂是蓬蒿人。

　　将进酒

　　君不见黄河之水天上来，奔流到海不复回。君不见髙堂明镜悲白髪，朝如青丝莫成雪。人生得意须尽欢，莫使金尊空对月。天生我才必有用，千金散尽还复来。烹羊宰牛且为乐，会须一饮三百杯。岑夫子，丹丘生，将进酒，君莫停。与君歌一曲，请君为我倾耳听。钟鼎玉帛不足贵，但愿长醉不愿醒。古来圣贤皆寂寞，惟有饮者留其名。陈王昔日宴平乐，斗酒十千恣讙谑。主人何为言少钱，且须沽酒对君酌。五花马，千金裘，呼儿将出换美酒，与尔同消万古愁。

　　乌栖曲

　　姑苏台上乌栖时，吴王宫里醉西施。吴歌楚舞欢未毕，青山欲衔半邉日。银箭金壶漏水多，起看秋月坠江波，东方渐高奈尔何。

　　○王维【十五首】

　　维诗词秀调雅，意新理惬，在泉成珠，着壁成绘，一句一字皆出常境。至如“落日山水好，漾舟信归风”，又“涧芳袭人衣，山月暎石壁”，“天寒逺山净，日莫长河急”，“日莫沙漠陲，战声烟尘里”，讵肯惭于古人也。

　　西施篇

　　艳色天下重，西施宁乆微。朝为越溪女，莫作吴宫妃。贱日岂殊众，贵来方悟稀。要人傅香粉，不自着罗衣。君宠益娇态，君怜无是非。当时浣纱伴，莫得同车归。寄言邻家女，效颦安可希。

　　偶然作

　　陶潜任天真，其性颇躭酒。自从弃官来，家贫不能有。九月九日时，菊花空满手。心中窃自思，傥有人送否。白衣携觞来，果不违老叟。且喜得斟酌，安问升与斗。奋衣野田中，今日嗟无负。兀傲迷东西，蓑笠不能守。倾倒强行行，酣歌归五柳。生事不曾问，肯愧家中妇。

　　赠刘蓝田【或刻卢象】

　　篱间犬迎吠，出屋候荆扉。岁晏输井税，山村人夜归。晩田始家食，余布成我衣。讵肯无公事，烦君问是非。

　　入山寄城中故人【一作终南别业】

　　中岁颇好道，晩家南山陲。兴来每独往，胜事空自知。行到水穷处，坐看云起时。偶然値林叟，谈笑无还期。

　　淇上别赵仙舟【一作齐州送祖三】

　　相逢方一笑，相送还成泣。祖席已伤离，荒城复愁入。天寒逺山净，日莫长河急。解缆君已遥，望君犹伫立。

　　春闺【一作晩春归思】

　　新妆可怜色，落日巻帘帷。炉气清珍簟，墙阴上玉墀。春虫飞网户，莫雀隠花枝。向晩多愁思，闲窗桃李时。

　　寄崔郑二山人

　　翩翩京华子，多出金张门。幸有仙人业，思逢明主恩。童年且未学，肉食骛华轩。岂知中林士，无人荐至尊。郑生老泉石，崔子安丘樊。卖药不二价，著书盈万言。息阴无恶木，饮水必清源。余贱不及议，斯人竟谁论。

　　息夫人怨【国秀集题息妫怨小异】

　　莫以今时宠，能忘旧日恩。看花满眼泪，不共楚王言。

　　媫妤怨

　　宫殿生秋草，君王恩幸疎。那堪闻凤吹，门外度金舆.

　　鱼山神女琼智祠歌

　　迎神

　　坎坎击鼓，鱼山之下，吹洞箫，望极浦，女巫进，纷屡舞，陈瑶席，湛清酤，风凄凄而夜雨，不知神之来，不来使我心苦【一作神之来兮不来使我心兮苦复苦】

　　送神

　　纷进拜兮堂前，目眷眷兮琼筵，来不语兮意不传，作莫雨兮愁空山，悲急筦，思繁弦，神之驾兮俨欲旋，倐云消兮雨歇，山青青兮水潺湲。

　　陇头吟

　　长安少年游侠客，夜上戍楼看太白。陇头明月迥临闗，陇上行人夜吹笛。闗西老将不胜愁，驻马听之双泪流。身经大小百余战，麾下偏裨万戸侯。苏武纔为典属国，节旄落尽海西头。

　　少年行

　　一身能擘两雕弧，敌骑千重只似无。偏坐金鞍调白羽，纷纷射杀五单于。

　　初出济州别城中故人

　　微官易得罪，谪去济川阴。执政方持法，明君无此心。闾阎河润上，井邑海云深。纵有归来日，多愁年鬓侵。

　　送綦毋潜落第还乡

　　圣代无隠者，英灵尽来归。遂令东山客，不得顾采薇。既至君门逺，孰云吾道非。江淮度寒食，京洛缝春衣。置酒临长道，同心与我违。行当浮桂棹，未几拂荆扉。逺树带行客，孤城当落晖。吾谋适不用，勿谓知音稀。

　　○刘眘虚【十一首】

　　眘虚诗情幽兴逺，思苦语竒，忽有所得，便惊众听。顷东南高唱者数人，然声律宛态，无出其右，唯气骨不逮诸公，自永明已还，可杰立江表。至如“松色空照水，经声时有人”，又“沧溟千万里，日夜一孤舟”，又“归梦如春水，悠悠遶故乡”，又“驻马渡江处，望乡待归舟”，又“道由白云尽，春与清溪长。时有落花至，逺随流水香。开门向溪路，深柳读书堂。幽暎每白日，清晖照衣裳。”并方外之言也。惜其不永天年，陨碎国寳。

　　海上诗送薛文学归东海

　　何处归且逺，送君东悠悠。沧溟千万里，日夜一孤舟。旷望絶国所，微茫天际愁。有时近仙境，不定若梦游。或见青色古，孤山百里秋。前心方杳眇，此路劳夷犹。离别惜吾道，风波敬皇休。春浮花气逺，思逐海水流。日莫骊歌后，永怀空沧洲。

　　送东林廉上人还庐山【一刻王昌龄】

　　石溪流已乱，苔径入渐微。日莫东林下，山僧还独归。常为垆峰意，况与逺公违。道性深寂寞，世情多是非。会寻名山去，岂复无清机。

　　送韩平兼寄郭微

　　上客夜相过，小童能沽酒。即为临水处，正值归雁后。前路望乡山，近家见门柳。到时春未莫，风景自应有。余忆东州人，经年别来乆。殷勤为传语，日夕念携手。兼问前寄书，书中复达否。

　　寄阎防【防时在终南丰德寺读书】

　　青冥南山口，君与缁锡邻。深路入古寺，乱花随莫春。纷纷对寂寞，往往落衣巾。松色空照水，经声时有人。晩心复南望，山逺情独亲。应以修徃业，亦惟立此身。深林度空夜，烟月锁清真。莫叹文明日,弥年从隠沦。

　　莫秋扬子江寄孟浩然

　　木叶纷纷下，东南日烟霜。林山相晩暮，天海空青苍。暝色况复乆，秋声亦何长。孤舟兼微月，独夜仍越乡。寒笛对京口，故人在襄阳。咏思劳今夕，江汉遥相望。

　　寄江滔求孟六遗文

　　南望襄阳路，思君情转亲。偏知汉水广，应与孟家邻。在日贪为善，昨来闻更贫。相如有遗草，为一问家人。

　　浔阳陶氏别业

　　陶家习先隠，种柳长江边。朝夕浔阳县，白衣来几年。霁云明孤岭，秋水澄寒天。物象自清旷，野情何绵聮。萧萧丘中赏，明宰非徒然。愿守黍稷税，归耕东山田。

　　登庐山峰顶寺

　　孤峰临万象，秋气何髙清。庭际南郡出，林端西江明。山门二缁叟，振锡闻幽声。心照有无界，业悬前后生。徒知真机静，尚与爱网并。方首金门路，未遑参道情。

　　寻东溪还湖中作

　　出山更回首，日莫清溪深。东岭新别处，数猿叫空林。昔游有初迹，此路还独寻。幽兴方在往，归怀复为今。云峰劳前意，湖水成逺心。望望已超越，坐鸣舟中琴。

　　越中问海客

　　风雨沧洲莫，一帆今始归。自云发南海，万里速如飞。初谓落何处，永将无所依。冥茫渐西见，山色越中微。谁念去时逺，人经此路稀。泊舟悲且泣，使我亦沾衣。浮海焉用说，忆乡难乆违。纵为鲁连子，山路有柴扉。

　　江南曲

　　美人何荡瀁，湖上风日长。玉手欲有赠，裴徊双明珰。歌声随緑水，怨气起青阳。日暮还家望，云波横洞房。

　　○张谓【六首】

　　谓《代北州老翁畣及湖中对酒行》并在物情之外，但众人未曾说耳，亦何必歴遐逺、探古迹，然后始为冥搜。

　　读后汉逸人传

　　子陵没已乆，读史思其贤。谁谓颍阳人，千秋如比肩。尝闻汉皇帝，曾是旷周旋。名位苟无心，对君犹可眠。东过富春渚，乐此佳山川。夜卧松下月，朝看江上烟。钓时如有待，钓罢应忘筌。生事在林壑，悠悠经暮年。于今七里濑，遗迹尚依然。高台竟寂寞，流水空潺湲。

　　又

　　龎公南郡人，家在襄阳里。何处徧来往，襄阳东陂是。誓将业田种，终得保妻子。何言二千石，乃欲劝吾仕。鹳鹊巢茂林，鼋鼍穴深水。万物从所欲，吾心亦如此。不见鹿门山，朝朝白云起。采药复采樵，优游终暮齿。

　　同孙构免官后登蓟楼

　　昔在五陵时，年少亦强壮。尝矜有竒骨，必是封侯相。东走到营州，投身事邉将。一朝去乡国，十载履亭障。部曲皆武夫，功成不相让。犹希虏尘动，更取林胡帐。去年大将军，忽负乐生谤。北别伤士卒，南迁死炎瘴。濩落悲无成，行登蓟丘上。长安三千里，日夕西南望。寒沙榆闗没，秋水滦河涨。策马从此辞，云山保闲放。

　　赠乔琳【或刻刘昚虚】

　　去年上策不见収，今年寄食仍淹留。羡君有酒能便醉，羡君无钱能不忧。如今五侯不待客，羡君不问五侯宅。如今七贵方自尊，羡君不过七贵门。丈夫会应有知已，世上悠悠何足论。

　　湖上对酒行

　　夜坐不厌湖上月，昼行不厌湖上山。眼前一樽又长满，心中万事如等闲。主人有黍百余石，浊醪数斗应不惜。即今相对不尽欢，别后相思复何益。茱萸湾头归路賖，愿君且宿黄翁家。风光若此人不醉，参差辜负东园花。

　　题长安主人壁

　　世人结交须黄金，黄金不多交不深。纵令然诺暂相许，终是悠悠行路心。

　　○王季友【六首】

　　季友诗爱竒务险，逺出常情之外，然而白首短褐，良可悲夫。至如《观于舍人西亭壁画山水》诗： “埜人宿在山家少，朝见此山谓山晓。半壁仍栖岭上云，开帘放出湖中鸟。”甚有新意。

　　杂诗

　　采山仍采隠，在山不在深。持斧事逺游，固悲匠者心。翳翳青桐枝，樵爨日所侵。樵声出岩壑，四听无知音。岂为鼎下薪，当复堂上琴。凤鸟乆不栖，且与枳棘林。

　　代贺枝令誉赠沈千运

　　相逢问姓名亦存，别时无子今有孙。山上双松长不改，百家惟有三家村。村南村西车马道，一宿通舟水浩浩。涧中磊磊十里石，河上淤泥种桑麦。平坡塜墓皆我亲，满田主人是旧客。举声酸鼻问同年，十人七人归下泉。分手如何更此地，回头不语泪潸然。

　　观于舍人壁画山水

　　野人宿在山家少，朝见此山谓山晓。半壁仍栖岭上云，开帘放出湖中鸟。独坐长松是阿谁，再三招手起来迟。于公大笑向予说，小弟丹青能尔为。

　　滑中赠崔高士瓘

　　夫子保药命，外身得无咎。日月不能老，化肠为筋不。十年前见君，甲子过我寿。于何今相逢，华髪在我后。近而知其逺，少见今白首。遥信蓬莱宫，不死世世有。玄石采盈担，神方秘其肘。问家惟指云，爱气常言酒。摄生固如此，履道当不朽。未能太玄同，愿亦天地乆。实腹以芝术，贱体仍刍狗。自勉将勉余，良药在苦口。

　　山中赠十四秘书兄【箧中集作寄韦子春有情二聮倒置少末二聮】

　　出山秘芸署，山木已再春。食我山中药，不忆山中人。山中谁余宻，白髪日相亲。雀鼠昼夜无，知我厨廪贫。有情尽捐弃，土石为同身。依依舍北松，不厌吾南邻。夫子质千寻，天泽枝叶新。余以不材寿，非智免斧斤。

　　酬李十六岐

　　錬丹文武火未成，卖药贩屦俱逃名。出谷迷行洛阳道，乘流醉卧滑台城。城下故人乆离怨，一欢适我两家愿。朝饮杖悬沽酒钱，莫飱囊有松花饭。子何车马日憧憧，李膺门馆争登龙。千宾揖对若流水，五经发难如扣钟。下笔新诗行满壁，立谈古人坐在席。问我草堂有卧云，知我山储无儋石。自畊自刈食为天，如鹿如麋饮野泉。亦知世上公卿贵，且养丘中草木年。

　　○陶翰【十一首】

　　歴代词人诗笔双美者鲜矣，今陶生实谓兼之。旣多兴象，复备风骨，三百年以前方可论其体裁也。

　　古塞下曲

　　进军飞狐北，穷冦势将变。日落尘沙昏，背河更一战。骏马黄金勒，雕弓白羽箭。射杀左贤王，归奏未央殿。欲言塞下事，天子不召见。东出咸阳门，哀哀泪如霰。

　　燕歌行

　　请君留楚调，听我吟燕歌。家在辽水头，边风意气多。出身为汉将，正值戎未和。雪中凌天山，氷上度交河。大小百余战，封侯竟蹉跎。归来霸陵下，故旧无相过。雄剑委尘匣，空门唯雀罗。玉篸还赵姝，瑶琴付齐娥。昔日不为乐，时哉今奈何。

　　赠郑员外

　　骢马拂绣裳，按兵辽水阳。西分雁门骑，北逐楼烦王。闻道五军集，相邀百战场。风沙暗天起，敌阵森已行。儒服揖诸将，雄谋吞八荒。金门来见谒，朱绂生辉光。数载侍御史，稍迁尚书郎。人生志气立，所贵功业昌。何必守章句，终年事苍黄。同时献赋客，尚在东陵傍。

　　望太华赠卢司仓

　　作吏到西华，乃观三峰壮。削成元气中，杰出天河上。如有飞动色，不知青冥状。巨灵安在哉，厥迹犹可望。方此顾行旅，末由饬仙装。葱胧记星坛，明灭数云障。良友垂真契，宿心所微尚。敢投归山吟，霞径一相访。

　　晩出伊阙寄河南裴中丞

　　退无宴息资，进无当代策。冉冉时将莫，坐为周南客。前登闗塞门，永眺伊城陌。长川黯已莫，千里寒气白。家本渭水西，异日同所适。秉志师禽尚，微言祖庄易。一辞林壑间，共系风尘役。才名忽先进，天道何纷剧。岂念嘉遁时，依依偶沮溺。

　　赠房侍御【时房公在新安】

　　志人固不羁，与道常周旋。进则天下仰，已之能晏然。褐衣东府召，执简南台先。雄义每特立，犯颜岂图全。谪居东南逺，逸气吟芳荃。适会寥廓趣，清波更夤縁。扁舟入五湖，发缆洞庭前。浩荡临海曲，迢遥济江壖。征竒忽忘返，遇兴将弥年。乃悟范生智，足明渔父贤。郡临新安渚，佳气此城偏。日夕对层岫，云霞暎晴川。闲居恋秋色，偃卧含贞坚。倚伏自相化，行藏亦推迁。君其振羽翮，岁晏将冲天。

　　经杀子谷

　　扶苏秦帝子，举代称其贤。百万犹在握，可争天下权。束身就一剑，壮志皆弃捐。塞下有遗迹，千龄人共传。疎芜尽荒草，寂歴空寒烟。到此尽垂泪，非我独潸然。

　　乘潮至渔浦作

　　舣棹早乘潮，潮来如风雨。樟台忽已隠，界峰莫及覩。崩腾心为失，浩荡目无主。豗■〈忄画〉浪始闻，漾漾入渔浦。云景共澄霁，江山相吞吐。伟哉造化灵，此事从终古。流沫诚足诫，高歌调易苦。颇因忠信全，客心犹栩栩。

　　宿天竺寺

　　松栢乱嵓口，山西微径通。天开一峰见，宫阙生虚空。正殿倚霞壁，千楼标石丛。夜来猿鸟静，钟梵寒云中。岑翠暎湖月，泉声乱溪风。心超诸境外，了与悬解同。明发惟改视，朝日长崕东。湖色浓荡漾，海光渐朣朦。葛仙迹尚在，许氏道犹崇。独往古来事，幽怀期二公。

　　早过临淮

　　夜来三渚风，晨过临淮岛。潮中海气白，城上楚云早。鳞鳞鱼浦帆，漭漭芦洲草。川路日浩荡，惄焉心如捣。且言任倚伏，何暇念枯槁。范子名屡移，籧公志常保。古人去已乆，此理今难道。

　　出萧闗怀古

　　驱马击长剑，行役至萧闗。悠悠五原上，永眺闗河前。北人三十万，此中常控弦。秦城亘宇宙，汉帝理旄旃。刁斗鸣不息，羽书日夜传。五军计莫就，三策议空全。大漠横万里，萧条絶人烟。孤城当瀚海，落日照祈连。怆然苦寒奏，怀哉式微篇。更悲秦楼月，夜夜出胡天。

　　○李颀【十四首】

　　颀诗发调旣新，修辞亦秀，杂歌咸善，玄理最长。至如《送曁道士》云“大道本无我，青春长与君”，又《听弹胡笳声》云“幽音变调忽飘洒，长风吹林雨堕瓦。迸泉飒飒飞木末，野鹿呦呦走堂下。”足可献欷震荡心神，惜其伟才只到黄绶，故论其数家，往往高于众作。

　　谒张果老先生

　　先生谷神者，甲子焉能计。自说轩辕师，于今数千岁。寓游城郭里，浪迹希夷际。应物云无心，逢时舟不系。霞飡断火粒，野服兼荷制。白雪净肌肤，青松养身世。韬精殊豹隠，炼质同蝉蜕。忽去不知谁，偶来宁有契。二仪齐寿考，六合随休憩。彭聃犹婴孩，松期且微细。尝闻穆天子，更忆汉皇帝。亲屈万乘尊，将穷四海裔。车徒徧草木，锦帛招谈说。八骏空往还，三山转亏蔽。吾君感至德，玄老欣来诣。受箓金殿开，清斋玉堂闭。笙歌迎拜首，羽帐崇严卫。禁柳垂香炉，宫花拂仙袂。祈年寳祚广，致福苍生惠。何必待龙髯，鼎成方取济。

　　送曁道士还玉清观

　　仙宫有名籍，度世吴江濆。大道本无我，青春长与君。中州俄已到，至理得而闻。明主降黄屋，时人看白云。空山何窈窕，三秀日氛氲。此道留书客，超遥烟驾分。

　　东郊寄万楚

　　濩落乆无用，隠身甘采薇。仍闻薄宦者，还事田家衣。颍水日夜流，故人相见稀。春山不可望，黄鸟东南飞。濯足岂长往，一樽聊可依。了然潭上月，适我胸中机。在昔同门友，如今出处非。优游白虎殿，偃息青琐闱。且有荐君表，当看携手归。寄书不代面，兰茝空芳菲。

　　登首阳山谒夷齐庙

　　古人已不见，乔木竟谁过。寂莫首阳山，白云空复多。苍苔归地骨，皓首采薇歌。毕命无怨色，成仁其若何。我来入遗庙，时候微清和。落日吊山鬼，回风吹女萝。石崕向西豁，引领望黄河。千里一飞鸟，孤光东逝波。驱车层城路，惆怅此岩阿。

　　题綦毋校书所居

　　常称挂冠吏，昨日归沧洲。行客莫帆逺，主人庭树秋。岂伊得天命，但欲为山游。万物我何有，白云空自幽。萧条江海上，日夕见丹丘。生事本鱼鸟，赏心随去留。惜哉旷微月，欲济无轻舟。倐忽令人老，相思河水流。

　　渔父歌

　　白头何老人，蓑笠蔽其身。避世长不仕，钓鱼清江濵。浦沙明濯足，山月静垂纶。寓宿湍与濑，行歌秋复春。持竿湘岸竹，爇火芦洲薪。緑水饭香稻，青荷包紫鳞。于中还自乐，所欲全吾真。而笑独醒者，临流多苦辛。

　　古意

　　男儿事长征，生小幽燕客。赌胜马蹄下，由来轻七尺。杀人莫敢前，鬓如猬毛磔。黄云陇底白雪飞，未得报恩不得归。辽东小妇年十五，惯弹琵琶解歌舞。今为羌笛出塞声，使我三军泪如雨。

　　送康洽入京进乐府歌

　　识子十年何不遇，只爱欢游两京路。朝吟左氏娇女篇，夜诵相如美人赋。长安春物旧相宜，小苑蒲萄花满枝。柳色偏浓九华殿，莺声醉杀五陵儿。曳裾此日从何所，中贵由来尽相许。白夹春衫仙吏赠，乌皮隠几台郎与。新诗乐府唱堪愁，御妓应传鳷鹊楼。西上虽因长公主，终须一见曲陵侯。

　　送陈章甫

　　四月南风大麦黄，枣花未落桐阴长。青山朝别莫还见，嘶马出门思旧乡。陈侯立身何坦荡，虬须虎眉仍大颡。腹中贮书一万巻，不肯低头在草莽。东门酤酒饮我曹，心轻万事如鸿毛。醉卧不知白日莫，有时空望孤云髙。长河浪头连天黑，津吏停舟渡不得。郑国游人未及家，洛阳行子空叹息。开道故林相识多，罢官昨日今如何。

　　听董大弹胡笳声兼语弄寄房给事

　　蔡女昔造胡笳声，一弹一十有八拍。胡人落泪向边草，汉使断肠对归客。古戍苍苍烽火寒，大荒阴沈飞雪白。先拂商弦后角羽，四郊秋叶惊摵摵。董夫子，通神明，深山窃听来妖精。言迟更速皆应手，将往复旋如有情。空山百鸟散还合，万里浮云阴且晴。嘶酸雏雁失群夜，断絶胡儿恋母声。川为静其波，鸟亦罢其鸣。乌珠部落家乡逺，逻逤沙尘哀怨生。幽音变调忽飘洒，长风吹林雨堕瓦。迸泉飒飒飞木末，野鹿呦呦走堂下。长安城连东掖垣，凤皇池对青琐门。髙才脱略名与利，日夕望君抱琴至。

　　缓歌行

　　小来托身攀贵游，倾财破产无所忧。莫拟经过石渠署，朝将出入铜龙楼。结交杜陵轻薄子，谓言可生复可死。一沈一浮会有时，弃我翻然如脱屣。男儿立身须自强，十年闭户颍水阳。业就功成见明主，击钟鼎食坐华堂。二八蛾眉梳堕马，美酒清歌曲房下。文昌宫中赐锦衣，长安陌上退朝归。五侯宾从莫敢视，三省官僚揖者稀。早知今日读书是，悔作从前任侠儿。

　　鲛人歌

　　鲛人潜织水底居，侧身上下随龙鱼。轻绡文彩不可识，夜夜澄波连月色。有时寄宿来城市，海岛青冥无极已。泣珠报恩君莫辞，今年相见明年期。始知万族无不有，百尺深泉架戸牖。鸟没空山谁复望，一望云涛空白首。

　　送卢逸人

　　洛阳为此别，携手更何时。不复人间见，祗应海上期。青溪入云木，白首卧茅茨。共惜卢敖去，天边望所思。

　　埜老曝背

　　百岁老翁不种田，惟知曝背乐残年。有时扪虱独搔首，目送归鸿篱下眠。

　　○高适【十三首】

　　常侍性拓落，不拘小节，耻预常科，隠迹博徒，才名自逺。然适诗多胸臆语，兼有气骨，故朝野通赏其文。至如《燕歌行》等篇甚有竒句，且余所最深爱者，“未知肝胆向谁是，令人却忆平原君。”

　　哭单父梁九少府

　　开箧泪沾臆，见君前日书。夜台今寂寞，犹是子云居。畴昔贪灵竒，登临赋山水。同舟南浦下，望月西江里。契阔多别离，缪绸到生死。九泉知何在，万事皆如此。晋山徒嵯峨，斯人已冥冥。常时禄且薄，殁后家复贫。妻子在逺道，兄弟无一人。十上多苦辛，一官恒自哂。青云将可致，白日忽西尽。惟有身后名，空留无逺近。

　　宋中遇陈兼

　　常忝鲍叔义，所期王佐才。如何守苦节，独自无良媒。离别十年内，飘飖千里来。安知罢官后，惟见柴门开。穷巷隠东郭，高堂咏南陔。篱根长花草，井口生莓苔。伊昔望霄汉，于今倦蒿莱。男儿须达命，且醉手中杯。

　　宋中

　　梁苑白日莫，梁园秋草时。君王不可见，修竹令人悲。九月桑叶落，寒风鸣树枝。

　　九日酬顾少府

　　檐前白日应可惜，篱下黄花为谁有。客子迎霜未授衣，主人得钱始沽酒。苏秦憔悴时多厌，蔡泽栖迟世看丑。纵使登髙只断肠，不如独坐空搔首。

　　见薛大臂鹰作

　　寒楚十二月，苍鹰八九毛。寄言燕雀莫相啅，自有云霄万里髙。

　　詶岑主簿秋夜见赠

　　舍下蛩乱鸣，居然自萧索。缅怀高秋兴，忽枉清夜作。感物我心劳，凉风生二毛。池枯菡萏死，月上梧桐高。如何异州县，复得交才彦。汨没嗟后时，蹉跎耻相见。南山别来乆，魏阙谁不恋。独有江海心，悠悠未尝倦。

　　送韦参军

　　二十解书剑，西游长安城。举头望君门，屈指取公卿。国风冲融迈三五，朝廷欢乐弥寰宇。白璧皆言赐近臣，布衣不得干明主。归来洛阳无负郭，东过梁宋非吾土。兎苑为农岁不登，雁池垂钓心常苦。世人遇我同众人，惟君于我情相亲。且喜百年有交态，未曾一日辞家贫。弹琴击筑白日晩，纵酒高歌杨柳春。欢娱未尽分散去，使我惆怅惊心神。丈夫不作儿女别，临岐涕泪沾衣巾。

　　封丘作

　　我本渔樵孟诸野，一生自是悠悠者。乍可狂歌草泽中，宁堪作吏风尘下。祗言小邑无所为，公门百事皆有期。拜迎官长心欲碎，鞭挞黎庶令人悲。悲来向家问妻子，举家尽笑今如此。生事应须南亩田，世情分付东流水。梦想旧山安在哉，为衔君命日迟回。早知梅福徒为尔，转忆陶潜归去来。

　　邯郸少年行

　　邯郸城南游侠子，自矜生长邯郸里。千场纵博家仍富，几处报雠身不死。宅中歌笑日纷纷，门外车马如云屯。未知肝胆向谁是，令人却忆平原君。君不见即今交态薄，黄金用尽还疎索。以兹感叹辞旧游，更于时事无所求。且与少年饮美酒，往来射猎西山头。

　　燕歌行【并序】

　　开元十六年，客有从御史张公出塞而还者，作燕歌行以示适，感征戍之事，因而和焉。

　　汉家烟尘在东北，汉将辞家破残贼。男儿本自重横行，天子非常借颜色。摐金伐鼔下榆闗，旌斾逶迤碣石间。校尉羽书飞瀚海，单于猎火照狼山。山川萧条极边土，胡骑凭陵杂风雨。战士军前半死生，美人帐下犹歌舞。大漠穷秋塞草腓，孤城落日鬬兵稀。身当恩遇还轻敌，力尽闗山未解围。鐡衣逺戍辛勤乆，玉筯应啼别离后。少妇城南欲断肠，征人蓟北空回首。边风飘飖那可度，絶域苍黄何所有。杀气三时作阵云，寒声一夜传刁斗。相看白刃血纷纷，死节从来岂顾勋。君不见沙场征战苦，至今犹忆李将军。

　　行路难

　　君不见，富家翁，旧时贫贱谁比数。一朝金多结豪贵，百事胜人健如虎。子孙生长满眼前，妻能管弦妾能舞。自矜一朝忽如此，却笑傍人独愁苦。东邻少年安所如，席门穷巷出无车。有才不肯学干谒，何用年年空读书。

　　塞上闻笛【国秀集题作和王七玉门闗听吹笛】

　　胡人羌笛戍楼间，楼上萧条明月闲。借问梅花何处落，风吹一夜满闗山。

　　营州歌

　　营州少年厌原野，狐裘蒙茸猎城下。薄酒千锺不醉人，胡儿十岁能骑马。  
　 

巻中

　　○岑参【七首】

　　参诗语竒体峻，意亦造竒。至如“长风吹白茅，野火烧枯桑”可谓逸才，又“山风吹空林，飒飒如有人”，宜称幽致也。

　　终南双峰草堂作

　　敛迹归山田，息心谢时辈。昼还草堂卧，但与双峰对。兴来恣佳游，事惬符胜槪。著书高牕下，日夕见城内。曩为世人误，遂负平生爱。乆与林壑辞，及来杉松大。偶兹精庐近，数预名僧会。有时逐渔樵，永日不冠带。崕口上新月，石门破苍蔼。色向羣木深，光摇一潭碎。缅怀郑生谷，颇忆严子濑。胜事独可追，斯人邈千载。

　　终南云际精舍寻法澄上人不遇归髙冠东潭石淙望秦岭微雨作贻友人

　　昨夜云际宿，旦从西岭回。不见林中僧，微雨潭上来。诸峰皆青翠，秦岭独不开。石鼔有时鸣，秦王安在哉。水潨断山口，吼沫相喧豗。【本集无此水潨二句，下有“东南云开处，突兀猕猴台。崖口悬瀑流，半空白皑皑。”四句】喷壁四时雨，傍村终日雷。北瞻长安道，日夕生尘埃。若访张仲蔚，衡门满蒿莱。

　　戏题闗门

　　来亦一布衣，去亦一布衣。羞见闗城吏，还从旧路归。

　　观钓翁【集作渔父】

　　扁舟沧浪叟，心与沧浪清。不自道乡里，无人知姓名。朝从滩上饭，莫向芦中宿。歌竟还复歌，手持一竿竹。竿头钓丝长丈余，鼔栧乘流无定居。世人那得解深意，此翁取适非取鱼。

　　戎葵花歌【戎一作蜀】

　　昨日一花开，今日一花开。今日花正好，昨日花已老。始知人老不如花，可惜落花君莫扫。人生不得长少年，莫惜床头沽酒钱。请君有钱向酒家，君不见，戎葵花。

　　偃师东与韩樽同诣景云晖上人即事

　　山阴老僧解楞伽，颍阳归客还相过。烟深草湿昨夜雨，雨后秋风度漕河。空山终日尘事少，平郊逺见行人小。尚书碛上黄昏钟，别驾渡头一归鸟。

　　春梦

　　洞房昨夜春风起，遥忆美人湘江水。枕上片时春梦中，行尽江南数千里。

　　○崔颢【十一首】

　　颢年少为诗，名陷轻薄，晩节忽变常体，风骨凛然。一窥塞垣，说尽戎旅。至如“杀人辽水上，走马渔阳归。错落金锁甲，蒙茸貂鼠衣。”又“春风吹浅草，猎骑何翩翩。揷羽两相顾，鸣弓上新弦。”可与鲍昭并驱也。

　　赠王威古

　　三十羽林将，出身常事边。春风吹浅草，猎骑何翩翩。揷羽两相顾，鸣弓上新弦。射麋入深谷，饮马投荒泉。马上共倾酒，野中聊割鲜。相看未及饮，代马冦幽燕。烽火去不息，胡山髙际天。长驱救东北，战解城亦全。报国行赴难，古来皆共然。

　　古游侠呈军中诸将【国秀集题少下五字　小异】

　　少年负胆气，好勇复知机。杖剑出门去，孤城逢合围。杀人辽水上，走马渔阳归。错落金锁甲，蒙茸貂鼠衣。还家且行猎，弓矢速如飞。地迥鹰犬疾，草深狐兎肥。腰间带两绶，转眄生光辉。顾谓今日战，何如随建威。

　　送单于裴都护赴西河

　　征马出翩翩，城秋月正圎。单于莫近塞，都护欲临边。汉驿通烟火，胡沙乏井泉。功成须献捷，未必去经年。

　　江南曲

　　君家定何处，妾住在横塘。停船暂借问，或可是同乡。

　　赠怀一上人

　　法师东南秀，世实豪家子。削髪十二年，诵经峨眉里。自此照羣蒙，卓然为道雄。观生尽归妄，悟有皆成空。洗意无众染，苦心归妙宗。一朝勅书至，召入承明宫。说法金殿里，焚香清禁中。传灯徧都邑，杖锡游王公。天子揖妙道，羣僚趋下风。我法本无着，时来出林壑。因心得化城，随病皆与药。上启黄屋心，下除苍生缚。一从入君门，说法无朝昏。帝作转轮主，师为持戒尊。轩风洒甘露，佛雨生慈根。但有灭度理，而无开济恩。复闻江海曲，好杀成风俗。帝曰我上人，为除膻腥欲。是日发西秦，东南至蕲春。风将衡桂接，地与吴楚邻。旧少清信士，实多渔猎人。一闻吾师至，舍网江湖濵。作礼懴前恶，洁诚期后因。因成日旣乆，事济身不守。更出淮楚间，复来荆河口。荆河马卿岑，兹地近道林。入讲鸟常狎，坐禅兽不侵。都非縁未尽，曾是教所任。故我一来事，永承微妙音。竹房见衣钵，松宇清身心。早悔业至浅，晩成计可寻。善哉达公义，清净如黄金。

　　结定襄郡狱【国秀集题下多效陶体三字　小异】

　　我在河东时，使往定襄里。定襄诸小儿，诤讼纷城市。长老莫敢言，太守不能理。谤书盈几案，文墨相塡委。牵引肆中翁，追呼田家子。我来折此狱，五听辨疑似。小大必以情，未尝施鞭棰。是时三月暮，遍埜农桑起。里巷鸣春鸠，田园引流水。此乡多杂俗，戎夏殊音旨。顾问边塞人，劳情曷云已。

　　辽西

　　燕郊方岁晩，残雪冻邉城。四月青草合，辽阳春水生。边人正牧马，汉将日征兵。露重寳刀湿，沙虚金鼓鸣。寒衣着已尽，春服谁为成。寄语洛阳使，为传邉塞情。

　　孟门行

　　黄雀衔黄花，翩翩傍檐隙。夲拟报君恩，如何反弹射。金罍美酒满坐春，平原爱才多众宾。满堂尽是忠义士，何意得有谗谀人。谀言翻覆那可道，能令君心不自保。北园新栽桃李枝，根株未固何转移。成阴结子君自取，若问傍人那得知。

　　霍将军篇【或作长安道】

　　长安甲第高入云，谁家居住霍将军。日晩朝回拥宾从，路傍揖拜何纷纷。莫言炙手手可热，须臾火尽灰亦灭。莫言贫贱即可欺，人生富贵自有时。一朝天子赐颜色，世上悠悠应始知。

　　雁门胡人歌

　　髙山代郡东接燕，雁门胡人家近边。解放胡鹰逐塞鸟，能将代马猎秋田。山头野火寒多烧，雾里孤峰湿作烟。闻道辽西无斗战，时时醉向酒家眠。

　　黄鹤楼【国秀集小异】

　　昔人已乗白云去，此地空余黄鹤楼。黄鹤一去不复返，白云千载空悠悠。晴川歴歴汉阳树，春草萋萋鹦鹉洲。日暮乡闗何处是，烟波江上使人愁。

　　○薛据【十首】

　　据为人骨鲠有气魄，其文亦尔，自伤不早达，因着《古兴》诗云“投珠恐见疑，抱玉但垂泣。道在君不举，功成叹何及。”怨愤颇深。至如“寒风吹长林，白日原上没”，又“孟冬时短晷，日尽西南天”可谓旷代之佳句。

　　古兴

　　日中望双阙，轩盖扬飞尘。鸣佩初罢朝，自言皆近臣。光华满道路，意气安可亲。归来宴高堂，广筵罗八珍。仆妾尽绮纨，歌舞夜达晨。四时固相代，谁能乆要津。已看覆前车，未见易后轮。丈夫须兼济，岂能乐一身。君今皆得志，肯顾憔悴人。

　　初去郡斋书怀

　　肃徒辞汝颍，怀古独凄然。尚想文王化，犹思巢父贤。时移多谗巧，大道竟谁传。况见疾风起，悠悠旌斾悬。征鸿无返翼，归流不停川。已经霜雪下，仍验松栢坚。回首望城邑，迢迢间云烟。志士不伤物，小人皆自姸。感时惟责已，在道非怨天。从此适乐土，东归得几年。

　　落第后口号

　　十五能文西入秦，三十无家作路人。时命不将明主合，布衣空惹洛阳尘。

　　题丹阳陶司马厅壁

　　髙鉴清洞彻，儒风人进难。诏书增宠命，才子益能官。门带山光晩，城临江水寒。唯余好文客，时得咏幽兰。

　　冬夜寓居寄储太祝【或刻綦毋潜】

　　自为洛阳客，夫子吾知音。爱义能下士，时人无此心。奈何离居夜，巢鸟飞空林。愁坐至月上，复闻南邻砧。

　　怀哉行

　　明时无废人，广厦无弃材。良工不我顾，有用宁自媒。怀策望君门，岁晏空迟回。秦城多车马，日夕飞尘埃。伐鼔千门启，鸣珂双阙来。我闻雷雨施，天泽罔不该。何意斯人徒，弃之如死灰。主好臣必効，时禁权必开。俗流实骄矜，得志轻草莱。文王赖多士，汉帝资群材。一言并拜相，片善咸居台。夫君何不遇，为泣黄金台。

　　泊震泽口

　　日落草木阴，舟徒泊江汜。苍茫万象开，合沓闻风水。洄沿值渔翁，■〈穴上叫下〉窱逢樵子。云开天宇静，月明照万里。早雁湖上飞，晨钟海边起。独坐嗟逺游，登岸望孤洲。零落星欲尽，朣朦气渐収。行藏空自秉，智识仍未周。伍胥旣伏剑，范蠡亦乗流。歌竟鼔楫去，三江多客愁。

　　西陵口观海

　　长江漫汤汤，近海势弥广。在昔胚混凝，融为百川泱。地形失端倪，天色潜滉瀁。东南际万里，极目逺无象。山影乍浮沈，潮波忽来往。孤帆或不见，棹歌犹想象。日暮长风起，客心空振荡。浦口霞未収，泽心月初上。林屿几邅回，亭皋时偃仰。岁晏访蓬瀛，真游非外奬。

　　登秦望山

　　南登秦望山，目极大海空。朝阳半荡漾，晃朗天水红。溪壑争喷薄，江湖逓交通。而多渔商客，不悟岁月穷。振缗迎早潮，弭棹候逺风。余夲萍泛者，乗流任西东。茫茫天际帆，栖泊何时同。将寻会稽迹，从此访任公。

　　出青门往南山下别业

　　旧居在南山，夙驾自城阙。榛莽相蔽亏，去尔渐超忽。散漫余雪晴，苍茫季冬月。寒风吹长林，白日原上没。怀抱旷莫伸，相知阻胡越。弱年好栖隠，炼药在嵓窟。及此离垢氛，兴来亦因物。末路期赤松，斯言庶不伐。

　　○綦毋潜【六首　小序与时刻不同】

　　拾遗诗举体清秀，萧萧跨俗，桑门之役，于已独能。至如“松覆山殿冷”不可多得，又如“钟声和白云”，歴代未有，借使若人加气质、减雕饰，则髙视三百年外也。

　　春泛若耶

　　幽意无断絶，此去随所偶。晩风吹行舟，花落入溪口。际夜转西壑，隔山望南斗。潭烟飞溶溶，林月低向后。生事且弥漫，愿为持竿叟。

　　题招隠寺绚公房

　　开士度人乆，空山花雾深。徒知燕坐处，不见有为心。兰若门对壑，田家路隔林。还言澄法性，归去比黄金。

　　题鹤林寺

　　道门隠形胜，向背临层霄。松覆山殿冷，花藏溪路遥。珊珊寳幡挂，熖熖明灯烧。迟日半空谷，春风连上潮。少凭水木兴，蹔忝身心调。愿谢携手客，兹山禅侣饶。

　　题灵隠寺山顶禅院

　　招提此山顶，下界不相闻。塔影挂清汉，钟声和白云。观空静室掩，行道众香焚。且驻西来驾，人天日未曛。

　　送储十二还庄城

　　西坂何缭绕，青林问子家。天寒噪野雀，日晩度城鸦。寂歴道傍树，曈昽原上霞。兹情不可说，长恨隠沦賖。

　　若耶溪逢孔九

　　相逢此溪曲，胜托在烟霞。潭影竹间动，嵓阴檐际斜。人言上皇代，犬吠武陵家。借问淹留日，春风满若耶。

　　○孟浩然【六首】

　　余尝谓祢衡不遇，赵壹无禄，其过在人也。及观襄阳孟浩然，罄折谦退，才名日髙，天下籍甚，竟沦落明代，终于布衣，悲夫！浩然诗文彩■〈艹丰〉茸，经纬绵宻，半遵雅调，全削凡体。至如“众山遥对酒，孤屿共题诗”无论兴象，兼复故实。又“气蒸云梦泽，波撼岳阳城”亦为高唱。

　　过景空寺故融公兰若

　　池上青莲宇，林间白马泉。故人成异物，过客独潸然。旣礼新松墖，还寻旧石筵。平生竹如意，犹挂草堂前。

　　过融上人兰若

　　山头禅室挂僧衣，窗外无人溪鸟飞。黄昏半在下山路，却听松声恋翠微。

　　裴司戸员司士见寻

　　府僚能枉驾，家酝复新开。落日池上酌，清风松下来。厨人具鸡黍，稚子摘杨梅。谁道山公醉，犹能骑马回。

　　九日怀襄阳

　　去国似如昨，倐焉经杪秋。岘山望不见，风景令人愁。谁采篱下菊，应闲池上楼。宜城多美酒，归与葛强游。

　　归故园作

　　北阙休上书，南山归弊庐。不才明主弃，多病故人疎。白髪催年老，青阳逼岁除。永怀愁不寐，松月夜窗虚。

　　夜归鹿门歌山

　　山寺鸣钟昼已昏，渔梁渡头争渡喧。人随沙路向江村，余亦乗舟归鹿门。鹿门月照烟中树，忽到龎公栖隠处。嵓扉松径长寂寥，唯有幽人夜来去。

　　○崔国辅【十三首】

　　国辅诗婉娈清楚，深宜讽味，乐府数章，古人不及也。

　　杂诗

　　逢着平乐儿，论交鞍马前。与酤一斗酒，恰用十千钱。后余在闗内，作事多迍邅。何肯相救援，徒闻寳剑篇。

　　石头濑作

　　怅矣秋风时，余临石头濑。因髙见超逺，望尽此州内。羽山数点青，海岸杂光碎。离离树木少，漭漭波潮大。日暮千里帆，南飞落天外。须臾遂入夜，楚色有微蔼。寻逺迹已穷，遗荣事多昧。一身犹未理，安得济时代。且泛朝夕潮，荷衣蕙为带。

　　魏宫词

　　朝日点红妆，拟上铜雀台。画眉犹未竟，魏帝使人催。

　　怨词

　　妾有罗衣裳，秦王在时作。为舞春风多，秋来不堪着。

　　少年行【国秀集同】

　　遗却珊瑚鞭，白马骄不行。章台折杨柳，春日路傍情。

　　长信草

　　长信宫中草，年年愁处生。时侵珠履迹，不使玉阶行。

　　香风词【或作白苎词】

　　洛阳梨花落如霰，河阳桃叶生复齐。坐怨玉楼春欲尽，红绵粉絮裛妆啼。

　　对酒吟

　　行行日将夕，荒村古塜无人迹。蒙笼整棘一鸟吟，屡劝提壶酤酒吃。古人不达酒不足，遗恨精灵传此曲。寄言世上诸少年，平生且尽杯中緑。

　　漂母岸

　　泗水入淮处，南边古岸存。秦时有漂母，于此饭王孙。王孙初未遇，寄食何足论。后为淮阴侯，誓欲荅母恩。事迹遗在此，空伤千载魂。茫茫水中渚，上有一孤墩。遥望不可到，苍苍雾树昏。几年崩塜色，暮日落潮痕。古地多陻圯，时哉不敢言。向夕泪沾裳，只宿芦洲村。

　　湖南曲

　　湖南送君去，湖北送君归。湖里鸳鸯鸟，双双他自飞。

　　秦中感兴寄逺上人【一刻下三首孟浩然作崔集亦不载】

　　一丘常欲卧，三径苦无资。北上非吾愿，东林怀我师。黄金燃桂尽，壮志逐年衰。日夕凉风至，闻蝉但益悲。

　　夜渡湘江

　　客行贪利渉，夜里渡湘川。露气闻芳杜，歌声识采莲。榜人投岸火，渔子宿潭烟。行侣遥相问，涔阳何处边。

　　渡浙江问舟中人

　　潮落江平未有风，扁舟共济与君同。时时引领望天末，何处青山是越中。

　　○储光羲【十二首】

　　储公诗格髙调逸，趣逺情深，削尽常言，挟风雅之迹，浩然之气。述华清宫诗云“山开鸿蒙色，天转招摇星”，又游茅山诗云“小门入松栢，天路涵虚空”此例数百句，已略见荆扬集，不复广引璠。尝覩公《正论》十五巻，《九经外义疏》二十巻，言博理当，实可谓经国之大才。

　　杂诗

　　秋气肃天地，太行高崔嵬。猿狖清夜吟，其声一何哀。寂寞掩圭荜，梦寐游蓬莱。琪树逺亭亭，玉堂云中开。洪崕吹箫筦，素女飘飖来。雨师旣先后，道路无纎埃。鄙哉楚襄王，独好云阳台。

　　又

　　浑胚夲无象，末路多是非。逹士志寥廓，所在能忘机。耕凿时未至，还山聊采薇。虎豹对我蹲，鸑鷟傍我飞。仙人空中来，谓我勿复归。格泽为君驾，云霓为君衣。西游昆仑墟，可与世人违。

　　効古

　　晨登凉风台，莫走邯郸道。曜灵何赫烈，四野无青草。大军北集燕，天子西居镐。妇人役州县，丁男事征讨。老幼相别离，哭泣无昏早。稼穑旣殄絶，川泽复枯槁。旷哉逺此忧，冥冥商山皓。

　　又

　　东风吹大河，河水如倒流。河洲尘沙起，有若黄云浮。頳霞烧广泽，洪曜赫高丘。野老泣相语，无地可荫休。翰林有客卿，独负苍生忧。中夜起踯躅，思欲献厥谋。君门峻且深，踠足空夷犹。

　　猛虎词

　　寒亦不忧雪，饥亦不食人。人肉岂不甘，所恶伤明神。太室为我宅，孟门为我邻。百兽为我膳，五龙为我宾。蒙马一何威，浮江亦以仁。彩章耀朝日，牙爪雄武臣。髙云逐气浮，厚地随声震。君能贾余勇，日夕长相亲。

　　射雉词

　　曝暄理新翳，迎春射鸣雉。原田遥一色，皋陆旷千里。逺闻咿喔声，时见双飞起。羃■〈罒历〉疎蒿下，毰毸深麦里。顾敌乃忘生，争雄方决死。仁心贵勇义，岂复能伤此。超遥下故墟，迢逓回髙畤。大夫昔何苦，取笑欢妻子。

　　采莲词

　　浅渚荇花繁，深塘茭叶疎。独往方自得，耻邀淇上姝。广江无术阡，大泽絶方隅。浪中海童语，流下鲛人居。春荻时隠舟，新萍复满湖。采采乗日暮，不思贤与愚。

　　牧童词

　　不言收田逺，不道牧陂深。所念牛驯扰，不乱牧童心。圎笠覆我首，长蓑披我襟。方将忧暑雨，亦以惧寒阴。大牛隠层坂，小牛穿近林。同类相鼓舞，触物成讴吟。取乐须臾间，宁问声与音。

　　田家即事

　　蒲叶日已长，杏花日已滋。老农要看此，贵不违天时。迎晨起饭牛，双驾耕东菑。蚯蚓土中出，田乌随我飞。羣合乱啄噪，嗷嗷如道饥。我心多恻隠，顾此两伤悲。拨食与田乌，日暮空筐归。亲戚更相笑，我心终不移。

　　寄孙山人

　　新林二月孤舟还，水满清江花满山。借问故园隠君子，时时来去在人间。

　　詶綦毋校书梦游耶溪见赠之作

　　校文在仙掖，每有沧洲心。况以北窗下，梦游清溪阴。春看湖口澷，夜入回塘深。往往缆垂葛，出舟望前林。山人松下饭，钓客芦中吟。小隠何足贵，胜游在幽寻。厯兹山水间，泠然若鸣琴。申章谢来意，愧莫詶知音。【末五句集作“长年固可寻，还车首东道。惠言若黄金，以我采薇意。传之天姥岑。”】

　　使过弹筝峡作

　　鸟雀知天雪，羣飞复羣鸣。原田无遗粟，日暮满空城。达士忧世务，鄙夫念王程。晨过弹筝峡，马足凌兢行。双壁隠灵曜，莫能知晦明。皑皑坚氷白，漫漫阴云平。始信古人言，苦节不可贞。

　　○王昌龄【十六首】

　　元嘉以还四百年内，曹刘陆谢风骨顿尽。顷有太原王昌龄、鲁国储光羲,颇从厥迹，且两贤气同体别，而王稍声峻。至如“明堂坐天子，月朔朝诸侯。清乐动千门，皇风被九州岛。庆云从东来，泱漭抱日流。”又“云起太华山，云山相明灭。东峰始含景，了了见松雪。”又“槠柟无冬春，柯叶连峰稠。阴壁下苍黑，烟含清江楼。迭沙积为冈，崩剥雨露幽。石脉尽横亘，潜潭何时流。”又“京门望西岳，百里见郊树。飞雨祠上来，霭然闗中暮。”又“奸雄乃得志，遂使羣心摇。赤风荡中原，烈火无遗巢。一人计不用，万里空萧条。”又“百泉势相荡，巨石皆却立。昏为蛟龙窟，时见云雨入。”又“去时三十万，独自还长安。不信沙场苦，君看刀箭瘢。”又“芦荻寒苍江，石头岸边饮。”又“长亭酒未醒，千里风动地。天仗森森练雪拟，身骑骏马白鹰臂。”斯并惊耳骇目。今略举其数十句，则中兴高作可知矣。余尝覩王公长平伏寃，又吊枳道赋，仁有余也。奈何晩节不矜细行，谤议沸腾，垂歴遐荒，使知音者叹息。

　　咏史

　　荷畚至洛阳，杖策游北门。天下尽兵甲，豺狼满中原。明夷方遘患，顾我徒崩犇。自惭菲薄才，误蒙国士恩。位重任亦重，时危志弥敦。西北未及终，东南不可吞。进则耻保躬，退乃为触藩。叹息嵩山老，而后知其尊。【夲集咏史云：荷畚至洛阳，代马屯北门。天下裂其土，豺狼满中原。明夷方济世，敛翼黄埃昏。披云见龙颜，始蒙国士恩。位重谋亦深，所举无遗奔。长策寄临终，东南不可吞。贤智苟有时，贫贱安所论。惟然嵩山老，而后知我言。】

　　观江淮名山图

　　刻意吟云山，尤爱丹青妙。棱层列林峦，微茫出海峤。而我高其人，挥毫发幽眇。持此尺寸图，益展千里眺。淡扫霏素烟，浓抹暎残照。方溯江汉流，忽见淮海徼。湘累谩兴哀，英皇复谁吊。遐踪旣云灭，独往岂殊调。感对怀拂衣，胡宁事渔钓。安期始遗舄，千古谢荣耀。投迹庶可齐，沧浪有孤棹。【夲集作《观江淮名胜图》云：刻意吟云山，尤知隠沦妙。逺公何为者，再诣临海峤。而我髙其风，披图得遗照。援毫无逃境，遂展千里眺。淡扫荆门烟，明标赤城烧。青葱林间岭，隠见淮海徼。但指香炉顶，无闻白猿啸。沙门旣云灭，独往岂殊调。感对怀拂衣，胡宁事渔钓。安期始遗舄，千古谢荣耀。投迹庶可齐，沧浪有孤棹。】

　　香积寺礼拜万回平等二圣僧塔

　　真无御化来，借有乗化归。如彼双塔内，孰能知是非。愚也骇苍生，圣哉为帝师。当为时世出，不由天地资。万回主此方，平等性无违。今我一礼心，亿劫同不移。肃肃松栢下，诸天来有时。

　　斋心

　　女萝覆石壁，溪水幽蒙笼。紫葛蔓黄花，娟娟寒露中。朝饮花上露，夜卧松下风。云英化为水，光彩与我同。日月荡精魄，寥寥天宇空。

　　缑氏尉沈兴宗置酒南溪留赠

　　林色与溪古，深篁引幽翠。山樽在渔舟，棹月情已醉。始穷清源口，壑絶人境异。春泉滴空崕，萌草坼阴地。乆之风榛寂，逺闻樵声至。海雁时独飞，永然沧洲意。古时青冥客，灭迹沦一尉。吾子踌躇心，岂其纷埃事。缑岑信所克，济北余乃遂。齐物意已会，息肩理犹未。巻舒形性表，脱畧贤哲议。乗月期角巾，饭僧嵩阳寺。

　　江上闻笛

　　横笛怨江月，扁舟何处寻。声长楚山外，曲遶胡闗深。相去万余里，遥传此夜心。寥寥浦溆寒，响尽惟幽林。不知谁家子，复奏邯郸音。水客皆拥棹，空霜遂盈襟。羸马望北走，迁人悲越吟。何当边草白，旌节陇城阴。

　　东京府县诸公与綦毋潜李颀相送至白马寺宿

　　鞍马上东门，徘徊入孤舟。贤豪相追送，即棹千里流。逺峰落日在，空波微烟收。宦薄忘机括，醉来却淹留。月明见古寺，林外登髙楼。南风开长廊，夏夜如凉秋。江月照吴县，西归梦中游。

　　赵十四兄见访【国秀集小异】

　　客来舒长簟，开阁延凉风。但见无弦琴，共君尽樽中。晩来常读易，顷者欲还嵩。世事何须道，黄精且养蒙。嵇康殊寡识，张翰独知终。忽忆鲈鱼脍，扁舟往江东。

　　少年行

　　西陵侠少年，送客短长亭。青槐夹两路，白马如流星。闻道羽书急，单于寇井陉。气高轻赴难，谁顾燕山铭。

　　听流人水调子

　　孤舟微月对枫林，分付鸣筝与客心。岭色千重万重雨，断弦收与泪痕深。

　　长歌行

　　旷野饶悲风，飕飕黄蒿草。系马倚白杨，谁知我怀抱。所是同袍者，相逢尽衰老。北登汉家陵，南望长安道。下有枯树根，上有鼯鼠窠。高皇子孙尽，千岁无人过。寳玉频发掘，精灵其奈何。人生须达命，有酒且长歌。

　　城傍曲

　　秋风鸣桑条，草白狐兎骄。邯郸饮来酒未消，城北原平掣皁鵰。射杀空营两腾虎，回身却月佩弓弰。

　　塞下曲【国秀集作望临洮小异】

　　饮马度秋水，水寒风似刀。平沙日未没，黯黯见临洮。当昔长城战，咸言意气髙。黄尘足今古，白骨乱蓬蒿。

　　长信宫

　　奉帚平明金殿开，蹔将团扇共徘徊。玉颜不及寒鸦色，犹带昭阳日影来。

　　郑县宿陶太公馆中赠冯六元二

　　儒有轻王侯，脱略当世务。本家蓝溪下，非为渔弋故。无才困躬耕，且欲驰永路。幽居与君近，出谷同所骛。昨日辞石门，五年变秋露。云龙未相感，干谒亦已屡。子为黄绶羁，余忝蓬山顾。京门望西岳，百里见郊树。飞雨祠上来，霭然闗中暮。驱车郑城宿，秉烛论往素。山月出华阴，开此河渚雾。清光比故人，豁达展心悟。冯公尚戢翼，元子仍局歩。拂衣易为高，沦迹难有趣。张范善终始，吾等岂不慕。罢酒当凉风，屈伸备冥数。

　　从军行

　　烽火城西百尺楼，黄昏独坐海风秋。更吹横笛闗山月，无那金闺万里愁。

　　○贺兰进明【七首】

　　员外好古博达，经籍满腹。其所著述一百余篇，颇究天人之际，又有古诗八十首，大体符于阮公，又行路难五首，并多新兴。

　　古意

　　秦庭初指鹿，羣盗满山东。忤意皆诛死，所言谁肯忠。武闗犹未启，兵入望夷宫。为祟非泾水，人君道自穷。

　　又

　　崇兰生涧底，香气满幽林。采采欲为赠，何人是同心。日暮徒盈把，徘徊忧思深。慨然纫杂佩，重奏丘中琴。

　　行路难

　　君不见，岩下井，百尺不及泉。君不见，山上苖，数寸凌云烟。人生赋命亦如此，何苦太息自忧煎。但愿亲友长含笑，相逢莫乏杖头钱。寒夜邀欢须秉烛，岂不长思花柳年。

　　又

　　君不见，门前柳，荣耀暂时萧索乆。君不见，陌上花，狂风吹去落谁家。邻家思妇见之叹，蓬首不梳心歴乱。盛年夫壻长别离，歳暮相逢色凋换。

　　又

　　君不见，芳树枝，春花落尽蜂不窥。君不见，梁上泥，秋风始髙燕不栖。荡子从军事征战，蛾眉婵娟守空闺。独宿自然堪下泪，况复时闻乌夜啼。

　　又

　　君不见，云中月，暂盈还复缺。君不见，林下风，声逺意难穷。亲故平生或聚散，欢娱未尽樽酒空。叹息青青陵上栢，岁寒能有几人同。

　　又

　　君不见，东流水，一去无穷已。君不见，西郊云，日夕空氛氲。羣雁徘徊不能去，一雁惊鸣复失羣。人生结交在终始，莫以升沈中路分。  
　 

巻下

　　○崔曙【六首】

　　曙诗多叹词要妙，情意悲凉，送别登楼，俱堪泪下。

　　宿大通和尚墖敬赠如阇黎广心长孙锜二山人【一作赠如上人兼呈常孙二山人】

　　支公已寂灭，墖影山上古。更有真僧来，道场救诸苦。一承微妙法，寓宿清浄土。身心能自观，色相了无取。森森松暎月，漠漠云近戸。云外飞电明，夜来前山雨。然灯见栖鸽，作礼闻信鼓。晩霁南轩开，秋华浄天宇。愿言长出世，谢尔申及甫。

　　颍阳东溪怀古

　　灵溪氛雾歇，皎镜清心颜。空色下暎水，秋声多在山。世人乆疎旷，万物皆自闲。白鹭寒更浴，孤云晴未还。昔时让王者，此地闭玄闗。无以蹑高歩，凄凉岑壑间。

　　途中晩发

　　晩霁长风里，劳歌赴逺期。云轻归海疾，月满下山迟。旅望因高尽，乡心遇物悲。故林遥不见，况在落花时。

　　送薛据之宋州

　　无媒嗟失路，有道亦乗流。客处不堪别，异乡应共愁。我生早孤贱，沦落居此州。风土至今忆，山河皆昔游。一从文章士，两京春复秋。君去问相识，几人今白头。

　　早发交崕山还太室作

　　东林气微白，寒鸟急高翔。吾亦自兹去，北山归草堂。杪冬正三五，日月遥相望。肃肃过颍上，昽昽辨少阳。川氷生积雪，野火出枯桑。独往路难尽，穷阴人易伤。伤此无衣客，如何蒙雪霜。

　　登水门楼见亡友张真期题望黄河诗因以感兴【国秀集作登河阳斗门见张贞期题黄河诗因以感寄】

　　吾友东南美，昔闻登此楼。人随川上逝，书在壁中留。严子好真隠，谢公耽逺游。清风初作颂，暇日复消忧。时与文字古，迹随山水幽。已孤苍生望，坐见黄河流。流落年将晩，悲凉物已秋。天高不可问，掩泣赴行舟。

　　○王湾【八首】

　　湾词翰早着，为天下所称最者，不过一二。游吴中，作江南意诗云：海日生残夜，江春入旧年。诗人已来，少有此句。张燕公手题政事堂，每示能文，令为楷式。又捣衣篇云：月华照杵空随妾，风响传砧不到君。所有众制，咸类若斯，非张蔡之未曾见也，觉颜谢之弥逺乎。

　　晩春诣苏州敬赠武员外

　　苏台忆季常，飞棹歴江乡。持此功曹掾，幼称华省郎。贵门生礼乐，明代秉文章。嘉郡位先进，鸿儒名重扬。爰从姻娅贬，岂失忠信防。万里汗马足，十年暌凤翔。回迁翼元圣，入拜伫惟良。别业对南浦，羣书满北堂。意深投辖盛，才重接筵光。陋学叨铅简，弱龄许翰场。神驰劳旧国，颜展别殊方。际晓杂氛散，残春众物芳。烟和疎树满，雨续小溪长。旅拙感成慰，通贤顾不忘。从来琴曲罢，开匣为君张。

　　哭补阙亡友綦毋学士

　　明代资多士，儒林得异材。书从金殿出，人向玉墀来。词学张平子，风仪禇彦回。崇仪希上德，近侍接元台。曩契心期早，今游宴赏陪。屡迁君擢桂，分尉我从梅。忽遇乗轺客，云倾构厦材。泣为洹水化，叹作太山頺。冀善初将慰，寻言半始猜。位聨情易感，交宻痛难裁。逺日寒旌暗，长风古挽哀。寰中无旧业，行处有新苔。反哭魂犹寄，终丧子尚孩。葬田门吏给，坟木路人栽。遽泄悲成往，俄传宠令回。玄经贻石室，朱绂耀泉台。地古春长闭，天明夜不开。登山一临哭，挥泪满蒿莱。

　　晩夜马嵬卿叔池亭即事寄京都一二知已

　　忝职畿甸淹，滥陪时俊后。才轻策疲劣，势薄常驱走。牵役劳风尘，秉心在嵓薮。宗贤开别业，形胜代希偶。竹绕清渭湄，泉流白渠口。逡巡期赏会，挥忽变星斗。逮此乗务闲，因而访幽叟。入来殊景物，行复洗纷垢。林静秋色多，潭深月光厚。盛香莲近坼，新味瓜初剖。滞拙怀隠沦，书之寄良友。

　　奉使登终南山

　　常爱南山游，因而尽原隰。数朝至林岭，百仞登嵬岌。石状马径穷，苔色歩縁入。物竒春貌改，气逺天香集。虚洞策杖鸣，低云拂衣湿。倚嵓见庐舍，入戸欣拜揖。问姓矜勤劳，示心教澄习。玉英时共饭，芝草为余拾。境絶人不行，潭深鸟空立。一乗从此授，九转兼是给。辞处若轻飞，憩来唯吐吸。开襟超已胜，回路倐而及。烟色松上深，水流山下急。渐平逢车骑，向晩睨城邑。峰在野趣繁，尘飘宦情涩。辛苦乆为吏，荣进何妄执。日暮怀此山，悠然赋斯什。

　　奉和贺监林月清酌

　　华月当秋满，朝轩假兴同。净林新霁入，规院小凉通。碎影行筵里，摇花落酒中。清宵凝爽意，并此助文雄。

　　江南意【国秀集作次北固山下首尾二聨不同】

　　南国多新意，东行伺早天。潮平两岸失，风正一帆悬。海日生残夜，江春入旧年。从来观气象，惟向此中偏。

　　观搊筝【或刻祖咏】

　　虚室有秦筝，筝新月复清。弦多弄委曲，柱促语分明。晓怨凝繁手，春娇入慢声。近来惟此乐，传得美人情。

　　闰月七日织女

　　耿耿曙河微，神仙此夜稀。今年七月闰，应得两回归。

　　○祖咏【六首】

　　咏诗剪刻省浄，用思尤苦，气虽不高，调颇凌俗。至如“霁日园林好，清明烟火新”亦可称为才子也。

　　古意

　　楚王竟何去，独自留巫山。偏使世人见，迢迢江水间。驻舟春泽里，誓愿拜灵颜。梦寐覩神女，金沙鸣佩环。闲艳絶世姿，令人气力微。含笑黙不语，化作朝云飞。

　　又

　　夫差日淫放，举国求妃嫔。自谓得王宠，代间无美人。碧罗象天阁，坐辇乗芳春。宫女数千骑，常游江水濵。年深玉颜老，时薄花妆新。拭泪下金殿，娇多不顾身。生前妬歌舞，死后同灰尘。塜墓令人哀，哀于铜雀台。

　　游苏氏别业【国秀集作蓟门别业小异】

　　别业居幽处，到来生隠心。南山当户牖，沣水暎园林。竹覆经冬雪，庭昏未夕阴。寥寥人境外，闲坐听春禽。

　　清明宴司勲刘郎中别业

　　田家复近臣，行乐不违亲。霁日园林好，清明烟火新。以文常会友，唯德自成邻。池照窗阴晩，杯香药味春。檐前花覆地，竹外鸟窥人。何必桃源里，深居作隠沦。

　　宿陈留李少府厅作

　　相知有叔卿，讼简夜弥清。旅泊倦愁卧，空堂闻曙更。风帘摇烛影，秋雨带虫声。归思那堪说，悠悠恨洛城。

　　终南望余雪作

　　终南阴岭秀，积雪浮云端。林表明霁色，城中增暮寒。

　　○卢象【七首】

　　象雅而平，素有大体，得国士之风，曩在校书，名充秘阁，其灵越山最秀，新安江甚清，尽东南之数郡。

　　家叔征君东溪草堂

　　开山十余里，青壁森相倚。欲识尧时天，东溪白云是。雷声转幽壑，云气杳流水。涧影生虫蛇，嵓端翳柽梓。大道终不易，君恩曷能已。鹤羡无老时，龟言摄生理。浮年笑六甲，元化潜一指。未暇扫云梯，空惭阮家子。

　　又

　　今朝共游者，得性闲未归。已到仙人家，莫惊鸥鸟飞。水深严子钓，松挂巢父衣。云气转幽寂，溪流无是非。名理未足羡，腥臊讵所希。自惟负贞意，何岁当食薇。

　　送綦毋潜

　　夫君不得意，本自沧海来。高足未云骋，虚舟空复回。淮南枫叶落，灞岸桃花开。出处暂为耳，沈浮安系哉。如何天覆物，还遣世遗才。欲识秦将汉，尝闻王与裴。离筵对寒食，别雨乗春雷。会有辟书至，荷衣莫漫裁。

　　送祖咏

　　田家宜伏腊，岁晏子言归。石路雪初下，荒村鸡共飞。东原多烟火，北涧隠寒晖。满酌野人酒，倦闻邻女机。胡为因樵采，几日罢朝衣。

　　赠程秘书

　　客自岐阳来，吐音若鸣凤。孤飞畏不偶，独立谁见用。忽从被褐中，召入承明宫。圣人借颜色，言事无不通。殷勤拯黎庶，感激论诸公。将相猜贾谊，图书归马融。顾余乆寂寞，一岁麒麟阁。且共歌太平，勿嗟名宦薄。

　　赠张均员外

　　公门世业昌，才子冠裴王。出自平津邸，还为吏部郎。神仙余气色，列宿助辉光。夜直南宫静，朝趋北禁长。时人窥水镜，明主赐衣裳。翰苑飞鹦鹉，天池待凤皇。承欢畴日顾，未纪后时伤。去去图南逺，微才幸不忘。【未纪一作未记】

　　追凉歴下古城西北隅此地有清泉乔木

　　谢朓出华省，王祥贻佩刀。前贤真可慕，衰疾意空劳。贞悔不自卜，游随共尔曹。未能齐得丧，时复诵离骚。闲荫七贤地，醉飡三士桃。苍苔虞舜井，乔木古城壕。渔父偏相狎，尧年不可逃。蝉鸣秋雨霁，云白晓山高。咫尺传双鲤，吹嘘借一毛。故人皆得路，谁肯念同袍。

　　○李嶷【五首】

　　嶷诗鲜洁有规矩，其少年行三首，词虽不多，翩翩然侠气在目也。

　　林园秋夜作

　　林卧避残暑，白云长在天。赏心旣如此，对酒非徒然。月色徧秋露，竹声兼夜泉。凉风怀袖里，兹意与谁传。

　　淮南秋夜呈周偘

　　天净河汉高，夜闲砧杵发。清秋忽如此，离恨应难歇。风乱池上萍，露光竹间月。与君共游处，勿作他乡别。

　　少年行

　　十八羽林郎，戎衣侍汉王。臂鹰金殿侧，挟弹玉舆傍。驰道春风起，陪游出建章。

　　又

　　侍猎长杨下，承恩更射飞。尘生马影灭，箭落雁行稀。薄暮随天仗，聮翩入琐闱。

　　又【国秀集作游侠小异】

　　玉剑膝边横，金杯马上倾。朝游茂陵道，夜宿凤皇城。豪吏多猜忌，毋劳问姓名。

　　○阎防【五首】

　　防为人好古博雅，其警策语多真素。至如“荒庭何所有，老树半空腹”，又“熊踞庭中树，龙蒸栋里云”皎然可信也。

　　晩秋石门礼拜

　　轻策凌絶壁，招提谒金仙。舟车无游径，崕峤乃属天。踯躅淹昃景，夷犹望新弦。石门变暝色，谷口生人烟。阳雁叫平楚，秋风急寒川。驰晖苦代谢，浮脆暂贞坚。永欲卧丘壑，息心依梵筵。誓将歴劫愿，无以外物牵。

　　宿岸道人精舍

　　早岁参道风，放情入寥廓。重因息心侣，遂果嵓中诺。敛迹辞人间，杜门守寂寞。秋风剪兰蕙，霜气冷淙壑。山牖见然灯，竹房闻捣药。愿言舍尘事，所趣非龙蠖。

　　夕次鹿门山作

　　庞公嘉遁所，浪迹难追攀。浮舟暝始至，抱杖聊自闲。双岩开鹿门，百谷集珠湾。喷薄湍上水，舂容漂里山。焦原不足险，梁壑未成艰。我行自春仲，夏鸟忽绵蛮。蕙草色已晩，客心殊未还。逺游非避地，访道爱童颜。安能狥机巧，争夺锥刀间。

　　百丈溪新理茅茨读书

　　浪迹弃人世，还山自幽独。始傍巢由踪，吾其获心曲。荒庭何所有，老树半空腹。秋蜩鸣北林，暮鸟穿我屋。栖迟乐遵渚，恬旷寡所欲。开卦推盈虚，散帙攻节目。养闲度人事，达命知止足。不学东国儒，俟时劳伐辐。

　　与永乐诸公泛黄河作

　　烟深载酒入，但觉暮川虚。暎水见山火，鸣榔闻夜渔。爱兹山水趣，忽与人世疎。无暇燃官烛，中流有望舒。  
　
