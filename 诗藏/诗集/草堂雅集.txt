　　钦定四库全书　　　　　集部八
　　草堂雅集　　　　　　　总集类
　　提要
　　【臣】等谨案草堂雅集十三巻元顾瑛编瑛早擅文章又爱通賔客四方名士无不延致于玉山草堂者因仿段成式汉上题襍集例编唱和之作为此集自陈基至释自恢凡七十人又仿元好问中州集例各为小传亦有仅载字号里居不及文章行谊者葢各据其实不虚标榜犹前辈笃实之遗也其与瑛赠答者即附录已作于后其与他人赠答而其人非与瑛游者所作可取亦附录焉皆低书四格以别之葢虽以草堂雅集为名实简录其人平生之作元季诗家此数十人括其大凡数十人之诗此十余巻具其梗槩一代精华畧备于是视月泉吟社惟赋田园襍兴一题惟限五七言律一体者赅备多矣是书世罕传本王士祯居易录记朱彛尊于呉门医士陆其清家仅一见之此本纸墨犹为旧钞疑或即陆氏本欤乾隆四十三年六月恭校上
　　总纂官【臣】纪昀【臣】陆锡熊【臣】孙士毅
　　总　校　官　【臣】　陆　费　墀










　　钦定四库全书
　　草堂雅集巻一
　　元　顾瑛　编
　　陈基
　　字敬初台之临海人明敏好学受知于晋卿黄先生明春秋后以举子业无益于学克志为古文诗章同辈虽极力追之不能及名重于时游京师公卿争与之交而其徳性慎重事亲尤尽孝望而知其为君子也
　　王氏三世孝感诗
　　惟蜀嘉州有王氏在昔遭兵中流矢镞入骨间创发髀疾在翁身痛居子恨不捐躯代翁死焚香吁天诚有以愿减身年益翁齿天祚若翁旋病起他年翁子疽发背十窍聚攻复大溃翁孙赴神神请帝背忽无疽子亡毙孙独何辜丁困穷一股不信瘝乃躬病莫出门忧患攻絶粒待尽儿忡忡念昔异疾缠二翁天实为之哀厥衷我独能忘报父终一兄三季情所钟蒲伏致祷精诚通歩履复故行若风君家孝感能如许我一闻之泪交下孰则无儿孰无父王氏似孙孙似祖秦人弃恩如弃土箕帚耰锄尚堪数
　　仆甞夜梦从彦成饮彦成曰此荔枝浆也饮之令人夀子能为我赋之当赠三百壶予因口占一诗觉乃梦也及会玉山闻彦成酿酒果名荔枝浆白以所梦不觉大笑
　　凉州莫谩夸蒲萄中山枉说松为醪仙人自酿贞一酒洞庭春色嗟徒劳璚浆滴尽生荔枝玉露泻入黄金巵一杯入口夀千嵗安用火枣并交梨不愿青州覔从事不愿步兵为校尉但令唤鹤更呼鸾日日从君花下醉
　　寄萧尊师
　　我昔山中寻紫芝道遇真人行若飞自言链骨有仙术曽事神农为雨师一从别后三千嵗不住尘寰即方外我昨题诗遗羡门为问真人定安在答云徃日隠东蒙上下风雨骑苍龙只今卖药居灵越来徃三吴弄明月天上非无十二楼人间乃复爱沧洲时时跨鹤乗云气歴览无穷隘九州劳生苦为尘縁缚安得从之超广漠手折三株海上花去随鸾凤巢阿阁
　　寄姚子章
　　闻君又作钱塘客多在青楼少泉石佳人姓苏名小小占断西湖好春色沙棠为舟桂为桨惊起鸳鸯飞两两有时醉倒百花间不记六桥新月上行乐须当少壮时英雄自古皆堪悲归来莫负张京兆鹦鹉牕间唤画眉
　　偶成
　　武陵溪水碧湾湾窈窕幽期不可攀戴胜桑间飞自得王睢洲上语相闗歌成桃叶临流和采得苹花带月还见说荔枝浆已熟不分涓滴到人间
　　南州五月尚兼衣白苎牕间未脱机青李来禽书不至荔枝卢橘赋多违水晶帘箔围晴昼艾纳鑪薰逗夕霏为问上都城里客菖蒲花发几时归
　　赋杨花
　　巷南巷北昼冥冥摇荡春风未肯停薄命不禁巫峡雨前身曽化楚江萍已于谢女诗中见更向刘郎曲里聴肠断不堪回首处并人飞过短长亭
　　次钱伯行韵
　　五月东林水竹凉新荷叶小栁丝长且临大令鵞羣帖不恋尚书鸡舌香楚客谩夸千树橘杜陵共爱百花庄满天风露枇杷熟归奉慈亲取次甞
　　次沈仲说韵
　　栋树飞花雪打篷居人行乐四时同波涵大泽平如掌云割西山半入空金刹逺瞻楼阁壮画船争载绮罗红如何越女承恩后不逐吴王住甬东
　　送李録判之饶州
　　阊门栁枝短君行不可缓赠君不折杨栁枝劝君饮此金屈巵丈夫将身誓许国安用当歌伤别为青丝络控黄金勒逰宦鄱阳山水国何处春风最忆君琵琶洲上蘼芜碧
　　送曹生侍亲还琴川
　　爱此丹山五色毛防衣初剪映仙桃奉亲喜有银丝鲙赠别慙无金错刀洲渚春深生杜若江湖波暖涨蒲萄王褒拟奏贤臣颂肯学山人索价髙
　　山行
　　莫入山莫入谷车连连马逐逐谷深无人山矗矗马行不前车踯躅平原五月莎草緑黄羊有羔牛有犊居人养老无失肉山行不如原上宿原上宿一枕清梦长明朝我欲归故乡作书为谢右校王愿君白首不相忘
　　送俞绍芳还京兼寄沃哷元常
　　翩翩南国佳公子荦荦髙懐不可羁相府蚤传鹦鹉赋儒林曽睹凤凰仪贾生名为吴公重李白才因贺老知賔主东南推具美云龙上下喜相随十年载笔依金马万里乗轺访武夷朝野欣逢起遗逸闗山宁复厌驱驰嵇康懒惰真成癖阮籍疎狂只自悲亲老每蒙朝士问涂穷那免世人嗤黄河西畔平如掌泰华云间翠入眉归见燕山刘户部愿将忠孝答明时
　　寄危太朴杨季子兼呈惟中学士
　　阁中危老近何如阙下杨生一字无未省何时度滦水可能八月到燕都笔削已闻归太史论思犹喜及洪儒由来汉室文章盛只数班郎制作殊
　　次韵笠泽渔隠二首
　　隠君于此揽清华小筑茅堂傍水涯蒲栁髙低迷晓岸鳬鹥来徃弄晴沙辋川别置王维业竹迳深通蒋诩家复恐秋潮没沙渚故安小艇当乗槎
　　目断江湖欲尽头放船曽作渼陂游接防倒着山公帽紫绮时裁李白裘鲛室杼机风雨夜渔家灯火水云秋旧时賔客多星散谁写江南宋玉愁
　　题笠泽福地
　　笠泽真人福地深杖藜秋日此幽寻波涵太乙星辰动云镇蓬莱观阙隂灵树三花皆结玉丹砂五色总成金幔亭别有通仙路留与曽孙宴古今
　　织锦图
　　佳人织锦深闺里恨入东风泪痕紫三年辛苦织回文化作鸳鸯戱秋水秋水悠悠人未归鸳鸯两两弄晴晖料应花发长安夜不见闺中肠断时
　　次韵赵君季文赠杜寛吹觱篥吟
　　寒竹初裁芦叶秋夜吹百花洲上楼千金纵有狐白裘难买杜寛一艺优妙知音律同齐邹薛家小童安敢侔江空月白烂不收防搜罔象悲阳侯哀泉呜咽秦陇头何年变曲为凉州神工太古开黄牛惊浪出峡风飕飗叶落秋随渭水流渭水有尽情无休緜緜又若茧绪抽要眇宁以智力求须臾水激龙腾湫熊罴夜咆魑魅愁劝君不用皓齿讴侧耳聴此消百忧寛也胡为此淹留自今天上防鸣球飘然我欲归帝丘仙人张乐烟雾浮苍龙为车挟翠虬千秋万嵗迟子同遨游
　　寄友人
　　扁舟三月到江城疋马先寻北郭生雨过小楼春寂寂鸟啼脩竹晓嘤嘤家无黄耳传乡信门有苍头记客名见说终南真可隠賸秋色为君清
　　寄匡山人
　　早春相见又经秋秋水迢迢阻泛舟每见玉山问消息荔浆何日寄江楼
　　题曹将军马图
　　神驹生长渥洼中一匹能令冀北空貌得真龙九重上将军笔法老逾工
　　题葛仙翁移家图
　　是处青山可链丹问君拔宅向何山纵令儿女恩情重鸡犬何心不肯还
　　再题葛仙翁移家图
　　列仙之人其道无为超然物表游于希夷厚禄不足致好爵不足縻所以许由辞尧不受禅巢父闻之犹为洗耳河之湄奈何葛仙翁与世犹支离求为勾漏令所欲何卑防观翁此行亦良苦妻子辛勤童婢饥翁知学仙不学吏委以民社将安施仙家虽云足官府奈此人间小黠并大痴君不见陶弃官归故里又不见马援谤兴由薏苡纵得丹砂亦不多谁信翁心澹如水云门山有灵药归去来山中乐牛羊任所之鸡犬从人缚急将印绶送还官变却姓名称抱朴
　　奉和红梅引
　　缄情脉脉待春来差胜苦寒时节开丞相圃中香寂寞水曹亭畔锦培堆致身合在黄金阙浊世纷纷妬髙洁却施脂粉学时妆林下风神本清絶富贵西冈一梦醒独怜标格尚分明认桃辨杏相嘲咏徒费诗人众口争春风如酒醉入髓晕上氷肌赪不俚化工于物岂容私暖在南枝真有几和羮未说帝者师且先羣木占园池他年拟结罗浮好托以女萝如兔丝两家臭味元相似安用昆丘问玉巵
　　雪后见梅有懐
　　华屋邉头春信早梅花树树向南栽主人每爱凭防看佳客从教着屐来风静池塘鸣翠羽雪残庭院见苍苔闲居未许安仁赋天上黄金正筑台
　　题杏花鬭鹊
　　尔鹊莫逐朝飞雉双雌争雄俱鬭死尔鹊莫逐营巢燕吴宫失火难相见饮啄不离碧山阿栖止还依嘉树柯王孙纵有黄金弹红杏花间奈尔何
　　题昭陵六马图
　　秦王六马一何骁生死同心鄂与褒酣战每将戈止日并驱长使血生毛流传弟子初名干服事将军老姓曹貌得真龙九重上昭陵刻石世同髙
　　次韵武夷岛梅花
　　一湾新月浸瑶天琪树花开朶朶妍帝子乗风游小水玉妃和露泣疎烟碧波夜湿清虚府緑渚春余绰约仙若遇罗浮烦问讯少将华髪感流年
　　顾瑛诗曰緑波荡漾镜中天琼树春回玉蕊妍苔雨青青空落月溪云漠漠不成烟临风望断缑山侣照影疑逢洛浦仙王母欲来青鸟下暗香如水夜如年
　　题匡山人所藏图
　　千尺飞流落半空散为烟雨昼蒙蒙草堂留在匡庐曲头白归来晻霭中
　　君住耶溪南
　　君住耶溪南我住耶溪北咫尺不知名采莲始相识君爱莲有花我爱莲有实花实本同根君心勿相失
　　送君当逺涉
　　送君当逺涉兰舟桂为檝君去不思家妾梦长相接采莲将遗君采花不采叶妾貌不如花君心不如妾
　　贞女慎行露
　　贞女慎行露君子戒履霜嵗暮懐百忧离居増慨慷方舟岂无楫河水亦可杭临流不能度伫立以徬徨
　　芙蓉洲
　　草亭寂寂倚中洲风景依依旧日游江女荡舟歌水调溪翁结屋拟菟裘花迷岛屿红云暝香冷陂塘白露秋莫向山阳吹短笛晚来沙鸟不禁愁
　　题柯博士墨竹
　　京洛缁尘染素衣故园清梦苦相思归来无限江南意写作春风暮雨枝
　　题徽庙马麟梅
　　内家春色少人知玉蕋氷蕤看转宜说与宫中小儿女画楼琼琯莫轻吹
　　题赵翰林画桃花马
　　当时沙苑最权竒赠与吴兴学士骑身上桃花千万朶为渠图写墨淋漓
　　题赵翰林唐马
　　王孙昔侍金銮殿亲见天街进马来貌得权竒大宛种解教人世识龙媒
　　题管夫人竹
　　绮牕春影緑婆娑梦作轻云覆碧波日暮是谁调锦瑟一江烟雨泣湘娥
　　题赵千里临李思训金碧山水
　　山上白云朝暮生杂花流水总关情相思把笔题招隠千尺长松独鹤鸣
　　题朱泽民山水
　　东曹兴逐秋风起长揖齐王归故里托言鲈鲙与莼羮逺害全身良有以神交海上陶朱公遭世虽殊心则同读书把钓松江尾仰看浮云行太空八月严霜下乔木万里青防眇飞鹄为谢长安马上郎世间何物为荣辱
　　题渔亭秋望图
　　霜露洗空河汉湿西风萧萧江水潗緑洲孤亭小如笠上有髙树皆森立九疑青青愁欲泣翠华零落何人拾寳瑟空弹鸿鴈斜苍梧帝子不归家
　　题白描湘灵鼓瑟图
　　斑斑湘竹泪痕深望断重华隔逺岑花落黄陵春水濶至今鼓瑟有遗音
　　题双雉图
　　马蹄朝踏杜陵尘野雉飞来不避人况是太平防猎少上阳风日自成春
　　题王元章梅
　　武陵溪上桃千树亦有寒梅照水开一种春风标格在太平恩泽为栽培
　　题从子伦画风梅花鸭
　　溪山风日两相宜更着文禽泛緑漪自媿无才似山简为君题作习家池
　　题白描水仙
　　汗漫海上期婵娟池中影麻姑殊未来相思月华冷
　　题二马图
　　一种权竒产渥洼暖风晴日过平沙寻常不敢施鞍鞁知是君王白鼻騧
　　题洪崖居士出山图
　　张公不出山出山动千嵗时骑白驘子狂歌每佯醉怅望王屋深缅焉起遐睇
　　和新安梅韵写玉山后
　　月照山中梅蕋新暗香疎影两相匀素衣不受缁尘染同是只园树里春
　　天然标格赋清新冷蕋疎枝不自匀久与梨花不同梦何劳惆怅惜芳春
　　雪里俄看一蕋新空花顷刻已俱匀不知色相皆虚幻那信优昙别有春
　　玉山和张师防诗曰寳地生春玉蕋新苔烟如雾翠光匀山僧分得维摩供三素云中别有春
　　题凌波飞盖
　　落落秦大夫皎皎汉臯女赋质新且殊托根乃一所愿结嵗寒心不惮风雪苦犹胜河汉间脉脉不得语
　　题緑隂亭
　　嘉树防华屋空庭生昼凉端居宴冲穆余响答沧浪月冷芙蓉帐云深薜荔墙焚香坐深夕幽兴似韦郎
　　题水仙
　　水苍为佩玉为人素质娟娟不爱春终古关雎遗徳化礼防游女汉江濵
　　题山居图
　　晓出城南二里余鸟啼花落暮春初杜陵韦曲山无数何处林塘可卜居
　　题明雪牕兰
　　曾从北渚过君山更向黄陵庙下还帝子不归芳草碧鹧鸪啼处雨斑斑
　　题三白士女
　　长松百尺吹天风仙人凭虚离紫宫明月挂树云容容褰衣独憩流青瞳炯若秋水涵芙蓉霜未下珠露浓桂树偃蹇山巃嵸烟萝空青深太古薜荔吹香杂兰杜渇饮石泉饥琼蕋逍遥不比巫山女朝为行云暮行雨人间回首空尘土何如丹丘与圃然玉佩风泠泠羣仙夜诵蕊珠经紫金之冠朝玉京青幢绛节凤凰笙蓬莱弱水今浅清何当从之拾瑶英一徃不死三千龄
　　文殊寺髙阁
　　何年兰若倚崔嵬观阁连天罨画开泽国鱼龙霜后静闗河鸿雁日邉回阑干迥遡虚空上嵗月深从浩刦来自信平生爱登览夕阳髙处重徘徊
　　重游文殊寺次钱伯行韵
　　野舟闲舣白鸥沙同访文殊大士家满地夕阳人散乱一天秋色雁横斜江枫冷堕萧萧叶山菊晴开细细花嵗晚登髙重懐古转惊兄弟隔天涯
　　鸿雁篇
　　鸿雁双双度雁门相呼相唤不离羣昼衔芦荻防缯缴夜宿闗河同梦魂稻粱既足江南濶秋水増波叶防脱洞庭湖畔卧云沙彭蠡矶头弄烟月一朝无事忽相违一向东飞一向西西飞渺渺秦山曲东去悠悠沧海湄秦山沧海遥相望顾影徘徊各惆怅山有鼪鼯与网罗水有蛟鼍与风浪回头却恨不同栖辛苦皆因独自飞不问天南与天北何时相见得同归
　　寄钱伯行
　　小堂閴寂俯渔矶江月留人坐不归半吐野梅疑索笑并栖沙鸟忽惊飞孤烟隠隠团晴色修竹娟娟弄晚晖不是钱郎期不至也应安乐恋庭闱
　　寄实喇卜伯温秘卿
　　君侯髙义重南金欲奉驰驱媿不任刘向传经心独苦马迁载笔意何深朱幡未许分符出华髪悬知两鬓侵日日燕山有飞雁帛书都不寄江浔
　　遣懐
　　防杖江臯每独行园林二月未闻莺红尘陌上应千尺白髪春来又几茎自分才疎甘屏迹久人弃任浮萍汉庭亦有中常侍安得才如马长卿
　　过袁静春先生墓
　　每读遗文为怅然一杯今酹【阙】河邉空余晏先生宅不见山隂道士船日暮蛟龙归近浦春深鸥鹭散平川佳儿也复能传业白首躬耕于墓田
　　寄衍上人
　　屏迹江湖懒曳裾纵观物理爱逃虚清明已过百花尽谷雨又逢三月初岂有拾遗躭句癖漫惭中散絶交书只应为结庐山伴莲社相从意有余
　　次韵袁仲长竹堂感兴
　　一曲桃源忆故人白头词客最伤春南柯已寤平生梦东海曽扬几刼尘绮树莺花徒自好画堂丝竹为谁陈不须闻此空惆怅且看瑶姬舞绣茵
　　题雨竹
　　二月江南春雨深帝子不来劳我心所思只在涔阳浦吹彻参差作凤吟
　　横翠楼
　　虚楼直上面羣峯积翠氤氲一万重晴散岩扃时隠豹昼为云气或从龙寳花自落元无蒂天女空行不见踪絶境世人应莫到漫闻烟际动疎钟
　　题柯博士画
　　丹丘仙子渺何之零落春风玉树枝阿阁凤凰无处宿漫劳湘管月中吹
　　送危太朴四首兼简金华黄先生兰溪吴博士
　　海内闻名二十年班荆长记客幽燕天官载笔推良史延阁谈经列众贤三月风花愁送别五湖春色好言旋只縁鞍马劳王事未许扁舟聴雨眠
　　故人迢逓日邉来驻马江亭访草莱谈笑岂惟能愈疾欢娱兼肯共持杯李膺舟里神仙侣郭隗台中国士才芳草萋萋天欲暮送君南浦思徘徊
　　壮懐荦荦负经纶匹马翩翩走驿尘南国梅黄逢细雨上林莺老忆余春名山尽拟搜秘沧海宁忘问隠沦若着清朝耆旧传金华遗得老成人
　　泰伯城中五日游懒骑官马厌登舟步寻郑老通宵语坐爱黄山竟日留只把简书询故旧不将名姓答诸侯石榴花发縁江去应访兰溪一散愁
　　寄郑山人
　　万里江湖一羽毛相思终日阻波涛山光并入终南秀月色偏依少室髙天禄图书通白虎蓬莱宫殿涌金鼇丈人不忝更生辈嵗晚宁辞雠校劳
　　安石榴一首寄郑山人
　　江南朱夏石榴繁绛蕚纷披向日翻恩与荔枝登玉食荣兼蒟醤入金门偶闻六实同根蒂遂托千房诧子孙为谢汉庭张奉使相如白首向文园
　　寄沃哷彦文
　　幕下惟君最少年青春相忆路緜緜已推宋玉能为赋却笑扬雄尚草千里独看吴渚月一书不寄楚江船致身好在青云上莫漫登楼学仲宣
　　次韵陈叔方见寄兼简沈仲说二首
　　作客不自慰懐人如酒中雨深芳草碧春老落花红自笑嵇康懒谁悲阮籍穷知君情最重应念迹飘蓬把酒愁无赖看诗独眼明性兼陶令达才共庾公清山暖樱桃发江春杜若生思君临水上沙鸟亦忘情
　　次韵钱伯行飞云楼小集懐王季野
　　为惜春光一半过如渑美酒泛金波共知此会情偏重独恨平生饮不多鼓瑟欲终仍缓节投壶才罢即髙歌却怜燕子楼中客苏小桥邉奈乐何
　　赋朝采江上苹送陈伯善【时伯善新婚】
　　朝采江上苹苹生江水濶采之欲何为言赠新知别新知行奉亲防服照青春不因裁剪好安得着来新去去辞南浦春波趁柔橹还复念离居丁宁托鹦鹉珍重早回舟苹花不奈秋但令潮有信莫倚草忘忧
　　谢袁可立恵卢橘
　　风露离离余万颗故人逺致自题封幸分嘉实当朱夏不负幽花款暮冬南国情多书漫答上林才薄赋难攻独怜此日庭闱里甘防全胜荔子浓
　　寄朱元达
　　扁舟西望渺无端万顷波涛一钓竿杜若洲邉思谢朓鲈鱼江上忆张翰苍山着雨情逾秀緑树藏云晚更团乗兴何时访幽独对眠江阁聴风湍
　　题张链师所藏画梅
　　幻药能招水月魂蓬莱宫殿集灵芬谁将处士明珠佩独赠仙人蕚緑君海国有香飘艾纳洞天无梦化梨云春风想见瑶池会潇洒真妃玉作羣
　　送华亭杜县尉
　　六月松江如早秋木兰为楫沙棠舟南郡神仙来作尉西都恩泽会封侯种栁暂随陶令隠赋诗应共陆机游送君鸂滩前路令我相思欲白头
　　寄葛子熈杨季民【有序】
　　去年客京师与江西葛子熈杨季民饮于济南张署令家以樱桃荐酒时季民将赴滦阳属予赋诗而子熈为之书予还江南一载而二子尚留京师张君亦未离太常感时抚事怅然兴懐因赋长句一首奉寄
　　去年京国樱桃熟公子亲沾荐庙余色映金盘分处近恩兼氷酪赐来初酒酣惜与杨生别诗罢叨从葛老书今日江南春雨歇乱啼黄鸟正愁予
　　留别张熈载
　　短棹携书又入郛临流分杖重踟蹰形容自笑如樵客行止谁令类贾胡緑渚风光回杜若白沙晴色上蘼芜期君一日诚千里莫负翩翩汗血驹
　　寄申屠彦徳
　　春风浩无踪緑遍江上草防子行未归闗山一何杳白日不可留朱顔岂长好按劒歌慷慨忧思结懐抱子桑独何为箪食常不饱展禽亦三黜中懐惟直道贫贱岂足忧仁义乃为寳黄鹄栖崇丘嘉鱼泳深藻所期乗风波万里终可保
　　次韵吴宗师生日感恩诗
　　化国真人庆日长五云晴色映金堂草徴汉室芝房瑞露浥尧时寳瓮浆桂观燕居凌倒影行宫斋宿朝阳咏歌恩泽期天保传到人间雨露香
　　简郑山人
　　国士文章海内传丘园风雨故依然空闻太守延徐穉犹喜诸生礼郑官树莺啼初系马讲堂雀下或衔鳣广文方筑招贤馆肯使先生老一氊
　　送庸田司寳惟善经歴
　　籍甚中朝彦翩然万里情礼从莲幕重诗到水曹清未雪辞吴会先春入蓟城殷勤黄阁老能不问苍生送姚子章调浙东帅府令史兼简杨大中録判
　　昭代眷东国土壤际穷髪开阃涖四明元帅秉节钺所敦在诗书车马时简阅内以抚蒸黎外以绥顽黠辟置幕府下讵可非俊杰姚君古遗直岂肯事干没侯藩树风声漕府淹嵗月简拔实至公一洒时论觖丈夫志卓荦谁能受羁绁但念儒冠防弥缝乃无阙祖道城东门君马行已秣饮酒不尽欢赠言答敢辍野水泛勾呉名山满瓯粤相望各异乡春涨溟海濶有懐杨功曹为政已英发君行当见之为我道离别
　　送庸田刘运使赴闽
　　三年沟洫敢论功恩与咸台礼数崇水部有诗皆似锦使君无马不为骢胜游不惮三山逺薄赋欣逢四海同甞罢防榔有余味佳人休说荔枝红
　　刘向平生经济才独违鹓鹭久徘徊鹤书又赴咸台去虎节还从水部来路入七闽连百粤心依五岭望三台遥知别后书堪寄春近南云有雁回
　　次韵叔方寄沈仲说
　　公子新成江上宅更依西渚结幽亭时清墟里还无警月黒柴扉不用扄流水暗和琴瑟响好山浓入画图青故人白雪歌难和孺子沧浪曲自聴每厌狂夫谈酒谱还从处士授茶经庭前賸折忘忧草不负君家玉胆瓶
　　八月十三夜泛姚城江二首
　　画船挝鼓唱回波皓齿青蛾不用歌好月爱看轮未满清秋莫问夜如何明将织女机丝动寒恐姮娥白髪多天上清光应更足羽衣安得共婆娑
　　何年江水出姚城转觉东南地势倾彩月夜当河汉动客星秋入斗牛明一波不起鱼龙静百谷初登海宇清生喜太平身少壮浩歌学楫岂无情
　　次韵答张庸
　　我行四方今始归回视所歴皆堪悲闗路﨑岖望无极精魄摧丧难为持前瞻平陆若可取振辔顷刻俄已非嗟哉防命犯重险念此忧患何当违峥嵘乱石无改辙况复霜露沾裳衣天寒日暮豺虎呼山空木叶猩鼯饥长安薪米如桂玉环堵萧然抱羇独平地波涛剧艰阻岂但长溪与深谷虽无良田负东郭赖有诗书贫可读平生志愿在温饱胡不还家共灯烛驱车不返竟何为妻子山中向天哭王侯第宅与云齐五陵衣马皆轻肥富贵由来归世胄安用经术研精防故人张生非碌碌投我长谣兼短曲才华如此年尚少一扫能令千兔秃忧来为我发浩歌张生张生奈尔何人间岐路何其多次家兄之湖州兼简同府判沃哷叔敬教授
　　结髪相从读父书故园茅屋总荒芜漫嗟橐笔依公府终胜雕虫作陋儒菽水粗能为母具菜羮犹可备儿需殷勤好去酬知己莫待秋霜上鬓须
　　异乡兄弟那堪别况是江空嵗晚时薄禄重为慈母计绨袍深恋故人知緑波亭下鸥盟近碧浪湖头雁影迟为谢郡中贤判府此行应不负驱驰
　　安定先生足典刑金源文学播芳馨己承博士尊三传更饬诸生授五经马氏有兄眉最白阮家诸老眼偏青水精宫里神仙府为借清风送鹤翎
　　西墅
　　西墅幽期每自知晚来无物不宜诗白苹防缀秋波逺红树留连落照迟亲老正当贫贱日身轻深荷圣明时可能便把投竿手来问渔翁覔钓丝
　　简陈子贞
　　丞相流风久未泯丈人才力老逾新周南每恨留司马谷口谁能问子真九月风霜虫乱蛰五湖烟水雁来賔相逢莫漫嗟迟暮欲把遗经究获麟
　　次韵钱伯行中秋翫月
　　桂影婆娑白兔闲九霄风露满江山斗牛直上天常近河汉西流夜莫攀织女机丝清浅际姮娥宫殿有无间坐看博望乘槎处安得相从万里还
　　台观参差近广寒金茎承露玉为盘谁知天上中秋月却向人间独夜看此夕屡惊乌鹊梦当时羞着鵕防冠可怜牛渚矶头客不遇将军兴亦寛
　　聴宁上人弹琴
　　忽忽嵗将晏郁郁不自聊况兹霜露集惊飇振寒条之子从何来携琴过蘅茆为我理素曲五音纷以调庄聴敛手坐幽忧为之消鸾凤戯云中余音相与飘别鹤警宵露众葩恱春朝婉丽不可极忽复变萧寥清风散六合白日耀层霄流水一何深泰山一何髙聘鲁慨观乐适齐感闻韶畴知今日乐俯仰千载遥寤言欲报之媿乏英璚瑶
　　秋日过杞菊别业二首
　　扁舟逺赴故人期出郭东行慰所思甪里儿孙犹种菊川賔客搃能诗尊前醉舞携如意花下狂歌倒接防欲访汾湖髙士宅隔江烟树晚参差
　　曽是吴松江上客片帆今日重来过未从地主求田舎先问溪翁覔钓蓑霜露满洲丹橘熟烟波维艇白苹多临流为洗烦嚣耳一聴沧浪孺子歌
　　云文阁为郓伯常赋
　　公子爱修洁宴坐焚椒兰朱火生清烟絪緼升博山矞云成五色佳丽不可殚忽然为芝盖轮囷殊未防轻风散纷郁流芳花竹间曲户春窈窕绮疏日阑霏霏萦舞袖欢乐有余闲
　　夜坐懐二君子
　　良夜殊未央明星一何烂懐人阻层城邈若河与汉栖鹊惊露丛落叶依井榦据梧不成弹恻恻空嗟叹
　　许具瞻之官武义
　　江水荡兰舟青山入画楼邑人迎令尹还似鲁中牟风水三年别两地同明月不寄越西书令人生白髪莫访赤松家休栽满县花甘棠如可防留与邑中夸
　　题幽竹萱草图【为陈元礼作】
　　报妾平安信知君逺戍身好花难作佩留慰北堂亲
　　题钩勒竹
　　素节亭亭不可移瑚为榦玉为枝髙堂嵗晚看图画彷佛清风见伯时
　　元夕
　　画堂烧烛照初晴缓节安歌间玉筝火枣种成圃树芙蓉开满化人城香飘洞府春迢逓月转银河夜浅清肠断一声金缕曲佳人疑是许飞琼
　　送韩与玉北上兼呈张先生仲举
　　总角曽为同舎生春风玉树照人清闗西早事张夫子洛下争迎陆士衡草入瀛洲春渐緑日临鳷鹊雪初晴汉家文物西都盛独有甘泉赋未成
　　南国髙人有俊才青春献赋上蓬莱飘零不饮新丰酒慷慨还登郭隗台太液恩波春潋灔五陵佳气日崔嵬北门供奉如相见好寄平安两字来
　　送韩执中同韩与玉北上
　　春光三月满神州公子翩翩逐俊游江汉不传王粲赋闗河同泛李膺舟玉城迢逓将烟绕金水萦纡并日流搃是少年同舎客骊驹一曲迥添愁
　　题四明悟真观萧爽轩【白玉蟾甞留题】
　　萧爽东南福地开五云楼观郁雀嵬逸人或佩苍龙下王母时乗紫气来山色巃嵸开菡萏地灵歘吸领蓬莱都坛上题诗客浩刦朝元独未回
　　寄王可矩尚书
　　生逢尧舜坐明堂身佐防龙入庙廊每以经纶禆衮职岂惟文采动鹓行人来洛下无书寄春到池南有雁翔早晚定趋青琐闼从容能不问沧浪
　　寄沃哷元常御史
　　布衣夙忝故人知痛饮狂歌不复疑白日看趋天禄阁青春催入凤凰池三年江汉悲游子万里闗河眇梦思早报綉衣行郡邑为骑骢马慰栖迟
　　次韵钱伯行江上春暮
　　太湖之水近当门荇叶芹芽暖正繁不问主人还看竹每逢邻叟为开尊燕归王谢江邉宅犬吠朱陈栁外村步屧春风归去晚野童篝火篱根
　　泽国今年春雨多闭门春尽惜蹉跎云飞越岭无书至花落吴宫有雁过自笑塞翁犹失马谁因内史误烹鵞裁成白苎无人聴怅立东风独浩歌
　　送鸿山杨士可赴嵊县巡检
　　公子翩翩去莫留好山无数剡溪头清时不共伯鸾隠暇日还从安道游花底荡舟歌越女尊前把酒看吴钩临风聴彻黄金缕折赠一枝安石榴
　　送范徳辉赴缙云教谕兼简髙则诚
　　不逐扁舟泛五湖一官迢逓缙云墟遗民世守轩辕鼎博士家传魏国书夜月定闻隣县鹤秋风莫忆故乡鱼到州为谢髙书记日日相思赋索居
　　题富链师仙山访隠图
　　客有子防子学道居松陵身卧雪滩曲心将秋月明太湖烟水催扬舲去访隠者寻仙灵桃花之源浪得名何如入海窥蓬瀛蓬瀛楼观何嵯峨缥渺金碧之空青扶桑东枝挂白日巨鼇不动波涛平仙人王子乔乗风下青防要君与君语欣然若平生饮君以沆瀣之防液赠君以琬琰之华英授君长生不死之奥防保君神明愈久而清澄丹丘羽客遥相迎足籋浮云同上征苍龙为车翠羽旍风伯前驱玉女仍直排阊阖朝紫清天上差乐人间苦君独胡为思下土林屋深通水晶府勅制羣龙主晴雨指麾丰隆使击鼓飞亷扬舲冯夷舞冯夷舞乐未央昔年徃游今故乡尧舜无为四海康千秋万嵗下有巢许长徜徉
　　黄雀行
　　黄雀何飞飞雄鸣呼雌野草低暮归莫向空城栖空城挟弹多小儿朝飞莫傍东家屋东家鸷鸟食尔肉不信但看梁上燕昨日养雏今不见不信更看桑间雉锦翼防褷爪中死东家公子非少恩彼鸷不仁谁敢嗔吁嗟尔生亦甚防彼鸷不仁谨避之
　　慈乌曲【有序】
　　至正十年夏四月诏赐髙年帛吴兴沈右以纯孝称而其祖母夫人嵗九十前后被赐者三而恩有加君子既感国家忠厚之泽洽于天下又美君之孝乐其亲之夀而荣其赐之侈也盖观感而有歆慕羡艶之心焉于是天台陈基为赋慈乌曲以歌之其辞曰
　　慈乌尾毕逋朝夕且呼哺尔雏今日慈乌一何乐飞向树头兼屋角飞去飞来鸣且啄门前忽有吏言致篚与筐中有两束帛烂烂生天光孙也出见吏再拜陞母堂祖母康强年九十受帛拜天仰天立太平恩泽髙年及欢乐盈门动乡邑殷勤裁剪制为衣长短于身无不宜母着衣孙起舜日日见乌来返哺万嵗千秋荷明主
　　送李彦章
　　青丝络马头游宦古苏州苏州城东万斛舟前年运粟直沽口送别江亭折杨栁承恩头插上阳花锡宴尊倾光禄酒江上今年杨栁黄辟书千里有辉光勇骑阃外将军马饱食闽中荔子浆闽中女儿歌白苎把酒劝君为君舞将军好文不好武自古闽中称乐土
　　空明山人歌
　　丹丘子空明生结髪为吏干公卿悬河之辨从复衡法家之书刑与名少年骑马入公府白首寻真归赤城赤城仙人下青防手捧寳箓遥相迎虚皇敕住委羽洞服事刘郎为弟兄刘郎乗风朝紫清云为旗兮霓为旌尽留璚田教种玉约以不死三千龄三千龄在何许来徃东吴复西楚看成珠树着三花笞凤鞭鸾却轻举
　　玉箫引
　　金华仙人周子竒能吹三十六琯之参差疏音间节传自女娲氏上引浮丘公下接王子晋来徃伊水之濵雒水湄缑氏山头轻作别二子不知何所之空留子竒子与世同遨嬉歔商歙羽杂宫徴龙吟凤噭能使鬼神上下莫得窥端倪昔年西王母翩翩会瑶池亲遣侍女董双成学得妙曲昆丘归至今缥缈十二之玉楼余音长绕蟠桃琪树枝请君休汗漫我欲与尔期若非钧天即洞庭仰参轩辕帝俯友虞廷防后天而老不死长追随周子竒此曲莫向人间吹
　　次韵郑山人谢沈存斋赠防榔木拄杖歌一首
　　海南山青海波緑秀气尽钟嘉草木防榔刻杖世罕见坚润不数昆山玉沈君乃吾友郑老真吾师沈君赠此不爱惜老子曳之行赋诗七尺之躯既贫且病足晚得此杖差胜桂林之一枝出门顿增百倍力入海欲踏金鼇脊又欲逐日穷西极翩然却去谒祝融正值防榔秋有实剖而食之状如火齐赤蛮烟毒雾不敢侵底用丹砂驻顔色择地而行坎则息深山大谷俱跻攀此杖铿然爪甲间山鬼见之莫敢夺泣泪化为妖血殷防榔杖出南海安得进之于冡宰扶颠持危功用在空令此老杖于乡上下古今千百载
　　乌夜啼引为泰州赵子威使君赋【有序】
　　闽人王防字季境为淮东帅府奏差被诬系扬州録事司狱时赵公为泰州以亷能称部使者移其狱使谳之遂乃反寃
　　乌夜啼在庭树乌啼哑哑天欲曙阿儿被诬身系狱尽室烦寃受荼毒乌啼胡为绕吾屋下堂唤妇起聴乌忽喜淮南儿有书书中报道儿罪脱此乐欣欣天下无儿归拜母为母说泰州使君当世杰执法霜台旧司臬明如青天皎如月寃狱平反解缧絏已死复生诬得雪海可枯山可裂使君之徳不可灭乌啼爱我庭树枝我爱使君君不知使君归朝奉天子日日聴乌为君喜
　　白雁操【有序】
　　梁君出猎其臣公孙袭善其君之聴其言而作
　　有羣白雁王其弋诸蠢彼行者王其释诸匪伊是释惟王之徳王徳伊何曰宋景公一言之善上格帝衷人猎得兽于言何有王猎得言王千万年
　　鸿鹄操【有序】
　　晋平公浮于西河感船人固桑好士之言而作
　　鸿鹄于飞以翮非毳君子好士宜别其类鹄飞冲天其有以夫美哉山河守以士夫孰谓彼夫言有防夫送王本初县尹赴郓城兼简磁州本中使君
　　忆昔至正初北防客京师辱交伯仲间日夕相追随磊落青云器聨翩丹凤姿媿无髙山调酬君白雪辞俯仰八九年南归沧海涯窃闻霜台上风猷肃纲维允矣伯氏贤克当明主知仲氏贰安陆重为人所推中朝名公后复始非君谁前年复至京伯也官于磁治州如室家抚民若婴儿灵草毓三秀瑞麦生两岐伯也置不言独咏丰年诗凛凛君子风不啻先公为政成报天子宠锡有光辉人言古循吏龚黄邈难追孰知忠厚化昔闻今见之仲也复为邑郓城郁巍巍朝廷重守宰简书有程期一门双南金共下白玉墀又如两骐骥为主効驱驰河水昔横滥生人四流移桑间为寇攘触罪奸有司坐令齐鲁俗探丸盈交逵今君寄民社所念当在兹愿试父兄术为民疗疮痍君服亦已华君佩何陆离朝发江之浒暮宿河之湄行当见伯氏为我道暌违






　　草堂雅集巻一
　　钦定四库全书
　　草堂雅集巻二
　　元　顾瑛　编
　　黄溍
　　字晋卿金华人延祐甲寅中第官至侍讲学士与虞马齐名寓吴开元寺时子始获见遂得其诗集云发大都
　　辞亲独行迈遥遥抵京国胡为托卜沁驱马更逺适至尊有时巡树羽殷阡陌宿卫必近臣顾问须耆徳陋儒亦何知冗从同执防草深原野青雨暗闗塞黒寥寥盛年意眷眷游子色一身万人中敢不思努力
　　刘蕡祠堂
　　刘君古遗直祠堂在丘园嗟此豪侠窟文雄欻孤鶱平生二三防匪徼明主恩琐琐谈失得无乃市井言慿高一长望苦厌车马喧微风过疎雨青山满前轩隂晴欻异态浮云实无根悠悠千载心去去勿复论
　　居庸关
　　连山东北趋中断忽如凿万古争一门天险不可薄圣人大无外善闭非键钥车行已方轨闗吏徒击柝居民动成市庐井互聨络幽龛白云聚石硙青泉落地虽临要冲俗乃近淳朴政须记桃源不必铭剑阁仆夫跽谓我无为久淹泊山川岂不好但恐风雨恶
　　榆林
　　崇崇道旁土云是古长城却寻长城窟饮马水不腥斯人亦何幸生时属休明向来邉陲地今见风尘清禾黍被行路牛羊散郊坰儒臣忝载笔帝力猗那名
　　枪竿岭
　　忆昔赐第归吾母适初度蹉跎嵗月晚今辰乃中路居人夸具庆游子惭叱驭兹山称最髙扬鞭入烟雾矗矗多峭峰蒙蒙饶杂树﨑岖共攀援踯躅频返顾陈情未成表登髙讵能赋独怜桑干水还向卢沟去
　　李老谷
　　縁崖一径防入谷双崦窄宻林日易曛况乃云雨积行人望烟火客舎依山色家僮为张灯野老烦避席未觉风俗殊祗惊闗河隔严程不可缓子规勿劝客
　　赤城
　　鸡鸣秣吾马晚饭山中行何以慰旅懐赤城有嘉名滩长石齿齿树细风泠泠时见岩壁间粲若丹砂明温泉发其阳防呵効百灵前峯指金阁真境标殊庭白道人迹疎青厓云气生信美无少留缅焉起深情
　　龙门
　　竦身望龙门缓辔行兀兀溪回愁屡度雨横惊暴溢两厓俨相向百水怒争出人言马上郎快意每多失自非渥洼种不得矜捷疾飘飘虮虱臣凛凛鼋鼍窟皇灵重覆冒利涉用终吉回睨向所经千嶂隠朝日青林外盘纡黄流中荡潏后来未渠央君子宜战栗
　　独石
　　解鞍及亭午稍欣烟雾收苍然众山出歴歴如雕锼前瞻一石独灵宫居上头颇闻去年夏水激龙腾湫走避登屋山夜半齐呀咻幸兹溪磵中今作清浅流宴安不可懐变化诚难求翠华渺在望行矣毋淹留
　　担子洼
　　自从始出闗数日走崖谷迢迢度偏岭险尽得平陆陂陀皆土山髙下纷起伏连天暗丰草不复见林木行人烟际来牛羊雨中牧飒然衣裳单咫尺异寒燠伫立方有懐相逢仍问俗畏途宜疾驱更傍滦河宿
　　李陵台
　　日暮官道邉土谷容小憩汉将安在哉荒台犹髣髴低回为之久懐古増歔欷长风吹旷野飞雪千里至萧条苍山根草木余爽气常怜司马公予夺多深意奏对实至诚论録存大义史臣司述作遗则敢失坠
　　上都分院
　　晨兴过桓州旭日生苍凉举头见觚棱金碧何巍煌洪河贯其前青山环四傍暮投玉堂署鼇峯屹中央升阶旅羣彦官烛分余光琴册森在侧谈笑来清觞列坐无所为陈诗咏黄唐帝乡岂不乐父母逺莫将起视云汉低垂星烂寒芒南飞有防鸿邈哉天际翔
　　右纪行诗十二首虞伯生题云少陵入蜀路﨑岖故有凄凉五字诗应奉为官随翠辇固应同调不同辞
　　杂诗五首
　　日月东西行羣动亦不息寄身万物中宁独谢兹役所以鲁中叟遑遑走南北圣哲谅已然旅人能久息晨起步西园旭日朗以清葵花众草中煜煜敷丹荣流光非汝私独尔心自倾览物有深懐伫立方含情璞玉与寳劒沦落初未偶君看被湔祓各在千年后将身比金石谁当独长久悠悠百代下相知复何有孤云淡无心出山偶为雨长风忽吹散渺渺归无处唯余向来山突兀青如故慷哉鲁仲连功成身已去春风着万物欣欣皆自私可怜儿女花荣悴更相持独有涧底松偃蹇如不知何疑扬执防草鬓若丝
　　效古五首
　　上山见明月下山月相随月岂知爱我我行自见之故山日已逺故人不可思殷勤谢明月愿尔无时亏女美众所恱士穷众所轻轻重安足言泥尽水自清淮隂初寄食曲腰胯下行季子黄金多妻嫂来相迎自古已复然叹息空吞声
　　击石乃有火石火光不扬攀天亦有路天髙路何长嵯峩万古云下覆歌哭场富贵诚足多贫贱不可忘落花随风吹各自东西飞花飞既不息水流复无极同生不同归能勿异顔色木生则有枝豹死则有皮悠悠岐路间多言亦奚为
　　饮酒莫尽醉尽醉无余欢读书莫吊古吊古多悲酸萧艾蔽中野白露摧芳兰凤饥不得饱鸱枭食琅玕去去复去去采芝青云端
　　古诗三首
　　皎皎緑女明晨弄鸣筝终朝不成曲宛转何为情扬扬青兰花流芳耀初荣可伤无人采但恐秋风生南门临广路南北何多岐踯躅顾所从吾今信安之故山岂不佳亦有平生期且复回吾车勿受尘世欺清晨掩书坐忽忽有所思所思非亲故千载多异时南山何苍苍上有青桂枝吾将折其荣嵗晚庶自怡
　　古意
　　荆人初得玉趼足辞岩阿持献万乗君君门正嵯峨谁其尸国工谬以石见呵迷邦诚不忍欺君反同科臣口不自明臣心终靡它抱璞重再拜呼天泪滂沱泪尽血可继玉在良已多是事古则然呜呼今奈何
　　人事如草木
　　人事如草木一气荣悴之外物何预人而萌喜与悲堂堂异姓王昔者胯下儿穷通本解后达者固不疑阮生亦隘人恸哭真奚为
　　煌煌明月珠
　　煌煌明月珠未害居浊水君看黄河黄岂解汚清济我方遗吾形宠辱齐一指悬知破琴戴未若参挝祢
　　浮云蔽白日
　　浮云蔽白日羣动何喧喧呜呼麒麟儿化为猴与猿登髙望四荒但见黄河奔谁哉泝其流与我归昆仑萎蕤青林花霜霰日已烦叹息复奚道山中桃可攀
　　杂兴三首
　　运化奄迁变举俗丧其真哓哓夸毗子诡时称逸民偶然随纷华目谓许与莘蚩蚩良可矜中田翳荆榛淳风去无还迷途同所遵首阳励高节千载谁与伦
　　白日出扶桑天鸡忽先鸣飞奔各自逞爪牙正从横贤哉五栁翁偃卧草不惊生死莫我累岂复外慕婴经营彼奚为欲与元气争终嵗卒自苦嗟哉独何成
　　浑沦本无象质散风乃漓后王初尚贤佞忠遂分驰陈蕃偶髙义凤舞鸾更随彼哉聚蚊蝇营营何繁滋至今党锢传读之令人悲掩卷吾何思思彼巢居时
　　连雨杂书五首
　　萧萧十日雨出门竟何之不愁道路难所惧沾我衣悠悠看屋梁作计亦已痴有酒不解饮且遂歌吾诗昔慕栗里翁颇复志耕耘偶入翰墨塲把笔学为文偃蹇独何来喧啾复沄沄念彼荷蓑子穷年愧其勤虚堂坐无言缱绻悲宿昔常时眼中人已如不相识剥啄者谁子念我喜折屐忽去已迨暮一笑岸帻我思仇山人山川莽回互十书九不到木落嵗濒暮颇闻近移居倂失梦中路得无挈妻儿倒载入山去今日曷不乐孤偶无与酧兀坐把书巻展玩不自休借问谁所为其人已千秋山雨不堪聼拨书置牀头
　　述懐
　　端居有多感求志无余营夙违金门路缅爱丹丘名谬忝君子顾捧身厠羣英卑栖念逺引窘步速先征俛黙敦宿尚低回阻平生伏枕勌中夜揽衣寄遐情上天廓澄穆列宿扬光晶俯视林木改仰悲鸿雁鸣跂余秉防素十年守柴荆希世乖近务慕隠余衷诚愿言良时晚庶保幽人贞
　　题仕上人松风楼
　　长松四檐间落落无与伍天清啸歌发肯作儿女语道人有真聴无谛亦无祖尚不知有耳况覔声处所起视南山髙明月在庭户应念朝市人闻鸡走风雨
　　题晋卞将军墓
　　江左失其御强臣布中区欢娱一以乖狂猘无趦趄黄屋播草野彤庭交剑殳事枢始谁秉捧首如奔狐伟兹百世士死与二子俱孤忠耿未灭足以孚豚鱼义旗果东指白日开天衢孰定拨乱功之人或其徒伊昔大雅废语言鄙文儒禾黍已横委衣冠尚舒徐屹然见砥柱独障狂澜趋大节固如此捐生乃其余青简焕遗烈苍榛閟幽墟日夕悲吹多天髙年运徂世方用骫骳犹将愧虚江涛渺在望雪涕空涟洳
　　同王待制校文上京八月十五日宿龙门驿
　　凉风堕黄榆万马皆南驰而我方北首度闗及鸣鸡石路幽更阻仆夫惨不怡徐驱待明发泱漭穷烟霏貂裘者谁子怪我逢掖衣为言霜露多皇皇独安之我非不自忧简书今有期忆昔州县间折腰向小儿荏苒二十年白首初登畿同袍如燕鸿去住常相违悠然慨平生与世何参差暝投龙门驿髙馆临回溪青崖拱白月水木含余晖秋色故潇洒我行殊未迟相从况魁彦回若瑚枝衰暮奚足云一觞聊共持
　　雨中次范徳机见寄杂兴
　　穷巷积隂雨离居寡悰情安得埃风逍遥予上征长日有逝川春花无晚荣永懐中泽居好遯潜英声于陵方灌园厐公不入城君意岂忘世咏歌以濯清今我梦江国噭噭鶗鴂鸣不忧芳草歇但恐白髪生归休企前哲矢言着真诚悠悠莫识察思子携手行
　　送李唐卿御史
　　去去红尘外秋光满华嵩故乡归衣锦行路避乗骢未觉长安逺真成冀北空燕山一枝桂回首正西风
　　风雨
　　风雨急如此空山方昼眠故应为计拙可复要人怜灯火羌村坞桑麻杜曲田悠悠今视昔把巻一茫然
　　五月二十日
　　不拟芙蓉佩终然挂寂寥百年多事始千里一身遥巢燕惊华屋鞲鹰望碧霄苍苍丛桂树愁絶小山招
　　闻方夀甫卧病
　　吾子仍多病何人共解顔水声和药臼春色闭松闗积雨连三月懐人剧万山同游况零落浩荡岂追攀
　　凭轩
　　信有儒冠误凭轩意欲迷山深风雨急天濶羽毛低他日开炎瘴连城送鼓鼙荷殳吾愧尔未敢叹涂泥
　　明月楼
　　遗堞何年有飞甍压上头鼔鼙分大幕香火望灵湫曲岸舟如失遥沙树欲浮登临且吾土未敢恨淹留
　　含香道中
　　残日亭犹逺轻风帽易斜稻畦低没鹤草迳曲行蛇经世知无防谋生会有涯殷勤理黄菊留眼待秋花
　　九日登石头城
　　背郭嚣尘逺髙秋川岳清幽情初旷荡陈迹故纵横遥望龙蟠旧长吟蚁穴争绀园随处辟粉堞向来倾发草窥眢井看碑验故茔山开苍耳路亭爱翠防名逺树淮南出沧江鸟外明人烟川浩荡风物嵗峥嵘吹帽仍佳节传觞但老兵愚生杂蛙黾浪走媿璜珩去去帆樯尽萧萧芦苇鸣登髙未成赋览古独含情政复哀王粲何堪厌祢衡敝庐沧海曲目断白云生
　　题髙房山青山白云图
　　十年失脚走红尘忘却山中有白云忽见画图疑是梦冷花凉叶思纷纷
　　有感
　　橘柚青黄照眼垂秋风篱落自纷披颇闻玉食登蛮果不独涪州有荔枝
　　题明皇春游图
　　杨栁烟深却翠舆玉鞍可是要人扶忍将此日春风笔更写青骡蜀栈图
　　送张秀才归里
　　青阳河畔杜鹃啼归路如定不迷应到故山丛桂里笑人骑马聴朝鸡
　　漫书
　　汉室需材访隠沦贩缯屠狗各求伸安知风雪南山下别有当年射虎人
　　题悬厓兰
　　嫋嫋春风一様吹托身髙处亦何为从渠自作颠倒想要见悬厓撒手时
　　次韵答萨都拉宣差
　　萧萧两鬓愧陈人曽向龙门看跃鳞多谢参军留客醉杏花犹带曲江春
　　次韵虞侍讲上京道中
　　欲去仍为一日留玉京中夜有词头归鞍晓逐南飞雁犹及西湖一半秋
　　次韵张右司秋日燕集
　　翠华缥缈五云间留钥初严虎豹闲坐饮玉泉歌既醉絶胜拄笏看西山
　　待漏东华晓正寒北门供奉独优闲赓歌未办清新句空愧江南庾子山
　　北山纪游
　　天风吹我度峥嵘春着千峦蓊蓊青紫陌红尘宁有此十年空负北山灵
　　却问仙山去几程白云如簇近相迎直须不脱登山屐行尽松声与水声
　　独看飞花逐水红不知身过乱云东回头旋觉峯峦别惟有青天面面同
　　坐爱春泉响翠防玉花吹湿薜萝衣何由着我氷壶洞卧看青天白练飞
　　削立城心双白塔几疑日月费撑支一朝顿在阑干底始悟从前见处卑
　　阙下口号
　　遹骏先猷在作人忝陪多士奉明纶端闱乍起清光近胪句髙传茂典新奎壁照临回景运风雷鼓舞契昌辰不才何以酬天造徒咏菁莪乐至仁
　　赐第后归谒郡府丞为置宴口号
　　拜赐才沾雨露香又惊盛典出黄堂鸣驺合遝纷千骑坐席雍容累百觞他日同乡修故事不才终古被余光承宣徳意逢明牧诸彦能无共激扬
　　赐防宴集之明日乡先生复为置酒重述口号
　　去年此日宴璚林雨露光华映古今称庆谬承賔礼重徼荣弥觉主恩深少须天诏从容至坐看宫花取次簮千载竒文寄来哲可应外物累初心
　　十月十日去都城
　　倦客愁深素髪生分甘投劾谢尘缨老来每愧公车召归去何须祖帐荣红叶早霜催嵗晏白鸥野水与云平腐儒漫仕真无补深负岩居与谷耕
　　朝拥臯比夕短檠病余静息厌劳形闲情只合营三径便腹那能贮五经忝侍禁帏惭启沃欲寻耆社觉凋零归欤啸傲西湖上时看飞云度翠屏
　　送王府教授萧九龄
　　三千里外雁山云客路相逢酒一尊衣锦未须归故里曳裾且复向王门淮南桂树秋偏好京洛风尘日易昏愧我倦游成白髪临分握手欲何言
　　怡山
　　春云牢落雁无声沙岸参差石有棱双屐谩穷芳草径一龛长愧白头僧晴涛闪闪翻孤日山木昏昏掩翠藤后夜清风满遥念梦游空指上方灯
　　草意
　　淡烟斜照日离离谩吐芳心欲向谁可是忘忧能自得若教指佞定无私东风江上何人识南国春来有梦知但把青青承雨露未应红紫浪相疑
　　梳头得白髪
　　偶逐飞云别磵冈解缨聊尔濯沧浪襟懐久已无山水容鬓谁令有雪霜未必丹砂真却老何须白首更为郎前修未逺斯文在努力无愁岐路长
　　送吴良贵之京口学正
　　此行登览信竒哉可为寻常富贵催湖上春光随马去淮南山色过江来壮游未减西园乐逸唱能容弟子陪白社古人今送尽薜萝烟雨重徘徊
　　送韶文游京口
　　不到南徐三十春好将梦寐吊遗民也知徃事随流水祗想重来是后身棹响官河风色暮云离野服鬓毛新旧游偶失扶桑路烦向沧江一问津
　　金陵懐古
　　五云零落渺天涯陈迹苍茫日易斜画角已吹邉塞曲红蓝新长内园花独怜遗老埋黄壤曽见春风望翠华好在北山猿与鹤依然同住旧烟霞
　　三月三日西湖舟中
　　黄尘白帽愧平生对客犹称旧姓名此事悬知三不可祗今恐负四难并放舟乍去空蒙境送酒元无窈窕声金谷兰亭嗟已矣不妨时暂濯吾缨
　　送友归豫章
　　已觉栖迟懒曳裾可能为我强踌躇一帆秋色红尘外千里江闗白雁初建业水清谁共饮浔阳潮断定无书黄金未尽朱顔在莫种桃花学隠居
　　送王傅朋之桂林教授
　　丞相威名震百蛮萧条异代得吾贤宦游忽过三湘去家学应令四海传北望犬牙连上国夜占鹑尾直中天炎风朔地皆王土未觉青春雨露偏
　　碧莲峯下驻飞骖风土遥知久自谙会有新书禆禹贡坐闻旧俗化周南深篁尽日迷山鬼毒火无时起瘴岚珍重斯文强食饭谩夸丹荔与黄柑
　　遣兴
　　数尽飞花一怆然壮心迢逓夕云邉十年人事空流水二月风光已杜鹃过眼青春宁复得汚人黄土絶堪怜故园尚有平生约可使苍苔到石田
　　寄永十八判官
　　金榜凄凉四十年风流文采故依然香山老去谁同社栗里归来尚有田懐古坐看西日落得春宁问北枝偏清泉白石多深趣千载心期入近篇
　　龙潭山
　　二月清江照眼明避风舟楫满回汀断云挟雨时时黑宻叶藏花树树青习隠未成陶令赋行歌聊共屈原醒碧潭光景无消息坐看鱼儿防翠萍
　　客中夜坐
　　歴歴飞萤度眼明独搘髙枕数残更薄游己断新弹铗旧业犹余未弃檠一雨送晴初月色百虫専夜故秋声情知三十年非少已觉人间有后生
　　甲辰清明日陪诸公入西山拜胡侍郎墓回舟湖中作
　　日终甲子年直辰持觞逺酹胡侯坟两桨趁鸥背城闉四十有四同舟人半为吴语如季真湖穷岸出水陆分舎舟登途指嶙峋少年健步黄犊奔或乃喝道惊春云老翁茧足仍后尘解衣迳眠草如茵前瞻一里趋庙门杖藜不得辞艰辛严祠髙居絶四隣旁为一丘标石麟升阶鞠躬羞藻苹拜兴有相祝有文亦或稽首称诸孙归途探幽扶荒榛下睨尘土多蝱蟁放舟催发无逡巡胜赏莫许穷崖垠开篷列坐罗羶荤彷佛乡饮明介僎谁欤解事强讨论欲以穷达为卑尊美人今代王右军口吐秀句天葩芬雁行拱立何纷纷争言我公诗絶伦厐眉被褐两山民闭目防坐方申申舣舟黒亭鸦噪昬晴旸吹洒清衣巾裁诗纪实聊云云慎勿浪传多怒嗔
　　郎生诗
　　卿为尔字郎为氏金台耀日家尺咫目光不夺亦不眯非痴非狂竟谁使披氊蹋雪留印趾走乞赠言如乞米南逾淮江践蛇虺頳肩两囊行且止相逢罗列见未始珠玑歴落斧绣侈纵阅安得舒日晷胡然有求仍屡跪譬饥索餐饱不已疮痂嗜好掌一抵以头沐漆那可洗春风未许白云起氷川犹须卧取鲤莫待啼鹃还掩耳
　　送傅主簿
　　甞闻上古之士比屋皆可封有才不必登王公可怜卫青日尊贵飞将自老风尘中傅公平生经济手却抱一经今白首随人骑马着青衫爽气如虹射牛斗出门大笑望长安长安万里行路难行路难知奈何赠公一杯酒请公聴我歌昆仑之山髙巍巍黄河之水清有时洛阳年少休太息东山谢公来未迟燕昭之士不足云陛下盛徳如华勋愿公功成名遂身早退鲁连小儿能笑人
　　题李坦之学道斋诗文
　　神仙中人世莫识政以文章为戯剧李生也复可怜人手种蟠桃待春色山空嵗寒谁念汝青枫堕影霜露白逺游赋成一朝去翠盖云旗竟何适蓬莱烟雾秋冥冥邓公白鹿无消息袖中骊珠三百颗夜深勿近蛟龙宅金华之山青矗天山人看山忘嵗年黄精芝草幸可食安得与子巢其巅石牀醉聴松风眠无为长歌怨如哭使汝恻怆凋朱顔
　　读三孔先生清江集
　　元祐儒臣布星斗后有作者非其偶二龙三凤何缤纷况乃渊源鲁中叟适从尘编识英雄想见世泽余忠厚长公平生二三防大廷披腹惊羣后风流班班仲与季茅茨采椽絶丹黝独追古昔寓阳秋稍抉疵瑕到琼玖却盘余力归赋咏古硬清圆无不有爰初人文启河洛下逮百氏分户牖空言可托匪末艺巨笔待援须好手典刑未坠乃至今吾生已幸何云后青灯照夜雨如线奥论防辞烦击剖追慕正复慙捧心赞咏胡能付钳口从游起死不敢期倘挹残膏注枯朽
　　题醉乡图
　　翰林主人天上来布帆不为鲈鱼开江湖渺渺天一色朝光暮霭相徘徊昔贤心赏余胜处只有水竹无亭台碑材久已没荆棘屐齿不复留莓苔后来视今犹视昔今我不乐胡为哉大官马湩逺莫致隣翁緑蚁浮新醅欣然一饮便终夕鼻端气息如云雷是间别有一天地不知何处为蓬莱回观方外海一粟醯鸡尘瓮何喧豗黄冠秘监太狂态骑鲸供奉非仙才挥毫政要直学士锋车流水行相催瑶池曲宴多雨露归欤酌彼黄金罍
　　杭州送儿侄归里
　　空江月满潮声怒二男勇蹋潮头去故园天末渺予懐梦中识汝归时路起向江楼遥望汝江上青枫正霜露凉风飒飒吹汝急橹摇背指龙山渡翩然一叶舞中流嗟汝童心得无惧自我西游歴三纪举目交游半新故下车相揖何纷纷白头朝士犹徒步都观里旧桃花见我重来能几度缅思畴昔仍念汝徙倚阑干日将暮前潮方断后潮续层波复浪无重数鱼龙出没相后先疾雷捶山雨如注隔岸峯峦空复多沙际冥蒙但烟雾计程知汝已登陆息肩弛担今何处明朝我过三釡山能勿徘徊起哀慕近闻旱魃肆为虐杀吾手植千株树且须为我语比隣莫遣牛羊上丘墓
　　送俞器之判官暨阳
　　苎萝山前碧溪水花顔玉貌今谁是祗见操觚道上儿骨束枯柴髪垂耳周家忠厚及草木忍令赤地连千里夜飞尺一遣缇屏想见春风下车始忆昔君侯年少初欲全季母甘捐躯麻鞋上殿衣见肘归来束带悬银鱼颇闻儿曹久待哺防防万目同睢旴晨餐秣马趁所至击鲜上冡无踌躇念君自是医国手看活羣儿如活母平生本草阅已熟野葛山榆尚何取若为笺天乞借材尽跻东土归仁夀鄙夫不用畎亩忧但为作歌贻不朽八月四日大风雨中与章徳懋同泛江
　　黒风翻江白雨倾樯欹舵侧断人行此时惟我与章子孤舟荡漾烟波里蒹葭苍苍杨栁黄浩歌击舷兴弥长翩然一叶恣掀舞青山白塔频低昻朝过城南暮城北舟人问我将谁适章子掉头作吴语秋水夜来深几许忽看大字标竹林寺门对水仍隂隂敲门见竹不见人竹间翠石何萧森回舟少休雨如注四顾冥蒙但烟雾鱼惊龙跃吾不知披蓑却入菰蒲去岸傍羣儿拍手呼笑言狂客世所无呜呼古人今则无后来视我知何如为君留此有声画题作扁舟烟雨图
　　赠俞观光
　　寒读书风正悲坐闻剥啄走启扉冲风蹋冻至者谁俞子访我由剡溪相逢把臂语移时妇女惊笑羣儿痴俗物病我不可医眼明见此瑚枝朝来赠我天马诗忽然掉头去莫羁鼻头气息干虹霓讵能折腰向小儿文章技痒聊尔嬉防勲圣世今毋迟繄我爱子莫助之临岐踯躅徒嗟咨















　　草堂雅集巻二
　　钦定四库全书
　　草堂雅集巻三
　　元　顾瑛　编
　　张天英
　　字南渠温州人酷志读书二十年通贯经史徴为国子助教性刚方不事趋谒再调皆不就游西浙多居吴下放肆为诗章尤善古乐府皆驰骤二李间时人多爱诵之与予最为友善凡有所作必驰寄草堂自号石渠居士云
　　题万竹堂
　　芙蓉城中开紫府华盖飞飞翠娥舞仙人宴坐碧云堂朝发蓬瀛莫圃昔将箫管御风吹散落人间鳯皇羽氷夷夜失瑚枝白日沧江啼黑雨龙賔十二行玉骢青士三千射金虎我欲从之游脱冠挂神武乘彼双飚轮攀天叩天户愿持万丈竿为天扫尘土亭亭此君节何由献明主纷纷鹰犬人徒费银黄系三组君不见古之仙千嵗一归华表柱下视世人何足数
　　题温日观葡萄四首
　　天末骊珠洒翠虬向人飞舞入琼楼西风吹醒瑶池梦笑指青山似贝丘
　　右风
　　月宫仙子下瑶坛帝遣山中采木难夜半龙来作人语蜿蜒影上碧寒
　　右月
　　古根蟠结大宛西鱼目摇光亚玉题舞劒醉留今雨客龙髯颠倒碧蛙啼
　　右雨
　　马乳离离竹尾斜日西檐影落龙蛇醉中长记乗槎老教与仙人酿紫霞
　　右霁
　　题李息斋画竹一枝
　　十年不见李青莲几度溪头共醉眠寂寞一枝江上影翛翛龙尾拂苍烟
　　识张魏公书心经后
　　我家骊珠三万斛閟在沧海之龙宫紫岩老仙补天手攀龙取日扶桑东袖握湘臯三百颗梦回山寺谈空空赤气浮江贯星月正色凛凛摩苍穹千载幽光照人世海神出水啼青松
　　题赵子固三香图
　　昔时我在桃花源羣仙呼我游昆仑飞佩凌波出湘浦月明同醉罗浮村江头小白效矉者琼蕤暗结心婵媛紫皇召还蕋珠阙十年谪隠苍龙门道人神游碧云里染霞能返三香魂玉骨千霜蜕幽影轻烟半湿鲛绡痕翠羽纷披向人舞金杯劝我开芳尊阆风迢迢隔银汉安得下土同灵根海国天寒忽相见瑶瑟载鼓花能言
　　思陵石诗
　　黄帝骑龙去不还玉笙鹤上北风寒孤臣独有心如铁斵玉镌诗泣露盘
　　王宇玉手帖
　　西汉文章二百年龙盘亲赐蕋珠仙巫云梦冷金壶墨谁补东南一柱天
　　武陵春晓曲书于玉山佳处
　　武陵春晓花冥冥渔歌兰枻摇残星溪涵山气緑如酒幽禽啼破松烟青天上时闻鳯皇曲金门飞梦人初醒长啸银台月中落空翠着衣香雾薄忽见安期蓬海东剑佩从风降鹤阳乌衔火悬扶桑袖巻红云朝帝旁手揽龙车覩天光下视蚁国空千霜
　　题赵翰林画立仗马
　　琼柱花云绣勒春霜蹄新刷紫霄尘月明曽弄瑶池影天廐传呼五色麟
　　题张涯描乗鸾月仙
　　素女乗鸾月下飞飘飘环佩语相依帝家曽识乗槎客笑倚天孙锦字机
　　题赵翰林画兰
　　吴云楚树碧离离手折瑶花半醉时秋佩影摇湘浦月鳯皇翅冷玉参差
　　题李龙眠画衮尘马
　　明皇最爱玉华骢衮衮芳尘綉岭宫一曲落梅惊起舞风摧龙翼战塲空
　　用玉山韵呈杞菊翁【即陆静逺也】
　　识人须识元紫芝半生江海来何迟九天云冷下孤鳯要借碧梧栖一枝
　　送陆静逺教授徽州
　　太湖流水清且碧冲波直上新安驿莲花博士酒千壶芙蓉仙人剑三尺剑拂浮光尽西去酒泻青天秋月白甞闻黄鹤山自古仙灵宅三十六华峯邈与世尘隔古鼎待轩辕于此链金液亦有小桃源长醉骑鲸客洞空閟烟霞夜岭飞鱼赤尔来五百年犹存钓游迹君居广文馆相看足朝夕我欲与之俱双翔鳯凰翮君不见紫阳夫子生其间言论惟应梦前席多士时登问政台会吐胷中治安防君不见昉溪村上亷史君俯仰江山慨今昔归时一棹轻鸿毛须载数方龙尾石
　　题王景南山木图
　　千年古树立苍石三峯两峯天出云青溪道士坐船上自按玉箫人不闻
　　题郭天锡画古木
　　木落空山忆五君髯虬飞影拂云几夜烟萝月中立醉歌时见郭将军
　　题蒲萄竹笋图
　　王母初来汉殿时青鸾踏折扫坛枝天风吹老龙珠帐挂坠瑶簮醉不知
　　题五王对博图
　　千官朝退下昭阳花萼楼髙碧树香一掷乾坤呼五白玉人催进紫霞觞
　　题李遵道画古栢
　　古栢亭亭一虎臣风云长绕卧龙身石根霜榦心如铁欲向曹瞒扫战尘
　　题李遵道画松
　　苍髯铁爪欲飞扬肯与人家作栋梁记得石桥明月夜一溪龙影茯苓香
　　夏日寄王山人
　　赤日行天气欲焚树根羣蚁正纷纷道人心在羲皇上睡稳青松一枕云
　　水仙操
　　美人兮湘之湄驾白波兮骖苍彲瑶佩兮冉冉翠旍兮离离纷昭质以遥睇兮梦灵修兮九疑
　　逺别离
　　桓山禽逺别离养汝羽翼长嵗莫将安之路难不顾返横絶四海湄昔年鳯死百鸟集白日哭吊声凄悲贤圣闻之泪亦堕古人胡顔掩蔂梩别离苦天梦梦孤坟万里冠带蒿蓬一劒挂树哀鸣求雄宁辞父母体化为西飞鸿呼天泣以血月坠青城空山头还见月东出何时见我泉下翁吁嗟乎苍穹
　　题石湖手帖
　　五湖水绕城南邉爱湖老翁船上眠桃花出坞如火燃炼石去补东南天夀栎春风五云牋薛涛奉砚中书前翠蛟白鳯相蜿蜒瑶海细浪飞青烟见者如登羣玉府世人寳之贤十部翁揽龙髯天上下帝遣主司修月户笑杀猴冠饵秦虎朝拜金门暮黄土
　　题钓月轩
　　武陵溪上钓鱼矶白云青树秋晖晖长竿倚石月初上新水满池鱼欲飞清郎笑奉长生箓夀客看舞斑斓衣风流一散何时见梦绕竹林行翠防
　　题玉山草堂
　　桃花溪上读书亭海国光摇处士星三月东风迷锦树半天南斗射青萍谁骑仙鹤吹笙过自醉山花枕石聴多有故人麟阁上帝前应说草堂灵
　　画山水歌题米元晖巻
　　我有山水癖由来好幽栖十年游雁荡五年游会稽或言秦王昔时爱仙术驱石下海如鳬鹥洞口谁来斸龙耳骊珠夜照天鸡啼三峯参差九华老蛟龙鼔浪方壶低醉墨淋漓落吾手咫尺万里云凄凄初疑巨灵擘开翠岩湿冯夷击碎青玻璃义疑刘阮双行赤城下渔舟棹入桃源溪对此长歌发幽思便欲着屐来攀跻我家碧山最竒絶緑萝万丈縁丹梯忆昨金门拂衣去自种青松与人齐几人欲画画不到惟有四时云月可以相招携吾负碧山此为客何异乎巢由轩冕行尘泥从吾好归来兮
　　题赵子固墨水仙
　　青竹珠帘人似玉雾鬓风鬟缀灵粟一笑误翻金叵罗香湿羣仙六铢服龙国朝回八风舞鳯池醉度凌波曲瑶瑟双歌李白词冯夷捧出兰缣緑
　　题赵翰林画兰水仙瑞香
　　庐山仙人骖飞鸾翠云之裘紫霞冠冯夷如花玉为骨龙绡抽巻清波寒湘客泠然水苍翠纫以瑶舟杂珠琲月明携手燕霜都当歌醉击瑚碎帝将清气结花山人自乗风梦鲸背徒劳王子晋老泪湿琼箫年流物化人可招影落水花天星摇君不见铜驼道五陵桃李门如扫又不见龙刍草马侠气蹴昆仑倒我知雨露元不私蒲柳生来易衰槁愿君采幽芳托根鳯麟岛防彼三素云瑶草琪花不知老
　　题凌波飞盖图
　　蕋珠宫人驾云軿山中翠盖何亭亭老龙飞腾作风雨八仙池上争娉婷金环琼佩裛防露双成蹑堕青鸾翎酒星入水化为石寒玉夜语天泠泠白瑶城阙三万里月照湘娥行洞庭
　　题光风转蕙图
　　蕙乃兰之族一枝三四花谁将金茎露炼作紫河车白鹤衔之去飞献玉宸家飘扫紫云带光风茁其芽吾将揽为幄山中卧烟霞
　　题髙尚书青山白云图
　　仙人中有琅玕树吐作千峯落毫素峰上苍苍一尺天峯下云行亦无数因忆曽为天帝客家在白云深处住白云随龙飞出山我亦攀龙蹑云路青山笑人不早归大笑龙为云所悮变化无定端飞扬为谁故试问古共工何劳不周怒飘飘巢止翁肯受风尘汚安得两齿屐载我逍遥步醉卧青山看白云莫嗔老子来迟暮
　　题竹石图
　　仙人手持青琅玕掷之飞上蓬莱顶玉箫防鳯云中鸣龙影醉眠山骨冷
　　曲水辞
　　羽觞泛曲水水性非自然纡回白石中玉色何娟娟春风修竹下清流映羣贤扬波折瑶草逺寄兰亭前
　　侍从阙平苑歌
　　阙平城中白日光太行迢迢万里长黒金天柱上云汉银鞍鸾毂随君王步辇龙楼宴苑西是时宫人醉如泥箫韶拥出瑶池路翠盖优游拂宫树千官万姓歌太平雪眉山人入山去
　　浣纱曲
　　溪头浣纱女素足弄清波緑费纎手鸣机不停梭织成絺与绤贵之如绮罗持此寄逺客思君心绪多
　　莫折花
　　莫折花折花损新枝结根同美好忍此生别离不如坐花下长醉春风时
　　玉泉山
　　玉泉之水金为扉北风卷叶山无衣白马双行緑云路渺渺秋芜起烟雾姮娥有时骑白鸾弄水满手骊珠寒老蟾泣中夜露滴飞盖鸣琅玕姮娥上天去一碧光摇镜中树石潭风雨忽惊人乃是神鱼化龙处
　　赠临江潘云谷
　　玉笥山人入天禄遗我山中之玉鳯咮池头风雨腥金雾青烟人目玉案蜿蜿蚁化龙夜黒双龙啼入竹李白醉坐七寳牀喷洒骊珠三万斛天家一顾人共知香太守潘云谷
　　灵岩寺
　　千峯秀出青莲宇下界神龙走风雨帝遣灵鼇戴此峯来作中吴天一柱吴王宫雉结浮云日日西施醉歌舞春风馆娃乐未终敌人隔江甞胆苦夜半越师溪上来翻手繁华化为土砚池鸟下泳青苹樵路幽香来秋坞昔时寳屧响瑶阶谁信荆榛上修庑惟有琴台石峩峩似苍虎吾将炼成金天髙不可补飞阁当天开五湖三江入户君不见鸱夷子浮沈两国烟波里属镂谗锋固莫辞耻雪夫差肯知止肯知止今人宁无鼎铛耳奈何古之人九泉呼不起酒尽平芜三万里
　　金陵行
　　金陵城头生紫烟金陵水立东风前神山蜿蜒行入海白日化龙飞上天十年不见吹箫侣丹鳯深巢惜毛羽仙子天端骑鳯来衣上斑斓碧桃雨碧桃如霞浮夀觞秦淮之鲤数尺长林鸟回翔集庭树华峯特立天中央君行出门无百里中道嗷嗷塞人耳霜风洒笔山岳摇夜半飞章奏天子
　　八月望与项可立约游石湖是夜月蚀又雨次韵就约王山人明日同游
　　黑云出山雨交加太虚倐忽生疵瑕琼楼瑶镜不可见但觉银海浮华长思昔年玉川子作歌发愤刳妖蟇不知三万八千户此时何处相邀遮我欲攀天蹑天柱御风飞步蓬莱家蓬莱扬尘水如墨冻蛟化鱼口呀呀獬豸从来不识字努力自言能触邪遗我白兔所捣药酌以金尊之紫霞万古清光终莫掩二国自战空墙蜗酒醒忽忆五湖寺亦有中顶仙人茶明朝与君买船去上山采桂穷幽遐
　　子晋吹箫图
　　仙人石上试吹箫引得青鸾下碧霄长记缑山明月夜醉歌拍手待王乔
　　仲容摘阮图
　　林中常忆仲容贤水底龙吟阮上弦弹破白云飞不去化为盘石已千年
　　送琦元璞参雪窦
　　客乡送子上吴船归心直上鄞江邉五云中峯夏欲雪二月西陵花满川近海家家白鸥集好山树树青萝悬铭公林间紫霄鳯与我交游三十年
　　钱塘懐古次髙则诚韵
　　钱塘湖上海门深千古灵胥恨未沈北斗文星长黯黯内园官树尚隂隂承华殿冷西人语太乙坛空上帝临月黒鄂王祠下路风吹青火出山林
　　送陶教授还台州
　　广文先生赋归去天台此时花正开月行舟上山水白人散江头风雨来燕雀争鸣碧玉树麒麟不上黄金台何如门前五杨栁日日青丝吹酒杯
　　鼇峯寺
　　石道青莲入翠防金鼇海上数峯竒楼前风满潮来急檐外山髙月到迟僧语夜深松子落客吟春尽野花知日西又立谿桥马呼酒长亭唱栁枝
　　石菖蒲赠胡府史
　　九疑仙子赠灵苗兼署瑶台水石曹人说见花能富贵谁知存节更清髙防髯香拂骊龙颔剑脊寒生翠鳯毛緑髪老翁多好客采根餐玉咽松醪
　　乌夜啼
　　城头乌夜啼月白蓟门时朝阳借光彩翺翔鳯皇池春风黄金树结果在髙枝中心懐返哺还向故人飞
　　贞女吟
　　甞闻漠宫人恩深妬还重自怜氷雪姿肯恋金屏宠春风吹倒山妾心终不动羞死王昭君玉顔没青冢
　　郎亡金
　　郎亡金持者谁十年同舎难相知不疑肝胆似氷雪仰天吐气摧双眉古人重交情黄金弃如土奈何今之人身为黄金苦结交心不同须防未然絶何时郎得金白圭之玷乃可灭
　　白门栁
　　白门女郎若杨栁舞衣深劝金陵酒青丝素手结同心沈醉东风回马首红袖掩啼痕请君聴妾言栁色年年好玉顔岂长存柔条不忍折妾意与君恩纷纷花落青春莫雨暗长亭空断魂
　　归燕曲
　　春寒吹北风吹送青云燕归心与去舟乗风似飞箭愁杀倚楼人泪滴如花面乌衣自有家梦断昭阳殿
　　栁枝词
　　江头好风日杨栁参差青柔条为君折行歌出西城江流二月碧如酒木兰之舟天上行欲别不醉难为情
　　妾命薄
　　买臣昔未贵樵薪任飘泊中道行且歌安贫以为乐去妇不卹家忧怨将安托寸心难自持但恐委沟壑明年五马还锦衣照城郭君子身已荣妾命一何薄水覆倘再收恩情岂如昨果然节义风因之日衰落
　　相劝酒送黄进士还吴
　　黄夫子将归于吴聴我歌龙门緑桐之瑟酌君以蒲桃碧玉之壶西登髙台望山气扶桑半逐秋风枯云如车轧层汉闻之雁惊相呼君不见斩衣许君命丈夫何其愚抽戈事不立枉费焚妻孥二豪已成土徒令后人吁岂如鲁连蹈东海千金弃掷毋我污昔时我亦髙阳徒相劝酒归乎吴
　　折杨栁送陈良还山
　　折杨栁送君归君心似流水栁色空依依昔时九烈君为君染裳衣黄金千万缕难补天孙机张绪风流今白首别有新人似杨栁富贵何如早还家葛巾自漉山中酒折杨栁为君歌两雉朝飞春日和栗里春风门巷多人生莫惜朱顔酡
　　前有尊酒一首送朱秀才之慈谿
　　小一夜梅花开天风拂拂从东来仙人乗风忽相遇飘然便欲归蓬莱且尽花前一尊酒玉箫瑶瑟重相陪与君俱为异乡客请君当歌共衔杯共衔杯惜君别明日西陵浪如雪聴唱吴趋曲送君慈谿去春风二三月十日慈谿路有酒且相欢毋令白日暮昔时我到天台山山中二女花如顔邀我碧桃花里醉乃知此地非人间去君家亦不逺愿寄一书谢刘阮
　　久别离送栁韶之西安
　　久别离长相思溪头杨栁树十见黄金枝枝长花飞如白雪心期暗结东风知东风吹花化为萍一夜浮游满溪水满溪水到天池萍亦因之几千里何时萍实成与子乗舟泛蓬瀛
　　玉几山月歌送映石室住育王寺
　　我家东海头长见东海月闻说玉几山山髙月如雪今年八月天早寒夜夜清光照人别中有桂树之古香下有蓬莱之宫阙石室之仙人乗风泛溟渤手弄瑚枝长歌击龙鉢羣龙趋还尔赤水之珠珠似月明天在水美人迢迢隔千里东湖明月随我归照我上山攀玉几
　　题玉山中所藏赵千里画金碧山水图
　　天上白云满空谷树下三间两间屋晏先生不出门自检残书手钞读醉翁斜带紫纶巾过水呼童驭黄犊犊背之乐不可言王孙写入氷绡幅君不见戎车起战塲秦王失其鹿笑杀当时园绮翁白头去谒隆凖公
　　题玉山中钱舜举画五栁庄图
　　飞泉屋后银河悬孤松屋下苍龙眠四山无数白云出好栁五株当门前葛巾丈人步其下悠然别有山中天
　　题三笑图
　　我思庐山三十载喜见虎溪三笑图逺公爱客不爱酒陶令爱酒无钱沽黄冠道人爱谭道握手顾盼成卢胡乃知古来贤达士出处自与常人殊君不闻东晋英雄数周顗对语新亭泣新鬼
　　题二乔图
　　乔公二女如花顔玉宫仙树参差间鳯裾鸾书明月环寳钗压堕青云鬟手撚丹霞染天章绣屏晓卧瑚牀石镜山前琼草香春风荡漾紫鸳鸯娇歌双笑兰烟苍中军留醉牙帐光回头两鬓飞秋霜
　　题赵子固画水仙花四首
　　水仙花上雨垂垂絶似华清赐浴时况是亲承恩泽后托根只合在瑶池
　　雨
　　氷肌冷浸六华香姑射仙人试晓妆门外玉京天咫尺金珰琼佩谒明光
　　雪
　　海上羣仙驾八鸾翠华袅袅玉环寒临风似学回波舞要博君王一笑看
　　风
　　仙子骑龙出水濒雪衣飞动月为神停杯聴唱凌波曲笑醒东都梦里人
　　晴
　　游箫台寄李五峯
　　箫台天髙山气寒琼楼倒景金沙滩露洗长松翠蛟泣晓风吹瘦青琅玕仙防王子今千载箫去台空山不改石梯竒峭石萝深东望蓬莱隔沧海华表栖尘鹤未归烧丹灶湿苍苔衣木落鏦铮下铁壁紫岩桂落香风飞云门道士相迎送五色芙蓉满溪洞生平屐齿能几来回首十年如一梦客乡迟莫秋复秋故园泪滴黄花愁长绳难系西飞日彭殇蚁垤营荒丘雪瀑洒巾清入骨烟霞杳霭孤鸿没世人倐忽不可期独酌芳林劝明月
　　题南极老人像
　　老人尔何来年貌一何古身披五云衣徜徉步瑶圃自言南极星乗风来帝所冉冉青须眉玉顔如处女仙鹿御之行仙禽导之舞忻然愿相从授以长生语但恐尘世中嵗月不我与何当驾飇轮与子共髙举
　　船上燕姬
　　燕姬倚娇色珠帽络金花半醉玉盘面双鬟云影斜水邉忽自笑眉目艶春华芳心为谁发翠袖拂琵琶
　　宴郑明徳与袁子方张伯雨得落字
　　东家白云翁载酒青山郭相招竹林彦坐对春风酌一花飞入楼泛我银凿落醉步松月归令人梦孤鹤
　　桃坞吟与项可立寒食同游
　　客乡见寒食因作桃坞游桃坞年年发春色馆娃香迳随风流罗敷采桑隔緑水渔童小海歌蹋舟三五丫鬟不知丑紫花红花簮满头欲开未开竹旁户见我白髭佯作羞羞顔微破背人笑自言此客曽来不侧闻槖驼语此客宁尔留太白老元丹丘玉尊锦瑟春风楼
　　南江隠者歌
　　我见沧洲外轩浮碧虚初行桃源径渐入昆仑墟松似人而偃蹇竹款客以扶疎青林树树白云叶春风春水金鳞鱼渔舟相问此何处乃是江南隠者之所居川图画满四壁堆牀晏先生书阿防鹤髪坐堂上山妻劝酒儿牵裾赤脚井臼苍头耕锄有田可稼有畦可蔬富虽不足乐有余笑彼孟甞客遑遑叹无车不学郊与岛冲寒出骑驴君不见鹿门老子所以不肯入城市彭泽弃官归故庐眼中欲得如此二公者舎吾与子其谁欤
　　赠相者薛见心
　　门有醉李客手持一诗巻自道见心名双眉炯如电见心须见天地心人心不同有如面且如我辈山泽人握手笑谈心便见緑眼王孙作大官吾子见之心亦巢夷顦顇跖蹻贤安得遭逢尧舜禅劝君酒聴我言人间万事何足论与尔且醉花前尊
　　老马歌
　　花骢老病情颇恶十年不受黄金络日挽重车筋力尽夜齧残刍牙齿落鞭入沟中化为土骏骨崚嶒瘦如鹤牧夫垂涎葬人腹春草未青池水涸伏枥长鸣两行泪北风萧萧卷沙漠
　　题张叔厚描夀阳公主梅妆图
　　正月七日含章殿落梅吹花香扑面玉人睡起犹未知重理新妆镜中见花如玉貌多婵娟三十六宫都学徧城中丑妇不解羞采花自防双眉头
　　衣篇
　　抱杵下空阶凄风何弗弗丁丁石上声愁死深闺月白露满银牀络纬啼不歇青灯鉴孤帏凋尽如云髪此时邉塞间严霜砭人骨妾心似重缯熨之伸复绌裁断又缝聨短长仍彷佛虽无黻绣红是妾手中物所思在征衣宁知衮有阙衮阙补无因沈忧迟明发再拜使者言聴妾诉幽郁但愿早休兵东南民力竭慇懃致尺书目送飞鸿没
　　题顾进道所藏西园雅集图
　　西园缅邈天中开仙山渌池异蓬莱翠葆翛翛拂花去传迎都尉朝天回寳绘前荣日初旭一时冠盖如云来玉案离离发天藻瑶姬催献流霞杯松下羽衣弦似语烟霓摇艶金银台兴酣飞笔洒元气岩屏赑屭寒欲摧幽赏罗众賔石牀浄如拭想像栗里人青林映顔色缁衣者谁子入竹坐深黙眼中绮丽何足珍回首秋风化榛棘君不见金谷涧龙鳞池木妖石怪中藏祸机吴歌楚舞顾影凄悲丈夫不爱士富贵空尔为徒劳玩物志但为后人嗤何如巢居抔饮得真意年年嵗嵗羲农时
　　芭蕉士女
　　为爱芭蕉步玉除云根飞翠湿霞裾蘂珠宫里归期近懒把芳心叶上书
　　瑶岛春隂翠霭明玉顔彷佛见飞琼幽懐自厌黄金屋闲向芭蕉花下行
　　酬库库秘监
　　青烟竹外煑金芽更对山人酌紫霞半醉东风催上马一身香雨湿宫花
　　太液春深緑水濵后宫新唱栁枝新黄金不买长门赋醉酒花隂睡杀人
　　石菖蒲为子庭作
　　氷夷出海献瑚带得鲛人数叶须今夜九疑仙客到满衣风露湿珠
　　洒笔能招壮士魂春风芳草忆王孙何人击碎连城璧留得冲冠髪数根
　　郑元祐
　　字明徳遂昌人书无不读肆意诗文前不让古虽在隠徳与馆阁虞马并称于时予从防既久凡所作多得云
　　吴桓王墓
　　有吴桓王之墓田乃在盘门南郭邉墓中玉鳬久化土石上赤乌犹纪年寒食无人洒麦饭东风满地飘榆钱功昭前王启吴祚葬地合择名山川阖闾城南不百步土薄易致耕夫穿昭纮诸臣号详宻虑不及此宁非愆缅思山东举义日郿炷頋已无诸贤惟王父子起相继黄星闪避东南天假之修龄定四海许下岂容瞒着鞭凿山掩匠等发掘朽壤一坏谁独専白杨萧萧北邙路姓名能得几人传
　　登鸿山吊梁伯鸾
　　我以饥驱爰适乐土居近山麓山名孔膴问之父老曰汉伯鸾父甞登兹山览歴平楚因以名山义匪夸诩我行山栖兹岂其所敬吊夫子愿嗣徳音鸟栖择髙鱼游择深夫子当盛时尚投朝簮顾与徳耀佣舂是任杵臼和乐雝雝瑟琴上揖唐虞下混古今而我肱折不知息心年登知命尚浮尚沈圣域缅邈世途﨑崯矢将从夫子投彼深窅既齐物我兼忘昏晓万里非旷一隙非小毋曰昭昭示人皦皦聊从兹逝以谢胶扰夫子不我违终我身是从蝇附以骥茑施于松有薪朝炊有稻夜砻长子老身真情是钟优哉悠哉歌以相舂
　　送沈仲说
　　钱唐湖上水西头歴歴山人旧钓游相府犹余秋水观酒旗多树夕阳楼春喧车马松间寺夜载笙歌月下舟见说东阳近消瘦须如白傅半勾留
　　送张仲贤北上
　　海上人家亦壮哉逺潮平处是蓬莱道人宫阙天晴见龙伯衣冠雾里来东日欲升长照槛北辰在望每登台鳯麟洲近天光宻鳷鹊楼髙雪雾开论治儒臣工献纳当阳圣主急贤才贡琛还见柑登爼防席仍闻乐奏陔过雨緑芜连地逺翻阶红药倚云栽故人若问沧江老为语穷愁絶可哀
　　送达兼善秘书
　　依天髙拱夜何其翠被初寒更漏迟上帝録书藏紫禁贵神燃火出青藜悬知策府稽诹处预想虞廷献纳时厚报函盈荼蓼颂湛恩汪濊蓼萧诗岂徒述作矜雄艶政以都俞启蔽亏国是每濡双赐笔鼂光长发万年枝从容寳録开金镜缥缈祥烟度玉墀儒术致君还有道皇明鉴物本无私庙谟已发羣经秘岩穴宁令一士遗歌咏太平还有待腐儒头白竟何知
　　月氏王头饮器歌
　　穹庐野布诺水东大旗之下单于宫甲光五色马如蚁列屋层氊嘶朔风月氏降王昔授首圆颅启封出盛酒金屑【阙】　　露刀挠以留犂不停手汉国使者防血盟大邦气与虹霓争当时老将天骄子控西射金天精数级论功溅腥血剑花交簇隂山雪饮至龙廷醉蹋舞一巵倒注阳灵穴哀王之殁同智瑶帝阍盍遣巫阳招魂招不来守之泣恨结云贯寒日
　　送章髙士入闽兼柬杜清碧先生
　　风日晴缫杨栁青翩然独鹤过南溟山中每忆罗公逺海上重逢武达灵榕叶拥云山似簇蛎房烹玉酒初醒小冠子夏如相问为话穷愁老一经
　　次韵陈子言
　　花蕋迎春红渐肥烧痕伤旱緑全稀涸陂未下双黄鹄空谷何嫌一布衣仙掌玉腴甘露降斋房芝嫩采云飞徳星会向良宵聚只恐山人取醉归
　　次韵刘宪副春日湖上有感五首
　　庾信哀多赋漫成江南文物久晨星市衢火后蒿横目民舎春来草满庭浪齧湖堤官栁尽沙填江浦夜潮腥归来何异辽东客只有西山慰眼青
　　湖水西邉旧是家春风绕屋种梅花传闻故老谈遗事爱教仙人服防霞鹤老离巢松化石鸾孤照水竹穿沙只今重到经行处憔悴萧萧两鬓华
　　潮落空城谁重过犹余里耳聴鸣珂襄阳耆旧知谁在江左风流不厌多自见石麟眠枳棘长闻蜀魄叫松萝野梅开尽西湖雪万斛春愁奈尔何
　　湖水荒荒寒食天相逢犹话国初年红楼夜唱花间席翠管春吹月下船圃自应留富丽湘云谁为惜清妍可怜头白归来日井邑凄凉生野烟
　　青苔寺里客来稀乌石冈邉僧自归金雁嘈云春不去玉鱼冲雨夜曽飞出门每歌月皎皎制佩莫惜芳菲菲人世何由比金石嗟我欲把东皇衣
　　次韵钱伯行游仙体律诗二首
　　海定神风湛緑罗仙人辞藻寄来多贯珠音在云谁遏琢玉文成手自磨忆昔绛河轻就别至今黄竹不成歌可怜人世书裙手池上犹笼道士鵞
　　轧轧青牛拟度沙煌煌白兔岂无家肉生徐甲符难秘斧钝吴刚桂始华谛授寳书盟刻玉醉离瑶席舞传芭竹宫望拜真痴絶日日韶光在景霞
　　送刘彦之髙士还江东倂柬张一无尊师
　　剑寒秋水客东归堂上慈亲白髪稀櫑具定无璊玉璏线痕犹是紫烟衣蜂营崖蜜花争发鹿养春茸蕨正肥自古山林有甘膬何妨物色报春晖
　　为问京东张道士著书还了致柔篇江湖冷落番君老云汉昭回象帝先芋火夜煨霜后叶菜庖朝汲涧中泉相依共住知何日孤鹤蹮蹮意惘然
　　送何景文
　　郡国推何武江湖老郑度世儒方蕴借诗律尚清妍宰相才难得文章妙莫传归耕钓台畔蚤寄白云篇
　　送杨季常
　　扬子谈经处吴公学道祠宫墙红靡靡庭篠緑差差演迤诗书泽冲融雨露私草心独苦稽古力难支二载平生学诸生去后思简书犹可试匠石讵能遗雾豹方深隠云鹏岂后时会看清白吏勲业着常旂
　　催花雨
　　陌头防雨细皑皑陌上小桃红未开尽日已催梅破蕚向阳还迫草抽荄长镵早与栽黄独深巷时须步緑苔只恐晴明花发尽须教梁燕早归来
　　生香亭
　　方看幽草动区萌便有交枝啭谷莺树影齐圆日卓午蜂衙欲罢雨初晴青摹屋角山容出翠养墙根石髪生自为新来作诗瘦隠侯元不负闲情
　　翠雨亭
　　竹梧亭子翠人在空蒙烟雨间春莫但闻莺百啭秋隂每见鹤孤还且看树顶停云碧莫踏苔花滴露斑如此林庐不归去髙情谁与共萧闲
　　陈栖山
　　栖遯青山深复深尚尔跫然闻足音鸡鸣树颠客叩户水流花开风满林身拜东皇抚玉珥首峩南冠弹素琴一闻招隠淮南赋便将飞屩度千岑
　　赠岑医
　　经络多岐脉贯身颠厓性命属谁伸如生独得岐黄秘起死能兼郭华神龙献秘方长系肘虎巡熟杏不伤人悬知此道无疵吝花发鸟啼随处春
　　春游石湖
　　越来溪上水融融闲蓦鸱夷棹底风暖雾黄消治平寺烧痕青入馆娃宫笙歌作乐年年少鱼鸟闗情处处同吊古由来易兴感尚循华髪系孤篷
　　题杨妃上马娇
　　君不见华蕚楼前上马时君王忘是夀王妃龙顔含笑待持控海棠睡美春风吹绣鞍娇凭翠袖冷金拟跨丝鞭垂宫鞾拍鞍欲驰及簌簌步摇危不知六宫窈窕千蛾眉并乗騕褭黄金羁芙蓉濯露总殊妙杂遝绮罗知谓谁独拥玉环何所之聨镳欲向华清池双龙齧膝踏花去锦香覆满红胭脂从官车骑空瞻望并肩私语行迟迟行毋迟迟日已西渔阳铁马崩云追才出都门便别离千古万古令人悲再拜能忘臣甫诗
　　西马图
　　西来万里气如云便防天闲第一勲此日登歌荐清庙于今能得几人闻
　　仙人访隠图
　　霞光楼观仙人宅苔色林庐隠者家万壑千岩何处是停驴试认碧桃花
　　风林舒歗图
　　舒歗风林秋满蹊白驹空谷草凄凄相逢不作苏门聴应有长松鹤未栖
　　溪岸濯足图
　　濯足清溪水已寒青山犹有此衣冠黄尘三尺乌鞾底谁与归来把钓竿
　　松石髙士图
　　松树连山山石幽萧然冠履白云秋只愁畏垒无尸祝不惮长年为尔留
　　东坡笠屐图
　　得嗔如屋谤如山且着蛮烟瘴雨间白月遭蟇食不尽清光依旧满人寰
　　山雪斋
　　山中太古雪玉光郁防岏积之非嵗月坐而阅暑寒纯白既不变空明量非难悬氷松梢堕危石涧底蟠维时古真人首峩切云冠悯世方内热忧喜亏其完燕坐以观复一念万劫寛问之何因尔笑指青琅玕
　　寄李大本兼柬理江隂
　　不见李丹名父子澄江日日水烟中角声古戍凄霜月暝色孤帆乱渚鸿苜蓿阑干朝采上蒹葭零落嵗华空登髙能赋陪熊轼却是穷吟倚北风
　　送杨季民采诗还江西
　　悲凉南国采诗归大雅寥寥入谱稀白马尚谁歌有客綉裳犹自赋无衣离鸾顾影秋弹瑟舞鳯衔梭夜织机缉録已成垂世教瑚枝上看朝晖
　　题仙山楼观图
　　嵯峨三神山仙圣之所居芝草为楼观霞光曳衣裾渇饮碧柰浆饥食紫琳腴霓旌冉冉下八鸾驭其舆青童启藏室帝命校寳书斋心始得读字字皆枢朗咏以相授灵风舞神鱼天逺不得闻何以能启予空瞻瑚枝日照耀金衢
　　钱氏东楼
　　飞楼百尺堠山西长日看山不下梯檐树午晴乌鸟噪井梧月上鳯皇栖翠娥度曲繁声换缃帙垂籖细字题何处一声樵子笛隂隂桃李緑成蹊
　　送峡州学正
　　夜雨西陵树春风至喜亭学宫资启迪士类仰仪刑天险开三峡人心系六经哀猿月中啸莫作异乡聴
　　题苏武牧羊图
　　飞鸿歴歴度天山何处孤云是汉闗不滴望思台上血君王犹及见生还
　　题梅影图
　　昔者山人住杭州和靖祠邉水东流先人敝庐与祠近取径政在山之幽生平梅花三百树无复春风一树留荒烟野花开踯躅落日林树啼鸺鹠黄昏娟娟湖里月每为香影含孤愁长懐此花氷玉质无之自足令人羞眼明波间双白鸥亦复与世相沈浮不见梅花已凄怨谁吹笛声湖水头青山难闻楚人调白髪易感商声讴吾庐亦岂能自爱种梅绕屋宁嫌稠二十年间屡易主归魂每梦花间游因观此图重叹息万事何异水中沤知君断非充隠者卜居梅花善自谋我独漂零江海上悠悠千古一登楼
　　送季山甫慈湖教谕
　　季子扬舲之甬东慈湖应与暮潮通豚吹野岸杨花白鸠食桑林椹子红遗老应传已易说先民谁继日钞功悲凉古学惭头白目送孤云没暮鸿
　　答谢白马奭公送茶
　　玉川破屋柴门晓遣送灵苗似谷芽秀句惊看红药嫩狂歌起舞白题斜篮封外裹藏丹箬鼎旁存伏火砂啜罢东风欲仙去更从何处覔三车
　　春寒
　　春寒肃肃过王师都出南门送鼔旗岭海鲸鲵就诛日江湖鸿雁欲归时参差帆叶开溪舫颠倒梅花入砚池多病杜陵头白尽每因送客赋新诗
　　和陈子贞见寄
　　别来见话幽人屋此去当扶野老笻泾底鱼肥春欲上墙隂荠嫩雪犹封斋庖不轹频炊釜山屐应留醉语踪他日孙从外家学书籖题墨写教浓
　　题曹松迳家谱后
　　三迳虽荒松尚存东川遗老识清门秋香嵗发前桂海气朝升屋角暾春雨丘园花结子夜潮沟洫浪留痕于今户屦知多少但说师严道并尊
　　题二马图
　　奚官浴马试与骑一匹受鞍一匹嘶房星之精四飞去昭陵风雨夜凄凄
　　沙陀义儿御两马正从梁晋争天下惜哉不见夹寨破杨五功名竟独跨
　　题许道宁溪山秋晚图
　　江山黄落楚云寒野老岩栖一坞寛卖药长安不求识如何飞墨下云端
　　题卢益修白描水仙花
　　卢生吮笔写三香海上仙人欲取将宫阙凝酥春雪霁好留屏曲写孤芳
　　题盘松扇头
　　曽障西风庾亮尘支撑根底妙轮囷屈将千丈虬龙质一握生绡敢望伸
　　题画山水
　　海岳庵前万顷云髙深显晦属谁分不因此老淋漓墨那得溪山在练裙
　　画史谁如此老颠能融笔墨写山川青林白石江南路何处堪耕二顷田
　　题梅花巻
　　此花政如黄叔度不见令人鄙吝生谷底嵗寒谁邀得白驹欹侧晚烟明
　　题柯敬仲墨竹
　　夭矫穷鳞江海姿只今飞墨鬓如丝五云天逺龙髯堕尽作筼筜雨后枝
　　题赵仲穆擦痒马
　　啄疮乌去夕阳西磨痒枯株振鬛嘶今日战塲春草緑相看谁濯锦障泥
　　题赵子昻兰
　　鸥波亭下楚香销公子骑箕上泬寥纵是死灰芬酷烈巫阳谁下九重招
　　题赵子固水仙
　　雨带风襟玉体寒为谁解佩在江干金支翠钿那复得只愁归去便乗鸾
　　题墨山矾便面
　　一握方诸七里香玉英如雪映春阳空山絶壑东风晚底事湘累忘楚芳
　　题兰蕙便面
　　障面无嫌京洛尘一丛兰蕙出氷轮只疑大地山河影不照沅湘有逐臣
　　题熊自得丛竹便面
　　漪漪緑卷镜中天元子何须苦恶圆万叶千枝繁不乱化工消息尽无邉
　　题李成枯木
　　谁如惜墨李营丘屈铁交柯烟雨稠记得沧江龙出蛰怒须卷雾拔山湫
　　题万竹图
　　逺近隂晴玉万竿渭川何在緑云寒砚坳飞墨如飞雨白髪萧郎仔细看
　　题王元章梅
　　旧时月色有谁歌拔剑王郎鬓已皤惆怅春风旧词笔南枝香少北枝多
　　题顾定之竹
　　石屋老人画竹石后之学者森如织河源一分百派殊天下纷纷竟谁识
　　题明雪兰
　　生公台石比双峩两不为稀万不多兰蕙香销荆棘里光风流转奈君何
　　题赵子昻兰石
　　捐玦孤臣万古愁思君日夜水东流春风开遍闲桃李却对青山泣楚囚
　　题柯敬仲梅竹图
　　苔石相依保嵗寒凭谁翠袖倚阑干玉文堂上萧萧雨墨沈于今尚未干
　　谁料丹丘不复生眼眵长向墨踪明钓竿若拂瑚树少为梅花住越城
　　题画
　　抱琴船头为谁鼔满江秋声荻花浦鲸鱼出聴掉尾舞曲终鸿雁起江浒帝子降兮木叶下
　　题文与可竹
　　欲屈王郎作粲使只因萧李与文侯尚有隂隂竹里馆万竿玉立川秋
　　题岳家旧藏髙彦敬云山图
　　千柱华榱淇渌堂只今衰草野田荒空余寳玩谁开阖一叠云山泪一行
　　赵子期尚书于省幕创轩曰小瀛洲题诗要和余与玉山同赋
　　粉署煌煌闪曙霞道山宫阙宰衡家碧梧每集朝阳鳯瑞露长滋夜合花风里槐隂闻奏乐秋来星采验乗槎十洲多是神仙宅谁识溪真尚浣纱
　　玉山诗曰鳯皇池上神仙宅五色卿云接帝家金水暖来蓬岛浪紫薇香度掖垣花中天草木春霑泽沧海星辰夜挂槎闻道朝堂清议了题诗好为防蝉纱
　　题链雪轩
　　谁链红鑪雪晴云面旋六花吹作乳两腋欲飞仙苍壁龙鳞舞松风蠏眼圆如何响白石一味舌头禅
　　题山水扇面
　　一握方诸镜里天分明雁宕石城连仙人不患蓬壶小便驻鸾笙五百年
　　送萧万户还蜀四首
　　将军旗鼔镇西州六诏猖狂一战收余墨朝犹磨盾鼻重环夜已拍刀头归朝却献王褒颂去国终存季子裘醉里相逢拔剑舞沧洲斜日水悠悠
　　万里乗轺出帝京涉波南海斩奔鲸回辕不困壶头役载耒来寻谷口畊尚可班荆谈智畧何嫌拾芥取功名卧吹箫管扬州去莫遣春愁白髪生
　　总戎西蜀几经年从事谁令尔独贤跃马莫矜横槊赋闻鸡不道枕戈眠韬藏寳剑尘生匣爱惜雕弓夜弛归到阆州三月尽江花如锦照鞍鞯
　　百丈牵江还阆州旌旗拥接旧君侯按行貔虎千年戍蹴踏鱼龙万里流夺锦亭围花阵雨浣花溪积藓痕秋平生谩有相如檄拏手何时作胜游
　　杨铁崖新居书画船亭
　　草心苦思如何舣岸舟轻不动波聴雨夜蓬烧烛短看云湘竹喷愁多赋成犹梦横江鹤书罢应笼泛渚鵞想见后堂凉月白彭宣肠断雪儿歌
　　陈履元画玉山草堂图
　　故人陈孟公辞如春风气如虹画法师海岳山如鶱鹏树如龙骑箕上天二十载有子齇鼻画极工惊蛟嘘云海浪白离鸾照水岩花红皴鳞耸郁磵底松中有一亩幽人宫石牀支颐睨飞瀑意逺欲托冥飞鸿我欲从之不可得青山万叠金芙蓉
　　舒穆噜万户挽诗
　　提师海上戮奔鲸玉帐宵寒陨大星铁马嘶风秋雨暗天【阙】　斧夜潮腥常时仗钺今传剑前度平蛮未勒铭想见城隂练卒处三军泪洒烧痕青
　　寄张伯雨
　　露冷洲草树疎砚泉分得磵循除钩提石记修人表笔削山经作志书丹鼎晓温松叶酒茶瓯春防菊苖葅残骸若有登真分亦欲西游羽车
　　活死人窝歌为番阳仙伯胡道作
　　我甞梦登天身乗一片云下视六合大死人何纷纷尸行鬼走不知丑天跳地踔无由分首戴髑髅蒿两目膓悬骨凑空孤坟自谓防神智可以干明君自谓雕纂组可以成华文自谓昭旂常可以铭前勲形如枯株心强活气如湿灰耳强闻哀哉腥腐窟何以能超羣天孙谓言此皆不足云累累白骨成飞尘安知中有不死人首髽两结目如电挥呵风雷走青冥塌頞玉陛下自称小兆臣臣之形骸与众等久断荤血肤肉皴言臣不死诚谬妄固有不死丹元君丹元君在何处泥丸真人且延驻一曲鸾笙五百年死人窝里翻身去
　　题张伯雨精舎吟
　　翩翩风流江海姿青山满眼空遐思圮桥授书帝者佐襄城问道天为师题扇书裙莫相恼传符继箓客何辞愿逐秋风白云去沧江斜日吹参差
　　至正十年正月一日与龙门僧良琦临海陈基聨句送匡庐道士于彦成归越兼柬萧元泰卢益修云
　　嵗朝逢王春雨雪暗吴下行人明当发【祐】别袂惨莫把飘飖贺监舟【基】蹀躞灵运马山驿梅始繁【琦】溪船浪仍打行纾庄舄吟【祐】去结逺公社禹穴防奥编【基】兰亭集羣雅神韵鹤氅朗风标鵞经写【祐】双鳬继遐躅千秋祝纯嘏【基】信凭回潮尾春融枯樟骻【祐】越台瞰蓬瀛胥涛驾龛赭【基】白战隠鞍甲緑醑酣斚【祐】智囊倒精悍词锋发侈哆【琦】萧史徳符欤卢敖天游者道枢混溟涬语穽脱謑髁【祐】但令冠峩峩肯羡绶若若沧海等稊米黄金真土苴接防或露髪短褐不掩踝捷若矢离勇如金跃冶青云步伊始白雪和殊寡【基】土膏动勾萌春情满原野【琦】桂树歌已成栁枝折难舎【基】别梦梁月堕清谈松风洒【琦】蓬藋既可居安用万间厦【祐】
　　和玉山见寄
　　扁舟不乱白鸥羣又复移家入水云载酒可无人问字挥毫故有客书裙荒凉汉室铜盘泪剥落周宣石鼔文犹赖顾循能慰藉江河冷落见番君
　　顾瑛诗曰我爱防居郑有道屡辞徴币卧松云年来短髪笼纱帽客至新诗写练裙几上只留招隠赋人前每读送穷文清时已见文名盛日日髙车访隠君
　　雪槎轩
　　昆仑河源不易穷灵槎万里待秋风载云欲问成都卜持节知成博望功既犯星辰上天汉盍为霖雨佐年丰如何旅泊严陵里只挂诗囊与钓筒
　　送李秀才乡举
　　秋风又复度宫槐文采何人似尔佳花渚飞云迎客棹栁丝缫雨映天街寳刀必淬吴欧冶天马还生汉渥洼俗事纷纷令我病何时髙论写澄懐
　　刘宗师入觐次虞学士韵
　　暂辞白醉三峯日又御青冥万里风月帔引朝宣徳殿云韶赐宴集灵宫悬知汉室龙顔主似见商岩鹤髪翁便使图形在麟阁闲心只爱白云中
　　送僧礼五台
　　飞锡晓辞师子林五台天逺谷岩深寳光面面金银刹天乐时时钟磬音崖土亦知成佛贵峡泉似泻祝尧心北归且向皇都住莫聴西风月夜砧
　　次倪元镇见寄韵
　　穴墙薜荔根株悬倒架葡萄藤蔓牵非无洛下先生屋须得邛州録事编鸿雁天髙青不雨鹡鸰沙晚白生烟松云隠居新结构何日书来解榻眠
　　送毛彦昭归三衢
　　载雪曽过太末溪天寒砂石浄无泥碓舂白粲连滩响橘熟黄香压树低水驿灯明惊见雁蓬酒醒忽闻鸡峯记在君归读异日春风聴马蹄
　　明月镜
　　神工铸明镜持进嫦娥宫嫦娥羞鉴容暮挂扶桑东浮云散天风照耀九海空如何万丈光泻入诗仙胸谈走银蟾落日惊彩虹掩却星斗文孤辉天地中
　　送人
　　嵗月蹉跎秋复春轮囷瘿树不求伸斧斤何待秋零落多是长松百尺身
　　游仙
　　煌煌珠树四时春树影玲珑月满身理罢玉笙朝斗去就中谁是避秦人
　　栁下锻图
　　何所闻而来不妨栁下锻何所见而去魏鼎由尔换嗟哉志士千古心有锤不锻跃冶金
　　题小妹巻
　　天寳治衰妹兄出白昼宫庭馘狞獝妹时何在不佐兄靓妆自衒妖嫺质后来形见知何所百鬼尊之莫敢睹提剑跃马从其兄每为人家守环堵老韩饥穷夜缚船送之不去今几年小妹肯从肆屏逐我亦家富黄金钱
　　春华蝴蝶谣
　　华魂迷春招不归梦骑蝴蝶江南飞碧蕤粉香酣不起卧帖芳茵唾铅水痴娥眼娇错惊顾解裙戯扑沾零露折钗搔首笑相语阿谁芳心同栩栩頽云流光空影寒氷波缄恨啼阑干
　　次韵沈存斋见寄
　　八咏楼前藻思新白鸥波上最情亲诗盟有喜诸君在情话无如野老真歴代寳归金匮钥重山光吐器车银丁宁笠泽烟波上留取瑚拂钓纶
　　六月六日初度有感
　　三十六陂空似昔荷花荷叶待谁看星辰不合躔龙性命何嫌似防肝扁石处卑心不转蓼莪才说泪难干晚来惟有墙头月依旧清辉照鹖冠
　　游天平题文正公祠玉山同赋
　　白云乡里魏公祠翼翼烝尝奠荐时庙飨百年亡国后道求千古圣人知山侵鸟道盘风磴石拔鲸牙揷羽旗更上髙亭望吴下暮田秋实正离离
　　顾瑛诗曰魏公勲业垂前代百世髙风道并隆立庙东吴见遗像出师西夏有全功山回鸟道千盘尽天入龙门一罅通赫赫皇元昭祀典烝尝亦与武侯同
　　长孙皇后免冠图
　　贞观圣人还紫宫按剑欲杀田舎翁翁本帝仇今作辅逆鳞易批难论功后闻君言心惨恻自古君明则臣直剑血一溅直臣颈女范先刳贱妾臆免冠再拜明主前隂教遂并日行天异时拭目看陵树不以大义亏其全
　　题谢自然像
　　老韩佶屈在世间好以险语锼神奸上仙空飞上丹阙政自与世不相闗奚为造言极诬诋何妨月照千江水龙伯珠宫深处明鹤髪蒿归醒时喜扶植世教须老韩天风不碍锵鸣鸾君不见果州南充县香火至今盟未寒
　　题张叔厚白描麻姑像
　　狡狯仙人来自东海波清浅日轮红昜迁宫里飞霞佩只在鸾笙一曲中
　　题达监司所藏柯博士秋山图
　　风光南国典籖孙笔底江山妙吐吞云涌坐隅岩木动瀑飞书屋浪花翻危桥仅尺疑虹饮怪石逾拳作兽蹲可即田庐朝挂笏只应萝月夜窥门林深曷致巢松鹤谷响如闻啸树猿裹饭趁墟身欲徃担簦陟峤手堪扪公廷未竟东方谑画史恒推北苑尊老矣玉文堂上客悲歌一恸为招魂
　　桐华烟为吴国良赋
　　桐始华桐始华开向荆溪之水涯溪声长绕李侯庙桐隂尽覆吴生家吴生家藏烧墨诀传自李潘语非夸扫桐华烟三万石鬼物守防无疵瑕千杵万杵白兔臼麋角捣胶无夜昼制成龙香古圭璧玉刚金纯石同夀奚老然松松化石潘痴坐井井甃裂二子知扫桐华烟生也与之相后先墨成飞上通明天红云一朶捧宫砚试之漆墨劳磨研吴生技成等潘李肯让诸莆先着鞭
　　吴克恭
　　字寅夫毘陵人好读书以举子业无益于学遂力意古文其为诗体格古淡为时所称翰林老成皆与之交多防云林及余草堂因得其诗云
　　送沙子中经歴建宁
　　武夷苍苍春日黄山行兠子陟炎荒故人右榜多通显清庙遗音独渺茫官堠縁林穿荔子人家饷客食防榔兼之此地多书籍公退牙籖日几行
　　送盛炼师游浙东
　　胡麻饭熟气如云相望东西浙水分丹室赤城故通籍青鸾白鹤亦同羣须识异人多道气还寻古迹要碑文岂无福地相逢者髙踏云牀写练裙
　　送友生
　　春风颠狂复细防吹波荡桨动人衣野桃叶小流莺至官栁条长江鲚肥稍别未嫌频作客相逢自识固应稀腐儒窃禄真何补望望沧洲白石矶
　　城邉栁条
　　城邉栁条春意动近者力至复低垂须令傍水留披拂不独撩人管别离过月即看隣绮树卜巢还许借黄鹂荒州物色犹如此若在御沟应更竒
　　达兼善除秘书监未上而有侍郎之命赋诗奉送
　　几年海内龙头客蚤负词塲一世豪秘监稍迁为学士侍郎即去重仪曹到京骑从看花蕋过阁朝回拾鳯毛最忆玉堂何处所青春白日见挥毫
　　阳羡茶
　　南岳髙僧开道场阳羡贡茶传四方蛇衔事载风土记客寄手题春雨香故人恵泉龙虎蹙吾兄紫笱鸿雁行安得茅斋傍青壁松风石鼎夜聨牀
　　柬陈汉卿郎官
　　荒土城邉草树隣荷君诗语数相亲交游岂谓寻常辈耆旧都无四五人才比阮生谁放旷赋传庾信最清新愁深江燕衔泥急偶污牀书不忍嗔
　　过义兴周将军庙
　　阳羡溪邉孝侯庙陆机文字右军书借从名士传家后谁谓将军亡国余蛟虎于今正狼藉鳯麟不见谩欷歔隂隂栋宇多松桧拟欲临流卜隠居
　　懐杭州李二尹
　　兰省故人何寂寞柴门细雨独徘徊老夫老向愁邉去春日春从病里来王粲空传邺下咏山公不复习池回箧中书疏愁俱积忽到思君亦屡开
　　赠曹仲普
　　学省花隂覆苑墙莺啼曙色映苍苍翁今拜秩少宗伯乐奏春官新太常通陛起居同典礼侍臣子弟合为郎扁舟道别江城暮锦瑟朱弦思渺茫
　　答陈伯将见赠兼柬陈汉卿明府
　　空山一榻坐谈禅野性三生似有縁结屋几时心可遂垂萝百尺手须牵神交禹穴空青外情在匡庐太白前寄语江邉种桃者白头相看花年
　　问郭君锡病
　　向宿丹阳旧草堂映人嘉树忆相将阶前蕙叶几多碧江上栁条无数长不拟得书成卧病遥知裹药自闻香来时许我青松障莫遣云山堕渺茫
　　题张氏溪图
　　金坛县东风日凄中有白鹤之长溪羽族相悲故巢失名字尚许幽人栖倘同芝房歌赤鴈还学草堂隣碧鸡数日清秋期一到沧洲画壁有丹梯
　　腊月二日茅君炼丹之日是日丹光随处发见
　　腊月已至乃如春林下丹光复有神学道因寻许长史焚香还谒魏夫人黄精在磵秋来吃玉刻开函老去亲流水长松堪坐憩傥开书瓮识前身
　　许御史示长公左丞贡院唱和诗
　　千官寂寂漏声迟春满宫壶雨露低赐烛渐闻帘底给奏名还许殿前题由来騕褭骅骝并自是兰苕翡翠栖拟踏浮槎渡河汉却从北斗望西奎
　　恵山泉
　　九龙之峯秀蜿蜒玉浆迸出为寒泉来归石井僧分汲流入草堂吾独怜暗滴洞中云细细冷穿池上月娟娟好乞茶经与水记俟予嵗晚奉周旋
　　送达天山应奉北上
　　国中太史浙河游碧树风生紫绮裘蜀郡奉祠扬子老汉廷召对贾生优金盘芍药还相咏翠笼樱桃亦易求幸得草堂同晚饭少陪髙论借迟留
　　懐陈汉卿从事
　　两浙故人踪迹疎汾水牛郎能遗书青镜时时伤徃事素丝日日看新梳帘穿迸树攅云气扇接飞花下雨余尔亦官居古道院一春情思竟何如
　　送赵志安之南康
　　西有白鹤东青牛老夫甚欲匡庐游百花春明锦绣谷二月水深麟鳯洲予生晚识中执法子去早封万户侯倘因衿佩来如雨仍及此时还自修
　　用广智禅师语意寄题仲潜上人南昌凝翠楼居
　　智公族近院西东忆昨楼居在眼中隠隠来龙过百里团团凝翠敛诸空神交李白九江上指防庐山五老翁秀色待餐何日可倚阑不独兴无穷
　　道傍古坟
　　孤坟两松树风起秋隂暮月出沙草黄野烟白于雾斯人盖棺定长夜无由寤浮生竞何为陡觉伤驰骛二气积惨凄山川莽回互何不学神仙翰飞饮朝露悲哉茂陵骨曽为学仙误
　　元日试笔
　　园风上日至盆蕙气何清明看雪晴处还当春草生流光泛椒醑衰鬓飒华缨懐哉金石友浩荡寄髙情昔时蘧伯玉五十始知非余今四十九懐贤宁再违匪图慎寡过修名良可希雅道日以防何以写琴徽赋翟志道家三琴翟年五十九以青阳县令引年盖髙士也
　　翟公家三琴粲粲金玉徽观其记中语熟读令人唏玉徽落将家蹴踏当牀闱龃龉蛇蚹纹手泽自淮淝金徽差小者王生旧所遗生居湖山居襜襜者深衣忆别三十年老大减腰围又有墓中者才徳婉而防其初来薛氏斵者识雷威薛亦乱离得最后归林扉公云皆我友爱比玉与玑昔公为县令宁弃笏与绯胡此独不释谓是古音希我甞聴公弹空斋坐忘饥松风度落雪竹日流清霏或时作龙吟华玉吼朝曦或时岭猿叫夜磵空霜飞或时呈浏亮露鹤鸣江矶髙情寄絶代妙在神气机感深动恻恻望洋见颀颀浮云琵琶筝俗耳溷是非借此罗酒肉识者恒讽讥倘生盗跖粟宁死首阳薇周公不可作孔子将安归猗猗林下兰庶草聨芳菲春天不得佩嵗晚还噍叽请公操此曲古道资凭依公坐黙不应面墙看蛜蝛
　　题白云
　　白云本无心乃生牖间崇朝寄所托日晏澹忘还并秀緑萝雨余润紫芝田悠悠将无同翳翳还自然欲得此中趣惟观天际山独想陶景令人心意闲
　　倚云楼为至上人赋
　　至公好楼居掲以倚云名云虚不可倚直欲观峥嵘歘尔山中起油然石上生湿衣沾弱絮过角弄轻英最觉凌霄迥还看映日明逶迤成故事凭藉足髙情懐哉虞太史题诗为刻楹
　　见山亭为洞神宫主江济川赋
　　本是江縂宅晚为老氏宫轩豁此亭子乐哉同姓翁盘礴青溪上睥睨白门东云林肃仙气道徳扬清风见山便自好何必居山中悠然今古意此事将无同
　　纳交行
　　古人已寂寞古道复久荒汲井引寒泉仰见明月光纎纎映素手辘轳转银牀愿言持其盈得奉君子甞味清见髙洁皎皎满中肠岂无盈尊酒合欢会兰堂醉即捐礼法乱性恐不祥汪汪此中谊悠悠深且长君当领吾诚报以伐木章
　　题倪幼恱西郊草堂
　　因忆浣花杜陵老使我不乐怀成都张仪城外雪山立玉女井邉春露濡邵庵先生家本蜀恱也草堂宜有图图成奉公以为乐借此名世何所无想公堂前风日腴野梅官栁一株株县官来问礼数熟阁老出防孙子扶图书琴瑟在左右游意澹荡天为徒新书兼见公手迹读者爱比骊龙珠公在西郊草堂里神交自是才情美江水娱人秋日晖雅音萧条公老矣
　　秘书行送达秘监
　　天下学士聚鸿都老氏藏室仙为徒汉有石渠更天禄贞观人才顔与虞故事星躔木天壮东壁神光如寳珠阁前芝草列五色庆云湛露垂金铺三皇五帝在时事蓬莱道家之所无近者委蛇行秘书蜀人邵庵目力枯迄今一代论著作先生合上明光趋二十龙头还最贵三十豸冠名不孤敡歴中外复多载使预朝政恐所须窃当留中赞帝谟奏列学者陈区区送酒泛承光禄寺进食何止步兵厨还思昼夜延青琐莫问君王乞鉴湖
　　送牛彦伊湖南宪副
　　数嵗情亲托隣里饮酒自放宁拘礼城中故旧四五人与子不识何为喜前者较艺列春官今者荐名登御史蒹葭苍苍白露盈鳯皇飘飘赤霄起衡山诸峯云气髙上有朱鸟飞嗷嗷洞庭扬波潇湘接送子百丈江中艘芙蓉此时开满目绣衣握节巡江臯荆潭倡和得从事长江幕府待俊髦岂无他人我独劳勤职不懈防见天书褒
　　送曹徳昭入掾中台
　　孟秋髙飇荡焱热太白当头映佳月天地始肃禾乃登长歌送君思激烈青骢马肥青刍秣公子为郎亦材杰台端象贤重耳目天邉北斗司喉舌大夫抗礼丞相前掾曹执法俱才贤栖乌在庭栢树古元气旁礴云苍然鲁公葛藟方绵绵金钟玉磬两在县快哉此行视京秩清庙之瑟朱丝弦故人濩落江海邉为君一诵秋水篇请君直上穷河源
　　送牛彦伊之金陵兼柬曹徳昭御史
　　苦忆茅山陶隠居此行白下子何如未须名士收通刺还有髙僧留读书五月兰苕栖翡翠千年桂树傍蟾蜍紫箫声彻台山鳯防笔香生墨沼鱼昨喜故人来旧隠始闻御史拜新除深期古道酬家业东鲁文贞諡不虚
　　送张中丞之官翰林
　　中丞献纳道如何内相丝纶宠莫过槐阁地聨文石陛杏园春满曲江波隂隂雨露涵青琐个个星辰湿绛河花蕋隔帘宫漏近栁条当户晓莺多中官送酒青丝络上苑乗骢白玉珂岂独寸心图补报要须元首及赓歌太常礼乐还相问阁老才名迥不磨通国此时同怅望忆公何处最委蛇鼇峯巨石森蓬岛香殿防风拂御罗延祐得贤俱第一野人白首卧林阿
　　送友人归宛陵
　　不道归期落秋暮双溪流水木红相过李白题诗处莫看山涛启事中
　　题张氏野緑堂
　　记得东隣移树时草堂前后插藩篱花英药蔓浑闲事最爱风生青桂枝
　　次韵虞内翰寄元镇
　　呼吸朝阳炼日精菖蒲花气緑荧荧几时银海浮云尽蜀客相过李士宁
　　春日
　　映日含风白苎衣香飘晴雪弄春晖故人骑马不相识蛱蝶自来衣上飞
　　偶成
　　船落黄泥与白沙春光都在棠梨花蜜蜂相喧作何语日晚松隂报午衙
　　横塘曲
　　妾家住横塘緑水映垂杨五月南风起荷花似藕香
　　唐宫咏
　　鬭草赌珠襦穿花提玉壶东头老供奉好似执金吾
　　蝶
　　失意穿罗袖縁情恋绣牀妬遗衣上粉狂覔酒邉香
　　送龙翔俊用章住吴白马寺
　　白马吴中寺袈裟建业船黄花季秋月锦树大江烟洗鉢畨僧饭防经汉帝年何时虎丘石共论永明禅
　　送乡人钱明之赴闽阃掾
　　仗节开闽阃分曹傍省闱用人那有外观海更无涯白露收柑子南风食荔枝未须频会面多寄府中诗
　　春风
　　飘飖泛绮陌回薄满彤闱拂草光仍緑吹花力岂防细声行寳瑟佳气袭罗衣万有那堪补一无何所归
　　送卓御史移西台
　　汉节楚江东堂堂御史公秦山指太白宛马骤青骢光映长安月凉生建业风冥鸿有髙羽多在栢台中
　　陶巨川归养
　　雁过秋霜落满衣数声相近白云飞寄书莫送浔阳鲊采石江头鱼最肥
　　寄石民瞻
　　磵泉堂上白须翁苦忆云山杖屦同秋到黄花无几日人生只合酒杯中
　　寄曹徳昭御史
　　昔子驱车徃河甸河水迢迢不相见侍御骢马昔扬镳郎君今年复为掾昨冬苦寒不可当子乃衰绖请太常礼官封諡有褒卹赐碑撰刻皆文章名驹翩翩日千里自是骅骝与騄駬范滂揽辔望澄清爱尔传家尤继美我宗门户真凄凉四十五十年相将数竒命薄多轗轲但恐失所缠风霜冯唐已老何由起鬷蔑不言几失子雄飞雌伏何足论目断秋江送双鲤
　　二月十九日登大茅峯夜宿元符宗坛因呈集虚真人并闲逺潘尊师
　　大茅峯栖云絶顶祠宫石坛秋日冷杖藜萧条一老翁仲冬焚香谒司命石间流水俯潺湲妙意所得何能言昔闻兹山直通蜀避世何必求桃源清晨跻攀歴深窈下视诸宫楼观小乱叶打头风倒吹是日苦寒絶飞鸟三君弟子老奉祠清浄寡欲真吾师清酒緑液半凝脂慰我逺来还渇饥闲逺先生更竒古壁间示我虞翁诗诗中爱道李太白结巢云松复此客九江秀色虽可餐髙隠何如炼精魄吾闻兹山到处有神仙杨许遗书倘可传泥丸绛宫朝内景玉经文咏至言如此亦足昌吾年
　　早行
　　薄云敛徂暑隂火链金精瞻彼河汉白林园风亦清肃肃郊雁翔嘒嘒山蜩鸣吹笳者谁子三五栁邉城城门一何髙岐路百从衡谅无杨朱泣悠然白首情
　　恶木
　　中园有恶木蜂虿何其稠蛇蝎相同类大小仅不侔生性岂如斯好恶非良谋古人善比况蝴蝶梦庄周
　　莲叶何田田
　　莲叶何田田田田生緑波明朝大如盖风吹将奈何
　　草生盘石上
　　草生盘石上根深石不露水流盘石间风吹下山去草生盘石上似许行人坐水流盘石间不许行人过
　　古意
　　皎皎机上素脉脉闺中情砧杵何曽识黄遗染名裁缝为君衣妾意自分明不受青蝇污还飘积雪轻旧欢团扇合新欢兰蕙清非惟抱美质亦复含素诚如何梁武帝子夜换歌声
　　谷口歌采荣
　　谷口歌采荣松间吹玉笙如无此时兴何处有髙情唐虞让天下巢许擅其名哀哉和氏璞献者楚王城
　　草生可揽结
　　草生可揽结衣敝香不灭风吹古别离换我青青髪去年徃燕赵今年来吴越各自有情人鸾膏化为血
　　题玉山所藏渊明归来图后
　　陶令昔去官当世岂知贤杖藜柴桑里泛舟即斜川春风五栁隂秋日秫盈田嵗酿杯中物佳辰奉賔筵觞来各有趣斟酌罄交欢为生岂易老借此一欣然咄哉羲皇人既逺身名全
　　蛛网上落花
　　飞花堕蛛网点缀映临池萦空以摇曳相值竟相持不成罗绮织翻为红素悲迥看旧时树伤滞腹中丝
　　送汤生茂才归宛陵
　　春舟度鹤觜晨鼔发龙湾软语劳相接幽期任独还风清建业渚云白敬亭山自有府公荐惭无游子顔春夏承湖南佥宪完顔子中问讯敬用酬上
　　有客湖南去闻公宪节新坐霑梅子雨忆别栁条春衡岳瞻朱鸟湘江咏緑苹升车访遗逸问俗愿清淳赋少尹纳延元臣为东平郡王之诸孙求诗
　　圣厯开文运王章定武功大人推部落开府冠山东日月旂常异河山带砺同诸孙传赤舄小雅播彤弓一命起居注载趋长乐宫掖庭官济济淮浙赋中中窃忌徴求急方来福禄同翺翔鸾鳯日逆顺马牛风帝力生成大人心灌溉公共图歌政理多稼答年丰
　　奉同杨亷夫赋简杜原夫达兼善
　　徴君旧住临江宅髙世早排阊阖云太史谁修名士传隠居今注武夷君相逢之处歌九曲小篆以来书八分勒取山经载名刻清时白首重髙文
　　送黄秘书归金华【作于张贞居灵石坞】
　　秘书古罍洗金玉间追琢寘之宗庙间乃复敦素朴科诏昔求贤明经以为学君虽第三甲文气已磅礴鳯毛聨五色麟定峙一角于时日正中青冥翔寥廓迄今半台省徃者俱馆阁枚数尽英雄隠显闗述作伟哉尚书宋继起秋天鹗一魁四海望旋复凄夜壑盛衰互絶续天意岂厚薄吾子幸老翁挂冠弥矍铄安居大江左杖藜名山郭清言穷理窟私淑仰先觉况及大夫公生世縻好爵述徳纪丰碑山木工则度宛宛白下虹剡剡翠螭襮无双江左姿豫章元祐脚清标溢素羽皦若离羣鹤翕然万里思芝草焉用啄不食固不饥风清九臯乐回首汉廷偃倒行竟前却疏广非甚贤知止自寛绰仆也畎亩中讴歌以耕凿闻名三十载交谊欣所托鹏鷃各栖飞萍蓬殊依泊天寒望古栢孤翠几巉错深期帝子渚仿像洞庭乐余音今在无大雅其寂寞缅懐虞阁老安问颇悠邈空花结翳业不刮金箆膜沧江落日逺一苇中流弱外史论文章谭君口谔谔语我盍赋诗持赠勒有恪君家金华隣冉冉仙意昨神光运草木白石俱起跃摊书日间帙洗盏松下酌生荣毕志愿俯仰何愧怍六经圣道防沿流到伊洛其文有蕴奥其义则博约后生待来兹前辈已零落徃徃轻师说授受工剽掠虚辞相矜夸体认迷执捉君归善自谋何以同矩矱诗教本人心烦君晓粗畧
　　东城行
　　东城俯春流余昔钓游地忆甞拈落蕋相偎倚桃树叶底避游丝丛深纳飞絮同时四五辈被服俱美丽千金各有携日暮恣游戯但道长如此焉知老将至昨日寻旧游光景徒自媚日肆江海踪漂零复谁记非无桃与李寂寞千万亿
　　南林翟志道以著书辞青阳县尹作诗贻之
　　束带谢防事抱琴归柴荆时雨适然霁田中逢耦耕绕舎桑麻交境与心迹并皤然六十叟始得佚吾生适意杯酒间天地同其情懐贤不可见掇以秋菊英嗟哉陶县令卓彼身后名
　　防马出郭门
　　策马出郭门仗劒歌载驰河水北洋洋太行东巍巍风吹白日暝死者横路岐传闻多杀伤悲怆神魂飞四方丈夫志手握千金资直前且不顾讵以祸福移人生贵同类非独哀流离迫此苦寒节悠悠仆夫饥下马知马劳上马忧马迟虽不通马语情事谅庶几落日古战塲徃徃令人悲岂意霄壤间我行今践斯
　　题元晖山水
　　江上江云漠漠寒有时带雨过层峦只愁海岳庵前路水没黄沙鸭嘴滩
　　丈人行
　　城门有丈人种緑盈园熟许隣吃偷之竟不言嵗久多感激相祈蔓繁虽有困穷去抱不寃近者天稍旱羣儿走塞门请为救活不忧井水浑深知丈人徳岂感使君恩忠信茍不渝风俗诚所敦嗟嗟复嗟嗟敢为鄙夫论
　　寄陈仲众供奉
　　骑马都下归放船湖中赏恩沾翰林制乐奏鳯池响十年雨露间一日青冥上虞陈本同姓词源浩沆漭他山翠琰刻别殿黄金榜诸公诵合作观者必抵掌昨闻已超然近见益髙爽宜乎盛名下传写日以广汉史奏徳星君家太丘长余音抚庙瑟致礼张贤网吾衰竟五十所去辄寻丈云瀑代春弦女萝为夕幌誓挂牛角书妻子鹿门徃薄忝君子交幽期起遐想
　　陈方
　　字子贞
　　题野秀堂与项可立同赋
　　沃壤畇畇阡陌齐长林深处结幽栖草生夜雨江湖濶花发春云鸟雀低芹叶已髙满地莼芽欲老芋成畦疎帘细簟宜清昼物物烦公取次题
　　附项可立诗二首
　　霞际浮玉青霏霏吴中景物天下稀三江入海作秋浪五湖满地摇夕晖孤鹤忽与白鸥起神龙或挟赤鲤飞匡牀抱膝但长啸丈夫安得为轻肥
　　筑室湖湾种花栁扫云岩阿坐薜萝晓雨红披黄鸟路春风緑漾白鸥波招隠谁看大山赋叩舷自作小海歌莫收俗物挂眼底由来胜事吴中多
　　送赵虚一还金陵
　　中兴天子潜龙地顷诏先生去祝厘旧坐风亭留御榻新题金榜出髙榱月明仙仗朱旛动雨暗江灵鐡骑驰手种青松闻有实康强却过种松时
　　题宣和所制赤驹图
　　房星委地生神骨众马不得相俦匹千里风轻白玉蹄平渊春浴丹砂质自从长养入天闲振鬛常陪乗舆出未知赴敌见戈矛所惯承恩闻警跸嘶当落日近尊严气抹长林动萧瑟不慙刍豆饱防躯尚觊朝家三品秩宣和殿里图书暇亲见圉人事爬栉当时青海九万余未有一匹当宸笔临轩睥睨迥出羣落纸须臾歘奔逸内侍传宣赐近臣再拜奎光欲腾室秋深沙苑多蒺蔾夜半河南吹觱篥已诏民间置牧地如此龙媒敢轻失青城道上尘眯人六宫粉黛无精神此时此马【阙】不能追随天子向南去哀哉委骨俱蒙尘
　　送萧天祥为萧山县学官
　　儒官已在羣僚底南士尤嗟一介防目送青冥何漠漠手循华髪尚依依匡衡未老頥堪解阮籍多穷泪可挥雁塔近从秋草没鸮林逺傍暮桑飞人皆鸡口喧争利子独鼇头坐失机寂寞宫墙悲传舎荒芜礼乐见深衣诸生载酒同题句贤宰鸣琴共按徽緑树云回神禹下白苹风起孝娥归门当越岭春横郭地接江潮夜撼扉定与王郎招爽气复陪贺监倚斜晖登临几转怱怱过胜絶宁教草草违端欲早收榱与桷祗愁空老故山薇
　　华彦清登常州妙阁有诗因同韵
　　地接三吴口人操众楚音树迷晴漠漠花乱夕森森碧是当时血春非徃日心翻思当矢石犹暇惜冠簮丞相戈如雪将军志比金仓皇惊破竹踊跃念披襟坏堞仍存旧髙标独峙今星河垂绮户云雾出琪林鸟去苍茫濶帆归迤逦深诸天欣共赏胜地肃同临突兀雄连栋依防隔逺岑紫霄停广乐白日閟层隂倒影何多美空歌试一吟悠悠江海兴冉冉市尘侵
　　题割股孝女巻
　　蜂虿螫我手壮士须动色如何割股女引刀不爱惜见父不见肉视股如视石眼前秦越人区区较肥瘠
　　呈王本斋尚书
　　圣主光先业王春再至元赞襄符妙算择选副深论众悉推耆徳三曽镇大藩虎珠秋月避鸟帜海云翻借借番禺颂明明造化恩清标非栢府髙秩是薇垣煮海民为食经营古所敦江淮邦足赋浩汗利之源政思张弛长材畀轾轩光芒分八座精采送孤鶱鼎重千钧小胶清万丈浑龙文颁御服马湩锡壶尊香散知心醉春回到骨温氷霜愁左去风雨命前奔灶灶连云起船船附蚁屯絶知忘夙夜何暇覔饔飱昔也东西浙欢然逺近言市无忧折阅人不困牢盆公日唯扃户方时亦在门从容甞接语叹息每销魂短褐形如鬼传餐首欲髠潮干晴沫白日淡暮烟昬卒戍春鸣柝人家月照樊卤成俱井井地限各村村碧海浮天际黄茅暗竹根缅思多彷佛已阅十寒暄识量今逾老声华晚更尊谬知惭骩骳甚欲写璵璠形吊徒萧瑟心驰正郁烦仙花团雪浄江草乱云繁早晚招鱼艇丘墟问故园抠衣瞻管仲扫榻寄陈蕃袍笏仍图画山林数记存此时鸥与鹭随意乐乾坤
　　清閟阁诗二首
　　门前灌木春啼鸟屋畔长松夜宿云剪得蒲苗青似髪烧残香篆白成文偶同杜老唯耽句遂学顔渊不茹荤境胜固应天所惜品题萧洒最怜君
　　湘帘半卷云当户野鹤一声风满林才立簟纹波细细乂疑墙影雪隂隂竹摇棐几常开帙花落藜牀独抱琴不谓世间仍得此恍然飞屩驻仙岑
　　新正独坐
　　栁叶参差兰叶长西隣春酒郁金香吾生不饮唯搔首此物多情故恼肠髪已镜添新嵗白书仍笔防旧时黄向人节序年年异来徃犹烦礼数忙
　　元日后雪
　　年前春色恼梅花年后春寒妬栁芽半夜人间成玉宇朝元殿里散天葩风生碧海云无际日射蓝田璧有瑕明发扁舟西郭去一溪新水涨晴沙
　　送蔡霞外
　　不见道人今四载疎狂犹似旧时多自言曽到神仙宅公亦须吟离别歌涧草隂隂披紫藟山花细细落青萝只愁骨相无清气赤水珠奈尔何
　　寄开元和尚
　　娑罗室内早春初经巻香花礼佛余终日更谈言外法十年不寄蜀中书夜深雪殿当空白月落风楼近竹虚若得为吾留一偈韦郎诗句岂容疎
　　元宵留无锡有感
　　曽闻故老说前朝今在殊方度此宵月殿不催春赐酒风檐空忆夜吹箫已无花影如云起那有香尘作雾飘满眼疎狂何所去青松接屋自萧条
　　赠茅山吕洞阳兼寄郎孤岩
　　前代将军五世孙华阳洞里事茅君白虹夜隠苍精劒紫殿晨书碧落文花满石坛长不扫术生仙壤独能分尊君若见郎髙士为说山灵爱白云
　　送王季野省父简孙子翼处士
　　吾庐歴歴楚江邉子渡江时暂泊船须问垣墙仍好在莫教风雨转凄然梦成蝴蝶随春去愁断麒麟并冢眠若见孙登还一笑余声散入薜萝烟
　　送觉上人谒龙翔録寄子异
　　偶闻吴下郑居士手把新诗就我吟纸上姓名无俗气篇中律吕有遗音鲛人泪落金盘冷木客歌传石磴隂誊写已堪惊老眼龙翔一宿会知心
　　王季野由镇江赴扬州省觐父尚书赋此以送
　　楚楚斑衣照暮春蒲帆带雨出西津树迷步青如荠江漾芜城白似银久谓尚书安寝少不胜天子宠荣新暂时定省加懽怿枉使吹箫送客频
　　奉白云乡兄
　　天寒客里轻相别花落孤村喜独来赠扇岂堪承故意徴诗徒使愧非才汀洲日逺参差树门巷隂生宛转苔玉佩天未晓只闻长啸一声回
　　寄王仲叔
　　陌上谁家子行春并骑来挥鞭不相问回首复疑猜二月初消雪东风尚落梅更寻禅寂地石上翫苍苔





　　草堂雅集卷三
　　钦定四库全书
　　草堂雅集卷四
　　元　顾瑛　编
　　张翥
　　字仲举晋寜人由国子助教起家仕至翰林待制送玉继学宪使之官淛东
　　沧海遥东析木津太防光动婺华新吏来逺驿迎官舸使出南台捧帝纶酒浸别筵秋满树弩驱前马路无尘玉堂学士如公几咫尺朝廷属旧臣
　　早秉钧衡翊圣朝逺移绣节下云霄君王当宁思贤佐父老连城望使轺船压鱼龙江水伏旌轩鸟隼海氛消应怜寂寞垂纶者白首沧浪不见招
　　石头城次萨天锡韵
　　坡陀石路带城遥古寺残碑藓半凋一自降王归上国空余故老説前朝壊陵鬼剽传金盌画壁仙妆剥凤翘更欲留连尽竒观夕阳江上又生潮
　　台城
　　运尽黄旗晋祚开天星俄复坼三台方惊掘地双鵞起即见浮江五马来草暗离宫碑卧土雨残战地骨生苔当时一掬新亭泪谁信清谈自有才
　　辱井石防
　　好事能收断石存摩挲堪惜古云根楼空野寺钟何在宫浸寒芜井已眢古篆半余防上字妖姬犹有梦中魂试扪洼处红犹湿不是胭脂是血防
　　鹿苑寺周处读书台陪观志能萨天锡饮
　　千古南朝几刼灰萧梁寺额独崔嵬化蛇妬妇余空井刺虎将军有废台江口山红寒照没石头树白暝烟来满衣落叶西风急更使凭髙送一杯
　　赠元谷胡生
　　生住黄山第几谷结茅石上独探豹藏晓雾文章润鹤起秋空羽翮鲜朝市谁歌大招隐星辰自断小行年秣陵城里一相别明日将诗还钱
　　寄志能天锡二台郎
　　玉台新唱锦囊文长忆风流二使君齐国徒知賔孟子汉廷还许吏朱云斗牛夜气浮空见江海秋声隔树闻几拟双鱼通逺信石城潮上月纷纷
　　送陈敬甫太祝
　　肃穆斋宫进册时舎人旧已习朝仪五云光动君王署万嵗声传祝嘏辞春岳泥金随部帐夜坛爟火望华旗布衣亦有铙歌曲安得因君到帟帷
　　题严次平畵寒林雪霁图
　　峯前峯后雪新晴茅屋林深冻叶平依人应有麋鹿到隔屋逈无烟火生溪舫碍氷鱼未得野桥见路客初行乡来一段荒寒意曽在江南眼为明
　　王侍御所藏商尊商鼎商爵
　　焜煌缇几见商尊得自西周之古坟不着瑶舟丽鸡鸟独留畵象焕山云器来镐鼎非迁洛字纪商年政事殷我欲兴懐一盛酒醉摩遗刻吊姬文
　　古于玉敦与雕戈世质如无欵识何铸想禹金还郏鄏列曽汤庙荐猗那龙文旧象光如拭豕腹遗烟墨不磨珍重傅岩人去后盐梅今复待谁和
　　此爵何年出商邑定知神物防飘零苔侵寳骨斑浑漫土蚀苍铜色絶腥朱字仅分科斗势赤云犹饰凤凰形与公侑坐侪三雅合与尊前醉不醒
　　见雁
　　雁行新自雁门来逺度平沙阵势开光禄塞空霜气冽受降城废水声哀乌孙公主歌难和猿臂将军射未囘今日客中肠易断不湏更上最髙台
　　送柯敬仲之京师
　　给事先皇禁邸中归来空抱小臣弓鱼龙夜落黄河水鸿雁秋征白霫风郢国善歌推宋玉汉廷能赋待扬雄如君必用才猷进重见金闺尽籍通
　　説剑论文每防心相知惟我最情深同行巳愧非连璧一诺还期重百金雨后沙堤车似水日边天阙羽如林笑谈即此成千里囘首飞云绕故岑
　　送唐子华赴江隂教授
　　广文三絶画尤工合置江山胜槩中故冢尚遗黄歇邑诸生常荐素王宫市饶稻蟹秋田熟潮动防樯夜闸空别后想君书到日苕花吹过鲤鱼风
　　徐子英画燕雏寓意属予题之
　　曽立庭隂看燕雏羽毛长就色如濡恩深卵翼浑防报愁絶雌雄漫自呼杨栁影空遗殻在蒺蔾魂断旧巢孤凭君莫为防情叹画取林间返哺乌
　　吴江王氏水云深处
　　湖平天濶开诗境宜着幽亭俯碧浔闲许钓徒分半席浄饶沙鸟占全林青连河汉秋无极黒入菰蒲晚易隂更好扁舟明月夜醉擕长笛写龙吟
　　凤山
　　衰草寒烟老木风南朝佳气落秋空璧来山鬼遮秦使盘泣铜仙别汉宫壊埒尚传祠乙鸟荒池曽见射飞鸿骚人自古多才思长在登临感慨中
　　西湖氷合父老传六十年不见矣
　　西湖雪后冻彻底行人迳度如平川风吹盐池结隂卤日晚玉田生暖烟鱼龙穴底寒更缩鸥鹭沙头饥可怜安得长氷过沧海我欲三岛求神仙
　　有懐建康三友祝蕃逺时正郡学
　　圣皇端拱致时平妙选羣才属汗青一代弥文悬日月万方同轨走雷霆敢希太史防金匮更待中郎写石经出处与君俱有道不烦猿鹤谢山灵
　　氷蟾为金齐贤赋
　　老蟾素魄禀金精千嵗玻瓈幻结成明水夜零隂燧冻丹书秋满肉芝生腹凝寒露藏虚白影入银河浴太清拟问嫦娥乞灵药与君骑向广寒行
　　分题初阳台送西湖杨贯道
　　方士来居最上峰白泥丹灶錬芙蓉火符入夜廵金虎日晕浮溟驭赤龙天迳有云来羽驾地灵无草没仙踪何当与子凌千仞飞佩朝霞可上从
　　分题投书渚送沙彦文架阁江南
　　髙人岂作致书邮尽弃封函向石头故迹不随烟草没遗风长与楚江流悲台鹰下川云暮别国龙囘岳雨秋君过渚涯须舣棹题诗相寄莫沉浮
　　刘商观碁图
　　鹤髪罗衣四老仙空山流水境萧然松根柯烂人忘世石上棋归洞有天刻本只今追粉墨遗踪何处没云烟信知甲子须臾事又数龙眠二百年
　　上元夜雨
　　门外东风惊落尘夜寒街鼔断无人江山长抱千年恨雨雪虗销一月春红蜡光深行酒罢玉龙声急落梅频隣翁闻说儿时事何异繁华梦里身
　　呉兴公修禊扇头
　　觞咏羣贤意态俱青林叠嶂细萦纡兰亭胜防当时重蠒纸遗书絶代无纨扇秋风生翠袖玉华仙露湿金盂髙人约入天机巧更觉风流映画图
　　送钱思复之常熟州从段吉甫判官招
　　凉风震泽正芙蓉客次诗才足自供賔主东南知尽美云龙上下喜相从雁飞驿路三秋雨枫落江桥半夜钟念子逺逰劳梦想亲庭囘首故山重
　　寄题薛卿琼林台
　　学道空山谢世縁筑台先近蔚蓝天掌中露堕朝和药鹤背笙来夜望仙漱齿下寻丹井水存神对坐石炉烟知君自食琅花实小阅人间五十年
　　题傅髙士太古楼
　　羽客栖紫极宫楼居三景自玲珑防神宛在鸿荒世探道元居恍惚中隔槛人烟南浦树过帆影上江风如何燕坐忘机者千刦尘縁一息空
　　送徐庭玉知事之官两淮广教府
　　公府初开象教崇羡君髙选过淮东放溪暗帆樯雨骑鹤城荒鼔角风官次暂须从事幙愿香仍结梵王宫定知诗酒寻僧社共醉春园芍药红
　　壬申元日大雪二日立春晴景豁然春防有作
　　白雪青天映日红楼台髙下玉山重盘蔬晓送氷丝脆钗荇春生蜡蔕融北斗龙杓廻后夜东皇鸾辂驾灵风何如得接云霄上一看烟花绕禁宫
　　松雪斋墨芷花
　　使节来书大士碑满岩芳草正花时移将怪石山僧供写入幽兰醉客题香断海云人叶稀秋露墨离离玉堂名笔今尤絶留取缃囊慰所思
　　无题
　　见时畧畧望迢迢有月防干待袖招得巧蜘蛛丝缕细传声鹦鹉舌闗娇仙家弦管寜无谱天上星河亦有桥云雨或时消息断不如朝暮石城潮
　　上清山中
　　烟景空明石路防千年草木驻光辉山中宫阙金银气天上神仙黼黻衣赤日大溪鱼欲化青云圃鹤长飞只今浩刦频来往未信沧洲与愿违
　　昭真观
　　天壁中开古木寒日华金榜敞闗神君仗节龙髯下仙子吹笙鹤背还隂洞夕岚凝石顶丹池秋水注云间欲凭灵药生毛羽遂向青山结佩环
　　青山道中
　　独骑瘦马吟归去路绕荒山暝不分雾中早日白于月木际寒松多似云龙蛇大泽蛰未起鸡犬前村声乱闻来徃风尘祗自老金堂石屋有徴君
　　送彭大年逺防
　　袖有神方炼紫荷暂封丹检出烟萝仙人海上追黄鹄道士山中认白螺枣木斗盘藏霹雳杨枝瓶水泻天河只因小阅开星刦一剑秋空处处过
　　癸卯嵗八月十六夜月
　　蟋蟀梧桐秋满庭浮云散处见踈星仙人修月浑无迹使客乗槎自有灵一道银河通碧海三更白露下青冥西风忽起吹黄鹄梦断瑶池醉未醒
　　秋暑喜雨寄柯敬仲
　　赫赫秋阳无奈何西风忽起夜深多星郎牵犊饮河去神姥骑龙行雨过啼螀落叶两萧索飞电流云相荡摩睡美不知月曙楚人已唱鸡鸣歌
　　时中博士见示大事诸篇奉题
　　驻跸原头奏事时六飞前路拥旌旗云随豹尾瞻朱辇日近龙颜赐玉巵羲仲重颁尧典厯叔孙旧掌汉官仪知君才调宜歌咏第入郊坛雅颂诗
　　题胡汉卿参政祈雨诗卷
　　明公诚意与天通帝勅江湖解雨封大地风雷驱旱魃重渊云雾起神龙涸泉已发缾罍溢焦土还滋草木浓闻道四方犹苦旱更倾河汉救三农
　　寄陈子平时寓扬州常以所作琼花诗见示
　　凤在阳冈鹤在臯相思空遣梦劳劳箫吹夜月江桥酒槎泛秋风海市涛故国山川吴分野美人词赋楚离骚璚花新制人争写应使扬州纸价髙
　　送宋员外调闽选毕还京师
　　圣主求贤礼数崇防名髙歩冠南宫乗槎析木天津上奏赋甘泉卤簿中染翰墨凝仙掌露防衣香散御炉风只今帝业熙千古正待儒臣黼黻功
　　寄别陈渭叟
　　空山花开春事幽道人结屋居上头胡麻随水有时得杏子成林谁敢偷金银气襍丹光见涧壑响带松声流寄诗黄鹤一相别独立沧浪歌逺防
　　拜祖茔
　　我祖神灵如在上曽孙来此独踟蹰佳城白日三千嵗乔木苍烟四十株天逺难归华表鹤客防终作首丘狐生平不觧青囊术自爱溪山正向隅
　　郡城晚望览临武堂故基
　　全晋山川气象开满城烟树拥楼台土风旧有尧时俗人物今无楚国材千嶂晚云原上合两河秋色雁边来昔贤胜赏空陈迹落落登临画角哀
　　林椿银瓜图
　　老圃筩瓜白银色味好不弱秦东陵轮囷一蔕卧朝雨萧索几叶抱秋藤金盘玉井若为荐蒲鸽黄斑何足称呜呼画史觑天巧使我肺渇思浮氷
　　春日有懐柯敬仲博士
　　建章莺啭曙光初上直开门漏防踈花拥西清森仗卫星临东壁焕图书汉庭长者多推毂楚国骚人久卜居为问五云仙阁吏防毫春咏近何如
　　夜思
　　月落未落山四更鸡啼不啼霜满城起看北斗寒挂地俯听长江流有声今夕何夕耿无寐千古万古难为情欲持心事出门去哀歌坐待东方明
　　行窝有双燕来爱而赋之
　　我屋非王谢何堪供汝栖落花新过雨芳草未成泥故国沧溟逺危檐夕照低墙东有闲树更乞夜乌啼
　　南园燕集雨后有作
　　骤落菰蒲雨遥生菡萏风归云龙井黒倒照凤山红帘暮舟频引衣凉酒屡空歌声未可放花底有惊鸿
　　九日行湖上
　　是节最闗情随山得散行西风片雨过落日半湖明野菊黄堪把官醅緑可倾坐来无限思散入逺鸿声
　　赋句曲芹塘
　　华阳深处有诗家小筑方塘不种花絶似青泥坊里住一杯野饭煑春芽
　　桃源春晚图为玉山题
　　流水空山几度春白云隔断世间尘桃花一放渔舟入不是秦人是晋人
　　清明日舟次京口即事
　　细雨斜风欲断魂客尘聊复纵芳樽舟人也作清明节花挿船栁挿门
　　水复冈重路欲迷人家篱落酒帘低江南处处春相似踯躅红边蜀鸟啼
　　邯郸画轴
　　等是邯郸道上人黄粱炊老百年身从渠説破功名事犹自痴儿认作真
　　露坐
　　官街人静鼔咚咚独坐中庭满扇风堕地一丝和露湿青虫悬在月明中
　　宋徽宗画栀禽
　　龙沙魂断梦华空遗墨凄凉扇面中三十六宫恩怨尽更无花鸟诉秋风
　　奉和王继学参政见寄
　　天上文章帝杼机矞云长绕日光飞诚知五色山龙线不补山人薜荔衣
　　马上望江南诸峯
　　浮云散尽暮天空遥见江南数十峯安得夸娥两神力为分苍翠过淮东
　　宿防食村
　　老翁稚子笑牵衣尽向龙祠念佛归溪水不明林树黒绕船萤火作团飞
　　画犬
　　恣态生狞不可羣向人势欲起狺狺何因与防丹砂鼎飞上仙家吠白云
　　孙康映雪图
　　膏火萧然四壁贫书有雪夜堪亲先生清莭千年上不作梁园授简人
　　文敏公画马
　　未放龙媒十二闲尘沙吹满汗沟间奚官牵向天池浴应是长杨校猎还
　　送陈克防防钱塘谒陈仲举
　　笔底纵横五色文故家才子少如君令人怕折江桥栁风起飞花搅白云
　　许由弃瓢巻
　　瓠落空瓢亦解鸣先生那得耳根清纵令掷向溪流去犹有风声与树声
　　朱翁子负薪巻
　　富贵危机解杀身是非千古付樵人当时长史魂应悔不向山中只负薪
　　邻园
　　白白红红防凤花黄葵开满竹篱笆莎鸡栁蛰浑相托一片秋声响络车
　　子昂兰梅为玉山题
　　佩纕零落墨香存瑶瑟空弹夜月魂一自江南芳草歇风流谁继楚王孙
　　栾尚书庙
　　一坏荒土故尧城噀酒犹传后世名八使清风不同列却将方技配樊英【永和镇故尧城县】
　　子昂墨竹为玉山题
　　竹里疎花的皪开冻香和雪凝苍苔天寒日暮无人见只有双蜂特地来
　　李息斋竹为玉山题
　　竹上千年恨未销湘臯满路正迢迢冷烟踈雨无穷恨欲为骚魂赋大招
　　潞城
　　禾黍初收鸟雀肥黄花黄叶照秋衣潞城南上黎城道不断驴车打枣归
　　题兰
　　鶗鴂声中花片飞楚兰遗思独依依春风先自悲芳草惆怅王孙又不归
　　题王蕺隐画山水
　　额黄销尽玉婵娟翠防凝愁倚莫烟旧日汉宫三十六更无秋露泣铜仙
　　白玉蟾像
　　昆仑夜裂老蟾生八角婴儿夺月精蓬髪垢衣湖海上无人知是葛长庚
　　江南贾客词
　　江南贾客祈神福一旦成家起神屋要令结构城市无取石太湖山采木倾财命役不计费复栋重甍夸壮丽领工老与出竒巧欲以雕华迎主意可怜辛苦屋未成主人已逝神无灵徒留突兀照人眼愁絶秋风秋雨声
　　拾麦吟
　　大麦黄将上场田家防麦村村忙丈人荷担来何乡儿牵妪衣妇挈囊汗流赤日如暴尫终朝拾穗不盈筐但求粇粃充饥肠此身不及青楼娼风日不到惟膏粱
　　河之水
　　河之水昔楫我舟今我归只可厉其流霜露既降曽不容防鳣鲔在泥鼋居中洲临军之坊雨毕是犹迨其证矣滔尔井畴失时弗驷俾我心忧
　　河之水流不已上有青枫渥其赭矣鸿飞欲下遵其渚有田于山室于里洗尊陈酒牲厥簋康我妇子可以亲喜君独胡为弗遑宁止矢无白璧沉此水
　　寒漏明次韵黄子常
　　寒漏明时一听夜长不能寐月色明堦庭西风落叶争秋声鸡啼未啼霜满城城中有思妇正促征衣成东家西家砧杵急使我起坐时时惊归心如废弓屡折不可檠寒漏明时一听
　　钱舜举蜡嘴巻子
　　秋蕡叶上碧离离金井无人采摘迟却使野禽偷啄去西风漫老鳯凰枝
　　题赵仲穆江浦归帆图【渔浦八十五里为苎萝浦口有西施庙存】
　　西施浦头鸿雁声苎萝山下于莵行前村路暗愁未到回首海天秋月生
　　五更睡觉有触而作
　　霜露凄凄正五更道人只叩木鱼行怜渠啖饭能多少虚趁鸡鸣过一生
　　临川灯夕
　　髙烛明妆各鬭新月来花过一羣羣歌声缓入东风去卷尽芙蓉一桁云
　　题萱草
　　瑞露蔼芳气薫风吹北堂惟有忧世心对之不能忘
　　题玉簮
　　素质不受汚亭亭烟露秋汉宫人不见惟忆玉搔头
　　题雪竹寒雀
　　弱篠惨欲折一枝和雪低还怜冻杀雀难穏晚来栖
　　青青水中蒲
　　青青水中蒲水落蒲根见无车可裹轮且织乗牛荐种蒲水中央夜雨生秋涨青青蒲根萍却居蒲叶上
　　秦淮水送萨天锡赴京
　　秦淮水入江流我不如水逺送行舟舟行暂舣秦淮口青旗招人新压酒主家小女能吴歌长跪尊前为客寿舟遥遥上燕台归何日春风开乌衣陌上好杨栁一枝还向东风来君不见南朝步后唐采石舟师一夕此渡江虎踞龙蟠惨无色昔人豪华卷黄土玉树遗音怨亡国百年欢少哀情多潮落潮生岂终极君当为我脱却紫绮裘我亦为君报之防佩钩裘以被知巳钩以寓淹留鸟啼马鸣日欲暮驿鼓声起催离忧舟遥遥送君去舟行湾掩不见人空立秦淮舣舟处
　　杏叶黄
　　杏叶黄杏叶黄蝴蝶双飞来飞来东家墙东家女儿绣衣裳可怜蝴蝶惜流芳妆鬓无心苏合香起弹牀上筝自歌杏叶黄杏叶青时君去乡坐见黄落思断肠安得致之在我傍君不来天繁霜
　　城西路
　　城西路多少人从此中去昨日红顔美少年今朝白骨委黄泉纵令黄金比山积鬼伯不受人间钱少年何用夸豪富来看城西送人处
　　今我不乐三章章五句
　　今我不乐思故山虎豹盘踞愁难攀岂无壮士藏田间谁能西乡发一矢畏途如此何由还
　　鸱鸮夜鸣兮天似漆烟际微茫小星出破无镫望白日东方未明起擥衣风雨何来忽萧瑟
　　月白西南星宿稀巷无行人蝙蝠飞歩檐萧萧露沾衣日断天涯遍芳草王孙不归春自归
　　人雁吟悯饿也二章
　　雁飞渡江谋稻粱江人趁熟亦渡江雁下江中唼苹藻人饥尽属江中央天长水濶罗网多无衣无食可奈何人声未断雁声起弃儿呱呱道傍死不见雁来还北飞人今去此将何之叹息人穷不如鸟何日相随如雁归雁啄啄飞肃肃江边虞人缚矰人饥处处规尔肉岂知雁饥肉更薄城中卖雁不直钱市头籴米斗五千妻儿煮糜不敢饱朝朝射雁出江边不闻关中易子食空里无人骨生棘县官赈济文字来汝尚可生当自力
　　紫檀筚篥曲赠善吹者任子中
　　君不见兹乐工能新声截竹挿芦吹月明黄沙碛里槖驼断花门山上浮云生夜深促节转悲壮只愁崩倒赤连城石崖划裂水泉涌海鹘怒戛风力竦贾胡惊起怨思长都防罢饮精魂动传之中国久更新任郎妙解尤絶伦镂檀作管如紫玉连蝉锦囊金作束等闲未肯出向人为我酒边吹一曲落花撩乱防丝起流莺无言蛱蝶死当头独发调最髙响来直在青云里顿令阳春变秋色佶栗吴霜飞绕指教坊弦索惨不骄歌舞堂中静如水古谁得名今莫比讵数阳陶与关李南音北谱此正繁含嚼纷纭徒聒耳我心感慨未易降已觉满坐寒摐摐安得酒船百斛乗月去数声吹黒鱼龙江
　　题铁色骢马图
　　神崖黒龙时出水防牝何年得其子是何毛骨如积铁逈立长风独竒伟霜毫白鼻散五花歘是马中真騄駬美髯奚官能剪拂不遣云鬃涴泥滓少施控勒即飞腾唾尚莫敢况鞭棰马生岂在果一石不饱寜能见材美朝燕晡越信汝良安得壮士同生死阿师一室巾锡外时展此图临素几三生似是支道林爱马苦心固若此平原丰草秋索索恍惚寒沙飒然起英雄有志在青云老眼因之空万里
　　王士譲御史三画
　　黒云压江江水立万山斗暗千林湿中流廻船不可渡力尽篙师争浪急人家咫尺百里遥黄泥野岸云萧萧恍如写我狼狈处风雨满衣扬子桥
　　树隂丛祠狐夜号老鸮吹火出空巢楚巫锁门社祭散风飏石坛幡脚髙古碑有文半无首雨剥苔侵嵗年乆道傍时复过人看不是姚江摸金手
　　扁舟载翁入画图空江无人钓影孤前汀后渚雪相失云水一片光糢糊钓鱼未得清兴足归路何愁徃来熟野桥酒斾晚不收黒处炊烟是茅屋
　　李太白观泉图
　　玻瓈杯中春酒緑醉墨淋漓牡丹曲平生合置七寳牀白纻乌纱美如玉阿瞒荒宴百不理寜计宫花衔野鹿何物老妪生此儿偷向金鸡帐中宿髙将军才奴耳误使脱鞾吾所辱要留汗韈踏鲸鱼防子何堪烦一蹴寻常沟渎不可濯何处容仲遭污足翻然却下匡庐云五老峰前看飞瀑
　　文敏公画马囘纥牵者为玉山题
　　君不见汉家将军求善马战骨纵横血流野归来作歌荐宗庙寜悲鬼哭宛城下何如圣代徳所懐入献磊落皆龙媒右牵者谁鬈且防万里知自流沙来眼光镜照蹄腕促老奚识性仍善牧时巡之外防幸稀饱秣原头春苜蓿吴兴学士艺絶伦妙处不减曺将军只今有马无此笔谁与写之传世人为君甘老驽骀羣
　　题雪溪待渡图
　　晋阳山下蒲村渡断阪连冈叠烟树横汾水落流更急客子西归廹秋暮风转雨作雪飞倚盖沙头泥没屦后来者谁须我友望望津船出前溆湿云扑地边鸿惊危桥挂岸征马生樵家有迳冻叶平土牀火暖无人声乱峰倒倚白石烂空壑半压氷楂横归来想像由眼底讵拟褐夫能貌此溪明雪净古色起一片荒寒在几嵗晚逺防吾倦矣
　　华岳江城秋晚图
　　巉然壁立边江城黄州鄂州势相争石根半挿沙水底蒸土睥睨铁作成江上风起波浪涌江头日落鼓角动吴艎蜀艑惨不发气逼蛟鼍寒更重汊前汊后攅千桅逺帆侧欹抢岸来乱山截断暮色飞鸟去尽秋声哀州中监门老落魄今无行人门尚开隔江渔村亦断渡落木黒入荒烟堆上流形胜有如此今日萧条空城垒想当乗兴盘礴时半在经营诗句里田家始识华子崧老我对此精灵通乡来漂泊古城下一柁秋涛曽阻风
　　长孙皇后諌猎图
　　黄门晓出西清仗秋色满天鹰犬王虎落遥连渭水南鸾旗直度河桥上日边云起五色文虬须天子真天人羽林猛士森成列六马不惊清路尘太平无征帝神武岂为禽荒将按旅已知贤后佐兴王不数樊姬能霸楚从容数语即罢田六宫迎笑花如烟跸廻那待外庭防听諌由来同转圜天寳神孙隳大业锦绣五家争蹀可怜风雪骊山宫政与真妃从射猎
　　题华山图赠天台陈应荣仁本
　　华岳连天向西起澒洞秦川三百里巨灵仙掌削芙蓉影落黄河一丝水云台雾谷巢神仙羽衣金节时周旋道人失脚白骡背归来石上长鼾眠千载悠悠寄赏裔孙风骨犹萧爽逺从丹丘渡沧海追挹神踪欲长徃何人想像图真形叠崖隂洞髙林青上摩金天之帝京下揽玉女之明星峰耶云耶两莫极虎豹叫絶烟霏仙家楼观超然住遥认防茫是征路丹梯铁锁不可攀直唤茅龙上天去
　　题玉山所藏唐人呈马图
　　天育骥子初长成廐官引辔将进呈头如游龙两耳耸青丝络脑屹不动君王一顾生光辉黄帕已盖银鞍归当时四十余万匹此马权竒当第一曺将军画老有神龙眠居士尤得真两家翰墨嗟已矣今之笔迹无乃似黄门从令森羽仪遗事可按开元时古来良马多泛驾振鬛长鸣思御者君不见材士不可羁寜肯进呈如此马
　　六月二十六日泛湖遇雨
　　忽雷矆睒奔雨急山灵昼藏水仙泣蝃蝀下饮湖水立恍惚疑有蛟龙入疾风吹裂南天青芙蓉放香薫水腥吴歌楚舞方烂漫更尽花间双玉瓶
　　舜举二马
　　喜摩怒齧马真性角壮难驯非马病羁衔乍脱秋田收蹴踏八蹄尾映世人但识骊与黄天机黙识谁能量已从画手失钱选可信善相无孙阳
　　秋岸行旅巻
　　钱郎笔底秋万斛苍茫染出苕溪曲苕花吹老鲤鱼风石底沙茸出丛緑野桥横岸向何处浮玉山前水如玉宛然柳恽乘马归望入溪山吟不足我来江北见此画快意频挼双倦目顿令幽思满吴中舒巻烟云慰羁束自然新句赠霜叶几度诗成鞭影矗相期归去白苹洲手采秋茸葺为屋
　　髙彦敬山水
　　房山得法黄华山笔力断取青孱颜居然真境开九琐中有美人茅屋间羽人访道不辞逺一剑江湖防未返时从画里到家林老木清溪照层巘我思邓叶两隐君天坛石室多白云纷纷相寻采芝去寄声黄鹄君应闻
　　三友图
　　青松磥砢苍筠扶南枝玉立春风腴气陵嵗寒林壑重影落太空霜月孤三生石上同友于苍顔翠防相纷敷似君兄弟长相合更胜韦家蛱蝶图
　　蟠松引
　　何年风雨拔老湫干卧千嵗长黄虬垂胡磥砢髯怒磔雷火不敢烧其瘤卒然一见势欲攫况可手扪双角觩县知根受元气大跁跒力争厓石碍樛枝互错横铁钳弓纽弛张欹羽盖低无鹤寄巢居幽有苍防出光怪故人语似灵岩山卧云之树同屈蟠身横百围容客踞声入半空生昼寒毕宏韦偃世无有画史掉首应嗟难彼当为甲此为乙造化偏钟两竒崛爱之我欲重摩挲图讃还湏怪魁笔君不见龙门寺千丈齐耸巄嵷防白日
　　题髙侍郎竹石
　　髙侯画石聊信笔更着数竹穿云根岂如王宰湏五日率尔意到精灵奔东齐野人开一樽想见盘礴须眉掀破秃颖发光采渭川太华相雄吞竹如剑拔石虎蹲浓雨昼黟苍烟浑淋漓满纸元气湿尚带当时红酒防只今作者漫纷纷前軰风流无复存君不见寂寞云山烟雾里古苔空卧老龙孙
　　题玉山所藏魏国夫人赵管墨竹【夫人手冩坡诗竹后自京师寄子仲光】
　　龙香暖脱青螺靥麝剂光凝生漆防玉台迎晓画眉残紫砚新磨染一枝戯写碧婵娟冷雨欲飞粘湿烟云雾阁春窈窕恍如移置苕溪边苕溪绵绵秋水隔满眼京尘相忆微绡一防氷雪生弱蕙幽兰少颜色书中曽有衞夫人画里何如崇徳君林下风神元散朗尚从墨妙见天真
　　陈所翁画九龙戯珠图
　　两龙颉颃出重渊白日移海空中县一龙廻矫一倒起侧磔胡髯怒歕水大珠炎炎如弹丸爪底云头争控抟一龙仰首逆鳞露两龙旁睨苍崖蟠怪风狂电浩呼汹天吴猝立八山动一龙后出尤崛竒半尾绕蜿蜒儿儿生未角已神猛一顾却走千蛟螭陈翁砚池藏霹雳往往醉时翻水滴便觉天瓢入手来雨气糢糊浑似墨我常见画多巨幅簸荡惊涛骇人目何如此笔穷变化三尺微绡形势足是翁前身定龙精故能吸歘奔精灵巻图还君慎封鐍但恐破壁飞空
　　题李早画女真三马图
　　金源六叶全盛年明昌正似宣和前瑶书玉轴充内府时以李早方龙眠想当画院供奉日饱阅天闲万竒骨防闲防墨落宫扇逸气凌空欲超忽露鬛风鬃剪剔新郎君马上玉为人四带纱巾綉衣领醉鞭踏尽燕台春一声白雁黄河暮岂料征蹄竞南渡囘首西风障战尘女仙空抱琵琶去
　　题林若拙画孤山图
　　孤山处士孤吟处水影月香余妙句鹤声呌絶陵谷秋修竹祠空几愁暮白云生根着湖水力尽西风飞不去何人鞭石下崔嵬中流截断鱼龙路丹青楼观花如雾葵麦无情忆前度何似槎牙半死枝百年犹是咸平树荒烟壊栁断桥氷宿葑田深散鸥鹭画船歌舞不须防落落诗名自如故野人亦有沧洲趣安得数椽相近住长待天寒欲雪时杖藜来访梅边墓
　　题赵仲穆怪石竒木
　　君不见岳阳城老树能化人又不见北平路草中銕石如卧虎树逢岩客授还丹石误将军饮飞羽海寜太守提健笔与丹通灵箭角力山精木魅寒睒睗千年丑怪匿不得衔瘤半裂雷火出隐入云绡露竒碛天机所到无径畦气尽画工俱辟易挂之髙堂风动揺古色一片秋萧萧待侯砚池卷东海归扫榑桑与沃焦
　　留题蒲禧湄洲岛天妃庙
　　飞舸鲸涛度杳祠光坛上夜明星蛟龙笋虡县金石云雾衣冠集殿庭万里使轺絶游观千秋海甸仰英灵临流欲借天风便髣髴神山一髪青
　　题吴性存所藏赵仲穆竹枝双蝶图与玉山同赋
　　满丛鲜碧露团香院落春红过野芳蛱蝶一生花里活飞来还恋竹风凉
　　顾瑛诗曰阁道春风度湘帘昼景斜初晴双蛱蝶也解逐羊车
　　题看云图
　　歩入溪南水尽头青松白石淡于秋片云似解幽人意自在山椒去复留
　　题竹枝便面
　　白团横出碧参差恰似天坛石上时月色夜凝风不动一枝倒影入圜池










　　草堂雅集巻四
　　钦定四库全书
　　草堂雅集卷五
　　元　顾瑛　编
　　张雨
　　字伯雨钱塘人博覧羣书故其诗清旷俊逸时辈不能及始隐茅山后徙杭之灵石涧与赵魏公虞翰林友善诗名震京师自号句曲外史云
　　玉笙謡
　　我有紫霞想爱闻白玉笙县匏比竹无灵气昆丘采此十二茎凤咮衔明珠凰翼排素翎金华周郎妙宫徴子晋仙人初教成月下吹参差羣雏亦和鸣缑氏山头白云起七月七日来相迎长谢时人一挥手飘下满空鸾鹤声
　　题理妆士女
　　谁见新妆出綉帏辛夷花下六铢衣莫教蜂蝶知踪迹闲与邻娃闘草归
　　灯花聫句【有序】
　　永嘉李季和自金陵持赵凉公书来屡宿菌阁下十月三日夜天始霜殊寒雨灯并作花遂聫句于酒间
　　星阁迎寒閟霜钟动夜摐【孝光】酒深燔术火漏下续兰釭寸草荧芝小【雨】丹葩瑞蔕双金枝交婉娈【孝光】银粟乱鬃鬞防结飞蛾笑【雨】膏融吐凤永珠光透镜【孝光】火齐幻垂幢的的煇青琐【雨】淫淫飐玉釭烛龙擎紫盖【孝光】翘燕缀红隣眼书窥隙【雨】仙眉墨晕狂吟心蕋发喜听足音跫【孝光】折堲风吹座钩帘月堕江【雨】青藜如见遇挥手出纷哤【孝光】
　　延陵公承庆堂诗
　　大江苍方兀龙虎辅元之家百神頫望拜受厘若稽古上清真人阅众甫新宫洁斋天语纷云郁霞错承宇虗皇穆然阳卫武左歘右飇降軨羽县钟镗镗迅击鼔赫金祭服赭朱户双珠月明带寳璐挟以流黄玉櫑具既竣大礼私事举吉日宗族奉爵爼青紫系地簮绶组魏张带剑新捧土饶国开观治宿莽报君亲师物咸覩抚巳一念或未溥西壁孝书元范府寒氷层隂发春煦日幽若明沐仁雨道徳大非方仙伍月佩六印非适取持旌趋名迹旁午下土滓寜乆处天阙防规足蹈矩愿天愿地多黍稌毕志万年奉明主小史作诗孰敢侮吁嗟厚徳畨之祖
　　集太白语酧僧净月
　　主人碧岩里为予话幽栖真诀自从茅氏得风流还与逺公齐满堂空翠如何扫而君解来一何好白玉麈尾重谈琉璃砚水常枯槁苍苍云松拂彼白石世人闻此皆掉头就中与君心莫逆袖拂紫烟去空中闻天鸡借问苏耽鹤早晚向江西
　　铁崖先生防曰予观贞居子集句诗政如冶城铜象捧额珠莲座于长干也可寳可玩太白见之当曰吾锦千万机衣被天下诗人乌得割截如此贞居子其慎取之哉勿俾责偿也防稽杨维桢防
　　棹歌
　　暇日拏舟出郭门观风聊采野人言借车踏水半陂麦打鼔卖鱼何处村光隂转比中年促生聚唯余西淛繁政使枋榆安斥鷃又从倦鸟返丘园
　　强行之常州教授
　　闻道诗书种南方有此强才名文学掾歩武紫薇郎家与臯比近槃余苜蓿长诸生时列坐亦足奉华觞道园先生诗送张元朴还龙虎山有云麈尾毎懐张外史鵞羣今属薛元卿元朴索次韵
　　想见先生戴笠行黄茅冈上看隂晴承闻祖道同防傅鄙説还乡似长卿海内好诗元自少江西行李不嫌轻谪仙爱与元丹语烟子而今亦有名
　　雪图絶句
　　貌得王维三尺图姑山无此雪肌肤琼台玉树参差是祗欠芭蕉一两株
　　覧堂絶句
　　帘栊低亚小梅枝快雪时晴緑满池铃索不揺鹦鹉睡客来假寐亦多时
　　次韵段推官观潮
　　雪涛卷入白螺杯云梦吞将灔滪堆阵马直从天汉落飓风先自海门来青山一面开银壁黄繖中央立露台如在画图留壮观江头白首不堪囘
　　铁崖新居曰书画船亭作诗以寄
　　苏州去访扬雄宅近水楼居似月波东府官曹知者少西山爽气望中多台招天上仙人凤池养山隂道士鵞谁和凉风吹铁笛莫愁艇子栁枝歌
　　玉山诗曰锦衣坊口扬雄宅饮马【阙】　　水波风信东来春事早湖光西去夕阳多馆娃隔水啼莺燕弟子填门列凤鵞无那老狂狂更甚剑箫犹倚小红歌
　　和虎丘寺壁东坡韵
　　日出东海头虎气踞兹岭渇心我生尘邂逅辘轳井寜若将军拜奔泉酧老耿莽丘专鬼物隂壑杂蛇黾欧冶千金铸百錬岂重矿似闻神物化后日属呉猛怪蟒既血刃大道就争骋我行试勃窣鸠杖先祝哽小旲不满眼坐纳三万顷风髙塔铃语石迮罗衣冷松水翰归呉愚溪栁迁永吾非若人徒短句惜流景茶烟寄禅榻弄我鬓丝影散人号江湖奚必烦上请
　　题春溪晚渡
　　怪底朝来云气升雨痕洗遍碧崚嶒山腰行李去未逺谷口人家呼即譍彷佛箫台凌凤吹安排春水理鱼罾卧游已惬平生志深负牀头六尺藤
　　题沉香山图
　　瑚铁网枝柯烂沉水假山烟雾蒙甲煎相和作庭燎奢淫鉴画图中
　　题王若水梨花山鹊
　　山雀语查查惊飞白雪花清明人载酒寒食客思家
　　题大痴画山水
　　独得荆闗法金壶墨未多异时传画谱谁识病头陀
　　云林席间懐铁笛简草堂
　　花朝无花也可怜桃李矜持不作妍懒听雨声眠白昼梦乘艇子上青天闲居尚肆浮云志老病难趋夜筵绛帐先生唯寂寞后堂自理琵琶弦
　　题渔父图
　　我本真老孙子从事纶钩相娱嬉浮玉山前一瓢酒颇恨时无颜太师
　　题李遵道竹
　　闲歩风篁岭上来萧然衣袂上莓苔只因悮向东楼醉又为黄岩梦一囘
　　题李遵道古木图
　　毫染墨池风露足絶怜长钓拂瑚灵和殿前好垂栁肯来相伴橛株拘
　　题薝卜花锦鸡图
　　六出花繁幽坞静雄雌聊戯竹间云楚人重价山鸡得只为胷中锦绣文
　　题商徳符秋山图
　　云擘苍崖瞰草亭飞云如雪照岩扄素琴不是便山水要舞胎仙独自听
　　题许飞琼图
　　写韵彩鸾骑虎去吹箫弄玉跨鸾归昭华玉琯青天上好在飞琼独自飞
　　题吴彩鸾图
　　小防红鸾写四声于菟何事载娉婷不如相伴腾空子来徃匡山九折屏
　　钱塘醉归
　　湖上鸦啼暮雨防归鞭忙趂落花飞若教秃鬓翁能饮肯羡山人倒载归
　　题碧筒酒
　　采緑谁持作羽觞竹林人共晚樽凉玉茎沁露心防苦翠盖承云手亦香饮水藏莲叶卷吸川鲸恨藕丝长倾杯误展淋浪袖笑絶耶溪窈窕娘
　　山中
　　一枝石痩如麟角六出花开似麝脐随意莓苔一杯酒也胜骑马听朝鸡
　　鹤冢
　　鹤寿千年定有无羽衣全脱雪糢糊樵人为里黄币少保亲传粉墨图尺土未干春草短三山何在白云孤夜寒蕙帐应岑寂别向华亭覔凤雏
　　三香图
　　秋水为神玉为骨山矾是弟梅是兄国香零落王孙逺依旧江南春草生
　　梅竹双清图
　　竹外一枝斜更好自有此诗无此画承平公子翰墨林写影图香戯春夜分明簸弄明月珠贾胡不识千金价达秘书诗曰氷魂无梦到瑶堦翠袖云鬟并玉钗青鸟莫衔红绶带夜深重认合欢鞵
　　题岳家旧藏髙尚书云山图
　　犹是相台故物如许云山有情老我慧因涧上犹梦尚书履声
　　题顾定之竹
　　毘陵参军顾定之为予醉扫风竹枝参军乆留坐深夜要看官奴秉烛时
　　题文与可竹
　　伯仲唐人萧协律政尔奴王黄华三百年间一枝玉石室徃矣令人嗟
　　用韵送净月上人
　　隂崖颠风无时兴篁竹偃地虎昼行层氷积雪卧空谷春至唯闻禽鸟鸣华阳南便洞小香烟西放峨眉道神僧问讯破孤寂把臂入林一倾倒帕头防寒驴背驮泥滑稳于杯渡波寄谢少年王敬和独行其如法汰何
　　题倪元镇画
　　为觅髙人梁伯鸾遗井臼已凋残天寒日暮一瓢酒采药行踪巻里看
　　题张溪云画钩勒竹
　　为爱风篁手自摹不烦把烛倩官奴须当白战筼筜谷羞杀江南没骨图
　　和倪元镇寄郑有道
　　失喜闻迁水竹居一篷烟雨正愁予便思袱被熏金鸭要看临池洗玉蜍绛帐后堂闻女乐青帘画舫载图书虎头食肉还公等苜蓿晨飱自有余
　　天池石壁
　　尝读枕中记华山閟中吴神泉发其巅青壁缭其隅春风四山来羣緑互纷扶羽觞曲折行浮花与之俱采芝搴薜荔洗玉弄芙蕖聱叟颇好名石洼作渔湖鸿乙志草堂扫烟遂成图而此涤烦矶阅世如摴蒱发兴云林子盥手与我摹居然缩地法挈入壶公壶
　　赠别休休庵了堂上人
　　老僧廿年不出户袈裟搭架风披披祖衣留在阿兰若佛法传过髙句丽客牀雪链一瓯茗经藏苔昏三尺碑不向邻房看偃盖巻中原有古松枝
　　和东坡书蔡端明诗二放营妓诗三虞伯生所题诗四凡九首
　　日将公事湖中了醉入重城列炬明自古大藩财赋地古人偏得赋闲情
　　谢女娇吟雪比盐北台马耳见双尖衲衣正索歌姬笑不道春寒绣被添
　　写韵轩中尘不惊与谁同蹑凤凰翎彩鸾可惜情縁重只合清斋写道经
　　钗头新緑荔枝红却与江桃色味同闻道端明新进谱一时殿阁起薰风
　　香辟春寒玉辟尘流苏斗帐醉和春一双明月都无价寂寞人间第一人
　　江南春尽水如天浪迹先生不上船近就阖闾城下宿可怜霜月夜娟娟
　　青城樵者一衰翁写罢乌丝满袖风消得玉堂金研匣至今传入画图中
　　雪煮龙团怯醉魂分茶故事与谁论纤纤玉腕亲曽见只有春衫旧酒防
　　白公种竹苏公栁谈笑功名后世夸依旧葑云三万丈断桥谁与筑堤沙
　　乙酉元日试郭杞墨书三韵
　　山寒静鸡犬爆竹动比隣倦踏街头皷稍还林下人前身病居士犹不失冠巾
　　涧北梅树防于屋垂阳景罕曜嵗三月始华以五言其生意
　　隂涧残梅枿临流一向欹但存孤注在敢恨一生迟冻雨如相煦春寒不受吹后时翻见独宰物遂成私
　　咏緑萼梅华
　　山中古仙子无言春寂寥玉容淡朝雨翠气湿防霄凌风快玩影弄雪妬攀条解覔何郎句还凭舞袖招
　　题黄子久画
　　中峰大面削铁如岩岫绮错非一途上连阁道旁屋庐寻数户愁﨑岖米颠所制三尺图笔力视此防粗踈阆风之台迟子乆不归正为松江鲈
　　答杨亷夫见寄
　　弄水摘花春可怜风雨倦寻茒歩船我家南坞有灵石龙井西头无杜鹃野鹤扶雏畏人过弱栁委地趂蚕眠子云胡为甘寂寞后世何人知太
　　摘阮图四言
　　长松结隂芳草如莽丘中防吟有天际想彼玩者谁阮生抚掌一鸟不鸣众山俱响
　　汪复心遣侄彦维自歙求诗
　　汪伦自爱桃花水张翰秪思莼莱湖九十山翁莫相恼题诗元没得工夫
　　寄韩介石并送白莲
　　丈八荷沟乔木材蘂珠偏向夜明台綘绡龙君服日去碧眼侍郎骑雨来天水染云如浄练落花飱玉似空杯韩家弟子多才思乞与香奁相对开
　　茅山新居十絶
　　崇馆主在齐梁廼有元之吴郡张相望八百四十载我归鹤台如故乡【事见茅君九锡碑】
　　望见飞檐松杪花下盘隂洞石聱牙老樵迷路惊相问若个江东道士家
　　风水所言惟理气眼明此术未全踈景纯解道游仙句信是青囊有异书【近受草庐吴先生郭璞书】
　　肯借山中歩障锦与作天下庇寒裘三尺櫺万株木那怕霜寒到上头
　　缥缈洞庭连白云緑橘黄柑能见分昨日扁舟寻好事明年处士比封君
　　谷中仅有一庵住坛上唯余数石陈杖随流水过邻舎席与长松分主賔
　　已拜茅君为座主从称外史作官衔道家六经发愿写深向石头藏一函
　　屋壁置书碑板多雄虹光怪凤皇阿看尽空山十日雪灶突无烟奈尔何【鳯凰阿洲地名】
　　只有天公终可倚我作巢居名倚天未必髙居无事业终日读书兼打眠
　　龙虎山中薛元子琼林筑台诗亦工应接菌山聊尔尔非関千里事同风
　　题画屛
　　一幅面屛秋月圆荻花枫叶满江天江州自是无司马多少琵琶过别船
　　答杨亷夫
　　黄篾楼中唯饮酒楼下长沟鳬雁多湾头桥断迷青草湖面风来生白波馋奴竞煮脱防笋老鱼戯唼如钱荷诏书寛大到海角河北饥氓争倒戈
　　题子固墨写水蕉
　　因依水石闲小蕉露如洗聊以观我身浮脆政如此平原佳公子泚笔写兰茝君看数寸碧气压凡花卉
　　赠渔樵侣
　　郁阙坑前负薪者道士矶头垂钓翁我辈与结平生友夫君还有古人风水羞凉味蒲芽白野饭昼香松菌红借问行藏多嵗月不离三泖九山中
　　悼薛外史
　　元卿难再得本是餐霞人髙懐独超物洞鍳亦絶伦君自江东我吴下早嵗聫翩待金马御榻赐书凡一束仙苑偷桃动盈把紫虗元君之玉诀青城先生教我者感君多道气探懐为君写学士承防平原公许我与君杨许同一时标名两外史玉树蒹葭立下风我还句曲余廿载君乘輶轩歴四海归景桥西结草楼楼中襆被长相待风烟山水共追寻福临洞口话离心年深书字化为碧白首苍茫成古今圣井山崩数千尺君从羣龙去无迹困顿盐车篠岭头此日思君复何益
　　题赵善长小景
　　杳霭仙云小凤池朝来翰墨有光辉湘湖为爱屏风叠梦趂秋湖夜夜归
　　懐茅山
　　我有草堂南洞门常时行坐虎同羣丹光出林掩明月玉气上天为白云闲忆田泉洗苍术更思陶涧采香芹归来掩户应髙卧莫遣为人书练裙
　　道言
　　造物于我厚一切使我薄缾中有储粟持此卧云壑敝庐能茍完得味在藜藿花鸟与予友尊酒不独酌牀头堆故书败履置牀脚未尝身没溺何与世浊恶政如败牛马不识羁与络异时老髑髅防有南面乐
　　奔月巵歌答铁崖所作
　　甓社明珠奔入月脱殻政似风蝉洁渔网出之不敢视涤尽含沙光不灭文昌四星吞在腹一一金晶大如菽蜃物还来作饮器日夜雄虹亘茅屋一扇桃核寛有余半叶蕉心卷未舒饮非其人跃入水怪雨凄风生坐隅置之天上白玉盘斗柄挹酒长防干李白跳下鲸鱼背持劝我饮相交懽幽宫冯夷为予泣酌尽海水百怪出还我平生老蚌胎许君醉卧鲛人室
　　衞青玉印
　　公主家奴尚公主刻玉姓名奚足多为问任安门下客大将军去更如何
　　王时敏听雪斋
　　顽寒赑屭河流澌银涛铁骑交奔驰玲珑淅簌瓦沟满坐已有幽人知东家暖客红醅凝嘈杂新声迷听莹后园压折万琅玕雪多政自无人听我时空山夜寂寥风篁雪窦筛璚瑶希声防越不可尽鸣球戛击如闻韶忆昔斋宫困学翁大书听雪烦楚龚百年胜事将毋同不传师旷传王恭鹤氅明朝行雪里须辨龙头煎雪水牀下何人闻闘蚁唤起春雷来洗耳
　　鲜于太常听雪斋龚圣予大篆题榜皆陈迹矣萹中借以发端云
　　赠郑明徳
　　五季虽无人独行唯郑张与子载同世而我匪异乡荐明吾弗如子则云叟强嘉子行秘书以腹为笥箱操觚仍尚左立辞多恶方吴儿命乞钱掉臂辄相将智如泥中处汚深盖藏烟庖县大胾蠡屋排积仓两儿稍巻娄一老足彷徉适经吴市门要我罗酒浆聫句吟吻健敌棋贪计忙删诗借河润作序分壁光寒林逾正色国艶终媚香狷者有不取圣防念作狂愿子朂明徳岂惟家之庆异时同传好咄哉无欧阳
　　伯雨至正十年秋殁于钱塘开元宫南山灵石坞予偕杨亷夫袁子英祭墓下复得其诗用刋于左
　　彭南阳真人云窝炼丹之所
　　石枰余子皆生路洞室藏书尽隐丈谁与解酲千日酒我来分住一窝云虎龙金碧亲承诀鸾鹄青动作羣莫向炉中参火定知此事属彭君
　　送郑明徳过越
　　四十日春廿日雨问花寻栁意茫然竹根卧缾髙笔冢灶下生薪连术烟茅家名余铁罏歩龙井气胁金沙泉稽山酒船速囘棹迟子归来烹蕨拳
　　吴宗师岳宫行香次韵
　　元日朝元囘羽队东华门外踏春阳还趋岱岳祠宫閟遥识仙官剑佩香国有蓍金作鉴年登耆艾鬓如霜老人星在薇垣内可是人间化日长
　　赠纳琳大监
　　论巻聚书三十万锦江江上数连艘追还教授文翁学重叹徴求使者劳石室谈经修爼豆草堂迎诏树旗旄也知后世扬雄在献赋为郎愧尔曺
　　请以蜀文翁之石室扬雄之墨池杜甫之草堂皆列学宫又为甫得諡曰文贞以私财作三书院徧行东南收书三十万巻及铸礼器以归虞奎章记其事邀予赋诗如上
　　次韵答萨天锡见寄
　　推敲指防据银鞍苦为捜诗梦不安谁防鳯凰台上意手挼黄菊看钟山
　　秋日晚兴
　　暝色入林烟火防暮雨欲来如有期野雀喧争楝树子幽人行把菊花枝山空始见水泉涸寒至乃索衣裘迟莫谩题诗将寄逺不多故旧在京师
　　巢云楼
　　初阳台上白云多云里层层玉树柯栖息一枝元自稳飞翔千仭奈渠何雨中幕燕雷惊去峰顶鸾笙月送过好在丹梯无百尺屋头展尽白鸥波
　　阆州瓢
　　阆州瓢是仙家具壶岭仙人逺寄将冻芋抽萌元自短凤笙排管未成行瓠尊甚大浮江海斗柄空长挹酒浆树响风声非外物许由何事不相忘
　　泗州磬
　　玉声试叩极清圆琢就鱼形也可怜前日泗濵求乐石异时堂上奏宫悬师防入海谁从问荷蒉行歌老更颠法驾前头亲导引凤鸾音节若为传
　　松化石
　　铁面那知是木肠髪毛无复旧苍苍链形千载徂徕上洗髓三生琥珀香大节坚完余鹤骨长虹光怪夺砂牀白羊卧防金华洞不属牛家甲乙藏
　　次赵伯常运使留题磵阿
　　莫笑坳堂水胶杯泉头落木动成堆天寒政使蛟龙卧日短何烦驷马来杖防东坡灵石坞留题外史读书台举觞賔客风流甚老子游山第一囘
　　危太朴以史事南来捜书风雨宿南磵明日追寄
　　布衣走下云林颠检阅经书天子筵去家昔逾半万里别我经今十九年輶轩使者采图籍龙门太史行山川磵阿一宿慰风雨起视留墨心茫然
　　寄刘伯温大监
　　台阁如公最有称轺车马数能乘校书在昔専刘向秘监于今复魏徴汗简削成金作匮泰阶平处玉为绳信有山人唯寂寞侧身长倚白云层
　　次韵黄伯成见寄
　　金错松林黄叶树三义路口问吾庐青山对话惟扪虱落日催归独跨驴土木形骸嵇叔夜波澜文字木虗残年书札相存问莫道天寒无鲤鱼
　　剪韭亭
　　剪韭亭下看春雨剪韭雨肥含土膏不縁纎手青丝菜独爱美人金错刀隐居拔薤那能数于陵灌园徒尔劳明朝韭长复须剪眼中荼蓼若为薅
　　恵山赠孟宗镇
　　恵山西磵多乔木望见茅堂在水濵邹峄世家犹阀阅春申祠宇是比邻深林暝色牀敷暖微雪朝光户牖新不为茶经求陆子端从莲社拜遗民
　　次韵虞公和断江和尚松诗
　　松下防吟怯病悰支离潦倒似支公顶因巢鹤翻成结心为依禅毕竟空陆子坛前春古澹葛翁井上雨青葱茯苓乞与杨员外谁与缄诗过浙东
　　和虞公韵
　　耽耽千柱压城西志肃祠官倐忽归暮把琼芳迎太乙朝陪羽仗谒凝晖白云青嶂天机熟老树颠崖目力防勅赐榑桑朝日晕天光倾向紫金衣
　　和僧游西山
　　我爱飞来与灵鹫古洞嵌空争穴穿壊衲深依萧寺住老猿寒抱白云眠百年山中皆乐土二月江南唯雨天迟晴一过繙经室肯为挈壶从幻仙
　　寄杨亷夫
　　褚君登善为隣曲司马天台是我师闭阁时须薫笃耨清斋还许食伊尼五湖烟水舟无恙一月春寒栁未知生世不逢贤者识从来谁问五羊皮
　　寄杨亷夫郑明徳
　　快雪时晴春意动归舟移防向芳塘走寻饮伴鸡豚社悮落诗名锦绣坊子云竒字谁能问郑老襟期独不忘阖闾城中可终老安得西归买沧浪
　　次倪元镇送子还山韵
　　乌蜀先生相见稀钟陵初载索书归江南萧艾作人立巻里卢龙看雪飞巳瞻元亮有道气重惜子真犹布衣去去空山相忆夜朱弦三叹为君挥
　　水仙
　　芳草有时歇无此金玉相一枝和月露持奉水仙王
　　南真馆池上橘花
　　花攅嘉树雪鬅鬙遮断蓬山小朶青答报风光先醉去秾香吹过却全醒
　　仲穆蕙花
　　空谷幽芳絶代姝纷披翠袖不胜扶金屏芍药三千朶合譲光风转蕙图
　　云槎轩壁
　　米家画船虹贯月得似云槎一小轩阅世浮云坐枯木此生何必穷河源
　　饯陈子原赴官台州
　　寄语天台马子防金堂玉室未成归此行却羡陈夫子瀑布岩头揽布衣
　　覧堂絶句
　　殷勤老去惜年华午夜张灯绣幕遮吹遍玉笙天上曲空将列炬照林鸦
　　题调马图
　　新进骅骝步未匀风尘驰骤乍离羣奚官老臂千钧力不许飞腾去籋云
　　赋鹤巢赠赵伯容次虞伯生韵
　　仙人有骐骥结巢华顶松上覆三素云下立千仞峯笙吟微度曲雪歩稍留踪羽衣何颀然云是赵伯容左带明月珰右佩苍精龙谁令三青鸟衔花以相从凿户绳枢澁藏书玉检重怅望浮丘伯人间倘再逢
　　题李遵道蟠松
　　造物何知曲全意世人尚怪支离形中茅岭上苍髯叟卧防东南半壁青
　　题顾定之竹石
　　龙孙乍脱防儿锦石面多皴弹子窝画妙通神欲飞去虎头痴絶奈渠何
　　鹊华秋色图【有序】
　　吴兴公自序云公谨父齐人也余通守齐州罢官来归为公谨説齐之山川独华不注最知名见于左氏而其状又峻峭特立有足竒者其西则鹊山也乃为作鹊华秋色图张雨赋诗于左
　　弁阳老人公谨父周之孙子犹懐土南来寄食弁山阳梦作齐东野人语济南别驾平原君为貌家山入囊楮鹊华秋色翠可餐耕稼陶渔在其下吴侬白头不归去不如掩巻听春雨
　　汉铜马式
　　曽同避世东方朔此马见之金马门一自露盘辞汉去铜驼荆棘几消魂
　　饯鲁子升之维扬宪幕
　　头衔新署似氷清兰省超迁分外荣代北衣冠传旧族淮南草木借先声大鹏徙海扶揺上马追风次第行乆疾辱君深料理老懐此日若为情
　　惠山泉
　　水品古来差第一天下不易第二泉石池漫流语最胜江深湍激非自然定知有锡藏山腹泉重而甘如玉调符千里辨淄渑罢贡百年离宠辱虗名累物果可逃我来为泉作解嘲速唤防茶三昧手酬我松风吹豪
　　寄题清隐斋
　　住向壶中多嵗月市防踪迹漫相猜闲眠政使书裙去径造唯应看竹来数叶水蕉笼笔格一牀山罽裹琴材白鸥信是无机事每共临池日几囘
　　次郑明徳韵
　　衣桁长容蛛网悬石牀浑譲女萝牵道术何烦孔郎祀屋庐政用郗超钱泉奔磵底归樵路雨压厨头蒸术烟谁见西林拆书夜一枝风竹鹁鸠眠
　　书懐二十韵奉呈虞集贤
　　昭代千龄运斯文一柱功初当延祐日晚识广平公朝士因推毂先生猥击防暌乖逾廿载寤寐接孤风太史山川彦仙儒馆阁崇置身清切上用志窅中句法黄初过才名冀北空朔南驰使节江汉借归篷酒问余杭姥泉寻六一翁境非秋水观寺即紫防宫侍坐要王逺移居近葛洪于焉承咳唾足以振罢癃卓尔身为贵胡然老见攻战肥终道胜徳重岂途穷玉趾闲纡歩麻衣病鞠躬茶烟冉惹墨沼树玲珑饥甚无瑶草招来有桂丛输心何落落把袂辄悤悤易进乘轩鹤难追戯海鸿明朝去吴防长啸为谁雄
　　题看云图
　　亭子荒凉竹树根隔溪遥见白云屯坐来扪虱谈何事着我青山酒一尊
　　题赵松雪画竹枝扇面
　　阮咸便面如团月谁扫竹枝团月中识得吴兴有声画为君箕踞写松风
　　李仲賔写竹
　　新缣黯淡何人墨四十年前老蓟丘向使戴家多种竹雪中那肯便囘舟
　　倪元镇小幅林石
　　谁可米颠相伯仲风流还只数倪迂应将尔雅虫鱼笔写此乔林磵石图
　　王蕺松写水仙
　　剡藤政索山隂画月佩风裳满眼飘记得年年春雪后金鸦觜斸水精苗
　　织成仙山图便面
　　鲛室氷丝翠织成胎禽珠树俨长生采云小队霓旌节曽伴红鸾扇影行
　　金人出猎图
　　小队鸣笳晓出围地椒狼籍兽应肥上皇乆厌红羊炙故遣萧郎击豕归
　　芍药白图
　　妥帖红云朶迷离玉儿扬州行乐地惆怅鬓成丝
　　桂花下约王晋卿饮
　　翡翠黄金屑檀栾秋后开一杯持问月更待贾淳来
　　述古十二首
　　不爱昆冈玉不爱江汉珠爱巳一苍璧有之利有余吾生为我有其利当何如论爵不足贵论富不能逾达性命之情顺生以自娱
　　荆人有遗弓索之将奚为且荆人遗之乃荆人得之孔子闻之曰去其荆可耳老聃闻则曰去其人可矣天下有至公孔聃得其理天地且弗有莫知其所始
　　尧昔譲许由朝之于沛泽若曰日月出爝火乃不息天下既巳治归矣奚复益遂之箕山阳饮水耕而食怡然终其身无有天下色
　　鲁君防颜阖逾垣避使者我非恶富贵君乎独不舍全生以为上廹生以为下当知得道人治国其土苴墨子叹染丝所叹一何长染于苍则苍染于黄则黄奚独染丝然染国在所当有染如伊臯禹汤称圣王殷纣染恶来既染国亦亡染士如孔聃死乆道弥光
　　虞人百里奚所鬻五羊皮有得其説者乃是公孙枝献之秦穆公四境不足治贤者倘不遇后世谁当知昔者齐桓公徃见小臣稷一日凡三至欲见且弗得骜爵固轻主骜覇亦轻士夫子纵骜爵骜覇吾敢尔所以终见之不为从者止谁云内行缺论志亦可矣
　　桓公遇戚饭牛中夜起赐之以衣冠一説境内理再説为天下桓公以师事卫与齐不逺安用疑客子不患有小丑所患亡大美且人固难全用长当若此
　　尝闻柱叔厉早事莒敖公敖公不为礼入海灭其踪及闻公有难辞友徃死之昔我之去彼自已为不知今而不往死是真知我非节行在所励君心徒自欺
　　业烦则无功礼烦则不庄令苛则不听禁多则不行国人逐狡因之杀子阳严刑无所赦适足召乱亡齐有善相狗假买取防者数年不取防畜之不如舍相曰实良狗志在麞麕鹿欲观取防能请桎其后足桎足乃取防淹尔骥獒气安得忘言徒喻此鸿鹄志
　　燕雀争善处处在大屋下姁姁甚相乐子母得相哺一朝灶突决火炎屋栋燬燕雀色不变不知祸及子人臣私聚敛速国壊纲纪孰谓斯人智不如燕雀耳
　　观云轩为卢伯融赋
　　泰山肤寸云翻手为白衣朝旦云出户景落云守扉我家东海上开轩人迹稀观物有成壊观云无是非一尘迷众目野马隙中飞所以子壶子示我衡气机
　　游龙井方圆庵阅宋五贤二开士像
　　独寻招提游果得世外欢昔贤所栖集画象藏屋端山僧启锁鱼不待啜茗干修广各异制精采俱生完堂堂苏长公英气邈难干笻杖紫道服天风吹袖寛清献薄须眉示我铁肺肝尚余所施物片石椭而寒侍郎胡金华髙括侍中冠眉间可容掌手板出中单颍濵与淮海秋色亚层峦参寥独缁衣颔髭茁茅菅最后辨才师文茵髙座安空山一室内举目皆龙鸾再拜倾挈壶喜极更悲酸去之三百载归路何漫漫斯人为列星下视虫沙繁寜不念学子道术救凋残抵舎亟摹貌防哉难控搏梦中倘未遇展诗时一观
　　游西山灵鹫诸刹
　　碎此空青寳纳此黄金龛水流澹无与石色终懐慙显途譲羣趋幽罅恣穷探红泉浸短竹翠雨淋长柟灵运乆成佛妙语将同参猨公亦自慰复聆胜士谭前旌防两避后乗拙术骖周旋蚁封中丘垤皆精蓝菜肚乃知足为目庸非贪维南専一壑归路瞻浮岚
　　闲止斋诗为张子英赋
　　张侯温玉质被服谢纨绮居然冠盖族渺若山林士昔人亦有赋闲居因拙仕自无止水鉴何以止众止揽芳玩华药探味图史子孙遗以安考祥视所履若将与日竞付之当涂子
　　明静院夕佳楼
　　西山朝气爽南山夕气佳朝爽人共忻夕佳吾所懐山僧阅世乆结庐深避乖蕙楼方对峙菌阁亦双排维南有崇阜不受烟岚霾我亦迟莫人心迹倦鸟偕兹焉托髙躅庶与静者谐
　　无波古井水
　　古井何然不食自甘冷去来絶攀援挽断辘轳绠唯有中宵月圆中时照影
　　丙戌元日斋居
　　寒磵去年水氷华殊未销亦知余臈在冻云昼封条春王谨嵗始由来重三朝野褐无朝次端居唯寂寥罏焚芳气达榻暖术烟飘頺龄谅难制修短寄一瓢幽人保贞吉无庸干山樵
　　赵千里聚扇上写山次韵题
　　翠水丹山气磅礴几叠香痕经手握何年破镜飞上天吴淞水剪并刀薄江南寳绘多遗余王孙不归恨蘼芜蘼芜消歇秋风起班姬为我歌乌乌
　　郑明徳倡曰宋诸王孙妙盘礴万里江山归一握巻藏袖中纡在手清风徐来縠衣薄文采于今零落余雕防玉砌凄烟芜至寳不随黄土化门上空题头白乌
　　倪元镇和曰谁见觧衣乍盘礴卷懐云烟归掌握春雨江水波竹间日暮衣裳薄零落王孙翰墨余越王台殿乆荒芜要知人好画亦好爱此当年屋上乌
　　陈子贞和曰苎衣春暖初盘礴防缀溪山不盈握白云隔浦见桃花坐使凉风起林薄故物凋零百嵗余王孙有恨迷平芜衡门今日看真迹始与人辨雌雄乌
　　次韵虞道园懐张秋泉真人短歌赠其从子戴士安研山盖其传寳云
　　曽见研山如见画苍龙一在其下真人气岸雄且坚此石精英可方驾掉三寸舌帝者师入不言兮出不辞手把琼芳迎太乙江南草木囘春姿更借龙涓滴水天藻亭中笔新泚题诗何必见安道从子风流政如此
　　半云歌
　　四明之客半云叟要我为作半云歌丹山赤水一百八十里山川出云何其多其下澒洞根溟波其上泛滥支银河唯当半云间仙人道人常婆娑云之莫兮海为岸日苍凉兮云之旦芝宫与贝阙乃在云之半我来为指云间路中分茅屋东西住待得还丹草创成定将鸡犬云间去
　　登善精舎葺治茍完赋七絶句
　　故山破屋谁来补辛苦经营拾燕泥几树桃花相送老不消更着子规啼
　　涧中采石重铺迳坡上移花小筑墩深结云岚为保障賸培松竹当儿孙
　　梓桞都移五十栽稚松千个緑毰毸旁人莫笑千年计万一他时化鹤来
　　就暄前坐开阳室北牖来乘水洞凉忧世何关吾辈事有时蒿目据胡牀
　　玉钩桥水如凝碧才过牀头泻瀑雷恰是东风太薄劣逆流花片出墙来
　　故向山椒冠小亭诸峯收拾入檐楹行人指防藤萝外不道蔷薇涧底行
　　一生坎不称意政是此春风雨天稍使桑榆见残日也胜中酒过年年
　　山居十咏用张率性韵
　　先世守清阀而我益孤寒依彼桑及梓树彼芷与兰太上讵忘情防养老黄冠髙明鬼阚室敝庐方茍完
　　右登善庵
　　朝气杂非烟初阳发晨霞指顾烟霞中缔构即吾家同口净鉏草冈头増筑沙未睹隔几石先见隔垣花
　　右烟霞同
　　折流十丈强赴此作甘冷如曳白练裙羙人延修颈日曝老蛟涎云排断虹影不比玉钩斜此地极深静
　　右玉钩桥
　　灵泉非外得清澈见底木根深纠蟠恒恐龙蛇起为君挈茶具煎茶要煎水平生张又新续记自此始
　　右小龙
　　芝生岭隅置之读书堂虽匪照乘珠幽谷有耿光我闻隆汉日丹碧生斋房小草不异昔于以表时康
　　右紫芝馆
　　随山皆北面此室就阳明翻翻披竹素种种罗芝英内偿首丘愿外了遗世情奉君茅檐日亦足寓吾诚
　　右开阳室
　　几榻枕泉上竹树破崖根清风无时来白昼为掩门崖根立香炉泉上出洼尊考槃获长年何有嗜欲昏
　　右涧阿亭
　　凿池象月一水来不缓但令验盈缩奚必分半满差差篁竹凉漾漾芹藻暖临池学书者讵识崇馆
　　右半月池
　　何年洞庭波伐此青山骨其姿絶清温其气殊崒兀下将压神鼇上欲攀栖鹘盍观道之凝云气从此发
　　右凝云石
　　池上冢累累而有此仙客自无一丘樊何以容六翮泠然合喙鸣月露浩以白矫首太清家归路才咫尺
　　右来鹤亭
　　吴大宗师索赋河图仙坛下圆池
　　为爱灵泉来弗竭一池新凿向丹丘静同太极浑沦体动合沧溟浩瀚流大珠往往争明月清镜时时防白沤闻道仙坛碑絶妙蛟龙文采照千秋
　　研山图【淮隂龚圣予题十诗于上】
　　南宫米老书无敌同盟亦有薛河东研山自昔懐清赏石友令人拜下风絶顶方坛承露洁游神空洞与天通平生古学龟城叟一一题诗取次工
　　屯江元戎村乐亭
　　行营好在春江上村乐亭前芳草柔门有在官蛙鼔吹时无乆戍虱兜鍪水流翻动鱼龙窟沙汰洗空狐丘借我清谈白羽扇还君暖老黒貂裘
　　寄同别峯
　　贺监湖头实非梦春林林下迹还稀隂云鳗井层层上落日龟山故故飞布袜青鞵身向老赤髭白足意多违牟尼政使无人识防取传家大布衣
　　夏商隐还京师【试华判宪墨】
　　扈跸行营三十载侯门不肯曳长裾闲从甪里先生饮与説圯桥老父书花外飞丸红叱拨月中采药白蟾蜍残骸倘有刀圭分防向南山覔敝庐
　　段宰吉甫金坛囘舟有诗次韵
　　不肯折腰彭泽令清风留与后千年雪残鳷鹊人囘首路近蓬莱风引船故箧书随朝服解老梅枝映烛花然天下竒才段公子未应归问酉阳田
　　赵伯容入都
　　翩翩浊世佳公子玉立身长要羽衣野鹤樊笼那肯住鲤鱼尺素莫教稀八分字许千金直万斛舟随五两飞对御谈能事了明年春早约来归
　　雪景三香图【绍兴待诏修武郎梅和冩生】
　　雪羽相呼雪意浓国香狼藉暝烟丛倩谁与剪吴淞水爱尔能吟栁絮风翠袖佳人玉条脱平头奴子锦薰笼剑南画手看前辈着粉施朱或未工
　　僧择中送龙翔遗书淛东囘求诗
　　大夫公有遗书札送得元沙白纸来飞锡应真携众接烧香侍者拆封开绕渠薜荔牀三匝进我胡麻饭一杯已是人间观小刼麒麟髙冢尽莓苔
　　驯鹭
　　孑然驯鹭雪霜明下瀬求鱼照影行碧玉灯檠双足痩白麻衣袂一身轻海鸥见事应何晚凡鸟题门也不情输我鸳行旧俦侣举头寥廓总云程
　　鼇峰宜晚亭
　　鼇峰亭子偏宜晚约下风烟与细看独鹤归时烦寄语夕阳舂外一凴防昔游谢朓空陈迹囘首敬亭生暮寒万一桑榆容倦翮西飞防访毛公坛
　　早春偕张率性賛府游大涤山
　　春日春隂人日雨溪头第一畨春船山中惟知许史贵我辈还同李郭仙长夜讵能胜乐酒独醒不复废清眠才情合譲张从事白雪贞松取次妍
　　晨兴
　　聊与梅花説嵗穷真成古木共衰翁百年勲业何烦尔一世云山不负公寒梦渐消影上春容已在雨声中晨兴陡觉诗神旺未放韶华角长雄
　　道馆雅集听琴次杨彦常韵
　　幽蒿细竹满墙间雨后危墙似断山一室了防尘世隘诸君能赏病夫闲池廵野鹤鱼苗緑土蚀秋虫菜甲斑我不鼔琴偏识趣絶怜失势重跻攀
　　读戴帅初剡源集
　　剡源诗巻落吾手便似移家太白峰学道昔惭山世逺知人今愧郭林宗空山乐书有遗谱白日天马无留踪【皆集中谱】太息斯人不可作厌将两耳闻寒虫
　　老学斋书懐寄京师故人
　　手种羣松数尺围草深南涧客来稀一经断送垂垂老万事安排念念非晨待樵苏才蓐食凉惊络纬尚絺衣蓬莱坊里清宵月也到山家白板扉
　　中庭古栢
　　庭中异柏前朝物铜柯石榦兀青苍云壑终怜老蛟卧珠树独留威凤翔月上圆隂移覆砌雨余古香飘近牀支离踈老深根在阅尽世人还乆长
　　李遵道写湖石
　　好石昔闻牛相国写竹今唯李使君能消龙尾一螺墨与染蛾眉半朶云瑶草种来秋着露昆刀藏去玉成文堂上朝来有佳气淮南献寿独殷勤
　　张彦辅雪山图
　　清才絶似王摩诘爱向髙堂写雪山华盖洞中如屋里赤防桥外是人间琼楼祗许飞仙住珠树应留织女攀莫信寒泉伤玉趾最宜清暑听潺湲
　　万竹亭
　　髙懐思得去人羣马驮沙头竹似云亭子当江偏窈窕主人遮道欲殷勤日中见斗青霄立月下吹箫碧洞闻渭川自足封侯儗未数零陵万石君
　　絶句
　　白足过桥三峡雪苍头吹笛满林风狂花也有凌霄意飞上松头烂漫红
　　谢僧送柑
　　肚能坚束三条篾手亦亲栽两颗梨珍重黄柑三百颗好山多在洞庭西
　　残梅
　　皎皎当萼緑华满懐幽恨付山家春风春雨悤悤去一防残香啄暮鸦
　　野桃花
　　野桃无语最含愁若个林间得放牛比似落英归粪草不如流水出香沟
　　白云半间图【陶隠居别号外兵】
　　白云住处不曽扄割取西偏着外兵伸脚三条椽下卧任君裘盖洛阳城
　　归自天柱山招朴庵僧
　　仙人住近余杭姥得酒移缾上野航踏雪能来倾一风流不减在余杭
　　三香图
　　凌波仙子尘生袜空谷佳人玉链容不奈天寒风露早日髙犹傍锦熏笼
　　筲箕吟书黄山人石壁
　　石为箕不可以簸扬箕盛水瓢饮足滥觞一漱一咽洗髓肠载援斗柄挹天浆半夜箕犯月大风卷地我欲狂起骑箕尾跨石梁长啸应谷惊下方张皇醉降黄姑房哆然大笑箕口张水流月明天苍苍
　　冬日五言
　　雨雪衡门晏隂景薄山阿飞鸟各谋食愧此养防疴余生转晦昧芳嵗亦蹉跎勿云幽疾乆去疾将如何
　　雪作
　　夕寂防生听寒顽稍使猜明珠交撒帐银甲整衔枚厉鬼锋令挫东皇驾即囘眼中纷物色白战若为裁
　　涧阿对雨
　　山云油然作山雨来不缓既霑灵石坞遂洒寒鸦馆落木遽如许众草行复烂有酒不斟酌无物堪把玩与闻季长笛寜从中散锻代谢夫如何徒为白首叹
　　歩归灵涧幽泥染居士屩不知岚雨深稍怯布衣薄拂牀次羣帙扫迳堆脱箨清坐亦偶然吾非慕仙爵
　　九日风雨清斋
　　中林授衣节寒气早已集牖户薄裘褐凡百阙治葺穷居味时序颇讶光景急丛篁助幽翳灇瀬发空寂水禽穿屋过岩树排檐入陶帻既尘清墨突亦面立遐思把菊咏端处掬溜室空言非药饵殆不废九日
　　嵗暮
　　忽忽嵗云暮徒兴白首嗟山留待伴雪春禁隔年花把卷因遮眼分饧且胶牙自縁身懒惰莫遣送穷车




　　草堂雅集巻五
　　钦定四库全书
　　草堂雅集巻六
　　元　顾瑛　编
　　陆徳源
　　字静逺呉郡人甫里先生之后好学博古尊敬师友虽赀瞻力给谦恭若岀诸生之下愤甫里之学不传遂作甫里书院于城南拨良田以给学徒有司闻其事遂命其长是院后陞徽城教官以疾终家有杞菊轩呉人称为杞菊先生云
　　送徽纸昌园梅且索和
　　顾陆从来同里闬定交何必要通名桃花流水二三月着我扁舟听雨声
　　玉色畴能比硬黄酸辛敢拟出青房品题奕奕归年少惭愧华颠作漫郎
　　玉山谢纸曰蜀郡金花新着様剡溪玉版旧齐名荷君寄我黟川雪犹带涟漪泻月声
　　又谢蜜梅曰江南烟雨未全黄谁使青酸堕蜜房娬媚已能知魏证典刑时复见中郎
　　和题新安梅花次韵
　　东风一夜渡江新开徧梅花照眼匀何逊从来有才思题诗不待广陵春
　　送陈敬初秀才北上
　　江南八月鸿雁飞故人挟防游京师为郎作簿虽可期老怀与尔寜分违忆昨同舟风雨夕胥江委蛇严滩白紫阳之山千里隔何曽笑我防官斥归来吴城又半年揽袪结佩仍周旋陈胶雷漆非偶然拍肩笑语防其颠秋风萧萧吹去舟征衣蓐食还依刘芙蓉照波生逺愁欲别未别难为留玉堂金阙有耆旧草诏防书当在手乗时荐剡如转丸兀兀园非所守子之行兮良不茍
　　张舜咨
　　字师夔钱塘人由行省宣使调休寜簿居官有能称政事之暇焚香闭閤哦诗对卷翛然无尘想修洁可知也
　　送子庭栢上人东归
　　贺公吴语尚清狂上防黄冠乞故乡柏也东归何所有画图诗巻满奚囊
　　寄玉山索兰花
　　许我猗兰叶有光报君墨竹节尤苍秋期坐对文峯下清閟幽香道味长
　　题竹四首
　　万里髙风不自由琅玕掀舞一天秋何人笙鹤归来晚缥缈仙城十二楼
　　右风
　　雨重筼筜翠实寒柽隂野色与檀栾结根牙谷専清閟似厌人间道路难
　　右雨
　　土地肥硗自不齐苍岩痩石故相宜繁华坐见成秋苑独立空山阅嵗时
　　右老
　　苔緑生香石有文骈头下见锦绷孙梦中彷佛东桥路沽酒人家小角门
　　右嫩
　　次李士亷韵柬玉山
　　书楼棐几石崭然晴雪飞来太华颠墨本秘函枯树赋牙籖挿架白云篇清心求友先同调华髪逢人耻问年共惜分隂珍雅翫封侯拟不到鸢肩
　　用韵写栢子庭巻
　　之子庭前栢含晖蓄景光托根当太白何口得雌黄大道从行食深禅坐亦防自怜尘鞅客扰扰自蜂房玉山诗曰虗舟元不系湖海至今称悟得庭前栢方为物外僧空空无我相落落有谁应肯向东山住东山气倍増
　　明海歌赠寳明海
　　大明丽天云海空榑桑倒景三韩东八纮磅礴俯仰内万境膏沐鸿蒙中梵宫髙标跨溟渤嵒嶝杳絶烟霏蒙时时云气趋羣龙龙君夜出流光从道人深禅入水观要探众寳冯夷宫手书贝叶睒金碧身翳雨花纷翠红君不见俗縁千刼尘网防镜象不离生筒乂如磨牛履陈迹究竟彼岸无终穷人心至善奥通尚需法语开盲聋便从穴纸逃痴蜂泠然空飞御天风
　　寄广西白
　　归思迢迢不奈何寄声珍重病维摩风帆明日春江上囘首苍山緑树多
　　题新安方丈梅花
　　新安堂上梅花新南枝北枝开未匀渠侬切莫讶渠痩中藏万斛江南春
　　熊梦祥
　　字自得江西人博读羣书旁通音律能作数体书乘兴写山水尤清古无庸工俗状以茂才举教官不乐拘制輙弃去以诗酒放浪淮浙间居娄江上扁得月楼与予为防年交旷达之士也号松云道人
　　题管夫人竹
　　夫人写竹何纵横错刀离离光怪生安得月明招白凤玉阑西畔听秋声
　　题二色芙蓉便面
　　曽障西风十二阑亭亭醉醒碧波寒月边青鸟无消息流落人间作画看
　　题赵子昂兰石
　　泛晴湍兮潺湲乘芳馨兮婵娟望九嶷兮眇眇思公子兮未敢言
　　赵翰林桃花马图
　　风翻细雨入天闲貌得权竒电影寒凤阁春深人已逺空余精彩匹曺韩
　　题李息斋竹
　　蓟丘道人写潇洒烟寒兔齿石苍苍素娥剪翠云叶乱三十六陂春水香
　　题边伯京画盘松图
　　居震宫受秦封乗元气超穹窿又何独羡夫梁栋之质莫测夫神竒变化之功夫然后知其为龙松
　　题柏子庭枯木
　　铁瑚树飞鬼蝶王子敝舄不许蹑乞与海神神不收涌树雪晴光煜煜何人泼墨淡复浓使我一见成心猎便令退从未画前无孔笛中宫徴叶
　　题张叔厚描琵琶士女
　　剪烛填词明皓齿是非恩爱从兹始莫将贬窜立人伦世上伊谁鲁男子
　　题画山矾
　　傍路依山到处生只因樵牧惯相轻若教尘俗如桃李未必梅花肯作兄
　　题王元章梅
　　紫禁春醲雪未消年年香冷只飘飖许身入画酬清赏不嫁东风过小桥
　　客懐奉柬玉山
　　我昔离家七月强只今十月陨清霜可惭浊酒黄花兴应悔青镫白髪长翠袖天寒修竹暗绮日暖碧茸香夜长枕上扬州梦江北江南是故乡
　　玉山戱答诗曰秋水蓝桥一尺强愁闻玉杵捣霜东篱老子乌纱薄西郭佳人翠袖长古寺竹深禅榻静晴花落研池香西风鹤背三更梦笑看璚花作醉乡
　　题王元章画梅花
　　水影清光为写神当时巳是失天真一从残角吹新曲几向寒谿觅故人缟袂归来犹有月佩环飞去更无尘莫言醉魄空离落信把和羮属大臣
　　赵奕
　　字仲光吴兴人魏国文敏公仲子作诗为文翰墨游艺皆有家法尤好古雅不事进取与予特友善相去虽数百里必一月一致书其天质秀雅如芝兰玉树王谢佳子弟也
　　玉山与郯九成自姑苏来吴兴僧可传邀予陪游弁山之黄龙洞时有紫霞同席遂分韵得花字
　　盘屈度碕礒崯复谽谺龙居潜石洞花暖集蜂衙峭壁生苍藓清泉长赤砂松涛响云壑竹翠滴桃花杖履丹梯险篮舆緑磴遮攀藤啸猿狖并草卧麕麚絶顶望笠泽倾溟想女娲遥天连岛屿逺水接蒹葭道士来邀坐仙童为煮茶林深多虎迹地僻少人家对景诗情逸寻芝道气遐幽尘不到境胜兴无涯堪种茅山术宜栽邵圃寳书传正法灵剑挂青蛇迳﨑尤峻苔荒突又洼淙淙流暗涧聒聒閙鸣蛙下岭日欲落登舟路更賖平田飞白鹭别墅宿归鸦犬吠柴门近鹃啼野树斜菜畦黄扑簌麦垅碧交加老态慵登渉衰形独叹嗟山翁荷锄锸村妇倚篱笆驻舫携红袖停杯挟紫霞金炉薰笃耨玉手防琵琶凿落倾香醸玻璃挿艳葩歌姬声缥缈醉客笑諠哗击柝城将闭吹笳鼔尚挝巻帘风灭烛湿幔雨垂麻今日虽云乐他年还共夸更防归去速灯影照笼纱
　　雨写懐
　　幽谈笑话平生三十年间几度更白髪满头今巳老青山排闼故多情桃花灼灼应无语春雨萧萧尚未晴明日扁舟携好酒南村笋蕨正堪烹
　　春日书懐
　　忙衷过韶华东风日易斜黄梁应未熟白酒尚堪賖蝶魄迷幽梦蛛丝绊落花百年能有几随分度生涯
　　送闻梅涧住弁山祥应宫
　　石磴悬崖人迹稀林深地僻絶尘机井边丹灶千年冷外山云尽日飞老虎毎来廊下走黄龙常向洞中归先生有道开门坐松响瑶笙月满衣
　　倪瓉
　　字元镇毘陵人酷好读书尊师重友操履修洁诗趣淡雅如韦苏州作小山水如髙房山自号经锄隐者家有云林隐居与予有葭莩之亲累辱见招规往而毎不果然多得其所作故并刻云
　　听袁子方弹琴
　　蕙帐凝夕清髙堂流月明芳琴发绮席列坐散烦缨囘翔别鹄意缥缈孤鸾鸣一写氷霜操掩抑寄余情
　　送别甘允从
　　来从墨沼云林下共爱女萝縁石牀唤人鹦鹉语犹澁当户枇杷子半黄奉橘定应题百颗笼鵞即欲写千行兰亭书法人间少好去山隂泛野航
　　奉懐张外史
　　隂壑惨惨緑苔生碧云亭亭多逺情松杉鹤去转萧瑟洲渚花落自纵横从君下榻住十日看我鼓枻出层城洞口菌巢无恙否定应闭閤著书成
　　次韵萨天锡寄张外史
　　谷口路防山木合湿衣空翠不曽晴饥猨攀槛为人立寒犬号林如豹声小阁秋深听雨卧长空日出采芝行道心得失巳无梦沐髪朝真五更
　　题所画乔林磵石
　　山家日出无行踪云林烟萝逺且重不见鹿眠盘石上提壶自挂一长松
　　题柯敬仲竹书达兼善秘书后
　　谁能写竹复尽善髙赵之前文与苏简韵萧萧人品系篆籀浑浑书法俱奎章博士生最晚耽诗爱画同所趋兴来挥洒出新意孰谓髙赵先乎吾
　　达秘书曰堤栁拂烟踈翠叶池莲过雨落红衣娟娟唯有前竹长是清隂伴夕晖又梁王宅里参差见山简池邉烂漫栽记得九霄秋月上满庭清影覆苍苔
　　题所画云林小景图
　　赤城霞暖神芝秀洞里桃花不记春何事却将山水脚钟陵市上踏红尘
　　冯文仲自玉山来携向画云林小景图复求题诗因用前韵
　　忆昔舟归雪浦濵松陵瑶草欲生春闲拈逸笔图清思今日披图似隔尘
　　题自画竹
　　东海有痴夫自称缪且迂书壁写绢楮岂其狂之余
　　寄懐郑徴士
　　谷口子真今最贤乆别鬰鬰梦相牵好营秫田多醸酒欲买茒屋尚无钱兄病毎书賖药劵客来唯煮茶烟阖闾城东有艇子忆尔青灯相对眠
　　赋句曲外史精舎书在虞伯生张仲举后
　　道士朝乘白鹤还楼台金碧鎻空山半天花雨飞幢节万壑松风杂佩环丹井夜寒光剡剡石坛春静藓斑斑飘然便拟从君隐分我洲一半闲
　　伯生诗曰隐居闻道无人迹麋鹿来依积雪深毎占云气得芝术莫怪丹光穿树林茅君自骑一虎下木客或与羣猿吟知尔此时最相忆想予飞矫度千岑
　　仲举诗曰洲别坞鬰巃嵸满谷蜷云养万松外史编图金匮钥隐居留诰玉泥封丹池雨现龙无角瑶草春肥鹿有茸拟借一龛为洞吏与君来往大茅峯
　　次韵郯九成见寄
　　郭外青山旧结庐防茫野迳望中无残生竟抱烟霞癖好事犹传海岳图夜壁松风悬雅乐秋池菊水酌商觚倘从世外求赏好趂轻舟看浴鳬
　　送徐元度还江西
　　悠悠西江水緜緜江上山借问离羣鹤孤飞几时还白雪亦忌洁青云安可攀时时王子晋吹笙向人间
　　九日登华氏溪亭
　　茱萸黄菊稍斑斑野水寒烟苍莽间送客归来逢九日华家亭上独看山
　　吾友陆友仁甫旧得古铜印一纽以示予辨其文曰陆定之印以名其子而字之曰仲安友仁既殁仲安求为赋焉
　　吾友友仁甫覧古闵世盲示我古印章始得自幽并辨之曰定之释义为尔名既名字曰安朂哉在敬诚友仁今则亡缅懐涕沾缨繄昔黄太史结交汉米生手持玉刻文螭纽交纵横上有元晖字印刓与弗轻殷勤字其儿祖武冀可绳允以学业懋继述晖芳英书比二王迹价重十连城髙躅思仰止景行尔其行
　　张心逺访郯九成因书以寄
　　州府今为掾风埃多厚颜香芹浑满磵去鹤未巢山思逐春云乱心随野水闲张君应话我樗散碧岩间
　　为冯文仲画山水小幅
　　知君近住西湖曲湖水沦涟似辋川下青松髙百尺时时落雪满琴弦
　　题曲江洗马图
　　校猎上林苑洗马昆明池霜威肃笳鼔云气画车旗马班陈赋颂衞霍绥蛮夷王风既未逺文明方在兹逶迤霄汉上凤皇尚来仪
　　赋居延王孙徳新小隐轩
　　志隐寜须分小大不论城市与山林橘中之乐固不减洞里有春藏更深奕戯自能防世事酒尊聊用散冲襟傅説岩筑茍无遇岂有朝堂论道心
　　题水仙
　　晓梦盈盈湘水春翠虬白凤照江濵香魂莫逐泠风散拟学黄初赋洛神
　　苏台懐古
　　望中烟草古长洲不见当时麋鹿游满目越来溪上水流将春梦过杭州
　　送甘允从
　　鸿纵髙姿流水去不息枉道别友生扬舲望京国婉娈前途憩萧条余景匿神京衣冠防左右金张宅驱马流星繁乘轩春雾集嘉子玉质朗早通金闺籍行逢明主顾入补词臣职束带向晨趋陪燕终日昃芳年易为晚所愿崇令徳英英白云飞渺渺青山隔秋风应节起万里思亲客游子返旧居衔枚数相觌
　　再用归字韵寄张贞居栁太常郑明徳
　　华阳外史从幽讨谷内髙人亦赋归遥忆愚溪对山坐何时菌阁看鸿飞荒荒旭日晞髪潏潏流泉浣素衣寂寞松悬榻处尘生尘尾不堪挥
　　送元度北游
　　荷锸空林春雨余舣舟沙岸燕飞初去寻天上仙人佩肯顾山中隐者居霜月四更提剑舞田园二顷带经锄兰荣栁密南檐下伫子云间枉尺书
　　送章链师游七闽
　　髙士不羁如野鹤忽思闽海重经过舟前春水他乡逺雪后晴山何处多觳觫卧云芳草细钩辀啼树野烟和武夷九曲最清絶落日采苹闻棹歌
　　再和虞道园题刘宗师画像
　　焚香坐石孤峯月飞佩朝天万壑风邈尔空歌传碧落飘然流响振金宫神君降服霜剂圣主能延緑髪翁共道乘鸾去无迹祥云缭绕画图中
　　九日
　　自笑不能孤九日一壶浊酒对西山遥怜玉树秋风里静看鸿落日间草木萧萧云更碧山川漠漠鸟飞还长途谁是陶彭泽被褐行吟意自闲
　　郑遂昌隐居梁鸿山以诗寄之
　　伯鸾近在东山陲室无孟光唯两儿草堂赀烦王録事莲社縁依逺法师迎我扫除松下雪因君起写壁间诗便知从此遂真隐深谷紫芝堪疗饥
　　林下遣兴
　　眼见藤梢已过墙手拈书巻复堆牀聊因水槛亲鱼鸟欲出柴扄畏虎狼冠制不嫌殻小衣裙新剪鹤翎长从来任拙唯踈放一月秋隂不下堂
　　赋谢陆继之紫蠏黄柑之贶【吴郡舟中】
　　阖闾城外皆秋水斜日维舟方醉眠携手故人惊梦里送书飞雁落尊前黄柑开裹烦相赠紫蟹倾筐也可怜忆尔独居湖上宅晴竒石昼生烟
　　首夏即兴呈贞居
　　鵞鸭如云散碧陂来禽青李压低枝深林汲磵常闻虎清昼焚香独下帷路出城东无十里燕来堂下不多时可怜稚笋都成竹忽见春蚕已吐丝
　　春日赠张茂实
　　乆客东海上秋风吹练裙放言爱庄叟笑癖如陆云采药清晨出哦诗静夜闻沧浪可濯足吾与尔为羣
　　悼宋髙士
　　秋日髙人逝微霜蕙草摧鵞羣空碧沼鹤影自层台应驭泠风出疑随密雾来松杉暮萧瑟抚事有余哀
　　十月十三日萧闲馆夜坐
　　隐几忽不寐竹露下泠泠青镫澹斜月薄帷张寒防躁烦息中动希静无外聆窅然去虗际谁知有身形曲彦逺寄茗裹赋此道谢且求致梨栗木
　　绕屋青山谢朓居木梨栗种扶踈不妨暇日骑官马自喜清时少薄书九月授衣霜欲落百年囘首雁初飞犹怜踽踽空山客茗裹封题逺慰予
　　寄段吉甫
　　昔年段干木逾垣避其君防翳不可干清风扇炎氛徳緜百世下吉甫贤且文神鸾养竒采芳芷结幽芬囘视当世士鸡鹜政纷纭区区事夸夺子独志不羣舎瑟作而叹此道谁复云
　　章链师由苏州访郑有道而归
　　良觏忽云阻桐花今亦繁落日满泗渚扬舲念孤鶱因懐息机叟蕴真从灌园晨拂石上云伫子接清言
　　送髙侯之秦邮
　　秦汉置牧守犹古之侯伯封建而郡县仁政固不易汉宣知所本留意二千石慎哉髙侯车愿循古辙迹
　　恻恻行并序
　　三月十五日陆元素将从梁鸿山归呉淞之上是夕坐至夜分始别予入舟赋此追至梁鸿山寄之以定及冬重来之约
　　恻恻复恻恻幽思从中发感子逺来访畏子遽言别不有同心人何以慰孤寂矧兹夏春交萧艾盈路侧江水亦浩漾风雨还飘突行将阻携手转觉意忽忽交好匪在今髙谊敦自昔人生寜无别所悲嵗时易坐叹辛夷紫还伤蕙草碧仆夫窃相告怪我悲愤塞山中梁鸿栖江上陆机宅井臼今芜秽鹤唳且寂寞子徃经其壖徘徊但陈迹天地真旅舎身世等行客泛泛何所损皎皎奚自益修短谅同归数面聊欢怿
　　送李徴君过荆溪访王司丞
　　何处寻狂客故人王子猷花落庭前树风吹溪上舟紫笋生春雨緑苹满芳洲心随酒船发怅望不能休李徴君将还扬州因言沈郎官在吴下赋此以寄
　　二月桃始花淮南客还家阶前踈雨落堂上春衣薄为言沈约在吴中玉壶青丝酒如空春风相过蕙草緑芳菲满堂乐未终
　　醉歌行次韵答李徴君春日过草堂赋赠一首
　　杜陵昔年有茆屋浣花溪邉锦江曲古人不见春风来桃李无言自山麓石牀藓澁青泥干决渠流水夜潺湲可怜寳剑埋黄土空余山月照波间今我不乐空懐古短世长年谁比数花下那知李白来山鸟恣歌童亦舞酒酣大笑五情热作相形求筑岩説夷齐相逝居首阳逍遥采薇饱芳洁勿歌虞夏神农诗贤愚等是百年期鲁连耻秦亦蹈海笑尔局促商山芝少文壁间对图画莫待老来难命驾仰看翕忽浮云驰安得乘螭与之化漠漠杨花萦逺天迸壑晴雷惊醉眠李侯神爽色不动手中茶雪落轻烟逢君此乐诚草草便欲携君赴烟岛海上千年白鹤飞世人胡为空自老
　　玉壶中挿瑞香水仙梅花戯咏一首
　　寒梅标素艳幽卉弄妍姿团团紫绮树共耀青阳时折英欲遗逺但恐伤华滋置之玉壶氷芳馨消歇迟
　　雪中折枇杷花寄吴处士一首
　　雪中自折批杷花走寄城南处士家明朝雪晴定相顾两株松下煑春茶
　　拟隂常侍一首奉寄到秘监赵员外
　　幽并游侠地都城百雉连河汉瞻疑近云鳬信是仙楼分霞欲曙花将月共妍摛毫倾藻思献赋足为传还知跨乌鹊夜宿防云邉
　　秋夜赋
　　清漏下数刻踈钟仍独闻零露漙夕影端居澄俗氛恬淡斯寡欲荣名非所欣乐哉咏王风忘年栖白云
　　秋答寅夫对雨见懐
　　溽云变隂晦零雨随风涛的皪集莲沼飘飖洒兰臯朱丝缓瑶瑟緑钱生寳刀抚事生慷慨端居倦游遨处世毎惭栁懐人徒咏陶脆质爱灵药闲情宣弱毫
　　古意一首次韵答曹徳昭
　　齐王好竽客鼔瑟操瑟何以干齐门古人结友多豪杰况尔封君之子孙王国陈诗终大雅楚俗尚鬼悲招魂相思日暮不可见鸿飞防防目力昏
　　云槎轩
　　已比沟中断空思海上浮随云秋泛泛贳月夜悠悠无路通河汉凭谁问女牛漂揺非有待吾道付沧洲
　　题陈氏斋壁
　　爱尔茆斋少尘杂时来下帷清昼眠风流政思书裙去懒惰惟知坦腹便林间病鹤尚俛啄池上山鸡徒自怜何为当年种桃者移家偶脱区中縁
　　悼顶山寺清上人二首
　　幽旷山中乐飘飖物外踪梵余闲憩石定起独哦松花落春衣静云垂磵户重依依种莲处林暝只闻钟杯渡前溪见水源偶来佩芷服兰荪香台犹带山影经巻长依松树根云起晴峯还有触雪消春野不留痕倐然我已防言説翠竹黄花自满园
　　送张伯雨还山
　　日暮书传青鸟使华林瑶草待君归挟舟蜿蜿双龙出背雨寥寥一鹤飞秋水琢成苍玉佩朝霞补作紫烟衣山中长吏来相覔应借间白羽挥
　　雪后谒陈子真
　　陶公宅南村里快雪初晴思一游树辨防茫来独鹤橹揺欹侧散轻鸥墨池絶霤春氷满尘榻繙书夕照收相见惘然如有失掉头吟咏出林丘
　　晨起一首寄丹丘
　　竹晨起闻幽鸟深巷絶无车马喧多病马卿非不遇归田陶令自防言墙隂薯蓣苖方茁雨里樱桃花正繁二月隂寒少晴日坐看秋水上柴门
　　雨后
　　雨后循除泉乱流落花时节緑隂稠石尊贮酒供抔饮素壁图山入卧游翳日长林藏伏虎际天春水浴轻鸥幽栖四月饶樱笋醉里题诗一散愁
　　寄王叔明
　　几梦山隂王右军笔精墨妙最能文毎将竹影模秋月更爱山居写白云秘笈封题饶古迹雅懐萧散逸人羣今年七夕闻多事曝画繙书到夕曛
　　寄吴孟思并懐张外史
　　江海风流吴孟思十年不见鬓成丝旧同野老松花供今寄仙君石室碑秋日满船初晒药晴云浮水独临池南山树里孤栖鹤尔去何当一问之
　　送刘彦文为浙西宪司掾并简贞居
　　落日采苹溪水緑目追帆影先飞鸿寄书为觅仙人隐种杏乆居丹井东逺道悠悠宵入梦晴波汹汹昼多风鸣珂使者清无事尔得优游羣掾中
　　八月十八日萧闲道馆听袁南宫弹琴是日风雨萧然有感而作
　　玉琴转清亮风雨更飘飖踈桐防髙馆朱槿耀芳条生物曷可遏抚事发长謡弱龄陪清防循髪想垂髫相见日巳老离居梦且遥秋江云水去鹤影揺揺
　　余与元镇初识时元镇始弱冠余年六十今余年八十有六而元镇四十余矣萧闲馆东斋庭下向见盛链师手种二桐忽已十五年今桐隂可蔽十车地因诵桓司马树犹如此人何以堪之语元镇复赋此诗相与讽咏为之然袁矩书
　　寄王叔明
　　能诗何水部爱石米南宫允矣英才最居然外祖风钓丝烟雾里船影画图中他日千金积陶朱术偶同
　　题米南宫石刻遗像
　　南宫遗像刻坚珉犹在荒城野水濵絶叹莓苔迷惨淡细看风骨尚嶙峋山中仙冢芝应长海内清诗语最新地僻无人打碑卖毎懐英爽一伤神
　　寄张贞居
　　不但入城踪迹少南林野老见犹稀狂歌鸣凤聊自慰旧学屠龙良已非苍苏浑封麋鹿迳白云新补薜萝衣羊君笔札谁能寄欲读灵文一叩扉
　　过萨判官斋听其鼔琴
　　萨公能琴贤且文城闉一遇何懽欣髙堂扫榻新雨霁为鼔潇湘之水云竹林萧瑟风嫋嫋山日晻霭波沄沄曲终推琴意愈淡忍即别去随飞蚊
　　戯题严録事所集书画薮
　　雨馆昼逢严録事手持书画索题诗金题玉躞齐梁迹墓刻石镌秦汉碑把玩始惊繁巻轴品量还愧拙言辞古人冷淡今谁尚漫葺残编慰所思
　　萨仲明为丞相府掾时僦居京师其轩曰半野后买宅延陵亦揭是名于轩因雨宿其下遂为赋诗云
　　何意开轩名半野身存魏阙思江湖斜侵圃通花药稍傍薇垣近竹梧千里秋风催斫鲙九霄晨露浥飞鳬如今别买荒城宅自扫风林野夫
　　十一月二十三日率性徳源共载过林下而予适不在遂返棹竟还明日诗来因次韵重邀之
　　云林风雪兴不孤指顾可求涂岂迂两忘主賔政自好一以礼法何其拘我方飘忽念嵗月子乃踈豁笑人奴再为理棹急相就放笔为写狂游图
　　次韵徳源率性所赋十二月四日雪
　　海宇希防隐一毫行舟氷胶夕停篙愁看寂寂双峯并细数纷纷乱石髙岂有风尘劳白羽谩思文采照宫袍雪融二月溪流合洞口谁寻千树桃
　　余不溪辞
　　余不溪水涵緑苹防风吹波蹙龙鳞看山荡桨不知逺两岸桃花飞接人溪回路转松风急竹林华房霞气湿忽逢道士颀而长疑是韩国张子房相期飘拂紫烟里下揽沧溟浮玉觞
　　义兴呉国良用桐烟制墨黒而有光焰胶法又得其传将游呉中售诸隐君辄赋诗速其行云
　　生往荆溪上桐花收紫烟墨成羣玉秘囊售百金传孰谓奚珪胜徒称潘谷仙老松端愧汝桐法更清妍
　　听秋轩
　　听秋轩里听秋雨定起山僧坐翠防隐隐烟涛揺夜席蒙蒙花雨着人衣骤如厓瀑冲云落宛似湘波鼔瑟希六用根尘今已净松篁隂下共香霏
　　友人期过寺中不至
　　山寺拥罏夜风声如怒涛独吟何水部还思王骑曺旷达予所羡阻别心増劳来兹慰幽寂轻舟可即操
　　赠天寜寺福上人
　　荆溪霜落后铜官日出初自栉头上髪更理箧中书上人从定出咏言方绕除邂逅发防笑幻身同太虗
　　李文逺制墨以赠吴寅甫次韵
　　潘衡墨法老坡传承晏相承又几年独依山室烧桐子赠与仙人写内篇石灶霞光存活火夜帷云影清烟要知文字遗不朽犹向诗中咏墨仙
　　奉题曺文贞公墓道奉先亭
　　奉先亭子山之隂云气低徊何处寻乌啼隧道风林静藓剥趺雨后深故老犹言前日事鲰生漫感二毛侵河山流峙英灵在世事纷纷一短吟
　　曺文穆公既殁韩伯髙防政为其子买宅京口
　　清贫我早识尚书身后韩公为结庐可使家声今不替也趋禁直未全踈临墨沼扬雄宅郭映云林谢朓居共爱诸郎游息地风雩闲咏暮春初
　　十二月七日与季坚与之夜坐走笔书赠与之
　　僧扉共卧风雨夕岳生清真何太颠持家有弟足自慰沽酒无钱殊可怜梅蕋冲寒欲放白灯花恼人故生妍孰知旅枕作孤梦周处祠前行买船
　　游善权寺冒雪还重居东院
　　来窥善权洞一上李公楼水玦帘前引云旌松际浮燃灯长不夜垂钓只虗舟欲读吴朝刻真成冒雪游十七日过与之洛涧山庄留宿复大雪作及明起视户外岩岫如玉琢削竹树压倒迳无行踪飘瞥竟日至暮未已雪深尺余赋诗留别
　　世途萦荏苒嵗晏不知归密雪竹林夜挑灯共掩扉稍移神虑静髙咏言防遇此岩中赏初心怅多违
　　赠墨生
　　岩谷春风起桐花落磵红隔水轻烟发収煤石灶中豹囊秘玉鵞池生白虹汤生法潘谷千载事同风
　　次韵重居寺柯博士壁间旧题【至正辛夘】
　　初月五日春意动逺水荡漾晴如何镜中羞见白髪短栁上愁看青眼多起拂緑琴歌楚调为留明月挂松萝弭棹溪南一杯酒他年浪迹倘重歌
　　题曺佥事画溪山春霁图
　　荆溪之水清涟漪溪上晴岚紫翠围连舸载书烟渚泊提壶入林春蕨肥身逺云霄作幽梦手栽花竹映山扉矶头雪影多鸥鹭也着狂夫一浣衣
　　示友人
　　子处穷愁际我居忧患中贪残堕鬼国喜怒属狙公莫笑淮隂俛谁同鲍叔风雪汀留雁迹飞舞任西东至正十年十月二十三日予以事来荆溪重居寺主邀予寓其寺之东院凡四阅月待遇如一日予归命大觉懴除垢业使悉清净乃为写寺南山画已因画説偈
　　我行域中求理胜最遗其爱憎出乎内外去来住止夫岂有碍依桑或宿御风亦迈云行水流游戯自在乃幻岩居在于室内照胸中山歴歴不昧如波底月光烛眄睐如镜中灯是火非绐根尘未净自相翳蔽耳目所移有若盲瞆心想之微蚁穴隄溃冁然一笑了此幻界
　　为方厓上人画山就题
　　摩诘画山时见山不见画松雪自缠络飞鸟亦闲暇我初学挥染见物一似痴郊行及城游物物归画笥为问方厓师孰假孰为真墨池浥涓滴寓我无邉春
　　初书记以诗来别且谆谆开谕深见方外之情因走笔次韵奉谢并期面别
　　但知四大皆假合顺境逆途非乐忧梦中妄想惊得鹿海上忘机思狎鸥举世何人到彼岸独君知我似虗舟诗来説法能开谕顽矿无情也防头
　　题方厓墨兰
　　萧散重居寺春风蕙草生幽林苍藓地緑叶紫璚茎早悟闻思入终由幻化成虗空描不尽明月照敷荣
　　题方厓临水兰
　　兰生幽谷中倒影还自照无人作妍暖春风发微笑二月二十四日潘子素王叔明来慰藉临别为写水傍树林图并赋诗
　　积雨开新霁汀洲生緑苹临流望逺岫归思忽如云
　　絶句三首
　　秋水清空似泛槎此生汩没似无涯萧闲堂上收书坐八月芙蓉始着花
　　芙蓉花下坐鸣琴疑在潇湘斑竹林翠节霓旌烟雨湿秋来江水不知深
　　岳王孙子最清颠袁老弹琴和磵泉一箦松肪初醸得賸将醉尔竹林前
　　郑明徳新居
　　僦居吴市仍栽竹挂榻髙斋独待予风引香烟金鹊尾雨添书水玉蟾蜍仲举未应治一室更生何用博羣书绕牀阿堵那嫌俗毎罄金钱一饭余
　　潘纯
　　字子素淮西人世儒业博学通古今善谈笑作诗为文逈出流辈壮游京师名公大人无不与文晚居淮浙间名重一时云
　　题周公瑾墓
　　伯符早世将军死邺下羣臣贺魏公石马荒凉眠道左紫髯仓卒帝江东二乔信是倾城色甲第空规建业宫百尺孤坟盖春草逺林寒食纸钱风
　　山行即事
　　石子路三义居人八九家緑分邻寺竹红出矮墙花野老能娱客山泉自煮茶茜裙谁氏子赤脚髻双丫
　　题岳武穆王坟二首
　　海门寒日澹无晖偃月堂深昼漏稀万灶貔貅江上老两宫环佩梦中归内园羯鼔催花发小殿珠帘看雪飞不道帐前勅勒舞有人行酒着青衣
　　湖水春来自緑波空林人迹少经过夜寒石马嘶风雨日落山精泣薜萝江左长城真自壊邺中明月竟谁歌惟余满地苌血草色年深碧更多
　　送顾仲父赴广东市船提举
　　合浦明珠乆不还使君风采动羣蛮鲛人把臂来城里荔子堆红出坐间江映蕉花鹦鹉緑雨昏榕树鹧鸪斑昔年骏马经行处父老那知得重攀
　　题苏伯修滋溪书堂
　　华屋书充栋清溪树拂檐波光浮藻井云影乱牙籖四世风流在诸生礼数严归来谢賔客长日下踈帘
　　题伯修春风亭
　　青阳动防和条条原上来緑池解轻氷芳庭散香埃粲粲桃李花照耀初日开永懐亭中人春服宜新裁
　　送杜元父赴南台掾
　　故国江山在行台地望优顾瞻乌亦好却忆凤曽游寺隐清溪晓蝉声玉树秋郎官多古意莫上最髙楼
　　题豫章杨季子水北山房
　　旧闻杨季子水北有山房竹色长年緑松隂五月凉雨丝深钓渚风帙散书牀亦欲相从去江波不可航
　　送金溪道士南归
　　南州髙士芰荷衣卖药都门尽不知手种溪头千树杏花开正是到家时
　　送诸葛子熙闗中打碑
　　汉苑秦宫生緑芜断碑残刻墨糢糊应从三峡浮船下欲问君家八阵图
　　送路吏张苍麓又别号养晦【循国忠烈王诸孙】
　　寂寞麒麟阁浮沉雁鹜行已闻书上考犹不负前王古井宫槐冷空山海桧长归心似潮水日日向钱塘
　　送杭州经歴李全初代归
　　东家老人语且悲衰年却忆垂髫时王师百万若过客青盖夜出民不知巷南巷北痴儿女把臂牵衣学畨语髙楼急管酒旗风小院新声杏花雨比来官长能相怜民间蛱蝶飞青钱黄金白璧驮西马明珠紫贝输南船繁华消歇如翻掌官中赋敛年年长里巷萧条去不归华屋重门结蛛网语中呜咽不欲闻道旁狼虎方纷纭麒麟凤皇那复得使我益重髯参军参军在官近一考素髪萧萧坐成老上官掣肘下吏骂頼有闾阎独称好杭州公事天下繁大才处决无留难参军累官日益贵何术可使斯民安
　　桐花烟为吴国良赋
　　常闻吴刚上天去手斫嫦娥宫里树调向人间作散仙阳羡州中水邉住曽见玉兎捣霜三生悟得烧墨方墨成得钱即酤酒那知世有白玉堂百年生计万虑息身不求知名四集卧吹长笛看青天嵗扫桐烟三百石周郎昔斵长桥蛟腹中有白凝为膏石牀暖倾玉髄滑竹屋夜捣山月髙江南李墨人共惜安得今人不如昔君看鬰鬰歙州山山上青松尽千尺
　　题顾周道画濯足图
　　脱屦白石上濯足清泉中悠然天际想木末生防风
　　题髙宗二刘妃图
　　秋风落尽故宫槐江上芙蓉并蒂开留得君王不归去凤皇山下起楼台
　　题赵子固蕙花蛱蝶图
　　江上青山日欲晡幽花小纸墨糢糊华清宫殿生秋草零落滕王蛱蝶图
　　题王若水幽禽图
　　花间幽鸟爱幽栖拣得春风最好枝只有江南王若水白头描写是徐煕
　　赠歌者杜氏入道
　　夜凉瑶佩玉丁东月下焚香礼碧空愿逐吹笙王子晋并骑丹凤彩云中
　　帘压浓寒昼掩门沉香火暖淡氤氲旧时衫子浑无用剪作仙家百衲裙
　　云髻髙梳鬓不分扫除虗室事元君新糊白纸屏风上尽画蓬莱五色云
　　秋日奉陪徴君李先生游华山
　　轻云淡秋色凉日静琳宫水落白石上人行深树中悠悠坐长啸肃肃来清风仙人不可见芳草碧丛丛
　　题巾子山房【僧室】
　　清江抱禅栖山顶在屋下朝霞生庭户老树立石罅日出渔舟集日入市贾罢僧子独何为长年事闲暇
　　送海东之西省出戍
　　穷猿凭险弄干戈五月楼船奏凯歌自古蛮夷多反侧只今州县重差科汉家循吏文翁少亮府谋臣马谡多莫道鲛人居水底海中曽见不扬波
　　题刘高州国初运粮文巻后
　　帝室经营始髙州馈饷多犹存数纸在已是百年过勲业麒麟阁英雄勅勒歌汉廷功第一只合数萧何











　　草堂雅集巻六
　　钦定四库全书
　　草堂雅堂巻七
　　元　顾瑛　编
　　郑东
　　字季明温州之平阳人幼酷嗜书明春秋后生学徒为举子业者一经指授皆就绳墨作文为诗防趣髙逺别有文集行于时今所载者特与予家题品者耳
　　题宋髙宗画扇头自题云万木云深隐连山雨未开
　　多时海上日光催犹道千山雨未开总被浮云能障断龙沙不见翠华囘
　　题葛仙翁移家图
　　多事移家向道涂定从何处觅深居无人占得神仙气乞取青牛背上书
　　题江贯道平逺图
　　飞乌欲没暮烟稠落落人家竹树秋絶似南徐城上望苍茫野色入扬州
　　题张戡瘦马图
　　北风萧萧沙草黄天寒马瘦骨如墙浑家儿女雕鞍上日日隂山射白狼
　　题士宣杏花双喜
　　移时山鸟鬭芳丛深院佳人昼睡浓起立阶头惊碧草不縁风雨落春红
　　题李唐牧牛图
　　羡杀田翁不出村牛羣坡上散如云买牛何日同渠牧短笛时吹向树根
　　懐旧
　　沧江楼上酒初醒起视林花落晓星三月到京春雪霁太行山色马前青
　　送郭彦昭北游
　　白面郎君好逺游却从辽海上幽州十日南风行万里牵牛夜夜在樯头
　　天妃祠前潮已生踏歌捶鼓送郎行黒水洋头好风色数过莱州五日程
　　莫听讴歌倚柁楼令人愁怨忆南州一片姑苏城上月送郎直过界河头
　　寄郭熙仲兼简郭彦昭
　　翼也东吴彦孤标玉树柯政须愁饮少且莫倚才多晓日开青嶂秋风连白波无人相问讯小阮近如何
　　题报本寺
　　迢逓珠林沧海邉参差緑水石渠连灯燃方丈开猊座屏拥罘罳防法筵天女时来花乱下龙君欲至风泠然金相夜凉遥共礼月华长照寳阶前
　　送何谦亨归抚州
　　二月离家作吏长江行船兴有余文采曽承卢太史风猷不坠宋尚书豫章寳剑何由得东海明珠政不虗多时失奉髙堂馔归钓寒潭一尺鱼
　　和郭熙仲
　　毎爱扬雄能作赋不忧贾谊易遭谗苍鹰拂拭黄金镟骏马光明白玉衔太乙频来观象帙麻姑相许寄银椷独愧才名难并立见称龙尾也非凡
　　寄呈梁承防
　　太平天子重词臣色烂宫袍宠泽新应对金銮明日月歩趋玉署上星辰夜分执笏传宣急昼永挥毫草诰频自愧不才头已白秋风垂钓大江濵
　　赠墨生魏元徳之京
　　昔年广陵有魏翁隐居不出玉山中朝汲山下泉暮采山上桐手操玉杵不计工一日煑麋三日舂墨成包以锦十重色如犀角坚如铜魏郎传家墨逾好我始得之如至寳喜闻学士延阁开驱车欲向都门道为君抱墨三叹息虞公目昏揭公老
　　赠笔生陈重实
　　吴兴老冯善择毫择毫入笔铦于刀近年杨陆亦有法声价直与冯齐髙陈生后出掩三子射利肯作庸工饕欣然为我开一东讵数豕鬛并貍毛才濡入手即圆熟挥洒不觉运腕劳野人得此殊快意翰墨虽拙尤便操既不能写虫鱼防又不喜书龙虎韬暮年但欲给生笔收拾遗史明诛褒顾无好句相报答且复浮以尊中醪气酣耳热秋风起江山如助诗人豪
　　九龙山懐友
　　风雨两乡难缩地山时读去年诗九龙何处云深浅一雁不来人别离老树引藤秋结子黄猿窥果昼呼儿遥知句就无人解月落山灵堕泪时
　　题楚江清晓图
　　树碧江寒日出迟青山云起亦多时几人船屋縁贪睡佳气朝来竟不知
　　题朱泽民秋江独钓图
　　山川无防云万物粲可数长江秋气至美人在中渚凉风吹兰舟木叶下如雨鲂鲤岂必多书卷良可咀初非与世殊聊以乐空屡
　　题张叔厚画琵琶士女
　　虾蟇陵下春风梦浔阳江头秋月愁莫怪青衫容易湿多情司马雪盈头
　　题冯文仲画山水
　　六月凉风吹板扉苍苔生满钓鱼矶人生抵死贪防禄如此溪山不肯归
　　题顾定之画墨竹
　　眼中得见瑚树无乃佳人碧玉钗酒醒同谁歩清影不胜白露满秋阶
　　题王若水画棘针野雉
　　雉于翔有煜其章隐而弗见于雉何伤【一章】雉于止翟翟其尾虽离于棘于雉何耻【二章】雉于雊孰扪尔噣凡民多言亦孔之疚【三章】
　　题从子伦画梅花家鳬
　　池上花开如白云碧波鹅鸭动成羣拟开水槛供垂钓日日春晴共汝分
　　题卢尊师三香图
　　美服兮缤纷容佩兮氤氲咸告予以谷旦聊容与兮江濆爰周顾兮九野忽邂逅兮予昆季伫立以待予廼执予手而与言羌齿髪之未化尚偕老兮夫君
　　题徽庙马麟梅
　　龙楼凤阁美人歌赏尽琼花碧玉柯驿使去时浑浪折江南春色巳无多
　　题范寛小雪山图
　　雪压寒林万木垂经旬不与野人期蹇驴借得如黄犊犹怕山桥不敢骑
　　题赵翰林桃花马图
　　昔共将军战阵间髑髅溅血上斑斑昆明池上教人洗选入天家十二闲
　　题赵翰林画马
　　大宛前日进龙媒屹立天池骏骨开黄帕寳鞍才卸却銮舆八月上都廻
　　题管仲姬着色竹图
　　赐防曽陪玉座旁琅玕光彩映椒房秋风此日愁无限恰与苕溪秋水长
　　题李唐秋山图
　　万壑霜飞木叶丹石桥流水暮生寒却疑二月天台里一路桃花照马鞍
　　题赵千里髙士图
　　题诗日日树隂傍不断清风洒石牀骑马出门尘似海百年都只为官忙
　　送郭彦昭归吴中
　　江清碧月出东垣良夜开樽修竹园天马何年汉墀下爰鶋此日鲁城门岂求碧海瑚树贪看炎州茉莉盆定拟重来寻玉局容成洞里与君论
　　又
　　外沙沙头潮没渚海坛庙前唱蛮歙政喜南风吹五两不愁落日转樯乌鳊鱼一尺恰上钓吴姬二十独当垆醉歌白雪谁能和击碎筵中玉唾壶
　　送日本僧之京
　　万里乗涛来絶海中朝冠盖尽相知丹丘博士与饮酒青城先生邀赋诗传鉢底须归故国把文遂欲动京师絶怜船上看春色二月官河水发时
　　送驸马西山公诗
　　明侯徳美世莫俦麒麟之趾丹凤咮黄流芬芳在尊防缫借光彩收琳球王姬下嫁礼服优鋈金为车白玉辀闺中通籍孰与侔贵宜列爵同彻侯大布遂易狐白裘事业直拟追前修赋诗援笔思不留天机岂用加雕锼众观后羿亲射侯束手欲立江辄流法书一字千金酬玉钗之股瑚钩大儒老师日与游论道极口称伊周二年市官留小州政寛坐致东南酋三韩毛人及琉球行縢在股寳络头长风万里驱大艘象犀珠贝充海陬贡之府库常汗牛归视其室唯蒯缑圣主在位将尔求出入王命为舌喉
　　题画山水歌
　　君不见谢康乐短面长髯痩如鹤作郡安能弃丘壑又不见鸱夷子属镂飞霜赤心死一棹三江入烟雨我生千载下酷爱古人心本野老仙缩地谁得传颠墨淋漓醉中洒幽幽树意含暝雨朶朶山头青欲云横江依约度深谷三里五里东西邻采芝定有商颜叟槲皮之裘槲叶裙神仙有无不可即杳杳路断桃花津何人相期过西麓牲肥酒熟秋乐神祗知耕锄及婚嫁庙堂黜陟那得闻扁舟从何来盈盈载秋碧岚光忽已冷日暮问家室荧荧林隙灯火青鸡黍家人具令夕终南相继售卑价才薄官防遭棰骂久知富贵成茹荼吾独爱山如食蔗家贫恰有买屐钱白髪渔郎许借船箕山颍曲命吾驾百嵗胡为堕机擭
　　题王若水梨花山鹊图
　　庭北梨花烂漫开一双山鹊忽飞来人生有几清明节日日春风醉百廻
　　李元珪
　　字廷璧河东人端厚沉毅重然诺酷志读书非其人不茍与交书法如困学凡所寄诗章多为好事者持去故所载不多云
　　感懐
　　异方久漂泊嵗晚羁吴门感慨俯流水悠悠度朝昏荆璞献所知懐寳非有恩达人一倾顾至道千古存富贵易追逐安能效尘奔世态日已薄忧心向谁论
　　一日复一日
　　一日一日复一日百嵗能消几双屐玉龙嘶断东溟波春风吹老南山石栁花着水流青萍琅玕弄影生秋声霓裳短衣尚堪舞髑髅丑眼不再明竹马儿童夸疾走檀板梨园歌白首桑根陵谷号饥狐一夜黄河向西吼芒砀山下赤龙子千古英雄魂不死崆峒重揖广成公笑我擕来乱红紫羲和尽意驱长云有酒谁酹田文君燕雀纷纷戱鸿鹄古人道义今无闻东家娇娥怯春老晓镜画眉鬬新巧开屛自语芙蓉秋妾顔不似当时好一朝一朝又一朝黄尘车马长安桥麄衣藿食养心骨防看鹏背摩青霄
　　题梅花士女
　　梦里寻香出晓城一声残角暗魂惊美人不作罗浮梦独倚梅花看月明
　　秋暮
　　秋色已云暮天寒未授衣异乡三载过倦客几时归交漆唯君久论心见面稀题诗寄清隐江国雁初飞
　　送赵季文之湖州知事
　　芙蓉幕里旧叅军文采风流思不羣执法宪庭名乆着分符水部政多闻今朝别酒听吴曲后夜轻帆卸霅云咫尺相思相忆处一琴一鹤独随君
　　春日访云林隐君倪元镇
　　往嵗慕幽隐兹晨适云林倒屣荷主意下榻情何深取琴为我弹唐虞有遗音感子旷达志涤我尘烦襟雨过池草生虗松竹隂倚槛俯流水开轩听鸣琴芳春集嘉防酒至还自斟爱客畏言别维舟睇遥岑
　　南昌诸郎立春次日邀饮江阁
　　置酒宴江阁济济皆郎官素心偶相惬气味如芝兰东风奏防和晴云霭林端美人歌白雪玉筯行春盘焉知千里客共此一日欢夕阳下西麓徘徊更凭防
　　冬日平江寄倪元镇
　　文馆里逢君日剪烛传杯夜话时寒月半亲下榻幽人满坐共吟诗无儿守舎冯唐老有客分金鲍叔知咫尺维舟空怅望封题聊为寄相思
　　雨中夜宿洲江浦
　　春隂江浦易黄昏雨里人家早闭门归雁云间知塞路过帆沙觜带潮痕遥胆北固青山郭只隔南淮绿水村野寺踈钟到孤枕闲愁清夜与谁论
　　秋暮夜宿望亭
　　茅屋沿堤密掩扉官桥昏黒泊船稀守关戍火明村坞隔岸鱼灯照石矶寒木尽随溪雨落断鸿犹趁野云飞篷欹枕浑无寐倦听人家夜捣衣
　　赠伊逊秘书载书归文翁石室
　　一灯梦觉青藜杖长揖芸台入四川载书深藏石室里居还近草堂邉蜀臣汉士明日月文翁武侯相后先江上扬帆归万里幽花野草镇经年
　　梁溪春暮寄范徳原
　　三月梁溪上徘徊忆故人客留山馆雨花落野桥春媿我无儿子怜君有老亲何时相对榻重与话酸辛
　　梁溪留别虞彦髙
　　野人情旷达志不在轻肥夜雨三更梦春江一棹归神驹难并驾鸷鸟不羣飞老去才闻道吾生渐觉非客海陵光孝寺秋深感懐二首简盛克明
　　海陵萧寺里独客感秋深只有君知已更无人听琴鹡鸰天共影促织夜偏吟囘首南塘路凋残枫树林孤灯照无寐飘泊寄僧房蕙草零秋露莎鸡啼夜墙愁来嗟伯道老去忆冯唐晓把青铜镜生憎鬓底霜
　　次韵游虎丘
　　寳刹近城郭峰从海涌来千人盘石侧絶壁剑池开闻道吴王冢今为释氏台古碑题木客陈迹几风埃
　　题文湖州湘中推篷图
　　岳王楼前湖水邉离歌惊觉鹧鸪眠生绡一幅秋云乱又上江南客子船
　　江行春暮
　　江岸蔷薇也自红可怜夜雨落花藂不如燕子知人意个个飞来近短篷
　　白鸥
　　几个白鸥真可爱碧波荡漾即为家春江正喜中流急又趁潮头过浅沙
　　张渥
　　字叔厚博学明经累举不得志于有司放意为诗章时用李龙眠法作白描前无古人虽达显人不能以力致之
　　题所翁画龙
　　我闻真龙神变化呼吸风云齐上下胡为却向九渊潜颔下骊珠光不夜一朝帝勅鞭雷霆秘怪恍惚无逃形蜿蜒千丈露头角颠倒山岳翻沧溟乾坤澒洞日为黒元气淋漓收不得愿将防滴试天瓢草木晴光苏下国龙兮龙兮汝为龙攀之不见追无踪何当飞空附其尾手接鸿蒙究元始
　　题金碧仙山图
　　丹崖翠壁五云间此是蓬莱第一山笑指碧桃花发处玉鸾曽载月中还
　　题明雪兰
　　援琴谁叹生空谷结佩应怜感逐臣九畹断魂招不得墨花夜泣楚江春
　　题百禽噪虎图
　　短草空山怒养威百禽惊噪向斜晖寝皮食肉堪怜处且喜将军出猎稀
　　题书扇
　　一自兰亭飞笔后昭陵风雨夜如何当年老妪能知此扇出人间百价过
　　题王元章梅
　　照水疎花氷有晕横痩影玉无痕孤山月冷黄昏后拄杖曽敲处士门
　　题赵翰林墨兰
　　白鸥波防研池清楚畹香风笔底生记得弁峰春雨后拨云移种向南荣
　　题昭君出塞图
　　黄沙漫海幽云髙燕山雪冻春不毛其人生长狞如枭毡处肉食胆气豪角弓羽箭花纹刀踊跃快马腾飞猱旗树日惊霜飇云是使者来汉朝汉宫佳人顔色娇蛾眉顦顇髪无膏手挥琵琶响檀槽声声呜咽写郁陶穹庐不暖乡梦劳邉月长照非良宵天寒赐着灰色貂双壶灔灔倾蒲桃金门玉殿心旌揺长安烟水空迢遥穹庐蹋歌嗾犬獒自怜耳絶闻箫韶画工受赂死莫逃笔底妍丑移分毫掖庭旧好防不交在北虽恨宠可要和蕃计失令之骄干戈万里纷掷跳庙堂老将蜀锦袍玉帐坐爵麾赤旄兜离碧眼满近郊凤凰之穴蟠蛇蛟北风动地吹黄茅独留青冢狐狸号流魂千载谁能招呜呼流魂千载谁能招
　　题了堂上人链雪轩
　　雪消成水固非异煑水作雪真为奇吾师悟此煎茶法掬泉敲火须临时手搏清风防明月幻作一同滋味别试看椀面乳浮花浊恼消除置氷銕君不见达摩面壁雪山中至今直指传宗风又不见玉川先生洛城里军将叩门日髙起何似松风堂上人不谭九转丹有神嗽琼咽玉诗清新华池肥水常津津
　　李瓉
　　字子粲姑苏人幼从元明余先生游资性旷达多才能读书作文之暇旁通浮屠并漆园氏学凢有品题若不经意而颖脱过人与余友善故所寄尤多焉
　　仙韶曲
　　九天宫阙五云西金门晓辟千官齐云韶仙侣奏天乐圣王南面方无为八音克谐八佾舞风传龙管雷鸣鼓至和薫蒸大乐举羣生萌芽万物覩圣人立极四海清咸英韶濩皆同声亿万斯年垂鸿名
　　遣兴
　　客舎沙南蒲子冈流光愁思共防茫疎林翠竹含溪影小树红梅播埜芳解乐师防方入海乗舟张翰谩归乡不如却学南山牧叩角浩歌清夜长
　　因顔陋隐寄上清外史薛卿
　　仙人薛外史髙隐在幽闲碧云上清境浩月琼林坛博雅坐虗室飞神修大丹弹琴松树里吹箫清夜间几时访山馆相与游三山
　　立春奉寄海虞山人缪仲徳十韵
　　嵗星司淑气天造立王春草出金茸细梅开玉蕋新三阳仍及泰万象始维屯防胜皆题句金花亦记辰至音闻木甲厚味列盘辛江海恩波濶山川化日醇明时调玉烛圣徳降丝纶之子当全盛行歌就隐沦举觞空顾影伐木独懐人辗转不能寝题诗慰所亲
　　春夜集诸奕友
　　海濵初春夜寥间髙林萧条羣籁寂萧萧防风吹绣衣悠悠明月生歌席诸君才气何卓荦専心能继奕秋学旗垒还如事攻掠黑白昭然见强弱清宵玉漏何迟迟笙歌满座倾金巵坐中賔客亦皆醉霜落西楼乌夜啼
　　春原
　　林樾风初协村原泥正融香芜连埜碧冶杏过墙红塞鴈归天末巴莺出谷中春光浓若酒欢赏兴何穷
　　春初奉寄海虞山北声九臯上人
　　杖锡虞山北春风忆旧游翠厓云毎集丹壑水争流染翰超懐素哦诗继恵休何当上湖夜相与泛扁舟
　　栁枝词
　　吴江緑水生春明江上栁枝今渐青栖乌哑哑中夜鸣愁絶东风长短亭栁枝当户森成束思妇正倚防干曲别情有恨不可解万里相思泪盈掬愁多不织流黄机织得回文更惨凄功名悮人不足恃藁砧藁砧何日归春夜懐豫章倪中岂并太原王本中二子皆客京师故诗及之
　　耿耿春夜永迢迢更漏残美人隔千里清月在江关举桮不能乐援琴孰为欢怅望五云外目送双飞翰王子经纬学防绎茫无端倪生富文史落笔囘狂澜古剑没丰城太璞昧荆山竒材每不识万古一长叹而我困畎畆漂流吴楚间釡鱼独恒饥衣鹑毎懐单慷慨念二子频年事征鞍庶几抱瑟心不愧齐门弹
　　题倪元镇听松楼
　　昔者贞白隋梁间躬行道徳谢尘累隐居独在华阳山好听松声白云外泠然虗籁何萧萧刁刁清声杂调调宛如王母揺玉佩想象子晋吹笙箫我亦从来爱幽险羡子结构尤髙逺巧言如簧独不闻絶爱苍髯鸣翠巘春林夜起飕飗声天风海涛来青几时相过一洗耳醉中同蹑凤凰翎
　　春草曲
　　春风百草生何许伊沅之洲澧之浦荃蘅兰蕙与芳杜馨香采色纷无数鶗鴂先鸣众芳举万緑如烟花欲语王孙游子去湘楚蘼芜开谢山之阻春草无情情独苦别离恨深乃终古春草生泪如雨
　　江浦送别
　　协风吹氷泮水色微茫緑沙融文禽集波暖白鸥浴之子逝将别分手愁局促离觞一何频征舸嗟去速今日江浦东明朝闗山北棹歌不堪闻凄然泪盈掬
　　归鸿曲
　　髙秋鸿雁来仲春鸿雁归闗河道路逺沙场声韵悲去年曽寄帛书去囘文织就相思句藁砧逺在邉城戍髙楼不见絶心绪愁多别乆泪防干何日归来再合欢一听归鸿一生怨扬子江南春雨寒
　　欲雨
　　大埜积层隂油云阁时雨蜉蝣出隂曀商羊频自舞夕月离于毕土气润于础及春望滂沱万物尽兴覩
　　闗河栁
　　关河春初官栁青上有栖乌哑哑鸣千树万树恨如织水逺山长无限情栁丝忽换黄金色当时忆送游侠客去年惊心扬子南今年又恨沙塲北关河栁枝管别离离人一去何时归折枝千里寄相思
　　上亷访监司图噜公
　　圣主今尧舜贤臣昔禹臯风云千里逈日月九重髙宰执仍铨注明公实俊髦上忧分阃辖威令树旗旄防賛安藩翰论思并畧韬为邦过魏邴论事失萧曺逺道骅骝迅长天雕鹗翺浙河清泚泚风俗乐嚣嚣力穑甘耕耨条桑各绎缫人沾施泽恵国着秉钧劳宪将俄优擢王言极宠褒豸官方就列鹰镟忽辞縧稷契当朝着夔龙千载遭幸生交泰日下士荷甄陶
　　沧浪亭
　　苏公昔在宋盛时文采才名动天地暮年筑居向沧浪草圣相传世尤贵积书为林墨为池长歌散髪鬓如丝风流百嵗不泯灭及此士论无磷缁忆昔尝为吴下客刺船携酒访陈迹却思重游不可得临风凄然念畴昔
　　遣兴
　　迟迟当丽日冉冉及阳春草色连烟翠栁条垂麴尘哦诗红杏馆漉酒白纶巾欲写江淹赋凄然寄逺人
　　鬓丝行
　　君不见少年双鬓如青丝骨格磊磈凌云姿金鞍玉勒五陵道桓桓意气不可羁功名未成淹嵗月短影萧条如白雪忽然不知老将至满目尘埃仍汩没人生百年寜有待富贵功名岂长在何如日饮金尊酒醉学山公归倒载
　　淇緑堂绯桃
　　淇緑春方丽绯桃满树枝繁香何冉冉秾蘂独离离冶杏皆慙落残梅只谩披拟携浮蚁酒与客醉金巵
　　雉朝飞
　　仲春风日生淑气畦麦青青与天际一饮一啄性所同时哉时哉双飞雉雄唱于前神不惊彼雌随后相和鸣雄雌頋盼各得意牧犊对此能无情人伦久废礼义缺夫妇恩情易悬絶千年惟有杞梁妻生则异室死同穴
　　击檝行
　　日华悠悠江色清碧波万里生春明商妇琵琶别怨生击檝渡江舟正行美人美人既无情澧兰沅芷扬芳馨欲见不见心怦怦轻风吹罗裳击檝且勿忙恐惊菰蒲中交颈双鸳鸯莫学桃根与桃叶渡江一去音信絶江上春来复春去对此流光泪盈睫
　　牡丹一章奉寄玉山公子
　　巷南亭馆春风树魏紫姚黄取次开翠羽当林影丽红云绕坐国香来凝酥暖泛金壶醸羣玉晴笼锦障埃洧外何能夸芍药番禺自足愧玫瑰竟湏髙宴烦燕女左手持花右酒桮
　　暮春三絶句
　　水生泽国徂春暮倚杖汀洲立恵风千树桃花红雨落满林竹笋緑隂浓
　　牡丹满槛红于锦栁絮随风白胜緜何日扁舟钓湖上沧波深处一丝烟
　　屈宋文章冠天下才华名誉本源流后人曷足能窥测权变经常乃不求
　　戴胜吟
　　江臯春暖桑盈墅三农耦耕蠺事举嗟尔戴胜胡为来乃有鸣声惊织妇戴胜来降于桑采采丽羽何清扬天时月令仍相当兹禽一鸣谷雨至农人闻之兴耒耜蚕成缫丝秧及莳
　　种葵
　　种葵南轩下葵长不盈尺芃芃初叶茂挺挺交柯直匪以花为美有取心向日孤忠类臣子恒性若有徳只恐秋风至兰蕙同萧瑟虽然遇雕落凡草孰可匹
　　栁花
　　泽国春余江树尽栁花无数没鳬翁每当白日飞晴雪似与游丝逐恵风灞上啼莺孤驿外隋堤归马夕阳中离人欲折还惊叹空对柔条恨不穷
　　袁南宫江西归吴门隐居短句奉寄
　　江国徂春暮兰苕生恵风佳人天之末髙隐林泉中有懐不能伸愁思渺无穷朱弦发清响大雅振黄钟依依闾门栁去去塞北鸿永言寄歌诗用以慰幽悰
　　搏熊妇
　　关西幼妇如花容乃有猛力能搏熊徒手搏熊熊力穷神色不变如英雄嗟熊之力猛于虎初若恃强欺幼妇一市见之皆为惊玉腕朱顔那好武君不闻昔之猛虎尝负嵎冯妇攘臂而下车千秋万古称善士嗟妇固与常人殊
　　上昆山知州王世杰
　　中原多异气盛世产贤能事业人恒慕才华世所称朝廷方海纳名誉翕云兴谠议惊僚属雄文播友朋为州宗敬义下令不骄矜旧染还思革仁声信有凭明时当举用善教任宣承梗治民俄变并縁吏所惩龚黄政教美杜召徳音圣主方前席行当瞻日升
　　芍药
　　恵风吹芍药烂漫亚雕防緑叶生春末红葩粲榦端秾桃空媿赧冶杏亦凋残准拟携壶酒开轩醉玉顔
　　春半
　　水国春将半丛篁映白沙檐楹皆燕雀径术接桑麻吟啸分江色登临爱日华何当学郑子谷口问山家草堂雅集巻七
　　钦定四库全书
　　草堂雅集巻八
　　元　顾瑛　编
　　唐棣
　　字子华吴兴人由茂才仕至吴江州知州尹休宁时有善政民为立生祠能绘事尝画嘉熈殿为上所知尤长于诗有集行于时
　　潮音渡
　　送客潮音渡飞花春又残隔溪闻笑语倚櫂看峰峦落日漾晴彩东风生晓寒往来人似织应羡独凭防
　　寄题谢子翼晚翠亭
　　洞庭咫尺少经过岚翠霏霏晚更多风作雨声鸣坠叶云垂秋影落沧波枫林赛社闻村鼓橘岸开船发棹歌欲泛空明三万顷恨无题咏到隂何
　　城西闲居
　　久欲依山每恨迟居贫难办买山赀贪收古画人谁购爱种名花手自移近日看书愁散漫经年晒药补清羸裁诗寄与诸朝士还道如今老更痴
　　古诗一首上复斋郎中
　　呉蚕缲出丝如银头蓬面垢忘苦辛苕溪矮桑丝更好岁岁输官供织造不知何岁转省输从此居民受烦恼今年省官贤且明省中庶务多变更我公首为去兹谁料寒谷春风生民作歌诗感公恵公心自与民情契愿言积徳遗子孙賛辅皇家千万岁
　　慈感寺
　　溪上前朝寺人间古道塲栁垂门外绿花发殿头香雨榻晴犹湿风廊暑亦凉经僧旋绕处清磬散还长
　　丁复
　　字仲容天台人有盛名往年予访虚一赵真士于白鹤观时公在座间后数年君去世桧亭集始行然多所遗落今所辑录皆补其缺其出处见桧亭集中
　　山水图
　　飞流怒触青厓急倒树斜欹白涨深峡日晓晴生雨气石林寒色起春隂岂无百丈牵江上应有孤猿恼客吟行路人间尽艰澁未应小米亦闗心
　　赋姚氏瑞竹轩
　　想见灵萌锦箨兼露蕤戢戢长双尖苍擎汉使骈头节翠拥吴姬縂角【阙】迭和凤声风及槛并囘鸾影月当檐何因末客劳前席相对此君长卷帘
　　送余遵道之当涂学录兼柬严教授父子李伯羽昆仲
　　杨公晚岁多髙弟余郎妙年初试官烂熟厌闻渠手热瘦生从笑此肩寒开窓白鸟当书几把箸青山落饭盘监郡长侯贤特地下阶相接爱儒冠
　　严家父子贤桥梓李氏弟兄芳桂枝大白甖来须强酒小青衣至又传诗庭槐夹道寒垂角泮水横桥冷见眉颇怪东头近州县教成何日罢榜笞
　　送一宗上人觐师秋浦因懐旧游奉悼印江宗公兼柬季瞻仁卿子和三征士
　　江色遥连池口山潮痕新上石头湾阿师棒喝机锋疾令子棹歌心宇闲春归芳草落花外月出白猿青树间水车岭头一相忆龙河寺里几时还
　　二年秋浦将诸友两寺春林喜醉囘抵掌笑谈空记忆上头尊宿已凋摧奔流岁月寻常去倒上江潮日夜来好与长歌白石烂平天水色一衔杯
　　送璟上人之武昌就道入京
　　吊古且过鹦鹉洲观光还到凤凰楼乾坤百岁易迟暮风雨几时今蚤秋南国每逢天际雁北溟不化水中鸥黄金软贴伽黎色却愧苏卿尚敝裘
　　和唐长孺致仕归
　　黄山三十六嵯峨江上相逢碧玉珂社稷终淹长孺直文章每患士衡多教官不足先生饭词客曽论织女梭石田茅屋归来好安车蒲轮奈尔何
　　蜀山寺江月楼
　　髙僧爱居江月楼霜飞木落蜀山秋天空直与江无底月出独登楼上头乌鹊自惊迷岛树鱼龙不动失沙鸥江流东去日西落白髪未知人世愁
　　送慈上人游金陵
　　吾乡名彦俱见之吴门留滞未云迟杯前落日当人没笑底春云为客披一锡先期成独往六朝遗迹许同嬉却为萧寺斗酒饮浩歌须君诗句奇
　　书唐仲实寄题紫阳山兴道观诗后
　　万仞花屏天下奇三十六峰递参差仙人骑鹤夜度岭客子问龙秋上池厓根一一十洲树丹颗明明五色芝何年却送唐君去细和山中所赋诗
　　赋得雨花台送胜上人归呉
　　云公髙坐讲贝叶天女虚空散寳花绿草漫生新雨后青台独上夕阳斜眼中歴歴六朝树海上翩翩五月槎雪色鲈鱼生作鲙朱泾船子钓纶车
　　题飞霞楼
　　仙客离居帝子家朝朝楼上看飞霞九华山顶留鳬舄五色云中接凤车几上珠光红似日庭前桃子大如瓜持杯更有凭髙兴直道银河泛海槎
　　寄题湛碧轩【伯生书】
　　古道南昌湛碧轩名方西国给孤园静临无地天垂盖虚动承尘月涌盆雪气兼浮寒竹绕秋声防动夕花翻青城樵者遗题墨紫禁通宵几梦魂
　　五日登赏心亭
　　秦淮之水绕郡流谁家后园红石榴人间五日不作饮天上浮云空自愁白髪尊罍将稚子画阑珠翠赏龙舟囘头杨栁生新月骑马朱顔拥从驺
　　送御史自湖广按部还迁内台
　　骢马巡行楚子国诏书逺召江南还要令耳目在左右用广视聴销囘奸雕鹗横空霜翮劲鲸鲵落波海水闲玉帛缤纷朝万国却从东封祀泰山
　　夀宁寺送僧归永嘉
　　清凉脱众东瓯去乍暖兴孤南路赊总谓龙河新作寺终怜雁宕旧为家石【阙】或问菩提树海国争看优鉢花更道本来无所住尚看鸣锡带飞霞
　　懐虞伯生
　　奎章学士虞夫子老向山中卧白云祗为盛时成瑞物凤皇鹓鹄自成羣
　　懐李仲公
　　闵子十年居白下仲公文字数相看信州河下扁舟泊风雨萧萧独梦寒
　　懐祝蕃逺
　　白衣寺里一尊酒语坐古藤将葛彞饶州博士应相忆独上春山采紫芝
　　懐危太朴
　　十五年前危处士秦淮江上忽相逢眼中一一惊奇见如上昆仑羣玉峰
　　懐汪伯羽
　　桂栌楩楠未尽识草草何堪别长公喜是凤箫吹月下髙秋日日愿东风
　　题钱舜举画鸡
　　花前争雄两角勇花后伏雌孤哺雏忘身纵欲作花伍塞耳不聴时大夫
　　孟氏山庵和刘尧佐韵
　　绿映春林如积苔山翁仙去客能来松根斜日停杯看无数幽兰花自开
　　题谪仙观瀑图为方逺赋
　　三生异精爽千载独情亲已爱匡庐境更爱匡庐人谪仙骑鲸不可返香炉瀑布长在眼上人字逺非偶然前身自是东林逺往年挂席下小姑陶公社路埋春芜定中时复一归去石上夜发双芙蕖却访天门扪絶壁仙灯防防厓孤碧竦身健陟日寻覔举头近将天咫尺银河倒挂三石梁锦袍宛在五老旁清风缅邈九江秀逺席依稀七寳牀即欲揽之忽不见飘然散作秋云片笑向呉兴唐子华为写水墨裁东绢
　　和郑复初书懐
　　促促夸父杖汲汲祖生鞭无绳能系日有酒可忘天身后长千载生涯近百年时题醉中语翻解得称怜此生非独得与世偶相依睡带晨烟起行将落日归未能超有迹渐欲到无机矫首终遐漠天髙黄鹄飞
　　送戈伯敬归临川
　　江上兼旬雨山中六月秋澄潭周室下飞瀑出岩流雪气生萝僻隂辉动竹幽隔年悬寄幙此日上归舟昌运难忘仕名邦自足游三神清飒爽六帝久淹留著述恢前史编题发大猷挥毫惊冠豸下马按行驺秋剡乌台上晨光白璧投先传广陵肆不待集贤雠郭相名初重王公礼更优虞翁深奬子吴子早趋抠道在珠渊媚谭敷蠒轴抽殷周起钓筑廊庙赖谟谋自谓才须用宁知命尚仇向来闻亚圣传食且诸侯宣惠庸非拟勋华信所侔只今同海宇不敢固林丘燕赚曽论马齐歌或饭牛彼遗从彼耳吾出岂吾不喜色毛生檄惊心季子裘家尊临饍忆庭稚掩书愁亲戚来还广朋侪过问稠作花灯陆续鸣树鹊绸缪行省新官好清朝哲士收大廷陈寳器奇产尚琳球上寿登觞俎循常进瀡滫征书应自及束帛况加修抱瓮聊兹老持杯写我忧王门裾已短那得效枚邹
　　寄朱以宁奏差
　　生世若萍梗忆别悟斯言兰舟乗赵女晴湖看文鸳作赋比黄祖下榻识陈蕃与子各试吏间隔邈攀援旅食更朝暮簿书厌啾喧念彼廊庙器为国秉要论玉堂事明主声名照乾坤屈伸固有待奂若鲁璵璠志士当守素抱徳良自尊春风媚桃李松柏常髙鶱
　　夏日过龙翔寺养防室问琦元璞书记因读郑明徳诗就韵奉赠
　　新竹满墙雨西邻留老翁上人虎丘虎作客龙河龙及室每爱玉树好住屋少隔银杏东日不得见夜作梦时一过之但恐空百年共秋草两间同转蓬昨日之日我髪亦已白明日之日子顔宁复红众皆上我固下宋石卢胡谁售价花縁梅苦暖为冬叶为松髙寒入夏南风西来即是秋商歌且尔锵鸣球一蜗举世两鬬国六鼇何防三山洲须君界发白毫相放我江湖之客舟我年五十久知命我自信之谁与证君今语我我即闻我且语君君乃聴僦屋得园一畆耕煑菜作羮全无成何如戚叩牛角长歌夜夜迨天明
　　李五峰题此诗云初读新竹满墙雨意谓类冯海粟及读至一蜗举世两鬬国六鼇何防三山洲大以为好
　　奉饯玉渊上人之湘南
　　湘之山兮苍梧九疑在其南君山当洞庭少平两峰上向周遭六十里而乃逺与之相参他山霹雳感神物异朶菡萏开优昙阿大中郎道吾住满院苍竹秋萧槮犹子上人别我去故山紫芝春郁蓝置酒送之与众醵赠言有以岂我缄匡庐有峰未让岳彭蠡之泽何如潭佛楼行将五凤入僧省趣至两马骖常家太守新作寺广阙衲子禅为龛开堂即当龙象集说法亦遣蛟鼍谙固知近郭殿阁逺政以在水波涛涵夜宿寻汀下鸣鹤昼光入栋摇如蚕何当多寳分半塔永聴屑玉霏清谈道气迎人昔蕴借林霏送客朝熊绎渚梁同楚国虎闗失守叹崤崡讫今诸孙散呉越犹以乔木知缨簪仲南觐母良亦好玉渊奉师尤所堪晨声走觅铎绕殿夕影出送经寘函推门数数吃茶去写诗往往待酒酣老草也复誉新好馔蔬每即充馋贪杜陵可以即枕簟扬雄泊如忘石甔岂不记祭酒归来有髙致作诗送渊因寄及当时自谓苍厓翠壁之石或者为我镵师今之行实是归之人其闻之亦将驰梦于春山杳霭之苍岚政如天台老客失二子青莱可摘赤脚可使有酒且湑无酒且酤举杯在手念之到口不能衔天闗划开雷府疾鸡肋不足虎口馋凌霄更上亦安稳抱瓮竟老吾无惭
　　送郑防泉入茅山
　　三君各上鹤背去三峰即同鼇背还遂此天家开洞府至今仙岛在人间灵夜直趂虎出白气昼拥许龙闲清秋坐啸向髙顶处处稻田云绕山
　　瀛海仙翁有令子逺访茅家三弟兄霞气绕庭先作梦佩声行道或来迎丹飞木末龙颔吐雾下松根虎魄成今年江上有狂客共櫂酒船归四明
　　项炯
　　字可立天台临海人端行积学为时名儒尝居吴中甫里书院获相与从游惜其诗不多得云宿凤皇山上方懐古
　　夜豁山坐泬寥一尊月下酹江涛纵横龙尾霜痕断彷佛虎牙云气髙谁云魂魄犹思沛细看荃蘅忍反骚百五十年真梦尔古槐残蚁黑于毛
　　石壁削下三千尺挂我双屐栖林庐潮声夜半起天末月色秋髙照雨余禅榻了无罗绮梦酒家或见凤鸾书塔根藓骨化黄土宁使人间疟鬼除
　　江左夷吾浪得名豫州英防亦沉冥夕阳逺树山如赭秋雨荒台草更青汉苑玉鱼谁复昭陵石马已无灵可怜白髪商人妇犹向镫前话后庭
　　楚声四起国殇悲运尽东南事可知塞下径推金马去草间俄见石鲸隳祝宗端合先祈死丞相空闻后出师落日半江秋寂寞乳鸦啼绕万年枝
　　即事
　　江南水濶疑无地汉北风髙忽似秋鸿雁定应惊悄悄麒麟何许泣幽幽步兵阮籍唯耽酒隐士厐公不入州敢餍朝盘堆苜蓿封侯浑是烂羊头
　　送袁孟敏归潭
　　吴门送客折杨栁迢递邮亭短复长五月海云应未热孤舟江雨定防凉春浓乳酒浮鸂鶒夜冷牙床揽鹔鹴归到故园无限乐小山招隐莫须忙
　　次韵邓祭酒赠极元禅师
　　麈尾天花洒石扉莫教五色掩摩尼峰头笑纵金衣鹤竹里闲寻玉版师言论每懐龙井夜扶携浑似虎溪时芝云更拟分蒲榻黄叶满山题近诗
　　题赵子固水仙
　　龙波乍起湘云湿帝子欲归归不得十二烟鬟防遥碧到今愁魄寄湘花画出深愁云绕笔
　　题赵子固兰菊
　　凉云如波散银浦飞虹不见行天鼓野花幽草一圑春暖天相倚愁杀人
　　空井辞
　　石阑古藓青连钱老梧石罅孤根悬下有一斗琉璃泉辘轳不鸣修绠断蛛网蒙蒙梧叶干
　　江南弄
　　篁深雨过月色青湿萤几防风穿櫺秋声满江龙一吟江空漠漠悬疎星凤皇城头石花吐雷击老树蛇骨腥鬼雄骑鼋潮际上暗藤如山走漆灯
　　呉宫怨
　　绣楣洒黄粉椒壁张红青倚檐树如鬼深草蛇夜鸣髑髅已无泪古恨埋石扄
　　公莫舞
　　龙蟠锦帐金奕奕虎旗无际人马立肉林垂陵阜赤万瓮行酒晴虹湿大蛇中断狂魄灭重瞳无光射寳玦雷愤风愁三尺铁河山未必如瓜裂老荒辟咡语公莫头上青天悬日月
　　妾安所居
　　北风玉燕落云际曲屏夜渺红氷碎守宫不灭腕痕香蕙帐垂垂双锦带杜鹃声里发珠林黄叶梦中行紫塞防秋旧校马如狗绣鹿毳袍新样制芳魂一防渺何栖烟雨菰蒲大江外
　　感秋六首
　　南风久不作嚣祲曀中天龙文裹羸牸熊防散如烟万蚁赴坠蝶防于下泷船谁当昭若防冻雨洒枯莲刘项龙虎争遗民尽疮痏故掾入收律诸将醉斫柱四老亦强出两生终不起三王盛礼乐竟为吕政燬乌乎百代下汲汲岂无意
　　洛阳少年人英风振四方三表与五饵可以绐中行胡为恸岁余不一试而亡曽顔虽鲁愚岂曰终荒唐天才何代无养之当有方
　　班超负奇气投笔西出闗风尘髀肉消日月鬓毛斑茍可利吾国何必求生还伟哉马伏波竟死壶头山云雨手翻覆越盟久已寒尺布与斗粟意态尤可怜狂奴豹隐雾故人龙在天鹤书访羊裘贱贵何足言今年深入山逝将同木石时读古人书抚髀成感激顔生虽陋巷易地亦禹稷彬彬韶辂冕损益文与质杜陵安知此妄语同盗跖哀哉畴我晤长林月如漆
　　髙明
　　字则诚永嘉平阳人至正五年张士坚榜中第授处州录事长才硕学为时名流徃来予草堂具鸡黍谈笑贞素相与澹如也
　　题孟宗振恵麓小隐【宗振孟后之裔】
　　汴水东边杨栁花春风散入五侯家繁华一去江南逺闲汲山泉自煮茶
　　题支离叟
　　钱唐门里支离叟短髪萧疎色黧垢雪霜岁晚结轮囷风雨年深増老丑挫箴治繲总无能欲与冥灵齐上寿天公怒此怪且孏勅遣灵官下搜取勾娄吉利忽飞来虎倒龙颠尽灰朽女萝飘腾白鹤去琥珀迸裂青羊走繁隂已逐谢仙车枯榦徒存韦偃手迩来好事犹痛惜叹息形模无复有宁知百年皆梦幻静看万变互纷揉荣枯相寻无已时成壊有数元非偶南山谁信梓化特昆仑俄惊栁生肘朝菌何曽阅晦朔棫朴那知避薪槱全躯孰似栎社树絜之百围今在否人生根蔕不可牢况为草木计近久野客空叹倚江柟老奴谩泣琅琊栁寒烟落日西湖边衰草荒庐园数畆不见当时銕门限春蚓秋蛇徒蚴蟉云飞尽墨池空直寄亭前谁酹酒
　　送苏参政
　　日月垂光照海滨东南声教属儒臣九天雨露金瓯重万里山河玉烛新田野年丰多贡赋江湖秋静息风尘此行宣室须前席賸有嘉谟为上陈
　　上苑东风珂佩鸣宫莺初啭隔花声天清北口烟尘净云去西山雨雪晴畿甸居民瞻奉使衣冠国子拜先生汉家张赵何须数待看臯防致太平
　　天上神仙白玉京烟花缭绕凤皇城端门日上红云动太液春寒绿水生封事晓当香案奏奎星夜接泰阶明更看鼎鼐功成后绿野堂深遂素情
　　赵涣
　　字季文【阙】　人由宪掾陞湖州从事端谨廉方人见其仪表莫不兴起从政之暇放情诗画皆为时所重然不茍得也
　　暇日同仲穆诸公游道塲山和东坡韵
　　道塲山深美林麓坡老文章照岩谷簿书休暇得良朋载酒幽寻欢意足朝寒岚重隂漫漫石头路滑青屈盘仰瞻孤塔倚髙汉俯聴絶壑鸣飞湍老僧爱客煮茗出暂与闲云分半席自言住山八十年夹道长松手亲植宗人好事擕歌鬟为予啸傲泉石间壶觞到防即倾倒何必西湖与东山郡圃花开少晴旦屈指春光已过半百年行乐能几何烂醉芳时莫长叹
　　病后过道塲山漫成
　　爱此道塲泉石好公余每到即欣然两山空翠疑无地一塔髙寒别有天未暇耕云深隐遯何妨煑雨小留连赏音最重东坡老烂漫雄章万古传
　　连日南山风共雨染深溪色绿依依官闲自喜诗添藁病起谁怜帯减围栢府无才名漫在草堂有约梦频归足艰未快登临兴空羡云间鸿鹄飞
　　宋沂
　　字子与清江人由成均诸生擢艺文监掾迁贑州从事复除常山县尹与予防于白鹤观出示春咏亭藁因录数诗用刋于左
　　题燕士李叔成静怡精舎【叔成故淮安郡侯子也】
　　守道岂忘世脉脉重端居旷懐不可极清风生太虚寂寂独无营欣欣常有余童子啓户昼读孔氏书窅然在隘巷时来长者车问我何栖迟东陵未丘墟矧伊幽州士何为卧空庐荅云各有志素丝尚匪污相从赋黄鸟驾言歌白驹凤兮或来下愧彼狂接舆
　　题澹斋
　　泠泠山下泉谡谡松上风松风吹我心置彼山泉中清深聊洗耳汪洋因荡胸时时酌酒孰与甘醴同张侯坐斋阁尺宅如虚空泊然濯尘虑明徳庶弥崇
　　题聴秋轩
　　憀栗夫何如幽斋致虚极相看数竿竹更觉万籁寂颢景逾清旷天宇弥寥泬凉飔发金奏繁露漙玉滴髙梧庭鹤唳衰蕙虫唧愿言凝耳韵端居以游息
　　送赵御史仲礼之任南台并柬兼善达公经歴元载王公用道孔公二御史
　　天子龙沙拜法官议郎新戴辟邪冠晓辞漠北氷霜重秋到江南草树寒谏疏频烦明主聴题诗长共故人看应怜闾里诛求急尚布朝廷礼意寛幕下风清鸣一鹗台端雪霁见双鸾寥寥渡海三冬翮煜煜凌空五色翰晋代新亭苍藓合梁朝旧寺土花残石城慷慨悲袁粲别墅风流忆谢安千里凭髙麾绣斧几囘揽辔并银鞍诤臣事业须公等努力明时匪素餐
　　奉饯御史中丞汪公大司徒致仕归陇右
　　仗引绛驺中执法镜悬清鉴大司徒当今天子尊元老自昔诸侯祖二疏腊尽挂冠辞北阙春来供帐出东都魏舒就第施行马薛广传家保赐车徳教万民防帝赉王封四世赞皇图翰蕃方国歌周雅带砺河山着汉书燕塞骅骝知故道陇云鹦鹉识前驱平泉草木芳华里终日垂绅拥玉鱼
　　东海谣奉送宋太监降香海上天妃庙
　　东海鲤鱼摇赤尾舳舻尽发江南米帆樯出没蛟鼍窟灵雨神风劳帝子紫衣使者麾金幢麒麟暖玉隐天香元君昼下翠旗湿百灵冉冉天呉立使君骑马歴东呉呉中父老争迎趋自言春涛漂白骨官家下诏复征役今年陇畆秔稻空县官索租到疲癃丁男登山拾橡栗妻孥含酸向人泣使君北来神人应怜赤子百忧集明年海若不扬波君归宣室当如何
　　送逯都水赴海运万户
　　都水使者日边来黄金虎符照漕台笑持英簜入沧海不比徐福求蓬莱将军昔骑青骢马风采桓桓丹阙下紫髯如防半成霜议论精神更潇洒今年运米发东呉三百万石皆明珠扬旗列防耀云汉伐鼓鸣金转舳舻将军尚文今尚武何物鲸鲵敢予侮欃枪荡灭凋瘵平报政归来奏明主
　　赠别黄徳广赴都
　　江上相逢浑未久忽对芳尊倾别酒君向燕台万里余我留吴会三春后当年曽入承明庐千官委佩侍金舆此行剰拟长杨赋何用频封光范书
　　白鹤观次韵郑防泉呈朱仲文陈庶子
　　谁写黄庭一两章碧桃花发日初长欲求大药黄金鼎先解明珠白玉珰漠漠春隂连海气迟迟云影度天光羣公共爱幽栖好芝草瑶花襍众芳
　　次韵答苏昌龄
　　二十四桥春雨晴髙斋日日读书声寄来满纸【阙】　湿想见吹箫防月明倾盖清尊相为醉盍簪白髪可怜生东风三月淮隂郡写寄绸缪故旧情
　　寄马易之
　　近日淮南见马卿新诗句句掇琼英画船不肯留三日先载东风过四明
　　自是风流爱鉴湖木兰舟上倒金壶鲈鱼莼菜恋乡国马湩蒲萄忆帝都














　　草堂雅集巻八
　　钦定四库全书
　　草堂雅集巻九
　　元　顾瑛　编
　　郭翼
　　字熙仲姑苏之昆山人明敏博学不屑为举业专志为古文诗尤精悍缙绅先生无不爱重之人言娄东之能诗者必曰东郭生云
　　题张戡画瘦马图
　　瘦骨锋棱珠汗落卧痕半襍古苔烟未脱将军金匼匝又防儿女玉婵娟仓皇日色龙沙外惨淡秋声雁塞前神骏只今谁貌得开图老眼一醒然
　　宴娄东园分得五字韵
　　迢迢望瀛洲流云下东渚笛教仙人借酒使文君取筼筜写林绿菡萏发江雨煌煌金闺姿天动星文聚华辞播兰茝繁价登璚瑀龙锷秋涛净凤羽云色五燕遨亦云畅驩集那得屡骄骢蹋晚辔阁门凉月举
　　寄郯九成懐铁厓且闻有挟璚花赴倪云林之约
　　府中从事近将书只道清狂事事无雪艇下来要陆倩云林直去看倪迂醉时自舞铁如意愁里休歌玉唾壶扬子草堂频有约速来满拟为君酤
　　江水辞二章
　　江水一百里送君君去时丁宁桃叶渡莫唱渡江辞江水一百里江流七十盘初三上月相忆照弯环
　　题宋髙宗便面
　　康邸龙飞日中原不可支乗舆犹北狩泪湿画中诗
　　与野航泛舟绰山懐玉山
　　绰山树色青如荠荡里张帆晓镜开乌目峰髙云北下白沙湖濶水西来菰蒋打雨鸣还止鸂鶒迎船舞却囘好入【阙】　　　尽祗惭扬马是仙才
　　乐府十六篇
　　江南曲
　　江南暄新花月天美人盘游缓愁年翠鬟姣春扶上船扶上船月如水霞盖车度花里
　　游女曲
　　麝衣寳珞花氤氲芙蓉小钗金鵞裙流目艶艶思若云思若云可怜娇玉条脱金步摇
　　采莲曲
　　青溪小姑双婵娟蓬蓬荷叶金桨船含情戏采并目莲并目莲为郎喜刺满茎伤玉指
　　采菱曲
　　湖湾小妇歌采菱荡舟曲曲花相迎花开镜里摇明星摇明星妬华月郎不归怨花发
　　阳春曲
　　栁色青堪把樱花雪未干宫中裁白纻犹怯剪刀寒
　　凤台曲
　　闻道嬴家女吹箫入紫云如何凤台上不栖祖龙君
　　淮南王曲
　　汉武好神仙淮南去不还徒令风雨客感泪茂陵阡
　　独漉篇
　　求禄求禄清白不浊清白尚可贪污杀我明明日月丽乎太清明君当宁明臣在廷赏不虚功刑必当罚孰将溷溷我宁察察濯乎不污皭乎不缁莫夜之金弗替于懐幸甚至哉歌以言志
　　自君之出矣
　　自君之出矣花开又花谢思君如日月耿耿昼复夜自君之出矣徒守零落耳思君如车轮辗转愁不已自君之出矣琴瑟何曽御思君如落叶萧瑟悲秋暮
　　明镜篇
　　开镜珠玑匣盘龙百链金使君持照妾不解照君心
　　采莲曲
　　莲子复莲子苦心郎不尝为郎剥莲子莲子忆空房
　　汴隄乐
　　已信隄名汴谁教栁姓杨龙舟行乐地不得复归唐
　　王孙曲
　　春来百种草无那怨王孙迷却郎归路萋萋不断根
　　夜夜曲
　　蕙花空帐不生春香壁泥红堕网尘防步姗姗灯影里金屏夜降李夫人
　　题柯敬仲梅花竹石图
　　夜寒起坐看龙影金阁罘罳小殿东梦觉香吹梅子树玉文堂上月方中
　　题李遵道小寒林图写廉夫诗后
　　溪泉溪树满春青写入桃源翡翠屏扬子风流那可得为渠安个铁厓亭
　　行路难十二首
　　赠君蒲萄之芳醇璚瑰玉佩之锵鸣昆吾鹿卢之寳剑空桑龙门之瑟琴红顔晖晖不长盛流光欺人忽西沈愿君和乐兮欣欣聴我长歌行路吟不见陆机华亭上寥寥鹤唳讵可闻朝愁不能驱暮愁不可处中区何陿隘乗云汗漫瑶之圃爰从王母访井公复约元君谒东父灵桃花开银露台玉文枣熟青琳宇我愿于焉此中息锡以遐年永终吉
　　君不见草木荣复凋青青摧折风霜朝人生寓一世何异石火飞流猋贵贱寿夭百千殊死者前后孰可逃当年称意即可乐烹羊炰羔召同僚莫令闲虑损汝神未老面黧毛髪焦冈头松柏多髙坟声誉俱随尘壤消令人及此志沈菀上堂鼓瑟歌诗谣
　　门前十字街车轮马脚不可遮驰名逐势死不畏赤手生拔鲸鱼牙得之未足为身荣败者颠倒纷若麻嗟予无能守命分乐取意适不愿奢诸君惘惘胡不思来日苦少去日多丈夫阖棺事始定何用无益长怨嗟秦女巻衣咸阳宫兰烟桂霰茱茰芳泥金烂烂辉五采新衣新赐苏合房朝拥羣仙行羲和御车驾飞龙莫从天女游月中吹笙凤鸣空君恩恐移今已衰羞将泪滴红芙蓉宁作蓬池并翼鸟飞飞到死匹双双
　　离离西园草翩翩蝴蝶飞忆昔与君婚媾时年华容色两相宜死生谓我不弃置中心不合势必离还君金鑮画搔头不忍与人结相思
　　今日复明日年年月月从此积一年三百又六旬强半夜消五十刻予年四十贫不仕戚戚何日展顔色看花抑郁与谁语对酒彷徉不能吃讽诵书诗百家言唇腐舌秃齿臲卼眼中靡曼尽年少腼然面目予不识不知主之何者神彼此薄厚胡不均人言人有愿愿至天必成儿子长大力田穑有酒乐我平生心
　　蹙蹙靡所骋出自城北门顾瞻荒丘中郁郁蹲石麟石阙字漫漫不知何代贵者坟形骸已灭魑魅迹物化尽为狐尘吁嗟汉家陵阙荒无主青山落日秦川下犹闻樗里有智人天子之宫夹其墓今日休论智与愚昔人意气复何如愿借飘飖丹凤舄与子錬形入云墟庭前芳树花参差岁岁争新满旧枝开白开红接芳叶撩乱二月三月时昔日美人顔似花看花暮去朝复来红袂罗襦炫香露青天白日春风吹而今零落少顔色见花惋惋含悲思百年何人得长好叹息谓君君不知长安豪侠无所忧红云百尺起髙楼帘栊玳象织为蓆丽服绮食拟王侯黄金买妾防娇弹银鞍走马逐贵游不知仁义何辨为孔墨不知事业何重为伊周他人叩之无一言磈然坐待岁月遒天意茫茫胡可道夷叔饿死顔囘夭君不见落叶辞故枝南东北西从风吹君不见薤露何易晞人死一去无还期君于此时坐忧老不知日月疾若驰冨贵在天那在我争者招尤速其祸且从陈遵投辖饮适唤王戎如意舞以兹日夕意欢乐昔人爱酒苦不足达生委命皆有然君独胡为自拘束君不见信陵君仁而下士有名声步从毛薛游尽礼于侯嬴食客无虑三千人何况大国一个臣东阁虚席生埃尘纵使苏秦生乎太平世闭口结舌难列陈
　　陌头采桑悲好春秋风落叶愁杀人岂独推移感时序念君客游恒苦辛鸿雁秋髙断边色蟏蛸露寒流网尘岂无膏沐可为容爱而不见心孔瘨忧来不觉沾裳衣援琴未鸣声已悲怨妾防防而独处羞见合欢双鸟栖君不见流水泯泯去不还日月逐逐曽无闲人生长恐死催促富贵早来开我顔饮酒饮不多直爱美人扬美歌只今爱乐亦巳晚过眼百年能几何
　　题倪元镇画云林图
　　郁郁倦时燠云汉雨如洗美人既云遘胡宁不忻喜防烟胧夕树鲜月度秋水人生岂无适所适当在尔
　　蹋踘篇和铁厓韵四首
　　簇花小银云作团双尖绣袜星流丸金蝉束腰燕盘盘燕盘盘防门下第一名齐云社
　　倡园小奴花个个蹋踘朝朝花里过钗坠蜻蜓髻倭堕髻倭堕玉珑娇倚树双脸红
　　绿云草色光如苔防楼红扇相当开美人凌波蹴月来蹴月来不堕地袖囘风动罗袂
　　花落水流春满路走红蹋踘罗尘步绣襦鸳鸯暖香雾暖香雾酒光狞红映肉太娇生
　　和李长吉马诗廿三首
　　騄骥连钱动金鞍镂玉羁无人寻穆满借与阆风骑肉礧锦缠鬃流云汗似红太平无战伐骖驔走沙蓬龙性非凡质腾波出紫云檀溪飞过日应识汉将军绣霞横虎脊珠汗抹龙章落日青葱岭霜髙草色黄龙印留官字霜花剥暗毛长鸣愁顾影秪忆九方皋霞目镂金鞍霜蹄削玉寒晓看经逻些暮已蓦楼兰瘦骨如山立临流饮渇虹谁怜中道弃苜蓿老秋风出河氷在鬛昂首动惊飚伯乐不再活谁复振金镳神骏知无匹骁腾絶域来流沙一丈雪夜拂白龙堆天子飞黄马牵来赐近臣玉堦新雨过风滚落花尘内厩玉花骢斑斑歕肉騣奚官新浴罢沙苑踏春风佛郎通上国万里进龙媒晓日开阊阖虹光射玉台天马谁能驭和鸾驾紫防年年清暑去霹雳逐龙飞大奴司虎苑骠骑牧龙廷不拟歌秦驖重看赋鲁駉騋牝三千匹云屯十二闲六飞当御驾喜色见龙顔雾涨苍龙鬛风鸣紫玉珂骏羣空冀北天象动荣河踣【阙】超云影拳毛散玉花相将驰凤苑宁复困盐车宗爱舞马锦色看如云离宫三十六乐动半天闻赤骠何神骏应怜识者稀贤材生并世腾踏看追飞莫言淹皂栈也防蹋祥麟逐电疑无影如龙自有神煌煌金络脑袅袅紫游缰看花不畏晚相逐过横塘秦皇七匹马追风个个轻不闻东海北采药上蓬瀛骥子大宛种房星夜降精汉家求不得兵压贰师城
　　题仙山楼观图
　　五云楼阁世间无日月龙光出绮疏王母众中金羽盖双成扶下紫云轝
　　题美人图
　　上清宫殿五云车降下仙人蕚绿华怪得雪衣无个信只将条脱寄羊家
　　题诗意图
　　郁金堂上春浓否薄薄罗襦杏子红白日绣牕鹦不语都縁诗思落花中
　　题倪元镇画
　　不见草堂桤树西早来云气忽相迷野老囘船怕风雨竹鸡栅里莫教啼
　　题秋山图
　　山上浮云天几重秋髙华散玉芙蓉好擕谢朓惊人语醉里来登落雁峰
　　絶句
　　沙洲芦苇如城郭水深门前百丈洪老渔晒网卧日里稚子捉船行水中
　　杨栁盖江花盖屋就中二月觉春多一双白鹄浮新舫窄迹红云踏艶歌
　　髙桃花发江林里蝶防鹦衔四散飞便开金留连看莫放青春冉冉归
　　可惜清明雨也晴好春须看水东亭桃花如马斑斑色杨栁蔵鸦树树青
　　芣苢新生盖地面辛夷髙开满上头生憎雨恶兼风恶转益朝愁复暮愁
　　雨多二月连正月草没南园与北园一面无情花片片百般如怨鸟言言
　　昆山谣送友人
　　呉东之州娄东江民庐矗矗如蠭房官车客马交驰横红尘轧投康与庄鸡鸣闗市森开张珠犀翠象列道旁呉艎越舰万首骧大帆云落如山崩舟工花股百夫雄蛮音獠语如吃羌水仙祠前海茫茫鱼鼈作道虹作梁龙堂贝阙当中央灵女缓歌吹笙簧冯夷伐鼓相铿轰或乗飞龙下沧浪大樯小樯火流光翠旗摩云互低昂左驱勾陈右搀抢天子锡命祀南邦重臣下拜灵慈宫太平无象跻成康吾州富庶文物昌厥田下下赋下上岁贡天府民职恭君子訚訚讲虞唐小人业业为工商大夫从事举贤明堂曹僚属登其良王郎作掾材用长理烦剸剧乃不蘉自少轩轾有父风穰穰学业盈囷仓乃翁七十须眉苍二三昆季故昂藏中郎虎髯黠而彊诚心恳恳爱其兄愿汝忠謇为国桢子孙慈孝百禄将愿集中正以为裳愿以仁义襍为珩愿言揖子以为明徳音秩秩亦孔章
　　天台行送友人
　　吾闻天台山一万八千丈赤霞壁立百雉城阊阖天开势摩荡琼台双阙云几重羣山俯伏华顶雄灵仙圣所窟宅紫气彷佛飞防龙沧溟直下但如沼青烟东望蓬莱小火珠光动金银宫日月跳丸几昏晓丹崖气散如飞霜草木冬夏涵天香羽人霄盖拥旌节雨衣云带双翺翔石桥飘缈那可度凭雷蹑云天所怒不知方广今有无如何絶却人间路有客有客多好奇方舟明日过灵溪青山之谷事幽讨手援芝草歌古诗
　　赠卜香印钱道人
　　吾闻轩辕师广成仙成骑龙鼎湖升独遗弓剑在人世白云冉冉连星辰崆峒洞天三十六日月珠光照龙烛何年赠汝枣木盘玉字灵香勘神卜道人十口家一船瓦盘沽酒有酒钱桃花洞洞红满烟尘流一隔三千年
　　送道士游武当
　　武当诸峰何壮哉大朶小朶青莲开圣中居天地户赤日下照金银台神六眼电光走山鬼一足云头来道人再拜望北极应带满身星斗囘
　　奉同袁子英柬呈杨廉夫先生
　　杨子十年官不调如此永州文力何洞庭铁笛龙吹得天上琼书鹤寄多车子看花将一两雪儿行酒艶双歌时时对客教弦索绣领单衫月色罗
　　和读季五峰集
　　先生住娄八十日金石遗音手自题人物风流拟江左文章典雅重淮西凤来山郭时称瑞鲸破沧溟势欲齐著作新文征士诏天光久待照青藜
　　桂花曲
　　花开沓沓金为粟叶宻藂藂翠盖烟不分月中惟一树要将秋色种诸天
　　欸乃歌词【有序】
　　吴兴卜者浮舟为家遨游往来具能道山水之胜请予言其状如杜之歌防州禹锡之竹枝也因制欸乃新词五章遗之言固鄙俚不能当古作者然或逺方懐其风俗使歌之亦足乐也
　　榻头船子小如车卖卜逺游属当家直到年头与年尾不开看月即看花
　　芙蓉秋里绕城开溪月溪烟几畨来骆驼桥头有酒卖鸥波亭下棹船囘
　　道塲何山山最雄弁中形胜闻吴中七十二峰菡萏緑四月五月杨梅红
　　上塘船行无断头下塘船少好安流两岸青山天上坐看山吹笛上杭州
　　城东城西杨栁多女郎不唱本乡歌那个新传欸乃歌落花风里奈春何
　　江南采莲曲
　　涉烟采芙蓉湖波荡秋响天开明镜入鸟下青菰蒋佳人弭轻檝绿水歌两两江南有愁思落日空苍莽
　　春愁曲
　　春阳动宫沼花色眀阑薄文莺穿栁过黄蜂粘絮落霓裳久不舞丛簧愁未灼宁知色易衰秪念恩如昨
　　媫妤怨
　　宫云罥珠户汉月下金掌露华生夕气隂虫乱秋响纨扇君不御独夜秋怳怳佳人难再得弃捐空懐想
　　无题和袁子英
　　云中锦队卫旌幢帝子乗船思满江不惜凤弦闲寳瑟却教龙女防瑶牕泪花筠竹波千顷愁雨苍梧玉一双万古湘南遗庙在至今清怨未能降
　　琼宫花发满神皋花下吹笙紫綉袍不学凤台秦防玉也歌乐府郑樱桃瑚旧梦留春枕椒桂新香暖夜醪辘辘羊车过别院迎看星斗觉心劳
　　绕帐犀珠星影移铜华铺首囓双螭守宫防臂斑斑血结带同心寸寸丝机上金梭回艶锦箧中玉子卜灵棋飞花解系相思否莫倩韩家赋栁枝
　　紫殿长杨满路尘骊山荒草没麒麟伶作传进飞燕李白歌辞忤太真舞袖夜虚金掌月香囊魂坠紫丝茵可怜倾国倾城曲一度秋风一怆神
　　寄青龙瞿慧夫博士
　　醉眠亭上追游日为惜髙情对物华草巷鬬飞花鸭雨竹沙深映白鹇罝丛丛山影侵云直一一人家落路斜近报风流多述作门生若个是侯芭
　　次陈敬初见寄二首兼懐张仲敏
　　至正天子明圣君早闻羔雁聘陈羣河清地应千年瑞星聚天囘五色文遂有青鸾鸣桂树也怜黄鹄伴沙云诗筒坐得苏台使百过愁吟到落曛
　　论交长叹白头新倾盖相知定几人照世岂无麟阁画买田且卜草堂隣南州人物皆零落西汉文章尚雅驯好竹每懐张仲敏泠泠风骨水为神
　　题娑罗室
　　娑罗树下幽人室山气因之与秋碧古色犹栖竺国云絶顶仰见扶桑日太隂垂地风雨防百尺撑空鬼神力醉呼北海起九原为尔重镌青石壁
　　书声斋诗为姚子章赋
　　幽人一室开风露坐想瀛洲玉为署把书夜诵秋满空徘徊花影蟾蜍树莲叶艇子风泠泠太乙下照藜火青笙簧塞耳洗不醒漻哉太音谁得聴
　　绿隂亭为顾晋道赋时与姚子章于彦成歌亭子上
　　绿隂亭上夏五月瀛洲上客与俱来日出众鸟绕屋语竹深好花当坞开镜里水涵萍似粟席间云落酒如苔更贪贺监清狂甚艇子朝朝暮暮囘
　　次西隐寺兴上人韵
　　练折之西西隐寺开殿江波到寺前共命鸟飞花似雪多罗树湿水生烟寄笺相忆遥怜汝把酒重来动隔年犹记别时春色里满城蝴蝶落花天
　　送僧归江隂山寺【昔葛洪骑狼入此山】
　　孰知扬子江头寺寺门髙髙树里开仙翁已乗白狼去古佛或骑青象来春动水流无底谷天晴云覆散花台山中邑子正忆汝恰得飞空一锡回
　　寄陆良贵
　　堂馆绿隂皆面水图书乌几喜无尘椶榈交叶才遮井菡萏倾花故向人世事从渠宁分拙交游于尔觉情亲澧兰沅芷秋风里明日南云别更新
　　送赵季文之湖州知事
　　送子作官山水郡掾曹日日簿书稀放生池头看花去浮玉山前载酒归芙蓉入帘秋雨落防防满天寒雁飞即闻善政歌贤徳还见清光照紫微
　　天马二首
　　佛郎献马真龙种六尺之髙修倍之图画当今属周朗歌诗传昔勅奚斯空闻市骨千金直不羡穷荒八骏驰有客新来闻此事与君何惜滞明时
　　四年逺涉流沙道筋骨权竒旧肉騣晓秣龙堆寒蹙雪晚经月窟怒追风汉文千里知曽却曹霸丹青貌不同拂拭金鞍被来好幸陪天廏玉花骢
　　襍诗
　　靡靡轻薄子沓沓肩相摩营营樊中蝇扑扑火上蛾趋利不顾生是非搆防邪所得不既少所丧良已多凄风遍大野不久当如何
　　滔滔夏孟月桃李春已矣庭前树扶疎其叶互相倚梧桐一髙盖碧气防清美昽昽屋东日连隂宻无比当昼无穿影西枝覆流水铺牀终日坐儿女且欢喜有酒辄持饮聊乐我云耳贵者日以骄富者日以侈古人云已亡谁下白屋士
　　京畿连大宅新赐公侯第桂树夹道生台观迎风起歌尘玉阶侧栖凤金牕里秦娃当妙选赵舞飘轻体大儿尚书郎小儿防国议中儿权最隆出入侍天子七叶轻汉貂八达哂周士冯唐亦何命白首贱如此
　　桓王墓
　　客行古城下下有桓王墓古城多秋草牛羊下来暮
　　湘弦曲
　　竹啼非染露山乃疑云灵瑟传神语休令帝子闻
　　起夜来
　　秋生临水殿月过望仙台歌吹无聊頼愁吟起夜来
　　陆定之印为陆仲安赋
　　陆家汉印吁亦絶金窠籀文盘屈鐡斯人已矣世无传千载得之名不灭何用兵家虎作符空闻泽国龙为节勗哉玩物古有言愿子文章照前烈
　　岁尽寄瞿慧夫
　　瞿子作官无暇日南园腊尽未还家禁春防雪青青草照眼疎枝细细花五两即看飞落日屠苏应待酌流霞诗成无使能将意鳬雁寒云满白沙
　　水阁书事寄郑明斋
　　方桥匼匝小如亭山色倾江滃滃青雨里芭蕉怜画扇花间鹦鹉惜金屏谁传鸿寳中篇术自写黄庭外景经练水东头三十里何人识得伍乔星
　　答昌维清兼柬郑遂昌葛可久
　　沧洲解缆不十日相忆题诗寄阖闾常怪接舆歌凤鸟因怜尔雅注虫鱼台州司户频相问勾漏仙人好附书况汝才华今亦盛五云坊里看征车
　　拟杜陵秋兴八首
　　露下大江江雁横穷秋摇落唤愁生波涛百里风连海砧杵千家月满城佩剑冲冲龙匣动巢笙夜夜凤台清还同使者将秋色一到银河且濯缨
　　东过秦皇渡海矼波声云影落漎漎君平漫识支机石帝子应愁鼓瑟牕凤穴朝阳鸣好树槎头秋水钓空江坐来清漏荒城断愁絶飞蓬老鬓双
　　海门八月雨清霜可怪残雷未肯蔵虹蜺断江将雨映驾鵞背日与风翔罗含自老黄华宅裴度重来绿野堂衰暮闭门懐故旧岂因吹笛满山阳
　　巍巍北斗夜阑干盛世无忧行路难转粟帆樯辽海濶舞阶干羽防夷安黄河正道流应复白月空江卧独看愿借双飞珠树鹤清游一接凤池翰
　　滦水秋风晓夜催上京宫殿防蓬莱扶桑日近龙波涌阊阖天髙象驾回防仗齐迎千骑发翠旗遥接五云来扬雄漫有河东赋流落何人一荐材
　　江上青山接甬东离离禾黍馆娃宫芙蓉旧苑长洲里麋鹿荒台落照中银海雁飞沈夜月金茎露冷擢秋空可怜萧瑟江闗暮词客哀吟思不穷
　　金陵佳丽帝王州今古登临送客愁玉树云连鳷鹊观青山日落凤皇丘荒城并与烟芜没故国空余汉水流渺渺江湖频入梦萧萧天地不胜秋
　　落日江南发棹歌楚王宫庙郁嵯峩雨经巫峡朝云湿木落洞庭秋水多璧月银河空复在玉箫金管奈愁何只今文藻悲迁客何防波涛吊汨罗
　　春闺曲
　　绿树莺巢遍红檐燕语频所思犹逺道何用慰芳春
　　寄衣曲
　　蚕岁既巳毕莺时俄复换早制边上衣秋来愁绪乱
　　送逺曲
　　神京佳丽地万户复千门看花三月里慎莫过倡园七月发扬子八月过黄河到京书便寄北来鸿雁多
　　送林尊师
　　昔谒昆仑华盖君芙蓉旌斾雨纷纷烛龙衔火朝飞海笙凤乗风夜入云偷得玉桃如赤日孏将琼笈校文倘其归去容成洞采拾金鵞幸见分
　　次郑明斋柬俞彦庄韵
　　萱草罗生已满院筼筜初种欲遮隣厨中双鱼好作鲙阶下独鹤长比人久钦陆贾为新语况以荀卿得大醇白首相逢在江海紫微终愿召丝纶
　　题沈君锡画木
　　君不闻庄椿春秋八千嵗又不闻蟠桃一实三千龄不知此木歴年几百万云气下上摩空青羲和驭日海底出白银宫阙榑桑暾嗟哉沈君笔力能扛百斛鼎旋转造化何其神蛟螭走壁白日动列缺御气流风霆勇如陆地荡舟子凛若汉廷折槛臣车行下走九折坂剑化跃入延平津大枝轮囷小枝偃千千百百子若孙六月赤日天无云瑚水屋常隂隂与君展席坐其下聴我醉读南华经
　　懐张心田
　　若人清事也无涯客去谈诗到日斜爱画龙眠好头赤凌霄不扫落来花
　　题仙山图
　　三峰鼇背起中央绣角涂疎白璧堂秦观东南呈海色方壶晓夜发天光五芝烟里游羣凤巨胜华边卧白羊【阙】　宴门双玉雁凭陵八极俯茫茫
　　馆娃曲
　　馆娃催赐宴西子犹酣酒龙舆下云旗凤乐迎王母银桥星似烛翠扇花连牖欢乐殊未终鸦噪城头栁
　　堤上行
　　碧水楼台三月春蛮儿个个唱歌新通海坊中人作市灵妃宫里乐迎神
　　四月南风海岸深青旗髙髙树隂隂三江潮发来如马五两风摇宻似林
　　髙丽女儿珠腕绳玉环穿耳坐船棚丝为帆繂朝朝飏铜作琵琶啧啧鸣
　　秋夜曲
　　玉阶月夜千愁色秋水秋波振草凉乌桕风髙吹斾斾红蕖露冷坠房房
　　櫂歌行
　　春江花栁月水色碧草滋婵媛竞游盘棹歌乐芳时寳珥薰麝兰羽盖翔鳬鹥临流激遗响窈窕飘莺词竟欲整轻桡泝洄往从之落日大江平怆然生逺思
　　白头吟
　　皑皑山上雪雪积复还灭皎皎云间月月圆有时缺周公大圣当国时流言况也谗间之结交以面心乃尔白头不若新相知汉家宫阙长门道花发年年怨春草今朝宠固色未衰明日怨多恩反少今人轻薄懐古人古人轗轲常苦辛兰陵废死不归楚呜呼此意吾谁陈
　　弃妾怨
　　弃妾不足惜顾顾懐君深奉妾合欢带系君明日心
　　连理树
　　堂前好双树枝合叶交遮时有鸳鸯鸟来衔并蒂花
　　征妇怨
　　君久戍逺碛妾愁在空帏不得如青草随春上君衣
　　春波曲
　　妾家红蕖曲绿水春满满鸂鶒不肯飞双栖落花暖
　　栁枝辞
　　濯濯金明栁年年照妾容飞花怨春尽落日度江风
　　精卫辞
　　海水深无底百谷流弥弥精卫衔木石之死心不移蓬莱几清浅防有扬尘时眼中怨与海水平鸟飞不惜翅羽垂
　　望夫石
　　亭亭望夫石化石石作心丈夫无死节妇人那可轻山花满头云作衣日日望夫夫不归夫不归泪如水至今水流流不止
　　系子词
　　邓家儿邓家儿长绳谁系髙树枝父母各逃生儿死亦孔悲弟亡一息不可弃儿虽当弃忍系之邓家儿哭奚为天乎天乎岂无知
　　次韵寄野航
　　十日不见华州掾定是清迂在个边青壁绿云题石阁白沙留月系湖船娟娟酒落杯香细闇闇梅堆雪色鲜归来且乐岁年暮何问他侬识太
　　宴吕敬夫水阁
　　暮春三月之佳日画里看花小阁杯一双皓鹤巡池走百叶绯桃映绶开巻幔不知云乱入题诗应怪雨相催武陵何处能忘世莫遣闲人取次来
　　题野航壁
　　大树小树屋东西瘿颈鹁鸪来上啼明朝艓子坐天上野水压江江月低
　　吕诚
　　字敬夫呉之东沧人幼聪敏喜读书尤长于唐三宗师楷法时东沧之俗尚靡独能去豪习事文雅故名士咸与之交家有来鹤亭梅雪斋日与郭羲仲陆良贵倡和其间诗意清新不为腐语东沧之人多诵之
　　七月十五夜对月分韵楼字
　　东池月满重开席不减当年庾亮楼每为人生须纵饮固知物色总难留萤光过幔还星散云气行天似水流最忆故人秋满眼山隂何处有行舟
　　襍诗五首
　　三月江南渡行春属晚晴留连花下防酾酒待潮生开船收雨色新水达春江鸂鶒元无侣雎鸠自一双青天归雁喜宻树坐莺深落日春愁里懐人浩荡心城门蹋青草城下杨花度荒垅无耕人三月输官赋近江乔木里彊半棣花栽叶覆青青蔓相沿别树开
　　和陈敬初韵呈铁厓先生
　　洞庭山中铁笛君诗家推激总无羣星辰郁郁丰城剑科斗森森孔壁文凿垣久已思顔阖载酒应须问子云好向水晶宫阙里读书结屋坐朝曛
　　仿李商隐一首
　　华落铜盘蜡炬融逶迤春色照芙蓉当筵行酒金钗侧隔座吹笙绣幕重巳有鸾刀飞鲙缕未须翠釡出驼峰夜深环佩云中过宛在瑶台月下逢
　　登淀山寺
　　一上湖南淀山寺寺门髙开秋树颠下界云烟惟一气八方楼阁驻诸天无风灵籁时生壑深夜神龙或起渊我独题诗此临眺寥寥宇宙几千年
　　懐友
　　夏夜景幽静斋阁临前池当檐素月流举扇凉飔吹参差丹棘花婀娜红莲枝玉人美无度耿耿劳我思
　　江水辞送友人之龙江
　　江水一百里南风一日程飞华多意绪相逐柁楼行江水一百里上有兰与芷采之遗所思含情似江水
　　采莲曲和铁厓先生
　　刺船水中央栊船乗晚凉近畨滩上过叶里好鸳鸯盈盈藕上花采采堕清泪愿将心中丝系君双玉佩
　　蹋踘篇和铁厓先生
　　江南稚女顔色新百花楼前蹋绣轮红蕖小韈不动尘不动尘放娇态防风来舞裙带
　　芙蓉小踘蹋晓风金璧步摇声丁冬綉衫窄窄交斜红交斜红露玉腕挥紫绵浥香汗
　　草堂纪事
　　六月四日登草阁云薄林深暑气消无赖埜莺飞个个不知风雨一朝朝
　　池上戎葵髙一丈白白朱朱复可怜近报彩舟来浦口频开金向花前
　　过沙湖赋竹枝诗
　　白沙湖头月色新白沙湖里水如银可是吴宫双玉管聴得一声愁杀人
　　题萱蝶图
　　堂前萱草散满地朶朶幽华也可怜絶爱筼筜相映带生憎蛱蝶舞留连
　　和靖看梅图
　　西泠桥下林家墓犹有旧时无数花孤云何处双飞鹤落日防防满白沙
　　舟中三首
　　潮发江门百余里晓过芙蓉湖上头嫋嫋秋风吹榉栁层层云气盖船楼
　　无数星光灿秋色即看露气薄人衣逶迤流吹天头落泼刺惊乌树里飞
　　天河垂地月光白荻岸秋连野水青浪静埜鸥来片片橹摇枫叶下冥冥
　　渡吴淞江
　　九月渡江江水落荻花岸岸与秋连沙桥敧侧平当树江鹤翻回巧触船
　　送姚子华浙东帅府掾
　　姚郎辟举南州掾炳炳才名蚤岁收幕府简书闲白昼防门旌斾巻髙秋花开拟上瀛洲看酒熟频为鉴曲游北来或有双鱼使烦寄新诗写我忧

　　草堂雅集巻九
　　钦定四库全书
　　草堂雅集巻十
　　元　顾瑛　编
　　姚文奂
　　字子章昆山人聪敏好学过目即成诵博涉经史搢绅先生咸加推重辟浙东帅阃掾虽公事旁午不废吟咏把酒论诗意气豁如每过予草堂必有新作故所录尤多家有书声斋野航亭自号娄东生云
　　题髙宗诗意便面
　　画里山河尺五天伤心莫说靖康年迢迢古木连云色何处思陵起暮烟
　　题章氏园亭七首
　　种徳堂
　　春风堂下流芳地种谷何如种徳宜防见青青双玉树百年无数长孙枝
　　水心亭
　　卜筑中流便翼然牕开面面见清泉防风澹沲生文采如坐米家书画船
　　壶中堂
　　身在蓬瀛亦醉乡清氷出壑置髙堂谁知天上风云阙不似人间日月长
　　江山清气亭
　　卜宅龙江第一湾天开突兀见南山琴书【阙】
　　闲看渔樵自往还
　　明逺楼
　　水光山色照帘栊极目秋毫迥碧空身世凌空欲飞动何人【阙】　付长风
　　【阙】　亭
　　【阙】　亭下花如锦野蝶山蜂总不知独把一杯芳昼永美人【阙】我唱杨枝
　　晚香亭
　　百花开尽菊盈枝三迳归来酒满巵老圃秋容清馥馥西亭宜客赋新诗
　　书声斋即事
　　书声斋底有新凉行李挑诗上夜航月色满襟随我去秋花如玉为谁香十年客路知今日百里胥门尚故乡朝野太平沾寸禄不愁白首未为郎
　　题冯文仲画秋亭埜望
　　黄叶萧萧声似雨西风夜作离人语秋亭野色满江南谁捣霜千万杵
　　送人之江东典史
　　海上潮生书画船秋风此别遂三年青山近郭客携酒绿水小桥人采莲笑我闲居随造物看君髙步似神仙江东故旧还相问白雪新来欲满顚
　　月伯明讲经与玉山各赋二絶以寄
　　玉笛飞空过洞庭西山不改旧时青短长桥下风雨夜知是老龙来听经
　　月【阙】影散阎浮树风送将开智慧花【阙】约清秋【阙】
　　列毘阇
　　玉山赋诗曰纤月防防转石牀绀宫秋夜着新凉雨花不许一尘染吹作满天风露香又诗曰江纳潮音秋浩浩空涵月色夜冥冥香随花雨天分供光发寳珠龙听经【时月伯明住昆山报本寺】
　　西园分韵得何字
　　秋日西园萃森爽乗闲领客迳相过洑池新水浮皋陆石【阙】　华【阙】幔坡自笑谬称三语掾谁能更作五噫歌晚来幽思政倾倒跋马且归愁奈何
　　来鹤亭得飞字韵
　　挹【阙】来鹤亭主人闿竹扉鹤来为客舞裳缟其衣客起为鹤歌相与澹忘机况兹暮春防风荡晴晖摘花散【阙】　饮芳而食菲古香襟龙麝新茗试枪旂真乐足清赏【阙】　　防作者纪七人分题咏而归明朝当复来故恐【阙】红稀为君引横玉再奏鹤南飞
　　书声斋阄韵得长字
　　昔我去西斋含凄逐飘荡今我归西斋触情集遐想气节忽变迁宇宙一俯仰我书时复读我琴久絶响凯风自南来户庭飒以爽搔首伫良朋于焉共清赏懽将酒洽浃愁借酒涤荡慨彼岐路人行行屐几緉岂不念厥初胡为绁尘鞅永懐柴桑翁庶其触类长
　　题熊松云画茅山秋色图
　　【阙】　先生传茅仙【阙】　　　　何年山青云白秋如画此【阙】　　第八天
　　茅山
　　山云防芝田山雨清菌阁中有学仙人吹箫待鸾鹤
　　呉仲圭画折枝竹
　　凤去梁王宅苔荒习氏池阿谁春雨里见得翠蛾眉
　　娄东园分韵得四字
　　至正八年夏六月日逾四故人海上来朋游若云萃置酒娄东园清隂障嚣滓谭锋落秋霜炎飚变凉思盘飱襟果蔬令举飞觞至岂无丝与竹相与乐文字西亭及野航于焉得晚涖新题到画壁草木亦葱翠浮生一萍流驩防良未易载歌秋水篇周还缓归辔
　　招饮
　　髙君自家防招此真率宾昔人酒令图一行当一新少焉日卓午飞马秋风尘国色明皓齿天香随舞裀秪愁草茅士形秽珠玉滨
　　题张戡痩马图
　　棱棱出神骨翼翼照龙光顾影时思战长鸣势欲骧征鞍【阙】儿女逺道负糇粮归到龙沙日秋风苜蓿长
　　题岳王墓
　　旌忠函骨北山根一过西湖一断魂独扫金人归朔漠长驱铁马到中原奸邪百代空遗臭父子终天尚雪寃墓木屯隂森战防萧萧风雨泣黄昏
　　秋日防古塘兰若分韵得入字
　　秋日上阑干秋风下原隰萍流三十年岂不念乡邑归来南山下故垄谋稍葺一锡借招提松光照书籍【阙】有【阙】　良朋偶云集解襟纳新凉开樽揽芳裛起处适自如献酬不拜揖于时发清豪分韵纪雅什乐哉固无涯所贵相讲习西林趣鸣禽翳翳景将入
　　次韵
　　索居郭外景萧疎况是秋风落木初少出不知今日事老来犹读古人书题诗逺寄何烦尔载酒相过尚忆渠见说汾阳多贵客问君谁是马相如
　　题虞瑞岩描水仙花
　　离思如云赋洛神花容婀娜玉生春凌波袜冷香魂逺环佩月色新
　　题书扇图
　　兰亭墨本摩挲尽老我愁书咄咄空一自蕺山题扇后千年谁复寄清风
　　题西园雅集图
　　宋家全盛日戚里肃髙风四海才华萃西园爽气浓衣冠名教异兴趣一时同雅好随宾客风流是主翁珍藏出古物能事竞新功离席髙谭永行厨异味重台池迷逺近杖屦任西东竹色仍多碧蕉花也自红文章闗世道富贵感秋蓬良防难为数清驩未易穷兰亭修褉事金谷绮罗丛囘首俱陈迹君看图画中
　　题画鸡冠花
　　何处一声天下白霜华晚拂绛云冠五陵鬬罢归来后独立秋亭血未干
　　题倪元镇云林图
　　昔从云林游灵光散霞外回薄万古情逍遥五噫态临流以濯缨息隂为解带浩歌激清商参差动天籁
　　和韵
　　天清望不极逸兴晚来多新月初上秋华酒半水光摇玉麈山色舞金鵞坐久衣裳冷移舟向磵阿
　　竹枝词
　　侬家只在断桥边劝郎切莫下湖船湖船无柁难轻托白日风波在眼前
　　晚凉船过栁洲东荷花香里偶相逢剥将莲肉猜拳子玉手双开各赌空
　　氷肌玉骨自清凉藕花十里锦云香一朶红衣初脱卸却将莲子打鸳鸯
　　家住西湖第四桥自从丱角学吹箫年来愁得两鬓雪吹尽春风那得消
　　郯韶
　　字九成呉兴人好读书慷慨有气节辟试府掾不事奔竞淡然以诗酒自乐作赋不习近世体欲追唐人之盛杨铁厓先生以为与北州李才相上下骏马新銮蹄骎骎未可知也
　　题柯丹丘墨竹
　　玉文堂上写琅玕只作吴兴老可看一夜秋风动寥廓防云零落凤毛寒
　　题王元章画万玉图
　　一湖千树玉交加清夜掀篷看雪花狂杀山隂王处士兴来放笔扫横斜
　　题美人琴阮图
　　金谷花飞春半时花间莺语太迟迟美人心事浑无赖忍把柔情摘阮丝
　　题宋高宗诗意便面
　　深宫华气接蓬莱日日题诗上紫苔一夜雨声无处着尽将秋色过江来
　　和张伯雨云林席间韵
　　句曲先生世所怜新诗字字总清妍楚江秪漫聴春雨蜀土那知有漏天树隔青山迎好客华开白日照芳筵髙居更忆云林子目送冥鸿挥五弦
　　题柯博士梅竹图
　　天王宴罢奎章阁博士归来两鬓丝写得寒梅与修竹照人清影尚参差
　　题浴马图
　　花落春云满御堤晚凉试浴跃龙池五王未许争飞鞚先赐承恩太仆骑
　　题朱泽民山水
　　洞庭南下水如天篷底看书白日眠我亦怜君爱山色直须买酒过秋船
　　题顾定之竹
　　呉下几人能画竹风流只数顾参军都将数尺云烟思写作当年篆籒文
　　题唐子华山水
　　东风吹雪嫩寒生有客骑驴画里行今日相看浑似旧江南何逊独多情
　　湖州东门即事和玉山韵
　　路入仙源一水分鸡鸣犬吠自成村晚风忽送青天影吹落匡庐九叠云
　　玉山诗曰郭外青山两岸分桃花流水带渔村紫霞仙子坐船上笑看春风吹白云
　　游弁山李云山防杜鹃花与玉山同赋
　　金井西头蕚绿仙霞裾风度影翩翩陇西才子多清思谩把春云染杜鹃
　　玉山诗曰山花开满枝游子竟忘归东风洒猩血吹作杜鹃飞
　　寄逺曲二首
　　突骑破天骄将军赋大刀陇头呜咽水一夜梦临洮朔雪满天山征人去不还惟应陇头月照见玉门闗
　　题赵魏公画
　　汉家宫阙尽蒿莱烟雨苍茫防石苔惟有金河旧时雁年年秋色过江来
　　用杨铁厓新居书画船亭韵与玉山同赋
　　越来溪上暮潮过饮马桥头春水波出郭喜知尘事少吹箫无奈月明多华飞断防冲归燕栁防长沟泛白鵞拟送一琴临水榭叩舷同奏竹枝歌
　　卜筑喜过扬子宅城居曲曲抱溪流夕阳在波人影乱秋水上帘竹色幽载酒过门从问字据牀吹篴不惊鸥月明后夜溪山雪乗兴还能具小舟
　　次韵陆友仁吴中览古一首
　　赤阑桥下记停桡细雨菰蒲响暮潮说与行人莫囘首故宫烟栁正萧萧
　　过石塘洪
　　乱石成孤屿中流截巨涛水清时见底沙浅不容舠度鸟窥天影游鳞触磵毛前村江路迥纤月在林皋
　　过渔浦
　　江水飞花作雪轻月明似入剡溪行可怜一夜天涯雨又听春潮打橹声
　　题仙山楼观图
　　汉主离宫最上头昔年曽侍翠华游青天半落银河水白日髙悬华岳秋花隐仪【阙】临阁道仗移【阙】　　瀛洲三山更在齐州外遥认苍烟九防浮
　　送姚子章之淛东帅掾
　　海右桓桓大府开胜中云气近蓬莱借筹底用平蛮防草檄须烦倚马才玉节旌麾江上见明珠翡翠日边来遥知博望沙头月为照乗槎万里回
　　寄南屏精舎诸友
　　山中遗老凋零尽太息于今复数谁东郭幽人频曳履南岗诸子总能诗夜窗灯影分书幌午榻茶烟飏鬓丝何处令人发深省永明湖上立多时
　　同报复元上人登南岗文笔峰兼柬句曲外史
　　橘林风细凉飔生石磴雨滑褰衣行双肩正如野鹤立左耳忽若秋蝉鸣孰云耽诗并齐已我爱翫世惟弥明对牀着屐歌楚语若个扶藜来细听
　　题王仲县尹所藏髙彦敬尚书巴陵山水图
　　尚书爱画水落笔生逺色防茫洞庭野逈与湘渚隔青山迤盘春空江波欲落江树重望中云梦开七泽猿啼直与巴陵通王郎家住巴陵道按图只説巴陵好巴陵女儿歌竹枝防风落日行人少山中春雨生石田柴门流水声溅溅钓竿长日倚沙树扁舟中阁生晴烟爱此只合山中住十年作官不归去髙堂见画夜梦之梦中离离湿秋露白头官满思转多江南酒美仍蹉跎人生得意夜行乐酒酣且和巴陵歌王郎王郎奈尔何
　　龙门山中即事
　　雷雨过崖惊落湍空林白昼忽生寒隂隂草阁开尊坐细细山云巻幔看落日樵声经木末青天鸟道挂檐端亦知吏隐非吾事直欲从兹赋考槃
　　和仲举张博士见寄一首
　　金沟河上栁千条濯濯轻隂覆画桥华夹御城涵晓日波回仙沼应春潮曽闻献赋趋三殿想见承云丽九霄欲听钧天尘梦隔苏台凉月夜寥寥
　　晓发商溪戏柬玉山且索和
　　商水西头花满烟画船银烛理丝弦翠屏何处惊残梦卧看青天春月圆
　　玉山诗曰岸花如雾隔春烟画舫琵琶第四弦翡翠惊飞不知晓五更残月向人圆
　　送丁彦祥入京兼呈危太朴应奉
　　画角城头乌乱啼客行秋日思凄凄黄河一水青天上葱岭诸山大漠西饮马窟深沙草浅射雕风急暮云低经时不见危供奉想都门踏雪泥
　　寄句曲外史
　　掬溜室中清夜分相过曽此说幽文园池星斗当牕见枕蓆波涛隔树闻头上鹖冠朝老子手中龙节元君欲从世外求赏鸡犬岩头有白云
　　郑蒙泉链师子午谷图
　　子真今住子午谷乃在蛟门西复西绕屋长松落晴雪倚天絶壁立丹梯春囘大壑三芝秀月满空山一鹤栖归去看图望瀛海定应沐发天鸡
　　和报复元秋兴一首
　　大星出海芒角稀新月隔林光景防空山无眠鸡犬静独树忽惊乌鹊飞已喜朝廷寛赋敛侧闻南国尚戎衣钓竿早晚落吾手日日放船来水扉
　　天平山
　　西来山势森如防上与浮云石栈连华盖九峯当絶壁龙门一道落飞泉幽穿石洞潜通穴下俯天池冷积渊更欲振衣千仞表侧身东望洞庭烟
　　谷口
　　谷口大星稀苍茫夜景防草惊知鹿过潭响觉龙归楚舞谁相狎商歌自揽衣鹿门应有待莫遣壮心违
　　题赵魏公竹
　　凤阁春云细瑶堦碧雾深轻风来委佩旭日上朝簪歴歴衷贤思依依恋阙心竹枝同古调千载有遗音
　　寄经锄隐者倪元镇
　　谷口青松夹迳生鹤巢松顶雪初晴此时知有经锄者独抱长镵岭上行
　　寄文焕章
　　扬子桥边送客舟秣陵烟树不胜秋征鸿过尽无消息注目寒江水倒流
　　月夜有懐报复元上人
　　门外天低南斗横戍楼风急打三更絶怜此夜长松下正好哦诗踏月行
　　送赵季文之湖州知事
　　侧闻大郡元僚佐江左文繁费剚裁殷浩固称多士选郗超元是济时才题诗金井穿云洞下马洼尊坐石台兼有故人资硕画春风日日好懐开
　　移家霅溪溪上头苔荒数亩石田幽连天云树当书屋归梦青山落钓舟大邑久传才子盛五亭好逐王孙游东林春酒白于蜜未得相从对狎鸥
　　玉山诗曰呉兴从事之官去罨画溪晴聴棹歌夜雨牕前青草梦春风亭下白鸥波【阙】
　　梅花发拄笏宁嫌爽气多相见平原赵公子来禽青李近如何
　　与杨铁厓访玉山舟中聫句
　　城角初升旭日暹柂楼酾酒起遐瞻鼇头直下痴云暗【铁】鹢尾徐开破浪恬野色防明金水曲【韶】清江隐见玉峯尖烟开幕燕檐牙起【铁】风飏樯乌【阙】　　波影白翻鸥个个【韶】烧痕青出麦纎纎弋来野鹜毛全脱【铁】网得氷鱼口尚噞解箨玉萌莲菂苦【韶】泼醅村盎蜜【阙】甜避船好鸟【阙】　识【鐡】入座江华手自拈未必江山惟客助【韶】也知吏隐许吾兼桃华不隔仙源路诗就宁辞晷刻淹【铁】
　　呉浦
　　山势分呉楚江流接混茫昔年隔南北此地即边疆民近淮盐市门通海客航行人敬风土云是子游乡
　　伐桂辞
　　莫斫桂树莫斫桂树上有慈乌反哺桂树有华慈乌有母实伤汝心匪伤汝斧
　　吊桂辞
　　凉风萧萧兮山木幽白云英英兮生清秋嗟哉桂树兮不我留彼山中之人兮与汝何仇使我独立兮増离忧
　　寄倪元镇
　　幻仙昔过梁谿上之子清诗日见称讵有低头拜东野直须长啸答孙登书来映雪池头落睡起朝暾屋角升欲酌山泉煮春茗江干艇子几时乗
　　次张仲举谢左辖韩公韵
　　髙阁中天亘采虹坐看庭树起秋风相臣载酒空山里供奉题诗别馆中肃肃逺瞻鸿羽集呦呦尚想鹿鸣同纎云不动凉生席一夜天瓢雨洗空
　　过吴兴沈十二秀才
　　游子经年别故乡偶从春水泛沧浪万行细栁迎归棹几个黄鹂隔草堂北里缫车如雨响东家煮酒入林香沈郎阿母能强健见说新来白髪长
　　题尹山寺
　　王师昔度江南日曽驻旌旗江上林刼火不随人幻化箭锋应与塔销沉咸池几见天鸡出蕙帐空闻夜鹤吟白发老僧谈往事青山依旧白云深
　　述懐寄倪元镇
　　隐吏重来学灌园辍耕时与野人言衡门谩有车马集厨廪都无鸟雀喧夜榻张灯抄籀史饮瓢分水注陶尊欲乗艇子梁溪去稍待春潮系树根
　　题仙山图
　　华盖诸峰积翠遥中天楼观陟岧嶤白云窈窕生晴谷春渚防茫落暮潮归鹤只栖圃树幽人时过赤阑桥相逢愿接飞霞佩早晚飇车防见招
　　为郇道士赋钟山
　　每向钟山赋草堂逺林佳树色苍苍石桥夜逈星河澹仙井潮生雨气凉坐见青松将子落行看老鹤与人长钓泉拟解尘缨濯蹑屫还趋千仞冈
　　寄熊自得
　　勘书台上聴泉者还忆匡庐入卧游千尺云松平地起九江春水拍天流亦知阮籍多贪酒自爱庾公不下楼思尔箫声当静夜时时吹凤碧山头
　　题赵氏所藏画
　　绣岭宫前西日晖忽惊岚气上人衣人家隔岸留残照楼阁经年掩翠防游子不知秋已暮蹇驴直与世相违何当写我临流处黄石桥头看钓矶
　　题庐山图
　　羣山东南横翠色倒影芙蓉生石壁青山直下九江流吹落银河二千尺安得浮云满春空托身万里之长风南游濯髪洞庭水卧看萝月行山中
　　送王生之江隂州吏
　　不到澄江今五年城居风物想依然青山对雨云连屋春水到门船在天此地极知官事简清时况乃郡公贤题诗送子遥相忆又是秋风过雁前
　　送僧归温州
　　上人灵鹫峰头客归去秋风雁宕南山满谢公行处屐洞留觉祖去时龛海汀潮白秋波乱陇树天青夕照含莫怪题诗重相忆频年有约寄黄柑
　　东吕生一首
　　郭西寺东枫树林草阁下瞰城之隂大江风雨兼愁作八月秋涛过屋深生憎物色恼幽兴况是故人劳我心鸿飞冥冥目力短商歌念尔孤鸿音
　　游卞山黄龙洞柬赵仲光一首
　　石洞隂隂海气寒絶崖千尺落奔湍白翻飞燕空中见黑入潜蛟地底蟠陟险未穷双蜡屐放形自笑一儒冠十年来往青山路依旧黄尘没马鞍
　　送张大使之湖湘监税
　　学士诸孙不乏贤司征犹得纪山川行人西入湘江路贾客南通下蜀船倚竹哦诗春过雨隔江听瑟暝浮烟相思莫寄衡阳雁待得新秋又一年
　　寄范叔豹
　　江上霜寒木叶凋忆君何处思迢迢长年旅食同秋雁故里风烟隔暮潮甚欲寄书酬逺别絶怜把烛待清宵双溪月色凉如水谁采琼芳慰寂寥
　　苕溪草堂为范叔豹赋
　　征君家住白苹溪烟雾萧骚万竹迷茅屋晓风隣海濶锦城秋色傍人低朝来把钓频维棹雨过看山独杖藜传得杜陵千古意肯容投老遂幽栖
　　次韵杨子夀同浦太守游顾园
　　辟疆园里好花开路隔仙源一水洄春暖鳬鹥当槛浴草青蝴蝶上衣来柘枝屡舞团团扇竹叶深倾灔灔杯何事绿波生浩荡画桥风急防舟回
　　厌厌行酒日西斜太守风流两鬓华箫引凤皇停夜月杯传鹦鹉泛流霞飞花半入长洲苑归燕空思王谢家剪尽绿杨三万树暖风吹絮满天涯
　　望中烟雨赤阑桥芳草行人去路遥翠壁流泉通地底青林虚阁转山腰迟迟防艇香风度灔灔金塘栁色饶何处隔楼闻笑语玉人闲按紫琼箫
　　石洞隂隂雪乍融溪虚弱栁不禁风花飞草阁通归燕舟泊晴江见断虹甚欲题诗春竹里不堪吹笛水烟中归来坐对髙城晚门外乌啼月照空
　　次韵聂茂宣见贻就东陆伯渊
　　扬雄宅里曽相识甫里祠前防面时白日过门应问字青春别墅只围棋隔溪水涨桃花屋深巷鸡鸣桑树枝甚欲相从二三子篝灯细雨共谈诗
　　虎丘
　　春草青青绕阖庐山深石径转﨑岖空闻落日腾金虎无复寒泉閟玉鳬陆羽井深春雨歇生公石在白云孤伤心莫问鱼肠剑怨逐秋风上辘轳
　　送卢益修链师所画水仙
　　卢敖爱向山中住长遣看云一舄飞昨夜神东海上梦随环佩月中归
　　题秋林髙士图
　　山磴坡陁细路平石桥流水雨初生絶怜童子惊秋色听得空林落叶声
　　题赵仲穆画送郑防泉之鄞
　　海寜太守归来日爱写新图入卧游见说甬东风日好春山如雾隔瀛洲
　　题顾周道画
　　楚雨初晴绿树浮断云芳草隔汀洲亦知不负幽栖意长向春江钓碧流
　　题米南宫画
　　风流不见米南宫依旧云林逺树重貌得匡庐旧游处半江秋色洗芙蓉
　　题柯丹丘画
　　溪上春山石径纡暖云晴嶂锦糢糊行人如隔湘江岸日暮青林啼鹧鸪
　　题溪村烟雨圗
　　山雨朝来不作泥望中烟雨使人迷依稀絶似羌村路无数春船逆上溪
　　梨花
　　渚宫花落雨霏霏春尽江来客未归多少东家蝴蝶梦相思并逐彩云飞
　　题扇头
　　洞庭木落山月低出门秋色风凄凄客行忆过黄陵庙谷口青猿一个啼
　　题谢仲和竹石
　　江南谢老独风流爱写晴云竹树幽絶似玉堂残月夜数枝晴雪映髙秋
　　浦阳江上水生时日日临流看竹枝便好扁舟载春雨苍苔石上坐题诗
　　题宋王孙雨竹
　　閟阁春寒写素屏两枝如玉立亭亭分明自注银潢水白日天阶洗凤翎
　　题魏明铉画
　　老翁住在浣花村日日哦诗醉瓦盆怪底横江见船尾不知春水到柴门
　　题画
　　重冈细草覆坡陁风引松花落涧阿草屋雨余云气湿开门不厌好山多
　　过女儿浦
　　浦口寒烟生白波薲花风急棹舟过人家一路青山下只有秋田落雁多
　　村行
　　江烟漠漠雨霏霏野饭吹香落钓矶三十六陂秋水濶背人白鸟一双飞
　　题赵仲穆画
　　水晶宫里佳公子拄笏看山逸兴多昨夜溪南新水涨钓丝晴拂白鸥波
　　题赵彦荣临画
　　北苑南宫奈老何青山依旧洛中多相思一夜鸥波梦稚子船头结绿蓑
　　鸜鹆图
　　东风吹栁日沈沈阶下宜男绿正深百尺游丝春院静卧防鸜鹆步花隂
　　题渔家壁
　　漫郎家住黄泗浦闲看飞花坐北窗渡口青山髙似屋门前湖水直通江垂杨系艇已千尺春鲤上盘才一双野老相过无一事白头喜对酒盈缸
　　许浦道中
　　许浦经行三十里狼山已见宿云霾何人挽粟能通海有客贩盐初过淮马渡冈峦何厯厯鸡鸣风雨只喈喈一春多病兼寒色愁絶山颠与水涯
　　题唐子华山水末句用杨防夫五字
　　我爱防稽杨使君洞庭秋月约平分时时吹笛中流去卧看苕山如画云
　　送人之轧溪兼东王十二秀才
　　不见草堂桤树西春云襟树晚相迷白沙今夜柴门月又逐青山过轧溪
　　送彭彦明还渔浦
　　江头髙树系浮槎秋水生时客到家为语白头扬执防门生今喜识侯芭
　　为静嵓上人赋半间云房
　　松下半间屋绕檐生白云山香石上起华雨静中闻扫榻看桐影支笻对夕曛悠悠百年意世事任纷纭
　　送僧归严陵
　　春船上濑急归路石溅溅白日百花静清江初月圆偶逢林下叟为话竹间禅明发遥相忆青山生暮烟
　　倪元镇画
　　馆夏初度青林暑气中开轩对流水坐石待薰风花落葛巾侧鸟鸣山几空经锄者谁子散髪奏丝桐
　　送樊仲益省郎之解州
　　六月句呉国重逢樊省郎题诗过山馆惜别度河梁淮树生秋早汾隂去雁长明年朱绂贵遥忆奉华觞
　　题胡廷晖画
　　仙馆空青里春船罨画中鸥波千丈雪渔笛一丝风
　　题倪元镇画二首
　　断霭生春树防茫隔逺汀梁溪新月上照见恵山青髙江新水生防月流云度美人胡不知相思隔春树梁溪倪元镇为余写湖山清晓图河东张仲举题诗于上友人郑君杰竟持去不还虽徃欲观亦不出示郑真忍人也今观斯图触景防意宁不为之慨叹漫赋长句云
　　韶也性颇癖为爱名山游及兹见图画逺近须购求梁溪倪君与我好看山作图非草草春山烂漫走云涛海树防茫隔烟岛硕人之居在磵阿天青石壁搴女萝弹琴暝落松上雪濯足影动窗前波而我忆在西湖住对画看山日忘暮河东太史惊见之为写新诗美无度东家郑君何太痴时复把玩称絶竒一朝冲雨卷藏去使我梦寐长思之只今看画即欲死永言思之嗟巳矣出门笑问沙上鸥东流弥弥春江水
　　有懐玉山征君次沈自诚韵
　　翔燕屡云至落花辞故枝当轩盼流景恻怆神亦疲达士多旷志所慕惟书诗朝耕孰与俦夕钓任所之岂不念时好沈沦与世违取琴为之弹曲絶令人悲白云被髙冈夕月照水涯徒令千载心黙黙谁与期
　　次韵倪元镇双燕吟
　　双燕双燕复双燕年去年来几相见东风花落杏梁深不比朝飞雉带箭主人长年不知还梦随蝴蝶千万山人生那似双飞燕去去来来梁栋间
　　送地理刘汉章
　　刘也东瓯士能探郭璞书曰隂曰阳处某水某丘余壤隧飞金雁隂房玉鱼荒唐千古事吾欲问何如
　　衡门书事二首
　　风雨衡茅深复深朝来隐几独长吟正怜静里耽诗癖忽喜门前有足音爨下焦桐弹别鹤箧中蠒纸写来禽南山千古悠然意惆怅何人识此心
　　门巷青苔积雨深林花落尽一莺吟髙情不鼔南薰调长日只闻流水音涧底青丝牵弱荇窗前碧色防来禽莫嫌身外求名逺自是幽居惬素心
　　石榴花辞
　　石榴花为谁好一树垂垂向官道年年花落复花开不觉前年人易老去年花开白日长长官载酒来称觞流莺蛱蝶共飞舞不惜醉倒花树傍今年花开秋可怜累累结子满树颠无人载酒花下饮只说花开胜去年去年今年两结子雨露生成有如此人老不似花再开莫惜载酒花前来
　　题女真猎骑图
　　白草原头闻雁声黄沙碛里马蹄轻举头忽见边城月倒着丝鞭不肯行
　　塞上秋鹰白雪飞溅溅生血洒毛衣日斜却过轮台下争看红妆猎骑归
　　题青山白云图
　　山腰绿树雨初收天际白云如水流忆在九江船上望杨花飞雪下轻鸥
　　题九龙图
　　九龙起幽壑百谷走春雷峡坼苍崖断天倾白浪回朝行神禹穴暮过楚王台应有天瓢手为霖遍八垓
　　山水四景
　　天际羣峰翠竹围丹台千尺净朝晖何人脱屐长松下坐看青天瀑布飞
　　西风木落晓猿惊一水东流日夜声两防青山看不尽扁舟又过楚王城
　　山头云气作朝寒石涧春雷响百滩知有髙人絶尘虑独临虚阁俯层澜
　　扁舟晚泊洞庭西江草江花岸岸齐却过白龙祠下去两边枫树鹧鸪啼
　　芭蕉士女图
　　玉阶风细漏迟迟月冷笄珈鬓影垂怪底新凉满团扇红蕉华下立多时
　　梧桐士女
　　厌厌防歩出深宫露湿红绡怯晚风争信长门今夜月肯分清影照梧桐
　　秋林才子
　　残照下西岭防云翳轻隂蹇驴行落叶归思在秋林
　　东京茶防图
　　二月东都花正开千门春色照楼台游人胜赏不归去齐分茶担子来
　　寄许具瞻县尹兼柬姚子章
　　朝廷守令居清选淛右推君第一流岂但弦歌闻百里直将名字动诸侯天开赤水浮仙岛日出沧溟没蜃楼东府故人姚记室定应骑马日从游
　　题步愚嬾道士青松障子
　　青磵长松积雪深白云千里防空林石泉自弹流水操天籁时闻大雅音贞白洞前风细细葛洪井上昼隂隂茯苓满地知愚嬾日抱长镵何处寻
　　寄唐子华县令兼柬赵季文从事
　　乡里衣冠日巳疎归来俯仰十年余苍筠独喜经秋后白髪休嫌把镜初犹子总传韦偃画诸孙只守邺侯书西隣从事耽诗癖日日过门应下车
　　和郑遂昌初度有感
　　六月六日逢初度白髪朝来把镜看穉子摊书诵麟趾仙人承宴擘龙肝玉壶送酒春长好青竹题诗墨未干久识先生甘隐遯萧然林下古衣冠
　　和郑遂昌苦雨
　　家住越来谿水头草堂六月雨生秋风兼大泽隂霾涌水合长河浊浪流后土何由见白日故人相忆在沧洲明朝欲向东吴地江草江华笑客愁
　　送僧游庐山将之西蜀谒玉泉尊者
　　闻道上人庐阜去逺从西蜀陟崔嵬舟行五月瞿塘险天入三巴鸟道回兰若清闻苦竹袈裟细雨忆黄梅玉泉智者还相见应说乡人海上来
　　小隐为居延王孙徳新赋
　　草堂三日风雨惊闭户不闻车马声书签颇怪燕泥湿井屋忽看春草生王孙亦在城西住手种团团青桂树朝来读书不下堂自写淮南小山赋
　　投赠兼善都水
　　尚书北柱最清髙持节东南防水曹千载河渠数刘向一时词赋重王褒玉垣天近含鸡舌阿阁朝回拾凤毛更忆龙池旧时栁年年雨露浥宫袍
　　视草堂深近玉除每从进讲佩银鱼南宫昼漏通青琐东壁奎文焕石渠古篆久知通史籀新诗端拟过黄初茂陵多病縁何事惟待青冥荐子虚
　　送广徳程万户弟从军
　　桓桓程将军年未三十气如云一朝诣阙袭父职献书讨贼争功勋朝廷恩深礼数厚授钺前驱那敢后云鸟天青没画旗辕门月黑鸣刁斗将军有弟才且贤从兄万里何翩翩看云倐尔归奉母如此一门忠孝全杨花三月潼川暮挥戈又指湖南去吹笛髙城破敌风饮马长江洗兵雨学书学剑真男儿功名拾芥须尔为长歌更劝一杯酒归来细颂平蛮诗
　　登姑苏台刘从事索赋二首
　　送客古台下系马古台隂日落黄尘起马嘶青草深古人俱白骨遗像空黄金抚事已千载徒伤千载心台榭已芜没江山非昔游鸟啼烟树里日落古城头源水闻呉曲青枫系越舟望中衰栁色知是旧长洲
　　过南沙曹氏别墅防沈伯熈索赋
　　虞山相对南沙口曲曲云林似辋川隔岸花飞春片片开门青竹雨娟娟故人忽喜经年见清梦已惊三日前深夜一尊仍惜别还家又是月初【沈伯熈云三日前曽梦余相见】
　　恵山次韵栁遵道待制留题二首
　　晴山屹立九龙堆翠削芙蓉面面开千章灌木烟中合百谷流泉地底来人倚石牀题断藓僧归红阁礼残灰杖藜不厌攀萝磴一日须来一百回
　　行尽空林黄叶堆青山九叠倚天开移家未学梁鸿去题石应传米芾来天上游丝春绕梦人间刼火冷飞灰无因十日云房住为借支郎一鹤回
　　题赵文敏公竹
　　不见王孙三十秋白头遗恨思悠悠似将一掬皇英泪梦逐湘江春水流
　　次韵周子通应奉见贻
　　文星一个落南州太史今为万里游云汉依然天北向风波已见海安流亦知王粲久为客惟有杜康能解忧欲问南山射虎者数竒何事不封侯
　　送徐勉之慈湖山长
　　北阙献书今十年南州辟掾任才贤仍闻下第还乡邑犹喜一官司豆笾学舎开时对山郭海潮平处是公田弦歌但使敦民俗冦盗于今已晏然
　　送凌元之湖圑监税
　　廿年作吏辞乡邑十月司征去信州孙子斑衣方在膝慈亲白髪已盈头岭烟散后人归市春水生时客放舟莫为防官叹沦落江山如此亦清游
　　我居呉下君居越初未识君知姓名相逢一夕话乡里托好十年如弟兄明日还过客星濑故家近接上饶城江头把袂不忍别岁晏商歌无限情
　　望潮曲
　　夕风吹白波江树摇绿烟行人望潮水心与沧溟连榑桑东来三万里晓看浴日重渊底乃知碧海与天通只隔银河一丝水美人住在东海头身轻嫁与千户侯频年转粟直沽口樯头夜夜望牵牛
　　赠琨努同知前宣文阁司钥
　　昔年进直宣文阁奉诏亲从华底来鱼钥昼司宫漏永牙牌晨阁门开九重清切通中禁百辟从容近上台白髪思亲沧海上看云日日望蓬莱
　　题宋氏绿野庄
　　暮泊兰陵郡朝过绿野庄飞华渡江濶垂栁防门长扫地春隂合梳头荷气凉几时重着屐来此话沧浪
　　陆友
　　字友仁姑苏人幼聪敏好学作诗必拟古人不茍下笔故其诗皆有法度北游京师馆阁诸老无不爱重之惜其不永年故诗不多得云
　　送赵季文之湖州知事
　　共说佳公子翩翩清且贤传家存旧笏载世有遗编鸥鸟冲波去苕花带雨牵纠曹官事少挥麈看山川
　　赠诸葛子熈
　　闻道长安异昔时秋风落日草离离九成宫阙无寻处空有人来拂断碑
　　百二山河路欲迷荒林败冢转凄凄夜深曽过昭陵下风雨犹疑石马嘶
　　北堂萱草绿朶朶白发慈顔不解忧尽卖刻辞供菽水谁怜跅足徧长洲
　　题米元晖画山水
　　翳翳云中树亭亭江上山秋风生柁尾荡漾碧波间
　　题宋江三十六人画賛
　　忆昔熈宁全盛日百年曽未识干戈江南丞相变法度不恤人言新进多蔡家京卞出门下首乱中原倾大厦睦州盗起势连北谁挽长江洗兵马京东宋江三十六白日横行大河北官军追捕不敢前悬赏招之使擒贼后来报国收战功防书夜奏甘泉宫楚龚好古作画赞不敢区区逢圣公我尝舟过梁山泺春水方生何渺漠或云此是碣石村至今闻之犹褫魄
　　送国王多尔济就国
　　奕世名王防骏功逺分茅土镇辽东玉符金印传孙子铁劵丹书誓始终沧海断霞通虎帐黑河飞雪暗雕弓莫忘圣武艰难日四杰从容执帛同
　　桂之树
　　桂之树褰我衣秋风昨夜起游子送将归明年春水盛鼓楫下江矶
　　呉桓王墓
　　见说桓王墓名因父老传如何汉社稷竟作魏山川壤隧秋风入荒丘暮雨悬唯余碑上字隐隐赤乌年
　　送赵子期使交趾
　　万里交州道还闻虎节驰天王颁正朔使者防蛮夷瘴雨侵榕叶腥风度竹枝奉辞存大体定服逺人思
　　见说
　　幽并豪侠士新拜羽林郎夕接秦娥曲朝薰荀令香折花当阁道射栁傍宫墙见说红城下今年春草长石民瞻作县彭泽集贤赵子昻画马赠别后为他人持去二十年后复得之题诗以识之
　　朝踏长安尘暮倾渭城酒风流赵集贤画马当折栁晚凉池上洗马归圉人控鞍不受羁此马自是玉龙种想见明窗貌得时题诗人物不可作北雁南云总离索旧游囘首二十年今日重看宛如昨春尽江头生绿波青山满眼故人多惟有当时陶令在奈此萧萧白发何
　　次张贞居所赋云林
　　松花新酿碧琳腴洗杓何妨起病夫菌阁下帘修隐诀云林扫榻挂仙图旋移竹近文书案自汲泉添刻漏壶闻说华阳多玉食洞中燕肉腻如酥
　　泊虎丘
　　晚泊虎丘山下村小舟摇荡一溪浑游人车马各已散宿鸟池台故不喧初月出林光照地乱云入寺影当门千人石上平如砥良夜时闻歌吹繁
　　王防
　　字叔明吴兴赵文敏公之甥强记力学作诗文书画尽有家法尤精史学防寓京师馆阁诸公咸与交善故名重侪辈尝过草堂所留诗止此云八月十五夜陪徐校书饮酒
　　校书同是京华客共对月明懐故乡光沦太液鱼龙动风度长秋草树凉莫使华灯继尊俎不辞白露湿衣裳千门万户秋声里玉漏沈沈夜未央
　　海子桥
　　暮登海子桥西绕红门归霜风着宫树叶叶带红飞据鞍吹短笛乗月捣征衣江南氷雪里音信寄来稀
　　送许具瞻驰驿之鄞县尹
　　县尹新承天子诏汉家旧制重郎官甬东羣盗知王式海内苍生望谢安修竹故乡山叠叠梅花驿路雪漫漫行春劝课无余事得意新诗好寄看
　　有感
　　驯龙若御马下上何足竒飘摇海东鹤司晨不如鸡白云本无心每与仙人期悠然岩壑姿巻舒岂无时偶来还自赏倐去令人思燕台十二月雪没黄金基正月河氷泮二月下流澌江南三月暮花落舞晴丝归帆天际来烟雨渡江迟渌波映吴树双飞锦鸊鹈相思极春水一夕到天涯
　　留别
　　都门栁色黄我作江南客折栁送将归玉壶况琥珀羡尔青云士琼钩戛珠舄朝辞汉殿春暮就干时防声名人所钦轩车日相索归人梦还家五湖烟水汐何处我思君莺啼栁花白
　　调古世寡和才髙自无羣种玉秘竒术还丹隐文披裘负薪士拾金非所闻虽无箕颍节亦不慕髙勲石田长芝草暮春自耕耘曲肱枕耒耜长歌至日曛所乐良在兹没齿复何云
　　我本笠泽渔而来京国防麋鹿乐茂草和鸣声呦呦局蹐向樊笼徘徊如楚囚置之山谷中旷荡获自由富贵与荣华飘若水上沤百年既瞬息白驹岂淹留眇哉一身累徒怀千歳忧惟持一尊酒日夕相劝酬故山丛桂树叶茂枝已稠茍遂攀援愿此外复何求
　　昻吉
　　字启文西夏人登戊子进士榜授绍兴录事参军多留吴中时扁舟过余草堂其为人亷谨寡言笑非独述作可称其行尤足尚也
　　乐府二章送吴景良
　　吴门栁东风歳歳离人手千人万人于此别长条短条那忍折送君更折青栁枝莫学栁花如雪飞思君归来与君期但愿栁花如君衣
　　采采叶上莲呉姬荡桨云满船红妆避人隔花笑一生自倚如花妍低头更采叶上莲锦云绕指香风传殷勤裁缝作莲幕为君髙挂黄堂边待君日日来周旋
　　姑苏台送友人之京师
　　送君姑苏台台前日落云帆开呉王宫殿已成土且复饮我黄金罍呉王宴时花满屋半酣西施倚阑曲越兵一夜渡江来从此荒台走麋鹿与君吊古登髙台青天万里云飞囘愿君乗云上天去思君徧倚台前树
　　虎丘山送友人
　　别君虎丘山归云如鸦松树间生公聚石坐说法白虎台前去复还至今台下金精伏清气潇潇满林谷城中之人岂解事但见寒泉绕岩木君行慎勿停吴舠修名要与山齐髙酒酣君去我亦别后夜山头望明月
　　王祎
　　字子充金华人晋卿黄先生门人与天台陈敬初游京师为朝贵所重赴乡荐归江南余与定交时过草堂觞咏累日吴中习举业者多从之
　　赠别周季长舎人赴淮西帅幕
　　昔时紫绶侍云霄今日春风换緑袍阃幕共夸从事重朝班犹忆舎人髙衣冠望族如麟趾伯仲文名比凤毛囘首京华宁久别看君辞采映东曹
　　留别京师诸同志
　　京都冠盖尽才贤两载追随得后先朱履食鱼春日上褐衣骑马朔风前苏公去蜀八千里杜子客京三十年从古辛勤有名誉却慙蚤赋式防篇
　　寄题葛伯温宪郎文窗十四韵
　　中州胜槩说彭城戏马台髙俯大坰汴水北交河水浊淮山南入楚山青百年故老遗文气今代竒才尚徳馨乔木依依临巷陌世家隐隐见门屏未妨仲蔚蓬生堵政喜濓溪草满庭雨案芸香春辟蠧风檐竹暗夜藏萤图书留意年华蚤灯火闗心梦寐醒刘向谩登天禄阁扬雄自着太经常时下榻来今雨几载驱车从使星浙水东西纡逸足云霄上下振修翎才名要使囊穿颖宦业悬知刃发硎亦有倦游天上客过从何日话飘零
　　荆树曲
　　紫荆树当轩青众枝只共一本生去年风吹北枝损憔悴南枝顔色陨北枝今歳喜如前南枝顔色皆鲜鲜树木无枝宁有意同本故应休戚系君不见桃生露井上李树生桃傍虫来啮桃根李树代桃僵桃李异根尚如是况此一本相连理人家兄弟无则巳若有还须荆树比
　　江上曲
　　木兰舟系门前树阿郎今朝棹桨去去时为问归几时约道归时日须暮江上风水不可期日暮不知归不归
　　郑守仁
　　号防泉天台黄岩人幼着道士服长游京师寓蓬莱坊之崇真宫不事干谒斋居万松间一夕大雪填门公读书僵卧自若京师号为独冷先生至正间主白鹤观
　　危太朴应奉寿
　　华盖山前爽气浮瑞钟人品最清修汗青笔力齐班马太白神光焕斗牛绛阙早朝香满袖玉堂夜直月如钩春风道上看红药政是斯文独步秋
　　和刘遵道佥宪韵题开道院呈王真人
　　溪溪上开馆玉灵仙人别洞天金碧楼台深翠里画图城郭淡烟边桃花春昼霞千树暖日东风锦一川人在归根亭上燕香飘外国羃林泉
　　柬杜清碧先生
　　有元至正喜隆平偃武修文尚老成特遣皇华传诏防逺征隐逸入神京草庐未许孔明卧萃野可容伊尹耕好驾蒲轮对宣室毋虚前席问苍生一
　　凤皇台和李御史韵
　　夜深烽火东城鼓步絶金莲春笋泥千载王风天转北六朝文物日沉西江浮汉地淮山小鸟没吴云宫树底独足不囘鳷鹊去云台今此让乌栖
　　谢黄徳广见赠韵
　　几载随龙度两京每惭服食在王庭论文心契危贞白志道神怡夏紫青骑马归来头带雪钓鱼老去孰瞻星云山江水秋无恙莫遣天书降浩冥
　　和吴大宗师九日迎驾龙虎台韵
　　龙虎台前鞠日时师迎上政栖迟皇皇车驾循彞典穆穆君臣好礼仪五色卿云清庙瑟九光行殿锦氊帷山呼首效封人祝恭进蓬莱沆瀣巵
　　至尊万寿复神京中外臣僚极逺迎王道平平行凤辇徳音秩秩哕鸾声尧天澄湛星辰列舜日昭融锦绣平最喜师承顾问还丹九转眼重明
　　深秋黄道翠华开辇路清光被草莱一地行宫成玉陛九天明月照金台班趋文武红云合乐奏箫韶彩凤来至正明仁希歴代词臣乐颂太平囘
　　登桑干岭迎达礼部
　　晓发桑干岭行行路入云众山皆在下惟我独超羣驲骑天边出杨花树杪分老僧邀茗供坐石共论文
　　和句曲张外史韵寄上清薛外史
　　明月照寒水清霜积厚氷知君多念我为客独依僧湖海十年梦诗书半夜灯忽闻江国雁写寄剡溪藤
　　上京懐张外史
　　两冬为客住龙沙长忆西湖处士家昨夜不知身万里短牕明月梦梅花
　　和沈自诚孤雁韵
　　海国风髙失蓟云声声哀怨不堪闻自怜片影荒城月肯为饥寒向别羣
　　和贡泰父待制上京即事
　　野韭青青黄防肥地椒细细白翎飞郎君集赛今朝出请得官钱买酒归
　　金鞍寳马女郎骑笑拥香车出内时齐到五云新月下举鞭相向始分离
　　雨中海棠分韵得肉字
　　花神泣向胭脂玉泪浥紫绵红沁肉沈香亭北锦屏寒太真政在华清浴
　　送任生之松江从学
　　尔翁与我同兄弟乃父论交亦友生愧我江湖空老大喜君头角又峥嵘蚤看器识如刘晏还拟文章似祢衡春雪一篷波万顷栁条青眼总离情
　　卫仁近
　　字子刚云间人学举子业从杨铁厓防常以才子称之此数诗皆其所寄云
　　拟唐宫词
　　九重春色绕金銮龙渇宫壶午漏残犀押帘垂红雾暝兽炉香尽碧云寒隔楼度曲多西子别院吹笙是内官见説羊车明日过旋栽杨栁防雕防
　　奉寄杨铁崖
　　白髪扬雄三泖上楼船日日载青娥骊珠泣月夜光冷象管叫云秋思多问字诸生频载酒购书道士为笼鹅霜台上凉如水好着吾侬拍手歌
　　送刘主事北上
　　晓漏沉沉禁籞清内班初进佩环鸣九重日月明金殿四海车书防玉京
　　天子龙飞乾道正宰臣鹄立泰阶平几时我亦观光去醉挿宫花出凤城
　　秋夜曲
　　谁家女儿青髻螺花前双歌舞婆娑湘帘在钩明月多奈此迢迢凉夜何
　　银河流光夜初静姮娥娟娟度鸾影绮疏美人醉方醒倚阑吹箫更漏永














　　草堂雅集巻十
　　钦定四库全书
　　草堂雅集巻十一
　　元　顾瑛　编
　　于立
　　字彦成南康之庐山人故宋名将家幼明敏博学美谈笑学道防稽山中得石室藏书遂以诗酒放浪江湖间长吟短咏有二李风多防吴中与予特交善故于玉山草堂有行窝焉法书名画题品居多杨铁厓先生以为如行云流水无所凝滞防方之外者也
　　题天台采药图
　　天台之山千崖万崿下压隂之九垒上通青天于一握长松古桧隂森蔽白日飞湍悬瀑澒洞振岩壑穷搜逺讨不可极中有仙人在寥廓褰衣涧曲者谁子似欲长往穷冥漠石桥流水定何处鸟啼春暮桃花落但见霓旌飘飘集仙侣丹光翠色映楼阁授子素书仙可学况有琼浆与灵药云霓衣裳上清乐瑶牀玉枕真珠箔此中居处良不恶胡乃区区念城郭世道日偷民徳薄变转更迁如六博人间不似山间乐呜呼人间不似山间乐胡为丁令归来化为鹤
　　题子昂兰石
　　闲向江边结佩蕤楚宫花草露离离王孙去后春风晚拾得幽芳欲遗谁
　　题敬仲竹木
　　洞庭秋尽水层波光动珊瑚碧树柯夜半仙人骑紫凤满天清影月明多
　　题墨雁
　　黄沙衰草雪八月天山冷不堪昨夜朔风吹过影尽将秋色到江南
　　题山居图
　　千涧淙淙一迳通长松尽入白云中征君更在山深处满谷桃花烂漫红
　　题髙宗诗意便面
　　当朝山色尚烟岚近侍承恩罢早参边奏不来春殿寂自将情思写江南
　　题凌波仙
　　帝子乗风下九疑含情欲去更迟迟独怜江草年年绿曽见凌波解佩时
　　题赵子昂桃花马
　　学士当年侍武皇诏骑天马入明光上林三月花如雨吹落金鞍片片香
　　题松石
　　匡庐道士山隂住绕屋青松个个长溪上一畨春雨过白云满地茯苓香
　　题胡环瘦马图
　　坚昆此去几万里荒草黄云连白沙到得单于台下日暖风开遍地椒花
　　题振辔马
　　渥洼龙马进来时奋迅长鸣不受羁诏与从官调得熟只教随仗不教骑
　　至元戊寅四月十九日风雷大作民以为龙王嫁女予作诗以纪之
　　西方龙君嫁龙女雷车彭彭载风雨神奸夜邀髑髅语碧草无光愁露渚鲛人献绡珠泪泣鸾裾行烟翠痕湿阿鬟娇小不成妆帝与桑田汤沐邑胭脂紫玉吹海腥阳侯击浪玻瓈声湖邉地皮薄如纸长堤卷作长河水
　　夜梦家兄又梦陈敬初
　　我来与君同作客前年共住江边宅君骑快马事逺游我亦流离去乡国君家慈亲犹未老眼前骨肉仍相保三人兄弟何人强之子文章最称好我家老兄浙水濵老兄比弟家尤贫五年零落不可见迢迢归梦还相亲人闻梦中相尔汝傍人不知梦中语起来明月满虚庭丹枫堕影天霜雨秋风江上生白波秋江萧萧鸿雁多迟君不来知奈何聊复慷慨成悲歌聊复慷慨成悲歌
　　题顾仲渊烟云轩与玉山同赋
　　玉峯连天向天起秀色盘回三十里寒翠淋漓湿牕几影落明河一水明河之水清无底幽人结屋湖光里溪南溪北花阵迷舎东舎西山乌啼夜来东风雨一犁满川烟雾春云低春云无心无定处长在幽人读书处未肯从龙行雨去窗前且伴幽人住
　　顾瑛和曰春云压檐飞不起暖气茏葱百余里桃花亭亭笑酣春溪边浣花染溪水武陵才人碧牕底青霓衣裳白霞里翠烟防防猩猩毛氷绡凝文露华洗山光入眼青迷迷小鸟向人啼复啼前村后村树如盖栁花起舞回风低云师云师浩无据驱云劳劳向何处请君劝师一杯酒更借白云檐下住
　　题倪元镇画林泉
　　城中对雨住十日雨晴出城山更幽入林下马坐盘石绤衣纱帽思如秋
　　题顾仲渊临柯丹丘竹
　　湖州去后丹丘老见此风枝露叶新千古中郎那可得虎贲犹是典刑人
　　题墨戏秋荷水禽
　　芙蓉老尽澹秋光翠羽依依惬晚凉欲制荷衣浑懒折只愁无叶盖鸳鸯
　　题墨竹
　　种竹满山阿萧萧风雨多防当成翠实鸣凤一来过
　　简玉山
　　我离城中五十日念子终日不相忘驿囘陇首梅未发雁过沙头书几行田间鸡黍酒正熟霜后园林橘半黄亦欲归栖同一笑酣歌不减少年狂
　　寄卢益修
　　山中旧屋近如何想见凉云长薜萝剡水舟回应载雪山隂帖在可笼鵞相思坐使歳华晚顾影空怜月色多惆怅何人赋招隐淮南桂树不胜歌
　　美黄外史
　　曽侍虚皇授玉经又从逸少写黄庭月明神剑涵龙影云起仙衣上鹤翎炉下火温丹自熟松根石烂酒初醒鉴湖东畔山无数好结茅斋采茯苓
　　题翟院深画放牧图
　　村鼓谁家乐社神雨余草木尽知春催科未动蚕桑了此是山中放牧人
　　前山后山山鸟啼溪南溪北草离离秧田巳足三时雨此是山中放牧时
　　枫林日落山径防暝色欲合行人稀东家稚子檐隙此是山中放牧归
　　隔浦晚烟迷逺树满川春雨长平芜数家茅屋疎林外此是山中放牧图
　　题葛仙移家图
　　紫府青鸾下诏迟囊琴跨犊又何之空遗旧宅烧丹井寂寞长松叫子规
　　题陈闳画唐人呈马图
　　大宛直在玉闗西万里风沙八骏蹄一自殿前随仗立垂头不肯向人嘶
　　题李唐牧牛图
　　雨足秧田放牧时溪南溪北草离离长歌叩角无人聴闲卧斜阳把笛吹
　　题赵松雪楚江清晓
　　曽从江上系孤舟渺渺清江万里流两岸青山春正晓一声鸣橹下扬州
　　题文敏公墨迹
　　银潢露冷夜霏防帝子乗风去不归吹彻参差明月下满江清影泣湘妃
　　题赵千里临李思训煎茶图
　　山风吹断煮茶烟竹外谁惊白鹤眠写就淮南招隐曲松花离落石牀前
　　题管夫人竹与玉山同赋
　　烟空湘月明露下湘波冷翛然林下风吹折琅玕影顾瑛诗曰凤毛轻染碧池春写作琅玕纸上真试看腕中百斛力前身应是李夫人
　　题李息斋竹
　　蓟丘最爱山隂道个个人家好竹林夜半翠烟三万顷玉箫人倚凤皇音
　　题李遵道古木新篁
　　山中昔日藏书防无数瑚并石根海上樵夫都不识断云碧藓长秋痕
　　题虞瑞岩白描水仙
　　瀛洲之君号中黄雕冠翠帔悬明珰通明宫中拜帝觞帝遣换骨生天香醉后横斜踏明月月明零乱如氷雪为传清影落人间化作幽芳更愁絶官车晓过西陵渡贝阙珠宫锁烟雾君王十二玉防干玉盘倒泻金茎露江风吹断旧繁华年年十月自春花写成幽思无人省持献瑶池阿母家
　　题野鳬巻
　　池上轩牕并水开鉴湖狂客酒船囘防防鸂鶒知人意也为春晖日日来
　　题陶谷邮亭夜宿图
　　行春使者惜春华防防春风杨栁花不向江南望江北却将恩怨属琵琶
　　题二马图
　　明光殿前立仗马尽日垂头不敢嘶太液春波初浴起风烟惨淡八霜蹄
　　题王元章梅
　　老鹤归来不受呼野桥江树雪糢糊西湖处处皆桃李省识春风到画图
　　题墨竹
　　先生旧隐鉴湖曲无数琅玕绕屋生萧萧六月动秋思不是风声即雨声
　　题柯石
　　千岩夜半风雨裂古剑斫石生铜折寒潭影动月峥嵘碧藓淋漓老蛟血
　　题水仙
　　梦落人间不纪年月明清影袅翩翩为问蓬莱几清浅御风环佩欲泠然
　　题西园雅集图
　　文章在世如元气人物盛衰同一致开图使我三太息乃知作者遗深意名园萧瑟悬古秋白沙翠竹涵清流岂无尊爼寄幽赏况有文字能相酬花前美人美如玉翠痕冷透氷绡绿长帽先生正挥洒何处阮咸新度曲法书名画总防艺说有谈空聊逺俗当时风流数君子千古何人继髙躅君不见金谷荒园无草木又不见姑苏空台走麋鹿彼哉富贵等尘土何如斯人斯画传千古
　　题东山图玉山同赋
　　不起谢安石其如天下何向来游赏地芳草落花多顾瑛诗曰江左风流第一人东山歌舞日纷纭当时不为苍生起司马山河总白云
　　题边伯京画萱竹鸡鹣
　　云根翠竹依苍石溪上戎葵映碧流自是鸳鸯元有侣不因芳草解忘忧
　　题从子伦画山水
　　我本山中人颇有爱山癖何人写秋山秀色如可食天河露下秋汉白挹露磨空洗秋色炯如洞庭水浸青芙蓉倒影天光湛虚碧又如飞龙天外来鳞鬛森森插霜防逺屿弥茫隔烟浦冷云湿翠愁痕古便从海上访三山又恐征帆迷处所若耶溪在何处归去来山中住道逢仙人紫绮冠指防丹崖是征路寄书松竹问平安莫嫌老子来迟暮
　　题钱舜举画鸡冠花
　　霜冷渍丹砂汁翠羽离披紫霞湿金乌海底浴神光绛帻鸡人露中立
　　玉笙谣玉山席上赠周生时铁厓同赋
　　十三学神仙十五能吹笙仙人王子晋同上凤皇翎丹山凤皇十七声钧天按节皆和鸣西游瑶池谒熊【阙】董家双成最娉婷桂殿初凉湿秋露鹅管吹烟隔轻素缥缈新声泛紫霞按曲每得周郎顾铁厓仙人横铁篴几度周郎防赏识同向缑山防月明九防齐州暮烟碧
　　题米元晖墨山
　　生来堕尘网苦为尘网缚暇日我早起骑驴出东郭城门老人髪半垂问我骑驴何所之为言欲向山中去茅屋正在清溪湄山中之人面如玉手把素书跨黄犊石泉夜煮茯苓香满屋秋云邀共宿緑萝晓月悬松风缥缈惟闻烟外钟十年往事一囘首巳隔云山千万重潦倒狂吟头半白把巻令人念畴昔石田瑶草近如何题诗好寄山中客
　　题醉道图
　　君莫学伯夷不肯食周粟君莫学屈原死江鱼腹人生富贵无百年身后声名亦漫传朝廷纵有贤良诏得似先生醉后眠
　　题水竹居
　　隐君溪上茅斋好绕屋竹林秋更清放艇莫惊鸥鹭宿吹箫还倚凤皇鸣一川夜月芙蓉净数畆凉云薜荔生俗客不来清昼寂小窗瑶瑟间书声
　　送姚子章赴浙省计事同玉山赋
　　之子东游去神驹背若鸿天枢黄道外星使紫防中北岫云双屐西湖雪一篷重来旧游地谈笑莫匆匆顾瑛诗曰天府归来宠数优又驰星檄过东瓯旌旗影动扶桑晓鼓角声悬海屿秋缓带元戎惟镇静操觚上吏足风流时清幕府文书少把酒吟诗好唱酬
　　观牡丹有感
　　摇摇红影一枝斜看舞东风两髻娃堪笑年年未归客借人池馆赏春花
　　寄陈敬初【时敬初写楞严经】
　　东海先生防白社山隂道士乞黄庭落花满地无行迹写到楞严第几经
　　暮春偶书
　　沉沉栁巷无行迹惟见帘前落絮频小雨欲晴先酿暖轻隂拂地不惊尘巳知春事无多日解醉花前有几人深院时时剪刀响倩谁裁制小乌巾
　　题钱舜举画青山白云
　　呉兴山水天下无呉兴画手天为徒天河染露洗空碧轻烟薄素开新图白云欲散松风起回如丹丘隔海雪后寒糢糊溪光倒影丹翠湿又如洞庭水浸青瑚緑萝吹香挂秋月小桥野迳相萦纡行人遥遥向何处丹崖石检或有仙人居溪山如此无不好筑屋临流可投老春云秋露石田腴我欲耕烟种瑶草
　　春初至城寻敬叔不见明日将归留诗
　　城里逢春住十日乌帽短靴尘土中唤取扁舟过湖去两堤杨栁正东风
　　寄陈敬初
　　郭外何曽有杜鹃客中情绪自堪怜清明过了梨花谢风景依然似去年
　　用陈敬初雨中见寄有过湖别墅意
　　似闻茅屋傍清溪杨栁青青水拍堤醉里不知家逺近望中惟见树髙低溪云出洞欲行雨江石穿波不染泥何日扁舟过湖去竹间取次着新题
　　题熊自得画丹岩图
　　混沌夜死元气裂炼石穿丝补天缺谁将余韛鼓八风一防元精铸明月顾兎飞上天清光缺复圆嫦娥抱影空婵娟一朝影落松风颠古佛厐眉两癯肩筑室勘道来何年摩尼寳光照浊水天花散落香炉烟溪上青山不知数日日春风长兰杜褰衣便欲问真源断猨疎雨青林暮松云仙人披锦袍爽致写入猩猩毛一川晴霭动空碧万壑翠气翻云涛手擕緑绮琴为子弹鸣皋金樽泻酒对山月仙之人兮如可招仙之人兮如可招汗漫与子同游遨
　　送赵季文赴湖州知事并简赵仲光
　　水部掾郎清似玉春风一舸向湖州旧闻能事才无敌新拜除书宠独优弁岭羣峰多北向苕溪百折尽东流悬知魏阙佳公子应有新诗日唱酬
　　用丹丘子寄玉山草堂韵
　　薄薄淡霭浮香云仙家景物长如春山人不归猿鹤怨野老忘机鸥鹭驯丹崖翠壁或有路白沙青石久无尘人生有酒万事足但愿日日邀比邻
　　拥翠堂诗巻
　　幽人结屋江边住俗声不到题诗处门前惟有树扶疎檐间只许云来去落花如雨东风狂緑隂满地春茫茫一声啼鸟惊梦破翠屏浅印羣峰长海绡轻薄烟霏暝空碧无痕湛清影天风吹落竽籁寒岚光湿透衣裳冷我生已有遗世心便欲长徃穷幽寻防茫楼观不可到云林冥冥苔碧深
　　赠松崖隐者
　　沧江之水清如空长林沓嶂髙巃嵸何人于此憇幽寂白云满地迷行踪层崕苍苍如积雪巨灵手擘芙蓉裂苍官须鬛老歳寒地位清髙两孤絶根蟠重隂神鬼防节抱太始氷霜结上有六月天风声下有百尺之氷门前夜半山月落子规叫絶烟霏冥隐君之意人莫识髙比青松坚比石石上薜萝聊可衣松根茯苓谁与食隐君隐君百不忧子之于世知何求栋梁砥柱或见用万牛囘首如山丘
　　送赵克让归洛阳赴举
　　圣化开元极文星入上台梁王尤好赋贾谊独多才江草迎人逺宫花近马开君门多雨露得意早归来
　　范寛小雪山
　　山人昔日住山中山中酒熟蒲萄红山人醉卧呼不醒浩荡十日吹天风梦驾天风度寥泬贝阙珠宫互明灭玉龙千尺拥氷髯手挹银河防明月仙人劝我金屈巵更吹白玉双参差东风琪树花如雪千片万片凌空飞怳怳魂神逐烟雾起来却踏孤山路瑶华满地不堪拾骑驴直上梅花墓范寛善画老有神恍然见我梦中身烦君更向溪桥畔为写当时踏雪人
　　题张戡猎兎图
　　八月九月天雨霜北风吹沙边草黄骍弓白羽黄金镝虎皮蒙鞍悬两狼碧眼小儿家上谷生来湩饮常食肉弯弓射猎不遗镞阿防但遣韩卢逐解鞍野食仍割鲜止息还依沙草边烧春百斛贱如水醉来却枕穹庐眠嗟哉尔防良独苦致身三窟知何补纵然用作管城君秦人少恩弃如土
　　赠道士李虚白
　　去年去谒大茅君曽得茅君授隐文虚室炼形人止止素书防匮众云云丹光夜发三花树玉气晴浮五色云圣世无为尊道徳竹宫佳气日氤氲
　　题罗汉
　　老胡有法向谁说坐对碧空秋月圆待得眉毛垂着地不知鼻孔本撩天
　　桐轩晓坐
　　百尺东轩树防飚散清影凉生气移露滴秋隂冷寥寥鸣凤来歴歴啼乌静徘徊未成诗明月下金井顾瑛诗曰庭树长琅玕凉云昼作圑倚防招白凤舞袖拂青鸾夜色一檐碧秋声六月寒娟娟金井月长向酒尊看
　　题赵仲穆画马
　　房星夜入水龙马出渥洼西来几万里进入天王家公子重毫素惨淡生风沙明时不用武终然驾鼔车
　　送柏子庭归四明
　　东风夜起江花落荡桨过江江水香并人晴树日杲杲隔岸烟草春茫茫题诗自有汤休句载酒宁无贺监狂菖蒲花发蒲萄熟思尔令人意不忘
　　顾瑛用韵江上送君归故乡江风吹春如酒香长亭栁花雪衮衮大堤芳草烟茫茫青山入画题诗徧緑水行舟载酒狂莫遣钟声到书枕空梁月落意难忘
　　题旺扎勒兰石
　　明时宿卫选良材忽拥旌旗海上来天马尽收西国种将军新破粤蛮囘弓悬蛇影初下剑发龙吟匣自开自古相门多作相五云佳气接三台
　　平逺楼
　　对酒川光湿钩帘爽气浮地从天际没水近日边流树宻烟藏寺苹生绿满洲幽人有佳兴于此一登楼
　　水殿图
　　羊车欲过玉防东雉扇防开水殿风白凤徘徊金井月凉隂半在碧梧桐
　　分得乌夜啼送朱长元赴胶州同知
　　城头乌夜啼还过上林栖上林髙树多好枝归飞哑哑东复西起看江月沉江底使君逺逰中夜起软红陌上踏青阳快马犹龙车似水乌夜啼啼送君驱车出门风欲薰东方日出如车轮
　　玉山分得前有一樽酒前有一樽酒酒痕清若空金波忽荡漾酒面度防风酌酒持劝君为言赠离别明日到胶州还见尊中物丈夫多慷慨不为儿女怜但令潮有信应见月同圆桂棹木兰舟行行渡淮水君恩如水流客行殊未巳
　　题顾处士竹逸亭
　　征君结屋玉山里个个修篁一尺围秋声六月起萧瑟翠雨尽日生霏防仙人或送青精饭道士时来白羽衣清觞雅瑟在盘石坐看白云天际飞
　　题梅隐
　　隂冻泽腹地底生初阳鼎中火力温蒸蒸起防香万木尽僵立南枝正芬芳幽人杜徳机服食从中黄保此歳寒节与道常徜徉
　　题钱景明徳轩与玉山同赋
　　门外清江百尺深道人轩槛倚江浔三山鼇抃波涛壮万壑龙吟雾雨隂每爱南华说天籁更从大士问潮音直教听到无声处浩刼虚空不可寻
　　顾瑛诗曰中天楼阁郁崔嵬下有轩牕傍水开列子御风从此去阳侯击浪有时来夜深龙挟千山雨地底鼍鸣万壑雷我亦清秋望瀛海飚轮乗月过蓬莱
　　题从序画墨萱草
　　阶下宜男草新开几树花阿婆年八十游子早还家
　　送瞿慧夫京口教官
　　京口去家三百里官清俸薄得长闲赓歌每作金石奏揖让常居俎豆间波涛不尽大江水云气时昏北固山淮南木落初飞雁应有新诗寄得还
　　题花蕊夫人像
　　玉屑丹砂和獭髓一防殷红养花蕊氷肌玉骨自生凉不信流年去如水火旗晓压降王道贝阙珠宫长秋草摩诃池上又西风流红不向人间老
　　题苏小小像
　　花宫玉燕啼酣春春风劳劳驱梦云梦嗔梦喜春不闻红萱露滴真珠裙夜燕玎玲隔牕语碧纱凝烟咽金缕行云妬杀巫山女芭蕉叶叶黄梅雨
　　题桂花仙人像
　　紫虚真人离紫宫流光夜下如长虹明珠结佩冠芙蓉钧天广乐来相从居然太虚幻为月中有琼台白银阙羽衣霓裳歌合节玉杵捣碎黄金屑金屑霏霏满下方倒吹露脚秋风香齐州一髪烟微茫但见万国涵清光
　　松风操寄题计筹山聴松轩
　　山之松兮夭乔天之籁兮翏翏【叶寥】生于无声兮亦无声以消曲肱隐几兮独与道超昔之人兮曽弃其瓢顾瑛诗曰何时种松子于今几千尺真人守规中宴坐深深息清风若流水行住本无迹天籁生虚空还向空中寂
　　题仲穆画唐马
　　大宛千里马朱汗翠连钱夜秣玉闗下晓呈金殿前横门花似雨韦曲栁如烟虢国争驰道将军避绣鞭
　　次韵越中八咏
　　种山
　　青山削芙蓉上有浮云生窈窕俯长流逶迤带重城朝光散霞彩暮色涵空青鸱夷去不囘遗尔千古名
　　三山
　　蓬莱失左股负以垂天翼中有仙人居珠宫灿瑶席凝云不飞去化作轮囷石弹琴坐石上长忆三山客
　　崇山
　　防稽山水国崇山幽事多当时觞咏处春净花顔酡磊落黄金罍玲珑白玉珂行乐须及时美人在丘阿
　　梅山
　　梅山如积翠的皪手堪捧遥遥仙人尉盘盘故时陇丹泉清可鉴石乳甘于湩行将解尘缨于焉蹈髙踵
　　鉴湖
　　我爱鉴湖水明如照胆铜澄清若有待浑浊那能蒙当时贺知章富贵如苓通岂无一畆地来筑仙人宫
　　古城
　　驱车晓行迈行行出郊郭断冈屹崇墉虚籁殷灵壑雨深瑶草长风定松花落西山有爽气逍遥倚晴阁
　　缥碧楼
　　楼居本髙明况在松竹间溪流深几尺新雨过前山浮云多变态好鸟亦间闗偃蹇楼中人对酒还开顔
　　芬陀室
　　视心如莲花净明涵太虚出泥本无垢露体皆真如大千入一息宴坐忘百须陶公虽饮酒时能到林庐
　　题超览楼
　　红楼标胜槩髙倚越王台水接三韩外山从百粤来御风凉满袖问月酒停杯少待谈空罢登临亦快哉
　　春还轩
　　北风凝寒隂肃肃地底初阳光霅煜正如鼎内火力温渐觉薰蒸起防馥迟迟宫栁着嫩黄稍稍亭皋换新緑旧时燕子巳重来何处莺儿才度曲此时幽人坐轩里有琴可弹书可读但愿日日酒盈樽不问劳劳车折轴君不见丞相胡椒八百斛又不见邺下领军鞋一屋当时富贵等尘土今日园池走麋鹿乃知清虚实近道炽心纵得何时足隂阳消长无停机日月推迁如转毂静中妙合天地心请君收视观其复他年老我叩宗与尔相过跨黄犊
　　胡琴谣赠张猩猩【时西夏髙起文同赋】
　　绛绡羃帐春云热银蜡揺光眼生缬猩猩对客轧胡琴紫龙衔丝度幽咽新莺出谷调髙声间闗泻出春风情瑚击碎琅玕折鳯皇夜叫离鸾惊舞停囘雪歌停扇一曲梁州犹未徧细数骊珠下玉盘百尺氷丝贯成串锦瑟无声帝子愁湘波揺江江倒流西风忽起茯苓浦吹下满天鸿雁秋张猩猩更坐调一曲玉轴银弦再三促为君写作胡琴謡西夏郎官面如玉













　　草堂雅集巻十一
　　钦定四库全书
　　草堂雅集巻十二
　　元　顾瑛　编
　　彭罙
　　字仲愈广陵人无书不读通五经性行纯谨言笑侃侃陈君敬初深敬事之来吴中予甥张大本首延致之授举子业户外之屦常满江左硕儒也巴陵女子行
　　巴陵郡西江水浑赤沙黄壤东南奔迩来湜湜已百载中有婉娈之忠魂当时郡有贾氏妇志节凛凛摩乾坤家亡国破身执义不辱乃是韩魏国忠献五世之曽孙临平湖开石封发五陵气尽天房昏甲马三百万北来正啍啍连城破竹势迎刃牵羊系颈投冠解绶窜匿俱纷纷不意弱草中见此松栢根读书不学曹大家事夫却是桓少君君臣大义本与夫妇一慷慨万古保贞操视生死朝夕不啻富贵如浮云恨不生为男横戈赴三军栖栖临絶音耿耿昭人文练裳纵横四百字上陈祖宗创业有至道下斥奸邪误国偷生存吾词既毕分已尽精卫何苦犹衔寃想当捐佩入不测幽光上浮白日衔隂魄直塞珠宫门湘灵罢瑟虙妃泣冯夷长啸羣龙翻至今颂其诗感其事令人浩气填膺那可扪或者疑之不能成人善谓其见梦于人不若效灵史氏为可惇呜呼时无欧阳公断臂之妇絶无闻何以愧卖降表贞节薄俗那能讥兔园我愿然犀取灵骨封以夏屋旌以石表双髙蹲奏之大廷布天下激厉臣子皆忠淳可以扶三纲正人伦谓予有不信请视贾娥坟
　　怡云轩歌为茂上人赋
　　怡云轩前古松树日日云来满幽户怡云野老对松眠看云自来还自去非烟非雾流光晶白衣苍狗倐多形有时骤雨动灵怪恐是老龙来听经饥食坐单行复息心与浮云两无迹鉢中水是天上泉隙尘非山下石青天漫漫积空寥磅礴云间无逺遥乘之瞬息千万里灵鹫峰头雪未消我乐在云云我悦相从不似长相别云归岩洞我还山碧潭夜夜看孤月
　　送粹上人还天台养母读书
　　逝川无停波浮云时独飞十年出家去早着游子衣朝泛南海航暮采北山薇孰云方外乐倚门有遐思丸丸赤城山中有鸟乌慈娱嬉在昕昔况适静者期朔风吹大江越树淡寒晖顾瞻东归屐梦绕玉溪湄
　　送丁好义
　　晨登吴王台苍然望八荒大江东南去浮云西北翔中有鹓雏飞前随双凤皇梧桐正苍翠亦待鸣朝阳白露湛清秋山花已黄黄折之欲相赠嵗晏同幽芳
　　寄沈鼎臣
　　中庭好花树欲发迟良时春风一嘘拂粲粲已盈枝青实未堪摘苦心良自知朝荣暮憔悴物理固其宜愿将合欢草持以遗所思
　　宛陵大江左我家更在东忆子到县时目寄孤飞鸿沧浪无钓艇海洋多飓风游鳞向何处逺将消息通嘤嘤双黄鹂踯躅芳树中听之有深意白日已匆匆
　　郑氏义门诗
　　有岿者门摩霄切云丕昭人文鳞集而充栉比而从伊郑之宗桓桓其枨楔臬孔明载辟于行重庆在堂曽日昌有质必良父教子箴兄爱弟钦乐且弗淫服五而穷世九而同益衍以隆黼黻羽仪济济师师维祯之几牛蹄角千其尨百牵共牢勿迁天将孔扬以显休光闻于圣皇皇帝曰都尔嗣克图宜旌尔庐丝出而纶玉辉防璘勅我子臣绚烂非烟膏露醴泉三秀植焉童龀耄期作息娱嬉益劝而规其规维何百忍一和永矢弗颇彼张显唐此陈九江孰与比量噫污流徳色鉏耰紾臂干糇目贸于詹心瞢于慙弗死曷探江浦之源汗浩澄渊可挹其涓伊我人思孝友同归天下无为斯门斯言千万亿年与国永传
　　芝山吟【有序】
　　徐君勉之番阳人芝山在番郡之隂世传山常产芝郡人徃徃以科第显勉之两举乡进士得山长慈湖人谓勉之若有不释然者予故为道其所乐作芝山吟饯之
　　西山有灵芝我来茹其芳吐气为卿云绚烂纷天章紫微上卿不敢惜手抉氛埃看五色虎豹卫关深九重倐烁电光迷白黑归来不是故山遥天风巻幔正飘飘化作慈溪泮林雨坐令嘉植长春苗碧涧泠泠煮芹藻恰佀山中采芝好咀华滋味与人同粱肉朱门祗素饱阖闾城头秋日凉停云只隔钱塘江西山日夜生辉光山中紫芝煜煜长更结飞霞髙颉颃
　　涂颖
　　字叔良
　　题韩与玉春山行旅图
　　枉路越川梁郊区绵海甸蘅臯望菌阁逺近皆可辨夕嶂青若蓝春云白于练去矣谅云遥听钟自忘倦
　　钦察海子上
　　醉卧借芳草青天若穹庐頽然无所觉恍惚梦华胥日落大荒暮天清云物虚不知飞雨来洒我貂襜褕起坐向沧海髙歌望天衢长懐既莫展此地聊自娱壮嵗思学剑闲来对呼卢潜踪混羊豕何必事诗书
　　郑节妇诗【上京人老而未获旌表】
　　饮氷不为清食蘗不为苦白髪守孀闺含悲涕如雨常怜衰朽质蚤嵗丧其天妆台掩明镜翠阁弃华钿自誓比共姜无儿哀伯道天命可奈何人心当自保南山石可转此志终不移东海水可竭苦节终自持嗟彼薄俗中纷纭斁伦纪虽见旌异门多在王侯里谁知氷玉洁埋没一何伤独有中天月遥夜照肝肠
　　牛羣头懐乡
　　日出漭荡外风生辽廓间将军指大野游盼漠南山五月雪犹冻平沙春草寒驼鸣陇烟曙毡帐乱回环行役方未巳羇懐恒鲜懽南禽恋越树代马思燕关怅矣风土异腼焉游子颜故乡在何许滦水徒潺湲
　　简漕府刘经歴
　　贡赋出天下东吴最丰赢连艘转大海输馈实瑶京天子方旰食属念在羣生鸾台辍英俊赞理慎王程肃肃公府静悠悠莲幕清摅诚阅简牍思用致隆平中原乆荒荡豹虎况纵横军储急防敛何以恤其情昨闻畿甸间诏令募民耕秋风熟秔稻委积若墉城并将资国用庶足缓繇征
　　题山水图
　　忆昔滦阳八月归北风吹雪洒秋衣枪竿岭上停车望万木萧萧落叶飞
　　上京次贡待制韵
　　海风吹雨度龙沙满眼金莲紫菊花日暮笙歌何处起髙低穹帐五侯家
　　蓬莱仙子学长生羣帝朝天绛节迎昨日六龙回北极云裾霞佩集滦京
　　竹宫窅窅秋风晚芸阁沉沉昼漏稀独有蕃僧承诏宠红衣白马退朝归
　　借得仙人白鹿骑瀛洲真馆住多时夜深忽见江南月却忆亲知乆别离
　　马麐
　　字公振昆山之东沧人幼酷志读书多为搢绅所知好文尚雅以华其家声与余有姻娅今之所録皆杨铁崖所称爱者
　　春夜乐
　　越罗复幔茱萸红蹙金绣带蟠双龙铜盘腻烛传香蜡帘箔星光钉文甲金刀割鲜翠釡烹豆蔲压春赪玉罂神仙舞盘踏月行雁沙印雪留云缨朱丝泠泠金粟柱风流上客琼林主碧海烟中采香媍湿花仙骨沾春雨
　　和杨廉夫新居韵
　　杨子楼居饮马河书舟日日舣晴波未论栗里功名薄总为夔州诗句多逺树入帘秋若画乱云渡水白于鵞何当共把凌风袂醉和仙人铁笛歌
　　娄东园雅集分韵得雨字
　　步出东郭门羲车籋云上园容媚婵娟海色射泱漭老仙瀛洲来铁笛奋逸响好鸟啼木末惊起飞两两珍图襍缃帙于焉得真赏清驩信浃洽闲情足萧爽归欤掩关坐俗驾毋劳枉
　　独酌谣
　　独酌谣独酌当中宵中宵万籁寂独酌兴歌谣玉露下金井银河流素涛一酌再酌神思超安得十洲仙人共倾倒驾风鞭霆歴览八极同游遨鲁戈莫麾斥羲车莫招摇便当瓮头醉笑解黄金貂君不见车轮马足长安道鸡鸣五更天未晓又不见北邙风雨迹如扫石驼断碣眠秋草天飚泠泠吹我襟独酌独酌慰我心流光去人那复得洗盏自歌还自吟
　　卢昭
　　字伯融闽人侨居东沧从明师为举子业诗文尤有法搢绅先生器重之余交于其父子间视伯融尤相爱重云
　　酬杨子固
　　我爱三山杨子固能诗似是谢惠连两家通好只青眼十年不来今白颠故园春色烟尘际清夜好懐风雨前可耐明朝还欲别杨花飞送渡江船
　　送清上人归莆田
　　有懐白髪中军老飞锡泠然下翠微龙女细听双树法天风不动五铢衣江头日暮多尘土谷口春深长蕨薇故国萧条丘垅在相逢犹忆未同归
　　送防稽朱景初游维扬
　　日日长缾醉竹西朱楼九曲使人迷夜深应有慈亲梦起看青山似防稽
　　送道士之京
　　五色云衣襟佩珰大明宫里拜君王金盘玉枣传仙实龙简琼文刻帝章每和銮祠太乙总看鸣凤下朝阳鉴湖一曲还归老都道当年贺监狂
　　题昭君出塞图
　　草黄沙白马如云落日悲笳处处闻此去妾心终许国不劳辛苦汉三军
　　关山北上几时还一曲琵琶掩泪弹独倚穹庐望征雁举头见月似长安
　　采莲曲六章送苏彦章奉母归汴
　　江南可采莲江北日复暮阿谁修饔飱拏舟渡江去昔日江上莲莲叶小如钱今见房中子含笑弄清涟濯濯秋水莲采采遗慈母莫叹华色衰悬知子心苦莲叶大如葢鲂鱼潜在隂鱼潜尚知处吁嗟游子心食莲先食菂踏藕先踏水菂苦心自知水深恨无底荡舟遡洄渚零露沾我衣红芳日以歇载之与同归
　　江水一百里送瞿慧夫
　　江水一百里客归春亦归南国双蛱蝶直是绕人衣江水一百里春帆五両轻遮莫潮来未须教醉里行江水一百里江流曲似环殷勤问江水几日送君还
　　精卫辞
　　有鸟志堙海衔石到海返石转心不移但砺尔喙短日复夕海复逺石可竭海可满精卫之恨何时断
　　拟乌夜啼悼从母弟曹生没于陵河
　　乌夜啼飞来栖我庭树枝乌啼不祥母恶之母生季子年廿六买船海行输豆粟昨日陵河有书至前月风波葬鱼腹妇姑相持哭向天路逺不得收骨肉井羸其瓶水乃覆人生涉险终自椓魂招浦口悲风来乌啼绕树声更哀愿摧四山填海水他人毋令有如此乌夜啼啼呜呜妇朝上堂再拜姑劝姑莫打枝上乌乌今反哺有是雏子胡不还母在家
　　拟车遥遥送苏彦刚奉母归汴
　　车遥遥几千里朝发吴头夕楚尾车中美人谁家子云軿聨翩去无已驱车复驱车可使车无輗车无輗不行母无子何之临岐商歌奉巵酒牵郎之车夀郎母酸风北来雨雪寒愿郎嵗暮当知还车遥遥归汴州投尔车下辖悬尔车上辀莫学从前事长游母之念兮朝夕不能休
　　古意
　　良人去悠悠出川还入洛不省道里逺但愁风水恶胡为不懐归日夜苦栖泊道逺终致之车轮不生角楚楚生纻衣去时与郎着勿遣尘土缁尘缁徒澣濯妾言谅无訧生死将有托金多讵云贵饮水秪自乐
　　题墨菜
　　薇生西山阿荼生南原下结根各有地不与同甘苦薇老不可食荼今复如饴甘苦有时易贵在知者知
　　拟同声篇送瞿慧夫学录镇江
　　幽谷答空响鸣鹤和在隂同声自相应感兹意弥深子啸我嘅叹我歌子援琴宫商谅相宣不如我同心维时文化洽贰教良所任爰有芹与藻采采乐且湛顾瞻白云翔宁不懐故岑朂哉躅前修秩秩着徳音
　　题海棠画眉图
　　灼灼棠之花有鸟啄其英遗音求匹俦使我懐友生睠彼春载阳品彚咸欣荣如何梧桐上不见凤皇鸣
　　题梨花锦鸠图
　　山梨着花春渚曲鸤鸠树头啼角角文膺锦翼何防褷晴呼妇来雨逐之不如王雎在河浒关关和鸣还并处
　　赋鲁子升检校宅雪中紫牡丹
　　拾遗门前车似水嵗暮传看魏家紫独持颜色犯氷雪不作春妍竞桃李戋戋凌寒散晴葩洛中定应无此花满堂杂佩乱葱玉一色碧云承紫霞醉披鹴裘酌铜斗问渠可是华神手折华起舞奉郎母年年对华作长寿
　　送清上人横阳觐母
　　上人自是无家者甘防髙堂未忍违每有庭萱生客梦难将寸草报春晖江花绕水迎船下云叶浮空近锡飞清夜宝洲心更切相期须及雁同归
　　赋牡丹
　　暖风轻雨破花初仙态惺忪似索扶承露总看金作掌锁云深讶玉为盂香笼昼幄仍熏麝酒晕春容更防酥老去风流浑未减快传防笔倩官奴
　　送驸马观稼轩同知辰州路
　　使君南贰辰阳郡奕叶人传旧相家莫向将军问铜柱好从勾漏覔丹砂畬田五月多遗沅芷连天烂有花饮射早闻成雅俗遐荒今已似中华
　　送郑元永归永嘉觐父
　　中宵清梦落东瓯不为青山一日留花过辛夷归别墅风含杜若下春洲深懐置膝怜文度每爱将车从太丘酾酒髙堂真乐在江湖深为谢盟鸥
　　次陈敬初送贡泰父海上回舟韵
　　甬东陈生江海士归来文采凤毛新萧萧神骏不受絷肃肃惊鸿还避人待月瀛洲重视草望云赤水竟回轮怜才独尔中宵坐百过清诗不厌频
　　十年京洛负幽期此日相逢菊满巵隔幔华星川上动近人凉月树中移草自信愁方适嗜酒从嗔老更痴不有栖迟吴下客秋来那得慰愁离
　　过吴淞江
　　霜林纎月堕踈烟有客同舟思欲仙何处吴歌闻白苎满江秋色坐青天
　　瞿荣智
　　字慧夫嘉定人明易宪府试辟后青龙镇学教谕多寓云间虽与交游而得其诗不多焉
　　和羲仲韵
　　莫怪清狂似谪仙乘凉逺过玉山前紫箫夜动黄姑渚翠被风生越鄂船云树亭台全却暑蓉华帘幙半浮烟赋诗刻烛良宵饮知是衣冠不乏贤
　　和铁厓先生柬玉山隠君
　　老铁仙人海上来海云长日防楼台玉箫防凤时时下黄鹤珠帘面面开不逐蟾娥归月府却凭华使过蓬莱见说武陵重有约一溪流水似天台
　　次韵吕养浩
　　客子频烦尺素修江云变态故生愁山回絶磴参差树花隠重城缥缈楼雨里未须秦望屐雪余拟泛越溪舟蒙郎古道多归思桃叶春情隔渡头
　　十一月廿四日绍兴作
　　秦望山头云气生越王城下湖水平梅花欲放不尽放雨色待晴还未晴铜驼金谷非故里青衫白髪徒虚名可怜百年已过半空嗟万古难为情
　　卢彦志自台州官至维扬
　　台州吏扬州去驿马回途一月期官寺偶分银烛坐客楼每怪玉杯迟山中桃树仙人洞天下琼花后土祠卢掾此游元不浪锦囊收得数篇诗
　　次韵监郡鲁公
　　镜里湖光暖欲波客情惆怅不能过蓉花簇簇开岩岫雪片飞飞起鹳鵞载酒小船轻若苇穿城夹膝小如梭每因公事归来晚无奈重楼月色何
　　秪合明时早挂弓谩劳车马驻江东烟开溟海清蛮蜑水满平湖没雁鸿星骑夜驰蓬阁下云旗晴巻石城中万方应喜平羣冦当与汾阳并大功
　　次张句曲题杨铁厓新屋诗韵
　　亭子髙临洗马河亭前夜月动微波倚防天上箫声发巻幔岩前月色多未许韩家修五凤欲从房相赋羣鵞连城芳草遥相忆谁解玲珑醉后歌
　　寄庄防泉
　　楼殿髙低瞰海邉潮生静看月流川秘函夜诵天仙下香积晨斋绣佛前碧葢团云隂寂寂珠旒分雪溜涓涓支郎絶爱山中景吟得诗篇与世传
　　柬熊松云
　　西冈无奈景纯何陶写新诗日渐多宜似兰苕飞翡翠每嗟荆棘长铜驼日曛山崦收黄雾秋入江风动白波复忆松云老文学醉乘箫凤肯相过
　　寄张伯雨
　　服食年深玉雪臞半簪华髪不成梳入山早弃人间事闭屋独修河上书丹火夜明鸡犬宅剑光寒辟斗牛墟儗将一疋鹅溪绢写作洲旧隠居
　　张逊
　　字仲敏姑苏人博学善属文书画俱絶户外之屦如积累期过草堂弗果今所录诗皆为余所品题也
　　题桃花溪
　　种桃如种栁容易得成花千树恐无地平原堪十家晚风迎窈窕春水绕污邪乆不通人问循溪步曲斜
　　题杏花鬬鹊
　　公子宅前红杏林彊彊双鹊鬬春心一从讹尾东风里明月深闺问好音
　　题葛仙翁移家图
　　鱼游沸鼎莫迟留儋石逶迤向广州抱朴书成牛背上从教鸡犬有人收
　　无题
　　银屏曲曲掩秋尘何处车声五色驎飞燕曽为掌上舞崔徽不及巻中真蕙花清露纫成佩菱带文波綉作茵独倚疎桐无限思尽慿鸡卜问江神
　　一夜泠风入翠幢梦魂长是绕湘江香螺脱厣烟生幄豆蔲含胎蝶满窓碧岫台空云雨断绛河星动女牛双牢愁得似秦城逺几日重围未肯降
　　罘罳凉月午隂移漠漠重帘怨阿螭竹啼红犹染泪藕分纎碧尚牵丝题封欲寄金条脱收子休弹玉局棋惆怅章台南畔栁何人折尽最长枝
　　新水流云满绿臯画桥微步听黄袍空传解佩酬交甫只惜能诗似蒨桃栁色障尘侵小扇荷筩含雨沁香醪蛾眉老去都陈迹懐古懐春谩自劳
　　留别李五峰
　　秋风曽过青莲舘南荡谁传白雁书只拟马迁为太史也知枚乘有安车客星当户江清夜华月浮空雪霁初如此好懐舟莫发慿髙酾酒鲙双鱼
　　懐贞居张先生
　　不见贞居张外史故园牢落已经年山中絶境如三岛河上遗书着几篇竹榻何曽延俗客琼楼只合贮神仙扁舟有待秋风后重约湖隂日叩舷
　　题挟弹图
　　绿树隂隂水满堤春风立马看黄鹂慿郎金弹莫轻发恐有慈乌来上栖
　　次唐本初韵
　　霜屋午鸡唱出林羣鸟繁谁欤驱物来澎湃如河源客檐得南向仲冬气犹暄坐井窥青天迟觉阳乌鶱勉将圣人意一对童子言九龄与文要之矢弗谖
　　古道苦埃壒微言易风波屈性以徇人椓丧寻斧柯游心欲遐遗却挽尘鞅过屠羊固所愿有待迟蹉跎小楫不受膝中流慿渡河来者倘未期我乐非无多
　　李简
　　字士廉庐陵人侨居吴之昆山操守端方文学优赡好古尚雅傍通隂阳家书与予相去无一舍然多居锡山故其诗不多云
　　次唐本初韵
　　总道周南多滞留寥寥杜曲可真游驻颜无复青精饭取醉能疎药玉舟独雁叫云天拍水断钟送晚月当楼庾郎此夕懐同赋一发商声报答秋
　　秋兴
　　黄落山川秋气髙一声白雁过江臯西风芳箧收团扇凉月重帘落剪刀倦志已孤红叱拨牵情何事紫檀槽吴霜易防青青鬓莫道当年记得牢
　　袁泰
　　字仲长吴郡人父易字通甫以诗名有静春堂集行世而仲长与予交尤宻云
　　秋夜书
　　夜永月未出明星烂盈门商飚振髙梧下有羣虫喧切切促机织依依如诉言炎蒸未云几凉思弥乾坤惊心节物换抚事中襟烦但见川水流莫知尘土昏朱颜自兹异白髪亦已繁禾苗布东塍果树列西园栽培虽异地生成本同根华实各有待凋零性长存君看硕大遗蔓仍篱藩
　　送勒允常赴秘书监典簿
　　石渠天禄秘藏初锦帕牙签御览余顾问有时劳检阅崇文无日倦收储千年汗竹传科斗四库香芸辟蠧鱼承诏定来东观读青藜偏照夘金书
　　唐元
　　字本初姑苏人读书博雅有船号一苇杭图书古玩列离左右浮游江湖日哦诗其中自号苇杭子每过予溪上必系舟栁下终日谭笑
　　虞山秋夜
　　迢迢秋夜长青灯半明灭栖鹊绕疎枝流萤依腐叶谷虚振幽响室静生虚白数声谁家笛吹堕西窓月
　　东臯
　　暄晨出东臯春风袭杖屦溪流带落花晴烟袅飞絮濯足竹邉泉散策松下路幽禽忽惊起飞过溪南树林深疑无人俄闻响机杼
　　文质
　　字学古甬东人居吴之娄江有诗名好为长吉体酒酣长歌声若金石游京师为朝贵所知每过草堂必谈笑累日所录皆口诵云
　　题芙蓉画屏
　　太液池头月色凉夜深天上按霓裳西风吹醒游仙梦尚带清秋玉露香
　　沉水烟消啓绿窓凉秋又见木蕖双日斜睡起银屏里应是相思到曲江
　　题秋林才子图次玉山韵
　　石岭西来竹屋幽蹇驴归去晚山稠溪头霜叶似花落天外白云如水流
　　题风雨归舟图
　　西风木落九江秋黄鹤矶头是旧游忆得向年风雨里青山无数逐归舟
　　月漉漉送瞿慧夫之练川
　　月漉漉在娄水老蟾千年浸不死蓉花已萎春蕙芳望茫茫运天髓月漉漉在练水桂影无烟玉如洗一天清吹凉参差琉璃碧破飞鱼起我家月明沧海曲渔歌不惊鸥梦熟脱巾醉卧竹叶舟白头浪起髙于屋送君行月漉漉
　　公无渡河
　　公无渡河河水弥弥腥风怪雨卷空来浊浪掀舟雪山起妾力挽公不我止公既渡之竟如是泪可竭情可灭河水东流何日歇
　　行路难
　　行路难歴九土猛虎当途狼在隖满目莽苍荆菅深猎者谁为施弶弩行路难渡江河其中岂无蛟与鼍行舟往往看风色如山大浪扬惊波水陆之险尚可平人心对面干戈横浮云变态在倐忽隂矢设毒无猜惊君不见史伯鱼处世以直诚非愚西邉鹊噪东啼乌行路难堪嗟吁
　　折杨栁
　　折杨栁烦纎手金黄细缕牵春愁送客年年汴河口汴水明杨栁青此时伤心无限情同心结就孤舟行折杨栁君知否有书莫寄双鲤鱼一度春风一回首
　　乌夜啼
　　乌夜啼江月皎皎流寒辉去年养子丛木底今年九子俱不归乌夜啼声惨凄网罗天地难髙飞反哺之恩竟寂寞风巢冷落秋烟稀乌夜啼啼相思
　　城上乌
　　城上乌啼攫攫朝啼城南隅暮啼城北角昨日妻别夫今日母忆儿乌啼乌啼心愈悲征人去兮归不归乌啼乌啼知为谁
　　张简
　　字仲简姑苏人读书知古今寄迹老子法作诗淡雅有陶韦风隠居鸿山凡经吴中虽少防面必写诗由铁崖寄焉
　　玉笙引
　　我尝蹑轻鸿浮空度瑶阙醉看碧桃花吹笙弄明月仙人王乔董双成为作春水流花声昆仑十三凤飞翔相和鸣曲终飘然上鹤去逸韵散落天风清自从失脚堕尘世飞梦尚绕芙蓉城浮丘公今不见白玉台走雷电云和妙曲杳无闻万壑松风洗清怨
　　春日斋居书事
　　垂帘觉春静水槛幽情多兰香舞双蝶渌水浮羣鹅微微晴云度辉辉野气和新栁带长坂飞花泛轻波闲居违佳景芳事俱凋讹忽忽已初夏绿暗青山阿
　　初夏偶成
　　清风度虚阁飞花集罗帏方欣昼晷永不觉春光归鸣琴发逸响嘉树含清辉幽情多黙悟澹景宁相违览书慰虚寂独闭南斋扉
　　次韵落日墟上晚眺
　　荒墟属晚眺日莫烟华消落花散芳渚孤云度晴霄感物微情切懐人幽思遥辛夷花未发难寄最长条
　　和杨铁崖小临海
　　海静不扬波仙人跨鹤过灵峯七十二何处月明多扁舟下彭蠡望见大君山只道支机石移来天汉间歌按霓裳曲分行舞广庭天坛看星斗散乱若浮萍海门掉驭出鲸吼浪花飞孔翠排旍葢云昏黄鹤矶龙子丹砂鬛金芒耀水盆真人忽骑去霹雳破天根夜过洞庭曲青山互作堆仙人吹铁笛白鹤自飞来雨过积金顶芙蓉万朶青神鱼不飞去风伏翠涛腥忆坐松根石相看说大还昆仑云一朶唤作九华山仙花云万叠浩刼与春开却笑瑚树焦枯作死灰海上三神峤尝看羽葢飘玉虹三百文嘘气结成桥
　　次韵寄铁崖
　　铁笛先生老更迂摩空有赋拟相如竒文一变中吴学大笔犹编后世书绛帐风摇珠络索水窓云沁玉蟾蜍小娃唱得新翻曲多是芳亭春雨余
　　次韵寄云林
　　栖神之山云雨齐雪消春水涨横溪长松正与层楼对髙士还同独鹤栖每见迂名嗤薄俗絶无尘事恼清闺燕游一月不归去应笑竹林莺乱啼
　　破山磵上听泉
　　破山龙去雨初歇坐听飞泉溅石冈万壑风雷喧地轴九秋云露泻天潢好从细草陈瑶席更趁飞花送羽觞饮犊上流奔轶者何年来此结茒堂
　　寄灵石张尊师
　　杨许遗经乆不闻能书只说华阳君清修每自披灵笈髙卧因谁写练裙春昼雨晴山拥坐秋空月皎鹤成羣何时去覔幽栖地郁木坑头礼白云
　　送王子充之京师
　　凤阙嵯峨北斗边马头遥觐极风烟石林凿凿河流急人海茫茫帝宇连国子先生询旧业白云亲舍忆髙年匡时正用平生学努力惟君髪尚
　　送徐教授晓山归武林
　　三年言子邑寂寞鼓鸣琴官舍冷如水杏花春满林化风敦薄俗清气集虚襟归去吴山下青青草正深
　　顾盟
　　字仲赘甬东人髙才好学馆于杞菊轩此诗因李月壁所寄云
　　赋翠微
　　倚山为宅似城闉耕凿悬知可疗贫政想绿隂当瓮牖但愁翠雨湿纶巾投林防雀终无角出谷峯峦半似人浊世无忧惟隠者愿分藜藿老天民
　　送樊仲宜
　　樊郎昔补太常掾郊祀通天致敬时先过罘罳张鼓乐复从卤簿建旌旗颁宣即用金书刻读祝还令玉板持今日江南见樵者命渠歌作赠行诗
　　送谢子方归临川
　　连雨淋浪不耐秋江行已试木棉裘侍中无梦思通籍肘后有书能校雠身坐米船歌灌口眼明瀑布是江州到家先谒虞夫子定作芝亭一月留
　　次韵庆云衲二首
　　数竿修竹便为邻有力任舂未是贫世事空随流水驶闲心自与白鸥驯更招辽海传书鹤为问洲种玉人还有佳期同晚嵗白头相对岂无因
　　东来孤鹤下林梢破屋萧条不剪茅洗玉池头云气合繙经台上树隂交闲心讵遣神为马辟世方慙祝代庖忽寄新诗到圃清歌须借玉壶敲
　　次韵范徳原与倪元镇城南倡酬之作
　　髙士叩门方倚马先生与客正争棋也知溪上多佳集亦到山中传好诗满地绿隂敷坐处隔林黄鸟把杯时城南我欲相寻去买下扁舟恐后期
　　次韵范景逸立春日病中之作
　　嵗暮西岑雪未晴范公祠下少人行探梅踏冻烦丹使扶病迎春问麴生石灶茯苓和雪煮云根流水似氷清田数畆春泥暖好课岩中子弟畊
　　八月十三日自鸿山归吴舟中赋
　　扁舟风轻穏如马容我领览秋气清横塘水深白鸟下欹树雨湿青苔生东曹掾史有髙兴太乙真人无俗情去学吹箫唤孤鹤明夜月满姑苏城
　　送吕惟清归耕芜湖
　　芜湖郭里野田花曽见南朝旧将家九月荒茨飞社燕千年乔木噪寒鸦江山风雨殊今昔文武衣冠起叹嗟扶防归舟有孙子宁辞辛苦答春华
　　次韵张田秀才见寄
　　树杪青虫晴飏丝春城风物似年时贫余许迈飡金法乐止陶潜饮酒诗芳草青青连野阔征鸿歴歴度江迟长洲故苑烟华外千里懐人入梦思
　　红梅
　　九疑山中得道女春寒石上饮流霞不知遗却玉条脱独倚东风暮竹斜
　　寄学可二首
　　九龙之山第几峰曽看飞雪下长松小楼日夜听春雨忘却溪头寻暮钟
　　石上一杯清冷水传是若冰小洞天借渠茗器登山去春雪正与梅争妍
　　寄阿山
　　最忆凤雏年十四临池爱学汉中郎西斋旧种樱桃树今嵗还应共汝长
　　次韵杨廉夫冶春口号八首
　　姑苏城北桃花坞日日敲门去问春自是狂夫被花恼求之不得亦愁人
　　醉舞花前倒接防双双燕子共差池留连只恐春光暮芳露湿衣人不知
　　石湖春水如酒浓玻璃万顷开龙宫我时泛舟过湖曲无数桃花发旧丛
　　近得洲飡玉法不用采石登昆仑景纯解道游仙句海上鹤来传到门
　　江城雪夜深一尺欲问梅花马不前袁生此时正髙卧不知春江有钓船
　　玉壶春酒碧于海客至纵饮宁伤廉已无俗事恼真趣只有清香散宝奁
　　緑晕双蛾新画眉风流堪赋比红儿绣窓无人解春意行傍辛夷折栁枝
　　吴姬殷勤折简呼青锦坐褥花中敷听唱梨园供奉曲新声一串骊龙珠
　　游石湖治平寺用唐人许浑所题诗韵
　　湖上春云挟雨来楞伽山木尽低摧吴王废冢花如雪犹自吹香上舞台
　　阅真诰
　　长史昔好道链真三秀峰夜感紫微仙降集华房中鸾鸟鸣素月翠旍飏琅风摛辞托讽寓赞扬皆真宗中有飡霞法可以回婴童刻之白玉检藏之华阳宫真人有仙气乃得探其踪我生慕素无由啓愚蒙啸吟金玉章灵音朗九空懐仙起冥想防然精灵通焉能出嚣滓歘忽骖云龙
　　次韵答强仲端
　　花落红云岛风生白玉堤真人不出户芳树自成蹊扫地雨初歇巻帘莺正啼此时不一见春思转凄迷
　　送王子充归金华
　　春入长洲苑东风已及时苑中垂杨树吹作黄金丝送君出春城舣舟折柔枝以此聊赠逺相别仍相期君归金华山当逢牧羊儿毋因入山去遂尔来迟迟杨栁飞花日待君同赋诗
　　黄文徳
　　汴中人号尚文子读书能文侍父为玉山县教官因钱洞云游庐山归故得诗于后云
　　寄玉山草堂
　　圃仙人吾未识闻说吴山种春色昨夜洞云天际来明月空斋坐相忆
　　自题曰予家汴中侨居闽之昭武甫官五溪适洞云钱居士过我得觌仲瑛挥玉词翰兼美虽未能识荆有不能忘情者赋二十八字附巻末他日洞云归淛当出此为顾君一笑且以期后防云
　　赠钱洞云
　　玉峰古洞多白云中有学道癯仙人问言尽日说空有一朝兴入庐山春香炉峰髙虎溪逺石上秋深长苔藓白莲不老秋月明万里浮云自舒巻
　　顾瑛诗曰庐山五老香炉峯紫烟缥缈青防中银河光摇白防蝀明湖影落金芙蓉当时送客过溪处至今古木号山风逺公香火有遗社白莲坠露秋重重
　　周砥
　　字履道兰陵人幼学举子业且立意作诗不泛交来游姑苏与予聚首弥月过草堂即往鸿山其与倪云林最相友爱故其诗画亦相似之
　　夏日同强二秀才过鉴公山房因游仁寿精舍
　　寻僧直到梵王家便汲山泉为煮茶阮籍从来无礼法汤休何用着袈裟醉眠石阁听风树步入松云扫磵花与子归时仍并辔萧条墓道夕阳斜
　　寄杨文可
　　屋庐星散当山郭门前小溪相与通橘子压树千头緑鲤鱼跳波双尾红空梁寒月拱夜防傍壁灯火鸣秋虫故人亦在他乡住此时作客情思同
　　赠俞逺明医者
　　乘云行泥志所异著书卖药情可同野老自惟扪虱客征君当是夺牛翁橘林华落丹井畔芝田鹤鸣云气中嗟乎济人不求报我特闻此縁丁公
　　寄周子羽
　　乃翁天性唯真率纵酒狂歌老未休不是生前浑欲醉却縁客里易为愁百年心绪留黄巻几树梅花共白头昨过比隣司马氏阿戎谈论更风流
　　春日
　　空山寂寂行人稀冈头落花如雨飞罢琴惆怅不能已故乡寥落何当归南去百粤羽书急北来三吴戎马肥安得龙骧拥战舰扫除俘冦扬国威
　　寄鲍校书并简强二秀才
　　城边枫树叶欲赤泾上芙蓉花亦繁聊写寒温传逺意愿逢颜色问言牙签题字羣书整玉鼎焚香古制存时在髙斋住终日强郎诗律最堪论
　　送福上人游江西
　　西江江水漾明霞买得吴船泊晚沙春鸟衔花落经巻凉风吹月上袈裟庐山屹立千峰秀瀑布流传一道斜爱尔心源絶清净东林寺里白莲华
　　题可意楼
　　吴兴山水称竒絶爱汝楼居事事清花片拂云飘几席湖光浮日动檐楹主人好学三冬足对客髙谈一座倾乐事本来皆可意为君拈笔赋闲情
　　题毛遂执剑图
　　六国争雄势若何纷纷剑客口悬河合从不作尊王计遂也何烦用力多
　　题张道师所藏画
　　秋月无风渡海迟瑚玉树碧参差明朝我亦三山去为借韩终白鹿骑
　　寄张习之四首
　　数日隂雨复寒凝沙边草阁非倦登梅花萧条竹枝瘦大似不禁风雪凌
　　枇杷花开绕舍香竹枝披拂映沧浪旧雨故人不相遇亦可寄书来草堂
　　空山寥寥独抱琴时过谷口之云林自从幽人采芝去不见鹿鸣双磵隂
　　夕阳在山云在松松间石上忆相逢西林问讯屡有约且可防面得从容
　　枇杷树下懐葛石泉道士
　　晒药枇杷林秋阳满山泽不知林间风吹花堕巾帻道心政散浪野性非颇僻不有孤桐琴何以寄逺客
　　题倪云林画
　　云木蔽清野蛾眉横素秋一雨过大壑百川防新流未能闻至道宁即歌逺游嵗晏且归去采芝南山幽
　　题宫人行乐图
　　金宫游素女玉笛弄清晖月殿龙香度风帘翠影飞云开移防仗花落巻春衣莫买相如赋长门事已非庚寅嵗秋九月余邀张习之吕志学枉过云丘志学过期不至独与习之觞于紫霞丹房醉后因纪其事
　　宫云气暖玉瓶春酒香乱山碧霞里锦幛相低昻青童奏仙歌半空鸾鹄翔飘飘兴方逸奕奕思何长便呼张仲蔚尔来共衔觞吕生褒衣人置之亦何妨谑浪古松下欹倾琪树傍惟兹遂真性谁复笑楚狂嵩髙两道士亦来与徜徉劝我飡金液遗以辟谷方于时政酣畅仰观天茫茫不暇谭理邀之入醉乡
　　凤笙篇赠紫霞道人
　　凤笙十三簧音响应天时自从轩辕调律后谁将弦管置之虞舜祠神人以和凤皇来仪后来作者不复知颇闻仙人王子晋好作凤鸣花下吹凤鸣几千载仙人吹笙至今在昆仑池头看碧桃玉振金声过东海过东海游蓬瀛金霄防防郁紫清空中嘹喨回天声三十六帝下云軿中有防女数百辈玉颜如花珠佩明手弄云璈瑶瑟来相迎相迎向何许凤笙鸣朝玉京
　　送李生北上
　　李生东吴人住在东吴市手持贾谊书去谒汉天子天子白玉阙虎豹守九关黄金烂初日照耀蓬莱山愿为丹穴凤飞入五云间莫学襄阳孟夫子诵诗玉堂空放还劝尔一杯酒与尔作离别西风吹折杨栁枝八月燕山夜飞雪君当挂席大河去我还拂袖东山岑闭门自扫石上月緑萝树底弹鸣琴
　　寄倪云林
　　鲁连有志节蹈海不复还严陵不肯仕归耕富春山两公出处虽异代千古同髙天地间我识云林子亦是隠者流一生傲岸轻王侯视彼富贵如云浮鲸鱼未化北溟水凤鸟独宿昆仑丘含光韬耀人所慕才华自可称独步手弄云霞五色笔写出相如大人赋虽无天子诏书徴不失前贤髙蹈名且须快意饮美酒醉拂石坛秋月明昨日相逢碧桃里衣上春云照溪水别君已是几月来芙蓉忽然江上开知君此时卧烟岛而我相思满懐抱何当借骑茅君鹤共入都拾翠草胡独商岩紫芝老
　　写懐寄吴下一二知已
　　朔风吹庭树寒雨集杨园此时懐故旧凄怆不可言忆向吴门道挟书访遗老两公即相知把袂日倾倒别来今几龄白日不留停五见枇杷树开花拂草亭相思乱心绪摇摇无定处飘若天上云随风忽东去知君卧紫烟清直如晋贤手持玉麈尾相对谈重我苦不得志岩居非本意宝匣剑空鸣金尊日长醉吐气如长虹古人敢追踪子云天禄阁宋玉兰台宫奈何出门去荆棘满中路当伺天帝醉骑龙跃云雾君非知我深何能说胷襟聊兹写情素非为庄舄吟
　　拟古
　　迢迢逺别离相去几万里月照鲁阳关风吹汉江水宵梦不可托路迷复中止登山还有屐涉水亦有舟我心如悬旌摇摇独亡休常恐瑶华落春风不能留岂君弗识察故此长悠悠安得白鹦鹉衔书东海头
　　翠管鸣春晖瑶筝弄秋月孤鸾忽惊飞哀吟中夜发郑卫乆足贵正始谁复陈若无琴与瑟宁知古风淳南国有佳人蛾眉艳清秋芙蓉含玉露不足比娇羞明月照裳衣清霜肃衾裯因此贞洁性宜为君子逑置之昭阳殿飞燕焉足侔
　　别君能几时秋叶忽辞柯蟏蛸已在户流萤亦渡河感物抱悁结容华恐蹉跎黄鹄飞青云游鱼潜緑波岂不懐契阔慰此离恨多明月照机杼不织鸳鸯罗
　　风吹原上树緑叶如春烟枝条既繁茂根柢亦以坚如何兄及弟骨肉自相悬汉谣一尺布民歌上留田遐心赋脊令我心已凄然缅彼夷与齐千古称圣贤
　　殽黾无虎迹颍川有凤音朅来千载后此风遂防沉驺虞固仁兽虺蜴亦何心不念君子懐暴物良以深浮云西北来望之如作霖随风忽飘散汗漫不可寻嗟哉古人逺寂寞甘棠隂
　　峩峩昆仑山秀色翠如扫白鹤衔琼花飞入红云岛仙人驾采凤手弄金芙蓉青童玉节舞鸾笙半空中遗予紫金丹服之寿无穷相携凌倒景去入蘂珠宫
　　翡翠栖兰苕鸳鸯上锦机物固各有类寸心独何依春色来几日海燕忽双飞迎风不须入尘满青楼扉汉宫起秋风美人感团扇褰帷坐遥夜含愁独长叹桃李笑白日垂杨拂青丝既受春风荣芳菲同一时茍欲令偏瘁造化庸可欺愿君心如日照物无恩私
　　大运有兴废日月不停留君看姑苏台至今麋鹿游汉家五侯宅富贵谁等俦白玉刻窓户黄金饰骅骝一朝天气肃霜落五花裘风华不待晚露叶已惊秋所以贤达士志不忘林丘功成身自退啸歌常悠悠
　　北风送王宏也宏侍亲江西故作是诗以送之勉孝心之无怠亦以自见也
　　北风凄凄河水流澌子有行舟在水之湄嵗聿云莫逺游何之子曰从父于江之西朝夕承事则莫敢违敬有训诲以培以养克恭清温淑慎几杖子有乔木予曷从而仰吁嗟我生繄独何心送子于岐泣涕沾襟云兮在山亦在于谷孝抑有怠嗟矣何及朂尔君子毋尔颠覆心焉允臧天锡之禄执手于郊饮饯于洲我有话言子应不可留江水悠悠何以写忧
　　壊室诗
　　嗟哉强生性卓荦超忽荣观甘菲薄不事绣衣与朱襮独处壊室云自乐垣墙臲卼庐倾扑栋桡由来本末弱谁复椓葺声橐橐东方日出明屋角乌号防走鸡咿喔春风吹花隔疎箔或堕粪溷关篱落雨湿中霤碧藓驳伛如病鹤时俛啄强生牵船防上泊垂首屈骼同束缚秸莞坚坐足仍缩左右图史列几格探赜索隠博以约汲汲铅椠笔匪阁如发霜硎耀氷槊南阳西蜀乆寂寞枯桑敝瓮宁可噱古人见道实宏廓睢盱髙坚恒卓卓岂患龌龊困屯剥孰谓后来不复作朂哉强氏之子恪欲尔心志无陨获苟能用此充而扩天地于吾一橐籥还复气馁顿错愕梦寐完美心灼烁雕墙峻宇丰醴酪若此安足置龂腭朂哉强氏之子恪
　　春日对酒
　　暄风荡四极万物皆涵春造化茍无私吾复忧贱贫衰荣各有运生死仍相邻百嵗但劳苦胡不防其因对此一壶酒情性亦所忻同饮乏故旧邻曲二三人既醉即就睡頽然忘我身淳源散已乆举世失其真所以靖节翁自惟无懐民素抱委穷达邈哉难具陈
　　送蒋士元归秣陵得丽字
　　伊人倦游歴逝将从归计借问将何之秣陵有故第六朝乆湮芜江山固非异悠悠伤古昔耿耿抱离思曜灵倐西驰川流复东逝人生匪金玉容颜岂恒丽对此心悁劳握手不忍弃芳尘初歇席回塘转舻栧音容虽已遥念念孰可既惟当慎所朂贞白乃吾志
　　对雪懐张山人
　　庐山雪凌乱暂宻还复稀萦空下脉脉着树弄辉辉咸言绡幕覆复道玉尘飞野荠隠冻叶园梅坠夕霏怅予忽无绪对酒念暌违所欲驾髙榜嵗暮托因依先看王孝伯行披鹤氅衣
　　题强都司燕喜堂
　　堂上南风四月初隂隂榆栁防前除宠恩寿母尊荣盛防酒嘉賔燕乐余窓近果园秋有橘门当溪水晚多鱼闲情自可幽人赋孝友须看太史书
　　送杨子固赴江淛乡试因挈妻子归闽中
　　杨君才思山泉涌战艺文塲力有余雁塔定应题姓字鹿车先挽到乡闾江连百粤风涛壮霜落三山草木疎看尔明年天上去杏园花发早春初
　　题沧洲诗巻后
　　骑鲸东海上豁然形神清仰看中天月逍遥吹玉笙凌晨归返三山住银阙珠宫渺烟雾东风吹乱碧桃花化作红云渡波去


　　草堂雅集巻十二
　　钦定四库全书
　　草堂雅集巻十三
　　元　顾瑛　编
　　胡助
　　字古愚金华人性端方好读书长游京师受知馆阁诸老辟试史馆职后以太常博士致仕诗有杂兴及上京汴中纪行集与铁崖杨先生访予里舍其所题玉山草堂诸作别刋于精舍吟云
　　送赵季文之湖州知事
　　苕溪洲渚上青黛开烟鬟石色何秀润有璧生其间四围阻巨浸世称浮玉山狂潦不能没髙低依碧澜莲幕赵从事昔年此盘桓重来泛秋水见之发长叹美璞贵内韫升降从时观渺渺水晶国虹光山月寒
　　骏马行翩翩青丝络锦鞯美人向何处言往苕之壖苕溪绕城春水发楼阁重重花漠漠酾酒哦诗掀紫髯水精宫里芙蓉幙弁山如龙天际来七十二朶青莲开小娃双歌荡舟剧鸥波滉漾青于苔君不见王孙宅百年乔木髙千尺愿君种徳及湖民防见髙文勒贞石
　　送陈玉林南还
　　黄衣道士识重瞳冠剑芒寒星斗胸赤壁月明惊梦鹤蓬莱云起防飞龙新宫突兀三清殿故国苍茫六代松忽忆旧游今白髪何期共听蒋山钟
　　滦阳十咏
　　帝业龙兴复古初穹隆帐幄倚空虚年年清暑大安阁巡幸山川太史书
　　绿兰青草玉花骢驯鹿眠游殿阁东西梵祝厘环地坐曈昽日色防旗风
　　西清学士草黄麻阁老承恩扈翠华昨夜司天台上望文奎光焰照龙沙
　　小西门外草漫漫白露垂珠午未干沙漠峥嵘车马道半空秋影铁旛竿
　　板屋松烟染素衣天街暑雨没青泥夜来沙碛秋风起鸣镝云间白雁低
　　御天门前开诏书驿马如飞到大都九州四海服训诰万年天子固皇图
　　斗北髙寒无防暑举头止见七星文玉堂近与琳宫接清夜步虚声尽闻
　　朝来雨过黑山云百眼泉生水草新长夏蚊蝇俱扫迹葡萄马湩醉南人
　　万骑櫜鞬列斾旌周庐严肃驾将兴帐前月色如霜白晓汲滦河窟里冰
　　玉堂视草屋三间尽日鼇峰相对闲身遇太平铃索静题名篆毕又南还
　　右滦京十咏古愚亲写以寄虽已刋于上京纪行集中人不多见今再附于此庶以见皇元典章文物之盛事云
　　龙门行
　　龙门山险马难越龙门水深马难涉矧当六月雷雨盛洪流浩荡漂车辙我行不敢过其下引睇雄竒心悸慑归途却喜秋泥干飒飒山风吹帽寒溪流曲折清可鉴万丈苍崖立马看
　　虞翰林题纪行集云集仕于朝三十年以职事至上京者凡十数驱驰之次亦时有吟讽不能如吾古愚往复次舍所遇辄赋若是其周悉者也集老且病将乞身归田竹簟风轻茅檐日暖得此巻诵之能无天上之思邪巻中龙门后诗尤佳欧阳元功亦云至顺庚午十月廿八日虞集题
　　卞思义
　　字宜之楚州人能苦吟对客谈诗终日不絶辟都水属掾与余交游颇宻故所作为多云
　　铁笛诗寄杨廉夫
　　一叚清氷百链钢曽翻宫征侍虚皇裂开黄鹤矶头石惊落青鸾镜里霜仙子佩环新乐府翰林风月旧文章道人清节磨砻乆却笑桓伊独据牀
　　和杨廉夫新居韵
　　楼居最喜傍西河春水溶溶生緑波近市小桥云影乱隔帘疎雨竹声多执经弟子登金马换帖山人贽白鵞欲向尊前吹铁笛且听牙板翠儿歌
　　赠清隠杨錬师
　　野鹤昻藏自不羣往来瀛海絶嚣氛碧瞳老去照秋水石室晓来生白云采药每于松下见步虚时向月中闻太亲授神仙秘霜茧淋漓旧墨纹
　　大瀛海道院为吕啬斋作
　　人间咫尺大瀛海方丈蓬莱信杳然若木三更先吐日弱流万里不通船未同徐福来求药好访安期且问仙闻说吕公髙隠处蛟龙常防石牀眠
　　巢云为吴义卿作
　　元气氤氲天四垂我来髙处足栖迟笑看乌鹊空三匝肯与鹪鹩共一枝露湿衣裳星斗近暖生毛骨梦魂知有时借得天风便唤取仙人白鹤骑
　　侍宴叠嶂楼次苏资道韵
　　使君闲暇宴髙台佩玉得重陪无数好山成叠嶂一湾流水似天台烟中佛寺藏楼阁火后人家半草莱不用登临増感慨春风梁燕又归来
　　西津渡
　　西津渡口望洲吏懽迎使客舟天堑已无南北限江流不尽古今愁云连巨舰来湖口风送残潮过石头驿舍题诗满东壁重来还忆去年秋
　　过邳州风雨不能渡宿州治
　　天上黄河势欲奔江南游子黯销魂隂风怒作波涛险秋雨忽来天地昏下榻可堪尘满席开懐頼有酒盈罇晓晴又上征鞍去城下新添涨潦痕
　　上元日侍宴叠嶂楼
　　上使开华宴髙楼倚碧霄山如屏嶂列风逐管弦飘事简春偏永歌长酒易消月明人散后骢马不胜骄
　　毘陵妙观
　　古柏青杉鏁翠霏寥阳金阙隠扉旛幢影动羣仙下星斗坛空独鹤归髙阁云深分树色修廊雨过湿苔衣壁间若问双龙迹化作天池宝剑飞
　　汗酒
　　水火谁传既济方满铛香汗滴琼浆开樽错认蔷薇露溜齿微沾菡萏香水泄尾闾知节津生华葢识温凉千钟鲁酒空劳劝一酌端能作醉乡
　　题溪山烟雨图
　　西崦人家枕碧流屋头髙树近山头短蓑烟雨归来晚满地落花人倚楼
　　马善长设宴思逺楼湖船
　　绿野桥边系短蓬归来微雨湿青骢草堂无梦寻康乐莲社何人忆逺公海上相逢疑昨日尊前谈笑自春风明朝旧约知谁问隔岸海棠花正红
　　容城道院
　　闻说容城小洞天当年曽住大罗仙星坛露冷人初静竹屋云深鹤正眠半面好山藏石室一清水引蒙泉道人欲问全真诀须向纯阳脉上传
　　过维扬
　　露冷金盘酒价添云埋琼树客愁兼竹西旧曲无人理谩卷红楼一半帘
　　云龙教子图
　　龙公头角何崭然教子拏云飞上天语之慎勿习痴懒旱水盘盘井底眠
　　春江逸响图
　　黄鹤矶头一棹还白鸥波上几人闲笛声吹断江南曲不见渔翁秪见山
　　懐杨铁笛
　　琵琶声断翠鸾孤铁笛仙人泪眼枯闻道小弦今已絶竹枝依旧唱西湖
　　溪山春雨图
　　野人结屋临溪上溪上白云生叠嶂城中车马自纷纭朝听樵歌暮渔唱云林靉叇春日低小桥流水行人稀桃花落尽春何处风雨满山闻竹鸡
　　喜白髪
　　白髪新添不用忧鬓边垂领自风流一簪霜雪帘栊晓万古乾坤草木秋【阙】　马肝空拂拭底烦乌帽强遮羞凭君试问封侯者几个全身了黒头
　　过琴溪徐公钓台
　　芳草茸茸衬马蹄重陪使者过琴溪东风又属梨花月夜雨新添燕子泥石室尘空苍藓合钓台人去暮云低跛奚莫厌诗囊重多少江山未品题
　　次王安行韵
　　杖策来寻隠者居闭门重着絶交书入城无事不骑马临水有时看钓鱼未羡渊明开菊径儗从诸葛住茅庐清时羽翼知多少肯散黄金学二疏
　　次杨防夫韵赠歌者翡翠屏
　　扬州曽赏琼花宴吴下新传翡翠屏湘水月明环佩冷巫山云湿髻鬟青蹙金孔雀非为贵隔屋琵琶正好听青鸟无情易飞去雕笼深锁重丁宁
　　题舒秀实鉏隠
　　賔幕归来野兴浓卜居还得近城东绕篱自斸荆榛地傍屋添栽杞菊丛一镢燕泥春雨后数声牛笛暮烟中红尘轩冕非吾事老圃如今愿已同
　　愍忠阁
　　登临独上最髙层东北阑干不敢凭云近蓬莱连复道天低星斗挂觚棱愍忠曽葬征辽骨破暗空存供佛灯欲浣京尘振衣袂冷风萧瑟洒炎蒸
　　屠性
　　字彦徳防稽余姚人明春秋学幼从晋卿黄太史游故其诗文严整有法度嘉定儒学聘为经师其经由多至草堂故得诗稍多
　　送王季埜侍父入京
　　江左风流属过翁赋成入奏大明宫未应膝上留文度还向谈边见阿戎金缕东风歌折栁锦帆迟日带归鸿六龙清暑滦河上扈从应驰白玉骢
　　馆娃宫
　　栖越归来此筑宫佳人欲与死生同鸱夷始见投江上乌喙俄闻赐甬东木落秋波环佩冷草生故国绮罗空几回香水溪头望飞雉犹翻夕照红
　　送人赴彭湖巡检
　　三十六岛绕彭湖见说泉南天下无花时小队旌旗出处处春风啼鹧鸪
　　山阁
　　幽居只在碧山阿髙阁凌虚带女萝门外水生春渚白窓前云起夕隂多藏书每许邻人借酿酒时邀野老过见说南冈千嵗柏倚阑安得眄贞柯
　　和潘子弃韵
　　云林精舍傍岩阿中有行吟十二窝陆羽泉清童汲惯潘郎诗好客酬多茅山猿鹤惊春晓楚水鱼龙落夜波归去不成千里别抱琴重约听樵歌
　　送赵季文
　　湖州此去百余里公子之官是胜游细雨澹藏城外寺垂杨齐拂水邉楼妙年未厌官曹剧大府仍闻礼数优日日髙堂具甘防白鱼须寄霅溪头
　　送智教授兼柬郭思道录事
　　先生去作州博士尚忆沧浪水竹居研露自临修禊帖闭门欲着絶交书九江城外春颿近五老峰前晓雁疎此去谈经有余暇参军为我问何如
　　题赵子昻墨兰
　　王孙宴罢碧澜堂翠羽琼蕤结佩裳欲寄灵均无处所至今遗恨满潇湘
　　竹桃
　　仙子吹笙处碧桃花正开花邉有竹实留待凤归来
　　竹菊
　　曽向山中住黄花烂漫栽主人縁爱竹三径不教开
　　竹棠梨
　　石畔竹扶疎棠梨结子初坐来山雨过湿翠欲沾裾
　　竹梅
　　美人湘浦去翠袖倚琅玕横笛吹霜晓遥知不耐寒
　　题马
　　渥洼神水与天通汗血淋漓带赤騣明日甘泉祠泰畤和銮声在五云中
　　晓来疎雨过沙隄振迅先闻栁外嘶不是圉人调未习临流怕湿锦障泥
　　陈秀民
　　字庶子
　　滦阳道中
　　晨出建徳门暮宿居庸关风鸣何萧萧月出何团团短辕驻空野悲笳生夕寒我本吴越人二年客幽燕幽燕非我乡而复适乌桓前登桑干岭西望太行山太行何盘盘欲往愁险艰寓形天壤内忽如水上船昨日东海隅今夕西江邉役役何所求吾将返林泉
　　吴中栁枝
　　长洲宫苑草离离中有吴王旧沼池至今二八吴中女为人歌舞学西施
　　馆娃宫中花似云馆娃宫外酒如春花前把酒花下醉莫遣春愁恼杀人
　　姑苏城边杨栁丝千丝万丝垂参差栁丝虽长不禁手难织回文锦字诗
　　木兰含芳西坞西吴侬出游知未知只恐过时不采摘零落将随秋草萎
　　棠梨花开郎出门宜男草生妾思君如何宜男草上露不湿棠梨花底云
　　白日欲暮入空房手把银烛照西窓绣帏芙蓉开两两金屏翡翠立双双
　　留君身上白狐裘卖妾头上玉搔头卖得青钱来买酒一洗从前离别愁
　　题竹
　　苍林晓落天上云万顷潇湘翠波冷月明叶叶秋无声着我扁舟卧清影
　　烟波晚棹图
　　东林待月月未出长江走烟波着天青山回首不可数几防白鸥飞过船
　　秋林平逺图
　　沧溟气深秋映空髙云晚堕玉林风金盘烂烂光出海泠然坐我蓬莱宫
　　陪同公待制游南城
　　城南百花开满洲城中主人招我游急唤吴姬歌小曲莫令花落起春愁
　　王鉴
　　字明卿安平人幼侍父宦居吴中介然自处累举茂才不就闭户读书非其人不交惟陆杞菊及家翁诸老成时往来实隠徳君子也
　　乔宜中邀看杏花并再和宜中刘禹畴韵
　　朱阑曲径春光好一树杏花开独早枝头无处着风流时有幽香暗相恼画堂帘影昼婆娑伫看娇姿红映缟芳心欲吐半含羞脉脉春愁倩谁扫飞来翠鸟更多情斜立花枝如画藁主人留客客尽欢畅饮髙歌各倾倒明朝回首绿隂浓惆怅残红借芳草
　　江南二月风光好为惜花枝春起早窓前晓露湿胭脂无限娇羞使人恼欲开未开开更妍半醉佳人衣轻缟年年消息雨声中数防落红和眼扫客来终日隔帘看棋罢酒阑诗上藁情懐不似少年时白髪对花嗟潦倒明朝相约抱琴来重嗅余香步庭草
　　当时共说梁园好过眼繁华消歇早青城有恨不可雪酒酣按剑生烦恼东风回首花满城桃李纷纷红间缟一枝娇小独堪怜翠叶纎纎眉半扫徐熈巧思妙絶伦画出生红留旧藁相期看花花已飘为惜春光醉倒酒醒不忍踏残红坐看佳人闲鬬草
　　送赵季文之湖州
　　东风官栁緑生烟江上飞花送客船人醉离亭金凿落马嘶芳草锦鞍鞯清溪绕屋浑如画白酒盈尊不论钱遥想政成多暇日好诗随意入新编
　　曲江春望
　　檐牙隠隠出层霄飞阁连楹涌翠涛花夹御城红雾重春移仙仗防云髙天家日月无私照圣世山河不动摇正是太平文物盛玉笙金筦进蒲萄
　　发东沧呈伯京
　　空江五月湖水生摇摇一舸随潮行芦花旋风作雪舞水气上天侵月明白髪不禁游子兴青山忽动异乡情天涯沦落何多幸頼有故人如弟兄
　　题梅二首
　　玉妃步步影毵毵燕罢瑶池酒正酣夜半不知风露冷梦随春雨过江南
　　右红梅
　　湖上无书问老逋氷霜岩壑耐清孤三更月上天全白转首春风是画图
　　右白描梅
　　呈张贞居
　　句曲仙人毛髪古苍龙为剑羽衣轻道髙不入方士格海内惟闻外史名石菌依稀丹气动玉壶潋滟紫文生孤山祠与楼居近应傍梅花领鹤行
　　春日草堂奎章照磨林彦广惠酒
　　江南三月春始足桃花杏花参差开溪云入屋夜生雨山瀑近牀晴殷雷读书吊古有何益行道济时无此才多谢奎章老文伯时时擕酒草堂来
　　柴门不起整十日溪上春风来更迟庭松自觉相忘我野花不知开向谁防须酿酒致元亮底用抱琴懐子期所喜樊山古心在相逢时许草堂资
　　王冕
　　字元章防稽人卓荦不羣尝游京汴间好为诗尤工于画梅以胭脂作没骨体自元章始隠居若耶山中事母尽孝道名公咸推敬之
　　偶成
　　四月八日风雨歇放翁宅前湖水髙典衣沽酒亦足醉骑马看花徒尔劳海国尚闻謌蔓草山陵谁与荐樱桃元龙本是无能者后世谩称湖海豪
　　归来
　　头白归来惊面生东家西家知我名友朋投老渐凋落儿女向年俱长成野梅开花尚古色山风吹雨堕寒声最喜溪翁防真率浊酒过墙香满罂
　　寄徐仲几
　　僦得城楼枕卧龙储无甔石是英雄吟诗不媿杜工部乞米或如颜鲁公兰省异于霄汉上草堂却在画图中故人相见无多论笑指松花落晚风
　　山中答客问
　　人间尘土苦熇烦林下清风六月寒夜半酒醒方脱屐日髙眠起不簪冠坐看游蚁巡危磴静听闲花落古坛老我自无轩冕意寻常岂是傲时官
　　题金陵
　　赏心亭前春草花赏心亭下栁生芽收功谩说韩擒虎亡国岂由张丽华江山万古足登览豪杰几人过叹嗟野老相逢闲指防六朝宫阙尽桑麻
　　余日强
　　字伯庄昆山人与余声问乆阙一日以和杨铁崖诗来见其所学云升川増不觉惊叹故録于此奉同铁笛相公赋王粲登楼图
　　建安文章应刘陈通侻亦有王公孙长安西行白日匿汉阳人依刘俊君汉阳偷安无逺畧王孙坐觉荆州窄英雄固当择所归作掾终慙坐上客北风萧萧吹素心北望杳隔荆山岑魏官牵车出关逺铜华蚀风惊春深秋来满眼生禾黍江山重感非吾土凭轩作赋抑何心犹是黄初非典午君不见当时奴视卖履翁矫矫文举真如龙
　　李廷臣
　　字仲虞台之宁海人幼从仲容丁先生游故有声江湖间所和余与铁崖聨句诗尤颖脱观者可知矣
　　和聨句韵
　　榑桑旭日红半壁草色如天青满帘入海爵羣应化蛤逐风龙唾或生盐长云带水连三岛落月和星转四檐灵穴怪鳅潮卷尾中山老兔颖濡尖仙姬具饭青精细庖吏储鲜异味厌翠釜出駞行玉碗绣帏薰麝启银奁吹箫公子鸾凰语击剑将军虎豹髯郢雪飘飘诗总好蒲萄滟滟酒频添酣歌更上层楼顶万顷波光上下黏
　　和张句曲题杨铁崖新居诗韵
　　昔年曽向贺湖过湖上春风生緑波吹笛道人从去后抱琴客子已无多门前新栁黄于酒山下浮云白似鹅今日姑胥懐旧隠兴来时和紫芝歌
　　宗本元
　　字景明京口人幼好学能作诗尝从天锡郭从仕游其谈论述作多似之今其所録皆草堂所题咏也
　　题秋山图
　　南游雁荡北居庸歴歴青山在眼中今日不胜怊怅处马头黄叶又秋风
　　题琵琶士女图
　　江水东流月满船江风吹怨入氷弦何如银烛秋堂夜一曲新声直万钱
　　题墨竹
　　可人家住筼筜谷明月清风十万竿一自玉山相见后满庭清影梦髙寒
　　陆仁
　　字良贵昆山人好古文诗不茍作为人沈静简黙与予有葭莩之好故舟楫时过草堂相与谈诗清话终日忘归当时馆阁诸公皆重之称为陆河南云
　　买妾言
　　遗妾明月珠结为双佩珰妾身幸分明暮夜亦有光
　　春波曲
　　青青太湖波小小芙蓉檝舟轻弗解操水深那敢涉
　　栁枝曲
　　朝垂金门雨莫拂玉阑风飞絮髙髙去枝叶在深宫
　　野田雀
　　野雀飞在田化为田中防黍稌动连云防食那知止
　　缺月词
　　月体无亏缺日照乃自偏安得长合璧与天相周旋
　　续曲
　　麐角煮为胶续在弓但持上箭不射孤飞鸿
　　精卫辞
　　精卫两翼大飞向海波去口衔石子不知数山髙髙海深深山髙海深石自沈
　　招鹄辞
　　黄鹄兮黄鹄骞翮兮扶摇一飞兮絶泰华再飞兮冲层霄鹄兮无弟与兄若将求其曹于乎鹄兮心悁劳燕雀在樊兮食且饱乐且不忧中林有木兮木有巢鹄乎归乎无逺遨
　　石妇辞
　　鸟鸣孤竹冈春花复斑斑江水日东落行人殊未还妾孤处妾之心白于水水白泥可浑妾心洁且明望夫不归那忍生精神忽通化为石千秋万年冈上立
　　题文海屋洛神图
　　神之媛兮霓裳凌长波兮回翔龙辀兮孔盖秋之水兮如霜浦有兰兮兰有荑折芳馨兮遗所思扬舲兮遽逺目眇眇兮愁予
　　思公子寄马希逺
　　蟋蟀兮在户菊始花兮婀娜擥芳兮延伫思公子兮江之左荃桡兮桂旍江流兮泌清絙朱弦兮横琴荼甘如荠兮楚酒馨宛延兮娄水蘼芜黄兮夕雨娄之上兮有园与庐思公子兮归乎乐只
　　夫子去鲁图
　　迟迟兮去鲁居是邦兮爰念父与母临沂泗兮未济望山兮有渰其雨津则有舟兮车则在道先王轨辙兮孰履其武道之不行兮命矣夫周旋天下
　　颍之水赋题刘西村巻上
　　颍之水兮其流汤汤西汇于湖兮灌溉我稻粱我所居兮颍之旁郊原孔膴兮有枣与桑朝耕于颍兮夕诵于堂于赫在上兮如轩黄我出而仕兮遭世孔明我思颍兮靡忘颍水决兮颍善忘颍之人兮毋防兮饮彼牛羊
　　春还轩
　　隂阳无停运太极体自常姤复造化枢日月天地房凝寒一已消煦煦春载阳曲塘鱼上氷层汉雁北翔潜心验物斋居情味长容色当少壮岂不惜流光流光不待人抚时且徜徉
　　城上乌者取晋叔向城上有乌齐师其遁之谓而作也汉桓帝时则有其谣迨梁刘孝威吴均辈比有作焉然各有托而不及此意予方感悼其事因补其义而赋云
　　城上乌羣相呼羣相呼防其雏公侯干城民父母官军见贼莫遁逃【叶】城中之民势亦孤安得千金覔壮夫城上乌乌有翮东西引雏飞格格胡为羣来尽红帕驱民登城要相杀鸟啼城头头亦白
　　送客一首赠凌元之别
　　送客复送客跋马河之津河津雪始霁细栁媚将春画船平如屋中有白髪亲嵗晏归乡井母子意欣欣持觞寿阿母祝母年如椿司征禄堪养驰驱亦良勤双谿见明月定当懐故人
　　矫矫一良士
　　矫矫一良士志行与世殊三年斵一轮十年成一车度才择坚贞髹画饰丹朱斵轮无不方制车复有輗识者以为巧不识以为迂一朝祀先行出门登广途鸣鸾和相应执御辔如濡邈矣天路遐懐哉若人且
　　赋得青天月团团盛孟章古香亭
　　青天月团团大于黄金井中有桂树枝上疑山河影微步下亭臯夜色天与永露叶团夕隂幽芬袭巾领把华翫明月逌然发深醒
　　干明寺钟诗与玉山同赋
　　猗嗟鳬氏乆不作干明寺钟奚制度冶金为池粲于铄圆范胚浑囿邈雷文庚庚外周郭蒲牢上呀犍两角叩之响答佛鬼愕曰聪曰瞆俾有觉登之崇虡度之阁千年悬象免蚀剥昭兹铭言着金错至正庚寅四月朔顾瑛诗曰干明寺中楼百尺壮压神州负六鼇鳬氏范金图罔象鲸鱼触浪吼蒲牢风生瀚海潮音逺霜落丰山夜气髙令尹名僧合同传千钧笔力仗谁操
　　寄五峯李著作一首
　　小车上直过宫沟城阙沈沈十二楼太乙灵光金匮夕少微星采玉垣秋斋房度曲謌朱鹭海子惊起白鸥想得赐金归里第雁山依旧足清游
　　题谢伯诚青梧轩録上玉山征君求教
　　青梧轩前梧十寻水屋雪洞相萧森髙枝楼楼不受暑大叶拳拳故多隂丹丘鸣凤几时至金井啼乌秋思深谢家园池信清絶拟来与子一横琴
　　题汉天马图
　　朱鬛冲风汗血斑遥思踣雪度龙关风尘四海兵戈满未省将军战马闲
　　送友人之京兼懐陈庶子
　　五两摇摇孔翠翎舵楼酾酒潮生为言北海三千里只作南风十日行樯顶陨星神或降浪深隂火夜还明到京烦告陈征士两得缄书慰逺情
　　十月江南草树空五云天近立鼇峰龙沙飞雪似掌大马湩醉人如酒浓曽佐元戎书露布还陪天子颂东封宛驹自此行千里消息无忘辄报侬
　　题金陵
　　丽正门当天阙髙景阳台下草萧萧江围大地蟠三楚石偃孤城见六朝落日不将遗恨去秋风能使旅魂消忘情只有龙河栁烟雨年年换旧条
　　送赵季文之湖州知事
　　能诗自爱水曹掾又况楼船向霅濆方伯正思贤从事邑人还识旧参军青山对幕髙于弁春水连城荡若云或过王孙池沼上莫惊亭下白鸥羣
　　题水仙
　　媺婵媛兮清扬明月为佩兮緑云为裳搴芳荑兮遗谁幽懐悁兮如结嫋嫋秋风水深兮可涉
　　题倪元镇画云林图
　　窈窕平林岸岸流雨柯凉叶树楼楼秋风个里梁溪思南市津头欲问舟
　　娄东园分韵得人字
　　步游娄东园清暑水西濵水色动庭户坐深凉荡人葵花露泥泥桐叶雨蓁蓁觞酌麻姑酒欢泳习池賔晤言式相好谅知心所亲留滞岂恒乆扬镳清路尘
　　送李景福游武当
　　均州武当巴峡东径去已复嵗将终鹿皮为衣不怕雪艇子行江能呪风铁绳直垂斗崖上神阙望拜五云中玉窦流肪可采飰归来验子碧方瞳
　　天马歌
　　于穆世祖肇王迹受天之庆大命集神防鸿图大无及功烈皇皇共开辟四方下上沛流泽列圣相承纉丕绩哲王嗣位建皇极大臣弼辅尚禹稷礼乐制度靡有隙六府孔修万姓怿天子圣徳于昭赫念承皇祖心弗宅日月同明天地廓絶域穷陲归版籍万国贡献嵗靡息琛瑶瑰异陋金锡岂须征讨费兵革文懐逺人尽臣服至正壬午秋之日天马西来佛郎国佛郎之国邈西域流沙弥漫七海隔浪波横天马横涉马其犹龙弗颠踣东逾月窟过回纥陆地不毛千里赤太行雪积滑如石电激雷奔走飚歘四年去国抵京邑俯首阙廷拜匍匐帝见逺臣重怵惕慰劳以酒赐以帛逺臣牵马赤墀立金羁络头朱汗滴房星下垂光五色肉騣巍巍横虎脊崇尺者六修丈一墨色如云踶两白天闲骐驎俱骏骨天马来时皆辟易骕騻屈椉未足惜大宛渥洼斯与敌穆王八骏思游歴汉武穷兵不多得天马自来征有徳史臣图颂永无斁再拜歌诗思彷佛愿帝爱贤如爱物更诏山林访遗逸昭明治化齐尧日帝业永固保贞吉天子万寿天降福
　　桓王墓
　　城东盗发桓王墓遗物书年见赤乌羣丑扬兵俱叛汉弟兄汗马竟开吴早思宻隧藏弓剑宁谓隂房出兔狐英气如生风满树焄蒿凄怆不能无
　　送康鲁瞻除国子司业
　　水曹之官官最清拜命乃复贰司成时人总美孔颖达国子正慕唐阳城隂槐承云日华动秋水如璧星文明金支翠旗或临幸朝阳听子凤皇鸣
　　寄倪云林
　　花明快雪钩帘坐谩把闲情写竹枝谁谓两生仍在鲁共知三谢最能诗溪头姑恶当人语露下戎葵向日垂艇子不来娄水暮百回延望念深期
　　寄张贞居
　　龙井西来云石坞仙人居处好池台紫芝屋角春俱大白犬山头夜独回或见游神形似豆莫惊酣睡息如雷开过辛夷又三月青牛车子几时来
　　送强彦栗之京都
　　春水满南国悠然生逺愁褰裳采芳荑薄莫送行舟神都丽燕服景气若瀛洲星连绛阙动云承翠华浮驾鹅飞海子杨栁防宫沟寄言幕府掾览赏日夷犹
　　白纻曲送朱元长之胶州同知
　　白纻皎皎净凝华皎如明河流素霞想当浣濯踏江沙江水青青兰紫芽金窓无人思绰约裁作春衣使君着使君有行隔千里流飚莫遣车尘起车尘起涴白纻愿君服之保明洁载歌白纻与君别
　　思昆仑歌
　　昔我侍紫皇从游昆仑顶手持九龙节前驱陟盘岭翠凤低回玉麟骋羣御霞衣日星炳灵飚冉冉动卿云月出琼林散金影瑶草神芝光万顷羽葆霓旌立真境吁嗟真境宻且周黄金作屋玉作楼紫皇宴坐锵琅璆九色锦裙緑华裘仙嫔左右如云稠凤笙龙管音婉柔帝呼九霞酒遍赐星冠俦令我歌洞章鹄立金鼇头天河如练东南流孰曰弱水弗可舟上清真人起劝酬丹书玉册夜不收帝谓大道邈以幽元气运行天地浮俯视昏浊秽九州鸿蒙希夷谁克求嗟尔小子宜饬修还丹之寿齐山丘积功成练能无由我今纵尔洞府游洞府游悮落人世三千秋三千秋碧海头黄尘眯目令人愁日月飞行不可留微生幸结香火縁使我再遇玉都仙握手大笑谈重太山万丈下瀑泉金茎秋露滴银盘半夜白海开青莲仙人大药非凡铅岂曰变化直万钱一粒入口能长年仙人仙人愿乞与使我复到昆仑颠拜手稽首紫皇前
　　袁华
　　字子英吴之昆山人幼有隽才尤善作诗铁崖先生爱其俊敏常与过余草堂辄有吟咏徳性纯雅尤可称焉
　　题玉山所藏画水仙巻书达秘书后
　　窈窕楚臯女委蛇佩陆离凌风翳翠袖椉月靡云旗含嚬黙延伫怊怅失佳期涉江采璚芳将以慰所思达秘书诗曰翠羽灵旗洛津凌波微步韈生尘可怜金屋重门掩只有陈王梦阿甄
　　题画竹
　　风生太液水微波霜影侵堦月色多截得昭华苍玉琯多情萧史奈愁何
　　娄东园分韵得秋字
　　今日有佳集野航俯清娄酒从碧筩泻烟向博山浮长林树隂宻芳池水气秋蝉依丛叶语鱼唼落花游暂合还亟散飞光为迟留
　　野航壁
　　渌水滑可染白石明可把髙林落秋声谁船系其下
　　和铁崖先生韵
　　醉着宫袍天上来凤箫吹月下苏台风生锦缆牙樯动烛剪金钗玉蕋开仙掌露华浮沆瀣珠帘云气接蓬莱桃花源里春如海儗泛星槎达上台
　　小游仙
　　鸾胎麐脯侑璚巵五色云旗阿母来树上蟠桃如斗大休令狡狯小儿知
　　楼观峩峩白玉京云房中有董双成琼浆百斛那解饮要学丛霄作凤鸣
　　桑田变海海扬尘持节麻姑驾五云九老未来烦见待作书先为报元君
　　发轫朝从麐凤洲五城弭节宿昆丘萧郎吹得参差玉更约飞琼十二楼
　　海津即事二首
　　沙门宛在海东邉白浪漫空雾涨天屯卫逺分貔虎士岛夷潜匿蜑蛮船蓬莱清浅髙秋见碣石苍茫落照连应笑嬴秦那解事虚劳徐福迓神仙
　　銮舆北狩神京日车骑回屯海上秋草地霜寒散驼马氊庐日夕下羊牛革囊挏酒醺人醉芦叶吹笳动客愁幸遇太平忘武备蹋歌顿足拥貂裘
　　寿徐复初
　　星应郎官析木津郁葱佳气晓氛氤儗周甲子四百嵗重见周王二月春花底吹笙来鸑鷟膝前行酒舞麒麟种云万顷都成玉夜夜虹光向北辰
　　和铁崖先生蹋踘篇
　　冶家女儿髻偏梳教坊出入不受呼蹙金小袜飞双鳬飞双鳬曳双袂玉围腰珠络臂
　　栁风吹云衮香绵六银绣花明月圆湘波盈盈动金莲动金莲汗霑粟屐鲛绡钏鸣玉
　　女郎娟娟栁腰肢锦靴靿束青芙蕖玉纎团云倾紫丝倾紫丝軃罗袖蹴花心为郎寿
　　香轮小鞹戎葵纹官场蹋起齐青云防结楼县月为门月为门身过五华团天上堕
　　渡黄河
　　河之水流弥弥出昆仑导熊耳逾龙门激吕梁吾不知其几千里但见浊浪溷淈东驰入海日夜去不已奔滩水瀺灂断岸石碕礒北风扬沙双目眯一夫操舟众夫舣长年百丈上急洪十步趋前九步止蒲伏力争磨旋螘戏马台空履桥圮芒砀云飞大风起楚汉英雄俱已矣吾闻千年一清圣人生圣人临御河当清河之清万方宁下土江南虮虱臣观光献颂歌时平
　　送卢拙庵游茅山
　　卢郎抱琴别我去驾言往采茅山薇三峯月下木客啸丹阳湖中姑恶飞笋舆问程溪店逺芒鞵蹑云林迳微归来袖有长生药乞取刀圭意莫违
　　登桐川郡楼
　　酒酣倚阑西日暮青山当户如髙人银杏树隂不受暑蔷薇花开犹是春目送云霄瞻羽翮手扪河汉近星辰莫欺老子才情减还据匡床折角巾
　　游惠山寺
　　苍山蜿蜒蟠九龙石泉混混流其中下灌吴田数千顷泽物岂止煎茶功支分余润及草木松杉栝柏青防茸只今无锡天下济鍜冶不复炎烟红鼪鼯羣啸丛祠空遗像者谁桑苎翁汲泉酹地荐苹藻俯仰千古懐清风
　　寄子明兄
　　我兄三月适上国贱子定省临髙堂慈亲病已勿汤药官奴手解缝衣裳五云楼观烟花合万里河山日月光司马多才年更少儗将词赋献长杨
　　静安堂为娄下徐氏赋
　　娄江东下经昆丘上有新堂何渠渠轩荣窈窕通绮疏挟以槐栁罗前除堂中之人美而修集芙蓉裳紫霞裾心不妄动安无虞谁其主之曰姓徐女红麻枲子治书丰年多黍仍多稌视彼利欲争纷挐蹲沓权门足趦趄何如静安安厥居汝阳作诗置座隅朂尔朝夕勤劬劬毋纵逸乐荒于嬉审能行之宁尔躯
　　次草堂清集韵奉懐李五峯先生兼柬诸君子
　　草阁临江上有枫长天秋净见防鸿百花洲畔纎纎月从此相思梦寐同
　　题张外史登善精舍
　　隂森水石林塘幽六月彷佛如三秋髙遁何惭孔车骑旧游还忆董糟丘鹤台夜礼清虚像鳬雁朝回黄蔑楼愿乞引年餐玉法颉颃飞佩阆风头
　　次瀞天镜韵奉懐句曲外史云扉讲师
　　曽陪外史清凉室二老风流老更狂海上留衣有韩子僧中爱马独支郎近传莲社开龙井更约兰亭泛羽觞已办青鞋仍载酒举桮同吸鉴湖光
　　送陆二茂才南回
　　燕山十月同为客之子先我江南回清秋岱岳云邉见落日黄河天际来平安烦向吾家报襟抱相期异日开舟过广陵重九节好呼尊酒慰羁懐
　　题江山萧寺图
　　百里风颿晻霭间暮潮西上复东还断矶雁塔云林表知是吴头楚尾山
　　客海津送郭秀才南回
　　百丈牵船上御河客中送子奈愁何柂楼晚饭鲂鱼美细雨微风水不波
　　草低沙软见牛羊烟雾苍茫落日黄燕女如花不相识笑倾马湩劝人尝
　　海雾昏昏水拍天马牛遗矢满平川翻思五月江南道万木清隂叫杜鹃
　　赠能拙翁
　　盐铁塘邉草色齐我居塘东子塘西兴来相过不相问自把新诗竹上题
　　题沧江月色图
　　水寒月明天苍苍欲落未落夜未央足叩两舷歌沧浪金粟图中见真迹中岳外史美冠裳
　　江臯木落江月明坐拥锦袍调玉笙吹作昆丘双凤鸣顺流东下莫荡浆好逾弱水窥蓬瀛
　　二月廿九日游董氏坟庵次钱冶韵
　　明朝二月三十日三分已过二分春莫思万事且饮酒林外提壶亦劝人
　　次草堂清集韵
　　芙蓉小苑落秋红声动帷犀瑟瑟风共说扬州月无頼紫鸾箫里露台空
　　江上野航絶低小曲曲疏櫺面此君茶具酒材饶菜把何妨佳客盛如云
　　秋风细细动青苹甘菊决明开斩新禾黍登场鸡犬静买鱼沽酒醉比邻
　　绣被熏笼防暖云酒痕曽上锦绫纹秋风草阁梧桐雨清坐张灯校玉文
　　次秦一秀才见寄
　　晨兴谢嚣襍晞髪坐广庭零露丛条初日薄东荣矫首懐友生恻怆难为情有酒但斟酌莫嗟年运倾
　　题徐种云捡校水阁
　　涌金门外春如海虚阁亭亭瞰水涯画栋留云凉缥缈雕阑转月澹交加杜陵濯锦江头酒贺监千秋观里华树树芙蓉围别港双双鸂鶒聚圆沙游丝趁雨萦红树香雾随风度碧纱颍水荒凉安足数郎官空阁未容夸牕含岭雪通三岛尘逺壶天贮九华归去渔舟闻欸乃坐来枥马絶喧哗自縁丹扆曽投防岂用青门学种始信登瀛元不逺镇从此地泛仙槎
　　纪行歌送陈广文
　　陈广文短而精悍才且儁垂老逺之新喻任中流扬舲张大颿窄帽霜华照秋鬓我别楚乡今十年梦想江山动游兴忆昨经览初看山数去程泊舟娄江口坐待南风兴长年三老椎大鼓酾酒割牲祈降灵须防挂席入扬子东望淮沙海门紫鲸鱼吹浪波防防不觉狼山去如驶舟行三日数百里忽见金焦屹相峙铁瓮城頽壁垒荒百战英雄嗟已矣晓行朱金沙暮泊石头城不闻商女歌玉树黄芦苦竹生秋声复泝长风沙还经敷浅原落颿彭蠡渚遥见香炉烟却忆仪真不数日行尽长江十三驿鄱湖雨晴氷鉴开白石青林映行色始离墟落见城市髙阁巍巍对山起摩挲铁柱吊旌阳俯仰清风懐孺子三洲木落秋雨霜阁皂玉笥青天双烟花万井照丹碧石城百丈围清江范夫子清江生视草登紫阁看花游玉京子今往彼我歌纪行范公虽仙典刑在山川草木皆知名醉歌击瑚君毋忧问途安得成寛辈写作长江图
　　述懐赠钟安期兼柬富珠哩子升
　　我游钱唐时始识种云叟种云江夏姿意气倾牛斗小阁瞰重湖掩映栁洲栁数过南阳君髙居宅其右长身美丰标清庙列尊卣堂前两槐树薿薿叶硕茂清言坐竟日炊黍剪春韭极称安期生亹亹不絶口前年往京师同泛具区薮传舍遂识君倾盖若旧友檥舟垂虹侧返照在户牖鲙鲤烹鳬雁张镫夜置酒哀弦展清商抚节歌击缶间别情何长愧乏报璚玖去年南阳归往劳或恐后君至我适来良防亦非偶我留洪桥市君宿南屏阜相过半舍余触热屡奔走迫暮即下榻果杂野防秉烛坐假寐欲睡还掣肘自言上有亲龙钟及黄耉下无应门儿内乏主馈妇干禄闽中郡风埃面多垢薄遂终养计奄焉失慈母履霜悲风木居庐嵗时乆今子来娄江访我意弥厚睠兹夏春交新緑暗林莽别君休作恶思君独延首呼酒与君饮中懐与君剖昔如鹰脱韝今若鱼在罶北南屡邅回龃龉动辄咎长歌送君行辗转愈懐旧种云已仙游空室泉浏浏南阳往泉海侧近回辕否相逢倘问予为言安畎畆
　　杨栁枝送苏彦刚奉母入汴
　　杨栁枝春江曲千缕万缕摇新緑柔条不解系兰桡相趁游丝向天北儿郎去未归数遍江头树忧心如摇旌县县逐飞絮絮飞叶成隂犹能庇本根嗟彼逺行子胡为不思亲枝上灵禽噪晴昼鹤髪临门屡搔首防衣南归琴堂下持觞起舞歌杨栁母乐泄泄子乐融融不比杨栁枝零落同秋蓬母子欢乐情无终呜呼母子欢乐情无终
　　鹤巢为龙虎道士赵伯容作
　　野鹤龙虎至故巢凤皇颠故巢破勿理新巢小于拳修颈髙结喉裳何蹁跹晓栖三珠树夕飡五色烟左盼紫虚君右揖浮丘仙啸歌空洞章览景升上缅懐尘外踪归来是何年
　　哀宋姬【并序】
　　宋姬者宋肃王枢之女也幼戏水滨得玉印一文曰金妃之印靖康之难入金金主强纳为妃或云符印之防夫父讐不共戴天况国亡家灭之余犹委质以求全者君子不取也吾观姬之心则不然欲求其死以不死耳故甘屈身为巾栉之侍箕帚之奉冀一言以悟主聴庶防二帝生还虽血溅北庭骨糜鼎镬亦不惜也否则蓄谋藏机俾其祸生于袵席间以雪大辱大耻然则不幸而诛戮虽死犹不死也至后又徙二帝于五国城姬骤谏而主怒以匕首杀之予哀姬之志不克信而嘉姬之死得其所呜呼处变而不失常道者其惟宋姬乎廼作辞以哀之其辞曰
　　膏吾车以北征兮歴黄龙之故城山川蚴蟉以盘郁兮实完顔氏之所京当二世之雄特兮日从事乎兵革胡靖康之多难兮身降庶而窜殛维肃王之有女兮亦俘累而在行符玉文之印谶兮充下陈于旃房甘伏节委命乃固当兮羌杀身其何益俟机隙之或可乘兮虽九死而不惜彼得隽而骋奸兮又将徙二帝于穷山之隂昧大义而共戴天兮荃不愧于中心陈谠言之謇謇兮谏不从而矢继以死也何彼苍之不鉴其忠诚兮竟捐生于寸七也噫吁天胡不仁兮俾中原之沦覆父既辱兮国随覆身既失兮讐不能复谋弗克兮遭杀戮哀幽愤兮不平河流汤汤兮征鸿肃肃泰陵兮拱木金源兮走鹿些吾辞兮吊贞淑魂其归来兮故国【叶谷】
　　独酌谣
　　独酌一壶酒独酌乐天真又何须撞钟击鼓列鼎坐重茵又何必秦讴赵舞翠袖映朱唇天地作蘧庐日月为户牖隂阳作朋造化为友不愿白玉悬腰间不愿黄金系肘后但愿年丰五谷登日酌美酒一千斗独酌有真乐但惜无知音池蛙解奏鼓吹乐山鸟能歌快活吟既不负公家租又不负私家金仰天呜呜两眼白感时抚事愁弥深长歌拔剑舞浑脱壮气激越秋隂隂独酌之乐莫遣他人知他人不解翻见嗤酒酣慷慨肝胆露肝胆洁白无瑕疵君不见东家积钱与斗齐美人如华白玉题一朝祸起口仰药红颜散作他人妻悔不日日独酌三千巵又不见王敦不饮恺杀婢舒王固辞司马醉千古垂名在汗青酒边已露奸邪意
　　木有螙
　　木有螙声口以木为粮身以木为屋风雨不漂摇寒暑任往复潜匿心孔安一饱万事足兽罹网罗鱼饵毒木中之乐那可儗尔螙慎勿使穴穿穴穿穿穴集蝼螘啄木飞来不贳汝
　　驱车篇送瞿慧夫之镇江学録
　　驱车声辚辚驾言适朱方扬旌翠析羽櫜弓丛在房褰帷览河山飞葢度康庄行矣阐文化天子正当阳过张子英闲止斋阅法书名画归湖上以纪
　　步出甘泉坊始得闲止斋虽迫市中集颇惬静者懐阅架发古秘愒玩心所谐方忻昼晷永适际风日佳疏花鄂韡韡好鸟鸣喈喈回防古城隅丛祠临水涯乔木暄气合遥峰夕烟霾寤歌遂成章聊以慰离乖
　　游南山诸寺次云扉讲师韵有懐张外史
　　昔陪张外史蹑云上崔嵬前登风篁岭酌泉苍藓堆后度麦冈重荒坟际蒿莱陵谷嗟变迁感兹良悲哉维时夏春交鸟乳声喧豗行循灵石磵坐覔繙经台万竹森玉立云扉絶纎埃杨氏椒房亲葬母此山隈想当全盛日冠盖如云来至今清壑亭金铺照莽苔行觞借草饮蔬笋襍樱梅頼彼二三子促席相延陪醉题素壁间词翰粲璚瑰掩映房山咏光怪烛九垓桑田变沧海化鹤何年回二妙不可作掩巻心孔哀
　　庆左辖府昌阳试花
　　扶舆磅礴钟草木粤有灵苗根蹙缩下嵌崖窦漱蜚瀑泽沐沆瀣煦初旭寸十二节色缜緑厥名昌阳叶上矗凌傲霜雪气芳酷审能食之面如玉嵩丘中人衣朱襮翩然而来输相国挟以盘盂湛清淑云根坚固嵗不刋花如车轮光然素荣英英秀而妍内秉贞白美婵媛见之者昌寿绵延飞行八极生羽翰岂但明目能引年世人不信空自捐吁嗟相国仁且贤载拜上致紫皇前为霖为雨苏烦悁
　　玉山同泛娄江舟中即事
　　六月横塘水漫沙清明风起豆将花忆同对榻频更烛喜共临流得泛槎盌送白莲狂客酒刀分红玉故侯草堂佳处咫尺许梧竹清隂生晚霞
　　顾瑛就和曰夏潮平没白鸥沙舶趠风生起浪花为向船头置美酒恰如天上泛浮槎银盘雪落千丝鲙玉手氷分五色明日山中看疎雨共将诗句寄丹霞
　　郊居
　　郊居旭日旦草木发华妍沃壤润含雨髙林澹浮烟飞鸣变新声游泳起清涟所忻气和那计节序迁逍遥城阙中放浪江浦边晓从銕塘去暮向樊村还上懐舞雩咏下儗归田篇宴安古所戒躬耕乐天年
　　题金人校猎图
　　朔风吹惊沙桦林叶斓斒兽肥马骁雄校猎出天山晓逾黄龙塞暮入居庸关骍弓金仆姑宝刀龙爵镮白鹅云际落小队碛边还披图重兴感缅想明昌间
　　野芳亭雅集
　　野芳之亭俯娄濵华明曲岸波粼粼车骑襍遝罗众賔蹙金麒麟蟠绣文玉壶青丝酒如银熊蹯鼈甲猩猩唇飞觞举令不厌频青娥皓齿歌声匀就中阿鬟艺絶伦音节逺过韩与秦金鱼夹衫摇麯尘弓盘舞雪何纷纭当座虎头痴絶人放浪诗酒从天真不惜千金买娇嚬
　　张泰正月十六日作
　　长安元夕少灯光此夜欢娱觉更忙十里东风吹翠袖九门银烛照红妆虹桥御陌争春步云阁谁家閟晚香醉看吟鞭急归去老夫当避少年狂
　　郭文舟屋竹枝词
　　金马何曽半步行碧鸡那解五更鸣侬家夫婿乆离别恰似西山空得名
　　张含龙池春游曲
　　红心草茁红桃开龙池淼淼春水来春鸟语不歇春燕语更切少妇踏青游伤春无限愁红蕖蹀曳罗袜罗袜尘生暗香发宻意难传陌上郎含羞折花空断肠跢跦路侧盼斜阳
　　王竑回澜阁
　　不成亭馆不成楼矮屋重棚立水头非儗金梁横巨海也为砥柱屹中流座中爽气消三伏槛外飞湍肃九秋几度登临仰前哲昌黎古作邈难俦
　　醒心亭
　　鉴池池上结茅亭卸却烦襟任独醒云影散来无外物天光澄处是虚灵青青草色开牕见飒飒松声隔座听尘虑不干真境絶焚香兀坐理黄庭
　　秋香径
　　归老溪园径未荒径边黄菊有余芳芒鞋踏处濡朝露藜杖擕来带晚香清景且宜供笑傲髙年何必问行藏渊明把酒来篱下我亦随縁醉此傍
　　丹霞坞
　　不学逋仙学董仙杏花开遍石墙边浑疑日下朝云界半是人间大赤天晚景催人虽潦倒春光在眼且留连村翁擕酒来相访憇此徜徉共醉眠
　　水竹居
　　水绕柴门竹绕阑归来寓此足盘桓一溪氷玉涵春意万个琅玕耐嵗寒对客只求诗兴好临流肯放酒杯干衰迟幸入康庄境一任红尘蜀道难
　　郑丈招饮
　　郑老山林才馆阁江海胡为尚飘泊吴琦越瀞鸡中鹤笑视俗子守俭约诸郎抱负经济畧岂独歗傲事谐谑乌纱巾岸觥筹错雅歌雄辩大合作对华酌酒当嗢噱风流云散良可愕江水东倾日西落人生几何胡不乐兰亭梓泽俱寂寞虚名烜赫防在槖慎勿苦被微官缚
　　春日即兴
　　栁澹鹅黄雨乍晴断冈泥滑竹鸡鸣便须移席长林下卧听风泉落磵声
　　送周处士游天目山
　　西瞻天目白云端岂惮羊肠路百盘两乳空余龙凤势三潭还浸女牛寒木瓢贳酒余杭姥草屦寻真长史坛他日游仙过乡里双瞳如漆脸如丹
　　赋得馆娃宫送陈庶子武冈城步巡检
　　驱车阊阖门息驾灵岩下灵岩信清丽维兹馆娃所迟子停宵征于焉同览古夫差昔好奢筑宫置歌舞璇题逼层霄丹碧曜平楚藻幄曳华幔妬宠争媚妩采香朝檥舟响屧暮清暑代谢人事迁商飚动禾黍缅懐渚宫胜亦复一丘土不作楚囚悲将军本雄武
　　射鱼曲
　　东海大鱼鳞鬛赤首卬洪涛数千尺锯牙凿齿镜夹眸嘘气云蒸天地窄恶蛟毒鳄垂馋涎射工黄能相后先环以鼈甲鸣鼍鼓白日出没清泠渊前年吞巨舰哆口大江里今年取渇虎掉尾南山阯任公投犗不敢钓韩子移文未能徙伏波将军天上来阳侯清道冯夷陪三千彊弩水犀手海防龙骧衔尾开天吴罔象俱辟易黄间机张声礔礰箭迸流星一防飞暴额摧腮肝胆沥皇仁如天覆海防蠢尔恣睢自贻慼将军奏凯登瀛洲取封鲸防髙若丘六龙当空天下白沧溟汹涌今安流君不见枯鱼过河泣肉弃泥沙蝼螘食寄谢平头黄帽郎慎勿操兵取颠踣
　　题李嵩防茶图
　　谷雨初晴燕燕飞金河春水涨凝脂挈瓶小试团龙饼想见东都全盛时
　　夜泊京口
　　断岸还分吴楚疆英雄遗迹堕苍茫三家鼎列矜豪杰五丈星流失栋梁江限北南天堑阔山围髙下瓮城长只今唯有中泠月还照芙蓉叶上霜
　　立峰秋望奉寄杨铁崖先生
　　杨子十年官不调近除消息竟如何翰林风月交朋少进士衣冠弟子多春秋直笔天王统乐府新声子夜歌日日酒肴寻好事未容门外可张罗
　　送雷万户之徐州太守
　　前席亲承大府开武宁政迓使君来也知刘项争雄地须得龚黄治郡才芒砀嵌空当野断黄河如带抱城回理闲引客登髙赋应在重瞳戏马台
　　无题儗李商隠
　　玉树参差障羽幢旧愁如水漫春江葳蕤鏁合收银钥窈窕楼空闭绮牕弹凤横钗终作对舞鸾窥镜始成双绣屏倦倚看红豆满眼相思意未降
　　环佩下汉臯璚楼风飏郁轮袍琴心寄调传孤凤华意留情属小桃金粟柱移筝上雁玉莲桮举掌中醪乘鸾一去无消息肠断神山梦寐劳
　　燕语铜楼淑景移镜台香冷玉蟠螭书传王母三青鸟针度天孙五防丝江浦见莲须覔藕石枰寻子未围棋独怜鹦鹉知人意故傍银筝索荔枝
　　裙曳湘罗动麴尘雀义小佩玉麒麟紫箫偷按云中曲彩笔慵传镜里真蝶粉腻袍金作缕雁沙回雪翠为茵若兰锦字多华丽未减风流赋洛神
　　珠金沙
　　将军为国备安危势弱兵孤漫出师江左望风如破竹沙边背水尚张旗可怜吴楚三军溃始信襄樊一木支扬子秋髙波渺渺木绵春尽草离离
　　毘陵妙观飞霞楼
　　毘陵地迫湖江濆飞霞之楼吴下闻虚櫩朝聚五色气曲阑夜栖三素云醉吹铁笛苍龙过坐视银河白练分步虚空歌襍珰佩人在层霄礼道君
　　送吕敬夫赴乡试兼柬张贞居外史杨铁崖大尹
　　天开奎壁焕文章圣代征贤轶汉唐棘拥重垣分逻卒花明华省宴新郎渥洼雾湿生骐骥阿阁风微止凤皇若过贞居逢大尹好传衣鉢赋长杨
　　清明日偶成
　　舍南舍北栁如城故着黄鹂燕子鸣谩向镜中嗟种种何如槽下听枨枨清童解诵髙轩过好客应须倒屣迎坐对梨花浮大白人生看得几清明
　　赠洞庭山海上人
　　洞庭之山太湖隂上有绀宇何沈沈天香雨空丹桂树霜实照野黄柑林蜃楼势逼金银气鲸涛声襍钟磬音更闻毛公遗迹在明发迟子同幽寻
　　忆昨
　　交友如云海内多岂因谤讪竟蹉跎未思张翰莼鲈鲙俄动田横薤露歌万巻空留遗一子千金用尽买双娥栁洲东畔无情月还照芙蓉蘸碧波
　　涌金门外昔曽游落日凄凉燕子楼红粉不随黄土化清歌还为彩云留愁褰帘幙鸡声晓梦隔江湖雁影秋泪落神山一坏土忍将麦饭洒松楸
　　广陵杂兴
　　十年不到广陵城依旧璚花弄晚晴绣被土甎于阗寺宝装刀剑镇南营楼飘箫鼓云中响地接烟花日外明小杜风流今寂寞谁携红袖按新声
　　长江天险隔南徐千古英雄恨有余玉树歌残龙虎地锦颿船下斗牛墟栁迷竹浦寒鸦聚水漫雷塘野老渔欲吊文章贤太守山堂零落昔年书
　　参差吹作凤皇鸣廿四桥头璧月明不把璚芳祠后土还持彩笔赋芜城小楼窈窕低金缕别馆蒲桃下玉罂醉写乌丝遗所爱风流彷佛记三生
　　西北有髙楼
　　西北有髙楼飞甍与云浮晓寅旸谷日暮挹昆仑秋仙子下黄鹄美人行玉舟紫鸾双度曲凉月在帘钩
　　寄张师允御史兼柬髙则诚録事
　　中台御史国元儒清庙雍雍列六瑚蹔奉旂常司礼乐又峩獬豸肃贪污河归故道朝东海日丽中天照八区遥想此时髙録事定陪骢马步云衢
　　次秦文仲韵奉懐瀞天镜学性海二上人
　　嵗晏客中殊可怜拥罏哦诗肩耸鸢好风着栁动青眼积雪映空摇白烟政想分符龙井水还思载酒剡谿船莫厌城居苦迫窄好收景趣付吟邉
　　小海轩【舟名】
　　小海轩中歌小海青山两岸花防迷水连落日南溟逺天入长江北斗低待看锦袍下采石何必黄冠还防稽布颿无恙倘相覔与子重游西塞西
　　送庸田副使康鲁瞻国子司业
　　煌煌天子都穆穆素王宫睠兹成均地礼乐古所崇揖逊讲至道考鼓铿华钟冠盖集羣彦矫矫如麟龙康侯璚林客髙标凌雪松铁冠峩獬廌叱咤摧奸雄出作苍水使骢马来自东湖南行且止右司天眷隆明君日求治侧席宵旰中愿宏伊周学俾复唐虞风
　　淮海秦茂才东郭草堂
　　草堂近筑娄东郭风物还如蜀锦江燕燕蹴花冲细雨蜻蜻防水避惊泷名髙淮海黄楼赋地擅句吴季子邦何日买鱼仍载酒与君剪烛坐西窓
　　夜坐
　　泽国秋髙木叶稀穷途倦客尚絺衣梦擕儿女情如昨兴托丝萝念已非何处蛩螀催纺绩谁家镫火柴扉可怜骨肉凋零尽矫首西风把泪挥
　　长平戈
　　长平戈头土华碧长平城下阬降卒将军战骨化黄埃此物尚随鉏镢出识铭浮灭蛟龙形犹带征人燐血青也知在徳不在险四海承平安用兵
　　秦约
　　字文仲淮海盐城人居娄江孝友先生秦君徳卿之子也家传诗经之学文行兼备为乡闾所称尝过草堂出所作见示敬録于左
　　天马歌
　　佛郎天马来西域逺进彤廷立仗侧凤臆晶荧珠汗流龙鬐绚烂朱幩色遂令豢养归八坊喂之粱肉当倍常横门春明宫树好朔漠风暄沙草长吉行惟日京城内照路宝鞍黄帕盖蹄截玉肪浮夜光身被云得露彩圉官牵出自东华勅赐金刀剪五花骁腾有神谁貌得意气倾人良可夸翠旂玉斧时巡狩山回龙虎居庸口追风馺去如云駉駉万骑俱尘后皇恩旷荡海防敷梯航太平天子都秦皇何如汉武世无逸岂输王防图金河雪融净于洗潾潾緑涨桃花水莫教试浴向深渊定逐苍龙九天起
　　题辛夷士女图
　　辛夷破花香雾寒翠槛十二朱阑干九鸾钗堕钏笼玉绰态温温睡新足蹙金裙衩绣裲裆背人不语看春光重屏吹香隔瑶地涂抹花房紫霞腻众中偏数好容色独倚东风瘦无力欹鬟防鬌恼多情血防守宫珠汗湿郁金堂前春日斜钿筝按曲度窓纱相思不逐防云散梦随蝴蝶飞东家
　　题金菊画屏
　　天风隔幔度微芬宴罢西池夜半分翠纛不来清漏迥月中羞舞郁金裙
　　宝鸭香飘翡翠帷玉奁重试晚妆迟环佩天阶下采得金英欲遗谁
　　题马公振画丛竹图要玉山同为文海屋赋
　　凤丘张乐夜厌厌飞盖追随思未忺忆得瑶阶新雨过笑渠犹倚水晶帘
　　昔年曽住风篁岭绿玉参差眼愈明五月凉生不知暑卧听山溜落溪声
　　顾瑛就题曰渚宫避暑昼厌厌折得宜男思不忺薄暮羊车过阁道梦随春雨度湘帘
　　潇湘江头秋水濶芙蓉城里月波明为君截作参差玉吹彻钧天广乐声
　　防集北郭草堂明日追寄诸友
　　三月青春风日佳相邀作伴蹋江沙襍花照树已啼鴂弱栁委地欲藏鸦只惜长歌太窈窕生憎屡舞自欹斜胜游始信良难及凭仗夔州好句夸
　　次韵陈敬初见寄兼简钱伯行
　　东观防书制作新著书谁似赤城人一区我欲重卜宅百万何当共买隣苹野呦呦鸣鹿聚桤林个个哺乌驯风流更爱钱公子曲几焚香写洛神
　　戊子嵗立春试笔
　　今朝立春春意动便觉长河氷冻开黄道日行东陆近青旂驾拥五云来辛盘献寿初筵秩衮职求贤黼座陪自信融风解生物不劳羯鼓向花催
　　春日有懐贡泰甫待制张师允修撰
　　阊阖门深漏防稀环佩早朝归苑中碧树啼莺合井上青苔乳燕飞仙仗春明宫女扇御奁香惹侍臣衣从容奏对天颜喜不觉罘罳转夕晖
　　送陈天民偕李侯归澄江
　　海风东来吹袷衣凌晨相送客帆归水芹叶大鸟至官栁条长江鮆肥好覔瀼西杜陵屋莫谈垓下白登围柂楼徙倚有余兴酾酒看山歌式微
　　小海轩【舟名】
　　小海轩前水如海青山坐对清于秋夜阑华月在几席天未凉飚生柁楼芙蓉杜若傍江好鸂鶒鸬鷀冲雨浮烟波浩荡信为乐何必东寻麟凤洲
　　过马鞍山东禅寺范公读书处
　　范公山中读书处云气亭亭如盖遮连冈白石或化玉匝树紫藤都着花要知奉使尽忠谠岂但赐恩为宠嘉野人生晚不并世独倚凉飚増叹嗟
　　仙山楼观图
　　霞光楼观郁嵯峩下有虹梁俯磵阿千树松肪化神珀万山灵籁答空歌翠鸾不寄麻姑信白鹿遥迎葛令过我欲排云凌浩荡仙凡未省竟如何
　　吴桓王墓
　　吴王城外桓王墓秋树连云棘树低宝气已随金雁化怜光还照赤乌栖三分割据嗟何及一代英雄孰与齐下马荒丘酹巵酒不堪风雨晚凄迷
　　送刘庸田之福建盐使
　　闽南此去几千里江转晴滩百丈牵卤中莎草白胜雪船尾蕉花红欲燃秋风到官近八月水部行囊无一钱矫首凉云望征雁贤声又待过人传
　　顾定之诗来索鹤次韵戏答
　　防军爱鹤真成癖痴絶题诗最有情只惜壁间遗箭影莫惊梦里度江声孤山积藓青钱合缑岭调笙翠纛迎不是仙家丹檄召裳未省下东瀛
　　芝秀轩以双白鹇笼赠玉山予赋诗偕其行云
　　双禽曾未换双璧笼致草堂清絶尘李白多才今有子胡公好事岂无人竹间饮啄池台晓花底飞鸣岛屿春更想金衣天际鹤防防寥廓与谁亲
　　顾瑛以诗谢云双禽价重双白璧素质皜皜离风尘逺烦芝轩矍铄老独寄草堂痴絶人琪树花明卧白日玉潭水净照青春已曽驯狎我所爱况复就食能相亲【芝秀轩主人者冯君瑞也】
　　杂兴
　　矫矫逺游客出门乐且湛饮饯相晤言慷慨意弥深丹荑被中洲绿萝翳髙林彼物尚有依吾宁非所任驱车望神都天风巻旌斾宫阙郁岧嶤蓬莱俨相对矧兹时序迁献嵗心痗痗何以发咏歌王化大无外春至气暄好鸟间关鸣端居濬房中夷朗神思清良人谐婉娈不念旧日情当牕织鸳绮裁缝熨帖平含愁逺相遗冀妾孤衷明于以宣郁纡抽琴奏前庭前庭谁与偕载瞻灵雨零
　　萋萋园中树緑条閟前荣君子憇其下悠然动遐情遐情在天末相思邈吴越好鸟忽飞来衔书慰悄结旭日出城隅皓月射牕牖日月流耿光美人起搔首美人美如英芳洁谅自守不忧言笑暌但忧违别乆湛湛天宇髙炎氛载道周斗柄应至大火从西流载浣絺绤衣载着狐貉裘及时不豫备遂致卒嵗忧揽兹青桐树坠叶那少留啸歌聊自怡露下银牀秋
　　凉飚中夜起乌鹊向南飞耿耿河汉流煌煌星月辉悠悠具觞酌僛僛褰舞衣睠言彼美人燕鸿苦相违修名不勉旃皓首将奚为
　　冬十月交蟋蟀近我牀伤彼苕之华含英委清霜丈夫四方志千金诫垂堂壮矣不奋迅老矣徒慨慷
　　题林屋先茔图
　　望洞庭兮极浦长太息兮愁予英英兮白云乘清气兮降时雨倚宰木兮聊淹留念我心兮孔由山有冈兮水有湫驾吾车兮泛吾舟鸟鸣兮嘤嘤鹿鸣兮呦呦激木杪兮回风奠桂浆兮髙丘髙丘兮何所邅吾道兮西顾西顾兮不忘申缵言兮遗来者
　　萱之华【并序】
　　萱之华悯孝子也孝子行役在外不得奉养其母故作此以道其志焉
　　萱之华罗北堂我忆母兮心彷徨我出我游缝我衣裳鬒髪如云体力康日复日嵗复嵗定省不修兮使我心痗
　　九日当采菊
　　九日当采菊矧兹微霁开社燕背人去塞鸿度江来清吹任欹帽缓歌送深杯非关要愉乐良由佳景催
　　江之水寄杨铁崖
　　江之水流弥弥荡漾双鳬舟涉江采兰芷兰芷青青露如洗下有一双鲂与鲤美人美人胡不来相思日暮江风起
　　青青水中蒲
　　青青水中蒲蒲柔堪织荐织荐不逺将独卧心辗转青青水中蒲蒲白可为食褰裳欲采之春水愁荡涤
　　自君之出矣
　　自君之出矣膏沐洞房中出门若有语防蝀在天东自君之出矣汲水得鳟鲂金刀不敢剖持以奉姑嫜
　　班婕妤
　　春明辞步辇独下昭阳宫团扇承落花曲裙曳回风但恐芳景歇思君恩岂终
　　采菱曲送瞿慧夫
　　凉飚度天汉炎氛荡河洲银船湛芳醴防舰趁安流吹笛惊飞鹭弹筝起浴鸥牵条出素手弄蕋送轻讴遗响仙音畅遐观逸思留分违乘晓发江雨浣清秋
　　淮安忠武王祠
　　忆昔平南日桓桓万虎貔天心元自应市肆不曽移衮冕诸王服烝尝百世祠重门须下马一读丽牲碑
　　夜闻古塘水声要良贵子英同赋
　　奔流从东来日夜声淙淙如何勒湾洄贾勇触石矼依稀滟滪堆彷佛岷峨江操舟欲济之神色沮且而我则不然坐令相激撞乃寤道体微乃觉此心降因之遗同袍长歌倚南
　　送文海屋北上
　　磨蝎宫中星斗灿倒景下垂光烂烂至尊宿卫罗虎贲千乘万骑若云屯江南客子好游衍瞻拜恩光阊阖门神飚东来黑河道野合地椒花发早车行莫待春光老宣文阁中风日丽铃索不摇鹦鹉睡荔枝木花蕋蕋把酒看花足风致江南客子挟册来阁门待士宜宏开洛阳有策贾生重甄拔要须精鉴裁只今东壁图书府夜夜流光弥九土惭悚斯文竟何补
　　宋姬怨【并序】
　　宋姬者宋肃王女也幼戏水边得玉印其文曰金妃之印靖康之变金主强纳为妃或云得印之异征也及金主重徙二帝于五国城姬谏弗聴因怒责金主主怒以匕首刺杀之呜呼姬之失身固为不幸姬之杀身非不幸也印亦何预于人事哉因痛二帝之阨作宋姬怨云
　　肃王之姬貌如花娥娥宫掖试铅华妆成不学凌波步独驾春风金犊车春风鬬草宜春苑懽乐未终重赐宴只知帟幕花前围不道旌旗城上见金源虎视何骁雄一朝拥去婵娟空恨随青冢暝云合怨逐黄河流水东吁嗟大内竟谁有苍黄南渡天王狩九庙神灵煨烬中万官车骑风尘后遥思玉印得水边异征之来殊未然穹庐居深思萧索谷蠡歌罢心烦悁乘舆云胡重播越照人尚頼中天月五国城荒画角哀赭袍拭泪都成血王姬劝谏谏虽频敌国由来多不仁剩一死在匕首宁忍偷生羞懿亲黄榆白草西日暮玉貌花容委尘土也胜生还逢汉君却把哀笳传乐府君不见当时卖国茍全身于今太史书叛臣
　　夷陵词【并序】
　　山南夷陵县有汉景帝庙又有曹操庙而无孔子庙今闽宪佥申屠子迪掾山南时按部覩其事曰汉贼不两立久矣遂白使者堕曹操像而为孔子像于其庙民皆骇然申屠此举深有关于名教之重故予韪之而系之词且以示其民焉
　　山之南兮夷陵邑有神兮扬灵扬灵兮要眇粤汉景之原庙嗟原庙兮云胡此邦陈牲币兮祀事不爽龙辀鸾辂兮招摇无方焱逺举兮烂其耿光纷黔黎兮曷为其导祀魏瞒兮复何孔炤彼鬼蜮之奸雄兮载登歌而鹭翿俨华采之若英兮膺衮黻于肖貌羌偃蹇而愁予兮众昬昬而奚告嘅伊人之康汰兮爰谘询于刍荛念汉贼之不两立兮建大义之昭昭斥巫觋之骏奔兮堕像设于崇朝敞翚飞之黉宫兮来游歌之衿佩奠圣于厥居兮亘万古而攸在重曰夷之陵兮其山苍苍夷之水兮其流汤汤山有榛栗兮水有鳟鲂采之罟之兮奉烝尝千秋万年兮民毋我忘
　　田家杂兴【有序】
　　积雨弥旬春色无頼呻吟之余触事兴感虽耕凿之乐眷眷予懐然不假之言辞则不能宣畅厥趣因拟田家杂兴凡九首且以自悦怿焉
　　春至戴胜鸣兴言事东作周览阡陌间俛仰粗有托我庶且伙孳养何菲薄从兹广沃壤卒嵗且为乐髙丘试凭眺于以感今昨游氛轶宇初暾绚朱蕚逌然惬所遇长啸倚寥廓
　　众皆好营营所忻竞刀锥我独好悠悠所嗜惟书诗防心悦适防菑畬乃忘怡如何纨绮徒笑我作计痴我计讵易言览物重敖娱招要黄髪翁名酒聊共持
　　野人念时序倐忽更代谢纬萧聊自给日向城市卖灵雨桑谷青逝将羸牸驾适意随所之招摇嘉树下遥睇金张徒髙驼乘骏马意气凌都邑俊采动闾舍焉知务农者俛首为悲咤
　　淮甸有遗氓被褐尚隠沦趋向与世殊他人心靡亲崇朝憇东臯舒啸岸乌巾感时良靡遑素履善自珍只知耔与耘不知窭与贫
　　文鹓栖我梁鸟巢我堂结髪两夫妇白首同糟糠所忧稂莠多不忧杼轴空故人适相慰逺道致壶浆谓我上赋寛勿令神虑伤今毋翺且翔后膺丰且穰
　　猗猗鲁桑条籊籊湘竹竿并舍掩映之各来相与看薄暮墟囿中清防有遗懽弋鳬未用罝烹鲤且登柈灵河素魄流斗柄长阑干明朝还醉醒毋辞共盘桓
　　晨兴垅畆上独行嗟踽踽秋气日微肃户牖足髙致网虫念团扇箧笥那复试离兽薮泽深防鸿霜露至畋游在农隙犒乐慎终始咄哉区区心践禽讵云美
　　释耒仰大运云胡往交逵畊凿弗自安驰骛将奚为不如息我心黙以理推尝闻姬周季七雄互相持奄忽俱沦逝空令后人嗤维南有崇山巘崿纷献竒緑云重延贮载擥藂桂枝
　　粤从混沌凿谭谲啓其由逺士汗漫期胡宁咫尺谋力田未有年深入苍山幽熊虎卫我居鸾鹄导我游道逢一羽人相顾意弥周采珠为缀衣琢玉为饰辀于焉超鸿蒙回翔昆仑丘
　　纪梦柬陈检讨
　　宫车辘辘过神臯五色云中望赭袍野膳不嫌凉饼滑小奴花下剪春蒿
　　玉阑低护绣帘垂芍药花明蛱蝶飞铃索不摇宫漏迥自拈金剪制春衣
　　宝衣五色襍鸣珰羣从如云御辇傍种得木桃和露采金盘盛却奉君王
　　日转罘罳防仗移乳莺声在万年枝殿头乐奏升平曲又是宫嫔尚食时
　　吴蚕八茧染春红缫尽柔丝未论功若得君王一回顾不辞白髪上阳宫


　　草堂雅集巻十三
　　钦定四库全书
　　草堂雅集巻十四
　　元　顾瑛　编
　　释余泽
　　字天泉姑苏之吴江人幼弃俗从觉王法研究教乘尤博儒书长游京师名王大臣无不敬礼晚住吴之大教寺与余为物外交云
　　送赵季文之湖州知事
　　日暮江南歌采苹春风催起宦游人鸥边水叶侵衣碧马首山花照眼新公子文章应独步军案牍漫相亲也知伯仲能忠孝堂上潘舆送喜频
　　题界溪顾处士竹逸亭
　　筑室临溪界两分修筠回绕翠如云何当一舸东风便载酒来寻抱节君
　　题顾处士梅隠斋
　　雪后园林散策时横枝踈蕋浸涟漪花间幽士身强健世故纷纷总不知
　　次韵属栢子庭首坐
　　谁传西祖意庭柏着徽称吴下无尊宿鄞东有此僧遇縁随所住与道最相应翰墨人争玩年来气益増
　　次韵属师夔典簿
　　水东行幕下就见喜和光洗醆传芳醁披图阅翠黄宦情殊不薄道术澹相忘相业今谁似令人忆子房
　　那希颜
　　字悦堂四明人幼悟禅防博闻强记寛厚好士王公大人无不折节敬礼奉母尤致孝住玉峰荐严寺与余草堂相去无一舍交往尤宻云
　　题界溪顾处士竹逸亭
　　界溪分得渭川种直节虚心耐嵗寒月落林风吹酒醒诗成吟对翠琅玕
　　题界溪顾处士梅隠斋
　　竹外横斜一两枝花敷不与众芳齐孤山月下无多树分得仙姿在界溪
　　释宝月
　　字伯明姑胥人明敏读书幼从天泉座下得悟教防住玉峰报国寺余凡往来经从必下榻谈诗云题界溪顾处士竹逸亭梅隠斋二诗
　　竹色圑苍翠溪光凝碧流征君头半白于此独夷犹横斜一枝春清浅半溪水幽人乐闲居暗香透牕几月明雪初晴爽气动髪髓脱巾调素琴渺渺天如洗
　　释祖栢
　　字子庭四明人故宋史魏王后幼从禅学有诗声江湖间来往经余草堂多所留咏
　　秋夜长柬玉山
　　秋夜长秋夜长青灯半灺玉漏未央云叶飏影露华凝光
　　戏题隂凉室堦前芭蕉
　　新种芭蕉绕石房清隂早见落书牀根霑零露北山润叶带湿云南涧凉得地初依苍石瘦抽心欲并緑筠长雨声夜响颠崖瀑晴碧朝浮海日光樗栎自慙全寿命楩楠合媿托岩廊观身正忆维摩语草字宁追懐素狂白昼栖迟吾计拙青霄偃仰汝身强嵗寒要使交期在莫畏空山有雪霜
　　暮春雍熈寺访沈自诚不遇
　　暇日逺相问古寺幽且深青苔余华落双树一莺吟炉存散微篆茗熟独成斟明当持山酒慰子客居心
　　题赵仲穆看云图
　　旧游清苕上爱看弁峰云稍将春雨度始见逺林分起灭悟真理逍遥遗世纷于焉自怡悦永懐陶隠君
　　虎溪三笑图
　　境縁心妄起心悟境自忘三老同一笑物我两茫茫月照清溪水风散白莲香无端一笑已千古笑何长
　　题倪云林为韩复阳写空山芝秀图
　　每忆云林子隠居清且闲褰裳采芝秀倚杖自秋山微雪松隂暝青苔石上斑韩康偏有意时复到柴关
　　诚道原溪山晚霁图【道原隠于芝阜】
　　微雨过溪上青山草阁前牛羊知返迳童稚喜归船烟树村村鸟春泉处处田披图忆芝阜头白尚安眠
　　题松溪渔隠图
　　老树惊鹊枯莎怨螀幽人对景炯不寐西风一叠神凄凉我欲渡河无梁我欲济津无航攀鳞附翼愧凡骨化金防石无仙方腰金秉象兮我貌弗扬剸蛟缚虎兮我机弗张有弓无由挂扶桑夜光明月孰辨昔那子黄河太华谁是今欧阳天寛地大若无碍无处可着诗人狂西风再叠兮形无尔伤黄鹄可跨兮苍虬可骧南箕可簸兮北斗可浆所不可以智力而致者惟命之常何圣贤亦不能免于厄兮或毁于臧或畏于匡然大人虎变有不可得而测者岂非寻常之中而有筑岩之傅钓磻之吕卧庐之亮纳履之良者耶西风三叠兮声始洋洋黄金满地山花香呼童重洗琥珀觞篱菊已露螯已霜乐天知命兮吾亦从此逝矣相与忘形乎无何有之乡也歌欲断夜将半拔剑起舞无人伴却对嫦娥影凌乱君不见芙蓉晓梦万花酣有人却恨春宵短
　　效刘屏山作十二相属歌
　　鼷防不发千钧机衅钟无罪牛何之大人虎变不可测狡兔死窟元来痴龙梭悬壁风雷起常山蛇行首应尾服车良马时使欤触藩羸羊势然耳楚人冠猴事有无鸡肋取食难为图累累堪笑丧家狗慎勿逺效辽东猪
　　题【阙】　蒲萄帐送玉山
　　【阙】　　壁【阙】未落龙怒拏【阙】眼欲脱武陵春色正繁华势【阙】　　　头活春无尽意不余子生孙又孙生子个个【阙】
　　释良琦
　　字元璞姑苏人自幼读书学禅白云山中性操温良澹然无尘想诗声尤着江湖间与杨铁崖郯九成累过余草堂超然物外人也
　　夏日招张师圣文学二首
　　初夏稍清畅山茨景弥新桐花落井榦鸟语喜归人苔石当坐卧松枝堪挂巾髙士一来此忘言道愈真云深岩寺古复此凉雨积树宻听猿啼苔深断人迹观理闲虑逺懐君苦情役觞酒对幽花徘徊山屐
　　苕溪客馆寄沈自诚处士
　　秋斋人罕至落叶没行屦旅宿将就途懐抱不可语偶有山中酒而无池上侣迟子一来过钩帘对疎雨
　　春夜宿海云寺
　　喧静同一致大隠即山居乃知道者流所止恒晏如煌煌旧吴防郁郁髙人庐山阁花雾暝池馆緑隂初复此凉夜长禅影流碧疏素友惬清防境寂钟磬余离坐忘言笑超然悟虚不卧如有媿尘路何驰驱
　　题黄云卿林屋先茔图【云卿祖居洞庭后迁娄东懐其祖父写图以自慰杨铁崖尝题其巻云】
　　江夏先茔林屋洞七十二峰碧参差竁道防防云作盖秋畬淰淰树成帷海乡西望空情事江水东流永孝思好在披图思祢祖杨侯佳句有深期
　　送端上人归松陵兼柬杭野雪上人富子微链师
　　擕手玉山沧海东归心潮水忽匆匆龙当艇子浪雨白
　　燕拂袈裟海日红林下固应留【阙】市人【阙】　　　　公多情【阙】
　　我昔楚江上钓船时往还长歌送落日濯足对青山鱼游春草里鸟去白云间此意孰能解忘言心自闲
　　鱼虎子图
　　翠羽画殊絶窥鱼秋水深忽来知险意静立见机心沙白霜初落溪寒日易隂何当随啄木除螙向髙林娄江西门夜泊明日将归省有懐吴水西
　　良夜维舟次题诗最忆君微钟花外度清篴月中闻灯报庭闱喜杯从故旧分西城驻马日还与入山云
　　游慧聚寺和唐人诗
　　海上玉子冈中有古佛牀娑罗晚犹翠薫陆静逾香浮空诸天乐出夜神火光安能驻金锡居兹妙觉塲寺闿江水近山没海云吞乱叶堦前雨长藤石上根风帆知别浦烟树见遥村载拜向师座天花满洞门
　　送涛雪江上人住淞江时思教寺
　　古刹吴淞上东南第几峰入云山舞凤奔海水如龙先哲行斯道谭阐妙宗花飘金地静月暎宝林重之子称才职于时合奋庸缾盂曽万里镫火足三冬粹照还齐驾生融可蹑踪孤标同玉树大器比金镛髙遁因人出名山喜自逢红衣明海旭铁锡挂云松闻法羣官集听经万指从鼍鸣初讲鼓鹤散下堂钟龙女珠应献天厨饭亦供幸当昭代日复见徳人容风雨春寥落江河浪折冲题诗一相送霄汉雁噰噰
　　春日有懐郯九成
　　春雨昼连夕闲愁鬓欲苍莺声在官栁草色映书牀每念庭闱逺仍怜简帙荒却思摩诘室清坐只焚香为后苍筤题李陇西所画墨蓼花双鳬玉山同赋
　　李老画精妙写生尤出羣秋花照秋水川鸟乱川云歴歴丹砂颗明明锦绣文诗成思独往把钓大江濆顾瑛诗曰洞庭湖中晓扬舲楚郎唱歌越女听沙上双鳬忽惊起蓼花苹叶满秋汀
　　过临平山
　　临平山髙出云雾下有澄江带枫树烟中渔子叩舷来竹里樵儿唱歌去客行轻帆如鸟翰南风小雨生朝寒荷花浮水照征袂碧峰白云当饭盘昔人经过题句好我不能诗空自老客路青山不及登红尘明日钱唐道
　　送王可举之云南省政
　　张掖昆仑北炖煌僰道西酋官元凿齿部落襍雕题分政华省殊恩拜紫泥铙箫江月静旌节塞云迷荔浦飞鹦鹉桤林蹲兕犀威声杨仆旧勲业武侯齐万里连烟火三年絶鼓行看披玉籍按召步金闺
　　招复见心书记【见心豫章人时留山中逺公庵】
　　坐对芭蕉树题诗忆豫章髙秋居石室落日卧藤牀衣薄云霞湿心清草木凉亮公名不忝逺老约难忘栢子香烟细莲花漏刻长了知无罪懴底为有身忙苔色青当槛桐隂緑覆冈能来一谈笑共待月流光
　　秋云亭为茜泾杨道士赋
　　茜溪之西隠者居竹间亭子最清虚牕寒似积隂崖雪路暝应迷过客车青青玉映题诗处细细香飏巻幔初便拟东游走相问鹖冠乆着道家书
　　题仲义江居图
　　洞庭夫椒青挿天湖水东与吴江连三髙堂西我昔住茅屋深入枫林烟是时吴子颜如莲吟诗饮酒夜不眠緑水荡舟花满渚红桥吹笛月当筵朅来留滞娄江边吴也与我忘归年沙云海鸟虽可乐山光林影情相牵矫矫松鹤之癯仙跨鹤忽下昆丘巅手持幽居画一幅把手展画心茫然大峰岞防溪洄沿翠竹白石鸣春泉不意侨居荒海上山与故人来眼前寻窓数户重叹息萝磴云迷旧行迹坐令清思落苍霭七十二峰凝黛色人生何处非吾乡男儿堕地志四方我将飞锡览八荒乘风万里同翺翔
　　和答程用昭舍人见寄兼谢州太守诸官见过山中
　　传呼五马出郊迟恰是从容政暇时莺啭秋林华似雪龙回隂壑雨飞丝敲棋响落松间子命酒觞浮竹下池儗解衲衣酬玉带山人却媿老元师
　　相门玉树长新枝况际清朝全盛时花映春庭趋防服日明公馆写乌丝雪堂屡欵参寥室山简频游习氏池好及秋风数来往钓船茶灶约渔师
　　次韵程太守宿寿安寺
　　行幕昏从梵刹归坐听莲漏夜迟迟金鸣紫殿风微处香散珠林月皎时到寺题诗韩最好寻僧借榻杜尝宜却怜林壑秋寥落此日须公政泽施
　　郯九成吴竹里相期不至反有诗见招复用其韵
　　草堂逺在白云坡长夏归来揽薜萝修竹出墙黄鸟语青山当户緑隂多东林载酒能忘约竹里题诗许见过不有故人相轸念淮南桂树为谁歌
　　题初士元所画双树图【时吴寅夫先生自梁溪来吴防于市楼居同题其画】
　　梁溪溪上晓扬舲吴人竹枝自可听不得回船系崖石寺门松树为谁青
　　题初士元松亭图
　　莲花一峰烟际青涧水松风长茯苓定复还山有佳句寄在支公放鹤亭
　　次韵寄柯丹丘博士
　　鼎湖龙去邈殊庭供奉归来两鬓青阁下天髙太白月江南人识少微星春泥下马穿花入夜月吹笙隔竹听惟有鸥波慰寂寞相看洁白映青防
　　书唐仲实寄题紫阳山兴道观诗后山有华屏峰
　　道家祠宇瀛洲近才子文章逸气飘虚白月明秋似水华屛云色晓如潮虎蛇犹防苍精剑鸾凤应随碧玉箫乘兴几时还独往浮丘终隠不须招
　　苕溪道中
　　游子看山溪上过双溪昨夜雨添波长髯黄帽摇乌榜矮髻轻衫采绿荷枫叶防头秋色静桂花天气夕阳多太湖西畔饶生计好向渔矶坐钓蓑
　　归西山道中有懐自诚水西二友
　　娄柬放棹归来日水緑溪深逺映山新树隂中啼鸟静落花风外钓船还喜闻沈老隣居近苦忆吴郎客舍闲终拟暮年同结社杖藜来往白云间
　　栁暗江深积雨晴知君独放防船行归心自为青山动客思都从芳草生新苇交加鸥渚没飞花淡宕燕风轻桃庄回首云迷路我亦懐人劳逺情
　　春日寄柬赵仲光沈自诚二友
　　二月湖州动客心青山粉堞带春隂溪溪渔屋桃花静面面歌楼栁色深西府门间鸥自到东林酒熟客谁斟风流二妙如相问为道清吟瘦不禁【二妙谓韩济之赵彦荣】
　　题春山飞瀑图
　　忆昔东留雪窦寺寺门瀑布两峰悬银汉翻涛迸落地玉龙破山飞上天洗盏每临春涧曲繙经时坐古松前披图不觉尘梦醒日暮空堂生海烟
　　冬日过练川黄东溪隠居
　　嵗晚来寻黄处士小艇晓入东溪云水生栁下鹅鸭喜日出沙头鸥鹭分枸杞子香浮茗椀枇杷花气襍炉熏却怜清防难频得明日南江又忆君
　　冬日罗居士见过娄东寓所
　　晖晖寒日照霜筠晨起开门见故人双鬓已斑粗觉老一官初满尚然贫船中书籍教儿读箧里诗篇得意新且尽茅堂一樽酒梅花栁眼不胜春
　　题钱伯珍所藏草堂图
　　钱郎读书性闲雅草堂随处卜云林周颙不遂山居志梅福仍兼吏隠心玉洞桃花春雾暝石田芝草暖云隂磵西一迳通深竹还许支公日见寻
　　七月十五夜三贤阁望月有懐士瞻翁留匡庐
　　璧月当江夜不收万峰髙处独登楼山河洁白非关雪草木凄清已是秋仙佩泠泠回海鹤星槎眇眇遡河流匡庐九叠云开锦何许猿声动客愁
　　松下渊明图
　　谢安却为苍生起陶令何辞印绶回若使生逢圣明世青松老尽不归来
　　次九成韵柬刘西村经歴
　　海上煌煌漕府开幕中从事得贤才法流水寺谈诗罢爱看秋山上马回
　　月浦道中
　　江似三巴曲星随独树斜客行犹转柁秋尽尚迷家白涨寒沙雾红生曙海霞故人惊见面老大惜年华
　　夏夜山中
　　山空素月出天净凉雨住羣蝉鸣已息灵籁稍微度笕竹咽逺水邻灯映深树念兹栖栖者何由了悟
　　题张元杰草堂读书图
　　昨日雨晴归碧山桃花满涧水潺潺岚光入壁图书润草色侵帷枕席闲莫问山灵嫌客至偏怜松月待人还张郎有志能遗世白髪相期水竹间
　　秋夜与程太守山中同坐
　　鼓角声髙秋满城空山夜坐不胜清星临瀛海三洲静月出长山万岛明几处风烟惊绛帕此方歌吹乐苍生羡君美政如黄霸不负明君属望情
　　题倪云林小幅山水
　　云林隠者絶风流尝到涧西僧寺游下马脱巾青竹里题诗写画野泉头房山墨法谁能得谢脁襟懐自可侔便儗梁溪一相覔桃花春水隔芳洲
　　题马公振画竹
　　马氏白眉者隠居娄水湍闲将笔五色醉扫玉千竿露重凤毛碧月明龙气寒春山归正好稚子喜相看
　　送四明孙明逺道士
　　道士度海去此时秋正清天青一鹤过江急乱山倾服食太霞气弹琴流水声相思何许在矫首古鄞城四明我昔到万山霞雾隂青峰横玉几雪瀑照珠林饵药且延寿烧丹应炼心他时一相问春洞桃花深
　　题蕙兰图
　　蕙兰生深林结根同芬芳緑叶縁风转羣葩耀春阳飘飘青霞袂粲粲雕玉珰贞哉不自献宜为王者香念彼君子徳比之惟允光持以遗所思交好勿相忘
　　夜坐
　　雨入寒竹响风吹枯桑疾微灯照孤坐余香閟清室念敛尘虑泯神明定光出同体不同知兹理一何宻送慧上人海上归昆山就游吴门西山
　　袖巻金经便作归海光晴日宕清辉鲸鱼载足如船穏龙女将花出浪飞玉阜寺门椤树绿琴台云崦橘林稀故人相见应相问为道淮山独掩扉
　　秋日有懐吴水西昆仲
　　古寺栖迟秋已分闭门无那思纷纷故人应在碧山里清梦还来沧海濆浦口潮洪樯似防苑中草緑马如云如何数月音书絶啼雁南飞只漫闻
　　游西沙兴教寺
　　海村岚气郁苍苍金刹开基始巨唐紫阁乘隂龙徙窟石台分食鸟归廊六时或下诸天乐五色长浮古佛光我蹑星槎一来过涛花吹度白云裳
　　送暄上人归槎川南翔寺【有序】
　　上人乃南翔道韵士也留海上董氏观堂修白业三载今年冬言归乡里索诗为别因知东林胜上人与乡之善士追逺法师结社故事章彦圭为之开讲迁恒心归云卿诸公必同防焉漫赋唐律二首以饯上人且柬诸故旧云
　　读罢龙王宫里经便飞孤锡向青防金银光拥千年寺河汉槎流五夜星空室禅栖花寂寂长廊句写竹青青凭君为问曽游地云防南江旧草亭
　　闻説东林大社开名僧谈法聚羣才经床茶器池邉设酒榼篮舆竹里来道气即今髙士少古风须仗哲人回南望令余起遐想散花应自接天台
　　送柏上人入京
　　紫烟曙气浮丹极瑶岛春光暗碧霄立志不栖幽侧地观光还及盛明朝五方花发人调马八月霜髙客御貂愧我一丘成钝质清时谁赋小山招
　　秋日归虎丘懐铦仲刚书记
　　虎丘共作五年留几度相携上小舟杨栁春桥半塘寺芙蓉夜月百花洲长林放鹤闲支遁一室编蒲老睦州此日独归懐往事空山草树不胜秋
　　题柯丹丘梅竹
　　丹丘归老江南日每话奎章儤直时一夜春寒愁漠漠白云苍雪共襟期
　　释文信
　　字道元永嘉人幼警悟不喜尘俗遂出家从浮图氏既悟禅防兼通儒老善属文诗尤清峭不为世俗声住石湖宝华禅寺每与谈诗令人洒去尘想古娄顾仁山于其所居植竹数百本竹中作亭日逍遥其间乃署其亭曰竹逸呜呼古之贤者必有寓若顾君寓于竹不亦贤乎哉为赋诗一章以颂之
　　时维青阳彼花竞英雨雪飘飘我竹青青于彼竹中曰构我亭我琴既弦我酒既清以遨以游以乐我情岂不尔思于焉孔宁君子之心惟以是贞
　　题顾处士梅隠斋
　　夷齐首阳饿黄绮橘中乐轩冕岂不荣物性各有托顾君幽隠地种梅良不恶独芳洞皎洁桃李流光薄师雄悟翠羽何逊吟东阁防言适至理曷用调鼎擢嵗晏氷雪繁隂云蔽河岳岂无凡草木爱尔抱贞慤
　　赠刘法官
　　黄冠鹤氅玉佩齐拜坛夜起天门低铁牌落潭水蛟死霜剑出匣山魈啼松下摘芝露滴滴磵邉煮石风凄凄欲知乃祖有徳北海太守曽留题
　　释子贤
　　字一愚天台人幼聪悟絶人禅定之外肆志作诗最为铁崖杨公所称赏云
　　送叶明斋如京
　　墨突不暇黔孔席不暇暖周流天地间微踪何蹇蹇迩来千百年懿徳人所范送尔嘿无言山城春日晚伤君逺行迈白日何凄其微阳漏林光稍稍照人衣天髙鸟垂翼风花落枝荒台俯流水万里长相思
　　题绿筠楼
　　绿筠楼外玉参差坐爱檀栾晓雾霏五色云开丹凤下九天风动翠蛟飞江波渺渺湘妃泣羽斾娟娟帝子归我为玉人歌此曲山城秋日净晖晖
　　为文中上人题唐子华画
　　江岸潮生白烟钟树杪撞渔舟浮个个沙鸟去双双野旷云横树天青月堕江看图思长史独倚暮楼窓
　　华顶云游江西
　　几防青青峰顶云乾坤万古结絪緼扶桑旧挟苍龙驭华岳还依白鹿羣江汉凄凉望霖雨匡庐盘薄度朝曛锦囊盛拾荪兰秀续取离骚吊屈文
　　日照香炉缥缈峰半天万仞金芙蓉上盘剑气干星极下有隠士巢云松澄潭湛湛龙归窟细草青青鹿养茸好去海东诗画客采兰江口听烟钟
　　儗铁笛先生游虎丘得开字韵
　　九月九日天无雨擕妓游山亦快哉铁篴一声厓石裂银尊多为菊花开空池剑气干丹极古寺芙蓉照紫苔爱杀月明江路静画船箫鼓缓歌回
　　寄敏仲谦于洞庭翠峰寺
　　敏公遥住洞庭西咫尺烟波路欲迷落日断霞山叠叠扬舲鼓角风凄凄鱼龙出没随潮上橘柚参差压树低东崦人家更清絶也思来此作幽栖
　　题顾仲瑛玉山佳处
　　玉峰佳地小徘徊霞气丹光接上台白日山移蓬岛去紫宫花绕蘂珠开云邉青鸟迎人语溪上黄童采药回昭代衣冠非辟世凭轩泚笔写仙才
　　奉上铁崖先生文署
　　晏嵗曽逢张外史梅邉日日说廉夫文章气逸江东李作字工专海上苏把酒逺山当夕照弹琴修竹散烦纡不才驽马劳青眼更作人间汗血驹
　　与白云山人夜坐山人将归天台即席赋此送之
　　桫椤树头月皎皎共坐论诗天欲晓大星飞落沧江前小虫啼徧墙根草我爱髙人白云姿对客长赋白云辞漫游羣仙白银阙拾得碧海瑚枝又载云軿下尘世凉飚微动青霞袂一声铁篴彻长霄鸾凤和鸣满云际髙人读律仍读书白头在堂辞我归殷勤防服寿春酒江城八月秋晖晖
　　送李提举归蜀
　　白帝城邉落木秋峨眉山上月如钩少陵野老曽为客太白仙人旧所游玉峡楼船烟雨暝锦官台殿夕阳收他年百丈牵江上访子殷勤到益州
　　题王元章墨梅
　　我家绕屋梅花树况在清溪白石邉云霁月明疎影小读书犹记十年前
　　释来复
　　字见心
　　送马元臣佥宪淮西
　　吴船八月过丹阳雁子啼霜木叶黄淝水东来淮海迥蜀山西入楚云长九霄风翮搏鹰隼五色天章下凤凰图治只今劳圣主谏书何日献明光
　　游石湖兰若柬瀚上人
　　荷花荡西湖水深上有兰若当髙岑客吟时见猿鸟下僧定不闻钟磬音雨香秋林橘子熟云落空涧棠梨隂闲来扫石坐竹里静与山人论素心
　　五龙之峰云作屏双厓削出芙蓉青何人磵底拾瑶草有客松间采茯苓林风不惊虎卧谷山雨忽来龙听经吴王台榭今寂寞秋香薜荔花防防
　　送瑗上人还庐山兼柬星书记
　　匡庐佛寺金为国杖锡南归访薜萝山拥重云开玉峡江分九道落银河蛟龙听法乘潮起林虎依禅啸月过为问东林星外史防栖消息近如何
　　寄赠洞庭叶隠君
　　一舸南归鬓欲华买山湖上卧烟霞尊如北海应多酒园儗东陵亦种丹壑泉舂云碓药橘林风扫石牀花传家自与隣翁异见说藏书有五车
　　释自恢
　　字复元
　　杂言五首
　　世事竞纷纭人生若愚蔽汩汩利欲懐区区衣食计赢羡校分铢得失劳梦寐寡欲味道真谁能薄浮伪富厚苦营营寒微何戚戚机巧劳百虑困此朝与夕亏盈有常数得失无定迹百嵗同归尽泯灭沦木石羣音瓦釜鸣众色红紫烂浇漓日以滋淳朴日以散滔滔万派分隄决何由扞黄钟秘太朴弃置谁能玩援琴写素心清风邈云汉
　　钓渭卧蓬莱耕莘饱藜藿遭时困颠危斯民坠沟壑风云际良防雨露悉磅礴如何懐宠荣防佞出然诺势隆还复倾委弃等防雀
　　轩裳讵云恶斧钺良难婴独有忠义心不随生死倾行亏名节毁宁不媿尔情襟裾混庶类空有斯人形
　　碧山歌赠朱隠君
　　紫阳山人碧山住卧云遥在山深处种杏云林不计年花绕东风千万树云中之山碧嵯峨锦屏百叠翻翠波秀出芙蓉九霄上青猿白鹤啼烟萝瀛洲东望不可到珠馆瑚隔沧岛闻有仙人王子乔海上青田种瑶草我爱碧山人长啸碧山春手持玉拄杖头戴华阳巾链精御气颜色好朝飡每拾安期枣有时闲与八公徒玉检丹经细论讨黄精压酒春满壶呼儿取醉不用酤浩歌举觞酹巢许扫花磐石相欢娱浮名不直一杯水肯向权门曳珠履但愿长乘白鹿车笑折三花紫烟里
　　题唐子华画山水
　　江门如雪树高低竹里人家傍水西满地松隂春雨过好山青佀若耶溪
　　云分晴磴树交加萝屋隂隂石脚斜絶似龙门三尺路一溪红雨涨桃花
　　送海上人还荆门
　　徧礼南朝古佛宫荆岑春去百花浓江通楚蜀波涛壮山入湖湘紫翠重拄杖穿云随白鹿军持分水浴苍龙欲知后夜相思梦月落啼猿满竺峯



　　草堂雅集巻十四
