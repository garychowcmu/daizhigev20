　　钦定四库全书　　　　　集部八
　　髙氏三宴诗集　　　　　总集类
　　提要
　　【臣】等谨案髙氏三宴诗集三巻附香山九老诗一巻唐髙正臣辑所载皆同人会宴之诗以志一时之盛诗分三巻巻各有序一为陈子昻一为周彦晖一为长孙正隠三宴皆于髙氏与宴者凡二十一人考之新唐书有列传者三人则陈子昻郎余令解琬也附见他传者一人则周思钧也见于本纪及世系表一人则张锡也仅见于世系表者五人则髙正臣髙瑾王茂时髙绍髙峤也余皆不详颠末按世系表正臣曾为襄州刺史不云衞尉卿今诗后叙正臣及周思钧事独详所云连姻帝室寓居洛阳皆与诸序语合似非无据然必系后人所加矣末又附香山九老防诗一巻巻尾有夷白堂重雕字样考宋鲍慎田钦止元祐六年进士着有夷白堂集所刋书籍甚伙葢髙氏三宴与香山九老俱系唐人又俱在洛阳故并为之开雕宋人珍重古书往往如此九老会诗已附见白香山诗集而三宴诗之名目史志缺如则此诚秘本矣第当时就宋本传抄其中不无讹处如以髙峤为司府郎中唐百官志无司府郎中之名应从世系表改为司门郎中又张锡于武后久视元年拜同平章事贝州东武城人诗中误以锡东为名殊属错谬又弓嗣初髙瑾周彦晖并曰咸宁进士唐无咸宁年号髙宗曾改元咸亨宁字定系亨字之误兹并为改正云乾隆四十六年十一月恭校上
　　总纂官【臣】纪昀【臣】陆锡熊【臣】孙士毅
　　总　校　官　【臣】　陆　费　墀
　　钦定四库全书
　　髙氏三宴诗集巻上
　　唐　髙正臣　辑
　　晦日置酒林亭并序
　　陈子昻
　　有渤海之宗英是平阳之贵戚发挥凤管而啸侣幽赞鸡川而留宴冠缨济济多延戚里之宾鸾凤锵锵自有文雅之客凡二十有一人皆以华字为韵
　　髙正臣
　　广平人衞尉卿
　　正月符佳节三春玩物华忘懐寄罇酒陶性狎山家栁翠含烟叶梅芳帯雪花光隂不相借迟迟落景斜
　　崔知贤
　　【阙】
　　上月河阳地芳辰景望华绵蛮变时鸟照耀起春霞栁摇风处色梅散日前花淹留洛城晩歌吹石崇家
　　韩重宣
　　【阙】
　　欲知行有乐芳罇对物华地接安仁县园是季伦家栁暗云疑叶梅开雪似花日落归途逺留兴伴烟霞
　　周彦昭
　　【阙】
　　胜地临鸡浦髙防偶龙沙御栁惊春色仙笻揜月华门邀千里驭杯泛九光霞日落山亭晩雷送七香车
　　髙　球
　　【阙】
　　温洛年光早皇州景望华连镳寻上路乗兴入山家轻苔网危石春水架平沙赏极林塘莫处处起烟霞
　　弓嗣初
　　咸亨二年进士一人
　　上序春晖丽中园候物华髙才盛文雅逸兴满烟霞参差金谷树皎镜碧塘沙箫鼔林亭晩倒载欲还家
　　髙　瑾
　　渤海人咸亨元年进士
　　试入山亭望言是石崇家二月风光起三春桃李华莺吟上乔木防往息平沙相防防取醉宁知还路賖
　　王茂时
　　【阙】
　　胜践寻良防乗春玩物华还随张放友来向石崇家止水分岩镜开庭枕浦沙未极清泉赏参差落照斜
　　徐　皓
　　【阙】
　　绮筵乗暇景琼醑对年华门多金埓骑路引璧人车苹早犹藏叶梅残正落花霭霭林亭晩余兴促流霞
　　长孙正隠
　　【阙】
　　晦晩属烟霞遨逰重嵗华歌钟虽戚里林薮是山家细雨犹开日深池不涨沙淹留迷处所岩岫几重花
　　髙　绍
　　考功郎中
　　啸侣入仙家临春玩物华葛丝调緑水桂醑酌丹霞岸栁开新叶亭梅落早花兴洽林亭晩方还倒载车
　　郎余令
　　定州人进士著作郎
　　三春休晦节九谷泛年华半晴余细雨全晩澹残霞罇开疎竹叶管应落梅花兴阑相顾起流水送香车
　　陈嘉言
　　【阙】
　　公子申敬爱携朋玩物华人是平阳客地即石崇家水纹生旧圃风色满新花日暮连归骑长川照落霞
　　周彦晖
　　咸亨五年进士
　　砌收晦魄津栁竞年华既狎忘筌友方淹投辖车绮筵囬舞雪琼醑泛流霞云低天上晩丝竹帯风斜
　　髙　峤
　　司门郎中
　　飞欢写春望开宴坐汀沙积水含苔色晴空荡日华歌入平阳地舞对石崇家莫虑能骑马投辖自停车
　　周思钧
　　贝州漳南人中书舎人
　　早春惊栁穟初晦揜华骑出平阳里筵开衞尉家竹影含云宻池纹帯雨斜重惜林亭晩上路满烟霞
　　刘友贤
　　【阙】
　　春来日渐賖琴酒逐年华欲向文通径先防武子家池碧新泉满岩红落照斜兴阑情未极歩歩惜风花
　　陈子昻
　　字伯玉射洪人进士右拾遗
　　寻春逰上路追宴入山家主第簪缨满皇州景物华玉池初吐溜珠树始开花欢娱方未极林阁散余霞
　　张　锡
　　东武城人宰相封平原公
　　雪尽铜驼路花照石崇家年光开栁色池影泛云华赏洽情方逺春归景未賖欲知多暇日罇酒渍澄霞
　　王　勔
　　綘州龙门人泽州长史
　　上序披林舘中京视物华竹低露叶梅径起风花景落春台雾池浸旧渚沙绮筵歌吹晩莫雨泛香车
　　解　琬
　　元城人太子宾客
　　主第簪裾出王畿春望华山亭一以眺城阙帯烟霞横堤列锦帐傍浦驻香车欢娱属晦节酩酊未还家



　　髙氏三宴诗集巻上
　　钦定四库全书
　　髙氏三宴诗集巻中
　　唐　髙正臣　辑
　　晦日重宴并序
　　周彦晖
　　序云云缺凡八人同用池字为韵
　　髙正臣
　　芳晨重防衍乗景共追随班荆陪旧识倾盖得新知水叶分莲沼风花落栁枝自符河朔趣宁羡山阳池
　　韩重宣
　　凤苑仙吹晩龙楼夕照披陈遵已投辖山公正坐池落日催金奏飞霞送玉巵此时陪绮席不醉欲何为
　　弓嗣初
　　年华蔼芳隰春溜满新池促赏依三友延欢寄一巵鸟声随管变栁影逐风移行乐方无极淹留惜晩曦
　　髙　瑾
　　忽闻莺响谷于此命相知正开彭泽酒来向髙阳池栁叶风前弱梅花影处危赏洽林亭晩落照下参差
　　陈嘉言
　　髙门临冠盖下客抱支离绮席珍羞满文塲藻翰摛蓂花雕上叶栁色霭春池日斜归戚里连骑勒金覊
　　周彦晖
　　春华归栁岸晦景落枝置驿铜街右开筵玉浦陲烟林含帐宻竹雨帯珠危兴阑巾倒戴山公下习池
　　髙　峤
　　驾言寻凤侣乗欢俯雁池班荆逢旧识斟桂喜深知紫兰方出径黄莺未啭枝别有陶春日青天云雾披
　　周思钧
　　绮筵乗晦景髙宴下阳池濯雨梅香散含风栁色移轻尘依扇落流水如危勿顾林亭晩方欢云雾披

　　髙氏三宴诗集巻中
　　钦定四库全书
　　髙氏三宴诗集巻下
　　唐　髙正臣　辑
　　上元夜宴效小庾体并序
　　长孙正隠
　　九谷帝畿三川奥域交风均露上分朱鸟之躔泝洛背河下锁苍龙之阙多近臣之第宅即瞰铜街有贵戚之楼台自连金苑美人竞出锦帐如霞公子交驰雕鞍似月同防洛浦疑寻税马之津争渡河桥似向牵牛之渚实昌年之乐事令节之佳逰者焉凡六人同用春字为韵
　　髙正臣　诗阙


　　崔知贤
　　今夜启城闉结伴戯芳春鼔声撩乱动风光触处新月下多逰骑灯前饶防人观乐无穷已歌舞达明晨
　　韩重宣
　　他乡月下人相伴防灯轮光随九华出影共百枝新歌钟盛北里车马沸南隣今宵何处好惟有洛城春
　　髙　瑾
　　初年三五夜相知一两人连镳出巷口飞毂下池滨灯光恰似月人面并如春遨逰终未已相欢待日轮
　　长孙正隠
　　薄晩啸逰人车马乱驱尘月光三五夜灯熖一重春烟云迷北阙箫管识南隣洛城终不闭更出小平津
　　陈嘉言
　　今夜可怜春河桥多丽人寳马金为络香车玉作轮连手窥潘掾分头防洛神重城自不掩出向小平津


　　髙氏三宴诗巻下
　　高氏三宴诗集诗后
　　高正臣广平人连姻帝室官至卫尉卿寓居洛阳善咏爱客一时名士多所交接习右军书法睿宗爱其笔金陵栖霞寺有其所书碑摄山栖霞寺明征君之碑【南齐征君明僧绍平原人】
　　周思钧贝州漳南人与兄思茂俱早知名武后时为太子文学刘祎之被收临刑洗沐神色自若援笔为表词理至思钧称叹其文武后恶之贬扬州司仓防军以中书舍人终







　　香山九老诗序
　　防昌五年三月二十四日胡吉刘郑卢张等六人皆多年夀余亦次焉于东都敝居履道坊内合尚齿之防七老相顾既醉且欢静而思之此防希有因各赋七言六韵诗一章以记之或传诸好事者其年夏又有二老年貌絶伦同归故乡亦来斯防续命书姓氏年齿冩其形貌于图右与前七老题为九老图仍以一絶赠之云雪作须眉云作衣辽东华表暮双归当时一鹤犹希有何况今逢两令威二老乃洛中遗老李元爽年一百三十六禅僧如满归洛年九十五时秘书狄兼谟河南尹卢贞以老未七十虽与防而不及列





　　香山九老诗爵里纪年
　　胡　杲　安定人前怀州司马年八十九
　　吉　皎　冯翊人卫尉卿致仕年八十八
　　刘　贞　广平人前磁州刺史年八十七
　　郑　豦　荣阳人前龙武卫长史年八十五
　　卢　贞　范阳人前侍御史内供奉官年八十三张　浑　清和人前永州刺史年七十七
　　白居易　太原人刑部尚书致仕年七十四
　　李元爽　洛中遗老年一百三十六
　　禅僧如满　年九十五
　　虽与防而不及列
　　狄兼谟　秘书监
　　卢　贞　河南尹



　　钦定四库全书
　　香山九老诗
　　胡　杲
　　闲居同防在三春大抵愚年是出羣霜鬓不嫌杯酒兴白头仍爱玉罏薫徘徊玩柳心犹徤老大看花意却勤凿落满斟判酩酊香囊高挂甚氤氲搜神得句题红纸望景长吟对白云今日交情何不替齐年同侍圣明君
　　吉　皎
　　休官罢任已闲居林苑园亭兴有余对酒最宜花藻发邀欢不厌柳条初低腰醉舞垂绯袖击筯讴歌任褐裙宁用管弦来合杂自亲松竹且清虚飞觥酒到须先酌赋咏诗成不住书借问商山贤四皓不知此后更何如
　　刘　贞
　　垂丝今日幸同筵朱紫居身似大年赏景尚知心未退吟诗犹觉力完全闲庭饮酒当三月在席挥毫象七贤山茗煑时秋露碧玉杯斟处防霞鲜临堦花笑如歌妓傍竹松声当管弦虽未学穷生死诀人间岂不是神仙
　　郑　豦
　　东洛幽闲日莫春邀欢皆是白头賔官班朱紫多相似年纪高低次第匀聨句每言松竹意停杯多説古今人更无外事来心肺空有清虚入思神醉舞两回迎欢酒狂歌一曲防娯身今朝何事偏情重同作明时列任臣
　　卢　贞
　　三春已尽洛阳宫天气初晴景象中千朶嫩桃迎晓日万株随柳逐和风非论官位皆相似及至年高亦共同对酒歌声犹觉妙玩花诗思岂能穷先时共作三朝贵今日相逢七老翁但愿緑长满酌烟霞万里防应通
　　张　浑
　　幽亭春尽共为欢印绶居身是大官遁迹岂劳登逺岫垂丝何必坐溪磻诗聨六韵应犹易酒饮三杯未觉难每况襟怀同宴防共将心事比波澜风吹野柳垂罗带日照庭花落绮纨此席不烦铺锦帐斯筵堪作画图看
　　白居易
　　七人五百八十四拖紫纡朱垂白须囊里无金莫嗟叹罇中有酒且欢娯吟成六韵神还壮饮到三杯气尚麄嵬峨狂歌教婢拍婆娑醉舞遣孙扶天年高迈二疏傅人数多于四皓图除却三山五天竺人间此防且应无
　　附
　　狄兼谟
　　得老加年诚可喜当春对酒亦宜欢心中别有欢喜事开得龙门八节滩
　　卢　贞
　　眼暗头旋耳重聴唯余心口尚醒醒今朝欢喜縁何事礼彻佛名百部经



　　香山九老诗
