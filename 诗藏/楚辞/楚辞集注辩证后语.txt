楚辞集注


楚辞集注
目録卷
卷第一离骚经
卷第二离骚九歌
东皇太一
云中君
湘君
湘夫人
大司命
少司命
东君
河伯
山鬼
国殇
礼魂
卷第三离騒天问
卷第四离騒九章
惜诵
涉江
哀郢
抽思
怀沙
思美人
惜往日
橘颂
悲回风
卷第五离騒远游
离骚卜居
离骚渔父
卷第六续离騒九辩
卷第七续离骚招魂
续离骚大招
卷第八续离骚惜誓
续离騒吊屈原
绩离骚服赋
续离骚哀时命
续离骚招隐士
楚辞辩证
目録
辩证上
目録
离騒经
九歌
辩证下
天问
九章
远游
卜居
渔父
九辩
招魂
大招
晁録
楚辞后语
目録
卷第一成相
诡诗
易水歌
越人歌
垓下帐中之歌
大风歌
鸿鹄歌
卷第二吊屈原
服赋
瓠子之歌
秋风辞
乌孙公主歌
长门赋
哀二世赋
自悼赋
反离骚
卷第三絶命词
思玄赋
悲愤诗
卷第四
登楼赋
归去来辞
鸣皐歌
引极
山中人
望终南
鱼山迎送神曲
日晚歌
闵己赋
别知赋
讼风伯
吊田横文
享罗池
琴操
卷第五招海贾文
惩咎赋
闵生赋
梦归赋
吊屈原文
吊苌弘文
吊乐毅
乞巧文
憎王孙文
卷第六幽怀赋
书山石辞
寄蔡氏女
服胡麻赋
毁璧
秋风三迭鞠歌
拟招
跋一
跋二
跋三
附录
楚辞集注百录【一】
离骚经第一【二】【释文无经字】卷一
离骚九歌第二【一本此篇以下皆有「传」字【三】】卷二
离騒天问第三卷三
离骚九章第四卷四
离騒远游第五卷五
离骚卜居第六
离骚渔父第七
以上离騒凡七题一一十五篇，皆屈原作，今定为五卷。
续离骚九辩第八【四】【宋玉〇晁补之本此篇以下乃有传字】卷六
续离騒招魂第九卷七
续离骚大招第十【景差】
续离騒惜誓第十一【贾谊】卷八
续离骚吊屈原第十二
续离骚服赋第十三
续离骚哀时命第十四【庄忌】
续离骚招隐士第十五【淮南小山】【五】
以上续离骚凡八题十六篇，今定为三卷。右楚辞集注八卷，今所校定，其第録如上。盖自屈原赋离骚而南国宗之，名章继作，通号「楚辞」，大氐皆祖原意，而离骚深远矣。
窃尝论之：原之为人，其志行虽或过于中庸而不可以为法，然皆出于忠君爱国之诚心。原之为书，其辞旨虽或流于跌宕怪神、怨怼激发而不可以为训，然皆生于缱绻侧怛、不能自已之至意。虽其不知学于北方，以求周公、仲尼之道，而独驰骋于变风、变雅之末流，以故醇儒庄士或羞称之。然使世之放臣、屏子、怨妻、去妇抆涙讴唫于下，而所天者幸而听之，则于彼此之问，天性民彝之善，岂不足以交有所发，而增夫三纲五典之重！此予之所以每有味于其言，而不敢直以「词人之赋」视之也。
然自原著此词，至汉未久，而说者已失其趣，如太史公盖未能免，而刘安、班固、贾逵之书，世不复传【六】。及隋、唐间
，为训解者尚五六家，又有僧道骞者，能为楚声之读，今亦漫不复存，无以考其说之得失。而独东京王逸章句与近世洪兴祖补注并行于世，其于训诂名物之间则已详矣。顾王书之所取舍，与其题号离合之间，多可议者，而洪皆不能有所是正。至其大义，则又皆未尝沈潜反复、嗟叹咏歌，以寻其文词指意之听出，而遽欲取喻立说、旁引曲证，以强附于其事之已然。是以或以迂滞而远于性情，或以迫切而害于义理，使原之所为壹郁而不得申于当年者，又晦昧而不见白于后世。予于是益有感焉。
疾病呻吟之暇，聊据旧编，粗加檃括，定为集注八卷。庶几读者得以见古人于千载之上，而死者可作，又足以知千载之下有知我者，而不恨于来者之不闻也。呜呼悕矣，是岂易与俗人言哉！【七】
校勘记
〔一〕成化本「目録」下有「朱子校定」四字。
〔二〕忠雅本无「第一」至「第十五」目序。
〔三〕一本此篇以下皆有传字扫叶本、成化本无此十字。
〔四〕续雕骚扫叶本无此三字，以下至「招隠士」，皆同。
〔五〕淮南小山：古逸本、扫叶本、成化本此下有「反雕骚见后语」六字。
〔六〕世不复传古逸本、扫叶本、成化本作「世复不传」。
〔七〕是岂易与俗人言哉扫叶本此下有「新安朱熹序」五字。
楚辞集注卷第一【一】
离骚经第一【离骚一】
离骚经者，屈原之所作也。屈原名平，与楚同姓，仕于怀王，为三闾大夫。三闾之职，掌王族三姓，曰昭、屈、景。【战国策楚有昭奚恤。元和姓纂云：楚武王子瑕食釆于屈，因氏焉。屈重、屈荡、屈建、屈平并其后：又云：景氏有景差，至汉皆徙关中。屈原序其谱属，率其贤良，以厉国士。入则与王图议政事，决定嫌疑；出则监察羣下，应对诸侯。谋行职修，王甚珍之。同列上官大夫及用事臣靳尚，妬害其能，共谮毁之，王疏屈原。屈原被谗，忧心烦乱，不知所愬，乃作离骚。【班孟坚日：「离，犹遭也。」颜师古云【二】：「扰动曰骚。」洪曰：『其谓之经，盖后世之士祖述其词，尊而名之耳，非原本意也：」』上述唐、虞、三后之制，下序桀、纣、羿、浇之败，冀君觉悟，反于正道而还己也。是时，秦使张仪谲诈怀王，令絶齐交，又诱与俱会武关。原谏怀王勿行。不听而往，遂为所胁，与之俱归，拘留不遣，卒客死于秦。而襄王立，复用谗言，迁屈原于江南。屈原复作九歌、天问、九章、远游、卜居、渔父等篇，冀伸己志，以悟君心，而终不见省。不忍见其宗国将遂危亡，遂赴汨罗之渊，自沈而死。【汨，音觅。〇长沙罗县西北，去县三十里，名为屈潭，即屈原自沈处。今属潭州宁乡县。】淮南王安曰：「国风好色而不淫，小雅怨诽而不乱，若离骚者，可谓兼之矣。」又曰：「蝉蜕于浊秽之中，以浮游尘埃之外，不获世之滋垢，皭然泥而不滓。推此志也，虽与日月争光可也。」宋景文公曰：「离骚为词赋之祖，后人为之，如至方不能加矩，至圆不能过规矣。」【按周礼：太师掌六诗以教国子，曰风、曰赋、曰比、曰兴、曰雅、曰颂。而毛诗大序谓之六义，盖古今声诗条理无出此者。风则闾巷风土男女情思之词，雅则朝会燕享公乡大人之作【三】〕，颂则鬼神宗庙祭祀歌舞之乐。其所以分者，皆以其篇章节奏之异而别之也。赋则直陈其事，比则取物为比，兴则托物兴词。其所以分者，又以其属辞命意之不同而别之也。诵诗者先辨乎此，则三百篇者若网在纲，有条而不紊矣。不特诗也、楚人之词，亦以是而求之，则其寓情草木，托意畀女，以极游觐之适者，变风之流也。其叙事陈情，感今怀古，以不忘乎君臣之义者，变雅之类也。至于语冥婚而越礼，摅怨愤而失中，则又风雅之再变矣。其语祀神歌舞之盛，则几乎颂，而其变也，又有甚焉。其为赋，则如騒经首章之云也；比，则香草恶物之类也；兴，则托物舆词，初不取义，如九歌沅芷澧兰以与思公子而未敢言之属也。然诗之兴多而比、赋少，騒则兴少而比、赋多，要必辨此，而后词义可寻，读者不可以不察也。
帝高阳之苗裔兮，朕皇考曰伯庸。摄提贞于孟陬兮，惟庚寅吾以降。【陬，侧鸠反，又子侯反。降，叶乎攻反。〇此章赋也。德合天地称帝。高阳，颛顼有天下之号也。颛顼之后有熊绎者，事周成王，封为虎子，居于丹兴。传国至熊通，始僭称王，徙都于郢，是为武王。生子瑕，受屈为卿，因以为氏。苗裔，远孙也。苗者，草之茎叶，根所生也。裔者，衣裾之末，衣之余也，故以为远末子孙之称也。朕，我也，古者上下通称之。皇，美也。父死称考。伯庸，字也。屈原自道本与君共祖，世有令名，以至于己，是恩深而义厚也。摄提，星名，随斗柄以指十二辰者也。贞，正也。孟，始也。陬，隅也。正月为陬，盖是月孟春昏时，斗柄指寅，在东北隅，故以为名也。降，下也。谏又自言此月庚寅之日，己始下母体而生也。】皇览揆余于初度兮，肇锡余以嘉名。名余曰正则兮，字余曰灵均。【览，一作鉴。余下一无于字。〇赋也：皇，皇考也。览，观也。揆，度也，相度之度，犹言时节也。肇，始也。锡，赐也。嘉，善也。正，平也。则，法也。灵，神也。均，调也。高平曰原，故名平而字原也。正则、灵均，各释其义，以为美称耳。诚曰：子生三月，父亲名之。二十则使宾友冠而字之。故字虽朋友之职，亦父命也。】纷吾旣有此内美兮，又重之以修能。扈江离与辟芷兮，纫秋兰以为佩。【纷，音坟。重，直用反。能，叶奴代反；一作态，非是。扈，音卢。辟，匹亦反。纫，女陈反。〇赋而比也：纷，盛貌。生得日月之良，是天赋我美质于内也。重，再也，非轻重之重。修，长也。能，才也。能，兽名，熊属，多力，故有絶人之才者谓之能：扈，被也。离，香草，生于江中，故曰江离。说文曰：「蘼芜也。」；郭璞曰：「似水荠。」辟，幽也。芷，亦香草，生于幽僻之处。纫，绩也。兰，亦香草，至秋乃芳。本草云：「兰，与泽兰相似，生水傍，紫茎赤节，高四五尺，绿叶光涧，尖长有歧，阴小紫，花红白色而香，五六月盛。」佩，饰也。记曰：「佩忧贫兰。」则兰芷之类，古人皆以为佩也。】汩余若将不及兮，恐年岁之不吾与。朝搴阰之木兰兮，夕㩜洲之宿莽。【汩，于笔反。不，一作弗【四】。恐，丘用反。搴，音蹇，说文作𢶊【五】。阰，音毗。㩜，力敢反；一作揽，一作擥，下一有中字。洲，一作州。莽，莫补反。〇赋而比也。汨，水流去疾之貌，言己之汲汲自修，常若不及者，恐年岁不待我而过去也。搴，拔取也。阰，山名。木兰，木名。本草云：「皮似桂而香，状如楠树，高数仞，去皮不死。」㩜，采也。水中可居者曰洲。草冬生不死者，楚人名曰宿莽。言所采取皆芳香久固之物，以比所行者皆忠善长久之道也。】日月忽其不淹兮，春与秋其代序。惟草木之零落兮，恐美人之迟暮。【忽，一作曶。零，一作苓。〇赋而比也。淹，久也。代，更也。序，次也。零、落，皆坠也。草曰零，木曰落。美人，谓美好之妇人，盖托词而寄意于君也。迟，晚也。此承上章，言己但知朝夕修洁，而不知岁月之不留，至此乃念草木之零落，而恐美人之迟暮，将不得及其盛年而偶之，以比臣子之心唯恐其君之迟暮，将不得及其盛时而事之也。】不抚壮而弃秽兮，何不改乎此度？椉骐骥以驼骋兮，来吾道夫先路。【椉，一作乘，下同；一作策。驼，一作驰，下同。道，一作导。度、路二韵下，一皆有也字。〇赋而比也。三十曰壮。弃，去也。草荒曰秽，以比恶行。骐骥，骏马，以比贤智。言君何不及此年德壮盛之时，弃去恶行，改此惑误之度，而乘骏马以未随我，则我当为君前导，以入圣王之道也。自「汩余」至此，三章同用一韵，意亦相承。】昔三后之纯粹兮，固众芳之所在。杂申椒与菌桂兮，岂维纫夫蕙茝。菌，渠陨反，或从竹。维，当作唯，古通用。茝，昌改反，一作芷。〇赋而比也。后，君也。三后，谓禹、汤、文王也。至美曰纯。齐同曰粹。众芳，喻羣贤。言三王所以有纯美之德，以众贤辅之也。杂，非一也。椒，木实之香者。申，或地名，或其美名耳。桂，木名，本草云：「花白叶黄，正圆如竹。」蕙，草名，本草云：「熏草也。生下湿地，麻叶而方茎，赤花而黑实，气如靡芜，可以已厉。」陈藏器云：「即零陵香也。」言杂用众贤以致治，非独专任一二人而已也。】彼尧舜之耿介兮，旣遵道而得路。何桀纣之昌被兮，夫唯快捷方式以窘步。耿，古迥反，又古幸反。昌，一作猖，一作倡。被，一作披，并匹皮反。夫，音扶。后以意求，不能尽出。〇赋而比也。耿，光也。介，大也。遵，循也。昌被，衣不带之貌。捷，邪出也。径，小路也。窘，急也。桀纣之乱，若被衣不带者，独以不由正道，而所行蹙迫耳。】惟党人之偷乐兮，路幽昧以险隘。岂余身之惮殃兮，恐皇舆之败绩。【惟下，一有夫字。乐，音洛。隘，于懈反，叶于力反。身，一作心【六】。殃，一作怏。〇赋而比也。惟，思念也。党，朋也。偷，苟且也。幽昧，不明也。险，临危也。隘，履狭也。惮，难也。殃，咎也。皇，君也。绩，功也。君车宜安行于大中至正之道，而当幽昧险隘之地，则败绩矣。故我欲谏争者，非难身之被殃咎也，但恐君国倾危，以败先王之功耳。】忽奔走以先后兮，及前王之踵武。荃不揆余之中情兮，反信谗而齌怒。忽，一作曶，一作急。奔，布顿反。先，悉荐反。后，下遘反。荃，七全反，一音孙；一作荪，音同。揆，一作察。中，一作忠。齌，从火齐声，在诣反。一作齐，或作赍，并祖西反；又一作歘【七】。怒，叶上声。〇比而赋也。踵，足跟也。武，迹也。追前人者，但见其跟之迹耳。言所以奔走以趋君之所乡，而或出其前，或追其后，以相导之者，欲其有以蹑先王之遣迹也。荃与荪同。陶隐居云：「东间溪侧有名溪荪者，根形气色极似石上菖蒲，而叶无脊。」盖亦香草，故时人以为彼此相谓之通称。此又藉以寓意于君也。齌，炊铺疾也。】余固知謇謇之为患兮，忍而不能舍也。指九天以为正兮，夫唯灵修之故也。謇，居辇反。忍上，一有余字，一无而字。舍，产夜反，叶尸预反，或音舍，非是。一无二也字。〇赋而比也。謇謇，难于言也。直词进諌，己所难言，而君亦难听，故其言之出有不易者，如謇吃然也。舍，止也。言己知忠言謇謇，必为身患，然中心不能自止而不言也。九天，天有九重也。正，平也。灵修，言其有明智而善修饰，盖妇悦其夫之称，亦托词以寓意于君也。此又上指九天，告语神明，使平正之，明非为身谋及为它人之计，但以君之恩深而义重，是以不能自已耳。】曰黄昏以为期兮，羌中道而改路。【一无此二句。洪曰：「王逸不注此二句，后章始释羌义。疑此后人所增也。」羌，起羊反。〇比也。曰者，叙其始约之言也。黄昏者，古人亲迎之期，仪礼所谓初昏也。羌，楚人发语端之词，犹言「卿何为」也。中道而改路，则女将行而见弃，正君臣之契已合而复离之比也。洪说虽有据，然安知非王逸以前此下已脱两句邪？更详之。】初旣与余成言兮，后悔遁而有他。余旣不难夫离别兮，伤灵倏之数化。【遁，一作遯。他，一作佗。一无夫字【八】」。数，所角反。化，叶虎瓜反。〇比也。成言，谓成其要约之言也。悔，改也。遁，移也。近曰离，远曰别。言我非难与君离别也，但伤君志数变易，无常操也。】余旣滋兰之九畹兮，又树蕙之百畮。畦留夷与揭车兮，杂杜衡与芳芷。【滋，一作𦳦，与栽同。畹，于远反。畮，古亩字，莫后反，叶满彼反。留夷，一作蒥荑。揭，一作藒，又作䔾，并丘谒反，又起例反。衡，一作蘅。〇比也。滋，莳也。畹，十二亩，或曰三十亩也。树，种也。六尺为步，步百为亩。畦，陇种也。留夷、揭车，皆芳草。杜蘅，似葵而香，叶似马蹄，故俗云马蹄香也。言己种莳众香，修行仁义，以自洁饰，朝夕不倦也。】冀枝叶之峻茂兮，愿竢时乎吾将刈。虽萎絶其亦何伤兮，哀众芳之芜秽。【峻，一作葰，音峻。竢，一作俟。萎，于危反。〇比也。冀，幸也。峻，长也。刈，获也。萎，病也。絶，落也。言此众芳虽病而落，何能伤于我乎？但伤善道不行，如香草之芜秽耳。】众皆竞进以贪婪兮，凭不猒乎求索。羌内恕己以量人兮，各兴心而嫉妬。【以，一作而。婪，音蓝，又力含反。凭，一作冯。索，所格反，一叶苏故反。一无己字。量，力香反。兴，一作与，非是。若索音素，即妬如字；若索从所恪读，则妬叶音跖。〇赋也。并逐曰竞，爱财曰贪，爱食曰婪。凭，满也；楚人谓满曰凭。以心揆心为恕。量，度也。兴，生也。害贤为嫉，害色为妬。言在位之臣，心皆贪婪，内以其志量度他人，谓与己同，则各生嫉妬之心也。】忽驰骛以追逐兮，非余心之所急。老冉冉其将至兮，恐修名之不立。【骛，音务。〇赋也。骛，乱驰也。冉冉，渐也。修名，长名，或曰修洁之名也。】朝饮木兰之坠露兮，夕餐秋菊之落英。苟余情其信姱以练要兮，长顑颔亦何伤！【饮，于锦反。餐，一作飧，并七安反。英，叶于姜反。姱，苦瓜反。要，于笑反。顑，虎感反，义古湛反。颔，户感反，又鱼检反。颔，一作颌。〇比也。英，华也。饮露、餐华，言动以香洁自润泽也。苟，诚也。信，实也。练要，言所修精练、所守要约也。颇颔，食不饱而面黄之貌。】掔木根以结茝兮，贯薜荔之落蘂。矫菌桂以纫蕙兮【九】，索胡绳之纚纚。【掔，音览；一作覧，启妍反。茝，一作芷。薜，蒲计反。荔，郎计反。索，苏各反。辗，所绮反。〇比也。薜荔，香草也，缘木而生。蘂，花萼须粉紫紫然者也。矫，举也。胡绳，亦香草，有茎叶可作绳索。纚纚，索好貌。】謇吾法夫前修兮，非世俗之所服。虽不周于今之人兮，愿依彭咸之遗则。【謇，一作蹇。服，叶蒲北反。〇赋也。謇，难词也。前修，谓前代修德之人。周，合也。殷贤大夫，諌其君不听，自投水而死。遣，余也。则，法也。】长太息以掩涕兮，哀民生之多艰。余虽好修姱以鞿覊兮，謇朝谇而夕替。【鞿，居依反。覊，居宜反。谇，与讯同，音信，又音粹。替与艰叶，未详。或云：艰，居垠反；替，它因反。〇赋也。掩涕，犹抆泪也。哀此民生遭乱世而多难也。修姱，谓修洁而美好。鞿覊，以马自喻；缰在口曰鞿，革络头曰覊。言自绳束不放纵也。谇，諌也。诗曰：「谇予不顾。」今清作讯」。讯，告也。替，废也。】旣替余以蕙纕兮，又申之以揽茝。亦余心之所善兮，虽九死其犹未悔。【纕，息羊反。一无以字，非是。茝，一作芷。悔，虎猥反。〇赋而比也。纕，佩带也。申，重也。此言君之废我，以蕙茝为赐而遣之，如待放之臣，予之以玦，然后去也。然二物芬芳，乃余心之所善，幸而得之，则虽九死而不悔，况但废替而已乎！】怨灵修之浩荡兮，终不察夫民心。众女嫉余之蛾眉兮，謡诼谓余以善淫。【蛾，一作娥，非是。摇，音遥。诼，音卓。以，一作之。〇比也。浩荡，无思虑貌。民，谓众人也。蛾眉，谓眉之美好如蚕蛾之眉也。尔雅云：「徒歌谓之谣。」方言云：「楚南谓愬为诼。」】固时俗之工巧兮，偭规矩而改错。背绳墨以追曲兮，竞周容以为度。【偭，音面。错，七故反。追，古随字。〇比也。偭，背也。规，所运以为圆之筵也【一〇】。矩，所拟以为方之器，今曲尺也。错，置也。绳墨，引绳弹墨以取直者，今墨斗绳是也。追，犹随也。言舍直而随曲也。竞，争也。周，合也。度，法也。言争以苟合求容为常法也。洪曰：「偭规矩而改错者，反常而妄作。背绳墨以追曲者，枉道以从时。」】忳郁邑余侘傺兮，吾独穷困乎此时也。宁溘死以流亡兮，余不忍为此态也。【忳，徒浑反。邑，一作悒。侘，敕加、敕驾二反。傺，丑利、敕界二反。一无二也字。溘，苦答反，又苦合反。以，一作而。态，叶土宜反。〇赋也。忳，忧貌。侘傺，失志貌。侘，犹堂堂也，又立也。傺，住也。楚人语也。溘，奄也。言我宁奄然而死，不忍为此邪淫之态也。】鸷鸟之不羣兮，自前世而固然。何方圜之能周兮，夫孰异道而相安？【鸷，脂利反。圜，一作圆。周，一作同。安，叶一先反。〇比也。鸷，执也，谓乌之能执伏众乌者，鹰鹯之类也。不羣，言其执志刚厉，居常特处，不与众乌为羣也。周，合也。员凿方枘，不能相合，以其异道，故不能相安。贤者之居乱世，亦犹是也。】屈心而抑志兮，忍尤而攘訽。伏清白以死直兮，固前圣之所厚。【攘，而羊反，訽，一作诟，并呼漏反，又或作垢。〇赋也。抑，按也。尤，过也。攘，除也。訽，耻也。言与世已不同矣，则但可屈心而抑志，虽或见尤于人，亦当一切隐忍而不与之校，虽所遣者或有耻辱，亦当以理解遣，若攘却之而不受于怀。盖宁伏清白而死于直道，尚足为前圣之所厚，如比干谏死，而武王封其墓，孔子称其仁也。自怨灵修以下至此，五章一意，为下章回车复路起。】悔相道之不察兮，延伫乎吾将反。回朕车以复路兮，及行迷之未远。【相，息亮反。伫，直吕反。回，一作回。〇比也。侮，追恨也。察，明审也。延，引颈也。伫，跂立也。回，旋转也。迷，惑误也。言跃至于此矣，乃始追恨【一一】，前日相视道路未能明审，而轻犯世患，遂引颈跂立，而将旋转吾车，以复于昔来之路，庶几犹得及此惑误未远之时，觉悟而还归也。】步余马于兰皋兮，驰椒丘且焉止息。进不入以离尤兮，退将复修吾初服。【焉，尤虔反。离，力智反。一无复字。服，叶蒲北反。〇比也。步，徐行也。泽曲曰皋，其中有兰，故曰兰皋。丘上有椒，故曰椒丘。徐步、驰走，而遂止息，必依椒兰，不忘芳香，以自清洁，所谓回朕车以复路也。进旣不入以离尤，则亦退而复修吾初服耳。】制芰荷以为衣兮，雧芙蓉以为裳。不吾知其亦已兮，苟余情其信芳。【芰，奇寄反。雧，古集字，一作集。〇比也。制，裁也。芰，菱也，生水中，叶浮水上，花黄白色，实紫色，两头鋭者也。荷，莲叶也。芙蓉，莲花也。本草云：「莲，其叶名荷，其花未发为菡萏，己发为芙蓉：」上曰衣，下曰裳。言被服益洁、修善益明也。此与下章，即所谓修吾初服也。】高余冠之岌岌兮，长余佩之陆离。芳与泽其杂糅兮，唯昭质其犹未亏。【岌，鱼及反。糅，女救反。下同。〇赋也。岌岌，高貌。佩，玉佩也。陆离，美好分散之貌。芳，谓以香物为衣裳。泽，谓玉佩有润泽也。糅，亦杂也。唯，独也。昭，明也。言独此光明之质，有退藏而无亏缺，所谓道行则兼善天下，不用则独善其身也。】忽反顾以游目兮，将往观乎四荒。佩缤纷其繁饰兮，芳菲菲其弥章。】缤，匹宾反。〇比也。荒，远也。缤纷，盛貌。繁，众也。菲菲，犹勃勃，芳香貌也。章，明也。言虽已回车反服，而犹未能顿忘此世，故复反顾而将往观乎四方絶远之国，庶几一遇贤君，以行其道。佩服愈盛而明，志意愈修而洁也。】民生各有所乐兮，余独好修以为常。虽体解吾犹未变兮，岂余心之可惩。【乐，五教反。好，呼报反。修，一作循，非是。解，古买反。岂，一作非。可，一作何，非是。惩，叶直良反。〇赋也。言人生各随气习，有所好乐，或邪或正，或清或浊，种种不同；而我独好修洁以为常。虽以此获罪于世，至于屠戮支解，终不惩创而悔改也。自悔相道至此五章，又承上文凊白以死直之意，而下为女嬃詈予起也。】女嬃之婵媛兮，申申其詈予。曰：「鲧婞直以亡身兮，终然殀乎羽之野。【嬃，私俞反。婵，音蝉。媛，音爰。一作掸援。詈，一作骂。予，叶音与。鲧，古本反，与鲧同，一作鲧。婞，一作悻，胡冷反，又胡颈反，又音胫。殀，一作夭，并于矫反。野，叶上与反。〇赋也。女嬃，屈原姊也。婵媛，眷恋牵持之意。申申，舒缓貌也。曰，记女嬃之词也。鲧，尧臣也。帝系曰：「颛顼后五世而生鲧。」婞，很也。蚤死曰殀。言尧使鲧治洪水，婞很自用，不顺尧命，乃殛之羽山，死于中野。女嬃以屈原刚直太过，恐亦将如鲧之遇祸也。】汝何博謇而好修兮，纷独有此绔节？薋菉葹以盈室兮，判独离而不服。」謇，一作蹇，非是。好，呼报反。节，叶音即。资，自资反；亦作茨。菉，力玉反。葹，商支反。服，叶蒲北反。〇赋而比也。此亦女嬃言也。博謇，谓广博而忠直。纷，盛貌。婷节，姱美之节也。薋，蒺藜也。菉，王刍也。葹，臬耳也。三物皆恶草，以比谗便。盈室，喻满朝也。判，别也。言众人皆佩此恶草，汝何独判然离别，不与众同也。】众不可户说兮，孰云察余之中情？世并举而好朋兮，夫何茕独而不予听？【说，输芮反。茕，一作焭，益渠营反。不字疑衍。听，叶它丁反。〇赋也。朋，党也。茕、孤也。屈原外困羣佞，内被姊詈，故言众人不可户户而说，必不能察己之中情，况世人又方并为朋党，何能哀我茕独而见听乎！为下章就舜陈辞起。】依前圣以节中兮，喟凭心而历兹。济沅湘以南征兮，就重华而敶词：以，一作之。喟，丘愧反。沅，音元。敶，古陈字，一作陈。〇赋而比也。节，度也。喟，叹也。凭，满也，恚盛貌，左传、列子、天问皆云「凭怒」是也。历，经历之意。沅、湘皆水名。沅水出象郡镡城西，东注江，合洞庭中。湘水出帝舜葬东，入洞庭下。重华，舜号也。帝系曰：「瞽叟生重华，是为帝舜，葬于九疑山，在沅湘之南。」洪曰：「天下明德，皆自虞帝始，其于君臣之际详矣。屈原以世莫能察己之志，故欲就之而陈词。」如下文所云也。】启九辩与九歌兮，夏康娱以自纵。不顾难以图后兮，五子用失乎家衖。难，乃旦反。衖，一作巷，与巷同，叶乎贡反；一作居，非是。〇自此以下皆比而赋也。启，禹子也。九辩、九歌，禹乐也。言禹平治水土，以有天下，启能承先志，缵叙其业，故九州岛之物皆可辩数，九功之德皆有次序而可歌也。夏康，启子太康也。娱，乐也。纵，放也。图，谋也。五子，太康昆弟五人也。家衖，宫中之道，所谓永巷也。漆以逸豫灭厥德，盘游无度，田于洛南，十旬弗反，有穷后羿距之于河，而五子用此亦失其家街，言国破而家亡也。事见及尚书大禹谟及五子之歌。此为舜言之，故所言皆舜以后事也。】羿淫游以佚畋兮，又好射夫封狐。固乱流其鲜终兮，浞又贪夫厥家。羿，五计反。佚，音逸。畋，一作田。射，食亦反。固，一作国，非是。鲜，一作尠，并先典反。浞，食角反。家，叶古胡反。〇羿，有穷之君，夏时诸侯也。封，大也。浞，寒浞，羿相也。妇谓之家。言羿因夏衰乱，代之为政，娱乐畋猎，不恤民事，信任寒浞，使为国相。羿畋将归，浞使家臣逢蒙射而杀之，贪取其家以为己妻。羿以乱得政，身即灭亡，故曰乱流鲜终也。】浇身被服强圉兮，纵欲而不忍。日康娱而自忘兮，厥首用夫颠陨。【浇，五吊反；又作奡，五耗反。服，一作于。圉，鱼吕反。欲下一有杀字，非是。而，一作以。夫，一作以；一无夫字。颠，一作巅。〇浇，寒浞子也。强圉，多力也。言浞取羿妻而生浇，强梁多力，纵放其欲，不能自忍也。康，安也。自上而下曰颠。陨，坠也。言浇旣灭杀夏后相，安居无忧，日作淫乐，忘其过恶，卒为相子少康所诛。此二章事并见左传襄公四年、哀公五年。】夏桀之常违兮，乃遂焉而逢殃。后辛之菹醢兮，殷宗用之不长。【菹，侧鱼反。醢，音海。之，一作而。〇违，背也，言背道也。逢殃，为汤所放也。后辛即纣也。藏菜曰菹，肉酱曰醢。纣为无道，杀比干，醢梅伯，武王诛之。殷宗遂绝，不得长久也。】汤、禹俨而祗敬兮，周论道而莫差。举贤才而授能兮，循绳墨而不颇。【俨，一作严，并鱼检反。差，七何反。一无才字。循，一作修，非是。颇，一作陂，并普未反。〇俨，畏也。祗，亦敬也。周，周家也。差，过也。言殷汤、夏禹、周之文王，受命之君，皆畏天敬贤，讲论道义，无有遇差，又举贤才，遵法度而无偏颇，故能获神人之助，子孙蒙其福佑，如下章也。】皇天无私阿兮，览民德焉错辅。夫维圣哲之茂行兮，苟得用此下土。【错，七故反。之，一作以。行，下孟反。〇窃爱为私。所私为阿。错，置也。辅，佐也，犹言惟德是辅也。言皇天神明，无所私阿，观民之德有圣贤者，则置其辅，助之力，而立以为君也。哲，智也。茂，盛也。苟，诚也。下土，谓天下也。言圣哲之人有甚盛之行，故能有此下土而用之也。】瞻前而顾后兮，相观民之计极。夫孰非义而可用兮，孰非善而可服？【相，息亮反。服，叶蒲北反。〇瞻，临视也。顾，还视也。相观，重言之也。计，谋也。极，穷也。前，谓往昔之是非。后，谓将来之成败。服，事也。言瞻前顾后，则人事之变尽矣，故见民之计谋于是为极，而知唯义为可用，唯善为可行也。】阽余身而危死兮，览余初其犹未悔。不量凿而正枘兮，固前修以菹醢。【阽，余廉反。死下一有节字。悔，呼磊锐反。〇阽，临危也；言近边而欲堕也；危死，言几死也；凿，穿孔叶；枘，刻木端所以入凿者也。正谓审其正而纳之也，此承上章言惟善为可行而前修，乃有以此而至于菹醢，若龙逢梅伯者然亦不敢以为悔】曾歔欷余郁邑兮，哀朕时之不当。揽茹蕙以掩涕兮，沾余襟之浪浪。【曾，一作增；歔，许居反；欷，许衣反，又许毅反，当平声。揽，一作㩜，一作擥。茹，如吕反；浪音郎。〇曾，累也；欷歔，哀泣之声也；郁邑，忧也，哀时不当者，自哀生不当举贤之时，而值菹醢之世也。茹，柔耎也；沾，濡也；衣眦谓之浪浪流貌，言心悲泣下而犹引取柔耎香草，以自掩拭不以悲故失仁义之自则也。】跪敷衽以陈辞兮，耿吾旣得此中正。驷玉虬以椉鹥兮，溘埃风余上征。【跪，巨委反；辞，一作词；耿，古逈反，鹥，正鸡反，又鸟计反，一作翳。溘，一作𡏖。〇敷，布也；衽，裳际也；耿，明也。有角曰龙，无角曰虬。鹥凤类身有五采。溘，奄忽也；埃，尘也；征，行也。此言跪而敷衽以陈如上之词于舜，而耿然自觉吾心已得此中之道，上与天通，无所间隔，所以埃风忽起而余遂乘龙跨凤以上征也。然此以下多假托之词，非实有是物与是也事。】朝发轫于苍梧兮，夕余至乎县圃。欲少留此灵琐兮，日忽忽其将暮。【轫音刃，县音玄，一作悬；少，一作夕，非是。琐，先果反，一作璅〇朝搘车木也，将行则发之。苍梧，舜所葬也，县圃在昆仑之上。灵，神也；琐，门镂也。文如连琐，以青画之则曰青琐。】吾令羲和弭节兮，望崦嵫而勿迫。路曼曼其修远兮，吾将上下而求索。【弭，弥耳反。崦，音淹。嵫，音兹。古但作奄兹。勿，一作未，非是。曼，莫半反，又莫官反;一作漫。索，所格反。〇羲和，尧时主四时之官，宾日、饯日者也。弭，按也，止也，按节徐行也。崦嵫，日所入之山也。迫，附近也。曼曼，远貌。修，长也。求索，求贤君也。言欲令羲和按节徐行【一三】，望日所入之山，且勿附近，冀及日之未莫而遇贤君也。】飮余马于咸池兮，总余辔乎扶桑。折若木以拂日兮，聊逍遥以相羊。饮，于禁反。扶，说文作榑。逍遥，一作须臾。相，息羊反；羊，一作佯。玉篇引作忀徉，音同。〇咸池，日浴处也。总，结也。扶桑，木名，日出其下也。若木，亦木名，在昆仑西极，其华光照下地。拂，击也。聊，且也。逍遥、相羊，皆游也。】前望舒使先驱兮，后飞廉使奔属。鸾皇为余先戒兮，雷师告余以未具。【属，叶章喻反；或如字，则具字亦叶入声。皇，一作凤。为，于伪反。余先，一作我前。余，一作我。〇望舒，月御也。飞廉，风伯也。属，连也。鸾，凤之佐也。皇，雌风也。雷师，丰隆也。】吾令凤鸟飞腾兮，继之以日夜，飘风屯其相离兮，帅云霓而来御。【夜，如字；或叶羊茹反。屯，徒浑反。帅，一作率。霓，一作蜺，五稽、五历、五结三反，此从五稽反。御，叶音迓，或如字。〇凤，灵乌也。山海经云；「丹穴之山有乌焉，其状如鸡，五彩而文，曰凤鸟。是鸟也，饮食则自歌自舞，见则天下大康宁。」飘风，回风也。屯，聚也。霓，虹属，阴阳交会之气也。郭璞云；「雄田虹，谓明盛者。雌曰蜺，谓暗微者。云薄漏日，日照雨点则生也。」御，迎也。】纷总总其离合兮，斑陆离其上下。吾令帝阍开关兮，倚阊阖而望予。【斑，亦作班。下，叶音户。予，叶音与。〇纷，盛多貌。总总，聚貌。斑，乱貌。帝，谓天帝也。阍，谓主以昏闭门之隶也。阊阖，天门也。令帝阍开门，将入见帝，更敶己志，而阍不肯开，反倚其门，望而拒我，使不得入。盖求大君而不遇之比也。】时暧暧其将罢兮，结幽兰而延伫。世溷浊而不分兮，好蔽美而嫉妬。【暧，音爱。罢，音皮。溷，胡因反。好，呼报反。妬，叶丁五反。〇暧暧，昏昧貌。罢，极也。结幽兰而延伫，言以芳香自洁而无所趋向也。溷，乱也。旣不得入天门以见上帝，于是叹息世之溷浊而嫉妬，盖其意若曰:不意天门之下，亦复如此。于是去而它适也。】朝吾将济于白水兮，登阆风而绁马。忽反顾以流涕兮，哀高丘之无女。【阆，音郎，又音浪。绁，一作绁，并音薛。马，叶满补反。〇淮南子言，白水出昆仑之山。阆风，山上也。女，神女，盖以比贤君也。于此又无所遇，故下章欲游春宫，求虙妃、见佚女、留二姚，皆求贤君之意也。】溘吾游此春宫兮，折填枝以继佩。及荣华之未落兮，相下女之可诒。【佩，叶音备。相，息亮反。诒，叶音异。〇溘，奄也。春宫，东方青帝舍也。继，绩也。荣华，喻颜色也。落，堕也。相，视也。下女，谓神女之侍女也。诒，遣也。游春宫、折琼枝，正欲及荣华之未落，而因下女以通意于神妃也。】吾令丰隆椉云兮，求虙妃之所在。解佩纕以结言兮，吾令蹇修以为理。【虙，房六反；一作宓，莫笔反。在，叶才里反。纕，息羊反。或曰：在如字，即理叶音赖，上声【一四】。〇丰隆，雷师。虙妃【一五】，伏羲氏女，溺洛水而死，遂为河神。缞，佩带也。蹇修，人名。理，为媒以通词理也。盖雷迅疾而威震，求无不获，故欲使之求神女之所在；而令蹇修致佩纕以为理。则蹇修似是下女之能为媒者，然亦未有考也。】纷总总其离合兮，忽纬繣其难迁。夕归次于穷石兮，朝濯髪乎洧盘【一六】。【〇纬，音徽，一作徽。蝼，呼麦反，又音画；一作㦎。二字一作教㦎。洧，于轨反。盘，叶蒲延反。〇纬繣，乖戾也。迁，移也。言蹇修旣持其佩带以通言，而谗人复毁败之，令其意一合一离，遂以乖戾而见距绝，其意难移也。次，舍也。穷石，山名，在张掖，即后羿之国也。洧盘，水名。】保厥美以骄傲兮，日康娱以淫游。虽信美而无礼兮，来违弃而改求。【傲，一作敖，一作骛。〇倨简曰骄。侮慢曰傲。康，安也。违，去也。言虙妃骄傲淫游，虽美而不循礼法，故弃去而改求也。】览相观于四极兮，周流乎天余乃下。望瑶台之偃蹇兮，见有娀之佚女。【相，息亮反。下，叶音户。娀，音嵩。佚，一作妷，并音逸。〇四极，四方极远之地。瑶，玉之美者。偃蹇，高貌。有娀，国名。佚，美也。谓帝喾之妃契母简狄也。事见商颂。吕氏春秋曰：有娀氏有美女，为之高台而饮食之【一七】。】吾令鸩为媒兮，鸩告余以不好。雄鸠之呜逝兮，余犹恶其佻巧。【令，音零。鸩，直禁反。好，如字。雄，一作鸩，羽弓反；黄云呼故反，然则鸬字欤？恶，乌路反。佻，吐雕反，又吐了反；又音眺；巧，叶苦老反。〇鸩，运日也【一八】；羽有毒，可杀人；以喻谗佞贼害人也。告予以不好者，其性谗贼，不肯为媒，而反间我也。雄鸠，鹘鸠也，似山鹊而小，短尾，青黑色，多声。佻，轻也。巧，利也。又使雄鸠衔命而往，然其性轻佻巧利，多语言而无要实，复不可信用也。】心犹豫而狐疑兮，欲自适而不可。凤皇旣受诒兮，恐高辛之先我。【犹，如字，又音柚。诒，异眉反；一作诏，非是。〇犹，犬子也。人将犬行，犬好豫在人前，待人不得，又来迎候，故谓不决曰犹豫。狐多疑而善听，河冰始合，狐听其下，不闻水声乃敢遇。故人过河冰者，要须狐行，然后敢渡，因谓多疑者为狐疑。高辛，帝喾有天下之号也。言以鸩鸠皆不可使，故中心疑惑，意欲自往，而于礼有不可者，风皇又已受高辛之遣而来求之，故恐简狄先为喾所得也。】欲远集而无所止兮，聊浮游以逍遥。及少康之未家兮，留有虞之二姚。集，一作进【一九】，非是。少，失照反。姚，音遥。〇少康，夏后相之子也。有虞，国名。姚，姓，舜后也。以二女妻少康事见左传。言旣失简狄，欲适远方，又无所向，故愿及少康未娶于有虞之时，留此二姚也。】理弱而媒拙兮，恐导言之不固。世溷浊而嫉贤兮，好蔽美而称恶。【好，呼报反。美，一作善。恶，叶乌路反。〇弱，劣也。拙，钝也。恐道理弱于少康，而媒又无巧辞也。盖不待其不合，而已自知其必无所成矣，故再言世之溷浊而嫉贤蔽美。盖以为虽四方之远，而其风俗之不美，无以异于齐州也【二〇】。】闺中旣以邃远兮，哲王又不寤。怀朕情而不发兮，余焉能忍而与此终古？【旣下，一有以字。邃，息遂反。一无而字。古，叶音故。〇小门谓之闺。邃，深也。哲，知也。寤，觉也。终古者，古之所终，谓来日之无穷也。闺中深达，盖言虙妃之属不可求也。哲王不寤，盖言上帝不能察司阍壅蔽之罪也。言此以比上无明王、下无贤伯，使我怀忠信之情不得发用，安能久与此闇乱嫉妬之俗终古而居乎？意欲复去也。】索藑茅以筳篿兮，命灵氛为余占之。曰：「两美其必合兮，孰信修而慕之？【索，所格反。藑，一作琼，并音琼。筵，音廷。箄，音专。占之、暮之，两之字自为韵。〇索，取也。重茅，灵草也。筵，小折竹也，楚人名结草折竹以卜曰莼。灵氛，古明占吉凶者。两美，盖以男女俱美比君臣俱贤也。言两美终虽必合，然楚国孰有能信汝之修洁而慕之者？宜以时去也。】思九州岛之博大兮，岂惟是其有女？」曰：「勉远逝而无狐疑兮，孰求美而释女？【一无狐字。有女之女，如字。释女之女，音汝。〇此亦灵氛之词。美女以比贤君，求美以比求贤。夫言天下之大，非独楚有美女，但当远逝而无疑，岂有美女求贤夫而舍汝者乎？】何所独无芳草兮，尔何怀乎故宇？」世幽昧以眩曜兮，孰云察余之善恶？【宇，一作宅，待洛反。尚书、周礼古文宅、度多通用也。眩，荧绢反。善恶，一作美恶；宅作宇则上声，宇作宅则如字。善恶，一作中情，非是。上文别有此句，此章韵不叶也。〇何所独无芳草，即上章岂惟是其有女之意，又申言之而勉其行，亦灵氛之言也。眩，目无主也。世幽昧而莫能察己以下，乃谏自念之词，言虽往而亦将无所合也。】民好恶其不同兮，惟此党人其独异。户服艾以盈要兮，谓幽兰其不可佩。【妤、恶，并去声。要，于遥反，即古腰字。其，一作今，一作之。佩，叶音备。〇党，朋也。言人性固有不同，而党人为尤甚也。艾，白蒿，非芳草也，服之满腰，而反谓兰为臭恶而不可佩，言其亲爱谗佞而憎远忠直也。】览察草木其犹未得兮，岂埕美之能当？苏粪壤以充帏兮，谓申椒其不芳。【一无览字。犹，一作独，非是。埕，音呈。帏，音晖。〇埕，美玉也。相玉书言埕大六寸，其耀自照。言时人观草木尚不能别其香臭，岂能知玉之美恶所当乎！苏，取也。史记「樵苏后爨」，谓取草也。帏，谓之滕，即香囊也。亦言其近小人而远君子也。自念之词止此。】欲从灵氛之吉占兮，心犹豫而狐疑。巫咸将夕降兮，怀椒糈而要之。【糈，音所。要，于遥反。〇巫咸，古神巫也，当殷中宗之世。降，下也。椒，香物，所以降神。糈，精米，所以享神。义叙其事，言巫咸将以日夕从天而下，愿怀椒糈而要之，使占此吉凶也。】百神翳其备降兮，九疑缤其并迎。皇剡剡其扬灵兮，告余以吉故。【翳，于计反。疑，一作嶷。迎，鱼庆反，叶音御。剡，以冉反。〇翳，蔽也。缤，盛貌。九疑，在零陵、苍梧之间；疑，似也，山有九峯，其形相似，游者疑焉，故曰九疑也。言巫咸旣将百神蔽日来下，舜又使之神纷然来迎己也。皇，谓百神。剡剡，光也。扬灵，发其光灵也。】曰：「勉升降以上下兮，求榘矱之所同。汤、禹俨而求合兮，挚、咎繇而能调。【升，一作升。上，时掌反。下，遐驾反。榘，俱雨反；一作矩。矱，纡缚反；又乌郭反；一作彟。俨，一作严。咎繇，一作皐陶。调，叶音同，诗车攻之五章有此例。〇曰，记巫咸语也。升降、上下，升而上天，下而至地也。榘，与矩同，所以为方之器也。矱，度也，所以度长短者也。挚，伊尹名。咎繇，舜士师。言升降上下，而求贤君与我皆能合乎此法者，如汤之得伊尹、禹之得咎繇，始能调和而必合也。】苟中情其好修兮，又何必用夫行媒。说操筑于傅岩兮，武丁用而不疑。【好，呼报反。一无又字。媒，叶莫悲反。说，音悦。操，七刀反。〇行媒，喻左右之先容也。言诚心好善，则精感神明，贤君自当举而用之，不必须左右荐达也。说，傅说也。傅岩，地名。武丁，殷之高宗也。言傅说抱道怀德，而遭遇刑罚，操筑作于傅岩，武丁思想贤者，梦得圣人，以其形像求之，因得傅说，登以为公，道用大兴，为殷高宗也。孔安国曰：「傅氏之巌在虞、虢之界，通道所经，有涧水坏道，常使胥靡刑人筑护此道。说贤而隐，代胥靡筑之，以供食也。」】吕望之鼓刀兮，遭周文而得举。宁戚之讴歌兮，齐桓问以该辅。【吕望，太公也，亦姓姜氏，从其封姓，故曰吕也。鼓，鸣也。大公避纣，居东海之滨，闻文王作兴，而往归之，至于朝歌，道穷困，因自鼓刀而屠，遂西约于渭滨。文王梦得圣人，于是出猎而遇之，遂载以归，用以为师，言：「吾先公望子久矣！」因号为太公望。该，备也。宁戚，卫人，修德不用，退而商贾，宿齐东门外，威公夜出，宁戚方饭牛，叩角而商歌曰：「南山粲，白石烂。生不遭尧与舜襌。短布单衣适至肝，从昏饭牛薄夜半。长夜漫漫何时旦？」威公闻之，曰：「异哉，歌者非常人也！」命后车载之，用为客卿，备辅佐也。】及年岁之未晏兮，时亦犹其未央。恐鹈鴂之先鸣兮，使夫百草为之不芳。」【其，一作而。鹈，一作鷤，音题；一音弟。鴂，音决，一音桂。一无夫字。为，于伪反。一无为字。〇晏，晚也。央，尽也。鹈鴂，鸟名，即诗所谓「七月鸣鵙」者。盖鴂，鵙声相近，又其声恶，阴气至，则先鸣而草死也。巫咸之言止此。亦勉原，使及此身未老，时未过而速行之意。鹈鴂先呜，以比时一过，则事愈变而愈不可为也。】何琼佩之偃蹇兮，众薆然而蔽之。惟此党人之不谅兮，恐嫉妬而折之。【佩，一作佩。薆，音爱。蔽，如字，又叶音鳖。谅，一作亮。蔽如字，即折叶音制蔽音鳖，即折音哲。〇此下至终篇，又谏自序之词。偃蹇，众盛貌。言我所佩琼玉德美之盛，盖以自况也。薆，亦蔽之盛也。谅，信也。折，毁败也。】时缤纷以变易兮，又何可以淹留？兰芷变而不芳兮，荃蕙化而为茅。【以，一作其。茅，叶莫侯反。〇缤纷，乱也。不可淹留，宜速去也。茅，恶草，以喻不肖。补曰：「上云谓幽兰其不可佩，以幽兰之别于艾也。谓申椒其不芳，以申椒之别于粪壤也。今曰兰芷不芳，荃蕙为茅，则更与之俱化矣，当是时也，守死而不变者，楚国一人而已，屈子是也。」】何昔曰之芳草兮，今直为此萧艾也？岂其有他故兮，莫好修之害也。【一无萧字。一无二也字。好，呼报反。〇萧艾，贱草，亦以喻不肖。世乱俗薄，士无常守，乃小人害之，而以为莫如好修之害者，何哉？盖由君子好修，而小人嫉之，使不容于当世。故中材以下，莫不变化而从俗，则是其所以致此者，反无有如好修之为害也。东汉之亡，议者以为党锢诸贤之罪，盖反其词以深悲之，正屈原之意也。】余以兰为可恃兮，羌无实而容长。委厥美以从俗兮，苟得列乎众芳。【此即上章兰芷变而不芳之意。容长，谓徒有外好耳。委，弃也。详见下章。】椒专佞以慢慆兮，樧又欲充夫佩帏。旣干进而务入兮，又何芳之能祗。【慢，马諌反；一作谩；一作漫。慆，吐刀反，一作谄。樧，音杀。夫，一作其，非是。帏，音晖。而，一作以。〇慆，淫也。！书曰：「无即慆淫。」樧，茱萸也。帏，盛香之囊也。椒，亦芳烈之物，而今亦变为邪佞。茱萸固为臭物，而今又欲满于香囊：盖但知求进而务入于君，则又何能复敬守其芬芳之节乎？】固时俗之流从兮，又孰能无变化？览椒兰其若兹兮，又况揭车与江离！【流从，一作从流。化，叶虎瓜反。离，叶音罗。化，或叶虎为反，即离如字。〇流从，言随从上化，如氷之流也。揭车、江离虽亦香草，然不若椒兰之盛，今椒兰旣如此，则二者从可知矣。】惟兹佩之可贵兮，委厥美而历兹。芳菲菲而难亏兮，芬至今犹未沬。【之，一作其。菲下而，一作其。芬下一有复出芬字。朱，叶莫之反。〇委、历，皆已见上。亏，损灭也。沬，昏暗也。言琼佩有可贵之质，而能不挟其美以取世资，委而弃之，以至于此。然其芬芳实不可得而减损昏暗。此谏之自况也。然上章讥兰旣有委厥美之文矣，此美琼佩又以为言者，盖彼真弃其美之实以从俗，此则弃其美之利以徇道，其事固不同也。故彼虽苟得一时之势，而恶名不灭；此虽失其一时之利，而芬芳久存。二者之间，正有志者所当明辩而勇决也。】和调度以自娱兮，聊浮游而求女。及余饰之方壮兮，周流观乎上下。【调，徒料反。女，纽吕反。上，去声。下，上声，叶音户。〇调，犹今人言格调之调。度，法度也。言我和此调度以自娱，而遂浮游以求女，如前所言虙妃、佚女、二姚之属，意犹在于求君也。余饰，谓琼佩及前章冠服之盛。方壮，亦巫咸所谓年未晏、时未央之意，周流上下，即灵氛所谓远逝、巫咸所谓升降上下也。】灵氛旣告余以吉占兮，历吉日乎吾将行。折琼枝以为羞兮，精琼爢以为粻。【一无吉字。行，叶户郎反。折，之舌反。爢，芒悲反。粻，陟姜反，又音良。〇历，遍数而资选也。精，细米也。琼枝、琼爢，皆谓物之珍者。羞，进也，以牲及禽兽之肉致滋味而进之也。粻，粮也。】为余驾飞龙兮，杂瑶象以为车。何离心之可同兮，吾将远逝以自疏。【为余之为，于伪反。疏，所菹反。〇象，象牙也。杂用象玉以饰其车也。离心，谓上下无与己同心者也。自疏，则祸害不能相及矣。】邅吾道夫昆仑兮，路修远以周流。扬云霓之晻蔼兮，呜玉鸾之啾啾。【邅，池战反。尾，古浑反。仑，虚昆反。扬下一有志字，非是。晻，乌感反。蔼，一作溘；一作霭，并于盖反。啾，音揫。〇邅，转也。后汉书注云：「昆仑在肃州酒泉县西南，地之中也。」云霓，盖以为旍旗也。蔼，阴貌。鸾，铃之着于衡者。啾啾，鸣声也。】朝发轫于天津兮，夕余至乎西极。凤皇翼其承旗兮，高翱翔之翼翼。【翼，一作纷。旗，渠希反。之，一作而。〇天津，析木之津，谓箕、斗之间汉津也。盖箕北斗南，天河所经，而日月五星于此往来，故谓之津。又有天津九星，在虚、危北，横河中，即津梁所渡也。翼，敬也。周礼：「交龙为旗。」凡旖属皆建于车后也。一上一下曰翱，直刺不动曰翔。翼翼，和也。】忽吾行此流沙兮，遵赤水而容与。麾蛟龙以梁津兮，诏西皇使涉予。【麾，许为反。以，一作使。予，音与。〇流沙，见禹贡，今西海居延泽是也。沈括云：「尝逷无定河活沙，履之，百步皆动，如行幕上。或陷，则人马车驼，以百千数无孑遣者。或谓此即流沙也。」遵，循也。赤水，出昆嵛束南陬，入南海。容与，游戏貌。以手教曰麾。以蛟龙为桥于津上，而乘之以渡，犹言比鼍鼋以为梁也。诏，告也。西皇，帝少皡也。少皡以金德王，白精之君，故曰西皇。】路修远以多艰兮，腾众车使径待。路不周以左转兮，指西海以为期。【待，叶徒奇反；一作持。〇不周，山名，山海经：「西北海之外，有山而不合，名曰不周。指，语也。期，会也。言己使语众车，使由径路先遇而相待，我当自不周山而左行，俱会西海之上也。」】屯余车其千乘兮，齐玉轪而并驰【二一】。驾八龙之蜿蜿兮，载云旗之委蛇。【乘，绳证反。轪，音大【二二】蜿，于原反；一作婉，于阮反。委，于危反。蛇，弋支反；一作移。二字一作逶迤。〇屯，聚也。轪，輨也【二三】，毂内之金也；一云辖也。蜿蜿，龙貌。云旗，以云为旗也。】抑志而弭节，神高驰之邈邈。奏九歌而舞韶兮，聊假日以偷乐。抑上，一有聊字。弭节，一作自弭。神高驰，一作迈高地。假，工雅反;一作暇，一音暇，皆非是。偷，音俞。〇言虽按节徐行，然神犹高驰，邈邈然而逾远，不可得而制也。九歌，九德之歌，禹乐也。韶，九韶之舞，舜乐也。假，借也。颜师古云：「此言遭遇幽厄，中心愁闷，假延日月，苟为娱乐耳」】陟升皇之赫戏兮，忽临睨夫旧郷。仆夫悲余马怀兮，蜷局顾而不行。【一无陟字。升，一作升。戏，许宜反；一作曦。睨，五计反。悲，一作思。蜷，音拳。行，叶户郎反。〇皇，皇天也。赫戏，光明貌。睨，旁视也。旧乡，楚国也。仆，御也。怀，思也。蜷局，诘屈不行貌。屈原托为此行，而终无所诣，周流上下，而卒反于楚焉，亦仁之至而义之尽也。】乱曰：乱者，乐节之名。国语云：「其辑之乱。」辑，成也。凡作篇章跃成，撮其大要，以为乱辞也。史记曰：「关雎之乱，以为浪始。」；礼曰：「旣奏以文，又乱以武。」】已矣哉！国无人兮，莫我知兮，又何怀乎故都！旣莫足与为美政兮，吾将从彭咸之所居！【一无哉字。人下一无兮字。〇赋也。已矣，絶望之词。无人，谓无贤人也。故都，楚国也。言时君不足与共行美政，故我将自沈，以从彭咸之所居也。】
校勘记
〔一〕集注古逸本、扫叶本、成化本作一「朱子集注」；忠雅本作「宋新安朱熹集注」。
（二〕颜师古云。「云」，古逸本、扫叶本、成化本作「口」。
〔三〕公卿大人之作。「大」，扫叶本、成化本、听雨本「夫」。
〔四〕一作弗。「一」，原作「二」，据古逸本、扫叶本、忠雅本改。
〔五〕说文作𢶊。「𢶊」，古逸本、扫成化本、忠雅本作「㩃」。
〔六〕身一作心。成化本此句上有「惮音弹」三字；听雨本在此句下。据正文词序则在下是。
〔七〕又一作歘。「歘」，扫叶本、成化本作「欻」。
〔八〕一无夫字。扫叶本，成化本作「一无旣字」。
〔九〕矫菌桂以纫蕙兮。「蕙」，古逸本、扫叶本、成化本作「兰」。
〔一〇〕所运以为圆之筳也。「筳」，成化本作「器」。
（一一〕乃始追恨。「恨」，成化本作「悔」。
（一二）言惟善为可行。古逸本、成化本无「惟」字，「行」下有「矣」字。
〔一三〕按节徐行。「行」，古逸本、扫叶本、成化本、忠雅本作「步」。
（一四）字原阙，据古逸本、扫叶本、成化本补。
〔一五〕虙妃。「妃」，原作「如」，据古逸本、扫叶本、成化本、忠雅本改。
〔一六〕朝濯发乎洧盘。「乎」，古逸本、扫叶本、成化本作「于」。
〔一七〕为之高台而饮食之。「而」，古逸本，扫叶本、成化本作「以」。〔一八〕鸩运日也「运日」，古逸本、成化本作「恶鸟」。
〔一九〕集一作进。「一」，原作「二」，据古逸本、扫叶本、成化本、忠雅本改。
（二〇）齐州也。「齐」，古逸本、扫叶本、成化本作「中」。
〔二一〕齐玉轪而并驰。「轪」，原作「{车犬}」，据扫叶本改。
〔二二〕轪音大。原作「{车犬}音犬」，据扫叶本改。
〔二三〕轪輨也。「轪」，原作「{车犬}」，据扫叶本改。「輨」，原作「{车固}」，据古逸本、扫叶本、成化本改。
楚辞集注卷第二
九歌第二【离骚二至十二】
九歌者，屈原之所作也。昔楚南郢之邑，沅、湘之间，其俗信鬼而好祀，其汜必使巫觋作乐，歌舞以娱神。蛮荆陋俗，词旣鄙俚，而其阴阳人鬼之间，又或不能无亵慢淫荒之杂。原旣放逐，见而感之，故颇为更定其词，去其泰甚，而又因彼事神之心，以寄吾忠君爱国眷恋不忘之意。是以其言虽若不能无嫌于燕昵，而君子反有取焉。【此卷诸篇，皆以事神不答而不能忘其敬爱，比事君不合而不能忘其忠赤，尤足以见其恳切之意。旧说失之，今悉更定。
吉日兮辰良，穆将愉兮上皇。抚长剑兮玉珥，璆锵呜兮琳琅。【愉，音俞。珥，音饵。璆，渠幽反。锵，七羊反；一作鎗。琳，音林。琅，音郎；俗作琅。〇日，谓甲乙。辰，谓寅卯。穆，敬也。愉，乐也。上皇，谓东皇太一也。抚，循也。珥，剑镡也。璆、锵，皆玉声。孔子世家云：「环佩玉声璆然。」玉藻云：「古之君子必佩玉，进则楫之，退则扬之，然后玉锵鸣也。」琳琅，美玉名，谓佩玉也。此言主祭者卜日斎戒【一】，带剑佩玉，以礼神也。〇补曰：「沈括存中云：『吉日兮辰良」，盖相错成文，则语势矫健。韩退之云：『春与猿吟兮，秋鹤与飞。」用此体也。」】瑶席兮玉瑱，盍将把兮琼芳。蕙肴蒸兮兰藉，奠桂洒兮椒浆。【瑶，音遥。瑱，音镇；一作镇。一他句反，非是。盍，音合。蒸，一作䒱，一作烝。籍，慈夜反。〇瑶，美玉也。瑱，与鎭同，所以压神位之席也。盍，何不也。把，持也。琼芳，草枝可贵如玉，巫所持以舞者也。肴，骨体也。蒸，进也。国语燕有殽桑是也。此言以蕙衷肴而进之，又以兰为藉也。奠，置也。桂酒，切桂投酒中也。浆者，周礼四饮之一，此又以椒渍其中也。四者皆取其芬芳以飨神也。】扬枹兮拊鼓，疏缓节兮安歌，陈竽瑟兮浩倡。灵偃蹇兮姣服，芳菲菲兮满堂。五音纷兮繁会，君欣欣兮乐康。【枹，一作桴，房尤反。疏，平声。倡，音昌。姣服，一作妖𦨕【二】，古字通也【三】。乐，历各反【四】。〇扬，举也。枹，击鼓槌也。拊，击也。疏，希也。举枹击鼓，使至缓节而舞，徐歌相和，以乐神也。陈，列也。浩，大也。竽，笙类，三十六簧。瑟，琴类，二十五弦。灵，谓神降于巫之身者也。偃蹇，美貌。姣，好也。服，饰也。古者巫以降神，神降而托于巫，则见其貌之美而服之妤，盖身则巫而心则神也。菲菲，芳貌。五音，谓宫、商、角、征、羽也。纷，盛貌。繁，众也。君，谓神也。欣欣，喜貌。康，安也。此言备乐以乐神，而愿神之喜乐安事也。】
东皇太一【五】【一本上有祠字，下诸篇同。〇太一，神名，天之尊神，祠在楚束，以配东帝，故云东皇。汉书云：「天神贵者太一，太一佐曰五帝。中宫天极星，其一明者，大一常居也。」淮南子曰：「太微者，太一之庭；紫宫者，大一之居。」〇此篇言其竭诚尽礼以事神，而愿神之欣说安宁，以寄人臣尽忠竭力、爱君无已之意，所谓全篇之比也。】
浴兰潢兮沐芳，华采衣兮若英。灵连蜷兮旣留，烂昭昭兮未央。【华，户花反。英，叶于姜反。蜷，音拳。〇芳，芷也。华采，五色采也。荣而不实者谓之英。言使灵巫先浴兰汤，沭香芷，衣采衣，如草木之英，以自洁清也。灵，神所降也。楚人名巫为灵子，若曰神之子也。连蜷，长曲貌。旣留，则以其服饰洁清，故神悦之，而降依其身，留连之久也。汉乐歌言「灵安留」，亦指神而言也。烂，光貌。眧眧，明也。】謇将憺兮寄宫，与日月兮齐光。龙驾兮帝服，聊翱游兮周章。【憺，徒滥反。宫，叶古荒反。齐，一作争。〇謇，词也。憺，安也。寿宫，供神之处，汉武帝时置寿宫神君，亦此类也。言神旣至，憺然安乐，无有去意也。龙驾，以龙引车也。帝，谓上帝也。聊，且也。周章，犹周流也。】灵皇皇兮旣降，焱远举兮云中。览冀州兮有余，横四海兮焉穷。思夫君兮太息，极劳心兮𢥞𢥞。降，叶胡攻反。焱，卑遥反，其字从三火。焉，于虔反。夫，音扶。𢥞，敕中反；一作忡。〇灵，谓神也。皇皇，美貌。降，下于巫也。焱，去疾貌。云中，神所居也。言神饮食旣饱，焱然远举，复还其处也。览，望也。两河之间曰口。有余，所望之远，不止一州也。穷，极也。言神出入，须臾之间横行四海，无有穷极也。夫君，谓神也。记曰「夫夫也」是。𢥞𢥞，心动貌。
云中君【谓云神也。亦见汉书郊祀志。〇此篇言神旣降而久留，与人视接，故旣去而思之不能忘也，足以见臣子慕君之深意矣。】
君不行兮夷犹，蹇谁留兮中洲？美要眇兮宜修，沛吾乘兮桂舟。令沅、湘兮无波，使江水兮安流。望夫君兮未来，吹参差兮谁思？【要，汉书作幼，于笑反。眇，与妙同。宜上，一有又字。来，叶力之反；一作归，非是。参差，一作篸𥰭；上初簪反，下初宜反。思，叶新赍反。〇君，谓湘君，尧之长女娥皇，为舜正妃者也。舜陟方死于苍梧，二妃死于江、湘之间，俗谓之湘君，湘旁黄陵有庙。夷犹，犹豫也。言旣设祭祀，使巫呼请，而未肯来也。中洲，洲中也。水中可居者曰洲。言其不来，不知其为何人而留也。要眇，好貌。修，饰也。沛，行貌。吾，为主祭者之自吾也。欲乘桂舟以迎神，取香洁之意也。又恐行或危殆，故愿湘君令水无波而安流也。参差，洞箫也。风俗通云：「舜作箫，其形参差不齐，象凤翼也。」望湘君而未来，故吹箫以思之也。】驾飞龙兮北征，邅吾道兮洞庭。薜荔柏兮蕙绸，荪桡兮兰旌。望涔阳兮极浦，横大江兮扬灵。【遑，池战反，又陟连反。柏，一作拍，并音博。绸，音俦，又音叨。荪，一作荃。桡，而遥反。旌，一作旖，与旌同。此句之上，或有乘字，或有承宇，或有采字，旌或作旍，皆非是。涔，音岑。〇驾龙者，以龙翼舟也。邅，转也。洞庭，大湖也，在长沙巴陵，广圆五百余里，曰月若出没于其中，中有君山。柏，榑壁也。绸，缚束也。荪，香萆也。桡，船小楫也。涔阳，江碕名。极，远也。浦，水涯也。扬灵者，扬其光灵，犹言舒发意气也。】扬灵兮未极，女婵媛兮为余太息。横流涕兮潺谖，隐思君兮陫侧。【潺，仕连反；又鉏山反。湲，音爰。陫，符沸反。侧，叶札力反。〇极，至也。未极，未得所止也。女婵媛，指旁观之人，盖见其慕望之切，亦为之眷恋而嗟叹之也。潺湲，流貌。隐，痛也。君，湘君也。陫，隐也。侧，不安也。】桂棹兮兰枻，斲冰兮积雪。采薜荔兮水中，搴芙蓉兮木末。心不同兮媒劳，恩不甚兮轻絶。【棹，直教反。枻，音曳，叶音泄。搴，音蹇。〇此章比而又比也。盖此篇本以求神而不答，比事君之不偶。而此章又别以事比求神而不答也。棹，楫也。枻，船旁版也。桂、兰，取其香也。斲，斫也。言乘舟而遭盛寒，斲斫冰冻，纷如积雪，则舟虽芳洁，事虽辛苦，而不得前也。薜荔缘木，而今采之水中；芙蓉在水，而今求之木末。旣非其处，则用力虽勤而不可得。至于合昏而情异，则媒虽劳而昏不成；结友而交疏，则今虽成而终易絶。则又心志睽乖，不容强合之验也。求神不答，岂不亦犹是乎？自是而往，益微而益婉矣。】石濑兮浅浅，飞龙兮翩翩。交不忠兮怨长，期不信兮告余以不间。【浅，音笺。间，音闲，叶音贤，〇此章兴而比也。盖以上二句引起下句，以比求神不答之意也。濑，湍也。浅浅，流疾貌。翩翩，飞疾貌。所谓兴者，盖曰石濑则浅浅矣，飞能则翩翩矣；凡交不以忠，则其怨必长矣;期不以信，则必将告我以不暇而负其约矣。所谓比者，则求神而不答之意亦在其中也。其详已见上章，读者宜并考之。】鼌骋骛兮江皐，夕弭节兮北渚。鸟次兮屋上，水周兮堂下。【鼌，与朝同，陟遥反。骋，音逞。骛，音务。下，叶音户。〇鼌，早也。骋，直驰也。骛，乱驰也。弭，按也。渚，水涯也。次，止也。周，旋也。此言神旣不来，则我亦退而游息，以自休耳。】捐余玦兮江中，遗余佩兮澧浦。采芳洲兮杜若，将以遗兮下女。旹不可兮再得，聊逍遥兮容与。【捐，音沿。玦，古穴反。遗，平声。佩，一作佩。澧，一作醴。遣，去声。旹，古时字，一作时。〇玦，如环而有缺。捐玦，遗佩以贻湘君也。澧水出武陵充县，注于洞庭，史记作「醴」。芳洲，香草所生之处也。杜若，叶似姜而有文理，味辛。下女，已见骚经。逍遥、容与，皆游戏闲暇之意也。此言；湘君旣不可见，而爱慕之心终不能忘，故犹欲解其玦佩以为赠，而又不敢显然致之以当其身，故但委之水滨，若捐弃而坠失之者，以除寄吾意，而冀其或将取之。若聘礼宾将行，而「于馆堂楹间，释四皮束帛，宾不致，而主不拜」也。然犹恐其不能自达，则又采香草以遗其下之侍女，使通吾意之殷懃，而幸玦佩之见取。其恋慕之心如此，而犹不可必，则逍遥容与以俟之，而终不能忘也。
湘君【说见篇内。〇此篇盖为男主事阴神之词，故其情意曲折尤多，皆以险寓忠爱于君之意，而旧说之失为尤甚，今皆正之。】
帝子降兮北渚，日眇眇兮愁予。袅袅兮秋风，洞庭波兮木叶下。【予，一作余，并叶音与。袅，奴乌反。下，叶音户。〇帝子，谓湘夫人，尧之次女女英，舜次妃也。韩子以为娥皇正妃，故称君，女英自宜降称夫人也。余见上篇。眇眇，好貌。愁予者，亦为主祭者言，望之不见，使我愁也。袅袅，长弱之貌。秋风起，则洞庭生波而木叶下矣，盖记其时也。】登白薠兮骋望，与佳期兮夕张。鸟何萃兮苹中？罾何为兮木上？【一无登字。薠，音烦，一作苹，非是。佳下，一有人字，非是。张，音帐。一作与佳人兮期夕张，亦非是。一无二何字，亦非是。罾，音增。〇赋而比也。薠，草秋生，今南方湖泽皆有之，似莎而大，厉所食也。骋望，纵目也。佳，佳人也，谓夫人也。张，陈设也。言向夕洒扫而张施帷幄也。萃，集也。苹，水草【七】。罾，鱼网。二物所施不得其所，以比夕张之地非神所处，而必不来也。】沅有芷兮澧有兰，思公子兮未敢言。荒忽兮远望，观流水兮潺湲。【芷，一作茝。澧，一作醴，非是。荒忽，一作慌惚，音同。〇此章兴也。澧，水名，见禹贡。公子，谓湘夫人也。帝子而又曰公子，犹秦已称皇帝，而其男女犹曰公子、公主，古人质也。思之而未敢言者，尊而神之，惧其渎也。所谓兴者，盖曰沅则有芷矣，澧则有兰矣，何我之思公子而独未敢言耶？思之之切，至于荒忽而起望，则又但见流水之潺湲而已。其起兴之例，正犹越人之歌所谓「山有木兮木有枝，心悦君兮君不知」。而以芷叶子，以简叶言，又隔句用韵法也。】麋何为兮庭中？蛟何为兮水裔？朝驰余马兮江皋，夕济兮西澨。【麋，音眉。为，一作食。裔，一作衷。澨，音逝。〇比而赋也。麋，兽名，似鹿而大。济，渡也。澨，水涯也。麋当在山林，而在庭中；蛟当在深渊，而在水裔。以比祌不可见，而望之者失其所当也。朝驰、夕济，犹上篇江皐、北渚之意。】闻佳人兮召予，将腾驾兮偕逝。筑室兮水中，葺之兮荷盖。【葺，子入反。荷上，一有以字。盖，叶居乂反。〇佳人，谓夫人也。偕，俱也。逝，往也。言与召己之使者俱往也。葺，盖也。筑室水中，将托神明而居处也。】荪壁兮紫坛，匊芳椒兮成堂。桂栋兮兰橑，辛夷楣兮药房。罔薜荔兮为帷，擗蕙櫋兮旣张。白玉兮为镇，疏石兰兮为芳。芷葺兮荷屋，缭之兮杜衡。【荪，一作荃。坛，音善。匊，古播字，本作𥸨，一作播。成，一作盈。撩，音老。楣，音眉。药，音约，又音渥。罔，与网同。擗，一作辟，普觅反，又音觅；一作擘。櫋，音绵。玉兮兰兮下一皆有以字。镇，一作瑱。葺下一有之字。缭，音了。〇紫，紫贝也，紫质黑点。坛，中庭也。播，布也。兰，木兰也。撩，椽也。辛夷，树大连合抱，髙数仞，其花初发如笔，北人呼为木笔；其花最早，南人呼为迎春。楣，门户上横梁也。药，白芷叶也。罔，结也，结以为帷帐也。在旁曰帷。擗，㭊也。㭊蕙以为屋榜聨也。镇，压坐席者也。石兰，香草。疏，布陈也。缭，缚束也。言以杜衡缭其屋也。此言其所筑水中之室，欲其芳洁如是也。】合百草兮实庭，建芳馨兮庑门。九嶷缤兮并迎，灵之来兮如云。【庑，音武。嶷，一作疑。迎，去声。〇馨，芳之远闻者。庑，堂下周屋也。言合百草之花以责庭中，积芳馨以庑其门也。九嶷，山名，舜所葬也。言舜使九嶷山神缤然来迎二妃，而众神从之如云也。将筑室依湘夫人以为邻，而舜复迎之以去，则又不得见之。】捐余袂兮江中，遗余褋兮醴浦。搴汀洲兮杜若，将以遗兮远者。时不可兮骤得，聊逍遥兮容与。【袂，弥蔽反。遗，平声。褋，音牒。搴，见上篇。汀，它丁反。遗，去声。者，叶音渚，又音覩。与，一作冶。〇袂，衣袖。褋，祎襦也。此篇首末大指与前篇同。捐袂、遗褋，即捐玦、遗佩之意，然玦、佩贵之，而袂、褋亲之也。汀，平也。远者，亦谓夫人之侍女，以其旣达去而名之也。
湘夫人
广开兮天门，纷吾乘兮玄云。令飘风兮先驱，使涷雨兮洒尘。【涷，音东，从水。洒，一作洒，益所宜反。尘，叶除旬反。〇天门，上帝所居紫微宫斗也。广开者，为神将降也。吾，主祭者之自称也。大司命阳神而尊，故但为主祭者之词。乘玄云者，知神将降，而往迎之也。飘风，回风也。涷雨，暴雨也。
洒尘，以清道也。】君回翔兮以下，踰空桑兮从女。纷总总兮九州岛，何寿夭兮在予！【下，叶音户。女，读作汝。予，叶音与。〇君与女，皆指神，君尊而女亲也。回翔，盘旋也。空桑，山名。总总，众貌。予者，赞神而为其自谓之称也。言见神旣降，而遂往从之，因叹其威权之盛曰：九州岛人民之众如此，何其寿天之命，皆在于己也！】髙飞兮安翔，乘清气兮御阴阳。吾与君兮齐速，导帝之兮九坑。【清，一作精。齐，如字，又音咨，又侧皆反；一作斋，非是。速，礼记作遬，音速。导，一作道。坑，一作坑，音冈。〇乘，犹乘车。清气，谓轻清之气。御，犹御马。阴阳，则兼清浊变化而言也。齐速，整齐而疾速也。导，奉引也。帝，天帝也。之，适也。坑，与冈同，谓山脊也。九坑者，周礼职方氏九州岛之山鎭曰会稽、衡山、华山、沂山、岱山、岳山、医无闾、霍山、恒山也。此言己得从明神登天极奉至尊，而周宇内也。】灵衣兮被被，玉佩兮陆离。壹阴兮壹阳，众莫知兮余所为。【被，一作披，并音披。〇被被，长貌。壹阴、壹阳，言其变化循环无有穷已也。】折疏麻兮瑶华，将以遗兮离居。老冉冉兮旣极，不𡫏近兮愈疏。【折，音哲。华，叶芳无反。遗，去声。𡫏，一作侵，一作浸。愈，一作踰。〇疏麻，神麻也。极，穷也。宠，渐也。疏，远也。此以神旣去而思之，如云中君卒章之意也。】乘龙兮辚辚，高驼兮冲天。结桂枝兮延竚，羌愈思兮愁人。【辚辚，一作軨軨，并音邻。冲，持弓反；一作翀。天，叶鐡因反。竚，直吕反。思，去声。〇辚辚，车声。与诗「有车邻鄱」字同。言神旣去而不留，使己延望而怨思也。】愁人兮柰何，愿若今兮无亏。固人命兮有当，孰离合兮可为！【何，叶音奚。当，丁浪反。可，一作何，可上，一有不字。皆非是。〇无亏，保守志行无损缺也。又言人受命而生，贫富责贱，各有所当，或离或合，神实司之，非人之所能为也。因祀司命而发此意，则原所以顺受其正者亦严矣。
大司命【周礼大宗伯：「以槱燎祀司中、司命。」疏引星传云：三台，上台曰司命。又文昌宫第四亦曰司命。故有两司命也。】
龝兰兮麋芜，罗生兮堂下。緑叶兮素枝，芳菲菲兮袭予。夫人兮自有美子，荪何以兮愁苦？【龝，古秋字，一作秋，下同。麋，或从艹。下，叶音户。予，叶音与。夫，音扶。兮字，一在自有字下。荪，一作荃，下同。〇麋芜，芎藭叶名，似蛇床而香，其苗四五月间生，叶作丛而茎细，其叶倍香，七八月开白花。罗生，言二物益列而生也。袭，及也。少司命布阳神而少卑者，故为女巫之言以接之。上四句兴下二句也。夫人，犹言彼人，如左传之言「不能见夫人」也。美子，所美之人也。荪，犹汝也，盖为巫之自汝也。言彼神之心自有所美而好之者矣，汝何为愁苦而必求其合也？】龝兰兮青青，緑叶兮紫茎。满堂兮美人，忽独与余兮目成。【青，音菁。〇青青，茂盛貌。言美人并会，盈满于堂，而司命独与我睨而相视，以成亲好。此亦上二句兴下二句也。至此，则神降于巫，而非复前章之意矣。】人不言兮出不辞，乘回风兮载云旗。悲莫悲兮生别离，乐莫乐兮新相知。【辞，一作词。〇此为巫言。司命初与己善，后乃往来飘忽，不言不辞，乘风载云，以离于我。适相知而遽相别，悲莫甚焉。于是乃复追念始者相知之乐也。】荷衣兮蕙带，鯈而来兮忽而逝。夕宿兮帝郊，君谁须兮云之际？【带，叶丁计反。绦，一作倐。〇此亦为巫言。神之始也，虽倐然不言而来，今乃忽然不辞遂去【八】，而宿于天帝之郊，不知其何所待于云之际乎？犹幸其有意而顾己也。】与女游兮九河，冲风至兮水扬波。【古本无此二句，王逸亦无注。补曰：「此河伯章中语也。」当删去。】与女沐兮咸池，晞女髪兮阳之阿。望媺人兮未徕。临风怳兮浩歌。【女，读作汝。咸下一有之字。池，一作沱，并叶音陀。晞，音希。媺，一作美。徕，一作来。怳，许往反。〇咸池，星名，盖天池也。晞，干也。怳，失意貌。此复为神语以命巫者。女及美人，皆指巫也。言欲与女沭于咸池，而望汝不至，遂怳然而浩歌也。】孔盖兮翠旍，登九天兮抚彗星。怂长劎兮拥幼艾，荪独宜兮为民正。【旍，一作旌。此句上一有扬字。彗，详秽反。怂，一作竦，并息拱反。正，叶音征。〇孔盖，以孔雀尾为车盖。翠旍，以翡翠羽为旌旗。抚，扫除之也。彗星，妖星，光芒偏指如彗者也。怂，挺拔之意。幼，少也。艾，美好也。语见孟子、战国策，即指上美人也。正，平也。此盖更为众人之词，以赞神之美，言其威灵气焰光辉赫奕，又能诛除凶秽，拥护良善，而宜为民之所取正也。】
少司命【按前篇注说有两司命，则彼固为上台，而此则文昌第四星欤？】
暾将出兮东方，照吾槛兮扶桑。抚余马兮安驱，夜晈晈兮旣明。【暾，它昆反。槛，户黤反。晈字从日，与皎同。明，叶音芒。〇暾，温和而明盛也。吾，主祭者自吾也【九】。槛，楯也。扶桑，见骚经。言吾见日出柬方，照我槛楯，光自扶桑而来，即乘马以迎之，而夜旣明也。】驾龙辀兮乘雷，载云旗兮委蛇。长太息兮将上，心低徊兮顾怀。羌声色兮娱人，观者憺兮忘归。【辀，张留反。雷，叶音累。委蛇，一作逶虵。上，时掌反。低，一作俳，一作儃。怀，叶胡威反。声色，一作色声。〇辀，车辕也，龙形曲似之，故以为辕。雷气转似轮，故以为车轮。言乘此车以往迎日，又以骤登髙远，而低徊顾怀，遂见下方所陈钟鼓竽瑟声音之美，灵巫会舞容色之盛，足以娱悦观者，使之安肆喜乐，久而忘归，如下文之所云也。】 緪瑟兮交鼓，箫钟兮瑶簴。鸣䶵兮吹竽，思灵保兮贤姱。翾飞兮翠曾，展诗兮会舞。应律兮合节，灵之来兮蔽日。【 緪，一作絚，古登反。箫，一作萧。簴，其吕反。䶵，一作篪，并音池。姱，叶音户。翾，许緑反。曾，作滕反，与䎖同。应，于证反。节，叶音即。〇 緪，急张弦也。交鼓，对击鼓也。周礼有「钟笙之乐」注云：「钟笙，与钟声相应之笙。」然则箫钟，与箫声相应之钟欤？簴，悬钟磬之木也。瑶簴，以美玉为饰也。䶵、竽，乐器名也。䶵以竹为之，长尺四寸，围三寸，一孔上出，横吹之。灵保，神巫也。翾，小飞轻扬之貌。曽，举也，又翥飞也。言巫舞工巧，翱然若翠乌之举也。展诗，犹陈诗也。会舞，犹合舞也。律，谓十二律，黄钟、大吕、大簇、夹钟、姑洗、中吕、蕤宾、林钟、夷则、南吕、无射、应钟也。作乐者以律和五声之高下。节，谓其始终先后、疏数疾徐之节也。灵来蔽日，言日神悦喜，于是来下，从其官属，蔽日而至也。】青云衣兮白霓裳，举长矢兮射天狼。操余弧兮反沦降，援北斗兮酌桂浆。撰余辔兮髙驼翔，杳冥冥兮以东行。【射，食亦反，一作䠶。操，七刀反。弧，音胡。降，叶胡刚反。援，音爰。撰，鶵免反。一无驼字。行，叶胡刚反。〇青衣、白裳，日出东方，入西方，故用其方色以为饰也。天狼，星名。晋志云：「狼一星，在束井南，为野将，主侵掠。」「弧九星，在狼东南，天弓也，主备盗贼：沦，没也。降，下也。言日下而入太阴之中也。北斗七星，在紫宫南，其杓所建，周于十二辰之舍，以定十有二月，斟酌元气、运平四时者也。诗曰：「维北有斗，不可以挹酒浆。」撰，持也。杳，深也。冥，幽也。言日下太阴，不见其光，杳杳冥冥，直东行而复上出也。」
东君【今按：此日神也。礼曰：「天子朝日于东门之外。」又曰：「王宫祭日也。」汉志亦有东君。】
与女游兮九河，冲风起兮横波。乘水车兮荷盖，驾两龙兮骖螭。【女，读作汝。冲，一作沂。横，一作水扬二字。螭，丑知反，一音离，叶丑歌反。〇此亦为女巫之词。女，指河伯也。河为四渎长。九河，徒骇、太史、马颊、覆鬴、胡苏、简、洁、钩盘、鬲津也。禹治河，至兖州分为九道以杀其溢，其间相去二百余里，徒骇最北，鬲津最南。盖徒骇是河之本道，东出分为八枝也。卫，隧也。螭，如龙而黄，无角。】登昆仑兮四望，心飞扬兮浩荡。日将暮兮怅忘归，惟极浦兮寤怀。【怀，叶虚韦反。〇昆仑，山名。河出昆仑虚，色白；所渠并千七百一川，色黄。百里一小曲，千里一曲一直。寤，觉也。怀，思也。】鱼鳞屋兮龙堂，紫贝阙兮朱宫。灵何为兮水中？【堂，叶音同。〇龙堂，以龙鳞为堂也。】乘白鼋兮逐文鱼，与女游兮河之渚。流澌纷兮将来下。【鼋，音元。一无文字。鱼，叶上声。澌，音斯。从仌者，流冰也;从水者，水尽也。此当从仌。下，叶音户。〇大鳖为鼋。逐，从也。】子交手兮东行，送美人兮南浦。波滔滔兮来迎，鱼邻邻兮媵予。【滔，土刀反。邻，一作鳞。媵，以证反。予，叶音与。〇子，谓河伯。交手者，古人将别，则相执手，以见不忍相远之意。晋、宋间犹如此也。东行，顺流而东也。美人与予，皆巫自谓也。媵，送也。旣已别矣，而波犹来迎，鱼犹来送，是其眷眷之无已也。三闾大夫岂至是而始叹君恩之薄乎？
河伯【旧说以为冯夷，其言荒诞，不可稽考，今阙之。大率谓黄河之神耳。】
若有人兮山之阿，被薜荔兮带女罗。旣含睇兮又宜笑，子慕予兮譱窈窕。【罗，一作萝。睇，音弟。譱，一作善。窈，音杳。窕，徒了反。〇若有人，谓山鬼也。阿，曲隅也。女罗，兔丝也。睇，微眄貌【一〇】，美目盼然，又好口齿而宜笑也。窈窕，好貌。以上诸篇，皆为人慕神之词，以见臣爱君之意。此篇鬼阴而贱，不可比君，故以人况君，鬼喻己，而为鬼媚人之语也。若有人者，旣指鬼矣，子则设为鬼之命人，而予乃为鬼之自命也。言人悦己之善为容也。】乘赤豹兮从文狸，辛夷车兮结桂旗。被石兰兮带杜衡，折芳馨兮遗所思。余处幽篁兮终不见天，路险难兮独后来。【从，才用反。狸，一作狸。衡，一作蘅。折，音哲。遗，去声。篁，音皇。来，叶音斄。〇所思，指人之悦己而己欲媚之者也。幽，深也。篁，竹丛也。后来，言其出之迟也。】表独立兮山之上，云容容兮而在下。杳冥冥兮羌昼晦，东风飘兮神灵雨。留灵修兮憺忘归，岁旣晏兮孰华予？【下，叶音户，无东字而再有飘字。予，叶音与。〇表，特也。云反在下，言所处之高也。神灵雨者，言风起而神灵应之以雨也。灵修，亦谓前所欲媚者也，欲俟其至，留使忘归，不然则岁晚而无与为乐矣。盖鬼卒不来，而反欲使人造其所居也。】采三秀兮于山间，石磊磊兮葛蔓蔓。怨公子兮怅忘归，君思我兮不得间。【磊，鲁猥反。蔓，莫干反。间，音闲。〇三秀，芝草也。公子，即所欲留之灵修也。鬼采芝于山间而思此人，虽怨其不来而亦知其思我之不能忘也。】山中人兮芳杜若，饮石泉兮荫松栢。君思我兮然疑作。【括，叶音博。〇山中人，亦鬼自谓也。然，信也。疑，不信也。至此，又知其虽思我而不能无疑信之杂也。】靁填填兮雨冥冥，猨啾啾兮又夜鸣。风飒飒兮木箫萧，思公子兮徒离忧。【靁，一作雷。填，音田。又，一作狖，余救反。飒，苏合反。萧，叶音搜，文苑作搜。若如字，则忧叶于骄反。〇填填，雷声。冥冥，雨貌。啾，小声。又，猨属【一一】。离，罹也。
山鬼【国语曰：「木石之怪夔、罔两。」岂谓此耶？〇今按：此篇文义最为明白，而说者自汨之。今旣章解而句释之矣，又以其托意君臣之间者而言之：则言其被服之芳者，自明其志行之洁也。言其容色之美者，自见其才能之髙也。子暮予之善窈窕者，言怀王之始珍己也。折芳馨而遗所思者，言持善道而効之君也。处幽篁而不见天，路险艰又画晦者，言见弃速而遭障蔽也。欲留灵修而卒不至者，言未有以致君之寤而俗之改也。知公子之思我而然疑作者，又义知君之初未忘我，而卒困于谗也。至于思公子而徒离忧，则穷极愁怨，而终不能忘君臣之义也。以是读之，则其它之碎义曲说，无足言矣。】
操吴戈兮被犀甲，车错毂兮短兵接。旌蔽日兮敌若云，矢交坠兮士争先。【吴戈，一作吾科，楯名也。错，七各反。接，叶音匝。坠，一作隧，与坠同。先，叶音询。〇戈，平头戟也。犀甲，以犀皮为铠也。考工记曰：「犀甲寿百年。」错，交也。短兵，刀剑也。言戎车相迫、轮毂交错，长兵不施，故用刀剑以相接击也。司马法曰：「弓矢围，殳、矛守，戈、戟助，凡五兵，长以卫短，短以救长。」矢交坠、士争先，谓两军相射，流矢交坠，壮夫奋怒而争先也。】凌余阵兮躐余行，左骖殪兮右刃伤。霾两轮兮絷四马，援玉枹兮击鸣鼓。天时怼兮威灵怒，严杀尽兮弃原壄。【阵，当作陈。躐，一作𨆍，并音猎。行，胡郎反。殪，于计反。霾，一作埋，与埋同。絷，陟立反。马，叶满补反。援，音爰。枹，音孚，一作桴。怼，一作坠，一作隧，今从文苑。壄，古野字，叶上与反。〇凌，犯也。躐，践也。殪，死也。援枹击鼓，言志愈厉、气愈盛也。怼，怨也。严，威也。严杀，犹言鏖战痛杀也。弃原壄，骸骨弃于原壄也。言己适值天之怨怒，故众皆见杀不得葬也。】出不人兮往不反，平原忽兮路超远。带长剑兮挟秦弓，首虽离兮心不惩。诚旣勇兮又以武，终刚强兮不可凌。身旣死兮神以灵，魂魄毅兮为鬼雄。【忽兮路，一作路兮忽。弓，叶音经。虽，一作身。魂魄毅，一作子魂魄。雄，叶音形。〇平原忽今路超远，言身弃平原，神欲归而去家远也。带剑挟弓，犹不舍武也。惩，创艾也，虽死而心不悔也。魂魄，死者之神灵，盖魂神而魄灵，魂气而魄精，魂阳而魄阴，魂动而魄静。生则魂载其魄，魄检其魂，死则魂游散而归于天，魄沦坠而归于地也。毅为鬼雄者，毅然为百鬼之雄杰也。
国殇【谓死于国事者。小尔雅曰：「无主之鬼谓之殇。」
成礼兮会鼓，传芭兮代舞。姱女倡兮容与。【成，一作盛。芭，一作巴，卜加反。姱，音户。倡，音昌。与，一作冶【一二】。〇会鼓，急疾击鼓也。芭，与葩同，巫所持之香草也。代，更也。持以舞讫，复传与人，更用之也。姱，好也。女倡，女子为倡优也。容与，有态度也。】春兰兮秋鞠，长无絶兮终古。鞠，一作菊。〇春祠以兰，秋祠以鞠，即所传之葩也。终古，已见骚经。
礼魂【礼，一作祀。或曰：礼魂，谓以礼善终者。】
校勘记
〔一〕主祭者卜斋戒。「卜」，忠雅本作「吉」。
〔二〕姣服一作妖𦨕。「𦨕」，原作「般」，古逸、扫叶、成化本作「服」。熹自注「古字通也」，惟古无「服」、「般」相通之例。今检说文「服」字「从舟𠬝声」，是「𦨕」即古「服」字。四部丛刊影印明覆宋刊本楚辞补注：王逸注「姣，一作妖。服，一作𦨕」，为朱注所本，今据改。
〔三〕古字通也。古逸本、扫叶本、成化本作「古字并通」。
〔四〕乐历各反。古逸本、扫叶本、成化本作「乐音洛」。
〔五〕东皇太一。古逸本、扫叶本、成化本上有「右」字。下诸篇题同。
〔六〕夫夫也是。「也是」，古逸本、扫叶本、成化本、忠雅本作「是也」。
〔七〕苹水草。「苹」原作「薠」，据古逸本，忠雅本改。
〔八〕今乃忽然不辞遂去。「辞」，原作「词」，据古逸本、扫叶本、成化本、忠雅本改。
〔九〕吾主祭者自吾也。古逸本「自吾」作「自言」，忠雅本作「自称」。
〔一〇〕睇微眄貌。「眄」原作「盼」，据扫叶本、忠雅本改。
（一一）又猨属。「又」，古逸本、扫叶本、成化本作「狖」。
（一二）一作冶。原作「二」，据古逸本、扫叶本、成化本、忠雅本改。
楚辞集注卷第三
天问第三【离骚十三】
天问者，屈原之所作也。屈原放逐，彷徨山泽，见楚有先王之庙及公卿祠堂，图画天地山川神灵，琦玮僪佹，及古贤圣怪物行事，因书其壁，何而问之【一】，以渫愤懑。楚人哀而惜之，因共论述，故其文义不次序云尔。【此篇所问，虽或怪妄，然其理之可推、事之可鉴者尚多有之。而旧注之说，徒以多识异闻篇功，不复能知其所以问之本意，与今日所以对之明法。至应始欲质以义理，为之条对，然亦学未闻道，而夸多衡巧之意犹有杂乎其闾，以是读之常使人不能无遗恨。若补注之说，则其厖乱不知所择又愈甚焉。今存其不可阙者，而悉以义理正之，庶读者之有补云。
曰遂古之初，谁传道之？上下未形，何由考之？【遂，往也。道，犹言也。上下，谓天地也。问往古之初，未有天地，固未有人，谁得见之而传道其事乎？】冥昭瞢闇，谁能极之？冯翼惟像，何以识之？【瞢，莫邓反。闇，与暗同，又作暗。冯，皮冰反。〇冥，幽也。昭，明也。谓画夜也。瞢暗，言画夜未分也。极，穷也。冯翼，氤氲浮动之貌。淮南子云：「天坠未形，冯冯翼翼。」又曰：「未有天坠，惟象无形。窈窈冥冥，莫知其门。」此承上问，时未有人，今何以能穷极而知之乎？〇右二章四问，今答之曰：开辟之初，其事虽不可知，其理则具于吾心，固可反求而默识，非如传记杂书谬妄之说，必诞者而后传，如柳子之所讥也。】明明闇闇，惟时何为？阴阳三合，何本何化？【化，叶虎为反。〇明闇，即谓画夜之分也。时，是也。榖梁子曰：「独阴不生，独阳不生，独天不生，三合然后生。」〇此问盖曰：明必有明之者，闇必有闇之者，是何物之所为手？阴也，阳也，天也，三者之合，何者为本？何者为化乎？今答之曰：天地之化，阴阳而已。一动一静，一晦一明，一往一来，一寒一暑，皆阴阳之所为，而非有为之者也。然榖梁言天而不以地对，则所谓天者，理而已矣。成汤所谓「上帝降衷」，子思所谓「天命之性」是也。是为阴阳之本，而其两端循环不已者为之化焉。周子曰：「无极而太极，太极动而生阳；动极而静，静而生阴。静极复动，一动一静，互为其根。分阴分阳，两仪立焉。」正谓此也。然所谓太极，亦曰理而已矣。】圜则九重，孰营度之？惟兹何功，孰初作之？【圜，与圆同。度，待洛反。〇圜，谓天形之圆也。则，法也。九，阳数之极，所谓九天也。】斡维焉系？天极焉加？八柱何当？东南何亏？【斡，一作筦，并音管。颜师古云：「俗音乌活反，非也。焉，于虔反，篇内并同。加，叶音基，又如字。亏，如字，又叶苦家反。〇斡，说文曰：「毂端沓。」【二】：则是车毂之内以金为筦而受轴者也。维，系物之縻也。天极，谓南北极，天之枢钮，常不动处，譬则车之轴也。盖凡物之运者，其毂必有所系，然后轴有所加，故问此天之斡维，系于何所，而天极之轴何所加乎？河图言：「昆仑者，地之中也。地下有八柱，互相牵制，名山大川，孔穴相通。」素问曰：「天不足西北，地不满东南。」注云：「中原地形，西北高，东南下。今百川满凑，东之沧海。」则东西南北，髙下可知。故又问八柱何所当值，东南何独衡阙乎？」九天之际，安放安属？隅隈多有，谁知其数？【放，上声。属，音注。数，所句反。〇九天，
即所谓圜则九重者。际，边也。放，至也。属，附也。隅，角也。〇右三章六问，今答之曰：或问乎邵子曰：「天何依？」曰：「依乎地。」「地何附？」曰：「附乎天。」「天地何所依附？」曰：「自相依附。天依形，地附气。其形也有涯，其气也无涯。」详味此言，屈子所问，昭然若发蒙矣。但天之形圆如弹丸，朝夜运转，其南北两端后髙前下，乃其枢轴不动之处。其运转者亦无形质，但如劲风之旋。当画则自左旋而向右，向夕则自前降而归后，当夜则自右转而复左，将旦则自后升而趋前，旋转无穷，升降不息，是为天体，而实非有体也。地则气之查滓聚成形质者，但以其束于劲风旋转之中，故得以兀然浮空，甚久而不坠耳。黄帝问于岐伯曰：「地有凭乎？」岐伯曰：「大气举之。」亦谓此也。其曰九重，则自地之外，气之旋转益速益大，益清益刚。究阳之数而至于九，则极清极刚，而无复有涯矣。岂有营度而造作之者，先以斡维系于一处，而后以轴加之，以柱承之，而后天地乃定位哉？且曰其气无涯，则其边际放属，隅隈多少，固无得而言者，亦不待辨说而可知其妄矣。东南之亏，乃专以地形言之，初无预乎天也。】天何所沓？】十二焉分？日月安属？列星安敶？【沓，徒合反。分，叶敷因反。属，之欲反。〇沓，合也。此问天与地合会于何所，十二辰谁所分别乎？敶，列也。言日月众星安所系属，谁敶列也。林海、〇上章所问天何所属，并地而言。此所问，乃为天地相接之处，何所沓也。今答之曰：天周地外，其说已见上矣，非沓乎地之上也。十二云者，自子至亥十二辰也。左传曰：「日月所会是谓辰。」注云：「一岁日月十二会，所会为辰。」十一月辰在星纪，十二月辰在元枵之类是也。然此特在天之位耳。若以地而言之，则南面而立，其前后左右亦有四方十二辰之位焉。但在地之位一定不易，而在天之象运转不停，惟天之鹑火，加于地之午位，乃与地合，而得天运之正耳。盖周天三百六十五度四分度之一，周布二十八宿，以着天体，而定四方之位。以天绕地，则一昼一夜适周一匝，而又超一度。日月五星亦随天以绕地，而唯日之行，一日一周，无余无欠，其余则各有迟速之差焉【三】。然其悬也，固非缀属而居；其运也，亦非推挽而行。但当其气之盛处，精神光耀，自然发越，而又各自有次第耳。列子曰：「天，积气耳」，「日月星辰，亦积气中之有光曜者。」张衡灵宪曰：「星也者，体生于地，精成于天，列居错峙，各有攸属。」此言皆得之矣。】出自汤谷，次于蒙汜。自明及晦，所行几里？【汤，音阳；一作旸。汜，音似，上声。〇次，舍也。汜，水涯也。书云：「宅嵎夷，曰旸谷」。即汤谷也。尔雅云「西至日所入，为太蒙」，即蒙汜也。〇此问一日之间，日行几里乎？答之曰：汤谷、蒙汜，固无其所，然日月出水乃升于天，及其西下又入于水，故其出入似有处所，而所行里数，历家以为周天赤道一百七万四千里。日一昼夜而一周，春秋二分，画夜各行其半，而夏长冬短，一进一退，又各以其什之一焉。】夜光何德，死则乂育？厥利维何，而顾冤在腹？【菟，一作兎，与兎同。〇夜光，月也。死，其晦也。育，生也，月之生也。〇此问月有何德，乃能死而复生？月有何利，而顾望之菟常居其腹乎？答曰：历家旧说，月朔则去日渐远，故魄死而明生。旣望则去日渐近，故魄生而明死。至晦而朔，则又远日而明复生，所谓死而复育也。此说误矣，若果如此，则未望之前，西近东远，而始生之明，当在月东；旣望之后，东近西远，而未死之明，却在月西矣。安得未望载魄于西，旣望终魄于东，而遡日以为明乎？故唯近世沈括之说乃为得之，盖括之言曰：「月本无先，犹一银丸，日耀之乃光耳。光之初生，日在其傍，故光侧而所见纔如钩;日渐远则斜照而光稍满。大抵如一弹九，以粉涂其半，侧视之则粉处如钩，对视之则正圆也。」近岁王普又申其说曰：「月生明之夕，但见其一钩，至日月相望，而人处其中，方得免其全明。必有神人能凌侧景【四】；旁日月而往参其问，则虽弦晦之时，亦得见其全明，而与望夕无异耳。」以此观之，则知月光常满，但自人所立处视之，有偏有正，故见其光有盈有亏，非旣死而复生也。若顾菟在腹之问，则世俗桂树蛙兎之传，其惑久矣。或者以为日月在天，如两镜相照，而地居其中，四旁皆空水也。故月中微黑之处，乃镜中大地之影，略有形似，而非真有是物也。斯言有理，足破千古之疑矣。】女歧无合，夫焉取九子？伯强何
处，惠气安在？【夫，音扶。强，巨良反。在，叶音紫。〇女歧，神女，无夫而生九子。伯强，大厉疫鬼也，所至伤人。惠，顺也。惠气，谓和气也。〇此章所问三事，令答之曰：天下之理，一而已，而有常变之不同；天下之气，亦一而已，而有逆顺之或异。夫干道成男，坤道成女，凝体于造化之初，二气交感，化生万物，流形于造化之后者，理之常也。若姜嫄、简狄之生稷、契，则又不可以先后言矣，此理之变也。女歧之事，无所经见，无以考其实，然以理之变而观之，则恐其或有是也。但此篇下文复有女歧易首之问，则又未知其果如何耳？释氏书有「九子母」之说，疑即谓此，然益荒无所考矣。惠者，气之顺也；疠者，气之逆也。以其强暴伤人，故为之名字以着其恶耳，初非实有是人也。气之流行，充塞宇宙，其为顺逆，有以天时水土之所值，有以人事物情之所感，万变不同，亦未尝有定在也。】何阖而晦？何开而明？角宿未旦，曜灵安臧？【阖，胡腊反。明，叶音芒。宿，音秀。臧，与藏同。〇阖，闭户也。开，辟户也。阴阖而晦，阳开而明。角，亢，东方星。旦，明也。曜灵，日也。〇此问何所开阖而为晦明？且东方未明之时，日安所藏其精光乎？答曰：晦明之问，前娄发之，其实亦阴旸消息之所为耳。阳息而辟，则日出而明；阴消而阖，则日入而暗。又何疑乎？角宿固为东方之宿，然随天运转，不常在东。古经之言，多假借也。日之所出，乃地之东方，未旦则固已行于地中，特未出地面之上耳。】不任汩鸿，师何以尚之？佥曰何忧，何不课而行之？【汩，音骨。师，一作鲧，非是。或上句不字上有鲧字。尚，叶音常。曰，一作答。行，叶户郎反。〇鲧事见尚书。汩，治也。鸿，大水也。师，众也。尚，举也。佥，众也。课，试也。〇问鲧才不任治鸿水，众人何以举之？晓知其不能，而众人以为无忧，险何不且小试之，而遽行其说也？答曰：鲧之才可任治水，当时无遇之者，故众举之。陵则固知其方命圯族而不可用矣，四岳又请姑且试之，故哓不得已而用之耳。】鸱龟曳衔，鲧何听焉？顺欲成功，帝何刑焉？【鸱，处脂反。听，叶平声。〇鸱龟事无所见，旧说谓鲧死为鸱龟所食，鲧何以听而不争乎？特以意言之耳。详其文势，与下文应龙相类，似谓鲧听鸱龟曳衔之计而败其事，然若且顺彼之欲，未必不能成功，舜何以遽刑之乎？然若此类无稽之谈，亦无足答矣。永遏在羽山，夫何三年不施？伯禹腹鲧，夫何以变化？【一无山字。施，叶所加反，又如字；一作弛。腹，一作愎，笔力反。何下一有故字。化，叶虎瓜反，又音0麾。〇永，长也。遏，犹禁止也。羽山，在东海中。施，谓刑杀之也。左传曰：「乃施邢侯。」此问鲧功不成，何但囚之羽山，而不施以刑乎？禹，鲧子也。腹，怀抱也。诗曰：「出入腹我。」〇此又问满自少小习见鲧之所为，何以能变化而有圣德乎？答曰：舜之四罪，皆未尝杀也。程子以为书云殛死，犹言贬死耳。盖圣人用刑之宽例如此，非独于鲧为然也。若满之圣德，则其所禀于天者，清明而纯粹，岂习于不善所能变乎？】纂就前绪，遂成考功。何续初继业，而厥谋不同？【纂，作管反。绪，音叙。〇纂，集也。绪，丝端也：〇此问禹能基代鲧之遗业而成父功，何继续其业，而谋乃不同如此乎？答曰：鲧、禹治水之不同，事见洪范。盖鲧不顺五行之性，筑堤以障涧下之水，故无成。禹则顺水之性而导之使下，故有功。书所谓「决九川【五】，距四海，浚畎浍距川。」孟子所谓禹之行水，得水之道，而行其所无事是也。程子曰「今河北有鲧堤而无禹堤」，亦一证矣。】洪泉极深，何以寘之？地方九则，何以坟之？【泉，疑当作渊，唐本避讳而改之也。寘，与填同。则，一作州。坟，叶敷连反；一作愤，非是。〇洪泉，即洪水。九则，谓九州岛之界，如上所谓圜则也。坟，土之髙者也。〇此问洪水泛滥，禹何用寘塞而平之？九州岛之域，何以出其土而髙之乎？答曰：禹之治水，行之而已，无事于寘也。水旣下流，则平土自髙，而可宫可旧矣。若曰必寘之而后平，则是使禹复为炮，而父子为戮矣。柳子对曰：「行鸿下隤，厥丘乃降。乌填絶渊，然后夷于土！」此言是也。】应龙何画？河海何历？【一作河海应龙，何画何历，失韵，非是。画，音获。历，叶音勒。〇有鳞曰蛟龙，有翼曰应龙。历，遇也。山海经曰：禹治水有应龙以尾画地，即水泉流通，禹因而治之也。柳子对曰：「胡圣为不足，反谋龙知？畚锸究勤，而欺画厥尾！」此言得之矣。】鲧何所营？禹何所成？康回凭怒，墬何故以东南倾？【凭，皮赝反。墬，一作地。一无以字。〇鲧、禹事已见上六章，此不复答。旧说康回，共工名也。凭，盛满也。列子曰：「共工氏与颛顼争为帝，怒而触不周之山，折天柱，絶地维。故天倾西北，日月星辰就焉；地不满东南，百川水潦归焉。」此亦无稽之言，不答可也。】九州岛安错？川谷何洿？东流不溢，孰知其故？【安，一作何。错，七故反。洿，音户；旧音乌，非是。〇错，置也。洿，深也。水注海曰川，注川曰溪，注溪曰谷。〇此章三问，今答之曰：九州岛所错，天地之中也：川谷之洿，众流之会也：不溢之故，则列子曰：「渤海之东，不知几亿万里，有大壑焉，责惟无底之谷，名曰归墟。八纮九野之水，天汉之流，莫不注之，而无增无减焉。」庄子曰「天下之水，莫大于海。万川归之，不知何时止，而不盈；尾闾泄之，不知何时已，而不虚。」柳子曰：「东穷归墟，又环西盈。脉穴土区，而浊浊清清。坟垆𤍜疏，渗渴而升。充融有余，泄漏复行。器运浟浟，又何溢焉！」三子之言，递相祖述，而柳又明归墟之泄，非出之天地之外也。但水入于东，而复绕于西，又渗缩而升，乃复出于髙原，而下流于东耳。此其说亦近似矣，然以理验之，则天地之化，往者消而来者息，非以往者之消，复为来者之息也。水流东极，气尽而散，如沃焦釜，无有遗余，故归墟、尾闾，亦有沃焦之号，非如未尽之水，山泽通气而流注不穷也。】东西南北，其修孰多？南北顺㯐，其衍几何？【謓，一作隋，一作堕，音妥，又徒禾反。〇修，长也。㯐，狭而长也。衍，余也。〇此问四方长短若何？若谓南北狭而长，则其长处所余又计多少也？.答日：地之形量，固当有穷，但旣非人力所能遍历，算术所能推知，而书传臆说，又不足信。唯灵宪所言八极之广，原于历算，若有据依，然非专言地之广狭也。柳对直谓「其极无方」，则又过矣。】昆仑县圃，其尻安在？增城九重，其髙几里？【县，音玄；一作玄，非是。尻，与居同。在，见上。〇昆仑、县圃，见骚经。昆仑，据水经在西域，一名阿耨逹山，河水所出，非妄言也。但县圃增城髙广之度，诸怪妄说，不可信耳。】四方之门，其谁从焉？西北辟启，何气通焉？【辟，与辟同；一作辟，一作开。〇补注引淮南子说，仑虚旁门有数，其西北隅开以纳不周之风。今不敢信。】日安不到？烛龙何照？羲和之未扬，若华何光？【照，叶之告反。扬，一作阳。〇旧注以为，天之西北，幽冥无日之国，有龙衔烛而照之。其有日处，日未出时，又有若木赤华照地也。夫日光弥天，其行匝地，固无不到之处。此章所问，尤是儿戏之谈，不足答也。】何所冬暖？何所夏寒？焉有石林？何兽能言？答曰：南方日近而阳盛，故多暖。北方日远而阴盛，故多寒。今以越之南、燕之北观之，已自可验，则愈远愈偏，而有冬暖夏寒之所，不足怪矣。石林，未详。礼曰：「猩猩能言，不离禽兽。」今南方山中有之。】焉有龙虬，负熊以游？【虬，或在龙字上，以韵叶之，非是。〇虬，见上，余未详。】雄虺九首，鯈忽焉在？何所不死？长人何守？【虺，许伟反。鯈，与倐同。在，叶音紫。死，一作老，此以首叶守，以在叶死，作老非是。〇虺，蛇属，尔雅云：「博三寸，首大如擘。」鯈忽，急疾貌。招魂说「南方之害，雄虺九首，往来绦忽」，正谓此也。不死之人，则山海经、淮南子娄言之，固未可信。然俗传山中有人，年老不死，于孙藏之鸡窠之中者，亦或有之，不足怪也。长人，则国语所谓防风氏，守封、禺之山者。山今在湖州武康县。】靡蓱九衢，枲华安居？灵蛇吞象，厥大何如？【蓱，一作茾。枲，相里反。灵，一作一。大，一作骨。〇靡薄，未详何物。九衢，言其枝九出耳。山海经有四衢、五衢之语是也。枲，麻之有子者。山海经云：浮山有草，其叶如枲。」又云：「南海内有巴蛇，身长百寻，其色青黄赤黑，食象，三年而出其骨。」注云：「南方蚺蛇，亦吞鹿，消尽，乃自绞于树，腹中骨皆穿鳞甲间出。」亦此类也。】黑水、玄趾，三危安在？延年不死，寿何所止？【趾，一作沚，一作址。在，见上。〇黑水、三危，皆见禹贡。玄趾，未详。素问曰：「真人寿敝天地，无有终时；至人益其寿命而强，亦归于真人；圣人形体不敝，精神不散，亦可以百数。」】鲮鱼何所？鬿堆焉处？羿焉彃日？乌焉解羽？【鲮，音陵；一作陵。鬿，音祈。堆，多回反。彃，一作毙。说文云：「彃，射也。」音毕。作弹者，宇误也。乌，柳云当作乌。〇鲮鱼，鲤也。一云陵鲤也，有四足，形似鼍而短小，出南方。山海经曰：西海中近列姑射山，有陵鱼，人面、人手、鱼身，见则风涛起。北号山有鸟，状如鸡，而白首鼠足，名曰鬿雀，食人。彃，射也。淮南言陵时十日并出，草木焦枯。尧命羿仰射十日，中其九日，日中九乌皆死，堕其羽翼，故留其一日也。春秋元命苞：三足乌者，阳精也。柳云：山海经曰：「大泽方千里，羣鸟之所生及所解。」穆天子传曰：「北至旷原之野，飞鸟之所解其羽。」旧说非是。按：今唯陵鲤人所共识，其余则有无不可知，而彃日之说尤怪妄不足辨。解羽，如柳说则别是一事，然如旧说为日中之鸟，而借解羽二宇以问，于义亦通，顾亦
无足辨耳。】禹之力献功，降省下土方。【句絶。】焉得彼嵞山女，而通之于台桑？【功，叶音光。土下或有四字，洪云：「或并无四方二字。今按：下土方，盖用商颂语，四字之衍明甚；然若并无二字，则又无韵矣。焉，一作安。一之字在山字下。嵞，一作涂，音涂。〇此问禹以勤力献进其功，尧因使省下土四方。当此之时，焉得彼嵞山氏之女，而通夫妇之道于台桑之地乎？书曰：「娶于涂山、辛壬癸甲。」涂山在寿春东北濠州也。吕氏春秋曰：「禹娶涂山氏女，不以私害公，自辛至甲四日，复往治水。」】闵妃匹合，厥身是继。胡为嗜不同味，而快鼌饱？【一本嗜下有欲字。一本快下有一字。一本为作维，不作欲。鼌，一作晁，一作朝，并陟遥反【六】。饱，与继叶，疑有备音。〇闵，忧也。言请所以忧无妃匹者，欲为身立继嗣也。下二句未详。】启代益作后，卒然离蠥。何启惟忧，而能拘是达？【蠥，一作孽，一作孳，并鱼列反。〇益，禹贤臣也。作，为也。后，君也。离，遭也。蠥，忧也。旧说禹以天下禅益，天下皆去益而归启，是代益作后也。于是有扈不服，启遂与之大战于甘，故曰离蠥。问启何以能思惟所忧，而能代陵伐扈，以达拘执之嫌乎？旧说如此，未知是否【七】，不敢答也。】皆归䠶𥷚【八】，而无害厥躬。何后益作革，而禹播降？【䠶，一作射。𥷚，一作鞠，音菊。降，叶胡攻反。〇此章之义未详。】启棘宾商，九辩、九歌。何勤子屠母，而死分竟地？【歌，叶巨依反。地，叶音低；一作墬。〇棘宾商，未详。九辩、九歌，已见骚经。窃疑棘当作梦，商当作天，以篆文相似而误也。盖其意本谓启梦上宾于天，而得帝乐以归，如列子、史记所言周穆王，秦穆公、赵简子梦之帝所，而闻钧天广乐、九奏万舞之类耳。屠母，疑亦谓淮南所说禹治水时，自化为熊以通轘辕之道，涂山氏见之而惭，遂化为石，时方孕启。禹曰：「归我子！」于是石破北方而启生。其石在嵩山，见汉书注。竟地，即化石也。此皆怪妄不足论，但恐文义当如此耳。】帝降夷羿，革孽夏民。胡䠶夫河伯，而妻彼雒嫔？【胡下，一有羿字，非是。䠶，一作射，食亦反。下同。妻，七计反。〇帝，天帝也。夷羿，诸侯，弑夏后相者也。革，更也。孽，忧也。言变更夏道为万民忧患。传曰：河伯化为白龙，游于水旁，羿见䠶之，眇其左目。羿又梦与雒水神宓妃交。亦妄言也。】冯珧利决，封豨是䠶。何献蒸肉之膏，而后帝不若？【冯，音凭。珧，音遥。豨，虚岂反。䠶，叶时若反：蒸，一作烝。〇冯，满也。言引满也。珧，弓名也，尔雅：「弓以蜃者，谓之珧。」珧，蜃甲也。射礼有「决」，注云：「决，犹闿也，以象骨为之，着右大擘指，以钩弦闿体也。」后帝，天帝也。若，顺也。言羿猎射封豨，以其肉膏祭天帝，天帝犹不顺羿之所为也。柳子对曰：「夸夫快杀，鼎豨以虑饱。馨膏腴帝，叛德恣力。胡肥台舌喉，而滥厥福！」】浞娶纯狐，眩妻爰谋。何羿之䠶革，而交呑揆之？【浞，仕角反。谋，叶谟悲反。一无革字。〇寒浞，见骚经。眩，惑也。爰，于也。言浞娶于纯狐氏女，眩惑爱之，遂与浞谋杀羿也。䠶革，礼所谓一贯革之䠶」。左传所谓「蹲甲而射之，彻七札焉」者，言有力也。呑，灭也。揆，谋度也。言何羿之射艺勇力，而其众乃交进而吞谋之乎？此即骚经所谓淫游佚畋而乱流鲜终者也。】阻穷西征，岩何越焉？化为黄熊，巫何活焉？【化下，一有而字。〇此章似又言鲧事。然羽山东裔，而此云西征，已不可晓。或谓越巌堕死，亦无明文。左传言鲧化为黄熊，国语作黄能。按：熊，兽名；能，三足鳖也。说者曰，兽非入水之物，故是鳖也。说文又云：「能，熊属，足似鹿。」盖不可晓。或云：东海人祭禹庙，不用熊白及鳖为膳，岂鲧化为二物乎？】咸播秬黍，莆雚是营。何由并投，而鲧疾修盈？【秬，音巨。莆，一作黄。雚，音丸；一作藿。〇秬黍，黑黍也。说文：「黍，禾属而黏也。」莆，疑即蒲字。蒲，水草，可以作席：雚，薍也，与萑同：左氏云「萑符之泽」是也。寻，国名也。杜预云：斟灌、斟寻，夏同姓诸侯。相失国，依于二斟，为浇所灭，其子少康为虞庖正，有田一成，有众一旅，遂灭遇浇，祀夏配天，不失旧物也。旅，谓一旅，五百人也。覆舟，言夏后相已倾覆于斟寻之国，令少康以何道而能复取浇乎？】桀伐蒙山，何所得焉？妺嬉何肆，汤何殛焉？【得，叶徒力反。妺，音末；一作末。嬉，音喜：一作喜。殛，一作极。〇桀伐蒙山之国，而得妺嬉，因此肆其情意，故为汤所殛，放之南巢也。】舜闵在家，父何以鱞？尧不姚告，二女何亲？【鱞，古顽反，叶音矜：〇闵，忧也。无妻曰鱞。姚，舜姓也。问舜孝如此，父何以不为娶乎？尧妻舜而不告其父母，二女何自而与之相规乎？程子曰：「舜不告而娶固不可，尧命瞽使舜娶，舜虽不告，尧固告之矣。尧之告也，以君治之而已。」】厥萌在初，何所意焉？璜台十成，谁所极焉？【意，古亿字，亦作亿。璜，音黄。〇亿，度也。论语曰：「亿则屡中。」璜，美玉也。成，重也。言贤者预见萌牙之端，而知其存亡，非虚亿也。纣作象箸而箕子叹，预知象箸必有玉杯，玉杯必盛熊蹯豹胎，如此，必崇广宫室。纣果作玉台十重、糟丘、酒池，以至于亡也。】登立为帝，孰道尚之？女娲有体，孰制匠之？娲，古华反。匠，一作匹，非是：〇旧说伏羲始画八卦，修行道德，万民登以为帝，谁开导而尊尚之乎？传言女娲人头蛇身，一日七十化。其体如此，谁所制匠而图之乎？上句无伏羲字，不可知，下句则怪甚而不足论矣。】舜服厥弟，终然为害。何肆犬豕，而厥身不危败？【一作何得肆其犬豕。豕，一作体。〇服，事也。言舜弟象施行无道，舜犹服而事之：然象终欲害瞬，肆其犬豕之心，烧廪寘井。然舜为天子，卒不诛象，何耶？，说见下眩弟章。】吴获迄古，南岳是止。孰期去斯，得两男子？【迄，许说反。去，一作夫。〇此章未详。旧注以两男子为太伯、虞仲，未知是否？】缘鹄饰玉，后帝是飨。何承谋夏桀，终以灭丧？【一无夏字。丧，去声；一作丧。〇后帝，谓殷汤也。言伊尹始仕，因缘烹鹄乌之羹，修玉鼎以事汤，汤贤之，遂以为相，承用其谋而伐夏桀，终以灭桀也。此即孟子所辨「割烹要汤」之说，盖战国游士谬妄之言也。】帝乃降观，下逢伊挚。何条放致罚，而黎服大说？【乃，一作力，一作之力。挚如字，即说叶税；挚音哲，即说音悦。〇帝，谓汤也。挚，伊尹名也。条，鸣条也。黎，众也。言汤观风俗而逢伊尹，遂用其谋，伐桀于鸣条而放之南巢，天下众民大喜悦也。致罚，即汤诰所谓「致天之罚」也。】简狄在台，喾何宜？玄鸟致贻，女何喜？【台，叶徒其反。台下或有帝字。喾，苦笃反。贻，一作诒。喜，叶音嬉；一作嘉，音基；一作善，非是。〇简狄，喾之妃也。玄鸟，燕也。贻，遗也。言简狄侍帝喾于台上，有飞燕堕遗其卵，喜而吞之，因生契也。事见商颂，说见上女岐章。】该秉季德，厥父是臧。胡终弊于有扈，牧夫牛羊？此章未详，诸说亦异。补曰：言启兼秉禹之末德，而禹善之，授以天下。有扈以尧、舜与贤，禹独与于，故伐启，启伐灭之，有扈遂为牧竖也。详此该字，恐是启字，字形相似也。但牧夫牛羊未有据，而其文势似启反为扈所弊，不可考也。】干协时舞，何以怀之？平胁曼肤，何以肥之？【怀，叶胡成反：平胁，一作受平。曼，音万。〇干，盾也。协，合也。时，是也。言舜以干羽合是舞于两阶，何以怀有苗而格之也？下句未详。旧说云：平胁曼虏，肥泽之貌。言纣为无道，天下乖离，当怀忧癯瘦，何反肥盛若此乎？二事不相似，时相去又远，未知其果然否。】有扈牧竖，云何而逢？击床先出，其命何从？【竖，臣庾反：命何，一作何所。〇竖，童仆之未冠者。旧说有扈本牧竖之人耳，因何逢遇而得为诸候乎？启攻有扈之时，亲于其床上击而杀之，其命何所从出乎？此亦无所据，而牧竖之说又与上章相表里，未详其说。】恒秉季德，焉得夫朴牛？何往营班禄，不但还来？【朴，匹角反，一云平豆反，无朴音。牛，叶鱼奇反。来，叶力之反。〇旧说朴，大也。言汤常能东持契之末德，出猎而得大牛之瑞。其往猎也，不但驱驰往来而已，还辄以所获得禽兽，徧施禄惠于百姓也。此篇言秉季德者再，而其说不同如此，盖本文已不可考，而说者又妄解也。】昏微遵迹，有狄不宁。何繁鸟萃棘，负子肆情？【遵，一作循。有，一作佚。〇旧说人循闇微之道，为戎狄之行者，不可以安其身。谓晋大夫解居父聘吴，遇陈之墓门，见妇人负其子，欲与之淫佚。妇人则引诗刺之曰：「墓门有棘，有鸮萃止。」言虽无人，棘上犹有鸮，汝独不愧也！今详其说，上二句迂曲难解，下事亦无所据。补引列女传陈辩女事，又无负于肆情之意，要皆不足论也。】眩弟并淫，危害厥兄。何变化以作诈，而后嗣逢长？害，一作虞。兄，叶虚良反。而，一在嗣字下。〇眩弟，惑乱之弟也。问何象欲杀舜，变化作诈，而舜为天子，反封象于有庳，使其后嗣子孙长为诸侯乎？孟子云：仁人之于弟，不藏怒，不宿怨，封之度，富贵之也。知此，则知其说矣。】成汤东巡，有莘爰极。何乞彼小臣，而吉妃是得？【莘，所巾反。得，叶徒力反。〇有莘，国名。极，至也。小臣，谓伊尹也。言汤东巡，至于有莘，乞匄伊尹，因得吉善之妃以为内辅也。史记曰：「阿衡欲干汤而无由，乃为有莘氏媵臣。」谓此也。然以孟子观之，则为此说者妄矣。】水滨之木，得彼小子。夫何恶之，媵有莘之妇？【一无彼字。恶，乌路反。妇，叶芳尾反。〇旧说小子谓伊尹。媵，送也。言伊尹母姙身，梦神女告之曰：「臼灶生龟，亟去无顾。」居无几何，臼灶中生龟，母去东走，顾视其邑，尽为大水，母因溺死，化为空桑之木。水干之后，有小儿啼水涯，人取养之。旣长大，有殊才。有莘恶其从木中出，因以送女。谬妄甚明，不必辩也。】汤出重泉，夫何辠尤？不胜心伐帝，夫谁使挑之？【辠，古罪字。尤，叶于其反。挑，徒了反。〇重泉，地名，在冯翊郡。史记所谓夏台也。言桀拘汤于此，而复出之。汤旣得出，遂不胜众人之心，而以伐桀，是谁使桀先拘汤，以挑之乎？】会鼌争盟，何践吾期？苍乌羣飞，孰使萃之？【会鼌争盟，一作会晁请盟。音已见上。苍，一作仓。〇旧说武王将伐纣，纣使胶鬲视武王师。胶鬲问曰：「欲以何日至殷？」隆曰：「以甲子日。」胶鬲还报附。会天大雨，道难行，武王画夜行。或諌曰：「雨甚，军士苦之，请且休息。」武王曰：「吾许胶鬲以甲子日至殷，令报纣矣。吾甲子日不到，纣必杀之，吾故不敢休息，欲救贤者之死也。」遂以甲子日朝诛纣，不失期也。下二句不可晓，注云：「苍乌，鹰也。言将帅勇猛，如鹰鸟羣飞，惟武王能聚之。身曰「惟师尚父，时惟虞扬」是也。」未知是否。】列击纣躬，淑旦不嘉。何亲揆发，定周之命以咨嗟？授殷天下，其位安施？反成乃亡，其罪伊何？【列，一作到，非是。躬，一作射，非是。一无何字。定，一作足，属上句，非是。一无之以二字。施，叶所加反;若如字，即下何叶音奚。反，一作及。〇叔旦，武王弟周公也。嘉，善也。揆，度也。犹言帝度其心。发，武王名：史记言武王至纣死所，射之三发，以黄钺斩其头，悬之大白之旗。此所谓列击纣躬也。然未见周公不喜与其咨嗟以揆武王、使定周命之事，盖当时犹有其传，而今失之也。此问周公旣不喜列
击纣躬，何为又教武王使定周命乎？盖周公但不喜视斩纣头之事耳，固未尝不欲定周之命而王天下，以传子孙也。后四句不可晓，似谓天旣授纣以天下，而今亡之，使其位何所施耶？盖唯反其所以成者，是以至于灭亡，而其为罪果何事耶？但语意太简，未有以见其必然耳。】争遣伐器，何以行之？并驱击翼，何以将之？【行，叶户郎反。〇争遣伐器，谓泰誓言「羣后以师毕会」也。并驱击翼，谓六韬曰「翼其两旁，疾击其后」，言武王之军，人人乐战，并驱而进之也。问此二者何以使其然耶？】昭后成游，南土爰底。厥利惟何，逢彼白雉？【底，音止。〇昭后，成王孙昭王瑕也。成，犹遂也。底，至也。昭王南游至楚，楚人凿其船而沈之，遂不还也。杜预云：「昭王南巡守，涉汉，船坏而溺。」二说不同，未知孰是？白雉事无所一，旧注谓周公时越裳氏尝献之，昭王德不能致，而欲亲往逢迎之。亦恐未必然也。】穆王巧挴，夫何周流？环理天下，夫何索求？【挴，芒改反，宇从手：或从木、或从玉者，皆非也。周上一有为字。〇方言云：一挴，贪也。」贾生所谓「品庶每生」是也。巧挴，言巧于贪求也。史记曰：「周穆王得骥、温骊、骅骝、騄耳之驷，西巡狩，乐而忘归。徐偃王作乱，造父为穆王御，长驱归周以救乱。」环，旋也。左传云：「穆王欲肆其心，周行天下，将必有车辙马迹焉。祭公谋父作祈招之诗，以止王心，王是以获没于祗宫。」妖夫曳衒，何号于市？周幽谁诛，焉得夫襃姒？【衒，荧绢反。〇襃姒，周幽王之嬖妾也。昔夏后氏之衰也，有二龙止于夏庭而言曰：「余，襃之二君也：」夏后布币、糈而告之，龙亡而漦在，椟而藏之。传三代，莫敢发。至厉王之末，发而观之，漦流于庭，化为玄鼋，入王后宫。后宫处妾遇之而孕，无夫而生女，惧而弃之。先时，有童谣曰：「檿弧箕服，寔亡周国。」后有夫妇相牵引行，卖是器于市者，以为妖怪，执而戮之，夜得亡去。闻所弃女啼声，哀而收之，遂奔陵。襃人后有罪，乃入此女以赎罪，是为褎姒。幽王惑而爱之，为废申后及太子宜臼，而立以为后，遂为申侯、犬戎所杀也。】天命反侧，何罚何佑？齐桓九合，卒然身杀。【佑，叶于忌反。合，一作会。杀，音弑；一作弑：〇反侧，言无常也。九、纠通用。卒，终也。齐桓公任管仲，九合诸侯，一正天下。任竖刀【九】，易牙，诸子相攻，死不得敛，虫流出户。与见杀无异。一人之身，一善一恶，天命反侧，罚佑不常，皆其所自取也。】彼王纣之躬，孰使乱惑？何恶辅弼，谗谄是服？【恶，乌路反【一〇】。谄，一作谰。服，叶蒲北反。〇惑纣者，内则妲己，外则飞廉、恶来之徒也。服，事也。言纣憎辅弼，不用忠直之言而专用谗谄之人也。】比干何逆，而抑沈之？雷开何顺，而赐封之？【何，一作巧，非是。封，叶孚音反。之，一作金。〇此言纣之恶辅弼而用谗谄也。比干，纣诸父也，谏纣，纣怒，乃杀之而剖其心。雷开，佞人也，阿顺于纣，乃赐之金玉而封爵之也。】何圣人之一德，卒其异方？梅伯受醢，箕子详狂。【梅，音浼。详，音佯，一作佯。〇方，术也。梅伯，纣诸侯也，忠直而数諌时，纣怒，乃杀之，菹醢其身。箕子见之，欲去不忍，遂被发详狂而为奴。二人德同而术异也。】稷维元子，帝何竺之？投之于冰上，乌何燠之？【竺，一作笃。燠，音郁；一作懊，非是。一无句下二之字。〇元，大也。稷，帝喾之子弃也。帝，即喾也。竺，义未详，或曰厚也，或曰笃也，皆未安。稷事见诗大雅及史记，曰：后稷，名弃，其母有邰氏女，曰姜嫄，为帝喾元妃。出野，见巨人迹，说而践之，遂身动如孕者。居期而生子，姜嫄以无父而生，弃之于冰上。有乌以翼覆荐温之。以为神，乃取而养之。诗曰：「先生如逹」是首生之子也，故曰元子。旣是元子，则帝当爱之矣，何为而竺之耶？弃之冰上，则人恶之矣，乌何为而燠之耶？以此言之，则竺字当为「天祝予」之祝，或为「夭夭是椓」之椓，以声近而讹耳。】何冯弓挟矢，殊能将之？旣惊帝切激，何逢长之？【挟，一作接。惊，一作敬。切，一作功。〇冯，引弓持满也。其它文多不可晓，注以为后稷，补以为武王，未知孰是，今姑阙之。】伯昌号衰，秉鞭作牧。何令彻彼岐社，命有殷国？【	号，一作号。〇伯昌，谓周文王，始为西伯，而名昌也。号衰，号令于殷世衰微之际也。秉鞭策，牧者之事也。言服事殷，而为之执鞭，以作六州之牧也。彻，通也。岐社，太王所立歧周之社也。武王旣有殷国，遂通岐周之社于天下，以为太社，犹汉初令民立汉社稷也。】迁藏就岐，何能依？殷有惑妇，何所讥？【言太王始与百姓徙其寳藏来就岐下，问何能使其民依倚而随之？惑妇，谓妲己也，问有何事可讥乎？】受赐兹醢，西伯上告。何亲就上帝罚，殷之命以不救？【告，叶古后反。帝下，一有之字。〇西伯，文王也。言纣醢梅伯以赐诸侯，文王受之以祭，告语于上帝，帝乃亲致纣之罪罚，故殷之命不可复救也。】师望在肆，昌何识？鼓刀扬声，后何喜？【识，与志同。喜，叶许寄反。〇师望，太师望，谓太公也。昌，文王也。言太公在市肆而屠，文王何以识知之乎？后，亦谓文王也。吕望鼓刀在列肆，文王亲往问之，吕望对曰：「下屠屠牛，上屠屠国。」文王喜，载与俱归。此问何但闻其鼓刀之声而亲往问之乎？然此与猎于渭滨而得大公之说不同。盖当时好事者之言，犹伊尹负鼎、百里自鬻之比，惜乎孟子时无问者，不得并掊击之也。然则其问亦不足答矣。】武发杀殷，何所悒？载尸集战，何所急？【悒，音邑。〇言武王发欲诛殷纣，何所悁悒而不能久忍？遂载文王之柩于军中以会战，何所急而然也？此亦当时传闻之语，故为伯夷扣马之词亦有父死不葬之云，与此皆误也。】伯林雉经，维其何故？何感天抑墬，夫谁畏惧？【一无何字。墬，已见上。〇旧注以此为晋太子申生之事，未知是否？】皇天集命，惟何戒之？受礼天下，又使至代之？【言皇天集禄命以与王者，何不常有以戒之，而使至于危亡乎？王者旣受天之礼命而王天下，天又何为使他姓代之乎？其警戒之意至深切矣。】初汤臣挚，后兹承辅。何卒官汤，尊食宗緖？【卒，一作萃。〇言汤初举伊尹，以为凡臣耳，后知其贤，乃以备疑丞辅翼也【一一】。官，如官卿之适之官。言终使汤为天子，尊其先祖【一二】，以王者礼乐祭祀，绪业流于子孙也。】勋阖梦生，少离散亡。何壮武厉，能流厥严？【严，叶五郎反。诗殷武篇有此例。〇勋，功也：阖，吴王阖庐也。梦，阖庐祖父寿梦。寿梦卒，太子诸樊立，诸樊卒，传弟余祭，余祭卒，传弟夷末，夷末卒，当传弟札，札不受，夷末之子王僚立。阖庐，诸樊之长子，次不得为王，少离散亡，放在外，乃使专诸刺王僚，代为吴王。以伍子胥为将，破楚入郢，是能壮其猛厉勇武，而流其成也。】彭锵斟雉，帝何飨？受寿永多，夫何长？【飨，叶虚良反。长上一有久字。〇彭锵，彭祖也。旧说锵好和滋味，进雉羹于尧，尧飨之，而锡以寿考，至八百岁。庄子以为「上及有虞，下及五伯」是也。但此本谓上帝，已为妄说，而旧注以为尧，又妄之尤也。】屮央共牧，后何怒？𧒒蛾微命，力何固？【牧，一作收，一作枚。𧒒，音峯；一作䗬；一作螽，非是。蛾，古蚁字；一作蚁。〇此章之义未详，当阙。】惊女采薇，鹿何佑？北至回水，萃何喜？【佑，叶于忌反。〇此章未详，亦当阙。】兄有噬犬，弟何欲？易之以百两，卒无禄？【噬，音筮。两，音亮。〇旧云以此为秦公子针之事【一三】，然与左传不同，未知是否。】薄暮雷电，归何忧？厥严不奉，帝何求？【此下皆不可晓，今阙其义。伏匿穴处，爰何云？荆勋作师，夫何长？【长下，一有先字，非是。自此至篇终，皆隔句叶韵。】悟过改更，我又何言？争国，久余是胜？【悟，一作寤。更，音庚。一无我字，非是。言，叶音银。胜，叶音商。〇吴光，即阖闾也。】何环穿自闾社丘陵，爰出子文？【「环穿自闾社丘陵」七字，一作「环闾穿社以及丘陵是淫是荡」十二字。〇子文，楚令尹斗毂于莬也。左传曰：「若敖娶于䢵，生斗伯誉比，若敖卒，从其母畜于䢵，淫于䢵子之女，生榖于菟，实为令尹子文。」夫子称其忠，事见论语。他则不可晓矣。】吾告堵敖以不长。【楚人谓未成君而死者曰敖。堵敖者，楚文王子、成王兄也。】何试上自予，忠名弥彰？【试，一作讥【一四】。予，音与;一作与。彰，一作章。】
校勘记
〔一〕何而问之。「何」，古逸本、成化本、忠雅本作「呵」。
〔二〕斡说文曰毂端沓。按「毂端沓」为说文「輨」字之注，「沓」，原作「錔」，非「斡」字注也。疑沿洪兴祖楚辞补注引文之误。
〔三〕则各有迟速之差。「各」，成化本作「皆」。
（四〕必有神人能凌倒景。「倒」，原作「到」，据古逸本、扫叶本、成化本改。
〔五〕所谓决九川。「川」原作「州」，据古逸本、扫叶本、成化本、忠雅本改。
（六〕并陟遥反。「陟遥」，原作「直骄」，据古逸本、扫叶本、成化本改。王注、洪补训「鼌」皆为「朝暮」之「朝」，―无异议，则当昏陟遥反。
（七〕未知是否。「知是」，原作「是知」，据古逸本、扫叶本、成化本、忠雅本改。
〔八〕皆归轶𥷚。「𥷚」，古逸本、成化本皆作「𥶶」、扫叶本作「𥷴」。下注中「𥷚」字同。
〔九〕任竖刀。「刀」，扫叶本，忠雅本作「刁」，二字古通。
（一〇〕恶乌路反。四字原缺，据古逸本、扫药本、成化本补。
（一一〕乃以备疑丞辅翼也。楚辞补注王注作「乃以备辅翼承疑」，为朱注所本，此或为传抄所误。

（一二）尊其先祖。「祖」，古逸本、扫叶本、成化本作「人」，古逸本、扫叶本、成化本作「注」。
（一三）旧云。「云」古逸本、扫叶本、成化本作「注」。
（一四〕一作讥。「讥」，扫叶本作「议」
楚辞集注卷第四
九章第四【离骚十四至二十二】
九章者，屈原之所作也。屈原旣放，思君念国，随事感触，輙形于声。后人辑之，得其九章，合为一卷，非必出于一时之言也。今考其词，大氐多直致无润色，而惜往日、悲回风又其临絶之音，以故颠倒重复，倔强疏卤，尤愤懑而极悲哀，读之使人太息流涕而不能已。董子有言：「为人君者，不可以不知春秋，前有谗而不见，后有贼而不知。」呜呼，岂独春秋也哉！惜诵以致愍兮，发愤以抒情。所非忠而言之兮，指苍天以为正。【愍，音敏；一作𢚓，非是。抒，从手，上与、丈吕二反；一作纾，亦通。非，一作作；忠下一有心字；皆非是。正，叶音征。〇惜者，爱而有忍之意。诵，言也。致，极也。愍，忧也。愤，懑也。抒，挹而出之也。所者，誓词，犹所谓「所不与舅氏同心」、「所不与崔庆者」之类也。苍，天之色也。正，平也。犹言「有如白水」、「有如上帝」之类也。言始者爱惜其言，忍而不发，以致极其忧愍之心，至于不得已，而后发愤懑以抒其情，则又从而誓之曰：所我之言，有非出于中心而敢言之于口，则愿苍天平己之罪而降之罚也。】令五帝以折中兮，神与向服。俾山川以备御兮，命咎繇使听直。【令，音零。折，从手，之舌反；一作扸，非是。中，陟仲反。与，一作以。服，叶蒲北反。命，一作会。使，一作以。〇此皆指天自誓之词。欲使上天命此众神，察其是非，若曰司谨司盟【一】、名山大川、羣神羣祀、先王先公也。五帝，五方之帝，以五色为号者，太一之佐也。折中，谓事理有不同者，执其两端而折其中，若史记所谓：「六艺折中于夫子」是也。六神，日、月、星、水旱、四时、寒暑也。向，对也。服，服罪之词，书所谓「五刑有服」者也。山川，名山大川之神也。御，侍也。咎繇，舜士师，能明五刑者也。听直，听其词之曲直也。】竭忠诚而事君兮，反离羣而赘肬。忘儇媚以背众兮，待明君其知之。【君、兮之间一有子字，非是。赘，之芮反。肬，音尤；一作尤，叶于其反。儇，许绿反。背，音佩。一无明字，一无君字，皆非是。〇赘肬，肉外之余肉，庄子所谓「附赘悬肬」者是也。儇，轻利也。媚，柔佞也。言尽忠以事君，反为不尽忠者所摈弃，视之如肉外之余肉。然吾宁忘儇媚之态，以与众违，其所恃者，独待明君之知耳。】言与行其可迹兮，情与貌其不变。故相臣莫若君兮，所以证之不远。【行，下孟反。相，息亮反。之下一有而字，非是。〇言人臣之言行旣可踪迹，内情外貌又难变匿，而人君日以其身亲与之接，宜其最能察夫忠邪之辩，盖其所以验之不在于远也。左传曰：「知子莫若父，知臣莫若君。」此之谓也。】吾谊先君而后身兮，羌众人之所仇也。专惟君而无他兮，又众兆之所雠也。【羌下，一有然字，非是。一无二也字。兆，一作人。〇谊，与义同。怨耦曰仇。惟，思念也。百万曰兆。雠，谓怨之当报者。】壹心而不豫兮，羌不可保也。疾亲君而无他兮，有招祸之道也。【疾，一作病，非是。〇不豫，言果决不犹豫也。不可保，言君若不察，则必为众人所害也。疾，犹力也。与上文「专惟君」之语同，力于亲君，而无私交，因招祸之理也。】思君其莫我忠兮，忽忘身之贱贫。事君而不贰兮，迷不知宠之门。【忠，一作知。而，一作其。门，叶弥贫反。〇言我思君，意常谓羣臣莫有忠于我者，则是贵近之臣，皆不能致其身矣，故忘己之贱贫，而欲自进以効其志。然其进也，亦但知尽心以事君而已，固不怀贰以求宠也。是以视众人之遇宠，而心若迷惑，不知其所从入之门也。】忠何辜以遇罚兮，亦非余之所志也。行不羣以巅越兮，又众兆之所咍也。【辜，一作罪。以，一作而。余，一作吾。志，叶音之。一无二也字。行，下孟反。咍，呼来反，叶呼其反。〇咍，啁笑，楚语也。言无罪放逐，本非臣子夙心所期望，但以行不羣而至此，遂为众所笑耳。】纷逢尤以离谤兮，謇不可释也。情沈抑而不达兮，又蔽而莫之白也。【白，叶音弼。一无二也字。〇纷，乱貌。尤，过也。謇，词也。释，解也。沈，没也。抑，按也。白，明辩也。】心郁邑余侘傺兮，又莫察余之中情。固烦言不可结而诒兮，愿陈志而无路。【心，一作忳。侘傺，音义并已见骚经。中情，以韵叶之，当作善恶，而恶宇又当从去声读，由骚经一句差互，故此亦因之耳。固，一作故。结下一无而字。诒，音怡。〇烦言，谓烦乱之言。左传曰「啧有烦言」是也。骚经曰「解佩纕以结言」，思美人曰「言不可结而诒」，疑古者以言寄意于人，必以物结而致之，如结绳之为也。】退静默而莫余知兮，进号呼又莫余闻。申侘傺之烦惑兮，中闷瞀之忳忳。【号，音豪。中，一作心；一心上别有中字。瞀，音茂。忳，徒昆反。〇号，大呼也。申，重也。闷，烦也。瞀，乱也。忳忳，忧貌。】昔余梦登天兮，魂中道而无杭。吾使厉神占之兮，曰有志极而无旁。【杭，一作航。〇杭，方两舟而并济也，通作航。厉神，盖殇鬼也。左传「晋侯梦大厉」，祭法有泰厉、公厉、族厉，主杀伐之神也。旁，辅也。言梦登天而无航者【二】，其占为但有心志劳极，而无辅助也。】终危独以离异兮，曰君可思而不可恃。故众口其铄金兮，初若是而逢殆。【铄，书药反。殆，叶徒系反。〇终危独以离异，果如始者占梦者之言也。君可思者，臣子之义也。不可恃者，其明暗贤否，所遇有不同也。众口铄金，美金见毁，众共疑之，数被烧炼，以至销铄也。殆，危也。言初以君为可恃，故被众毁而遭危殆也。】惩热羹而吹䪢兮，何不变此志也？欲释阶而登天兮，犹有曩之态也。【惩热羹，一本热作于，而羹下有者字，一本有于热者，皆非是。一作惩热于羹，而无者字，亦通。𩐈，一作韲，并音赍。此下一有之字。一无二也字。态，叶音替。〇䪢，凡醢醤所和，细切为䪢，或曰捣姜蒜辛物为之者也。阶，梯也。盖羹热而䪢冷，有人歌羹而太热，其心惩㣻，后见冷䪢，犹恐其热而吹之，以喻常情旣以忠直得罪，即痛自惩㣻，过为阿曲。而我今尚欲释阶而登天，则是不自惩㣻，而犹有前日忠直之意也。】众骇遽以离心兮，乂何以为此伴也？同极而异路兮，又何以为此援也？【一无众字。援，于愿反。一无二也字。〇伴，侣也。极，至也。援，引也。言众人见己所为，皆鹜骇遑遽以离心，则无与己为侣者矣。与众人同事一君，而其志不同，则如同欲至于一处，而各行一路，谁可与相援引而俱进者耶？】晋申生之孝子兮，父信谗而不好。行婞直而不豫兮，舷鲧用而不就。【好，呼报反；叶呼斗反。〇申生事见左传、礼记。鲧事见骚经、天问篇。不豫，见上。】吾闻作忠以造怨兮，忽谓之过言。九折臂而成医兮，吾至今乃知其信然。【成，一作为，为下有良字。一无至字。一无信字。〇忽者，易而畧之之意。人九折臂，更历方药，乃成良医，故吾于今乃知作忠造怨之语为诚然也。左传曰「三折肱为良医」，亦此意也。】矰弋机而在上兮，罻罗张而在下。设张辟以娱君兮，愿侧身而无所。【矰，则僧反。弋，一作隿【三】。罻，音尉。下，叶音户。辟，毗亦反，又音臂。〇矰，缴射乌短矢也。弋，缴射也。机，张机以待发也。罻罗，掩乌网也。辟，开也，与辟同；或云谓弩臂也。言谗贼之人阴设机械，张布开辟。伤害君之所恶，以悦君意，使人忧惧，虽欲侧身以避之，而犹恐无其处也。】欲儃佪以干傺兮，恐重患而离尤。欲髙飞而远集兮，君罔谓女何之？【儃，知然反。恐，丘用反。重，储用反。〇儃佪，不进貌。干傺，谓求住也。重，增益也。离，遭也。集，乌飞而下止也。谓远遁也如此，则又恐君得无谓：女欲去我而何往乎？】欲横奔而失路兮，盖坚志而不忍。背膺牉以交痛兮，心郁结而纡轸。【一无盖字。坚志，一作志坚。背，音贝。牉，音判，下一有合字。膺下一有敷字。结，一作约。〇横奔失路，妄行违道之譬也。膺，胸也。牉，半分也。礼传曰：「夫妻牉合也。」言欲妄行违道，则吾志已坚而不忍为。通上章，三者皆不可为，则背胸一体而中分之，其交为痛楚有不可言者矣。】捣木兰以矫蕙兮，糳中椒以为粮。播江离与滋菊兮，愿春日以为糗芳。【捣，音祷。矫，一作挢。糳，即各反。〇捣，舂也。矫，犹糅也。糳，精细米也。播，种也。滋，见骚经。糗，糒也，干饭屑也。春日新蔬未可食，即且以此为糗，而又不忘其芳香，言不变其素守也。】恐情质之不信兮，故重着以自明。挢兹媚以私处兮，愿曾思而远身。【质，音致；一作志。重，直用反。挢，居表反。曾，音增。明，叶音芒。思，去声。身，叶音商。〇质，犹交质之质。挢，举也。媚，爱也，谓所爱之道、所守之节也。私处，犹曰自娱也。曾，重也。曾思，所以虑微；远身，所以避害。】
惜诵【此篇全用赋体，无它寄托，其言明切，最为易晓。而其言作忠造怨，遭谗畏罪之意，曲尽彼此之情状。为君臣者皆不可以不察。】
余幼好此奇服兮，年旣老而不衰。带长铗之陆离兮，冠切云之崔嵬。【铗，古挟反。冠，去声。崔，音摧。嵬，一作巍，益五回反。〇奇服，奇伟之服，以喻髙洁之行，冠、劎、被服皆是也【四】。衰，懈也。铗，劎把；或曰刀身劎锋也。长铗，见史记。切云，当时髙冠之名。】被明月兮佩寳璐，世溷浊而莫余知兮，吾方髙驼而不顾。驾青虬兮骖白螭，吾与重华游兮瑶之圃。【璐，音路。知下，一无兮字举顾下，一有兮字：皆非是。虬，螭音义皆已见前篇。圃，叶去声。〇在背曰被。明月，珠名，以其夜光，有似明月，故以为名。璐，美玉名：乘灵物、从圣帝、游寳所，皆见其志行之高违。】登昆仑兮食玉英，吾与天地兮比寿，与日月兮齐光。哀南夷之莫吾知兮，旦余将济乎江、湘。【英，叶于姜反。比、齐，一皆作同。一无将字。乎，一作于。〇登昆仑，言所至之髙。食玉英，言所养之洁。南夷，谓楚国也。】乘鄂渚而反顾兮，欸秋冬之緖风。步余马兮山皐，邸余车兮方林。【欸，音哀。风，叶孚金反。邸，丁礼反；一作低。〇鄂渚，地名，今鄂州也。欸，叹也。方言云：「南楚谓然为欸。」史、汉「亚父曰唉」及唐人「欸乃」，皆此字也。邸，至也；一作低者，说见招魂「轩辌旣低」下。方林，地名。】乘舲船余上沅兮，齐吴榜而击汰。船容与而不进兮，淹回水而凝滞。【舲，音零，一作柃。上，时掌反。
榜，北孟反，又音谤。汰，音泰。凝，一作疑。滞，叶丑介反【五】。〇舲船，船有窗牖者，或曰小船也。上，谓泝流而上也。齐，同时并举也。吴，谓吴国。榜，棹也。盖效吴人所为之棹，如云越舲蜀艇也。汰，水波也。船不进而凝滞，留落之意，亦恋故都也。】朝发陼枉兮，夕宿辰阳。苟余心之端直兮，虽僻远其何伤！【陼，一作渚。之，一作其。僻，一作辟。其，一作之。〇枉陼、辰阳，皆地名。水经云：「沅水束径辰阳县东南，合辰水。沅水又东历小湾，谓之枉陼。」】入溆浦余儃佪兮，迷不知吾所如。深林杳以冥冥兮，乃猨狖之所居。【淑，徐吕反。儃佪，一作邅回。吾下，一有之字。杳下，一有复出杳字，一作晦。冥冥，一作冥寞。一无乃字，晦字以下皆非是。猨狖，见前篇。〇溆浦，亦地名。】山峻髙以蔽日兮，下幽晦以多雨。霰雪纷其无垠兮，云霏霏其承宇。【髙下以，一作而。垠，音银。〇霰，雨冻如珠，将为雪者也。宇，屋檐也。】哀吾生之无乐兮，幽独处乎山中。吾不能变心以从俗兮，固将愁苦而终穷。【乐，音洛。】接舆髡首兮，桑扈臝行。忠不必用兮，贤不必以。伍子逢殃兮，比干葅醢。【髡，音坤。臝，一作裸，并力果反。醢，叶呼彼反。〇接舆，楚狂也，被发佯狂，后乃自髡。桑扈，即庄子所谓子桑户。臝行，谓赤体而行也。或疑论语所诮子桑伯子亦是此人，盖夫子称其简。家语又云：「伯子不衣冠而处，夫子讥其欲同人道于牛马。」即此裸行之证也。以，亦用也。伍子，吴相伍员子胥也，諌夫差令伐越，不听，被杀，盛以鸱夷而浮之江，事见左传、史记。比干事见骚经、天问。】与前世而皆然兮，吾又何怨乎今之人！余将董道而不豫兮，固将重昏而终身。【董，正也。不豫，见惜诵。重昏，重复暗昧，终不复见光明也。】乱曰：鸾鸟凤皇，日以远兮。燕雀乌鹊，巢堂坛兮。【坛，式衍反。〇比也。言仁贤远去，而谗佞见亲也。】露申辛夷，死林薄兮。腥臊并御，芳不得薄兮。【臊，音骚。得薄之薄，音愽。〇比也。露申，未详。丛木曰林。草木交错曰薄。腥臊，臭恶也。御，用也。薄，附也。言污贱并进，而芳洁不容也。】阴阳易位，时不当兮。怀信侘傺，忽乎吾将行兮。【一无忽字，非是。行，叶户郎反。〇比而赋也。阴谓小人，阳谓君子。将行，谓将远去也。】
涉江【此篇多以余、吾并称，详其文意，余平而吾倨也。】
皇天之不纯命兮，何百姓之震愆？民离散而相失兮，方仲春而东迁。【纯，不杂而有常也。震动也。愆，过也。仲春，二月，除阳之中，冲和之气，人民和乐之时也。屈原被放，时适会凶荒，人民离散，而原亦在行中，闵其流离，因以自伤，无所归咎，而叹皇天之不纯其命，不能福善祸淫，相协民居，使之当此和乐之时，而遭离散之苦也。】去故乡而就远兮，遵虹夏以流亡。出国门而轸怀兮，甲之鼌吾以行。【鼌，职夭反；一作晁。行，叶户郎反。〇遵，循也。江，大江也。夏，水名；或以为自体而别以通于汉，还复入江，冬竭夏流，故谓之夏，而其入江处，今名夏口，即诗所谓「江有汜」也。轸，痛也。甲，日也。朝，旦也。原自言其以甲日朝旦而行也。【发郢都而去闾兮，怊荒忽其焉极？楫齐扬以容与兮，哀见君而不再得。【一无都字。一无怊字。其，一作之，一无其字，皆非是。〇郢都，在汉南郡江陵县。闾，里门也。齐扬，同举也。容与，徘徊也。言鼓棹者亦不欲去，知己之恋恋于君也。】望长楸而太息兮，涕淫淫其若霰。过夏首而西浮兮，顾龙门而不见。【楸，音秋。太，一作叹。〇楸，梓也。长楸，所谓故国之乔木，使人顾望徘徊，不忍去也。淫淫，流貌。夏首，夏水口也。浮，不进之而自流也。龙门，楚都南关三门，一名龙门，一名修门。回望而不见都门，则其悲愈甚矣。】心婵缓而伤怀兮，眇不知其所跖。顺风波而流从兮，焉洋洋而为客。【其，一作余，一无其字。跖，音只，叶音灼；一作宅。焉，如字。客，叶康落反。〇婵媛，两见前篇。眇，犹远也。跖，践也。洋洋，无所归貌。】凌阳侯之泛滥兮，忽翱翔之焉薄？心絓结而不解兮，思蹇产而不释。【泛，孚梵反。焉，于虔反。薄，音博。絓，音画。释，叶时若反。〇凌，乘也。阳侯，阳国之侯，溺死于水，其神能为大波。泛滥，波貌。薄，止也。絓，悬也。蹇产，诘曲貌。】将运舟而下浮兮，上洞庭而下江。去终古之所居兮，今逍遥而来东。【江，叶音工。上，时掌反。下，遐嫁反。〇终古，亦两见前篇。】羌灵魂之欲归兮，何须臾而忘反。背夏浦而西思兮，哀故都之日远。【羌，一作唴。〇时未过夏浦也，故背之而回首西乡，以思郢也。】登大坟以远望兮，聊以舒吾忧心。哀州土之平乐兮，悲江介之遗风。【乐，音洛。介，一作界。风，叶孚金反。〇水中髙者曰坟。诗「汝坟」是也。望，望郢都也。平乐，地宽博而人富饶也。介，间也。遗风，谓故家遗俗之善也。】当陵阳之焉至兮，淼南渡之焉如？曾不知夏之为丘兮，孰两东门之可芜？【淼，音眇。〇陵阳，未详。淼，滉漾无涯也，于是始南渡大江矣。夏，大屋也。丘，荒墟也。孰，谁也。两东门、郢都东关有二门也。芜，秽也。言楚王曾不知都邑宫殿之夏屋当为丘墟，又不知两东门亦先王所设以守国者，岂可使之至于芜废耶？怀王二十一年【六】，秦遂拔郢，而楚徙陈，不知在此后几年也。】心不怡之长久兮，忧与忧其相接。惟郢路之辽远兮，江与夏之不可涉。【与忧，一作与愁。其，一作之。〇怡，乐也。忧忧相接，首尾如一，继绩无已也。】忽若去不信兮，至今九年而不复。惨郁郁而不通兮，蹇侘傺而含戚。【一无去字。或恐去字上下有脱误。戚，叶七六反。〇补注考原初被放在怀王十六年，至十八年复召用之。三十年，秦约怀王与会，原谏止之，不从。怀王遂死于秦。顷襄王立，复放屈原。此云「九年不复」，不知的在何时也。】外承欢之汋约兮，谌荏弱而难持。忠湛湛而愿进兮，妬被离而鄣之。【汋，音绰。谌，市林反。荏，音稔。谋，徒感反。被，音披；一作披。鄣，音章。〇汋约，好貌。谌，诚也。荏，亦弱也。湛湛，重厚貌。被离，众盛貌。鄣，壅也。言小人外为谀说，以奉君之欢适，情态美好，诚使人心意软弱而不能自持，是以怀忠而愿进者，皆为所嫉妬而壅蔽不得进也。此章形容邪佞之态最为精切，读者宜深味之，则知佞人之所以殆，又信此语与孔圣之言实相发明也。】彼尧舜之抗行兮，瞭杳杳其薄天。众谗人之嫉妬兮，被以不慈之伪名。【一无彼字。行，下孟反。瞭，音了。一无瞭字而作杳冥冥。薄，音博。天，叶铁因反。〇尧、舜与贤而不与子，故有不慈之名。庄子云「尧不慈，舜不孝」，盖战国时流俗有此语也。】憎愠惀之修美兮，好夫人之忼慨。众踥蹀而日进兮，美超远而踰迈。【愠，纡粉反。惀，力允反。好，呼报反。夫，音扶。忼，苦朗反。慨，一作礚，苦盖反。踥，思叶反。蹀，音牒。〇愠，心所缊积也。思求晓知谓之惀。忼慨，激昂之意。补曰：「君子之愠惀，若可鄙者；小人之忼慨，若可喜者。唯明者能察之。」踥蹀，行貌。亦谓谗佞之人日进于前，使人美而好之愈甚而无已也。】乱曰：曼余目以流观兮，冀壹反之何时？鸟飞反故乡兮，狐死必首丘。信非吾罪而弃逐兮，何日夜而忘之？【曼，音万。首，式救反。丘，叶音欺。〇曼，远意。鸟飞反故乡，思旧巢也。首丘，谓以首枕丘而死，不忘其所自生也。礼曰：「大乌兽丧其羣匹，越月踰时，则必反巡，过其故乡。」又曰：「乐，乐其所自生。礼，不忘其本。古人有言曰：狐死正丘首，仁也。」忘，谓忘其故都也。
哀郢
心郁郁之忧思兮，独永叹乎增伤。思蹇产之不释兮，曼遭夜之方长。【一无心字。】悲秋风之动容兮，何回极之浮浮！数惟荪之多怒兮，伤余心之懮懮。【悲下，一有夫字。数，所矩反。孙，一作荃。懮，音忧。〇秋风动容，谓秋风起而草木变色也。回极浮浮，未详所谓。或疑回极指天极回旋之枢轴，浮浮，言其运转之速而不可当【七】，亦未知其是否也。大氐此下诸篇，用字立语多不可解，甚者今皆阙之，不敢强为之说也。数，计也。惟，思也。荪，说见骚经，盖寓意于君也。懮，愁也。言计而思之，君多妄怒，刑罚不中，使余心忧也。】愿遥起而横奔兮，览民尤以自鎭。结微情以陈词兮，矫以遗夫美人。【鎭，音珍。遗，去声。〇尤，过也。镇，止也。矫，举也。覧民之尤，而察其有罪之资，庶以自止其忧，则又愈见其怒之不当，而可忧益甚，故结情于词，以告君也。美人，已见骚经，亦寄意于君也。】昔君与我成言兮，曰黄昏以为期。羌中道而回畔兮，反旣有此它志。【成，一作诚。曰，一作日。志，叶音之。〇成言、黄昏，说见骚经。言君与己始亲而后疏也。】憍吾以其美好兮，览余以其修姱。与余言而不信兮，盖为余而造怒。【憍，与骄同。览，一作鉴。姱，叶音户。盖，一作盍。为，去声。〇憍，矜也。庄子曰：「虚憍而盛气。」览，示也。姱，好也。言君自多其能，言又非实，本无可怒，但以恶我之故，为我作怒也。】愿承闲而自察兮，心震悼而不敢。悲夷犹而冀进兮，心怛伤之憺憺。【闲，音闲。怛，当割反；一作怕，非是。憺，徒敢反。〇闲，闲暇也。庄子曰：「今日宴闲。」察，明也。怛，悲惨也。憺憺，安静。意谓欲承君之闲暇以自明而不敢，然又不能自已，故夷犹欲进，而心复悲惨，遂静默而不敢言也。观此，则知屈原事君惓惓之意盖极深厚，岂乐以婞直犯上而取名者哉！】兹历情以陈辞兮，荪详聋而不闻。固切人之不媚兮，众果以我为患。【兹历，一作历兹。详，音佯，与佯同。患，音还，叶胡门反。〇历，犹列也。详，诈也。切人不媚，言恳切之人不能软媚，君或未怒，而众已病之，盖总其伤己也。】初吾所陈之耿着兮，岂不至今其庸亡？何独乐斯之蹇蹇兮？愿荪美之可完。【耿，古逈反。一无不字，非是。乐，音洛。独乐，王逸作毒药而无斯字，非是。完，叶胡光反；一作光。〇耿，明貌。庸，何用也，左传曰：「晋其庸可冀乎！」言昔吾所陈之言明白如此，岂不至今犹可覆视，而何用乃亡之耶？然吾非独乐为此蹇蹇，而不乐为顺从也；但以愿君之德美犹可复全，是以不得已而为此耳。所谓尚幸君之一寤者如此，其志切矣。】望三五以为像兮，指彭咸以为仪。夫何极而不至兮，故远闻而难亏。【三五，一作前圣。闻，音问。〇三五，谓三皇五帝，或曰三王五伯也。像，谓肖古人之形而则其象也。仪，谓以彼人为法而效其仪，如仪礼所说「国君行礼，而视祝为节」之类是也。极，至也。至，到也。视彼像仪，而必欲求到其极，则远闻而难亏矣。】善不由外来兮，名不可以虚作。孰无施而有报兮，孰不实而有获？【施，始豉反。实，当作殖。获，一作获，非是。〇此四语者，明白亲切，不烦解说，虽前圣格言，不过如此，不可但以词赋读之也。】少歌曰：与美人之抽思兮，并日夜而无正。憍吾以其美好兮，敖朕辞而不听。【少，诗照反；一作小。一无之字。并，一作弃，日下仍有憾字【八】。夜下，一无而字。之字以下皆非是。正，叶音征。敖，与傲同；一作謷。听，平声。〇少歌，乐章音节之名，荀子佹诗亦有小歌，即此类也。抽，拔也。思，意也。并曰夜，言旦莫如一也。无正，无与平其是非也。敖，倨视也。】倡曰：有鸟自南兮，来集汉北。好姱佳丽兮，牉独处此异域。旣惮惸而不羣兮，又无良媒在其侧。道卓远而日忘兮，愿自申而不得。望北山而流涕兮，临流水而太息。【倡，读曰唱。牉，见惜诵。惸，渠营反。侧，叶庄力反。卓，一作连【九】。不，一作未。得，叶徒力反。北山，一作南山。流，一作深。〇倡，亦歌之音节，所谓发歌句者也。鸟，盖自喻。屈原生于夔峡，而仕于鄢郢，是自南而集于汉北也。】望孟夏之短夜兮，何晦明之若岁！惟郢路之辽远兮，魂一夕而九逝。【秋夜方长，忧不能寐，故望孟夏之短夜，而冀其易晓也。晦明若岁，夜未短也。一夕九逝，思之切也。】曾不知路之曲直兮，南指月与列星。愿径逝而不得兮，魂识路之营营。【一本南指至得兮十三字在营营之下，非是。营营，一作焭焭。〇言初不识路，后以月星而知向背，然欲去而又未得者，以魂虽识路，而营营独往，无与俱也。】何灵魂之信直兮，人之心不与吾心同！理弱而媒不通兮，尚不知余之从容。【言灵魂忠信而质直，不知人心之异于我，故虽得归，亦无与左右而道达之者，彼又安能知我之闲暇而不变所守乎？】乱曰：长瀬湍流，泝江潭兮。狂顾南行，聊以娱心兮。湍流，亦作流湍。潭，叶音寻。〇湘，水浅处。湍，急流也。逆流而上曰泝。潭，深渊也。狂顾，忧惧而骛视也。自江入湖，自湖入湘，皆泝流而南行也。】轸石崴嵬，蹇吾愿兮。超回志度，行隐进兮。【崴，音隈，又乌皆反。嵬，吾回反，又音怀。愿，叶鱼靳反，或如字。进，如字，或音荐。〇轸石，未详。超回、隐进，亦不可晓。今并阙之。】低徊夷犹，宿北姑兮。烦寃瞀容，实沛徂兮。瞀，音茂。〇北姑，盖地名。瞀容，瞀乱之意见于容貌也。实沛徂，诚欲沛然如水之流去也。】愁叹苦神，灵遥思兮。路远处幽，又无行媒兮。【媒，叶莫悲反。〇灵，重魂也。】道思作颂，聊以自救兮。忧心不遂，斯言谁告兮！【一无以字。告，叶居后反。〇道思者，且行且思也。救，解也。】
抽思【以篇内少歌首句二字为名。】
滔滔孟夏兮，草木莽莽。伤怀永哀兮，汨徂南土。【滔，他刀反；史记作陶。莽，莫补反。汩，越笔反。〇滔滔，水大貌【一〇】。莽莽，茂盛貌。汨，行貌。徂南土，泝沅湘也。】眴兮杳杳，孔静幽默。郁结纡轸兮，离愍而长鞠。抚情效志兮，寃屈而自抑。【眴，舆瞬同，一音胡绢反。兮字，一在杳杳下。静下，一有今字。默，史作墨。郁，一作寃。愍，一作慜。而，史作之。鞠，叶各额反；一作𧃓。寃屈而，史作俛诎以。抑，叶于革反。〇眴，目数摇动之貌。杳杳，深冥之貌。孔，甚也。默，无声也。纡，屈也。轸，痛也。离，遭也。愍，痛也。鞠，穷也。抚，循也。效，犹核也。抑，按也。言抚情核志，无有过失，则屈志自抑而不惧也。】刓方以为圜兮，常度未替。易初本迪兮，君子所鄙。章画志墨兮，前图未改。【刓，吾官反。一无初字。迪，史作由。画，音获。志，史作职。改，叶音己。〇刓，圆削也。度，法也。替，废也。言欲变心从俗，而常法未废，不能遽变也。易初，谓变易初心也。本迪，未详。章，明也。志，念也。墨，谓绳墨。言譬之工人章明所画之绳墨，而念之不忘者，亦以前人之法度未改故也。】内厚质正兮，大人所晠。巧倕不斲兮，孰察其揆正！【厚，史作直。正，史作重。晠，史作盛。倕，音垂；史作匠。斲，一作列；一作断。揆，一作拨。匠以下，皆非是。〇所晠，所盛美也。倕，书作垂，性巧，舜命以为共工。斲，斫也。揆，度也。即上章所谓画也。】玄文处幽兮，蒙瞍谓之不章。离娄微睇兮，瞽以为无明。【处幽，史作幽处。史无瞍字。睇，音第。明，叶音芒。〇玄，墨也。幽，冥也。有眸子而无见曰蒙。无眸子曰瞍。古之明目者也。睇、眄之也【一一】。瞽，盲者也。】变白以为黑兮，倒上以为下。凤皇在笯兮，鸡骛翔舞。【白下以，史作而。下，叶音户。笯，音奴，又女家反，又音暮；一作郊。二字皆非是。鹜，音木一作雉。〇笯，笼落也。】同糅玉石兮，一槩而相量。夫惟党人之鄙固兮，羌不知余之所臧。【糅，女救反。槩，古代反。鄙，一作交。史无惟字，固作妬，余作吾，无之字。〇槩，平斗斛木也。】任重载盛兮，陷滞而不济。怀瑾握瑜兮，穷不知所示。【重，直用反。瑾，音仅。瑜，音逾。知，史作得，下仍有余字。〇盛，多也。陷，没也。滞，留也。济，度也。此言重车陷泞而不得度也。在衣为怀，在手为握。瑾、瑜，美玉也。不知所示，人皆不识，无可示者也。】邑犬羣吠兮，吠所怪也。非俊疑杰兮，固庸态也。【犬下，一有之字，今从史。非俊，史作诽骏。杰，史作桀。一无二也字。〇非，毁也。知遇千人谓之俊，十人谓之杰。庸，厮贱之人也。】文质疏内兮，众不知余之异采。材朴委积兮，莫知余之所有。【疏，史作疎。内，旧音讷，又如字。余，史作吾。异，一作奥。采，叶此礼反。朴，史作朴。积，史作质。有，叶于彼反。〇文质，其文不艳也。疏，迂阔也。内，木讷也。异采，殊异之文采也。材，木中用者也。朴，未斲之质也。委积，言其多有，唯所用之，而世莫之知也。】重仁袭义兮，谨厚以为丰。重华不可遌兮，孰知余之从容！【重，平声，下重华同。遌，一作遻，史作牾【一二】。洪云：「当作遻，五故反，与迕同。」〇袭，亦重也。丰，犹富足也。遻，逢也。从容，举动自得之意。古固有不并兮，岂知其何故！汤、禹久远兮，邈而不可慕。【史无何、而字。故、幕下皆有也字。〇古有不并，言圣贤不并时而生也。】惩违改忿兮，抑心而自强。离慜而不迁兮，愿志之有像。【违，一作连。强，其两反。慜，史作愍，一作闵。像，史作象。〇违，过也。像，法也。强于为善，而不以忧患改其节，欲其志之可为法也。】进路北次兮，日昧昧其将暮。舒忧娱哀兮，限之以大故。【舒，史作含【一二】；娱作虞。〇言将北归郢都，而日暮不得前也，于是将欲纡忧以娱哀，而念人生几何，死期将至，其限有不可得而越也。】乱曰：浩浩沅、湘，分流汩兮。修路幽蔽，道远忽兮。【史逐句有兮字，自此至篇末并同；分，一作纷。皆非是。汩，音骨，水流声；又音鹘，涌波也。蔽，史作拂。此下史有「曾唫恒悲兮，永叹慨兮。世旣莫吾知今，人心不可谓兮」四句。〇浩浩，广大也。汩，流貌。修，长也。】怀质抱情，独无匹兮。伯乐旣没，骥焉程兮。【质，史作情。情，史作质。匹，当作正，字之误也，以韵叶之，及以哀时命考之，则可见矣。没，史作殁；骥下有将字。〇无正，与并日夜无正之正之意同。伯乐，善相马者也。程，谓校量才力也。】民生禀命，各有所错兮。定心广志，余何畏惧兮！【民，史作人。禀，史作有。一作万民之生。〇错，置也。言民之生莫不禀命于天，而随其气之短长、厚薄，以为寿夭、穷达之分，固各有置之之所而不可易矣。吉者不能使之凶，凶者不能使之吉也。是以君子之处患难，必定其心，而不使为外物所动摇；必广其志，而不使为细故所狭隘。则无所畏惧，而能安于所遇矣。】曾伤爰哀，永叹喟兮。世溷浊莫吾知，人心不可谓兮。【曾，音增。史无浊字，莫作不。一无人心字，或无人字，或无人心而有念字。一本无浊吾人心四字。〇按：此四句若依史记移着上文「怀质抱情」之上，而以下章「死不可让，愿勿爱兮」承「余何畏惧」之下，文意尤通贯。但史于此又再出，恐是后人因校误加也。】知死不可让，愿勿爱兮。明告君子，吾将以为类兮。【爱，叶于旣反。明下一有以字。〇补曰：「屈子以为知死之不可让，则舍生而取义可也。所恶有甚于死者，岂复爱此七尺之躯哉！」类，法也。以此言为法也。
怀言【怀抱沙石以自沈也。】
思美人兮，擥涕而竚眙。媒絶路阻兮，言不可结而诒。【竚，直吕反。眙，丑吏反。媒，一作路。路，一作媒。絶下，一有而道字。一无下而字。诒，叶音异。〇美人，说见上篇，寄意于君也。擥，犹收也。竚，久立也。眙，直视也。】蹇蹇之烦寃兮，陷滞而不发。申旦以舒中情兮，志沈菀而莫达。【寃，一作惋。陷，一作滔。以，一作不。一无志字。菀，音郁。莫，一作不。〇承上路阻而言，陷滞不发，亦以陷泞为喻也。申，重也。今日已暮，明日复旦也。菀，积也。】愿寄言于浮云兮，遇丰隆而不将。因归鸟而致辞兮，羌迅髙而难当。【迅，一作宿。当，一作寓。皆非是。〇亦承上章陷滞而言，欲因云致辞，则云师不听；欲因乌致辞，则乌飞速而又髙，难可当值也。】髙辛之灵晟兮，遭玄鸟而致诒。欲变节以从俗兮，媿易初而屈志。【晟，一作盛，一作威。诒、志，紫叶平、去二声。媿，与愧同。〇玄乌致诒，事见天问。此因上章归鸟难当而上感髙辛之事，下愧不能易初而屈志也。】独历年而离愍兮，羌冯心犹未化。宁隐闵而寿考兮，何变易之可为！【冯，与凭同。化，叶音撝。闵，一作愍。易之，一作初而。〇冯，愤懑也。隐闵寿考，优游卒岁也。然终不能变易其初心也。】知前辙之不遂兮，未改此度。车旣覆而马顚兮，蹇独怀此异路。【辙，一作道。未，一作末。度下，一有也字。〇知直道之不可行，而不能改其度，虽至于车倾马仆，而犹独怀其所由之道，不肯同于众人也。】勒骐骥而更驾兮，造父为我操之。迁逡次而勿驱兮，聊假日以须旹。指嶓冢之西隈兮，与纁黄以为期。更，平声。造，七到反。父，音甫。为，去声。我，一作余。操，七刀反。之字为韵。逡，七旬反。旹，古时字。嶓，音波。隈，一作隅。纁，一作曛，并音熏。〇造父，善御，周穆王时人。操之，执辔也。迁，犹进也。逡次，犹逡巡也。嶓冢，山名，汉水所出也，见禹贡。纁，浅绛也，日将入时，色纁且黄也。以马旣顚，故更驾骏马，使善御者操其辔，逡巡而不速往，但期至于荒陬絶远之地，以穷日之力而自休焉。盖知世路之不可由，而欲远去以俟命也。】开春发岁兮，甶日出之悠悠。吾将荡志而愉乐兮，遵江、夏以娱忧。【将，一作且。荡，一作荡。】擥大薄之芳茝兮，搴长洲之宿莽。惜吾不及古之人兮，吾谁与玩此芳草！【擥，一作㩜。茝，一作芷。莽，莫古反。惜，一作然。一无之字。草，叶七古反。〇不及，谓生不及其同时也。】解萹薄与杂菜兮，备以为交佩。佩缤纷以缭转兮，遂萎絶而离异。吾且儃佪以娱忧兮，观南人之变态。窃快在其中心兮，扬厥凭而不竢。芳与泽其杂糅兮，羌芳华自中出。【萹，音匾。备，一作修。佩，叶音备。以，一作其。缭，音了。萎，于危反。儃佪，一作徘徊。态，叶音替。窃上一有吾字。一无在字。一无其字。出，叶尺遂反。〇萹，萹蓄也，似小梨，赤茎节，好生道旁。薄，丛也。交佩，左右佩也。萹蓄、杂菜，皆非芳草，故言解去二物，而以上文之茝、莽备为交佩也。缭，绕也。缤纷、缭转，言佩之美，然适佩之，而遽已萎絶而离异矣，于是且复优游忘忧，以观世变。义乐其所得于中者，以舒愤懑而无待于外，则其芬芳自从中出，初不借美于外物也。】纷郁郁其远烝兮，满内而外扬。情与质信可保兮，羌居蔽而闻章。【烝，一作承。居，一作重。羌居，一作居重。闻，去声。〇郁郁，盛也。烝，芳气之远闻也。此承上章芳华自中出，遂言其郁郁远烝，皆由情质诚实可保，故所居虽蔽，而其名闻则章也。】令薜荔以为理兮，惮举趾而缘木。因芙蓉以为媒兮，惮褰裳而濡足。【以，一作而。因，一作用。褰，起虔反。〇内美旣足，耻因介绍以为先容，而托以有惮也。】登高吾不说兮，人下吾不能。固朕形之不服兮，然容与而狐疑。【说，音悦。能，叶音泥。〇道旣不行，居上处下，无适而可，形偃蹇而不服，心耿介而使然也。】广遂前画兮，未改此度也。命则处幽吾将罢兮，愿及白日之未暮也。独焭焭而南行兮，思彭咸之故也。【画，音获。一无则字。罢，读作疲。暮下一无也字。〇画，与怀沙章画之画同。
思美人
惜往日之曽信兮，受命诏以昭时。奉先功以照下兮，明法度之嫌疑。【时，一作诗，非是。〇时，谓时之政治也。言往日尝见信于君，而受命以昭明时之政治也。先功，谓先君之功烈也。嫌疑，谓事有同异而可疑者也。】国富强而法立兮，属贞臣而日娭。秘密事之载心兮，虽过失犹弗治。【属，音烛。娭，与嬉同；一作娱，非是。秘，一作移。密，一作察。弗，一作不。治，如字，平声。〇属，付也。负臣，正固之臣，原自谓也。日娭，所谓逸于得人也。虽国所秘之密事，皆载于其心，是以或有过失，犹宽而不治其罪也。】心纯厖而不泄兮，遭谗人而嫉之。君含怒以待臣兮，不清澄其然否。【厖，莫江反。泄，音薛；一作贳，非是。嫉之，一作佞嫉，亦非是。澄，音澄；一作澈，非是。否，叶音悲。〇厖，厚也。泄，漏也。谓不敢漏其密事也。谗人，谓上官大夫、靳尚之徒也。清澄，犹审察也。史记云：「怀王使屈原造为宪令，属草藁未定，上官大夫见而欲夺之，原不与。因谗之曰：王使屈平为令，众莫不知，每一令出，平伐其功曰：非我莫能为也。王怒而疏屈平。」即此事也。】蔽晦君之聪明兮，虚惑误又以欺。弗参验以考实兮，远迁臣而弗思。信谗谀之溷浊兮，晠气志而过之。【虚惑误，一作惑虚言。溷浊，一作浮说。晠，古盛字。〇虚，空言也。惑误，疑而误之也，然犹畏之也；至于欺，则公肆诬罔，而无所惮矣。王逸曰：「专擅恩威，握主权也。欺罔戏弄，若转丸也。」此言得之矣。过之，犹所谓督过之也。】何贞臣之无辠兮，被讟谤而见尤！惭光景之诚信兮，身幽隐而备之。【辠，一作罪。讟，一作离。尤，叶于其反。〇无罪见尤，惭见光景，故窜身于幽隐，然亦不敢不为之备也。】临沅湘之玄渊兮，遂自忍而沈流。卒没身而絶名兮，惜廱君之不昭。【沅，一作江。遂，一作不。没，一作沈。絶，一作灭。廱，古壅字。昭，叶音周，或云流、周并叶之韵。后三章放此。〇言沈流之后，没身絶名，不足深措，但惜此谗人痈君之罪遂不昭著耳。此原所以忍死而有言也，其亦可悲也哉！】君无度而弗察兮，使芳草为薮幽。焉舒情而抽信兮，恬死亡而不聊。独鄣廱而蔽隐兮，使贞臣而无由。【聊，叶音留。鄣，音章。廱，见上。贞，一作忠。而，一作为。〇无度、弗察，王逸曰：「上无检柙以知下也。」记曰：「无节于内者，其察物弗省矣。」此之谓也。薮幽，薮泽之幽暗也。言芳草宜殖于阶庭，而今反使为薮泽之幽暗也。恬，安也。言安于死亡，不苟生也。无由，无路可行也。】闻百里之为虏兮，伊尹烹于庖厨。吕望屠于朝歌兮，宁戚歌而饭牛。不逢汤、武与桓、缪兮，世孰云而知之？【厨，叶音稠。之，叶音周。〇晋献公虏虞君与其大夫百里傒，以百里傒为秦穆公夫人媵。百里傒亡走宛，楚鄙人执之：缪公闻其贤，以五羖羊皮赎之。释其囚，与语国事，大说，授以国政，号曰五羖大夫。伊、吕、宁威，事见骚经天问。】吴信谗而弗味兮，子胥死而后忧。介子忠而立枯兮，文君寤而追求。封介山而为之禁兮，报大德之优游。思久故之亲身兮，因缟素而哭之。【弗，一作不。山下一无而字。缟，音杲。哭下之，叶音周。自沈流至此，二十四句为一韵。〇味，譬之食物，咀嚼而审其美恶也。子胥事见涉江。介子，名推。文君，晋文公也。文公为公子时，遭骊姬之谮而出奔。介子推从行。道乏食，子推割股肉以食文公。文公得国，赏从行者，不及子推。子推入绵上山中。文公寤而求之，子推不出。文公因烧其山，子推抱树自烧而死。文公遂封绵上之山，号曰介山。禁民樵采，使奉子推祭祀，以报其德，又变服而哭之。优游，言其德之大也。亲身，切于己身，谓割股也。缟素，白致绪也。】或忠信而死节兮，或訑谩而不疑。弗省察而按实兮，听谗人之虚辞。芳与泽其杂糅兮，孰申旦而别之？【訑，一作施，音移。谩，谟官反。省，息井反。别，彼列反。一说自篇首至此为一韵。】何芳草之早殀兮，微霜降而下戒。谅聪不明而蔽廱兮，使谗谀而日得。【殀，一作夭，于矫反。成，叶居得反。聪不，一作不聪，或疑无不字，而明下而字当作之。〇得，得志也。】自前世之嫉贤兮，谓蕙若其不可佩。妬佳冶之芬芳兮，嫫母姣而自好。虽有西施之美容兮，谗妬人以自代。【佩，叶音备。佳，一作娃。嫫，音谟。姣，音绞。好，音耗；叶虚旣反。代，叶徒计反。〇若，杜若也。冶，妖冶，女态。嫫母，黄帝妻，貌甚魄。姣，妖媚也。西施，越之美女，勾践得之，以献吴王。】愿陈情以白行兮，得罪过之不意。情寃见之日明兮，如列宿之错置。【行，下孟反。寃，一作宛。宿，音秀。错，仓各反。〇白，明也，自明其行之无罪也。不意，出于意外也。情寃，情实与寃枉，犹言曲直也。列宿错置，言其光辉而明白也。】乘骐骥而驰骋兮，无辔衔而自载。乘泛泭以下流兮，无舟檝而自备。背法度而心治兮，辟与此其无异。【骐骥，按王逸解为驽马，又详下文，恐当作驽骀。载，叶子赐反。泛，音泛。泭，音敷。舟字，疑当作『维」。檝，一作楫。治，一作殆，非是。辟，与同譬；一作譬。〇辔，马缰：衔，马勒也。载，乘也。泛泭，编竹木以渡水者也。旣无骐骥，而但乘驽马，又无辔衔与御者，自为乘载【一四】；旣无舟航，而但乘泛泭，又无维檝与舟人，而自为备御。其亦可谓危矣。背法度而以私意自为治者，与此无以异也。】宁溘死而流亡兮，恐祸殃之有再。不毕辞以赴渊兮，惜廱君之不识。【再，叶子赐反。识，音志，又音试。自可佩至此，十二句为一韵。〇不死，则恐邦其沦丧，而辱为臣仆，故曰祸殃有再。箕子之忧盖如此也。识，记也。设若不尽其辞，而闵默以死，则上官、靳尚之廱君之罪，谁当记之耶？其为后世君臣之戒，可谓深切着明矣。】
惜往日
后皇嘉树，橘徕服兮。受命不迁，生南国兮。【徕，古来字。服，叶蒲北反。国，音域。〇后皇，指楚王也。嘉，喜好也。言楚王喜好草木之树，而橘生其土也。汉书「江陵千树橘」，楚地正产橘也。受命不迁，记所谓「橘踰谁而北为枳也」，旧说屈原自比志节如橘，不可移徙，是也。篇内意皆放此。】深固难徙，更壹志兮。緑叶素荣，纷其可喜兮。【荣，一作华。喜，许志反，一作嘉，叶居例反。〇以其受命独生南国，故壹志而难徙，橘叶青华白，纷然盛而可喜也。】曾枝剡棘，圆果抟兮。青黄杂糅，文章烂兮。【曽，音层。剡，以冉反。圆果，一作圆实。抟，从手从专，徒官反。烂，叶卢干反。〇曾，重累也。剡，利也。果，草木之实可食者也。抟，圆也，与团同。青，未熟时；黄，已熟时也。先后杂糅，文章烂然也。】精色内白，类任道兮。纷缊宜修，姱而不丑兮。【道，叶徒苟反；一作可任，非是。纷，音坟。缊，音氲。〇精色，外色精明也。内白，内怀洁白也。外精内白，似有道也。纷缊，盛貌。】嗟尔幼志，有以异兮。独立不迁，岂不可喜兮！【喜，见上。〇尔，指橘而言。幼志，言自幼而已有此志，盖其本性然也。自此以下，申前义以明己志。】深固难徙，廓其无求兮。苏世独立，横而不流兮。【补曰：「凡与世迁徙者，皆有求也。吾之志举世莫得而倾之者，无求于彼故也。」死而复生曰苏。】闭心自愼，终不过失兮。秉德无私，参天地兮。【闭，必结反；俗作闲，非是。失，叶音试。一作失过，一无失字，皆非是；或疑过字亦衍文。】愿岁并谢，与长友兮。淑离不淫，梗其有理兮。【友，叶羊里反；离下一有而字。〇并谢，犹永谢也。岁并谢而长与友，则是终身友之矣。淑，善也。离，如离立，言孤特也。梗，强也。】年岁虽少，可师长兮。行比伯夷，置以为像兮。【长，上声。行，去声。比，音鼻。像，上声。〇年岁虽少，亦言其本性自少而然，非积习勉强也。伯夷，孤竹君之长子也。父欲立少子叔齐，叔齐以让伯夷，伯夷又不肯受，兄弟弃国，俱去之周。及武王伐纣，伯夷、叔齐扣马而谏，左右欲杀之，太公曰：「不可。」引而去之。遂不食周粟而饿死。言橘之高洁，可比伯夷，宜立以为像而効法之，亦因以自托也。
橘颂
悲回风之摇蕙兮，心寃结而内伤。物有微而陨性兮，声有隐而先倡。【寃，一作苑。倡，音昌。〇回风，旋转之风也，亦上篇悲秋风动容之意。言秋令已行，微物凋陨，风虽无形，而实先为之倡也。世之治乱，道之兴废，亦犹是矣。】夫何彭咸之造思兮，曁志介而不忘！万变其情岂可盖兮，孰虚伪之可长！【暨，其冀反。盖，古太反。其情岂，一作情岂其。〇因回风之有实而摇蕙，遂感彭咸之志，虽万变而不可易，亦以其有其实也。若涉虚伪，则已不能久矣。】乌兽呜以号羣兮，草苴比而不芳。鱼葺鳞以自别兮，蛟龙隐其文章。故荼荠不同亩兮，兰茝幽而独芳。【号，音豪。苴，七古、子闾、子吕、仄贾、仄加五反。比，音鼻。别，彼列反。荼，音徒。荠，一作苦。茝，一作芷。〇苴，枯草也。葺，整治也。荼，苦菜也。荠，甘菜也。言秋冬向寒，乌兽鸣号以求羣类，则草已枯矣，虽比而合之，亦不能有芬芳之气。鱼整治其鳞，以自别异，则蛟龙亦隐其文章以避之。皆言时势之不同，如回风旣起，则蕙不得不陨其性也。盖荼荠甘苦不能同生，而兰茝虽更幽僻而能自芳，亦其情之不可盖者，而非有虚伪之饰也。】惟佳人之永都兮，更统世以自贶。眇远志之所及兮，怜浮云之相羊。介眇志之所惑兮，窃赋诗之所明。【更，平声。贶，叶平声。羊，一作佯。惑，一作感。明，叶音芒。〇佳人，原自谓也。都，美也。更，历也。统世，谓先世之垂统传世也。自贶，谓己得续其官职也。相羊，浮游之貌。因自言其志之高远与浮云齐，而不能有合于世，是以其志不能无惑，而遂赋诗以明之也。】惟佳人之独怀兮，折芳椒以自处。曾歔欷之嗟嗟兮，独隐伏而思虑。涕泣交而凄凄兮，思不眠以至曙。终长夜之曼曼兮，掩此哀而不去。【芳，一作若。曾，音增。伏，一作居。交下，一有下字，一有流字。凄，音妻。曼，莫半反。】寤从容以周流兮，聊逍遥以自恃。伤太息之愍怜兮，气于邑而不可止。【容下以字，一作而。恃，叶上声。怜，一作叹。于，音乌邑、乌合反，又并如字。糺思心以为纕兮，编愁苦以为膺。折若木以蔽光兮，随飘风之所仍。【糺，吉酉反。纕，音襄，一作瓖。〇糺，戾也。纕，已见骚经。编，结也。膺，胸也，谓络胸者也。光，谓日光也。仍，因就之意，言欲自晦而随俗也。】存髣髴而不见兮，心踊跃其若汤。抚佩衽以案志兮，超惘惘而遂行。【髴，音拂，又音沸。踊跃，一作沸怒。案，从木，与按从手者同。惘，音罔。行，叶户郎反。〇髣髴，谓形似也，盖指君而言也。衽，裳际也。】岁曶曶其若颓兮，旹亦冉冉而将至。薠蘅槁而节离兮，芳已歇而不比。【曶，音忽。薠，一作苹。蘅，一作蘩。已，一作以。比，音鼻。〇时，谓衰老之期也。节离，草枯则节处断落也。比，合也。】怜思心之不可惩兮，证此言之不可聊。宁溘死而流亡兮，不忍此心之常愁。【聊，叶音留。溘，一作逝。此心，一作为此。〇聊，赖也。】孤子唫而抆泪兮，放子出而不还。孰能思而不隐兮，昭彭咸之所闻。【唫，古吟字。抆，音吻；一作收。还，叶胡昆反。昭，一作照。〇幼而无父曰孤。放，弃逐也。隐，痛也。昭，明也。】登石峦以远望兮，路眇眇之默默。入景响之无应兮，闻省想而不可得。【峦，落官反。景，于境反。葛洪始加彡为影字。响，一作向，古字借用。省，息井反。〇山小而锐曰峦。省想，闻见所不能接，而但可省记思想者也。】愁郁郁之无快兮，居戚戚而不可解。心饥羁而不开兮，气缭转而自缔。【之，一作而。快，一作决。一无可字。解，居隘反，叶居岂反。开，一作形。缭，音了。缔，丈尔反，又音啼。〇缭转自缔，谓缭戾回转而自相结也。】穆眇妙之无垠兮，莽芒芒之无仪。声有隐而相感兮，物有纯而不可为。【仪，匹也；或曰：仪，犹像也。言己之愁思浩然，广大幽深，不可为像也。耷有隐而相感，意其可以寤于君心也。物有纯而不可为，则其心已一于彼而不可变矣。不可为，如言疾不可为之意。】邈漫漫之不可量兮，缥绵绵之不可纡。愁悄悄之常悲兮，翩冥冥之不可娱。凌大波而流风兮，托彭咸之所居。【邈，一作藐。漫，一作蔓。缥，匹妙反。纡，音迂。悄，亲小反。〇邈，远也。缥，微细也。纡，萦也。翩，疾飞也。冥冥，远去也。流，犹随也。凌波随风而从彭咸，又自沈之意也。】上髙岩之峭岸兮，处雌蜺之标顚。据青冥而摅虹兮，遂鯈忽而扪天。吸湛露之浮凉兮，漱凝霜之雰雰。依风穴以自息兮，忽倾寤以婵媛。【峭，一作陗，并七笑反。蜺，五讫反，详见骚经。标，从木，匹小反。摅，敕居反。鯈，音叔。扪，音门。湛，丁感反。凉，一作源，非是。漱，缩又反。雰，音分，叶孚袁反。婵媛，一作儃佪，非是。〇峭，峻也。标，杪也。顚，顶也。摅，舒也。扪，抚也。湛，厚也。漱，荡口也。雰雰，分散貌。风穴，风从地出之处也。倾寤，倾侧而觉寤也。婵媛，已见前，大率悲感流连之意也。】冯昆仑以澄雾兮，隐㞶山以清虹。惮涌湍之礚礚兮，听波声之汹汹。【冯，皮氷反。澄，一作瞰。雾下，一有露字。隐，于靳反。礚，古盖反。汹，音凶。〇冯，据也，如冯轼之冯。澄雾，去其昏乱之气也。称，依也，如隐几之隐。清江	，去其浊秽之流也。㞶，与岷同，在蜀郡，江水所出也。礚礚，水石鼙。汹汹，风水声。】纷容容之无经兮，罔芒芒之无纪。轧洋洋之无从兮，驰委移之焉止。】委，音逶，一作逶。移，一作蛇。焉，于虔反。止，一作至。〇容容，纷乱之貌。轧，倾压之貌。言己心烦乱，无复经纪，欲进则无所从，欲退则无所止也。】漂翻翻其上下兮，翼遥遥其左右。泛潏潏其前后兮，伴张㢮之信期。【漂，音飘；一作飘。翻，一作幡，一作翻。右，叶羽己反。潏，音决。伴，与叛同。㢮，音矢。期，叶上声。〇上三句亦皆言其反复不定之意。叛，缭散之貌也。言其忧心虽若不能自定，而其张㢮进退，又自不失其时也。】观炎气之相仍兮，窥烟液之所积。悲霜雪之俱下兮，听潮水之相击。【液，音亦。〇炎气，火气也。相仍者，相因而不已也。烟液者，火气郁而为烟，烟所著又凝而为液也。潮，海水以月加子午之时，一日而再至者也。朝曰潮，夕曰汐。】借光景以往来兮，施黄棘之枉策。求介子之所存兮，见伯夷之放迹。【黄棘，棘剌也。枉，曲也。以棘为策，旣有芒剌而又不直，则马伤深而行速。旧注以为愿借神光电景，飞注往朱，施黄棘之刺以为策，以求子推、伯夷之故迹，是也。】心调度而弗去兮，刻着志之无适。曰：吾怨往昔之所冀兮，悼来者之悐悐。【弗，一作不。一无昔字。悐，它的反；一作逖。〇调度，见骚经。愁愁，忧惧貌。言心乎二子之调度而不忍去，刻为二子之明志而无它适。往昔所冀，谓犹欲有为于时。朱者悐悐，谓将赴水而死也。】浮江、淮而入海兮，从子胥而自适。望大河之洲渚兮，悲申徒之抗迹。【子胥事见前篇。适，便安也。庄子曰：「申徒狄谏对不听，负石自沈于河。」】骤谏君而不听兮，任重石之何益！心絓结而不解兮，思蹇产而不释。【君而，一作而君。石，一作䄷，一作秸。一本无末二句，非是。〇任，负也。石，或谓百二十斤也。补引文选江赋注云：「任石，即怀沙也。」其说为近。下二句，说已见哀郢。】
悲回风
校勘记
〔一〕司谨司盟。「司谨」，左传襄公十一年、仪礼觐礼皆作「司慎」，此避孝宗讳。
〔二〕言梦登天而无航。「航」，古逸本，成化本作「船」。
〔三〕弋一作隿。「隿」原作「雉」，据古逸本、扫叶本、成化本、忠雅本改。
〔四〕冠剑被服皆是也。古逸本、扫叶本、成化本「冠」上有「下」字，「是」下无「也」字。
〔五〕滞叶丑介反。「介」，原作「亦」，据古逸本、扫叶本、成化本、忠雅本改。
〔六〕怀王二十一年。「怀王」，据史记楚世家当为「顷襄王」，诸本皆误。
〔七〕言其运转之速而不可当。「当」，古逸本、扫叶本、成化本皆作「常」。
〔八〕日下仍有憾字。按：「并日夜而无正」，楚辞补注引一本作「并憾日夜无正」，则「下」当作「上」。
〔九〕卓一作逴。「逴」，原作「卓」，据古逸本、扫叶本、成化本、忠雅本改。
〔一〇〕水大貌。「水」上，古逸本有「漫漫」一一字。
〔一一〕睇眄之也。「眄」，原作「盻」，据扫叶本改。
〔一二〕史作牾。「牾」，原作「悟」，据古逸本，扫叶本、成化本、史记屈原贾生列传改。
〔一三〕舒史作含。「含」，原作「舍」，据古逸本、扫叶本、成化本、史记屈原贾生列传改。
〔一四〕自为乘载。古逸本、扫叶本、成化本作「而自乘载」；听雨本作「而自为乘载」。
楚辞集注卷第五
远游第五【离骚二十三】
远游者，屈原之所作也。屈原旣放，悲叹之余，眇观宇宙，陋世俗之卑狭，悼年寿之不长，于是作为此篇。思欲制炼形魂，排空御气，浮游八极，后天而终，以尽反复无穷之世变。虽曰寓言，然其所设王子之词，苟能充之，实长生久视之要诀也。悲时俗之迫阨兮，愿轻举而远游。质菲薄而无因兮，焉托乘而上浮？【阨，音厄，一音隘【一】。因，一作由。乘，时证反。】遭沈浊而污秽兮，独郁结其谁语？夜耿耿而不寐兮，魂营营而至曙。【浊下而，一作之。语，鱼据反。耿，一作炯，并古茗反。营，一作焭。〇耿耿，犹儆儆，不寐貌也。营营，犹曰荧荧，亦耿耿之意也。】惟天地之无穷兮，哀人生之长勤。往者余弗及兮，来者吾不闻。【勤，渠云反。吾不，一作余弗。〇此章四言，乃此篇所以作之本意也。夫神仙度世之说，无是理而不可期也审矣！屈子于此，乃独眷眷而不忘者，何哉？正以往者之不可及，来者之不得闻，而欲久生以俟之耳。然往者之不可及，则已末如之何矣，独来者之不得闻，则夫世之惠迪而未吉、从逆而未凶者，吾皆不得以须其反复熟烂，而睹夫天定胜人之所极，是则安能使人不为没世无涯之悲恨？此屈子所以愿少须臾无死，而侥幸万一于神仙度世之不可期也！呜呼远矣，是岂易舆俗人言哉！】步徙倚而遥思兮，怊惝怳而永怀。意荒忽而流荡兮，心愁凄而增悲。【怊，音超。惝，昌两反。怳，吁往反。永，一作乖，非是。怀，叶胡成反。荒，呼广反。凄，一作凄。〇凄，痛也。】神鯈忽而不反兮，形枯槁而独留。内惟省以端操兮，求正气之所由。【鯈，一作倐。反，一作返。操，七刀、七到二反。由，一作繇。〇知愁叹之无益而有损，乃能反自循省，而求其本初也。】漠虚静以恬愉兮，澹无为而自得。闻赤松之清尘兮，愿承风乎遗则。【列仙传：「赤松子，神农时为雨师，服冰玉，教神农，能入火自烧。至昆山上，常止西王母石室。随风雨上下。炎帝少女追之，亦得仙俱去。」张良欲从赤松子游即此也。】贵眞人之休德兮，美往世之登仙。与化去而不见兮，名声着而日延。【眞，一作至。德，一作听，非是。美，一作羡。仙，一作僊【二】。着，一作章。〇身隐而不可见，独有名字可闻耳。】奇傅说之托辰星兮，羡韩众之得一。形穆穆以浸远兮，离人羣而遁逸。【羡，似面反；一作美。众，一作终。〇傅说，武丁之相。辰星，东方苍龙之体，心、尾、箕之星，所谓大辰也。庄子曰：「傅说得之，以相武丁，奄有天下，乘东维，骑箕、尾，而比于列星。」音义云「今尾上有傅说星」是也。羡，念慕也。韩终，亦见列仙传。形逢远，即上文与化去之意。】因气变而遂曾举兮，忽神奔而鬼怪。时髣髴以遥见兮，精皎皎以往来。【曾，音增。皎皎，一作皦皦。以，一作而。来，叶音赉。〇此亦上文化去形远之意。髣髴，见不諟也。丹经所谓「服食三载，轻举远游，入火不焦，入水不濡，能存能亡，长乐无忧」者，此也。】超氛埃而淑邮兮，终不反其故都。免众患而不惧兮，世莫知其所如。【超，一作絶。邮，一作尤。其，一作乎。都，一作乡，非是。〇氛，昏浊之气。淑尤，言其淑善而絶尤也。此以上，言所羡仙去之乐也。】恐天时之代序兮，耀灵晔而西征。微霜降而下沦兮，悼芳草之先蘦。聊仿佯而逍遥兮，永历年而无成。谁可与玩斯遗芳兮，长乡风而舒情？髙阳邈以远兮，余将焉所程？【晔，音馌。蘦，今作零。仿，音旁。佯，音羊。而，一作以。与，一作以，非是。斯遗芳，一作此芳草。长，一作晨。乡，一作向。以，一作已。焉，一作安。〇耀灵，日也。晔，闪光貌，言行之速也。沦，沈也。零，落也。此一节，自叹其将老，而恐其学之不及也。】重曰：春秋忽其不淹兮，奚久留此故居？轩辕不可攀援兮，吾将从王乔而娱戏。飡六气而饮沆瀣兮，漱正阳而含朝霞。保神明之清澄兮，精气入而麤秽除。【重，直用反。娱，一作游。戏，音嬉，叶音虚。二字一作戏娱，非是。飡，七安反。沆，胡朗反。瀣，音械。霞，叶音胡。麤，七胡反。〇轩辕，黄帝名。王乔，周灵王大子晋也。列仙传曰：「好吹笙，作风鸣，遇浮丘公，接之仙去。」六气者，陵阳子明经言：「春食朝霞，日始欲出赤黄气也。秋食沦阴，日没以后赤黄气也。冬饮沆瀣，北方夜半气也。夏食正阳，南方日中气也。并天地玄黄之气，是为六气也。」又曰：「日入为飞泉。」麤，物不精也。】顺凯风以从游兮，至南巢而壹息。见王子而宿之兮，审壹气之和德。【南风曰凯风。南巢，旧说以为南方风乌之巢，非汤放桀之居巢也。宿，与肃通。审，究问也。】曰：道可受兮，而不可传。其小无内兮，其大无垠。毋滑而魂兮，彼将自然。壹气孔神兮，于中夜存。虚以待之兮，无为之先。庶类以成兮，此德之门。【受，一作爱，非是。一无而字。垠，叶鱼坚反。毋滑，一作无淈，并音骨。一滑上别有淈字。存，叶才缘反。门，叶谟连反。〇曰者，王子之言也。受，心受也。传，言传也。小无内，大无垠，言无所不在也。滑，乱也。而，汝也。壹，专也。孔，甚也。此言道妙如此，人能无滑乱其魂，则身心自然，而气之甚神者，当申夜虚静之时，自存于己而不相离矣。如此，则于应世之务，皆虚以待之于无为之先，而庶类自成，万化自出。盖广成子之告黄帝不过如此，实神仙之要诀也。】闻至贵而遂徂兮，忽乎吾将行。仍羽人于丹丘兮，留不死之旧乡。【行，叶户郎反。〇至贵，谓至妙之言，其贵无敌也。仍，因就也。羽人，飞仙也。丹丘，画夜常明之处也。不死之乡，仙灵之所宅也。】朝濯髪于汤谷兮，夕晞余身兮九阳。吸飞泉之微液兮，怀琬琰之华英。【汤，音阳。琬，音宛。琰，音剡。英，叶于姜反。〇汤谷，见天问。九阳，旧说谓度上有扶木，九日居下枝，一日居上枝，亦寓言耳。飞泉，己见上。琬琰，玉名。】玉色頩以脕颜兮，精醇粹而始壮。质销铄以汋约兮，神要眇以淫放。【頩，普茗、普经二反。脕，音晚，又音万；一作艳，一作曼。壮，叶音庄。汋，音绰。眇，与妙同。放，叶音方。〇頩，美貌；一曰敛容貌。脕，泽也。醇，厚也。粹，不杂也。质销铄，所谓形解销化也。汋约，柔弱貌。庄子曰：「藐姑射山有神人焉，汋约若处子。」要眇，深远貌。淫，纵也。】嘉南州之炎德兮，丽桂树之冬荣。山萧条而无兽兮，野𡧯漠其无人。载营魄而登霞兮，掩浮云而上征。【野，一作壄。𡧯，与寂同；一作寂。漠，一作寞。其，一作乎。霞，与遐同，古字借用。征，一作升。〇上四句记时物也，下二句言以此时升仙而去也。载，犹加也。营，犹荧荧也。魄，说见九歌矣。此言荧魄者，阴灵之聚，若有光景也。霞，与遐通，谓远也。盖魄不受魂，魂不载魄，则魂游魄降而人死矣。故修炼之士，必使魂常附魄，如日光之载月质；魄常检魂，如月质之受日光。则神不驰而魄不死，遂能登仙远去而上征也。】命天阍其开关兮，排阊阖而望予。召丰隆使先导兮，问大微之所居。集重阳人帝宫兮，造旬始而观清都。朝发轫于太仪兮，夕始临乎于微闾。【其，一作而。阊阖，一作阖阊。子，一作余。大，音泰。阳下一有以字。于，于其反。一作微母闾。〇排，推也。望予，须我之来也。与骚经「倚阊阖而望予」者意不同矣。丰隆，已见骚经。太微宫垣十星，在翼、轸北。重阳者，积阳为天，天有九重，故曰重旸。旬始，星名。清都，列子以为帝之所居也。太仪，天帝之庭也。于微闾，周礼：「东北曰幽州，其山鎭田医无闾。」】屯余车之万乘兮，纷溶与而并驰。驾八龙之婉婉兮，载云旗之逶蛇。【溶，音容。婉婉，一作蜿蜿，音苑。〇溶，水盛也。】建雄虹之采旄兮，五色杂而炫耀。服偃蹇以低昂兮，骖连蜷以骄骜。【炫，音县。耀，音曜。蜷，巨员反。骄，居召反。骜，五到反。〇服，衡下夹辕两马也。骖，衡外挽靷两马也。连蜷，句蹄也。骄驽，马行鞭恣也。】骑胶葛以杂乱兮，斑漫衍而方行。撰余辔而正策兮，吾将过乎句芒。【骑，奇寄反。胶葛，一作轇轕，音同。以，一作其。漫，莫半反；一作曼。衍，弋战反。行，叶户郎反。句，一作钩。〇胶葛，杂乱貌；一曰犹交加也。斑，驳文也。漫衍，无极貌。句芒，木神也。月令：「东方甲乙，其帝太皡，其神句芒。」注云：「此木帝之君，木官之佐，自古以来着德立功者也。」】历太皓以右转兮，前飞廉以启路。阳杲杲其未光兮，凌天地以径度。【启，一作烛。其，一作亦。径，一作俓【二】，音义同。〇大皓，即太皡也，始结𦉾罟，以畋以渔，制立庖厨，天下号之为庖牺氏。飞廉，已见骚经，径，直也。】风伯为余先驱兮，氛埃辟而清凉。凤凰翼其承旗兮，遇蓐收乎西皇。【为，去声。先，一作前。氛埃辟，一作辟氛气。辟，必亦反。〇西方庚辛，其帝少皓，其神蓐收。西皇，即少昊也。左传曰：「金正曰蓐收。」】擥彗星以为旍兮，举斗柄以为麾。叛陆离其上下兮，游惊雾之流波。【擥，一作㩜。旍，即旌字，一作旌。麾，吁为反。叛，音判。波，叶补基反。〇斗柄，北斗之柄，所谓杓也。麾，旗属。叛，缭隶分散之貌。】旹暧曃其曭莽兮，召玄武而奔属。后文昌使掌行兮，选署众神以并毂。【暧，音爱。曃，音逮。一作晻曀，上乌感反，下于计反，一作黤黮，上音晻，下徒感反。曭，音傥。莽，莫朗反。属，音烛。〇暧曃，昧暗也。曭，日不明也。玄武，北方七宿，谓龟、蛇也，位在北方，故曰玄；身有鳞甲，故曰武。文昌，在紫微宫北斗魁前，六星，如匡形。】路曼曼其修远兮，徐弭节而高厉。左雨师使径待兮，右雷公而为卫。【曼，莫干反。修，一作悠。徐，一作飒。径待，见骚经。而，一作以。〇厉，凭陵之意。】欲度世以忘归兮，意恣睢以担挢。内欣欣而自美兮，聊偷娱以淫乐。【欲上，一有遂字。欲下，一有远字，一有遂字。恣，如字，又千咨反。睢，许鼻反。担，居桀反。挢，音矫，一云上丘列反，下居庙反。而，一作以。淫，一作自。乐，叶五教反。〇度世，谓度越尘世而仙去也。恣睢，放肆也。担挢，轩举也。淫乐，乐之深也。庄子曰「孰居无事淫乐而劝」是【四】。】涉青云以泛滥游兮，忽临睨夫旧乡。仆夫怀余心悲兮，边马顾而不行。【一无以字。一无游字。行，叶户郎反。〇边，旁也，谓两骖也。】思旧故以想象兮，长太息而掩涕。泛容与而遐举兮，聊抑志而自弭。【以，一作而。像，一作象。泛，与泛同。〇屈原谓修身念道，得遇仙人，托与俱游，周历万方，升天乘云，役使百神，而非所乐，犹思楚国，念故旧，欲竭忠信以宁国家。精诚之至，德义之厚也。】指炎神而直驰兮，吾将往乎南疑。览方外之荒忽兮，沛𣶈瀁而自浮。【神，一作帝。疑，一作娭。宽，一作觉。𣶈，摩朗反；瀁，以养反；一作罔象。浮，叶扶毗反。〇南方丙丁，其帝炎帝，其神祝融。南疑，九疑也。沛，流貌。𣶈瀁，水盛貌。】祝融戒而跸御兮，腾告鸾鸟迎宓妃。张咸池奏承云兮，二女御九韶歌。使湘灵鼓瑟兮，令海若舞𠗦夷。玄螭虫象并出进兮，形蟉虬而逶蛇。雌蜕便娟以増挠兮，鸾乌轩翥而翔飞。音乐博衍无终极兮，焉乃逝以俳洄。【而跸御，一作其还衡。歌，叶居支反。令，一作命。𠗦，一作冯。螭，丑知反。象，一作蟓，似两反。玄螭虫象并出进，一作列螭象而并进。蟉，于九反。虬，巨九反。蛇，一作迤。蜺，五历、五结二反，说见骚经。便，毗连反。娟，于缘反。尔雅疏引作㛹嬛，音同。挠，而照反。轩，一作骞，音同，其字从乌。翥，章庶反。焉，尤虔反。逝，一作游，非是。以，一作而。〇跸，止行人也。御，御也。咸池，尧乐。承云，黄帝乐也；又曰颛顼乐；又曰有虞氏之乐，无所稽考，未详孰是？二女，娥皇、女英也。御，侍也。九韶，已见骚经。湘灵，湘水之神也。海若，海神号，庄子有北海若。冯夷，水仙，庄子亦云「冯夷得之，以游大川」，又曰「河伯也」。象，国语所谓「水之怪龙、罔象」也。蟉虬，盘曲貌。便娟，轻丽貌。挠，纒也。翥，举也。博衍，宽平之意。焉，语词也。】舒并节以驰骛兮，逴絶垠乎寒门。轶迅风于清源兮，从颛顼乎增冰。【逴，敕角反；一作踔，敕孝反。门，叶弥巾反。轶，音逸。源，作凉。〇逴，远也。絶垠，天之边际也。寒门，北极之门也也。轶，从后出前也。迅，疾也。北方壬癸，其帝颛顼，其神玄冥。北方地寒，故有增积之冰。】历玄冥以邪径兮，乘间维以反顾。召黔羸而见之兮，为余先乎平路。【黔，具炎反。羸，从羊，伦为反；从女，余轻反。未知孰是。然二字史记作含靁，汉书作黔靁，则当为从羊之羸矣。先下有一道字。〇间维，补引孝经纬曰：「天有六间。」黔羸，旧说天上造化神名，或曰水神，皆怪妄之说，不可考矣。】经营四方兮，周流六漠。上至列缺兮，降望大壑。【漠，汉乐歌作幕。缺，一作阙。〇六漠，谓六合也。列缺，天隙电照也。大壑，在渤海柬，实惟无底之谷，名曰归墟。】下峥嵘而无地兮，上寥靡而无天。视鯈忽而无见兮，听惝怳而无闻。超无为以至清兮，与泰初而为邻。【峥，锄耕反。嵘，音宏；一作巆。寥，一作嵺。闻，叶无巾反。〇峥嵘，深远貌。寥廓，广远也。惝怳，耳不谛也。列子曰：「泰初者，气之始也。」庄子曰：「泰初有无，无有无名。」屈子本以来者不闻为忧，而愿为方仙之道，至此则真可以后天不老，而凋三光矣。下视人世，瓮盎之间，百千蚊蚋，须臾之顷，万起万灭，何足道哉，何足道哉！司马相如作大人赋，多袭其语，然屈子所到，非相如所能窥其万一也。】
卜居第六【离骚二十四】
卜居者，屈原之所作也。屈原哀悯当世之人，习安邪佞，违背正直，故阳为不知者之是非可否，而将假蓍龟以决之，遂为此词，发其取舍之端，以警世俗。说者乃谓原实未能无疑于此，而始将问诸卜人【五】，则亦误矣。
屈原旣放，三年不得复见，竭知尽忠，而蔽鄣于谗。心烦虑乱，不知所从。【知，一作智。无而字。虑，作意。乃往见太卜郑詹尹曰：「余有所疑，愿因先生决之。」【一无乃字。】詹尹乃端策拂龟曰：「君将何以教之？」【一无将字。〇端，正也。策，蓍茎也。正之，将以筮也。龟，龟底殻也。拂之，将以卜也。四字曲礼。屈原曰：「吾宁悃悃款款，朴以忠乎？将送往劳来，斯无穷乎？【悃，苦本反。款，一作欵，苦管反。劳，去声。来，如字；或亦读作去声，非是。〇悃款，诚贵倾尽之貌。朴，质也。劳来，来者劳之也。】宁诛锄草茅，以力耕乎？将游大人，以成名乎？【锄，一作鉏，士鱼反。〇锄，去秽助苗也。游，徧谒也。大人，犹贵人也。】宁正言不讳，以危身乎？将从俗富贵，以偷生乎？【偷，音偷；旧音俞，非是。】宁超然髙举，以保真乎？将哫訾粟斯，喔咿儒儿，以事妇人乎？【哫，一作促，并音足；又子禄反。訾，音赀。粟，一作栗，一作栗。斯，一作𢠹【六】，音斯。喔，音握。咿，音伊。儒儿，作嚅唲，音同。〇哫訾，以言求媚也。粟，从米，诡随也。其从木者，谨饬也，非是。斯，辞也【七】。喔咿儒儿，强语笑貌。妇人，盖谓郑袖也。】宁廉洁正直，以自清乎？将突梯滑稽，如脂如韦，以絜楹乎？【洁，一作絜。突，吐忽反。滑，音骨。稽，音鸡。絜，胡结反；一作洁，音苦结反，非是。〇突梯，滑澾貌。滑稽，圆转貌。脂，肥泽。章，柔软也。絜楹，未详；或疑絜如大学「絜矩」之絜，谓围束之也。楹，屋柱，亦圆物，又以脂灌韦而絜之，是以突梯滑稽而无所止也。未知是否？】宁昂昂若千里之驹乎？将泛泛若水中之凫，与波上下，偷以全吾躯乎？【昂，五冈反；作卬，音同。泛，一作泛。凫下有乎字，非是。偷，一作愉，与偷同。〇驹，马之未壮者。凫，野鸭也。】宁与骐骥亢轭乎？将随驽马之迹乎？【轭，于革反。〇亢，举也。轭，车辕前衡也。】宁与黄鹄比翼乎？将与鸡鹜争食乎？【黄鹄，大鸟，一举千里。骛，鸭也。】此孰吉孰凶？何去何从？【此结上八条，正问卜之词也。】世溷浊而不清，蝉翼为重，千钧为轻。黄锺毁弃，瓦釜雷呜。谗人髙张，贤士无名。吁嗟默默兮，谁知吾之廉贞？」【张，音帐。吁，一作于。默，一作嘿。〇此因而自叹之词也。蝉翼，言轻薄也。黄锺，谓锺之律中黄锺者，器极大而声最闳也。瓦釜，无声之物。雷鸣，谓妖怪而作声如雷鸣也。张，自侈大也。左传曰：「随张，必弃小国。」詹尹乃释策而谢曰：「夫尺有所短，寸有所长。物有所不足，智有所不明。数有所不逮，神有所不通。用君之心，行君之意，龟策诚不能知事！」【明，叶音芒。数，所具反。通，叶它光反。知下一有此字。〇释，舍也。谢，辞也。尺长于寸，然为尺而不足，则有短者矣；寸短于尺，然为寸而有余，则有长者矣。物有所不足，天倾西北，地不满束南之类也。智有所不明，尧、舜知不徧物，孔子不如农圃之类也。数有所不逮，如言日月之行，虽有定数，然旣是动物，不无赢缩之类是也。神有所不通，惠迪者未必吉，从逆者未必凶，伯夷饿死首阳，盗跖寿终牖下之类是也。】
渔父第七【离骚二十五】
渔父者，屈原之所作也。渔父盖亦当时隐遁之士，或曰亦原之设词耳。
屈原旣放，游于江潭，行吟泽畔，颜色憔悴，形容枯槁。【槁，音考。】渔父见而问之曰：「子非三闾大夫与？何故至于斯」【与，史作欤。至于斯，作而至此。屈原曰：「举世皆浊我独清，众人皆醉我独醒，是以见放。」【举世，一作世人。皆，史作混。我上有而字，下句同。放下有尓字。】渔父曰：「圣人不凝滞于物，而能与世推移。世人皆浊，何不淈其泥而扬其波？众人皆醉，何不餔其糟而歠其酾？何放深思高举，自令放为？」】曰下史有夫字。人下史有者字。于下史有万字。世人，史作举世。皆，一作混。淈，古没、胡没二反。淈其泥【八】，史作随其流。波，叶补悲反。餔，布乎反。歠，昌悦反。酾，力支反；一作醨。深思以下，史作怀瑾握瑜而自令见放为。〇餔，食也。歠，饮也。糟、酾，皆酒滓也。以水䍤糟曰躧。醨，薄酒也。】屈原曰：「吾闻之，新沐者必弹冠，新浴者必振衣，安能以身之察察，受物之汶汶者乎！【衣，如字，从史则叶于巾反。安，一作谁。汶，音问，又音昏，叶莫悲反；从史则叶弥巾反。〇察察，洁白也。汶汶，玷辱也。】宁赴湘流，葬于江鱼之腹中；安能以皓皓之白，而蒙世俗之尘埃乎！」】湘，史作常，音长。葬上史有而字。于，史作乎。一无之字。中下史有耳字。皓皓，一作皎皎；一无而字。尘埃，史作温蠖。若从诸本，则埃叶衣字，于支反。若从史，则白叶蒲各反；蠖，于郭反，而二字自相叶矣。〇温蠖，犹惛愦也。】渔父菀尔而笑，鼓枻而去，乃歌曰：「沧浪之水清兮，可以濯吾缨。沧浪之水浊兮，可以濯吾足。」遂去，不复与言。【莞，胡板反。枻，一作栧，音曳。一无乃字。吾，一作我，下句同。浊，叶竹六反。〇莞，微笑貌。鼓枻，扣舡舷也。沧浪之水，即汉水之下流也，见禹贡。缨，冠索也。】
校勘记
〔一〕一音隘。「音」，古逸本、扫叶本、成化本作「作」。
〔二〕仙一作僊。「仙」，原作「似」，据古逸本、扫叶本、成化本、忠雅本改。
〔三〕一作俓。「俓」，扫叶本、成化本皆作「径」。
〔四〕孰居无事淫乐而劝是。「是」下，古逸本、扫叶本、成化本、忠雅本有「也」字。
〔五〕而始将问诸卜人。「始」，成化本作「姑」。
〔六〕一作𢠹。「𢠹」，古逸本作「撕」；扫叶本、成化本作「撕」。
（七）斯辞也。原在「其从木者」前，今据古逸本、扫叶本、成化本乙正。
（八）淈其泥。三字原缺，据古逸本、扫叶本、成化本补。
楚辞集注卷第六
九辩第八
九辩者，屈原弟子楚大夫宋玉之所作也。闵惜其师忠而放逐，故作以述其志云。
悲哉！秋之为气也。萧瑟兮，草木摇落而变衰。憭栗兮，若在远行。登山临水兮，送将归。【哉，一作夫。落下一有兮字。憭，音流，又音了。〇秋者，一岁之运盛极而衰，肃杀寒凉，阴气用事，草木零落，百物凋悴之时，有似叔世危邦，主昏政乱，贤智屏绌，奸凶得志，民贫财匮，不复振起之象。是以忠臣志士，遭谗放逐者，感事兴怀，尤切悲叹也。萧瑟，寒凉之意。憭栗，犹凄怆也。在远行覉旅之中，而登高望远，临流叹逝，以送将归之人，因离别之怀，动家乡之念，可悲之甚也。】泬寥兮，天髙而气清。𡧯𡽦兮，收潦而水清。 憯凄增欷兮，薄寒之中人。怆怳懭悢兮，去故而就新。坎廪兮，贫士失职而志不平。廓落兮，羁旅而无友生。惆怅兮，而私自怜。【泬，音血。寥，一作嵺。清，疾正反；古作瀞，一作平。𡧯，一作寂。廖，一作寥，一作潦，并音聊。 憯，七感反。欷，虚毅反。中，去声。怆，初亮反。怳，许昉反。懭，口广反。悢，音朗，又音亮。廪，一作壈，并力敢反。贫，一作穷。覉，一作覊。一无生字，非是。怜，叶音邻。〇泬寥，旷荡空虚也；或曰萧条无云貌。清，无垢薉也。𡧯，无人声。𡽦，空虚也。收潦水清，川水夏浊，至秋而清也。 憯凄，悲痛貌。欷，泣叹貌。怆怳、懭悢，皆失意貌。去故就新，别离也。坎壈，不平也。廓落，空寂也。惆怅，悲哀也。】燕翩翩其辞归兮，禅𡧯漠而无声。鴈廱廱而南游兮，鹍鸡啁哳而悲鸣。【𡧯漠，一作寂寞。廱，作{口廱}；又作嗈。啁，竹交反，又张流反。哳，陟辖反。〇鴈阴起则南，阳起则北，避寒燠也。鹍鸡，似鹤，黄白色。啁哳，声繁细貌。】独申旦而不寐兮，哀蟋蟀之宵征。时亹亹而过中兮，蹇淹留而无成。【亹，音尾。〇申，重也。亹亹，进貌。过中，谓渐衰暮也。蹇，语词也。】
右一【一】章旣无名，旧本连写，或分或合，易致差误。今旣厘正，因各标章次以别之。】
悲忧穷戚兮独处廓，有美人兮心不绎。去乡离家兮徕远客，超逍遥兮今焉薄？【戚，作戚，一作蹙，并仓历、子六二反。处，昌吕反。绎，叶以畧反。离，如字，又力智反。徕，一作来。客，叶苦各反。焉，于干反。〇廓，空也。有美人，谓屈原也。绎，解也。补曰：「绎，抽丝也。」又恐或是怿字。薄，止也。】专思君兮不可化，君不知兮可柰何！蓄怨兮积思，心烦怆兮忘食事。愿见兮道余意，君之心兮与余异。车旣驾兮朅而归，不得见兮心伤悲。【思，一作悤，下同。化，叶呼瓜反。思，去声。余，一作我。一无旣字。朅，丘杰反。一无伤字。〇此君字乃指楚王而言。食事，食与事也。朅，去也。】倚结軨兮长太息，涕潺湲兮下沾轼。忼慨絶兮不得，中瞀乱兮迷惑。私自怜兮何极？心怦怦兮谅直。【軨，音零。一无长字。一无下字。忼，作慷，口朗反。瞀，音茂。私，一作思。怦，普耕反。〇軨，车轼下纵横木也。轼，所凭以为敬者也。怦怦，心急貌。】
右二
皇天平分四时兮，窃独悲此廪秋。白露旣下百草兮，奄离披此梧楸。去白日之昭昭兮，袭长夜之悠悠。离芳蔼之方壮兮，余萎约而悲愁。【廪，一作澟，音义同。下，一作降；一作下降。披，一作被，与披同。蔼，于盖反。萎，一作委。〇廪秋，秋气廪然而寒也。奄，忽也，遽也。离披，分散貌。梧桐、楸梓，皆早凋。袭，入也。蔼，繁茂也。余，宋玉为屈原之自余也。凡言余及我者，皆放此。萎，草木枯也。约，穷也。】秋旣先戒以白露兮，冬又申之以严霜。收恢台之孟夏兮，然欿傺而沈臧。叶烟邑而无色兮，枝烦挐而交横。颜淫溢而将罢兮，柯彷佛而萎黄。萷櫹槮之可哀兮，形销铄而瘀伤。惟其纷糅而将落兮，恨其失时而无当。【戒下，一有之字。台，一作炱，一作鱼，并他来反。欿，与坎同。臧，与藏同。烟，音于。邑，一作䓃。孥，女除反。横，叶音黄。罢，音疲。佛，音费。萎，一作委，一作𣨙。萷，一作𣜎，并音梢，又音朔。櫹，音萧。槮，音森。瘀，于去反。糅，女救反。而，一作之。〇申，重也。恢台，广大貌。欿，陷。傺，止也。言收敛长养之气，使陷止而沈藏也。烟邑，伤坏也。烦挐，扰乱也。淫溢，积渐也。罢，毁也，乏也。萎，枯死也。萷，木枝竦也。櫹槮，树长貌。瘀，血败也。惟，思也。纷糅，众杂也。】擥騑辔而下节兮，聊逍遥以相佯。岁忽忽而遒尽兮，恐余寿之弗将。悼余生之不时兮，逢此世之俇攘。澹容与而独倚兮，蟋蟀鸣此西堂。心怵惕而震荡兮，何所忧之多方。卬明月而太息兮，步列星而极明。【擥，力敢反；一作掔，启妍反，非是。騑，音非。佯，一作羊。遒，即由反；一作逝，非是。弗，一作不。依，音匡。攘，而羊反。一作恇勷，一作𧻺躟。澹，徒敢反。怵，音黜。荡，音荡。卬，音仰；一作仰。太，一作大。明，叶音芒。〇
擥，持也。騑，骖马也。下节，按节也。遒，迫也，尽也。将，长也。俇攘，狂遽貌。澹容与，徐步也。倚，立也。荡，摇动貌。方，犹端也。卬，望也。】
右三
窃悲夫蕙华之曾敷兮，纷旖旎乎都房。何曾华之无实兮，从风雨而飞扬！以为君独服此蕙兮，羌无以异于众芳。【旖，音倚。旎，女绮反；又云：旖，一作㫊，于可反；旎，乃可反，即诗阿傩字。扬，音扬。〇曾，重也。敷，布也。旖旎，盛貌。都，大也。房，北堂也，诗所谓背，盖古人植花草之处也。责蕙无实，犹骚经责兰之意。】闵奇思之不通兮，将去君而髙翔。心闵怜之惨凄兮，愿一见而有明。重无怨而生离兮，中结轸而增伤。【明，叶音芒。重，去声。伤，一作慯。〇奇思，谓忠信也。有明，有以自明也。重，深念也。】岂不郁陶而思君兮，君之门以九重！猛犬狺狺而迎吠兮，关梁闭而不通。【狺，音银。〇书云：「郁陶乎予心。」虽思见君，而君门深邃，不可至也。天子有九门，谓关门，远郊门、近郊门、城门、皋门、库门、雉门、应门、路门也。狺，犬争吠声。】皇天淫溢而秋霖兮，后土何时而得漧？块独守此无泽兮，仰浮云而永叹！【溢下而，一作兮。【漧，与干同；一作干。叹，平声。〇众人皆蒙君泽，而我独不沾，故仰望而长叹也。】
右四
何时俗之工巧兮，背绳墨而改错。却骐骥而不乘兮，策驽骀而取路。当世岂无骐骥兮，诚莫之能善御。见执辔者非其人兮，故局跳而远去。凫鴈皆唼夫粱藻兮，凤愈飘翔而髙举。【错，七故反。不，一作弗。驽，音奴。骀，音台。无者字。局，音局。跳，徒聊反。一作驹跳；一作驹駣，皆非是【二】。鴈，一作鹜。唼，音翣。一无夫字。愈，一作俞。翔，一作飘。举，叶音倨。〇骐骥，良马，喻贤才也。驽骀，喻不肖。御，谓御马者。此言今世岂无贤才，但君不能用也。马立不常谓之局。跳，跃也。言彼贤才见君之不能用，故宁远引而去也。唼喋，凫鴈食貌。粱，米名。藻，水草。言羣小在位，食重禄也。风翔髙举，言贤者遯世，窜山谷也。】圜凿而方枘兮，吾固知其鉏铻而难入。众鸟皆有所登栖兮，凤独遑遑而无所集。【凿，音造。枘，音芮。一无其字。鉏，状所、床举、七鱼三反。铻，音语。一无独字。遑，一作惶。〇圜凿方枘，见骚经。鉏铻，相距貌。】愿衔枚而无言兮，尝被君之渥洽。太公九十乃显荣兮，诚未遇其匹合。【愿，一作顾。〇衔枚，所以止言者也。枚状如箸，横衔之，两头有繣，结于项后。渥，厚也。洽，泽也。事见前篇。】谓骐骥兮安归？谓凤凰兮安栖？变古易俗兮世衰，今之相者兮举肥。【相，去声。〇安归、安栖，即上文远去髙举之意。相者，谓相马者。古语云：「相马失之痩，相士失之贫。」即举肥之意也。】骐骥伏匿而不见兮，凤皇髙飞而不下。鸟兽犹知褱德兮，何云贤士之不处？【下，叶音户。褱，一作怀。〇言有德则异物可怀，无德则同类难致【三】。】骥不骤进而求服兮，凤亦不贪餧而妄食。君弃远而不察兮，虽愿忠其焉得？【餧，于伪反【四】。〇服，驾车也。言士不求君，君当求士也。】欲𡧯漠而絶端兮，窃不敢忘初之厚德。独悲愁其伤人兮，冯郁郁其何极？【漠，一作叹，一作寞。冯，作凭。其何，一作之安。〇絶端，谓灭其端绪，不使人知也。初之厚德，即上文尝被渥洽也。】
右五
霜露惨凄而交下兮，心尚𠂷其弗济。霰雪雰糅其增加兮，乃知遭命之将至。愿徼幸而有待兮，泊莽莽与壄草同死。【惨，作惽。𠂷，一作幸。二字一作徜徉，非是。糅下其，一作而。徼，古尧反。泊，一作汨。莽，莫古反；下有一兮字。壄，一作埜，并野字。死，叶去声。〇霜露下而霰雪加，喻衰乱之愈甚也。泊，止也。莽莽，草盛也。幸望至再而卒不能免也。】愿自直而径性兮，路壅絶而不通。欲循道而平驱兮，又未知其所从。然中路而迷惑兮，自厌按而学诵。性愚陋以褊浅兮，信未达乎从容。窃美申包胥之气晟兮，恐时世之不固【五】。【直，一作往。往，一作游；疑或当作逝【六】。欲，一作愿。厌，作压，并益涉反。按字从手。诵，叶夕恭反。褊，卑善反。乎，一作于。此上四句，作然中路而迷惑兮，悲蹭蹬而无归。性愚陋以褊浅兮，自压按而学诗。兰荪杂于萧艾今，信未达其从容。今按：归、诗与容不韵，俗本误也。晟，一作盛。固，当作同，叶通、从、诵、容韵。〇厌、按，皆抑止之意。言欲速则不达，欲缓则无巧，故自抑而止也。学诵，未详。王注以为吟诗礼，未知是否？褊，急也，狭也。从容，宛转委曲之意。申包胥，楚大夫也。伍子胥得罪于楚，将适吴，见申包胥，谓曰：「我必亡郢。」申包胥曰：「子能亡之，我能存之。」子胥奔吴，为吴王阖闾臣，兴兵而伐楚，破郢，昭王出奔。于是申包胥乃之秦请救兵，鹤立于秦庭，啼呼悲泣，七日七夜不絶声，勺饮不入于口，秦伯哀之，为发兵救楚，昭王复国。此言己能为包胥之事，但恐时世不同，不为人所信耳。】何时俗之工巧兮，
灭规榘而改凿。独耿介而不随兮，愿慕先圣之遗教。处浊世而显荣兮，非余心之所乐。与其无义而有名兮，宁穷处而守髙。【凿，叶音造。教，叶音告。乐，叶五告反。髙，叶孤到反，又苦浩反。】食不偷而为饱兮，衣不苟而为温。窃慕诗人之遗风兮，愿托志乎素餐。蹇充倔而无端兮，泊莽莽而无垠。无衣裘以御冬兮，恐溘死而不得见乎阳春。【偷，他钩反。一无两而字。餐，一作飡，音孙。倔，俱物、巨物二反。御，音御；一作御。死下，一无而字。〇偷，即偷也。言衣食固非不欲其温饱，但不可以非义而苟偷以得之耳，故宁不素餐、无衣裘而饥冻以死也。诗人言「不素餐兮」，见伐檀篇。素，空。餐，食也。谓无功德而空食其样也。充倔，记作充诎。注谓喜失节貌。御，止也。】
右六【旧本此章误分窃美申包胥以下为别章，并误以同字为固字，旣斯语脉，又不叶韵，又使章数增减不定，今皆正之。】靓杪秋之遥夜兮，心缭悷而有哀。春秋逴逴而日髙兮，然惆怅而自悲。四时逓来而卒岁兮，阴阳不可与俪偕。【靓，音静，一作㵾，千定反。冷，寒也。缭，音了。悷，灵帝反【七】；又音列；又作㤡。哀，如字，又叶音衣。逴，竹角反。悲，叶补皆反，又如字。逓，本作递，一作迭。俪，音戾。偕，如字，又叶居支反。〇靓，与静同。杪，末也。缭，缴绕也。悷，悲结也。逴，远也。逓，更易也。俪，偶也。不可偶而与之偕，言彼去而己留也。】白日晼晚其将人兮，明月销铄而减毁。岁忽忽而遒尽兮，老冉冉而愈㢮。心摇悦而日𠂷兮，然怊怅而无冀。中僭恻之凄怆兮，长太息而增欷。【晼，音宛。忽，一作曶。道，字由反。老，一作寿。愈㢮，一作俞施，音义同。摇，一作遥；一作愮。𠂷，一作幸。冀，叶上声。之，一作而。欷，叶上声。〇晼晚，景昳也。入，落也。铕铄减毁，谓缺也。㢮，放也。摇，动也。冀，望也。心谓旣老将有所遇，故摇悦而日幸，然卒自知其无所望也。】年洋洋以日往兮，老嵺廓而无处。事亹亹而觊进兮，蹇淹留而踌躇。【以，一作而。嵺，一作𡽦。觊，音翼。躇，叶丈吕反。〇嵺廓，空也。】
右七
何泛滥之浮云兮，猋廱蔽此明月！忠昭昭而愿见兮，然霠曀而莫达。【泛，与泛同。猋，卑遥反。廱，一作壅。然，一作蔽。霠，音阴；一作雰。〇猋，速疾貌。言浮云之蔽月，以比谗贼之害贤也。霠，云覆日也。曀，阴风也。】愿皓日之显行兮，云蒙蒙而蔽之。窃不自料而愿忠兮，或黕点而污之。【蒙，一作蒙。料，一作聊。黕，丁感反。污，乌故反。此二之字叶韵。〇料，量也。黕点，垢污沾辱也。】尧舜之抗行兮，瞭冥冥而薄天。何险巇之嫉妬兮，被以不慈之伪名？【瞭，音了；一作杳，音义并见九章。】彼日月之照明兮，尚黯黮而有瑕。何况一国之事兮，亦多端而胶加！【黯，邬感反。黮，徒感反。有瑕，一作不假，非是。胶，豪加、丘加二反。〇黯黮，云黑；黯黮日月，使有瑕也。胶加，戾也。】被荷裯之晏晏兮，然潢洋而不可带。旣骄美而伐武兮，负左右之耿介。憎愠惀之修美兮，好夫人之慷慨。众踥蹀而日进兮，美超远而逾迈。农夫辍耕而容与兮，恐田野之芜秽。事绵绵而多私兮，窃悼后之危败。世雷同而炫曜兮，何毁誉之昧昧。【被，音披，又如字。裯，音刀。晏，一作炅。潢，户广反。洋，音养。骄，一作憍。耿，古幸反。愠惀、好夫慨、踥蹀、逾，并见九章。秽，叶鸟怪反。绵绵，一作绵绵。〇此亦谓有美名而无实用者也。骄美，自矜其美也。伐武，自夸其武也。负，恃也。左右，侍臣也。耿介，亦刚勇之意也。农夫辍耕而容与，言不恤国政而嬉游也。多私，徇己意、任女谒、听谗言之类也。雷同，雷声相似，有同无异也。人君矜能自用，荒怠邪僻，臣下又承其意，莫之敢达，是以毁誉不核，而聦明廱蔽，国事胶加也。】今修饰而窥镜兮，后尚可以窜藏。愿寄言夫流星兮，羌鯈忽而难当。卒廱蔽此浮云兮，下暗漠而无光。【今，一作余。窥，一作视。鯈，一作倐。卒，一作上。廱，一作壅【八】。〇修饰窥镜，谓修德行政而听人言、考往事以自鉴也。尚可窜藏，言尚可以潜伏而不至于灭亡也。寄言，欲附此言以谏诲其君也。流星旣不可值，则卒为廱蔽而不可解矣。
右八【此章首尾专言廱蔽之祸，而旧本误分荷裯以下为别章，今正之。】
尧舜皆有所举任兮，故髙枕而自适。谅无怨于天下兮，心焉取此怵惕？椉骐骥之浏浏兮，驭安用夫强策？谅城郭之不足恃兮，虽重介之何益？【举，一作专。焉，一作安。椉，一作六。浏，流、柳二音。强，巨良反。策，一作荚。〇浏浏，言如水之流也。言所任得人，无怨于下，则不假威刑，自成美化不然则虽有城郭甲兵，不足恃矣。】邅翼翼而无终兮，忳惛惛而愁约。生天地之若过兮，功不成而无効。【忳，徒浑反。惽，音昏。约，叶音要。〇邅，行不进。约，穷约也。生天地，谓人生天地之间也。若过，言如行所经历，不久留也。古诗云「人生天地间，忽如远行客」是也。】愿沈滞而不见兮，尚欲布名乎天下。然潢洋而不遇兮，直怐愗而自苦。【不，一作无。下，叶音户。怐愗，一作𢛑愗,上遘、寇二音，下音茂。苦，一作若，一作善，皆非是。〇怐愗，愚也。言欲退而自修以立名于世，然亦未有所遇以着其节，空愚昧而自苦耳。】莽洋洋而无极兮，忽翱翔之焉薄？国有骥而不知椉兮，焉皇皇而更索？【更，平声。索，山格反，叶苏各反。】宵戚讴于车下兮，桓公闻而知之。无伯乐之善相兮，今谁使乎誉之？罔流涕以聊虑兮，惟着意而得之。纷忳忳之愿忠兮，妬被离而鄣之？【讴下，一有歌字。相，息亮反。誉，一作訾，音赀。着，直略反【九】。忳，一作纯。被，一作披。鄣，一作彰，非是。〇宁戚见前篇。着意，犹言着乎心，言存于心而不释也。桓公惟心常在于求贤，故闻宁戚之歌而知其非常人也。忳忳，专壹貌。】愿赐不肖之躯而别离兮，放游志乎云中。椉精气之抟抟兮，骛诸神之湛湛。骖白霓之习习兮，历羣灵之丰丰。【志，一作意。搏，度官反。湛，旧音羊戎反。骖，一作参，一作六。灵，一作神。〇旣为谗妬所鄣，故愿乞身而去也。精气，谓日月。抟，与团同。湛湛，厚集貌。习习，飞动貌。丰丰【一〇】，言多也。】左朱雀之茇茇兮，右苍龙之跃跃。属雷师之阗阗兮，通飞廉之衙衙。【雀，一作荣，非是。茇，一作筏，一作拔，皆音斾；一作笑，于表反，非是。跃，其俱反；又作躩，音同。属，之欲反。阗，音田。通，一作道。衙，五乎反，又牛吕反，又音鱼。〇茇茇，飞扬之貌。跃跃，行貌。阗阗，鼓声。衙衙，亦行貌。】前轻辌之锵锵兮，后辎椉之从从。载云旗之委蛇兮，扈屯骑之容容。【轻，一作轾，音致，非是。辌，卧车，音凉。从，楚红反。委，一作逶。屯，徒浑反。〇轻辌，车之轻而有窗者。招魂注云「轩、辌，皆轻车名」是也。锵锵、从从，皆其鸾声也。辎，軿车前衣车后者也。】计专专之不可化兮，愿遂推而为臧。赖皇天之厚德兮，还及君之无恙。【恙，叶音羊。〇言我但能专于君，而不可化，故今只愿推此而为善，明本性固然，非择而为之也。又言若以皇天之灵使吾君及此无恙之时而一寤焉，则是吾之深愿也。说文：「恙，忧也。」一曰虫入腹食人心，古者艹居，多被此毒，故相问无恙乎。】
右九【此章首言前圣之可法，次言己志之不伸，次愿乞身以远去，而终不忘于𥸤天以正其君，文意方足。而旧本误分愿赐不肖之躯以下为别章，则前段无尾，后段无首，而不成文矣，今正之。】
校勘记
（一）右一。古逸本、扫叶本、成化本此下无「章」至「以别之」二十八字夹注。
〔二〕一作驹駣皆非是。「驹駣皆」，忠雅本作「駶駣者」。〔三〕无德则同类难致。「难」，扫叶本、成化本作「莫」。
〔四〕餧于伪反。「反」下，古逸本、扫叶本、成化本下有「焉于虔反」四字。
〔五〕恐时世之不固。「固」，古逸本作「同」。
〔六〕疑或当作逝。「疑」，成化本、听雨本作「直」。
〔七〕悷灵帝反。「灵」，原作「虚」，据古逸本、扫叶本、成化本改。
〔八〕廱一作壅。原作「壅一作麋」，据古逸本、扫叶本、成化本、忠雅本乙正。
〔九〕着直略反。此四字原阙，据古逸本、扫叶本、成化本补。（一〇〕丰丰。下「丰」字原作「之」，据古逸本、扫叶本、忠雅本改。
楚辞集注卷第七
招魂第九
招魂者，宋玉之所作也。古者人死，则使人以其上服升屋，履危北面而号曰：「皋！某复。」遂以其衣三招之，乃下以覆尸。此礼所谓复。而说者以为招魂复魄，又以为尽爱之道而有祷祠之心者，盖犹冀其复生也。如是而不生，则不生矣，于是乃行死事。此制礼者之意也。而荆楚之俗，乃或以是施之生人，故宋玉哀闵屈原无罪放逐，恐其魂魄离散而不复还，遂因国俗，托帝命，假巫语以招之。以礼言之，固为鄙野，然其尽爱以致祷，则犹古人之遗意也。是以太史公读之而哀其志焉。若其谲怪之谈，荒淫之志，则昔人盖已误其讥于屈原，今皆不复论也。朕幼清以廉洁兮，身服义而未沬。主此盛德兮，牵于俗而芜秽。【洁，一作挈。沬，莫昧反。秽，乌会反。或疑主上有朕字。〇此宋玉代为屈原之词。言朕者，为原之自朕也。幼，少也，言其性然也。清者，其志之不杂。廉者，其行之有辩。洁者，其身之不污。服，行也。沬，与昧同。牵，引也。芜秽，田不治而多草也。又言己之所行，虽常以此盛德为主，然而牵于世俗，亦不能无所芜秽。盖其自厉之严，而常恐不善之加乎己也。】上无所考此盛德兮，长离殃而愁苦。【离，一作罹。此两句通下章为一韵。〇上，君也。考，察也。】帝告巫阳曰：「有人在下，我欲辅之。魂魄离散，汝筮予之。」【巫，一作{一从工}。在，一作于。下，叶音户。辅，叶音甫。予，音与；一作与。〇帝，天帝也。女曰巫，阳其名也。玉假立天帝及巫阳以为辞端。人，谓屈原也。宋玉设帝告巫阳，有贤人在下，我欲辅之，然其魂魄离散，身将颠沛，故使巫阳筮问所在，求而与之，使反其身也。】巫阳对曰：「掌㝱！上帝其命难从！若必筮予之，恐后之谢，不能复用巫阳焉。」㝱，音梦；一作梦。一无命字。之谢，一作谢之；一无之字。阳，叶弋公反。〇此一节巫阳对语不可晓，恐有脱误。然其大意似谓帝命有不可从者，如必筮其所在，而后招以与之，则恐其离散之远，而或后之，以至徂谢，且将不得复用巫阳之技矣。】乃下招曰：「魂兮归来！去君之恒干，何为乎四方些？舍君之乐处，而离彼不祥些。【归来，一作徕归。恒，胡登反。一无乎字。乎，一作兮。些，苏贺反。舍，一作舍。离，一作罹。〇巫阳旣封如上语，即不复筮，亦不俟帝名之可否，而径下招于四方，庶其未远而或值之也。恒，常也。干，体也。些，说文云：「语词也。」沈存中云：「今夔峡、湖湘及南、北江獠人，凡禁呪句尾皆称「些」，乃楚人旧俗。西域呪语末皆云「娑婆诃」，亦三合而为「些」也。」舍，置也。祥，善也。此下乃历诋上下四方之不善，而盛称楚国之乐也。】魂兮归来！东方不可以托些。长人千仞，惟魂是索些。十日代出，流金铄石些。彼皆习之，魂往必释些。归来归来！不可以托些。【索，叶先各反。铄，诗若反。石，叶时若反。释，叶诗若反。归来归来，一作魂兮归来，一作归来兮；通下六章并同。〇托，寄也。八尺曰仞。索，求也。言东方有长人之国，人髙千仞，主求人魂而食之也。铄，销也。言东方有扶桑之木，十日并在其上，以次更行，其热酷烈，金石坚刚皆为销释也【一】。彼，谓其处居人也。释，解也。】魂兮归来！南方不可以止些。雕题黑齿，得人肉以祀，以其骨为醢些。蝮蛇蓁蓁，封狐千里些。雄虺九首，往来鯈忽，吞人以益其心些。归来归来！不可以久淫些。【黑，一作墨。一无肉字。以，一作而。醢，叶呼彼反。蝮，音福。蓁，音臻。虺，许鬼反。绦，一作倐。无以字。〇雕，画也。题，頟也。雕刻其肌，以丹青湼之也。南人常食蠃蜯【二】，得人之肉，则用以祭神，复以其骨为醤而食之，今湖南、北有杀人祭鬼者，即其遗俗也。蝮，大蛇也。蓁蓁，积聚之貌。山海经：「蝮蛇，色如绶文，大者百余斤，一名反鼻蛇。」封狐，大狐也，健走千里，求食也。虺，亦蛇也。九首，一身九头也。鯈忽，疾急貌。说已见天问矣。淫，淹也。】魂兮归来！西方之害，流沙千里些。旋入雷渊，爢散而不可止些。𠂷而得脱，其外旷宇些。赤蚁若象，玄蠭若壶些。五榖不生，藂菅是食些。其土烂人，求水无所得些。彷徉无所倚，广大无所极些。归来归来！恐自遗贼些。【旋，辞恋反。渊，一作泉，非是，盖避唐讳也。爢，莫为反。𠂷，一作幸。蚁，一作蚁。蠭，一作蜂，一作𧒒，并音峯。壶，叶行古反。藂，一作丛。菅，一作奸，并音奸。彷，蒲忙反；一作仿【三】」。徉，一作佯。遗，已季反。〇流沙，已见骚经。爢，碎也。旷宇，无人之土也。蚁，蚍蜉也。壸，干瓠也。藂，丛生也。菅，茅属，髙者至丈余，可以食牛。言其地不生五谷，其人但食此菅草也。又言西方之土，温暑而热，燋烂人肉，渴欲求水，不可得之。今环、灵、夏之间有旱海【四】，六七百里无水泉，即其证也。倚，依也。西方之土【五】，广大遥远，无所臻极，虽欲彷徉求所依止，不可得也。自遗贼，自予贼害也。」】魂兮归来！北方不可以止些。増冰峨峨，飞雪千里些。归来归来！不可以久些。【久，叶居止反。〇言北方常寒，其冰重累，峨峨如山，凉风急时，疾雪随之，飞行千里，乃至地也。】魂兮归来！君无上天些。虎豹九关，啄害下人些。一夫九首，拔木九千些。犲狼从目，往来侁侁些。悬人以娭，投之深渊些。致命于帝，然后得瞑些。归来归来！往恐危身些。【上，上声。天，叶鐡因反。千，叶七因反。从，即容反；又足用反，非是【六】。侁，叶式巾反；一作莘。悬，一作县。娭，一作嬉，许其反；一作娱。渊，叶一因反。瞑，叶芒丁反；一作眠。〇虎豹九关，言天门九重，虎豹守之，下人有欲上者，则啮杀之也。又有丈夫，一身九头，从朝至暮，拔大木九千枚也。从，竖也。侁侁，众貌。投，擿也。犲狼得人，先悬其头，用之娭戏，已乃擿于深渊而弃之也。瞑，卧也。言投人已讫，致其所受之命于天帝，然后乃得眠卧也。】魂兮归来！君无下此幽都些！土伯九约，其角觺觺些。敦脄血拇，逐人駓駓些。参目虎首，其身若牛些。此皆甘人。归来归来！恐自遗灾些！【一无此字。都，叶丁奚反。觺，一作𦡼，音疑，又牛力反。脄，一作脢，并音梅，又每、妹二音。拇，莫垢反，又音母。駓，音丕。参，一作三，苏甘反。牛，叶鱼奇反。遗，去声。灾，一作菑，与灾同，叶子私反。〇幽都，地下后土所治也。地下幽冥，故称幽都。土伯，后土之侯伯也。约，屈也。觺觺，角利貌。其身九屈，有角触害人也。敦，厚也。脄，背也。拇，手大指也。駓駓，走貌。参，三也。甘，美也。言此物食人以为甘美也。】魂兮归来！入修门些。工祝招君，背行先些。秦篝齐缕，郑绵络些。招具该备，永啸呼些。魂兮归来！反故居些。【门，叶莫连反。背，音倍。篝，古侯反。绵，一作绵。络，叶力户反。呼，叶胡故反。居，叶举虑反。〇修门，郢城门也，已见九章。工，巧也。男巫曰祝。背，倍也，倍行以乡魂，先行以导之也。篝，落也，又曰笼也，可熏衣。缕，线也。绵，纒也。络，缚也。秦、齐、郑，盖其国工善为此也。招具，即谓此上三物，礼所谓上服也。该，亦备也。啸呼，即所谓皐也。】天地四方，多贼奸些。像设君室，静闲安些。【地，一作𡒰；一作𡑸。君，一作居。闲，音闲。〇贼，害也。奸，恶也，即上所言虎豹之等也。像，盖楚俗人死则设其形貌于室而祠之也。】髙堂邃宇，槛层轩些。层台累榭，临髙山些。网户朱缀，刻方连些。冬有穾厦，夏室寒些。川谷径复，流潺湲些。光风转蕙，泛崇兰些。经堂入奥，朱尘筵些。【网，一作罔。穾，于叫反。厦，胡雅反；一作夏。川，一作溪。径，一作经。泛，音泛。经，一作径；古作升。奥，乌到反；古作隩。〇邃，深也。槛，楯也。从曰槛，横曰楯。轩，楼版也。层、累，皆重也。无木谓之台，有木谓之榭；又曰凡屋无室曰榭。临髙山，言其高出于山上，而下临其山也。网户者，以木为门扉而刻为方目，使如罗网之状，即汉所谓罘罳。而程泰之以为今之亮隔，其说是也。朱缀者，以朱丹饰其交级之处，使其所刻之方相连属也。穾，深也，隐暗处。尔雅：「东南隅谓之穾【七】。」厦，大屋也，谓温室也。盛夏暑热，则有洞达阴堂，其内寒凉也。流源为川，注溪为谷。径，过也。复，反也。言所居之舍激导川水径过园庭回通反复，其流急疾又洁凈也。光风，谓雨止日出而风草木有光也。转，摇也。泛，犹泛。泛，摇动貌也。崇，高也。西南隅谓之奥。尘，承尘也。莚，竹席也。铺陈曰莚，藉之曰席。言风自兰蕙之间，经由堂中，以入于奥与尘筵之间也。】砥室翠翘，挂曲琼些。翡翠珠被，烂齐光些。蒻阿拂壁，罗帱张些。纂组绮缟，结琦璜些。【砥，音咫。翘，祈尧反。挂，一作絓，古卖反。琼，叶渠阳反。蒻，音弱。帱，音俦。纂，作管反；一作綦。组，音祖。缟，音杲。琦，一作奇。璜，音黄。；〇砥，砺石也。谷梁云：「天子之桷，斲之砻之，加密石焉」注云以细石磨之。翘，鸟尾长毛也。挂，悬也。曲琼，玉钩也。翡，赤羽雀。翠，青羽雀。蒻，蒻席也。阿，曲隅也。拂，薄也。以蒻席替壁之曲也。帱，禅帐也。纂，组绶类也。纂似组而赤。绮，文缯也。缟，细缯也。言帱帐皆用绮缟，又以纂组结束，玉璜为饰也。】室中之观，多珍怪些。兰膏明烛，华容备些。二八侍宿，射逓代些。【珍，俗作珎。怪，俗作恠。烛，一作{火属}。备，叶步介反。射，音亦。逓，一作递。〇金玉为珍，诡异为怪。兰膏，以兰香炼膏也。华容，谓美人也。二八，二列也。大夫有二列之乐，故晋悼公赐魏绛女乐二八，歌锺二肆也。射，猒也。逓，更也。意有猒倦则使更相代也】九侯淑女，多迅众些。盛鬋不同制，实满宫些。【众，叶直恭反。鬋，音翦。〇九侯淑女，设言商九侯淑女，入之纣，而不喜淫者也。迅众，未详。鬋，鬓也。制，法也。盛饰理鬓其制不同皆来实满充后宫也。】容态好比，顺弥代些。弱颜固植，謇其有意些。姱容修态，絚洞房些。蛾眉曼睩，目腾光些。【姱，苦瓜反。絚，古邓反；一作縆，与亘同。蛾，一作娥。曼，音万；一作睇。睩，音禄。〇姱，好貌。修，长也。絚，竟也。洞，深也。曼，长而轻细之貌。睩，目睐谨也。腾，发也。】靡颜腻理，遗视矊些。离榭修幕，侍君之闲些。【腻，女吏反。矊，音绵；一作𥌣，又作{上绵下目}。闲，音闲，叶许研反。〇靡，致也。腻，滑也。遗视，窃视也。矊，脉也，方言：「黸瞳之子谓之矊。」注云：「矊，邈也。」离，别也。修，长也。幕，大帐也。闲，闲暇也。」】翡帷翠帐，饰髙堂些。红壁沙版，玄玉之梁些。【帐，一作帱。一无之字。〇翡翠，已见上。红，赤白色。沙，丹砂也。】仰観刻桷，画龙蛇些。坐堂伏槛，临曲池些。芙蓉始发，杂芰荷些。紫茎屏风，文缘波些。文异豹饰，侍陂阤些。轩辌旣低，步骑罗些。兰薄户树，琼木篱些。魂兮归来！何远为些？【桷，音角。蛇、池，并叶徒河反。缘，一作绿。陂，音颇，又音波。陁，音駞；一作陀。辌，音凉。篱，叶音罗。为，叶音讹。〇桷，椽也。春秋：「刻桓宫桷。」此盖刻为龙蛇而彩画之也。坐堂伏槛，堂可坐而槛可凭伏也。芙蓉、芰荷，已见骚经。屏风，水葵也，义名凫葵，又名防风，即荇菜也，生水中，茎紫色。文缘波，言葵之文采，风起水动，即缘波而生也。陂陁，长陛也。言侍从之人，皆衣虎豹之文、异采之饰，侍卫阶陛也。或曰：从君游陂陁之中也。轩，曲辀藩车也；辌，卧车也。皆轻车也。低，俛也。凡车行之势，低昂，诗所谓「如轾如轩」者也。此则指其方低而未昂，方轾而未轩之时而言耳。徒行为步，乘马为骑。罗，列也。言官属之从卫者，罗列而待发也。草木丛生曰薄。琼木，嘉木之美名也。言兰薄当户而种，又以嘉木为篱落也。何远为，言何以远去为哉。】室家遂宗，食多方些。稻粢穱麦，挐黄粱些。大苦醎酸，辛甘行些。肥牛之腱，臑若芳些。和酸若苦，陈吴羹些。胹鳖炮羔，有柘浆些。鹄酸臇凫，煎鸿鸧些。露鸡臛蠵，厉而不爽些。【穱，音捉。挐，女居反。醎，一作咸。行，叶胡郎反。腱，居言反。臑，仁珠反；一作臑，音耎；一作胹，音而；又作{而灬}，而兖反。若，一作弱。羹，叶音郎。胹，音而；一作臑，一作濡。炮，蒲交反。柘，一作蔗。臇，子兖反。鸧，音仓。臛，呼各反；一作𦞦，又音霍。蠵，一作𧔍，音携；又以规、煎圭二反。爽，叶音霜。〇室家，宗族也。宗，尊也。言君旣归来，则室家之众，皆来宗尊，当为设食，其方法多端也。稻，今秔、糥二米也。粢，稷也，亦名穄。穱，择也。称麦，稻处种麦，而择取其先熟者也。挐，糅也。黄粱，出蜀、汉、商、浙间亦种之，香美逾于诸粱，号为竹根黄。言此数种之来，相杂为饭也。大苦，豉也。咸，盐也。酸，酢也。辛，谓椒姜也。甘，谓饴蜜也。腱，筋头也。臑若，熟烂也；或曰若，谓杜若，用以煑肉，去腥而香也。若苦之若，则训及也。吴羹，吴人工作羹也。胹，煑也。羔，羊子也。炮，合毛裹物而烧之也。柘，藷蔗也。言取藷蔗之汁为浆饮也。鹄，鸿鹄也。臇，以酢浆烹之为羹也。胧，臛少汁也。凫，野鸭也。鸿，鸿鴈也。鸧，鸧鹤也。露难，露栖之鸡也。有菜曰羹，无菜曰臛。蠵，大龟之属也。厉，烈也。爽，败也，楚人名羹败曰爽。老子曰：「五味令人口爽。」】粔籹蜜饵，有餦餭些。瑶浆𧖅勺，实羽觞些。挫糟冻饮，酎清凉些。华酌旣陈，有琼桨些。归反故室，敬而无妨些。【粔，音巨。籹，音女；一音汝。餦，音张。餭，音皇。𧖅，古本如此；今作蜜，非是。勺，音酌，又时斫反。挫，宗卧反。酎，直又反。归下，一有来字。一别有归来归来四字，而反上亦无来字。〇粔籹，环饼也，吴谓之膏环，亦谓之寒具，以蜜和米麫煎熬作之。饵，捣黍为之，方言谓之「餻」者也。餦餭，饧也，以蘖熬米为之，亦谓之饴，此则其干者也。瑶浆，浆色如玉者。𧖅，见礼经，通作幂，以疏布盖尊也。勺，挹酒器也。实，满也。羽觞，饮酒之器，为生爵形，似有头尾羽翼也。言举幂用勺酌酒而实爵也。挫，捉也。冻，冰也。酎，醇酒也。言盛夏则为覆蹙干酿，捉去其糟，但取清醇，居之冰上，然后饮之，酒寒凉，又长味好饮也。酌，酒斗也。言君魂归反所居故室，子孙承事恭敬，长无祸害也。】肴羞未通，女乐罗些。敶锺按鼓，造新歌些。涉江、采菱，发扬荷些。美人旣醉，朱颜酡些。娭光眇视，目曾波些。被文服纤，丽而不奇些。长发曼鬋，艳陆离些。【敶，一作陈。按，一作桉。菱，一作𦶬。扬，一作阳。荷，一作阿。酡，徒何反；一音驮；一作𨠑，一作佗。娭，一作嬉。奇，叶古何反。发，一作鬓。离，叶力戈反。〇肴，骨体，又葅也。致滋味为羞。按，犹击也。荷，当作阿。涉江、采菱、扬阿，皆楚歌名。酡，饮而赭色着面。娭，戏也。眇，眺也。曽，重也。文，谓绮绣。纤，细也。不奇，奇也。】二八齐容，起郑舞些。衽若交竿，抚案下些。竽瑟狂会，搷鸣鼓些。宫庭震骜，发激楚些。吴歈蔡讴，奏大吕些。【衽，而甚反；一作袵。抚案，一作抚抵。下，叶音户。搷，作填，田、殿二音疑当从入声读。歈，音俞。奏，一作秦，非是。〇郑舞，郑国之舞也。衽，衣襟也，言舞人回转衣襟，相交如竿也。抚案下者，以手抚案其节而徐行也。狂，犹猛也。搷，急击如投掷之势者也。激楚，歌舞之名，即汉祖所谓楚歌、楚舞也。此言狂会、搷鼓、震骜、激楚，即大合众乐而为高张急节之奏也。吴、蔡，国名也。歈、讴，皆歌也。大吕，律名。】士女杂坐，乱而不分些。放敶组缨，班其相纷些。郑卫妖玩，来杂陈些。激楚之结，独秀先些。【敶，一作陈。班，一作斑。陈，一作敶。结，古诣反。先，叶苏津反。〇组，绶也。缨，冠系也。妖玩，妖好可玩之物也。结，头髻也。激楚之结，盖歌舞此曲者之饰也。秀先，言秀异而先进于众也。】篦𥳆象棊，有六簙些。分曹并进，遒相迫些。成枭而牟，呼五白些。晋制犀比，费白日些。铿锺摇簴，揳梓瑟些。【篦，音昆；一作琨。𥳆，一作蔽。簙，音博；一作博。迫，叶补各反。枭，坚尧反。白，叶蒲各反。比，频二反。费，芳未反。日，叶音若。铿，苦耕反；一作銵，音同。簴，奇举反。揳，古八反；一作戞。瑟，叶音朔。〇篦，竹名。𥳆字从竹。簙，箸也。博雅云：「投六箸，行六棊，故为六簙也【八】。」言宴乐旣毕，乃设六簙，以篦、簬作箸、象牙为棊也。曹，偶也。遒，亦迫也。投箸行棊，转相遒迫，使不得择行也。倍胜为牟。五白，簙齿也。言己棊己枭，当成牟胜，故呼五白以助投也。晋制犀比，谓晋国工作簙、棊、箸，比集犀角以为雕饰。费，耗也。费白日，言博者争胜，耽着不已，耗损光阴也。铿，撞也。摇，动也。簴，悬锺格。楔，轹也。】娱酒不废，沈日夜些。兰膏明烛，华镫错些。结撰至思，兰芳假些。人有所极，同心赋些。酎饮尽欢，乐先故些。魂兮归来！反故居些！【夜，叶羊茹反。烛，一作爥。镫，音登；一作雕。假，叶音故，一音格。酎，一作酌。饮下一有旣字。居，叶举虑反。〇不废，犹言不已也。沈，沈湎也。镫，锭也。徐铉曰：「锭中置烛，故谓之镫。」华，谓其刻饰华好，或为禽兽之形也。错，置也。撰，述也。假，大也。谓结述其深至之情思，为词以相乐，如籣芳之甚大也。极，倾倒、竭尽也。赋者，不歌而诵其所撰之词也。盖人各以其所极而同心陈之也。先故，旧事也，陈婴母曰「汝家先故未曾贵」是也。】乱曰：献岁发春兮，汨吾南征。菉苹齐叶兮，白芷生。路贯庐江兮，左长薄。倚沼畦瀛兮，遥望博。【汩，于华反。征下一有些字，芷生下同，一至骋先下皆同。菉、苹，音并见骚经。〇献岁，言岁始来进也。汩，去貌。菉、苹、芷，皆已见上。贯，穿过也。庐江、长薄，皆地名。左者，行出其右也。倚，依也。沼，池也。畦，犹区也。瀛，池中也，楚人名池泽中曰瀛。依已成之沼，而复为瀛也。遥，远也。博，平也。】青骊结驷兮，齐千乘。悬火延起兮，玄颜烝。步及骤处兮，诱骋先。抑骛若通兮，引车右还。与王趋梦兮，课后先。君王亲发兮，惮青兕。【骊，吕知反。桑，叶之孕反；一作蒸。还，叶音旋；一作旋。梦，音蒙，一去声。先，叶音私，柏梁诗此字入时韵也。惮，当割反。兕，叶音词。〇自此以下，盛言畋猎之乐以招之也。纯黑为骊。结，速也。四马为驷。悬火，悬镫也。玄，天也。颜，容也。言夜猎悬镫林中，其火延及烧于野泽，上烝玄天，使天赤色也。步及骤处，步行而及骤马所至之处，言走之疾也。诱，盖为前导而驰骋，以先诱猎众，若仪礼射仪之有诱射也。若，顺也。止驰骛者，使顺通猎事，引车右转，以射兽之左也。梦，泽名，楚有云梦泽，方八九百里，跨江两岸，云在江北，今玉沙、监利、景陵等县是也。梦在江南，今公安、石首、建宁等县是也。惮，惧也。兕，似牛，一角，青色，重千斤。言王亲发矢以射青兕，中之而惧走也。】朱明承夜兮，时不可淹。皐蔺被径兮，斯路渐。【可，一作见，一无可字，一可下有以字，皆非是。渐，音尖；一作{上渐下心}。〇朱明，日也。承，续也。淹，久也。日夜相承，四时不得淹止。皐，泽也。被，覆也。径，路也。渐，没也。春深则草盛，水生而路没也。】湛湛江水兮，上有枫。目极千里兮，伤春心。魂兮归来，哀江南！【枫，叶孚金反。南，叶尼金反。〇枫，木名也，似白杨，叶圆而歧，有脂而香，厚叶弱枝，善摇，至霜后叶丹可爱，故骚人多称之。目极千里，言湖泽博平，春时草短，望见千里，令人愁思也。玉意欲使原复归郢，故言江南之地可哀如此，不宜久留也。】
大招第十
大招，不知何人所作，或曰屈原，或曰景差，自王逸时已不能明矣。其谓原作者，则曰词义髙古，非原莫及。其不谓然者，则曰汉志定着原赋二十五篇，今自骚经以至渔父，已充其目矣。其谓景差，则絶无左验。是以读书者往往疑之。然今以宋玉大、小言赋考之，则凡差语皆平淡醇古，意亦深靖闲退，不为词人墨客浮夸艳逸之态，然后乃知此篇决为嗟作无疑也。虽其所言，有未免于神怪之惑、逸欲之娱者，然视小招则已远矣。其于天道之讪伸动静，盖若粗识其端倪，于国体时政，又颇知其所先为近于儒者穷理经世之学，予于是窃有感焉，因表而出之，以俟后之君子云。
青春受谢，白日昭只。春气奋发，万物遽只。冥凌浃行，魂无逃只。魂魄归徕，无远遥只！【只，音止。遽，叶渠骄反。归徕，一作徕归，后并同。〇青，东方春位，其色青也。谢，去也，言玄冬谢去，而青春受之也。白日昭者，冬寒则日无光辉，故春气和暖，而后白日昭明也。只，语已词。遽，犹竞也。言春气奋发，而万物忽遽兢起而生出也。冥，幽暗也。凌，冰冻也。浃，周洽也。言春气旣发，幽暗冰冻之地，无不周浃而流行，故魂魄之已散而未尽者，亦随时感动而无所逃，于是及此时而招之，欲其无远去而即归来也。祭义所谓「春雨露旣濡，君子履之，必有怵惕之心，如将见之」，故褅有乐以迎其来。意亦如此，非尝覃思于有无动静之者，不能知也，读者宣深玩之。】魂乎归徕！无东无西，无南无北只！【乎，一作今。徕，一作今，下并同。无东无西，无南无北，一作无东西而南北。】东有大海，溺水浟浟只。螭龙并流，上下悠悠只。雾雨淫淫，白皓胶只。魂乎无东！汤谷寂宴只。【按下章例，此句上当有魂乎无东四字。溺，一作弱。浟，音悠。悠悠，一作攸攸，一作修修。皓，一作浩。胶，叶居幽反，一音豪。寥，叶力求反。一无寥字，非是。〇悠悠，螭龙行貌。皓胶，冰冻貌。皓然正白，回错胶戾也。汤谷，日之所出，其地无人，视听寂然，无所见闻也。】魂乎无南！南有炎火千里，蝮蛇蜒只。山林险隘，虎豹蜿只。鰅鳙短狐，王虺骞只。魂乎无南！蜮伤躬只。【蜒，音延。林，一作陵。蜿，音鸳。鰅，鱼恭反。鳙，以恭反。骞，读若骞，音轩。蜮，音域，一音或。躬，叶居延反。〇蜒，长貌也。蜿，虎行貌。鰅，鱼名，皮有文。鳙，鱼，音如彘呜。短孤，蜮也。说文曰：「蜮，似鳖三足。」陆机曰：「一名射影，人在岸上，影见水中，投人影则射之，或谓含沙射人。」孙思邈云：「亦名射工，其虫无目而利耳，能听，闻人声便以口中毒射人。」王虺，大蛇也。骞，举头貌也。】魂乎无西！西方流沙，漭洋洋只。豕首纵目，被发鬤只。长爪踞牙，诶笑狂只。魂乎无西！多害伤只。【漭，母朗反。纵，将容反。鬤，而羊反；一作长。长爪，一作豕爪。踞，音据；一作倨。疑当作锯。诶，音嬉。〇漭，水大貌。洋洋，无涯貌。纵，直竖也。鬤，发乱貌。锯牙，言其牙如锯也。诶，强笑也。言西方有神，其状如此，能伤害人也。】魂乎无北！北有寒山，逴龙赩只。代水不可涉，深不可测只。天白颢颢，寒凝凝只。魂乎无往！盈北极只。【逴，音卓，一作卓。赩，许力反。代，一作伐。颢，音皓。凝，一作嶷，鱼力反。〇逴龙，山名。赩，赤色，无草木貌。颢颢，光貌。凝凝，冰冻貌。盈北极，言此冰冻满北极也。】魂魄归徕！间以静只。自恣荆楚，安以定只。逞志究欲，心意安只。穷身永乐，年寿延只。魂兮归徕！乐不可言只。【安，叶一先反。永，一作安。】五谷六仞，设菰粱只【九】。鼎臑盈望，和致芳只。内鸧鸽鹄，味豺羹只。魂乎归徕！恣所尝只。【菰，音孤，一作苽。臑，仁珠反；一作胹，一作耎；一作腩，徒南反。内，与纳同，一作肭。鸧，音仓。羹，叶力当反。〇五榖，稻、稷、麦、豆、麻也。仞，伸臂一寻，八尺也，言积榖之多也。设，施也。苽粱【一〇】，蒋实，一名雕葫。臑，熟也。致，致醎酸也。芳，谓椒姜也。内，与肭同，肥也。鸧，即鸧鸹也。鸽，似鸠而小，青白。鹄，有白鹄，有黄鹄。豺，似狗。」】鲜蠵甘鸡，和楚酪只。醢豚苦狗，脍苴蒪只。吴酸蒿蒌，不沾薄只。魂兮归徕！恣所择只。【蠵，一作𧔍。豚，一作𧱮，一作𧱯，音同。苴，即鱼反。蒪，普各反，一匹沃反；一作{艹旉}。酸蒿蒌，一作酢𨡭䤅。𨡭，音模。䤅，音途。沾，音添。兮，一作乎。择，叶徒各反。〇生洁为鲜。蠵，大龟也。酪，乳浆也。醢，肉醤也。苦，以胆和酱也，世所谓胆和者也。苴蒪，名蘘荷。本草云：「叶似初生甘蔗，根似姜牙。」盖切以为香也。蒿，白蒿，春生，秋乃香美可食。蒌，蒿也，叶似艾，生水中，脆美可食。沾，多汁也。薄，无味也。言吴人工调醎酸，爚蒿蒌以为𧂊，其味不醲不薄，适甘美也。】炙鸹烝凫，煔鹑敶只。煎鰿𦞦雀，遽爽存只。魂乎归徕！丽以先只。【炙，音柘。鸹，古活反；一作鹄。凫，一作枭。煔，音潜。鰿，积、赜、责三音。𦞦，一作臛。存，叶祖陈反。丽，一作进。先，叶桑津反。〇炙，燔肉也。鸹，麋鸹也。煔，爚也。鹑，鴽也。鰿，小鱼也。遽爽存，未详。】四酎并孰，不歰嗌只。清馨冻𣤗，不歠役只。吴醴白蘖，和楚沥只。魂乎归徕！不遽惕只。【歰，一作涩。嗌，叶音益，一于革反。𣤗，一作饮，一作㱃。𣤗酎，三重酿酒。秦月令云「春酿之，孟夏始成」，汉亦以春酿，八月乃成。此云四酎，则是四重酿矣。并，俱也。旧注以为四器俱熟，未知孰是也？歰，不滑也。嗌，咽喉也。言不歰人之咽喉也。馨，香之远闻者也。冻，犹寒也。不歠役，未详，旧注谓不以饮贱役之人，言酒醇美，役人饮之，易醉仆失礼，故不以饮之也。再宿为醴。蘖，米曲也。沥，清酒也。言使吴人酿醴，和白曲以作楚沥也。】代、秦、郑、卫，呜竽张只。伏戏驾辩，楚劳商只。讴和扬阿，赵箫倡只。魂乎归徕！定空桑只。【代，一作岱。〇代、秦、郑、卫，当世之乐也。伏羲之驾辩、楚之劳商，疑皆古曲名，而未有考，或谓伏羲始作瑟也。徒歌曰讴。扬阿，即阳阿，已见前篇。赵箫，赵国之箫也。以赵箫奏为扬阿先倡，而讴以和之也。空桑，琴瑟名。见周礼。】二八接武，投诗赋只。叩锺调磬，娱人乱只。四上竞气，极声变只。魂乎归徕！听歌譔只。【武，一作舞。赋，与下乱、变、譔不叶，未详。〇接，连也。武，迹也。投，合也。诗赋，雅乐，关雎、鹿鸣之类是也。叩，击也。金曰锺，石曰磬。乱，理也。四上，未详。譔，具也。】朱唇皓齿，嫭以姱只。比德好闲，习以都只。丰肉微骨，调以娱只。魂乎归徕！安以舒只。【嫭，音护。姱，叶苦胡反。比，必寐反。闲，音闲。〇嫭、姱，好貌。好闲，谓美好而闲暇。习，谓习于礼节。都，谓容态之美不鄙野也。】嫮目宜笑，娥眉曼只。容则秀雅，穉朱颜只。魂乎归徕！静以安只。【嫮，与娉同。〇嫮，眄也。曼，长而轻细也。则，法也。穉，幼也。】姱修滂浩，丽以佳只。曾颊倚耳，曲眉规只。滂心绰态，姣丽施只。小腰秀颈，若鲜卑只。魂乎归徕！思怨移只。【姱修滂浩，一作修广婉心，婉，一作远。佳，叶居宜反。滂，一作漫。绰，一作淖。思怨，一作怨思。〇修，长也。滂浩，广大也。佳，善也。曾，重也。倚，辟也。规，圜也。言面丰满，颊肉若重，两耳郭辟，曲眉正圜也。绰，绰约也【一一】。鲜卑，衮带头也。言腰支细小，颈鋭秀长，若以鲜卑之带约而束之也。补曰：「鲜卑之带，汉匈奴传所谓「黄金犀毗」，孟康以为「要中大带」，张晏以为『鲜卑郭洛带，瑞兽名。东胡好服之」者也。魏书曰：鲜卑，东胡之余【一二】，别保鲜卑山，因号焉。」移，去也。言可以忘去怨思也。】易中利心，以动作只。粉白黛黑，施芳泽只。长袂拂面，善留客只。魂乎归徕！以娱昔只。【易，以豉反【一三】。泽，叶待洛反。客，叶苦各反。昔，叶先约反；一作夕。〇易中利心，皆敏慧之意。芳泽，芳香之膏泽也。昔，夜也。】青色直眉，美目媔只。靥辅奇牙，宜笑嘕只。丰肉微骨，体便娟只。魂乎归徕！恣所便只。【媔，音绵。靥，于牒反。辅，一作酺，扶羽反。嘕，虚延反。便，平声。〇青色，谓眉也。媔，美目貌。辅，颊车也，左传：「辅车相依。」嘕，笑貌。便娟，好貌。便，犹安也。】夏屋广大，沙堂秀只。南房小坛，观絶溜只。曲屋步壛，宜扰畜只。腾驾步游，猎春囿只。【坛，音善。观，音贯。溜，音溜。壛，一作櫩，一作阎，与檐同；一作栏。畜，音嗅；一作嘼，一作兽。〇沙，丹沙也。坛，犹堂也。观，犹楼也。溜，屋宇也。曲屋，周阁也。步壛，长砌也。上林赋作「步櫩」，李善云：「长廊也。」扰畜，驯养禽兽也。步游，亦言行游耳，非必舍卓而徒也。】琼毂错衡，英华假只。茝蔺桂树，郁弥路只。魂乎归徕！恣志虑只。【琼，一作瑶。假，古路反；一作嘏。茝，一作芷。虑，一作处。〇假，大也。言所乘之车以玉饰毂，以金错衡。英华照耀，大有光明也。弥，竟也。】孔雀盈园，畜鸾皇只。鹍鸿群晨，杂𪃩鸧只。鸿鹄代游，曼鹔鷞只。魂乎归徕！凤皇翔只。【畜，许六反，一作慉。𪃩，音秋。曼，一作漫。鹔，音肃。鷞，音霜。〇鹍，鹍鸡。鸿，鸿鹤也。晨，旦鸣也。书曰：「牝难无晨。」𪃩鸧，鵚鹙也。曼，曼衍也。鹔鷞，长颈緑身，似鴈。】曼泽怡面，血气盛只。永宜厥身，保寿命只。室家盈廷，爵禄盛只。魂乎归徕！居室定只。【怡，一作台。盛，一作晠。保寿，一作长保。〇怡，怿貌。室家，谓宗族。盈廷，满朝廷也。】接径千里，出若云只。三圭重侯，听类神只。察笃夭隐，孤寡存只。魂兮归徕！正始昆只。【神，叶式云反。夭，一作殀。兮，一作乎。〇接径，犹言通路也。出若云，言人民众多，其出如云也。三圭，谓公、侯、伯也。公执桓圭，侯执信圭，伯执躬圭，故曰三圭也。重侯，犹曰陪臣，谓子、男也。盖楚僭王号，其县宰皆号曰公，如申公、叶公之类，其小者应亦比子、男也。听类神者，言其听察精审，如神明也。笃，厚也。夭，早死也。隐，幽蔽也。孤者，幼而无父者也。寡者，老而无夫者也。察夭隐者而厚之，则孤寡皆得其所矣。昆，后也。正其始以及后人也。】田邑千畛，人阜昌只。美冒众流，德泽章只。先威后文，善美明只。魂乎归徕！赏罚当只。【畛，之忍反。明，叶谟郎反。当，叶平鼙。〇田，野也。邑，居也。周礼：「九夫为井，四井为邑。」畛，田上道也。阜，盛也。昌，炽也。冒，覆也。章，明也。威，武也。言先以威武严民，后以文德抚之，旣善美而又光明也。】名声若日，照四海只。德誉配天，万民理只。北至幽陵，南交址只。西薄羊肠，东穷海只。魂乎归徕！尚贤士只。【照，一作眧。海，叶呼洧反。理，一作治。尚，一作进。贤，一作进。士，鉏里反。〇德誉配天，言楚王修德于内，荣誉外发，功德配天，又能理万民之冤结也。幽陵，幽州也。交趾，南夷，其人足大指开析，两足并立，指则相交。羊肠，山名，山形屈辟，状如羊肠，今在太原、晋阳之西北。言魂急归徕，楚方尚进贤士，必见用也。】发政献行，禁苛暴只。举杰压陛，诛讥罢只。直赢在位，近禹麾只。豪杰执政，流泽施只。魂乎归徕！国家为只。【行，下孟反。禁，一作絶。暴，不叶下韵，未详，疑亦有皮音也。压，于甲反；一作厌。陛，一作阶。罢，与疲同。赢，音盈。杰，一作俊。执，一作理。〇献行，令百官上其行治，如周礼令羣吏致事，汉法令郡国上计也。举杰压陛，延登俊倮，使在髙位，以历阶陛也。诛，责而退之也。讥罢，众所讥诮，疲软不胜任之人也。直赢，谓理直而才有余者。禹麾，未详。国家为，言如此则国家可为矣。】雄雄赫赫，天德明只。三公穆穆，登降堂只。诸侯毕极，立九卿只。昭质旣设，大侯张只。执弓挟矢，揖辞让只。魂乎归徕！尚三王只。【明，叶谟郎反。降，一作王。卿，叶乞郎反。让，叶如羊反。〇雄雄赫赫，威势盛也。穆穆，和美貌。诸侯位次三公，其班旣絶，乃使九卿立其下也。昭质，谓射侯所画之地，如言白质、赤贺之类也。大侯，谓所射之布，如言虎侯、豹候之类也。上手延登曰楫，压手退避为让。致语以让为辞。古者大射、燕射、乡射之礼，将射者皆执弓挟矢以相楫，又相辞让，而后升射。战国时，此礼已废久矣，故景差特于卒章言此，以招屈原之魂，欲其徕归，而尚此三王之道，以矫衰世之失也。不特此耳，其它若云察幽隐、存孤寡、治田邑、皁人民、禁苛暴、流德泽、举贤能、退罢劣，亦三王之政也。】
校勘记
〔一〕金石坚刚皆为销释也。「释」，成化本作「铄」。
〔二〕南人常食蠃蜯。「南人」，古逸本、扫叶本、成化本作「南方人」。
〔三〕一作仿。「仿」，原作「彷」，据古逸本、扫叶本、忠雅本改。
〔四〕今环灵夏之间有旱海。「夏」字原缺，据古逸本、扫,、成化本补。
〔五〕西方之土「西」，原作「四」，据古逸本、扫叶本、成化本、忠雅本改。
〔六〕从即容反又足用反非是。古逸本作「从，即纵；是用反，非是」；扫叶本、成化本作「从，即容是用反，非是」。「是用」之「是」皆「足」之讹。
〔七〕东南隅谓之窔。「窔」，古逸本、扫叶本、成化本作「穾」。考今尔雅释罾宫作「窔」，然据今人周祖谟尔雅校笺考证，字当作「穾」，疑朱熹所见本正作「窔」，不然，不当正文作「筊」，而注引尔雅不加诠解径作「穾」也。
〔八〕考朱熹所引为王逸注，非博雅文。见王念孙广雅疏证释器。
〔九〕设菰粱只。「粱」，原作「梁」，诸本同，今据四部丛刊楚辞补注本改。下注中「苽粱」同。
〔一〇〕苽粱。「苽」，扫叶本、成化本、忠雅本作「菰」。
〔一一〕绰约也。「约」，原作「汋」，据古逸本、扫叶本、成化本改。
（一二〕之余。二字原缺，据忠雅本补。
〔一三〕易以豉反。四字原缺，据古逸本、扫叶本、成化本补。
楚辞集注卷第八
惜誓第十一
惜誓者，汉梁太傅贾谊之所作也。谊，洛阳人。汉文帝闻其名，召为博士，超迁至太中大夫，纳用其言，议以任公卿之位。绛、灌之属，毁谊「年少初学，颛欲擅权，纷乱诸事。」于是天子亦疏之，以谊为长沙王太傅。三年复召，以为梁太傅。数问以得失，多欲有所匡建。数年，梁王骑，堕马死。谊自伤为傅无状，哭泣岁余，亦死。死时年三十三矣。史、汉于谊传独载吊屈原、服鸟二赋，而无此篇，故王逸虽谓「或云谊作，而疑不能明」，独洪兴祖以为其间数语兴吊屈赋词指略同，意为谊作亡疑者。今玩其辞，实亦瓌异奇伟，计非谊莫能及，故特据洪说，而并録传中赋，以备家之言云。
惜余年老而日衰兮，岁忽忽而不反。登苍天而髙举兮，历众山而日远。【设言髙举，经历众山，去日远也。】观江河之纡曲兮，离四海之沾濡。攀北极而一息兮，吸沆瀣以充虚。飞朱鸟使先驱兮，驾太一之象舆。苍龙蚴虬于左骖兮，白虎骋而为右騑。建日月以为盖兮，载玉女于后车。驰骛于杳冥之中兮，休息虖昆仑之墟。【以，一作气。蚴，于纠反。虬，柒纠反。解，叶芳无反。虖，一作乎。墟，丘于反。〇晋志云：「北极五星，天运无穷，三光迭耀，而极星不移，故曰「居其所而众星共之。」」淮南云：「左青龙，右白虎，前朱乌【一】，后玄武。」注云：「角、亢为青龙，参、伐为白虎，星、张为朱乌【二】】，斗、牛为玄武。【三】」沈存中云：「朱雀，莫知何物，但谓乌而朱者，羽族赤而翔上，集必附木，此火之象也。或云乌即风也。然天文家朱鸟，乃取象于鹑。南方七宿，曰鹑首、鹑火、鹑尾是也。盖鹑无尾，故以翼为尾云。」象舆，以象齿饰舆也。玉女，青要、乘弋等也。墟，大丘也。】乐穷极而不厌兮，愿从容虖神明。涉丹水而驼骋兮，右大夏之遗风。黄鹄之一举兮，知山川之纡曲。再举兮，睹天地之圜方。临中国之众人兮，托回飙乎尚羊。乃至少原之壄兮，赤松、王乔皆在旁。二子拥瑟而调均兮，余因称乎清商。澹然而自乐兮，吸众气而翱翔。念我长生而久僊兮，不如反余之故乡！【虖，一作乎。明，叶谟郎反。驼，一作驰。风，叶孚光反。黄，一作鸿。一，或作壹。睹，一作覩，一作知。飓，音标；一作风，一作飙。尚，音常。壄，一作野。乔，一作侨。澹，一作淡。〇愿从容乎神明，愿与神明俱游戏也。丹水，犹赤水也。大夏，外国名也，在西南。黄鹄一飞则见山川之屈曲，再举则知天地之圜方，居身益高，所睹愈远也。少原之壄，仙人所居。均，亦调也。国语云：「律者，所以立均出度也。」清商，歌曲名。五音各有清浊，浊者本声，清者半声也。又言虽得长生久僊，犹思楚国，念故乡，忠信之至，恩义之笃也。】黄鹄后时而寄处兮，鸱枭羣而制之。神龙失水而陆居兮，为蝼蚁之所裁。夫黄鹄神龙犹如此兮，况贤者之逢乱世哉！【黄，一作鸿。鸱，称脂反。枭，坚尧反。蝼，音娄。蚁，一作蚁。裁，叶即词反。哉，叶即思反。〇鸱鸺，怪乌。枭，不孝乌。蝼，蝼蛄也。蚁，蚍蜉也。裁，制也。】寿冉冉而日衰兮，固儃回而不息。俗流从而不止兮，众枉聚而矫直。【固，一作国。儃，一作邅。〇矫，揉也。枉者自以为直，又群众而聚合，则其党盛，而反欲揉直以为枉也。】或偷合而苟进兮，或隠居而深藏。苦称量之不审兮，同权槩而就衡。【量，平声。衡，叶胡郎反。〇称，所以知轻重。量，所以别多少。权，称锤也。槩，平斛木也。衡，平也。权、槩，皆所以取平也。】或推迻而苟容兮，或直言之谔谔。伤诚是之不察兮，并纫茅丝以为索。方世俗之幽昏兮，眩白黑之美恶。放山渊之龟玉兮，相与贵夫砾石。梅伯数谏而至醢兮，来、革顺志而用国。悲仁人之尽节兮，反为小人之所贼。【迻，一作移。谔，一作諈。纫，一作绳，而无茅字。眩下一有于字。石，叶时若反。梅，音浼。醢，一作菹。醢上别有菹字。国，叶姑霍反。贼，叶徂各反。〇谔谔，直言貌。语曰：「千人之诺诺，不如一士之谔谔。」「周武谔谔以昌【四】，殷纣诺诺以亡。」来，恶来也，与革皆纣之佞臣也。用国，见用于国也。】比干忠谏而剖心兮，箕子被发而佯狂。水背流而源竭兮，木去根而不长。非重躯以虑难兮，惜伤身之无功。【剖，一作割。佯，一作详。竭，一作渴，音同。躯，一作体。功，叶音光。〇背流而源竭，疑当作背源而流竭，注云：「水背其源泉则枯竭。」似当时本未误也。伤身而无功，若比干。箕子是也。】已矣哉！独不见夫惊凤之髙翔兮，乃集大皇之壄。循四极而回周兮，见盛德而后下。【一无夫字。大，一作太。壄，一作野。回，一作徊。而回周，一作以周宽。〇大皇之壄，大荒之薮，言鸾风高飞于大荒之野，循于四极，回旋而戏，见仁圣之王，乃下来集，归于有德也。以言贤者亦宜处山泽之中，周流观望，见高明之君，乃当仕也。】彼圣人之神德兮，远浊世而自藏。使麒麟可得羁而系兮，又何以异虖犬羊？【一无得字。一系下有之字。虖，一作夫，一作乎。〇言麒鳞仁智之兽，远见避害【五】，常藏隐不见，有圣德之君，乃肯来出。如使可得羁系而畜之，则与犬羊无异，不足贵也。言贤者亦以不可枉屈为高，如可趋走，亦不足称也。】
吊屈原第十
吊屈原者，汉长沙王太傅贾谊之所作也。前以适去，意不自得，及过湘水，时屈原沈汨罗巳百余年矣。谊追伤之，投书以吊，而因以自喻。后之君子，盖亦高其志，惜其才，而狭其量云。
恭承嘉惠兮，竢罪长沙。仄闻屈原兮，自湛汨罗。造托湘流兮，敬吊先生。遭世罔极兮，乃陨厥身。【仄，古侧字。湛，古沈字。罗，叶卢加反。造，七到反。〇极，止也。诗曰：「谗人罔极。」】乌虖哀哉兮，逢时不祥！鸾凤伏窜兮，鸱鸮翱翔。阘茸尊显兮，谗谀得志。贤圣逆曳兮，方正倒植。谓随、夷溷兮，谓跖、蹻廉。莫邪为钝兮，鈆刀为铦。【鸮，一作枭。阘，吐盍反。茸，人勇反。植，音值。跖，之石反。蹻，居略反。钝，史作顿。铦，息廉反。〇阘茸，下材不肖之人也。植，立也。随，卞随，让天下而不受。夷，伯夷，让国而饿死。跖，盗跖；蹻，庄蹻：秦、楚之大盗也。莫邪，宝劎名。铦，利也。】于嗟默默，生之亡故兮。斡弃周鼎，寳康瓠兮。腾驾罢牛，骖蹇驴兮。骥垂两耳，服盐车兮。章甫荐屦，渐不可久兮。嗟苦先生，独离此咎兮。【默，史作嚜。斡，音管。罢，读曰疲。或曰苦当作若，易曰「则嗟若」。史此一节，今字皆在句中。宝上有而字。〇默默，不自得意也。生，谓屈原也。言其无故而遭此祸也。斡，转也。康瓠，瓦盆底也。蹇，跛也。骥，骏马也。服，驾也。章甫，冠名。荐屦，反在履下也。嗟，咨嗟也。苦，劳苦也。若，语辞。】谇曰：【谇，音碎。史作讯。谇，告也，即乱辞也。】已矣！国其莫吾知兮，子独壹郁其谁语？凤缥缥其高逝兮，夫固自引而远去。袭九渊之神龙兮，物渊潜以自珍。偭蟂獭以隐处兮，夫岂从虾与蛭螾？所贵圣之神德兮，远浊世而自臧。使麒麟可系而羁兮，岂云异夫犬羊？【吾，史作我，无兮、子字。壹，史作堙。语，去声。缥，匹遥反，史作漂。逝，史作逓。引，史作絶。沕，音昧，又于笔反。偭，音面。蟂，音枭。獭，音闼。三字史作弥融爚，又作弥蝎𧕋。虾，音遐。蛭，音质。螾，音引，叶平声。臧，古藏通。〇壹郁，犹怫郁也。缥，轻举貌。袭，重也。九渊，九旋之渊【六】，言至深也。偭，背也。蟂、獭，皆水虫害鱼者。虾、蛭、螾，亦水虫之小者，言龙自絶于蟂、獭，况肯从虾与蛭、螾乎？】𣪂纷纷其离此邮兮，亦夫子之故也！歴九州岛而相其君兮，何必怀此都也？凤皇翔于千仞兮，览德辉而下之。见细德之险微兮，遥增击而去之。彼寻常之污渎兮，岂容吞舟之鱼？横江湖之鳣鲸兮，固将制乎蝼蚁？【七】【𣪂，音班，字从丹青之丹。邮，与尤同，史作尤。故，叶音孤，史作辜。历，史作瞝，视也。其君，史无其字。污，一胡反。鳣，升连反。蝼，音娄，蝼蛄也。蚁，与蚁同，叶五居反。〇𣪂，反也。离，遭也。邮，过也。历，经过也。八尺曰仞。增，重也。八尺曰寻，倍寻曰常。污渎，不泄之水也。鳣，大鱼，无鳞，口在腹下。鲸鱼，长者数里。】
服赋第十三
服者，贾谊之所作也。谊在长沙三年，有服飞入谊舍，止于坐隅。服似鸮，不祥乌也。【服，训狐也，其名自呼，故因而命之。】谊以长沙卑湿，自恐寿不得长，故为赋以自广。太史公读之，叹其同死生、轻去就，至为爽然自失。以今观之，凡谊所称，皆列御寇、庄周之常言，又为伤悼无聊之故，而藉之以自诳者，夫岂眞能原始反终，而得夫朝闻夕死之实哉！谊有经世之才，文章盖其余事，其奇伟卓絶，亦非司马相如辈所能彷佛。而扬雄之论，常高彼而下此，韩愈亦以马、扬厕于孟子、屈原之列，而无一言以及谊，余皆不能识其何说也。是以因序其赋，而并论之，以俟后之君子云。
单阏之岁，四月孟夏；庚子日斜，服集余舍；止于坐隅，貌甚闲暇。【阏，于葛反。斜，史作施，叶音斜。岁下史有兮字，至篇终并同。〇太岁在卯曰单阏，文帝六年丁卯也。】异物来崪，私怪其故；发书占之，谶言其度。曰：「野鸟入室，主入将去。」【崪，史作萃。谶，初禁反，史作策。〇崪，聚也。谶，验也。】问于子服：「余去何之？吉虖告我，凶言其灾。淹速之度，语余其期。」【问于，史作请问。子，史作于。速，史作数。〇子服者，加之美称也。】服乃太息，举首奋翼；口不能言，请对以意：万物变化，固亡休息。【意，叶音亿，史作臆。】斡流而迁，或推而还。形气转续，变化而嬗。沕穆亡间，胡可胜言！【斡，音管。还，音旋。嬗，音蝉，与禅同。沕，音勿。〇斡，转也。嬗，相传与也。沕穆，深微貌。】祸兮福所倚，福兮祸所伏。忧喜聚门，吉凶同域。【伏，叶蒲力反。〇倚伏二句，老子之言。】彼吴强大，夫差以败。越栖会稽，勾践伯世。【勾，音钩。伯，读作霸。〇会稽，山名；勾践，越王名，避吴之难，保于此山，故曰栖也。】斯游遂成，卒被五刑。傅说胥靡，乃相武丁。【斯，李斯也。游于秦，始皇以为承相，后为赵高所谮，具五刑而死。傅说事，已见骚经。胥靡，连锁役作也。】夫祸之与福，何异纠纆！命不可测，孰知其极？【纆，音墨，索也。测，史作说。〇纠，绞也。】水激则旱，矢激则远。万物回薄，震荡相转。【震，史作振。〇水激则去速而流尽，故旱也。或曰旱与悍通。】云烝雨降，纠错相纷。大钧播物，坱圠无垠。【纠错，史作错缪。钧，史作专，播，史作盘。圠，乌朗反。儿，于黠反。〇造瓦者谓所转者为钧，言造化为人，亦犹陶之造瓦，故谓之大钧也。坱圠，无限齐也。】天不可与虑，道不可与谋。迟速有命，乌识其时！【谋，叶谟悲反。速，史作数。乌，史作恶。】且夫天地为炉，造化为工。阴阳为炭，万物为铜。【以冶铸为喻。】合散消息，安有常则？千变万化，未始有极。【则，法也。】忽然为人，何足控揣！化为异物，又何足患！【揣，音团。史作抟。患，音环。〇控揣，玩弄爱惜之意也。】小智自私，贱彼贵我。达人大观，物亡不可。【智，史作知。】贪夫徇财，列士徇名。夸者死权，品庶每生。【以身从物曰徇。每，贪也，史作凭。品庶，犹庶品也。】怵迫之徒，或趋西东。大人不曲，亿变齐同。【怵，音戍，又丑六反。亿，汉书作意，今从史。〇怵，为利所诱也。迫，为势所逼也。趋西东，言所向不定也。十万为亿。】愚士系俗，僒若囚拘。至人遗物，独与道俱。【僒，音块，又欺全反；史作攌，华板反。】众人惑惑，好恶积意。真人恬漠，独与道息。【惑，史作或。意，于力反。〇积意，言积之胸臆也。恬，安也。漠，静也。】释智遗形，超然自丧。蓼廓忽荒，与道翱翔。【丧，息浪反，叶平声。】乘流则逝，得坎则止。纵躯委命，不私与己。【坎，史作坻，谓水中小洲也。】其生兮若浮，其死兮若休。澹虖若深渊之觌，泛虖若不繋之舟。【史无二兮字。靓，与静同，史作静。】不以生故自寳，养空而游。【宝，汉书作保。游，一作浮。今从史。〇】、养空而游，若空舟也。】德人无累，知命不忧。细故芥蔕，何足以疑！【蔕，丑介反；史作慸。芥，史作葪。疑，叶音牛。〇芥蒂，小草也。】
哀时命第十四
哀时命者，梁孝王客庄忌之所作也。
哀时命之不及古人兮，夫何予生之不遘时！往者不可扳援兮，徕者不可与期。志憾恨而不逞兮，杼中情而属诗。夜炯炯而不寐兮，怀隐忧而历兹。心郁郁而无告兮，众孰可与深谋！欿愁悴而委惰兮，老冉冉而逮之。【遘，一作遭。扳，一作攀。徕，一作来。憾，乎闇反。逞，丑郢反。杼，常与反；一作抒。属，音烛。炯，古茗反；一作烱【八】。隐，一作殷。谋，叶谟悲反。欿，音坎。惰，一作憜。〇遘，遇也。言自哀生时不及古贤圣之出，而当贪乱之世也。逞，快也。属，绩也。欿，不自满足意。委惰，懈倦也。】居处愁以隐约兮，志沈抑而不扬。道壅塞而不通兮，江河广而无梁。愿至昆仑之悬圃兮，采钟山之玉英。擥瑶木之橝枝兮，望阆风之板桐。弱水汩其为难兮，路中断而不通。势不能凌波以径度兮，又无羽翼而高翔。然隐悯而不达兮，独徙倚而彷徉。怅惝罔{苢去艹}永思兮，心纡𨋎而増伤。倚踌踏以淹留兮，日饥馑而絶粮。廓抱景而独倚兮，超永思乎故郷。廊落寂而无友兮，谁可与玩此遗芳？白日晼晚其将入兮，哀余寿之弗将。车旣弊而马罢兮，蹇邅徊而不能行。身旣不容于浊世兮，不知进退之宜当。冠崔嵬而切云兮，剑淋离而从横。衣摄叶以储与兮，左祛挂于榑桑。右衽拂于不周兮，六合不足以肆行。上同凿枘于伏戏兮，下合矩镬于虞唐。愿尊节而式高兮，志犹卑夫禹汤。虽知困其不改操兮，终不以邪枉而害方。世并举而好朋兮，壹斗斛而相量。众比周以肩迫兮，贤者远而隐藏。【居，一作凥。以，一作{苢去艹}。并古字。通，一作达。英，叶于良反。擥，一作𢱯。橝，大男、大店二反；一作撢。板，一作阪，一作坂。桐，叶音唐。汩，音骨，又于笔反。断，一作𢇍；一作绝。通，叶音汤。以，一作{苢去艹}。度，一作渡。悯，一作闵。彷徉，一作仿佯。惝，昌掌反。{苢去艹}，一作而。𨋎，当作轸。以，一作{苢去艹}。絶，古作𢇍。粮，一作粻。乎，一作兮。乎下，一有此字。晼，一作苑【九】。弗，一作不。罢，音疲。徊，一作回。行，叶户郎反。崔，音摧。淋，音林。摄，之叶反；叶，一作僷，与摄反。储，音宁，又音伫。挂，一作絓。榑，一作扶，与榑同。桑，一作𣕐，与桑同。行，叶户郎反。戏，一作羲。合，一作同。矩，一作规。邪，一作衺，下同。壹，或作一。斗，一作升。以，一作而。远，一作隐。隐，一作退。〇钟山，在昆仑山西北。淮南言：钟山之玉，烧之三日，其色不变。橝，木名。板桐，山名也，在阆风之上。将，犹长也。淋离，长貌也。言己虽不见容，犹整饰冠剑，与众异也。摄叶、槠与，不舒展貌。袪，袖也。左袖挂于榑桑，右衽拂于不周，以六合为小不足肆行也。比，亲也。周，合也。】为凤皇作鹑笼兮，虽翕翅其不容。灵皇其不寤知兮，焉陈词而効忠？俗嫉妬而蔽贤兮，孰知余之从容？愿舒志而抽冯兮，庸讵知其吉凶？璋珪杂于甑窐兮，陇廉与孟娵同宫【一〇】。举世以为恒俗兮，固将愁苦而终穷。幽独转而不寐兮，惟烦懑而盈匈。䰟眇眇而驰骋兮，心烦寃之𢥞𢥞！【皇下，一有而字。翕，虚及反。翅，一作翼。一无寤字。词，一作辞。冯，一作凭，一作懑，一作愁。璋珪，一作珪璋。甑，子孕反。窐，音携，又音鼃。娵，音邹，音湏。䰟，一作魂。之，一作而。愠，丑弓反。〇鹑，鸟之小而无尾者。从容，言守道而自得也。冯，满也。璋，半珪也。珪，玉瑞也【一一】。甑，瓦器，所以炊者也。窐，甑带也。陇廉，丑妇也。孟娵，好女也。】志欿憾而不憺兮，路幽昧而甚难。块独守此曲隅兮，然欿切而永叹。【欿，音坎。憺，大暂反。〇憺，安也。】愁修夜而宛转兮，气涫𩰾其若波。握剞劂而不用兮，操规榘而无所施。【而，一作之。涫，音馆，又官、贯二音。𩰾，与沸同。其，一作而。剞，居绮反。劂，居衡反。一无所字。施，叶疏何反。〇剞劂，刻镂刀也。应邵曰：「剞，曲刀。劂，曲凿。」】骋骐骥于中庭兮，焉能极夫远道？置猿狖于棂槛兮，夫何以责其捷巧？【猨，一作蝯【一二】。狖，一作貁。于，一作于。棂，音零。捷，一作𢳿。〇棂，阶际襕。】驷跛鳖而上山兮，吾固知其不能升。释管晏而任臧获兮，何权衡之能称！【跛，波可反。〇臧，为人所贱系也。获，为人所系得也。方言云：「臧获，奴婢贱称也。」】篦簬杂于黀蒸兮，机蓬矢以䠶革。负担荷以丈尺兮，欲伸要而不可得。外迫胁于机臂兮，上牵联于矰隿。肩倾侧而不容兮，固陿腹而不得息。【篦，音昆。簬，音路。黀，音邹。担，都监反，一作檐。荷，下可反。于，一作以。臂，一作辟，毗亦反。矰，音增。隿，音弋；一作弋。不下一有得字。陿，音狭；一作惬。腹，一作肠。〇篦簬，竹箭也。黀，麻䕸也。蒸，竹炬也。背曰负，肩曰檐。丈尺，言行于丈尺之下也。机臂，弩身也。陿，隘也。】务光自投于深渊兮，不获世之麈垢。孰魁摧之可久兮，愿退身而穷处。凿山楹而为室兮，下被衣于水渚。雾露蒙蒙其晨降兮，云依斐而承宇。虹霓纷其朝霞兮，夕淫淫而淋雨。怊茫茫而无归兮，怅远望此旷野。下垂钓于溪谷兮，上要求于僊者。与赤松而结友兮，比王侨而为耦。使枭杨先导兮，白虎为之前后。浮云雾而入冥兮，骑白鹿而容与。【垢，叶音古。楹下而，一作以。一无下蒙字，一作朦朦。斐，音非；一作霏。依斐，一作斐斐。霓，一作蜺。茫，一作芒。旷，一作广。野，叶上与反，一作壄。要，平声。求，一作结。者，叶章与反。结上一无而字。耦，叶鱼古反。导，一作道。后，叶胡古反。务光，古清白之士也。言不见从，自投深渊而死，不为谗佞所尘污也。魁摧，未详。依斐，云貌。朝霞莫雨，明不能久也。枭杨，山神，即狒狒也。尔雅：「狒狒，如人，被发迅走，食人。」】魂眐眐以寄独兮，汩徂往而不归。处卓卓而日远兮，志浩荡而伤怀。【眐，音征，从目。眐，独视也；一作征，从耳，独行也。汩，于笔反。卓，一作逴。远，一作高。怀，叶胡威反。】鸾凤翔于苍云兮，故矰缴而不能加。蛟龙潜于旋渊兮，身不挂于罔罗。知贪饵而近死兮，不如下游乎清波。宁幽隐以远祸兮，孰侵辱之可为？子胥死而成义兮，屈原沈于汨罗，虽体解其不变兮，岂忠信之可化？志怦怦而内直兮，履绳墨而不颇。执权衡而无私兮，称轻重而不差。【缴，音酌。一无而字。加，叶音戈。旋，一作深。挂，一作絓。罔，一作网。而，一作之。祸，一作旤。为，叶吾禾反。其，一作而。化，叶胡戈反。怦，普庚反；一作并【一三】。颇，平声。差，叶七何反。〇言以贪饵而得死者，固不可为，若以忠义而死则不惮也。】摡麈插之狂攘兮，除秽累而反眞形。体白而质素兮，中皎洁而淑清。时厌饫而不用兮，且隐伏而远身。聊窜端而匿迹兮，嗼寂默而无声。独便悁而烦毒兮，焉发愤而纡情。时暧暧其将罢兮，遂闷叹而无名。伯夷死于首阳兮，卒夭隐而不荣。太公不遇文王兮，身至死而不得逞。怀瑶象而佩琼兮，愿陈列而无正。生天墬之若过兮，忽烂漫而无成。邪气袭余之形体兮，疾僭怛而萌生。愿壹见阳春之白日兮，恐不终乎永年。【摡，一作慨。狂，一作枉。真，一作德，非是。饫，于据反。嗼，音莫；一作漠。便涓，一作悁悒。暧，一作薆。罢，音疲。阳下一有之山字。夭，于表反；一作殀。一无得字。逞，叶丑京反。正，叶侧京反。烂，一作澜。一无体字。怛，多达反。壹，或作一。年，叶奴京反。〇摡，涤也。狂攘，乱貌。厌饫，自足而不乐见闻之意也。窜端，藏其端绪，不使人少见之也。无正，言无人能知己之贤而平其是非也。】
招隠士第十五
招隐士者，淮南小山之所作也。淮南王安好古爱士，招致宾客，客有八公之徒，分造词赋，以类相从，或称大山，或称小山，如诗之有大、小雅焉。【汉艺文志有淮南王羣臣赋四十四篇。】此篇视汉诸作最为高古，说者以为亦托意以招屈原也。
桂树丛生兮山之幽，偃蹇连蜷兮枝相缭。山气巃嵸兮石嵯峨，溪谷崭岩兮水曾波。猨狖群啸兮虎豹噑，攀援桂枝兮聊淹留。【蜷，音权，一作卷。缭，居休反。巃，力孔反；一作巄。嵸，音揔。崭，鉏咸反。曾，一作增。猨，一作蝯。狖，以狩反。噑，呼高反，叶胡求反。〇郭璞云：「桂，白华，丛生山峯，冬夏常青，间无杂木。」缭，纽也。巃嵸，云气貌。嵯峨，高貌。崭岩，险峻貌。言山谷之中，幽深险阻，非君子之所处。猨狖虎豹，非贤者之偶。欲使屈原急来，而原卒不肯来也。】王孙游兮不归，春草生兮萋萋。歳暮兮不自聊，蟪蛄呜兮啾啾。【游，一作游。聊，叶音留。蛄，音姑。啾，音揫。〇原与楚同姓，故云王孙。蟪蛄，夏蝉，春生夏死，夏生秋死。啾啾，众声。】坱兮轧，山曲𡶒，心淹留兮恫慌忽。罔兮沕，憭兮栗，虎豹穴，丛薄深林兮人上栗。【坱，乌朗反。轧，乌黠反，叶乌没反。𡶒，音佛，一音皮笔反。恫，音通。慌，上声。沕，叶无日反，又美笔反，一音勿。憭，音了，一音聊，一音留。栗，一作栗【一四】〇穴，音血，叶胡役反；一作岤。〇坱轧，相切摩之意。𡶒，亦曲也。恫，痛也。慌忽，鬼神也。罔，失志貌。沕，潜藏也。又有虎豹穴于其间，林薄高深，而上者恐栗也。】嵚岑碕礒兮，碅磳磈硊。树轮相纠兮，林木茷骫。青莎杂树兮，薠草靃靡。白鹿麏麚兮，或腾或倚。状貌崯崯兮峨峨，凄凄兮漇漇。猕猴兮熊罴，慕类兮以悲。【嵚，音钦；一作𦞦。岑，音吟；一作崯，一作崟。碕，音绮；一作崎。礒，音蚁；一作嶬。碅，绮矜反，字从囷；又苦本反，字从困。磳，七冰反。磈，于鬼反，又口罪反。硊，鱼毁反。相纠，一作纠纷。一无林木二字。茷，音跋；又音斾；一作茇，一作拔，音同。骫，音委。薠，一作苹。靃，音髓；一作{萑隹}，一作𧆑。麏，音君，又居筠反；一作麕。麚，音加；一作䴥。峨，音蚁；一作蚁。兮，一作而。漇，疏绮反；一作縰。罴，音陂。〇嵚岑、碕礒、碅磳、磈硊，并石貌。轮，横枝也。茷，木枝叶盘纡貌。骫，骫骳，屈曲也。莎，草根名，香附子。靃靡，弱貌。麏，麞也。麚，牝鹿。峨峨，头角高貌。漇，涧也。罴，如熊，黄白文。从此以上，皆陈山林倾危，草木茂盛，麋鹿所居，虎兕所行，不宜育道德、养情性，欲使屈原还归郢也。】攀援桂枝兮聊淹留，虎豹斗兮熊罴咆。禽兽骇兮亡其曹。王孙兮归来，山中兮不可以久留！【援，一作折；一无援字。咆，蒲交反，叶蒲侯反。曹，叶徂侯反。归来，一作来归。〇再言攀援桂枝聊淹留者，明原未有归意，不可得而招也。故又言山中之不可居者，而于终篇卒致其意，若曰非不可留，但不可久耳，不敢遽必其来之词也。】
反离骚【见后语。】
校勘记
〔一〕前朱鸟。「鸟」，古逸本、扫叶本、成化本、忠雅本作「雀」。
〔二〕星张为朱鸟。「鸟」，古逸本、扫叶本、成化本、忠雅本作「雀」
〔三〕斗牛为玄武。「斗」，原作「十」，据古逸本、扫叶本、成化本、忠雅本改。
〔四〕周武谔谔以昌。「昌」，扫叶本、成化本、忠雅本作「兴」。
〔五〕远见避害。「见」，古逸本、扫叶本、成化本作「世」。
〔六〕九旋之渊。「旋」，古逸本，扫叶本、成化本作「泉」。
〔七〕固将制乎蝼蚁。「乎」，古逸本、扫叶本、成化本作「于」。
〔八〕一作烱。「炯」，古逸本作「耿」。
〔九〕晼一作苑。「苑」，古逸本、扫叶本、成化本作「宛」。
〔一〇〕孟娵。「娵」，原作「陬」，据古逸本、扫叶本、忠雅本改。
〔一一〕珪玉瑞也「玉瑞」，古逸本作「瑞玉」。
〔一二〕猨一作蝯。扫叶本、成化本作「猿一作猨」。疑正文「猿」本作「猨」，扫叶诸本据讹本而改注。「猿」、「猨」、「蝯」二字本通也。
〔一三〕一作恲。「恲」，原作「輧」，据古逸本改。王逸章句「一作恲」当为朱熹所本。
〔一四〕栗一作栗。「栗」，原作「慓」，据古逸本、扫叶本、成化本改。
楚辞辩证目录
辩证上
目録
离骚经
九歌
辩证下
天问
九章
远游
卜居
渔父
九辩
招魂
大招
晁録
楚辞辩证上
余旣集王、洪骚注，顾其训故文义之外，犹有不可不知者。然虑文字之太繁，覧者或没溺而失其要也，别记于后，以备参考。庆元己未三月戊辰。
目录
洪氏目録九歌下注云：「一本此下皆有传字。」晁氏本则自九辩以下乃有之。吕伯恭读诗记引郑氏诗谱曰：「小雅十六篇，大雅十八篇为正经。」孔颖达曰：「凡书非正经者谓之传，未知此传在何书也。」按楚辞屈原离騒谓之经，自宋玉九辩以下皆谓之傅。以此例考之，则六月以下，小雅之传也；民劳以下，大雅之传也。孔氏谓凡非正经者谓之传，善矣；又谓未知此传在何书，则非也。然则吕氏寔据晁本而言，但洪、晁本，今亦未见其的据，更当博考之耳。
洪氏又云：今本九辩第八，而释文以为第二。盖释文乃依古本，而后人始以作者先后次叙之，然不言其何时何人也。今按天圣十年陈说之序，以为旧本篇第混并，首尾差互，乃考其人之先后，复位其篇。然则今本说之所定也欤？
七谏、九怀、九叹、九思，虽为骚体，然其词气平缓，意不深切，如无所疾痛而强为呻吟者。就其中谏、叹犹或粗有可观，两王则卑已甚矣。故虽幸附书尾，而人莫之读，今亦不复以累篇袠也。贾傅之词，于西京为最髙，且惜誓已着于篇，而赋尤精，乃不见取，亦不可晓，故今并録以附焉。若扬雄则尤刻意于楚学者，然其反騒【一】，实乃屈子之罪人也，洪氏讥之，当矣。旧録旣不之取，今亦不欲特收，姑别定为一篇，使居八卷之外，而并着洪说于其后。盖古今同异之说，皆聚于此，亦得因以明之，庶几纷纷或小定云。
离骚经
王逸曰：「同列大夫上官靳尚妬害其能。」似以为同列之大夫姓「上官」而名「靳尚」者。洪氏曰：「史记云：上官大夫与之同列。又云：用事臣靳尚。」则是两人明甚，逸以騒名家者，不应缪误如此。然词不别白，亦足以误后人矣。
离骚经之所以名，王逸以为：「离，别也。骚，愁也。经，径也。言己放逐离别，中心愁思，犹依道径以风谏君也。」此说非是，史迁、班固、颜师古之说得之矣。
秦诳楚絶齐交，是惠王时事。又诱楚会武关，是昭王时事。误以为一事，洪氏正之，为是。王逸曰：「离骚之文依诗取兴，引类譬喻，故善鸟香草，以配忠贞；恶禽臭物，以比谗佞；灵修美人，以媲于君；虙妃佚女，以譬贤臣；虬龙鸾凤，以托君子；飘风云霓，以为小人。」今按逸此言，有得有失：其言配忠贞、比谗佞、灵修美人者得之，盖即满所谓比也。若虑妃佚女，则便是美人；虬龙鸾凤，则亦善乌之类耳。不当别出一条，更立它义也。飘风云霓，亦非小人之比。逸说皆误，其辩当详说于后云。
王逸曰：「楚武王子瑕，受屈以为客卿。」客卿，战国时官，为它国之人游宦者设。舂秋初年，未有此事，亦无此官，况瑕又本国之王子乎？
蔡邕曰：「朕，我也。古者上下共之，至秦乃独以为尊称，后遂因之。」补注有此，亦览者所常知也。
王逸以太岁在寅曰摄提格，遂以为屈子生于寅年寅月寅日，得阴阳之正中。补注因之为说，援据甚广。以今考之，月日虽寅，而岁则未必寅也。盖摄提自是星名，即刘向所言「摄提失方，孟陬无纪」，而注谓「摄提之星，随斗柄以指十二辰」者也。其曰「摄提贞于孟陬」，乃谓斗柄正指寅位之月耳，非太岁在寅之名也。必为岁名，则其下少一格字，而「贞于」二字亦为衍文矣。故今正之。【刘向本引用古语，见大戴礼记注，云：「摄提左右六星，与斗柄相直，恒指中气。」
「惟庚寅吾以降」、「岂维纫夫蕙茝」、「夫唯快捷方式以窘步」，据字书，「惟」从心者思也，「维」从系者繋也，皆语辞也。「唯」从口者专词也，应词也。三字不同，用各有当。然古书多通用之，此亦然也。后放此。
凡说诗者，固当句为之释，然亦但能见其句中之训故字义而已，至于章之内，上下相承，首尾相应之大指，自当通全章而论之，乃得其意。今王逸为骚解，乃于上半句下，便人训诂，而下半句下，又通上半句文义而再释之，则其重复而繁碎甚矣。补注旣不能正，又因其误。今并删去，而放诗传之例，以全章为断，先释字义，然后通解章内之意云。
古音能，孥代叶，又乃代：盖于篇首发此一端，以见篇内凡韵皆叶，非谓独此字为然，而它韵皆不必协也，故洪本载欧阳公、苏子容、孙莘老本于多艰夕替下注：「徐铉云：古之字音多与今异，如皁亦音香【二】，乃亦音仍。他皆放此。盖古今失传，不可详究，如艰与替之类，亦应叶，但失其传耳」。夫骚韵于俗音不叶者多，而三家之本独于此字立说，则是它字皆可类推，而独此为未合也。黄长睿乃谓或韵或否为楚声，其考之亦不详矣。近世吴棫才老，始究其说，作补音、补韵，援据根原，甚精且博。而余故友黄子厚及古田蒋全甫袓其遗说，亦各有所论著，今皆已附于注矣。读者详之。
兰蕙，名物。补注所引本草言之甚详，已得之矣，复引刘次庄云：「今沅、澧所生，花在春则黄，在秋则紫，而春黄不若秋紫之芬馥。」又引黄鲁直云：「一干一花而香有余者兰，一干数花而香不足者蕙。」则又疑其不同，而不能决其是非也。今按本草所言之兰虽未之识，然亦云似泽兰，则今处处有之，可推其类以得之矣。蕙则自为零陵香，而尤不难识。其与人家所种，叶类茅而花有两种如黄说者，皆不相似。刘说则又词不分明，未知其所指者果何物也。大氐古之所谓香草，必其花叶皆香，而燥湿不变，故可刈而为佩。若今之所谓兰蕙，则其花虽香，而叶乃无气，其香虽美而质弱易萎，皆非可刈而佩者也。其非古人所指甚明，但不知自何时而误耳。
美人，说并见灵修条下。
椉，一作乘。驼，一作驰。慿，一作凭，又作冯。草，一作艹，又作卉。予，一作余。菹，一作葅。此类错举一二以见之，不能尽出也。
三后，若果如旧说，不应其下方言尧舜，疑谓三皇，或少昊、颛顼、髙辛也。
荃以喻君，疑当时之俗，或以香草更相称谓之词，非君臣之君也。此又藉以寄意于君，非直以小草喻至尊也。旧注云「人君被服芬香，故以名之」，尤为谬说。
謇，难于言也。蹇，难于行也。
洪注引颜师古曰：「舍，止息也。屋舍、次舍，皆此义。论语「不舍昼夜」，谓晓夕不息耳。今人或音舍者，非是。」
九天之说，已见天问注。以中央八方言之，误矣。离骚以灵修、美人目君，盖托为男女之辞而寓意于君，非以是直指而名之也。灵修，言其秀慧而修饰，以妇悦夫之名也。美人，直谓美好之人，以男悦女之号也。今王逸辈乃直以指君，而又训灵修为神明远见，释美人为服饰美好，失之远矣。
索与妬叶，即索音素。洪氏曰：书序「八索」，徐氏有素音。
「非世俗之所服」，洪氏曰：李善本以世为时、为代，以民为人，皆以避唐讳尔。今当正之。
彭咸，洪引颜师古，以为「殷之介士，不得其志而投江以死」，与王逸异。然说皆不知其所据也。
诼，音卓，则当从豕；又许秽反，则当从喙耳。
洪氏曰：「偭规矩而改错者，反常而妄作；背绳墨以追曲者，枉道以从时。」论扬雄作反离骚，言「恐重华之不累与」而曰：「余恐重华与沈江而死，不与投阁而生也。」又释怀沙曰；「知死之不可让，则舍生而取义可也。所恶有甚于死者，岂复爱七尺之躯哉！」其言伟然，可立懦夫之气，此所以忤桧相而卒贬死也，可悲也哉！近岁以来，风俗颓坏，士大夫间遂不复闻有道此等语者，此又深可畏云。
旧注以「攘话」为「除去耻辱，诛谗佞之人」，非也。彼方遭时用事，而吾以罪戾废逐，苟得免于后咎余责，则已幸矣，又何彼之能除哉？为此说者，虽若不识事势，然其志亦深可怜云。
「延伫将反」，洪以同姓之义言之，亦非文意。王逸行迷之义亦然。
补注引水经曰：「屈原有贤姊，闻原放逐，来归喻之，令自寛全。乡人因名其地曰姊归，后以为县。县北有原故宅，宅之东北有女嬃庙，捣衣石尚存。」今存于此。
騒经「女嬃之婵媛」，湘君「女婵媛兮为余太息」，哀郢「心婵媛而伤怀」，【三处王注皆云：「犹牵引也。」】悲回风「忽倾寤以婵媛」，【王注云：「心觉自伤，又痛恻也。」】详此二字，盖顾恋留连之意，王注意近而语疏也。
补注曰：「女嬃詈原之意，盖欲其为宁武之愚，而不欲其为史鱼之直耳，非责其不为上官、靳尚以徇怀王之意也。而说者谓其詈原不与众合以承君意，误矣。」此说甚善。
九辩，不见于经传，不可考。而九歌着于虞书、周礼、左氏春秋，其为舜禹之乐无疑。至屈子为骚经，乃有启九辩、九歌之说，则其为误亦无疑。王逸虽不见古文尚书，然据左氏为说，则不误矣。顾以不敢斥屈子之非，遂以启修禹乐为解，则又误也。至洪氏为补注，正当据经传以破二误，而不唯不能，顾乃反引山海经「三嫔」之说以为证，则又大为妖妄，而其误益以甚矣。然为山海经者，本据此书而傅会之，其于此条，盖又得其误本，若它谬妄之可验者亦非一，而古今诸儒，皆不之觉，反谓屈原多用其语，尤为可笑。今当于天问言之，此未暇论也。五臣以启为开，其说尤谬。王逸于下文又谓太康不用启乐，自作淫声。今详本文，亦初无此意。若谓启有此乐而之太康乐之太过，则差近之。然经传所无，则自不必论也。
循、修，唐人所写多相混，故思玄赋注引「修绳墨」而解作遵字，即循字之义也。
「览民德焉错辅」，但谓求有徳者【三】，而置其辅相之力，使之王天下耳。注谓「置以为君，又生贤佐以辅之」，恐不应如此重复之甚也。
此篇所言陈词于舜，及上欵帝阍，历访神妃，及使鸾凤飞腾、鸩鸠为媒等语，其大意所比，固皆有谓。至于经涉山川，驱役百神：下至飘风云霓之属，则亦泛为寓言，而未必有所拟伦矣。二注类皆曲为之说，反害文义。至于县圃、阆风、扶桑、若木之类，亦非实事，不足考信，今皆略存梗槩，不复尽载而详说也。
王逸以灵琐为楚王省合，非文义也。
注以羲和为日御。补注又引山海经云：「东南海外，有羲和之国，有女子名曰羲和，是生十日，常浴日于甘渊【四】。」注云：「羲和，始生日月者也。故尧因立羲和之官，以掌天地四时。」此等虚诞之说，其始止因尧典「出日纳日」之文，口耳相传，失其本指，而好怪之入，耻其谬误，遂乃增饰傅会，必欲使之与经为一而后已。其言无理，本不足以欺人，而古今文士相承引用，莫有觉其妄者。为此注者，乃不信经而引以为说，蔽惑至此，甚可叹也！
望舒、飞廉、鸾凤、雷师、飘风、云霓，伹言神灵为之拥护服役，以见其仗卫威仪之盛耳，初无善恶之分也。旧注曲为之说，以月为清白之臣，风为号令之象，鸾凤为明智之士，而雷师独以震惊百里之故使为诸侯，皆无义理。至以飘风、云霓为小入，则夫卷阿之言「飘风自南」，孟子之言「民望汤武如云霓」者，皆为小人之象也耶？
王逸又以飘风云霓之来迎己，盖欲己与之同，旣不许之，遂使阍见拒而不得见帝。此为穿凿之甚，不知何所据而生此也。
沈约郊居赋「雌霓连蜷」，读作入声。司马温公云：「约赋但取声律便美，非霓不可读为平声也。」故今定离骚「云霓」为平声，九章、远游为入声，盖各从其声之便也。
王逸说「往观四荒」处，已云「欲求贤君」，盖得屈原之意矣。至「上下求索」处，又谓「欲求贤人与己同志」，不知何所据而异其说也？
旧注以「髙丘无女」「下女可诒」皆贤臣之譬，非是。下女，说详见于九歌，可考也。
溘字，补注两处皆已解为奄忽之义，至此游春宫处，乃云无奄忽之义，不知何故自为矛盾至此。
虙妃，一作宓妃。说文：「虙，房六反，虎行貌。」「宓，美毕反，安也。」集韵云：「虙与伏同，虙牺氏，亦姓也。宓与密同，亦姓。俗作宻，非是。」补注引颜之推说云：「宓字本从虍走。虙子贱即伏牺之后，而其碑文说济南伏生又子贱之后。是知古字伏、虑通用，而俗书作宓，或复加山，而并转为密音耳。」此非大义所繋，今亦姑存其说，以备参考。
王逸以虙妃喻隠士，旣非文义，又以蹇修为伏羲氏之臣，亦不知其何据也？又谓「隠者不皆仕，不可与共事君」，亦为衍说。
孟子「不理于口」，汉书「无俚之至」，说者皆训为赖，则理固有赖音矣。
尔雅说四极，恐未必然。邠国近在秦陇，非絶远之地也。
旧说有娀国在不周之北，恐其不应絶远如此。又言求佚女，为求忠贤与共事君，亦非是。
鸩及雄鸠，其取喻为有意，具文可见。注于它说，亦欲援此为例，则凿矣。补注又引淮南说「运日知晏，则鸩乃小人之有智者，故虽能为谗贼，而屈原亦因其才而使之」，是以屈原为眞尝使鸩媒简狄而为所卖也。其固滞乃如此，甚可笑也。
「凤皇旣受诒」，旧以为旣受我之礼而将行者，误矣。审尔，则高辛何由而先我哉？正为己用鸩鸠，而彼使凤皇，其势不敌，故恐其先得之耳。又或谓以高辛喻诸国之贤君，亦非文势。
留二姚，亦求君之意。旧说以为博求众贤，非是。
或问「终古」之义，曰：开辟之初，今之所始也。宇宙之末，古之所终也。考工记曰：「轮已庳，则于马终古登阤也。」注曰：「终古，常也。」正谓常如登阤，无有已时。犹释氏之言尽未来际也。
「两美必合」，此亦托于男女而言之。注直以君臣为说，则得其意而失其辞也。下章「孰求美而释女」亦然。至说「岂惟是其有女」，而曰岂唯楚有忠臣，则失之远矣。其以芳草为贤君，则又有时而得之。大率前人读书，不先寻其纲领，故出人，得失不常，类多如此。幽昧、眩曜二语，乃原自念之辞，以为答灵氛者，亦非是。
楚人以重午插艾于要，岂其故俗耶？
补注以为灵氛之占，劝屈原以远去，在异姓则可，在原则不可，故以为疑而欲再决之巫咸也。考上文但谓举世昏乱，无适而可，故不能无疑于氛之言耳。同姓之说，上文初无来歴，不知洪何所据而言。此亦求之太过也。
皇，即谓百神，不必言天使也。
升降上下，谓上君下臣者，亦缪说。
傅说、太公、宁戚，皆巫咸语。补注以为原语，非也。
鶗鴂，颜师古以为子规，一名杜鹃。服虔、陆佃以为鵙，名伯劳。未知孰是。然子规以三月呜，乃众芳极盛之时；鵙以七月呜，则阴气至而众芳歇矣。又鴂、鹍音亦相近，疑服、陆二说是。
「莫好修之害」，二注或谓上不好用忠直，或谓下不好自修，皆非是。
此辞之例，以香草比君子，王逸之言是矣。然屈子以世乱俗衰，人多变节，故自前章兰芷不芳之后，乃更叹其化为恶物。至于此章，遂深责椒兰之不可恃，以为诛首，而揭车、江离亦以次而书罪焉，盖其所感益以深矣。初非以为实有是人而以椒兰为名字者也。而史迁作屈原传，乃有令尹子兰之说，班氏古今人表又有令尹子椒之名，旣因此章之语而失之，使此词首尾横断，意思不活。王逸因之，又讹以为司马子兰、大夫子椒，而不复记其香草、臭物之论。流误千载，遂无一人觉其非者，甚可叹也。使其果然，则又当有「子车」、「子离」、「子榝」之俦，盖不知其几人矣！
化与离协，易曰：「日昃之离，不鼓缶而歌，则大耋之嗟。」则离可为力加反。又传曰：「通其变，使民不倦。神而化之，使民宜之。」则化可为胡圭反。服赋「庚子日斜」，迁史以斜为施，此韵亦可考。
王逸以求女为求同志，已失本指，而五臣又读女为汝，则并其音而失之也。
卒章琼枝之属，皆寓言耳，注家曲为比类，非也。
博雅曰：「昆裔虚，赤水出其东南陬，河水出其东北陬，洋水出其西北陬，弱水出其西南陬。河水入东海，三水入南海。」后汉书注云：「昆仑山在今肃州酒泉县西南，山有昆仑之体，故名之」。二书之语，似得其实。水经又言昆仑去嵩髙五万里，则恐不能若是之远，当更考之。
待与期叶，易小象待有与之叶者，即其例也。
九歌
楚俗祠祭之歌，今不可得而闻矣。然计其间，或以阴巫下阳神，或以阳主接阴鬼【五】，则其辞之亵慢淫荒，当有不可道者。故屈原因而文之，以寄吾区区忠君爱国之意，比其类，则宜为三颂之属；而论其辞，则反为国风再变之郑卫矣。及徐而深味其意，则虽不得于君，而爱慕无已之心，于此为尤切，是以君子犹有取焉。盖以君臣之义而言，则其全篇皆以事神为比，不杂它意。以事神之意而言，则其篇内又或自为赋、为比、为兴，而各有当也。然后之读者，昧于全体之为比，故其疏者以它求而不似，其密者又直致而太迫，又其甚则并其篇中文义之曲折而失之，皆无复当日吟咏情性之本旨。盖诸篇之失，此为尤甚，今不得而不正也。又篇名，而实十有章，盖不可晓，旧以九为阳数者，尤为衍说。或疑犹有虞夏九歌之遗声，亦不可考。今姑阙之，以俟知者，然非义之所急也。
「璆锵呜兮琳琅」，注引禹贡释璆、琳、琅，皆为玉名，恐其立语不应如此之重复，故今独以孔子世家「环佩玉声璆然」为证，庶几得其本意。
旧说以灵为巫，而不知其本以神之所降而得名。盖灵者，神也，非巫也。若但巫也，则此云姣服，义犹可通。至于下章，则所谓旣留者，又何患其不留也耶【六】？汉乐歌云「神安留」，亦指巫而言耳。
若英，若，即如也，犹诗言「美如英」耳。注以若为杜若，则不成文理矣。
帝服，注为五方之帝，亦未有以见其必然。
焱，,从三犬，而释为羣犬走貌，然大人赋有「焱风涌而云浮」者，其字从三火，盖别一字也。此皆当从三火。
东皇太一，旧说以为原意谓人尽心以事神，则神惠以福，今竭忠以事君，而君不见信，故为此以自伤。补注又谓此言「人臣陈德义礼乐以事上，则上无忧患」。云中君，旧说以为事神已讫，复念怀王不明，而太息忧劳。补注又谓「以云神喻君德，而怀王不能，故心以为忧」。皆外增赘说，以害全篇之大指；曲生碎义，以乱本文之正意。且其目君不亦太迫矣乎！
「吾乘桂舟」，吾，盖为祭者之词。旧注直以为屈原，则太迫。补注又谓言湘君容色之美，以喻贤臣，则又失其章指矣。        
「女婵媛」，旧注以为女嬃，似无关涉，但与骚经用字偶同耳。以思君为直指怀王则太迫，又不知其寄意于湘君，则使此一篇之意皆无所归宿也。
「心异媒劳」，王注以为与君心不同，则太迫而失题意。补注又因轻絶而谓同姓无可絶之义，则尤乖于文义也。
「石濑」、「飞龙」章，说者尤多舛谬，其曰：它人交不忠则相怨，我则虽不见信，而不以怨人。补注又云：「臣忠于君，君宜见信，而反告我以不间。此原陈己志于湘君也。」不知前人如何读书，而于其文义之晓然者，乃直乖戻如此，全无来歴关涉也。其曰：君初与我期共为洽，而后以谗言见弃。此乃得其本意，而亦失其词命之曲折也【七】。
湘君一篇，情意曲折，最为详尽，而为说者之谬为尤多，以至全然不见其语意之脉络次第。至其卒章，犹以遗玦、捐袂为求贤，而采杜若为好贤之无已，皆无复有文理也。
佳人召予，正指湘夫人而言，而五臣谓「若有君命，则亦将然」，补注以佳人为贤人同志者。如此，则此篇何以名为湘夫人乎？
九歌诸篇，宾主、彼我之辞最为难辨，旧说往往乱之，故文意多不属，今颇已正之矣。
「何寿夭兮在予」，旧说人之寿夭，皆其自取，何在于我，已失文意；或又以为喻人主当制生杀之柄，尤无意谓。
王逸以「离居」为隠士。补注又以此为屈原诉神之辞，皆失本指。
王逸以乘龙冲天而愈思愁人，为抗志髙远而犹有所不乐，全失文义。补注谓喻君舍己而不顾，意则是而语太迫也。
「夫人兮自有美子」，众说皆末论辞之本指得失如何，但于其说中已自不成文理，不知何故如此读书也？
咸池，或如字，下隔句与来字「力之反」叶。
东君之吾，旧说误以为日，故有息马悬车之说，疑所引淮南子反因此而生也。至于低回而顾怀，则其义有不通矣，又必强为之说，以为思其故居。夫日之运行，初无停息，岂有故居之可思哉？此旣明为谬说，而推言之者又以为讥人君之迷而不复也，则其穿凿愈甚矣。又解声色娱人，为言君有明德，百姓皆注其耳目，亦衍说。且必若此，则其下文縆瑟交鼓之云者，又谁为主而见其来之蔽日耶？
声色娱人，观者忘归，正为主祭迎日之人低回顾怀，而见其下方所陈之乐声色之盛如此耳。縆瑟交鼓，灵保贤姱，即其事也。或疑但为日出之时声光可爱，如朱丞相秀水録所载「登州见日初出时，海波皆赤，汹汹有声」者，亦恐未必然也。盖审若此，则当言其燀赫震动之可畏，不得以娱人为言矣。聊记其说，以广异闻。
北斗字，旧音斗为主。以诗考之，行苇主、醹、斗、耉为韵，卷阿厚、主为韵，此类甚多。但不知此非叶韵，而旧音特出此字，其说果何为耳？
旧说河伯位视大夫，屈原以官相友，故得汝之。其凿如此。又云河伯之居沉没水中，喻贤人之不得其所也。夫谓之河伯，则居于水中，固其所矣，而以为失其所，则不知使之居于何处乃为得其所耶？此于上下文义皆无所当，眞衍说也。
堂、宫、中，或云当并叶堂韵，宫字已见云中君，中字今闽音正为当字。
山鬼一篇，谬说最多，不可胜辩，而以公子为公子椒者，尤可笑也。
「终不见天」，尝见有读天字属下句者，问之，则曰：「韩诗「天路幽险难追攀」，语盖祖此。」审尔，则韩子亦误矣。 
或问魂魄之义，曰：子产有言：「物生始化曰魄，旣生魄阳曰魂。」孔子曰：「气也者，神之盛也。魄也者，鬼之盛也。」郑氏注曰：「嘘吸出人者，气也。耳目之精明为魄，气则魂之谓也。」淮南子曰：「天气为魂，地气为魄。」髙诱注曰：「魂，人阳神也。魄，人阴神也。」此数说者，其于魂魄之义详矣。盖尝推之，物生始化云者，谓受形之初，精血之聚，其间有灵者，名之曰魄也。旣生魄阳曰魂者，旣生此魄，便有暖气，其间有神者，名之曰魂也。二者旣合，然后有物，易所谓「精气为物」者是也。及其散也，则魂游而为神，魄降而为鬼矣。说者乃不考此，而但据左疏之言，其以神灵分阴阳者，虽若有理，但以嘘吸之动者为魄，则失之矣。其言附形之灵、附气之神，似亦近是，但其下文所分，又不免于有差。其谓魄识少而魂识多，亦非也，但有运用畜藏之异耳。
雄，与凌叶，今闽人有谓雄为形者，正古之遗声也。
校勘记
〔一〕然其反骚。「然」，扫叶本、成化本作「但」。
〔二〕如皁亦音香。「皁」，诸本同，据说文解字第五篇下，当作「皀」，许慎曰：皀……又读若香。」是其证也。
（三〕但谓求有德者。「但」，扫叶本作「乃」。
〔四〕常浴日于甘渊。「渊」，原作「洲」，诸本同，今据山海经大荒南经及楚辞补注改。
〔五〕或以阳主接阴鬼。「主」，古逸本、扫叶本作「巫」。
〔六〕又何患其不留也耶。「耶」，成化本无；四库本作「哉」。〔七〕而亦失其词命之曲折也。「词命」，成化本作「命词」。
楚辞辩证下
天问
隅隈之数，注引淮南子言「天有九野，九千九百九十九隅」，此其无稽亦甚矣哉！
论衡云：「日昼行千里，夜行千里。」如此，则天地之间狭亦甚矣。此王充之陋也。
「顾菟在腹」，此言兔在月中，则顾菟伹为兔之名号耳。而上官桀曰：「逐麋之犬，当顾菟耶？」则顾常为瞻顾之义，而非兔名。又庄辛曰：「见冤而顾犬。」亦因菟用顾字，而其取义又异，盖不可晓。兔与菟同是一字，见于说文，而其形声皆异，又不知其自何时始别异之也。
补注引言山海经「鲧窃帝之息壤以堙洪水，帝令祝融殛之羽郊。」详其文意，所谓帝者，似指上帝。盖上帝欲息此壤，不欲使人干之，故鲧窃之而帝怒也。后来柳子厚、苏子瞻皆用此说，其意甚明。又祝融之后，死而为神。盖言上帝使其神诛鲧也，若尧舜时则无此人久矣，此山海经之妄也。后禹事中又引淮南子言「禹以息壤寘洪水，土不减耗，掘之益多。」其言又与前事自相抵牾，若是壤也果帝所息，则父窃之而殛死，子掘之而成功，何帝之喜怒不常乃如是耶？此又淮南子之妄也。大氐古今说天问者，皆本此二书。今以文意考之，疑此书本皆缘解此问而作，而此问之言，特战国时俚俗相传之语，如今世俗僧伽降无之祈、许逊斩蛟蜃精之类，本无稽据，而好事者遂假托撰造以实之，明理之士，皆可以笑而挥之，政不必深与辩也。
补注引淮南说增城髙一万一千里四百一十四步二尺六寸，尤为可笑，岂有度万里之远而能计其跬步尺寸之余者乎？此盖欲览者以为己所亲见而曾实计之，而不知适所以章其谲而且谬也。柳对本意，似有意于破诸妄说，而于此章反以西王母者实之，又何惑耶？
补注引淮南子说昆仑虚旁有四百四十门，而其西北隅北门，开以纳不周之风。皆是注解此书之语，予之所疑，又可验其必然矣。
「雄虺九首，倐忽焉在」，此一事耳，其词本与招魂相表里，王注得之，但失不引招魂为证耳。而柳子不深考，乃引庄子南北二帝之名以破其说，则旣失其本指，而又使「雄虺」一句为无所问，其失愈远矣。补注虽知柳说之非，然亦不引招魂以订其文义之缺，乃直以庄周寓言不足信者诋之。周之寓言，诚不足信，然岂不犹愈于康回、烛龙之属！乃信彼而疑此，何哉？一语之微，无所关于义理，而说者至三失之，而况其有深于是者耶！
「雄虺」「倐忽」，或云：「今岭南有异蛇，能日行数百里以逐人者，即此物。」但不见说有九首耳。
补注说：「今湖州武康县东有防风山，山东二百步有禺山，防风庙在封、禺山之间。」洪君晚居霅川，当得其实。
巴蛇事下注中食鹿出骨事，似若迂诞，然予尝见山中人说：大蛇能吞人家所伏鸡卵，而登木自绞，以出其壳者。人甚苦之，因为木卵着薮中，蛇不知而吞之，遂绞而裂云。
「羿焉彃日，乌焉解羽」，洪引归藏云：「羿彃十日。」补注引山海经注曰：「天有十日，日之数十也。然一日方至，一日方出，虽有十日，自使以次迭出，而今俱见，乃为妖怪。故羿仰天控弦，而九日潜退耳。」按此十日，本是自甲至癸耳，而传者误以为十日并出之说，注者旣知其误，又为此说以弥缝之，而其诞益彰。然世人犹或信之，亦可怪也。
「启代益作后，卒然离蠥」，王逸以益失位为离蠥，固非文义；补以有扈不服为离蠥，文义粗通，然亦未安。或恐当时传闻别有事实也。史记燕人说禹崩，益行天子事，而启率其徒攻益夺之。汲冢书至云益为启所杀。是则岂不敢谓益旣失位，而复有阴谋，为启之蠥，启能忧之.而遂杀益为能达其拘乎？然此事要当质以孟子之言，齐东鄙论，不足信也。
「启棘宾商」四字，本是启梦宾天，而世传两本，彼此互有得失，遂致纷纭不复可晓。盖作山海经者所见之本「梦天」二字不误，独以宾、𡣕相似，遂误以宾为𡣕，而造为启上三𡣕子天之说，以实其谬。王逸所传之本，宾字幸得不误，乃以篆文梦、天字中间坏灭，独存四外，有似棘、商，遂误以梦为棘，以天为商，而于注中又以列陈宫商为说。洪则旣引「三𡣕」以注骚经，而于此篇，反据王本而解为急于宾礼商契。以今考之，凡此三家，均为穿凿。而以事理言之，则山海之怪妄为尤甚；以文义言之，则王注之训诂为尤疏。洪则兼承二误而又两失之，且谓屈原多用山海经语，而不知山海实因此书而作；三𡣕又本此句一字之误，其为纰漏，又益甚矣。独柳子贸𡣕之对，似觉山海之谬，然亦不能深察而明着之，是以其义虽正，而亦不能以自伸也。大氐古书之误，类多如此。读者若能虚心静虑，徐以求之，则邂逅之间，或当偶得其实。顾乃安于苟巨，狃于穿凿，牵于援据，仅得一说而遽执之，便以为是，以故不能得其本真；而已误之中，或复生误。此邢子才所以独有「日思误书」之适，又有「思之若不能得，则便不劳读书」之对，虽若出于戏剧，然实天下之名言也。
「勤子屠母」，旧注引帝王世纪言「禹𤗚剥母背而生」，补又引干寳言黄初五年，汝南民妻生男，从右胁下小腹上出【一】；而平和自若，母子无恙以为证。此事有无，固未可定，然上句言启事而未有所问，则此句不应反说禹初生时事矣。故疑当为启母化石事也。
「该秉季德」，王逸以为汤能秉契之末德，而厥父契善之。以契为汤父，固谬。柳又以为即左传所云少皡氏之子该为蓐收者，亦与有扈事不相关。唯洪氏以为启者近之。疑该即启字转写之误也。但「终弊于有扈，牧夫牛羊」，乃似谓启为有扈所弊而牧夫牛羊者，不知又何说也？下章又云有扈牧竖，亦不可晓，岂以少康尝为牧正而误邪？大率此篇所问有扈、羿、浞事，或相混并，盖其传闻之误，当阙之耳。
「到击纣躬，叔旦不嘉」，王逸云：「武王始至孟津，八百诸侯不期而到，皆曰：『纣可伐也。』白鱼人于王舟，羣臣咸曰：『休哉！』罾曰：『虽休，勿休。」」未详所据。
「齐桓九会」，九本纠字，借作九耳。左传展禽犒师之言，正作纠字。「纠合宗族」，亦此义也。唯庄子「九杂天下之川」作九，则亦古字通用，而非九数之验也。诸儒通计九会之数不合，遂有裳衣兵车之辨，盖凿说也。然此辞亦作九会，则其误也久矣。如公羊、榖梁，故是战国时人也。
余始读诗，得吴氏补音，见其疑于殷武三章严、遑之韵，亦不能晓。及渎此篇，见其以严叶亡，乃得其例。余于吴氏书多所刊补，皆此类。今见诗集传。
九章
屈子初放，犹未尝有奋然自絶之意，故九歌、天问、远游、卜居，以及此卷惜诵、涉江、哀郢诸篇，皆无一语以及自沈之事，而其词气雍容整暇，尚无以异于平日。若九歌则含意凄惋，恋嫪低佪，所以自媚于其君者，尤为深厚。骚经、渔父、怀沙，虽有彭咸、江鱼、死不可让之说，然犹未有决然之计也，是以其词虽切而犹未失其常度。抽思以下，死期渐迫，至惜往日、悲回风，则其身已临沅湘之渊，而命在晷刻矣。顾恐小人蔽君之罪闇而不章，不得以为后世深切着明之戒，故忍死以毕其词焉。计其出于瞀乱烦惑之际，而其倾输罄竭，又不欲使吾长逝之后，冥漠之中，胸次介然有毫发之不尽，则固宜有不暇择其辞之精粗而悉吐之者矣。故原之作，其志之切而词之哀，盖未有甚于此数篇者，读者其深味之，眞可为恸哭而流涕也。
惜诵。首章「非」字，误为「作」字，使两章文意不明；中间「善恶」字，误为「中情」，使一章音韵不叶。今已正之，读者可以无疑矣。
涉江。旧说取譬之详，皆衍说也。
哀郢。楚文王自丹阳徙江陵，谓之郢。后九世，平王城之。又后十世，为秦所拔，而楚徙东郢。
抽思。「何独乐斯之蹇蹇兮，愿荪美之可完」，文理甚明，而王逸解「独乐」为「毒药」，补注又引「瞑眩」之语以实之。必欲如此强为之说，岂不可通，但别本如此，文自分明，不必强穿凿耳。然今本皆出王逸，不知别本又何自而得此本语也。
「孰不实而有获」，详上文，实当作殖，然自王逸已解作「空穗」，则其误久矣。获，一作获，亦非也。
怀沙。改，叶音己。按郑注仪礼释用己日为自变改，则二字音义固相近也。
「怀质抱情，独无匹兮」，诸本皆同，史记亦然。而王逸训匹为双，补注云「俗字作疋」，则其来久矣。但下句云「伯乐旣没，骥焉程兮」，于韵不叶，故尝疑之，而以上下文意及上篇「并日夜而无正」者证之，知匹当作正，乃与下句音义皆叶，然犹未敢必其然也。及读哀时命之篇，则其词有曰「怀瑶象而握琼兮，愿陈列而无正」，正与此句相似，其上下句又以荣、逞、成、生为韵，又与此同，然后断然知其当改而无疑也。
惜往日。「受命诏以昭时」，时，一作诗，说者便引国语楚教太子以诗为说【二】，殊无意谓。
介子立枯事，补注以左传为据而不之信，然此词明言立枯，又云缟素而哭，庄子亦有抱木之说，固未可以一说而尽疑之也。
悲回风。「施黄棘之枉策」，补注据史记楚怀王二十五年人舆秦盟于黄棘，其后为秦所欺，卒以客死，今顷襄王又信任奸回，将亡其国，故言己之所以假延日月，无以自处者，以其君欲复施黄棘之枉策也。其说虽有事证，然与此文理絶不相人，不若旧说之为安也。
远游
客有语余者曰：「髙宗恭默思道，梦帝赍以良弼，寤而求之，即得傅说，遂以为相。若使梦赍之夕，应时即生，则自襁褓之间以及强立之岁，亦须二三十年，始堪任用。王者政令所出，日有万几，岂容数十年之问不发一语，又虚相位以待乳下之婴儿乎？今书之言如此，则是髙宗旣得此梦，实时搜访，便得其人，而已堪作相，以代王言矣。明是一旦忽然从天而下，便为成人，无少长之渐也。」余闻其言，心窃怪之而不敢答。今读此书，洪注所引庄子音义已有傅说生无父母之说，乃知人之虑已有及此者矣。洪氏引之而无他说，则岂亦以是为不易之论而无所疑也耶？然则余之昧陋，而见事独迟，为可笑已。
屈子「载营魄」之言，，本于老氏，而扬雄又因其语以明月之盈阙，其所指之事虽殊，而其立文之意则一。顾为三书之解者，皆不能通其说，故今合而论之，庶乎其足以相明也。盖以车承人谓之载，古今世俗之通言也。以人登车亦谓之载，则古文史类多有之，如汉纪云「刘章从谒者与载」，韩集云「妇人以孺子载」，盖皆此意，而今三子之言，其字义亦如此也。但老子、屈子以人之精神言之，则其所谓营者，字与荧同，而为晶明光炯之意。其所谓魄，则亦若余之所论于九歌者耳。扬子以日月之光明论之，则固以月之体质为魄，而日之光耀为魂也。以人之精神言者，其意盖以魂阳动而魄阴静，魂火二而魄水一，故曰「载营魄抱一，能勿离乎。」言以魂加魄，以动守静，以火迫水，以二守一，而不相离，如人登车而常载于其上，则魂安静而魄精明，火不燥而水不溢，固长生久视之要诀也。屈子之言，虽不致详，然以其所谓「无滑而魂」、「虚以待之」之语推之，则其意当亦出此无疑矣。其以日月言者，则谓日以其光加于月魄而为之明，如人登车而载于其上也，故曰「月未望则载魄于西，旣望则终魄于东，其遡于日乎」。言月之方生，则以之光加被于魄之西，而渐满其东，以至于望而后圜。及旣望矣，则以日之光终守其魄之东，而渐亏其西，以至于晦而后尽。盖月遡日以为明，未望则日在其右，旣望则在其左，故各向其所在而受光，如民向君之化而成俗也。三子之肓虽为两事，而所言载魄，则其文义同为一说，故丹经历术，皆有纳甲之法，互相资取，以相发明，盖其理初不异也。但为之说者，不能深考，如河上公之言老子，以营为魂，则固非字义，而又并言人载魂魄之上以得生，当爱养之，则又失其文意。独其载字之义粗为得之，然不足以补其所失之多也。若王辅嗣以载为处，以营魄为人所常居之处，则亦河上之意。至于近世，而苏子由、王元泽之说出焉，则此二人者，平生之论如水火之不同，而于此义皆以魂为神，以魄为物，而欲使神常载魄以行，不欲使神为魄之所载。洪庆善之于此书，亦谓阳气充魄为魂，能运动则其生全矣，则其意亦若苏、王之云，而皆以载为以车承人之义矣。是不唯非其文意，且若如此，则是将使神常劳动【三】，而魄亦不得以少息，虽幸免于物欲沈溺之累，而窈冥之中精一之妙，反为强阳所挟，以驰骛于纷拏胶扰之涂，卒以陷于众人伤生损寿之域，而不自知也。其于二子之意何如哉？若其说扬子者，则皆以载为哉，固失其指，而李轨解魄为光，尤为乖谬。至宋贯之、司马公始觉其非，然遂欲改魄为胐，则亦未深考此载字之义，而失之愈远矣。唯近岁王伯照以为未望则魄为明所载，似得其理；旣而又曰：旣望则明为魄所终，则是下句当曰「终明」，而不当为「终魄」矣。以此推之，恐其于上句文义之乡背，亦未免如苏氏、王氏之云，为自下而载上也。大氐后人读前人之书，不能沈潜反复，求其本义，而輙以己意轻为之说，故其卤莽有如此者。况读楚辞者，徒玩意于浮华，宜其于此尤不暇深究其底蕴，故余因为辩之，以为览者能因是以考焉，则或泝流求原之一助也。
登霞之霞，本遐之借用，犹曰适远云尔。曲礼告丧之词，乃又借以为死之美称也。庄子作登假，盖亦此例。但此篇注者，遂解为赤黄之气，释庄音者又读假为格，而训至焉，其误愈远矣。
卜居
史记有滑稽传，索隐云：「滑，乱也。稽，同也。言辩捷之人言非若是，言是若非，能乱异同也。」扬雄酒赋「鸱夷滑稽」，颜师古曰：「滑稽，圜转纵舍无穷之状。」此词所用二字之意，当以颜说为正。
渔父
衣叶于巾反者，礼记「一戎衣」，郑读为殷，古韵通也。九辩
悲秋，旧说取譬烦杂，皆失本意。
「有美一人」，注指怀王，非是。「心不绎」，注训绎为解，即当作释。补训抽丝，乃说为绎字耳。又疑或是怿字，喜悦意耳。
「无伯乐之善相，今谁使乎誉之」，誉，一作訾，相度之义也。又与上句知字叶韵，故当作訾为是。但下句两之上字复不韵，则又不可晓。故今且作誉，而四句皆以之字为韵。
「朱雀」，雀，一作荣，非是。盖下与苍茏为对，皆为飞行之物，不当作荣。王注亦自作雀，不知洪本何以作荣也。「茇茇」，音斾，盖言朱雀飞扬其翼，茇茇然也。今一作芺，音于表反，乃随荣字误解耳。
「轻辌」，轻，一作轾【四】」，非是。轻字义证甚明，轾乃车之行貌，于义不通。
招魂
后世招魂之礼，有不专为死人者，如杜子美彭衙行云：「暖汤濯我足，剪纸招我魂。」盖当时关陕间风俗，道路劳苦之余，则皆为此礼，以祓除而慰安之也。近世髙抑崇作送终礼云：「越俗有暴死者，则亟使人徧于衢路以其姓名呼之，往往而苏。」以此言之，又见古人此诫有望其复生，非徒为是文具而已也。
「恐后之」，如汉武帝遣人取司马相如遗文，而曰「若后之矣」之意，注云：「言已在它人后也。」
此篇所言四方怪物，如十日代出之类，决是誔妄，无可疑者，其它小小异事，如东方长人、南方雕题、杀人祭鬼、蛇虺封狐、西方流沙、求水不得、北方层冰飞雪之类，则或往往有之，如五代史言：「北方之极，魑魅龙蛇，白昼羣行。」盖地偏气异，自然如此，不足怪也。
无木谓之台，有木谓之榭。一曰凡屋无室曰榭。说文乃云：「台，观四方而髙者。」「榭，台有屋也。」说文与二说不同，以春秋「宣榭火」考之，则榭有屋明矣。
卒章心字，旧苏含反，盖以下叶南韵，然于上句枫字却不叶，此不知枫有孚金、南有尼金可韵，而误以枫为散句耳。心字但当如字，而以枫、南二字叶之，乃得其读，前亦多此
例矣。
大招
周颂「陟降庭止」，传注训庭为直，而说之云：文王之进退其臣，皆由直道。诸儒祖之，无敢违者。而颜监于匡衡传所引独释之曰：言若有神明临其朝廷也。盖匡衡时未行毛说，颜监又精史学，而不梏于专经之陋，故其言独能如此，无所阿随，而得经之本指也。余旧读摄而爱颇说，然尙疑其无据，及读此词，乃有「登降堂只」之文，于是益信「陟降庭止」之为古，其义审如颜说而无疑也。颜注汉书时有发明，于经指多若此类。如训棐为匪，尤为明切。足证孔安国、张平子之缪，其视韦昭之徒专守毛、郑，而不能一出己见者，相去远矣。
晁録
王逸所传楚辞，篇次本出刘向，其七谏以下，无足观者，而王褒为最下，余已论于前矣。近世晁无咎以其所载不尽古今词赋之美，因别録续楚辞、变离骚为两书，则凡词之如骚者已略备矣。自原之后，作者继起，而宋玉、贾生、相如、扬雄为之冠，然较其实，则宋、马辞有余而理不足，长于颂美而短于规过；雄乃专为偷生苟免之计，旣与原异趣矣，其文又以摹拟掇拾之故，斧凿呈露，脉理断续，其视宋、马犹不逮也。独贾太傅以卓然命世英杰之材，俯就騒律，所出三篇，皆非一时诸人所及，而惜誓所谓「黄鹄之一举兮，见山川之纡曲。再举兮，睹天地之员方」者；又于其间超然拔出言意之表，未易以笔墨蹊径论其髙下浅深也。此外晁氏所取，如荀卿子诸赋皆髙古，而成相之篇，本拟工诵箴谏之词，其言奸臣蔽主擅权，驯致移国之祸，千古一辙，可为流涕。其它如易水、越人、大风、秋风、天马，下及乌孙公主、诸王妃妾、息夫躬、晋陶潜、唐韩柳，本朝王介父之「山谷」「建业」【五】、黄鲁直之「毁璧陨珠」、邢端夫之秋风三迭，其古今大小雅俗之变虽或不同，而晁氏亦或不能无所遗脱，然皆为近楚语者。其次则如班姬、蔡琰、王粲及唐元结、王维、顾况，亦差有味。又此之外，则晁氏所谓过骚之言者，非余之所敢知矣。晁书新序多为义例，辨说纷拏而无所发于义理，殊不足以为此书之轻重。复自谓尝为史官，古文国书，职当损益。不惟其学，而论其官，固已可笑，况其所谓笔削者，又徒能移易其篇次，而于其文字之同异得失，犹不能有所正也。浮华之习，徇名饰外，其弊乃至于此，可不戒哉！
校勘记
〔一〕从右胁下小腹上出。「小」，原作「水」，据古逸本、扫叶本、成化本改、
〔二〕说者便引国语楚教太子以诗为说。「便引」，四库本作「傅会」。
〔三〕则是将使神常劳动。「神」，扫叶本、成化本作「魂」。〔四〕轻一作轾。「轻」，原作「辌」，据扫叶本、成化本改。〔五〕山谷建业。「谷」，扫叶本、成化本作「石」。
楚辞后语目录
成相一
佹诗二
易水歌三
越人歌四
垓下帐中歌五
大风歌六
鸿鹄歌七
吊屈原赋八
服赋九
瓠子之歌十
秋风辞十一
乌孙公主歌十二
长门赋十三
吊二世赋十四
自悼赋十五
反离騒十六
絶命词十七
思玄赋十八
悲愤诗十九
胡笳二十
登楼赋二十一
归去来辞二十二
鸣皐歌二十三
引极二十四
山中人二十五
望终南二十六
鱼山迎送神二十七
日晚歌二十八
复志赋二十九
闵己赋三十
别知赋三十一
讼风伯三十二
吊田横文三十三
享罗池三十四
琴操三十五
招海贾文三十六
惩咎赋三十七
闵生赋三十八
梦归赋三十九
吊屈原文四十
吊苌弘文四十一
吊乐毅四十二
乞巧文四十三
憎王孙文四十四
幽怀赋四十五
书山石四十六
寄蔡氏女四十七
服胡麻赋四十八
毁璧四十九
秋风三迭五十
鞠歌五十一
拟招五十二
右楚辞后语目录，以晁氏所集录续、变二书刊补定着，凡五二篇。晁氏之为此书，固主于辞，而亦不得不兼于义。今因其旧，则其考于辞也宜益精，而择于义也当益严矣。此余之所以兢兢而不得不致其谨也。
盖屈子序者穷而呼天、疾痛而呼父母之词也。故今所欲取而使继之者，必其出于幽忧穷蹙、怨慕凄凉之意，乃为得其余韵，而宏衍巨丽之观、欢愉快适之语，宜不得而与焉。至论其等，则又必以无心而冥会者为贵，其或有是，则虽远且贱，犹将汲而进之。一有意于求似，则虽迫真如扬、柳，亦不得已而取之耳。若其义，则首篇所著荀卿子之言，指意深切，词调铿锵，君人者诚能使人朝夕讽诵，不离于其侧，如卫武公之抑戒，则所以入耳而着心者，岂但广厦细旃、明师劝诵之益而已哉！此固余之所为眷眷而不能忘者。
若高唐、神女、李姬、洛神之属，其词若不可废，而皆弃不录，则以义裁之，而断其为礼法之罪人也。高唐卒章虽有「思万方、忧国害、开圣贤、辅不逮」之云，亦屠儿之礼佛、倡家
之读礼耳，几何其不为献笑之资，而何讽一之有哉？其息夫躬、柳宗元之不弃，则晁氏已言之矣。
至于扬雄，则未有议其罪者，而余独以为是其失节，亦蔡琰之俦耳。然琰犹知愧而自讼，若雄则反讪前哲以自文，宜又不得与琰比矣。今皆取之，岂不以夫琰之母子无絶道，而于雄则欲因反骚而着苏氏、洪氏之贬词，以明天下之大戒也。
陶翁之词，晁氏以为中和之发，于此不类，特以其为古赋之流而取之，是也。抑以其自谓晋臣、耻事二姓而言，则其意亦不为不悲矣。序列于此，又何疑焉！
至于终篇，特着张夫子、吕与叔之言，盖又以告夫游艺之及此者，使知学之有本而反求之，则文章有不足为者矣。其余微文碎义，又各附见于本篇，此不暇悉着云。
校勘记
〔一〕忠雅本自成相至胡笳无「一」至「十」序号。
楚辞后语卷第一
成相第一【一】
成相者，楚兰陵令荀卿子之所作也。荀卿，赵人，名况。学于孔氏门人馯臂子弓者，尤邃于礼，著书数万言。少游学于齐，历威、宣，至襄王时，三为稷下祭酒。后以避谗适楚，春申君以为兰陵令。春申君死，荀卿亦废，遂家兰陵而终焉。此篇在汉志号成相杂辞，凡三章，杂陈古今治乱兴亡之効，托声诗以风时君，若将以为工师之诵、旅贲之规者，其尊主爱民之意，亦深切矣。相者，助也，举重劝力之歌，史所谓「五羖大夫死，而舂者不相杵」是也。卿非屈原之徒，故刘向、王逸不録其篇。今以其词亦托于楚而作，又颇有补于治道，故録以附焉。然黄歇乱人，卿乃以为托身行道之所，则已误矣。卿学要为不醇粹，其言精祌相反为圣人，意乃近于黄老；而「复后王」、「君论五」者，或颇出人申商间，此其所以传不壹再而为督责、坑焚之祸也。差之豪厘，谬以千里，可不谨哉！可不谨哉！
请成相，世之殃，愚闇愚闇堕贤良。人主无贤，如瞽无相何伥伥！【相，并息亮反，上叶平声。堕，许规反。伥，丑羊反。〇相，助也。成相，助力之歌也。堕，坏也。瞽无相者，瞽者无目，故必使人助之，亦谓之相，不可无也。伥伥，狂惑之貌。】请布基，愼圣人，愚而自专事不治。主忌苟胜，羣臣莫谏必逢灾！【愼，读作顺。人，叶音儿。治，直吏反，叶平声。灾，叶音滋。〇布基，谓陈布基业之事也。忌，猜忌也。苟胜，不顾义理，而苟求胜人，若下文所引商纣之事也。】论臣过，反其施，尊主安国尚贤义。拒谏饰非，愚而上同国必祸。【过，叶音规。义，叶平声。祸，叶许规反。〇论，论其罪而治之也。言治臣下之过者，必当自省而反其所为，不可尤而効之也。欲尊主安国者，必尚贤义，然后可为，若如纣之知足以饰非，辨足以拒谏，己自愚暗，又欲使人同己，则国必祸也。上，与尚同。】曷谓罢？国多私，比周还主党与施。远贤近谗，忠臣蔽塞主势移。【罢，读作疲。比，必寐反。远、近，皆去声。〇疲，诮弱不任事也。国语曰「罢士无伍，罢女无家」是也：若国多私，则其君亦罢矣。还，绕也。谗人用事，能使忠臣蔽塞，而人莫敢言，则权在于彼而不在君矣，此主势所以移于下也。】曷谓贤？明君臣，上能尊主爱下民。主诚听之，天下为一海内宾。【贤，叶胡邻反。〇贤，谓贤臣也。能明君臣之道，则为贤臣也。】主之孽，谗人达，贤能遁逃国乃蹷。愚以重愚，闇以重闇成为桀。【孽，灾也。蹷，类覆也。久而愚闇愈甚，遂至于夏桀之无道也。】世之灾，妬贤能，飞廉知政任恶来。卑其志意，大其园囿髙其台。【能，叶奴来反。台下本有榭字，以韵叶之，知是后人误加，今删去。〇恶来，飞廉之子。恶来有力，飞廉善走，父子俱以材力事纣也。卑其志意，言无远虑，不慕往古，盖当髙者反卑，而当卑者反髙也。】武王怒，师牧野，纣卒易郷启乃下。武王善之，封之于宋立其祖。【怒，叶去声。野，叶上与反。郷，读作向。下，叶音户。〇易郷，回也，谓前徒倒戈攻于后。启，微子名。下，降也。立其祖，使祭祀不絶也。】世之衰，谗人归，比干见刳箕子累。武王诛之，吕尚招麾殷民怀。【刳，音枯。累，平声，与缧同。怀，胡威反。〇比干、箕子事，见九章、天问。缧，囚絷也。吕尚，太公也。】世之祸，恶贤士，子胥见杀百里徙。穆公得之【二】，强配五伯六卿施。【祸，叶许诡反。伯，读为覇。施，叶上声。〇子胥，吴大夫伍员字也。谏夫差不听，为所杀。百里奚，虞公之臣。徙，迁也。谋不见用，虞灭，系虏迁徙于秦。穆公，秦伯任好也。六卿，天子之制。施，犹置也。言其强大，僭置天子之官也。】世之愚，恶大儒，逆斥不通孔子拘。展禽三绌，春申道缀基毕输。【恶，去鼙。缀，读作辍。〇逆，拒。斥，逐大儒不使通。拘，谓畏匡尼陈也。展禽，鲁大夫，名获，居于柳下、谥曰惠，为士师，三见绌。春申，楚相黄歇，封为春申君。缀，止也。毕，尽也。输，倾委也。言春申为李园所杀，其政治基业尽倾覆委地也。】请牧基，贤者思，晓在万世如见之。谗人罔极，险陂倾侧此之疑。【陂，与诐同。〇牧，治也。言贤者必常见思，虽久不忘，但谗人必欲毁之，使人君疑于此人，然后己得行其奸诈也。】基必施，辨贤罢，文武之道同伏戏。由之者治，不由者乱何疑为？【罢，音见上。戏，与羲同。〇文武，周文王、武王。伏戏，古帝王太昊氏，始画八卦、造书契者。言古今一理，顺之则治，逆之则乱，无可疑也。】凡成相，辨法方，至治之极复后王。愼子、墨、季、惠，百家之说诚不祥！【祥，一作详。〇后王，当时之王，谓当自立，复为一王之法，不必事事泥古也。愼，愼到。墨，墨翟。季，季梁，列子云杨朱之友也。惠，惠施也。祥，善也。】治复一，修之吉，君子执之心如结。众人贰之，谗夫弃之形是诘。【结，叶音吉。形，当作刑。〇复一，归于一理也。心如结，言坚固不解也。贰之，不一也。弃之，不由也。如此之人，皆当以刑诘之也。】水至平，端不倾，心术如此象圣人。而有埶，直而用枻必参天【三】。人下脱一字，属下句。枻，余制反。天，叶铁因反。〇承上章，言圣人则心平如水，无往而非一矣。枻，引也。未详。】世无王，穷贤良，暴人刍豢仁人糟糠。礼乐灭息，圣人隐伏墨术行。【行，叶户郎反。〇无王者兴，则贤良穷困。】治之经，礼与刑，君子以修百姓宁。明德愼罚，国家旣治四海平。【治，直吏反。】治之志，后埶富，君子诚之好以待。处之敦固，有深藏之能远思。治，同上。富，叶音费。好，去声。待，叶音地。有，读为又。思，叶去声。〇为治之意，后权埶与富者，则公道行而货赂息也。诚之好以待者，诚意好之以待用也。处之厚固又能深藏，则能远虑也。】思乃精，志之荣，好而壹之神以成。精神相反，一而不贰为圣人。【好，去声。〇好而不二，则通于神明矣。相反，谓反复不离散。】治之道，美不老，君子由之佼以好。下以教诲子弟，上以事祖考。【佼，音绞。〇老，休息也。为治当日新其美，不使休息。佼，亦好也。】成相竭，辞不蹷，君子道之顺以达。宗其贤良，辨其殃孽。【蹷，音厥。〇竭，尽也。蹷，仆也。此论成相之事，虽至终篇，辞不仆蹷，言无穷也。道，言说也。辞旣不蹷，君子言之，必和顺而通达。
右一章
请成相，道圣王，尧舜尙贤身辞让。许由、善卷，重义轻利行显明。【让，叶平声。卷，音拳。明，叶音芒。〇道，亦言也。尧让天下于许由，舜让天下于善卷，二人不受，并见庄子。】尧让贤，以为民，泛利兼爱德施均。辨治上下，贵贱有等明君臣。【贤，叶音形。为，去声。〇为万民求明君，所以不私其子。】尧授能，舜遇时，尚贤推德天下治。虽有贤圣，适不遇世孰知之？【能，叶音尼。治，叶平声。】尧不德，舜不辞，妻以二女任以事。大人哉舜，南面而立万物备。【德，叶音帝。辞，叶音似。妻，去声。大人哉舜，四字为一小句。〇尧授舜以天下而不自以为德，舜受尧之天下而不辞，授、受皆以至公，无私情也。】舜授禹，以天下，尚得推贤不失序。外不避仇，内不阿亲贤者予。【下，叶音户。得，当作德。序、予，并叶上声。〇舜之授禹，亦以天下之故也。不避仇，谓殛鲧兴禹；不阿亲，则不私其子。惟贤者则予之也。】禹劳心力尧有德，干戈不用三苗服。举瞬甽亩，任之天下身休息。【甽，与畎同。〇三苗服，见尚书，乃舜事，此误也。】得后稷，五榖殖，夔为乐正鸟兽服。契为司徒，民知孝弟尊有德。【稷、夔、契事，并见尚书，亦尧臣，舜申命之【四】。】禹有功，抑下鸿，辟除民害逐共工。北决九河，通十二渚疏三江。【辟，与辟同。共，音恭。〇抑，遏也。下，谓治水使归下也。鸿，即洪水也。流共工、决九河、通三江，并见尙书。但流共工亦舜事【五】，今以为禹，误矣。十二渚，亦未详其名数【六】。禹溥土，平天下，躬亲为民行劳苦。得益、皐陶、横革、直成为辅。【溥，一作傅，皆读为敷。〇溥土，见尚书。言洪水泛滥，禹分布治九州岛之土也。益、阜陶，见尚书。横革、直成，未详。】契玄王，生昭明，居于砥石迁于商。十有四世，乃有天乙是成汤。【明，叶音芒。〇玄王者，契夲以母简狄吞玄乌卵而生，故追号之曰王也。昭明，契子也。砥石，未详，或云即砥柱也。商，商丘也。十四世，见史记。】天乙汤，论举当，身让卞随举牟光，道古贤圣基必张。【当，叶平声。牟，或作务。〇汤让天下于卞随、务光，二人不受，亦见庄子。又言汤能行古圣贤之事，故基业张大也。】愿陈辞，世乱恶善不此治，隐讳疾贤，良由奸诈鲜无灾。患难哉，阪为先，【此一节有脱误。患难哉，阪为先，尤不可晓，姑阙之。】圣知不用愚者谋。前车已覆，后未知更，何觉时？【此上亦脱六字。谋，叶音縻。更，平声。〇后，后车也。更，改也，谓改辙也，属上小句。何觉时，言前事之戒如此之明，而犹不觉悟，后岂复有觉悟时也！】不觉悟、不知苦，迷惑失指易上下。忠不上达，蒙揜耳目塞门户。【悟，叶上声。指下一有不字，非是。下，叶音户。】门户塞，大迷惑，悖乱昬莫不终极。是非反易，比周欺上恶正直。【比，必寐反。恶，去声。〇莫，冥寞，言闇也。】正是恶，心无度，邪枉辟回失道途。己无邮人，我独自美岂无故？【是，一作直。辟，读为僻。途，叶去声。邮，一作尤。一夲岂下有独字，非是。〇正直是恶，则心无尺度，不知长短，所向无非邪辟之途矣，岂可尤责它人而自以为美乎？盖凡事之得失必有其故，当自省也。】不知戒，后必有，恨后遂过不肯悔。谗夫多进，反复言语生诈态。【有，疑当作悔。恨后，疑当作后复。人之态，不如备，争宠嫉贤利恶忌。妬功毁贤，下敛党与上蔽匿。如，当作知。匿，叶奴计反。〇言人之诈态，上若不知为备，则有忌嫉蔽匿之患也。利恶忌，谓以恶忌贤者为己利也。敛，聚也。下聚党与，则上蔽匿矣。】上壅蔽，失辅埶，任用谗夫不能制。孰公长父之难，厉王流于彘。【父，音甫。难，去声。〇主蔽匿，则贤人不得尽忠于上，而自失辅助之势。盖其始以谗人为可任，而后已失势，遂不能制之也。孰，当作郭。郭公长父，周厉王之臣，未详其事。彘，地名，在河东。厉王无道，信任小人，专利监谤，遂为国人所逐而流于彘。】周幽厉，所以败，不听规谏忠是害。嗟我何人，独不遇时当乱世。【幽，厉王孙幽王也。淫昬暴虐，无道尤甚，后为犬戎所杀。】欲衷对，言不从，恐为于胥身离凶。进谏不听，刭而独鹿弃之江。【衷对，一当作对衷，乃与韵叶。而，一作以。鹿，与𦌏同，音鹿，一说独鹿一作属镂，上之欲反，下力朱反。江，叶音工。〇衷，诚也。欲对以诚，恐言不从而遇祸，如子胥也。独鹿，罣𦌏，小罟也。言子胥自到之后，盛以小罟而弃之江也。一说独鹿，属镂也，剑名，吴王以赐子胥，使自刭者也。二说未知孰是。然作独鹿，即以当作而；作属镂，即而当作以。窃谓依本文者近是。】观往事，以自戒，治乱是非亦可识，托于成相以喻意。】戒，叶音计。识，叶音志。
右二章
请成相，言治方，君论有五约以明。君谨守之，下皆平正国乃昌。【明，叶音芒。〇论为君之道有五，甚简约明白，谓臣下职，一也；君法明，二也；刑称陈，三也；言有节，四也；上通利，五也。】臣下职，莫游食，务本节用财无极。事业听上，莫得相使一民力。守其职，足衣食，厚薄有等明爵服。利往卬上，莫得擅与孰私得？【服，叶蒲北反。卬，宜亮反。〇游食，谓不勤飡于事，素食游手也。所兴事业，皆听于上，羣下不得擅相役使，则民力一也。又言民不失职，则衣食足。明爵服，谓贵贱有等也。利之所往，皆卬于上。莫得撞为赐与，则谁敢私得于人乎？擅相赐与，若齐田氏然。】君法明，论有常，表仪旣设民知方。进退有律，莫得贵贱孰私王？君法仪，禁不为，莫不说教名不移。修之者荣，离之者辱孰它师？【明，叶音芒。〇君法所以明，在言论有常，不二三也。进人、退人，皆以法律，臣下不得以意为贵贱，则孰有能自相贵者乎？又言君者民之法仪，当自禁止不为恶，旣能正己，则民皆悦上之教，而善名不移也。孰敢以它为师，言皆归王道不敢离贰也。】刑称陈，守其银，下不得用轻私门。罪祸有律，莫得轻重威不分。请牧祺，明有基，主好论议必善谋。五听循领，莫不理续主执持。听之经，明其请，参伍明谨施赏刑。显者必得，隐者复显民反诚。【称，尺证反。银，与垠同。门，叶音民。分，叶孚巾反。谋，叶音糜。请，当作情。〇称，谓当罪。当罪之法施陈，则各守其分限矣。下不得专用刑法，则私门自轻矣。祸，亦罪也。祺，吉也。又言请牧治吉祥之事，在明其所有之基业。五听，见周礼。循领，谓修之使得纲领，莫不有文理相绩也。主自执持此道，不使权归于下矣。参伍，犹错杂也。又言或往参之，或往伍之，皆使明谨，施其赏刑，言精研不使僭滥也。幽隐皆通，则民不诈伪矣。】言有节，稽其实，信诞以分赏罚必。下不欺上，皆以情言明若日。【节，叶音即。〇节，谓法度。欲使民言有法度，不欺诳，在稽考其事实也。】上通利，隠远至，观法不法见不视。耳目旣显，吏敬法令莫敢恣。【上通利不壅蔽，则幽隐遐远者皆至也。所觐之法非法，则虽见不祝也。此已上，君论有五之事也。】君教出，行有律，吏谨将之无铍滑。下不私请，各以宜舍巧拙。【铍，与披同。滑，与汩同，音骨。以下疑脱所字。〇五论旣明，则教令之出皆有法律，而吏谨持之，无敢纷披汩乱者矣。羣下孰敢私请，不守所宜，而以巧拙为强弱哉！】臣谨修，君制变，公察善思论不乱。以治天下，后世法之成律贯。【言臣下但当谨守法度，而君制其变，以出非常之断，公察而善思之，则其论不乱，而天下后世皆得守之，以成法律之条贯也。或疑思当作恶。
右三章
佹诗第二
佹诗者，荀卿子之所作也。或曰：「荀卿旣为兰陵令，客有说春申君者曰：汤以亳，武王以镐，皆有天下。今荀子贤，而君借以百里之势，臣为君危之。春申君乃谢荀子。荀子去，之赵。人又说春申君曰：昔伊尹去夏入殷，殷王而夏亡；管仲去鲁入济，鲁弱而齐强。贤者所在，其君未尝不尊荣也。今荀序天下贤士，君何为谢之？春申君又使人请荀子，荀子不还而遗之赋，盖即此佹诗也。」然此其说，又与前异，未知其果孰是云。
天下不治，请陈佹诗。【治，叶平声。诡，与诡同。〇佹诗，佹异激切之诗也。】天地易位，四时易乡。列星陨坠，旦暮晦盲。幽闇登昭，日月下藏。【盲，叶音芒。昭，或作照。】公正无私，反见从横。志爱公利，重楼疏堂。无私罪人，憼革二兵。道德纯备，谗口将将。仁人绌约，敖暴擅强。天下幽险，恐失世英。螭龙为蝘蜓，鸱枭为凤皇。比干见刳，孔子拘匡。【横，叶音黄。憼，与儆同。兵，叶补芒反。将，七羊反。敖，与傲同。英，叶音央。螭，丑知反。蝘，音偃。蜓，音典。鸱，称脂反。枭，工尧反。〇反见从横者，反见谓为从横反复之人也。爱，犹贪也。窃取公家之利以为己有，而反得华屋以居也。憼，戒也。革，甲也。二，副也。言无私心而治有罪之人，乃反恐为所雠害，而常为兵革以备之也。将将，声也，诗曰：「佩玉将将。」螭，见九歌。蝘蜓，蜴蜥也。鸱枭，见惜誓。】昭昭乎其知之明也，郁郁乎其遇时之不祥也，拂乎其欲礼义之大行也，闇乎天下之晦盲也。【明、盲，皆叶音芒。行，叶户郎反。〇杨倞曰：「郁郁，有文章貌。拂，违也。此盖误耳，当为拂乎其遇时之不祥也，郁郁乎其欲礼义之大行也。晦盲，言人莫之识也。」】皓天不复，忧无疆也。千秋必反，古之常也。弟子勉学，天不忘也。圣人共手，时几将矣。【皓，与昊同。秋，一作岁。共，读为拱。〇言若使昊天之运往而不复，则所忧无穷。顾盛衰消息，循环代至，未有千岁而不反者，此因古今之常理也。弟子亦勉于学以俟时耳，天道神明岂终忘此世者哉！况今之时，衰乱已极，虽有圣人，亦拱手而不能有为。盖物极必反，时运之开，其亦将不久矣。】与愚以疑，愿闻反辞。【此为子弟承勉学之训而请问之词。愚，为其自称也。盖曰圣人拱手，则天下果已不可为矣，而曰时几将矣，则是与我以疑，而使我终不能晓也。故愿闻其所以必反之说，而使我无所疑也。】其小歌也【八】：九章亦有少歌，此即反词也。】念彼远方，何其塞矣！仁人诎约，暴人衍矣。忠臣危殆，谗人般矣。【塞字，音义皆未详，或恐是蹇字也。般，音盘，叶蒲典反，一作服。九歌首章服亦作般，盖通用也。〇衍，饶裕也。般，乐也。】琁玉瑶珠，不知佩也。杂布与锦，不知异也。闾娵、子奢，莫之媒也。嫫母、刀父，是之喜也。【琁，音旋。佩，叶音备。娵，子侯反。媒，叶音寐。嫫，音谟。喜，许旣反。〇瑶，赤玉。瑶，美玉。布锦不异，言精粗不同而不能辨也。闾娵、子奢，古之美女也，或曰奢当作都，然则乃谓男子也。嫫母，已见九章。刀父，未详。】以盲为明，以聋为聪；以危为安，以吉为凶。呜呼上天！曷维其同？【言衰乱之极，人怀私意，乖异反易，至于如此，故呼天而问之曰：何为而可使之同乎？同则合乎天下之公，是非善恶皆当于理，而天下治矣。此明天意，悔祸则转祸为福，拨乱反正，不足为难，以解弟子之惑也。或曰云汉之卒章曰：「瞻卬昊天，曷惠其宁？」恐此或用其语，则维当作惠，而文意愈明白矣。
易水歌第三
易水歌者，燕刺客荆轲之所作也。燕太子舟患秦攻伐诸侯无已时，使荆轲奉督之图、樊于期之首，入秦刺秦王。将发，太子及宾客知其事者，皆白衣冠以送之。至易水之上，旣祖，取道，高渐离击筑，荆轲和而歌，为变征之声，士皆垂泪涕泣。又前而歌，复为羽声伉慨，士皆瞋目，髪尽上指冠。于是荆轲就车而去。夫轲匹夫之勇，其事无足言，然于此可以见秦政之无道，燕丹之浅谋，而天下之势已至于此，虽使圣贤复生，亦未知其何以安之也！且余于此又特以其词之悲壮激烈，非楚而楚，有足观者，于是録之，它固不遑深论云。
风萧萧兮易水寒，壮士一去兮不复还！
越人歌第四
越人歌者，楚王之弟鄂君泛舟于新波之中，榜枻越人拥棹而歌此词。其义鄙亵不足言，特以其自越而楚，不学而得其余韵，且于周太师六诗之所谓兴者，亦有契焉。知声诗之体，古今共贯，湖越一家，有非人之所能为者，是以不得以其远且贱而遗之也。
今夕何夕兮，搴洲中流。今日何日兮，得与王子同舟。蒙羞被好兮，不訾诟耻。心几顽而不絶兮，得知王子。山有木兮木有枝，心说君兮君不知。
垓下帐中之歌第五
垓下帐中歌者，西楚霸王项羽之所作也。汉王大会诸侯以伐楚，羽壁垓下，军少食尽，汉帅诸侯，围之数重。羽夜闻汉军四面皆楚歌，乃惊曰：「汉皆已得楚乎？是何楚人多也！」起饮帐中，有美人姓虞氏，常幸从；骏马名骓，常骑。【苍白杂毛曰骓。】羽乃悲歌忼慨，自为歌诗。歌数曲，美人和之。羽泣下数行，左右皆泣，莫能仰视。于是羽遂上马，戏下骑从者八百余人，夜直溃围南出。汉追及之，羽遂自刭。羽固楚人，而其词忼慨激烈，有千载不平之余愤，是以着之。若其成败得失，则亦可以为强不义者之深戒云。
力拔山兮气盖世，时不利兮雕不逝。骓不逝兮可奈何，虞兮虞兮奈若何！
大风歌第六
大风歌者，汉太祖高皇帝之所作也。上破黥布于会甀，【上工外反，下丈瑞反。】还过沛，留置酒沛宫，悉召故人父老子弟佐酒，发沛中儿得百二十人，教之歌。酒酣，上击筑，【筑，音竹。〇状似琴而大头细颈，安弦，以竹击之，故名为筑。】自歌，令儿皆歌习之。上乃起舞，伉慨伤怀，泣数行下。谓沛父兄曰：「游子悲故郷。吾虽都关中，万岁之后，吾魂魄犹思沛。且朕自沛公以诛暴逆，遂有天下，其以沛为朕汤沐邑，复其民，世世无有所与。」此其歌，正楚声也，亦名三侯之章。文中子曰：「大风，安不忘危，其霸心之存乎！」美哉乎其言之也！汉之所以有天下，而不能为三代之王，其以是夫？然自千载以来，人主之词，亦未有若是其壮丽而奇伟者也。呜呼雄哉！
大风起兮云飞扬，威加海内兮归故乡，安得猛士兮守四方？
鸿鹄歌第七
鸿鹄歌者，汉髙帝之所作也。初，吕后起闾阎，佐帝定天下。旣老而疏，太子盈又柔弱，而戚夫人有宠于上，上以其子赵王如意为类己，欲废太子而立之。吕后恐，不知所为，问计于留侯。留侯为画计，使太子卑词厚礼，招隠士四人以为客。后上置酒，太子侍，四人者从，年皆八十有余，须眉皓白，衣冠甚伟。上怪问之，四人前对，各言姓名。上乃惊曰：「吾求公，公避逃我。何自从吾儿游乎？」四人曰：「陛下轻士善骂，臣等义不辱，故恐而亡匿。今闻太子仁孝，恭敬爱士，天下莫不延颈愿为太子死者，故臣等来。」上曰：「烦公幸卒调护太子。」四人为寿已毕，趋出。上目送之，召戚夫人，指视之曰：「我欲易之，彼四人者辅之，羽翼已成，难动矣。吕氏真乃主矣。」戚夫人泣涕，上曰：「为我楚舞，吾为若楚歌。」歌数阕，戚夫人戏欷流涕，上起去，罢酒，竟不易太子云。余尝怪留侯明炳几先，算无遗策，而其为此，则不唯不暇为髙祖爱子计，亦不复为汉家社稷计矣。抑髙祖之歌词如此，而其言「吕氏真乃主矣」，此又岂专以太子柔弱之故而为是举哉！一念之差，基怨造祸，以至于此，固无两全之理矣。留侯姑亦权其正且重者而存之，以为是甚不获已之计，非别有长策而故左之以就此也。呜呼！向使髙祖之心，本不出于私爱，则必能深以天下国家之大计为己忧，而蚤与张、陈、陵、勃诸公谋之帷幄，以定其论。可则以恒易盈，固为两得；不可则姑仍其旧，而属大臣辅以谊。庶几吕氏悍戻之心，亦无所激而将自平，则后来之祸，犹可以不至于若是其烈。今旣不然，则杜牧所谓「四老安刘，反为灭刘」者，真可为寒心也哉！抑此词卒章，意象萧索，亦非复三侯比矣。
鸿鹄髙飞，一举千里。羽翼已就，撗絶四海。【海，叶音喜。〇絶，谓飞而直度也。】横絶四海，又可奈何！虽有矰缴，尚安所施？【施，叶疏何反。〇缴，弋射也。其矢曰缯。】
校勘记
〔一〕忠雅本此篇及以下诸篇无注。
（二）穆公得之。「得」，四库本作「任」，与荀子合。
〔三〕直而用枻必参天。「枻」，诸本同，荀子作「抴」，朱注「引也」，据字义则当作「抴」。
〔四〕舜申命之。「之」下，扫叶本、成化本有「也」字。
〔五〕但流共工亦舜事。「流」，四库本作「逐」。
〔六〕亦未详其名数。「数」，古逸本、扫叶本、成化本作「也」。〔七〕亦见庄子。「亦」，四库本作「并」。
〔八〕其小歌也。「也」，扫叶本作「曰」。
楚辞后语卷第二
吊屈原第八
服赋第九【并见绩离骚】
瓠子之歌第十
瓠子歌者，汉孝武帝之所作也。帝旣封襌，乃发卒数万人塞瓠子决河。还，自临祭，沈白马玉璧，令羣臣从官皆负薪寘决河。时东郡烧薪柴少，乃下淇园之竹以为楗。【烧，旱也。树竹塞水决口谓之楗，以草塞其里，乃以土填之，有石以石为之。】天子悼其功之不就，为作歌诗二章，于是卒塞瓠子，筑宫其上，名曰宣防。【史记防作房，后同。】而导河北行二渠，复禹旧迹。自此梁、楚之地复宁，无水灾矣。归来子曰：「先是帝封掸，巡祭山川，殚财极侈，海内为之虚耗。及为此歌，乃闵然有龥神忧民恻怛之意云。」
瓠子决兮将奈何？浩浩洋兮虑殚为河！【史记浩作皓，虑作闾，注云「谓州闾也」【一】。殚为河兮地不得宁，功无已时兮吾山平。吾山平兮巨野溢，鱼弗郁兮柏冬日。【注云：「吾山，疑谓东阿鱼山也。」平者，凿山以填河，故山平也。巨野，即禹贡之大野泽。史记弗作沸。弗郁，忧不乐也。柏，与迫同。水长涌溢，秽浊不清，故鱼不乐。又迫冬日，将甚困也。】正道弛兮离常流，蛟龙转兮放远游。【史记正作延。正道，河之正道也。弛，坏也。】归旧川兮神哉沛，不封禅兮安知外！【沛，普大反。〇神哉沛，言神灵滂沛也。又言不因封禅，则不知关外有此水。】为我谓河伯兮何不仁，泛滥不止兮愁吾人。【汉书为我二字作皇，伯作公。】啮桑浮兮淮、泗满，久不反兮水维缓。【水维，水之纲维也。】
右一
河汤汤兮激潺湲，北渡回兮迅流难。【史记回作迃，迅作浚。】搴长筊兮湛美玉，河伯许兮薪不属。【搴，音骞。筊，音交，竹笔絚，以引置土石者也。湛，读为沈。美玉，即玉璧也。属，之欲反。沈玉礼神，神已许，但以薪不属逮，故无功也。薪不属兮卫人罪，烧萧条兮噫乎何以御水！【御，与御同，止也。东郡，卫地。言以旱烧而薪不属，乃卫人之罪，将何以止水也。】隤林竹兮楗石菑，宣防塞兮万福来。【隤林竹，即所谓下淇园之竹。菑，侧其反，臿也。楗石菑者，臿石立之，以为楗也。】
右二
秋风辞第十一
秋风辞者，汉武帝之所作也。帝幸河柬，祠后土，燕饮中流，欢甚，作此。文中子曰：「秋风，乐极而哀来，其悔心之萌乎？」秋风起兮白云飞，草木黄落兮鴈南归。兰有秀兮菊有芳，怀佳人兮不能忘。泛楼船兮济汾河，横中流兮扬素波。箫鼓鸣兮发棹歌，惧乐极兮哀情多。少壮几时兮奈老何！【兰秀、菊芳，以兴下句之词，与湘夫人及越人歌同法，知此则知兴之体矣。】
乌孙公主歌第十二
乌孙公主歌者，汉武帝元封中，以江都王建女细君为公主，妻乌孙王昆莫为右夫人。公主至其国，自治宫室居。歳时一再与昆莫会，置酒饮食。昆莫年老，言语不通，公主悲愁，自为作歌如此。昆莫乃上书，请使其孙尚公主，诏许之。公主不听，亦上书言状。天子乃报，使从其俗。公主词极悲哀，固可録。然并着其本末者，亦以为中国结昬夷狄，自取羞辱之戒云。
吾家嫁我兮天一方，远托异国兮乌孙王。穹庐为室兮旃为墙，以肉为食兮酪为浆。【食，飰也，音嗣。】居常土思兮心内伤，愿为黄鹄兮归故乡！
长门赋第十三
长门赋者，司马相如之所作也。归来子曰：「此讽也，非髙唐、洛神之比。」梁萧统文选云：「汉武帝陈皇后得幸，颇妬，别在长门宫，闻蜀郡司马相如天下工为文，奉黄金百斤为相如、文君取酒，因求解悲愁之辞。而相如为文以悟主上，皇后复得幸。」而汉书皇后及相如传无奉金求赋复幸事。然此文古妙，最近楚辞。或者相如以后得罪，自为文以讽，非后求之，不知叙者何从实此云。
夫何一佳人兮，步逍遥以自虞？魂踰佚而不返兮，形枯槁而独居。言我朝往而暮来兮，饮食乐而忘人。心慊移而不省故兮【二】，交得意而相亲。伊予志之慢愚兮，怀贞悫之欢心。愿赐问而自进兮，得尚君之玉音。奉虚言而望诚兮，期城南之离宫。修薄具而自设兮，君不肯兮幸临。廓独潜而专精兮，天飘飘而疾风。登兰台而遥望兮，神怳怳而外淫。浮云郁而四塞兮，天窈窈而昼阴。雷隠隠而响起兮，声象君之车音。飘风回而赴闺兮，举帷幄之襜襜。桂树交而相纷兮，芳酷烈之訚訚。孔雀集而相存兮，玄猿啸而长吟。翡翠胁冀而来萃兮，鸾凤飞而北南。心凭噫而不舒兮，邪气壮而攻中。下兰台而周览兮，步从容于深宫。正殿块以造天兮，郁并起而穹崇。间徙倚于东厢兮，观夫靡靡而无穷。挤玉户以撼金铺兮，声噌吰而似锺音。刻木兰以为榱兮，饰文杏以为梁。罗丰茸之游树兮，离楼梧而相撑。施瑰木之构栌兮，委参差以槺梁。时髣髴以物类兮，象积石之将将。五色炫以相曜兮，焕烂烨而成光。致错石之瓴甓兮，象瑇瑁之文章。张罗绮之幔帷兮，垂楚组之连纲。抚柱楣以从容兮，览曲台之央央。白鹤噭以哀号兮，孤雌跱于枯杨。日黄昬而望絶兮，怅独托于空堂。悬明月以自照兮，徂清夜于洞房。援雅琴以变调兮，奏愁思之不可长。案流征以却转兮，声幼妙而复扬。贯歴览其中操兮，意慷慨而自卬。左右悲而垂泪兮，涕流离而从横。舒息悒而憎欷兮，蹝履起而彷徨。投长袂以自翳兮，数昔日之諐殃。无而目之可显兮，遂颓思而就床。抟芬若以为枕兮，席荃兰而茝香。忽寝寐而梦想兮，魂若君之在傍。惕寐觉以无见兮，魂迋迋若有亡。众鸡鸣而愁予兮，起视月之精光。观众星之行列兮，毕昴出于东方。望中庭之蔼蔼兮，若季秋之降霜。夜漫漫其若岁兮，怀郁郁其不可再更。澹偃蹇而待曙兮，荒亭亭而复明。妾人窃自悲伤兮，究年歳而不敢忘。
哀二世赋第十四
哀二世赋者，司马相如之所作也。相如尝从上至长杨猎，还过宜春宫。宜春者，本秦离宫，阎乐杀胡亥之地也。相如奏赋以哀二世行失，其词如此。盖相如之文，能侈而不能约，能谄而不能谅。其上林、子虚之作，旣以夸丽而不得入于楚词，大人之于远游，其渔猎又泰甚，然亦终归于谀也。特此二篇为有讽谏之意，而此篇所为作者，正当时之商监，尤当倾意极言，以寤主听，顾乃低佪局促，而不敢尽其词焉，亦足以知其阿意取容之可贱也。不然，岂其将死而犹以封襌为言哉！
登陂陁之长阪兮，坌入曾宫之嵯峨。临曲江之隑州兮，望南山之参差。岩岩深山之谾谾兮，通谷𧯆乎谽谺。【陂，普何反。陁，徒何反。坌，普顿、步顿二反，并也。曾，重也。隑，巨依反，曲岸头也，与碕同。差，叶初歌反。谾谾，音笼，深通貌。𧯆，呼活反。谽，呼含反，大开貌。谺，呼加反，叶音河。】汨淢靸以永逝兮，注平皐之广衍。观众树之蓊薆兮，览竹林之榛榛。【汨，于笔反。淢，音域，疾貌。靸，先合反，轻举意。皐，水边地也。蓊，乌孔反。薆，音爱，阴蔽貌。榛，侧巾反，盛貌，叶韵未详，恐有栈音。】束驰土山兮，北揭石瀬。弭节容与兮，歴吊二世。持身不谨兮，亡国失势。【揭，丘例反，褰衣而涉也。石而浅水曰瀬。】信谗不寤兮，宗庙灭絶。乌乎！操行之不得；墓芜秽而不修兮，魂亡归而不食。【操，七到反。】
自悼赋第十五
自悼赋者，汉孝成班倢伃之所作也。班氏世世以儒学显，倢伃以选入宫，贵幸。尝从游后庭，帝召欲与同辇载，辞曰【三】：『观古图画，贤圣之君，皆有名臣在侧，三代末主乃有嬖女，今欲同辇，得无近似之乎？」上善其言而止。【近，巨靳反。】倢伃诵诗及窈窕、德象、女师之篇，每进见上疏，依则古礼。【诗，谓关雎以下也。窈窕、德象、女师之篇，皆古箴戒之书也。】后赵飞燕娣弟自微贱兴，倢伃稀复进见。飞燕遂谮倢伃祝诅主上，考问倢伃，倢伃对曰：「妾闻死生有命，富贵在天。修正尚未蒙福，为邪欲以何望？使鬼神有知，不受不臣之愬；如其无知，怨之何益？故不为也。」上善其对，事遂释。然倢伃恐久终见危，求得共养太后长信宫。【共，居用反。养，弋向反。】因作赋以自悼。归来子以为「其词甚古，而侵寻于楚人，非特妇人女子之能言者」，是固然矣。至其情虽出于幽怨，而能引分以自安，援古以自慰，和乎中正，终不过于惨伤。又其德性之美、学问之力，有过人者，则论者有不及也。呜呼贤哉！柏舟、緑衣，见録于经，其词义之美，殆不过此云。
承祖考之遗德兮，何性命之淑灵。登薄躯于宫阙兮，充下陈于后庭。蒙圣皇之渥惠兮，当日月之盛明。扬光烈之翕赫兮，奉隆宠于增成。【何，音贺，任也，负也。陈，列也。增成，后宫之舍，倢伃所居也。】旣过幸于非位兮，窃庶几乎嘉时。每寤寐而絫息兮，申佩离以自思。陈女图以镜监兮，顾女史而问诗。悲晨妇之作戒兮【四】，哀襃阎之为邮。美皇英之女虞兮，荣任姒之母周。虽愚陋其靡及兮，敢舍心而忘兹？【絫，古累字。累息，言惧而增累喘息也。离，与褵同，袿衣之带也。女子适人，父结其褵而戒之，故言自思也。晨鸡，见尚书，曰：「牝鸡之晨，惟家之索。」言妇人不当预外事也。襃，襃姒，周幽王之嬖妾也，见天问。阎，即诗所谓艳妻，亦指襃姒也。邮，过也。皇，娥皇；英，女英；见九歌。女，尼据反。女虞，谓嫁于虞舜也。任，太任，文王母。姒，太姒，武王母也。邮、周皆叶时韵读。舍，息也。】歴年岁而悼惧兮，闵蕃华之不滋。痛阳禄与柘馆兮，仍襁褓而离灾。岂妾人之殃咎兮，将天命之不可求？【阳禄、柘馆，二观名。倢伃尝就产子，数月失之。灾、求并叶滋韵。】白日忽已移光兮，遂晻莫而昧幽。犹被覆载之厚德兮，不废捐于罪邮。奉共养于东宫兮，托长信之末流。共洒埽于帷幄兮，永终死以为期。愿归骨于山足兮，依松栢之余休。【晻，与暗同，又乌感反。莫，读作暮；或曰静也，如字。邮、共养，并见上。流下共，居容反。洒，音洒。埽，先到反。山足，谓陵下。休，荫也。】重曰：潜玄宫兮幽以清，应门闭兮禁闼扃。华殿尘兮玉阶菭，中庭萋兮緑草生。广室阴兮帷幄暗，房栊虚兮风泠泠。感帷裳兮发红罗，纷綷縩兮纨素声。神眇眇兮密靓处，君不御兮谁为荣？【应门，正门也。扃，短关也。菭，音台。萋，音妻。栊，疏槛也，来东反。感，动也。綷，千贿反。縩，音蔡，衣声。靓，与静同。】俯视兮丹墀，思君兮履綦。仰视兮云屋，双涕兮横流。【丹墀，赤地也。綦，音其，履下饰也。云屋，言其黮䨴若云也。流，叶綦韵。顾左右兮和颜，酌羽觞兮销忧。惟人生兮一世，忽已过兮若浮。己独享兮髙明，处生民兮极休。勉虞精兮极乐，与福禄兮无期。绿衣兮白华，自古兮有之。【羽觞，见招魂。享，受也。休，美也。虞，与娱同。緑衣，卫庄姜失位自伤之诗。白华，周幽王申后被废所作。】
反离骚第十六
反离騒者，汉给事黄门郎、新莽诸吏中散大夫扬雄之所作也。雄少好词赋，慕司马相如之作以为式。又怪屈原文过相如，至不容，作离骚，自投江而死。悲其文，读之未尝不流涕也。以为君子得时则大行，不得则龙蛇，遇不遇命也，何必湛身哉！【湛，读曰沈。】乃作书，往往摭离骚文而反之，自岷山投诸江流，以吊屈原云。始雄好学、博览，恬于势利，仕汉三世不徙官，然王莽为安汉公时，雄作法言，已称其美，比于伊尹、周公。及舜篡汉，窃帝号，雄遂臣之，以耆老久次转为大夫。又放相如封禅文，献剧秦美新以媚莽意，得校书天禄阁上。会刘寻等以作符命为莽所诛，辞连及雄，使者来，欲收之，雄恐惧，从阁上自投下，几死。先是，雄作解嘲，有「爰清爰静，游神之廷；惟寂惟寞，守德之宅」之语，至是京师为之语曰：「爰清爰静，作符命；唯寂寞，自投阁。」雄因病免，旣复召为大夫，竟死莽朝。其出处大致本末如此，岂其所谓龙蛇者邪？然则雄固为屈原之罪人，而此文乃离骚之谗贼矣，它尚何说哉！
有周氏之蝉嫣兮，或鼻祖于汾隅。灵宗初谍伯侨兮，流于末之扬侯。【蝉嫣，连也。嫣，于连反。鼻，始也。汾隅，杨邑也。雄自言系出于周而食采于扬也。谍，谱也。周衰而扬氏有号为扬侯者。侯，叶音胡。】淑周、楚之丰烈兮，超旣离虖皇波。因江潭而𣶂记兮，钦吊楚之湘景。【淑，善也。去汾隅，徙巫山，得周、楚之美烈也。超，速也。离，历也。皇，大也。经河及江，历大波也。潭，深渊也。𣶂，音往，乘水而往也。记，书也。累，力追反，叶力禾反，指屈原也。累，囚也【五】。成相曰：「比干见刳箕子累。」或曰：礼「丧容累累」，又史记「孔子累累然如丧家之狗」，「赵武灵王见其长子傫然也」，皆衰悴之意，未知孰是。】惟天轨之不辟兮，何纯絜而离纷？纷累以其淟涊兮，暗累以其缤纷。【轨，路也。辟，读为辟，开也。纷，难也。淟，吐典反。涊，乃典反。秽，浊也。缤，匹人反。缤纷，交杂也。】汉十世之阳朔兮，招摇纪于周正。正皇天之清则兮，度后土之方贞。【十世，数髙祖、吕后至成帝也。招摇，斗杓星也。周正，十一月也，记以此时投文也。正天、度地，自言己志也。】图累承彼洪族兮，又览累之昌辞。带钩矩而佩衡兮，履欃枪以为綦。【图，案其系图也。钩，规也。矩，方也。衡，平也。欃枪，妖星。綦，履下饰，言贱之也。】累初贮厥丽服兮，何文肆而质䪥？资娵娃之珍髢兮，鬻九戎而索赖。【贮，积也。肆，放也。䪥，音械，狭也。言其文词放肆，而性狷狭也。娵，于侯反，闾娵也；娃，于佳反，吴娃也。皆古美女也。髢，徒计反，髪也。赖，利也。言原仕楚，如资美女之髢而鬻于九戎之中，其人被髪无所用也。】凤皇翔于蓬陼兮，岂驾鹅之能捷？骋骅骝以曲囏兮，驴骡连蹇而齐足。【蓬陼，蓬莱之陼也。驾，音加。驾鹅，乌名也。捷，及也。骅骝，骏马名。若驰于屈曲艰阻之处，则与蹇驴无异。足，叶音接。】枳棘之榛榛兮，蝯貁拟而不敢下。灵修旣信椒、兰之唼佞兮，吾累忽焉而不蚤睹？【榛，音臻，又士巾反，梗秽貌。蝯貁，见九歌。拟，疑也。灵修，原以寄意于楚王也。椒、兰，见骚经。唼，音妾，譛言也。】衿芰茄之緑衣兮，被夫容之朱裳。芳酷烈而莫闻兮，不如襞而幽之离房。【衿，其禁反，带也。茄，古荷字。夫容，亦古芙蓉字，通用。余并见骚经。襞，音壁，迭衣也。离房，别房也。】闺中容竞淖约兮，相态以丽佳。知众嫭之嫉妒兮，何必扬累之蛾睂？【佳，叶音圭。言众士争能，犹众女之兢容也。淖约，善容止也。态，犹胜也，言以麓佳相胜也。睂，古眉字，言德自举其屑，使众憎嫉也。音义并见骚经。】懿神龙之渊潜兮，竢庆云而将举。亡春风之被离兮，孰焉知龙之所处？【懿，美也。竢，待也。龙以潜居待云为美，以讥屈原不能隐德，自取祸也。被，读日披。】愍吾累之众芬兮，飓烨烨之芳苓；遭季夏之凝霜兮，庆夭顇而丧荣。【苓，香草名，音零。夏而遭霜，言不遇时也。庆，读与羌同。顇，古悴字。】横江湘以南𣶂兮，云走乎彼苍梧。驰江潭之泛溢兮，将折衷虖重华。【走，音奏，趣也。吾，与梧同。衷，竹仲反。说见骚经。】舒中情之烦或兮，恐重华之不累与。陵阳侯之素波兮，岂吾累之独见许？【阳侯，见九章。言屈原欲自投江以陵素波，舜必不许之也。洪兴祖曰：「吾恐重华许原之沈江以死，不许雄之投阁而生也。」斯言得之矣。】精琼靡与秋菊兮，将以延夫天年。临汨罗而自陨兮，恐日薄于西山。【此又讥原欲餐玉以延年，而反怀沙以求死。盖舜知生固我所欲，而不知所欲有甚于生者故也。】解扶桑之总辔兮，纵令之遂奔驰。惊皇腾而不属兮，岂独飞廉与云师！【此言其去之速也。余说并见骚经。】卷薜芷与若惠兮，临湘渊而投之。棍申椒与菌桂兮，赴江湖而沤之。【若，杜若。惠，即蕙也。此言原之赴水，是并与其芳洁之操而弃之也。棍，大束也，古本反。沤，今沤麻也，一遘反，叶一侯反。余见骚经。】费椒稰以要神兮，又勤索彼琼茅。违灵氛而不从兮，反湛身于江皐。【音义并见骚经。】累旣乑夫傅说兮，奚不信而遂行？徒恐鷤䳏之将呜兮，顾先百草为不芳。【乑，古攀字。言旣慕傅说，何不自信其言而遽去，徒以鷤䳏之将鸣为忧，而不虑反先百草以就死也。余音义亦见骚经。然傅说乃巫咸之语，雄误以为原词也。】初累弃彼虙妃兮，更思瑶台之逸女。抨雄鸩以作媒兮，何百离而曾不壹耦？【抨，普耕反，使也。余见骚经。】乘云蜺之旖柅兮，望昆仑以樛流。览四荒而顾怀兮，奚必云女彼髙丘？【亦见骚经，但髙丘无女，本言髙丘无美女可求，以喻列国无贤君可事耳。此词女字乃作去声读，恐亦非本文之意也。】旣亡鸾车之幽蔼兮，焉驾八龙之委蛇？临江濒而掩涕兮，何有九招与九歌？【此言原实无车可弃，无马可驾，又方就死湘渊，何有歌舞之乐？讥骚经之言不实也。】夫圣哲之不遭兮，固时命之所有。虽增欷以于邑兮，吾恐灵修之不累改。【有，叶音以。改，叶音己。言楚王必不为而改也。孟子曰：「千里而见王，是予所欲也。不遇故去，岂予所欲哉？」圣贤之心如此，原虽未及，而其拳拳于宗国，尤见臣子之至情，岂忍逆料其君之不可谏而先自已哉！此等义理，雄皆不足以知之，唯有偷生惜死一路，则见之明而行之熟耳。以此讥原，是以鸱枭而笑凤皇也。】昔仲尼之去鲁兮，婓婓迟迟而周迈。终回复于旧都兮，何必湘渊与涛濑？【婓，芳非反，往来貌。孔子，异姓之臣，其去鲁也，但政乱耳，未有危亡之衅也，可去而去，可归而归，与屈原事全不相似，雄说误矣。】溷渔父之餔歠兮，絜沐浴之振衣。弃曲、聃之所珍兮，跖彭咸之所遗！【渔父事，音义见本篇。由，许由。聃，老聃。跖，蹈也，之亦反。许由事不经见，雄亦本不之信，令乃言之，已为抵牾；而又不察其生当尧舜之间，身无谗贼之祸，与事亦不相似也。老聃之学，私于为我，而无君臣之义，亦雄所知。至此乃以为言，亦其贪生惜死之心胜，是以溺焉而不自知耳。】
丹阳洪兴祖曰：扬雄所以议屈原者如此，而班固亦讥其「露才扬己」，颜之推又病其「显暴君过」。愚尝折衷而论之曰：或问：古人有言：「杀其身有益于君，则为之。」屈原虽死，何益于怀、襄？曰：忠臣之用心，自尽其爱君之诚耳，死生毁誉，所不顾也。故比干以谏见戮，屈原以放自沈。比干，纣诸父也；屈原，楚同姓也。为人臣者，三谏不从，则去之。同姓无可去之义，有死而已。离骚曰：「阽余身而危死兮，览余初其犹未悔。」则原之自处审矣。或又曰：宁武子邦无道则愚，而仲山甫明哲以保其身。今原乃用智于无道之邦，以亏明哲保身之义，亦何足为贤乎？曰：愚如武子，全身远害可也。有官守言责，斯用智矣。山甫明哲，固保身之道，然不曰「夙夜匪解，以事一人」乎？士见危致命，况同姓兼恩与义，而可以不死乎？且比干之死，微子之去，皆是也。屈原其不可去乎？有比干以任责，微子去之可也。楚无人焉，原去则国从而亡，故虽身被放逐，犹徘徊而不忍去。生不得力争而强谏，死犹冀其感发而改行，使百世之下，闻其风者，虽流放废斥，犹知爱其君，眷眷而不忘，臣子之义尽矣。
非死为难，处死为难。屈原虽死，犹不死也。后之读其文、知其人如贾生者亦鲜矣。然为赋以吊之，不过哀其不遇而已。余观自古忠臣义士，慨然发愤，不顾其死，特立独行，自信而不回者，其英烈之气，岂与身俱亡哉！「仍羽人于丹丘，留不死之旧乡」，「超无为以至清，与太初而为邻」，此远游之所以作，而难为浅见寡闻者道也。仲尼曰：「乐天知命，故不忧。」又曰：「乐天知命，有忧之大者。」屈原之忧，忧国也；其乐，乐天也。离骚二十五篇，多忧世之语，独远游曰：「道可受兮，不可传。其小无内兮，其大无垠。无滑而魂兮，彼将自然。壹气孔神兮，于中夜存。虚以待之兮，无为之先。」此老、庄、孟子所以大过人者，而原独知之。司马相如作大人赋，宏放髙妙，读者有凌云之意，然其语多出于此。至其妙处，相如莫能识也。
太史公作传，以为「其文约，其辞微，其志絜，其行廉。其称文小而其指极大，举类迩而见义远。其志絜，故其称物芳；其行廉，故死而不容自疏。濯淖污泥之中，以浮游尘埃之外。推此志也，虽与日月争光可也。」斯可谓深知己者。扬子云作反离騒，以为「君子得时则大行，不得时则龙蛇。遇不遇，命也，何必沈身哉」。屈子之事，盖圣贤之变者，使遇孔子，当与三仁同称，雄未足以与此。班孟坚、颜之推所云，无异妾妇儿童之见。余故具论之。
呜呼！余观洪氏之论，其所以发屈原之心者至矣！然屈原之心，其为忠清絜白，固无待于辩论而自显；若其为行之不能无过，则亦非区区辩说所能全也。故君子之于人也，取其大节之纯全，而略其细行之不能无弊。则虽三人同行，犹必有可师者，况如屈子，乃千载而一人哉！
孔子曰：「人之过也，各于其党。观过，斯知仁矣。」此观人之法也。夫屈原之忠，忠而过者也；屈原之过，过于忠者也。故论原者，论其大节，则其它可以一切置之而不问。论其细行，而必其合乎圣贤之榘度，则吾固已言其不能皆合于中庸矣，尚何说哉！
且凡洪氏所以为辨者三：其一以为忠臣之行，发其心之所不得已者，而不暇顾世俗之毁誉，则几矣。其一引仲山甫、宁武子事，而不论其所遭之时、所处之位有不同者，则疏矣。其欲以原比于三仁，则夫父师、少师者，皆以谏而见杀见囚耳，非故捐生以赴死，如原之所为也。
盖原之所为虽过，而其忠终非世间偷生幸死者所可及。洪之所言，虽有未至，而其正终非雄、固、之推之徒所可比，余是以取而附之反骚之篇。
校勘记
〔一〕谓州闾也。「州」，原作「川」，据古逸本、扫叶本、成化本改。
〔二〕心慊移而不省故也。「慊」，原作「熑」，据古逸本、传经本改。
（三）辞曰。「辞」，原作「词」，据古逸本、扫叶本、成化本改。
〔四〕悲晨妇之作戒兮。「妇」，四库本作「鸡」。按朱注出「晨鸡」字而释之，则止文作「鸡」,疑是。
〔五〕累囚也。此句，成化本在「指屈原也」句前。
楚辞后语卷第三
絶命词第十七
絶命词者，汉息夫躬之所作也。躬以变告东平王云祠祭祝诅事拜官封侯，而云坐诛死。后又数上疏论事，语皆险谲。竟以罪繋诏狱，仰天大嘑，絶咽而死。躬以利口作奸，死不偿责。而此词乃以「发忠忘身」号于上帝，甚矣，其欺天也！特以其词髙古似贾谊，故録之。而备其本末如此，又以见文人无行之不足贵云。
玄云泱郁，将安归兮？鹰隼横厉，鸾徘徊兮。【决，乌朗反。〇泱郁，盛貌。厉，疾飞也。鸾，神鸟也。徘徊，不得其所也。】矰若浮焱，动则机兮。丛棘栈栈，曷可栖兮！【焱，必遥反。栈，仕巾反。〇矰，弋射矢也。焱，疾风也。机，谓触其机牙也。栈，众盛貌。】发忠亡身【一】，自绕罔兮。寃颈折翼，庸得往兮！【罔，与网同。〇寃，屈也。庸，犹何也。此上皆以鸾自喻也。】涕泣流兮萑兰，心结愲兮伤肝。【萑，音桓。愲，音骨。〇萑兰，涕下阑干也。结愲，乱也。】虹蜺曜兮日微，孽杳冥兮未开。【开，叶音岿。〇孽，虹蜺覆日之气也。】痛人天兮鸣嘑！寃际絶兮谁语？【嘑，火故反。语，牛助反。〇际，交也。】仰天光兮自列【二】，招上帝兮我察。【招，呼也。】秋风为我唫，浮云为我阴。【唫，古吟字。】嗟若是兮欲何留？抚神龙兮㩜其须。【留，叶音闾；或云如字，而须叶音秋。】游旷逈兮反亡期，雄失据兮世我思。【自言英雄失据，后当为世所思也。】
思玄赋第十八
【晁氏曰：思玄赋者，汉侍中张衡之所作也。顺帝引在帏幄，讽谕左右，尝问衡天下所疾恶者，宦官惧其毁己，皆共目之。衡乃诡对而出。犹共危衡。衡常思图身之事，以为吉凶隐伏，幽微难明，乃作思玄赋，以宣寄情志云。
仰先哲之玄训兮，虽弥高其弗违。匪仁里其焉宅兮，匪义迹其焉追？潜服膺以永靓兮，绵日月而不衰。伊中情之信修兮，慕古人之贞节。竦余身而顺止兮，遵绳墨而不跌。志圑圑以应悬兮，诚心固其如结。旌性行以制佩兮，佩夜光与琼枝。纗幽兰之秋华兮，又缀之以江蓠。美襞积以酷裂兮【三】，允尘邈而难亏。旣婷丽而鲜双兮，非是时之攸珍。奋余荣而莫见兮，播余香而莫闻。幽独守此仄陋兮，敢怠皇而舍勤！幸二八之遻虞兮，喜傅说之生殷。尚前良之遗风兮，恫后辰而无及。何孤行之焭焭兮，孑不羣而介立？感鸾鹥之特栖兮，悲淑人之稀合。彼无合其何伤兮，患众伪之冒真。旦获讟于羣弟兮，启金縢而乃信。览蒸民之多僻兮，畏立辟以危身。曾烦毒以迷或兮，羌孰可与言己？私湛忧而深怀兮，思缤纷而不理。愿竭力以守义兮，虽贫穷而不改。执雕虎而试象兮，阽焦原而跟止。庶斯奉以周旋兮，要旣死而后已，俗迁渝而事化兮，泯规矩之圆方。珍萧艾于重笥兮，谓蕙芷之不香。斥西施而弗御兮，羁要褭以服箱。行陂僻而获志兮，循法度而离殃。惟天地之无穷兮，何遭遇之无常！不抑操而苟容兮，譬临河而无航。欲巧笑以干媚兮，非余心之所尝。袭温恭之黻衣兮，披礼义之绣裳。辫贞亮以为鞶兮，杂技艺以为珩。昭彩藻与雕琢兮，璜声远而弥长。淹栖迟以恣欲兮，耀灵忽其西藏。恃己知而华予兮，鶗鴂鸣而不芳。冀一年之三秀兮，遒白露之为霜。时亹亹而代序兮，畴可与其比伉？咨妒嫮之难并兮，想依韩以流亡。恐渐冉而无成兮，留则蔽而不章。心犹与而狐疑兮，即岐址而摅情。文君为我端蓍兮，利飞遁以保名。歴众山以周流兮，翼迅风以扬声。二女感于崇岳兮，或冰折而不营。天盖髙而为泽兮，谁云路之不平！勔自强而不息兮，蹈玉阶之峣峥。惧筮氏之长短兮，钻东龟以观祯。遇九皐之介鸟兮，怨素意之不逞。游尘外而瞥天兮，据冥翳而哀鸣。鵰鹗竞于贪婪兮，我修絜以益荣。子有故于玄鸟兮，归母氏而后宁。占旣吉而无悔兮，简元辰而俶装。旦余沐于清原兮，晞余髪于朝阳。漱飞泉之沥液兮，咀石菌之流英。翾鸟举而鱼跃兮，将注走乎八荒。过少皡之穷野兮，问三丘乎句芒。何道真之淳粹兮，去秽累而票轻。登蓬莱而容与兮，鳌虽抃而不倾。留瀛洲而采芝兮，聊且乐乎长生。凭归云而遐逝兮，夕余宿乎扶桑。噏青岑之玉醴兮，餐沆瀣以为粮。发昔梦于木禾兮，谷昆仑之髙冈。朝吾行于汤谷兮，从伯禹于稽山。集羣神之执玉兮，疾防风之食言。指长沙以邪径兮，存重华乎南邻。哀二妃之末从兮【四】，翩傧处彼湘濒。流目眺夫衡阿兮，睹有黎之圮坟。痛火正之无怀兮，托山陂以孤魂。愁蔚蔚以慕远兮，越邛州而愉敖。跻日中于昆吾兮，憩炎天之所陶。扬芒熛而绛天兮，水泫沄而涌涛。温风翕其增热兮，惄郁邑其难聊。顝羁旅而无友兮【五】，余安能乎留兹？顾金天而叹息兮，吾欲往乎西嬉。前祝融使举麾兮，纚朱鸟以承旗。躔建木于广都兮，拓若华而踌躇。超轩辕于西海兮，跨汪氏之龙鱼。闻此国之千岁兮【六】，曾焉足以娱余。思九土之殊风兮，从蓐收而遂徂。欻神化而蝉蜕兮，朋精粹而为徒。蹶白门而东驰兮，云台行乎屮野。乱弱水之潺湲兮，逗华阴之湍渚。号冯夷俾清津兮，棹龙舟以济予。会帝轩之未归兮，怅相佯而延伫。呬河林之蓁蓁兮，伟关雎之戒女。黄灵詹而访命兮，摎天道其焉如？曰：近信而远疑兮，六籍阙而不书。神逵昩其难覆兮，畴克谟而从诸？牛哀病而成虎兮，虽逢昆其必噬。鳖令殪而尸亡兮，取蜀禅而引世。死生错而不齐兮，虽司命其不晣。窦号行于代路兮，后膺祚而繁庑。王肆侈于汉廷兮，卒衔恤而絶緖。尉厖眉而郎潜兮，逮三叶而遘武。董弱冠以司衮兮，设王隧而弗处。夫吉凶之相仍兮，恒反侧而靡所。穆负天以悦牛兮，竖乱叔而幽主。文断祛而忌伯兮，阉谒贼而宁。通人闇于好恶兮，岂爱惑之能剖【七】？嬴擿谶而戒胡兮，备诸外而发内。或辇贿而违车兮，孕行产而为对。愼、灶显于言天兮，占水火而妄谇。梁叟患夫黎丘兮，丁厥子而事刃。亲所睇而弗识兮，矧幽冥之可信！毋绵挛以涬己兮，思百忧以自疢。彼天监之孔明兮，用棐忱而佑仁。旸蠲体以祷祈兮，蒙厖褫以拯人。景三虑以营国兮，荧惑次于它辰。魏颗亮以从理兮，鬼亢回以敝秦。咎繇迈而种德兮，树德茂乎英、六。桑末寄夫根生兮，卉旣雕而已毓。有无言而不雠兮，又何往而不复？盍远迹以飞声兮，孰谓时之可蓄？仰矫首以遥望兮，魂僘惘而无俦。偪区中之隘陋兮，将北度而宣游。行积冰之硙硙兮，清泉冱而不流。寒风凄而永至兮，拂穹岫之骚骚。玄武缩于壳中兮，螣蛇蜿而自纠。鱼矜鳞而并凌兮，乌登木而失条。坐太阴之屏室兮，慨含欷而增愁。怨髙阳之相寓兮，㑋颛领而宅幽。庸织络于四裔兮，斯与彼其何瘳？望寒门之絶垠兮，纵余绁乎不周。迅飙潚其媵我兮，骛翩飘而不禁。趋谽㗿之洞穴兮，摽通渊之碄碄【八】。经重阴乎寂寞兮，愍坟羊之潜深。追慌忽于地底兮，轶无形而上浮。出右密之闇野兮【九】，不识蹊之所由。速烛龙令执炬兮，过钟山而中休。瞰瑶溪之赤岸兮，吊祖江之见刘。聘王母于银台兮，羞玉芝以疗饥。戴胜慭其旣欢兮，又诮余之行迟。载太华之玉女兮，召洛浦之宓妃。咸姣丽以蛊媚兮，增嫮眼而娥眉。舒妙婧之纤腰兮，扬杂错之袿徽。离朱唇而微笑兮，颜的礰以遗光【一〇】。献环琨与玙缡兮，申厥好以玄黄。虽色艳而赂美兮，志浩荡而不嘉。双材悲于不纳兮，并咏诗而清歌。歌曰：天地烟熅，百卉含蘤。鸣鹤交颈，雎鸠相和。处子怀春，精魂回移。如何淑明，忘我实多。将荅赋而不暇兮，爰整驾而亟行。瞻昆仑之巍巍兮，临萦河之洋洋。伏灵龟以负坻兮，亘螭龙之飞梁。登阆风之曾城兮，构不死而为床。屑瑶萦以为糇兮，㪺白水以为浆。抨巫咸以占梦兮，乃贞吉之元符。滋令德于正中兮，含嘉秀以为敷。旣垂颖而顾本兮，尔要思乎故居。安和静而随时兮，姑纯懿之所庐。戒庶寮以夙会兮，佥恭职而并迓。丰隆軯其震霆兮，列缺烨其照夜。云师𩅾以交集兮，涷雨沛其洒涂。轙琱舆而树葩兮，扰应龙以服辂。百神森其备从兮，屯骑罗而星布。振余袂而就车兮，修剑揭以低昂。冠咢咢其映盖兮，佩綝纚以辉煌。仆夫俨其正策兮，八乘摅而超骧。氛旄溶以天旋兮，蜺旌飘而飞扬。抚軨轵而还睨兮，心灼药其如汤。羡上都之赫戏兮，何迷故而不忘。左青琱以揵芝兮，右素威以司钲。前长离使拂羽兮，委水衡乎玄冥。属箕伯以函风兮，澄淟涊而为清。曳云旗之离离兮，鸣玉鸾之譻譻。涉清霄而升遐兮，浮蔑蒙而上征。纷翼翼以徐戾兮，焱回回其扬灵。叫帝阍使辟扉兮，觌天皇于琼宫。聆广乐之九奏兮，展泄泄以肜肜。考理乱于律钧兮，意建始而思终。惟盘逸之无斁兮，惧乐往而哀来。素抚弦而余音兮，大容吟曰念哉。旣防溢而静志兮，迨我暇以翱翔。出紫宫之肃肃兮，集大微之阆阆。命王良掌策驷兮，踰髙阁之锵锵。建罔车之幕幕兮，猎青林之芒芒。弯威弧之拨剌兮，射嶓冡之封狼。观壁垒于北落兮，伐河鼓之磅硠。乘天潢之泛泛兮，浮云汉之汤汤。倚招摇摄提以低回剹流兮，察二纪五纬之绸缪遹皇。偃蹇夭矫㛯以连卷兮，杂沓丛顇飒以方骧。戫汩飂戾沛以罔象兮，烂漫丽靡𧂀以迭逷。凌惊雷之砊磕兮，弄狂电之淫裔。踰庬澒于宕冥兮，贯倒景而髙厉。廓荡荡其无涯兮，乃今窥乎天外。据开阳而俯盼兮，临旧乡之暗蔼。悲离居之劳心兮，情悁悁时思归。魂眷眷而屡顾兮，马倚辀而徘回。虽遨游以逾乐兮，岂愁慕之可怀？出阊阖兮降天涂，乘颷忽兮驰虚无。云霏霏兮绕余轮，风眇眇兮震余旟。缤联翩兮纷暗暧，倐眩眃兮反常闾。收畴昔之逸豫兮，卷淫放之遐心。修初服之娑娑兮，长余佩之参参。文章焕以粲烂兮，美纷纭以从风。御六蓺之珍驾兮，游道德之平林。结典籍而为罟兮，驱儒墨而为禽【一一】。玩阴阳之变化兮，咏雅颂之徽音。嘉曾氏之归耕兮，慕历陵之钦崟【一二】。共夙昔而不贰兮，固终始之所服也。夕惕若厉以省諐兮，惧余身之未勑也。苟中情之端直兮，莫吾知而不恧。墨无为以凝志兮【一三】，与仁义乎消摇。不出户而知天下兮，何必歴远以劬劳。系曰：天长地久岁不留，俟河之清祇怀忧。愿得远度以自娱，上下无常穷六区。超踰腾跃絶世俗，飘飖神举逞所欲。天不可阶仙夫希【一四】，栢舟悄悄吝不飞。松乔高跱孰能离？结精远游使心携。回志竭来从玄諆，获我所求夫何思！
悲愤诗第十九
【晁氏曰：悲愤诗者，汉中郞蔡邕女琰之所作也。琰嫁为卫仲道妻，遭乱，为胡骑所获，没于南匈奴左贤王者十二年，为生二子。曹操素善邕，痛其无后，以金璧重赂赎之，而重归于董祀，琰自伤失节，而不能忘其二子，为作此辞。
嗟薄祜兮遭世患【一五】，宗族殄兮门户单。身执略兮人西关，歴险阻兮之羌蛮。山谷眇兮路曼曼，眷东顾兮但悲叹。冥当寝兮不能安，饥当食兮不能餐。常流涕兮眦不干，薄志节兮念死难，虽苟活兮无形颜。惟彼方兮远阳精，阴气凝兮雪夏零。沙漠壅兮尘冥冥，有草木兮春不荣。人似禽兮食臭腥，言兜离兮状窈停。岁聿暮兮时迈征，夜悠长兮禁门扃。不能寐兮起屏营，登湖殿兮临广庭【一六】。玄云合兮翳月星，北风厉兮肃泠泠。胡笳动兮边马鸣，孤鴈归兮声嘤嘤。乐人兴兮弹琴筝，音相和兮悲且清。心吐思兮匈愤盈，欲舒气兮恐彼惊，含哀咽兮涕沾颈。家旣迎兮当归宁，临长路兮捐所生。儿呼母兮嗁失声，我掩耳兮不忍听。迫持我兮走茕茕，顿复起兮毁颜形。还顾之兮破人情，心怛絶兮死复生。
胡笳第二十
胡笳者，蔡琰之所作也。东汉文上有意于骚者多矣，不録而独取此者，以为虽不规规于楚语，而其哀怨发中，不能自已之言，要为贤于不病而呻吟者也。范史乃弃不録，而独载其悲愤二诗。二诗词意浅促，非此词比，眉山苏公已辩其妄矣。蔚宗文下固有不詧。归来子祖屈而宗苏，亦未闻此，何邪？琰失身胡虏，不能死义，固无可言，然犹能知其可耻，则与扬雄反骚之意又有间矣。今録此词，非恕琰也，亦以甚雄之恶云尔。
我生之初尚无为，我生之后汉祚衰。天不仁兮降乱离，地不仁兮使我逢此时。干戈日寻兮道路危，民卒流亡兮共哀悲。烟尘蔽野兮胡虏盛，志意乖兮义节亏。对殊俗兮非我宜，遭恶辱兮当告谁？笳一会兮琴一拍，心愤怨兮无人知！
戎羯逼我兮为室家，将我行兮向天涯。罢山万重兮归路遐，疾风千里兮风扬沙。人多暴猛兮如虺蛇，控弦被甲兮为骄奢。两拍张弦兮弦欲絶，志摧心折兮自悲嗟！
越汉国兮入胡城，亡家失身兮不如无生。毡裘为裳兮骨肉震惊，羯膻为味兮枉遏我情。鞞鼓喧兮从夜达明，胡风浩浩兮暗塞营。伤今感昔兮三拍成，衔悲畜恨兮何时平？
无日无夜兮不思我乡土，禀气含生兮莫过我最苦。天灾国乱兮人无主，唯我薄命兮没戎虏。殊俗心异兮身难处，嗜欲不同兮谁可与语？寻思涉历兮多囏阻，四拍成兮益凄楚！
鴈南征兮欲寄边声，鴈北归兮为得汉音。鴈飞高兮邈难寻，空断肠兮思愔愔。攒眉向月兮抚雅琴，五拍泠泠兮意弥深！
冰霜凛凛兮身苦寒，饥对肉酪兮不能飡。夜闻陇水兮声鸣咽，朝见长城兮路杳漫。追思往日兮行李难，六拍悲来兮欲罢弹！日暮风悲兮边声四起，不知愁心兮说向谁是？原野萧条兮烽戍万里，俗贱老弱兮少壮为美。逐有水草兮安家葺垒，牛羊满野兮聚如蜂蚁。草尽水竭兮羊马皆徙，七拍流恨兮恶居于此！
为天有眼兮何不见我独漂流？为神有灵兮何事处我天南海北头？我不负天兮天何配我殊匹？我不负神兮神何殛我越荒州？制兹八拍兮拟俳优，何知曲成兮心转愁！
天无涯兮地无边，我心愁兮亦复然。人生倐忽兮如白驹之过隙，然不得欢乐兮当我之盛年。怨兮欲问天，天苍苍兮上无缘。举头仰望兮空云烟，九拍怀情兮谁与传？
城头烽火不曾灭【一七】，疆场征战何时歇？杀气朝朝冲塞门，胡风夜夜吹边月。故乡隔兮音尘絶，哭无声兮气将咽。一生辛苦兮缘别离，十拍悲深兮泪成血！
我非贪生而恶死，不能捐身兮心有以。生仍冀得兮归桑梓，死当埋骨兮长已矣！日居月诸兮在戎垒，湖人宠我兮有二子。鞠之育之兮不羞耻，闵之念之兮生长边鄙。十有一拍兮因兹起，哀响纒绵兮彻心髓！
东风应律兮暖气多，知是汉家天子兮布阳和。羌胡蹈舞兮共讴歌，两国交欢兮罢兵戈。忽遇汉使兮称近诏，遣千金兮赎妾身。喜得生还兮逢圣君，嗟别稚子兮会无因。十有二拍兮哀乐均，去住两情兮谁具陈！
不谓残生兮却得旋归，抚抱胡儿兮泣下沾衣。汉使迎我兮四牡騑騑，号失声兮谁得知？与我生死兮逢此时，愁为子兮无光辉。焉得羽翼兮将汝归？一步一远兮足难移，魂消影絶兮恩爱遗。十有三拍兮弦急调悲，肝肠搅刺兮人莫我知！
身归国兮儿莫知随，心悬悬兮长如饥。四时万物兮存盛衰，唯我愁苦兮不暂移。山髙地阔兮见汝无期，更深夜阑兮梦汝来斯。梦中执手兮一喜一悲，觉后痛吾心兮无休歇时。十有四拍兮涕涙交垂，河水东流兮心是思！
十五拍兮节调促，气塡胷兮谁识曲？处穹庐兮偶殊俗，愿得归来兮天从欲。再还汉国兮欢心足。心有怀兮愁转深，日月无私兮曾不照临。子母分离兮意难任，同天隔越兮如商参，牛死不相知兮何处寻！
十六拍兮思茫茫，我与儿兮各一方。日东月西兮徒相望，不得相随兮空断肠。对萱草兮忧不忘，弹呜琴兮情何伤！今别子兮归故郷，旧怨平兮新怨长。泣血仰头兮诉苍苍，胡为生我兮独罹此殃！
十七拍兮心鼻酸，关山阻修兮行路难。去时怀土兮心无緖，来时别儿兮思漫漫。塞上黄蒿兮枝枯叶干，沙场白骨兮刀痕箭瘢。风霜凛凛兮春夏寒，人马饥豗兮筋力单。岂知重得兮入长安，叹息欲絶兮泪阑干！
胡笳本出自胡中，缘琴翻出音律同。十八拍兮曲虽终，响有余兮思无穷。是知丝竹微妙兮均造化之功，哀乐各随人心兮有变则通。湖与唆兮异域殊风，天与地隔兮子西母东。苦我怨气兮浩于长空，六合虽广兮受之应不容！
校勘记
（一）发忠亡身。「亡」，忠雅作忘。
（二）仰天光兮自列。「光」，古逸本、扫叶本、成化本作「高」。（三）美襞积以酷裂兮。「裂」，古逸本、成化本作「烈」。
（四）哀二妃之末从兮。「末」，古逸本、成化本作「未」。〔五〕顝羁旅时无友兮「顝」，古逸本作「体」。
〔六〕闻此国之千岁兮。「千岁」，古逸本作「千城」。
〔七〕岂爱惑之能剖。「爱」，四库本作「昏」。
〔八〕摽通渊之碄碄。「标」，古逸本、扫叶本、成化本作「标」；四库本作「漂」。
〔九〕出右密之闇野兮。「右」，扫叶本、成化本作「石」。〔一〇〕颜的礰以遗光。「礰」，扫叶本、成化本作「沥」；四库本作「皪」。
（一一〕驱儒墨而为禽。「驱」，原作「欧」，据四库本改。
〔一二〕慕历陵之钦崟。「陵」，古逸本、成化本作「阪」。〔一三〕墨无为以凝志兮。「墨」，古逸本、四庳本作「默」。〔一四〕天不可阶仙夫希。「阶」原作「偕」，据古逸本、扫叶本、成化本改。
（一五）嗟薄祜兮。「祜」，原作「佑」，据古逸本、四库本改。
〔一六〕登胡殿兮。「胡」，古逸本、扫叶本作「朝」。
（一七〕城头烽火不曾灭。「头」，古逸本、扫叶本、成化本作「南」。
楚辞后语卷第四
登楼赋第二十一
登楼赋者，魏侍中王粲之所作也。归来子曰：「粲诗有古风。登楼之作，去楚词远，又不及汉，然犹过曹植、潘岳、陆机愁咏闲居怀旧众作。盖魏之赋极此矣。」
登兹楼以四望兮，聊假日以销忧。览斯宇之所处兮，实显敞而寡仇。挟清漳之通浦兮，倚曲沮之长洲。背坟衍之广陆兮，临皐隰之沃流。北弥陶牧，西接昭丘。华实蔽野，黍稷盈畴。虽信美而非吾土兮，曾何足以少留！遭纷浊而迁逝兮，漫踰纪以迄今。情眷眷而怀归兮，孰忧思之可任？冯轩槛以遥望兮，向北风而开襟。平原远而极目兮，蔽荆山之高岑。路逶迤以修迥兮，川旣漾而济深。悲旧乡之拥隔兮；涕横坠而弗禁。昔尼父之在陈兮，有归欤之叹音。钟仪幽而楚奏兮，庄舄显而越吟。人情同于怀土兮，岂穷达而异心！惟日月之逾迈兮，俟河清乎其未极。冀王道之一平兮，假髙衢而骋力。惧匏瓜之徒悬兮，畏井渫之莫食。步栖迟以徙倚兮，白日忽其将匿。风萧瑟而并兴兮，天惨惨其无色。兽狂顾以求羣兮，鸟相呜而举翼。原野阒其无入兮，征夫行而未息。心凄怆以感发兮，意忉怛而僭恻。循阶除而下降兮，气交愤于胸臆。夜参半而不寐兮，怅盘桓以反侧。
归去来辞第二十二
归去来词者，晋处士陶潜渊明之所作也。潜有髙志远识，不能俯仰时俗。尝为彭泽令，督邮行县，且至，吏白：「当束带见之。」潜叹曰：「吾安能为五斗米折腰，向乡里小儿耶！」即日解印绶去，作此词以见志。后以刘裕将移晋祚，耻事二姓，遂不复仕。宋文帝时，特征不至，卒谥靖节征士。欧阳公言：「两晋无文章，幸独有此篇耳。」然其词义夷旷萧散，虽托楚声，而无其尤怨切蹙之病云。
归去来兮，田园将芜胡不归？旣自以心为形役，奚惆怅而独悲？悟已往之不谏，知来者之可追。实迷途其未远，觉今是而昨非。舟遥遥以轻扬，风飘飘而吹衣。问征夫以前路，恨晨光之熹微。乃瞻衡宇，载欣载奔。童仆欢迎，稚子候门。三径就荒，松菊犹存。携幼入室，有酒盈罇。引壶觞以自酌，眄庭柯以怡颜。倚南窗以寄傲，审容膝之易安。园日渉以成趣，门虽设而常关。策扶老以流憩，时矫首而遐观。云无心以出岫，乌倦飞而知还。景翳翳以将入，抚孤松而盘桓。归去来兮，请息交以絶游。世与我而相遗，复驾言兮焉求！悦亲戚之情话，乐琴书以消忧。农人告余以春及【一】，将有事乎西畴。或命巾车，或棹孤舟。旣窈窕以寻壑，亦崎岖而经丘。木欣欣以向荣，泉涓涓而始流。善万物之得时，感吾生之行休。已矣乎，寓形宇内能复几时，曷不委心任去留？胡为遑遑欲何之？富贵非吾愿，帝郷不可期。怀良辰以孤往，或植杖而耘耔。登东皐以舒啸，临清流而赋诗。聊乘化以归尽，乐夫天命复奚疑！
鸣皐歌第二十三
鸣皐歌者，唐翰林供奉李白之所作也。白天才絶出，尤长于诗，而赋不能及魏晋，独此篇近楚辞。然归来子犹以为白才自逸荡，故或离而去之者，亦为知言云。
若有人兮思鸣皐，阻积雪兮心烦劳。洪河凌竞不可以径度，冰龙鳞兮难容舠。邈仙山之峻极兮，闻天籁之嘈嘈。霜崖缟皓以合沓兮，若长风扇海，涌沧溟之波涛。玄猿緑罴，舔舕崟岌【二】；危柯振石【三】，骇胆栗魄；羣呼而相号。峯峥嵘以路絶，挂星辰于岩嶅。送君之归兮，动鸣皐之新作。交鼓吹兮弹丝，觞清泠之池阁。君不行兮何待？若返顾之黄鹤。扫梁园之羣英，振大雅于东洛。巾征轩兮历阻折，寻幽居兮越巘崿。盘白石兮坐素月，琴松风兮寂万壑。望不见兮心氤氲，萝冥冥兮霰纷纷。水横洞以下渌，波小声而上闻。虎啸谷而生风，龙藏溪而吐云。寡鹤清唳，饥鼯嚬呻。块独处此幽默兮，愀空山而愁人。鸡聚族以争食，凤孤飞而无邻。蚂蜓嘲龙，鱼目混珍。嫫母衣锦，西施负薪。若使巢由桎梏于轩冕兮，亦奚异乎夔龙蹩𨇨于风尘？哭何苦而救楚？笑何夸而却秦？吾诚不能学二子沽名矫节以耀世兮，固将弃天地而遗身。白鸥兮飞来，长与君兮相亲！
引极第二十四
引极者，唐容管经略使元结之所作也。归来子曰：「结性耿介，有忧道闵俗之意。天宝之乱，或仕或隠，自谓与世聱牙，故其见于文字者，亦冲澹而隠约。譬古锺磬不谐于里耳，而词义幽眇，玩之翛然，若有尘外之趣云。」
天旷漭兮杳泱茫，气浩浩兮色苍苍。上何有兮人不测，积清寥兮成元极。彼元极兮灵且异，思一见兮藐难致。思不从兮空自伤，心慅劳兮意惶怀。思假冀兮鸾皇，乘长风兮上羾。揖元极兮本深实，飡至和兮永终日。
山中人第二十五
山中人者，唐尚书右丞王维之所作也。维以诗名开元间。遭禄山乱，陷贼中，不能死，事平复幸不诛。其人旣不足言，词虽清雅，亦萎蒻少气骨。独此篇与望终南、迎送神为胜云。
山寂寂兮无人，又苍苍兮多本。羣龙兮满朝，君何为兮空谷？文寡和兮思深，道难知兮行独。悦石上兮流泉，与松间兮草屋。人云屮兮养鸡，上山头兮抱犊。神与枣兮如瓜，虎卖杏兮收榖。媿不才兮妨贤，嫌旣老兮贪禄。誓解印兮相从，何詹尹兮可卜？山中人兮欲归，云冥冥兮雨霏霏。水惊波兮翠菅靡，白鹭忽兮飜飞。君不可兮褰衣，山万重兮一云，混天地兮不分。树晻暧兮氛氲，猿不见兮空闻。忽山西兮夕阳，见东皐兮远村。平芜緑兮千里，眇惆怅兮思君。
望终南第二十六
望终南者，王维之所作也。
晚下兮紫微，怅麈事兮多违。驻驷马兮双树，望青山兮不归。
鱼山迎送神曲第二十七
鱼山迎送神曲者，王维之所作也。
坎坎击鼓，鱼山之下。吹洞箫，望极浦。女巫进，纷屡舞。陈瑶席，湛清酤。风凄凄兮夜雨，神之来兮不来，使我心兮苦复苦。纷进拜兮堂前，目眷眷兮琼筵。来不语兮意不传，作暮雨兮愁空山。悲急管，思繁弦，灵之驾兮俨欲旋。倐云收兮雨歇，山青青兮水潺湲。
日晚歌第二十八
日晚歌者，唐著作郎顾况之所作也。况诗有集，然皆不及其见于韦应物诗集者之胜。归来子録其楚语三章，以为「可与王维相上下」，予读之信然。然其朝上清者有曰：「和为舟兮灵为马，因乘之，觞于瑶池之上兮，三光罗列而在下。」则意非维所能及。然它语殊不近，故不得取，而独采此篇，亦以为气虽浅短，而意若差健云。
日窅窅兮下山，望佳人兮不还。花落兮屋上，草生兮阶间。日日兮春风，芳菲兮欲歇。老不可兮更少，君胡为兮轻别？
复志赋第二十九
【晁氏曰：复志赋者，唐文公韩愈之所作也。其自叙云：「愈从陇西公平汴州，其明年七月，有负薪之疾，退休于居，作复志赋。」以唐书考之，陇西公盖董晋也，汉仲舒之后，自广川徙陇西云。初，贞元十一年宣武李万荣死，李乃作乱，邓惟恭缚乃以归朝廷，伏诛。德宗诏晋节度宣武军，始奏愈观察推官。晋受命，不召兵，直造汴，惟恭谋乱，晋觉之，械送京师，军乃安。愈叙称明年，则贞元十二年也。盖愈自伤幼学，旣壮而弗获，思复其志，以晋知己，欲去未可云。】
居悒悒之无解兮，独长思而永叹。岂朝食之不饱兮，宁冬裘之不完？昔余之旣有知兮，诚坎轲而艰难。当岁行之未复兮，从伯氏以南迁。凌大江之惊波兮，过洞庭之漫漫。至曲江而乃息兮，逾南纪之连山。嗟日月其几何兮，携孤嫠而北旋。值中原之有事兮，将就食于江之南。始专专于讲习兮，非诂训为无所用其心。窥前灵之逸迹兮【四】，超孤举而幽寻。旣识路又疾驱兮，孰知余力之不任？考古人之所佩兮，阅时俗之所服。忽忘身之不肖兮，谓青紫其可拾。自知者为明兮，故吾之所以为惑。择吉日余西征兮，亦旣造夫京师。君之门不可径而入兮，遂从试于有司。惟名利之都府兮，羌众人之所驰。竞乘时而射势兮【五】，纷变化其难推。全纯愚以靖处兮，将与彼而异宜。欲奔走以及事兮，顾初心而自非。朝驰骛乎书林兮【六】，夕翱翔乎艺苑。余却步以圔前兮，不浸近而逾远。哀白日之不与吾谋兮，至今十年其犹初。岂不登名于一科兮，曾不补其遗余。进旣不获其志愿兮，退将遁而穷居。排国门而东出兮，嗟余行之舒舒【七】，时冯髙以回顾兮，涕泣下而交如【八】。戻洛师而怅望兮，聊浮游以踌躇。假火龟以视兆兮【九】，求幽贞之所庐。甘潜伏以老死兮，不显著其名誉。非夫子之洵美兮，吾何为乎浚之都？小人之怀惠兮，犹知献其至愚。固余异于牛马兮，宁止乎饮水而求刍！伏门下之默默兮，竟岁年以康娱。时乘闲以获进兮，颜垂欢而愉愉。仰盛德以安穷兮，又何忠之能输！昔余之约吾心兮，谁无施而有获？嫉贪佞之洿浊兮，曰吾其旣劳而后食。惩此志之不修兮，爱此言之不可忘。情怊怅以自失兮，心无归而茫茫【一〇】。苟不内得其如斯兮，孰与不食而髙翔！抱关之阨陋兮，有肆志之阳阳。伊尹之乐于畎亩兮，焉富贵之能当？恐誓言之不固兮，斯自诵以成章。往者不可复兮，冀来今之可望。
闵己赋第三十
【晁氏曰：闵己赋者，韩愈之所作也。愈去汴州，依武宁张建封，辟府推官，以鲠直称。后迁监察御史，上疏极论宫市。德宗怒，贬阳山令，时贞元十八年也。宪宗即位，始各为国子博士，稍迁职方员外郎，坐论柳涧事，复为博士。愈才髙，数黜官，颇自伤其不遇。故此赋云「就水草以休息兮，恒未安而旣危」，「君子有失其所兮，小人有得其时」。盖思古人静俟之义以自坚其志，终之于无闷云。】
余悲不及古之人兮，伊时势而则然。独闵闵其曷已兮，凭文章以自宣。昔颜氏之庶几兮，在隠约而平宽。固哲人之细事兮，夫子乃嗟叹其贤。恶饮食乎陋巷兮，亦足以颐神而保年。有至圣而为之依归兮，又何苦不自得于艰难【一一】！曰余昬昬其无类兮，望夫人其已还【一二】。行舟檝而不识四方兮，涉大水之漫漫。勤祖先之所贻兮，勉汲汲于前修之言。虽举足以蹈道兮，哀与我者为谁？众皆舍而己用兮，忽自惑其是非。下土茫茫其广大兮，余岂不知其可怀二【一三】！就水草以休息兮，恒未安而旣危。久拳拳其何故兮，亦天命之本宜。惟否泰之相极兮，咸一得而一违。君子有失其所兮，小人有得其时。聊固守以静俟兮，诚不及古之人兮其焉悲！
别知赋第三十一
【晁氏曰：别知赋者，韩愈之所作也。愈论宫市，贬阳山之明年，则岁癸未也。时杨仪之为湖南支使，以使来，愈爱仪之，以谓「智足以造谋，才足以立事，忠足以勤上，惠足以存下，又侈之以诗书六艺之学，宜其从事于是府，而流声实于天朝也」。以比宣州李博、崔羣宾主，谓非己以为邑长于斯而媚夫人者比【一四】。以送杨归湖南序考之，愈自谓知仪之，故于其别为此赋，不知与闵己孰先后，而复志、闵己，愈自道也，故以先别知。】
余取友于天下，将岁行之两周。下何深之不即，上何岛之不求？纷扰扰而旣多，咸喜能而好修。宁安显而独裕，顾阨穷而共愁。惟知心而难得【一五】，斯百一而为收。岁癸未而迁逐，侣虫蛇于海陬。遇夫人之来使，辟公馆以罗羞【一六】。索微言于乱志，发孤笑于羣忧。物何深而不考【一七】，理何隐而不抽？始参差以异序，卒烂漫而同流。何此欢之不可恃？遂驾马以回辀【一八】。山磝磝其相轧，树蓊蓊其相摎。雨浪浪其不止，云浩浩其常浮。知来者不可以数【一九】，哀去此以无由【二〇】。倚郭郛而掩涕，空尽日以迟留。
讼风伯第三十二
【晁氏曰：发风伯者，韩愈之所作也。旱以谕时泽不下流，风以比小人实为此厉，云以媲君子欲施而不可得，以夫为此厉者间之也。此楚辞也，而近诗「投畀有昊」之义，故系之于此云。】
维兹之旱兮，其谁之由？我知其端兮，风伯是尤。山升云兮泽上气，雷鞭车兮电摇帜。雨寖寖兮将欲坠【二一】，风伯怒兮云不得止。旸乌之仁兮念此下民，閟其光兮不鬬其神。嗟风伯兮其将谓何【二二】？我于尔兮岂有其它？求其时兮修祀事，羊甚肥兮酒甚旨。食足饱兮饮足醉，风伯之怒兮谁使？云屏屏兮吹使醨之，气将交兮吹使离之。铄之使气不得化，寒之使云不得施。嗟尔风伯，欲逃其罪其又何辞？上天孔明兮有纪有纲，今我上讼兮其罪谁当！天诛加兮不可悔，风伯虽死兮人谁尔伤【二三】！
吊田横文第三十三
【晁氏曰：吊田横文者，韩愈之所作也。愈有大志，不为世知，故行经横墓，感其义高能得士，而取酒祭横，为文以吊之，有伤时思古、慨然有不可复见之意。然田横安足道哉！故其言曰「非今世之所希，孰为使余欷歔而不可禁」也。又唐宰相如董晋亦未足言，而晋为汴州，纔奏愈从事，喻终始感遇，语称陇西公而不姓。后从裴度，亦自谓度知己，然度亦终不引愈共天下事。自古以文学擅世名，世忌之，率不得大柄。虽有世名，如世不知【二四】，故愈躇踌发愤太息于区区之横，以谓夫苟如横之好士，天下将有贤于五百人者至焉。】
事有旷百世而相感者，余不自知其何心。非今世之所稀【二五】，孰为使余戏欷而不可禁？余旣博观乎天下，曷有庶几乎夫子之所为？死者不复生，嗟余去此其从谁？当秦氏之败乱，得士而可王。何五百人之扰扰，而不能脱夫子于剑铓？抑所寳之非贤【二六】，亦天命之有常？昔阙里之多士，孔圣亦云其遑遑。苟余行之不迷，虽颠沛其何伤？自古死者非一，夫子至今有耿光。跽陈辞而荐酒，魂髣髴而来享。
享罗池第三十四
【晁氏日：享罗池者，韩愈之所作也。愈善柳宗元。宗元为柳州刺史，且死，语其所常与游者曰：吾谪于此，与若等相好也。明年吾当死，死而为神，若等祠我。」如期而殁，为罗池神，且能动于灵响。愈伤宗元，为铭以实其事，自唐史臣非之。夫神不可知，孔子乃不语。虽然，此非铭罗池神之文也，愈吊宗元之文也。】
荔子丹兮蕉黄，杂肴蔬兮进侯堂。侯之船兮两旗，度中流兮风泊之，待侯不来兮不知我悲。侯乘驹兮入庙，慰我民兮不嚬以笑。鹅之山兮柳之水，桂树圑圑兮白石齿齿。侯朝出游兮暮来归，春与猨吟兮秋鹤与飞。北方之人兮为侯是非，千秋万岁兮侯无我违。福我兮寿我，驱厉鬼兮山之左。下无苦湿兮髙无干，秔稌充羡兮蛇蛟结蟠。我民报事兮无怠，其始自今兮钦子世世。
琴操第三十五
【晁氏日：琴操者，韩愈之所作也。愈博学羣书，奇辞奥旨，如取诸室中物，以其所涉博，故能约而为此也。夫孔子于三百篇皆弦歌之。操，亦弦歌之辞也：其取兴幽眇，怨而不言，最近离骚。离骚本古诗之衍者，至汉而衍极，故离骚亡。操与诗赋同出而异名，盖衍复于约者，约故去古不达。然则后之欲为离骚者，惟约犹近之。十操取其四，以近德辞，其删六首者，诗也。】
将归操，孔子之赵，闻杀呜犊作。
秋之水兮，其色幽幽。我将济兮，不得其由。涉其浅兮，石啮我足。乘其深兮，龙人我舟。我济而悔兮，将安归尤？归乎！归乎【二七】！无与石斗兮，无应龙求。
龟山操，孔子以季桓子受齐女乐，谏不从，望龟山而作。龟之气兮，不能云雨。龟之枿兮，不中梁柱。龟之大兮，秪以奄鲁。知将隳兮，哀莫余伍。周公有鬼兮【二八】，嗟余归辅！
拘幽操，文王羑里作。
目揜揜兮【二九】，其凝其盲。耳肃肃兮，听不闻声。朝不日出兮，夜不见月与星。有知无知兮，为死为生。呜呼，臣罪当诛兮，天王圣明！
残形操，曾子梦见一狸，不见其首作。
有兽维狸兮，我梦得之。其身孔明兮，而头不知。吉凶何为兮，觉坐而思。巫咸上天兮，识者其谁？
校勘记
〔一〕农人告余以春及。「及」字原缺，据古逸本、扫叶本、成化本补。
（二〕舔舕崟岌。「崟岌」，扫叶本、成化本、四库本、传经本作「岌危」。
〔三〕危柯振石。「危」，扫叶本、成化本、四库本、传经木本作「咆」。
〔四〕窥前灵之逸迹兮。「窥前灵」古逸本作「偷前修」；扫叶本、成化本作「窥前修」。
〔五〕竞乘时而射势兮。「射」，古逸本、扫叶本、成化本作「附」。
〔六〕朝驰骛乎书林兮。「驰」，古逸本、扫叶本、成化本作「骋」。
〔七〕嗟余行之舒舒。「嗟」，古逸本、扫叶本、成化本作「慨」。
〔八〕涕泣下而交如。「而」，古逸本、成化本、忠雅本作「之」。〔九〕假火龟以视兆兮。「火」，古逸本、扫叶本、成化本作「大」。
（一〇〕心无归而茫茫。「而」，古逸本、成化本作「之」。（一一）又何苦不自得于艰难。古逸本、扫叶本、成化本无「苦」字。
（一二〕望夫人其已还。「还」，四库本、传经本作「远」。
（一三〕余岂不知其可怀。「岂」，古逸本、扫叶本、成化本「壹」。
（一四〕媚夫人者比。「比」，四库本作「也」。
（一五〕惟知心而难得。「而」，古逸本、扫叶本、成化本作「之」。
（一六〕辟公馆以罗羞。「以」，古逸本、扫叶本、成化本作「而」。
（一七〕物何深而不考。「考」，古逸本、扫叶本、成化本作「镜」。
（一八〕遂驾马以回辀。「以」，古逸本，扫叶本、成化本作「而」。
〔一九〕知来者不可以数。「者」下，古逸本、扫叶本、成化本有「之」字。
〔二〇〕哀去此以无由。「以」，古逸本、扫叶本、成化本作「而」。
〔二一〕雨寖寖兮将欲坠。古逸本、扫叶本、成化本无「欲」字。
〔二二〕其将谓何。「将」，古逸本、扫叶本、成化本作「独」。
〔二三〕谁尔伤。「尔」，古逸本、扫叶本、成化本作「汝」。〔二四〕如世不知。「如」，四库本作「而」。
（二五〕非今世之所稀。「稀」，诸本皆同，朱熹韩集考异卷六该文此字无校语，本文序引此句「稀」作「希」，疑是。沈钦韩韩集补注亦谓「稀」当作「希」。
（二六）抑所寳之非贤。「抑」下，扫叶本注云：「一作岂」。〔二七〕归乎归乎。二「乎」字，古逸本、扫叶本、成化本皆作「兮」。
〔二八〕周公有鬼兮。「鬼」，古逸本、扫叶木、成化本作「思」。〔二九〕目揜揜兮。「揜揜」，古逸本、扫叶本、成化本作「窈窈」。
楚辞后语卷第五
招海贾文第三十六
【晁氏曰：招海贾文者，唐柳州刺史柳宗元之所作也。昔屈原不遇于楚，傍徨无所依，欲乘云骑龙，遨游八极，以从己志而不可，犹怛然念其故国。至于将死，精神离散，四方上下，无所不往。又有众鬼虎豹怪物之害，故大招其魂而复之，言皆不若楚国之乐者。招海贾文虽变其义，盖取诸此也。言贾尚不可为，而又浮于海，大泊奫沦，八方易位，鱼龙神怪，其祸不测，孰与上党易野，出入无虞而可乐哉！上党亦晋地。宗元以谓崎岖冒利，远而不复，不如己故乡常产之乐；亦以讽世之士，行险以徼幸，不如居易以俟命云。】
咨海贾兮，君胡以利易生而卒离其形？大海荡泊兮，颠倒日月。龙鱼倾侧兮，神怪隳突。沧茫无形兮，往来遽卒。阴阳开阖兮，氛雾滃渤。君不返兮逝怳惚。舟航轩昂兮，下上飘鼓。腾趠峣嵲兮，万里一覩。崒入泓坳兮，视天若亩。奔螭出抃兮，翔鹏振舞。天昊九首兮，更笑迭怒。垂涎闪舌兮，挥霍旁午。君不返兮终为虏！黑齿栈龌鳞文肌，三角骈列耳离披。反断叉牙踔嵚崖，蛇首狶鬣虎豹皮【一】。羣没互出讙遨嬉，臭腥百里雾雨弥。君不返兮以充饥！弱水蓄缩，其下不极。投之必沉，负羽无力。鲸鲵疑畏，淫淫嶷嶷。君不返兮卒自贼！怪石森立涵重渊，髙下迾置滔危颠，崩涛搜疏剡戈铤。君不返兮砉沉颠！其外大泊泙奫沦，终古回薄旋天垠，八方易位更错陈。君不返兮乱星辰！东极倾海流不属，泯泯超忽纷荡沃，殆而一跌兮沸人汤谷，舳舻霏解梢若木。君不返兮魂焉薄？海若啬货号风雷，巨鳌颔首丘山颓，猖狂震虩翻九垓。君不返兮糜以摧！咨海贾兮君胡乐？出幽险而疾平夷。恟骇愁苦，而以忘其归。上党易野恬以舒，蹈蹂厚土坚无虞。歧路脉布弥九区，出无人有百货俱。周游傲睨神自如，撞锺击鲜恣欢娱。君不返兮欲谁须？胶鬲得圣捐盐鱼，范子去相安陶朱。吕氏行贾南面孤，弘羊心计登谋谟。煑盐大冶九卿居，禄秩山委收国租。贤智走诺争下车，逍遥纵傲世所趋。君不返兮谥为愚！咨海贾兮，贾尙不可为，而又海是图！死为险魄兮，生为贪夫。亦独何乐哉？归来兮，宁君躯！
惩咎赋第三十七
【晁氏曰：惩咎赋者，柳宗元之所作也。贞元十九年，宗元为监察御史里行，时年三十三矣。王叔文、韦执谊用事，二人奇其才，引纳禁中，与计议，擢礼部员外郞，欲大用之。俄而叔文败，宗元与刘禹锡等七人俱贬，而宗元为永州司马。元和十年，乃徙柳州刺史以卒。初，宗元窜斥崎岖蛮瘴闲，堙阨感郁一寓于文，为离骚数十篇。惩咎者，悔志也。其言田：「苟余齿之有惩兮，蹈前烈而不颇。」后之君子，欲成人之美者，读而悲之。】
惩咎愆以本始兮，孰非余心之所求。处卑污以闵世兮，固前志之为尤。始余学而观古兮，怪今昔之异谋。惟聪明为可考兮，追骏步而遐游。洁诫之旣信直兮，仁友蔼而萃之。日施陈以系縻兮，邀尧舜与之为师。上睢盱而混茫兮，下驳诡而怀私。旁罗列以交贯兮，求大中之所宜。曰道有象兮，而无其形。推变乘时兮，与志相迎。不及则殆兮，过则失贞。谨守而中兮，与时偕行。万类芸芸兮，率由以宁。刚柔弛张兮，出人纶经。登能抑枉兮，白黑浊清。蹈乎大方兮，物莫能婴。奉吁谟以植内兮，欣余志之有获。再征信乎策书兮，谓炯然而不惑。愚者果于自用兮，惟惧夫诚之不一。不顾虑以周图兮，专兹道以为服。谗妬构而不戒兮，犹断断于所执。哀吾党之不淑兮，遭任遇之卒迫。势危疑而多诈兮，逢天地之否隔。欲图退而保己兮，悼乖期乎曩昔。欲操术以致忠兮，众呀然而互吓。进与退吾无归兮，甘脂润乎鼎镬。幸皇鉴之明宥兮，累郡印而南适。惟罪大而宠厚兮，宜夫重仍乎祸谪。既明惧乎天讨兮，又幽栗乎鬼责。惶惶乎夜寤而书骇兮，类鹿濩秬之不息。凌洞庭之洋洋兮，溯湘流之沄沄。飘风击以扬波兮，舟摧抑而回邅。日霾涌以昧幽兮，黝云涌而上屯。暮屑窣以淫雨兮，听嗷嗷之哀猿。众乌萃而啾号兮，沸洲渚以连山。漂遥逐其讵止兮，逝莫属余之形魂。攒峦奔以纡委兮，束汹涌之崩湍。畔尺进而寻退兮，荡洄汩乎沦涟。际穷冬而止居兮，覊累棼以萦缠。哀吾生之孔艰兮，循凯风之悲诗。罪通天而降酷兮，不殛死而生为。逾再岁之寒暑兮，犹贸贸而自持。将沉渊而陨命兮，讵蔽罪以塞祸。惟灭身而无后兮，顾前志犹未可。进路呀以划絶兮，退伏匿又不果。为孤囚以终世兮，长拘挛而轗轲。曩余志之修蹇兮，今何为此戾也？夫岂贪食而盗名兮，不混同于世也。将显身以直遂兮，众之所宜蔽也。不择言以危肆兮，固群祸之际也。御长辕之无桡兮，行九折之峨峨。却惊棹以横江兮，溯凌天之腾波。幸余死之已缓兮，完形躯之既多。苟余齿之有惩兮，蹈前烈而不颇。死蛮夷固吾所兮，虽显宠其焉加。配大中以为偶兮，谅天命之谓何。
闵生赋第三十
【晁氏曰：闵生赋者，柳宗元之所作也。宗元雅善萧俛，在江岭间贻书言情云：宗元与罪人交十年，官以是进，辱在附会。今天子定邪正，海内皆欣欣怡愉，而仆与四五子者沦陷如此，岂非命欤？然居治平，终身为顽人之类，犹有少耻，未能尽忘：此盖以叔文辈为罪人；顽人，谓己耻辱，虽在困事当云尔者，然悔厉极矣。其曰「闵吾生之险阨兮，纷丧志以逢尤」，盖自以生之不幸，丧志而为此云。】
闵吾生之险阨兮，纷丧志以逢尤。气沈郁以杳眇兮，涕浪浪而常流。膏液竭而枯居兮，魄离散而远游。言不信而莫余白兮，虽遑遑欲焉求？合喙而隠志兮，幽默以待尽。为与世而斥缪兮，固离披以颠陨。骐骥之弃辱兮，驽骀以为骋。玄虬蹶泥兮，畏避鼃黾。行不容之峥嵘兮，质魁垒而无所隠。鳞介槁以横陆兮，鸱啸羣而厉吻。心沈抑以不舒兮，形低摧而自愍。肆余目于湘流兮，望九疑之垠垠。波淫溢以不返兮，苍梧郁其蜚云。重华幽而野死兮，诅莫得其伪真。屈子之悁微兮，抗危辞以赴渊。古固有此极愤兮，矧吾生之藐艰。列往则以考己兮，指斗极以自陈。登高岩而企踵兮，瞻故邦之殷辚。山水浩以蔽亏兮，路蓊勃以扬氛。空庐颓而不理兮，翳丘木之榛榛。块穷老以沦放兮，匪魑魅吾谁邻？仲尼之不惑兮，有垂训之谟言。孟轲四十乃始持心兮，犹希勇乎黝贲。顾余质愚而齿减兮，宜触祸以阽身。知徙善而革非兮，又何惧乎今之人！噫禹绩之勤备兮，曾莫理夫兹川。殷周之廓大兮，南不尽夫衡山。余囚楚越之交极兮，邈离絶乎中原。壤污潦以坟洳兮，蒸沸热而恒昬。戏凫鹳乎中庭兮，蒹葭生于堂筵。雄虺蓄形于木杪兮，短狐伺景于深渊。仰矜危而俯栗兮，弭日夜之拳孪。虑吾生之奠保兮，忝代德之元醇。孰眇躯之敢爱兮，窃有继乎古先。神明之不欺余兮【四】，庶激烈而有闻。冀后害之无辱兮，匪徒盖乎曩愆。
梦归赋第三十九
【晁氏曰：梦归赋者，柳宗元之所作也。宗元旣贬，悔其年少气鋭，不识几微，久幽不还，复贻其所知许孟容书，其略云：立身一败，万事瓦裂，坟墓不埽，宅三易主。恐一日死，旷坠先绪。意托孟容以少北者，故作梦归赋。初言览故都乔木而悲，中言仲尼欲居九夷、老子适戎以自释，末云首丘鸣号，示终不忘其旧。当世怜之，然众畏其才髙，竟废不复云。】
罹摈斥以窘束兮，余惟梦之为归。精气注以凝冱兮，循旧郷而顾怀。夕余寐于荒陬兮，心慊慊而莫违。质舒解以自恣兮，息愔翳而愈微。欻腾踊而上浮兮，俄滉瀁之无依。圆方混而不形兮，颢醇白之霏霏。上茫茫而无星辰兮，下不见夫水陆。若有鉥余以往路兮，驭儗儗以回复。浮云纵以直度兮，云济余乎西北。风纚纚以惊耳兮，类行舟迅而不息。洞然于以弥漫兮，虹蜺罗列而倾侧。横冲飙以荡击兮，忽中断而迷惑。灵幽漠以瀄汨兮，进怊怅而不得。白日邈其中出兮，阴霾披离以泮释。施岳渎以定位兮，互参差之白黑。崩腾上下以恛惶兮，聊按衍而自抑。指故都以委坠兮，瞰郷闾以修直。原田芜秽兮，峥嵘榛棘。乔木摧解兮，垣庐不饰。山嵎嵎以岩立兮，水汩汩以漂激。魂恍恍若有无兮，涕浪浪以陨轼。类曛黄之黭漠兮，欲周流而无所极。纷若喜而佁儗兮，心回互以壅塞。锺鼓喤以戒旦兮，陶去幽时开寤。罾蔚蒙其复体兮，孰云桎梏之不固？精诚之不可再兮，余无蹈夫归路！伟仲尼之圣德兮，谓九夷之可居。惟道大而无所入兮，犹流游乎旷野。老聃遁而适戎兮，指淳茫以纵步。蒙庄之恢怪兮，寓大鹏之远去。苟远适之若兹兮，胡为故国之为慕？首丘之仁类兮，斯君子之所誉。乌兽之呜号兮，有动心而曲顾。胶余哀之莫能舍兮，虽判析而不悟。列兹梦以往复兮，极明昬而告愬。
吊屈原文第四十
【晁氏曰：吊屈原文者，柳宗元之所作也。原没，贾谊适湘，初为赋以吊原。至杨雄，亦为文，而颇反其辞，自投诸江以吊之。谊愍原忠，逢时不祥，以比鸾风、周鼎之窜弃；雄则以义责原何必沉身。二人者不同，亦各从志也。乃宗元得罪，与昔人离谗去国者异，太史公所谓虞卿非穷愁亦不能著书以自见于世者。故补之论宗元之吊原，殆囷而知悔者，其辞惭矣。】
后先生盖千祀兮，余再逐而浮湘。求先生之汨罗兮，擥蘅若以荐芳。愿荒忽之顾怀兮，冀陈辞而有明。先生之不从世兮，惟道是就。支离抢攘兮，遭世孔疚。华虫荐壤兮，进御羔褏。牝鸡咿嚘兮，孤雄束咮。哇咬环观兮，蒙耳大吕。堇喙以为羞兮，焚弃稷黍。犴狱之不知避兮，宫庭之不处。陷涂藉秽兮，荣若绣黼。榱折火烈兮，娭娭笑语【五】。谗巧之哓哓兮，惑以为咸池。便媚鞠恧兮，美愈西施。谓谟言之怪诬兮，友寘瑱而远违。匿重痼以讳避兮，进俞缓之不可为。何先生之凛凛兮，厉针石而从之？仲尼之去舍鲁兮【六】，曰吾行之迟迟。柳下惠之直道兮，又焉往而可施？今夫世之议夫子兮，曰胡隠忍而怀斯？惟达人之卓轨兮，固僻陋之所疑。委故都以从利兮，吾知先生之不忍。立而视其覆坠兮，又非先生之所志。穷与达固不渝兮，夫唯服道以守义。矧先生之悃愊，滔大故而不贰。沉璜瘗佩兮，孰幽而不光？荃蕙蔽匿兮，胡久而不芳？先生之貌不可得兮，犹髣髴其文章。托遗编而叹喟兮，涣余涕之盈眶。呵星辰而驱诡怪兮，夫孰救于崩亡？何挥火雷电兮【七】，苟为是之荒茫！耀姱辞之曭朗兮，世果以是之为狂。哀余衷之坎坎兮，独蕴愤而增慯。谅先生之不言兮，后之人又何望？忠诚之旣内激兮，抑御忍而不长。芉为屈之几何兮，胡独焚其中肠？吾哀今之为仕兮，庸有虑时之否臧！食君之禄畏不厚兮，悼得位之不昌。退自服以默默兮，曰吾言之不行。旣偷风之不可去兮，怀先生之可忘！
吊苌弘文第四十一
【晁氏曰：吊苌弘文者，柳宗元之所作也。苌弘字叔，周灵王之贤臣，为刘文公之属大夫。敬王十年，刘文公与弘欲城成周，使告于晋：魏献子莅政，悦苌弘而与之，合诸侯于狄泉。卫彪傒曰：「苌弘其不殁乎！周诗有之曰：『天之所坏，不可支也。』及范、中行之难，周人杀苌弘。」庄周云：「苌弘肔，藏其血，三年而化为碧。」盖语其忠诚然也。宗元哀弘之以忠死，故吊云。」】
有周之羸兮，邦国异阔。臣乘君则兮，王易为侯。威强逆制兮，郁命转幽。疹蛊胶密兮，肝胆化仇。奸权蒙货兮，忠勇以刘。伊时云幸兮，大夫之羞。呜呼危哉！河渭溃溢兮，横躯以抑。嵩髙坼陊兮，举手排直。压溺之不虑兮，坚刚以为式。知死不可挠兮，明章人极。夫何大夫之炳烈兮，王不寤夫谗贼。卒施快于剽狡兮，怛就制乎强国。松柏之斩刈兮，蓊茸欣植。盗骊折足兮，罢驽抗臆。鸷鸟之髙翔兮，孽狐惴而不食。窃畏忌以羣朋兮，夫孰病百而申一？挺寡以校众兮，古圣人之所难。矧援羸以威慠兮，兹固蹈殆而违安。杀身之匪予戚兮，闵宗周之不完。岂成城以夸功兮，哀清庙之将残。嫉彪子之肆诞兮，弥皇览以为谩。姑舍道以从世兮，焉用夫考古以登贤！指白日以致愤兮，卒颓幽而不列。版上帝以飞精兮，黮寥廓而殄絶。朅冯云以羾愬兮，终冥冥以郁结。欲登山以号辞兮，愈洋洋以超忽。心冱涸其不化兮，形凝冰而自栗。图始而虑末兮，非大夫之操。陷瑕委厄兮，固衰世之道。知不可而愈进兮，誓不偷以自好。陈诚以定命兮，侔贞臣与为友。比干之以仁类兮，缅辽絶以不羣。伯夷殉洁以莫怨兮，孰克轨其遗尘？苟端诚之内亏兮，虽耆老其谁珍？古固有一死兮，贤者乐得其所。大夫死忠兮，君子所与。呜呼哀哉兮！敬吊忠甫。
吊乐毅第四十二
【晁氏曰：吊乐毅文者，柳宗元之所作也。乐毅，其先曰乐羊。燕昭王以子之之乱而齐大败燕，眧王怨齐，未尝一日而忘报齐也。乃先礼郭隗，而毅往委质焉，以为上将军，下齐七十余城。田单闲之，毅畏诛，遂西降赵。以书遗燕惠王曰：「臣闻圣贤之君，功立而不废，故着于春秋；蚤知之士，名成而不毁，故称于后世。」宗元伤毅之有功而不见知，而以谗废也，故吊云。】
大厦之慕兮，风雨萃之。车亡其轴兮，乘者弃之。呜呼夫子兮，不幸类之。尚何为哉？昭不可留兮，道不可常。畏死疾走兮，狂顾傍徨。燕复为齐兮，东海洋洋。嗟夫子之专直兮，不虑后而为防。胡去规而就矩兮，卒陷滞以流亡！惜功美之不就兮，俾愚昧之周章。岂夫子之不能兮，无亦恶是之遑遑！仁夫对赵之悃款兮，诚不忍其故邦。君子之容与兮，弥亿载而愈光。谅遭时之不然兮，匪谋虑之不长。跽陈辞以陨涕兮，仰视天之茫茫。苟偷世之谓何兮，言余心之不臧！
乞巧文第四十三
【晁氏曰：乞巧文者，柳宗元之所作也。传曰：周鼎铸倕而使吃其指，先王以见大巧之不可为也。故子贡教抱瓮者为桔槔，用力少而见功多，而抱瓮者羞之。夫鸠不能巢，拙莫比焉，而屈原乃曰：「雄鸠之鸣逝兮，吾犹恶其佻巧。」原诚伤世浇伪，固诋拙以为巧【八】，意昔之不然者，今皆然矣，甚之也。柳宗元之作，虽亦闵时奔骛，要归诸厚，然宗元愧拙矣。】
柳子夜归自外庭，有设祠者，𩜾饵声香，蔬果交罗，插竹垂绥，剖瓜犬牙，且拜且祈。怪而问焉。女𨽻进曰：「今兹秋孟七夕，天女之孙将嫔于河鼓。邀而祠者，幸而与之巧，驱去蹇拙，手目开利，组纴缝制，将无滞于心焉。为是祷也。」柳子曰：「苟然欤？吾亦有所大拙，傥可因是以求去之。」乃缨弁束衽，促武缩气，旁趋曲折，伛偻将事，再拜稽首称臣而进曰：「下上之臣，窃闻天孙，专巧于天，轇轕璇玑，经纬星辰，能成文章，黼黻帝躬，以临下民。钦圣灵、仰光耀之日久矣。今闻天孙不乐其独得，贞卜于玄龟，将蹈石梁，款天津，俪于神夫，于汉之濵。两旗开张，中星耀芒，灵气翕歒，兹辰之良。幸而弭节，薄游民间，临臣之庭，曲听臣言：臣有大拙，智所不化，医所不攻，威不能迁，寛不能容。乾坤之量，包含海岳，臣身甚微，无所投足。蚁适于垤，蜗休于殻；龟鼋螺蚌，皆有所伏。臣物之灵，进退唯辱。仿佯为狂，局束为谄，吁吁为诈，坦坦为忝。他人有身，动必得宜，周旋获笑，颠倒逢嘻。己所尊昵，人或怒之。变情徇势，射利抵巇。中心甚憎，为彼所奇。忍仇佯喜，恱誉迁随。胡执臣心，常使不移？反人是己，曾不惕疑。贬名絶命，不负所知。抃嘲似傲，贵者启齿。臣旁震惊，彼且不耻。叩稽匍匐，言语谲跪。令臣缩恧，彼则大喜。臣若效之，瞋怒丛己。彼诚大巧，臣拙无比。王侯之门，狂吠狴犴。臣到百步，喉喘颠汗。睢盱逆走，魄遁神叛。欣欣巧夫，徐入纵诞。毛羣掉尾，百怒一散。世途昬险，拟步如漆，左低右昂，鬬冒冲突。鬼神恐悸，圣智危栗。泯为直透，所至如一。是独何工，纵横不恤。非天所假，彼智焉出？独啬于臣，馆使玷黜。沓沓骞骞，恣门所言。迎知喜怒，默测憎怜。摇唇一发，径中心原。胶加钳夹，誓死无迁。探心扼胆，踊跃拘牵。彼虽佯退，胡可得旃！独结臣舌，喑抑御冤。擘眦流血，一辞莫宣。胡为赋授，有此奇偏？眩耀为文，琐碎排偶。抽黄对白，啽咔飞走。骈四俪六，锦心绣口。宫沉羽振，笙簧触手。观者舞恱，夸谈雷吼。独溺臣心，使甘老丑。嚚昬莽卤，朴钝枯朽。不期一时，以俟悠久。旁罗万金，不鬻弊帚。跪呈豪杰，投弃不有。眉矉頞蹙，喙唾胸欧。大赧而归，塡恨低首。天孙司巧，而穷臣若是，卒不余畀，独何酷欤？敢愿圣灵悔祸，矜臣独艰。付与姿媚，易臣顽颜。凿臣方心，规以大圆。拔去呐舌，纳以工言。文词婉软，步武轻便。齿牙饶美，眉睫增妍。突梯卷脔，为世所贤。公侯卿士，五属十连。彼独何人，长享终天！」言讫，又再拜稽首，俯伏以俟。至夜半，不得命，疲极而睡，见有青褏朱裳，手持绛节而来告曰：「天孙告汝，汝词良苦，凡汝之言，吾所极知。汝择而行，嫉彼不为。汝之所欲，汝自可期。胡不为之，而诳我为！汝唯知耻，谄貌淫词，宁辱不贵，自适其宜。中心已定，胡妄而祈？坚汝之心，密汝所持。得之为大，失不污卑。凡吾所有，不敢汝施。致命而升，汝愼勿疑！」呜呼！天之所命，不可中革。泣拜欣受，初悲后怿。抱拙终身，以死谁惕！
憎王孙文第四十四
【晁氏曰：憎王孙文者，柳宗元之所作也。离骚以虬龙鸾凤托君子，以恶禽臭物指谗佞，而宗元放之焉。】
湘水之浟浟兮，其上羣山。胡兹郁而彼瘁兮，善恶异居其闲。恶者王孙兮善者猨，环行遂植兮止暴残。王孙兮甚可憎！噫，山之灵兮，胡不贼旃？跳踉叫嚣兮，冲目宣龂。外以败物兮，内以争羣。排鬬善类兮，哗骇披纷。盗取民食兮，私己不分。充嗛果腹兮，骄傲驩欣。嘉华美木兮硕而繁，羣披竞啮兮枯株根。毁成败实兮更怒喧，居民猒苦兮号穹旻。王孙兮甚可僧！噫，山之灵兮，胡独不闻？猨之仁兮，受逐不校。退优游兮，惟德是效。廉来同兮圣囚，禹稷合兮凶诛。羣小遂兮君子违，大人聚兮孽无余。善与恶不同郷兮，否泰旣兆其盈虚。伊细大之固然兮，乃祸福之攸趋。王孙兮甚可憎！噫，山之灵兮，胡逸而居？
校勘记
〔一〕蛇首狶鬣。「狶」，原作「稀」，据古逸本、扫叶本、成化本改。
（二）攒峦奔以纡委兮。「峦」，原作「栾」，据扫叶本改。〔三〕荡洄汩乎沦涟。汩，原作「泊」，据古逸本、扫叶本、成化本、四库本改。
〔四〕神明之不欺余兮。「神明」，古逸本、扫叶本、成化本作「明神」。
〔五〕娭娭笑语。「语」，扫叶本作「舞」。
〔六〕仲尼之去舍鲁兮。古逸本、扫叶本、成化本无「舍」字。
〔七〕何挥霍雷电兮。「雷电」上，扫叶本有「夫」字。
〔八〕固诋拙以为巧。「诋」，原作「抵」，据扫叶本、成化本、四库本改。
楚辞后语卷第六
幽怀赋第四十五
【晁氏曰：幽怀赋者，唐山南节度使李翱之所作也。翱从韩愈为文章，见推当时。性鲠直，议论不能下人，仕不得志，郁郁无所发。面斥宰相李逢吉，坐此不振。故翱自叙云：「其交有相叹者，赋幽怀以答之。」昔欧阳文忠公尝云：「始余读翱复性书，曰：此特中庸之义疏耳，不作可焉。意翱特秦汉间好事行义之一豪耳。最后读幽怀赋云：『众嚣嚣而杂处兮，咸叹老以嗟卑。视余心之不然兮，虑行道之犹非。」乃始太息，至薄韩愈不及翱赋，以谓不过羡二鸟之光荣，叹一饱之无时耳。」又云：「翱怪神尧以一旅取天下，而后世子孙不能以天下取河北为忧。曰：呜呼！使当时君子皆易其叹老嗟卑之心，为翱所忧之心，则唐之天下岂有乱与亡戬？」其重若是，故附见于此。】
众嚣嚣而杂处兮，咸嗟老而羞卑。视予心之不然兮，虑行道之犹非。傥中怀之自得兮，终老死其何悲？昔孔门之多贤兮，惟回也为庶几。超羣情以独去兮，指圣域惟髙追【一】。固箪食与瓢饮兮，宁服轻而驾肥？望若人其何如兮，惭吾德之纤微。躬不田而饱食兮，妻不织而丰衣。援圣贤而比度兮，何侥幸之能希？念所怀之未展兮，非悼己而陈私。自禄山之始兵兮，岁周甲而未夷。何神尧之郡县兮，乃家传而自持？税生人而育卒兮，列髙城以相维。何兹世之可久兮，宜永念而遐思。有三苗之逆命兮，舞干羽以来之。惟刑德之旣修兮，无远迩而咸归。当髙祖之初起兮，提一旅之羸师。能顺天而用众兮，竟扫寇而戡隋。况天子之神明兮，有烈祖之前规。刬弊政而还本兮，如反掌之易为。苟庙堂之治得兮，何下邑之能违？哀予生之贱远兮，包深怀而告谁？嗟此诚之不逢兮，惜此道而无遗。独中夜以潜叹兮，匪吾忧之所宜。
书山石辞第四十六
书山石辞者，宋丞相荆国王文公安石之所作也。公游舒州山谷，书此词于涧石。盖非学楚言者，而亦非今人之语也，是以谈者尚之。
水泠泠而北出，山靡靡以旁围。欲穷原而不得，竟怅望以空归！
寄蔡氏女第四十七
寄蔡氏女者，王文公之所作也。公以文章节行高一世，而尤以道德经济为己任。被遇神宗，致位宰相。世方仰其有为，庶几复见二帝三王之盛。而公乃汲汲以财利兵革为先务，引用凶邪，排摈忠直，躁迫强戻，使天下之人嚣然丧其乐生之心，卒之羣奸嗣虐，流毒四海。至于崇宣之际，而祸乱极矣。公又以女妻卞，此其所予之词也。然其言平淡简远，翛然有出麈之趣，视其平生行事心术，略无豪发肖似，此夫子所以有「于予改是」之叹也欤？鼌氏録其少作两赋，而独遗此，盖不可晓。故今特收采，而并着其本末，亦使读者无疑于宜陵絶命之章云。建业东郭，望城西堠。千嶂承宇，百泉遶溜。青遥遥兮纚属，緑宛宛兮横逗。积李兮缟夜，崇桃兮炫昼。兰馥兮众植，竹娟兮常茂。柳蔫绵兮含姿，松偃蹇兮献秀。乌跂兮下上，鱼跳兮左右。顾我兮适我，有斑兮伏兽。戚时物兮念汝，迟汝归兮携幼。
我营兮北渚，有怀兮归女。石梁兮以苫盖，緑阴阴兮承宇。仰有桂兮俯有兰，嗟女归兮路岂难！望超然之白云，临清流而长叹。
服胡麻赋第四十八
服胡麻赋者，翰林学士眉山苏公轼之所作也。国朝文明之盛，前世莫及。自欧赐文忠公、南丰曾公巩与公三人相继迭起，各以其文擅名当世。然皆杰然自为一代之文，于楚人之赋有未数数然者。独公自蜀而东，道出屈原祠下，尝为之赋，以诋扬雄而申原志，然亦不专用楚语，其辑之乱乃曰：「君子之道，不必全兮。全身远害，亦或然兮。嗟子区区，独为其难兮。虽不适中，要以为贤兮。夫我何悲，子所安兮。」是为有发于原之心，而其词气亦若有冥会者。它词则唯此赋为近于橘颂，故録其篇云。
我梦羽人，颀而长兮。惠而告我，药之良兮。乔松千尺，老不僵兮。流膏人土，龟蛇藏兮。得而食之，寿莫量兮。于此有草，众所尝兮。状如狗虱，其茎方兮。夜炊昼曝，久乃臧兮。伏苓为君，此其相兮。我兴发书，若合符兮。乃瀹乃蒸，甘且腴兮。补塡骨髓，流发肤兮。是身如云，我何居兮？长生不死，道之余兮。神药如蓬，生尔庐兮。世人不信，空自劬兮。搜抉异物，出怪迂兮。槁死空山，固其所兮。至阳赫赫，发自坤兮。至阴肃肃，跻于干兮。寂然反照，珠在渊兮。沃之不灭，又不燔兮。长虹流电，光烛天兮。嗟此区区，何与于其间兮！譬之膏油，火之所传而已耶？
毁璧第四十九
毁璧者，豫章黄太史庭坚之所作也。庭坚以能诗致大名，而尤以楚辞自喜。然以其有意于奇也泰甚，故论者以为不诗若也。独此篇为其女弟而作，盖归而失爱于其姑，死而犹不免于水火，故其词极悲哀，而不睱于为作，乃为贤于它语云。
毁璧兮陨珠，执手者兮问过。爱憎兮万世一轨，居物之忌兮固常以好为祸【二】。羞桃茢兮饭汝，有席兮不嫔汝坐。归来兮逍遥，采芝英兮御饿。淑善兮清明，阳春兮玉冰，畸于世兮天脱其缨。爱罥人兮生冥冥。弃汝阳侯兮遇汝曾不如生。未可以去兮殆其雏婴，众雏羽翼兮故巢倾。归来兮逍遥，西江浪波何时平？山涔涔兮猿鹤同社，瀑垂天兮雷霆在下。云月为昼兮风雨为夜，得意山川兮不可绘画。寂寥无朋兮去道如咫，彼幽坎兮可谢。归来兮逍遥，增胶兮不聊此暇。【卒章疑有误字。】
秋风三迭第五十
秋风三迭者，原武邢居实之所作也。居实，恕子，自少有逸才，大为苏黄诸公所称许，而不幸蚤死。其为此时，年未弱冠。然味其言，神会天出，如不经意，而无一字作今人语。同时之士，号称前辈、名好古学者，皆莫能及。使天寿之，则其所就岂可量哉！
秋风夕起兮白露为霜，草木憔悴兮窃独悲此众芳。明月皎皎兮照空房，昼日苦短兮夜未央。有美一人兮天一方，欲往从之兮路渺茫。登山无车兮涉水无航，愿言思子兮使我心伤。
秋风淅淅兮云冥冥，鸱枭昼号兮蟋蟀夜呜。岁月徂迈兮忽如流星，少壮几时兮老冉冉其相仍。展转反侧兮从夜达明，怅独处此兮谁适为情？长歌激烈兮涕泣交零，愿言思子兮使我心怦。秋风浩荡兮天宇高，羣山逶迤兮溪谷寂寥。登髙望远兮不自聊，驾言适野兮谁与游遨？空原无人兮四顾萧条，猿狖与伍兮麋鹿为曹。浮云千里兮归路远遥，愿言思子兮使我心劳。
鞠歌第五十一
鞠歌者，横渠张夫子之所作也。自孟子没而圣学不得其传，至是盖千有五百年矣。夫子蚤从范文正公受中庸之书，中岁出入于老、佛诸家之说，左右采擭，十有余年。旣自以为得之矣。晚见二程夫子于京师，闻其论说而有警焉，于是尽弃异学？醇如也。尝见神宗，顾问治道之要，即以渐复三代为对。退与宰湘议，不合，因谢病归，着订顽、正蒙等书数万言。闲阅古乐府词，病其语卑，乃更作此以自见，并以寄二程云。
鞠歌胡然兮，邈余乐之不犹。宵耿耿其不寐兮，日孜孜焉继余乎厥修。井行恻兮王收，曷贾不售兮，阻德音其幽幽。述空文以见志兮，庶感通乎来古。搴昔为之纯英兮，又申申其以告。鼓弗跃兮麾弗前，千五百年兮寥哉阔焉。谓天实为兮则吾岂敢，嗟审已兹干干。
拟招第五十二
拟招者，京兆蓝田吕大临之所作也。大临受学程、张之门，其为此词，盖以寓夫求放心、复常性之微意，非特为词赋之流也。故附张子之言，以为是书之卒章，使游艺者知有所归宿焉。
上帝若曰：哀我人斯，资道之微。肖天之仪，神明精粹。降尔徳兮，予无汝欺。视听食息，皆有则兮，予何敢私？顾弱丧以流徙，返故居兮谬迷。圈豚放驰，散无适归。蚁慕羊膻，聚附弗离。予哀若时，魂莫予追。乃命巫阳，为予招之。阳拜稽首，敢不祗承上帝之耿命！退而招之以辞。辞曰：魂乎来归魂无东【三】」！大明朝生兮启羣蒙，万物摇荡兮隠以风，迁流正性兮失厥中。魂兮来归魂无南！离明独照兮万物瞻，文章焕发兮不可缄，夸淫侈大兮志弗厌。魂兮来归魂无西！日人昧谷兮草木萎，实落材成兮虽有时，志意雕谢兮与物衰。魂兮来归魂毋北！幽都闇黯兮深蔽塞，归根独有兮专静默，有心独藏兮吝为德。魂乎来归魂无上！清阳朝彻兮文惚恍，絶类离羣兮人无象，杳然髙举兮极骄亢。魂兮来归魂毋下！素位安行兮以时舍，沉浊下流兮甘土苴，固哉成形兮不知化。魂兮来归反故居！盍归休兮复吾初。范博厚以为宫兮，戴髙明以为庐。植大中以为常产兮，藴至和以为厨。动震雷以鼓昕兮，守艮山以止隅。秉离明以为烛兮，御巽风以行车。守吾坎以御侮兮，开吾兑以进趋。资粮械器惟所用兮，何物之不储？四方上下惟所之兮，何适而非涂？虽备物以致用兮，廓吾府而常虚。纵奔骛以终日兮，燕吾居而晏如。惟寞惟寂，疑有疑无。其尊无对，其大无余。曷自苦兮一方拘？魂兮来归，反故居！
校勘记
〔一〕指圣域惟髙追。「惟」，成化本、四库本作「而」。
〔二〕居物之忌兮。「忌」，古逸本、扫叶本、成化本作「患」。
〔二〕魂乎来归魂无柬。「乎」，成化本、四库本作「兮」。下「魂乎来归魂无上」句同。
跋一
楚辞后语者，我宋文公朱先生之所作也。其述作之本意，先生自序之详矣。而其编定此书之时，与夫论著之详略，则又已见于先生之季子通守监簿君之后序。应龙生晚，不及侍先生函丈，独幸与监簿君同朝，及来温陵，乂为僚相好也。暇日因从问先生平日述作大概，以为它书已行于世，独此编乃晚年所定，犹未及卒业，故人未及见，而首以示应龙，因得伏而赞之。其微词奥义，不一而足，独论汉扬雄，则反复屡致其意，其序反离骚也，则以为「屈原之罪人，离骚之谗贼」。其序胡笳也，则以为「非恕琰，亦以甚雄之恶」。扬雄以好深沈之思作为雅丽之文，后世读之，未有以为非者，而先生待之不少恕如此。抑应龙尝就监簿君借先生所作资治通鉴纲目之书读之，见其所书雄之死曰「莽大夫扬雄卒」，则知先生之所以贬虽者，其意盖有在也。呜呼严哉！后之揽者，傥知先生所以去取之意，而明三纲五常之义，如读春秋而乱臣贼子惧者，则庶乎其不蹈骚人之失，而先生此书为不苟作矣。应龙不敏，何足以识先生之指意，特见而谓之知之谓耳。因以是说谂于监簿君，君曰然，乃敬书其后而归之。嘉定壬申重九后一邵武邹应能书于温陵郡斋。
跋二
先君晚岁草定此编，盖本诸晁氏续、变二书，其去取之义精矣，然未尝以示人也。每章之首皆略叙其述作之由，而因以着其是非得失之迹，独思玄、悲愤及复志赋以下至于幽怀，则仅存其目而未及有所论述，故今于此十九章之叙，皆因晁氏之旧而书之。若夫鞠歌、拟招二章，则非归来子之书所及者，读者又当有以识夫旨意于言词之外也。嘉定壬申仲秋在始取遗藁誊写成编，捧玩手泽如新，而音容不复可见矣，因涕泣而书其后。又五年，岁在丁丑，补外来守星江，寰嗣世职，旣取郡斋所刊楚词集注重加校定，复并刻此书，庶几并行，且以识予心之悲也。中秋日在谨记。
跋三
吊屈、服赋，已见绩骚，反骚一篇，亦附卷末，而后语之作，皆复收入。其本旨旣不可知，而二集并存，则为重复。今以反骚着于此，而贾赋二章则存其目，庶几二集若相为用，不可偏废，而纂辑之意，或以是而得之。至于思玄以下十九章，用归来子之说而未经刊定者，姑以附注于篇目之下云。端平乙未秋七月朔孙承议郎、权知兴国军兼管内劝农营田事、节制屯戍军马鉴百拜敬识。
附录
同安郡斋刊本跋〔宋〕杨楫
庆元乙卯，楫自长溪往侍先生于考亭之精舍，时朝廷治党人方急，丞相赵公谪死于道，先生忧时之意屡形于色。忽一日出示学者以所释楚辞一编，楫退而思之，先生平居教学者首以大学、语、孟、中庸四书，次而六经，又次而史传，至于秦汉以后词章特余论及之耳，乃独为解释，其义何也？然先生终不言，楫辈亦不敢窃有请焉。岁在己巳，忝属胄监，与先生嗣子将作簿同朝，因得録而藏之。今以属广文游君参校而刊于同安郡斋。嘉定四年七月朔日门人长乐杨楫谨述。
吴原明刊本序〔明〕何乔新
楚辞八卷，紫阳朱夫子之所校定，后语六卷，则朱子以晁氏所集録而刊补定著者也。盖三百篇之后，惟屈子之辞最为近古。屈子为人，其志洁，其行廉，其姱辞逸调，若乘鹥驾虬而浮游乎埃𡏖之表。自宋玉、景差以至汉、唐、宋，作者继起，皆宗其榘镬而莫能尚之，真风雅之流而词赋之祖也。汉王逸尝为之章句，宋洪兴祖又为之补注，而晁无咎又取古今词赋之近骚者以续之。然王、洪之注，随文生义，未有能白作者之心。时晃氏之书，辨说纷拏，亦无所发于义理。朱子以豪杰之才、圣贤之学，当宋中叶，阨于权奸，迄不得施，不啻屈子之在楚也。而当时士大夫希世媒进者，从而沮之排之，目为伪学，视子兰、上官之徒殆有甚焉。然朱子方且与二三门弟子讲道武夷，容与乎溪云山月之间，所以自处者盖非屈子所能及。闲尝读屈子之辞，至于所谓「往者余弗及，来者吾不闻」而深悲之，乃取上氏、晁氏之书删定以为此书；又为之注释，辨其赋比兴之体，而发其悲忧感悼之情。繇是作者之心事，昭然于天下后世矣。予少时得此书而读之，爱其词调铿锵，气格高古；徐察其忧愁郁邑、缱绻侧怛之意，则又恨然兴悲，三复其辞，不能自已。顾书坊旧本刓缺不可读，尝欲重刊以惠学者而未能也。及承乏汳台，公暇与佥宪吴君原明论朱子著述，偶及此书，因道予所欲为者。吴君欣然出家藏善本，正其讹，补其缺，命工锲梓以传。旣而以书属予：「书成矣，子其序之，使读者知朱子所以训释此书之意，而不敢以词人之赋视之也。」嗟夫！大儒著述之旨，岂末学所能窥哉！然尝闻之，孔子之删诗、朱子之定骚，其意一也。诗之为言，可以感发善心，惩创逸志，其有裨于风化也大矣！骚之为辞，皆出于忠爱之诚心，而所谓「善不由外来，名不可以虚作」者，又皆圣贤之格言。使放臣屏子呻吟咏叹于寂寞之滨，则所以自处者必有其道矣。而所天者幸而听之，宁不凄然兴感而廸其伦纪之常哉！此圣贤删定之大意也。读此书者，因其辞以求其义，得其义而反诸身焉，庶几乎朱子之意，而不流于雕虫篆刻之未矣。成化十一年乙未八月旣望赐进士出身嘉议大夫河南按察使司按察使旴江何乔新书。
沈圻刊本序〔明〕张旭
屈原，楚世家也。原之悲忧感悼之情，皆出于忠君爱国之诚心，至于不得已作离骚，气格高古，词调铿锵。故宋景文公称其为词赋之袓，后世宗之，乃取文之类楚声者，次第成编。前一册乃汉王逸为之章句，其补注作于宋之洪兴祖；后一册则晁无咎之所集録者，朱子删定之、注释之、辩证之，然后成楚辞一书。此集注、后语所由分也。集注前五卷，文二十五篇，皆屈原所作，而以离骚一篇为之冠。离，遭也；骚，扰动也。题以「离骚」名，悯当世也。其九歌至渔父等篇，则各因一事而发，非离骚也，观原之列传可见矣。后三卷，文一十六篇，首则九辩，而以招隐士终焉。盖此等文字，一皆出于怨慕，可以步离骚之后尘，故取之，非取其为续离骚而作也。朱子之定本如此。夫何后之好事者，复参用晁本，乃于目录中离骚之下妄加一「经」字，而以九歌至渔父皆为「离骚」，于此七题之上各加「离骚」二字，九辩至招隐士皆以为「离骚」之「传」，于此八题之上又各加「续离騒」三字。不宁惟是，复以「离骚一」至「七」等字，衍出二十有五之数，分属屈原五卷之文。牵强附会，不知甚矣，于朱子何加多哉！后语六卷，文则七十八篇，言虽人人殊，皆能发其缱绻悒郁之情。以故扬雄之反离骚、蔡琰之胡笳，朱子亦不去焉。盖琰以失节之妇犹知有子，而雄以名世大儒反不知有君。故两存之，其责之之意深矣。贾谊之屈、服二赋已采入续离骚，复以「吊屈原第八」「服赋第九」二虚名作二行，妄加于笫二卷之首。朱子之定本岂如是哉？噫，自三百篇之后，惟离骚一篇最为近古，以其兴少而比、赋多也。去古旣远，眞知而笃好之者几何人哉？平湖沈公子京以柱下史来知休宁县事，未朞年，政教大有声，行将复入内台，乃梓行此书，以嘉惠乎后学。恐今本不善，命旭为之校雠，其盛心哉！窃惟朱子因离骚以删定楚辞，与孔子之假鲁史以修春秋同一心也。春秋旣作，乱臣贼子知所惧。楚辞旣行于世，忠臣义士其不知所奋发哉！但孔子之笔削，虽贤如游夏，尚不能赞一辞，旭何人斯，旣未得游于朱子之门，又安敢如蔡九峰之于书传哉！辞弗获，则以旭前之鄙见告之，必删去后人妄加字样，则其为书无媿于朱子矣。公曰：「诺。吾闻之，屈原往见太卜郑詹尹曰：『余有所疑，愿先生决之。』有以哉！」公乃取决于旭。旭谨奉严命，遂将楚辞二册之中后人妄加「离骚经」、「传」、数目、小注、空题等九十八字及成相三章八段之上八圏一切删去，其余三复校正，求其字无鲁鱼豕亥之误然后已。公曰：「若然，则于朱子之定本，必符节之相合矣。」乃捐俸以刻之。公其有功于天下后世大矣哉！旭年在桑榆，幸逢奇会，敢不志之以谂同道之君子？若曰作聪明乱旧章，则非知我者！正德十四年岁在己卯九月重阳前一日后学新安林下七十三翁梅岩张旭书。
沈折刊本跋〔明〕沈圻
圻幼读书之暇，家君参藩，承一山先生以前辈佥宪原明吴君所刊楚辞授读，长而颇解文义。披揭歳久，原本缺坏殆尽，更求之以便温习而不可得。闽中书坊所刊售者，字多讹舛，体式以缪，殊厌观览。及登仕路，每欲重刊以广来学，顾遭贬谪、劳案牍，不惟不能，亦不暇也。迩者承尹徽之休阳，遍访徽郡官民所刊书籍，虽皆斗珍袭奇，求如此书可维三百篇之后者，则未之刊行，深以为恨，乃请于郡守新淦文林张公，公曰：「是吾志也，子亟图之。」偶会婺源乡进士汪济民者，以吴君旧本遗圻，如获拱璧，喜不自胜。又惭瓮识井见，且民事劳心，不能校证，托之于乡大夫张君廷曙别号梅岩者。梅岩以夙学闲身，严加考订，其目録体制有未合式者，稍为更改，圻遂捐俸命工以锓梓。工告成，而张公适更调杭郡，代之者温陵克全留公也。公旣至，召圻而语之曰：「闻吾子于楚辞用意殆先得我心之所同然者，当与吾子共广其传。」圻喜是书之成，颇于达人君子有合，僭书此以附篇终云。正德十四年己卯冬十月赐进士出身知休宁县事平湖后学沈圻谨跋。
杨上林刊本叙〔明〕唐枢
楚辞者，风雅之变也，其源昉于屈子。厥后作者继起，咸祖其辞，而皆楚声也，故俱谓之楚辞。汉刘向始辑为编，自离骚而下，续以宋玉、贾谊、淮南小山、东方朔、庄忌、王褒诸作，及向所著九叹为一十六篇。东京王逸又增以所著九思一篇而注释之。宋洪兴祖复为补注。我紫阳朱夫子又取二家所注，重加订正，谓七谏以下辞意不类，悉删去之，而增人贾谊吊屈原、服赋二篇，别为之注，梓行久矣。邑侯杨君偶得善本，手自校正，翻刻以广厥传，而属余为叙。余惟言者心之声也，言之发而可歌者，则谓之辞。屈子心乎公室，以忠见废，其抑郁无聊、怨慕不平之意无所于泄，而假辞焉发之，犹之穷而呼天、疾痛而呼父母，盖有出于情实。王、洪、晁、周之说，逐鹜词苑，正义愈远，辞而辟之，无以也。申此以抑彼，龙津子能无意乎？龙津姓杨名上林，乙未进士，令长兴，敦本章意，以治暇及之。若曰有感而成，清世无庆元之士。嘉靖岁戊戌中秋日归安唐枢撰。
杨上林刊本叙〔明〕顾应祥
尝读楚辞，味离騒经，窃疑瓌士自用，激发愤嫉，无以概诸圣。及语盖衷耿然、三代完节，然终不可以为训。况呻吟不恙暨龌龊自以偾者杂次同糅可耶？原藻致迥为词祖，九辩后诸作，计亦必传。顾艺成而下，要非正性之习。灵修爽世丽作，同声和者汇起。而庄、山感离忧之情，道骞善昂切之韵，是则楚之辞也。传云：「登高能赋，可以为大夫。」夫其能者，能称诗以谕其志、别贤不肖而观盛衰焉。溷之以不类，非矣。虽然，晦翁有取之。学随事明，情由言律。故有借事以明其心，有借辞以明其事，有借类以明其本，有借人以明其辞。兹编也，皆所以明学也。虽然，何不为法语梓而广之以明学？犹虑其计之左也。虽然，方时文肆漫，不探其之不能已者。诸家所注，未尝沉潜反复，以寻其旨趣之所归，而祇于文义间求之，故未免于迂滞迫切之病，而使屈子之志抑郁于当时者，不得伸于后也。此朱子集注之所为作也。朱子尝曰：「楚辞未尝怨君。」斯言也，可谓深得屈子之心矣！夷考朱子此注，实在庆元退居之后，时禁方严。所遭不辰，亦与屈子大率相类。序所谓「放臣弃子、怨妻屏妇」有感而托焉者，殆是也。而其乐天知命，讲学不辍，较之制行过于中庸而不可为法者，又有间矣。朱子于六经皆有训传，而于是书复惓惓焉，盖将以昭君臣之大义，而激发夫忠臣烈士之心于千载之下云尔。然则楚辞固不当以词人之赋视之，而朱子为之注，又岂训诂文义者可例观哉？学者欲留心游艺，则是书宜不可少。而司风教者，固当知所务矣。杨君上林，淮阴人，乙未进上，素有志于古人者，刻兹集以厉风教云。嘉靖戊戌秋中朔日长兴顾应祥叙。
杨上林刊本题识〔明〕杨上林
屈子抗衷而陈辞，援事而修意。其辞油，其情腆，其志不贰，其道无回，怨而不怒，哀而不伤。要其词意所托，宛乎爱国忧君也。而汩罗之死，千载悲之，匪徒以其辞焉尔矣。嗟呼！物之材者，产于山林，抡于匠氏，细大靡弗遭也。屈子，瓌士也，而顾无所遭哉！辞而楚焉，亦伤己之未逢尔矣。虽然，死也谅矣，而隐居之道则未焉，惜也，处死之未至也。然则朱子何为取之？夫亦曰：有屈子之志则可耳。遇主获上，畅志宣猷，喜起之歌，被之金石，历万世耀耀焉，辞虽无楚可也。嘉靖戊戌五月望淮阴杨上林识。
叶邦荣刊本序〔明〕叶邦荣
尝闻诸人曰：古人立言之远，旷百世而不受知者，屈子离骚是也。屈子离骚章往察来，信今传后，而亦奚至于不知邪？若夫芳洁之操，忠贞之行，骑龙弄凤，嬉游之间，虽舆日月争光可也，而又奚至于不知邪？粤稽史，在昔屈子职掌王族，以定国是，同列大夫上官、靳尚共谮毁之，至于唯言是听，怀王之过也。屈子无重懐王之过，义以为讽，离騒作焉，而无私怨，可以为明质也。噫！屈子生非其时也。使屈子生于三代之隆，亦有缉熙赓歌、都俞可继也，奚必以骚之为贵而轻天下哉！战国之时，敝斯极矣。货贿相衔，脂韦相错。纵横长短之说，转相狙诈以上谋也。明珠委道，瓦釜鸣雷。此屈子之所不与也。王臣断国，无所回护，且惧趋偶而忝贵卿，冒愧逞愿而非正以处之，此又有道者之所不履也。且我闻之，栾书构郄而厉公弑，郈伯毁季而昭公逐，费忌纳女而楚建走，宰嚭谮胥而夫差丧，事几之不可与权也。今上官快捷方式，不忍以投步矣。虽然，舍王非忍也。自夫襄王之再放也，乃作而呼曰：自今无有代吾君以任患者。有一于斯，将为继乎？于是乎九歌、九章，援天引圣以自明，庶其曰纳约自牖者也。其将通吾君于理乎？而今凄楚益有辞矣。遐思迈往，欲追灵修而不可得，浮游天地之闾，而竟赍志以殁。夫出处有谓，名体不污，风采足怀，百世改颜，不可废也。自宋玉以下，无虑数十家，皆悲而发其余烈者也，故统曰之楚辞。重曰：读屈子者，可知立言之有序也。夫廉以洁其身，去国而不忘其训，君子谓离骚于是乎可传。于此征志，于此征忠，于此征德，观会通而三美具，能章劝也。能章劝，故谓之不朽。诗曰：「我思古人，实获我心。」离骚有焉。予刺安吉，时丙申，校楚辞成，明年旣逢忧以归。盖尝抱离骚之洁，相羊于清明之时，而无所于辞也，方且叙之，以俟知者。嘉靖三十八年己未孟冬望日闽中朴斋山人药邦荣仁甫撰。
朱崇沐重刻楚辞全集序〔明〕叶向高
朱子曰：「屈原之忠，忠而过者也。」此伤原之甚而为是言耳。臣子之分无穷，其为忠亦无穷，安有所谓过者？悲夫屈子之遇懐、襄也，身旣遭谗，主复见诈，奸谀窃柄，宗国将沦，徘徊睠顾，几幸于万，不得已而作为骚辞。上叩帝阍，下穷四极，远求宓妃，近问渔父，甚至巫咸占卜，蹇修为媒，湘君陟降，司命周旋，举世人所谓荒忽骇怪之谈，皆托焉以写其无聊之情，无可奈何之苦。当此际也，虽欲不死，其将能乎？屈子死而楚亡，湘江之滨，精魄未散，犹将感愤悲号，恨为忠之未尽，而岂以一死为足以满志也夫？屈子之死，盖处于不得不死之地，固忘其死之为忠，又何论其忠之过与否哉！世之轻死者，子以孝，女以烈，此虽出于天经地义之不容已，乃罔极之恩、伉俪之好维系绾结，若或迫之，情之至也。君臣则堂陛势疏，晋接日少，若有余于分、而不足于情。乘有余以成暌，乘不足以成薄，而臣节替矣。屈子之言曰：「岂余身之惮殃兮，恐皇舆之败绩。」「长太息以掩涕兮，哀民生之多艰。」其情之婉转恫切，千载而下，令人酸鼻。凡为臣子常书一通，置之坐右矣。屈子楚辞若干篇，后世效其体者皆附焉。朱子为之注释，而谓有味其言，不敢以词人之赋视之。夫朱子躬遭宋季，为王淮、陈贾所排，宜其有感于屈子。其讲业建溪，白托于遯晦，视汨罗之愤，为其中止。要亦所处之不同，未可以一律论也。屈子死矣，毋论忠愤之气日月争光，即其词赋亦与六经并传。彼上官、子兰之徒，骨枯舌烂，千古为僇，亦何利而为此哉！朱生崇沐，重刻此集，余三读而悲屈子之所以死者原发于至情，而于臣子之分，亦未尝有过。以为愿忠者劝，其亦窃附于朱子注释之意也。
吉藩府刊本序〔明〕陆长庚
楚，泽国也，羽毛齿革甲天下，时其沈郁瑰琦发于材最着。材如左倚彬彬矣，而忠且材者，则三闾大大最着。大夫之离骚，自怨生也，喟然惨怛，怨而不怒。嗟嗟，楚人之善怨，其天性哉！余读其辞，穷天地之纪，采人物之变，与夭乔飞走、幽阒辽邈之态，经纬胪列，大指讨掬也。而沧浪濯缨，湘流鼓枻，直令羁臣恋国，逆旅悲郷，冷冷凄絶矣。世谓楚奉江潭为三闾汤沐，洵也侈于飨哉！至如艺文家哀时命、九怀、九叹，类冠以楚，则其悲凄婉恋，实肖貌之，勿论非楚产矣。余𦲷星沙，历故罗，望湘㶟，壷焉伤之，想见故所行吟抱石处，辄求所谓楚辞者。而旧籍多堙缺不全，岂其汤沐邑而重令泯泯为？无亦逢执事之闲时不以崇大表章也？若观忠何？适给事吉藩魏君重锓是辞，字栉句比，云灿星列，畏垒杓之人矣，斯讵止汤沐是为？维是大夫爰实楚宗，宗而忠也，宗而材也。锓之，于以感动诸宗，俾忠且材者蒸蒸乎独以文词哉？其以兴起诸宗，功非渺矣。时万历戊戌朱明之吉赐进士出身、亚中大夫、广西布政司左参，政前奉敕提督太岳泰和山湖广布政按二司守巡下荆湖南道鹅湖陆长庚元白父撰。
吉藩府刊本序〔明〕庄天合
楚词编于刘子政者十六卷，章句于王叔师者十七卷。其上自刘、王，下迨洪氏，折衷于朱晦庵而定为集注者八卷，复取晁无咎续编而定为后语集注者又六卷。自集注出，而宋儒陈氏以为发屈子之微于千载之下，故学者宗之，迄于今不废，则今吉殿下命魏给事刻者是已。刻成，庄生为题其端曰：夫所贵于贤人君子者，则莫不禀于忠义文章矣。忠以致身，文以流藻，二者所难兼，而屈子兼之。故离骚者，忠义之肝脾、文章之林府也。情迫则讽谕不得不深，才多则声貌不得不广。讽谕深，故其旨多婉转惆怅，反复循环，能使谪者动色凄心，低回而不胜其忉怛；声貌广，故其词多穷天极地，探幽入微，能使读者嵬眼澒耳，斟酌而莫得其盈虚。总之，忠即为文，文即为忠。虽屈子不自知，而忠者得之以为忠，文者得之以为义，则是编不可少也。今天下一家，四海一国，岂必主怀襄、谗上官子兰而后令爱君忧国之士彰？又岂必疏远放逐、憔悴江潭、枯槁泽畔而后令博闻强记之士以词自表哉？夫君臣之义，无所逃于天地之间，彼屈子偶遭其穷者也。顷圣明在上，士旣生逢尧舜禹汤，而服杜衡蔺茝以媚于天子，岂其舍廉洁正直之操、受变于突梯滑稽之习者！且夫挹水于河，取火于燧，言资其有也。士染翰操觚，激昂风雅，思以鸣国家之盛，而落实取材，宜于何资焉？故吾以为侯王而通于骚，则本支之恩必笃；公卿大夫而通于骚，则来辅之益必弘：台谏侍从而通于騒，则论思之道必广；羣有司、百执事而通于骚，则奔走之勤必着。若乃奥博者菀其鸿裁，中巧者猎其艳词，吟讽者衔其山川，童蒙者拾其香草，追风人丽，沿波得奇，虽复宣炳王猷，润色儒业，无之而不可矣。盖孔子论诗曰：可以兴，可以观，可以羣，可以怨，可以事君父，可以资多识。则余于离骚亦云。是固紫阳集注之意而吉藩教忠教文之盛心也。彼夫宋景贾马而下，苏黄张吕以前，虽作者代起，情制殊途，然莫不异轨同奔，递相师祖，按先声于玉管，启后乘之司南。学者合而求之，固亦天下之极观也。时万历戊戌季夏月之吉郡人庄天合得全甫撰。
杨鹤刊本序〔明〕利瓦伊桢
楚三闾大夫屈平所作离騒、九歌、天问、九章、远游、卜居、渔父、大招，而宋玉、汉贾谊、淮南王安、东方朔、严忌、王褒、刘向皆拟之。其始为传者安也。其尊离骚为经，而以后人所作，人非楚而辞则楚，辞非楚而指则楚，附之为十六卷，别称楚辞者，向也。为之注，而以己作九思附之者，王逸也。为补注者，洪兴袓也。续楚辞自宋玉以下至宋朝为变离骚者，晁补之也。采王、洪、晁萨满、三家为集注，又差择取其所録名楚辞后语，附以辨证者，朱子也。自朱子注行，而诸说俱左次矣。盖尝闻骚者诗之变也，诗无楚风，而楚乃有骚。屈氏为骚时，江汉皆楚地，文王化行南国，汉广、江有汜诸诗，已列十五国之先。风雅旣变，而楚狂接舆、沧浪孺子之歌，入孔子听闻。其歌楚声，体又稍变于诗，未若十五国风陈太史、经圣人笔削也。屈本诗义为骚，世号楚辞，不正名为赋。后语中所收荀卿诸赋、成相、佹诗，与赋与骚与诗诸体杂糅。卿亦楚人，得无楚之习然耶？则谓骚为「楚风」可也。惜不及仲尼之时，不见采耳。此语若张楚而设。考之朱子，以三闾「志行过中庸，不可为法，而皆出于忠君爱国之诚心。其词旨虽跌宕怪祌，怨怼激发，不可为训，而皆生于缱绻恻但不能已之至意」。又曰「楚辞之寄意男女，寓情草木，以极游观之适，为变风。叙事陈情，感今怀古，不忘君臣之义，为变雅。语冥昏而越礼，摅怨愤而失中，为风、雅再变。述祀祌歌舞之盛，则几于颂，而其变为甚。赋则离骚经首之章比则香草恶物之类；兴则托物兴词，如沅芷澧蔺，思公子而未敢言之属。诗兴多而比赋少，骚兴少而比赋多」。又曰「屈氏不怨君，诸家解成怨，至以山鬼为君，大失其旨。辞本平易，而后人学者，艰深都不可晓。」三闾地下忠魂心服知己矣。朱子之先，司马迁称其志洁行廉，与日月争光，而以好色不淫、怨悱不乱，兼国风、小雅之美。汉宣帝以为皆合经术。扬子云亦言体同诗雅，岂不信哉！杨侍御修龄，楚人也，刊楚辞而属余为序。余亦楚人也，岂敢作张楚语，惟折衷于朱子之论如此。朱子之论，论其所以辞也，余第就其辞论。今夫诗三百篇，无一字不文，无一语无法，会蕞诸家之长，修辞润色之耳。骚出于诗而衍于诗，以一人之手创千古之业，若总杂无伦而脉络经纬自具，若蝉连不已而酝藉囊括自远。微婉隽永，使人吟咀余味，殆不忍置；凄欷紧絭，使人情事欲絶，涕泣横集；富丽广博，使人望洋自叹，无测边际；环琦卓诡，使人惊心动魄，未可直视；严整卨华，使人肃然起敬，正襟拱立。两汉、六代，三唐诸人，得其章法，句法、字法，遂臻妙境，夺胜场。如诗三百篇后有作者，卒莫出其范阑围。刘勰所谓「气往轹古，辞来切今，惊采絶艳，难与并能」，岂不信哉！或曰注有异同，即朱子不必尽谐众说。余曰：年祀绵邈，载籍阙轶，六经训故，尚尔人持一意见，何疑于楚辞！旦也汨罗之死，传述巳久，说者或比诸浮海居夷。犹骚所谓道昆仑，遵赤水，至西极，陟升皇，寓言也。寸寸而度之，至丈必差，而何求备于注楚辞者？要以朱子学识其于大义微言思过半矣！
忠雅堂刊本序〔明〕蒋之翘
予酷嗜骚，未尝一日肯释手。毎值明月下，必扫地焚香，坐石上，痛饮酒熟读之，如有凄风苦雨飒飒从壁间至，闻者莫不怆然，悲心生焉。窃论孔公删后诗亡，能变诗而足以存诗者惟是。其辞丽以则，其情凄以婉。至美人梦寐，一篇三致其思，自有一种涕泣无从、令血化碧于九原而天地震惊之意。「诗可以怨」，信然，宋、景而下莫及也。况乎相如以浮辞媚主上，雄为莽大夫而复反其意以自文过，傥屈氏冇鬼，必执罪而问之，足尚得并称欤？若夫原情阐旨，则太史公犹未相知也，下而班固、颜之推之徒，乌足置喙焉？有深独契，惟留此朽墨数行，与汨罗一片悠悠映对千古耳。奈之何世复乏佳刻，殊晦厥意！王逸、洪兴祖二家训诂仅详，会意处不无遗讥。惟紫阳朱子注甚栉所解，原其始意，似欲与六经诸书并垂不朽。惜其明晦相半，故余敢参古今名家评，暨家传李长吉、桑民怿未刻本，裁以臆说，谋诸剞劂氏，佥曰可。庶贻兹来世，以见予与原为千古同调，独有感于斯文云。于时岁次丙寅天启六年冬十一月杀育乃竟。石林山人蒋之翘楚穉撰。
忠雅堂刊本序（明）黄汝亨
予尝序冯氏刻王叔师骚注，其所以论騒者，亦大概详矣。今且谓蒋楚穉，世以騒名家，负畅达用世之才而不遇，是诚骚中人也。其年十五时，便从尊大人野鸿公裹粮入楚，蹑屩陟衡岳，浮洞庭，探云梦、九疑、三湘、七泽之胜，」而谒三闾故庙，咨嗟慨慕，诗以吊焉。迄今七年于兹，落寞如故，负谗自放，彷徨林泽闾，游是三闾行径，醉后时设几，灌酒浆，奉离骚经于上，跪而泣曰：「嗟乎！千古来惟先生与某同调也。」遂闭户，然水沉，栖剑啸台上，听夕披离騒本。主朱考亭集注，参以诸家之评。上自汉、魏以及国朝，凡百名流，苟其一言一字之似，荒谬若予者，无不搜罗时备辑之，甚至注与评而载之。未详者君必考诸他书，裁之独见，为并详之。外有谏、叹诸作，考亭之所删也，君以其原本所载，另立二卷，为附览以存之。国朝骚赋，后语所末及録也，君又旁搜徧问，一一编次之、标引之。下之若诗、若论、若列传、若外传、若传赞、若祭文哀文等篇，稍以相折衷处，亦悉録附之。楚穉托可谓勤欤？犹之沧海朝宗者，大而江淮河汉，小时沟渠行潦，靡弗纳也。洋洋然洵骚之大观也哉！读此可知楚穉之学，皆得力于扫。如所载攘询一赋，幽愤沉痛，实言之欲泪矣。北地而后有能绍屈氏之统者，舍楚樨其谁与归？天启柔兆摄提格之岁杪秋。
忠雅堂刊本后语序〔明〕蒋之翘
予闻秦无经，汉无骚。骚之为道，要必发情止义、兴观羣怨之用备，而又别为变调者也。噫，何其难甚哉！傥持此论以求之，即宋、景诸人犹不能及，何况曰汉，又何曰汉以后耶！故朱子论七谏、九怀、九叹、九思为无病呻吟，今观兹后语所録，并呻吟而亦无之矣。特为原作者意亦皆悯屈子之悲其不遇者也，所以不可不辑，复广而续之。檇李蒋之翘撰。
楚辞集注评林题识（明〕沈云翔
行世者，向惟七十二家评本称善，然尚有未尽，如宋苏子由、国朝汪南溟、王遵岩、余同麓等十余家，在所遗漏，兹复辑入，汇成八十四家。搜罗校订，自谓骚坛无憾也。
楚辞集注评林引〔明〕沈云翔
尽人艳宗屈、宋，其义不可胪悉矣。乃怀采撷润，空谷知兴；而微藴尚窅，端绪难通。则往哲贞韵，糜塞于哇吟勃窣之坛，悲夫！自刘、王编疏，章句犹舛；洪、晁详备，经传支别，反骚与美新同指，天对与愚溪等诬。此皆昔人有志探赜者，不免向背之扰，遗渎景行，下此者岂望其吊湘乎！学士有思，陈风拟赋；哀人多戚，寓物致鸣。彼各自抽，黝渺三闾，安所执而叩之！若乃邪僻之家，以之翻谱，酬词借径，下上其音，莴露茀野，徧属田横门下之客。嘻，甚已夫！髙踪逈处，扫室焚香，日月在抱，自絜江蓠渚若之间。不然，披枝求本，先理其干，亦读废者之亟囵也。朱子集注谓使人得见千载之上，盖明章阐括，登屈氏之堂，町不谓优欤？后语、辩证，创言则赘。余于丙子，缄户紬篇，为之遵其句节，志夫窾释，详稽论列，慎剔效尤。谏怀叹思之作，旣不使无病而呻；荀杨马蔡之词，亦安得属郢而和！秩秩兰茴，厥繇且条，讵曰漉醑之助哉！爰授梨枣，裒汇品骘，后之读者，得取衷焉。崇祯丁丑清和月哉生魄日庆城沈云翔千仞识。
楚辞述注自序〔明〕来钦之
楚辞旧分八卷，为紫阳朱子之所校定，又后语六卷，则朱子以晁氏所集録而刊补定著者也。其先汉王逸为之补注，及宋洪兴祖又为之补注。而晁无咎取古今词赋之近废者以续之。此从事于楚辞先后之本统也。窃观楚辞自离骚以至渔父二十五篇，皆屈原所作。厥后宋玉之九辩、招魂，景差之大招，贾谊之惜誓、吊屈原、服赋，庄忌之哀时命，淮南小山之招隐士，为旧分八卷中之三卷，以续离骚，今止録其前之五卷，而于最后之续者，俱不一及，则是何故？是特以着屈原之所为文而已矣。继是所作，或本其志，或甚反其词，中情缱绻，旨趣幽深，非不尽善尽美，使之各自成书，亦无不可。其必合而观之，续而后成全书，且以白诸贤之意志，固先儒嗣美之一说也。载诸后语之扬雄反离骚、蔡琰胡笳十八拍，朱子皆两存之。其盖有予夺之微意乎？今断自屈原所作，则谬甚。虽然，详体乎屈原之言之志，则朱子之所为予之夺之者，可类推也。而不然，几何不复以离骚为经，九歌等篇而亦为离骚，其而九辩等篇为离骚之传，以至转相牵合也哉！柳子厚曰：「参之离骚以致其幽。」由是言之，则凡为文者所不可忽也。然其词旨难明，语咅杏冥，非藉解释，不能通晓。朱子之集注,，其补裨于后人者多矣。钦之伏而诵之，问或裒多益寡，此固钦之述注之本意也。崇祯岁在戊寅萧山来钦之圣源甫书。
楚辞述注后序〔明〕来逢春
屈原具可大用之才，而见沮于子兰、上官之徒，此离骚等二十五篇之所由作也。朱晦翁生当宋之中叶，困于大奸，亦有大可用之才，不得盛其发施，其事亦差与原类，故合诸贤之注而统集其成，迄今学士家咸奉朱子集注。吾宗圣源，博学宏才，其所疏注，自经及史，率皆千古盛业。可以大用而尚不遇于时，故读屈原之词，取晦翁之注而少加裒益，书始大定。而曰述注云者，其亦同屈原、晦翁两人，有大悲慨也夫？有大悲慨也夫？崇祯戊寅月嘉平。
传经堂刊本序〔清〕贺瑞麟
赵忠定汝愚以韩侂胄用事遭贬暴薨，朱子盖伤忠定宗臣忠不见容，不胜忧愤，有感于三闾之事，因注楚辞，并刊定后语，足在庆元己未，吋朱子年已七十矣：当是时，朱子亦以伪学落职去国，侂胄之势益张，国事愈不可问，因以义命自安，祸福死生久已置之度外。然士君子读书吊古，见夫奸邪罔上、残害忠良，未尝不悲叹欷歔感慨，以至泣下，而况身当其际，贵戚见逐，卒以身死如忠定者乎？是不可哀郢而吊湘耶？且其击忠定也，正以引用朱子之故，至欲一网打尽，而道学遂为世病，将使天下后世辄以道学为讳，世道人心何所底止？朱子特注楚辞明屈子之心，即以明忠定之心，且见谗人误国至于此极，使下载下为国者以为殷鉴。呜乎，其所感深矣！然朱子亦若不为当时发者，此又离騒一书之微旨也。至屈子为人与后世诸家所以为辞之意，并以张子、吕氏之作终焉，以明道学之归。朱子论之详矣，不复赘。读者熟玩而善味之，其亦将有感于朱子之所感也夫！光绪壬辰仲冬清麓洞主贺瑞麟谨识。
影印宋端平本跋〔近人〕郑振铎
右宋朱熹〔一一三〇——一二〇〇年〉所定楚辞集注八卷，辩证二卷，后语六卷，为熹孙朱鉴于宋理宗端平乙未〈一二三五年)所刊本。这是今日我们所见的最古和最完整的一个刻本。黎庶昌尝于日本获见一元刊本的朱氏集注，已惊为秘笈，亟为之覆刻，收入古逸丛书中。今得此宋本，又远胜于古逸本了。我曾把这两个本子，初步对读了一下，卽发现元刊本有不少错误失真之处。如宋本序中「世不复传」四字，元本作「世复不传」一字顚倒，语气便大有出入。又宋本辩证卷上中「然其反骚，实乃屈子之罪人也」句，元本佚去「然」字，作空格。「楚辞卷第一」下，宋本仅有「集注」二字，元本则增为「朱子集注」四字。又宋本后语之末，附有邹应龙、朱在、朱鉴的三篇跋文，元本均佚去，令人无从知道后语成书与印行的经过，以及朱在刊书的始末。可见书贵古本，不仅因其「古」而贵之，实在是为了实事求是，要得到一个最准确、最无错误的本子，作为研究的依据，以免因一字之差，而引起误会，甚至不正确的论断。朱熹为宋学大家，毕生勘定了不少经典古籍，很有些特见，足以纠正汉儒的谬解。楚辞的最早的本子，为汉刘向所写定，凡十六卷。后汉王逸为之章句，续增了他自着的九思一篇，定为十七卷。宋洪兴祖为之补注。这是代表汉学家的一个注释本子。宋晁补之又择后世文辞与楚辞相类似者，编为续楚辞二十卷，凡二十六人，计六十篇；又择其余文赋或大意祖述离骚，或一言似之者，为变离骚二十卷，凡三十八人，通九十六首。朱熹根据了王逸和晁补之二家的书，加以增删，附入注释，定为此本。他的集注八卷，是依据王逸所定的本子，删去了七谏、九怀、九叹、九思四篇，而增入贾谊的吊屈原、服赋二篇，并将扬雄的反离骚一篇，附録于后。他的后语六卷，则是根据晁补之的续楚辞、变离骚二书而加以增删者，所取凡五十二篇。他的辩证二卷，则为他撰的不能附入注释中的考证之语。这是一个比较的最完备的楚辞集子，包括屈原的全部作品，和受屈原影辔的许多历代(到宋为止)的最好作品。今晁补之的书已不传，王逸章句和洪兴祖补注二书的宋刊本也已不可得而见，则朱熹的这个注本，可以说是很难得的一个古刻本了(四部丛刊所收楚辞补注乃是明翻宋本)。王逸的注释，多牵强附会之处，未脱汉儒说经的习气。朱熹的注释是比他进了步的。在辩证里，他曾把王逸的错误与附会之处，详加批判。在楚辞的许多注释本里，这也可算是比较好的一个本子。朱熹作辩证的时间，在宋宁宗庆元己未〔一一九九年〕，是在他死的前一年。他的后语则是未完成的本子(只注释了前十七篇，以后三十五篇无注)。他的集注则大约是完成于一一九五年左右。赵希弁云：「公之加意此书，则作牧于楚之后也。或曰：有感于赵忠定之变而然。」〔涵芬楼影印宋本昭德先生郡斋读书志卷第五下)按熹作牧于楚，是一一九三年的事。赵汝愚罢相，则在一一九五年。是他成书的日子，当在一一九五年至九六年之间。这个集注，先曾刊行。今存者有嘉定癸酉〔一二一三年)江西刊本，辩证二卷，并附于后。但后语六卷，则于熹死后，始由其子朱在为之印出〈一二一七年〉。现在，这个朱在本也已失传了。再经过十六年，他的孙子朱鉴，才集合了这三部分，成为现在这个样子的一部书。他把这集注和后语里的重复的三篇删去了 (集注里已收贾谊的吊屈原、服赋二篇，又附载扬雄的反离骚一篇，后语里又收此三篇。朱鉴本则于集注部分里删去反离骚一篇，于后语部分里删去吊屈原、服赋二篇，避免复见)，以见全书的整齐划一。他这个刊本，可以说是朱熹这部书的今存的最早的最完备的刊本，且也是最后的一个定本了。明蒋之奇堂重刊宋度宗咸淳三年〈一二六七年)潭州湘阴令施南向文龙的一个刻本，而那个本子却是刻在朱鉴刻本出来以后的三十二年。这部仅存于世的朱鉴刻本，为山东聊城海源阁旧藏，后为东莱刘氏所得。去年，由刘少先生捐献给中央人民政府，现藏北京图书馆。今年是屈原逝世的二千二百三十年。我们藉此机会，把这部最古的最完备的楚辞集注定本，影印出来，作为对于屈原这位古代伟大的爱袓国、爱人民的诗人的一个纪念。同时我们想，这部书的出版，对于研究屈原的专家们也将会有些贡献与帮助。一九五三年月十日郑振铎跋。
直齐书録解题〔宋〕陈振孙
楚辞集注八卷、辨证二卷
侍讲建安朱熹元晦撰。以王氏、洪氏注或迂滞而远于事情，或迫切而害于义理，遂别为之注。其训诂文义之外，有常考订者，则见于辨证，所以祛前注之蔽陋而明屈子微意于千载之下。忠魂义魄，顿有生气。其于九歌、九章，尤为明白痛快，至谓山海经、淮南子殆因天问而著书，说者反取二书以证天问，可谓高世絶识，毫发无遗恨者矣。公为此注在庆元退归之时，序文所谓「放臣弃子、怨妻去妇」，盖有感而托者也。其生平于六经皆有训傅，而其殚见洽闻发露不尽者，萃见于此书。呜呼伟矣！其篇第视旧本益贾谊二赋而去谏、叹、怀、思。屈子所著二十五篇为离骚，而宋玉以下则曰续离骚，其言七谏以下「辞意平缓，意不深切，如无所疾痛而强为呻吟者」，尤名吉也。楚辞后语六卷
朱熹撰。凡五十二篇。以晁氏续、变二书刊定，而去取则严而有意矣。【卷一五楚辞类】
郡斋读书志附志〔宋〕赵希弁
楚辞集注八卷、后语六卷、辨证二卷。
右朱文公所定也。离骚凡七题二十五篇，皆屈原作，定为五卷。续离骚八题十六篇，定为三卷。校晁氏本增吊屈原、服赋二篇，而去七谏、九怀、九叹、九思四篇。公谓四篇虽为骚体，然词气平缓，意不深切，如无所疾痛而强为呻吟者，就其中谏、叹犹粗可观，两王则卑已甚矣，故虽幸附书尾时人莫之读，今不复以累篇袠也。贾傅之词于西京为最髙，且惜誓已着于篇，而二赋尤精，乃不见取，亦不可晓，故并录以附焉。后语定着五十二篇。公谓屈子者穷而呼天、疾痛而呼父母之词也，故今所欲取时使继之者，必其出于幽薆穷蹙、怨慕凄凉之意，乃为得其余韵。而宏衍巨丽之观、欢愉快适之语，宜不得而与焉。至论其等，则又必以无心而冥会者为贵。其或有是，则虽远且贱，犹将汲而进之。一有意于求似，则虽迫近如扬、柳，亦不得已而取之耳。骚自楚兴，公之加意此书，则作牧于楚之后也。或曰有感于赵忠定之变而然。【卷下楚辞类】
四库全书提要
楚辞集注八卷、辩证二卷、后语六卷，宋朱子撰。以后汉王逸章句及洪兴祖补注二书详于训诂，未得意旨，乃櫽括旧编定为此本。以屈原所著二十五篇为离骚，宋玉以下十六篇为续离骚。随文诠释，每章各系以兴比赋字，如毛诗传例。其订正旧注之谬误者，别为辩证二卷附焉，自为之序。又刊定晁补之续离骚、变离骚二书，録荀卿至吕大临凡五十二篇为楚辞后语，亦自为之序。楚辞旧本有东方朔七谏,王褒九怀、刘向九叹、王逸九思，晁本删九思一篇，是编并削七谏、九怀、九叹三篇，益以贾谊二赋。陈振孙书录解题谓以七谏以下，辞意平缓，意不深切，如无病而呻吟故也。晁氏续离骚凡二十卷，变楚辞亦二十卷，后语删为六卷，去取特严，而扬雄反离骚为旧録所不取者，乃反收入。自序谓欲因反离骚而着苏氏、洪氏之贬辞，以明天下之大戒也。周密齐东野语记绍熙内襌事曰：「赵汝愚永州安置，至衡州而卒。朱熹为之注以寄意焉。」然则是书大旨，在以灵均寓放逐宗臣之感，以宋玉招魂抒故旧之悲耳，固不必于笺释音叶之间，规规争其得失矣。乾隆四十六年十月恭校上。【文渊阁四库全书楚辞集注卷首】
五十万卷楼藏书目録初编（近人〕莫伯骥
楚辞八卷、后语六卷。明成化刊本，陆润之旧藏。
伯骥按：庶老斋丛谈〈按当作「庶斋老学丛谈」)中云：「汉武帝秋风辞见于文选、乐府、文中子，晦庵附入楚辞后语，而史记、汉书皆不载。艺文志又无汉武歌，不知祖于何书。」又续停骖録卷二十一云：「朱子注楚辞，在今余干之东山，其意盖为赵汝愚作也。复为后语，以选古人之辞，世有议其去取之未当者。盖楚词之文，至东汉而病矣，况后世乎？文公之旨，则以无心而冥会，贤于不病而呻吟者尔。此为第一义也。」又萧穆敬孚类稿云：「余以为千古之第一知骚者，莫如太史公。至本书注事详确，莫如王、洪两注本。学者但熟读太史公屈原列传，可深得屈原各篇精义之所在。再读王、洪注本，可知屈子用古之通博。而朱注本实未能高出前人，但偶有独得处，采取之可也。若尊朱者，因其一序，概将前人抹摋，则大谬云。」此皆前人论朱注之得当者也(节録〕。【卷一五集部】
