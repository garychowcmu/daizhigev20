听秋声馆词话 [清]丁绍仪撰
　　 
　　
　　昔岁癸巳，识钟仲山於漳州。时仲山喜为诗，余喜为词，两人穷日夕为之，以相角。越岁，仲山别去。余旋以一官自效，奔走南北，不能如前专力。久之，自觉不工，辍不复作。逮重游闽峤，仲山犹时时为诗，余则瞠乎後矣。比遭废弃，思欲重理故业，而心机窒寒，竟不成句。闲居无俚，就见闻记忆所及，或因词及事，或因事及词，拉杂书之，藉以消耗岁月。惜仲山观察西蜀，相隔万里，不及与之商榷。然为此无聊笔墨，岂夙昔故人所期於余哉。积久成帙，禧儿请付手民。刊既竣，缀此以志余愧。若谓意有所忮，信口雌黄，则余岂敢。时同治八年己巳秋九月，丁绍仪识於福州寓庐。
　　
　　●卷一
　　
　　○填词最宜讲究格调
　　
　　自来诗家，或主性灵，或矜才学，或讲格调，往往是丹非素。词则三者缺一不可。盖不曰赋、曰吟，而曰填，则格调最宜讲究。否则去上不分，平仄任意，可以娱俗目，不能欺识者。至性灵才学，设有所偏，非翦彩为花，绝无生气，即杨花满纸，有类瞽词。如杨升庵［慎］转应曲云：“促织。促织。声近银床转急。熏残百合衣香。消尽兰膏夜长。长夜。长夜。露冷芙蓉花谢。”非不典丽，读之索然意尽。又如陈在田［见鉴］前调云：“百舌。百舌。飞上花梢啼急。一声声似多情。搅得鸳衾梦惊。惊梦。惊梦。鸟也把人调弄。”非词非曲，村不可耐。然升庵另有转应曲云：“银烛。银烛。锦帐罗帏影独。离人无语销魂。细雨斜风掩门。门掩。门掩。数尽寒宵更点。”便与前词有清空质实之分。
　　
　　○万树词
　　
　　格调之舛，明词为甚，国初诸家，亦尚不免。盖奉程张二家啸馀图谱为式，踵讹袭陋，如行云雾中。康熙初，宜兴万红友［树］断断辨证，定为词律，廓清之功不小。惜所收各调，错漏尚多。其所自著，亦鲜杰作。殆与考据家罕工古文相似。兰泉司寇词综，仅录其浣溪沙一阕。尚有好事近云：“忍泪送君行，江上青山斜矗。别酒一杯还暖，恨风帆催促。无情画舸疾於飞，一水渐拖绿。欲上小楼凝望，又垂杨遮目。”［此词或传万锦雯作。］踏莎行云：“叶打星窗，雁鸣飙馆。便凄凉煞无人管。前尘昨梦不堪提，素颜青鬓都来换。宝袜香存，彩笺音断。细将心事灯前算。三年有半为伊愁，人生能几三年半。”差有意致。
　　
　　○韩致尧词
　　
　　韩致尧遭唐末造，力不能挥戈挽日，一腔忠愤，无所於泄，不得已之闺房儿女。世徒以香奁目之，盖未深究厥旨耳。余最爱其“碧阑干外绣帘垂。猩色屏风画折枝。八尺龙须方锦褥，已凉天气未寒时”一绝，与“静中楼阁深春雨，远处帘栊半夜灯”句，言外别具深情。又浣溪沙云：“宿醉离愁慢髻鬟。六铢衣薄惹轻寒。慵红闷翠掩青鸾。罗袜况兼金菡萏，雪肌仍是玉琅。骨香腰细更沈檀。”与前诗韵自离骚中“制芰荷以为衣”数语融化而出。至生查子云：“侍女动妆奁，故故惊人睡。谁知本未眠，背面偷垂泪。懒卸凤凰钗，羞入鸳鸯被。时复见残灯，和烟坠金穗。”其蒿目时艰，自甘贬死，深鄙杨涉辈之意，更昭然若揭矣。
　　
　　○黄仪纫兰词
　　
　　昆山徐健庵司寇［乾学］，承诏修一统志，聘吾乡顾宛溪［祖禹］、太原阎百诗［若璩］、常熟黄子鸿［仪］、德清胡东樵［渭］任其事。顾成方舆纪要一百三十卷，於桑经郦注外，自成一家。胡著禹贡锥指。阎撰述尤夥，而词不概见。黄仅存纫兰词一卷。踏莎行云：“宿雨才收，春寒顿减。博山销尽沉烟篆。越罗裁得称身无，黄昏早停金翦。烛影偏明，花阴尚浅。曲阑十二闲凭遍。井梧休放月痕来，玉附刚卧金铃犬。”水龙吟云：“漫嗤老态龙钟，少年曾是夸豪兴。高阳伴侣，三春逐日，联镳飞镫。山北山南，芳菲赏遍，别寻幽胜。记披襟直上，云峰绝顶。浑欲唤、青天应。谁道多生蹭蹬。旧情怀，都来难称。十年回首，交游嚼蜡，功名堕甑。除却孤吟，酒肠诗胆，消磨无。但秋来犹爱，断鸿声里，把危楼凭。”
　　
　　○蒋永修词
　　
　　宜兴蒋慎斋太守［永修］题漂母墓临江仙云：“漂母桥边人去远，淮Й空绕淮流。荒原留得小坟幽。穷途酬一饭，高义足千秋。世上仅多奇女子，而今有此人不。南昌寄食未央收。怪他亭长妇，偏欲杀韩侯。”末二语，人所未道，较“生死都由两妇人”句，尤觉新隽，惜全词粗俗。
　　
　　○陈亚生查子
　　
　　生查子调，五代以後，多用四十字体。惟陈亚之词云：“相思意已深，白纸书难足。字字苦参商，故要檀郎读。分明记得约当归，远至樱桃熟。何事菊花时，犹未回乡曲。”系四十二字。或言“记得约当归”语气已足，“分明”二字似衍。不知孙光宪魏承班词，亦间作七字句，且“记得”而言“分明”，语益沈挚。下文接言自春徂秋，何事未回，思愈切，怨愈深矣。孙词云：“暖日骤花骢，垂阳陌。芳草惹烟青，落絮随风白。谁家绣毂动香尘，隐映神仙客。狂煞玉鞭郎，咫尺音容隔。”“谁家”二字似不可少，其讽世人见利争趋意，当於言外得之。
　　
　　○施闰章词
　　
　　宣城施愚山先生［闰章］，官巡道，後复举鸿博，擢侍讲。诗最简洁，五言尤工。与山左宋荔裳观察，有南施北宋之称，词亦清丽。偕友看杏花沁园春云：“春社才过，花事关心，殊劳梦思。正草芽初茁，横铺悲翠，水泉新涌，净漾琉璃。听说前村，杏花开矣，曳杖还教载酒随。相将去，看日烘云暖，蝶醉蜂痴。花间坐卧都宜。怅似锦韶华得几时。忆卖来深巷，枝头犹湿，看从南陌，屐齿嫌迟。为语东风，好留春住，莫遗飞英著鬓丝。凭报道，早先生归也，更唱新词。”颇饶夷犹之致。
　　
　　○华章庆词
　　
　　华叔延广文［章庆］，吾邑诸生，以教习得官。少从吴梅村、曹倦圃诸老游，诗词咸有法。菩萨蛮云：“新愁似与新秋约。西风日夕吹箫索。月色满阑干。徘徊独自看。旧欢浑似梦。悔把情根种。梦也几曾圆。百虫声里眠。”醉花阴云：“一春常向花前醉。良夜还迟睡。画阁晓妆慵，双颊红消，帘卷山横翠  裁书欲寄凭谁寄。磨灭鸳鸯字。盼断北归鸿，雨滴空阶，不抵相思泪。”
　　
　　○佟世思词
　　
　　辽阳佟氏，为从龙望族，世多显宦，而文采无闻。独思恩令［世思］，以壬子得官，年已四十馀，未几卒。所著与梅堂诗文集，附词一卷，虽不克追踪饮水，亦颇有隽语。眼儿媚云：“柳丝撩乱舞风柔。幽怨在高楼。最难忘是，灯前俏影，帘下歌喉。春来底事恹恹病，长夜冷如秋。一腔心事，未抛旧恨，又惹新愁。”燕归梁云：“槛外风来花气幽。闲倚楼头。一番离恨一番愁。春去也，又迎秋。这般憔悴如何好，总不若、早归休。黄昏人静月如钩。刚忆著，去年游。”含凄欲绝，颇不类贵公子口吻。
　　
　　○乐钧断水词
　　
　　临川乐莲裳孝帘［原名宫谱，後改名钧。］游粤时，伊墨卿［秉绶］守惠州，请为朝云修墓。至潮阳，见普宁县有天潢小裔墓，而无名，辨为故明知县朱统钅朔女均，为骈体文，勒之贞珉。词人好事，无如孝廉者。後游扬州，眷姑苏女伶葆珠，字以雪如，将备小星，珠旋卒，葬之山塘。赋烟梦词悼之，并为绘像徵诗。所著断水词阮郎归云：“昼长花落小楼阴。帘波日影沉。阑干曲曲径深深。教人何处寻。经绣户，听瑶琴。关心直到今。如今已分不关心。愁来争自禁。”蝶恋花云：“时节乍寒还乍暖。浪说看花，花信无人管。墙北墙南蝴蝶满。花开花落青春短。悔饮蓝桥浆一碗。一寸柔肠，真做千回断。桃叶桃根波际远。渡头不敢高声唤。”雪如将还吴门，有相待半塘之约，送给金缕曲云：“且莫伤离别。照同心、江南江北，一般明月。此去洗妆梅花下，判取玉钗寒彻。记那日、酒阑曾说。衣上珍珠千万颗，是三生、泪点迎风结。因往事，又呜咽。迟回心事今来决。问相逢，绿杨门巷，燕飞时节。十里横塘东流水，比似情波千折。更眼底、一天冰雪。多少吹萧红粉伴，看江头、打桨呼桃叶。歌比曲，重凄切。”醉花阴云：“葱白衣裳云碧袖。蝴蝶双双绣。身似玉钗纤，不解相思，却又因谁瘦。海棠一萼红初透。恰受春风彀。千万莫轻开，试看枝头，几朵红依旧。”隔梅溪令云：“半江春水半江风。落花红。几处愁人，酸泪寄花中。一时流向东。浅斟低唱尽从容。太匆匆。记得销魂桥畔，系青篷。隔窗飞柳绒。”虽不尽为雪如作，亦可谓一往情深矣。
　　
　　○王安石词
　　
　　“但起东山谢安石，为君谈笑净胡尘”，太白诗也，人或讥其大言不惭。然其时邺侯、汾阳，均未显用，殆有所指，非自况也。至王荆公浪淘沙云：“伊吕两衰翁。历遍穷通。兴亡只在笑谈中。及至而今千载下，谁与争功。”则隐然欲与争雄矣。乃新法一行，卒蒙世诟，何哉。公学问卓绝，缘好更张，好立异，好人谀己。有此三好，遂致病国殃民，而不自觉。後世以经济自负者，当以公为鉴。逮蔡京辈创为绍述，土崩之势遂成，此公所不及知者。公又有渔家傲云：“平岸小桥千嶂抱。揉蓝一水萦花草。茅屋数间窗窈窕。尘不到。时时自有清风扫。午枕觉来闻语鸟。欹眠似听朝鸡早。忽忆故人今总老。贪梦好。茫茫忘了邯郸道。”使公九原有知，亦曾自悔误贪好梦否耶。吁，公非小人，而所用尽小人。谓为祸梯，夫复奚辞。
　　
　　○庄永言词
　　
　　长州蒋云九大令，邀人赋送腊词，华亭庄祉如［永言］分得门丞二郎神云：“丞何故。曷不学，老罴当路。曷不学，辛毗持节坐。惯依傍、别人庭户。金锁绿沈无恙在，做彩燕黏鸡伴侣。难道为、一椽堪蔽，强似牵舟赁庑。休住。寻常巷陌，冷清清处。只合倚侯门相努目，乘势作霍家奴怒。画戟收时行马驻。有多少炎趋热附。看槐柳行连，二陆三潘，向君延伫。”似嘲似谑，寄慨不少。“二陆三潘”句，本世说。大令名之逵，康熙中宫知县。咏春联迎春乐云：“辛盘荐罢人微醉。指拂凌云气。倚双行椽烛，摇红腻。把十样桃笺试。俪句摘、玉台佳丽。法书仿、兰亭遒媚。何处纱笼前导，又索宜春字。”较为蕴藉。
　　
　　○蓝鼎元词
　　
　　漳浦蓝鹿洲［鼎元］，工古文。少与上杭刘鳌石［坊］友善，以文章经济相期勖，顾贫甚，著饿乡记以自慰。为诸生，受知张清恪［伯行］，旋从其族兄台澎总兵［廷珍］平台湾朱一贵之乱，羽书露布，咸出其手。雍正初贡入太学，以保举官广东普宁令，朱上官意，被劾。逮系久之，事白，世宗召见，即授广州知府，际遇可谓奇甚。莅任甫逾月，卒於宫，致未竟所施。今鹿洲集，闽中盛行，而诗词缺如。鳌石老於幕府，遗文散佚，鲜有知其名氏者。余仅见其踏莎行云：“老树当门，修萝覆屋。平芜无复年时绿。闲来小阁听松涛，倚阑凝断遥天目。古戍风凄，野田禾熟。儿童拍手驱黄犊。暮烟浓合欲栖鸦，行人犹唱南征曲。”又登南岳望月台西江月云：“台址高凌北斗，月华清映平川。今宵刚值十分圆。却恐征人怕见。四野蛩声如泣，千山夜色凝寒。一年能得几回看。况在祝融峰畔。”绿之以存其概。
　　
　　○丁如琦词
　　
　　先曾祖菊圃公，登乾隆癸酉秋榜，官浙之常山县。著诗钞四卷，附词十馀阕，与先高祖逸园公诗草版，均储藏三先伯叔才公家，传之从兄蓉ぎ［方炳］，亦知珍庋。岁庚申，邑为贼陷，从兄殉难，诗版谱牒悉遭焚毁，今存逸园诗草一卷。菊圃公诗词已无存本，仅记春日憩管社山浪淘沙云：“青嶂拥晴沙。几簇人家。眼前桃李艳於霞。知费天工多少力，酿就繁华。烟水望中赊。绕径桑麻。武陵何必更浮槎。长画无个事，看放蜂衙。”题友人渔隐图解令云：“藕花千顷，桃花一棹。又开残、白红蓼。随意风帆，任南北东西都好。计生涯、北中粗了。停桡近浦，收纶斜照。且休论、得鱼多少。换酒归来，拚一觉醉眠忘晓。这襟怀、尽堪娱老。”其馀诗词不能一一追忆，谨录於此，用志永憾。［公讳如琦。］
　　
　　○丁瀚词
　　
　　先祖西公著有西园稿、琐述二种。琐述记遗闻佚事，稿则诗词杂文。皆叔才公钞撮收藏，因循未梓，亦遭贼毁。幸昔年在里钞存琐述数则、并词数阕。悔未全录，致手泽与音容俱渺，追恨无及矣。先祖官陕右宁羌时，辟署东小园为憩息地，春日偶题临江仙云：“丝雨飘未已，遥山半被云遮。小园堪拟庾公家。数竿君子竹，一径美人花。清昼垂帘无个事，茗炉闲试新茶。眼前生趣足相夸。燕儿营夏屋，蜂使放朝衙。”秋夜闻笛高阳台云：“晚照留红，寒烟弄碧，金飙吹满山城。倦倚雕阑，谁家玉笛飞声。梅花落尽人何处，更无愁、也唤愁生。况凉州、别调新翻，越样凄清。柯亭旧韵何堪问，关山月色，千里同明。懊恨桓伊，催教绣阁心惊。陌头杨柳萧疏甚，顿牵来、无数离情。又长空、塞雁争飞，相和悲鸣。”叔才公云：“此词因新易大府，政令严急，官皆惴惴迎合意旨，更不遑顾及民事，名为整顿吏治，而吏治益偷，故之闻笛以寄慨云。”又望雨踏莎行云：“瓦雀鸣春，窗鸡报晚。卷帘薄雾笼幽草。山家正在望甘霖，鸠啼屋角听来好。润叶愁微，г枝恨小。东风莫把浓去扫。年光输与柳条多，依依不觉春将老。”新秋鹊桥仙云：“轻雷送雨，凉飚饯夏，一榻清虚无暑。果然茗饮胜杯香，量水倚，疏帘自煮。巢燕将归，林蝉乍歇，又听捣衣砧杵。微吟欲觅和人难，只索向、秋虫细语。”於二词具见政简刑清然自得之况。［仪］生弥月，随先君子至陕，七岁方离州廨，园中风景，犹约略能记，今四十馀年矣。公讳［瀚］。
　　
　　○绿头鸭词
　　
　　多丽一名绿头鸭，各家平韵词俱一百三十九字，独李漳词少二字。盖前段“频惨啼痕”句，脱“频”字，後段“帐冷衾寒”句，脱“冷”字。中如“枉劳”作“漫劳”，“塞雁”作“塞鸿”，“滞芳尊”作“清芳尊”，均误。惟“今宵为谁”句，“谁”字平声，微与各家不同。其词云：“好人人。去来欲见无因。记当时、窃香倚暖，岂期蝶散鹣分。到而今、枉劳梦想，嗟後会、频惨啼痕。绣阁银屏，知他何处，一重山尽一重云，暮天杳、梗踪萍迹，还是寄孤村。寂寥月，今宵为谁，虚照黄昏。细追思、深诚密意，黯然一晌销魂，仗游鱼、漫传尺素，望塞雁、空忆回文。帐冷衾寒，香消尘满，博山沈水更谁熏。断肠也、无聊情味，惟是滞芳尊。沈吟久、移灯向壁，掩上重门。”又元人失名之傅按察钱塘怀古前调云：“静中看。循环兴废无端。记昔日、淮山隐隐，宛若虎踞龙蟠。下襄樊、指挥湘汉，鞭云骑、围绕江干。势不成三，时当混一，过唐之数不为难。谁知道、仓后南渡，半壁几何间。陈桥驿、孤儿寡妇，久假当还。挂征帆、龙舟催发，紫宸初卷朝班。禁庭空、土花晕碧，辇路悄、呵喝声乾。去国三年，游仙一梦，依然天淡夕阳闲。纵馀得、西湖风景，花柳亦凋残。昨宵也、一轮明月，还照临安。”通首本属完善，词综未经细考，於调名既讹为鸭头绿，前段脱落“循环”句六字，“谁知”二句十二字，遂有一百二十一字。後段“去国”三句，又误在“纵馀”二句之下，致文理亦不贯，此错落之最甚者。
　　
　　○蒋因培词
　　
　　虞山蒋伯生大令［因培］，诗文敏赡，工绘事。顾★弛不羁，酒後好骂。或规之，辄曰：“我骂俗人耳，何预乃事。”入赀，官山左，大吏惜其才，咸优容之。屡踬屡起，卒至被黜谪戍。及赦回，即赋诗云：“入门先向妻孥笑，吾戴吾头今又归。”其诞如此。所著随手亡失，仅於严小秋集中，见其题餐花馆图金缕曲云：“好在词人屋。问陂塘、几时买断，青溪曲曲。门对南朝江令宅，随意数竿修竹。更位置、笛床棋局。怪底胸中无俗艳，算轮君、饱饮秦淮绿。天最惜，此清福。年来载酒江湖熟。记天涯、相逢几度，西窗翦烛。照影南池池上水，不似旧时面目。多荒了、故园松菊。残客飘零才子老，叹彘肩、半酒无人续。何处觅，一囊粟。”後数语犹足见不可一世之概。先是，遂宁张船山太守［问陶］负狂名，曲翰林出守莱州。或言外吏非京员比，宜稍敛抑，太守然之。初谒中丞，执礼甚恭。谈次，中丞誉其驿柳诗，不觉抚掌笑曰：“尔亦知吾驿柳诗耶。”中丞阴衔之，不已。未数月，引疾，无以归。浪迹吴门，旋卒。视伯生所遇，有幸有不幸矣。
　　
　　○明霞墓题词
　　
　　明霞失其姓，明湖州司理冯桢卿姬，殁葬吴兴之岘山。康熙时，德清蔡氏召仙乩，书云：“生长临清十七年。偶随车马到苕川。知心惟有坟前草，夜夜临风泣杜鹃。”末署十景塘明霞题。嘉庆初，苕中词人为之封土易碑，吴君兰洲并为写像。奚明经榆楼［疑］赋高阳台云：“长夜鹃啼，空山叶落，一坏埋没荒榛。二百馀年，凄凉残月黄昏。樵苏不禁犭生孤穴，最堪怜、泣损芳魂。费词人。香土重添，苔碣重新。城南自古伤心地，叹石蒲斋冷，风雅沈沦。好倩吴郎，凭将彩笔传神。生前东海难填恨，且休提、幽梦为云。酹斜曛。携得清泉，倒尽清尊。”［原注：石蒲，司理斋名。］一时和者甚众。周┇云侍御［学］亦倚前调云：“梦亦为云，魂犹堕泪，断肠桃叶江船。一树棠梨，殡宫寒食年年。年来剥尽残碑字，甚前尘、密爱深怜。最潸然。宰木颓阳，蔓草荒烟。凫灯不照重泉夜，但樵歌野径，渔笛晴川。环归来，伤心金粟堆边。荒尊为酹词人酒，护香泥、好傍鸳眠。对纹帘。尾展青鸾，泣忆红鹃。”［原注：吴园次太守曾瘗鸳鸯於墓侧，司理善绘竹，其风筱石刻，至今尚有藏者。］
　　
　　○杜诏词
　　
　　吾邑杜云川太史［诏］，先以监生膺荐，食七品俸。预辑历代诗馀，蒙恩赐进士。复与诸词臣纂修词谱，逮授庶吉士，即乞养归。生平恬退寡营，少时从顾梁汾、严藕渔两先生游，故其词如水碧金膏，纤尘不染。★阳对月祝英台近云：“夜何其，云忽破，山小月光大。贴玉团团，直欲向人堕。转思客里多年，几番圆了，惯照见、客悉无那。可知我。数来十日归程，★阳又将过。笑脱青衫，独自卷帘坐。无端千里乡心，一宵乡梦，共儿女、小窗灯火。”南乡子云：“絮语曲阑边。小炷金貌窄袖偏。手约篆丝风不定，凭肩。一袖香分两袖烟。几欲卸头眠。翠被重熏梦不圆。错认柔乡容易住，从前。才著思量便渺然。”沙塞子云：“销愁拟倩馀酲。奈梦里人孤易醒。况更值、薄寒时序，风疏棂。回廊曲处悄无声。正烛灭香消画屏。谁知我，卷帘楼上，看落春星。”太史选有唐诗叩弹集，专以中晚为宗，堪救粗豪之失。
　　
　　○拍板
　　
　　歌以木音为节，古用，後世易以板，往往见於词中。六一词云：“檀板未终人又去。”子野词云：“缓板香檀，唱彻伊家新制。”海野词云“丝管暗随檀板。”曰缓、曰随、曰未终，其节奏犹可想见。亦有用象牙者。吹剑绿所谓柳郎中词，只合十七八女郎，按红牙板，唱“杨柳岸晓风残月。”子昂词云“轻敲象板，缓歌金缕”是也。然莫详其制。近人斫木三片，贯绳於端，以一手拍之。独台湾北里中联木六片，两手捧拍，云是前朝大乐所遣。初谓齐东野人语耳，後见王元之［禹］小畜集，有拍板谣云：“麻姑亲采扶桑木。镂脆排焦其数六。双成捧立王母前，曾按瑶池白云曲。”始恍然台阳所见，尚是古制。近世减六为三，益趋简便，无复有双手捧拍者矣。排焦二字，不知何解。
　　
　　○柳永二郎神
　　
　　柳耆卿七夕二郎神云：“炎光谢。过暮雨、芳尘轻洒。乍露冷、风清庭户爽，天如水、玉钩遥挂。应是星娥嗟久阻，叙旧约、飙轮欲贺。极目处、微云暗度，耿耿银河高泻。闲雅。须知此景，古今无价。运巧思、穿针楼上女，抬粉面、云鬟相亚。钿合金钗私语处，算谁在、回廓影下。愿天上人间，占得欢娱，年年今夜。”首句有作“炎光初谢”者，乃沈天羽妄增，不足据。二郎神本有三字起一体，王梅溪咏海棠词正与此同，惟中间多押四韵，後结句读平仄稍异而已。其词云：“深深院。夜雨过，帘栊高卷。正满槛、海棠开欲半。仍朵朵、红深红浅。遥认三千宫女面。匀点点，胭脂未遍。更微带、春醪宿酒，袅娜香肌娇艳，日暖。芳心暗吐，含羞轻颤。笑繁杏夭桃争烂漫。爱容易、出墙临岸。子美当年游蜀苑。又岂是、无心眷恋。都只为、天生丽质，难把诗工裁翦。”寓意微婉，不当仅作咏物词读。
　　
　　○查┚透碧霄
　　
　　宋曹勋作透碧霄词一百十七字，较柳永、查┚所填一百十二字体，句读迥异。万氏未见曹集，致未收入又一体。柳、查二作，字句相同，而查作尤佳。其词云：“舣兰舟。十分端是载离愁。练波送远，屏山遮断，此去难留。相从争奈，心期久要，屡变霜秋。叹人生、宛似萍浮。又翻成轻别，都将深恨，付与东流。想斜阳影里，寒烟明处，双桨去悠悠。爱渚海、幽香动，采掇须倩纤柔。艳歌粲发，谁传馀韵，来说仙游。念故人、滞此遐州。但春风老後，秋月圆时，独倚江楼。”换头三语，真是绘水绘声之笔。词综录此词。“宛似”作“杳似”，“滞此”作“留此”，似不如“宛”字“滞”字。又“采掇”句本作“须采掇，倩纤柔”，六字折腰，与柳词“空恁辔垂鞭”，句法小异。词律谓文义亦有可疑，若作“采掇须倩纤柔”，则理顺语协，宜从之。
　　
　　○吴雯词
　　
　　唐益庵广文见余词补中，录吴莲洋词藕丝何用寻孔句，疑有误字。忆谢皋羽海上曲云：“水花生云起如葑，神龙下宿藕丝孔。”当是所本。至谢诗所用何异，余自惭荒陋，不复能省。周季贶司马谓用内典帝释事，余於释教素未究心，家亦无其书，帝释事如何，至今未解。词系雪中过曹正子次韵，调寄摸鱼儿云：“雪初飞、林塘竹树，桠杈秃尾银凤。纸窗活火茶烟绕，那管夜来寒重。书寒栋。喜更有、貂帏犀押珊瑚控。埙篪伯仲。况千里刚来，天涯一笑，且摘紫髯冻。玉龙吼，辇下双成娇董。藕丝何用寻孔。但凭银甲漫天舞，竟兴一般飞动。绵竹颂。恰羔雁、方将杞梓梗楠贡。金莲地涌。却结想龙华，游思鹏运，戛玉破尘梦。”莲洋名雯，字天章，蒲州人，康熙中举鸿博，未遇。诗学李供奉，渔洋门下，应推第一。
　　
　　●卷二
　　
　　○华长发词
　　
　　国初吾邑书家称孙、高、严、华，余少时见故家联匾，多四家书，乱後胥成灰炉矣。家有静安堂，字即孙书，今堂在，而匾已无有。孙名雄禾，字稚均，笔劲如铁，世推第一，以布衣终。高名世泰，字汇★，前明进士，曾官推学佥事，词均无传。严即藕渔中允，有秋水轩词。华名长发，字商原，邑诸生，著有沧江词。浣溪沙云：“照水新妆带梦催。懒拈针线下层台。小庭扶倦摘青梅。愁听娇莺穿树去，怕看栖燕入帘来。雏鬟空自报花开。”蝶恋花云：“春正好人何处。一缕柔情，远系天南树。妾梦不离江上雨。郎心已逐风中絮。极目天边鸿雁路。争似雕梁，燕子双栖暮。几度问天天不语。花时又把归期误。”清平乐云：“冶春过了。悔煞当初好。一霎相逢真草草。裙带松来多少。黛螺爱染眉长。罗衫熏透炉香。时把菱花私照，也还直得思量。”风致不减秋水。其即事诗，有“千樯影里宵鸣柝，万马声中画闭门。官路半淹三月雨，人家全寄五湖村”句。想见军行所至，井邑萧条景象。
　　
　　○严绳孙词
　　
　　康熙己未召试博学鸿词，吾乡严荪友中允［绳孙］病甚，成省耕一诗，不得进呈。圣祖久知其名，谓史馆不可无此人，引唐人祖咏“南山阴岭秀”二十字入选故事，特授检讨，预修明史，为四布衣之一。旋转中允，乞病归家，居藕荡桥，自称藕渔。夙擅三绝称，诗词尤鲜洁。中秋御街行云：“算来不似潇潇雨。有个安愁处。而今把酒问娥，是甚广寒心绪。只轮飞上，天街如水，不管人羁旅。霓裳罢按当时谱。一片清砧苦。西风白骑几人归，肠断绿窗儿女。数声残角，催他来雁，远问潇湘去。”菩萨蛮云：“君恩自古如流水。梨园又选良家子。都作六宫愁。传言放杜秋。不须矜艳冶。明日承恩者。淡扫便朝天。路人知可怜。”二词似有所讽，顾选家均遗之。又有答顾梁汾见怀七绝云：“晓日凤城开，才是仙郎下直回。绛蜡未消封韶罢，满身清露落宫槐。”颇有唐人风韵。四布衣者，富平李天生［因笃］，秀水朱竹［彝尊］，吴江潘次耕［耒］，俱由布衣入翰林。尚有长洲冯方寅［勖］，亦以布衣举同授栓讨，著述未见，世鲜有称及者。
　　
　　○朱彝尊词
　　
　　史梅溪燕归梁云：“独卧秋窗桂未香。怕雨点飘凉。玉人只在楚云旁。也著泪，过昏黄。西风今夜梧桐冷，断无梦，到鸳鸯。秋钲二十五声长。请各自，耐思量。”竹太史仿其意，而变其辞为桂殿秋云：“思往事，渡江干。青蛾低映越山看。共眠一舸听秋雨，小簟轻衾各处寒。”较梅溪词尤含意无尽。太史於南北宋词兼收并采，蔚为一代词宗，顾仅以玉田自拟。自题词稿解令云：“十年磨剑，五陵结客，玉田差近。落拓江湖，且会付、歌筵红粉。料封侯、白头无分。”集中言情诸作，羌无故实，可知即风怀诗，亦未必真有所指。乃朱石君相国犹以未删为恨。翁覃溪学士言：太史欲删未忍，至绕几回旋，终夜不寐，想均未细绎前词耳。太史以布衣举鸿博入词垣。赐第内城，出主江南试，亨衢方骋。旋为忌者所中，投劾归。道出扬州，鹾商安氏奉万金为著书资，遂得优游终老。其解令第三句，原作“涕泪都飘尽”，乃沿汲古阁刊晏叔原词“团扇无绪”，於“绪”字上衍一“情”字之误。考花草粹编本四字，宋元各家词均无作五字句者。
　　
　　○宜兴廉词
　　
　　岁乙卯，道出邵武，铁岭宜泉司马［兴廉］觞余丞廨，出示所藏书画，辨证真赝甚确，余实懵然不解。见其册页中夹一小笺，题宿慈救寺调寄鹧鸪天云：“霞散高楼月在天。蛩声满院鸟初眠。石床曾为弹棋扫，蕉露还因点易研。灯似豆，夜如年。一帘香袅兽炉烟。闲心领取清凉味，不慕游仙不同禅。”款书“春园”二字，询之，知为宗室德崇作。以天潢贵胄，而词意极澄淡，因亟录之。宜泉原名兴义，隶旗籍，嘉庆己卯孝廉，任侯官令，蹶而复起，升鹿港同知，卒於任。闻余辑补词综，由海外寄词数十阕，嘱为点定。自题待月图，祝英台近云：“隙中驹，石中火，斜日又西堕。似水年华，生计不须左。算来媚佛求仙，都无凭准，且消受、片时清坐。早觑破。任他颠倒荣枯，休把两眉锁。大好园林，容得眼前我。莫嫌影只形孤，举头邀月，便凑上、影儿三个。”写春明舆梦图，送吴伯钧明府入都，风入松云：“软红尘外策征鞍。凉夜正漫漫。长堤月色平桥水，泼清光、一片澄鲜。浓绿万家拖柳，暗香十里吹莲。春明景物想依然。空惹梦魂牵。扁舟也拟谋归棹，恐归时、不似从前。把笔几回惆怅，天涯飘泊年年。”题陈少香大令鸥汀渔隐图，金缕曲云：“烟水浮家好。棹扁舟、载将グ，证盟沙鸟。半世名场酣战罢，赢得诗囊画稿。又携个、素心同调。海上更无苏叔党，朝云、长伴东坡老。看问字，凤雏小。人生难得休官早。忆华年、吴山楚水，恣情游眺。懒去红尘寻旧梦，都为邯郸睡饱。且料理、笔床茶灶。莫向丛芦深处泊，怕花飞、г鬓愁难扫。身外事，任颠倒。”宜泉工画，喜为词，精音律，弹丝ㄓ竹，斤斤不失寸刂，今不复闻矣。
　　
　　○郭应辰词
　　
　　宜泉见寄词稿中，附郭仲和明府［应辰］赠渠之任光泽金缕曲云：“七尺书生耳。看意气、当今无辈，何论馀子。不向钧天赓雅奏，来试弦歌百里。岂造物、生才本意。失喜萍逢才两月，怅笛声、又逐骊歌起。一枝橹，半江水。清秋风景沿溪美。映篷窗、层岚回互，好参书理。想见政成饶胜赏，露冕桄榔阴里。且莫道、牵丝无味。我辈留真面目，任家家、绣出平原似。金铸贾，请隗始。”仲和全椒人，由己卯翰林改官闽中，缘事绛华{山封}县丞。蹭蹬宦途几十年，以知县终。
　　
　　○薛信辰词
　　
　　江南春为倪云木高士自度曲，与宋穆护砂同为元调。虽篇中均七言句，然前後四换韵，换头系三字两句，明明是词非诗，乃词谱、词律均未收入，後人亦无填用者。吾乡薛国符方伯［信辰］有赋本意一阕云：“绛口樱桃玉板笋。百舌啼残深院静。画船箫鼓水中烟，绿柳秋千墙外影。十分春色三分冷。玉轮正照梧桐井。花前步障葛纶巾。香风十里断红帘。蝶舞忙，莺歌急。麦苗细雨湿。六朝脂粉悲何及。草边千古磷犹碧。笙簧台榭仍都邑。惟见青山万仞立。韶光驹隙身浮萍。舟车川陆方营营。”方伯登顺治己丑进士，任潮州知府。守将郝尚久叛，方伯被拘。密约总兵吴六奇攻城，己为内应。谋泄，兵已加颈矣。绅民泣请，得暂系。事平，获免，氵存擢至浙江布政使。
　　
　　○秦观李演八六子词
　　
　　秦少游八六子云：“倚危亭。恨如芳草，萋萋划尽还生。念柳外、青骢别後，水边红袂分时，怆然暗惊。无端天与娉婷。夜月一帘幽梦，春风十里柔情。奈回首、欢渐随流水，素弦声断，翠绡香减，那堪片片飞花弄晚，残雨笼晴。正销凝。黄鹂又啼数声。”与李演词云：“乍鸥边，一番腴绿，流红又怨花。看晚吹、约晴归路，夕阳分落渔家。轻云半遮。萦情芳草无涯。还报舞香一曲，玉瓢几许春华。正细柳青烟，旧时芳陌，小桃朱户，去年人面，谁知此日重来系马，东风淡墨欹鸦。黯窗纱。人归绿阴自斜。”字句平仄如一，惟李词首句不起韵，第五句用韵，与秦稍异。词律谓秦词恐有讹处，未必然也。至秦词“奈回首”作“怎奈向”，李词“玉瓢”作“玉飘”，均系传钞之误。又词律因李词脱“旧时芳陌”四字，遂列八十四字为又一体，似尚未见绝妙好词本，且误李演为李滨。考有宋词家，无李滨其人，李演，号秋堂，有盟鸥集。
　　
　　○先伯父词
　　
　　昔年十五，虽捉笔为文，实无所解。先君子请先伯父子初公课读，尽屏室中书，留左传、史记各一部，明文十馀篇。每篇定读千遍为度，倦则诵史记、左传数篇，亦须百遍。或摘取其中事句，堪为文用者，分类录之。如是两月馀，始命题作文，每题必作七八篇，毋许一意雷同。课馀杂谈诗歌词赋，以及稗官野说，旁引侧证，卒归於文。常言：“力不专则学不进，识不应则思不灵。”今获有一知半解，皆伯父曲成之。乃老大无成，徒呼负负，愧也奚如。伯父为诸生，久困公车，以流外官需次晋中，与大吏忤，谪戍乌鲁木章。道光元年，特旨释回。平生诗文咸信笔直书，不求工而自然稳练。如经古浪道浣溪沙云：“匹马驮来万斛愁。萍踪远逐野云浮。新声听到古凉州。迎面晚山含日冷，夹车新水带冰流。浓春烟景似深秋。”为席靖庵题吹箫图减字木兰花云：“流莺渐老。人生行乐应须早。柳媚桃夭。认取春光塞上娇。洞箫一曲。生绡貌出人如玉。莫奏清商。且尽尊前现在觞。”眼儿媚云：“天山雪後冻嶙峋。寒极似无春。推窗试看，凌兢梅萼，也减精神。拈毫欲赋砚池水。谁继兔园尘。拚教今夜，割鲜行炙，醉吐车茵。”皆出关时所作。
　　
　　○丁榕词
　　
　　先伯父双梧公［榕］，嘉庆戊辰举京兆第二人。次年春闱报罢，不无<毛冒><毛>，偶感寒疾，时馆勒侯［保］家，误服参蓍，遂不起，年仅二十有四。诗文均散佚，存数词。采桑子云：“琼楼晓起银屏冻，莫倚危阑。又倚危阑。雁送西风扑面寒。声声碎玉鸣檐铁，怕说心酸。早已心酸。冰雪关河去住难。”浣溪沙云：“才过清明上巳天。莺喉渐老柳飞绵。东风吹送雨廉纤。懊恼一春愁里过，未曾把酒杏花前。江干闲煞木兰船。”苏幕遮云：“暮寒生，香雾重。芳草春迟，未透阶儿缝。疏影横窗偏耐冻。新月多情，悄把花魂捧。夜方长，谁与共。枉刺鸳鸯，绣被还孤拥。听得箫声天外送。何日秦楼，携手骑双凤。”满庭芳云：“雨酿轻寒，风催小霁，一庭夜合开齐。琐窗梦醒，恰恰乳莺啼。最是燕儿无赖，雕梁畔、污遍芹泥。情何限，玉笙吹罢，独倚画阑西。天涯。归信杳，裙腰芳草，绿满长堤。对蕉书半展，如见封题。向晚新萤飞度，穿珠箔、欲上还低。翻输与、锦鸳狎水，双宿又双栖。”新月木兰花慢云：“柳梢光半吐，残雨歇，小庭幽。似镜匣微开，才呈一线，试照琼楼。娥谅多幽恨，淡眉痕、曲写远山愁。想见金波荡漾，潜鳞也怯吞钩。象梳斜傍玉搔头。绮阁晚妆收。正云母屏空，水晶帘卷，独倚箜篌。清辉未能久驻，怅黄昏、寂寞思悠悠。谁炷心香遥拜，背人细语无休。”咏新月而言未能久驻，竟成语谶。
　　
　　○周克延词
　　
　　鄞县周克延闻雁有怀，连理枝云：“多少芦花渡。多少枫林路。带月冲霜，呜呜咽咽，谁怜倦羽。甚年年觅食不辞劳，向南天飞度。欲向天南住。合往罗浮去。若到罗浮，吾家伯仲，正相团聚。为寄声黄叶故园中，残阳一树。”似仿古今词话无名氏听雁之作，调寄御街行，又名孤雁儿云：“霜风渐紧寒侵被。听孤雁、声嘹唳。一声声送一声悲。云淡碧天如水。披衣起告，雁儿略住，听我些儿事。塔儿南畔城儿里。第三个、桥儿外。濒河西岸小红楼，楼外梧桐雕砌。请教且与，低声飞过，那里有人人无寐。”［此词较词律所收范文正分词多二字，应是又一体。］又乐府雅词无名氏仄韵满庭芳云：“凤急霜浓，天低云淡，过来孤雁声切。雁儿且住，略听自家说。你为离群到此，我共那、人人才别。松江岸，黄芦丛里，天更待飞雪。声声肠欲断，和我珠泪，点点成血。这一江流水，流也呜咽。告你高飞远举，前程事、永无磨折。须知道、飘零聚散，终有见时节。”［此调词律失收。］意致亦相似，惜近俳体，非词家正宗。克延名世绪，嘉庆初诸生，早卒，有寿荪山馆词。其拜张忠烈金缕曲，激昂悲慨，雅与题称。词云：“拚溅刀血。尚从容、湖头遥望，凤凰山色。席卷大江南北去，快比呼卢一掷。怪松杪、双猿声咽。采蕨西山吟未罢，牧羊歌、完却苏卿节。秋九月，日初七。吾家素近先生宅。惨萧寥、杨家河畔，满门荆棘。岳墓于坟留隙地，补种松楸青密。更殉义、三人同烈。明日取山下拜，再东头、灵寻残碣。重酹酒，丽牲石。”［原注：杨天壁职方葬孤山，魏雪宝山人葬灵隐。］按忠烈名煌言，顺治中遥奉明朔，图恢复，兵败遁居海岛。常豢双猿，纵之树杪，见舟师至，辄悲鸣，得先期避去。久之，浙帅募人扑杀双猿，执公至杭州尽节，乾隆中予谥。
　　
　　○何渭珍词
　　
　　师宗何璜溪太守［渭珍］，由戊子孝廉官江夏令，虽任繁剧，而不善趋承，与大吏时有牾。尝言古之为政者，讲求水利农田学校，今则不然，奔走供帐应对而已。偶同宿山坡驿舍，见余闻雁有怀词，意有所感，赋蝶恋花云：“千里潇湘云树暮。残角声中，阵阵哀鸿度。旧侣相逢应共语。天涯谁念衔芦苦。何事秋来春便去。浩荡江湖，不少堪栖处。却忆三春芳草渡。安眠输与闲鸥鹭。”後氵存升汉中知府，旋卒。余词随手弃掷，不复省忆。君词约略能记，回首前尘，曾几何时，君之墓木应拱矣。
　　
　　○舒词
　　
　　舒字信道，与苏门四学士同时，词亦不减秦、黄。花庵词选录其菩萨蛮云：“画船捶鼓催君去。高楼把酒留君住。去住若为情。江头潮欲平。江潮容易得。只是人南北。今日此尊空。与君何日同。”乐府雅词录其蝶恋花云：“最是西风吹不断。心头往事歌中怨。”木兰花云：“西湖一顷白菱花，惆怅行云无觅处。”虞美人云：“背飞双燕贴云寒。独向小楼东畔倚阑看。”纵不识字人，亦知是天生好语。人因其倾陷坡公，己亦不免被斥，恶其人，并陋其词。此如蔡京之书，严嵩之诗，马士英之画，初不让蔡君谟、王元美、董香光诸公，今词坛艺苑中绝无齿及者。在小人得志之秋，率意迳行，非不炫赫一时，卒之身败名裂，即有寸表，曾不如豹皮雀尾，犹足供人玩惜。与杨伯夔丈谈及此，丈笑曰：“此所谓‘醉里且贪欢笑，要愁那得工夫。’使秦人而知自哀，亦不为秦人矣。”
　　
　　○俞德渊词
　　
　　唐宋歌曲，每以边地为名，如甘州、伊州、凉州，皆隶今之甘肃，其人宣善歌，顾无闻焉。余辑国朝词综补缺，甘肃、广西二省无可采访。向见春闺倦绣图一轴，上题菩萨蛮云：“琐窗残线黏红唾。香巢双燕窥人坐。风景尚如前。春归又一年。杨花吹似雪。故故穿帘入。倚遍碧阑干。谁怜翠袖单。”词甚佳而无款识，辨其章，为“陶泉”二字。忆道光中，俞都转德渊，字陶泉，甘肃平罗人，由江宁知府氵存抉两淮运使。词未必都转作，姑系之都转名下，以补陇西之缺。
　　
　　○陈山寿词
　　
　　长洲陈子玉［山寿］，诗人秋史子。苔缝扫地游云：“成片，正绣遍庭心，地衣凝翠。沿阶没砌。乍{髟沙}未满，一丝犹细。吹阵尖风，翦破春痕有几。纷无次。认乱发乍梳，分半挑起。三寸袜罗底。只凤嘴鞋尖，也应回避。行行且止。怕匆匆踏损，草芽花子。细界条条，直似乌丝阑纸。秋来矣。老吟蛩，此中身世。”帘波琐窗寒云：“细纤千丝，低垂一桁，小楼深处。轻飚乍起，吹绉纹缕缕。荡春光、微茫可怜，燕掠莺窥几回误。似盈盈隔水，飞花飞絮，溅来无数。流去。闲庭宇。正月影中央，冥隔住。是谁翦出，半幅吴淞如许。听声声、迎风珊，隐约凌波见微步。泻苔阶、一片空明，不管吟蛩苦。”瓣香频伽，可称逼肖。
　　
　　○姜藻词
　　
　　丹阳姜元章孝廉［藻］，与先曾祖同年，有韵石斋词。春暮江城子云：“牡丹开後绿阴齐。画阑低。燕来稀，九十韶光，都变柳花飞。那是燕衔春色去，花落尽，燕惊啼。幽阶丝雨香泥。掩铜扉。怕春归。归去重来，动是隔年期。谁送好春天样远，登楼望，草萋萋。”当有所慨而作。
　　
　　○陈小松词
　　
　　宋范文穆［成大］曾馆姜白石於石湖，後此吴梦窗、张玉田亦寄迹焉。道光初，吴门诸词家拟於石湖建祠，祀三词人。陈小松明经赋词代引，即用白石所制石湖仙云：“词人秋老。记团笠携筇，游屐曾到。清梦几回圆，指微波、芳踪未杳。闲云孤鹤，定爱看、白红蓼。斜照。水仙祠，雾暗烟绕。当年啸歌旧地，盼重来、翩然倚棹。水镜空，觅遍吟魂多少。羽扇纶巾，片香残稿。一番鸿爪。寻伴好。诗翁尚有遗庙。”小松原名兆元，後更彬华，幕游以终，著有瑶碧词。新正作探春之燕，酒边赋曲游春云：“乍过收灯雨，早柳舒梅放，烟暗庭院。第一关心，是香车花外，径平莎软。约略风帘卷，看燕子飞来浑倦。爱筵端斗画，妍娥山色，对窗平远。昼短。兰啼珠怨。又蜡泪堆成，玉钗敲断。罗绮娇时，恼芳情偏在，鬓蝉斜颤。故把莺期缓。莫厌儿、飘灯湖岸。剩夜来、被酒归眠，愁和月满。”［此调用施岳体，较词律所收多一字。］
　　
　　○杨度汪词
　　
　　国朝两举鸿博，康熙己未取五十人，吾乡二人，为秦对岩谕德、严绳孙中允。乾隆丙辰取十五人，丁巳补试复取四人，吾乡仅选杨大令［度汪］一人，由贡生授庶吉士，出知江西德兴县。秦、严俱有撰著，独大令著述无传。其孙湘槎，名汝燮，余中表丈也。以诸生老於幕府，有词二卷。余曾摘钞十馀阕，乱後後人衰谢，恐全稿佚矣。最佳者眼儿媚云：“凄凉独倚玉兰边。懒整旧钗钿。许多闲事，才添香屑，又上琴弦。语风莫搅鸳鸯梦，池畔正双眠。数层波，千条菰线，几个荷钱，”浣溪沙云：“袖底红巾裹指尖。不弹珠泪向花前。怕花憔悴损花颜。满院尚留香宛宛，隔帘初住雨纤纤。苔痕青到茜裙边。”天仙子云：“小立闲阶嫌露冷。爱看月明圆似镜。手扶罗幕上银钩，阑独凭。伤春景。吹落梨花风不定。深院漏残人乍静。前夜梦儿空记省。卸头灯背未眠时，心欲并。肩还并。笑指双双屏上影。”清平乐云：“暖回绣户。昨夜寒如许。粉蝶穿篱忙不住。一霎花开满树。镜边正挽香鬟。檀奴游倦初还。听说春山多媚，今朝倩画春山。”巫山一段云云：“窗外莺声碎，池边草色新。一弯淡抹远山痕。低敛似眉颦。插鬓花愁瘦，熏衣麝怕温。东风吹老眼前春。肠断倚楼人。”扬州慢云：“香袖长垂，翠楼间倚，卷帘十里新晴。听新腔水调，正夜月初生。几回过、临江竹径，隔烟回首，曾认青青。算芳春、好景淮南，第一扬城。而今寂寞，江桥、波影空横。自烂漫花飞，风流梦觉，莫再多情。三十六宫禾黍，墙高处，古树云平。更雷塘凄雨，孤舟愁绝残更。”此词殆作於淮盐改票後。扬州为盐院驻节地，繁盛甲东南。道光间陶文毅［澍］请改票运，虽取效一时，而鹾商失业，市景日落，不无今昔之慨。
　　
　　○彭孙词
　　
　　彭羡门少宰［孙］，康熙中由主事举鸿博第一人，官至侍郎。所著延露词，或推为本朝第一，或訾为浪得才名，皆非笃论。其旨趣颇近欧、晏，微乏风骨，且未精纯耳。王氏词综录其生查子云：“薄醉不成欢，转觉春寒重。鸳枕有谁同，夜夜和愁共。梦好恰如真，事往翻如梦。起立悄无言，残月生西弄。”“鸳枕”本作“枕席”，兰泉司寇为易鸳字，诗词这辨，正在乎此，非深得词家三昧者不解。司寇所录各家词，每多点窜，甚且改至二三十字。如李笠湖［渔］浪淘沙词，後阕四句，竟全易之，若照原本，不堪入选。惜调舛字脱，未校改者，尚不胜枚举。如少宰宴清都、花心动、绮罗香三阕，悉沿啸馀之讹，殊不合格。仇山村所谓言顺律乖者是也。
　　
　　●卷三
　　
　　○袁积懋词
　　
　　吾郡孙渊如观察，以乾隆丁未第二人及第。自恃文思敏捷，散馆前戏与友人约，日午交卷出，当燕於某所，致误引登九馀三为登三馀九。改官比部，出为兖沂曹道，乞病归。越六十年，袁讠刃庵观察［积懋］，以道光丁未第二人及第，亦缘事降部曹，出权延建邵道。值粤扰匪闽，移守顺昌，殁於阵。观察到闽，余已罢官，未相见。其夫人与闺人序姊妹行，出示观察词，一丛花云：“秋声万里度长空。落叶卷西风。愁心重叠浑无际，都付与、天末征鸿。菊老枫丹，故园何处，搔首月明中。重帏迢递隔辽东。双鲤信难通。一枝修竹频番倚，早不道、染袂霜浓。拔剑歌哀，检书烛短，无语听疏钟。”晓雨和象如弟阳关引云：“才送春光去。又洒黄梅雨。满庭竹影，凄清甚，凭谁语。抚瑶琴一曲，幽恨终难诉。看袅尽、博山残篆懒重炷。菡萏烟中吐，空媚妩。最难堪是，听蛙鼓，喧无数。又潇潇几阵，湿遍湾头树。镇无聊、一襟清泪共酸楚。”尚是在京时作，语殊悲侧。自粤匪乱起，文臣之身膏原野者，不知凡几。其有词章堪志者，以余所知，仅得数人，观察其一也。吴县曹观察［懋坚］咏鱼彭摸鱼儿云：“卷晴漪翠纶收罢，冬冬敲向沙溆。卖鲜听得红腔熟，一带枕流窗户。谁唤住。又四面菱歌，荡入芦湾去。银丝趁取。记换酒归来，隔溪春赛，白点社公雨。闲扌施网，拨刺锦鳞无数。鸣榔争响何处。州几叠催花发，绝胜柘枝新谱。烟水趣。把答腊馀音，留与希真赋。舟横野渡。有鼍唱初更，蛤喧荒岸，柳外半蟾吐。”钱塘戴学士［熙］题李石梧太史与其配郭笙愉夫人笙唱和诗高阳台云：“阑角裁笺，帘坳斗韵，深闺无限清欢。留恋金门，年来韵事都删。湘江一棹携来稳，喜筠奁、安近蓬山。正天边。似镜明蟾，掩映团栾。彩毫定得江山助，莫轻将院体，写向乌阑。瘦比黄花，还应压倒词坛。空斋茶熟香温候，怕新声、欲和偏难。甚无端。吟到宵分，耐尽春寒。”吾乡李仲骞明府蝶恋花云：“春到小庭春事晚。绿暗红稀，无计将春挽。杜宇声声啼更懒。殷勤且拾飞花瓣。窗外月痕花雾绾。扌弃得无眠，整把归鸿盼。不信彩云容易散。晓妆人起春山淡。”商城周仙峤司马减字木兰花云：“静垂银蒜。一桁珠帘闲不卷。早被东风。吹落瑶阶芍药红。蜂衙放午。金鸭香残慵更炷。袅尽游丝。正是酣蝶困时。”明府名福培，甫弱冠，登道光壬午贤书，春闱屡黜，铨广东从化令，城陷，自焚。观察字艮甫，与吾乡赵丈［晋涵］同字，少时徵逐词场，人因赵曹音相近，以仄艮平艮别之。壬辰进士，官御史，氵存升湖北粮道，武昌再陷殉难。学士字醇士，亦壬辰进士，诗文外兼擅绘事，乞病家居，杭州不守，遂自尽。司马名祖衔，戊戌翰林，改官大冶令，瘦赢多能。初不解倚声，偶见余箧中花庵词选，取回读之，捉笔成前词，强余为定数字，虚怀善下，尤为罕觏。後以同知需次鄂城，梦初被兵，殁於乱军中。
　　
　　○吴葆晋词
　　
　　吴红生观察［葆晋］有潘绂庭侍读得黄蓼花於内阁典籍厅，驰寄乃兄功甫舍人植之吴下，赋词索和，次韵高阳台云：“翦翠茎疏，缀金穗短，一枝向凉天。归去王孙，问花可似当年。月中写出昏黄影，更添些、清露珠圆。最难传、鸣雁。远道绵绵。春来各有池塘梦，暗魂消爪雪，红药阶前。听雨心情，半庭孤影谁怜。西风一种闲花草，却无端、染遍炉烟。觅归船、载得芳丛，稳抱鸥眠。”［原注：余家固始之古蓼湾，伯兄亦官中书。］观察道光己丑进士，官淮海道，曾权江苏臬使，後亦殒粤匪难。
　　
　　○汤贻汾词
　　
　　阳湖汤贞愍［贻汾］，为凤山令［大奎］孙。凤山公与子［荀业］，同殒林爽文之难。公由世袭云骑尉，历官乐清副将，乞病归，卜居金陵。咸丰三年城破，赋绝命词，於二月十二日投水死。蒙恩赐谥。公字雨生，善诗词，能画，兼工琴，晚自号琴隐，固彬彬儒将也。有题其夫人梅窗琴趣图，七娘子云：“冷泠泠瘦玉纤纤指。深深残幕悠悠思。画了眉山，烧残心字。百花头上春先至。江南本是藏春地。高楼早筑香云里。冰雪聪明，漆胶情意。应惭愧梅花阶。”衰柳长亭怨慢云：“更谁向、灞桥攀折。万里关河，一天风雪。古陌人稀，几丝犹向、马头拂。萧萧短鬓，正顾影、同凄绝。盼断七香车，还只当、听莺时节。休说。赚高楼翠袖，望眼欲穿天末。浮萍散了，怕流水、也应消歇。最苦是、落叶江城，一笛、风前幽咽。算梦里腰肢，难解眉头千结。”武臣能诗者多，能词者少，得之於公，尤为可宝。公殁後，海内文人咸赋诗词志免。华亭王海客［友光］金缕曲云：“臣本心如水。恁声声、秦淮凄咽，阵云同坠。虎踞龙蟠形胜在，借箸偏教吐弃。尽灞上、棘门儿戏。霎地江东成破竹，道乘轩、有鹤南飞矣。公等且，自为计。水仙廿载传琴意。问春风、台城新柳，旧愁添几。正是百花生日日，却看从容就义。想叱咤、云涛归骑。高克翱翔难索解，料三吴、毅魄能阴庇。疑复有，养<疒雍>悔。”以词笔而兼议事。“有鹤南飞”句，系指陆立夫制军［建瀛］，言制军守九江，闻武昌陷，尽撤沿江戍兵，一夕遁回金陵，遂不守。河上“翱翔”句，似谓何根云制车［桂清］，後亦弃常州遁，致大江以南，蹂躏无完土，至今士庶言之，有馀痛焉。
　　
　　○董琬贞词
　　
　　贞愍配董双湖夫人［琬贞］，同郡东亭太史［潮］女孙，娴雅通文，先公卒。自题梅窗琴趣图青玉案云：“梅花不作瑶琴主。更绝塞，霜笳苦。画里韶光如梦度。朱阑池氵，绿窗花雨。旧是藏春处。如今并命天应妨。无限春消碧烟缕。恐人梅同老暮。芦帘纸阁，思量归去。试听冰弦语。”词殆作於公宫灵邱都阃时，故有绝寒霜笳语。
　　
　　○汤攀龙词
　　
　　嘉陵间儒将世推二汤，谓雨生副将与渔村总兵也。咸官江浙，爱与文士游，疆吏亦异目视之。渔村名攀龙。本丹徒诸生，历官黄岩总兵。人传其唐多令云：“秋柳画阑荒。秋帘镜槛凉。不多时、憔悴秋娘。恼乱西风偏作剧，催燕子，去雕梁。往事几回肠。欢场即梦场。再藏娇、谁与平章。小叠蛮笺凭慰藉，知减尽，旧时妆。”绝不似长枪大戟人语。忆三十年前，武臣无所事，即不善诗文，亦思以书画自见。近十馀年，文臣且竞以武功显矣。
　　
　　○张玉瑞词
　　
　　吴门张君［玉瑞］戏咏不倒翁踏莎行云：“捷足休矜，低头未肯。此翁崛强真天性。空空如纵任嘲嗤，亭亭然自堪钦敬。徒转何常，推排莫定。惯经颠扑曾无愠。想因嚼蜡悟横陈，却愁强项难为令。”词虽浅俚，然读至末句，不觉憬然。昔余杖大吏舆人为所衔，卒以文官领兵不合例，劾余夤缘。余素不知兵，投笔弃儒，本非始顾，惟念令公家儿，其度量真不可及耳。
　　
　　○袁棠词
　　
　　袁丈湘湄［棠］家藏宋周益公洮琼研，因以名馆，并所著词。咏柳沁园春云：“辛苦东风，约绿回黄，搓丝染条。念腰身楚楚，瘦围禁捻，眉痕浅浅，好样偷描。羌笛一声，阳关三叠，裙带同心绾不牢。慵开眼、看车回马云，亭子劳劳。河桥。回首迢迢。更何待、秋来魂暗销。只天涯孤梦，春随絮远，门前流水，人逐萍飘。难忘湔裙，那时解，一线青拖小翠翘。重经过，恐折残枝长，还比楼高。”眼儿媚云：“小名录就怕重看。见月想姿圆。卖锡门巷，湔裙伴侣，扑蝶阑干。至今合眼分明在，弹泪湿流年。梨云梦浅，桃花命薄，梅子心酸。”皆为侍姬三多作。姬姓柳，家金陵，故夫人媵婢。及笄，遗归，丈不能忘怀。後赴白门，遇姬，犹未嫁，喜甚。集中“新水和愁连夜涨，晚花含蕊待春深”句，亦为姬赋。并赋浪淘沙云：“迷路得花看。暂解雕鞍。缫丝门巷雨漫漫。借问小姑团扇上，可画乘鸾。山果配蔬盘。菰脆梅酸。隔窗灯影夜阑干。闲煞半床青绮被，各自宵寒。”遂以双桨载归，夫人亦无如何。未几，有袁江之行，又赋少年游云：“青溪曾系木兰舟。人在水边楼。鹅柳檐牙，鸭桃阑角，双影泻春流。载伊归去侬偏出，此别甚因由。客馆莺花，阶乡风月，浑不似前游。”丈吴江人，居苏城，工诗，善绘事，词名震一时、同郭频伽题春人绾髻图夜行船云：“满院熏人花气。愁未醒、恁恹恹地。临妆略略手盘鸦，飘一缕、堕云慵理。记得秋娘十三四。学梳头、水晶帘底。如何已是没心情，便爱绾、不聊生髻。”次子，字山史，能继家学，有饼桃花馆词。清平乐云：“霜寒月苦。秋夜长如许。梦醒无聊更暗数。残点正敲第五。萧萧庭外风声。沉沉远寺钟鸣。最是灯花如豆，照人孤影偏明。”偷声木兰花云：“微云四卷天河静。寂寞空庭凉月影。挂起帘钩。一叶梧桐恰报秋。虫声唧唧墙阴起。最是离人偏入耳。休凭阑干。今夜风寒露更寒。”惜早夭，年仅二十二。丈哭之恸，不久亦卒。
　　
　　○蒋剑人词
　　
　　宝山蒋剑人所著芬陀利室嗣中，一题云：宋杨恢游浯溪，作碧崖倒影一首，末句“漠漠水天远”五字，词甚佳，惜调名不著。各家词选，万氏词律俱不载，沧海遗珠，可胜叹惋。辛亥冬，泛舟泖湖，冻雪下垂，沧波不流，絮帽篷窗，四望寥廓。爰填是解，即用其韵，援鱼游春水例，名之曰水天边。余细绎音调，颇似二郎神，惟後结少一字。浯溪集录其词云：“碧涯倒影，浸一片、寒江如练。正岸岸梅花，村村修竹，唤醒春风笔砚。氵斥水舟轻轻如叶，只消得、溪风一箭。看水部雄文，太师健笔，月寒波卷。游倦。片云孤鹤，江湖都遍。慨金屋藏娇，绣屏包祸，欲与三郎痛辨。回首前朝，断魂残照，几度山花崖藓。无限意，都付お尊，漠漠水天远。”［无限下原脱意字。］恐系“水遥天远”，落云一字。剑人未细考，谓为调名不著，以水天远名之，所作词又於段次句多一字，未免自误误人。考宋汤恢，字丁村，词综录词五阕。惟新刊绝妙好词作杨恢，笺为眉山人。尚有八声甘州云：“摘青梅荐酒，甚残寒独怯苎萝衣。正柳腴花瘦，绿云苒苒，红雪霏霏。隔屋秦筝依约，谁品冶春词。回首繁华梦，流水斜晖。寄隐孤山山下，但一瓢饮水，深掩苔扉。羡青山有思，白鹤早忘机。怅年华不禁搔首，又天涯、弹泪送春归。销魂远，千山啼，十里荼コ。”［原本脱治字早字。］玩词意，殆南宋遗民放浪泉石间者。杨恢之名，仅见略阳石刻叙，别议籍系宾城，非眉山。
　　
　　○蔡捷词
　　
　　蔡步仙女史［捷］，为闽县林西仲大令［去铭］室。大令集中附女史词数阕，纪仁和沈孝女肱殒命满江红云：“有限春晖，却不道、阴晴莫测。更听得、巫医耳语，参苓力竭。擗地誓将遗体代，呼天暗把炉香。掣金刀、良药腕间寻，他何恤。冀挽住，西山日。早流尽，襟前血。奈丝堪重续，玉偏易折。五夜惊回双竖梦，一丝喘断三更月。谢夫君、莫怨暂归宁，成长别。”惜未载其父与夫家名姓。窃按肝割臂，例无给奖专条，然有奏闻，无不俞允。犹之妇女夫亡自殉，乾隆中钦奉谕旨，妇能守节已佳，何必殉，此後轻身一死者不必旌。嗣有题请，仍旌之。同一天地父母之心。近来以孝女请褒者，比比而是。回忆先太夫人病时，［仪］方奉檄襄阳，幼妹小娟，潜臂肉以进。先太夫人获延数月，［仪］得请急归，亲视含殓。今妹婿胡谦斋［益源］已官通判，故不敢援案上陈，孤露馀生，疚心曷既。
　　
　　○林瑛佩词
　　
　　耿精忠叛时，闻林西仲名，胁之，不屈，幽挚之。西仲女瑛佩，年甫笄，见罗者日伺於门，慨然曰：“是盖利吾有耳。”尽出所蓄，并簪珥给之，家乃无恙。精忠反正，西仲始得脱。瑛佩工诗词，後归闽县诸生郑剡。有浣溪沙云：“槛外槐阴护碧纱。半帘风袅篆烟斜。梦回无语数归鸦。绿水新荷摇蝶影，朱阑残照映榴花。他乡客思总无涯。”清平乐云：“青苔庭院。梁畔呢喃燕。飞向风前新试翦。蹴落杨花几片。无情春色偷归。等闲断送芳菲。独有夜阑明月，影来扶上花枝。”因忆国初尚有二奇女，一为歙县毕韬文，年二十，随父宦蓟邱，父与流贼战死，韬文身率精锐，夜劫贼营，手刃其渠，舆父尸归葬。後布衣王圣开，夫妇偕隐。有村居诗云：“席门闲傍水之涯。夫婿安贫不作家。明日断炊何暇问，且携鸦嘴种梅花。”一为萧山沈云英，父至绪，崇祯中官道州守备，战殁。云英侦知贼胜而骄，即率健儿突贼垒，斩寇夺骸而归。贼惮之，他，州城以全。事闻，即授云英游击将军，代父守道州。会其夫贾万策以都司守荆州，城陷遇害，遂乞归。贫甚，为女学究以终。三女识行，须眉有所不如，故连缀书之。云英事，毛西河集志之甚详。
　　
　　○周星诒星誉词
　　
　　自苏城至虎丘，中为山塘，月地花天，终岁游人如织。乌丝词所谓“夜火千家红杏幕，春衫十里绿杨楼”是也。逮金陵陷後，虎旅云屯，渐形寥落。祥符周季贶司马［星诒］有重过山塘感赋减字木兰花云：“山光水色。风景依稀浑似昔。少了灯船。闲煞山塘七里烟。屋荒人静。歌板酒旗零落尽。月黑风尖。小队银刀结束严。”诵之令人怅惘。乃未几，复为豺虎所窟，今狼氛虽净，正未知何日能还旧观耳。司马工诗词，饶才，官邵武府丞，贼踪近，提师出御，独当其冲。与乃兄叔云给谏合刊词一帙。给谏名星誉，庚戌翰林，所著东欧草堂词尤精警。春日即事踏莎行云：“珠幕闲垂，银屏慵展。樱桃斗帐金凫暖。绿芜池馆闭春阴，卷帘人比东风懒。眉叶青销，靥花红敛。纤腰打叠游丝软。恹恹病过海堂时，一春都被春愁管。”秋夜对月有忆寄友，翠楼吟云：“锁了重门，碧梧疏处，湘帘夜深犹卷。露鸦栖定後，只秋与竹声撩乱。单衫小扇。想花影吹笙，那家庭院。无人伴。冷清清地，回廊兜转。肠断。满地蕉阴，靠红阑几摺，和谁同看。苏家潭上路，正小曲幽坊月暗。桂堂南畔。问划袜香阶，甚时重见。无眠惯。灯窗数尽，银河新雁。”七月初十夜雨有忆秋千索云：“桃笙凉沁啼痕湿。金井外、几声秋蟀。雨紧灯花堕瘦红，记今夜，刚初十。猩屏锦褥都非昔。况又是、影双人只。一院蕉阴似那时，少了个，朦胧月。”又有洞仙歌云：“呵钿绾翠，坐枣花帘底。华钅念斜簪小鸦髻。想妆成力怯，换了鸾衫，停半晌，才见盈盈扶起。问名佯不说，浅笑低声，暗里牵衣要人替。似喜似含颦，道是矜严，却偏又、恁憨憨地。也忒煞难猜个人心，笑事事朦胧，者般年纪。”描写可称曲尽，若仅作艳词读，非知词者。
　　
　　○周氏兄弟能词
　　
　　司马词名勉，题继叔重司马小红楼阁填词图，蝶恋花云：“绿绉罗窗清似水。阁外梧桐，摇得秋痕碎。几折阑干人独倚。篆烟碧澜帘波腻。多少无聊无赖意。谱入弦，半是相思泪。烟水斜阳红万里。闲情少个凉欧寄。”冬夜宿杭州林氏友梅堂，寄陈季存梅家叔子，凄凉犯云：“冻云如墨。沈沈甚、晚风吹送天黑。坐来偏懒，眠来又怯，布衾如铁。谁家横笛。更、做成凄切。怎支持、乱鸦声里。枯柳荡寒色。遥想联吟际，窗孕灯红，帘涵烟碧。诗成一笑，恰黄海、繁开似雪。应也怀人，正载酒、江湖独客。又窗前、阵阵急雨打破叶。”泊三板桥感旧，朝中措云：“画船明月客衣单。日暮悄生寒。白板垂杨门巷，红楼临水阑干。而今寂寞，雨疏烟淡，燕老莺残。正是熟梅时节，那堪重客江南。”按古来兄弟能词者，山谷有兄元明，少游有弟少章，王和甫、平甫，孔常父、毅父，曾子固、子开，洪文惠、文敏，及庐陵李氏花萼集，均不过单词或数阕而已。至坡公弟子由所传渔家傲一词，即不甚工。本朝王阮亭尚书与兄丁樵，陈其年太史与弟纬云，均以词名，然炊闻、红盐二集，远不如衍波、乌丝。今给谏昆仲，埙吹篪应，殆将上掩古人。
　　
　　○潘谘词
　　
　　世有名重一时，而究其实，颇不相酬者。岂立德立言，亦如立功者流，系命运不系才学耶。会稽潘少白［谘］，以布衣游公卿间，足迹几遍天下。江宁朱臣中丞［桂桢］，尊之如师。顾所著常语及诗文集，多袭前人牙慧。至诗中“岁事春复秋，人事朝复暮”“诗成天上白玉阙，酒醒人间黄鹤楼”等句，几堕恶道。惟小词数阕，如醉太平云：“空阶月明。风声叶声。小庭寂寂门扃。知残宵几更。孤吟自听。孤觞自倾。醉来倒触风屏。竟无人唤醒。”相见欢云：“凄凄暮雨园亭。峭寒生。流水落花，春云太无情。终日醉，终宵睡，有时醒。一点一更。檐滴怎生听。”满宫花云：“晚晴天，风又起。红满绿溪春水。小童沽酒不曾归，减却半园桃李。少年狂，今倦矣。剩有惜花情意。年年寒食镇无聊，愁醒又还愁醉。”颇清脆可诵。
　　
　　○蒋景祁辑瑶华词
　　
　　诗文而加圈点，自是陋习。然词句长短不齐，不加识别，易滋讹错。宜兴蒋京少［景祁］所辑瑶华词，仅圈句读，最得体要。若读用尖点，句用圆点，韵用空圈，似更明晰。至双调分段处，亦宜照宋椠花间集式，中间以圈为是。京少少与宋牧仲尚书友，以乐府相切靡刂。虽所选珉夫糅杂，而明末国初词人姓氏，实赖以存。乃王氏词综多未录。如宛平李长文侍［昌垣］，踏莎行云：“翠幕烟沈，珠帘月小。枝头未雪梅开早。倚阑无计遣新愁，乱鸦啼遍归鸿杳。霜杵敲寒，风灯破晓。漏声滴尽钟声悄。香残酒醒不成眠，流苏好梦天涯少。”汉阳许漱石部曹［承钦］，芜城怀古，金人捧露盘云：“断钗青，磷火碧，鼠姑妍。向竹西，重整吟鞭。香消螺黛，琼箫声断更谁得。玉钩绣瓦，秋萤苑、想像当年。野蛾生，凝晖殿，惊湍溅，太慈砖。剩荒原、绿树如烟。珠堂月观，但闻老衲夜谈禅。鲍家鬼唱，红桥外，落叶哀蝉。”宜兴任青际孝廉［绳槐］，秋夜听琴，清平乐云：“凉生锦褥。减尽梧桐绿。漫谱当年横吹曲。试鼓商陵黄鹄。旧传子夜乌啼。新翻雄雉朝飞。弹到一声裂帛，不禁清泪沾衣。”嘉善孙古皇别驾［咏］，浣溪沙云：“兰比风姿蕙比心。昼长无那懒拈针。霓裳一曲理瑶琴。含蕊花宜春雨酿，初眠柳怕晓风侵。蘼芜随处悔教寻。”华亭单孝求明经［昭儒］，渔家傲云：“三月夭桃红似锦。花风吹送春归信。又见廉纤飘阵阵。清和近。雕梁燕垒香泥沁。麦秀光寒尚嫩。夹衣初试冰肌润。为底云鬟慵不整。重门静。小园闲煞秋千影。”宜兴吴狎［白涵］，寒檠剔银灯云：“耐尽寒宵滋味。却只是、一龛斜背。低映鸳帏，高擎凤足，不是年来情思。支颐凭几。好留待、竹炉茶沸。冷冷清清如此。好个愁人天气。欲暗还明，频挑不焰，似这病恹恹地。霜风又起。早逼得、光儿愈细。”华亭钱武子［德震］，玉楼春云：“白洲上西风急。睡起登楼心尚怯。落叶争从断岸飞，残蝉自抱枯枝咽。青山无恙人轻别。一片秋声听不得，采菱歌散晚霞收，冷浸寒波今夜月。”临川陈少游［孝逸］，宋宫人墓，虞美人云：“春风夜月年年度。道是埋香处。胭脂幸免葬龙沙。留与行人指点玉钩斜。梨花寒食添凄切。满地飞蚨蝶。罗裙一色绣春芜。谁念六陵无树可栖乌。”宜兴储耀远［福观］，点疑唇云：“啼倦寒づ，一襟秋思凭谁道。绮窗人杳。长遍红心草。不听琵琶，已被离愁绕。西风峭。敝衣茸帽。人在天涯老。”无锡马云翎孝廉［］，浣溪沙云：“绿遍千山响杜鹃。柳枝低亚燕蹁跹。几曾风雨似今年。莲瓣一钩春印浅，菱花七出晓妆妍。半垂红袖拨沈烟。”太仓黄静御［鸿］，捣练子云：“风点点，雨丝丝。搅乱芭蕉和竹枝。隔个窗儿听不得，凄凉又是上灯时。”嘉兴柯容生［刚灿］，月下笛云：“何处楼头，一声寥亮，费人清泪。真珠帘低，可是石家旧歌吹。依稀才度东墙远，却宛转、吹残流水。料斜横粉靥，那人犹在，梅花香里。倾耳。清如此想翠竹经霜，正欺寒袂。关山万里。沙边落雁惊起。江云冻合凄凉月，问忆著、昭华曾未。才三弄、又还停，好识桓伊幽思。”嘉兴李西闻［葵生］，醉花阴云：“恼乱离肠秋草色。人比天涯隔。相约柳初黄，望到而今，满地堆残碧。斜阳鸦背西风急。扌弃醉眠无力。欲待不思量，酒醒香寒，争不思量得。”歙到程堂［麟德］，芦花摸鱼儿云：“记年时、圆沙浅水，芳洲一抹烟黛。荻芽短爆鹦歌嘴，倏尔霜凝碧海。君休怪。待送客、浔阳好与丹枫赛。却愁风快。把落泊浮踪，离披残梦，吹向楚天外。轻盈态，错道雪花飘洒。渔人醉笠初解。昨来帆橹凌波渡，千点浪头同拜。江九派。又认是、细筛碧月铺银界。水流云在。笑暖被温衣，几回相聚，柳絮恁无奈。”宜兴汤次曾［思孝］，踏莎行云：“屋角风尖，房栊曛短。寒衣补绽催针线。天吴紫凤拆凭伊，好鸳鸯休错翦。黑月霾低，碧纱愁掩。灯添红晕绵装茧。倩他排遣过黄昏，永夜沉沉天不管。”潘莼庵大守［眉］，蝶恋花云：“将烟做雨催寒食。满院花枝，开向春无力。幸有多情苔藓碧。春泥未ネ残红色。此景今年难再得。呼取狂朋，好把春光惜。帘外海棠愁思结。不言不语胭脂湿。”各家词不一格，而俗尘腐气，屏除俱尽，似不应弃同瓦砾。
　　
　　●卷四
　　
　　○冯柳东与项莲生词
　　
　　冯柳东大令太常引云：“落花一院雨丝丝。无计挽春归。纵使挽春归。已误了、莺期燕期。红阑十二，画帘廿四，长定是相思。何苦苦相思。翻悔了、当时见时。”项莲生鹾尹客中闻歌，亦倚前调云：“杏花开了燕飞忙。正是好春光。偏是好春光。这几日、风凄雨凉。杨枝飘泊，桃花娇小，独自个思量。刚待不思量。吹一片、箫声过墙。”二词同一机杼，然二人同时，必非相袭。鹾尹又有临江仙云：“有限春宵无限梦，梦回依旧难留。泪珠长傍枕函流。书来三月尾，灯尽五更头。见说而今容易病，日高还掩妆楼。桃花脸薄不禁羞。瘦应如我瘦，愁莫向人愁。”较史梅溪“瘦应因此瘦，羞亦为郎羞”句，思致尤婉。鹾尹名鸿祚，钱塘人，曾官闽中。杨卧云中翰藏其忆云词，为人假去，屡索无还，嗣经钟仲山观察觅以见示。菩萨蛮云：“如今不合江南住。江南处处多风雨。烟雨晚霏霏。冶游人未归。犀株防胆怯。玉箸柔蓝。愁似暗潮生。自生还自平。”谒金门云：“留不得。留也不过今日。今日云帆天咫尺。明朝何处觅。江上潮平风急。吹断几声残笛。独倚小楼寒侧侧。欲眠灯又黑。”冬夜闻南邻笙歌达曙，玉漏迟云：“病多欢意减。空篝素被，伴人凄惋。巷曲谁家，彻夜锦堂高燕。一片氍毹月冷，料灯影、衣香烘暖。嫌漏短。漏长却在，者边庭院。沈郎瘦已经年，更懒拂冰丝，赋情难遣。总是无眠，听到笛慵律倦。咫尺银屏笑语，早檐角、惊乌啼乱。残梦远。声声晓钟敲断。”秋声水龙吟云：“西风已是难听，如何又著芭蕉雨。泠泠暗起，澌澌渐紧，萧萧忽住。候馆疏砧，高城断鼓，和成凄楚。想亭皋木落，洞庭波远，浑不见、愁来处。此际频惊倦旅。夜初长、归程梦阻。砌蛩自叹，边鸿自唳，翦灯谁语。莫便伤心，可怜秋到，无声更苦。满寒江有，黄芦万顷，卷离魂去。”
　　
　　○楚四家词
　　
　　梦中人士鲜工倚声，道光初天门刘孝长［淳］、张玮公［其英］，始相与为词。监利蔡黄楼［］，起而应之，惜皆宗法苏、辛，不甚纯粹。刘有云中词，不寐满江红云：“卧数更筹，千里外、霜沈月黑。寒夜水、鸳衾翠帐，总成虚设。旅鬓暗催人老大，离心长绕天南北。恁百般、图取暂时眠，何曾得。玉台影，经年别。玉箫恨，三年隔。便重逢谁似，旧时颜色。燕子不来书未寄，琵琶解语弦应切。一灯、分照满天涯，同为客。”张有用山词，春草苏幕遮云：“丝天，飞絮日。雨後芊芊，一抹晴烟织。千里关山劳目极。塞北江南，处处伤心碧。笼堤平，铺径密。换却烧痕，梁尽青青汁。无那王孙征辔疾。怨入东风，日暮长亭笛。”蔡字季举，即以黄楼名词，定风波云：“生就盈盈掌上珠。更无郎伴小姑居。问讯芳龄今几许。细数。弯弯眉子破瓜初。家在十三楼畔住。归去。神仙黄鹤借何如。天下伤心何处诉。歧路。才人不厮养最怜渠。”白鹭湖口遇雨，解令云：“无聊诗思。无端别思。镇撩人、凄凉旅思。野水荒芦，绘不尽、流亡愁泪。破屋、数间而已。来时湘水。到时江水。更此云、弯弯湖水。暮色苍然，问何处、孤篷堪舣、风斜雨细。”旅舍闻雁次韵长亭怨慢云：“谁怜取、天涯倦羽。落叶经秋，落花辞树。来雁多情，声声催送，打窗雨。楚山秋冷，且莫向，衡阳去。纵为稻梁谋，何苦被、鸡凫猜妒。暂住。正天远人远，水驿山邮无数。身非凤翼，便飞到、冥冥何处。可曾遇、湘水孤舟，［原注：谓张用山。］烦传语，黄州羁旅。想碾转终宵，一样纹窗难曙。”唐子方方伯［树义］令江夏时，合王子寿作为楚四家词，刊以行世。惟子寿通籍，三君均老於诸生。
　　
　　○王柏心词
　　
　　监利王君子寿，博学笃行，所著枢言，体用兼赅。顾南泛潇湘，西游秦陇，久无所遇。与余相识江夏官廨，犹诸生也。癸卯始举於乡，次年捷南宫，观政刑部。乞假归，遂不出。君名柏心，诗文词皆沉雄秀整，子方方伯为刻秋词一卷。芦花满江红云：“密絮，也不辨、江南江北。其中有、伤心穷士，呼之欲出。素手弦翻商妇老，青衫酒醒才人泣。正满船、摇月复捎风，江心白。卷岸也，寒潮立。根也，鸣沙急。怕衔枝雁下，滩昏雨黑。十幅归帆怜我滞，一簪华发如伊逼。让老渔、秋雪洒蓑衣，横吹笛。”归燕双双燕云：“同梁间燕，才占得双栖，怎催归兴。寻常薄暮，兀自卷帘犹等。此後斜阳巷冷。都忘了、尘生藻井。枉抛昔日辛勤，掠尽红梨花影。似解呢喃诉恨，说六代春销，金残春销，金残粉褪。高楼翡翠，不是自家门径。合返三山绝顶。逐海国、鲲鹏幻境。明年锦片花繁，重报天南芳信。”秋雨雨霖铃云：“砌成呜咽。雁儿诉了，蛩又来说。黄昏淅沥将住，西风不肯，便教休歇。今夜酒楼，笙院里也觉凄切。何况是、击缆江湖，听打萧萧苇花折。云屏情事经年别。料个人、铅泪倾难竭。梦儿早是浇碎，禁不得、满阶骚屑。怕惹凉声，拟把窗前，繁筱删绝。又无奈，身似梧桐，心似芭蕉叶。”君居监利之螺山，著书自娱，自余回帆南指，不相问者二十馀年矣。
　　
　　○黄鹤龄词
　　
　　道光丁未秋，以归妹故，渡海至彰化。黄浣云师［鹤龄］馆台湾郡廨，赋诗如余，佐勾稽者八阅月。师嘉应人，善度支学，好为诗，以香山、义山、遗山为宗，尝自谓三山。後学词，非所喜。余初至台，吴八声甘州一阕，即依调见答云：“正西风、吹老碧梧桐。海外喜萍逢。念戟门厅鼓，侯门挟瑟，一样倥偬。不分赤嵌城畔，重翦烛花红。一十年间事，逝等飘蓬。听说艰难负土，更爻占归妹，远趁飞鸿。问鲸嘘鳌掷，壮鉴几人同。看依然、襟情似雪，只飘萧、潘鬓渐蓬松。怎怪我、须眉霜染，头脑冬烘。”师所著不暇懒斋诗，嘱人携赴台阳，舟覆，没於水，然掇拾丛残，尚得十二卷。余倩符雪樵大令校选一过，力稍有馀，当为刊行，志之以当息坏。
　　
　　○摘诗句为词
　　
　　长洲江鹾步鹾尹［］，学问渊雅，诗宗山谷，以生新为主，而不喜为词。所著伏堂集，余亦不甚爱读，偶於友人扇头见所书旧作二绝句，集所未载。一云：“眼前物理费寻思。野店门前倚树时。千岁老樟枯欲死，寄生小草不曾知。”殆有所讽云。愚意物比兴，不如长短其句，较耐寻绎。忆在楚中，蔡笛椽大令［聘珍］以之江记遇诗见示。余谓寓感之作，宜含蓄不宜拉杂，请摘其句为浣溪沙云：“缥缈明姿忆绛仙。华云拥蔚蓝天。不恒风调最堪怜。花意自肥人自瘦，玉笙吹暖夜如年。趁时梳里为谁妍。”笛椽甚喜，且言初谓诗不能达之意，词能委曲达之，今乃知同一七言，而词婉於诗若是。笛椽居萧山，庚午举人，官兴山令，调江陵，被劾罢官。生平笃友谊，与余为忘年交，著有小诗航杂著诗钞各二卷。
　　
　　○孙朝庆词
　　
　　宜兴孙云门进士［朝庆］词学辛、刘，粗豪自喜。渡黄河，作满江红云：“怒浪如山，正急桨、黄流争渡。看滚滚、来从天上，建瓴东注。手挽狂澜原不易，石填大海终何补。最堪怜、断岸泣遗黎，悲难诉。待议，茫无路。待议塞，浑无绪。问年来、谁是济川才具。细雨绨袍全湿透，斜风破帽惊吹去。恁艰辛、犹自喜身闲，同鸥鹭。”时康熙中黄河屡决，故有石填大海语，深致感喟。我朝漕运河工二事，岁靡金钱无算。泥古之士，目击流弊，或拟改海运，或议复古道，或请治西北水田，大抵眉睫之见。余独喜临川汤茗孙中翰［储］，舟泊御黄坝五古一篇，议论独辟。其方国朝治河，兼有三善：一散大利以杜奢淫，一赡闲民以消奸宄，一勤小吏以育人才。消奸宄一层，所见尤远。盖无业之足其间者，岁不知几十万人。匪乱以来，河漕俱停。水手堤夫，无以谋食，咸窜入捻党，流毒半天下。幸漕由海转，恃沙船为活者不少，东河亦尚烦修筑。惜中翰名不甚著，其诗罕有知者。
　　
　　○苏易简越江吟
　　
　　苏易简越江吟云：“非烟非雾瑶池宴。片片。碧桃零落谁见。黄金殿。虾须半卷。天香散，春云和孤竹清婉。入霄汉。红颜醉态烂漫。金舆转。霓旌影断。箫声远。”与东坡、方回词，句读如一，惟起句少押一韵而已。词律脱“谁见”二字，致分句参差，失注二韵。并误“春云”为“青云”，遂谓无可查考，而另以东坡词为瑶池宴，且易宴为燕。按贺词云：“琼钩褰幔。秋风观。漫漫。白云联度河汉。长宵半。参旗烂烂。何时旦。命闺人、金徽重按。商歌怨。依稀广陵清散。低眉敛。危弦未断。肠先断。”东坡词云：“飞花成阵。春心困。寸寸。别肠多少愁闷。无人问。偷啼自。残妆粉。抱瑶琴、寻出新韵。玉纤趁。南风未解幽愠。低云鬓。眉峰敛晕。娇和恨。”三词本一调，瑶池宴三字，即因易简词首句为名，红友分而二之，失考矣。词仅五十一字，而叶十二韵，繁音促节，最不易填。易简不以工词名，不谓仓卒应制之作，精稳乃尔。
　　
　　○范承谟词
　　
　　范忠贞［承谟］，由浙抚移督闽浙，殒耿精忠之难。吾乡嵇留山先生［永仁］在幕府同幽絷，密室中互相唱和，亦以身殉。先生名所作为吉吉吟，中附未乱时忠贞见留和韵，踏莎行半阕：“城郭无光，村烟失翠。瞥然一见心如醉。停骖暂缓入山期，孤鸿待尔离憔悴。”以视范文正“四面连声连角起，长烟落日孤城闭”，欧阳公谓为穷塞主词尤衰飒。先生原作亦存“孤城残角梦家山，乱帆影里人憔悴”二语，惜全词已佚。忠贞与先生名垂竹帛，均不待词章以传。然零珠碎玉，弥足宝贵。先生子［曾筠］、孙［璜］，均官至大学士。本朝汉臣中，接武韦平者，桐城张文瑞［英］、文和［廷玉］，常熟蒋文肃［廷锡］、文恪［溥］，诸城刘文正［统动］、文清［墉］，与文敏、文恭父子，已四家矣。
　　
　　○赵怀玉词
　　
　　钮玉樵觚，纪吴将军［六奇］遇查伊璜孝廉［继佐］事，与蒲留仙聊斋志异微有参差。其赠袍移石等事，蒋苕生太史复演为传奇以张之，将军列国史贰臣傅，盖在明时已显矣。所赠绉云石，孝廉卒，转移数姓，後归马氏。嘉庆间绘图徵时，吾郡赵味辛司吧为赋摸鱼儿云：“问谁能、拔山超海，巧从万里称置。英雄举动原殊俗，何况感恩知己。峰丈二，但抵得、寻常投报琼瑶耳。试追往事。是大帅筵开，孝廉船到，锡以绉云字。根频徙，新主更番换几。如今仍属名士。分明罗绮平难熨，石也俨然云矣。尤可喜。喜画卷、诗篇与石长留世。风流相继。纵彭泽曾眠，襄阳欲拜，未许等闲拟。”平仄虽多未协，而峥泓镗，一气转旋，读之如有馀音震耳。司马名怀玉，为恭毅［申乔］曾孙，乾隆四十五年召试，赐举人，官中书，出为青州丞，有荃提室词。浪淘沙云：“茶熟酒微温。消尽黄昏。看灯情异去年人。只有半床残月到，许客平分。寂寞杜司勋。伤别伤春。自来好梦不曾真。依约画帘风过处，昨夜星辰。”王氏词综二集，於第三句误倒“情”、“人”二字，殊失词意，录以正之。相传恭毅抚楚时，尝偕藩臬微服过市，问政得失。市人盛称公而诋两人。公偕藩臬去，少顷，复还，呼其人以所携扇贻之。曰：“向若言两人，两人必然若。然无恐，持扇谒藩司无事矣。”翌日，藩司以扇还公，公徐语曰：“人言可畏也。”其後藩臬亦奉法。余外祖顾笠舫公诗序中述之甚详，世顾罕有知者，附笔於此。
　　
　　○董潮词
　　
　　阳湖董晓沧庶常［潮］，家故贫，赘於海盐，遂由海盐籍登南宫，入词垣。乞假归，修志常州，年未四十卒。少受业於赵瓯北观察，而诗体独宗温、李，以赋红豆诗得名，人以红豆诗人目之。所著氵敕花词，虽止数十阕，然如谒金门云：“东风早。吹绿一庭芳草。寒拥香篝深阁悄。梦如烟缥缈。昨夜雨声催晓。试问乱红多少。二十四番花信了。蝶痴莺易老。”相见欢云：“灯残夜雨重门。近黄昏。拨尽沈檀金鸭，火难温。东风紧。梨花冷。总销魂。依旧一川烟草，怨王孙。”踏莎行云：“桂影侵帘，蕉阴成幕。黄花零落如残箨。西风又共旧进愁，重来同赴清秋约。闷饮清于，慵拈紫脚。南华半部医愁药。晚来登眺独潸然，栖鸦归尽寒烟薄。”凄清遒逸，迥殊凡响。庶常又有东皋杂钞，志所闻见，中记一事，颇足解颐。言有数士於试前扶乩请仙，仙至，自云黄山谷。众以功名事欲得吕纯阳问之，相与更请。未几，称吕至。先书云：“请诸君各饮墨汁一杯。”饮既，乃大书曰：“平时不读书，急来饮墨汁。那有吕纯阳，依然黄鲁直。”岂数百年後，山谷尚滑稽如是耶。
　　
　　○王士祯词
　　
　　山左王阮亭尚书，诗为国初冠。顾身後尊之者与诋之者各半。所著衍波词，颇沾沾自喜，幸无异说。乃吾乡孙文靖论词，谓“妾是桐花郎是凤，倚声谁辟野狐禅”，一经拈出，令人爽然。盖刻意求新，不免流於纤仄，然平心而论，亦未可全非。如浣溪沙云：“雨後虫丝挂碧纱。朝来鹊语斗檐牙。日痕红曙一阑花。残梦未遥犹眷恋，篆烟初袅半夭斜。消魂应忆泰娘家。”虞美人云：“杜鹃啼彻春将老。断送花多少。几丝杨柳几丝风。总付银屏金屋梦魂中。合欢枕上香犹在。好梦依稀改。回环锦字写离愁。恰似潇波不断入湘流。”踏莎行云：“风雨清明，莺花上已。楼台四百南朝寺。水边多少丽人行，秦淮帘幕长干市。蓦地愁生，干卿甚事。梁陈故迹消魂死。禁烟时节落花天，东风芳草含情思。”余每喜诵之。至文靖论词绝句中，有“人籁定输天籁好，长芦终是逊迦陵”语，未免阿好乡曲。竹太史词，不少清空婉约处，若谓逞能，乃学者这过，不得为太史诟病。
　　
　　○林玉岩词
　　
　　福州为闽中省会，而商贾咸聚於距城十里之南台，面江背山，市廛栉比。山巅建闽越王庙，庙有钓龙台，台下一井，泓然深窈，相传天旱，投以虎骨，辄雨。登台四望，数十里风帆云树，历历在目。莆田林玉岩佥事有约龙台怀古，水调歌头云：“海气扑襟袖，登眺亦雄哉。苍茫烟水无际，山势耸崔嵬。人道越王当日，铁马金戈割据，曾钓白龙来。霸业已销歇，俯仰荒台。残照里，草树外，角声催。沿江楼橹重叠，横海靖氛埃。一片银涛雪浪，千古蜗争蚁斗，谁是济时才。庚信最萧瑟，词赋只悲哀。”佥事名麟昌，康熙初进士。时台湾未入版图，故有“沿江楼橹”“蜗争蚁斗”语。自台洋平後，二百年来，中外一家。道光间虽有外夷之扰，不久就抚。海禁久弛矣，第师船几成虚设，{艹佳}苻辈遂肆行出没，商贾因之裹足，而外夷之火轮夹板等船，独擅贸迁之利。沿海黔黎，日穷日困，不为盗几无以求生。顾以威力峻其防，抑末已。
　　
　　○沈星炜词
　　
　　沈君秋卿［星炜］，少从王兰泉司寇游，工诗词，善隶书，兼擅绘事。仿其乡人奚铁生作，几莫能辨。顾久困场屋，屈为九品官，需次楚中。读余秋蝉声声慢，至“金盘露华渐冷，更萧条、病叶难温。谁怜取，是当年、齐女艳魂”，几下唐衢之泪。时拂长官意，年逾半百，抑塞无所见，盖有不能自释者。今距秋卿之殁二十年矣。其词录入王氏词综二集。自谓少作未工，後刊梦绿山庄词，多所削改。然修饰过甚，转不若前之轻俟。为录其语意双关、音情激楚者数阕於此。七夕不寐，南歌子云：“月馀残碧，仙裙隐断红。年年惆怅忆墙东。赢得满身花影，露华浓。一水愁难渡，双星怨本同。玉箫声断画楼中。知道谁家庭院，有秋风。”闰六月初七，点绛唇云：“霞散云沈，一痕浅淡秋河影。星期无准。说是今年闰镜约钗盟，又入三旬恨。离怀永。泪花红凝。滴上鸳鸯锦。”秋感，蝶恋花云：“竹影摇摇清漏短。门掩东风，绿荫间阶满。一寸帘波横不卷。卷帘人在深深院。转眼花残春去远。燕子归来，已是寻芳倦。听说柔肠容易断。谁知断尽夫人管。”声声慢云：“庭砧捣素，檐铎吹凉，秋声一片凄凄。帐卷青绡，单衾冷怯荒鸡。庾郎惯吟愁赋，问愁心、毕竟何依。愁无主，似空帘残梦，到处分飞。已是香消翠减，便疏星淡月，也只凄迷。病叶枝头，随风暗击双扉。云边数行断雁，耐高寒、叫过楼西。清夜永，听霜钟、遥度隔溪。”雨中花云：“古驿荒凉烟水阔。渡江来、暮云如织。冷雨声声，残秋冉冉，离绪几曾抛得。往事不堪频按拍。西风里、半林黄叶。乍解轻帆，重催短棹，去路一程程急。”
　　
　　○杨词
　　
　　钱塘女史杨倩玉，名，美而慧。同邑沈声［丰垣］艳其才，聘为妾。中更多故，幸而获偕，即随园诗话所为杨大姑也。传有远山楼词，清平乐云：“离愁满面。转自羞人见。多少泪珠心里咽。搅断柔肠如线。挂帆刚趁长风。霎时分手西东。恨不将身化石，填他江上青峰。”江城子云：“绣帷睡起倚香篝。镜光浮。翠云流。向午恹恹，犹自怯梳头。廿四番风吹欲尽，花纵好，为谁留。背人独上最高楼。卷帘钗。黯凝眸。信道垂杨，难系是孤舟。渺渺关山烟水外，芳草路，织成愁。”命与才妨，能毋致慨。
　　
　　○郝湘娥词
　　
　　康熙初，保定窦鸿妾郝湘娥，以艳称，兼工诗画。有清平乐云：“帘钩双控。时有熏风送。恼煞鸣禽花外弄。惊破琐窗残梦。分明对坐鸣琴。醒来依旧孤衾。且莫轻抛珊枕，再从梦里追寻。”时有豪家某，力索湘娥不得，遂嗾盗诬鸿至死。湘娥即赋绝命词，投缳以殉。後某昼见湘娥，披颊，暴卒。拾芗录载其事，并吊以诗云：“贞魂白昼能为厉，此处湘娥胜绿珠。”余谓金谷中人不但坠楼，而後未闻灵异，即词翰亦无所见，似此奇女奇事，有人播之弦管，恰是绝好传奇。
　　
　　○查容词
　　
　　选佛诗传言，海宁查韬荒［容］，曾馆吴三桂家，察有异志，佯醉而遁。吴遣人追之，提其人掷地上，变服疾驰，始得脱。与唐六如［寅］不肯为宸濠客事绝相类。韬荒素有力，工剑槊，诗文敏赡，足迹几遍天下。有怀旧寄粤东诸子，春云怨云：“红梅小驿。记五羊城外，穿花双屐。把手才通名姓，一咏一觞如旧识。翠袖藏钩，平头摇扇，共指银蟾蛎墙侧。残拍逡巡，归鞍酩酊，蜡泪满离席。三姝座上真奇绝。纵年深路远，珠江历历。对酒犹疑照颜色。横浦楼船，折尽南枝，断无消息。旧雨淋浪，晓星零落，不唤奈何不得。”其风流佚宕，亦不减六如。
　　
　　●卷五
　　
　　○沈永启词
　　
　　吴江沈方思，莲泾阻雨，虞美人云：“帘织细雨莲泾口。何处沽尊酒。天公也似太多情。拚得柳昏花暝，滞人行。年来浪迹真无谓。历尽愁滋味。一灯蓬底听模糊。知道小楼梦醒，一般无。”末二语暗用少陵“今夜州月，闺中只独看”意。时值孤篷夜雨，尤难为怀。方思名永启，师郡人金采。国初，采以株累系宁狱，间关往询，候采就法，敛其遗骸归，其行谊有足多者。著有逊友斋诗词。子时栋，二女友琴、御月，俱工词，王氏词综已采入，独遗方思词未录。采字圣叹，原名人瑞，以抗粮被戮，家亦籍没。
　　
　　○姚栖霞诗词
　　
　　女士姚栖霞，吴江人，幼慧工诗，时出新意，年十七卒。其父瘦吟［岱］，取其“燕翦翦愁愁不断，翻衔愁入小窗来”句，名所著为翦愁吟。越百年，郭频伽、郑瘦山诸君，为之刊行，各倚凤凰台上忆吹箫调，赋词悼之，其诗遂显。袁朴村［景辂］松陵诗徵，言其填词亦秀雅可诵。并附牡丹，满庭芳断句云：“但恐荼蘼开後，风怀减、谁共芳尊。添愁恨、红妆泪洒，无语暗销魂。”惜未录全阕。瘦吟亦工诗，家极贫，以笔耕饣胡口，恒馆於外。清明有感一绝尤佳，诗云：“林香漠漠草萋萋。水自东流日自西。最是销魂寒食节，一庭花雨燕双栖。”
　　
　　○彭而述词
　　
　　国初邓州彭禹峰方伯［而述］，都门感旧，金人捧露盘云：“记燕台，旧游地，百花红。正西山、烟翠溟。承天门外，绣袍锦带马如龙。酒钱夜数，当炉女、醉倒新丰。几何时，成霜鬓，离宫在，夕阳中。乌衣巷、非复江东。五侯七贵，霎时秋雨碎梧桐。海青嘹呖，寒笳起、泪洒西风。”遣词命意，悉仿曾海野词。海野及见汴都之盛，逮南渡後，奉使过汴，感赋云：“记神京，繁华地，旧游踪。正御沟、流水溶溶。平良巷陌，绣鞍金勒跃青骢。解衣沽酒，醉弦管、柳绿花红。到如今，馀霜鬓，嗟前事，梦魂中。但寒烟、满目飞蓬。雕阑玉砌，空馀三十六离宫。塞笳惊起，暮天雁、寂寞东风。”汴都钟鼎胥移，故曾词後阕，尤觉悲凉。
　　
　　○顾景星词
　　
　　随园诗话录蕲州顾黄公忆内句云：“午夜停金翦，含情对玉缸。数声风起处，花雨上纱窗。”谓为风韵独绝。建安谢蕉明经室典昙生女史，忆外句云：“只影黯残缸。愁心未易降。无情中夜月，故故冷窥窗。”意境正复相似。女史工诗画，有萧然居集，词则未见。黄公名景星，国初屡荐不起，举鸿博亦不就。遭乱时，掘草根为食，一一记以诗。所著白茅堂集，雄浑绵丽，佳作不少。归愚宗伯别裁集，录一首，想未见全集耳。其词仅存边庭夜宴图，柳梢青云：“班超老去，文姬归晚，一样天涯。帐外云山，尊明明月，膝上琵琶。长城高隔中华。费版筑、秦家汉家。一片金笳。数声玉笛，几阵黄沙。”亦不失雅音。
　　
　　○冯申之词
　　
　　乙未冬，余自京赴楚，遇代州诸生冯雨亭［申之］於真定途中，一路唱酬甚洽，至卫辉遂别去。不相问者，已三十年。丛稿中尚藏其见和旅次遇雪词，爰录存之，调寄虞美人云：“数声暮角吹才罢。雪意垂垂下。认来爪印太凄迷。是处蜡梅香透画楼西。寒威阵阵冲帘入。漏点铜壶咽。双轮不惜去程遥。整备明朝踏研讨会万琼瑶。”
　　
　　○任邱旅店题壁诗词
　　
　　商邱宋牧仲太宰［牵］枫香词中，附任邱旅店题壁诗，并序云：“妾白浣月，家住半塘。幼失双亲，寄养他姓。姿容略异，慧业不同。非敢擅秀闺中，顾效清风林下。岂意生命不辰，所非偶。日弹琴之相对，百恨缠绵。时卷幔以言征，一诗呜咽。余爰题之驿壁，人共怜之黄土可耳。”诗曰：“吴宫春深别怨离。风尘惨淡双蛾眉。鹃啼月落雨肠断，香消芍药空垂垂。流黄未工机上织。生小殷勤弄文笔。新诗和泪写邮亭，珍重寒宵谁面壁。”因隐括诗意为赋调笑令云：“面壁。泪痕湿。想见含毫灯下立。风鬟雾鬓吴宫隔。芍药香消堪惜。明妃远嫁归何日。一曲琵琶凄恻。”词与诗均极哀艳，当时燕南赵北，传唱殆遍云。
　　
　　○宋牵词
　　
　　太宰以壬子通判黄州，历抚大江左右，内掌铨政，生平爱才若渴。所著诗词，虽不克方贺阮亭，亦不让荔裳廉访。其春日舟行高阳台云：“远水拖蓝，晴峰送翠，徐牵三板轻船。日暖风柔，匆匆又过新年。垂杨不负东君约，展修眉、瘦怯堪怜。更悠然，几处渔歌，几点村烟。家山回首斜阳外，但萋萋芳草，淼淼长川。十八滩遥，舟人指向鸥边。红牙漫向尊前拍，倚篷窗、聊破愁眠。莫垂帘，尚有江梅，尚少啼鹃。”相传公抚江西，未莅任，值楚中夏包子变起，贼氛逼近，即兼程驰赴。申军令，严守御，民心少定。而富室尚有迁移者。或请禁之，公不可曰：“禁之，人将以我为怯，百姓且散走矣。”幕下士请去，公又不可。曰：“人恃抚军耳，抚署人出，则人心散。果欲去，吾卿以军法从事。”时江右亦有裁军三千，期朔日诸官集抚署，杀以应楚。公先期密擒为首者二人，就辕门震爆斩之。张文告数十纸，示以渠魁已歼，胁从散者不治。是日薄暮，城门报无籍之潜出者二千馀人，乱遂定。方讯暂贼首时，贼指总兵之奴曰：“是亦吾党也。”公急命批颊。异日，密语总兵去其奴。总兵愤曰：“公真谓我通贼耶。”公曰：“岂有是哉。日者，贼甫启口，而奴立君後，佩刀已出鞘数寸，吾即命笞贼，奴乃纳刀。不然，几与君同拚命。君顾未见耳。”公才能应变若此，又不仅以文事见。夏包子名逢龙，湖北裁兵也。因忆沈作寓简言，宋时有以养兵费重为言者。韩魏公曰：“虽国家岁縻金钱甚钜，然使数十万枭悍之徒，就我钤束，亦消患未萌之道。”逮我朝初有裁兵之扰，嘉庆中又有散勇之乱。且明末裁减驿夫，遂肇闯献之祸。谋国如魏公，忧乎远矣。
　　
　　○张亨甫词
　　
　　本朝人诗，自蒲州吴莲洋、吾乡黄仲则後，读之飘然有仙气者，推建宁张亨甫，世应无异辞。所著松寥山人诗集外，有金台残泪记，南浦秋波录，借以发其扼塞无聊之慨。中附百字令云：“料伊妆阁，对菱花萧瑟，慵开笑口。顾影徘徊频自照，一日肠应回九。翠被香残，宝筝尘满，宛转惟搔首。夕阳一抹，照人啼笑俱有。惆怅连夜清歌，月明醉倒，扶倩纤纤手。别後依然还见月，也似双蛾消瘦。破镜难圆，短篷独泊，何处沽尊酒。凭谁寄讯，昨宵灯畔孤台。”亨甫初名际亮，负陵才，屡因南北试，更名亨辅，始获隽。虽恒不家食，而留心乡邦文献，辑有建宁耆旧诗，罗极备。
　　
　　○赵钺词
　　
　　仁和赵雩门［钺］，初名春沂，为横山阁学［鲸］曾孙。少与倪米楼、郭频伽诸君徵歌角胜，登嘉庆辛未进士。频伽诗话录其寒夜读浮眉楼词，却寄金缕曲云：“风格知何似。当年、玉田兰畹，差还可拟。一卷乌丝肠断句，欲把金尊淘洗。奈纸上、泪痕隐起。何处吹箫容乞食，料旗亭、那有人双髻。应佳耦，是知己。劝君何苦悲身世。看分湖、菰烟芦雪，十分愁思。一面阑干凭倚遍，莫又为他憔悴。况两鬓、萧萧如此。算有故人无恙在，更天涯、同调能馀几。长相忆，可知未。”并以其甫入承明，改官江左为惜。後知溧阳县，颇昏墨。有无赖子素凶横，欧其母，母以忏逆诉。赵曲庇焉，士民愤甚，舆之至苏。大吏与有旧，留之数月，荐牧秦州。剡牍中谓为民情爱戴，溧阳人笑曰：“戴则有之，爱则未也。”包慎伯集中，详书其事。包与赵同举戊辰乡试。余意赵丈或有开罪包处，志以泄愤。曾质之顾丈蒹塘，丈笑曰：“昔有人歌投畀，而请入循吏传，民慨偕亡，而刊立去思碑者矣。清名登而金贝入，北齐颜氏已言之。看碧成朱，非今伊始，乌足异哉。”
　　
　　○顾广圻词
　　
　　长洲袁绶阶［廷］，饶於资。家有红蕙，常延诸名士赋诗门酒，并绘其母竹柏楼居图，遍徵诗词。顾性吝，一介不轻与。闻龙雨樵谪戍，袁湘湄典质所有，集二百金以赠，不禁咋舌曰：“是独不畏寒饿耶。”乃身殁未久，子若孙弗克负荷，田庐斥卖殆尽。元和顾涧［广圻］过其故居，感赋月下笛云：“试问楼中，生前肯信，破家如此。生平已矣。陈迹偏经旧时里。魂归白昼常闻哭，想只恋、青箱未死。怪邻翁，指点墙头错，叹个人无子。迤逦。斜阳里。话往事重重，痛心曷已。藏舟但徙。有谁门户能理。更怜埋恨双棺远，早乱冢、难寻路圮。便放笔，写悲歌，忘了曾遭抵几。”激烈之音，不堪卒读。涧学问渊博，精校勘，与乌程严铁桥［可均］相埒。诗词非所长，而笔意殊清颖。题浙江吴氏所藏谢遗琴，虞美人云：“桥亭当日佯狂泪。迸入危弦碎。先生耿耿意孤行。那管建阳市上，少人听。而今试向高堂奏。心手都非旧。依然慷慨有馀哀。肯逐悯忠寺畔，土花埋。”其集以思斋名，中有摸鱼儿调，标为咏春光，谓出凤林书院元调，未免嗜奇太过。
　　
　　○庄莲词
　　
　　昔张子野有“云破月来花弄影”、“娇柔懒起，帘幕卷花影”、“柔柳摇摇，坠轻絮无影”句，自诩为张三影。尚有“隔墙飞过秋千影”、“无数杨花过无影”二语，均工绝。近时庄莲女史醉花阴云：“荡破斜阳，影落风筝影。”满宫花云：“犬吠一帘花影。”卜算子云：“一路垂杨到画桥，过尽春衫影。”亦可谓善用影字。女史阳湖人，母梦珠而生，故名盘珠。姿性明慧，工倚声，著有紫薇轩词。如梦令云：“帘外青梅如豆。帘底乱红如绣。才待展双蛾，又被晚风吹绉。吹绉。人与影儿共瘦。”浣溪沙云：“睡起红留枕上纹。病馀绿减镜中云。画帘地又斜曛。痴蝶分明寻断梦，浮萍容易悟前因。无聊天气奈何人。”舟行即事，踏莎行云：“待放兰桡，重过菊径。人和凉月同扶病。轻帆未挂恨行迟，挂时又怕西风劲。翦烛嫌频，推篷怯冷。荒凉野岸三更近。草桥露重寂无声，孤萤照见秋坟影。”游杨氏废园，临江仙云：“听说园林饶胜赏，谁知转眼沧桑。高台就圮曲池荒。花还如我瘦，草竟比人长。有旧时双燕子，衔泥绕遍回廊。孤松无伴立斜阳。新词吟宛转，往事费思量。”络纬，探芳信云：“冷消息。到晓露墙根，晚烟篱隙。正绣衾梦断，豆花风又急。残灯窗里明还暗，月在窗前白。忽惊猜、巷北街西，那家宵绩。何日便成匹。怪响引丝长，缓怜丝涩。静夜寒闺，香韵杂刀尺。乱愁谁千千缕，争把秋心织。便无愁、也是听他不得。”中秋听雨，有怀凝晖姊，虞美人云：“角声吹断清宵梦。翠被和愁拥。萧萧风雨响窗棂。忽忆去年今夜，月华明。别来两叶眉长绉。可也恹恹瘦。秋光强半已难留。记取雁来时候，少登楼。”有萧山女史天水氏爱其词，为付剞劂。因词旨悱恻，疑抱天坏王郎之憾，序中深致惋惜。似不知为同邑孝廉吴轼室，门无尘杂，静好相庄。正如饮水词人，身处华无，而词极凄戾。自是赋才所近，非关遇之丰啬。
　　
　　○王岳莲词
　　
　　蒹墉顾丈尝谓余，书中有三不可信，武功、道学、美人是也。一日，与畅之叔氏语及。时方承平，叔言武功、道学未可知，美人则洵如所言，即才女亦然。昔船山太守寓吴中，眷莲缘校书，绳之甚至。同时文士，咸赋诗张之，其美丽可想。叔曾慕名往见，肥黑而麻，非但不美而已。吾乡女冠韵香，能书能画兰，貌己容为空山听雨图。梁山舟侍讲首题一诗，遂遍徵名流题咏，享艳名二十馀年。然其对客酬和之作，咸复壁中人为之，叔亦捉刀中一人也。忆余在装潢铺，见便面上韵香自书诗词，曾录其采桑子词，出以相质。叔曰：“此虽不知伊谁笔墨，然韵香不籍词传，词或藉韵香传，又何必辨为非是。”词云：“一犁雨足清溪涨，几处蛙声。几树蝉声。菡萏风吹暑气清。石床卧觉松涛静，懒谱棋经。试补茶经。月影今宵分外明。”过而存之，亦叔氏意也。韵香姓王，名岳莲，余幼时犹及见，面圆体腴，年已四十馀，後因失所欢意，自经死。陆祁孙大令［继辂］悼以诗，末云：“如何病榻都无分，海燕惊飞出画楼。”一时脍炙。
　　
　　○张畹香词
　　
　　叔氏言韵香同时，有秦淮妓张畹香，酷嗜文翰。车秋ぎ秦淮画舫录，言其细骨轻躯，珊珊特甚。并录其“风里杨花换旧身”句。叔曾见其天仙子云：“雨雨风风日几巡。乱莺啼处又残春。蘼芜绿遍短长亭。休凝睇，暗含颦。减尽遥山一抹青。”闻莺，巫山一段云云：“嫩绿啼将遍，娇红啄易残。花前百啭和应难。蜀魄枉流丹。金缕衣偏好，瑶笙笙奏未阑。双柑柳下佐清欢。谁念玉楼寒。”种幽怨之思，自然流露，正未可与韵香一概论也。时有许畹香者，亦秦淮妓，不解词而诗较工。春雨有感云：“罘ぜ风动雨如烟。绿倦红稀亦可怜。甚欲登楼慵拭目，惜花偏偶护花天。”又传有吴妓王季，寄陆祁孙青门引云：“秋水盈盈冷。闲却小楼妆镜。风吹红豆忒多情，相思满地，不是旧时病。可怜★枕常教醒。盼断飞鸿影。那堪一片残照，又分帕上胭脂晕。”因忆蕲水徐戟门孝廉，曾为余言，蕲妓邓有儿，貌丰腴，能诗，寄所欢云：“自从别後便消魂。花落花开总闭门。日暮暮鸦飞欲尽，一丝丝雨又黄昏。”殊为凄婉。惜予在楚，未及一访。
　　
　　○钱谦益词
　　
　　姚君春木尝言康熙以来，屡以书案兴大狱。如钱牧斋诗文。亦在毁禁列。长洲沈归愚宗伯选冠别裁集，几获咎。至嘉庆初，大兴朱文正［］於造膝时，奏言诗文之诋谤本朝者，正如桀犬狂吠，圣人大公无私，何所不容，禁之则秘藏愈甚。仁宗然之，禁始弛。明末遗书，遂复有刊行者。牧斋人品无足取，而才华自不可掩。有虎丘月夜燕集，永遇乐云：“玉露微凝，银蟾徐上，光景清绝。折简徵歌，醵钱置酒，漫浪凭人说。俊侣难逢，欢游能几，莫负清秋佳节。尽筵端，红牙拍损，只恐风情非昔。生公石畔，周遭香雾，恍似身临瑶阙。天上霓裳，人间桂树，曲调殊凄切。可堪到处，乌惊鹊绕，一寸此时心折。凭谁把、浮云扫净，永留皓月。”味“乌惊鹊绕”数语，似作於未改辙时，其初尚非全无心肝者，未可以纵情荒燕少之。近见吴下王养初［寿庭］，题柳如是小像，金缕曲後起云：“香躯拚掷沧桑後，奈中书、犹萌侈想，彦回多寿。”数语道尽牧斋，盖末路依回，犹存觖望，正坐不知戒得耳。
　　
　　○王寿庭词
　　
　　养初著有吟碧山馆词。秋夜，南柯子云：“灭烛香犹滞，闻香酒渐醒。些些秋梦绕罗屏。便索银灯照也，不分明。悄卷晶帘起，闲拖画さ行。牵牛花上月初生。恰有虫娘一个，织三更。”幽艳绝伦，诵之口馥。又吊福藩才人柳翠云，沁园春云：“夜静乩坛，翩然而来有美一人。道蜀宫花蕊，曾曹国难，钱塘苏小，本是乡亲。玉帐俘鸳，金鞭挞凤，湿秀罗衫清泪痕。归愿遂，谢多情帝子，怜惜残春。逡巡重认柴门。好常伴、西湖风月新。奈★苻强暴，横牵红袖，邯郸厮养，骤著黄巾。百尺虬枝，一条雪练，了此莲花清净身。乘鸾去，定婆娑宝髻，系满星辰。”注云：“乾隆中，溧阳方文藻等，因旱请乩，云降坛。自言钱塘人，宏光时入宫，未几福王遁，为十三王所得。王怜之，故归。中途复为土贼劫献彭氏奴潘茂。茂方叛踞溧阳，云誓不辱，欲投城北太白楼下死，不得。茂败，挟奔广德，宿棉岭居民宋连寿家，乘贼酣睡，绝ㄕ於大松树下。”噫，以云之流离贞烈，曾不若钱牧斋辈，姓名犹在天壤间。使非百馀年後，降乩自述，又迟至数十年，得王君词以纪之，谁复知之者。天道若可知，若不可知，固如是耶。
　　
　　○韩云词
　　
　　乌程韩自为［云］，自言前生为天台方广寺僧，故删其诗自游天台始。有盆松，水调歌头云：“一任雪霜虐，劲骨自天成。谁向玉缸裁就，翠盖小亭亭。待看干霄千尺，怎奈寄人篱下，那敢作涛声。且学蛰龙蛰，羞杀大夫名。又何必，移春幔，护花铃。不信拳出勺水，郁郁老苍鲸。好待风雷骤起，移种瑶台高处，浓覆半山青。记取一言赠，莫负岁寒盟。”自为祖［敬］，前明以第一人及第，因党汤宾尹见摈清议，自为父［纯玉］耻之，遂绝意进取。味前词，子若孙饮恨深矣。
　　
　　○赵执信词
　　
　　益都赵秋谷赞善［执信］，初与阮亭尚书不相能，後因国忌日演长生殿剧，一蹶不振。每借歌筵红粉，寄其抑郁。所著饴山词，不让衍波王氏。词综录其浣溪沙云：“寒雨声声滴小窗。清宵偏是到秋长。愁人何事滞江乡。宿酒醒来难续梦，孤衾薄处早惊霜。此时争道不思量。”似不如蝶恋花云：“秋老家山红万叠。何意淹留，断送重阳节。醉里情怀空自结。弯环低尽湘帘月。总为相逢教惜别。明日风帆，乱落霜林叶。暮雨迷离天外歇。寒花付与纷纷蝶。”末语殆诮时之望风景附者。
　　
　　○谭献词
　　
　　武林谭仲修孝谦［献］，薄游闽中，余未之识。杨君卧云以所刊复堂词见示，笔情逋峭，小令尤工。人月圆云：“春来未有晴时候，风雨闭重门。今朝折柳，明朝飞絮，几个黄昏。一灯上了，帘前瘦影，销也无魂。青衫湿处，看来却是，点点啼痕。”青门引云：“人去阑干静。杨柳晚风初定。芳春此後莫重来，一分春少，减却一分病。离亭别酒终须醒。落日罗衣冷。绕楼几曲流水，不曾留得桃花影。”御街行云：“苔花楚楚生香砌，屐齿少、庭如水。珍珠帘下玉阑边，都是旧经行地。斜阳一尺，凝眸还盼，忘却人千里。眼前不饮心先醉。江上雨，楼头泪。银荷叶冷绣床闲，事事寻思无味。绿杨枝外，无情画角，日暮还吹起。”踏莎行云：“雨滴瑶阶，烟笼玉树。分明梦到闲庭宇。一重帘幕对西风，离愁不共浮去去。来雁惊秋，吟蛩向暮。江乡景物还如许。几番残月又新霜，当时折柳人何处。”
　　
　　○袁钧西庐词
　　
　　鄞县袁陶轩明经［钧］，为阮文绕［元］门下士。文达辑两浙轩录，曾预采访之列。并裒自宋以来明州人词，为四明近体乐府。虽不分鱼目，而掇拾颇具苦心。自著西庐词，采桑子云：“去年今日春风岸，芳草如茵。绣被香熏。卧听笙歌响遏云。而今事往浑如梦，草尚如茵。香已成尘。满眼杨花愁煞人。”南山草堂夜饮，呈许穆堂侍御，玉漏迟云：“夜阑桦烛，换墙腰月上，漏移银箭。倦眼瞢腾，花影一庭零乱。莫问春还馀几，便春在，蝶慵莺懒。愁宛转。後期何处，西窗话短。可怜旧梦萦心，记载酒笼香，月湖湖畔。一纪流光，惆怅馀不溪浅。今日主人醉客，奈魂怯、离巢孤燕。归路晚。山城角声凄断。”唐多令云：“春夜雨帘纤。春风扑绣帘。惜春归、锦韵慵拈。生怕明朝花落尽，关心听，镇恹恹。无语傍雕奁。炉香细细添。耿青灯、好梦多淹。酒力三分愁万叠，春不管，上眉尖。”
　　
　　○张星耀洗铅词钱塘张砥中［星耀］，本名台炷，徐紫山清波小志言其人品甚不足道，而词甚尖新。著有洗铅词。浪淘沙云：“昨夜梦魂中。翠袖轻笼。月华低照锦香丛。若使个人同此梦，也算相逢。今夜恰惺忪。好梦无踪。孤帏寂寂听寒蛩。一点漏声千点泪，月挂疏桐。”苏幕遮云：“翠帏深，香梦浅。一夜东风，春色都吹遍。红日满窗蒸睡暖。帘外莺儿，唤起梁间燕。信难传，人又远。蛛网檐楹，日日丝千转。飘泊不知归早晚。生就杨花，心性无拘管。”感怀为袁箨庵赋金缕曲云：“岁月留难住。数年来、功名何物，尽成尘土。我已银丝生双鬓，何况秋娘眉妩。更莫话、旧时歌舞。无限伤心言不得，解金貂、且付当炉女。歌未阕，泪如雨。西风历历传更鼓。倩江头、晓来鸿雁，漫催行路。十五年间天涯客，才是归来一度。早又向、北燕南楚。马上寒雨下，指万山、树黑无人处。独自个，掉鞭去。”紫山名逢吉，亦钱塘人。厉樊榭称其词清微婉妙，绝似宋人。小志中自录其坐学士桥春望，少年游云：“蛇蟠眢井，狐穿破冢，辇路已全荒。燕子飞来，桃花不语，阅过几沧桑。小桥浮在岚烟外，恰好近鸥乡。坐我春人，绿蓑衣底，相对话斜阳。”风格颇近玉田生。
　　
　　○戴敦元词
　　
　　开化为浙东小邑，应县试者百馀人，而有戴简恪［敦元］出其间。公字金溪，未通籍即与李西斋、倪米楼诸君相角逐，後由比部郎仕至尚书。诗文皆卓然成家，集後另刊沤尘词二卷。清平乐云：“尊前咫尺。背面都陈迹。回首高城烟水隔。人在西风帘隙。万千心事谁知。挑灯细琢新词。便没青鸾寄与，不曾闲却相思。”采桑子云：“纱窗月暗风声骤，泪结红冰。香退青绫。赢得新愁较旧增。人间路比天还远，梦也无凭。睡也何曾。挑不成花一点灯。”步蟾宫云：“宿酲未破窗催曙。听枝上、声声杜宇。三分春色二分过，便苦动、不如归去。东风肯恋花间住。算也似、天涯羁旅。琼楼定误惜花人，问後夜、相思何处。”皆少作也。後则题图酬应居多，如出两手矣。
　　
　　○邵葆祺词
　　
　　沤尘集中，附大兴邵寿民中翰［葆祺］情禅词数阕。好事近云：“曲项旧琵琶，记德玉盘珠落。又见玉人纤手，压当场弦索。一声水调暮江秋，秋鬓已非昨。有青衫馀泪，为胆娘抛却。”虞美人云：“天涯词客飘蓬惯。笔借江花暖。也知烟月了无限。觉扬州依旧占三分。野塘处处鸳鸯偶。冷蝶惟增瘦。渭城歌罢向燕台。从此双心一影渺红埃。”惜全稿未见。
　　
　　●卷六
　　
　　○顾奎光双溪诗词集
　　
　　祖孙父子兄弟掇嵬科膺无仕者，代不乏人。其均善时文者已少，均工词者尤少。独余外曾祖双溪顾公家词学相传，世罕其匹。公讳奎光，由进士宰湖南之桑植，未中寿殁，著有双溪诗词集。虞美人云：“朝来春色浓於酒。微倦初停绣。斜拖翠袖背秋千。孤负风和日丽，艳阳天。啼莺语燕都归也。暮色阴阴下。侍儿贪戏上灯迟。暗对银屏弹泪，有谁知。”寄慰陶昆谋悼亡，高阳台云：“桂水流春，湘云约梦，关心锦瑟华年。千里书来，愁看淡墨吴笺。欢乐事都消减，一星星、素发新添。只赢他，凄冷襟怀，绮靡诗篇。鸾胶不续冰断，是最难填补，恨海情天。游倦长卿，更教消渴缠绵。酸甜世味尝应遍，怕镌磨、菱角成圆。怅何时，一棹归来，三径延缘。”公弟谔斋［斗光］，邑贡生，有翠苕轩诗词。临江仙云：“枯坐萧然浑似醉，夜深犹剔孤檠。卷帘时见渡河星。绿杨风少力，红藕露含情。窗外敲响竹，草间萤火纵横。蝶飞不到梦难成。寺钟愁断续，邻笛听分明。”公之子四，长笠舫［敏恒］，乾隆丁未捷南宫，自陈不习吏事，由令改教授，年四十五，卒於苏州府学，有笠舫诗稿。次学和［愉］，太学生，有霭云诗草。次斐瞻［敬恂］，拔贡生，有筠溪诗草。次斐瞻［敬恂］，拔贡生，有筠溪诗草。次傅爰［扬宪］，邑诸生，有幽兰草。咸未三十而夭。杨荔裳方伯汇刊为辟疆园遗集。词则散佚未刊，仅笠舫公如梦令一阕，附见杨蓉裳农部唱和集中。词云：“长日东风院宇。又变轻阴欲雨。倦倚小阑干，满地落花飞絮。飞絮。飞絮。正是艳阳时序。”笠舫公长子蒹塘丈［翰］，有拜石房诗词。季竹奇丈［蕙生］，为余姑夫，工诗，善绘事，年弱冠即为百文敏［龄］掌笺春天，疆吏争相延致。顾困场屋，以上舍生终。丧乱以来，稿本零落。余记其虞美人云：“孤檠短焰凄风冷。水涩铜龙哽。梦回欹枕酒初残。争奈熏炉不暖，被池宽。年年人为悲秋瘦。况复严寒候。城乌啼下满帘霜。觉漏声，还比客愁长。”题画南乡子云：“叠嶂耸危屏。屏外烟螺点点青。谁向县崖携杖听，泉声。曲折寒流绕涧鸣。此景忆曾经。苦被鞭丝促去程。但许山椒添缚个，茅亭。便拟移家老此生。”斐瞻公子兰崖丈［］，以明经官昭文训导，词尤富赡。余曾钞录十数阕，惜已失去。近见孙月坡茂才所辑近词录，有题周笛生刺史春风按曲图，虞美人云：“新词那得红红谱。枉自耽吟苦。酒边残墨满江湖。也有双鬟低唱几声无。羡君官阁教蛮素。不负周郎顾。香喉不是不能圆，一点春愁，咽入玉箫寒。”落叶水龙吟云：“世间一样飘零，无情犹作回风舞。闲门不扫，空阶欲没，潇潇似雨。枫外江寒，芦边霜早，雁归何处。怅疏林易别，故枝难恋，便渺渺，天涯去。回首荒庵落木，问年来、有谁能住。夕阳染後，三分在水，一分在树。莫怨秋声，那知秋到，无声更苦。待消他，几叠琴丝宛转写，哀蝉谱。”同蒹塘兄竹畦弟芙蓉湖秋泛，高阳台云：“柳老丝烟，莲凋粉水，短篷暇日寻幽。月小於眉，斜天挂一分秋。鸳鸯生在西风里，便双飞、也自工愁。怕催将，雪色芦花，点上人头。悲秋不在因风雨，在晓寒孤枕，暝色高楼。远梦无凭，坠欢空逐浮沤。故乡犹自嗟摇落，念天涯、多少淹留。太无聊，心事难圆，只似帘钩。”
　　
　　○顾蒹塘拜石山房词
　　
　　嘉庆庚午，蒹塘丈举於乡。时甫冠，後以教习官京师，卖文自给。久之，出为泾县令，归主东林讲席，年七十矣。第三子［灏］，余姊夫也。官山左州同，余为加衔请封。咸丰十年，丈寄余书，言於元旦易五品服，戏引东坡簪彩胜为比。讵是年四月邑城陷，竟以被伤殒。丈喜谈禅，善吐属，在京困甚。访秦兰台司马於津门，赠扇数柄，谓是汉物。司马愕然，丈笑曰：“君尚未知此为秋风团扇耶。”官定远时，有持牛首控私宰者，丈曰：“牛非自死者目不闭，此非私宰，宜坐诬。”阖县称神。丈笑谓幕中人曰：“吾见书中，前人有此事，试仿之，今乃知折狱名亦可以剿袭得也。”其拜石山房词，能兼竹、迦陵二家之长。菩萨蛮云：“轻阴阁住潇潇雨。莫教一霎春归去。花杪小红楼。有人楼上愁。卷帘人不见。放出双飞燕。低首自寻思。微风动鬓丝。”浣溪沙云：“往事思量总惘然。缘何愁绪上眉端。五更残梦最难圆。浅色罗衣如纸薄，只禁轻暖不禁寒。怜他微雨倚阑干。”浪淘沙云：“帘外玉钗敲。帘底无聊。怪他燕子不归巢。如此画梁栖便得，何忍轻抛。薄命是夭桃。昨日今朝。护花幡子不多高。却被秋千红索影，上香梢。”秋阴，百字令云：“凄阴一片，向遥空阁住，却晴还未。秋到无光真惨淡，盼断夕阳天际。低坐昏鸦，高飞新雁，都没苍烟里。鼓楼那角，暮愁又被催起。若论远近关河，沈沈如梦，愁也难回避。惟有江船吹笛去，老我鲈乡橘里。缥缈云沙，溟水竹，觅句欹帆底。酿成萧瑟，黄昏雨又来矣。”丈之姊羽素表姑［翎］幼慧，多巧思，每出新意，绣人物花卉，得价恒倍。亦工词。踏莎行云：“似雨还晴，乍寒又暖。困人天气多方换。静垂帘幕怕东风，恐妨归燕还高卷。绕径红稀，沿阶绿浅。游丝袅遍闲庭院。怪他春去太无情，痴心拟倩杨枝绾。”有绿梅影楼填词图，题者甚众。乱後存否，未知允。
　　
　　○杨英灿词
　　
　　双溪公三甥，长杨蓉裳农部［芳灿］，次荔裳方伯［揆］，均受业谔斋公门下，蔚为通人。先祖西园琐述云：“农部以拔贡生令伏羌，值回匪肆逆，力守危城。甫解严，王兰泉司寇方为观察，提师至，即赋五言长排并纪事诗百韵索和。”好整以暇如此。方伯由召试举人官中书，从福相国［康安］征廓尔喀，所乘马坠崖死，相国赠一马，又为兵士窃食。徒步雨雪中，靴穿足肿，以数金易双履不可得，几绝生还之望。凯旋，擢侍读，外任蜀藩。二公词，司寇已选刻琴画楼词钞，并录入词综二集。三为萝裳司马［英灿］，生稍後，词亦稍逊。然如苏幕遮云：“鬓云松，眉黛敛。百褶仙裙，不耐东风。莲步纤纤罗袜浅。才解相思，已觉腰肢减。麝烟凝，螺掩。小院春深，迟日莺花艳。午梦初回凭画槛。一缕柔情，薄晕潮生脸。”采桑子云：“拥衾坐到三更尽，玉漏丁东。檐马丁东。无限相思魂梦中。年年总是伤憔悴，春也愁浓。秋也愁浓。秋叶春花各处红。”杂之芙蓉山馆璎珞香龛稿中，正恐莫辨。
　　
　　○杨夔生过云词
　　
　　杨伯夔丈［夔生］，蓉裳农部子。初名承宪，词综二集登木兰花慢一词者是也。後易今名，宰固安。庚子春谒於保阳，时已罢官，承以山中白云词赠余，谓由之入手，可免靡曼之病。丈所致力固在石帚、玉田二家。汪紫珊太守为刊过云词，似非上乘。今全稿存亡未悉，为录存数阕。昭君怨云：“记得罗裙翻酒。暖傍香篝熏透。容易夕阳斜。泰娘家。几日薄阴愁闷。不是新晴清润。秋锦小房栊。雁来红。”浪淘沙云：“悉重翠眉长。人言此日又重阳。细雨斜风帘不卷，咽尽寒づ。阁泪暗神伤。无限思量。盈盈闲凭小回廊。疏柳几株鸦数点，添做凄凉。”酷相思云：“嫩寒似水青溪渡。是谁种、垂杨树。早絮影花痕无觅处。离恨写，旗亭路。心事画，炉边句。谢家帘幕无重数。总一样，伤迟暮。看掉入红桥万缕。恰隐隐，闻歌住。又悄悄，牵舟去。”送邵兰风出都，高阳台云：“帘额遮香，阑腰过酒，天涯小聚清欢。君去非归，依然柳老江潭。尊前试弄桓伊笛，带商声、别泪偷弹。更微吟，雪屋灯明，诗梦清寒。频年我亦羁京国，况客中送客，岁晚风酸。见说来朝，载愁只有征鞍。桑乾水冻流冫斯咽，为离人、怕听惊湍。离情，黯作寒云，吹满遥峦。”
　　
　　○丁彦和词
　　
　　古人诗句，往往成谶，词亦有之。余叔畅之公［彦和］，诗宗义山，工笔札，久客大吏幕。晚岁节缩脯，葺故居数椽，将徜佯终老。曾赋晚霞，凤凰台上忆吹箫云：“宿雨开晴，斜阳做暝，云衢乍敛青虹。看非烟非雾，一片茏葱。凤吹悠何处，馀音袅、如隔墙东。早飞尽，寒江孤鹜，野戍归鸿。无穷。诗情画意，恍天女绡衣，吹落随风。更琼觞堪酌，光泛杯浓。掩映丹崖绿水，纵好手、描绘难工。奈转眼、繁华梦醒，金碧都空。”岁庚申，邑为贼陷，强驱至学宫前，坚不行，被戕。二字扬烈、成烈，咸死於贼，家亦毁。余幼从叔学，每忆“繁华梦醒”语，犹有馀痛。就余所记，尚有清平乐云：“小窗莺语。似说春将去。云节飙轮无觅处。但见一庭红雨。杜鹃何事频催。韶年一去难追。留得馀芳数点，还凭燕子衔来。”更漏子云：“露初凝，风渐起。月到碧天如洗。深夜梦，少年心。沉吟误到今。秋将尽，愁难整。更被笛声勾引。千重水，万重山。征人何日还。”馀与诗文胥归劫火矣。邑陷时，族之殉难者，从叔候选巡检［汝楫］，从九品衔［霖］，从兄前浙江海盐县典史［文炳］，从弟从九品衔］粹然］，伯祖妾宋氏，叔祖母王氏、汪氏、陈氏、罗氏，伯母张氏、龚氏，婶母周氏、邹氏、赵氏，叔妾曹氏，从兄嫂张氏、陶氏、孙氏，弟妻邓氏，从妹大宝、二宝、细宝，或身膺白刃，或缢，或投水，非先期远避者，均相率就义。余乱後旋里，为报忠义局请血阝，并缀名氏於此，以存其概。
　　
　　○杨炳词
　　
　　咸丰十年春，杭州陷，贼仅数千耳。甫三日，江苏兵至，遂道，未大创也。次年冬，复纠数十万人至，凿长堑於外，围而不攻。时江苏全省与浙之嘉严各郡已为贼踞，江闽援兵不能前。城中困守两月馀，食尽复陷。余姑夫杨子宣在围城，与妾陈氏同罹白刃。姑夫名炳，江西新城人，幼孤，力学，屡应京兆试不第，由誊录叙劳官直隶库使，擢云南知县，改浙江，方以同知需次。所刊惜味斋诗，与未刊诗词，悉成灰烬。幸余姑先一年来闽，获免於难。今仅记山花子一阕云：“宛宛萤飞照绮疏。轻衫新换薄罗襦。闲看双星情脉脉，夜凉初。银凤调簧笙语涩，玉虬催箭漏声徐。留得一丸无用月，伴人孤。”在姑夫大节凛然，固不必以词重，第念乱後一命以上殉难者，已不知苦干万人，名氏之长留与否，正未可定耳。
　　
　　○丁叔媛词
　　
　　贼之陷吾邑也，余妹瑶真方居乡，不十日，贼至，惧被辱，嘱妹婿周准之奉母远避，自投屋後邵家池死。准之名建标，犊山观察［镐］孙，为文喜僻涩，爱书古字，致屡试不售，入赀得光禄寺署正衔。家滨太湖，匿迹年馀，未蓄发，为贼所胁，遂疾绝粒而亡。其母亦卒。妹名叔媛，幼知书，能诗，每经准之改，至晦不可解。尚记其小词二阕，乃余所点定，以非准之所娴也。十六字令云：“听。窗外如何月有声。寒无寐，风雪正三更。”冬月有怀兄妹，桂殿秋云：“鱼信断，雁行疏。蜡梅香里岁将徂。停针自起推窗望，寒照亭亭恰午馀。”妹於女兄弟中最柔懦，不意见危授命，勇决如此。
　　
　　○杨祖学词
　　
　　余女兄弟四人，姊早亡。姊夫顾叔梅［灏］，官山左，遇贼受伤成废而殁。次妹即瑶真，三妹即瑶真，三妹婿杨心渊［祖学］，工诗善画，兼通申、韩学。已酉庚戌间，浪游江浙无所遇。有以松风蕉雨团嘱题者，赋解令云：“雨声未已。风声又起。最无聊，者般天气。浪迹年年，惯听向、吴头楚尾。更休题、聊床拥被。松涛如沸。蕉阴如洗。却输君、画中高致。静掩重门，仅篆缕、袅残沈水。且消他、瞢腾一醉。”迨游闽中，罄脯所入，得官府经历，权邵武令，擢知县。居父丧，复理旧业，客漳州府廨。同治三年，粤匪李世贤由江右窜闽，日行三百里，突躏漳郡。心渊陷城中，致书於外，思为内应，谋泄，受祸甚惨。生平手迹，百无一存。好酒楼笙馆中旧所涂抹，如题珊珊校书酴香梦图，祝英台近云：“燕飞慵，莺语倦。花信过将半。拟倩游丝，悄把好春绾。争禁开到酴，听残，早韶景、暗中偷换。绮阑畔。几回梦觉银屏，未语意先懒。一抹眉痕，淡比远山远。生憎彩笔拈来，轻绡染遍，总难把、冷香偎暖。”又为青云校书绘罗帐罢熏词意，戏题琴调相思引云：“金屑檀槽拨未终。湿云新敛月方中。鸳鸯双枕，今夜与谁同。襟上酒痕凝浅碧，尊前粉靥晕微红。暗思何事，蹙损小眉峰。”己未炎时，先被祝融摄去，尤可哀已。
　　
　　○姚椿词
　　
　　道光庚子，陶岛芗宗伯分巡荆南，延姚春木为龙山山长，蔡★椽宰江陵，沈秋卿任谳事，徐季雅、沈花农、王子寿咸在幕府。用因难二字韵，赋诗唱酬，一时风雅为盛。余方衔血卩南下，不及预，诸君各吟以诗，亦不克和。逮癸卯，重至荆州，宗伯已移节齐安，★椽被劾去，子寿馆江夏，季雅南归，花农、秋卿均下世，惟春木岿然尚在。挑灯话旧，彼此怆然。春木方和陶诗，即用答庞参军韵赋诗见赠。并示所著洒雪词，如食哀梨，清脆无比。惜匆匆言别，录十馀阕，复经遗失，无可追求。春木名椿，晚号樗寮，居娄县。未弱冠即游姚惜抱、王兰泉二公门，才名籍甚。诗笔尤俊伟。余最喜其峡中作“山形郁无情，水力森有棱”句，蜀道奇险，尽十字中。古文亦不失惜抱薪傅，顾以国子生终。所刊通艺阁诗录，均四十以前作。文集乃用活字板排印，仅数百部。其国朝文录，张诗ぎ司空已刻之关中。词与国朝儒学案，闻尚未梓，不知後人能宝藏弗坠否。余辑词补，独遗春木词，心殊悒悒。仅於张仲雅明府三影阁筝语中，见其题词，调寄绮罗香云：“紫玉轻敲，红牙浅掐，唱出伤心如此。陌上歌残，又惹竹西清吹。玉钩斜、殿脚三千，玉箫声、桥头廿四。为张郎、风貌依然，怪他杨柳易憔悴。芜城无限别绪。还有莎堤草色，青招归思。秦女高楼，莫更紧栊纤指。恐他、弹彻银筝，终不抵、串成珠字。再休教、肠断方回，江南梅雨腻。”尝鼎一脔，可知全味。
　　
　　○沈钟柳外词
　　
　　词至南宋而极工，然如白石、梦窗、草窗、玉田，皆胥疏江湖，故语多婉焉，去北宋疏越之音远矣。我朝竹太史尝言，小令当法五代，故所作尚不拘一格。逮樊榭老人专以南宋为宗，一时靡然从之，奉为正鹄。独吾乡诸老，不随俗转。余家有柳外词一卷，为阳湖沈鹿坪大令作。更漏子云：“人未来，春又去。禁得几番风雨。帘栊悄，漏声遥。将眠魂暗销。灯花好。知何兆。应有梦儿来到。才合眼，又惊回。城头画角催。”蝶恋花云：“一缕萦帘香篆瘦。贪看冰轮，忘却添金兽。坐到夜深凉意透。满身花影将人覆。水浸空庭明似昼。藻荇交横，光景浑如旧。记得年时同赌酒。酒寒偎暖双红袖。”辘轳金井云：“小窗岑寂，最堪怜、那更晚来微雨。滴入蕉心，做秋声如许。寒蛩絮语。似依约、诉人离绪。闪尽孤灯，熏将被，教人怎处。楼头又、频敲画鼓。记当时醉後，犹唱金缕。同倚斜阑，正欢情无数。飞琼伴侣。看不厌、远山眉妩。谁道而今，迢迢永夜，总成虚度。”杂诸乐章集，几不能辨。又竹轩词二卷，为李玉陛司马作。菩萨蛮云：“东风乍染青青柳。休教攀折离人手。嫩绿未成阴。几丝春意侵。黄鹂栖不住。毕竟还飞去。欲却不胜情。频啼三两声。”点绛唇云：“绿密红稀，翠阴深处莺声巧。暮烟横罩。又是黄昏了。风雨更番，花径无人扫。春将老。暗愁多少。满目萋萋草。”忆秦娥云：“东风定。云收天上开金镜。开金镜。一襟难思，半庭花影。孤灯欲ㄠ酲初醒。无聊最怕三更近。三更近。琐窗倚暖，绣衾闲冷。”大令名钟，乾隆戊子举人，官屏南知县，罢官後卖文自给，久之乃得归。司马名荃，乾隆戊寅举人，官广平同知，家居宜兴，词亦不失乌丝风格。均未百年，名氏翳如，可慨已。
　　
　　○献县题壁词
　　
　　竹轩词中，附录献县旅舍无名氏题壁金缕曲云：“百事今宵挂。只匆匆、提壶觅饮，酒钱须假。千里平沙飞雁路，容易竹篱茅舍。更难得、纸窗潇洒。圬就新泥刚半壁，趁珠丝、牵网参差写。银烛度，似年夜。弹筝莫问春人冶。尽樽前、一双红袖，艳歌後雅。陆弟吴郎偏昵酒，蛱蝶狂峰乱惹。偷卷幕、月光如泻，老我风情随岁减，叹前生、曾是销魂者。依约听，玉钗卸。”浪淘沙云：“银烛迥凄清。孤影伶俜。客途难得是新晴。孤负锦衾眠未稳，催赋宵征。莫辨是前程。几点晨星。黄沙直与晓云平。见说一春无燕子，莫问流莺。”二词似非一时作，惜未署名。
　　
　　○清词选与黄宪清词
　　
　　余所见裒辑本朝人词者，前有宜兴蒋京少瑶华集，後有华亭姚ぇ汀词雅。吴江沈时栋、吴门蒋重光二家词选，均不免雅俗糅杂。惟青浦王兰泉司寇国朝词综，选择最为美备。然其书成於嘉庆初元，迄今已六十馀年，即乾嘉以前，亦多遗漏。余念兵燹後，文字摧残不少，词虽无於用，亦一时风雅所系，爰就耳目所及，凡司寇未入选而其人堪论定者，汇录为国朝词综补六十卷，计得一千五百馀家。生存各家，未忍屏置，亦仿王氏例，汇为十集十二卷。终以僻处海ㄛ，罗未广为憾。闻吴县戈宝士明经［载］，有续绝妙好词，嘉善黄霁青太守［安涛］，有续词综之辑，所采定多佳计，觅其书不获。周季贶司马云：“戈氏词未刊，黄氏词续系藏黄韵珊大令［宪清］家，乱後存否，未由知矣。”太守著述，余见诗娱室诗集，与灵芬馆词话所录摸鱼儿一阕而已。大令官楚中，有倚睛楼词，余亦未见。仅於陆定圃广文冷庐杂识中，见其浪淘沙云：“秋意入芭蕉。不雨潇潇。闲庭如此好良宵。月自缠绵花自媚，人自无聊。别恨几时销。认取红绡。凤筝音苦雁书遥。醒著欲眠眠著醒，灯也心焦。”其风情可想。
　　
　　○戈载翠薇花馆词
　　
　　宝士一字顺卿，居苏之枫桥，家饶於赀，兼有园亭之胜，故得专力於词。与元和朱酉生［绶］，长洲沈闰生［傅桂］诸君，为吴门七子。所著翠薇花馆词，多至十卷。中如捣练子云：“情脉脉，意恹恹。落尽梨花不卷帘。燕子自来还自去，一腔心事付眉尖。”清平乐云：“梨花庭院。搀人杨花乱。春昼渐长春渐短。瘦却东风一半。数残廿四番风。阶前怨碧愁红。最是多情蝴蝶，双飞犹绕花丛。”饮兰水榭观荷，听隔墙度曲，金错刀云：“芳霭薄，好风柔。参差碧玉度高楼。曲中可是歌无闷，花下空教忆莫愁。香气冷，水听幽。瑶天画出碧云秋。不知螺黛曾颦否，片片红衣点渡头。”数词最佳，他未能逮。
　　
　　○翠薇花馆集中同人唱和词
　　
　　翠薇花馆集中，多附同人唱和词。吴县沈芷桥［廷］，燕泥，天香云：“花雨黏红，芹莎润翠，差池旧垒营早。椒壁霏香，杏梁葺暖，点点新痕留爪。睇烟衔处，有琐屑、飘空风悄。几点绒丝怕ネ，频教绣床移了。双栖羡伊计好。认红襟、沾来偏少。还与筠筐承取，周妨先到。别有楼深帘窈。和隔岁、歌尘冷谁扫。梦熟香窝，应依海峤。”吴清如部曹［嘉氵全］，落叶，霜叶飞云：“昨宵翦烛，惊残梦，萧萧窗外催响。早离庭树空阶，无分栖帘幌。料望断、枫湾荻港。人家寒径迷深巷。更细草斜阳，送独客秋心，碎尽马足原上。空忆绣幕铃悬，莺栖梦稳，杨花翻笑飘。一般憔悴到篱根，和月和烟葬。怨不似、深红浅绛。飞来还得高楼傍。算夜深，辞风雨，了却前翻，听伊惆怅。”沈闰生大令，苔痕，露华云：“柔香万点。过几番细雨，润绿还妍。离宫梦晓，玉阶人去年年。是处落红飞满，衬华茵、暗蝶飘烟。弓履滑、露珠凉沁，谁倚栏边。闲自摩挲古石，想废井荒碑，密  字曾镌。芳丛雾湿，舞尘浓涩罗钿。浅晕晴晖阴薄，傍空墙、草碧侵帘。幽径小，啼蛩暮寒可怜。”草色，眉妩云：“看浓连深树，细衬平芜，烟外夕阳满。独去凭阑望，江南路，游骢谁在芳岸。暝云自转。想绿波、天际同远。漫回音，几点红心凝，正无语凄断。还共青袍低卷。寄艳愁何处，冰泪空染。如此销魂地，汀洲晚，香痕难采幽怨。旧时翠馆。但蝶飞、花舞零乱。怕秋雨荒原，诗梦冷、倍凄黯。”朱酉生孝廉，斜阳，齐天乐云：“韦郎吟鬓看如此，无言自成幽抑。淡抹危墙，寒侵远浦，几处管弦催夕。凭阑望极。渐天影昏黄，霁云浓寂。粉艳金凄，六朝多少旧山色。婵娟尚怜暮节，玉钗低度曲，芳草先歇。井废沈烟，楼高坠露，惟有一痕愁碧。西风渐急。算渭水长流，照人离别。暗数流光，戍亭闻夜笛。”吴县沈云门孝廉［沂曾］，秣陵秋感，齐天乐云：“衫痕碧浣秦淮水，愁心坐凝孤悄。蝉唱新凉，蛩吟暗雨，并入琵琶凄调。云英嫁早。荡一桁疏帘，画杳人杳。山髻青青，六朝金粉多少。秋潮又添哽咽，冷烟浑似梦，飞坠林杪。打桨寻花，吹箫倚玉，不是旧时怀抱。垂杨易老。但一度西风，一番斜照。莫凭红阑，鬓丝惊换了。”咸具逸致，不殊笙磬同音。
　　
　　○柯纫秋词
　　
　　柯心兰女史［纫秋］，余友陈紫筠司马［汝枚］室，胶州易堂大令［培元］女。幼承家学，好韵语，著有香芸阁稿。词非所习，仅附虞美人一阕云：“梦回频听春鸡唱。催得银屏亮。搴帏生怕晓寒侵。觉朝来难撇是鸳衾。庭前玉树枝相向。日影雕阑漾。隔墙风送卖花声。不道柳丝搓就又清明。”女史年未四十亡。紫筠亦工诗，顾闲关戎马，以武功擢权泰宁令，卒於任。传其殁後为邵武城隍神，或疑阴间取才，与阳世殊。余谓紫筠生年不矜细行，而中怀坦白，无机械心，此其所以得为神欤。
　　
　　●卷七
　　
　　○词综补遗未收词
　　
　　词有因人而重，如杜祁公之满江红，韩蕲王之南乡子，其天真流露处，足与经济事功相映发，不当以工拙计。故凫芗宗伯词综补遗亟登之，顾搜采尚有未及。如李卫公［德裕］之步虚词，杨文公［忆］之少年游，曾文定［巩］之赏南枝，蔡忠惠［襄］之好事近，苏文定［辙］之渔家傲，谢文节［枋得］之沁园春，即以词论，亦工於杜、韩。李词云：“仙女下，董双成。汉殿夜凉吹玉笙。曲终却从仙官去，万户千门惟月明。”杨词云：“江南节物，水昏云淡，飞雪满前村。千寻翠岭，一枝芳艳，迢递寄归人。寿阳妆罢，冰姿玉态，的的写天真。等闲风雨又纷纷。更忍向、笛中闻。”［此调词律失收又一体。］曾词云：“暮冬天气闭，正柔条冻折，瑞雪飘飞。对景见南山，岭梅露几点，清雅容姿。丹染萼、玉缀枝。又岂是、一阳有私。大抵化工独许，使占却先时。霜威莫苦凌持，此花根性，想群卉争知。贵用在和羹，三春里、不管绿是红非。攀赏处、宜酒卮。醉嗅、幽香更奇。倚阑仗何人去，嘱羌管休吹。”［此调词律失收。］蔡词云：“瑞雪满京都，宫殿尽成银阙。常对素光遥望，是江梅时节。如今江上见寒梅，幽香自清绝。重看落英残艳，想飘零如雪。”苏词云：“七十馀年真一梦。朝来寿儿孙捧。忧患已空无复痛。心不动。此生自有千钧重。早岁文章供世用。中年禅味疑天纵。石塔成时无一缝。谁与共。人间天上随他送。”谢词寒食郓州道中云：“十五年来，逢寒食节，都在天涯。叹雨濡露润，还思宰木，风柔日媚，羞看飞花。麦饭纸钱，只鸡斗酒，几误林间噪晚鸦。天笑道，此不由乎我，亦不由他。鼎中炼熟丹砂。把紫府、清都作一家。想前人鹤驭，常游绛阙，浮生蝉蜕，岂恋黄沙。帝命守坟，王令修墓，男子正当如是耶。又何必，待过家上冢，昼锦荣华。”按卫公步虚词，词综作桂殿秋，列青莲名下。然第三句与桂殿秋平仄不同，似作步虚词为是。各词或见本集，或见梅苑，或见花草粹编。往昔录存，漏注书名，而书又借读居多，今已模糊约略，不能追忆，故不复逐一详注。自惭荒陋，阅者无讥焉。
　　
　　○词综补遗未收大典中词
　　
　　自四库馆开，宋金元词散见永乐大典中者，次第集出。天下遗书，亦渐流布，故多竹太史所未见。乃补遗一书，成於道光间，亦多未录。如曹勋松隐集，声声令云：“梅风吹粉，柳影摇金。渐看春意入芳林。波明草嫩，据征鞍、晚烟沈。向野馆、愁绪怎禁。过了烧灯醉别院，阻同寻。琐窗还是冷瑶琴。灯花谢也，拥春寒，掩闲衾。念翠屏、应倚夜深。”解蹀躞云：“雨过池台秋静，桂影凉清昼。槁梧喧砌，疏黄满堤柳。风外残叶枯荷，凭阑一晌，犹喜冷香盈袖。少欢偶。人道消愁须酒。酒又怕醒後。这般光景，愁怀煞难受。谁念千种秋情，乍凉虽好，还恨夜长时候。”松梢月云：“院静无声。正天边皓月，初上重城。群木摇落，松路径暖风轻。喜蟾华当松顶，照谢阁、细影纵横。杖策徐步，空明里，但襟袖皆清。恍如临异境，漾凤池岸阔，波净鱼惊。气入层汉，疑有素鹤飞鸣。夜色徘徊，迟宫漏，渐坐久、露湿金茎。未忍归去，闻何处，更吹笙。”［此调中多拗句，词律失收。］王质雪山集，虞美人云：“翠阴融尽毵毵雪。惨淡花明灭。嫩沙拂拂涨痕添。想见故溪绿到草堂前。夕阳红透樱桃粒。掩映深沉碧。成都事事似江南。只是香衾两处耐春寒。”种荷，无月不登楼云：“池塘生春草，梦中共、水仙相识。细拨冰绡，低沈玉骨，搅动一池寒碧。吹尽杨花，糁毯消白。却有青钱，点点凝积。渐翠盖、亭亭如立。汉女江妃入奁室。待看靓女徐出。夜月明前，夕阳欹後，清妙世间标格。中贮琼瑶汁。才擘破、露飞霜泣。何益。未转眼，度秋风，成陈迹。”［此调谅系自度，词谱、词律均未收。］中秋饮南楼，呈范宣抚，水调歌头云：“细数十年梦，十处过中秋。今年清梦还在，黄鹤旧楼头。老子兴殊不浅，此会天教重见，今古一南楼。星汉淡无色，玉镜倚空浮。带秦烟，萦楚雾，熨江流。关河离合南北，依旧照人愁。想见娥冷笑，笑我归来霜鬓，空敝黑貂裘。把酒问清影，肯去伴沧州。”吕胜己渭川集，长相思云：“展颦蛾。抹流波。并插玲珑碧玉梭。松分两髻螺。晓霜和。冻轻呵。拍罢阳春白雪歌。偎人春意多。”谒金门云：“嗟久客。又见他乡寒食。流水断桥春寂寂。孤村烟火息。白去红飞无迹。行树总成新碧。醉里伤春愁似织。东风欺酒力。”木兰花慢云：“残红吹尽了，换新绿、染疏林。正杜宇催归，行人贪路，天气轻阴。江亭旧游宴处，但遥山、万叠晚云深。独忆佳人敛黛，为予别泪盈襟。而今。旅况苦难禁。逢胜懒登临。念景好难忘，情多易感，取次关心。平明。又西去也，望关山、古道马。回首当年一梦，笑将浊酒重斟。”王寂拙轩集，点绛唇云：“疏雨池塘，一番雨过香成阵。海榴红褪，燕语低声问。冰簟纱厨，玉骨凉生润。沉烟喷。日长人困。枕印斜红晕。”采桑子云：“西风吹散扬州梦，冷落行云。心事休论。蘸甲从他酒百分。冷烟衰草长亭路，销尽离魂。愁封芳尊。刚道啼痕是酒痕。”减字木兰花云：“羽书催去。落絮飞花萦不住。湖上流鸾。欲别频啼三两声。虚廊月转，一曲未终肠已断。百斛明珠。买得尊前一醉无。”红袖扶云：“风拂冰檐，镇犀动、翠帘珠箔。秘壶暖、宫黄破萼。宝熏闲却。玻璃瓮头，漉雪擘新橙，秀色浮杯杓。双蛾小，骊珠一串，梁尘惊落。俗事何时了，便可束置之高阁。笑半载功名，何物把人拘缚。青春等闲背我，趁良时、莫惜追行乐。玉山倒，从教唤起，红袖扶著。”［此调谅系自度，词谱、词律均未收。］勖字公显，阳翟人，宣和中宫阁门宣赞舍人。质字景文，其先郓州人，後徙兴国，乾道中，官枢密院编修。胜己字季克，邵武人，淳熙中知沅州，罢归，寂字元老，玉田人，金天德中进士，历官中都路转运使，谥文肃。
　　
　　○词综续补
　　
　　余於列朝词综，向有续补之愿。恐见闻浅陋，徒滋讪笑，力亦不逮，以故因循未果。今就所见，笔之於此。吴师益蜡梅香云：“锦里阳和，看万木凋时，早梅独秀。珍馆琼楼畔，正绛跗初吐，华将茂。国艳天葩，真淡冶、雪肌清瘦。似广寒宫，铅华未御，自然妆就。凝睇倚朱兰，喷清香暗度，易袭襟袖。好与春为主，宜秉烛、频观泛湘酎。莫待南枝，随乐府、新声吹後。对赏心人，良奈好景，须信难偶。”蒲宗孟望梅花云：“一阳初起。暖律未胜寒气。堪赏素华长独秀，不并开红抽紫。青帝只应怜洁白，肯使雷同众卉。淡然难比。粉蝶岂知芳蕊。半夜卷帘如乍失，只在银蟾影里。残雪枝头君认取，自有清香旖旎。”［此二调，词律均失收。］邵叔齐连理枝云：“氵詹泊疏篱隔。寂寞官桥侧。绿萼青枝风尘外，别是一般姿质。念天涯憔悴、各飘零，记初曾相识。雪里清寒逼。月下幽香袭。不似薄情无凭准，一去音书难得。看年年时候、不逾期，报阳和消息。”许冲元解令云：“蕙兰无韵，桃李堪扫。都不数、凡花间草。对月临风，长是伊、故来相恼。和魂梦、披他香到。江头陇畔，急先占早。一枝枝、看来总好。似恁风标，待发愿、春前频祷。祝东君、放教不老。”王益柔喜长新云：“愁云朔吹晚徘徊。雪照楼台。梁王宴赏召郑枚。相如独逞英才。明烛熏炉香暖，深劝金杯。庭前粉艳有寒梅。一枝昨夜先开。”［此调词律失收。］李婴上东坡满江红云：“荆楚风烟，寂寞近、中秋时候。露下冷、兰英将谢，苇花初秀。归燕殷勤辞巷陌，鸣蛩凄恻来窗牖。又谁知、江畔有神仙，飘零久。横琴膝，携筇手。旷望眼，闲吟口。任纷纷万事，到头何有。君不见、凌烟冠剑客，何人气貌常如旧。归去来、一曲为君吟，为君寿。”［此调多一字，词律失收又一体。］黄师参饯郑金部去国，沁园春云：“谷口高人，偶氵斥明河，近尺五天。见此霄宫阙，空中突兀，玉皇姬侍，云里翩跹。滴露妍朱，披肝作纸，细写灵均孤愤篇。排云叫、奈大钧不管，沙界三千。语高天上惊传。早斥去人间伴谪仙。念赤城丹籍，香名空在，蓬莱弱水，欲却无缘。还倚枯槎，飘然归去，加首清都若个边。家山好，有一湾风月，小小渔船。”连久道赠渔父，清平乐云：“阵鸿惊处。一网沈红渚。落叶乱风和细雨。拨棹不如归去。芦花轻泛微澜，蓬窗独自清闲。一觉游仙好梦，任他竹冷松寒。”［此词一作洪荼空同作。］施乘之元夕，清平乐云：“风消云缕。一碧无今古。欲坏元宵天不许。晴了晚来微雨。莫言冷落山家。山翁本厌繁华。试间莲灯千炬，何如月上梅花。”元绛牡丹，映山红慢云：“雨风前，占淑景、名花独秀。露国色仙姿，品流第一，春工成就。罗帏护日金泥皱。映霞腮动檀痕溜。长记得天上，瑶池阆苑曾有。千匝绕、红玉阑干，愁只恐、朝云难久。须款折、绣囊带，细把蜂须频嗅。佳人再拜抬娇面，敛红巾捧金杯酒。献千千寿。愿长恁、天香满袖。”吴奕平乐云：“水阁层台，竹亭深院，依稀万木笼阴。飞暑无涯，行云有势，晚来细雨新晴。庭槐转影，近纱橱、两两蝉鸣。幽梦断，把金猊常，兰炷微熏。堪命後才俦侣，对华筵坐列，朱履红裙。檀板轻敲，金尊满泛，从教畏日西沉。银丝玉管，闲歌喉、时奏清音。唐虞世，尽陶陶沉醉，且乐平。”江致和五福降中天云：“喜元宵三五，纵马御柳沟东。斜日映珠帘，瞥见芳容。秋水娇横俊眼，腻雪轻铺素胸。爱把菱花，笑匀粉面露春葱。徘徊步懒，奈一点、灵犀未通。怅望七香车去，慢展春风。云情雨态，愿暂入阳台梦中。路隔烟霞，甚时还许到蓬宫。”［此调与齐天乐别名五福降中天不同。］郭子正咏菊，舜韶新云：“香满西风，催岁晚东篱，黄花争吐。嫩英细蕊，金艳繁妆点，高秋偏富。寒地花媒少，算自结、多情烟雨。每年年妆面，谢他拒霜相顾。宝马王孙，休笑孤芳，陶令因谁，便思归去。负春何事，此恨惟才子，登高能赋。千古风流在，占定泛、重阳芳醑。尽吟看醉赏，何须杏园深处。”刘赠杖鼓妓杨素娥，期夜月云：“金钩花绶系双月。腰肢软低折。揎皓腕，萦绣结。轻盈宛转，妙若凤鸾飞越。无别。香檀急扣转清切。翻妙手飘瞥。催画鼓，追脆管，锵洋雅奏，尚与众音为节。当时妙选舞袖，慧性雅质，各称殊绝。满座倾心注目，不甚倾心注目，不甚窥回雪。织怯。逡巡一曲霓裳彻。汗透鲛绡湿。教人与，傅香粉，媚容秀发，宛降蕊珠宫阕。”［以上五调，词律均失收。］杨题丈亭馆，长相思云：“南山明。北山明。中有长亭号丈亭。沙边供迎。东江清。西江清。每上潮来两岸平。行人分棹行。”徐介轩海棠，减字木兰花云：“一帘雨腻。道是无情还有思。坐久魂销。风动朱唇点点娇。生平自喜。静乐机关随处是。熏透寒衾。蝴蝶休萦万里心。”周铁蓦山溪云：“松陵江上，极目烟波渺。天际接沧溟，到如今、东流未了。吴樯越橹，都是利名人，空扰扰。知多少。只见朱颜老。故园应是，绿遍池塘草。家住十洲西，算随分、生涯自好。渔蓑清贵，休羡谢三郎，红蕖月，白风，何似长安道。”哀长吉集词调名，贺人新娶，水调歌头云：“紫陌风光好，绣阁绮罗香。相将人月圆夜，早庆贺新郎。先自少年心意，为惜滞人娇态，久俟愿成双。此夕于飞乐，共学燕归梁。索酒子，迎仙客，醉红妆。诉衷情处，些儿好语意难忘。但愿千秋岁里，结取百年欢会，恩爱应天长。更喜长春宅，兰玉满庭芳。”胡明仲过子陵钓台，水调歌头云：“不见严夫子，寂寞富春山。空留千丈危石，高出暮云端。想像羊裘披了，一笑两忘身世，来把钓鱼竿。肯似林间翮，飞倦始知还。中兴主，功业就，鬓毛斑。驰驱一世，人物相与济时艰。独悉狂奴心事，未羡痴儿鼎足，放去任疏顽。爽气动星斗，终古照林峦。”［此词或云朱文公作。］汤正仲咏梅，柳梢青云：“玉骨冰肌。为谁偏好，特地相宜。一段风流，广平休赋，和靖无诗。绮窗睡起春迟。困无力、菱花笑窥。嚼蕊吹香，眉心贴处，鬓畔簪时。”［此词一作朱淑真作，阳春白雪系列扬无咎下。］杨舜举钱塘有感，浣溪沙云：“残照西风一片愁。疏杨画出六桥秋。游人不上十三楼。有泪金仙还泣叹，无心玉马已朝周。平湖寂寂水空流。”楼钥七月上浣游斐园。醉翁操云：“垂杨。千章。刚刚。绕回塘。波光。新秋露何时吹香。然心地清凉。听悠扬。夹岸摇修篁。惊起白鹭飞来双。隐君如在，鹤与翱翔。隐君何处，尚有流风未忘。琴与奏兮宫商。酒与共兮杯觞。清欢殊未央。西山忽斜阳。欲去且徜徉。更将霜鬓临沧浪。”史弥远题道隆观，临江仙云：“试凭阑干春欲暮，桃花点点胭脂。故山凝望水云迷。数堆苍玉，千顷碧琉璃。我本清都闲散客，蓬莱未是幽奇。明朝归去鹤齐飞。三山缥渺，高举到天池。”刘处静海棠，烛影摇红云：“蜀锦华堂，宝筝频送花前酒。媚容全在未开时，人试单衣後。芳意因春竟秀。似红潮，玉腮微透。欲醒还睡，浅醉扶头，朦胧晴昼。金屋名姝，含情蹙损双眉岫。世间还有此娉婷，拚尽珠量斗。真艳可令消受。倩莺催、天香共袖。冷烟庭院，淡月梨花，空教春瘦。”［阳春白雪列翁处静名下，微有不同。］张台卿声声慢云：“霞散长大，潮平远浦，危阑注目江皋。长记年年荣遇，同是今朝。金銮两回命相，对清光，频许挥毫。雍容久、正杯茶初赐，香袖时飘。归去玉堂深夜，泥封罢、金莲一寸才烧。帝语丁宁，曾被华衮亲褒。如今漫劳梦想，叹尘踪、杳隔仙鳌。无聊意，强当歌，对酒怎消。”王平子谒金门云：“书一纸。小砑吴笺香细。读到别来心下事。蹙残眉上翠。怕落旁人眼底。搓向抹胸儿里。针线不烦收拾起。和衣和闷睡。”张景臣西江月云：“四壁空围恨玉，十香浅捻啼绡。轻云度雨井桐。雁雁无书又到。别後钗分燕尾，病馀镜减鸾腰。蛮江豆蔻影连梢。不道参横易晓。”［此词一作张武子作。］朱主簿题吴城龙王庙玉楼春云：“玉阶琼室冰丝帐。恁地水晶帘不上。儿家住处隔红尘，云气悠扬风淡荡。有时闲把兰舟放。雾鬓云鬟乘翠浪。夜深满载月明归，画破琉璃千万丈。”僧皎高阳台云：“红入桃腮，青回柳眼，韶华已破三分。人不归来，空教草怨王孙。平明几点催花雨，梦半阑、欹枕初闻。问东君，因甚将春，老却闲人。东郊十里香尘软，旋安排玉勒，整顿雕轮。趁取芳时，去寻岛上红云。朱衣引贺黄金带，算到头、总是虚名。莫闲愁，一半悲秋，一半伤春。”［阳春白雪作王通叟作。］冯全真选冠子云：“饭了从容，消闲策杖，野望去何凭杖。帆归远浦，鹭立汀洲，千树好花微放。芳草池塘，锦江楼阁，隐隐云埋青嶂。向东郊、极目天涯，不见故人惆怅。归去也，翠麓崎岖，林峦掩映，消遣晚来情况。幽禽巧语，弱柳摇金，绿影小桥流响。挥扫龙蛇，领略风光，陶写丹青吟唱。这云山好景，物外烟霞，几人能访。”以上各词，散见梅苑、花庵词选、花草粹编、全芳备祖、吹剑录、词纬、词谱、历代诗馀、冷斋夜话、诗词语、宝庆四明志等书。尚有附见文溪词之马天骥城头月，见全芳备祖之祝和父金缕曲，见翰墨全书之罗子ぅ三登乐，见花草粹编之箫回应景乐，江衍锦缠道，见县石刻之李如坚沁园春，词率粗鄙，不录。按宗孟字正传，元丰中官尚书左丞。益柔字胜之，庆历中官集贤校理。李婴官蕲水令。师参字子鲁，闽清人，嘉定中进士，官南剑ヘ。久道字可久，汉阳人。乘之字枫溪。元绛字厚之，钱塘人，熙宁中参知政事。正仲字叔雅。字韩道，慈溪人。铢字初平，鄞人，官中牟簿。腕举字观我，金华人。钥字大防，隆兴中进士，官资政殿大学士。弥远字同叔，官右丞相。平子，吴人。僧皎，字如晦。馀皆无考。长吉字寿之，崇安人，嘉定中进士，官邵武簿。闽中多哀姓，古有哀家梨，产秣陵，闽人谓出今之松溪。其後因字不佳，改而为衷，今无复姓哀人矣。
　　
　　○胡浩然词
　　
　　春霁一名秋霁，与送入我门来二调，皆始自胡浩然，夷犹诞漫，自成一格。他词亦颇可观，乃词综及补遗均未录，为附数词於此。秋霁云：“虹景侵阶，乍雨歇长空，万里凝碧。孤鹜高飞，落霞相映，远状水乡秋色。黯然望极。动人无限愁如织。又听得。云外数声，新雁正嘹呖。当此暗想，画阁轻抛，杳然殊无，些个消息。漏声稀、银屏冷落。那堪残月照窗白。衣带顿宽犹阻隔。算此情苦，除非宋玉风流，共怀伤感，有谁知得。”万年欢云：“灯月交光，渐轻风布暖，先到南国。罗绮娇容，十里绛纱笼烛。花艳惊郎醉目。有多少、佳人如玉。春衫袂、整整齐齐，内家新样妆束。欢情更阑未足。漫勾牵旧恨，萦乱心曲。怅望归期，应是紫姑频卜。暗想双眉对蹙。断弦待、鸾胶重续。休迷恋、野草闲花，凤箫人在金谷。”除夕，送入我门来云：“茶垒安扉，灵馗挂户，神傩裂竹垒雷。动念流光，四序式周回。须知今岁今宵尽，似顿觉、明年明日催。向今夕、是处迎春送腊，罗绮筵开。今古偏同此夜，贤愚共添一岁，贵贱仍偕。互祝遐龄，山海固难摧。石崇富贵铿寿，更潘岳仪容子建才。仗东风尽力，一齐吹送，入此门来。”至草堂诗馀，误以晁无咎传言玉女词为浩然作，所录吉席、满庭芳词，鄙秽已甚，宜为竹太史指摘。
　　
　　○李好义与薛泳词
　　
　　宋理宗时，有右班李好义者，为某郡总管。戏作望江南云：“思往事，白尽少年头。曾帅三军平蜀难，沿边四郡一齐收。逆党反封侯。元宵夜，灯火闹啾啾。厅上一员闲总管，门前几个纸灯球。箫鼓胜皇州。”词见江湖纪闻。功罪不明，遂使英雄气短。宋之亡，不尽由乎引，亦未必不由乎此。此与李霜涯“湖光潋滟晴偏好”词同一谐谑，存之亦足徵当时时政。又词苑录薛沂叔［泳］客中守岁，青玉案云：“一盘消夜江南果。吃果看书只清坐。罪过梅花料理我。一年心事，一生牢落，尽向今宵过。此身本是山中个。才出山来计先左。手种青松应已大。缚茅深处，抱琴归去，又是明年那。”语虽俚俗，意致颇佳，垂老他乡，读之凄悒。
　　
　　○陈景沂与仲璋词
　　
　　历代诗馀末附词人姓氏十卷，中如陆域、刘宰、章良谟、蔡幼学、赵蕃、梅扶、王义山等，仅列其名，词均缺如。亦有录其词而姓氏未列者，胡浩然、陈沂孙、僧仲璋是也。沂孙金凤花水龙吟云：“阶前砌下新凉，嫩姿弱质婆娑小。仙家甚处，凤雏飞下，化成窈窕。绿叶参差，青枝婀娜，似将玉造。自川葵放後，庭萱谢了，是园苑、无花草。生恐西风来早。逞芳容、紫团绯绕。圆胎结就，小铃繁缀，开从清晓。墙角低昂。篱头约略，空增懊恼。向凡间谪堕，不知西帝，可关怀抱。”陈景沂，全芳备祖注为陈肥Т作，肥Т即景沂之字。仲璋重阳百字令云：“消磨九日，算年年惟有，黄花白酒。把酒簪花能有几，多少光阴回首。人恨无穷，酒杯有限，花色应如旧。花浓酒酽，问君著甚消受。彭泽千古高怀，有花堪折，有酒能倾否。万事悠悠输一醉，花酒休教离手。明日西风，阑珊酒尽，憔悴花枝瘦。酒肠花眼，正宜年少时候。”二词词综及补遗均遗之。
　　
　　○朱松词
　　
　　朱子父韦斋公松，尉尤溪时，醉宿郑氏阁，蝶恋花云：“清晓方塘开一镜。落絮飞花，肯向春风定。点破翠奁人未醒。馀寒犹倚芭蕉劲。拟行云医酒病。帘卷闲愁，空占红香径。青鸟呼君君莫听。日边幽梦从来正。”见南溪书院志。词综及补遗均未录。尤溪为朱子降生所，後人即其地建祠，宋理宗赐额南溪书院。明弘治中，邑令钱塘方溥复裒公遗文，及士大夫记咏之有关於祠者，为书院志。录公答庄德灿书云：“礼记多诸儒馀说，独中庸出孔子家学一篇，乃入道之门。”今大学、中庸与论语、孟子为四子书，始自朱子章句，其端实公启之。
　　
　　○张杜与吴景伯词
　　
　　明焦弱侯［］笔乘云：乌衣园有宋张杜词，调寄柳梢青云：“燕里花深，鹭汀云淡，客梦江皋。日日言归，淮山笑我，尘锁征袍。几回把酒凭高。阑干外、魂飞暮涛。只有南园，一番风雨，过了樱桃。”又吴景伯登凤凰台，沁园春云：“再上高台，访谪仙兮，仙何所之。但石城西踞，潮平白鹭，浮图南时，云淡乌衣。凤鸟不来，长安何处，惟有碧梧三数枝。兴亡事，对江山休说，谁是谁非。庭花飘尽胭脂。算结绮、繁华能几时。问何人重向，新亭挥泪，何人更到，别墅围棋。笑拍阑干，功名未了，宁肯绿蓑寻钓矶。深深饮，任玉山颓倒，明月扶归。”词综及补遗亦未录。
　　
　　○金元人词补
　　
　　金元人词，词综及补遗亦有未采。如赵元行香子云：“山拥垣墙。水满溪塘。几人家、篱落斜阳。又还夏也，一霎人忙。正稻分畦，蚕卸簇，麦登场。老子徜徉。闲日偏长。鬓蓬松、只管寻凉。绿阴何处，旋旋移床。有道边槐，门外柳，舍南桑。”蔡江城子云：“鹊声迎客到庭除。问谁欤。故人军。千里归来，尘色满襟裾。珍重主人留客意，奴白饭，马青刍。东城入眼杏千株。雪模糊。俯平湖。与子花间，随分倒金壶。归报东垣诗社友，曾念我，醉狂无。”贯云石题明月楼水龙吟云：“晓来北海风沈，满楼明月留人住。橘花香外，玉笙初响，修眉如妒。十二阑干，等闲隔断，人间风露。望画檐蟾影，紫芝尘暖。时唤起、登临趣。回首西山南浦。问云物，为谁掀舞。关河如此，不须骑鹤，尽堪来去。月落潮平，小衾梦转，已非吾土。且从容对酒，龙香ネ茧，写平山赋。”袁士元陈架阁盆藕复花，金缕曲云：“月影黄昏度。粉墙阴，盆池漾绿，藕花初吐。悄似飞来双属玉，风动翩翩素羽。漫引得、人人争睹。拍手阑干惊欲起，怅无端、并立长凝伫。思往事，意容与。当年妙选登莲署。正花开、邀朋醉赏，尚留佳句。藏白收香今六载，还我风流俭府。最好是、冰姿齐楚。一点炎尘曾不染，纵盘根错节仍如许。花为我，笑无语。”僧月华望江南云：“江南柳，嫩绿未成阴。攀折尚怜枝叶小，黄鹂飞上恐难禁。留取待春深。”元字宜之，金未巩西簿。字正甫，松年子，元大定中潍州刺史，词即附见松年萧闲公集。云石字酸斋，官翰林侍读学士。士元字彦章，至正中，官国史检阅官。月华，明州僧。
　　
　　●卷八
　　
　　○词综多未录宋闺媛词
　　
　　宋闺媛词散见记闻杂录中者，词综亦多未录。如蜀人王通判女莹卿一翦梅云：“豆蔻梢头春意阑。风满前山。雨满前山。杜鹃啼血五更残。花不禁寒。人不禁寒。离合悲欢事几般。离有悲欢。合有悲欢。别时容易见时难。怕唱阳关。莫唱阳关。”金淑柔宝中题临川驿壁，浪淘沙云：“雨溜和风铃。滴滴丁丁。做成一枕别离情。可似当年陶学士，孤负邮亭。过雁带边声。音信无凭。花须偷数卜归程。料得到家秋正好，菊满寒城。”曹希蕴灯花西江月云：“零落非关春雨，吹嘘何假东风。纱窗一点自然红。费尽工夫怎种。有艳难寻腻粉，无香不惹游蜂。更阑人静画楼中。相伴绣帏春梦。”建安王云轩妻孙氏谢池春云：“销减芳容，端的为郎烦恼。鬓慵梳、宫妆草草。别离情绪，待归来都告。怕伤郎、又还休道。名疆利锁，几阻旧时欢笑。更那堪、鳞鸿信杳。蟾枝高折，愿从今须早。莫孤负、凤帏人老。”诸葛章妻蟾英寄外，花心动云“忽睹菱花，这一成、减却风流颜色。邻姬戏问，愧我为羞，无语低头寥寂。纷纷珠泪和粉滴，襟袖旧痕乾还湿。但感起愁怀，离恨堆堆积积。杜宇催春声急。正花柳烟笼，蝶难寻觅。紫燕喃喃，黄鸟翩翩，对景脂消香。篆烟将尽愁未休，怎得御沟玻璃碧。教红叶往来，传个消息。”［此词平仄句读不同，词律失载又一体。］宣和间女子鹧鸪天云：“月满蓬壶灿烂灯。与郎携手至端门。贪看鹤阵笙歌举，不觉鸳鸯失却群。天渐晓，感皇恩。传宣赐酒饮杯巡。归家恐被翁姑责，窃取金杯作照凭。”王娇娘满庭芳云：“帘影摇花，簟纹浮水，绿阴亭院清幽。夜长人静，赢得许多愁。空忆当时月色，小窗外、情话绸缪。临风泪，抛成暮雨，犹向楚山头。殷勤红一叶，传来密意，佳好新求。奈百端闲阻，恩爱休休。应是红颜命薄，难消受、俊雅风流。须相念，玉箫旧约，莫忘杜家秋。”王通判妾飞红留春令云：“花低鸾踏红英乱。春愁重、顿成慵懒。杨花梦断楚云平，空惹起、情无限。伤心渐觉成牵绊。奈愁绪、寸心难绾。深诚无计寄天涯，几欲问、梁间燕。”郑云娘西江月云：“一片冰轮皎洁，十分桂魄婆娑。不容相近是如何。莫是娥妨我。虽则清光可爱，奈缘好事多磨。仗谁传语片云呵。遮取霎时则个。”贾云华踏莎行云：“随水落花，流弦飞箭。今生无处能相见。长江纵使向西流，也应不尽千年怨。盟誓无凭，情缘有限。愿魂化作衔泥燕。一年一度一归来，孤雌独入郎庭院。”苏小娘飞龙宴云：“炎炎暑气时，流光闪烁，闲扃深院。水阁凉亭，半开帘幕遥看。灼灼榴花吐艳。细雨洒、小荷香浅。树阴竹里，清凉潇洒，枕簟摇纨扇。堪叹浮世忙如箭。对良辰欢乐，莫辞频劝。遇酒逢歌，恣情遂意迷恋。须信人生聚散。奈区区、利牵名绊。少年未倦。良天皎月金尊满。”［此调词律失收。］潘法成妻陈妙常酬张于湖，太平时云：“清净堂前不卷帘。景然。闲花野草漫连天。莫相牵。独坐洞房谁是伴，一炉烟。闲来窗下理琴弦。小神仙。”吴氏女答郑禧，木兰花慢云：“看红笺写恨，人醉倚、夕阳楼。怅故里梅花，才传春信，又付东流。此生料应缘浅，绮窗前、雨怨更云愁。楼外杏枝绽也，珠帘懒上银钩。丝萝乔树欲依投。此景两悠悠。恐莺老花残，翠消红减，孤负春游。蜂媒问人情思，总无言、只是敛眉头。梦断东风路远，柔情犹为迟留。”婺州刘鼎臣妻手制彩花赠鼎臣就试行都，并赋鹧鸪天云：“金屋无人夜翦缯。宝钗翻过齿痕轻。临歧执手殷勤赠，衬与萧郎两鬓青。听嘱付，好看承。千金不抵一时情。明年宴罢琼林晚，酒面微红相映阴。”又有临江仙云：“记得高堂同饮散，一杯汤罢分携。绛纱笼影簇行旗。更残银漏急，天淡玉绳低。只恐曲终人不见，歌声且为迟迟。如今车马各东西。画堂携手处，疑梦又疑非。”赵秋官妻题歧阳邮亭，武陵春云：“人道有情应梦，无梦岂无情。夜夜思量直到明。有梦怎教成。昨夜偶然来梦里，邻笛又还惊。笛韵凄凄不忍听。总是断肠声。”珍娘浣溪沙云：“溪雾溪烟溪景新。溶溶春水净无尘。碧琉璃底浸春云。风游丝垂蝶翅，雨飘飞絮湿莺唇。桃花片片送残春。”成都妓赵才卿即席送别，燕归梁云：“细柳营中有亚夫。华宴簇名姝。雅歌长许佐投壹。无一日、不欢娱。汉王拓境思名将，捧飞诏欲登途。从前密约尽成虚。空赢得、泪如珠。”朱秋娘鹧鸪天云：“梅妒疏香雪妒轻。远山长共画眉青。尊前无复歌金缕，梦觉惟馀月半明。鱼与雁，两浮沉。浅颦低笑总关心。相思恰似江南柳，一夜东风一夜深。”菩萨蛮云：“湿云不渡溪桥冷。嫩寒初透东风影。桥下水声长。一枝和雪香。人怜花似旧。花比人应瘦。莫凭小阑干。夜深花正寒。”［此词一作朱淑真作。］杭妓乐宛答施酒监，卜算子云：“相思似海深，旧事如天远。泪滴千千万万行，使我愁肠断。要见见无由，见了终难扌弃。若是前生未有缘，重结来生愿。”平江妓送太守金缕曲云：“春色元无主。荷东君、著意看承，等闲分付。多少无情风与浪，那更蝶欺蜂妒。算燕雀、眼前无数。纵使檐栊能爱护。到而今、已是成迟暮。芳草，遍归路。看看到得难言处。怕仙槎、轻转旌旗，易歌襦。月满西楼弦索静，云蔽昆城阆府。便恁地、一帆轻举。独倚阑干愁拍碎，惨玉容、泪眼如红雨。去与住，两难诉。”张世英妻萧淑兰菩萨蛮云：“有情潮落西陵浦。无情人向西陵去。去也不教知。怕人留恋伊。忆了千千万。恨了千千万。毕竟忆时多。恨时无奈何。”各词虽不若词综所选纯粹，且多出自稗说，未足尽信。然补遗一集，每因词存人，胡竟遗之，为录於此。
　　
　　○雁峰刘氏词
　　
　　吴兴韦居安梅间诗话云：“近岁丁丑，有过军挟一妇，经从长兴，题一词云：‘我生不辰，逢此百罹，况乎乱离。痛恶因缘到，不夫不主，被擒捉去，为妾为妻。父母翁姑，弟兄姊妹，流落未知东与西。心中事，把家书写下，分付伊谁。越人北向燕支。回首望、雁峰天一涯。奈翠鬟云软，笠欹怎戴，柳腰春细，马迅难骑。缺月疏桐，淡烟衰草，对此如何不泪垂。君知否，我生於何处，死亦魂归。’调寄沁园春，後书雁峰刘氏题。”词综及补遗，谅因语意粗浅未录。居安仕履无所见。其话中言与鄱阳赵嘉宾同年进士，又言丙子岁，司纠三衢，是其人曾仕南宋。乃朱氏词综列之元季，殆未细考，或未见前书耳。
　　
　　○宋夫妇词
　　
　　宋时词学盛行，然夫妇均有词传，仅曾布、方乔、陆游、易祓、戴复古五家。方、戴、易，生氏且无考，戴、陆更系怨耦，易妻词亦甚怨抑，惟子宣与魏夫人克称良匹。他如赵明诚妻李易安盛以词名，而明城词无传。赵德麟词甚工，其妻王夫人传“白藕作花风已秋。不堪残醉更回头。晚云带雨归飞急，去作西窗一夜愁。”一诗而已。琴鸣瑟应，天固若是靳惜耶。乔，乐至人，大观间秀才。妻紫竹，失其姓，生查子云：“思郎无见期，独坐离情惨。闭户约花开，花落轻风。生怕是黄昏，庭竹和烟黯。敛翠恨无涯，强把兰点。”又寄乔，踏莎行後阕云：“花月移阴，檐香失袅。望郎不到心如捣。避人回倚小屏山，断魂还向墙阴绕。”乔赠紫竹，生查子云：“晨莺不住啼，故唤愁人起。无力晓妆慵，闲弄荷钱水。欲呼女伴来，斗草花阴里。娇极不成狂，更向屏山倚。”放翁妻唐氏不得於姑，遂至解缡，未几愁怨死。齐东野语录其别後答寄钗头凤云：“世情薄。人情恶。雨送黄昏花易落。晓风乾。泪痕残。欲笺心事，独倚斜阑。难，难，难。人成各。今非昨。病魂常似秋千索。角声寒。夜阑珊。怕人寻问，掩泪妆欢。瞒，瞒，瞒。”［此调平韵，词律失收。］祓字彦祥，长沙人，嘉泰间进士，有山斋集。初任前廊，久不归，妻寄以一翦梅云：“染泪修书寄主郎。贪却前廊。忘却回廊。功名成就不还乡。石做心肠。铁做心肠。红日三竿未理妆。虚度韶光。唐损容光。相思何日得成双。羞对鸳鸯。懒绣鸳鸯。”复古字式之，天台人，有石屏词。赘江右某氏，年馀方言已娶，须归省，氏知被绐，赋词以赠云：“惜多才，怜薄命，无计可留汝。揉碎花笺，忍写断肠句。道旁杨柳依依，千丝万缕。抵不得、一分愁绪。指月盟言，不是梦中语。後回君若重来，不相忘处。把杯酒、浇奴坟土。”後人取词中第二语，名以怜薄命。细绎句调，乃祝英台近，脱去换头三句耳。词综仅选魏夫人词，诸女作均未录。补遗亦遗之。至元时赵文敏管夫人，明时杨升庵黄夫人，林子羽张红桥，叶仲韶沈宛君，沈君庸张倩倩，闺房酬唱，世艳称之，此外亦不多觏。我朝自李梅公侍郎朱远山夫人後，指不胜屈矣。
　　
　　○补词综元闺季词
　　
　　元时闺秀寥寥，词综采管道与妓女刘燕哥、陈凤仪三词。然如留青日札所载，而正间永嘉尉真州崔英妻王氏，中途被盗，遁迹尼庵，见英所绘芙蓉，题临江仙於上云：“少日风流张敞笔，写生不数黄荃。芙蓉画出最鲜妍。岂知娇艳色，翻抱死生冤。粉绘凄凉馀幻质，只今流落谁怜。素屏寂寞伴枯禅。今生缘已断，愿结再生缘。”後得夫妇复合。又词苑丛谈载，嘉兴赵某妻罗爱爱送夫北行，齐天乐云：“思情忍把功名误。离筵又歌金缕。白发慈亲，红颜幼妇，君去有谁为主。华年几许。况闷闷愁愁，风风雨雨。凤折鸾分，未知何日更相聚。蒙君再三分付。向高堂奉侍，敢说辛苦。官诰蟠花，宫袍制锦，侍要封妻拜母。君宜听取。怕落日西山，易生愁阻。早促归程，彩衣相对舞。”并录其凌虚阁绝句云：“曲曲阑干正正屏。六铢衣薄懒来凭。夜深风露凉如许，疑在瑶台第一层。”赵行後，旋值张士诚之乱，被掠不辱，以罗巾自缢死。是二女，一则洁身自保，一则抗节捐生，词与人均足千古，亟宜补录，以阐幽光。
　　
　　○明词综补
　　
　　青浦王兰泉司寇，就竹太史所选明词，益以平生所辑，成明词综十二卷。中如梁寅、张肯，乃故元遗老，而列入明初。陆冰修、周青士诸君，康熙中尚在，身历本朝已三数十年，而列之明末，似有未协。遗珠亦复不少。以余所见，太平陶安，字主敬，洪武中官参加政事。夜宿省中怀驾久孚，金缕曲云：“庭树秋声冷，夜迢迢、漏传银箭，月明华省。最惜稽山无贺老，短烛照人清影。依稀梦续还惊醒。风透围屏青琐薄，且披衣、立旁梧桐井。兵卫肃，画廊静。江湖聚散如萍梗。笑谈闲、云霄蹑足，一鞭驰骋。万壑水晶天不夜，人在玉真仙境。说近日、四郊无警。兵後遗黎归故里，渐桑麻，绿映鹅湖岭。须共赏，好风景。”汴人周恭赠妓刘盼春，长相思云：“阻佳期。盼佳期。欲寄鸾笺雁影稀。新词和泪题。怕分离。又分离。无限相思诉与谁。此情风月知。”福清林鸿，字子羽，永乐间官员外郎，摸鱼儿云：“记虹桥、少年游冶，无限雨情云绪。金鞍几度归来晚，香靥笑迎朱户。肠断处。是半醉微醒，灯暗霄深语。闲愁几许。恰一似吴蚕，茧缠丝裹，撩乱万千缕。别离易，澹月乱鸦啼曙。泪痕红袖沾污。深怀遥想何年了，空寄锦囊佳句。春欲去。恨不把长绳，系日留春住。相思最苦。纵说不销魂，衷肠铁石，涕泗也如雨。”长洲俞琬纶，它君宣，万历中知县。妆镜，桂枝香云：“水晶帘底。且倩代郎看，堕云慵理。赠别踌蹰，怎忍轻轻分碎。玉容相映惊憔悴，受多磨、与君无异。广寒三五，嫦娥愁向，几回凝睇。晴空里，丹青点缀。似个中别有，洞天深秘。背地低徊，形影都无凭倚。怜君转为分明累。贮尽了、汉宫人泪。晓妆才罢，瞥然收却，远山横翠。”宜兴储懋端戏策毛颖为学士，效稼轩体，沁园春云：“咨汝毛锥，誉擅中书，胡思乞骸。念望崇灵兔，南山感月，名高绣虎，北海惊雷。久效驰驱，积成劳悴，畴昔锋逐渐摧。嘉乃绩，俾守中山郡，其往钦哉。吾将以礼为媒。更别选循良颖也才。令蜀江裁楮，先生静待，淇园截竹，君子蒙灾。合就管城，移封即墨，锡汝龙宾水一杯。兼策汝，试端明学士，速贺前来。”嘉兴顾士林，字文叔，南乡子云：“风雨满汀洲。极目帆樯带急流。酒兴诗怀无冷暖，休休。一任凉飚发素秋。何事绉媚头。且读离骚赋远游。逆数归期归未得，悠悠。千顷烟波一叶舟。”松江朱灏，字宗远，清平乐云：“虹收雨霁。鹳负斜阳逝。杂树攒林纷若齐。蜂蝶同徵花税。柴门过尽归樵。溪声半入诗瓢。淡霭空描戏墨，狂禽能发新谣。”嘉兴李福谦，字子虚，中秋，百字令云：“空庭秋晚，趁花阴把盏，临风独。醉眼昏沈潦倒甚，今夕又逢佳夕。桂子飘香，银河敛影，秋意平分坼。凄凉往事，不堪回首重忆。堪笑苍狗白衣，人间幻境，转盼成陈迹。记得去年今夜语，都在心头历历。壮志空存，此身依旧，漂泊江南客，明朝酒醒，又添一段於邑。”褚附凤，字梧冈，秋怀，南乡子云：“忽地秋催。又见黄花满径开。箕踞科头无个事，三杯。林下清风信快哉。何必徘徊。收拾天涯宦迹回。艺圃自存经济意，归来。重把门前五柳栽。”仁和沈宗高，字以冲，崇正间官行人。江行有感，诉衷情近云：“露浓霞淡，说是严冬尚早，迷离一望丹枫，无复青青芳草。伴我秋容寂寂，野服疏疏，漫道风光好。孤帆悄。回首凤城春老。人生如寄，怎得当年少。金尊倒。剑光绣涩，雄心落，望中残照。时被浮云绕。”沈宗保，字旨庵，浪淘沙云：“倦绣到如今。睡思沉沉。推琴罢阮怯繁音。香梦不知何处去，帘月偏深。待把坠欢寻。夜夜孤衾。瑶阶清影倍伤心。忆著喃喃私语际，月也难禁。”吴江沈士锐，字声令，醉花阴云：“老尽芙蓉霜叶吼。顿觉秋容瘦。曳杖试行吟，竹里青帘，高倚疏疏柳。远眺停云怀故友。泪落杯中酒。惨惨复惨惨，风雨三更，谁念人亻孱亻愁。”沈家恒，字汉仪，贺友新婚，蝶恋花云：“莫道好春无处讨。岭上琼花，开向金闺早。酒醒香浓天未晓。一丸壁月窥窗悄。初整晨妆眉样巧。笑问檀奴，秀色餐多少。更喜今年春色好。阶前渐绿宜男草。”常熟张琨，双双燕云：“披蓬探隐，到青草溪头，碧阴山曲。竹韵松姿，争媚吟眸诗腹。是处翠峰成簇。更秋雨、新凉如沐。深林宛转鸣禽，幽涧氵敕玉。孤儿。简编娱目。有初芳兰，供餐藏菊。藤床闲憩，梦入华胥仙国。又早月明帘轴。恰一枕、清酣睡足。小小花童低报，瓦鼎烹茶铡熟。”李鄂摘红英云：“潮头白。峰头碧。落梅香暗渔翁笠。西风透。东风骤。待得清明，莺花时候。莺声涩。花枝寂。春来已蜡看山屐。山如旧。春如绣。层楼望处，苍寒红瘦。”梁云构踏莎行云：“烟锁朱楼，霜铺白屋。墙边透出东篱菊。荷池尚见泻残红，芳郊犹喜堆馀绿。天外鸿孤，灯前影独。月明常把金钱卜。蛩吟错认报佳音，芙蓉笑倚屏山曲。”邱四可题武夷太虚岩，蝶恋花云：“古壑流连寻趣步。淅沥泉飞，寒石留云护。数折曲房罗翠雾。幽怀可是人能悟。风月江山县客慕。为惜芳年，聊取柔情付。自昔金兰多陌路。而今管鲍休相误。”词均不甚出色，亦尚不俗。
　　
　　○建文词
　　
　　明建文帝出亡一事，竹诸公力辨其无，而致憾永乐者，每津津述之，并为诗词以实其事。坚瓠集言建文首至吴江，宿史仲彬家，题诗清远轩云：“玉蟾飞入水晶宫。万顷琉璃破晓风。诗就云归不知处，断山零落不无中。”後三至其地，又题满江红云：“三过吴江，又添得，一亭清绝。刚占断，水光多处，巧依林樾。漠漠云烟春画雨，寥寥天地秋宵月。更冰壶、玉鉴暑宜风，寒宜雪。瞿庵右，山微缺。垂虹左，波横截。正三高堂畔，旧规今别。何但渔翁垂钓好，漫将柳子新吟揭。信登临、佳兴属彭宣，能挥发。”余谓老还大内，死葬西山之说，断不足信。若致身从亡等录，与坚瓠所载诗词，咸具不忍死其君之心，疑以存可耳。
　　
　　○黄道周词
　　
　　前明董文敏其昌、黄忠瑞道周，才华学业，炳耀千秋，间亦涉笔为词。忠端吴江舟中读雪堂新诗寄钱尔斐，满江红云：“大研停书，谁似尔，玄徽高寄。把银河曳练，宝幢涌地。青鸟衔笺来阆苑，朱鱼结传仙字。忆长干、小巷驻霜蹄，曾摇辔。早无意，搴赤帜。慵开眼，翻金柜。但谢安高卧，灌夫直视。且喜榻穿身尚健，从知韦绝心逾细。更钓鳌、海上瞩沧洲，调香饵。”见石斋逸诗。文敏题画满庭芳云：“宿雨初收，晓烟未泮，浮云都逐飞鸿。文君翠黛，一霎变颦容。多少风鬟雾鬓，青螺髻、飘堕空。频骋望，征帆灭处，远霭与俱穷。古今来画手，谁如庄叟，笔底描风。有江南一派，北苑南宫。我亦烟霞骨相，闲点染、忄蒙懂难工。但记取、维摩诘语，山色有无中。”见好古堂书画记。明词综漏未采入，转收阮大铖平仄不协之减字木兰花，未免去取失当。昔余随侍漳州，闻忠端祖茔被人侵占。一夕大雷电，逮晓，墓之前後左右石上，苔纹尽成黄界二字，剧之不灭。忠孝英灵，所感如此。浣云师与钟促山观察，均赋诗记其事，惜均未录。
　　
　　○明词宗未录词
　　
　　吾邑词家，本朝始盛。宋元时仅尤文简［袤］、倪高士［瓒］，馀无可考。李忠定［纲］则系自闽迁居，本非邑人。王氏明词综收秦瀚先如梦令一词，然亦有未录者。如王学士忆秦娥云：“愁如缕。谁家落日敲秋杵。敲秋杵。淡烟衰柳，故人何处。别来每恨关山阻。征鸿影落芙蓉渚。芙蓉渚。短蓬孤棹，几声疏雨。”黄太仆南乡子云：“清世愧无能。窃得微阶正不胜。天地包容投远塞，相应。投杼慈亲本爱曾。静坐读伽楞。百念几同二月冰。朔漠荒寒虽特甚，休憎。古训从来只自惩。”学士名达善，字耐轩，洪武中举明经，以荐擢侍读学士。太仆名正色，字斗南，嘉靖中官御史。论驸马崔元中官鲍忠贪黩，反为所诬，戍辽东三十年，始召还，官至太仆寺卿。太仆词虽平浅，然风节凛然，语无怨怼，似当在以人存词之列。至明词综误以铅山人费元禄为锡山，并误以山阴徐渭为江阴，均刊时讹错，未曾校正。又长洲王琏，字汝器，洪武中官主事。有题黄子久溪山雨意图，菩萨蛮词，词综误为吴兴人。赵文敏阶，字国器，录入元词补人之列。不知文敏阶名国器，而字德琏，别有踏莎行数阕。
　　
　　○马晋词
　　
　　马晋字孟昭，明初吴县人。满庭芳云：“雪渍疏髯，霜侵衰鬓，去年犹胜今年。一回老矣，堪叹又堪怜。思昔青春美景，除非是、月下花前。谁知道，金章紫绶，多少事忧煎。侵晨骑马出，风刚暴横，雨又凄然。想山翁野叟，正尔高眠。更有红尘赤日，也不到、松下林边。如何好，吴淞江上，闲了钓鱼船。”词见仁和郎仁宝七修类稿。虽不警策，亦不劣。明词综遗之，视所采王文恪［鏊］阮郎归、吴文端［守达］满庭芳，似过之无不及也。
　　
　　○包尔庚词
　　
　　上海包长明中翰［尔庚］，诗文峻洁，词不多见，仅传秋日旅感苏武慢云：“玉分红，金橙剖绿，渐报江南秋老。正嗟摇落，况复清砧，空外又闻频捣。佩剑磨钱，唾壶击碎，耗却壮心多少。怅年来、病翮衤徙，逊他飞鸟。念从古、赋擅凌云，笔能摇岳，一例天涯潦倒。质衣酒肆，贷粟监河，不及侏儒长饱。潘鬓将凋，沈腰增瘦，留得一囊玄草。寒灯如豆，蛩吟四壁，伴人幽悄。”中翰少孤贫，力学，尝与同社友饮妓家，虽衣冠了了，而长身玉立。有琬娘者，心异焉。一夕方夜读，闻剥啄声；启户，则一婢捧琬至，惊问之，云从姊妹家来。琬见四壁萧条，一灯荧荧，然残编罗列。叹曰：“贫至此何能读。”遂去。及明，地上遗金钏一，中衔珍珠。知琬所遗，趋还之。则言昨未遗物。固与，不纳。自是恒遗婢来，辄有所赠。中翰不忍却，而终以为耻。遂游山左，为人权记室。岁馀，忽有故人自江南来访，裙屐鲜华，翩翩美少年也。既见，不相识。强邀至寓，掩扉脱履笑曰：“别来无恙耶。”谛视，乃琬娘，大惊。琬曰：“此来特从君，许我则生，不许则死。”中翰沈吟久之，曰：“然则何以为家。”琬曰：“是不难，出资赁屋，相与俱居。”主人闻其异，戏赠以诗云：“玉因待价犹名琬，食岂无鱼却姓包。”中翰旋登崇祯十年进士，任京秩，遂与琬娘谐伉俪，盟白首焉。玩词意，当是未遇时作。又南海陈乔生［子升］，为文忠［子壮］弟，永历时以诸生授兵科给事中，著有中洲草堂诗，附词二十馀阕。江南好云：“炎夏过，夜坐回凄清。千个竹风摇草阁，一规桂魄桃笙。多少玉关情。”南柯子云：“羽曲清三叠，弦碎六幺。绿珠绛树总魂销。何必凤台上忆吹箫。鬓影腾蝉翼，钗光颤翠翘。歌残眉语暗相撩。莫负可怜人度可怜宵。”二公词明词综亦未录。
　　
　　○沈宣词
　　
　　仁和沈宣，字明德，明诸生。尝赋除夕元旦二词，调寄蝶恋花。一云：“锣鼓儿童声聒耳。傍早关门，挂起新帘子。爆仗满街惊耗鬼。松柴烧在乌盆里。写就神荼并郁垒。细马送神，多著同兴纸。分岁酒阑扶醉起。阖门一夜齐欢喜。”一云：“接得灶神天未晓。爆仗声喧，催要开门早。新画钟馗先挂了。大红春帖销金好。苍术堆炉香气绕。黄纸神牌，上写天尊号。烧过纸灰都不扫。日斜人醉和衣倒。”民风俗尚，描写如绘。明词综未收，想因词俚故。然不妨存之，藉见当时民俗，如同兴纸画钟馗，正可作掌故用。郁垒“垒”字，应读如律，乃入声，与里起同叶，误。
　　
　　●卷九
　　
　　○明词综多未录四明人词
　　
　　宁波袁陶轩明经，手辑四明近体乐府，所采明人词，多王氏词综所未录。鄞县则永乐中举人湖广巡抚黄润玉，字孟清，次虞邵庵韵别友，风入松云：“先生和气似春酣。一见盍朋簪。太平无讼霜台静，榕阴里、时与联骖。瓜代早装行李，兰熏重整朝衫。雨馀山色净於蓝。秋燕更喃喃。凄凉风月阳关道，和离思、摹入诗缄。一曲骊歌人去，月明千里闽南。”成化中学人政和知县洪贯，字稼轩，贺江阴王尹筑城御寇，满江红云：“海宇清宁，甚摹地、飞傅羽檄。回道处、{艹佳}苻啸聚，烽烟南北。百雉先几雄版筑，一方从此安磐石。涉长江、天堑绕城流，谁之力。守则固疆圻画。战必胜，车徒饬。看狐鼠穴扫，了无遗迹。日月未容尘雾医，东南用壮河山色。信王公、设险在承平，千秋绩。”封赠侍郎杨范，字九畴，鹧鸪天云：“东海东头看月升。秋风一叶井梧零。闲云飞尽天如洗，今夜星河分外明。舒倦体，坐残更。微闻促织砌间鸣。萧萧凉气侵人骨，为爱吟诗睡未成。”成化中进士工部侍郎李堂，字时升，题美人画轴，汉宫春云：“月减梅妆，又春深燕雏，双飞帘幕。惊啼梦醒，懒动秋千彩索。危楼欲上，奈腰围、瘦来非昨。凝伫久，广寒宫殿，微闻数声瑶鹤。伊人惯寻欢乐。正骄驰玉勒，笑搴珠箔。谁怜眉翠远岫，遥岑映著。苍苔绿润，雨初晴、闲阶步却。添新恨、蹊成桃李，敛黛对人依约。”弘治中进士贵州左布政使李麟，字心斋，登滕王图，金缕曲云：“风送章江渚。漫登临、东流一瞬，渺然终古，物换星移凡几度。漠漠愁云欲雨。听Ы乃、渔舟南浦。芳草王孙何处也，只西山、帘卷还如故。思往事，遽如许。王郎作赋真翘楚。便扫空、豪华百辈，腐儒章句。看取荒凉容膝地，畴昔曾酣歌舞。且采采、香延伫。世路驱人明日又，爱今来、水阁清无暑。对斜照，澹忘侣。”兵部尚书张邦奇，字常甫，亦弘治中进士，咏莲，水龙吟云：“芙蓉开遍芳塘，薰风倍觉湖天好。爱花心性，北窗簟滑，起来偏早。王母瑶池，麻姑琼海，更谁窈窕。枉惹他游女，暗增羞妒，频低首，临波照。一段氤氲芳气，画阑前、紫云萦抱。忽思秦华峰顶，玉井搴来寒哨。欲去无因，步虚声里，梦云空绕。看层霄、鹤起凌风，何日尽收烦恼。”天启中进士太仆寺少卿徐之垣，字心苇，江城子云：“梨花著雨晚来晴。月胧明。泪纵横。绣阁香浓，深锁凤箫声。未必人知春意思，还独自，绕花行。酒兵昨夜压愁城。笑狂生。枉心惊。浇尽胸中，块磊未曾平。却与评量珠玉价，扌弃醉里，锦囊倾。”中书陆宝，字青霞，调笑令云：“竹坞。竹坞。坐荫空阶无数。有时弄影斜阳。个字淋漓短墙。墙短。分得秋声一半。”崇正中进士鲁王时大学士，钱忠介肃乐，字希声，次王昭仪驿壁韵，满江红云：“长信宫中，留不住、一枝春色。何处觅、风台月榭，玉楼金阙。树底莺声和梦断，帘前燕翅迎风侧。恨红酣、绿醉也年年，今偏歇。红蜡炉，青蛾灭。隋堤柳，无人识。看胭脂泪落，玉壶凝血。青冢不生边地草，绿珠扌弃碎高楼月。愿千秋、留取驿中词，应无缺。”崇祯中举人鲁王时兵部侍郎，张忠烈煌言，字苍水，中夜闻筝，长相思云：“吕遥笙。按银筝。换羽移宫无限情。秋天不肯明。几更更。几星星。半是商声与徵声。羁人和梦听。”又柳梢青云：“锦样江山。何人坏了，雨锁烟环。故苑莺雏，旧家燕子，一例阑珊。此身原付与天顽。休更问秦关汉关。白发镜中，青萍匣里，和泪相看。”鲁王时，御史钱肃图，字退山，题圣月兄归来图，满江红云：“断水残云，留不住、并州羁客。且收拾、新亭孤泪，江滨吟魄。下榻漫淹徐孺子，归来好赋陶彭泽。把柴门、遥向夕岚开，餐山色。水绕屋，渔灯白。云满袖，诗筒碧。更斗茶僧舍，寻ド村北。半卷阴符摩醉眼，一编心史图秋尘。有袁安高卧在东邻，堪投迹。”鲁王时，员外郎高宇泰，字虞尊，用陈同甫韵志感，金缕曲云：“世事何堪说。叹而今、龙蛇浩劫，黏胶缠缠葛。试问百年能有几，渐看满头堆雪。早销尽、冲冠旧发。撒手急归茅屋底，且商量、好度闲风月。吾与也，点之瑟，从兹显晦行藏别，问馀生、山樵野牧，尚堪作合。卖卜补锅无不可。有凌兢瘦骨。望前路危冈高绝。一片雄心谁识取，倩笛声、吹彻仙家铁。应不免，石为裂。”李文缵字昭武，亦鲁王时员外郎，和岳忠武韵，满江红云“狩泣苍麟，叹盲左、书传未歇。空痛绝，王师帝佐，忠魂惨烈。白草黄沙鸣塞雁，青霜紫电看秦月。望湖滨、顿首鬣封祠，同仇切。国已破，耻谁雪。乱未已，恨难灭。幸孙曾尚在，蒸尝无缺。灵武旋颁哀诏，干将犹带模糊血。卷纶竿、闲钓小桥西，心依阙。”诸生董剑锷，字晓山，过金山寺，踏莎行云：“一拳浮玉，中流砥柱。茫茫烟水迷云树。年来两过未曾登，那知张祜题诗处。南北横分，古今几度。舟三老随歌渡。歌声幸莫感伤人，江流一任人来去。”游击董守正，字澹子，红梅，如梦令云：“春意浓如醇酒。缀上玉颜酡首。曳杖隔离看，半吐峭寒香纽。知否。知否。却似倚阑红袖。”金大镛，字硕人，诉衷情云：“西窗枯坐梦难成。樵悴对孤檠。今夕不知何夕，枕上有秋声。风淡淡，露盈盈。最无情。楼头短笛，江上寒潮，花外残更。”慈溪则永乐中正字顾悫，字存诚，南丹戍所，西江月云：“玉垒黄尘黯黯，香闺清梦恹恹。何时重结画眉缘。应比秋山翠减。回首西风落日，断肠衰草寒烟。寒鸿飞不到南天。消息都无半点。”弘治中举人知濮州郑满，字勉斋，送友致仕，满江红云：“归去来兮，有几个，生年满百。好寻取、陶家荒径，贺家故宅。一抹斜阳铺水靓，千重晚岫排云碧。料乡园、翠竹与黄花，还如昔。心早叹，为形役。更暮景，休虚掷。看候门稚子，欢歌笑拍。荣辱今都不管，烟波且作逍遥客。更到时、戏彩旧庭前，如朝夕。”张，字子威，题赵仲穆越山图，百字令云：“浙江东岸，是赵王勾践，旧时封国。尝胆卧薪成底事，惟有荒台凝碧。万壑急流，千岩竟秀，宛宛无今昔。兔葵燕麦，中间多少遗迹。遥想东晋风流，兰亭修禊，空自留残墨。何用登临伤往事，堪叹鬓须垂白。且觅扁舟，贺家湖上，载酒寻春色。季真归後，四明还有狂客。”鲁王时按察副使郑溱，字兰皋，夏雨，蝶恋花云：“过了黄梅寒尚重。出水新荷，不耐擎珠弄。几许愁怀难遣送。闭门回首都成梦。雨後还将薜种。著破春衫，暂把衣空。一卷残编何所用。江干多少风波涌。”张喜，字石渠，踏莎行云：“绿锁朱阑，红翻碧。韶光蓦地清明矣。愁多好梦已难寻，那堪又被莺呼起。妆懒临鸾，期愆乘鲤。当年盟誓都虚耳。有情燕子解怜香，衔将落瓣营新垒。”冯恺章，字竹相，浪淘沙云：“新月透窗纱。篆缕烟斜。谁家闲弄玉琵琶。却向夜深人静後，自剔灯花。谯鼓听频挝。惊噪栖鸦。孤衾寂寞负年华。暗里销魂缘底事，梦断天涯。”又鹧鸪天云：“小阁沉沉闭麝烟。栋花风过画帘前。弄晴弱柳垂金缕，贴水新荷撒翠钱。闲伫久，只耽眠。愁怀懒托十三弦。困人天气无聊景，风送残红落枕边。”奉化则万历中进士顺天府丞戴澳，字有斐，山花子云：“楼瞰寒塘古木横。幽禽时对小窗鸣。柳外何人停短棹，理渔罾。旧雨不来门书掩，疏篱新翦竹枝平。茶鼎白沙泉正熟，听松声。”定海则范兆芝，字香谷，向湖边云：“芳草洲前，波皱细，冷浸贺家遗宅。一曲清流，是狂奴曾乞。任当年鼓震渔阳，铃霖蜀道，不改湖光澄碧。水底眠来，缅高风未息。我亦生平，雅抱烟霞癖。又千条柳线，漾三分春色。鸭绿粼粼，更新添几尺。荡兰桡，欲与浮鸥敌。恰船似天上坐，来将汰击。渺渺予怀，喜青山犹昔。”尚有万历间尚书薛文介三省咏归来，词腔系自度，语亦欠雅，不录。
　　
　　○明女士词遗珠
　　
　　明女士词亦有遗珠，如长洲孟澄女淑卿，减字木兰花云：“月明如昼。料峭黄花寒越瘦。小立阑干。满砌花阴翠袖单。当年刘阮。重访天台人已远。怪道而今。眼底心头月明。”宜兴陈■，字无垢，满庭芳云：“湛碧池塘，空青庭院，清霜又已深秋。绕篱香韵，黄菊伴人幽。怪是重阳佳节，凭阑处、吹帽风稠。思前古，渊明此际，淡漠几曾愁。江山无限感，悲深语咽，志壮身柔。图书经卷。夙业堪修。忆昔云鬟藕覆，菱镜里、未展眉头。时易暮。数声哀雁，叶落满沙洲。”谢小眉清平乐云：“良辰初到。春色随时闹。妆点蛾眉因甚早。人在咸阳古道。当年泣别长亭。今朝嘶马萦情。寂寞黄昏时候，琐窗夜夜风生。”徐苕郎妻王琼奴，满庭芳云：“彩凤君分，文鸳侣散，红云路隔天台。旧时院落，画栋满尘埃。漫有玉京离燕，东风里，似诉悲哀。主人去，卷帘恩重，空屋亦归来。泾阳憔悴女，不逢柳毅，书信难裁。叹金钗脱股，宝镜离台。万里辽阳郎去，知何日、却得重回。丁香树，含花到死，肯共野蒿开。”词苑外编言，苕郎缘事戍边，有吴指挥者欲纳琼奴，以计杀苕郎，琼奴赋词自誓，後鸣於御史，其冤得白，遂自杀。马琼琼减字木兰花云：“雪梅妒色，雪把梅花相抑勒。梅性温柔。雪压梅花怎起头。芳心欲诉。全仗东来作主。寄语东君。早与梅花作主人。”词见稗说中，惟词苑丛谈言是朱延之妾马琼琼作。
　　
　　○以花草粹编校毛刻词
　　
　　陈耀文花草粹编所辑词章，与毛氏汲古阁所刊各词，时有出入，堪以互校。惜余所见系不全钞本，其中亦多脱误。如朱敦儒沙塞子云：“万里飘零南越，山引泪，酒催愁。不见凤楼龙阙，又经秋。九日江亭闲望，蛮树远，瘴烟浮。肠断红蕉，花晚水西流。”［蛮树下落远字。］宋媛梁意娘茶瓶儿云：“满地落花铺绣。正丽色、著人如酒。晓莺窗外啼杨。愁不奈、两眉频皱。关山杳。音信悄。那堪是、昔年时候。盟言多少知孤负。对好景、顿成消瘦。”［丽色上落正字，此词杳、悄二字系筱、有二韵借叶。］无名氏南歌子云：“夕露沾芳草，斜阳对远村。几声残角起谯门。撩乱栖鸦，飞舞闹黄昏。天共高城远，香馀绣被温。客程常是可销魂。怎向心头，横著个人人。”［怎向下多一人字。］晏殊玉楼人云：“去年寻处曾持酒。还是向、南枝见後。宜霜宜雪精神，没些儿、风味减旧。先春似与群芳门。度暗香、不须频嗅。有人笑折归来，玉纤长、尽露衫袖。”［还字上多又字，须作待。］程垓瑶阶草云：“空山子规叫，月破黄昏冷。帘幕风轻，绿暗红又尽。自从别後，粉消香减，一春成病。那堪画闲日永。恨难整。起来无语，绿萍破处池光净。闷理残妆，照花独自怜瘦影。睡一又怕，饮来越醒，醒来却闷。看谁似我孤令。”［帘幕上多又还二字，减作腻，醒作醉，即闷作越闷。］数词颇佳。且意娘与无名氏词，词综及补遗均未录。玉楼人调，词律失载。沙塞子调亦未列入又一体。爰录如右，馀尚不胜偻举。三衢方千里有和清真词一卷，虽不能如骖之靳，与陈西麓颇堪并驾。一落索云：“月影娟娟明秀。帘波吹皱。徘徊闲度可怜宵，漫问道，因谁瘦。不见芳音长久。鳞鸿空有。渭城西去恨依然，尚梦想，青青柳。”扫花游云：“野亭话别，恨露草芊绵，晓风酸楚。怨丝恨缕。正杨花碎玉，满城雪舞。耿耿无言，暗洒阑干泪雨。片帆去。纵百种避愁，愁早知处。离思都几许。但渐惯征尘，陡迷归路。乱山似俎。更重江浪淼，易沈书素。目断魂销，自觉孤吟调苦。小留伫。隔前村、数声箫鼓。”予尤爱其少年游云：“东风无力晴丝。芳草弄馀姿。浅绿还池，轻黄归柳，老去愿春迟。阑干凭暖慵回音，闲把小花枝。怯酒情怀，恼人天气，清瘦有谁知。”起二句即寓君子道消小人道长意，措语极婉，乃词综均未录。所选四词，尚有错脱。如齐天乐後阕云：“鳞鸿音信未睹，梦魂寻访後，关山又隔无限。客馆愁思，天涯倦迹，几许良宵辗转。情闲意远。记密阁深闺，绣衾罗荐。睡起无人，料应眉黛敛。”［情闲倒作闲情。］第三句增四为六，宋元人词仅此一阕。寒垣春云：“四远天垂野。向晚景、雕鞍卸。吴蓝滴草，塞绵藏柳，风物堪画。对雨收、雾霁初晴也。正陌上、烟光洒。听黄鹂、啼红树，短长音调如写。怀抱几多愁，年时趁、欢会幽雅。尽日足相思，奈春昼难夜，念征尘、堆满襟袖，那堪更、独游花阴下。一别鬓毛减，镜中霜满把。”［堆满倒作满堆，音字下落调字。］按美成与梦窗、西麓词前段末句均六字，惟杨泽民词“把心事都写”系五字。然杨词前有向晚把，後有罗帕把，不应一词中重用三把字。恐原阙二字，後人就其语意，误以把字补字。
　　
　　○杨泽民续和清真词
　　
　　宋杨泽民有续和清真词，後人合美成、千里，作为三英集，其词远不如方，无论乎周，然亦有数阕颇佳。如玉楼春云：“奇容压尽群芳秀。枕臂浓香犹在袖。自从草草为传杯，但觉恹恹常病酒。堤上路长官柳瘦。愁在月明霜落後。须知半帐夜寒多，早趁西风回首。”望江南云：“寻胜去，驱马上南堤。信脚不知程远处，醉眠犹劝玉东西。归路任冲泥。春雨过，农事在瓜溪。野卉无名随地发，山禽著意傍人啼。难解是悲悲凄。”［一作鼓角已悲凄。］大云：“渐雨回春，风清夏，垂柳凉生芳屋。馀花犹满地，引蜂游蝶戏，慢飞轻触。院宇深沈，帘栊寂静，苍玉时敲疏竹。雕梁新来燕，恣呢喃不住，似曾相熟。但双去并来，漫萦幽恨，枕单衾独。仙郎去又速。料今在、何许停车毂。任梦想、频登台榭，遍倚阑干，水云千里空流目。纵遇双鱼客，难尽写、别来心曲。媚容幸、堪倾国。今日何事，还又难分菽。寸心天上可烛。”［停车毂一作伫双毂。］词综仅录满庭芳一词，乃赋体耳。
　　
　　○詹天游词
　　
　　詹天游送童瓮天兵後归杭，齐天乐云：“相逢唤醒京华梦，吴尘暗斑吟发。倚担评花。认旗沽酒，历历行歌奇迹。吹香弄碧。有坡柳风情，逋梅月色。画鼓红船，满湖春水断桥客。当时何限俊侣，甚花天月地，人被云隔。却载苍烟，更招白鹭，一醉修江又别。今回记得。再折柳穿鱼，赏花催雪。如此湖山，忍教人更说。”词品讥其绝无黍离之感，桑梓之悲，而止以游乐为言，真是无目人语。篇中第一句即寓沧桑之慨。前阕“倚担”、“认旗”、“吹香弄碧”，追喟时事，隐然言表。後阕“花天月地，人被云隔”，似指贾似道一辈言。至後结二语，更明明点破矣。昔蔡群笛椽与余论南宋之亡，谓不亡於强敌，而亡於稗政。於时公田会子盐酒酤榷，纷纷整饬为富强计。不知财聚於上，民困於下，元气已剥削殆尽，有元乃得而乘之。今论詹词，益概念当日朝臣，漫不知省。而一二见几之士，如蒋竹山、吴梦窗辈，又复沉沦草泽，无所於告，遂一一寓之於词。其杳渺恍惚处，具有微意存焉。
　　
　　○詹天游清平乐
　　
　　天游又有清平乐云：“醉红宿翠。髻乌云坠。管是夜来浑不睡。那更今朝早起。东风满搦腰肢。阶前小立多时。却恨一番新雨，想应湿透鞋儿。”词意殆有所讽。乃乐府纪闻，谓见一妓状立厅下，遂赋此词。洵如所言，有何意味。诗馀醉则注为童瓮天作，谅系流传之讹，均未足信。宋以来说部书，往往将传闻异词叙为实事。余友杨卧云读欧阳公归田录，司马温公纪闻，所载寇莱公、曾子固事，力证其误。二公尚尔，其他可知。
　　
　　○明忠烈伟人词
　　
　　世人动以词为小道，且以情语艳语为深戒，甚或以须有关系之论，概及於词。抑知夫子删诗，以二南冠首，岂无意哉。正惟家庭之内，情意真挚，充类至尽，而後国治天下平。况离骚之芳草、美人，即国风之卷耳、淑女，古人每借闺以寓讽刺。词之旨趣，实本风骚，情苟不深，语必不艳，惜後人不能解不知学耳。就明而论，词学几失传矣，而词丽制，半出自忠烈伟人。如赵忠毅［南星］立朝侃侃，以忤魏忠贤削籍谪戍，有杨花次章质夫韵水龙吟云：“春来忒觉愁人，乱红已是翩翻坠。杨花更惨，连空映日，撩人情思，飞过高城，寻来小院，从教门闭。偶风乍定，商量暂住，低飞燕，还扶起。何处疑花乱玉，几曾堪、髻簪衣缀。兰闺人倦，多愁牵梦，难成易碎。小玉声喧，晴天雪下，香阶无水。忆辽西何处，神魂荡漾，暗抛红泪。”范中丞［文光］巡抚川南，殉明难，有再赠梁姬，浣溪沙云：“夙世刚修半面缘。西风吹上五湖船。秋来瘦骨倍堪怜。痴想只教魂孟浪，闲情对影留连。相思同入药炉煎。”又如陈忠裕［子龙］、吴节愍［易］、夏节愍［完淳］，皆以明亡殉难。忠裕浣溪沙云：“半枕轻寒泪暗流。愁时如梦梦时愁。角声初到小红楼。风动残灯摇绣幕，花笼微月澹帘钩。廿年旧恨上心头。”千秋岁云：“章台西弄。纤手曾携送。花影下，相珍重。玉鞭红锦袖，宝马青丝。人去後，箫声永断秦楼凤。菡萏双灯捧。翡翠香云拥。金镂枕，今谁共。醉中过白日，望里悲青冢。休恨也，黄莺啼破前春梦。”吴节愍一剪梅云：“红染青枫白露霏。江上鸿栖。城上乌栖。扁舟独自倒金卮。霜下花稀。月下星稀。世事纷纷总弈棋。颦也西施。笑也西施。坠欢如梦更休提。羡煞鸱夷。恼煞邸夷。”夏节愍忆王孙云：“孙帘斜卷翠鬟垂。晚日重楼人未归。细按红牙懒画眉。影徘徊。一种东风几样吹。”卜算子云：“秋色到空闺，夜扫梧桐叶。谁料同心结不成，翻就相思结。十二玉阑干，风灯明灭。立尽黄昏泪几行，一片鸦啼月。”之数公者，皆胜朝有数人物，乌得以艳词少之。彼杜于皇、沈天羽、李笠湖辈，街谈里语，填塞满纸，乃自诩为意新句奇，是诚词家之蠹，其窃名一时，幸哉。
　　
　　○李词误作铁铉
　　
　　建文中，燕师起，铁尚书［铉］力守济南，殉难最烈。明词综录公浣溪沙云：“晚出闲亭看海棠。风流学得内家妆。小钗横戴一枝芳。削玉梳斜云鬓腻，镂金衣透雪肌香。暗思何事立斜阳。”按是词见花庵词选，为五代时李作，或者公喜其词，曾手书之，後人不知，误为公作。
　　
　　○倪瓒与文徵明词
　　
　　文衡山待诏题宋高宗赐岳武穆手诏石刻，满江红云：“拂试残碑，敕飞字、依稀堪读。慨当初、倚飞何重，後来何酷。岂是功高身合死，可怜事去言难赎。最无端、堪恨又堪悲，风波狱。岂不念，疆圻蹙。岂不念，徽钦辱。念徽钦既返，此身何属。千载休谈南渡错，当时自怕中原复。笑区区，一桧亦何能，逢其欲。”余尝谓高宗非昏庸之主，武穆又深荷眷顾，桧何人斯，敢於擅戮，高宗亦竟不问，与待诏之意正同。至寓议论於协律中，尤觉激昂慷慨，读之色舞。古今词话言：待诏素性不喜声妓。祝枝山、唐子畏邀登画舫，预匿二姬，出以侑觞。待诏愤欲投水，乃别乎小艇送归。此与吾乡倪云林高士传有洁癖，偶眷一妓，虑其不洁，令之浴。浴至再三，而天明矣。同一言过其实。抑知二老风情，正是不薄。云林，江城子云：“窗前翠影湿芭蕉。雨潇潇。思无聊。梦入乡园，山水碧迢迢。依旧当年竹乐地，香径杳，绿苔饶。沉香火底坐吹箫。忆娇娆。想风标。同步芙蓉，花畔赤阑桥。渔唱一声惊梦断，无处觅，不堪招。”待诏南乡子云：“雨过绿阴稠。燕子还来认旧游。日暮重重帘暮闭，悠悠。残梦关心懒下楼。芳草弄春柔。欲下晴丝不自由。青粉墙西人独自，休休。花自纷飞水自流。”此岂规行矩步人所能为耶。
　　
　　○明人小词
　　
　　吴江叶仲韶水部［绍袁］，国变後披缁行Т。传有甲行日注，内记乙酉九月初四日过石门，初五日至一华庵，初十日独步庑间，日残帙中一小词，回想太平时序，儿女柔情，不觉销凝久之。词云：“韶光悄悄溶溶处。半是落花与飞絮。人静画长，重门深闭，闲倚疏帘无语。画屏春梦正来时，上苑东风又归去。燕子泥香，游丝日暖，一霎蔷薇红雨。”按调似夜行船，而前後段次句不作上三下四句法，後段起句亦不押韵，不知谁人所作。明人於词调每每任意出入，姑录之以俟世之审音者。
　　
　　●卷十
　　
　　○杨传第词
　　
　　人生百行，首重忠孝。比年贼氛未靖，以忠节报者，已不知凡几。独孝子即承平时，综各省所举，岁不过数人。其间肱庐墓，或犹有务名之心，能不系情妻子捐生以殉者，世不多觏。近有阳湖杨听胪［传第］，己酉举於乡，贫甚，幕食汴中。值贼陷京口，迎母避乱，居汴城外之黑冈。辛酉秋，捻匪掩汴，孝廉闭城中不得出。贼退，知母被戕，一恸几绝。日哎血升许。越八日卒，或传仰药死。海蕙田都转［钟］为赋杨孝子行，谓“铮铮奇行，足光青史。”近得刘云樵观察书，言已为之请旌矣。孝廉著述颇富，余见其齐天乐云：“秣陵往事成惆怅，婵娟月明千里。曾照人来，不教人去，中味怨他江水。去时容易，怎消息参差，误人如此。扪遍阑干，晚来认取指痕细。旧欢竟如梦里。馀香凝彩笔，休问蛾翠。车走雷声，衣黏花影，仿佛灵俦徙倚。芦花风起。趁月地飞回，旧歌燕子。几度思量，去来扌弃不是。”当是金陵陷时有慨而作。其他诗词，吾郡多好事君子，谅有为之收辑者。又余友赵一清茂才［元音］，平时事亲诚谨，无他异。庚申邑陷，奉父［俊］匿乡之谭村。贼至，已舍之去，见父被掳，急前请代。贼并絷之，遂大骂。贼怒，缚之柱，骂益厉。刳腹剖心，备极惨毒。其兄少仙明经［丹成］，余表妹婿也，见之愤甚，亦大骂，与父同遇害。表妹毕氏挈一子一女，偕夫姊程赵氏，均投河死。姊之夫附生程正谔［钤］，亦死於贼。今存茂才妻陈氏，孑然孀守，家无人矣。忠义局请血阝，率类举姓氏，於死事状未必详叙。余恐久而泯灭，附志於此。同一死贼，似茂才兄弟，加人一等矣。
　　
　　○杨希闵词
　　
　　新城杨卧云中翰［希闵］，好聚书。手选历朝诗词为诗轨、词轨，加以评断，用力可谓勤矣。丙辰丁巳间，贼扰建昌，集数百人成一旅，屡与贼战。时江闽兵屯垒相望，无有以一矢遗贼者。逮新城再陷，家毁力竭，始间关赴闽，藉笔耕饣胡口。余初见其痛饮词，心仪之久。乃握晤，发已苍然，然英气犹勃勃也。兹录其登邵武熙春山，忆江南云：“登楼望，斜照隔乡关。疏树淡烟笼雉堞，晚钟清磬接鳌山。飞鸟几行还。”舟次邵武大乾，谒隋守欧阳公祠墓，好事近云：“岚气湿衣衫，山锁一湾寒碧。中瘗隋朝忠骨，荐牲磬盈百。坟前翁仲已颓唐，灵爽尚凭式。欲就蓬窗高卧，奈滩声呜咽。”按欧阳公名，官温陵守任满归，值隋亡，耻事二姓，全家沉於大乾里。人为葬山之阳，立祠祀之，祈梦奇念。事见邵武府志，正史失载。独刘起潜隐居通议，所述大乾梦录。谓爱山水清秀，盘桓久之。已而舟溺，葬其地，遂著灵应。语与志异。以是知古来忠烈，湮没不少。即如中翰不克少展所学，埋头故纸中以老，余不能无慨焉。
　　
　　○赵吉士词
　　
　　国初赵天羽给谏［吉士］，由副贡生官交城令，寇盗充斥，设计平之。内擢御史，迁给事中。所著万青阁词，多侧艳体。余独爱其登晋阳城楼点绛唇云：“独上危楼，茫茫不辨天南北。孤城屹立。山色周遭碧。狐突千峰，多少豺狼匿。西风急。数声簟篥。一抹寒烟白。”临关，偷声木兰花云：“邯郸古道临驿。回首太行青历历。极目苍凉。曾是中原旧战场。可怜鬼火明如豆。一派西风黄叶瘦。听彻三更。呜咽城头冻角声。”甲寅元夕，浪淘沙云：“望远思腾腾。烽火心惊。极天士马正纵横。却喜海阳今夜月，还似承平。巷陌更添灯。春满山城。画图人醉水晶屏。侧听谯楼楼上鼓，刚打三更。”吴宫怀古，虞美人云：“苏台零落荒烟断。鹿走长洲苑。西风吹冷馆娃宫。惟有藕花、愁对夕阳红。胥门抉後涛声怒。山鹧啼何苦。吴亡越霸不须哀。又见会稽、一炬楚人来。”冬夜宿北顶僧舍，相思引云：“霜落疏林朔气浓。短篱黄叶吼西风。酒寒灯烬，响彻隔墙钟。不辨狂沙连塞白，惊看野烧接天红。虎蹲狮踞，直北是居庸。”玉笛金笳，别饶逸响。
　　
　　○清初大臣词
　　
　　韩忠献、赵清献、范文正、李忠定，为有宋一代名臣，而词采流传，如“愁无际，武陵凝睇，人远波空翠”，“明月高楼休独倚，酒入愁肠，化作相思泪”，与“宝瑟尘生，金雁空零落”，“怅青春又过，年年此恨，满东风泪”等语，足与勋业并昭千古。我朝如汤文正［斌］、陈文贞［廷敬］、陈勤恪［鹏年］、文章经济，媲美前贤，亦有词句流传。文贞红窗听云：“玉轸霜弦欣暂倚。更何必、碎从燕市。窗灯帘月闲相对。觉吾将老矣。目送手挥聊复尔。正良夜、碧天如水。漏声初起。征鸿过尽，奈乡愁难寄。”文正秋日闲居满庭芳云：“云澹霜洲，雁飞葭蒲，两行烟树柴门。纸窗茅屋，秋气映朝暾。壮岁归田赋就，闲居好、高卧邱园。耦耕侣，荷锄问讯，红叶认山村。漫论。今古事，柴桑谷口，往迹犹存。任茶香竹里，酒沸松根。倚枕清眠初觉，东篱看、菊蕊堪餐。凭阑坐、南华一卷，讽咏到黄昏。”勤恪寒夜对酒浪淘沙云：“残月转新晴。夜静寒生。霜花如雨扑帘旌。最是高堂今夕梦，暗数归程。无计破愁城。蓦地心惊。十年宦海竟何成。纵使围炉还对酒，到底凄清。”或鄙词为小道，无足称者。抑知古今名臣，每多寄与，不仅欧苏两文忠，足占词坛俎豆也。
　　
　　○许赓词
　　
　　宋时闽中词人辈出，明以来几成绝响。近日始有人习之，省以外，仍寥寥也。独瓯宁许克孳明经［庚］，酷嗜倚声，所著梦月山馆词，蝶恋花云：“闷掩闲窗消永昼。小小蛾弯，绿得愁痕皱。人在子规声里瘦。落花几点春寒骤。坐拥博山熏翠袖。燕姹莺娇，不管侬亻孱亻愁。拍断阑干吟未就。鹦哥惊醒将人咒。”新燕，卜算子云：“门巷尚依稀，满地芹泥润。旧梦卢家记不真，飞向帘栊认。花影掠红襟，已是黄昏近。不见楼前翠袖人，楼外红成阵。”十二月望夜，西子妆云：“风炼霜华，烟凝星影，醉後酒襟寒浅。夜深犹自凭危阑。怅苍凉、旧时庭院。圆蟾又满。问一岁、团圆几遍。算今年，尽者番圆了，明年重看。罗浮远。野鹤飞还，寂寞关山怨。樽前才听话将离，奈青毯、更教人恋。吹残翠管。怕回首、茶烟消黯。且围炉，重梦梅花未晚。”於声华歇绝时，独寻坠绪，可谓有志之士。後游武夷，登绝顶，失足坠崖死。
　　
　　○袁通词
　　
　　袁子才太史以诗文雄一时，而不解填词。嗣君兰村大令［通］，独工倚声。在白下则有汪邺楼、马棣原、金雨香。入都则与钱谢庵、邵兰风诸君唱和无虚日。所著捧月楼词，虽宗法不出南宋诸家，亦不为浙派所拘。醉太平云：“山程水程。长亭短亭。有人远道初经。数邮签与听。帆开晓行。潮生夜停。累他小胆频惊。听风声水声。”菩萨蛮云：“可怜九月初三夜。月痕又到犀帘下。没个卷帘人。蛛丝网细尘。沉沉更漏永。薄薄罗衾冷。只此惹魂销。今宵第几宵。”题永州司马李虑观梅梁渔隐图，金缕曲云：“展卷呼奇绝。者溪山、依稀梦里，记曾游历。一样楼台低压水，一样疏林延月。更一样、胡麻留客。不信先生真到此，借生绡、写出烟峦活。浑似见，旧相识。荆湘远拄看山笏。想闲情、香寻沅芷，歌谐湘瑟。乞取鉴湖他日事，安稳浮家泛宅。相约换、雨蓑烟笠。竿拂珊瑚云送桨，倚琼箫、吹破湖烟碧。鸥盟在，愿同结。”灵芬馆词话仅举行香子，与“桃花和粥咽、心里葬春多”句，非其至也。大令官内黄令，卒於中州。子又村司马，摄上海令，殒匪难。犹女柔吉，幼娴吟咏，天长崇氏。归宁金陵，城陷，投水自尽。犹子竹畦贰尹［起］，亦工词善画。有画延年室词荷叶杯云：“唤得愁来春去。莺语。花里一声声。斜阳啼断有谁听。不似旧时情。满院落红飞絮。风雨。做就困人天。绿窗才起又思眠。香梦去谁边。”登沧浪亭怀六舟上人，祝英台近云：“绿阴疏，啼鸟静。门掩夕阳冷。衰柳危桥，画出寂寥景。春风十二红阑，随波曲曲，知多少，袖罗曾凭。暗销凝。遍探虚阁回廊，寒蛩闹莎径。小憩孤亭，客思有谁省。徘徊不见参寥，锡飞何处，空闲煞、石床花影。”一门风雅，历百年不替，且以忠烈显。从古诗人，罕有伦比。
　　
　　○金陵三君词
　　
　　兰村需次都门，汪邺楼致书问讯。中缄梅花两朵，言是仓山香雪海中向北枝也。并媵以虞美人词。兰村和韵云：“开函忽觉香沾手。两点梅魂瘦。谢他旧雨太关心。教识故园春已者般深。赫纸薄重重护。好伴离人住。家山千树正横斜。只汝迢迢寻我到天涯。”令人诵之黯然。邺楼名度，有玉山堂词。秋斋夜读初闻虫声清平乐：“不烦刀尺。猛把愁丝纤。杂入漏声疏又密。夜夜灯挑寒碧。银河倒泻空庭。痴云拦住飞星。梦到坟篱落，几人输我先听。”棣原名功仪，所著倚云亭词，与玉山堂相伯仲。菩萨蛮云：“红楼寒怯东风紧。红罗梦里春人醒。悔不卷帘招。卖花声过桥。相思疑中酒。怕说今番瘦。争奈海棠开。只他双燕来。”雨香名德恩，官安徽知县。上巳禊饮老梅花下，一萼红云：“过花朝。却暖轻寒重，晴雪未曾消。香避风轻，影和人瘦，夺他桃李新娇。凭春色、三分云二，觞咏处，还似渡溪桥。买玉提壶，挥毫选石，扌弃到深宵。漫说兰亭韵事，只瞿仙入座，此约难招。日挽颓红，苔铺冷碧，纤柯堆满琼瑶。待晚烟、微遮亭角，浑凝脂、斜罩一层绡。添与如眉新月，挂向寒梢。”三君皆居金陵，与兰村善。
　　
　　○都门诸君词
　　
　　嘉庆初，兰村谒选入都，与钱谢庵、杨伯夔、吴兰园、程春庐诸公，为消寒会。时邵兰风将赴河间幕，咸赋词以赠。谢庵词最佳，调寄摸鱼儿云：“正长安、酒人欢聚，匆匆离绪偏起。围炉不厌深更话，明日留君无计。君去矣。讶才说、消寒，便惹消魂意。夜长如此。且抛却愁心，暂同谐笑，头没酒杯里。河间地，冻合滹沱千里。酸风猎猎吹耳。悲歌慷慨真无益，莫唱清商变徵。君解未。怅从古、依人，谁吐元龙气。月华如水。算夜夜江南，梦魂归去，後夜又燕市。”谢庵名枚，己未进士，仁和人，。著有微波词。南歌子云：“好梦难重做，春愁又一年。东风吹起夜窗眠。依旧初三月子不曾圆。晓露凝香湿，游丝惹恨牵。桃花开近翠帘前。花外一重凉雨一重烟。”兰园名自求，居江亭，官浙江景宁令，为余友伯钧明府尊人。有题太真合乐图，霓裳中序第一云：“繁声恍听得。约略霓裳第三叠。贴地锦ブ琼席。正一霎春生，沉香亭侧。玉妃小立。俨倚醉、娇佣无力。想欲演，紫云回曲，偷ㄓ隔花笛。谁觅。生绡盈尺。早写出、唐宫风月。豪华胜境争识。琼管吹香，舞袖翻雪。三郎真俊绝。把羯鼓、匀圆亲击。试问取，都兰刺，何以战鼙急。”春庐名同文，桐乡人。亦己未进士，官兵部郎。有分咏婆果月华清云：“珍饷甘分，筵香擘，燕南绝胜风味。浅绿轻红，衬出肌肤玉腻。赠伊名、佛也多情，怎拈得、相思两字。犹记。是黄姑津畔，灵根谪世。忆见素花簪髻。早露饱烟酣，摘残秋翠。小劫罡风，护过春头腊尾。爱掌搓、替月能圆，怜齿、融霜微脆。函子。待归种家园，与他青李。”桐乡产李，故拟配果云。
　　
　　○包世臣词
　　
　　古人以经术饰吏治，今则政事文学判若两途，殊不可解。以余所见，蔡君笛椽，下笔滔滔清辨，而吏事非所长。宰江陵，以拘缓被黜。包丈慎怕［世臣］究心世务，与先伯父同举戊辰秋榜。所著安吴四种，于水利农田，尤致意焉。逮出宰江右，有斗殴杀人者，丈自以教化不行引咎。鞫时不问衅由，先语以同闾共井，宜敦礼让。娓娓数百言，众皆掩口胡卢。卒以迂拙不任事，引疾归。丈工古文，诗词不多作。有过富庄驿，访讴者月梧不见，士人述其所遭，言已递回高阳旧籍，谱词读之。用清真韵六丑云：“乍闲情赋就，有多少、新愁难掷。旧时爪痕，纤纤轻似翼。重认无迹。却指红楼外，晶帘低映，一笑真倾国。罗襦几度沾芳泽。拾翠清流，条桑绣陌。年华可堪追惜。竟云封院落，珠网棂。空庭春寂。任萋萋草碧。欲问年时事，无信息。垂杨不惯留客。尽长条地，袅娜何极。章台上、记曾岸帻。谁复省、此日横波月小，敛烟山侧。残红坠。漫问归汐。只旧池、好认高阳路，孤根寄得。”丈晚年寓居金陵，筑白门卷游阁，即以名词。
　　
　　○吴下两故人词
　　
　　高君茶庵，以吴下两故人词见示。一长洲宋明经［志沂］，字浣花，词名梅笛。咸丰十年，苏城陷，殉难。一吴县王愧庵布衣［复］，有烟波阁词。苏州被兵，挈妻子旅寓於杭。围城中，忍饥垂毙。城破，没於乱军中。生平著述，均归劫火。茶庵与刘泖生司马［履芬］、潘瘦羊明经［钟瑞］，搜罗钞撮，仅得十之一二云。其上乘已渺不可追，然渥洼下驷，犹具神姿。愧庵唐多令云：“香烬绣帘空。喁喁镜鉴中。助凄清、唧唧寒蛩。絮得秋宵更短短，风淅淅、月。如画小眉峰。分明恨万重。梦无聊、灯晕微红。梦惯销魂推梦去，还对影、话愁衷。”蝶恋花云：“梦觉雁声和月坠。背著寒灯，闷拥孤衾睡。西北风尖吹欲死。柳丝怎把郎船系。蓦上心头还眼底。百苦千辛，第一愁滋味。天末芙蓉湖上水。相思付与回潮寄。”邗江舟次，题湘君小影长亭怨慢云：“正遥夜、梦阑孤艇。淡月微茫，残灯掩映。展取生绡，亭亭一尺惊［作去声］鸿影。香魂远近，应荡作、梨云冷。画里小眉峰，犹恐被、馀愁压损。谁省。怅怜侬忆汝，一霎钿楼韶景。星眸滟滟，惯抛向、酒边人领。甚短梦、绿瞥红飘，抵一劫，昙花长命。问绮业如何，二十四桥烟暝。”浣花，霜天晓角云：“灯影帘间。酒醒人未眠。却被城头画角，吹月色、到愁边。更残。霜满天。早梅香可怜。莫问春风消息，春如梦、梦如烟。”谒金门云：“天又暝。细雨一帘香冷。雨到晴时风不定。月明花颤影。今夜枕边偷省。昨夜镜边笑并。料得画楼残醉醒。晚妆和泪等。”竹夫人，疏影云：“空床聘得。怪个侬瘦削，无限怜惜。脉脉含情，悄悄相偎，湘云梦里犹碧。冰肌玉骨还如旧，但换却、当初颜色。记那回、翠袖天寒，弹指已成今昔。欢境匆匆过了，嫩凉渐到枕，今夕何夕。冷淡芳心，不合时宜，莫怨薄情抛掷。年年历尽秋风恨，料此意、齐纨能识。只愿伊、长报平安，未必重逢无日。”美人蕉临江仙云：“绿满情天秋最好，如花悄立墙阴。相思遥望碧云深。竹边罗袖薄，一寸展红心。却悔愁根当日种，秋娘憔悴难禁。隔帘听雨夜沉沉。西风容易老，断梦可能寻。”时吴县潘子绣茂才［遵敖］，亦殉苏城之难，著有香隐庵词。喝火令云：“一角红楼侧，双鬟碧玉家。那时同话夕阳斜。不道蓝桥重到，梦影已天涯。空赠当筵扇，难寻泛海槎。人生能有几诏华。禁得年年，飞絮又飞花。禁得花花絮絮，飞遍旧窗纱。”秋蝉孟家蝉云：“向古槐影里，暮柳阴中，嘶破凉天。漫洒齐宫泪，怕抱叶生怜，敲冷一声清磬，还隐约、重理琴弦。最凄然。客鬓蓬松，听彻风前。情牵。问天涯甚处，可觅知音，寄与冰笺。馀恨一襟，应化缕缕苍烟。便有虫吟渐替，算已是、吸露年年。断桥边。暑气消残，犹诉缠绵。”［此调系宋潘元质自度腔，词谱、词律均未收。］又余友史焕庭明经［应兰］，吾邑陷时，避居西乡，贼至自尽。浣溪沙云：“乍试轻罗怯晓寒。远山新翠落眉端。悄拈红豆把莺弹。花是合欢亲去种，酒因长命偶成酣。藏钩微笑耐人看。”尚见其题友人松风蕉雨图，卜算子词甚佳，不能追记矣。
　　
　　○冯登府词
　　
　　冯柳东大令，谓柳永斗百花“终日扃朱户”，应作换头起句。词综误属上阕。词律收晁补之词，亦同此误，致疑参差无味。宜矣。按斗百花调，柳词三阕。一云“鸾辂音尘远”，属上属下均可。一云“举措多娇媚”，若作换头起句，则上文“如描似削身材，怯雨羞云情意”，词气似尚未足。晁词亦三阕，一即词律所收“百态生珠翠”，截上归下，已觉牵强。一云“重向溪堂，临风看舞梁州，依旧照人秋水”，紧接“转更添姿媚”，以足上文语气。若截归下阕，似与下文“与问阶上，簸钱时节”转不相接。一云“微笑遮纨扇”，细玩词意，亦宜属上，不宜属下。乃未经互校，率臆言之。昔贤有知，得毋齿冷。大令名登府，嘉兴人。由翰林散馆，官福建知县。性怪诞，不习吏事，改教授归。在闽时，偶游北里，眷一姝，色已衰，且陋甚，顾誉之不去口。临行出七品绣服为赠云：“可作鸳枕睡，幸毋忘交颈时。”一时传以为笑。所著月湖秋瑟、种芸仙馆词，各二卷，独不失金风亭长矩。杨花浣溪沙云“雪暖江南愁煞人。绿杨晴絮满金城。东风如梦了残春。流水难消轻薄恨，落花同是别离身。画阑飞遍总无声。”自题杨柳岸图长亭怨慢云：“又听到、栖鸦时节，冷雨疏枝，秋声来骤。送别年年，乱条攀尽忍分手。消魂短艇，早催渡、河桥口。柳纵有青时，却不管、离人消瘦。马首。怅残阳千里，倦向西风沾酒。一丝影里，已换了、暮蝉亭堠。问那处、夜笛楼头，恐归去、绿阴非旧。但月晓风尖，付与莺亻孱燕亻愁。”［首句不用韵，系张玉田体。］落叶浪淘沙云：“夜雨打林扉。露冷霜凄。白门秋柳渐疏稀。说与西风留一叶，尚有蝉栖。飘泊任高低。鹤怨鹃啼。断肠人在小窗西。恨碧闹红全不是，旧径都迷。”
　　
　　○写五陵豪客词
　　
　　长洲徐贯时过平原有见云：“春风解下貂围脖，露出蝤蛴雪不如。”钱塘洪思咏燕女云：“身轻不用健儿扶，捉鞭自上桃花马。”随园诗话谓摹写燕赵佳人，风流可想。时嘉善顾辉六［程美］有解令云：“高靴窄袖。一般明秀。只盘龙、两肩低覆。似燕身轻，早跨上、桃花马骤。捉金鞭、半垂纤手。歌呼击缶。伊凉竞奏。恍哀鸿、飞来陇右。江左繁华，争得似、关西田宝。满银盂、酪浓如酒。”尤为曲尽。又太仓王次谷［曜升］，减字木兰花云：“春风何处。燕隔珠帘啼不住。晓日侯家。犬带金铃卧落花。打围郊外。曲室红妆灯底待。索酒桥头。别馆青衣马上留。”写五陵豪贵，非特如绘，言外之意，读者自知。
　　
　　○石韫玉词
　　
　　吴县石琢堂廉访［韫玉］，由修撰外任，陈臬楚南。会属邑有以强奸讼者，公因事无确证，批牍中用“难保无”三字作转语。後其事上闻，仁宗谓书生掉弄笔头，罢公官。公意不能无慊，恒笑谓人曰：“‘难保无’，正可对‘莫须有’也。”公归後，潜心著述。常笺袁子才太史四六文，颇精博。著有花韵庵词，清平乐云：“弹丝吹竹。花里人如玉。歌彻紫云回一曲。山与眉峰争绿。幽情暗惜芳菲。醉吟心事谁知。漫说湖同西子，风怀不似当时。”舟泊广陵满江红云：“百雉临江，依旧是、绿杨城廓。看处处、丝清簧脆，银灯珠箔。明月二分秋有恨，琼花一谢春无著。但孤舟、欹枕听寒潮，还如昨。迷楼石，苔痕。平山树，鹃声恶。笑人生几个，腰缠骑鹤。三阁吟诗同向尽，六州聚铁终成错。算从来、儿女与英雄，都零落。”噫，公在时，杨州尚繁盛。逮鹾务更张後，继以兵燹，使公今日经行，正不知如何感喟耳。
　　
　　○熊宝泰词
　　
　　潜山熊藕熙明经［宝泰］，生七月乏乳，哺以藕粉得活，因字藕生，後易今字。工诗古文，所著藕熙类稿，附词二卷，类多俳体。不诡於雅者，步蟾宫一阕耳。词云：“为谁湿透临风袂。全不辨、露珠珠泪。重来憔悴是崔郎，怕花下、小门深闭。当时独拥黄绸被。隔着个、窗儿无寐。而今依旧是相思，更添了、别离情味。”明经父［会公］，官江苏，饶吏才，由从九品荐升知府。任丹徒时，黄文襄［廷桂］为总督，涕唾属吏无敢忤。值南巡除道，公不忍毁人冢墓，迂曲里许。文襄怒，谓銮辂所经，不由直路，大不敬，不急改必诛。公曰：“岂驾前有人持指南针，直至丹徒不一转湾耶。倘上闻发骸暴骼，罪在公，不在某。既幸而未知，公独无恻隐心乎。”道府咸骇，引公谢，公不肯。且大言曰：“参官已耳，焉能杀我。”文襄无如何，道卒不改。臬司某喜访察，密檄逮丹徒恶户，拘至则农家良人也，纵之去。会有事赴苏，臬司怒曰：“君识其为善人而遣之，策我不能耶。”公曰：“由府至司吏胥，层层需索，公即讯而释之，而其家已破，诬者之计得矣。”臬司瞿然为之停访。又尝云：“长官亦人也，何必惧。有患得患失心，则面少人色，将顺不暇。”居官风采可想见矣。其言其事，足为脂韦者鉴。
　　
　　○吴┉夫妇词
　　
　　芝霞女史［象慧］，明经女也，泾县吴墨仙明府［┉］，咸工诗词。明府任四川江津县，词名课花。酒帘满庭芳云：“楼角斜飘，檐牙半露，几番卷起炊烟。有时风静，端正一竿县。比似麴车更甚，遥望处、无那情牵。行沽去，何须借问，亚树夕阳偏。堪怜。最好是、杏花开候，春暖江天。傍水村山郭，做弄轻妍。招引踏青人至，同认取、孤影翩翩。只休教、朦胧醉眼，错认燕飞前。”女史有芝霞阁词，卜算子云：“杨柳弄轻柔花落人消瘦。杜宇声声听已愁，况是黄昏候。新月自娟娟，不似眉痕皱。晓起临妆学画伊，得展愁容否。”桃源忆故人云：“窗前忽洒潇潇雨。对此暗添愁绪。点点何曾少住。况有芭蕉树。子规啼断人何处。芳草远迷归路。帘卷落花无数。又是春将暮。”
　　
　　●卷十一
　　
　　○聂冠卿多丽词
　　
　　聂冠卿於李良定席上赋多丽词，一时传诵。蔡君谟诗所谓“多丽新词到海边，天涯回首重依然”也。词云：“想人生，美景良辰堪惜。向其间、赏心乐事，古来难是并得。况东城、凤台沁苑，泛晴波、浅照金碧。露洗桐华，烟霏丝柳，绿阴摇曳荡春色。画堂回、玉簪琼，高会尽词词客。清欢久，重燃绛蜡，别就瑶席。有飘若惊鸿体态，暮为行雨标格。逞朱唇、缓歌妖丽，似听莺语乱花隔。慢舞萦回，娇鬟低，腰肢纤细困无力。忍分散、彩云归後，何处更寻觅。休辞醉，好花明月，莫漫轻掷。”原本“绿阴”句下，作“荡春一色”。“缓歌”句下，作“似听流莺乱花隔”。“休辞”句下，作“明月好花”。词律谓“荡春一色”费解，“一”字乃误多者。“听”字应读平声，“流莺”乃“莺语”之讹，“明月”句必是误倒。按此词用入声叶，宋人往往以入作平，与晁无咎平韵词句读不殊。“荡春”句各家平仄两体均止七字，无作八字句者。万氏所云，不为无见。因思前段第二句“美景良辰”，恐亦传写颠倒，如作“良辰美景”，则与各家平仄均协矣。至晁词首句，各本作新秋近，乃近新秋误倒。宋人填此词均仄平平起，词律谓起三字用仄者非。
　　
　　○杨慎窃廖莹中词
　　
　　周美成制六丑调，杨升庵嫌其名不雅，改称个体。若不知宋人廖莹中自有个侬本调，前後极整齐。万氏词律因升庵所作，虽用周韵，而句读参差，知辨其错谬，亦不知调本个侬，词系廖作。其词云：“恨个侬无赖，卖娇眼、春心偷掷。莎软芳堤，苔平苍径，却印下、几弓铁迹。花不知名，香才闻气，似月下篌箜，蒋山倾国。半解罗襟，蕙熏微度，镇宿粉、栖香双蝶。语态眠情，感多时，轻留细阅。休问望宋墙高，窥韩路隔。寻寻觅觅。又暮雨，遥峰凝碧。花坞横烟，竹扉映月，尽一刻千金堪值。卸袜薰笼，藏灯衣桁，任裹臂金斜，搔头玉滑。更怪檀郎，恶怜深惜。几颤、周旋倾侧。碾玉香钩，甚甚无端、凤珠微脱。多少怕听晓钟，琼钗暗擘。”按莹中字群玉，为贾似道客，乃宋末人。升庵生有明中叶，其为窜易廖词，窃为己作可知。相传升庵未贬时，每阑入文渊阁攘取藏书，妄意似此单词，世无传本，可以公然剽掠，初不料二百年後，原词复行於世。余尝谓升庵得志，决非纯臣，盖自视过高，意天下後世皆可欺，其不为无忌惮之小人也几希。
　　
　　○苏轼贺新郎词
　　
　　贺新郎调一百十六字，或名贺新凉，或名乳燕飞，均因东坡词而起。其词寄深远，与咏雁卜算子云：“缺月挂疏桐，漏断人初静。时见幽人独往来，缥纱孤鸿影。惊起却回头，有恨无人省。拣尽寒枝不肯栖，寂寞沙汀冷。”同一比兴。乃杨词话谓为酒间召妓铺叙实事之作，谬妄殊甚。词云：“乳燕飞华屋。悄无人、桐阴转午，晚凉新浴。手弄生绡白团扇，扇手一时似玉。渐困倚、孤眠清熟。帘外谁来推绣户，枉教人，梦断瑶台曲。又却是，风敲竹。石榴半吐红巾蹙。待浮花、浪蕊都尽，伴君幽独。艳一枝细看取，芳意千重似束。又恐被、秋风惊绿。若待得君来，向此花前，对酒不忍触。共粉泪，两簌簌。”计一百十五字。窃意若待得君来向此，下直接花前对酒不忍触，语气未洽，必系花前上脱一字。虽韩氵虎词此句亦仅七字，恐同一残缺，非全本也。其蕊字乃以上作平，与两簌簌句中簌字以入作平同。至卜算子词。或谓有女窥窗而作，殆因温都监女而附会之，亦不足信。一本静作定，汀作洲，似不如人初静与沙汀之善。有谓雁不树宿，寒枝二字欠妥者，不知不肯枝栖，故有寂寞沙汀之概，若作寒芦，似失意旨。
　　
　　○蝶恋花单调
　　
　　乐府纪闻言韩庄敏［缜］有爱姬能词。公奉使时，姬赋蝶恋花云：“香作风光浓著露。正恁双栖，又遣分飞去。密诉东君应不许。泪波一洒奴衷素。”仅三十字，似系半阕，故选家均未录，即词律亦收六十字一体。然词有单调，有双调，如南歌子本二十六字，望江南本二十七字，後加一叠，即为双调。明女士张红桥寄外蝶恋花云：“记得红桥西畔路。郎马来时，系暖垂杨树。漠漠梨云和梦度。锦屏翠幕留春住。”亦三十字，即谓为单调，似无不可。有称黄金缕者，盖取凭延已“杨柳风轻，展尽黄金缕”句名之。又乾隆间，女鬼柳依依降乩，赋诗一绝，并词云：“身裹絮绵难著枕。淡月铺窗，乱写飞花影。莫怪青春归步紧。枝头杜宇声声请。”与红桥词正同。依依，顺治初江都人，方宾室，年十八，遇乱被掳，抗节而殒。
　　
　　○韩钦词
　　
　　天地生才，每不可解。粤西远在连徼，士大夫工韵语者尚有，闺阁中殊为罕觏。乃会稽王笠舫大令集中，传有陆小姑者，宾州人。幼慧工诗，同里覃六。六操农业，嫌姑弱不任锄犁役，绐以母疾遣归，而别娶健妇。姑弗与较，藉吟咏自。有紫蝴蝶花山馆诗一卷，年二十八以瘵亡。卒之日，笑曰：“但吟诗句留青简，不与人间看白头。”其志可哀已。夫既畀以才，而又厄之如此，岂佛氏因果之说信有之，非世人所能测度耶。盱眙汪孟棠观察［云任］梓行其诗，萧山韩螺山中翰为赋解语花云：“风酸绕指，墨碎研心。清露愁襟浣。泪绡千片。痴牛省，应把铁肠柔转。丝丝独茧。织不就、鸳鸯衾暖。听小楼、冻雨黄昏，紫燕单栖惯。休说珠还璧返。问蘼芜消息，人隔天远。楚娥幽怨。难分诉，付与冷檠枯管。秋蝉命短。恁犹带、残音凄颤。拚一场、尘梦匆匆，留白头谁看。”［原注定有“酸风绕笔头，研墨心先碎”，集中句也。］中翰名钦，捷南宫後以知县用，请改中书，遂乞归不出。赋诗云：“我比渊明见机早，未除彭泽已归来。”志趣高迈可想。著有闲味轩词。体物之工，不亚茶烟阁。同高茶庵咏痱一萼红云：“罢梳妆，认香斑隐隐，汗粟透琼肤。艳借脂痕，分蜥印，密似匀缀珠。想午倦、薇窗睡足，搀细颗、红衬簟纹疏。腕晕灯边，腮霞镜里，薄醉还无。几度兰汤浴罢，看圆胎露润，鲜荔含酥。并坐嗔郎，轻搔倩婢，暗里偷解罗襦。只隔住、蝉纱一抹，曙星灿、云彩罩模糊。好是蓉硝拍遍，凉逗冰蜍。”
　　
　　○勒方词
　　
　　勒，希姓也。太白诗“特生勒将军，神力百夫倍”，题为历阳壮士勒思齐作。杨升庵希姓录引之。乃刻本李集讹勒为勤，注李诗者转以升庵为误，不知明有勒玺，成化中进士。近见李小湖廷尉［联］好云楼集，附勒少仲观察［方］题亡室李纫秋手钞词卷御街行云：“浣花笺上簪花字。留向、人间世。瑶钗冷落玉楼空，愁绝馀香残蕊。春樽孤馆，秋灯长簟，多少思卿泪。短缘欢梦随流水。怕细忆、平生事。十年尘锁翠云箱，肠断兰编重理。吟风感月，悲凉遗谱，吹得鹅笙碎。”观察，新建人，著有州词。癸卯举於乡，现官江苏。是勒姓今尚繁衍可证。
　　
　　○荆圃唱和集
　　
　　杨蓉裳外祖官陇右时，每与署中亲友拈韵徵歌，刊有荆圃唱和集，今佚矣。中惟同邑侯春塘明经最多最佳，馀如武进杨容光［奎曙］虞美人云：“镇垂帘押留春久。开过酴後。阶前检点数丛花。无限销魂，却忆泰娘家。今年不似年时好。愁思催人早。韶光欲去总难留。始信人生，须趁少年游。”娄县杨篑山［之灏］、荔裳中翰，省兄西秦，将联骑北上，值其生朝，赋词为寿。金缕曲云：“捉坐行杯勺。祝华年，小苏初度，略分今昨。［原注：蓉裳以十二月十八日生，前坡公一日。荔裳以正月四日，後子由一日。］计就游染辞秘省，只算暂时休沐。漫惆怅，鸾飘凤泊。似我浪游三十载，笑儒冠难悔从前错。蚕丝吐，苦缠缚。兹行况复偕康乐。羡同车、兄吟春草，弟吟红药。眺听河声兼岳色，好办酒瓢诗橐。横短笛、为吹飞鹤。侬自天涯泥絮滞，盼吾宗故事留台阁。名山在，缓前约。”金柜俞木庵［讷］眼儿媚云：“庭院黄昏别绪浓。秋影小帘栊。数声寒杵，一弦凉月，几点飞鸿。无边旧事凭谁省，阁泪对西风。弹阮无心，调筝转怯，思梦还慵。”春塘名士骧，菩萨蛮云：“含情悄倚屏山立。清宵怕见如眉月。眉似月纤纤。愁痕夜夜添。两枝红烛并。浓淡人双影。蓦地眼波回。相看转自猜。”浪淘沙云：“盼到柳条青。已过清明。落花如雨听无声。不信一春憔悴意，单为啼莺。斜月满空庭。香雾冥冥，簟纹如水夜姜清。睡去总然无好梦，却也愁醒。”帆影南浦云：“风正挂蒲高，认中流片影，参差来去。半幅淡相随，澄辉里，划破几重烟树。回挝捩柁，沙湾绿转痕斜露。鸥倚鹭翘浑未醒，已过芦奇荻浦。软波帖帖轻移，渐微茫、远逐闲云飞度。残照欲低时，江楼畔、应有销魂人数。离情无据。一痕摇曳留难住。霞敛遥山奁翠暝，入月阴深处。”均不涉浮艳。
　　
　　○杨芸琴清阁词
　　
　　杨蕊渊表姑［芸］为蓉裳外祖女，著有琴清阁词，与李纫兰女史［佩金］生香馆词盛传一时，海内推为闺词之冠。清平乐云：“茶香。花乳盈瓯碧。露脚如烟吹袖湿。天淡星痕欲滴。胡床簟滑凉生。睡馀忽听瓶笙。仿佛一池秋雨，风吹万柄荷声。”题吴兰雪新田十忆图浣溪沙云：“记取文窗觅句迟。浅寒吹户落花时。更无人处耐寻思。旋拂香笺题艳字，漫拈红豆谱乌丝。未妨闲事早莺知。”表姑秦丈兰台，有卜算子云：“红蓼逐风开，黄叶因风起。燕子无情也解愁，絮语秋生矣。漠漠露凝空，寂寂帘垂地。试掩屏山数漏声，领略秋滋味。”虞美人云：“梧桐叶上萧萧雨。絮尽寒蛩语。湘帘不卷篆纹斜。何事秋来，瘦影似黄花。空庭独坐添惆怅。试向云边望。三三两两雁当楼。今夜边城，梦里有归舟。”丈名承霈，官通州知州，所作无多，故词名转逊闺中。
　　
　　○杨琬词
　　
　　表姑次子［恩普］官江西同知，娶杨伯夔表丈女佩贞［琬］，亦工词善书。昔於顾羽素表姑绿梅影楼填词图中，见所题高阳台云：“画阁连云，疏帘隔梦，人间无此高寒。石瘦苔荒，一轮冻月团栾。悄然万籁声俱寂，恁烟痕、绿上毫端。对横枝、依约微吟，画损阑干。深宵不用银照，爱横斜疏影，写向冰纨。仿佛瑶妃，半鬟香雾初干。披图忍读琴清句，侍慈帏、画卷曾看，听烟梢翠羽，飞来同话辛酸。”轻清婉约，克绍家风。
　　
　　○芝仙姑诗词
　　
　　余前谒芝仙姑於嘉禾，知有双清阁诗，匆匆返棹，未及请读。後为子宣姑夫携置行箧，杭州陷，竟归浩劫。钞撮丛残，仅存十一。然如赠润卿妹七绝云：“茜衫翠袖影伶俜。巧掠飞蝉薄鬓青。良夜似年秋似水，笑携团扇扑流萤。”又题马诵咣伯母遗照五古中云：“我痛雁行断，嫂伤鸾影沉。奔丧归吾家，血泪盈衣襟。但得死同穴，奚必生同衾。清操洁比瑜，烈行坚如金。含悲赴九泉，柏舟遂素心。”等句，清苍绝俗，正不必以多为贵。姑工书，娴绘事，有三绝称。所临灵飞经，见者谓长洲曹墨琴夫人不得擅美於前。曾随宦滇南赵北，复自浙右避乱闽中，游历几万里，氵存经变故，吟咏遂罕。幼在都中，曾执贽杨蕊渊表姑，故偶作小词，亦有原本。如忆王孙云：“梧桐分绿上雕栏。幕卷帘垂夜未阑。玉崩珊珊惯耐寒。掩青鸾。绝代蛾眉称意难。”辛卯七夕濮又昭妹招诸女伴作乞巧会，小病未往，赋词奉柬，金错刀云：“云影淡，露华凉。虫声如雨夜初长。寻盟有约邀新月，乞巧无缘炷晚香。陈钿盒，奠琼浆。一灯摇梦费思量。遥知语笑情方惬，都向天孙问七襄。”姑见示灵飞经书册中，有畅之叔题五律二章云：“字子吾宗秀，风华冠玉台。双清多慧业，三绝是仙才。朔雪澄怀抱，南云妙翦裁。探奇恢眼界，又渡浙江来。记得都门别，于今卅载强。容颜俄老大，身世剧苍凉。听雨情同洽，挑灯话转长。春流引归棹，寒雁倏分行。”叔氏著述，悉遭贼毁，幸存片羽，无异兼金矣。
　　
　　○周济哨遍词
　　
　　东坡集载哨遍二阕，一隐括归去来词，一赋春宴云：“睡起画堂，银蒜押帘，珠幕云垂地。初雨歇，洗出碧罗天，正溶溶、养花天气一霎时，风回芳草，荣光浮动，卷绉银塘水。方杏靥匀酥，花须吐绣，园林红翠排比。见乳燕梢蝶过繁枝。忽一线、炉香惹游丝。昼永人闲，独立斜阳，晚来情味。便携将佳丽。乘兴深入芳菲里。拨胡琴语，轻拢慢总伶俐。看紧张罗裙，急趋檀板，霓裳入破惊鸿起。正颦月临眉，醉霞横脸，歌声悠云际。任满头、风雨落花飞，渐鹊楼西，玉蟾低，尚徘徊未尽欢意。君看今古悠悠，浮幻人间世。这些百岁光阴几日，三万六千而已。醉乡路稳不妨行，但人生要情耳。”虽两词平仄句读均有出入，而字数则同。词综於“颦月”句上落“正”字，“一霎”句“时”字作“晴”，均误。汲古阁本“时”字作“暖”，换头句作“便乘兴携将佳丽”，“花飞”下多“坠”字，“红翠”作“翠红”，“悠”作“悠扬”，亦非。字应读去声。此调宋以後作者绝少，荆溪周保绪教授［济］赋秋兴云：“黄叶半林，黄菊半篱，妆点秋如许。莽西风、千里卷平芜，乍登临、江山吴楚。问西塞烟波，东山裙屐，几曾留得南朝住。回首广陵涛，年年只背芜城，斜日东去。带邗沟、流恨满江湖。共估客、愁心乱樯乌。烂锦韶华，海蜃楼台，画屏歌舞。呼痛饮张翰生前，杯酒浇黄土。休落龙山帽，金城杨柳谁赋。任飘泊兰成，家山重到，也难写出关河暮。天际雁行斜，知他暝宿荒芦，丛荻何处。渐鸣榔声断野因铺。一点、渔灯伴星孤。月初弦、轻云低护。柴门归便深掩，无赖是庭梧、萧萧只管打窗萦砌，不管离人离绪。闲床倦枕漫支吾。怕重阳、满城风雨。”句读叶韵，系用苏公隐括归去来词体，不支不蔓，直可追步坡尘。
　　
　　○周济止庵词
　　
　　语云：“管得住身，管不住心。”又云：“丢了青竹杖，忘了弄蛇时。”皆俗谚也。教授衍为虞美人後结云：“留住花枝，留不住花魂。”又云：“才得春晴，都不记春寒。”读之清隽轻圆，初不觉其意在讽刺。教授登嘉庆乙丑进士，司铎淮安，晚岁寓居江宁，有止庵词。蝶恋花云：“络纬啼秋啼不已。一种秋声，万种秋心里。列月似嫌人未起。斜光直透罗帏底。唤向闲庭看露洗。薄翠疏红，毕竟能馀几。记得春花真似绮。谁将片片随流水。”绿阴玉京秋云：“春乍去。金铃系高阁，彩幡虚护。几许嫣红，霎时吹尽，何关风雨。多谢疏帘影，面面遮断，送春心绪。莺休语。不知谁在，绿窗深处。一枕香迷蝶栩。向西园、馀情更苦。记得那回，青骢那回，青骢嘶过，蘼芜横路。忘却珊鞭坠，为忆楼上，盈盈眉妩。空凝伫。惟有垂杨惯舞。”言外俱有意在。
　　
　　○陈宇词
　　
　　南宋词家推姜白石为巨擘，故鄱阳产而居吴兴。吾友陈叔安明府［宇］亦家鄱阳，流寓金陵。後氵斥江入粤，重游鄱之东湖，湖有浮舟寺。感赋垂杨云：“鹅黄细缕。看绕堤已报，早春烟树。醉上湖亭，廿年重到悉如许。依然飞燕寻门户。杖藜有、过桥渔父。诉归来、乡语生疏，问旧巢何处。闲对云堂佛古。听茶版清晨，饭钟当午。故国词仙，胜情偏爱吴兴住。轻抛里巷经风雨。暗惆怅、远游意绪。甚明朝、又挂征帆随雁去。”其浮家浪迹，殆与白石有同慨。今老矣，犹羁否闽中，藉诗词自遣，著有翦梅词。荷叶杯云：“昨夜画楼相对。微醉。银烛两行明。怜他珠泪背人倾。不觉惹离情。漏尽晓莺先唱。惆怅。归梦太匆匆。一轮初日射窗红。门外又东风。”泛舟秦淮芙蓉云：“槛灯凉映水。渐云微星淡，月斜风细。轻舟滑笏。今夜定须醉。故人招一二。还随鸥鹭三四。柳拂萍开，趁明波倒影，却见画阑倚。翻笑尊前眼底。点染溪山，总仗笙歌沸。香消玉殒，千古断肠地。小楼双燕子。年年空傍珠翠。只有斜阳，照胭脂井畔，娇艳恨无比。”点绛唇云：“烟敛风柔，漫怜芳草摇晴碧。兔葵燕麦，多少伤心客。依旧人家，不见香车迹。游春屐。十年轻掷。双鬓新来白。”喝火令云：“鲁酒休嫌薄，秦筝且为欢。眼前不耐是春寒。待到莺黄暖日，花信又将阑。影事分明在，腰围逐渐宽。别时容易会偏难。但问几重流水，几重山。但问新来燕子，知否旧门栏。”叔安与保绪交最洽，故词笔颇相似。
　　
　　○江浙四布衣词
　　
　　乾嘉之际，江浙画家以奚、方、钱、改四布衣为最，均能书，工诗词。奚名冈，字铁生，新安人，寓居杭州。题郭频伽盟鸥图菩萨蛮云：“遥知白石寻盟处。萧疏杨柳垂烟暮。分得白欧沙。一溪红寥花。轮君携野处。幽梦和愁回。随意与题诗。雨斜风细时。”方名薰，字兰坻，石门人，与铁生咸善山水。短檠满江红云：“独夜谁亲，惟雁足、光摇耿耿。频数尽、寒更三五，歌残酒醒。有客临书东舍火，何人背雨西窗影。恁关情，一片玉荷前，闲愁并。射帘额，晴虹ぁ。黏烛泪，飞蛾粉。照此时幽独，雨心堪省。素雪将侵潘岳镜，黑甜未遇卢生枕。只消磨、风露忆中宵，秋云冷。”钱名榆，後改名杜，字叔美，自号松壶小隐，仁和人，兼擅花卉。为改七芗画石梅结宇图题词索和，百字令云：“石巢云壑付幽人，管领一围晴雪。尺五柴门寒不掩，梦稳罗浮仙蝶。翠羽穿帘，红藤压架，松火窥檐活。炊烟林际，山童扫遍残叶。最忆前度清游，打头松子，空翠凉肌骨。划地东风啼鸟换，枨触旧怀重叠。结个茅亭，与君共住，闲听钟鱼发。梅花如此，为君图画风月。”改名琦，字七芗，其先西域人。祖某，为松江参将，家华亭。琦始弃武而文，喜写折枝，绘仕女尤妙。菩萨蛮云：“画船来往红桥路。依依垂柳絮。化作白花。花开傍那家。流萤三五点。摇曳冰纨扇。扇底一分人。和他月二分。”和钱松壶为作石梅结宇图题词见赠，次韵百字令云：“碧山人去，甚东风吹老，枝枝香雪。曳杖拖桫看暝色，瘦步又随寒蝶。松影如潮，藤阴拂槛，绿静茶烟活。疏林残照，打头飞下黄叶。此地小住游仙，初平叱起，顽石皆仙骨。缚个香茅清涧曲，卧对云屏千叠。翠袖搴萝，红螺过酒，绕屋梅花发。手携鸦嘴，破空飞上明月。”四君画理，俱以闲逸疏秀擅场，词亦如之。
　　
　　○吴国俊词
　　
　　江宁吴伯钅英大令［国俊］为兰园大令子，袁兰村大令婿。学有师承，顾屡试不售，俯就盐官，浮沉闽中久之，权福清令，旋卒。为人醇朴无城府，与余交垂十年，轻不肯以所著示人，人亦无知之者。没後，其子［师曾］始以全稿见示。客中春感祝英台近云：“雨如丝，风似翦，闲向曲兰倚。新碧潭潭，春色已如此。看他雁齿桥横，鸭头波涨，且莫负，流莺声腻。游倦矣。可堪无定浮踪，依旧泛萍似。帆饱舟轻，又把水程记。谁怜一样韶光，及时游冶，终不是、故园情味。”兴宜泉明府以自题停琴待月图见寄索和，依调奉答金缕曲云：“一幅吟笺寄。是河阳、风流仙令，画成词意。苔径幽深松菊茂，香露暗滋浓翠。赚人与胎禽无寐。抚罢冰丝虬漏悄，盼凉蟾、花外来犹未。扌弃独向，石床倚。胜游欲记浑难记。怅年年、萍飘沙散，人生能几。利絷名羁还自笑，漫说归寻烟水。且料理、琴樽同醉。古调重弹谁解听，算多情、只有婵娟子。休隐在，碧去里。”迹其意境，无异松涛梅影。
　　
　　○袁绶词
　　
　　伯钅英配紫卿夫人［绶］，袁子才太史孙女也，亦工词。余见其题严小秋词稿阳台云：“摘粉搓酥，吹花嚼蕊，吟窗细写深情。款梦梅边，冷香吹入瓶笙。赌茶旧事空枨触，怕拈来、红豆零星。恐东风，谢了荼コ，催老啼莺。传经我愧承家学，听河阳花满，小隔趋庭。见说仙才，瓣香曾证山灵。华年销尽轮蹄铁，新词、争唱旗亭。澹吟怀、一抹遥峰，冷晕螺青。”伯钅英亦有题词，同倚是调，而风神转逊。余曾戏谓伯钅英，就二词论，君合向妆台拜女先生也。夫人著有簪筠阁诗，于归後三日对镜云：“晓起窗前整鬓鬟。画眉深浅入时难。镜中似我疑非我，几度低徊不忍看。”情致绝佳。时有浦合双女士［梦珠］和兰村大令忆昔词临江仙云：“记得纟丽笄侵晓起，画眉初试螺丸。春痕淡淡上春山。乍惊新样窄，较似昨宵弯。一样敷来仙杏粉，难匀怪煞今番。传闻郎貌玉珊珊。妆成娇不起，偷向镜中看。”与夫人诗异曲同工。又一阕云：“记得伤春经病起，日长慵下妆楼。慧因悔向隔生修。草偏栽独活，花未折忘忧。尺幅生绡窗下展，亲将小影双钩。画成未肯寄牵牛。只缘描不出，心上一痕秋。”视崔徽写真寄裴，更进一意，倍觉凄艳动人。夫人族妹黛华［青］上元车子尊明经，有燕归来轩稿。寄竹畦兄吴下渡江云云：“家山催别去，尽书莫寄，弹指又惊秋。几行新雁外，目极征帆，底事久淹留。劳人草草，怕年来、雪渐盈头。应试看，白洲畔，栖稳有沙鸥。优游。真娘墓侧，白传祠边，共寻花浇酒。更龙门、叨陪清燕，文采风流。乌丝写出琳琅句，听双鬟、娇啭歌喉。旗亭壁，有谁争画银钩。”
　　
　　○高望曾词
　　
　　诗贵用韵，韵宜稳宜响。不响则虽首尾完善，中有好句，终觉口齿滞涩。词韵虽宽於诗，然有一句两句，句句用韵者，有多至数句方用韵者，一韵不响，通篇减色矣。仁和高茶庵明经［望曾］与谭君仲修先後游闽，均工长短句。仲修善小令，茶庵善慢词，其押韵尤响。南湖怀古探春慢云：“流水当门，乱山绕郭，危亭高耸云表。款竹寻僧，穿林访艳，几度吟踪曾到。十里香尘路，更谁识、故侯园沼。一袈裟地犹存，粉围香阵都杳。休问平原野老。叹玉照堂欹，空斜照。断塔埋烟，残碑蚀雨，满目萋迷荒草。一觉繁华梦，怅回首，劫灰如扫。惟有梅花，迎人依旧含笑。”题金冬心画梅隔溪梅令云：“一枝瘦骨写空山。影珊珊。犹记昨宵，花下共凭阑。满身香雾寒。泪痕偷向墨池弹。恨漫漫。一任东风，吹梦堕江干。春残花未残。”十四寒，哑韵也，押之妥协，便有馀音。如易前词杳韵作渺，意则犹是，而韵哑矣。
　　
　　○柯崇朴与吴秉钧词
　　
　　嘉善柯寓匏舍人［崇朴］由贡生官中书。竹太史词综凡例中言，铨次词人爵里论世之功，寓匏为多。又山阴吴君琰青［秉钧］曾游岭南，参订万氏词律，二君工词可知，王氏词综均遗之。柯有途次大雪琐窗寒云：“云态飘，风情摇荡，做成花片。凭高试眺，不觉远山遮遍。看林皋、琼英乱飞，几回错认梨花院。想广陵潮涌，峨嵋月起，银河光渐。堪叹。浮名绊。笑一棹天涯，孤征如雁。香温绣阁，误却谢庭芳宴。问而今、芦荻满洲，可能得以山阴岸。只应同、蓑笠衰翁，独钓寒江畔。”吴有海棠春云：“昨宵枕上凝红泪。听雨打芭蕉叶碎。漏尽峭寒生，梦破灯花坠。晓来正忆相思味。被鹦鹉笑人孤睡。强起画双眉，减尽春山翠。”雨後望汉江新涨满江红云：“几片春云，轻染就、一江新碧。高楼下、苍茫万顷，光浮翠壁。鹊踏岸花红有晕，燕窥堤柳青无迹。看南山、影落翠霞斜，冰轮出。微风起，烦襟涤。朱阑外，谁家笛。听棹歌声在，沧浪之侧。细生时和雪绉，洪涛卷处兼天白。羡渔舟，钓叟把鱼竿，情偏。”
　　
　　●卷十二
　　
　　○李调元兄弟词
　　
　　绵州李雨村观察［调元］所刊函海一书，采升庵著述最多，惜校对未甚精确。其自著童山诗文集亦不甚警策，词则更非所长。惟浣溪沙云：“斜掩金铺日影移。水晶帘子镇垂垂。杨花偏傍绣帏吹。玉步摇欹笼鬟懒，金泥裙卸整腰迟。春愁一片化游丝。”谒金门云：“风过处。吹落一庭轻絮。几阵廉纤窗外雨。绿迷芳草渡。才见峰酣蝶舞。又早燕来鸿去。试问落花谁作主。流莺娇不语。”为集中之最。观察弟墨庄，名鼎元，官宗人府主事。咏阑干金缕曲云：“婉转情何极。衬花阴、春藏几许，蝶蜂曾识。曲录玲珑呈幻影，低护青青草色。正睡起、海棠无力。偏共柔肠争九转，便阳乌、午影扶难直。桃源路，一湾隔。<立令><立屏>鹤步还愁入。算惟有、槐边蚁度，柳边莺织。月夜纵横添断竹，羽客凭虚弄笛。早绊住、花间游屐。酒点茶痕人去後，更谁怜、粉唾黏尘迹。留浅荫、蘸苔碧。”音情浏亮，颇能体物而不带於物。
　　
　　○王一元词
　　
　　孙文靖［尔准］论词绝句云：“作者谁能按谱填。乐章琴趣调三千。谁知万首连成璧，眼底无人识畹仙。”盖为吾乡王畹仙中翰［一元］作。畹仙寄籍奉天，冒吴姓，举京兆，康熙癸未捷南宫，工骈体文，善倚声，所作几万首。颇自来选家，咸未录及，里中人鲜有知其姓氏者，余亦仅见咏物词一卷。檐铁蝶恋花云：“轻脆琉璃刚径守。惯向虚檐，弄尽悠扬韵。疑是帘钩垂未定。劳他燕子惊心认。旅馆黄昏乡梦近。薄醉醒来，彻耳西风紧。月又朦胧灯又烬。生生引起离人恨。”渔蓑水龙吟云：“离披翠结香莎，携竿迳上扁舟去。醉来卧月，晒来随网，浪花深处。新妇矶头，女儿浦口，白红树。任潇湘归晚，都教湿透，收不了、烟和雨。历尽风波几许。好忘机、狎他鸥鹭。才看水溅，还经雪打，蒙松如故。鲈美莼香，借渠抛却，闲愁无数。向严滩笑煞，羊裘多事，钓名千古。”睡燕沁园春云：“营罢新巢，王谢堂前，午风正微。为春光澹宕，也如人倦，馀寒料峭，懒逐鹃啼。学得鸳鸯，迷他蛱蝶，交颈雕梁暂息机。酣眠好，喜纤尘不动，稳称双栖。梦中犹自交飞。怪海国、冥冥顷刻归。想乌衣巷口，旧游恍惚，昭阳殿里，往事依稀。掠水还惊，蹴花终幻，可似邯郸去路迷。帘栊畔，被鹦哥唤醒，怨煞斜晖。”萤火金缕曲云：“点破空庭暝。看荧荧、乍高乍下，飘摇不定。草际浮生原是寄，偏带空明心性。爱依、花阶苔径。最好露凉云净候，一星星、撩乱梧桐井。疑暂敛，又相映。疏帘小幔黄昏静。惹佳人、轻罗扇子，扑来妍靓。几度半明还半灭，照尽空闺幽景。遮莫赛、蟾光凤胫。隋苑只今秋寂寞，馀辉，还伴书帏冷。应不怕，晚风紧。”言外均有意在，非漫然咏物而已。
　　
　　○如皋冒氏词
　　
　　兰泉司寇辑国朝词综，凡未详里居时代者，均汇列四十六卷。中录冒褒浣溪沙云：“翠被生寒宝篆斜。银荷半炷透窗纱。旧时闲事记些些。懒向重帏松扣领，谁来隔院理琵琶。自携残蜡照梅花。”不知褒系如皋人，为冒辟疆弟，王柳村［预］江左诗徵曾录其诗。辟疆子丹书，字青若，亦工词。有菩萨蛮云：“金铃送响秋风至。来鸿淡写长天字。字写不成书。空劳度碧虚。井梧飘断梗。素月横清影。照影可曾双。含羞掩绿窗。”辟疆为初四公子之一，家有水绘园。陈其年太史未达时，馆园中最久，常有唱和。余前见同人集中附辟疆词数阕，惜未录。
　　
　　○邵丰城蕉隐词
　　
　　喜善诸生邵懒渔［丰城］著有蕉隐词，郭频伽谓为颇有作意，因录其秋草台城路於诗话中。余喜其小词尤隽永。清平乐云：“茫茫如此。没个埋愁地。啼鸟惊心花溅泪。又是瘦人天气。年年误了春光。枉教回尽柔肠。独倚危阑凝睇，愁边有斜阳。”
　　
　　○陶梁词
　　
　　长白麟见亭河帅［庆］曾以游历所至，分绘为图，名曰鸿雪因缘，自为之记，并嘱吴门戈宝士明经，各附一词於後。长洲陶凫芗宗伯［梁］则举生平境遇，自系以词。寓编年纪事於协律中，实为词家创格。今红豆树馆词五六两卷是也。其记嘉庆癸酉，逆贼林清遣其党陈爽、陈文魁，潜结太监阎进喜等，突入大内滋事。百字令云：“刀光如雪，镇惊魂、一霎头颅依旧。秘馆校书，刚日午、猝遇跳梁小丑。义胆用扌弃，凶锋正锐，血溅门争守。狼奔豕突，半空霹雳惊走。更遣飞骑，讹传款关，谍报匪党还交构。往事思量成噩梦，差幸馀生虎。口净扫枪，肃清辇毂，功大谁称首。神枪无敌，当今圣武天授。”时宗伯以编修在文颖馆编校全唐文，贼持刀入，供事倪大铨、苏涛、戴杰暨茶房李得均被戕，家人骆升徒手格斗，贼砍其五指去。仁宗方狩木兰，仓猝间禁兵未集，宣宗留守大内，发枪毙贼，贼始惊。又值雷雨交作，遂遁，巨魁旋即授首。宗伯词作於道光中，故有当今天授句。昔人称少陵韵语为诗史，此词正可作词史读也。
　　
　　○陶梁题沧海钓鳌图词
　　
　　宗伯少从王兰泉司寇游，曾预订金石萃编、湖海诗传、词综诸书。嘉庆戊辰入承明，出为清河道，被黜复起。由大名守擢荆宜施道，再黜再起，分巡汉黄，旋授江西廉访，内升至少宗伯。遇人和蔼，性尤爱才，在任无赫赫名，而去後每有馀思。尝谓余国朝法度最良最备，但能谨守，为治有馀。血气盛时，尤不宜好名喜事，彼以兴革为能。弊与玩忄曷者等。时余年未及壮，忽不为意，由今思之，旨哉斯言。宗伯词，已录入王氏词综二集，嗣合晚年所作，总为八卷。内有题李海风方伯［宗传］沧海钓鳌图水调歌头云：“至理在观海，且作钓鳌看。沧桑几经变易，今古一渔竿。莫问惊涛万派，好趁长风万里，双手障狂澜。太白有奇句，嗣响在人间。指蓬岛，云霞外、杳难攀。中流容与自在，在即是仙班。君有丝纶待用，定许垂虹天半，连六声可观。我亦悟秋水，妙绪起无端。”时山左周敬修制军［天爵］官两湖，政尚严刻，方伯时与牾。宗伯方任荆宜，以荆州府筑堤违式牵连被劾，在他人必有未能恝然者，乃以妙绪起无端十字谈笑道之。守大名时，曾辑畿辅诗传、词综补遗二书，刊以行世。方伯桐城人，工古文，由戊午副贡生官知县，氵存陟楚藩，旋乞病归。余谒方伯甫数面，即檄权东胡县事，余受代而方伯行矣。今访求遗文，竟不可得，深用怅然。
　　
　　○汪世泰词
　　
　　余最喜六合汪紫珊太守［世泰］含晖楼酒间偶述更漏子云：“唤黄娇，酬白堕。莫负红窗灯火。银漏转，玉绳低。今宵是几时。今宵事。前年似。禁得几番弹指。休只是，话从前。尊前正可怜。”逸响凄音，感均顽艳。含晖楼者，太守寓秦淮时馆吴妓陈桂林处，并为易名月上，费缠头无算，而月上意不属，卒从他人去。太守曾集袁兰村、刘芙初、汪邺楼、汪小竹、杨伯夔、顾蒹塘词，并己作为七家，刊附随园各种後。其自著碧梧山馆词河传云：“曾记。花底。试灯时节，嫩寒天气。玉箫声里画帘垂。停杯。春愁堆两眉。分明谜语尊前递。佯不理。教会千金意。那时情。最瞢腾。而今梦凉何处温。”踏莎行云：“斗草初阑，簸钱方倦。为谁悄步闲庭院。帘垂银蒜静无人，杏梁栖燕闻微叹。慵折檐花，故添炉篆。依依栏角回身缓。怪他杨柳枉多情，低迷难把离魂绾。”均极幽峭。独出关经南天门作百字令云：“草枯沙白，恁出关秋色，苍凉如此。车铎郎当投古戍，何处明驼先系。一片悲茄，数声断角，吹落斜阳紫。昏星未上，满衣多是霜气。指认千尺危崖，青苍﹀Ю，似阻南来骑。冷翠压车登不易。仰首人行天际。红柳萧萧，朱旗闪闪，门掩黄云里。举鞭试叩，皂雕足下腾起。”为集中变调。太守娶袁子才太史女，家本素封，入赀得知府，官河南，不得意，乞归。道光中余晤其弟［世泽］於楚，知已作古，家亦落矣。
　　
　　○两邵青门词
　　
　　康熙间有两邵青门，均工诗，均为诸侯上客。一名陵，字湘纶，常熟人。董晓沧东皋杂钞录其秋柳金缕曲云：“万树黄金线。最无端、送春辞夏，垂垂欲倦。一自漫空飞絮尽，多少朱门昼掩。便背了、东风一面。记得清明寒食路，倚纤腰、乱拂桃花片。又勾住，画梁燕。如今抛掷情何限。几枝、冷烟疏雨，水村茅店。六代山河斜照里，无数暮鸦栖遍，又何处、笛声哀怨。凄绝右丞三叠句，任行人、唱煞无人管。长亭路，共天远。”一句长蘅，字子湘，武进人，有青门词。长相思云：“槿花开。菊花开。枫落吴江客未归。凉宵旅思催。砧声哀。角声哀。残月风棂旅梦回。高楼闻雁来。”如梦令云：“轻暖轻寒时序。憎暖憎寒情绪。日晏未梳头，脉脉倚阑无语。无语。无语。风送一帘红雨。”鹊桥仙云：“杨花如雪，桃花如雨，帘幕尽教高卷。芳洲一带草痕齐，早青到姑苏台畔。催归杜宇，重来燕子，惹起乡心历乱。凭阑干、叠暮山稠，刚抵得春愁一半。”
　　
　　○张怡词
　　
　　张瑶星［怡］原名薇，桃花扇传奇中所谓老道士也。读画录载其题画卜算子云：“冉冉绿阴中，位置层轩好。松外亭空天更空，天阔孤鸿小。石壁绝攀跻，可有幽人到。壁後还藏千万岁，峰际闲云绕。”颇有出尘之概。
　　
　　○题明季两奇女词
　　
　　明季两奇女均出蛮荒。一为云娘，款邝湛若［露］，掌书记，邝著赤雅一书，成之蛮洞中。一为秦良玉，曾率兵勤王，献贼横行时，保石主境，卒无恙。许克孳明经题云娘传後齐天乐云：“芦笙吹绿珠草，人来鬼门秋暮。洞雨飞符，林云合阵，儿女英雄如许。天魔罢舞。怅破碎中原，几声杜字。一队天姬，月明联臂蹋歌去。翩翩书记老矣，欢功名事业，无分铜柱。赤雅编书，黄衫说剑，酒畔愁听蛮鼓。沉湘万古。只粉黛当年，也归尘土。弹断冰弦，海空闻雁语。”钱谢庵吏部题秦良玉遗像金缕曲云：“明季西川祸。自秦中、飞来天狗，毒流兵火。石主天生奇女子，贼胆闻风先坠。早料理、夔巫平妥。应笑督师无将略，念家山、只怕荆襄破。妄男耳，妾之可。蛮中遗像谁传播。想沙场、弓刀列队，指挥高坐。一领锦袍殷战血，衬得云鬟婀娜。更飞马、桃花一朵。展卷英姿何飒爽，论同名、愧煞宁南左。军国恨，尚眉锁。”良玉媳名红兰，殁於阵，惜无人咏歌其事。相传嘉庆中，教匪林之华将犯石主。有老儒谓众曰：“毋恐，我能退贼。”众以其素不妄语，疑信参半。一日，贼至，见一山颇峻，山腰草木蒙茸，云气氵翁郁，中一白须翁，方巾道服，闭目坐石上，以尘尾麾贼，呼之华名曰：“此地非尔曹可到，速返，不然无噍类矣。”声音朗畅，贼惊，罗拜叩之。复闭目曰：“去，去。”於是贼传仙人有指，终不敢至石主境。盖即老儒所为，人奇事奇，因并志之。
　　
　　○左辅念宛斋词
　　
　　阳湖左杏庄中丞［辅］初任合肥令，误复起，仍宰合肥，氵存升湖南巡抚，所至官书皆自治。少时与洪稚存太史、孙渊如观察相徵逐，官最显而文名稍不如，著有念宛斋词。苏幕遮云：“玉波寒，罗袂湿。怕上高楼，闲并秋千立。衣蝶香销箫凤涩。好梦都阑，鬓影风吹急。悄难言，愁不歇。此意沉吟，毕竟和谁说。要识阿侬心曲折。除向回廊，看取阑干月。”秋柳同钱黄山赋调寄垂杨云：“年华易老。看碧柳依依，得秋何早。春水楼台，也曾好梦勾留到。芙蓉泣露临清晓。盼不著、一丝颤袅。空条，带个归鸦，更衬些衰草。况是离愁难了。趁古堠残霜，乱山斜照。那不销魂，者般憔悴原知道。相看漫讶烟痕少。是镜里春人画稿。问可能风信吹回，依旧好。”
　　
　　○黄季重与徐准宜词
　　
　　黄山名季重。鹧鸪天云：“策马年年意未降。倦游保处觅归双。几时载酒携红袖，终日焚香坐碧幢。寻杜若，采兰茳。清宵怕见影双双。才能炙得灯儿黑，明月无言又到窗。”同时徐仲平治中［准宜］鹊桥仙云：“午风酿暖，暝阴送冷，做得韶光如许。一分丝雨二分烟，还逗起、十分愁绪。无情春去。有情人苦。飞燕双双自舞。思量无计阻春归，空目断、连天芳树。”二君均籍阳湖，笔致颇相似，然一悲春去，一憎月到，感今怀昔，情景自殊。
　　
　　○左锡璇红蕉仙馆词
　　
　　中丞女孙芙江夫人［锡璇］工书娴绘事，袁讠刃庵观察，琴鸣瑟应，致相得也。不数年，观察殒匪难，故乡又经贼毁，夫人寓闽中，拮据支持，其遇有甚难堪者。然茹荼集蓼中，不废笔墨。所著红蕉仙馆词眼见儿媚云：“清浅银河淡不流。风软笛声柔。一弯新月，半窗灯影，无限离愁。惜分偏是多离别，此恨几时休。恼人春色，撩人花气，荡漾帘钩。”清平乐云：“秋风萧瑟。触耳虫声急。花影横窗灯照壁。半是凄凉颜色。年来别思频添。愁生两叶眉尖。试问楼头明月，清光却向谁圆。”蝶恋花云：“月过西窗凉似水。人在天涯，秋在虫声里。一院湿烟飞不起。临风咽尽相思味。珠玉栏闲徙倚。良夜迢迢，欲遣愁无计。卜得灯花私自喜。无言悄把湘弦理。”梅为风雨所败，感赋疏影云：“一宵风雨。早小园梅萼，飘坠无数。才见花开，又见花飞，瞥眼便成尘土。但教落去人知惜，更何必、重幡深护。愁他、没个人知，枉自魂销千古。日暮。几回巡索，叹繁华如梦，韶光迅羽。乍齐仍阴，似暖还寒，种种恼人情绪。天心到此应难问，漫惆怅、留春不住。看枝头、点点残英，空寒香一缕。”
　　
　　○袁子芳词
　　
　　观察女毓卿女史［子芳］秉夫人教，亦工词能画。题杨柳海棠便面菩萨蛮云：“娇红稚绿天然丽。一般沉醉东风里。莫漫倚新妆。纤腰尔许长。眉痕青琐琐。睡起情无那。留得几多春。湘毫染未匀。”如梦令云：“梦压鸾衾初醒。睡起钗慵整。门掩篆香残，长日画堂人静。风紧。风紧。吹绉一帘花影。”南歌子云：“秋老蛩吟咽，天寒夜气清。一庭凤露静无声。不道月痕斜转已三更。宝鼎香将烬，檐花影渐横。罗衾如水悄寒生。闲把迢迢莲漏数分明。”女史年甫逾笄，所诣正未可量。
　　
　　○吴嵩梁香苏山馆词
　　
　　东乡吴兰雪刺史［嵩梁］诗词清绮，嘉庆庚申举於乡，官中翰十馀年，始出为黔西知州，著有香苏山馆词。秋夜闻浪淘沙云：“何处玲珑。径转廊通。寻声直到画阑东。月又不明帘又暗，灯影微红。绣榻乱书丛。人坐当中。一篇新谱教才工。谁信桂花庭院里，立尽斜风。”将赴粤东留别闺人采桑子云：“一春梦绕珠江路，才定行期。又改行期。生怕尝新过荔支。明朝真个摇船去，细算程期。预订归期。约在梅花破蕊时。”崇效寺看牡丹天香云：“雨初晴，茶烟正午，小窗深院岑寂。蓦记前游，重邀俊侣，来问牡丹消息。万花低首，让一朵、呈红先斥。香遍人间应是，露气日华云液。粉零珠谁惜。占金闺、果堪倾国。知是几生艳福，修来才得。彩笔昨传佳梦。恁管领春风推第一。不许仙心，理伤沦谪。”刺史少日，游大江南北，风流佚宕，人争延许，顾无所遇。其感旧绝句云：“建业姑苏又广陵。当筵彩笔最飞腾。谁知纵饮酣歌地，中有唐衢泪数升。”余每诵之，不胜凄黯。
　　
　　○尤维熊小庐词
　　
　　综古今诗词而论列之，贵有特识，尤贵持平。若於古人寓微词，而於近人多溢表，形其陋而已。樊榭论词，古多今少，最为醇正。朱小岑论词。古今各半，其谓美成铺张可厌，已属非是，且取乃父词论之，尤觉悖理。吾乡孙文靖论词，虽古少今，然皆堪以论定之人。至尤二娱论词，多同时朋旧，乃怀人诗耳。小岑，临桂布衣，名依真。余辑词补，独阙岭右，觅其词与朱百韩、谢良琦暨女士梁月波词咸未得，殊以为憾。二娱名维熊，长洲人。由拔贡生官训导，荐擢蒙自知县，逾年乞病归，甫及中寿，遽殁。所著小庐词，颇能脱去央。巫山一段云云：“岸柳吹成絮，庭莎积作茵。峭寒天气又黄昏。独自暗销魂。有月无人地，多愁少睡人。梨花深院闭重门。闲煞一枝春。”题画菜笋连理枝云：“我问邻园叟。食谱田家有。小摘瓜壶，横堆茄苋，大烹菘韭。又争如、露甲此烟萌，擅年前冬後。此品公推久。此味君知否。二寸金★，三分玉版，一卮琼酒。盼花开时节，玉人来荐，春盘纤手。”吴歌水龙吟云：“五湖烟水空，一枝柔橹冲烟破。声声断续，三高祠下，垂虹亭左。掉入前溪，三三两两，菱歌相和。正圆沙清浅，凫飞拍拍，笑脱下、红裙里。最是晓风残月微茫，一星渔火。遥闻断港，才从浦转，又穿桥过。水国阴晴，江乡儿女，尽伊烦琐。怕惊他孤客，篷窗梦醒，又还重做。”似较西堂百末词为胜。
　　
　　○戴铭金翠云松馆词
　　
　　翠云松馆词，德清诸生戴铜士［铭金］作。其孙［望］游闽出以示余，剞劂尚有待也。菩萨蛮云：“春风廿四番番换。珠零粉碎无人院。有燕飞回。怕衔婪尾杯。初三兼下九。拜月盟星又。袅尽博山香。为谁空断肠。”喝火令云：“燕垒依梁稳，鱼环上锁迟。香残金鸭细於丝。几度墨纱窗幕，同泛却寒卮。密写芙蓉字，偷裁蛱蝶词。昵人风态费人思。记得胆瓶，爱插玉梅枝。记得小红初嫁，正题雪飞时。”雪後同人西塞探梅，寻张志和故居不得，归途分韵淡黄柳云：“携筇摄屐。待把清芬挹。廿里寻春行得得。踏遍疏林曲涧，残雪还留二分白。钓矶侧。樵青想曾立。倚修竹、袖罗碧。缅高风、重溯持竿客。一抹斜阳，峭寒如水，吹彻谁家玉笛。”寒食前夕听雨柳梢青云：“一穗灯摇。衾寒似水，帐掩轻绡。知否山厨，禁烟明日，泼火今朝。问谁唱出潇潇。听歌调、新翻六幺。溅绿沾红，杏花村店，杨柳河桥。”咏蝉齐天乐云：“黄梅欲出莺喉老。乱喧雨馀天气。古井槐疏，平堤柳密，满地绿阴如水。瑶琴漫理。正短咽长嘶，几丝摇曳。莫逞居高，回头须识有螳臂。绣床那时午倦，被惊回好梦，去鬓低坠。恨诉齐宫，愁啼汉苑，添了恼侬情味。秋风乍起。早一夜凉侵，薄罗衫被。寄语行人，问归期定未。”
　　
　　○戴坤元词
　　
　　铜士稿中，附其兄芝山明经［坤元］赴粤舟次依铜士韵寄答摸鱼儿云：“叹饥来驱人远出，大都寒士如此。吹箫乞食真无奈，敢惮川途迢递。帆挂矣。任雪虐风饕，要逐樯乌起。炎天瘴地。待莱莉薰香，桄榔糁粉，城访赵佗址。嗟予季。才华不减青兕。池塘好句无二。兴酣落笔看挥酒，墨渖唾花交丽。凭尺鲤。把别後相思，细写加餐字。消愁无计。便浣手开函，百回高咏，宁让对床意。”笙清簧脆，正复相匹。
　　
　　○吴绮艺香词
　　
　　周叔云给谏东欧词中有句云：“月在樱桃树底黄。”与吴{艹园}次太守［绮］“雪在山查树上红”句同一思致。红黄二韵，非深於词者不能押，亦不敢押。其妙正在可解不可解间。太守由贡生官中书，奉诏谱椒山乐府，特邀称赏，迁武选司员外郎，盖即以椒山原官官之，其宠眷如此。旋出守湖州，锄强扶弱，不受请，致失上官意，以诗酒不事事罢官。早岁有“把酒祝东风，种出双红豆”句，因之得名，惜全阕不称。所著艺香词，已录入四库全书。其吴兴感事相见叹云：“西风落日登台。眼重开。无数绕城山色，送青来。今古事，吴越地，几雄才。一片项王马勒乱山堆。”音馀言外，足冠全编，他词未能称是。
　　
　　○近人词
　　
　　前岁次儿承回自都门，得近人词数帙，遥情逸韵，妙杂仙心，慢词不及录，录小令数阕於此。华亭张金冶孝廉［兴镛］远春词南歌子云：“旧梦云吹散，新愁草对生。是谁弹出四弦声。不管江南词客怕重听。山色华不注，波光历下亭。年时爪印认分明。输与如珠泉水似前清。”太仓王季旭明经［曦］鹿门词，踏莎行云：“树杪风嘶，窗前月透。一尊谁伴离人酒。近来情绪更堪怜，影儿也比当时瘦。春意全阑，春情非旧。迢迢又听征程漏。今宵有梦待如何，不如和梦都无有。”凡徒钱鹤山教廉［之鼎］双花阁词蝶恋花云：“澹沱韶光花尚早。嫩柳枝头，著得春多少。水曲红楼深窈窕。一梳新月窥烟杪。楼上寒轻人语悄。绣幕兰灯，只有双栖好。泪湿银筝和梦抱。却愁吟鬓天涯老。”武进汤果卿司马［成烈］清淮词，苏幕遮云：“燕交飞，莺解语。帘内轻寒，帘外廉纤雨。无数游丝拦不住。一片残红，又逐东流去。木兰舟，桃叶渡。芳草连绵，认是江南路。恼煞啼鸦催报曙。归梦迢迢，做也曾无据。”新建勒少仲观察［方］州词，醉花阴云：“湖上长堤烟压树。暝色催津鼓。水阔雁声寒，唤起离人，梦落荒州渡。秋来已是添愁绪。更向天涯去。争得不凄凉，一阵西风，一阵芦花雨。”钱塘陈实庵太史鸳鸯宜福馆词，谒金门云：“风乍定。吹瘦一窗花影。锦帐香温春睡静。燕归人未醒。帘外夕阳红。帘内嫩寒犹凝。昨夜雨声谁共听。小楼银烛冷。”忆少年云：“无风帘幕，无尘阶砌，无人庭院。斜阳更无语，但楼头红短。浅色罗屏生绿，展旧题诗，蠹痕零乱。江城夜横笛，又梅花吹满。”上海王叔彝太守［废勋］沿波舫词，少年游云：“梧桐影外月波流。清景十分幽。衣上凉多，笛边风紧，残梦五更头。蟾辉问有何人赏，独自倚层楼。万籁沉空，纤云消尽，冷浸一城秋。”常熟王蓉洲观察［宪成］桐华仙馆词，祝英台近云：“洛城钟，梁苑树。中有恨无数。脉脉相思，不记几朝暮。盼他安石榴开，玉人归未，甚瘦损、腰围不顾。信频误。便算清梦分明，梦醒总无据。彩笔书空，犹自背人语。早知春去无踪，当时悔熬，怎容易、送将春去。”
　　
　　●卷十三
　　
　　○词综讹脱
　　
　　自竹太史词综出而各选皆废，各家选词亦未有善於词综者。惜彼时宋元善本书匿而未出，仅见毛氏所刻与世俗流传刊钞各本，每有错脱，梓时又多帝虎之讹，均未校改。如苏东坡醉翁操云：“琅然清圆。”夏均父减字木兰花云：“笑指浯溪，漫叟雄文锁翠微。”李元膺茶瓶儿云：“去岁相逢深院宇。”辛稼轩木兰花慢云：“老来情味减。”周美成拜星月慢云：“似觉琼枝玉树相倚，暖日明霞光烂。”［玉树下脱相倚二字。］瑞龙吟云：“惟有旧家秋娘，声价如故。探春尽是，伤离意绪。”荔枝香云：“照水残红零乱，风唤去。愁看两两相依燕新乳。”张子野谢池春慢云：“缭墙重院，时闻有、流莺到。”晁无咎门百花云：“与问阶上，簸钱时节应记。”韩元吉薄幸云：“叹白发星星如许。”［落叹字。］柳耆卿夜半乐云：“避行客，含羞笑相语。”［倒作相笑语。］李甲帝台春云：“飞絮乱红，也似知人春愁无力。”蔡伸飞雪满群山云：“酒醒欹粲枕，怆犹有残妆泪痕。绣衾孤拥，馀香未减，还是那时薰。”吕渭老念奴娇云：“悄立啼红簌簌小，寒窗尽掩，风筝呜屋。”何籀宴清都云：“无言珠泪零乱。尽翠袖重重渍遍。”王安中沿仙歌後段云：“迎人巧笑道，好个今宵，怎不相寻暂携手。淡净晚妆残，对月偏宜，多情更、越绕纤瘦。怨早促分飞霎时休，更恰似阳台，梦云归後。［淡净上多见字，早促上少怨字。］黄机传言玉女云：“纹楸玉子，正闲敲永昼。”［作砾砾敲春昼。］摸鱼儿云：“怅玉容寂寞，试问春知否，单衣懒御。”史梅溪双双燕云：“应是栖香正稳。”万年欢云：“谢桥边，岸痕犹带残雪。小径吹衣，曾记故园风物。”东风第一枝云：“乱若翠盘红缕。”三姝媚云：“望晴檐多风。”高竹屋玲珑四犯云：“烟草愁如许。奈肠断都无新句。”尹焕儿裳中序第一云：“餐尽风香露屑。怕杳杳诗魂，真化风蝶。”按绝妙好词餐尽上多早字，此调制自姜白石，此句止六字，即草窗词亦止六字也。蒋竹山女冠子云：“况年来心懒意怯，羞与闹蛾争耍。”陈西麓齐天乐云：“黄昏静矣。有眠月闲僧，醉香游子。”洪荼瑞鹤仙云：“听梅花吹动，正凉夜何其，明星有烂。问而今去也，恐便作、秋鸿社燕。”吴礼之霜天晓角云：“痴绝佳人才子，荡澜香魂何处。”马庄父二郎神云：“倩说与东风，年年相挽。”刘辰翁宝鼎现云：“帘影动，散红光成绮。”兰陵王云：“玉凋霜，泪盘承露。”王炎午沁园春云：“谁知道、又十年魂梦，风雨天涯。”［落又字。］赵闻礼水龙吟云：“粲迎风一笑，持花酹酒，结成枝伴。”［落笑字。］陈参政木兰花慢云：“乡心日行万里，幸此身、生入玉门关。”［日行上多促字。］紫姑神瑞仙云：“云鬟试插，早引动狂蜂蝶。”［落早字。］吴梦窗倦寻芳云：“尘镜迷楼，空闭孤燕。有缘人影桃花见。”忆旧游云：“片红都飞尽，正阴阴润绿，暗里啼鸦。”［落正字。］王沂孙南浦云：“花岸，漠漠雨昏烟暝。”［脱岸字。］扫花游云：“怎知道、只一别汉南，遣恨多少。”［落只字。］应天长云：“深深杏花屋。东风悄、曾共宿。”［落悄字。］至草窗、玉田二家，未知录自何本，脱漏尤甚。草窗花犯云：“漫记得汉宫仙掌，亭亭明月底。知谁赏、国香风味。”［漫记下脱得字，谁赏上脱知字。］大圣乐云：“冷落锦衾人归後。”［脱人字。］声声慢云：“多情最怜飘泊。”［落情最二字。］玉漏迟云：“锦鲸骑去，紫箫声杳，载酒倦游何处。”落骑字、何字。秋霁云：“依依似曾相识。岁华易失，转眼西风，又成陈迹。”一枝春云：“空自感、杨柳风流。”玉田南浦云：“流红云，翻笑东风难扫。”西河云：“想当飞燕绉裙时，舞盘微堕珠粉。”［想当下多年字。］西字妆云：“遥岑雨碧，有谁识、朝来清气。”齐天乐云：“夜气浮山，晴晖荡日，一色无寻秋处。”［落一色二字。］又前调云：“恐高望远，都是愁处。快料理归程，早盟鸥鹭。”琐窗寒云：“怕依然旧时燕归，定应未识江南冷。试香温鼎。分明醉里，过了几番风信。想竹间、高阁半闲，小车未来犹自等。”又前调云：“想如今愁魂正迷，怅玉笥埋云，锦袍归水。形容憔悴，应也孤吟山鬼。那知人、弹折素弦，门掩清阴，候蛩啼暗苇。”一本“愁魂正迷”作“醉魂未酒”，醒字读平声。
　　
　　○词律沿词综之误
　　
　　词综所采各词，中有未经订正，词律复沿其误者。柳耆卿雪梅香云：“无聊意，尽把相思，分付征鸿。”张子野山亭宴云：“故宫池馆，旧楼台、问解寄相思否。”于飞乐云：“怎空教、花解语，草解宜男。”［脱花解语三字。］秦少游八六子云：“奈回首欢娱，渐随流水。”晃无咎迷神引云：“馀霞散绮，向烟波路。怪竹枝、歌声怨，为谁苦。”［向字上多回字，歌声下多声字。］周美成夜飞鹊云：“相将散离会，兔葵燕麦，向残阳、影与人齐。”黄裳雨霖铃云：“送两程愁作行色。”朱敦儒双云：“相偎梢下沙碛。”［倒作梢下根偎。］美白石长亭怨慢云：“向何处，阅人多矣，不会得青青如许。”赵耆孙远朝归云：“见乍开江梅，晶明玉腻。又别是、一般风味。”［江梅下脱晶明二字，别是上脱又字。］无名氏鱼游春水云：“媚柳轻黄金蕊。”韩元吉六州歌头云：“风流地、到也应悲。”蔡伸侍香金童云：“更柳下人家似相识。”［脱相字。］史梅溪八归云：“凭持尊酒。”［落尊字。］赵以夫角招云：“溪横略彳勺。”［落横字。］蒋竹山白苎云：“忆昨听莺柳畔，引蝶花边。”［落听莺四字。］解佩令云：“春雨如丝，刚绣出、花枝红袅。”［落刚字。］陈西麓明月引云：“镜里伤心心里月。”［脱伤字。］垂杨云：“纵啼鹃、不唤春归人自老。”［脱纵字。］黄玉林河传云：“不知郎马何处。”汪存步蟾宫云：“荡双桨、浪平烟暖。”［脱荡字。］吴梦窗澡兰香云：“炊黍梦、光阴渐老。”［脱炊字。］解语花云：“冷云荒苑。”］王沂孙眉妩云：“还老尽桂花影。”［脱尽字，花下多旧字。］周草窗玉京秋云：“画角吹寒，碧砧度韵。翠扇阴疏，红衣香褪。”［脱画角吹寒四字并阴字。］绿盖舞风轻云：“凌波步秋绮。”徵招云：“登临嗟已老。”张玉田月下笛云：“寒窗梦裹。”［脱梦字。］梅子黄时雨云：“鸥鹭相看惊比瘦。”珍珠帘云：“任此情何许。又却被、清风留住。”曹组婆罗门引云：“望远伤怀对景。”吕渭老百宜娇云：“秋晚嫩凉庭户，半窗秋雨。”刘一止梦横塘云：“林影吹寒，短书传忆。”李甲望云涯影云：“楼上暮云凝碧。危阑静倚，时向西风下，认远笛。”曾允元月下笛云：“浮萍点点，东风吹得愁如海。”姜个翁霓裳中序第一云：“草满旧时行迹。更听得声声，晚莺如觅。”姚云文玲珑玉云：“倩谁分浅凸深凹。”张蜕岩陌上花云：“满罗衫、是酒痕凝处。”［是酒下多香字。］张伯雨雪狮儿云：“几番花阴濯足，不如图轴。烧黄独。自听瓶笙调曲。”至姜夔扬州慢云：“处胡马窥江去後。”词综作戎马，词律作吴马，当是元人所易，相沿未改。
　　
　　○红情绿意
　　
　　暗香疏影二调，为白石自度腔，以咏梅花。张玉田易名红情绿意，分咏荷花荷叶。词综成时，玉田生词尚未流布，故绿意词属之无名氏。词中西风吹折，误作听折，并於怨歌上落恐字，几成两体。按原词云：“碧圆自洁。向浅洲远浦，亭亭清绝。犹有遗簪，不展秋心。能卷几多炎热。鸳鸯密语同倾盖，且莫与、浣纱人说。恐怨歌忽断花风，辞却翠云千叠。回首当年汉舞，怕飞去、漫绉留仙裙褶。恋恋青衫，犹染枯香，还笑鬓丝飘雪。盘心清露如铅水，又一夜西风吹折。喜净看匹练秋光，倒泻半湖明月。”词律知绿意之即疏影，亦不知为玉田生作。细绎篇中句读，绝似花心动，惟起句与前後两结不同。至元人彭元逊又易名解环，於盘心清露二句作“汀洲窈窕馀醒寐，遗浮沉澧浦”，遗句少一字，馀酲寐亦费解，必有讹脱。
　　
　　○词律录词与词综不同
　　
　　万俟咏清明应制三台云：“见梨花初带夜月，海棠半含朝雨。内苑春、不禁过清门，御沟涨、潜通南浦。东风静、细柳垂金缕。望凤阙、非烟非雾。好时代、朝野多欢，遍九陌、太平箫鼓。乍莺儿、百啭断续，燕子飞来飞去。近渌水、台榭映秋千，斗草聚、双双游女。饧香更、酒冷踏青路。曾暗识、夭桃朱户。向晚骤、宝马雕鞍，醉襟惹、乱花飞絮。正轻寒轻暖漏永，半阴半晴云暮。禁火天、已是试新妆，岁华到、三分佳处。清明看、汉蜡传宫炬。散翠烟、飞入槐府。敛兵卫、阊阖门开，住传宣、又还休务。”词律校订颇是，且调句三台，词亦整整齐齐三段。词综於双双游女句分段，尚沿草堂旧本。其春草碧云：“又随芳渚生，看翠连霁空，愁遍征路。东风里，谁望断西塞，恨迷南浦。天涯地角，意不尽、消沉万古。曾是送别长亭下，细绿暗烟雨。何处。乱红铺绣茵，有醉眠荡子，拾翠游女。王孙远，柳外共残照，断云无语。池塘梦醒，谢公後、还能继否。独上画楼，春山暝、雁飞去。”词咏春草，如作“又随芳渚坐”，无理。词综、词律均未订正。至柳外句照前段谁望句法，应作“共柳外残照”，辞气方顺，惜各本如此，未敢臆改。又词综所采贺方回薄幸云：“淡妆多态、更滴滴、频回盼睐。便认得琴心先许，欲绾合欢双带。记画堂风月逢迎，轻颦浅笑娇无奈。向睡鸭炉边，翔鸳屏里，羞把香罗偷解。自过了收灯後，都不是、踏青挑菜。几回凭双燕，丁宁深意，往来翻恨重帘碍。约何时再。正春浓酒暖，人闲画永无聊赖。恹恹睡起，犹有花梢日在。”翡翠二语，字虽艳丽，未免近俚。又张子野惜琼花云：“汀白。苕水碧。每逢花驻乐，随处欢席。别时携手看春色。萤火而今，几破秋夕。汴河流，如带窄。任轻舟似叶，何计归得。断云孤鹜青山极。楼上徘徊，无尽相忆。”本集所载如此，花草粹编落去：“汴”、“舟”二字，词综因之，词律疑“轻”字下脱“舟”字，不知“河”字上尚阙“汴”字。味词意，似子野在汴忆吴兴之作。若作河流如带，任轻似叶，非特文义费解，意亦不显。
　　
　　○韩缜凤箫吟词校
　　
　　凤箫吟一名芳草，韩缜词云：“锁离愁边绵无际，来时陌上初薰。绣帷人念远，暗垂珠泪，泣送征轮。长行长在眼，更重重远水孤云。但望极楼高，尽日目断王孙。销魂。池塘别後，旧曾行处，绿妒轻裙。恁时携素手，乱花飞絮里，缓步香茵。朱颜空自改，向年年、芳意常新。遍绿野嬉游醉眼，莫负青春。”盖芳草二字即题，後人误为调名耳。换头第二三句，本作“池塘别後，曾行处”，词律谓曾字上必落一旧字，按奚倬然词亦系四字两句，其他句读，无不相同，似以“旧曾行处”为是，於文理亦觉明顺。奚词云：“笑湖山纷纷歌舞，花边如梦如薰。响烟惊落日，长桥芳草外，客愁醒。天风吹送远，向两山、唤醒痴云。犹自有、迷林去鸟，不信黄昏。销凝。油车归後，一眉新月，独印湖心。蕊宫相答处，空岩虚谷应，猿语香林。正酣红紫梦，便市朝、有耳谁听。怪玉兔、金乌不换，只换游人。”其感喟之意，溢於行间。词综录其华胥引一词，殆因用韵太杂，故未入选。响烟二字费解，西湖志作响音，题为南屏晚钟，与词意颇合。
　　
　　○史达祖三姝媚词校
　　
　　三姝媚调始见史梅溪集，计九十九字，各家俱同。独梦窗一首云：“酣春清镜里。照清波明眸，暮云愁思。半绿垂丝，正楚腰纤瘦，舞衣初试。燕客飘零，烟树冷、青骢曾系。画馆朱桥，还把清尊，慰春憔悴。离苑幽芳深闭。恨浅薄东风，褪香销腻。彩Ψ翻歌，最赋情、偏在笑红颦翠。暗拍阑干，看数尽、斜阳船市。付与娇莺，金衣清晓，花深未起。”计後结多二字。细玩词意，付与二句，必有讹错，盖金衣即莺，不应重用，殆原本或金衣、或娇莺，嗣经酌定二字，不知者遂连缀书上，若删去二字，则仍九十九字也。至酣春清与清波明眸，叠用平声字，玉田而外，亦各家俱同，似系定格。惟词综录薛梦桂词云：“更无情、连夜送春风雨。”连夜恐系连宵之误，惜无善本可校。
　　
　　○苏轼念奴娇词校
　　
　　东坡赤壁怀古念奴娇词盛传千古，而平仄句调都不合格。词综详加辨正，从容斋随笔所载山谷手书本云：“大江东去，浪声沉、千古风流人物。故垒西边，人道是、三国孙吴赤壁。乱石崩云，惊涛掠岸，卷起千堆雪。江山如画，一时多少豪杰。遥想公瑾当年，小乔初嫁了，雄姿英发。羽扇纶巾，谈笑处、樯橹灰飞烟灭。故国神游，多情应是，笑我生华发。人生如寄，一樽还酹江月。”较他本浪声沉作浪淘尽，崩云作穿空，掠岸作拍岸，雅俗回殊，不仅孙吴作周郎，重下公瑾而已。惟谈笑处作谈笑间，人生作人间，尚误。至小乔初嫁句，谓了安属下乃合。考宋人词後段第二三句，作上五下四者甚多，仄韵念奴娇本不止一体，似不必比而同之。万氏词律仍从坊本，以此词为别格，殊谬。
　　
　　○词综误以周词为吴词
　　
　　“暗尘四敛。楼观回出，高映孤馆。清漏将短。厌闻夜久，签声动书幔。桂华又满。闲步露草，偏爱幽远。花气清婉。望中迤逦，城阴渡河岸。倦客最萧索，醉倚斜阳穿柳线。还似汴堤，虹梁横水面。看浪春灯，舟下如箭。此行重见。叹故友难逢，羁思空乱。两眉愁、几谁舒展。”此美成词，调寄绕佛阁，有陈西麓和韵词可证。词综误编吴梦窗词内，桂华作桂花，浪作浪，词律亦然，更以浪作绿，均误。玩词意，桂华乃言月，非言桂也。
　　
　　○词综所采金元人词讹脱
　　
　　词综所采金元人词，讹脱较少。惟萧列八声甘州云：“可怜生、飘零到荼コ。”赵可望海潮云：“邮亭一别。”彭元逊子夜歌云：“待他年，君老巴山，共听夜雨。”汉宫春云：“梦旧寒，浅醉同衾。便是斗灯见月，看花对酒惊心。”张翥多丽云：“见一片水天无际。”［落见字。］赵文瑞鹤仙云：“西湖上，多少愁思恨缕。风流忆张绪。痛绝长堤别後，凄凉意，向谁诉。”宋远意难忘云：“春水梦为龙。”尹济翁一萼红云：“恼乱人怎忍更凝眸。”［脱怎字。］张半湖扫花游云：“天外新蟾低挂。”宋词错落之多，半误於汲古阁本。盖毛氏知刊书，不知校对，古籍虽藉以流布，而误入正复不浅。
　　
　　○词综未经校正处
　　
　　汪晋贤农部暨王兰泉司寇，於词综书成後，先後辑补人补词八卷，亦有未经校正处。如赵希迈八声甘州云：“前时柳色，今度蒿莱。”郑子玉八声甘州云：“赖东君容我，醉卧展香ブ，尽教人、更行更远。”王琏踏莎行云：“润逼疏棂，寒侵芳袂。”李弥逊水调歌头云：“正是天寒日暮，独钓一江残雪。”辛稼轩洞仙歌云：“叹轻衫茸帽，几许红尘。”赵彦端月中桂云：“酿一襟凉润，诗情病非畴昔。”满庭芳云：“听几声黄鸟，粤树闽溪。”宋穆护砂云：“轻拭尽粉痕如故。”潘良贵满庭芳云：“人间世，那知此夜，空际列琼楼。”吴存八声甘州云：“说与渠侬知否。”又赵仲穆忆秦娥云：“春寂寂。重门半掩梨花白。梨花白。芳心如醉，暗思当日。金钗欲堕乌云侧。佳人望断天涯客。天涯客。今年又过，清明寒食。”［脱前後段叠字两句。何景福别鲁道源虞美人云：“三年奔走荒山道。喜说苕溪好。苕溪秋水漫悠悠。载将离恨上杭州。干戈未已身如寄。安乐知何处。青溪溪上钓鱼矶。纵使无鱼，还有蟹螯肥。”完颜婆罗门引云：“暮云收尽，柳梢华月转银盘。东风轻扇春寒。玉辇通宵游幸，彩仗驾双鸾。间鸣弦脆管，鼎沸鳌山。漏声未残。人半醉，尚追欢。是处灯围，花护雕鞍。繁华梦断，醉几度、春风双鬓斑。回首处，不见长安。”葛长庚好事近云：“行到竹林，探得梅花消息。冷蕊疏英如许，更无人知得。水枯雪老岁年徂，俯仰自嗟惜。醉卧影里，有何人相识。”萨天锡赠友水龙吟云：“王郎锦带吴钩，醉骑赤鲤银河去。绛袍弄月，银壶吸酒，锦笺挥兔。秃鬓西风，短篷落月，东吴西楚。怅丹阳郭里，相逢较晚，共翦烛，西窗雨。文采风流俊伟，碧纱巾挂珊瑚树。出门万里，掀髯一笑，青山无数。扬子江头，冻沙寒雨，暮天飞鹭。待明朝、酒醒金山，过瓜洲渡。”按虞美人调五十六字，四转韵，前後段同，无五十四字体。何词之“载将离恨”句与完颜词之“灯围花护雕鞍”，葛词之“醉卧影里”，萨词之“酒醒金山过瓜洲渡”，词意均欠完足，调亦不协，恐载将上灯围下各脱落二字，醉卧及金山下亦如之。
　　
　　○词综补遗未经校正处
　　
　　陶凫芗宗伯［梁］以竹太史词综采摭未广，竭数十年力罗荟萃，成补遗二十卷。虽经杨伯夔、吴更生诸君参详校订，而鲁鱼亥豕，尚所不免，且间有脱字、衍字，未经校定。如苏舜卿水调歌头云：“鱼龙隐处。”胡铨浣溪沙云：“但觉暗添双鬓雪。”袁去华倾杯近云：“并坐调笙何时更。”垂丝钓云：“还是黄昏到，归梦少、纵梦归易觉。”玉楼春云：“引成密约笑言间。”陈三聘西江月云：“当年风格太妖娆。”李滨老百字令云：“雾鬓风鬟何处问。”鹧鸪天云：“脸上残霞酒半消。”张枢恋绣衾云：“奈愁春尘锁雁弦。”赵汝{艹光}断绣衾云：“溜啼痕盈脸未消。”刘三才声声慢云：“半额蜂黄。”吴则礼声声慢云：“清坐久，微云屡遮星汉。”徐宝之沁园春云：“采香芳径。”施岳兰陵王云：“鳞翼渺踪迹。”丁宥水龙吟云：“怅芙蓉城杳。”陈策摸鱼儿云：“敲吟未稳。”黎廷瑞蝶恋花云：“密炬摇霞光颤酒。”祝英台近云：“远山翠，空思淡扫蛾眉，盈盈照秋水。”［空字下多相字。］牟渔家傲云：“亲闱安问应旁午。”刘无言花心动云：“偏忆江梅，有尘表丰神，世外标格。问桃杏娇姿，怎生向前争得。”薛师石渔歌子云：“白鹤飞来月满船。”杨冠卿蝶恋花云：“往事思量遍。”浣溪沙云：“惜花天气恼馀酲。”垂丝钓云：“酒力未醒，眉黛还敛。情无限。”陈偕满庭芳云：“浮世更相代谢，江头月，渡口斜晖。”［江头下多明字。］张才翁雨中花云：“正好花时节，山城留滞，忍负归心。”［好花上多是字。］许满宫花云：“金鞍何处掠新欢，偷倩燕莺寻问。”［新欢下落偷字，调名亦误满宫春。］袁衤清平乐云：“画堂晨起，来报雪花坠。”五彩结同心云：“新妆浅，要待吹箫伴侣。”魏了翁朝中措云：“雁字天边。”楼霜天晓角云：“晓钟天未明。晓霜人未行。”赵氵晋临江仙云：“文挟波飞。”韩氵虎浣溪沙云：“鬟云撩乱玉钗横。”临江仙云：“烟云催薄暮，丝雨湿轻寒。”感皇恩云：“惜春归去，酒病翻成花恼。”张良臣西江月云：“不道参横易晓。”吴仲方夜飞鹊云：“说风流直到如今。正萧然，竹枕疏衾。”郑黻金缕曲云：“幔亭祠下，赛神箫鼓。”姚牧庵烛影摇红云：“记红冰淫淫泪断。”［落一淫字。］多丽云：“碎牙板，烦襟消暑。”［落碎字。］吴存摸鱼儿云：“人事别。把故国兴亡，欲问无人说。”［落把字。］拜住菩萨蛮云：“牙床和困睡。一任金钗坠。”欧阳功渔家傲云：“千林红叶同春赏。”王国器踏莎行云：“梨花寂寞重门闭。”钱抱素台城路云：“纵老兴犹浓，不堪驰骋。”黄大临七娘子云：“劝君倒戴休今後。”［落劝君二字。］海陵庶人喜迁莺云：“笑谈顷，合长江齐楚。六师飞渡。此去无自堕，金印如斗，独把功名取。”［功名下多携字，应於六师飞渡句分段，误分长江齐楚句下。］至宋无名氏望海潮，应於“远烟深处弄沧浪”分段，误将换头“倚楼魂已飞扬”句连属上阕。俞紫芝“钓鱼船上谢三郎”词，按调系诉衷情，乃沿乐府雅词作阮郎归，且误注句读，与他词异。方伯分巡楚北时，余曾妄贡所知，惜板存都中，未及刊改。
　　
　　○原本脱字应注明词下
　　
　　昔与凫芗宗伯论及词中有讹脱一二字，意调俱失者。余谓补遗中采辑各词，如兴调未协，文义亦不贯串，必原本脱落字句，似宜计字留空，或於词下注明，免致後人认为另体。宗伯颇以为然，尤以注明词下，谓得虚衷论古之意。今就管窥所及，如李亿徵招云：“漫举目销凝，对愁朦翁。”［愁字下似脱一字。］傅大询水调歌头後起云：“童子门开，看有谁来。”［恐童字上脱一唤字或呼字。］利履道水调歌头云：“相思酒醒，花落五更头。”［相思下似脱二字。］欧良百字令云：“困倚屏风无意绪，把眉儿双绉。”［把字上似脱一字。］吴渊水调歌头云：“酒旗斜处，一簇几红妆。”［恐酒旗或一簇上脱落二字。］黄伯厚书锦堂云：“笑酒杯翻手，满地祥云。”［笑字上下似脱一字。］方君遇风流子云：“回首别离容易过，杨柳又依依。”［回首下似脱一字。］李好古八声甘州後段云：“游子凭阑凄断，百年故国，飞鸟斜阳。恨当时肉食，一掷赌封疆。骨冷英雄何在，望荒烟、残戍触悲凉。无言处、西楼画角，风转牙樯。”［百年骨冷四字上恐各落一字，赌作睹误。］江汉喜迁莺云：“绣衮香浓，荣耀满门朱紫。”［香浓下似脱四字。］白仁甫多丽云：“渺澄波，聚鱼曲港，浣纱人去掩柴荆。”［误气不接，恐曲港下脱落十三字。］姚燧木兰花慢云：“转幽蕙，泛崇兰。上已清明，相期一日，百岁逢难。”［兰字下恐脱一正字或恰字。］萧维斗婆罗门引起句云：“谁人得数登临。看公钟鼎何心。”［恐谁人上脱落五字。］李孝光青玉案前结云：“春风千里，绿到棠阴处。”［千里下似脱四字。］朱颜苏武慢云：“常是懒歌慵笑。正天威扫平狂寇，整顿乾坤都了。”［正字下似脱一字。］此皆显而易见者。宋以来流传词调，因错落而误分另体者，正不少耳。
　　
　　○词综补遗录范邱词讹脱
　　
　　词综补遗录范仲允妻伊川令，第三四句脱“时又”二字，并脱换头第二句，词律亦如之。又录邱氏烛影摇红词，脱“尘世多情”至“枯荷池沼”二十五字，且以换头第一二句连属上阕，似沿词苑丛谈、乐府纪闻原本，未及详校，致与本调不协。范妻词云：“西风昨夜穿帘幕。闺院添萧索。最是梧桐零落时，又迤逦、秋光过却。人情音信难。鱼雁成担搁。教奴独自守空房，泪珠与灯花共落。”邱词云：“绿净湖光，浅寒先到芙蓉岛。谢池幽梦属才郎，几度生春草。尘世多情易老。更那堪、秋风袅袅。晚来羞对，香芷汀洲，枯荷池沼。恨锁横波，远山浅黛何心扫。湘江人云叹无依，此意从谁表。喜趁良宵月皎。况难逢、人间两好。莫辞沉醉，醉入屏山，只愁天晓。”邱氏一作湘江妓，词为侑舒信道作，非纪闻所云池中物也。
　　
　　●卷十四
　　
　　○词律讹错
　　
　　万氏词律成於岭外，所见之书无几，采列各调，亦多录自汲古阁本，未经细校，即付手民，讹错处较词综尤甚。如好时光云：“眉黛不须张敞画。”甘州子云：“画罗裙、能结束。”春晓曲云：“玉人酒渴咽春水。”雪花飞云：“归袅丝鞘竞醉。”金蕉叶云：“就中有个风流。”浪淘沙慢云：“雨尤云。”又云：“念汉浦离魂去何许。”纱窗恨云：“垒巢泥湿时时坠。”少年游云：“寻遍短长亭。”锦堂春慢云：“叹飘零宦路，难状晚景烟霞。”河传云：“圆荷闪闪。”又云：“谢娘翠蛾愁不销。”雨中花慢云：“清商不假馀妍。”又云：“玉女明星迎笑。”又云：“问伊今後，更敢无端。”探春慢云：“目送流光一羽。那负灯床听雨。”探芳新云：“渐没飘红，椒杯杳、朝醉醒。”凤来朝云：“扇底弄、团圆影。”又云：“花残春晚，又别东君去。”倾杯令云：“莲房露。”又云：“白发新愁未了。”倾杯乐云：“黯无绪，天外征鸿。”引驾行云：“无眠屈指。”翻香令云：“惜香爱把宝钗翻。重匀处，更将沉水与同燃。”凤衔杯云：“纵时展丹青。”花上月云：“夜深里怨遥更。”喜迁莺云：“传枝偎叶语关关。”七娘子云：“雁落蒹葭浦。”一翦梅云：“拍手相招。”接贤宾云：“香チ镂詹五花骢。”荷华媚云：“霞苑露荷碧。任看伊颜色。”麦秀两歧云：“娇娆不禁人拳。”风中柳云：“幽禽歌曲。”归田乐云：“还是月明人千里。”杏方园云：“何时水遣梦相萦。”梁州令云：“月不长圆。”青玉案云：“官河不碍遗鞭路。”凤凰阁云：“杨花无赖，怎奈向黄昏院落。”看花回云：“风梳烟沐，阴重重，帘未卷。”两同心云：“蟾彩回，夜游香陌。”月上海棠云：“视过眼光阴向来少。”惜黄花慢云：“愿教人寿百年。”惜奴娇云：“试约黄昏，便不误黄昏信。”郭郎儿近拍云：“睡久辗转慵起。”蕊珠闲云：“发娇莺上林梢。”解蹀躞云：“倩君沉醉。”衔街行云：“朦胧暗想如花面。”山亭柳云：“甚辗转思量著。”有有令云：“准拟恩情海似。”蓦山溪云：“怎便轻分散。”长寿乐云：“巧笑姿姿，别成娇媚。”迷仙引云：“华偷换，何妨携手同归去。”黄鹤引云：“生逢垂拱，才粗茸。”清波引云：“抱幽恨谁语。”八六子云：“愁坐望处，金舆渐远。”探芳信云：“问雾暖蓝田。”劝金船云：“曲水池边，笑把秋花插。”满江红云：“春水连天。”遥天捧翠华云：“翠溢回澜。佩麟江左旧都，襦声欢。宴清都，休诉酒杯宽。”法曲献仙音云：“翻成云雨离拆。前事顿轻掷。”采莲令云：“此时情苦。千娇面、盈盈伫立，隐隐两行烟树。”东风齐著力云：“幸有迎春绿醑。”尾犯云：“萧萧稷雪。”留客住云：“忍思虑。主人未肯教去。”凤凰台上忆吹箫云：“百端邀勒春还。”又云：“下指成音。”塞垣春云：“漏瑟侵琼管，藏钩怯冷，画鸡临晓。”玉京谣云：“从他鸳暖秋被。”被花恼云：“宝鸭微温瑞烟少。”玉簟凉云：“柔情各自未翦。”暗香云：“怀暖天香宴里，花队簇、轻轩银蜡。”夜合花云：“半如酣醉成狂，无言自省。”瑶台第一层云：“景钟文瑞世，醉尚方、难老天浆。”云仙引云：“紫凤台旁，绕临溪树。”孤鸾云：“孤山好寻旧约。”八节长欢云：“波涛何处试鲛鳄，襦寄馀欢。”并蒂芙蓉云：“殿宇分明献嘉瑞，拥群仙醉赏。”紫玉箫云：“笙歌围里。”凤池吟云：“画省中书，待赓吟、殿阁南熏。”玉烛新云：“庾愁易就。”春夏两相期云：“洗雪华桐。”丁香结云：“陡觉暗动，催花春意。还似。似海雾仙山，唤觉环儿半睡。”寿楼春云：“谁念我，今无裳。”瑞鹤仙云：“轻纱睡初足，纵湘弦难寄，寒香终在。”又云：“芳盟未稳。”又云：“偏醉情人词客。”庆春宫云：“翠围腰瘦一捻，都是凄凉。”昼锦堂云：“半蜗茅屋归炊影。”西平乐云：“烟花澹荡。”竹马儿云：“田园纵在。”迎新春云：“庆嘉节，当三五。”忆瑶姬云：“花房时渐密，到旧家时节。神仙说道凌虚。”花心动云：“有人知否。”泛清波摘遍云：“却似去年时候好，空把吴霜点鬓。”飞雪满群山云：“铃阁云蒸，衔枚飞渡。”又云：“夜阑霜月侵门，翠筠敲韵。”薄幸云：“鸦啼莺ミ。”击梧桐云：“自识伊来，好好看承。”苏武慢云：“望碧云空暮。”透碧宵云：“帝居壮丽。”歌头云：“永日逃烦暑。暗惜此光阴，岁时暮。旦旦须呼宾友。”玉女摇仙佩云：“恐旁人笑我，但愿取、从今断不辜鸳被。”杜韦娘云：“莺儿燕子忙如织，间嫩叶、枝亚青梅小，频欹玳枕，唤作凤侣鸳俦。”此不过词义纰缪，於体格尚无乖戾。又如胡捣练云：“洞阁晓、宝妆新注。香格艳姿天赋。无计长为主。”甘草子云：“池上凭阑愁无侣。”贺圣朝云：“三分春色二分愁，更一分风雨。知他来岁牡丹时，再相逢何处。”长生乐云：“福寿来添。”安公子云：“明夜事，此欢重省。”最高楼云：“分散去，轻如云与叶。”玉楼春云：“锦字织成封过与。”倾杯乐云：“赢得空使方寸扰。”朝玉阶云：“柳条丝尚软，雪花轻。黄金才锁，掩银屏。惜花芳态好，泪盈盈。千金须一笑，信倾城。”定风波云：“拘束教吟和。”垂丝钓云：“放溯溪游缆。波光闪。通夜燕。间漏移几点。”四犯翦梅花云：“日华笼辇。荷香红浅。狨チ坐稳，内家宣劝。”曲江秋云：“萧然伤感，鸥鹭戏晚浴。”一寸金云：“波暖凫泳。”破阵乐云：“金柳摇风树树，罄欢娱，各采明珠时见。”虽仅讹一二字，而韵调因之不协。万氏力攻啸馀图谱之谬，而不自知疏陋正复相似，所谓责人斯无难也。
　　
　　○词律脱落字句
　　
　　冯柳东大令月湖秋瑟集中，讥万氏词律所收惜琼花词，知落舟字，而不知尚脱汴字。并历举垂杨、白苎、于飞乐、山亭宴中脱落字句，谓其句谓未审，遑论音律。余按律中讹脱字句，尚有多至十馀字者。如扬无咎上林春云：“李夭桃堆绣。正暖日如熏芳袖。流莺恰恰妇啼，似为劝百觞进酒。少年未用称遐寿。愿来岁如今时候。相将得意皇都，同携手上林春昼。”柳永宣清云：“残月朦胧，小宴阑珊，归来轻寒凛凛。背银缸、孤馆乍眠，拥重衾、醉魂犹噤。永漏频传，前欢已去，离愁一枕，暗寻思，旧追游，神京风物如锦。会掷果朋侪，绝缨宴会，当时曾痛饮。命舞燕翩翻，歌珠贯串，向玳筵前，尽是神仙流品。至更阑、疏狂转甚。更相将、凤帏鸳寝。玉钗横处，任散尽高阳，这欢娱甚时重恁。”又倾杯乐云：“离燕殷勤，兰舟凝滞，看看送行南浦。情知世上，难使皓月长昼，彩云镇聚。算人生、悲莫悲於轻别，最苦。正欢娱，便分鸳侣。泪流琼脸，梨花一枝春带雨。惨黛蛾、盈盈无绪。共黯然销魂，重携纤手，话别临行，再三问道君须去。频耳畔低语。知多少他日深盟，平生丹素。从今尽把凭鳞羽。”又附录柳永望梅云：“小寒时节，正同云暮惨，劲风朝冽。信早梅、偏占阳和，向日处、凌晨数枝争发。时有香来，望明艳、遥知非雪。想玲珑嫩蕊，弄粉素英，旖旎清绝。仙姿更谁并列。有幽光映水，疏影笼月。且大家、留倚阑干，斗绿醑飞觥，锦笺吟阕。桃李繁华，料比此、芬芳俱别。等和羹待用，休把翠条轻折。”吴文英龙山会云：“石径幽云罅。步障深深，艳锦青红亚。小乔和梦醒，环佩杳、烟水茫茫城下。何处不秋阴，问谁惜、东风艳冶。最妖娆，愁侵醉烦，红绡泪洒。摇落翠莽平沙，欲挽斜阳，驻短亭车马。晚妆羞未整，沉恨起、金谷魂飞深夜。惊雁落清歌，酹花底、觥船快泻。待归来，井梧上、有玉蟾遥挂。”
　　
　　○词律中脱字衍字
　　
　　词律中脱字既多，且有衍字，分句亦有舛错。如甘州子云：“可惜许，沦落在风尘。”［脱许字。］长相思慢云：“问何时佳期卜夜，绸缪莫负清秋。”［脱莫负四字，误以卜夜绸缪为语。］上行杯云：“一曲离声肠寸断。”［脱声字，衍一寸字。］西施锦云：“这些些愁寂。黄昏近也，敛眉峰轻碧。”［脱一些字，并近字。］倾杯乐云：“辜负高阳客。恨难极。和梦也，多时间隔。”［脱恨难极以下十字。］又云：“烟和露润，偏染长堤芳草。”［脱润字，染作润。］望远行云：“对此好景，见纤腰围小，信人憔悴。”［脱对此二字，并小字围作图。］东坡引云：“何期归太速。”［脱叠句五字。］又云：“清歌目送西风雁。夜深拜月，琐窗西畔。”锦帐春云：“最是春来，苦兼风雨。但只恁、匆匆归去。”沙塞子云“寒窗底，傲霜凌雪。”［脱窗字。］品令云：“应也则睡不著。”［脱则字。］燕归梁云：“离愁更与宿酲兼。”［脱与字，误分四十九字体。］少年游云：“一生赢得是凄凉。”［脱是字。］浪淘沙云：“促拍尽随红袖举。”［脱拍字。］梁州令云：“东吾故遣春来缓。”［脱故字。］又云：“芳心只顾依旧。”［愿下衍长字。］又云：“过昼南归雁。江云渭树俱远。”［脱江云四字，误分一百字体。］茶瓶儿云：“孤负了万红千翠。闷恹恹成何况味。”［脱孤字并闷恹恹三字，误分五十字体。］惜春令云：“纷纷飘絮人疏远。”归田乐云：“只恐花飞又春去。问此意年年春会否。绛唇青发，渐少花前侣。”思远人云：“看飞云过尽。”［脱看字。］探春令云：“对花前弹阮纤琼指。”［脱前字。］又云：“为少年，湿了鲛绡帕上，都是相思泪。”［应於年字读，帕字句，误於了字上字分句。］探春慢云：“暗相思梅孤鹤瘦。”［脱鹤字。］探芳新云：“层梯峭，空麝散。”［落峭字。］迎春乐云：“为别後、相思セ。”［脱後字。］河传云：“红杏。红杏。交枝相映。”［脱红杏二叠字。］又云：“采莲调稳声相续。吴儿伴侣，倚棹吴江曲。”［脱儿伴二字，误作采莲调稳，吴侣声相续。不知河传调前起均四字，後起均七字，换头句无作四字者。］雨中花慢云：“满空寒白，在青天碧海。”［脱白字青字。］红罗袄云：“空怀梦约心期。”［怀下衍乖字。］杏花天云：“从教高卷珠帘起。看三白、丰年瑞气。”［阙起下八字。］玉阑干云：“珠帘怕卷春残景。小雨牡丹零欲尽。风飘絮绿苔侵径。想後期、无个凭定。”［脱怕字、欲字。侵径作暗侵，致前结失叶一韵。且误作五十四字体。个作今。］步蟾宫云：“忆吾家妃子旧游时。”［脱时字。］锦帐春云：“是使星随後。劝国夫人酒。”［脱是字、人字。］遍地花云：“满枝头彩云雕雾。暖风前、一笑盈盈。吐檀心、向谁发付。”［彩云上衍新字，应於盈字句心字读，误於吐字分句注叶。］转调踏沙行云：“清和将近，奈春寒更薄。”［脱奈字。］又云：“一月五番价，共欢集。”［阙价字。］红窗回云：“早窗外乱红，已深半指。有个人人生齐楚，向耳边问道，今朝醒未。情性慢腾腾地。”集贤宾云：“鸳衾暖、凤枕香浓。”［脱暖字。］拨棹子云：“凭小槛、细腰无力。”［脱凭字。］定风波云：“向花夸说月中枝。”［花下衍枝字，误分六十三字体。］又云：“极目萧疏，寒柳万株。”［脱塞字。］滚绣球云：“冰腮退粉。”［脱粉字。］解令云：“掩深宫、团扇无绪。”［绪上衍情字。］玉梅令云：“背立怨东风，花未吐，暗香已远。梅下花能劝。”［东风下衍高字，梅下脱下字。］看花回云：“正万家急管繁弦。任旗亭斗酒十千。”脱正字，任作在。］又云：“愿授我长生。”［脱愿字。］佳人醉云：“因念素娥，杳隔音尘。”西施云：“苎萝妖艳世难侪。捧心娇态军前死。旋罗绮，变尘埃。至今想，怨魄无主尚徘徊。”粉蝶儿慢云：“艳姿初弄秀，忍因循、一片花飞。”［阙姿字，脱一字。］隔帘听云：“早隔帘赢得，断肠多少。除非是、共伊知道。”［脱早字、是字，误作七十三字体。］剔银灯云：“春到席间屏曲。”［春下衍忽字。］祭天神云：“到此恹恹，向晓披衣坐。”［脱向晓二字。］秋夜风云：“近日不期而会，来同欢宴。奈你自家心下，有事难见。”［来字倒在近日下，同作重，脱有字。］满路花云：“楚腰纤细正笄年，起来贪颠耍。”［阙笄字二字，耍作俊。］满江红云：“万恨千愁添伤感，消何计。”恋香衾云：“真成耳热心安。蓦地蓦残。怎生分得烦恼。”［脱耳字、生字，惊人心。］驻马听云：“渐觉虽悔难追。漫恁寄消传息，恐恩情，难似当时。”［脱渐觉二字，并传字字。］凄凉犯云：“正尘袜、怕临风寒，欺瘦骨。滞人最苦，十二金钱晕半灭。”［脱正字、寒字，阙灭字，滞作汜，误分九十一字体。］潇湘夜雨云：“重重帘幕掩映画堂中。翠娥一见，吐艳互如虹。”辘轳金井云：“自唤小蛮娇小。但依约高阳醉，玉山未倒。看燕钗微袅。”金浮图云：“偷送沉檀气。纵金张许史应难比。不觉金乌西坠。”白雪云：“檐收雨脚，依然又满长空。扑落青虫。怅望几多诗思，无句可形容。”天香云：“今年较是寒早。云共雪、商量未了。红炉围炭宜小。伴我语时同语，笑时同笑。”留客住云：“念还信沉沉，离魂杳杳。”［脱念字。］梦扬州云：“正柳塘花坞。烟雨初休，人今何处。”［脱花坞二字，并人字，误作九十六字体。］双双燕云：“杨柳岸，泥香半和梅雨，还怜又过短墙。”黄莺儿云：“明律潜催，幽谷暄和，黄鹂翩翩，乍迁芳树。”［应於催字、和字、翻字分句，误注鹂字句，并以谷字为叶韵。］采明珠云：“忍教孤另，暗落泪珠满面。”燕春台云：“控芳菲、走马天街。拥笙歌、灯火楼台。”［脱拥字，并天街二字，街字乃叶韵，笙歌下衍院落二字。］夏初临云：“小桥飞入横塘。”［飞下衍盖字。］帝台春云：“天涯倦客。尽黄昏，也只是、暮云凝碧。”月下笛云：“阑干空四绕。”［脱空字。］三部乐云：“娇羞甚、空只成愁。”［脱羞字。］又云：“近闻道，官阁多梅，如染红著手，胶梳黏发。”芰荷香云：“垂别忍见离披。”［别下衍袖字。］二郎神云：“唤得秋阴，满眼败垣红叶。”［脱得字、垣字，叶作药。］陌上花云：“关山梦里归来，还又岁华催晚。”［应於归来分句，误注里字句，又字读。］彩云归云：“此际恨浪萍风梗。”［脱恨字。］月华清云：“记得别时，月冷半山环佩。更微云疏雨，空庭鹤唳。”［记得上衍常字，遂误作得字读，冷字句，空庭作满空，并误分一百字体。］三姝媚云：“暮云愁思。”［阙思字。］御带花云：“龙腾虎掷。雍雍熙熙作昼，会乐府神姬，海洞仙客。”瑞云浓慢云：“共道是、月入怀中最贵，算向来、数王谢风流。”［脱是字、算字、数字，误作一百一字体。］凤归云云：“天末残星。”［阕末字。］又云：“霜月夜明。”［阙明字。］喜朝天云：“纤蕊匀殷，便离披瘦损，素李来禽总俗。”征部乐云：“每追念狂踪旧迹。梦役魂劳苦相忆。况渐逢春色。便是有、举觞消息，更不轻离拆。”惜馀欢云：“杯觞飞劝，交酬互献，醉主人陈榻。”合欢带云：“念分明往事成空。”［脱往字。］忆瑶姬云：“广寒宫阙回，倍觉秋思清。蓝桥路杳，楚馆云深。”［阙回字，倍字，脱路字。］西河云：“断碑残记。秋蟾似水。尽是作後来人，凄凉事。”小镇西犯云：“歌祓禊，声声谐楚调。”［脱楚字。］无愁可解云：“又何用。著在心里，展却眉头。”［脱又字、在字、头字，何用下衍不字。］击梧桐云：“惆怅明朝何处，故人相望，但碧云半敛。”［应於处字、望字分句，误注朝字人字句，但字读。］慢卷纲纟由云：“当时事。一一堪垂泪。”［脱事字。］八归云：“壮怀无奈，立尽微云斜照中。”［脱无奈二字。］翠羽吟云：“翩然态若游龙。但留残月挂遥穹。”玉抱肚云：“这泪珠，强拭依前堕。问你还知麽。背盟誓、如风过。把洋澜左蠡都卷尽，也杀不得这心头火。”六州歌头云：“想见共迎公。”［阙共字。］夜半乐云：“芳草效汀闲凝伫。小白嫩红无数。竞斗草、金钗笑争赌。”宝鼎现云：“乘夜景，光动金翠。来伴宴阁多才，缓引笙歌起。”情久长云：“琐窗夜永，无聊尽作伤心句。甚近日、带腰移眼，梨脸沾雨。”思归乐云：“共君把酒听杜宇。解再三、劝人归去。”戚氏云：“间作脆管鸣弦。稚颜皓齿，云敖韵泻寒泉。”至周美成荔枝香近云：“香泽方熏。”本只四字，柳东大令谓脱遍字是韵。考方千里、杨泽民、陈允平和词，均无叶遍字韵者，所言亦殊未确。
　　
　　○词律分段之误
　　
　　词中换头句扼一篇之要，故分段不容稍混。乃词律有不知旧本之误，而误分未分者。亦有明知其误而未经订正者。如柳永塞孤，应於“襟袖凄裂”句分段。梁州令，应於“离愁别恨无限何时了”句分段。迎新春，应於“喧喧箫鼓”句分段。祭天神，应於“那更满庭风雨”句分段。倾杯乐，应於“切切蛩吟如织”句分段。又一体，应於“穿云悲叫”句分段。又一体，应於“旧约前欢重省”句分段。又一体，应於“自家空恁添清瘦”句分段。夜半乐，应於“流莺度双语”及“金钗笑争睹”句分段。皆应分而未分。又如柳永郭儿郎近拍，应於“永书恹恹如度岁”句分段。隔帘听，应於“逞如簧再三轻巧”句分段。镇西，应於“再三笛滑”句分段。洞仙歌，应於“百明珠非价”句分段。又一体，应於“酒旗遥举”句分段。又一体，应於“翻恨相逢晚”句分段。长寿乐，应於“密约秦楼尽醉”句分段。法曲献仙音，应於“顿轻掷”句分段。笛家，应於“尽成感旧”句分段。周邦彦隔浦莲近拍，应於“骤雨鸣池沼”句分段。陈亮彩观飞，应於“旧时香案”句分段。姜夔淡黄柳，应於“都是江南旧相识”句分段。均将换头句连缀属上。又如扬无咎玉抱肚，不於“音书也无个”分段，而分於上三句“甚时可”之下。周邦彦红窗回，不於“拥春酲乍起”分句，而分於上句“风摇碎”之下。杜牧之八六字，不於“龙烟细飘绣衾”句分，而分於并非叶韵之“椒殿闲扃”句下。是又明知其谬而仍袭之，亦何贵乎辨证为耶。其分列各体，有不归本调而误列他调又一体者，有本系一调而以新名分而为二者，有并非一调而误合为一者。如张子野“廊庙当时”词，调系小重山另体，与赵长卿词无异，误作感皇恩又一体，程必“最是春来”词，调系锦帐春，与辛弃疾词无异，少押一韵而已，误作锦堂春又一体。赵长卿“情难”“好事客”二词，调系品令，乃沿汲古阁谬注，误列思越人又一体。眉峰碧，按调即卜算子另体，因前起“蹙损眉峰碧”句，并前结：“忍使鸳鸯只”上衍“便”字，误为另调。春草碧本番抢子，即本调所引韩玉词後结三字为名，乃另收李献能词为名调，不知春草碧有九十六字一体。杜华明即四犯令，因墨庄漫录所载关注词，亦误为另调。风中柳即谢池春，所引孙夫人词与陆放翁词正同，惟换头平仄稍异。辘轳金井即四犯翦梅花，所引俱刘改之词，惟後起高阳醉下脱一玉字。八犯玉交枝即八宝妆，所引仇远词与李甲词正同，惟多押三韵而已。均误分为二。催雪调制自姜夔，与程垓无闷调句读回殊，乃收王沂孙催雪为无闷，并引吴文英词证之，遂误合为一。又李太白连理枝本属双调，尊前集离而二之，遂误以半阕为三十五字体。近日倚声家咸奉词综、词律为金科玉律，余故详加校勘，笔而志之，非敢议前贤，正恐误後人耳。旧所传花庵、草堂词，暨啸馀谱、诗馀图谱已鲜有能举其辞者。至潘氏诗馀醉、毛氏词学全书、林氏词镜、夏氏词选，讹舛尤甚，等之自郐，咸不足论。
　　
　　●卷十五
　　
　　○彭兆荪词
　　
　　“问何物金钱，恁无情、尽天上人间，坐他离别。”此镇洋彭甘亭上舍［兆荪］七夕洞仙歌後结也，意为人所同具，语则人所未有，一坐字意尤沉痛。所著小谟觞馆词，视之如古锦斑斓，仍运以疏宕之气。如点绛唇云：“一径荒荒，断无人处阑干亚。重帘不挂。漠漠苔花惹。性爱闲行，生怕闲亭榭。销魂乍。碧梧桐下。残月昏黄夜。”鹊桥仙云：“灯长凤胫，人长锦瑟。敌住玉关风力。柔乡酒国梦温馨，听缥缈、穿帘一笛。霜华渐紧，角声低咽。斜月出门时节。高楼已在数峰西，又何况、楼头消息。”台城路云：“柳条边口桃花径，修廊架来厂。匝屏开，兜渠炉炷，催把八分羹点。惊鸿冉冉，看袜印香痕，苍苔路软。一握飞云，春波横上酒边脸。神鸡放教枕倚，尽偎灯斗茗，坐月尝芡。半角青山，周遭翠箔，不许塞风偷。红蕤宵掩。只预怕来朝，送人眉敛。六曲琼梳，日光钗焰闪。”连理枝云：“阴薄榆钱仄。絮重游丝织。锦段般春，桃波般云，莺梭般掷。渐东墙折尽画秋千，也无人知得。密约怜樊■。锦字沉乌。澹墨轻衫，杨花小扇，层城消息。镇伤春梦雨一年年，了清明寒食。”均能自辟畦径。其咏雁浪淘沙前阕云：“天色越窑开。身落云阶。担霜闪月一绳来。逼近星辰书虿脚，也有些才。”似太尖刻矣。
　　
　　○谢道承词
　　
　　闽县谢古梅阁学［道承］，学以躬行为主，词章非所注意，著有小兰陔集，附词数阕。中一题云：“福州林素斋明初守濮州，燕兵至，不屈，缚高竿上射死。妻亦抱谱自焚，今崇祀不替。”为赋满江红云：“燕子南飞，弹丸邑、阵云浓结。誓独把、江淮遮遏，臣心终竭。曹濮尚流呜咽水，金川俄测模糊血。问何如、睥睨供高皇，东藩铁。危竿上，雕翎集。烈焰里，霓裳灭。看全宗报国，臣贞妇烈。江荔盘中丹血染、山花髻上红蛇掣。历闽山、四百有馀年，钦双节。”其人其词，俱足千古。
　　
　　○叶映榴词
　　
　　康熙二十七年，上海叶忠节［映榴］官湖北粮道，殉裁兵之难，赠侍郎衔，赐谥。越一百七十年，武昌为粤匪再陷，吴县曹艮甫观察亦以粮道殉难。观察词已录於前。忠节苍岩山房遗稿，王氏词综录“金菊对芙蓉”一阕。尚有咏枕青玉案云：“游仙旧梦荒唐了。但绣出、鸳鸯巧。记得双栖春睡晓。喁喁私语，微微浅笑。只有伊知道。近来孤另酣眠少。卷幔频欹漏声悄。冷渍红冰心暗恼。夜长人杳，欲推还恋，好梦从伊要。”裁兵乱起，忠节衣冠谕贼，死甚烈，乃小词纤艳若是。
　　
　　○赵函词
　　
　　吴江词家，国初为盛，人工掐谱，尤推叶、沈二家，百馀年来，渐形衰歇。自郭频伽後，继起者咸推赵丈艮甫［函］，籍吴江而居吾邑，少即以诗文名於时，屡困棘闱，以诸生终。余见时已须鬓皓然。自言生不能与今人争一第，殁不能与古人争千秋，乃欲以藻绘浮词，眩人耳目，其谁欺耶。故自订乐潜堂诗止数卷，词名飞鸿阁琴意，亦不满百阕。然清冷萧瑟，读之如聆琴筑。唐多令云：“蛾影曲池东。青杨一巷风。认伊家油壁曾逢。侧槛秋花和泪种，浑不减、去年红。小院悄帘栊。闲眠细雨中。恁新来、酒病惺忪。便不梳头偏妩媚，镇携手、听初鸿。”题画楼春晓册虞美人云：“唐梯点さ分明记。烛ㄠ人无寐。朝霞微上茜红纱。玉立江梅，百步逞夭斜。窗间轻唤梨云梦。梦也和香冻。今朝万一再相逢。依旧眉梢，传语两惺忪。”西泠寓楼霜天晓角云：“浮黛如眉。对他空百杯。可惜湖光如镜，只少个、小妆台。徘徊烟水隈。乍闻秋雁来。露底一丛寒菊，争得向、鬓边开。”人娇云：“月皎深帘，灯昏别院，容易教、一番相见。桃鬟翠薄，涡梨红浅。浑不是当时，靓妆华艳。瑞脑将残，罗襦未换。闲抛却、薤文珍簟。伤春心事，经秋望眼。要数到铜壶，梦中声断。”秋柳长亭怨慢云：“又微雨、汉南吹暝。地萧骚，不堪攀赠。系马游踪，等闲金勒向谁问。旧时门径。梳一桁、西风紧。照水有长条，替画出、萧娘秋影。重认。恁丝丝纤就，三十六湾离恨。那人何在，尽消受、月荒烟冷。便如今再到章台，惜零落、凋伊青鬓。只满耳寒蝉，犹说当年姿韵。”丈又有寒柳律诗中云：“楼头只挂青天月，塞上还思碧玉年。”离貌取神，得未曾有。
　　
　　○刘嗣绾词
　　
　　汪紫珊太守所刊七家词，以刘芙初太史［嗣绾］筝船词为阳，清而不佻，旨趣遥深。醉太平云：“蕉窗碧笺。苔阶绿钱。梦来曾抱秋烟。是今年去年。秋云扫天。秋河卷帘。有谁同话秋边。算秋虫可怜。”采桑子云：“今宵明月无情甚，一片清光。照邻墙。凄断卢家玳瑁梁。隔江谁唱安公子，偷得霓裳。却立回廊。断尽青溪曲曲肠。”醉花阴云：“天外层湖湖外渡。渡口南塘路。塘水太无情，流过门前，不许鸳鸯住。岸桡荒寒三两树。没个寻常春处。懊恼是红船，不载春来，载了春归云。”浪淘沙云：“落叶下重楼。暮雨飕飕。病来和影说绸缪。不是芭蕉窗外语，忘了深秋。料理旧时愁。药碗茶瓯。无聊犹自倚香篝。二十五声今夜点，点点心头。”太史频年旅食，虽捷礼闱，入木天，恒杜门却轨，生平抱蕴，百未展一，竟郁郁以终。即此数词，感喟之忱，溢於言表，有非浅涉家所能窥测者。
　　
　　○灵芬馆词话中所采词
　　
　　沈君秋卿尝语余云：昔人言诗话作而诗亡，盖为宋人诗话穿凿辨论而发，藉以攀援标榜者无有也。今也不然。非诩其己作，即广搜显者之诗，曲意贡谀，冀通声气。甚或不问佳恶，但助刊资，即为采录，且以为利矣。故诗话日夥，诗道日衰。间有采及词句，则又随意掇拾，论词则是，论调则非，未免强作解事。独吴江郭频伽［麟］灵芬馆诗话不蹈前弊，议论亦佳。时余未见其书，觅之十年，始见浣云师手钞本，近复得其续话丛话读之。如谓近日倚声家莫不宗法雅词，厌弃浮艳，然多为可解不可解语，令人求其意旨而不可得，此何为哉。足为专事堆垛者他山之错。惜多录题图之什，时亦附以己作，尚未能免俗。其所采朋辈中词，佳作颇多。如沈芷生进士［清瑞］浣溪沙云：“一片青帘酒榭东。花阴流出水溶溶。短长亭上过春风。歌扇影遥香月白，钿车声起暗尘红。相逢可惜太匆匆。”菩萨蛮云：“秋风吹满溪桥路。吟鞭倦指题诗处。烟寺隔疏钟。斜阳雁背红。沉沉天似水。今夜新凉起。金翠镜中寒。苎萝无数山。”宛平龙剑庵［光斗］清平乐云：“莺娇燕绮。邕语东风里。手卷珍珠揎玉臂。满院新红铺地。凭谁留住韶华。停针倦倚窗纱。只有多情明月，夜阑还映梨花。”秀水蒋春雨副贡［元龙］枕上闻雁霜天晓角云：“江城秋暮。多少哀鸿度。刚近晓寒窗牖，来天北、一声橹。衔芦何处去。沙边行且住。休问故园兄弟，啼不断、枕边雨。”钱塘姜淳甫［宁］咏柳影疏影云：“长亭短驿。正一片春光，满地狼藉。飞絮飞花，荡澜参差，几度临风难折。丝丝遮断河桥路，悄不碍、踏青游屐。渐鱼云、敛了斜阳，寻偏亚阑无迹。曾伴红穿簸弄，那人愁瘦损，描上香额。细雨吹来，倒映涟漪，莫辨层层空碧。秋怀剩付鸳鸯渡，算只有、断魂相接。怕乱鸦飞入寒林，未省旧巢端的。”海州许月南孝廉［桂林］山花子云：“子舍言欢蜡炷长。妆台温语粉痕香。说著秋声嫌冷淡，况他乡。风打窗棂催梦醒，雨淋檐角说天凉。禁得客愁浓似酒，又重阳。”秀水高雪舫［桐］落叶绮罗香云：“秋老梧桐，烟寒橘柚，野色萧萧如许。卷起西风，撩乱漫天飞舞。才点向、红板溪桥，又吹还、绿萝庭户。最难描、一片凄凉，酒醒昨夜打窗处。飘零愁煞倦旅，南北东西万里，有谁留汝。古道斜阳，自去自来无绪。供野灶、闲煮茶香，载寒虫、轻随波去。记楼头、新绿浓时，隔江听杜宇。”仁和严字容［适］鹊桥仙云：“困人天气，瘦人时节，廿四审风多换。痴心欲倩小东风，留住了、桃花人面。花朝过了，一种闲情难遣。帘波地没人来，怕不是、断肠庭院。”好事近云：“一夜乱蛩声，添了十分愁绪。争奈芭蕉叶上，又潇潇疏雨。故人两地苦相思，欲语向谁语。鸿雁不传远信，但北来南去。”均不啻缑笙湘瑟，悦耳凄心。
　　
　　○罗曾与吴六益词
　　
　　频伽词话录罗玉曾［曾］菩萨蛮云：“流萤数点窥帘影。蛩声渐逐蟾光冷。脉脉转银河。宵长人奈何。萧郎情意恶。宛似罗衫薄。毕竟薄罗衫。犹能偎夜寒。”谓有饮水风格。然不如毕亭吴六益词，似更蕴藉。亦调菩萨蛮云：“伤心怕看楼头月。云窗黯淡灯光灭。惟有薄罗裳。愁人共夜凉。风吹铃索动。惊醒鸳鸯梦。香冷倩谁温。更阑静掩门。”吴名懋谦，国初人，明诗综采其诗入遗民列。
　　
　　○周之琦词
　　
　　大吏经行处所，即非所属，亦必供张迎候，故冲途州县，故最为繁苦。然亦因人而施，大抵视出处分轩轾。周稚圭中丞［之琦］由翰林历官湖北巡抚，内用後，复出抚广西，旋乞病归。雪阻衡阳赋倦寻芳云：“佩兰怨曲，啼竹潸痕，魂断何许。吊古人来，还是冻云愁聚。倦雁稀迎前度客，昏鸦冷寄谁家树。数归程，但梨花梦隔，扣舷空阻。念几日、湘南留滞，窗暝栖烟，灯暗吹絮。望眼冥迷，不到夕阳红处。拂槛徒夸群玉见，推篷忍看飞琼舞。倚新词，待催将，棹歌声去。”逮过鄂渚，又赋蓦山溪云：“晴川黄鹤，与我周旋久。天外一帆风，破馀寒、轻装来又。箫声吹暖，刚是上元时，青嶂月，锦街灯，夜色明於昼。刘郎重到，往事休回首。冷落旧巢痕，想依然胭脂红透。桃花开早，何处媚芳春，迎过舫，送归鞍，不及长亭柳”。读“何处媚芳春”，“往事休回首”句，与倦雁一联，世态炎凉，隐然可见。中丞家祥符，故以金梁梦月名词，季贶司马持以见示。青玉案云：“西山颜色仍依旧。只添了眉痕皱。小院珠帘垂永昼。吟笺半摺，画阑孤倚，长忆分襟後。闲中记曲拈红豆。风雨还惊夜来骤。曾问南园芳事否。莺如人懒，花如人醉，春也如人瘦。”太常引云：“尘沙拂面阻清游。长日下帘钩。谁倚钿箜篌。尽弹出、新愁旧愁。朋尊冷落，诗怀潦倒，排闷强登楼。风柳一枝秋。认当日、烟花汴州。”寒拆齐天乐云：“暮天吹角谯门断，凄音乍闻缥缈。响接砧疏，传随箭急，还带提铃声小。严城静悄。伴清漏铜壶，几番昏晓。逝水年华，为谁消领旧怀抱。空街敲恨未了。铁衣来往处，霜信偏早。鹭堠迷烟，鸡筹唤月，那更春光不到。离情暗恼。问挑尽残灯，送愁多少。帐底惊魂，夜长人易老。”纸鸢好事近云：“片羽又青云，摇半天春色。莫羡儿童牵引，怕东风无力。微茫纤绠系虚空，远影定谁识。偏是绿杨烟外，有流莺窥得。”绮丽缜密，直逼草窗。纸鸢一词，寄兴尤婉。
　　
　　○谢兰生词
　　
　　余於刘云樵观察［翊宸］座中，识谢雨亭明府［昌霖］，时其父厚庵司马方仁浙中，末由接晤。未几捧檄至闽，亦遇於观察家，遂为纪群交，得读其词。踏莎行云：“柳絮飘残，榆钱吹遍。杜鹃啼老莺喉变。迁馀几处野花红，绿阴门巷飞成片。好景无多，馀寒犹恋。新愁诉与双栖燕。茶以绣帘低，游丝自袅空中线。”送祝子伟司马入都金缕曲云：“袅袅丁风起。望长空、夕阳疏柳，秋痕满地。正好凉宵常聚首，更喜同舟相济。早催送、一肩行李。鞅掌风尘吾辈分，欲留君、少住浑无计。重握手，短亭际。年来乞尽桃花米。问天涯、悲歌击筑，更谁知己。司马青衫容易湿，莫向戍楼频倚。念此去、二千馀里。旧日金台应好在，恐高阳、酒侣今无几。言不尽，黯然意。”司马名兰生，家武进，词仅十馀阕，然能以少许胜人多许。曾摘取天文舆地书为仰观录、舆图论释。复以侯官姚履堂明府［怀祥］任定海时殉夷扰之难，镌其手笔，立传徵诗，并辑同时江浙闽粤死事诸臣事略免章，为思忠录刊以行世，其志趣可知。慨自金田肇乱以来，继以土捻会回各匪，海内抢攘者十有九年於兹。自疆吏以逮妇孺，绝ㄕ捐躯者，较夷乱时万倍不止。其间死不足赎与传闻异词，滥邀褒锡者有之，就义甚烈名氏未彰者，亦正不少。虽设局采访，尚多湮没。况有未经举辨者，读司马书，益有感於余怀。
　　
　　○谢昌霖问月楼词
　　
　　雨亭明府少从吴门陈小松［彬华］游，得其指授，著有问月楼词。惜有士衡才多之患。余曾规以力加淘汰，然小令丰神秀逸。如相见欢云：“庭花不耐东风。水流红。只有蘼芜，绿遍大堤东。轻离别。音尘绝。几时逢、恨煞云山千叠树千重。”浣溪沙云：“鹦鹉洲边舣木兰。蔚蓝几叠小屏山。枇杷花翳碧苔斑。旧恨不随流水去，新愁又逐晓云还。杜鹃声里梦江南。”清平乐云：“雨晴云散。陌上斑骓远。双燕飞来帘不卷。掠过画堂西畔。小桃一树开残。东风阵阵衣单。有无多新酿，能消几度春寒。”连理枝云：“庭院梨花雨。帘幕杨花絮。早是花开，一枝堪折，莫将花误。正赏花时节酿花天，奈落花无数。曾乞春阴护。还恐春光暮。却被春风，摇晴春风，摇晴弄暝，催将春去。笑寻春伴侣探春人，又青春虚度。”
　　
　　○李词
　　
　　女未嫁而夫夭，于归守节，无思可言。盖义之所在，自不忍死其夫。犹易代之际，未沾一命，而甘心隐遁，足以愧世之居高位而弁髦其君者。况世俗未婚而殇，不立後，有妇始有嗣，是女之一身，夫之似续系焉，族伯［权］将婚病卒，伯母马氏扶栗主成礼，旋以身殉。时金山诸生马德聘家贞女宝慧，未婚，德殁，马宗族备礼迎归，亦於丧次成礼。李岘山明经［廷］为赋金缕曲云：“怕见双飞燕。尽伤心、鸾孤鹄寡，十分哀怨。才得猩屏红丝绾。蓦地飞花历乱。顿吹散、鸳鸯小伴。听说熏香人如玉，甚修文、徵到扶负彦。最苦是，玉闺媛。依然花烛归深院。对灵■、肠轮转毂，泪冰凝霰。天上人间茫茫恨，怎不重泉举案。也只为、孤儿一线。但愿龙孙干霄上，便簪毫、修史红薇馆。定采入，表贞传。”“只为孤儿一线”句，能道出贞女心事，世有以非礼过为苛论者，其亦弗谅人只矣。
　　
　　○姚鼐词
　　
　　桐城姚姬传先生［鼐］，因王西庄光禄“专力则精，杂学则粗”二语，辍词不作，今惜抱轩集中所附数阕而已。然如和郑前村咏邻女扑枣桂枝香云：“西风绕舍。望袅袅弱枝，隔篱垂瓦。正是新霜缀满，素烟凝挂。才听笑语怜红小，又长竿、一声飘洒。鬓鸦何处，筠龙应满，夕阳渐下。笑杜老、清诗漫写。怎忘近、村园桑柘。几度分甘儿女，故人情话。绿窗榛栗方同荐，数而今授衣近也。天涯知否，东邻纤月，新添林罅。”芦花水龙吟云：“楚江漠漠连天，个中穷士呼应起。寒云影外，暮山低处，淡烟丛里。一色迷空，短篷垂钓，雪时仍记。却萧萧做冷，离离绕岸，正船傍、西风舣。最是天涯倦侣，忆湖村、霜浓洲嘴。几番梦到，波生叶下，月明千里。料得凉宵，江妃应折，一枝谁寄。只送将、去雁凄迷，遥宿向寒塘水。”虽专门家无以过，微嫌隶事稍多耳。
　　
　　○梁鸣谦词
　　
　　闽中钱最少，福州市间所用皆票，与古钞相似。故田家妇孺，无不识字，即青楼女子数岁时，亦延师课读，然仅粗解字义，鲜有工诗词者。近有香雪留痕，传为郑玉笋校书作。自叙生时母梦人与以玉，故名玉。幼慧，略知诗，年十七卒。“开奁含粉泪，莫照可怜人。”其十四岁咏镜句也。闽县梁礼堂吏部［鸣谦］为题两同心云：“融雪为神，雕琼做思。想几回对镜低徊，有多少伤心情事。向风前洒泪成珠，结珠成字。无那孟婆风利。昙花谢矣。休再话、玉前因，剩几幅、金荃遗制。更谁怜，月冷台江，埋愁无地。”吏部释褐後，仍以笔耕为事。其盘香浣溪沙云：“曲槛回廊烛影深。连环旧制与重寻。夜阑留得一星明。珠络结成丝宛转，篆云晕到影<立令><立屏>。朝来消尽未灰心。”语浅意深，足觇所养。
　　
　　○慕碧云词
　　
　　玉笋之前，传有慕碧云者，亦台江妓，诗词俱不学而工，似是再来人，以不肯轻失身投水死，年亦十七张亨甫孝谦南浦秋波录中附其绝句云：“斜照搴珠箔，飞花糁玉杯。春潮将旧恨，一日一回来。”七律云：“一过清明倍黯然。万愁俱到落花前。通辞婢让红鹦鹉，抱病人如白杜鹃。南浦阿谁还送别，东风似此又孤眠。从来不下伤春泪，也算无情负少年。”又传有相思引云：“懒向红窗理玉笙。禁烟才过便清明。碧桃开尽，还有几多春。风过难寻飞絮影，雨馀怕听卖花声。阴阴天气，容易是黄昏。”皆楚楚可怜。果有斯人斯才与否，未能臆定。
　　
　　○王顼龄词
　　
　　国朝两开制科，康熙己未中选五十人，官大学士者，华亭王文恭［顼龄］一人。乾隆丙辰中选者先後十九人，官大学士者亦一人，为武进刘文定［纶］。二公诗文皇典丽，俱以馀力及词，王氏已采入词综。余尤爱文恭蝶恋花云：“绰约风情天付与。柳叶眉边，多少销魂处。可惜芳踪再难遇。依稀记得门前树。孤馆凄凉香篆炷。雁没鱼沉，消息无凭据。好梦不来来又去。梧桐窗外三更雨。”意极凄警，殊不似富贵人语。按己未之试，兼取声名，吾乡严藕渔中允仅赋一诗，亦入选。丙辰则规制较密，凡字句错漏、书法平庸者，皆遭斥。又丙辰之举，已革官员不准与试，己未则不论。如吾乡秦对岩宫谕，始以乙未进士授检讨，缘奏销案褫职，复授编修。所著微云词不亚秋水。［中允词名］如寒柳临江仙云：“向日风流今记否，寒鸦宿处分明。一弯残月太无情。照他憔悴了。依旧下高城。行处尚疑攀折尽，西风客路魂惊。楼头翠管已无声。紫骝浑不顾，嘶过玉河冰。”洵足相埒。
　　
　　○陈庆溥词
　　
　　江夏陈心泉司马［庆溥］，芝楣中丞［銮］子，以县令需次吴中，捐升观察，被劾复起，改粤东。虽生长朱门，而词甚凄婉。鄂城陷後，和孙月坡茂才［麟趾］枯柳齐天乐云：“眼中多少飘零苦，无情也成憔悴。不肯藏鸦，由他系马，那有婆娑生意。繁华云矣。怕经历红羊，自家枯死。一角红楼，夕阳无语对秋水。河梁记曾送别，几番攀折後，衰谢容易。絮影全空，长条易尽，莫问杨枝年纪。凄凉燕子。似对话喃喃，树犹如此。昔日青青，可怜残梦里。”又金陵陷时，秦雪舫部郎［耀曾］家投井投塘者ト门十一人。惟梅生大令［宗武］方仕浙江免於难，绘梦泣寒塘图徵题，司马为赋洞仙歌云：“繁华似水，被西风吹去。遗恨茫茫向谁诉。看金涂粉抹，如此江山，都付与、一片城头断鼓。宵来休说梦，忒煞凄凉，故国家山尽尘土。怨血杜鹃啼，尽彀伤心，又搀入、角声悲楚。剩杨柳梢头旧斜阳，照败井寒塘，旧家门户。”茂才词名藉甚，选有嘉庆以来绝妙近词六卷，意在继兰泉司寇。
　　
　　○陈庆藩词
　　
　　国朝词综之作，惜八十馀人，并援好词例，附己词於後。司马恐其湮没，出资刊行，司马兄子宣舍人［庆藩］，亦善倚声。近词中录其蝶恋花云：“暖意丝丝寒翦翦。似水红楼，楼上珠帘卷。燕子未来春尚浅。柳条无力东风软。梦里寻春春不见。不信春光，更比天涯远。一夜天涯都绕遍。笛声唤起江南怨。”
　　
　　○沈彦曾词
　　
　　长洲沈兰如明经［彦曾］蚕箔桂枝香云：“编蒲制就。聚一簇团栾，寸丝难漏。采近秋风，隔岁漫劳纤手。织来红影篝灯外，映帘栊、翠纹初绉。玲珑好贮，柔桑重叠，细铺轻覆。喜渐近、芳春暖昼。正饲叶人忙，三眠时候。熨贴炉熏，温火焙烘微透。今番商略分筐早，斗新蛾、须认肥瘦。恁般清课，绿窗诸女，料应停绣。”小小一题，於蚕事已举其概，可谓体物不遗。余幼读孟子五亩章，似无处不可树桑，即无处不可蓄蚕。又读聂夷中“二月卖新丝”句，亦未必专指吴下言。乃近日蚕桑之利，独数江以南数郡，曾与沈君秋卿论及此。秋卿云：蚕性宜温，且畏蚊，寒深蚊早处均不宜。如北地风多土燥，今亦有桑，饲蚕亦成茧，第丝质粗脆不任织，鬻之不值钱，未免得不偿失。谢叠山诗所谓“厥土不宜桑，蚕事殊艰辛”是也。
　　
　　●卷十六
　　
　　○史震林词
　　
　　金坛史梧冈教授［震林］长斋佞佛，不慕荣利。有耦耕书院对早梅洗砚喜段玉函至浣溪沙云：“古树寒鸦集复惊。北风凉透袍轻。小塘残水渐成冰。日色淡来花意散，雁声孤处客愁凝，那时离别此时情。”冬日与梦觇入南山访友未遇，借宿村舍丁香结云：“犬吠疏篱，雀喧深筱，漠漠水村烟墅。望暮云凝处。断雁外、草色枯黄如土。连冈痕尚黑，残燎在、石棱尽露。柴门还有，未掩破屋，茅茨新补。仙路。指直北峰头，一线迂回难度。月冷霜浓，幽人好在，定添新句。长是寒夜酒醒，更觉离情苦。待春回重见，心与梅花并吐。”然之致，雅如其人。
　　
　　○贺双卿词
　　
　　丹阳女史贺双卿病疟薄幸云：“依依孤影，浑似梦、凭谁唤醒。受多少、蝶嗔蜂怒，漫说炎凉无准。怪朝来、有药难医，凄然自整红炉等。纵诉尽浓愁，滴残清泪，冤煞蛾眉不省。去过酉、来先午，偏放却、更深宵永。正千回万转，欲眠仍起，断鸿叫破余阳冷。晚山如镜。小柴扉、静锁，残喘看看尽。春归望早，只恐东风未肯。”双卿生有夙慧，嫁金坛周姓樵子家。无纸墨，所为诗词，悉芦叶写之。余外祖顾筠溪公为赋芦叶诗二百馀言。梧冈教授西青散记中详述所遇，并录其浣溪沙云：“暖雨无情漏几丝。牧童斜插嫩花枝。小田新麦上场时。汲水种瓜偏怒早，忍烟炊黍又嗔迟。日长酸透软腰肢。”读此二词，觉道韫当年，未为不幸。
　　
　　○顾氏兄弟词
　　
　　有宋以来，兄弟工词者偻计数家，前已言之。至羯末封胡，均工协律。自庐陵李子大［洪］子清［漳］子永［泳］子召［氵全］子舟［淅］世所传花萼集外，近推山左王西樵考功［士禄］、阮亭尚书［士正］、祀吉明经［士禧］、叔子进士［士］与宜兴陈其年太史［维崧］、弟鲁望［维岱］、羊雪［维岳］、子万［宗石］。然不能人人有集，惟吾邑顾梁汾典籍［贞观］有弹指词，兄景行明经［景文］有匏园词，弟倚平茂才［衡文］有清琴词，堪与李氏相埒。匏园香眉亭看桂桂枝香云：“小山横簇。看淡日烘云，堆满金粟。闲倚青红庭院，晴飘轻馥。深丛占断三秋景，倒芳樽、细倾千斛。零蝉犹咽，啼蛩乍起，晚风摇绿。更旖旎睡魂初足。共兔影蟾光，一生相逐。袖满天香，肯把翠眉微蹙。红牙小板凉州管，且偷翻、桂枝新曲。露浓人悄，玉京吹下，向花间宿。”清琴夜行船云：“饱挂轻帆冲雾去。月初斜、未分明处。渔市灯红，雁汀芦白，隔岸微茫人语。自是扁舟鲑菜侣。甚勾回、十年情绪。绣被眠香，深杯滞酒，真个画船听雨。”匏园少日汗漫游楚，及归，父愠甚。旋见楚游草中有“风吹鸿雁兼天下，露商茱萸著地开”句，为之霁颜。清琴诗词擅一时，顾试辄报罢。一日，宴某公家，见庭中病鹤，即席赋诗四章，盖自况也。诗成，大哭，合座伤之。其一云：“不道昂藏志尽灰，犹能缓步踏苍苔。时从阑角穿花过，还向池边恋食来。独立易遭群鹜妒，长鸣宁似夜猿哀。升沉到底人虽料，失势何尝不是才。”
　　
　　○顾贞观词
　　
　　先祖西园琐述云：梁汾典籍弱冠游辇下，寓居萧寺。一日，扃户出。龚文毅［鼎孳］入寺答客，於窗隙中见壁间题诗有“落叶满天声似雨，关卿何事不成眠”句，大惊叹。寺僧询姓名去，称誉於朝。时纳兰相国［明珠］方官侍郎，即延为上客。旋举康熙五年京兆第二人，官内阁典籍。其寄吴汉槎寒外季子平安否二词，久已传诵人口。孙文靖［尔准］独举“东风野火，烧出鸳鸯瓦”，谓为平生第一。余谓弹指词中，美不胜举。如宿南馆陶减字木兰花云：“西风又起。水驿更长人倦矣。绣被香空。一夕浓熏是梦中。乡心久断。欲寄乡信天样远。为问汀芦。有个南飞宿雁无。”汴梁怀古满江红云：“何必江南，堪痛哭、六朝遗迹。只此地、曾经几遍，铜驼荆棘。高浪已摧临镜堞，平沙尽没藏书壁。漫凭高，历历数沧桑，空臆。朱仙镇，陈桥驿。相望处，城南北。只幽兰轩远，烬灰难觅。且醉金梁桥上月，休寻录萼堂前石。卷西风，片叶忽飞来，迎秋笛。”梳妆台怀古齐天乐云：“卷帘依旧西山雨，凭高暗添愁思。马上吟成，帐中弦歇，遗恨尚留彤史。分明故址，有瑶岛琼花，未随流水。惆怅重寻，绣楣金镂广寒字。当年梦游曾至。素娥须记得，天宝遗事。三阁传笺，六宫润笔，少个青莲应制。茫茫对此。只银汉红墙，望中相似。甚处天香，夜深飘桂子。”不仅小令擅场而已。
　　
　　○林氏兄弟词
　　
　　华亭诸生林宫升［企俊］、鹤招［企佩］、寓园［企忠］亦俱工词，王氏词综仅录鹤招梦横塘一阕，中又讹脱数字。其词云：“风吟败叶，露卷残蕉，满庭无限萧瑟。白石青溪，奈眼底都无俊物。雁语凄凉，蛩声悲哽，夕阳西没。怪故人不见，见了还愁，恰俱是、销魂客。独寻孙楚酒楼，正悲哉秋气，凄损病骨。旅馆孤灯，虽小别、动人思忆。只无那、棱棱瘦影，秋水黄花写颜色。七发驱愁，五穷送鬼，问何时始得。”宫升南歌子云：“昼静花迎槛，宵清月入帘。香熏绣被袅微烟。好梦安排，今夜到谁边。”寓园南乡子云：“细雨近纱窗。阵阵寒风怯晚妆。珍重添香深夜语，难忘。红豆抛残泪几行。路远隔潇湘。雁信鱼书并渺茫。无限心期何处诉，凄凉。绛蜡欺人影不双。”
　　
　　○屈大均词
　　
　　番禺屈翁山［大均］，国初披缁为僧，继返初服。所著道援堂集，颇近青莲，顾多触犯本朝语，嘉庆以来书禁弛，其集始行。然如戊辰元日、壬戌清明、广州吊古、酌贪泉、猛虎行诸作，几类醉汉骂街。至咏古中谓管蔡之叛为忘亲殉国，而责微箕不为羽翼，持论尤谬。後人刻其集，删之为是。集後附词一卷，远不如诗，可存者数词而已。蝶恋花云：“蓦地榆飞片片。雨湿梨花，珠泪无人见。愁绪宛如江水满。茫茫直与长天远。已过清明风未转。此处春寒，何处春先暖。惆怅金炉朱火断。水沉多日无香篆。”冬夜与李天生宿雁门关长亭怨慢云：“正烧烛、雁门高处。积雪封城，冻云迷路。添尽香煤，紫貂相拥，夜深语。苦寒如许，谁如尔、凄凉句。一片望乡愁，饮不醉、炉头驼乳。无处。问长城旧主，但见武灵遗墓。沙飞似箭，多少、草间狐兔。欣此後、口北关南，不须峻、并州门户。更莫射黄獐，收拾楚弓归去。”
　　
　　○咏物四题
　　
　　凫芗宗伯守大名时，偶拈罗帐、纱窗、竹帘、藤枕四题，倚调成词，一时传和。最佳者宝坻高寄泉鹾尹［继珩］时为孝廉，竹帘玲珑四犯云：“碎翦湘波，更软荡湘云，尘梦都洗。深院回廊，衬出绿阴阴地。花影依约难窥，垂一桁晓妆还未。唤翠鬟、犀押迟开，心篆岛残心字。紫琼额重筠丝腻。织离愁、嫩凉如水。相思莫待西风卷，添了个人憔悴。料得盼月玲珑，犹自黄昏独倚。只画梁栖燕，归来晚，重钩起。”栾城邓樵香刺史［祥麟］亦为孝廉，纱窗琐窗寒云：“钻纸嫌蝇，窥棂压雀，绿纱新换。初笼旭日，隐约晓妆人面。倩双鬟、玉台暂移，递香偶触花钿颤。正︵眠乍醒，燕归频睇，蝶飞犹恋。庭院。芳华晚。比地角天涯，隔窗人远。知心小语，尔汝许多恩怨。绣床边、长昼倦时，唾绒细碎痕似染。更明朝、巧刺荷囊，默数穿针眼。”桐乡陆春帆中丞［费泉］时为太守，藤枕玉漏迟云：“翠围萝屋小。兰房昼静，又过春杪。细绾青条，合伴红蕤要袅。横倚冰纹簟上，奈腼腆、鸳衾侵晓。情懊恼。玉钗旁，堕鬓云浓绕。休待绿叶成阴，纵璎珞垂珠，未妨回抱。捉搦移时，腻得粉痕多少。好贮一函茉莉，正夜半、梦回香袅。人语悄。双欹也曾双笑。”任邱边袖石方伯［浴礼］时为诸生，罗帐绮罗香云：“蕙叶销金，莲华蹙绣，半帐偏宜长夏。八尺宫罗，贴壁冷光新砑。延月白、雾空摇，映灯红、水纹低泻。控流苏、烟缕垂垂，文螭衔角玉钩挂。桃笙斜展睡觉，最爱枕函茉莉，暗香霏麝。分付柔ざ，不许吹开微罅。怅久隔、幽梦行云，盼重诉、合欢情话。记当日、暖撒芙蓉，男钱相对洒。”宗伯所至扶轮承盖，後官楚中，刊有晚香堂唱和诗。晓香者，大名郡斋额，溯所自也。其赠姚君春木诗云：“江左风流销歇尽，东南坛坫属何人。”固隐然以宏奖自任。时侯官林文忠［则徐］、桐城李方伯［宗传］均喜提倡风骚，数公殁後，干戈四起，不暇讲风雅矣。
　　
　　○孙锵鸣词
　　
　　泰顺林亨甫贰尹［用霖］得罗隐江东外纪残本於遂昌村塾中，梓以行世。瑞安孙蕖田学士［锵鸣］为题金缕曲云：“劫换千年矣。更谁寻、秋风禾黍，徒留荒垒。何幸零编收烂脱，不共秦灰抛弃。话约略、残唐遗事。逆旅空山愁寂寞，喜文章、异代联知己。宵柝尽，读难已。东南保障今犹是。蓦听到、临平山外，鼓颦声死。裴仆楚娘忠侠骨，试问眼中人几。怎得向、行间呼起。却爱抱云云壑近，好商量、学把渔竿理。掩书坐，几挥涕。”外纪本六卷，仅存十则。所志会稽海塘坏，得禹碑巨炭。馀杭都将猎天柱山，获角端。及王彦章妾楚娘艳而才，通剑术，章死，以节终，事颇新异。又志钱氏赋役，谓自古立国者初制无不便民，久而下吏缘法生弊，便民者皆病民矣。愿持国者无轻改法，惟谨择吏，严察吏可耳。隐曾说钱Α伐梁，且有斯言，其学识可见，殆不幸以诗人名耳。
　　
　　○刘履芬兄弟词
　　
　　浙之江山县，虽冲途而远界江闽，自来无讲倚声者。刘泖生太守［履芬］与弟玉叔上舍［观藻］，生长江左，始以工词闻。泖生有鸥梦词。蝶恋花云：“几日游蜂飞絮趁。乍见生怜，憔悴春人鬓。过後韶华如玉舜。天涯何处寻芳讯。道是愁多蛾绿损。别梦依依，双颊添潮晕。乱卷珠帘风有信。奈他燕子无凭准。”秋感疏影云：“西风起矣。问征鸿此去，书到曾未。算不分明，轻暖轻寒，又是者般天气。梧桐瘦减年时影，便写就、相思谁寄。想曲阑、一半愁凝，倚了可堪重倚。孤负青山入画，倦妆无气力，眉影消翠。任尔天涯，愿作扁舟，莫作无情江水。芙蓉也有三生恨，怎以得、玉容易悴。宵来、怅望银河，几点冷萤斜坠。”玉叔洞仙歌云：“云愁雨懒，恨旧欢难继。欲觅蓝桥路无际。算衣香鬓影，绮梦如仙，犹记得、昔日桃枝年纪。春风门巷里。便遇钿车，无奈萧郎已憔悴。不断是情根，纵忏愁根，怎忏得、情根枯死。但洒泪晨昏向吴天，愿此後当筵，更休牵系。”集有盱眙吴仲宣制府［棠］题词，次集中韵金缕曲云：“华发催人急。怎频年、胥江一棹，荻风瑟瑟。忆到莎厅勤课读，回首已非畴昔。喜到眼、花腾五色。二陆双丁争炫映，谱云和、共羡江郎笔。休惆怅，踞床笛。飘零我是无家客。问故巢、而今安在，劫灰凄恻。猿鹤沙虫成幻梦，填海冤禽何益。叹窈渺、天心莫必。起舞中宵鸡膊，拨铜琶、呜咽江声氵啬。缄愁思。素书尺。”江郎山隶江山县，以江淹得名，用之恰合。制府以悬令仕江北，目击军情劳敝，家复被被毁，故有冤禽填海，起舞中宵句。不数岁，总督漕运，保障江淮，若非初意所及。殆与范文穆未秉节时，誓击楫空惊俗，休拊髀都生肉语，後先同轨。高茶庵云：泖生现官江苏。玉叔故矣。
　　
　　○龚静照词
　　
　　永愁人集一名鹃红，呈邑龚静照女史著。春日苦雨满庭芳云：“春昼淹淹，春愁脉脉，娇黄媚紫都非。韶华几许，九十半成违。风暖水纹如绉，凭阑处、漫浸芳菲。残梦醒，云迷雾锁，何处觅馀晖。追思。曾玩赏，旧时情事，珠泪频挥。渐看看成病，减却香围。又是清明过也，空赢得、绿惨红稀。如萍燕，东西飘泊，不解认人归。”女史为明末殉难中书廷祥女，所非偶，故语多凄愤。
　　
　　○张用禧词
　　
　　咸丰三年闽中贼起，滇南李月楼贰尹［子馥］上书言事，邀嘉许，旋督勇百人助守仙游，孤城无援，殁於阵桐城张辛田大令［用禧］吊以满江红云：“弱不胜衣，到马上、公然杀贼。记平时、纵横诗阵，沉酣酒国。五夜闻鸡频起舞，一官{奴}凤聊栖息。忍扌弃教、孤注守危城，偏师北。谁纵虎，凭侵逼。谁脱兔，纷逃匿。空拳独奋，血痕凝碧。未扫枪犹裂眦，回瞻云树应沾臆。待哭师、老父与招魂，归滇。”时乃父古坡明府尚在堂也。月楼少斥弛，老宿颇轻之，然赋性慷慨，善文词，卒以忠节自见。传有踏莎行云：“几阵飞花，数声杜字。催将春云催人去。陌头柳线万千条，可能绾得游骢住。别恨频添，欢期易阻。况兼一夜沉沉雨。恼他芳草太无情，朝来绿遍天涯路。”余前录殉难诸公词，偶遗之，为补於此。
　　
　　○林天龄词
　　
　　余於钟仲山家识林君锡三［天龄］，知其工为诗，时困诸生，方为仲山权记室。岁己未，始与余婿胡［鉴］同举乡试，次年同捷南宫，旋入词林，乞假归。知余辑补王氏词综，徒步见访，出其友刘芑川孝廉、黄肖岩茂才、黄笛楼上舍词，嘱为选录，尚未知其亦工倚声也。近於聚红榭唱和集中读其词，深愧相识十年，知之未尽，特录数阕以志欣瞩。盘香醉春风云：“宛转青烟吐。细向风前度。不消心字博山炉，炷。炷。炷。一点灰飞，半星红逗，悄无人处。谁掩寒灯去。漫放秋天曙。醒来微火隔熏笼。觑。觑。觑。漏短偏长，漏长渐短，宵分暗数。”藕丝百字令云：“莲房红落，倩并刀重把，寒冰轻翦。毕竟空灵心性好，馀绪牵来如线。弱不胜ソ，柔偏易折，有恨何人见。含情个里，绿波曾照深浅。闻道绮席佳人，晚凉细雪，恰映纤纤腕。怅望茜衫颜色故，密缕凭谁细浣。柳絮黏来，菱丝挂处，一样愁肠绾。缠绵无那，休论春梦长短。”半臂安公子云：“愁典春衣尽。春归还做春寒紧。耸断双肩，勤护惜、一番瘦损。偏是今年，天气无凭准。搜尽箧、半幅馀香蕴。累个人扶臂，熨贴几番未稳。宜称。何须问。怜卿怜我心心印。较短量长，恰好著、罗衫轻衬。不碍深宵，揎袖移灯近。放四围、微透春风信。只子京佳话，寒夜教人忍俊。”
　　
　　○刘家谋黄宗彝黄经词
　　
　　斫剑词为侯官刘君芑川［家谋］作。山花子云：“七里横塘半里山。山光无数翠眉弯。风亦多情吹客去，又吹还。残梦如烟寻不得，沾襟多少泪痕斑。有旧时杯底月，忍重看。”黄君肖岩［宗彝］亦侯官人，有婆娑词。步蟾宫云：“风帘怕碍金钗滑。好稳步、凌波罗袜。贪看明月可中庭，偏过了团圆十八。冬冬街鼓如相答。早听到、鸡声杂沓。清宵已是不成眠，更何处、呜机轧轧。”连理枝云：“皓月窗间射。清泪如铅泻。圆枕冰寒，败衾铁冷，漫漫长夜。唤儿曹吹火煮新茶，当围炉行炙。莫漫窥林罅。更把重帘下。细检新词，旋抽旧草，残灯欲ㄠ。听秋虫、吟到五更天，正更筹乱打。”二君词均学辛、刘，独永福黄君笛楼［经］瑶鹤山房词宗法草窗、竹屋。蝶恋花云：“天气初晴莺舌腻。悄立花前，自把花铃系。小玉轻扶娇不理。衫痕鬓影春如水。香烬熏炉和梦倚。燕蹴筝弦，惊是梁尘坠。槛外落红飘尽矣。东风漾到帘儿底。”经柳林闸长相思云：“星一天。月一鞭。扑面西风吹晓烟。行行乌帽偏。草绵绵。柳纤纤。柳外遥山馀半边。眉痕青可怜。”
　　
　　○刘陈祺词
　　
　　闽县刘君［］、陈君［祺］咸工词，咸与锡三善，因以见示。陈字子驹，副贡生。一斛珠云：“烟亻孱雨亻愁。禁住疏疏柳。眉痕浅淡描初就。燕子窥人，正是愁时候。十足春魂销去九。一分只在花前後。江南红影枝枝瘦。不道重来，门径还依旧。”天仙子云：“暮雨阴阴啼碧鹧。香霭沉沉熏绿麝。桃花易逐晓风飞，乌栖夜。珠帘罅。九曲银河杯底泻。半醉记过勾曲社。红烛当筵看舞蔗。酒痕梦影两模糊，冰绡帕。抛来乍。旧事重重谁与话。”游丝东风齐著力云：“和雨搓成，随云卷出，暗逐风飘。如尘似雾，婀娜不胜娇。最好日华映处，低过、丝柳长桥。晴空里，袅来无碍，纤到难描。春影荡迢迢。重帘底，有人闲坐无聊。芳情一缕，摇曳入层霄。倩把花魂绾定，奈韶景、又过花朝。笑纤手、分明捉得，细看旋消。”刘字赞轩，著有效颦词。同治四年，闽省补行乡试获隽。其咏尘水龙吟，似有慨於时事而作，词云：“帘前几阵狂风，登楼一望迷南北。骤起，纷纷自扰，斜阳欲黑。舞榭灯昏，妆台钗冷，模糊春色。叹遮来难觅，扫来仍聚，染双鬓，谁人识。无赖青青垂柳，又愁痕、雨边暗织。半黏去马，半随流水，销魂行客。十斛量愁，千重疑梦，青衫泪湿。好拂衣归去，低徊明镜，把朱颜惜。”又菩萨蛮云：“朦胧花影空庭锁。凄凉月照凄凉我。且莫卷珠帘。秋风分外尖。谁家横玉笛。吹得霜华白，雁信杳沉沉。愁闻断续砧。”踏莎行云：“细雨疑尘，浓阴如梦。苔痕绿透湘帘缝。杜鹃漫自怨春迟，东风力薄杨花重。阿阁长闲，绣衾孤拥。眉尖半锁心常捧。可怜芳草遍天涯，无人知是销魂种。”闽中词学，近来较盛，笔致新，应推二君。
　　
　　○宋谦词
　　
　　侯官宋已舟孝廉［谦］与余胡婿［鉴］同与己未乡试，词与林君锡三相伯仲。寒蝉百字令云：“飘萧双鬓，到秋来、禁得几番临镜。馀恨一襟魂欲断，旧日宫愁谁省。柳老阴稀谁省。柳老阴稀，槐凉影瘦，庭院凄清甚。钿筝零落，霜风渐渐吹紧。空抱一点秋心，把琴丝重拂，顿添凄哽。蝶板莺歌都歇绝，无复年时丽景。苦调云流，哀音雨杂，何处传芳信。斜阳易暝，西窗好梦应醒。”杜字金缕曲云：“但劝人归去。怪当年、游魂渺渺，却归何处。一片荒凉无赖月，照彻不情庭字。问可似、陇云栈树。有旧愁牢落甚，向风前、月底频频诉。嗟世事，太无据。山川满目今非故。看多少、琼楼玉阙，半成尘土。莫更天津桥上去，不是燕莺俦侣。怕没有、闲人听取。且觅繁枝聊寄迹，奈朝来、又洒摧花雨。谁省识，此心苦。”
　　
　　○空江吊影图题词
　　
　　仁和陈子淑女史［嘉］余友高茶庵明经。辛酉冬，杭城陷，奉姑出城，冀渡钱江，值大雪，觅舟不得，携女自沉。茶庵怆悼不已，念今世鲜工古文者，见吴桐云观察［大廷］小酉腴山房集峭洁似昌黎，乞为立传。并绘空江吊影图，徵词於余。自惟荒落，转乞陈叔安明府为赋渡江云云：“烟波愁不了，玉沉甚处，挥涕问凭夷。几生修得到，共命迦陵，仓卒又分飞。冰天雪海，断柔肠、说与谁知。惟自判、风鬟雾鬓，终古付流澌。今时。来寻江上，独客人间，顿悲怀提起。依旧见、粼粼寒碧，黛影凄迷。招魂可许听环，背晚潮、遥展灵旗。还只恐，心伤城郭全非。”孙凯卿参军［森］题词尤佳。调寄湘月云：“惊心波逝，叹茫茫眼底，身世如许。尚觅欢踪，奈潮水那识，孤怀酸楚。月意荒凉，山客黯淡，不是真眉妩。行云安在，断肠争忍回顾。嗟念我亦飘流，一襟离恨，尽而今分取。空恨珠沉，问怨曲招得，幽魂归否。落日平沙，寒烟衰草，独自和谁语。更休凝望，旧家惟见尘雾。”吾宗月娟女士［蕴琛］题三绝句，末云：“幽怀凄绝向谁论。画出愁痕与泪痕。似水年华如梦境，却从何处更招魂。”语殊哽咽。女史贤而慧，遗有写麋楼词。题家书後寄外清平乐云：“宵深倦绣。细数铜壶漏。剔尽花红似豆。人比影儿还瘦。窗前梅种梧桐。飘易感秋风。欲写者书寄远，天边盼断飞鸿。”花朝踏莎行云“芳草侵阶，落花辞树。韶光一半随流去。杏饧门巷又清明，踏青漫约邻家女。旅燕初归，流莺欲语。垂杨绿遍闲庭字。二分春色一分阴，一分不定晴和雨。”惜乱後散亡，存廿馀阕矣。
　　
　　○近人词补
　　
　　茶庵曾集近人词得二百馀家，拟汇为词腋，未成，遭乱散失无存。前岁薄游吴中，复得六十馀家，出以示余，半为余所未见，亟钞入词补，并录其尤工者於此。吴县王韫斋明经［汝玉］清平乐云：“丝丝雨细。几阵飘苔砌。柱碍暗潮侵也未。做出黄海天气。轻雷欲起还停。空阶向晚冥冥。搁住湿云一片，逗来几点疏星。”宜兴储丽江上舍［宪良］夜行船云：“几日东风飞絮趁。暗星星、点他愁鬓。好梦何曾，繁华渐歇，又是一年春尽。客里心情谁与问。怕明镜、对人瘦损。杜宇催归，提壶劝饮，不是近来方寸。”吴县江韵楼［凤笙］点绛唇云：“不为春愁，只愁人似春将老。繁华多少。花事匆匆了。几叠屏山，几折红墙绕。凭阑眺。依依斜照。镇日无人到。”曹实甫上舍［毓秀］浪淘沙云：“深夜雨潺潺。蝴蝶门关。一灯扶影上屏山。不道牡丹开过後，还有馀寒。香冷鹧鸪斑。心字烧残。愁来无计可遮拦。且向枕前寻好梦，梦好偏难。”实甫弟紫荃孝廉［毓英］忆秦娥云：“更初定。梧桐院落帘波静。帘波静。几分花色，几分月影。冰苔小立人孤另。单衣渐怯西风冷。西风冷。阑干一曲，记曾双凭。”秀水周存伯大令［闲一络索云：“屏叶参差垂暝。雪天门静。锦裘空自覆华貂，偎不暖、熏笼冷。清夜酒寒催醒。玉花凝。几声钿笛小楼西，却我、凄凉听。”青玉案云：“杯心帘底愁无主。记旧日、横塘路。也有门前多少树。纤桃倚夕，垂杨作絮。一样春天暮。年华烂锦谁相误。被海水、离魂阻。酒尽宵寒知几度。乌乌戍角，冬冬城鼓，不是高楼雨。”长洲顾上之孝廉［荣达］春阴高阳台云：“薄霭园林，浓阴城郭，迷离紫姹红嫣。试问东风，妒花何事年年。鹧鸪唤醒蘼芜梦，又溟、滞月凝烟。镇无聊、独客楼中，垂柳楼前。江南春事休重省，怎春如人醉，只爱酣眠。凄绝青骢，而今又驻谁边。熏炉不暖馀香润，悄空庭、何处啼鹃。最关心、深巷花声，陌上花钿。”潘麟生茂才［钟瑞］采桑子云：“生憎春去匆匆甚，憨到莺儿。狂到蜂儿。才到花浓杜宇啼。那知秋更匆匆甚，风在杨丝。雨在莼丝。月在桐阴只几时。”菩萨蛮云：“冰奁尘榻当年地。断无人记当年事。有可怜侬。凉偎灯影红。闷寻秋燕语。偏又辞巢去。暮雨下阶来。断肠花自开。”吴江徐红荃茂才［诵芬］南歌子云：“梦影销罗帐，秋容渺镜屏。琐窗人去悄无声。只有寒蛩，絮月到天明。雁字缄愁断，蛛丝织恨成。银河依旧向西倾。妒煞年年，有例会双星。”凌荫周茂才［其桢］柳梢青云：“一粟灯昏。雨丝风片，隔断行云。痴坐窗前，苦吟烛底，尽够销魂。夜深静掩重门。只添得、相思泪痕。有酒偏愁，未秋先冷，好梦难温。”吴县吴定甫茂才［思熙］谒金门云：“凉似水。墙角乱蛩声碎。玉漏迟迟门静闭。灯残呼月替。犹自瘦吟窗底。秋在丝丝鬓里。绮梦零星重记起。教人愁不寐。”钱塘张韵梅孝廉［景祁］题西泠话别图送高茶庵赴吴长亭怨慢云：“甚豪气、尊前顿减。握手河梁，压装书剑。小市游尘，踏灯歌里，正愁酽。凤城山色，应也把、长眉敛。一笛送离情，渐吹落、江梅千点。追念。念湖头舣榜，负了碧波如鉴。松陵去好，想一路、柳花村店。试谱出、白新词，合教与、吴娘明艳。只饯别今朝，无奈烟帆遥。”俱饶音馀弦外之致。
　　
　　●卷十七
　　
　　○高层云词
　　
　　国初睿亲王摄政，诸大臣谒见，咸行跪礼，後沿为例。华亭高谡苑太常［层云］以为尊无二上，奏言非礼，始奉旨饬禁。嗣後大臣见诸王，不得引身长跪，著为令。逮年羹尧为大将军，随营文武皆其私人，复有长跪白事慢不为礼者，不久遂败。太常风节如此，而所著改虫斋语，丁当清逸，殊不类其为人。如题画淡黄柳云：“层远碧。倒浸苍岩湿。小阁围山斜照入。一片疏红冷翠，总是江南好秋色。弄残墨。闲窗正岑寂。定回首、认烟驿。想荒池月澹沙鸥拍。菰影香，旧村何处。今夜梦轻难觅。”鹧鸪留客住云：“岭云覆遍湘江，蛮风雨，哀音断续，相对频啼残书。扁舟旅泊何处，听到滩黑林昏人倦後。凄凉似此，便声声行得，也能行否。还搔首。记峡乡空ぎ，牵船时候。和尽青猿，绝壁乱云如绣。隔水正逢游女，拾翠归来，映修篁倚袖。愁闻不了，更双衔木叶，见南飞又。”按留客住调前後结各九字，照屯田词应於第三字读，词於第五字分句，微有参差，然一气贯下，似亦无碍。
　　
　　○陆以氵恬词
　　
　　桐乡陆定辅教授［以氵恬］丙申释褐後，以知县用，与余先後到楚，匆匆数面，即改教授归。近阅邸抄，知其尚官杭郡，并於坊中见其冷芦杂识，知方以著述自娱。识中自录乙未夏日留滞都门，偕同人避暑寄园，园为赵天羽给谏故居。金缕曲云：“故老吟踪。百馀年风流歇绝，室庐犹韵。宦隐园林稀热客，片席名山栖隐。溯往事、残碑同认。手种榆枝高出屋，郁苍苍、界断红尘境。新月上，泻凉影。阑干十二通花径。想樽边、掀髯啸傲，几经闲凭。地筠帘低不卷，半榻炉烟摇暝。似前度、敲诗清景。雨过空阶苔翠合，早一天、秋影来疏鬓。茶梦熟，北窗枕。”其词当不止是，姑录之以见一斑。回忆当年旧友，如何璜溪太守［渭珍］、周仙峤司马［祖衔］、夏憩亭方伯［廷樾］、赵静山中丞［德辙］、毛子遇刺史［鸿顺］，刘西垣［鸿庚］、蔡笛椽［聘珍］、丁苹野［鹿寿］三明府，咸以知县需次鄂城，时相过从，今零落殆尽。刘周二公，咸殒寇难，独君与中丞岿然尚存。第时阅卅年，即获相见，恐不复相识矣。
　　
　　○郭{鹿吝}词
　　
　　吴江郭频伽茂才［{鹿吝}］流寓随园，将回嘉善。值袁兰村大令所眷吴下女郎赵双福为易名疏香者，亦将还吴。即席赋高阳台云：“暗水通潮，痴岚阁雨，微阴不数重城。留得枯荷，奈他先作秋声。清歌欲行云住，露春织、并坐调笙。暗伤情、忍把离尊，和泪同倾。天涯我是飘零惯，恁飞花无定，相送人行。见说兰舟，明朝也泊长亭。门前记取垂杨树，只藏他、三两秋莺。一程程、愁水愁风，不要人听。”又题兰村南园春梦图百字令云：“东风何苦。只送将春到，难留春住。落絮游丝无气力，还自飞来飞去。白水桥梁，红泥亭榭，人说南园路。画图省识，看来已是前度。莫倚锦瑟筵前，楚腰掌上，年少能才语。记得些些惆怅事，便费蛮笺无数。玉局弹棋，铜盘递泪，此梦侬曾作。［去声］去年今日，桃华乱落如雨。”芬芳悱恻，凄沁心脾。频伽眉有白毫，自号白眉生，所著浮眉楼词、蘅梦词各二卷，语最轻隽。独凫芗宗伯与余论及乾嘉间词人颇不取。顾盛推仁和倪米楼［稻孙］，谓倪词如枫亭荔支，甫向枝头摘下。郭词亦具荔支之形，然已在一日变色，二日变味时矣。米楼词已录王氏词综二集，惜晚年贫困无依，几欲黄冠入道，才人命蹇，无如米楼者。
　　
　　○倪稻孙梦隐词
　　
　　米楼著有梦隐词，楚游归经琵琶亭长亭怨慢云：“又行尽、凄凄三楚。倦客单衣，薄游情绪。纵有琵琶，半生沦落向谁语。别离如此，盼不到、江南树。江上已秋风，却送我、扬ぎ归去。重住。看扁舟来往，袅袅艳歌无数。青衫泪点，早吹作、［去声］驿亭残雨。算那日、一醉成吟，便赢得、风流千古。认几叠遥山，还似秋娘眉妩。”悲凉苍秀，直合石帚、玉田二家为一。兰泉司寇所著红叶村词，有岁暮米楼自浙来访，言有汉上这行，留宿山庄远朝归云：“鸦阵啼寒，正催作、残年雪意。桥横疏柳，不分仙舟来舣。相看一笑，还带西冷风味。长檠底。诉分携两载，旧侣天际。犹忆尘软东华，在小阁平津，新词频递。雪林憔悴，莫话吴城楚水。老夫耄矣。料此後、围炉能几。情难已。须住到、玉梅香细。”殆即仿米楼体也。司寇通籍後，从军西陲，氵存擢至刑部侍郎，引年归，复掌教江浙。生平爱才若渴，尤以风雅为己任。自著诗文外，辑有国朝词综、湖海诗传、文传等书，闲作小词，不废绮语。法曲献仙音云：“白苎衫轻，青罗扇小，约略春归时节。竹浦横桥，荻溪短棹，曾经去年离别。记款语，云屏底，匆匆带愁说。远山叠。问谁遗、溯红题叶。空取、几点藓阶印さ。细检旧香罗，写相思、付与吟箧。冷院黄昏，忍更听、玉笛声咽。伴残灯孤榻，只有一丸凉月。”窃怪近人刊集，凡涉丽制，每年删弃，以自於立言之列，得弗为司寇哂耶。
　　
　　○钱洁蓉亭词
　　
　　江阴钱瑜素女史［洁］同邑陈大令［鼎］，著有蓉亭词。秋海棠雨中花云：“满砌湿红娇欲滴。似睡起、浑无气力。看苔藓笼香，薜萝拥翠，相映幽姿别。妒煞晓霞争艳色。奈暮雨、丝丝如织。想肠断西风，自怜冷落，未与春相识。”女史幼为士司龙氏养女，故闺秀正始集讹为龙全洁。大令随宦粤西，值明季骚攘，不克归，先赘土司家，女史其继室，故中表也。
　　
　　○蒋敦复词
　　
　　宋末人词语馨旨远，浅涉者每视为留连景物而已，不知其忠愤之忱，恒寓於谐声协律中。蒋剑人茂才［敦复］读张玉田西湖春感高阳台词，谓玉田拳拳故国，屡见乎词，集中多题水仙之作，此与赵子固同意，以寓其海之思。即用其韵题後云：“树老冬青，天边水碧，金牛湖上停船。去国王孙，看春不似当年。西泠老去笙歌梦，比前番、人瘦谁怜。更萧然。布袜青鞋，独吊荒烟。天涯万里无家别，听一声河满，满目山川。败柳栖鸦，伤心落照堤边。零花淡墨无多意，望瑶波、帝子空眠。掩重帘。夜夜枝头，泣损啼鹃。”真善会作者意。剑人笔耕江浙，乱後渡江，弃家为僧，法名妙喜，曾刊所作为芬陀利室词。浪淘沙云：“凉夜梦迢迢。灯影孤飘。秋心都付与芭蕉。又是一枝梧叶下，特地魂消。前事忆红桥。声咽琼箫。画中人送镜中潮。肠断去年江北泪，流到今宵。”秋蝉祝英台近云：“冷栖烟、闲吸露。仙骨脱尘土。尔许高寒，消受晚秋苦。最怜短鬓飘萧，西风瘦影，只薄薄、一重纱护。感迟暮。相将断雁哀蛩，幽咽向人诉。齐女门前，乌桕几株树。分明落叶声凄，中郎家破，有谁和、七弦琴谱。”酸音凄响，不待言愁我欲愁矣。
　　
　　○谢元淮词
　　
　　丁酉秋，余以先君子疾请急归。松溪谢默卿观察［元淮］令吾邑，承以碎金词谱相赠，每字谱以今之四上工尺，云自姜石帚词旁注谱中寻究而出，实得古来不传之秘。余不能歌，询之善歌者，则堪协以笙笛。後质之宜泉司马，言近时所行昆腔，与古歌回殊。古歌多和声，似今之高腔，然与高腔又有别。声音之道，与世递迁，执今乐以合古词，终不免宫凌羽替。即如井田封建、学校辟举、与西北之水田、秦陇之蚕桑，泥古之士，每以为可行，而卒不能行，天时地利限之，有非人力所能强者，不独歌词一端而已。观察以流外官仕江左，氵存擢广西右江道，自著碎金词，仅秋柳一词差工稳。调寄淡黄柳云：“野风萧瑟。吹老青青色。一夜邮亭寒侧侧。禁得几番攀折。愁煞江头未归客。任狼藉。天涯路南北。全不似锦香陌。当年手植今如此，看意态婆娑，晚鸦成阵，难遣楼中怨笛。”馀则披沙盈斛，绝少星金矣。
　　
　　○宋代两师师
　　
　　张子野师师令云：“香钿宝珥。拂菱花如水。学妆皆道称时宜，粉色有天然春意。蜀彩衣裳胜未起。纵乱霞垂地。都城池苑夸桃李。问东风何似。不须回首障清歌，唇一点、小於朱蕊。正值残英和月坠。寄此情千里。”盖为汴京妓李师师作。秦少游亦赠以生查子云：“远山眉黛长，细柳腰枝袅。妆罢立春风，一笑千金少。归去凤城中，说与青楼道。看遍颍川花，不似师师好。”後为周美成所眷，为赋少年游云：“并刀如水，吴盐胜雪，纤指破新橙。锦幄初温，兽香不断，相对坐调笙。低声问向谁行宿，城上已三更。马滑霜浓，不如休去，直是少人行。”耆旧续闻谓记徽宗幸师师家事，美成因是词几被谴，师师声价郑重可知。乃刘屏山汴都记事诗云：“辇毂繁华事可伤，师师垂老过湖湘。楼衣檀板无颜色，一曲当时动帝王。”是其末路仳离，与唐时泰娘绝相类。较明之王■、汴玉京所遇尤不如。惟子野系仁宗时人，少游於哲宗初贬死藤州，均去徽宗时甚远，岂宋有两师师耶。
　　
　　○赵植庭刘芙初词
　　
　　词家萃於一榜，莫盛於嘉庆戊辰。如陶凫芗宗伯、周稚圭中丞、刘芙初太史与嘉兴钱星湖给谏［仪吉］、阳湖赵树三比部［植庭］、吴县董琴南观察［国华］、钱塘屠琴坞太守［倬］，均有词稿刊行。给谏词访之未获。观察词王氏词综已录。比部菩萨蛮云：“明金压绣鸳鸯锦。流苏宝帐栖香稳。三五月团栾。相思和梦圆。愁深眉黛浅。人隔屏山远。铃语五更风。烛残花转红。”雪影齐天乐云：“冷云一径飞琼屑，纷纷玉阶轻驻。冰镜空黏，霜花低，阁外阴阴寒Ё。荒苔故路。恐著到斜阳，便成烟雾。踪迹天涯，笼衣消息几回误。珊珊瑶认取。奈相思似水，清泪遥注。海月留痕，梨云款梦，合称清寒情绪。回阑曲处。看鹤影微茫，有人延伫。暗换晴春，几丝防做雨。”太守由翰林出尹仪徽，氵存擢九江知府，中年徂谢，人共惜之。有忆少年云：“沉沉桦烛，沉沉漏箭，沉沉春雨。茅斋最清绝，是幽篁深处。睡鸭香消添一炷。坐深宵、此怀谁喻。重帘且休卷，听琴语。”柳絮长亭怨慢云：“问何事东风吹紧。冉冉杨花、荡摇春暝。浅水斜阳，模糊心事更谁省。前尘如梦，休误把萍踪认。禁得雨丝丝，又点上离人双鬓。不定。让游丝挂住，黏著一重帘影。韶光渐老，浑不管黛眉啼损。记前度、三起三眠，早添了、十分幽恨。只万种春愁，却笑桐绵无分。”
　　
　　○沈宛词
　　
　　国朝词人辈出，然工为南唐五季语者，无若纳兰相国［明珠］子容若侍卫。所著饮水词，於迦陵小长芦二家外，别立一帜。其古今体诗亦温雅。本名成德，乾隆中奉旨改性德。登康熙十二年进士。时相国方贵盛，顾以侍卫用，趋走螭头豹尾间，年未四十，遽亡。後相国被弹罢黜，侍卫之墓木拱矣。往见蒋氏词选录吴兴女史沈御蝉［宛］选梦词，谓是侍卫妾。其菩萨蛮云：“雁书蝶梦都成杳。云窗月户人声悄。记得画楼东。归骢系月中。醒来灯未灭。心事和谁说。只有旧罗裳。偷沾泪两行。”闺中有此姬人，乃诗词中无一语述及，味词意，颇怨抑也。
　　
　　○蒋垓兄弟词
　　
　　吴门园亭以蒋园为胜，乌目山人王、林屋山人王存愫均为绘图。国初蒋君兆侯凿池时，获一石，上刊绣谷二字，遂以名园。赋百字令记其事云：“小园修葺，有碍锄横石，惊教扶起。洗剔土花碑字露，绣谷原来汉隶。笔势离奇，乃痕斑驳，古物令人喜。但无题款，不知遗自谁氏。多应以谷称园，当年胜赏，似绣春光丽。与废无常行乐好，老我菟裘柳寄。韵事宜传，佳名竟借，重嵌悬崖里。客来休讶，古今迁变多矣。”二百年来，名园迭起，如吴氏之拙政园、刘氏之寒碧庄、黄氏之五松园，春秋佳日，纵人游观，独绣谷名最著。然苏城士大夫不仅以宴乐豪华相尚，如施棺、送药、育婴、放生诸举，亦莫不争先恐後，乐於从事。兆侯族兄钅享庵育婴堂成志喜，金缕曲云：“千古伤心事。为饥寒、抛儿掷女，路衢骈死。堂建吾乡婴育久，狭隘何能遍济。绵力倡、幸多同志。代泣呱呱陈召杜，广规模、愿借元都地。真父母，听公议。聿新堂构恢条例。自此後、孩提有养，不戕生气。仁政宜为天下法，悉幼人之幼矣。隔天属、暗挥悲涕。安得人人宽俯育，纵堂开、没个婴儿弃。吾见此。秘狂喜。”自经兵燹，恐已不能如旧，故家亭榭，鞠为茂草者，更不知凡几。闻绣谷、拙政园均经贼穴，幸无恙。余乙丑旋里时，虎邱胜迹仅存千人石与如椎一塔而已。兆侯名垓，顺治十六年会试副榜。钅享庵名德，顺治十八年进士。词均庸俗，然不当以工拙论。录之俟有志名园善举者得所考镜。
　　
　　○高丽史乐志词有误
　　
　　宋时高丽来朝，赐以大晟雅乐。故高丽史乐志多录北宋人词，其词多词律所未收，语则颂美居半，间有似屯田体者。惜余前在楚中所见，与近日大儿都中所购，均系钞本，讹脱不可胜计，无可校勘。如庆金枝云：“莫惜金缕衣。劝君惜、少年时。花开堪折直须折，莫待折空枝。一朝杜字才鸣後，便从此、歇芳菲。有花有酒且开眉。莫待满头丝。”较子野词前後结均少一字，前段第三句不叶韵。前质诸赵丈艮甫，谓折字乃以入作平，至结句与子野词异，当是另体。玩上下文义并无脱字。又迎春乐云：“神州丽景春先到。年年是韶光早。园林深处东风过，红杏里，莺声好。漠漠青烟迷远道。触目是、绿杨芳草。莫惜醉重游，逡巡又、年华老。”较美成、西麓词前段第三句少一字，且不叶韵。较珠玉、乐章词後段字数多寡回殊。又荔子丹云：“斗巧宫妆扫翠眉。相唤折花枝。晓来深入芳菲里，红香散、露在罗衣。盈盈巧笑咏新词。舞态尽娇姿。袅娜文回迎宴处，簇神仙、会赴瑶池。”宋时小令前後相同者多，乃後结独少一字，似系讹脱，聊举一二，以概其馀。
　　
　　○清僧道词
　　
　　本朝诗僧甚夥，词僧则少，羽士词尤罕观。余辑词综补，仅得数人。桐城僧宏智字药庵，忆秦娥云：“花如雪。东风夜扫苏堤月。苏堤月。香销南国，几回圆缺。钱塘江上潮声歇。江边杨柳谁攀折。谁攀折。西陵渡口，古今离别。”荆溪僧超正字方竹，过废园江城子云：“竹篱花径小山幽。碧云浮。澹烟收。犹记当年，歌啸每临流。芳草无心随处绿，人去也，恨悠悠。飞来粉蝶弄轻柔。漫凝眸。上心头。惆怅今番，不似旧时游。人世茫茫浑似梦，聊一枕、学庄周。”吴僧果心字得源，夜闻邻家度曲西江月云：“何处欢声隐隐，夜深偷谱宫商。遥怜莺舌啭新簧。袅袅如丝轻。月底不堪呜咽，风前更觉凄凉。隔墙犹自断人肠。何况酒边低唱。”吾邑僧明瑜字昀熙，三部乐云：“极目烟汀，有几点白萍，几枝红蓼。翠盘欹侧，已报藕花衰老。梦回冰簟凉生，怎铜壶滴尽，银屏难晓。芳期易负，又过针楼乞巧。试听井梧叶坠，似西风有意，教人知道。那更石台蛩语，珠帘萤绕。是谁家、疏パ频捣。惯禁受、月昏云悄。归雁到也，早勾起离愁多少。”又吾邑明阳观羽士荣涟，字泉，少年游云：“荒亭自署草玄居。剥啄近来疏。瓶养幽花，栏栽细药，清课莫教虚。芳丛时见蝶蘧蘧。竹牖夕阳馀。饭毕徐行，诗成独立，兴饲盆鱼。”尚有宜兴僧随时、江都僧大宾、常熟僧能印暨羽十魏瓠、王至淳，词均平平，存其人而已。王氏词综所录，亦不及十人，中如宜兴僧宏伦眼儿媚云：“似水官衙夜无聊。烛ㄠ水沉消。故乡秋老，天涯人去，明月今宵。来朝准趁吴娘棹，灯火过虹桥。松陵江口，估船相并，篷背吹箫。”似非禅门本色语。
　　
　　○王衍梅词
　　
　　会稽王笠舫明府［衍梅］，以嘉庆辛未进士出宰武宣，未向罢官，卒於粤。著有绿雪堂诗词，绵丽不让冯柳东大令，而笔势尤矫健。忆雪水龙吟云：“海南只是沉沉，更无柳絮因风起。东风渐紧，西风渐薄，转添暄意。竹密无声，云松有缝，岁云暮矣。把诗人兴会，酒人滋味，都担阁，长空里。遥忆江南北际，正纷纷、银沙乱坠。帘前红袖，灯前白发，似嗔还喜。飞舞襟情，聪明心性，几曾憔悴。恁天涯怅望，单单苦雨，做离人泪。”读吴梅村雁门尚书行满江红云：“明季英雄，孙白谷、千秋健者。天不管，燕都亡矣，雁门破也。公子才驰襄府蜡，参军已殁潼关马。痛一般阁部旧精魂，梅花下。九江火，红乱洒。二王血，头当借。算钟鸣漏尽，酒阑灯ㄠ。直北风高鼙鼓急，江南月冷笙歌乍。黄河远上客心悲，哀弦写。”
　　
　　○戴鉴泼墨轩词
　　
　　近於坊中见泼墨轩词，为济甯戴石坪［鉴］作。春日过带桥浣溪沙云：“路转平林一径遥。炊烟过午未全消。短垣几簇露花梢。桑圃雨晴鸠妇喜，麦畴风暖雉媒娇。夕阳明处水平桥。”经倚虹园，踏莎行云：“芳草盈堤，垂杨绕岸。殷红浅碧谁家院。游丝百尺袅斜阳，依依似逐东风转。尘满银筝，屏闲绣扇。珠帘翠箔深深掩。画堂春昼静无人，杏梁睡稳双飞燕。”二词颇具画意。
　　
　　○郭辅尧词
　　
　　吴门蒋重光词选录郭辅尧踏莎行云：“珠露催凉，金风荐爽。纱窗日映茱萸网。轻罗扇子怕寒蛩，自伊啼彻辞侬掌。红树阴疏，苍葭水广。一绳雁字人人想。谁知入骨是新愁，原来秋在心儿上。”辅尧里字无考，末二语即“何处合成愁，离人心上秋”意，一经运用，弥觉新颖。视山谷“门里安心，女边著子”句，雅俗相去霄坏。
　　
　　○钱勖词
　　
　　二十年前，见余友钱揆初［勖］虞美人词云：“莺魂蝶梦凄迷甚。瘦到梨云影。一番风雨一番晴。有蘼芜，绿遍短长亭。惜花爱傍花阴立。花落人知惜。惜无人惜惜花人，依旧空闺，寂寞度芳春。”爱而录存，久不复省。君旋举乙卯京兆试，官中书，以军功擢知府。乙丑春余归省松楸，於李伯师［鸿章［苏城节署匆匆一晤，拟索其词稿未果。方谓重见有日，未几君故，闻之怃然。幸前词未饱蝉肠，虽非全豹，足见一斑。
　　
　　○贾履上词
　　
　　三馀赘笔言谯楼画角有三弄，传为曹子建作。词云：“为君难，为臣亦难，难又难。创业难，守成亦难，难又难。起家难，保家亦难，难又难。”南汇贾云阶明经［履上］取其意绘梅花三弄图。自题齐天乐云：“乌乌凄响谁吹彻，苍凉试翻残谱。斥堠烟昏，丽谯月淡，三垒依稀如诉。犹传旧句。算万事难难，不分今古。创业承家，几人能记曲中语。平文武享久，甚波颓莫挽，牢破方补。列戟门深，悬铃阁忧，听惯沉沉画鼓。谁知调苦。比吹落梅花，玉龙哀楚。起望遥天，候虫啼似雨。”语兼规讽，词云乎哉。
　　
　　○水烟鼻烟鸦片烟词
　　
　　厉樊榭倚天香调赋烟草，先後和者数十家，时多缕切为丝，截竹木如荷，贮而燃吸，今所谓旱烟是也。近有范铜为管，储水而吸之有声者，其制愈巧，品亦差别。韩螺山中翰咏以前调云：“镜粉银揩，壶冰玉莹，荷新样输巧。束纸熏兰，凝尘碾麝，汲取井华寒晓。玲珑豆火，算合就、丁壬婚好。才把诗襟浣雪，烟霞吐吞多少。呼童绣囊贮草。滞人怀、半醒残饱。昵语隔帘吹出，辘轳声小。几度春荑细，惹浅晕、檀黄透纤爪。唾地馀芳，坠烟自袅。”又有细碾为末，贮壶中而嗅以鼻者，陈叔安明府亦倚是调赋云：“细捣还凝，轻拈欲化，氤氲意断斜缕。气定方思，心清自妙，不比寻常含吐。蓝田日暖，任一握、雕琼密护。待与花香暗扑，茸茸漫凝霏雾。点来料应顿悟。味酸辛、麴生同否。可是旧耕瑶草，别萦芳绪。狂嗅风情共许。更洛咏、真成谢公趣。蘸指馀芳，从容掩住。”高茶庵明经复倚前调咏陈芙蓉云：“瘦枕支愁，单念叠恨，贪眠不为春倦。小盒斟霞，圆喷雾，度到金针偏缓。青灯味好，恐身世、被伊拘管。隔著屏衣听去，声声似闻娇喘。深房梦回书短。对红妆、鬓云松半。还宿酲难解，柳腰浑软。不信风怀暗减，最镜里欺人玉容换。一味恹恹，壶觞渐远。”按烟草一名淡巴菰，始自明末，康熙初犹禁吸食，後乃盛行，无论男妇贵贱嗜之，几同粟菽。逮阿芙蓉俗名鸦片烟，来自外洋，边患且因之而启，粤匪亦乘闲继起，流毒几遍天下。噫，一吸之微，而祸延家国，宜古人於旨酒象箸，动色相戒。惜各家词中，未语及此。
　　
　　●卷十八
　　
　　○黄仁与汤成烈词
　　
　　姚君春木尝言其乡人黄研北司马［仁］词甚工，余觅其稿未获，仅於元和朱子鹤词稿中见其赋谢饷莼，即用见寄韵摸鱼儿云：“问当年、季鹰何事，相思偏在秋老。波光万顷和风，一碧暗催诗稿。劳远眺。记亭倚垂虹，宛转心萦绕。渔师昨报。恰雉尾初齐，龙髯新长，风味绝尘表。蒙持赠，伴以瑶华寄早。缠绵如挹兰抱。邹陈唱和图重绘，添个采春游棹。思浩渺。把锦带羹调，顿许闲愁扫。相逢醉倒。道羊酪休提，河豚未上，第一露葵好。”次韵极稳，洵非作家不办。近读谢厚庵司马思忠录，又见其吊陈莲峰军门［化成］战殁吴淞口水龙吟云：“海天独障狂澜。鸢飞欲堕愁无际。鼍梁乍驾，鹤轩何处，沙虫争避。大树思公，长城坏我，石衔填未。把纯钩欲试，唾壶频击，挥难尽，英雄泪。毕竟将军不死。跨长鲸、敌魂犹悸。金戈铁甲，云车风马，雷霆精锐。豹苦留皮，鸡羞断尾，有如江水。报声香俎豆，泖峰同寿，壮乾坤气。”思忠录内又有阳湖汤果卿司马［成烈］免姚履堂大令［怀祥］殉难定海，即题所书闱中蓝笔字後，水龙吟云：“海涛卷尽云旗，灵风怒压鲲鲸浪。军馀残戍，城悬孤岛，臣心空壮。桨折鸳鸯，锋撄豺虎，星先陨将。算阳侯相逼，冯夷相迓，名不与，身俱丧。为展当年遗翰，想霓裳、众仙同唱。鸾翔天表，蛟腾云外，英姿飒爽。片纸琳琅，故人郑重，墨林珍赏。待镌华石室，行间正气，浩然流响。”陈军门同安人，姚大令侯官人。道光二十年英夷扰浙，首陷镇海，大令投池死。军门与两江制府牛［鉴］分守吴淞，牛选遁，军门无援，力战阵亡。时浙帅中，节节退避者为余提督［步云］，後死於法。词中“鹤轩何处”、“军馀残戍”语，均寓微词。牛、余二人，咸负盛名，时尚不敢讼言也。
　　
　　○孙尔准雕云词
　　
　　吾乡孙文靖［尔准］由翰林出守汀州，仕至浙闽总督，曾两渡台阳，奠安反侧。馀如修通志、小西湖、建义仓、拓贡院，皆为之不遗馀力。殁未廿年，知其事者已鲜。独为方伯时，先因海氛未靖，严海禁，鄞人之贾闽木者困甚。事定，禁如故，公请弛之。至今甯波会馆值公生日，演剧称祝弗替。近复拓地建祠，以志不忘，殆非公意料所及。公清节自励，历仕三十年，不益一椽，身後遗书数箧，亦斥卖几尽。著有泰云堂诗文集并雕云词。谒金门云：“寒侧侧。极目半空云湿。雨态横斜烟态直。做春阴天色。路转垂杨巷陌。沽酒溪村南北。帘绉波痕翻未得。东风初著力。”红花埠道中卜算子云：“古道骤骄骢，一望平如砥。荠麦茫茫绿未齐，春在溟里。茸帽曳轻裘，斜日寒如水。回首江南正落花，香上红襟嘴。”又三十初度金缕曲中云：“但说文章堪报国，恐苍苍未尽生才意。”其抱负已见一斑。先君子尝言文靖，接僚属蔼然可亲，然小有过差，弹劾不稍宽，行事微近乎刻。故二子均无後。又言案牍中不足蔽辜四字，始自吾乡秦文恭［蕙田］。今後裔灭绝，求降为皂隶者亦无有矣。因忆海康陈清端［宾］年谱，恭录圣祖谕云：清官固好，恐清而刻，人便不能相安。大哉皇言，然特为上等人说法耳。下愚则不移。
　　
　　○孟超然词
　　
　　大兴朱竹君学士［筠］，乾隆庚寅主试闽中，梦武夷君见召，约以十年後往。逮辛丑视学任满入都，未久以微疾逝。时学士弟吾君相国方视闽学，闽县孟瓶庵吏部吊以金缕曲云：“廿载蓬瀛客。贺征轺、搴帷南望，山丹水碧。一枕清宵催客梦，梦到洞天窟宅。讶云马风车络驿。九曲峰头虚左待，望先在、认取三生石。休忘却，旧丹册。当时鞅掌慵登陟。语仙灵、相期十载，不辜诺责。谁料轩重莅止，到眼岩峦犹昔。曾未几、果登仙籍。话到幔亭张宴事，吹篪人、凄断缑山笛。才俯仰，总陈迹。”学士性通脱，见客或不衣冠，而宏奖风流，如恐不及。任安徽学政时，奏言永乐大典中多逸书，宜采录。遂开四库馆，徽天下遗书，古人未传之本，藉以流布。昔香山、曼卿或主蓉城，或归兜率，才人灵爽每有所凭，学士武夷之召，夫岂无徵。吏部名超然，以部曹提学四川，清操绝俗，生平积学砥行，所著书皆切伦常日用，词仅存一阕。
　　
　　○钦定词谱未采词
　　
　　万氏词律成於康熙二十六年，共六百五十九调，计一千一百七十三体。至五十四年，钦定词谱成，共八百二十六调，计二千三百六体。较之万律，增体一倍奇。然校定为谱者，仅居其半，馀皆列以备体而已。乃采取犹有未及。如李光庄简集之琼台，王质雪山集之红窗怨、无月不登楼，吴则礼化湖集之江楼令，阳春白雪所录潘元质孟之蝉，谭宣子之鸣梭、西窗烛，曹{备逯}之惜馀妍，刘埙水云村稿之湘灵瑟，王寂拙轩集之红袖扶，仇远无弦琴谱之睡花阴令、阳台怨。又阳春白雪所录李宏模之仄韵庆清朝，杜良臣之平韵三姝媚，杜龙沙之平韵雨霖铃，刘学箕方是闲居士集之忆王孙，清波杂志所录朱耆寿之瑞鹤仙，碧鸡漫志所录宇文虚中之迎春乐，字数句读均殊，亦未编入又一体，至浙江通志录文与可［同］天香引云：“三月三、花雾吹晴。见麟凤沧洲，鸳鹭沙汀。华鼓清箫，红云兰棹，青旗亭。细看来、春风世情。都分在、流水歌声。弱燕娇莺，冷笑诗仙，击戢扬ぎ。”当是天香引正体，为北曲折桂令所自出。顾不收此词，而收倪云林、张小山之折桂令，以又名天香引，合而一之。所收央山红慢，乃宋时元绛作，而讹为元载，以是知邓林沧海，虽奉敕搜讨，尚多遗佚。且考核偶疏，即不免舛午。昔与伯夔丈谈此，丈云：天下事大抵如此，世人每恃其一己之私，谓足以甄罗无失，其失弥甚，文字其一端耳。
　　
　　○蒋知节词
　　
　　昔有友人论及乾隆中诗人，推袁、蒋、赵为三大家，顾毁誉各半，迄无定评。姚君春木在座，言随园出入诚斋、放翁二家，而善於变化。藏园以山谷为宗，而排过之。瓯北学苏而离形脱貌，独出心裁。其气概皆足牢宠一切，惟去唐音尚远。少陵云：“老去渐於诗律细”，细之一字，概似未闻。盖未能敛才就范，是故能诗而不能词。余於诗无所解，未敢置喙，然博雅敏给如三家，後人正未易及。心太史颇以工词称，惜所著铜弦词，时杂以诗句曲句，王氏词综选三阕而已。其嗣君秋竹广文［知节］词独清妙，吴兰雪香苏山馆集中，附其体牛坳吹笛图洞仙歌云：“谁家牧子，下斜阳樵径。短笛声清四山应。任吹来天籁，略带宫商，浑不减、五月落梅风韵。知音桓子野，倾耳风前，一样青云动幽兴。悬簿遍高门，挟瑟吹竽，难陶写、骚人情性。便白石南山甯生歌，也不令斯时，溷人清听。”可谓别具妙心，自饶雅韵。
　　
　　○钱廷良词
　　
　　语有宜於词不宜於诗者，富平李天生太史［因笃］别母诗云：“老母悯游子，欲言先欷。不问何日行，先问何日归。”非不真挚，终嫌浅率。钱谢庵吏部用其意为临江仙後结云：“行期还未定，急为问归期。”便觉情韵悠长，耐人循讽。昔钟仲山有郊行句云：“燕子不来蝴蝶瘦，饼桃开得可怜红。”余曾语以宜易为词，入之诗中纤矣。吏部子小谢明府［廷良］亦工词，临江仙云：“记得个人临水住，几回舟泊横桥。三层楼上度春宵。同拈双带子，量取别来腰。才上明灯扶半醉，相携更荡兰桡。是谁隔舫坐吹箫。惹他绡帕上，香泪湿红潮。”消寒咏古，分赋得黄华坊为明妓薛素素故居，水龙吟云：“长安九陌花飞，馀香埋却韦娘宅。黄华坊底，粉垣零落，一痕斜日。凤去台空，燕归楼圮，问谁曾识。向荒苔寻遍，袜痕屐印，浑不见、行云迹。传说技夸双绝。控花骢、自调金勒。鬟丝拂柳，舞衫翻锦，一鞭飞疾。波妹弓圆，韩嫣弹去，路人争拾。叹繁华何处，可怜都付，几声啼。”前词“楼上”“帕上”，重两“上”字，小令中不犯为佳。
　　
　　○春草碧即番枪子
　　
　　春草碧即番枪子，以韩玉词尾三字名之，词律未加研究，误分二体。其词云：“莫将团扇双鸾隔。要看玉溪头、春风客。妙处风格萧闲，翠罗金缕、瘦宜窄。转面两眉攒、青山色。到此月想精神，花凝秀质。待与不清狂，如何得。怎奈难驻朝云，易成春梦恨又积。送上七香车，春草碧。”按四库全书总目，言宋时有两韩玉。其一金史有传，字温甫，北平人。金进士，官凤翔判官，当路忌其却敌功，被诬死。一於绍兴初挈家而南，授江淮都督府计议军事。见叶绍翁四朝闻见录，著有东浦词。
　　
　　○吴元润词
　　
　　王兰泉司寇初集同时师友词为琴画楼词钞，後辑国朝词综，无不录入，独遗吴兰汀大令［元润］香溪瑶翠词，岂因其中岁阋墙，薄而屏之耶。大令长洲人，官卫辉知县，为竹屿中翰弟，词体柔媚，颇似秦柳。眼儿媚云：“梦中寻觅觉来空，不道乍相逢。海棠深径，衣香翦翦，袜印弓弓。含情却看笼鹦挂，絮语谅难通。销魂此际，眉凝寸碧，脸晕微红。”浪淘沙云：“深院泛光风。香逗兰丛。晚闻百舌唤春慵。画得入诗眉样好，却是愁中。花影一重重。翠箔斜笼，灵犀脉脉杳难通。不分翩翩双燕子，飞过墙东。”园居春晚有怀竹屿兄，时客武林，祝英台近云：“竹风轻，花露滴。暝色映帘箔。手拓西窗，谁与共琴酌。唤愁叶底鹃声，暗催春去，浑不管、倦怀寥落。叹离索。几回梦绕池塘，相思渺难。夜雨联床，空忆旧时约。思君门掩孤山，倚阑吟遍，对满院杨花飘泊。”是其始，非不怡怡如也。同时蒋逊如刺史有哭弟百字令云：“天乎何酷，正田荆芳茂，一枝先萎。忆昔推梨还让枣，幼慧早传乡里。金阙才登，玉楼遽召，竞爽而今已。雁行中断，不堪翘首云际。思子况见双亲，凭棺絮语，互洒风前涕。为劝节哀佯作达，难掩神伤心悸。姜被寒生，谢池梦杳，中夜频惊起。泉台思慰，忍教孤寡无倚。”沉痛语不堪卒读。刺史名国华，乾隆中进士，官冀州知州，亦长洲人。
　　
　　○李威词
　　
　　闽语多鼻音，漳、泉二郡尤甚，往往一东与八庚，六麻与七阳互叶，即去声字亦多作平，故词家绝少。独龙溪李凤冈太守［威］久任西曹，诗字俱宗山谷，间作小词。後出守广州，乞病归，年八十馀矣。余在漳州，曾录存数阕。对雨千秋岁云：“分蜂时候。孤榻闲长昼。山雨过，轻寒透。发愁潘令改，腰怯休文瘦。午睡醒，惊看窗外梅如豆。索米长安久。只是人依旧。风意峭，云纹绉。萍应池沼满，麦正郊原秀。花事少，鼠姑已殿残春後。”又同安刘芝圃孝廉［逢升］芝生草堂诗，附有数词，眼儿媚云：“莲衣吹堕镜云迷。惆怅蝶来迟。朱阑十二，红桥廿四，立了多时。当时枉织鸳鸯锦，还是苦凝思。最难忘处，初三月约，下九星期。”殊雅洁。馀多粗俚，不仅调舛而已。
　　
　　○王岱词
　　
　　王丹麓［卓］今世说言，王山长［岱］湘潭人，能诗文，兼工书画，崎磊落，名满海内，而不方言其能词。按山长一字了庵，前明举孝廉，入国朝官知县。有山花子云：“寒气分帘怕上钩。金瓶得冻百花油。试拂镜奁依旧似，一泓秋。宿酒已消双颊晕，新螺偏蹙两峰愁。欲折蜡梅呼婢子，下红楼。”蒋氏瑶华集，录其白门春日满江红云：“历尽严寒，东风暖、为催春到。听深巷、卖花声过，新妆竞巧。金缕檀槽歌子夜，松茵油壁迎苏小。看花忙、如蝶苦销魂，知多少。年如旧，人空老。无情事，多烦恼。叹六朝如梦，又生芳草。天自伤心天不语，春惟有恨春难好。愿从今、一洗可怜肠，金尊倒。”江浙妓女每出门侑酒，名盛者一夕十馀处，所谓花忙如蝶也，知此风由来久矣。
　　
　　○梁肯堂词
　　
　　识人未遇时已难，识之而肯力助其成尤难。相传梁构亭制军［肯堂］未遇进，潦倒浙闱，游扬州，困甚，思染指漕务，得数十金以归，挟友人书谒丹徒令。任丹徒者时为潜山熊太守［会公］，便服延见，殊简傲，酬答十数语，忽易衣冠补行相见礼。谓曰：“观君气宇，腾上必速，何落魄乃尔。今县试在即，姑为吾阅卷。”一日携五百金谓曰：“吾为子筹，非此不足北上，今以相赠，後不必偿。第携此金去，仍沉浮幕客，我知之必遣人索，铢两不能少也。”次年为乾隆庚午，制军举京兆，仕至直隶总督，著有石幢居士吟稿。梁晋竹孝廉［绍壬］两般秋雨庵随笔录其安公子云：“不道春归也。一春飘泊名花谢。风雨妨花飞，片片乱穿帘罅。看玉骨、瘦无半把。妆初罢。却为甚、暗地将愁惹。最堪憎是，彻耳啼莺，声声娇姹。待把流莺骂。骂时休想莺儿怕。离怨系来，心里病、翠毫难写。还自过、曲台芳榭。闲消夏。更不管、冷落秋千架。恨云恼月，者样痴情，与谁同话。”词平平耳，因述熊公赠金事，并录之。
　　
　　○叶申芗词
　　
　　闽县叶小庚太守［申芗］，由己巳翰林出宰滇南，氵存升河南知府。生平喜为词，辑有闽词钞、天籁轩词选、词谱、词韵、本事词等书，用力甚挚。其自著意在瓣香北宋，顾所诣颇近龙川、龙洲二家。如鹰潭晚眺谒金门云：“登临。远水遥天一碧。历历去帆山嘴灭。晚江风正急。高岸枫丹柏赤。浅渚烟消霞湿。做弄秋光娱倦客。客怀愁转集。”瑞午日泊兰溪南楼令云：“溪水碧如油。溪娃惯荡舟。俏凌波、秀靥明眸。生长阑干船上住，浑不解，别离愁。佳节快临流。兰桡枉滞留。忆台江、竞渡芳游。鬓影衣香帘尽卷，人都上，水边楼。”
　　
　　○停空镜题词
　　
　　郭频伽浮眉楼词，有题蜀主王衍停空镜月华清云：“秋老蟾蜍，春回鸾鹊，故宫铅水犹冷。蜀道青天，铸出一丸孤影。想当日、媚脸传红，定照见、醉妆初醒。谁省。向丽情集里，芳名细认。记否良工质莹。正绣幌低县，绮窗幽靓。尖里罗巾，有个如花人并。算尽随、金碗飘零，问可似、玉奴长恨。堪哂。怕後来花蕊，宫词难咏。”凫芗宗伯红豆树馆集中亦有是题，并录其背铭云：“炼形神冶，莹质良工。如珠出匣，似月停空。当眉写翠，对脸传红。绮窗绣幌，俱函影中。”与十国春秋蜀王承休妻严氏镜铭词正同。初谓停空之名，取铭中似月句耳。後余游蜀，觉生叔父［楹］藏一镜，谓能映日见字，故名停空。镜径五寸馀，边厚五分，背中心铸太极，外环八卦，再外环十二生肖，边环楷书二十二字，即铭词。天时晴朗，以镜面向日，支以木架，下置白纸，相离尺许，镜背之太极八卦生肖铭字皆现纸上，如隔轻纱，并无铜质者。晚以烛映亦可，然不如日中明显。不知与宗伯及白眉生所见是一是二，相传当日共铸二十枚，其铸法莫得而试矣。
　　
　　○吴兰修与仪克中词
　　
　　粤东词家甚少，近日嘉应吴石华、番禺仪墨农，始以词名。石华名兰修，嘉庆戊辰举人，官教谕，有桐花阁词。采桑子云：“轻阴著意催寒食，风也纤纤。半臂吴绵昨夜添。海棠过了梨花病，春也恹恹。人也恹恹。不耐伤心怕卷帘。”蝶恋花云：“恨缕情丝纷似织。病过花朝，又是逢寒食。多少春怀抛不得。都来压损眉峰窄。为底愁肠成百结。一味多愁，只恐非常策。葬罢落花无气力。小阑干外斜阳碧。”题吴兰雪悼亡姬岳绿春听香馆丛录疏影云：“帘栊正悄。有青禽啼处，深翠围绕。几折回廊，几点苔痕，都是屐声曾到。蘼芜隐约裙腰碧，衬一片、伤心斜照。甚东风、苦苦无情，便把柳枝吹老。却意那时年少，鬓云才挽上，眉际春小。黛不禁浓，螺也嫌深，无可奈何怀抱。二分细腻三分怨，总未许、檀奴看饱。叹人生、几日相怜，肠断一庭秋草。”兰雪纳妾时，方以国博改中翰，有人戏以诗云：“逢人勉强称前辈，对妾殷勤学少年。”证以未许檀奴看饱句，令人欲笑。墨农名克中，少游京师，道光壬辰始举於乡，有剑光楼词。浣溪沙云：“月暗堤长树影连。一星萤火堕浓烟。夜凉如水抱愁眠。只有虫声来枕底，更无尘梦到鸥边。听风听水又经年。”蓬窗听雨用玉田生韵南浦云：“夜雨隔篷听，乍成眠、却又啼莺催晓。坠梦觅江浔，东风软、况是闲愁难扫。垂杨夹岸，断烟浮出青山小。目送流红何处去，魂醉王孙芳草。心头无限江山，向鸣榔声里，等闲过了。新恨未分明，消凝候、蓦地旧愁都到。回眸望渺。而今燕语鸥盟悄。一片归云留不住，窗外夕阳多少。”
　　
　　○刘雷恒与弟霖恒词
　　
　　吾邑刘震修广文［雷恒］与弟沛然茂才［霖恒］均以文行重於时，百馀年来遗编无可觅矣。广文有百字令云：“早知离别，悔当初一笑，等闲心许。自与云英成间隔，回首玉京迷路。箧扇凉深，机丝露湿，冉冉三秋暮。钿蝉零落，伊州一曲谁鼓。就裹多少相思，缄愁欲发，欠归鸿度。竟夕清砧将远梦，分付月明来去。小影熏香，新诗断带，触著添离绪。寄声安否。此情惟感鹦鹉。茂才浣溪沙云：“倩得蕉阴荫石栏。空庭鹤小步珊珊。几回幽梦未全阑。雨点无多敲夜静。乌啼一半送春残。澹寒生处怯衣单。”茂才此词，王氏录入词综，而未志里居与字，盖采自倚声集，未知为何处人也。余尝谓倚声初集、草堂新集、诗馀醉等书，或书名或书字，既不详书爵里，又不列明时代。自赵闻礼阳春白雪始作之俑，杨升庵、陈耀文见为新异，踵而继之，益形其陋。於知人论世之学，茫乎未闻，不但所选各词大半俚俗而已。
　　
　　○唐埙词
　　
　　台阳篱落间半植草树，有名绿珊瑚者，不花无叶，而枝横生，葱翠可喜，亦海外异卉也。唐益庵广文［埙］咏以玲珑玉云：“铁网兜来，疏篱外、翠影莎笼。烟梢七尺，赛他火齐殷红。遮断芦帘纸阁，怕龙须误竹，虬爪疑松。青葱。倩琼钗、簪向鬓蓬。细认毗耶别种，称徐陵架笔，越样玲珑。试折纤柯，配诗人、瘦削游筇。何须缀枝密朵，早衬遍、苔阶凉月，屐印弓弓。浑不见，绿衣娘、飞一浅茸。”益庵居秀水，余三十年前旧友也。诗文敏捷，工隶书，屡试不售，为人司记室。後游台湾，值寇警，以杀贼功铨富阳训导。方谓苜蓿一盘，堪以娱老，又值杭州陷，避乱来闽，鬓发皓然矣。出竹西小筑词属为校正，余有献替，应时改定。谒金门云：“蛩语悄。秋意被他偷报。碧泻银河流到晓。牵牛花放了。一径梧阴谁扫。月底玉箫声杳。帘卷西风人暗老。怕将鸾镜照。”舟行即事蝶恋花云：“一叶ザ轻柔橹短。翦破靴纹，百摺春罗软。几片落红飞断岸。双双绿鸭衔来远。晓日微烘风力缓。不信浮槎，稳可通银汉。梦压鸳衾犹未转。玉骢嘶向谁家院。”题祝菊门孝廉潇湘听雨图凄凉犯云：“梦回篷底。连宵雨、声声都带秋意。荒洲断渚，鸥寒鹭冷，客游倦矣。飘萧未已。问洒遍、黄芦丛未。怕湘娥、千来幽怨，蓦地又勾起。遥指峰青处，爪印泥痕，而今犹记。生绡重展，认依稀、层峦如洗。一抹烟痕，把多少、离魂牢系。忆年时，点点似和断雁唳。”
　　
　　○再录唐埙词
　　
　　益庵至闽无所遇，重渡东瀛，为书院山长。近闻以言贾祸，既老且贫，其词未必能刊，再录数阕於此。鹊桥仙云：“莺啼人倦，鹃啼人怨，春老几家庭院。惜花枉自嘱东风，早飞却、残红一半。天涯何远，流光易换，漫把水晶帘卷。隔墙俏影送秋千，应不解、愁长愁短。”迷神引云：“糁瓦清霜催寒急。声递谁家横笛。风吹罗幕，闪银灯灭。夜初长，人何处，暗悲噎。记得梅花开，迟夜月。记得柳花飞，碾晴雪。秋上心头，愁过秋时节。便到愁来，和谁说。双鬓刁骚，早融尽、肝肠铁。怅年时，红墙近，蓬山隔。睡也数更更，鱼柝击。醒也听声声，虬漏咽。”白下高竹坡以“明月满船归去好，美人亲手炙鲈鱼”句意绘图索题，为赋摸鱼儿云：“算年来、摇烟汤月，狎鸥生计差近。半规蟾魄湖心浸，端正一奁明镜。卿试问。问秋老莼肥，何不携归艇。襟尘氵净。羡软翦靴纹，低匀黛翠，重把莫愁认。舵楼底，好是不愁孤另。纤纤微露眉靓。宵深稳抱鸳鸯宿，篷背悄移花影。君且听。听珠样歌喉，唱到风波定。别饶清兴。看暖炙银鲈，满浮绿蚁，此乐更谁省。”
　　
　　○晁端礼黄河清慢
　　
　　晁端礼在蔡京荐为大晟府协律，时值河清，献词云：“晴景初升风细细。云收天淡如洗。望外凤凰城阙，葱葱佳气。朝罢香烟满袖，侍臣报、天颜有喜。夜来连得封章，秦大河、彻底清Г。君王寿与天齐，馨香动、上穹频降祥瑞。大晟奏功，六乐初调角徵。合殿熏风乍转，万花覆、千官尽醉。内家传诏，重开宴、未央宫里。”即以黄河清慢名调。京子条铁围山丛谈谓其音调极美，天下无间遐迩大小，皆争唱之。近日万氏词律，漏未收采。按叶少蕴避暑录话言，崇宁初，大乐无徵调，蔡京徇议者请，欲补其阙。教坊大使丁仙现云：“音已久亡，不宜妄作。”京不听，遂使他工为之，逾旬得数曲，即黄河清之类。京喜极，召众工按试，使仙现在旁听之。乐阕，问何如。仙现曰：“曲甚好，只是落韵。”盖末音寄煞他调，俗所谓落腔是也。词中六乐初调句，正以谀京。其时朝臣无不从风而靡。仙现一乐工耳，独矫矫不阿如此，与石工安民不肯刊名元裳碑，正复相似。噫，是非风节，不在士大夫而在草莽，宋之所以南渡欤。
　　
　　●卷十九
　　
　　○赵对父子词
　　
　　合肥赵野航［对］，官广德学正，城陷，殉难。著有小罗浮馆词。陈叔安明府知余辑补词综，出以见示，嘱选数阕，以彰忠节。奈通首完善者。百无一二。中如夹沟驿吊烈女秀姐，金陵城陷悼崇夫人袁柔吉投池殉节、麻城朱氏妇年十九被掠至安庆题诗投江死，皆绝好题目，而词甚粗浅。朱氏诗亦未录。仅夜坐有忆虞美人云：“垂帘坐听潇潇雨。响答疏蛩语。新开小阁迓微凉。却怪今宵、似比昨宵长。扁舟犹记来进路。水暖春江渡。石城潮接广陵潮。待遣离魂、先到小红桥。”差为近雅。集後附其子子琴［贻珩］影梅词，子鹤［锡璜］倚笛词，亦学苏辛而未至者。子琴蝶恋花云：“十幅蒲帆几力饱。浪迹天涯，尘梦何时了。叶落霜寒江树老。荒荒野流馀残照。Ы乃声中墟散早。隔浦渔歌，惹起愁多少。指点吴山烟景好。征鸿际飞庆到。”子鹤南陵道中点绛唇云：“落叶萧萧，马蹄杂沓陵阳驿。盾磨矛淅。有客新投笔。仗剑从戎，不怕关山隔。烽烟逼。几声筚篥。搀入离亭笛。”顾丈蒹塘尝言苏辛二家词，如天仙花人，不可仿佛，最不易学，亦不宜学，非若姜、史诸家，各有轨辙可循。
　　
　　○赵起约园词
　　
　　谢雨亭明府以吾郡赵于冈孝廉［起］约园词见示，并言孝廉家素饶，举庚子乡试第二人，以慷慨好施，倾其资几半。咸丰十年佐团练事，贼踪近，大吏已遁，犹力守不懈。城陷，一门七十馀口投所居约园池中死。仅一字今仕楚南，嘱并书之。其菩萨蛮云：“晚妆慵启青鸾镜。金炉烟烬衣香润。风落鬓边花。暗添双脸霞。兰缸挑易ㄠ。心事凭谁话。默默倚屏山。酒醒罗袖寒。”墨牡丹摸鱼儿云：“似韶华、太嫌浓丽，宝奁为却金粉。元裳缟袂临烟阙，璧月素辉刚近。妆淡靓。是一朵蓬莱，割取仙云影。尊前细认。想慵倚朱阑，指痕将捻，残醉未曾醒。瑶台畔，扌弃得终朝酩酊。飞觞为酹佳酝。妍姿不藉胭脂染，恰称鸦鬟修整。春昼静。请试数、姚黄魏紫谁堪并。君芳漫逞。纵无限芬华，梁炊未熟，且住黑甜境。”因忆余友韩曙楼太守［纯禧］咏黑牡丹云：“楼台高处谈玄好，富贵场中守黑难。”句虽不超，颇足针玩砭俗。
　　
　　○魏谦升翠浮阁词
　　
　　钱塘魏滋伯明经［谦升］博学工文，近推词坛祭酒。其犹子稼孙鹾尹［锡曾］出所著翠浮阁词见示，言亦殒粤匪难矣。点绛唇云：“人去楼空，古槐深巷重门静。月容如病。林外将人等。旧日巢痕，苔没三三径。栖鸦定。画桥烟暝。错认惊鸿影。”禹航清明怀小园花事长亭怨慢云：“问何故、春风暖骤。道已清明，一番寒透。细啄芹泥，邻家燕子语长昼。故人归矣，来踏破，苔痕绣。寂寞禁烟中，听巷陌、饧箫吹又。似旧。想家山龙井，正是采茶时候。塍西花事，恐容易、绿肥红瘦。昨梦见、小院藤阴，已芝盖、香云浓覆。料镜里眉痕，应与遥峰竞秀。”
　　
　　○聚红榭唱和诗词
　　
　　长乐谢枚如广文［章铤］侨居榕城，好与同志徵题角胜，曾裒刊聚红榭唱和诗词，词学因之复盛。虽宗法半在苏、辛，亦颇饶鸦韵。盘香采桑子云：“纱窗人坐氤氲里，一握丝团。一点星寒。火候如丹九转还。缠绵愁绪销难尽，良夜将残。好梦初阑。不信柔肠断不完。”炊烟齐天乐云：“一丝宛转徐徐起，临流几间茅屋。著雨拖青，当风曳白，移傍断云更绿。乍离乍续。看掩映斜阳，孤村一簇。忽地低飞，檐牙楼角远相逐。惊心烽燧未息，叹萧条万户，多半炊玉。灶减难添，灰燃已死，经得几番陵谷。客来不速。好梦堪寻，黄粱未熟。便当卿云，相看同豁目。”侯官刘云图［绍网］蝶魂真珠帘云：“春悉黯黯晴兼雨。恣勾留，总在芳菲多处。深院悄无人，只一天飞絮。不信东风吹不懒，尚兀自、游情栩栩。休去。问翦纸相招。谁家庭宇。恰似倩女身轻，早朱阑绕遍，依依芳树。晓梦醒罗浮，更翩然来暮。不怕莺捎和燕逐，却恐被、游丝缠住。最苦是，帘影沉沉，落花无主。”长乐梁洛观［履将］落叶雪狮儿云：“疏疏萤点，凄凄蛩语，黯销魂地。乱掩闲苔，门巷再来难记。寒林尽醉。恰凉月、半规低坠。忆昨夜，驿亭残酒，不知醒未。算有飘零客袂。倚西风耐得，者般情味。万种离愁，独上瘦檠红蕊。秋声雁背。带一片、霜华如水。空阶外，多少<立令><立屏>诗思。”闽县马子翊孝廉［凌霄］湘帘步蟾宫云：“波纹绿绉花枝。尽付与晚风摇簸。一丝香篆绕银钩，又散了、个侬清课。斑斑泪点何人堕。看翠黛、两弯愁琐。玉蟾上早燕归迟，且卷向、黄昏独坐。”刘寿之［三才］海棠连理枝云：“几点离人泪。化作相思蕊。脂晕微凝，粉香休ネ，檀痕轻缀。怪东风、不解展芳心，任秋来憔悴。娇极浑如醉。淡极还疑睡。禁得黄昏，月华低映，盈盈欲坠。倚回阑、待要理新妆，更与谁相对。”李星村［应庚］罗衫浣溪沙云：“瘦骨珊珊弱不胜。织罗初御最宜人。开箱重把水沉熏。隔岁酒香犹未减，及时花样几回新。不堪频ネ是啼痕。”长乐陈彦士［文翊］字冢百字令云：“丛残拉杂，甚年来费尽，无聊笔墨。拟向江流深处葬，生恐鱼龙不食。荷柄长，借坏黄土，从此堪藏拙。何须更道，深深瘗玉堪惜。纵有多少精华，一般埋没，谁继千秋业。比似年来征战苦，猿鹤沙虫同劫。碑碣谁题，光茫永，休被农夫识。寄声灵鬼，夜台莫再悲泣。”闽县五子舟［彝］读史记游侠传满江红云：“雨覆云翻，休只道、世风日薄。念自昔、炎趋膻附，一般龌龊。缓急人情时或有，死生几辈真堪。更伊谁、解重贱贫交，平生诺。眦尽裂，畴能学。头堪借，何妨斫。奈奇文共赏，斯人为作。杯酒且从屠狗饮，千金枉纵朱家博。一腔、热血涌如潮，今犹昨。”徐云汀孝谦［一鹗］春水卜算子云：“寒绿绉东风，雨歇波犹冷。一种春愁较浅深，瘦减池阑影。落尽小桃花，红涨三篙紧。桃叶桃根何处迎，斜日催孤艇。”蓼花柳梢青云：“水国萧然。疏疏几点，残照堪怜。乌桕千株，丛芦一片，相映增妍。扁舟曾宿江天。看瑟瑟、凉摇暮烟。病酒衰颜，断蓬孤影，瘦到今年。”题多咏物，惜仅词中一体而已。
　　
　　○吴县潘氏词
　　
　　吴县潘氏以甲第文章冠吴中，声望之崇，尤推芝轩相国［世恩］，由癸丑第一人跻宰相，雍容黄阁垂二十年。子星斋司空［曾莹］、庭侍读［曾绶］，均生长华无，而词甚清绮。司空有鹦鹉帘栊词，送张亨甫出都卜算子慢云：“垂杨未老，杜字又啼，惆怅暮云千里。残醉初醒，赢得一番离思。写新愁、半在斜阳里。半付与、欧边远梦，比他烟驿迢递。夕露晨星地。料一领青衫，够人憔悴。六六文鳞，定有旧情能寄。乱蝉声、不尽流连意。算只有、一轮明月，伴征人归矣。”闻蝉清平乐云：“一丝微袅。为问秋多少。满地绿阴凉意早。教把斜阳遮了。最宜雨後风前。声声换得商弦。记向红桥载酒，万荷花里停船。”侍读有睡香花室词，秋夜闻笛步蟾宫云：“谁家弄笛声幽咽。正雨过、闲阶清绝。声声吹到旧时愁，更吹出、旧时明月。碧荷花朵新堪折。又茉莉、丛香如雪。芳兰箭箭是秋心，想江上、玉龙吹裂。”月华清云：“花半开时，月初圆後，个人三五年纪。才识春愁，便把秋心催起。道秋来、蟋蟀声中，似春云、杜鹃声里。难睡。看花光如梦，月光如泪。下了帘钩独自。独自绕银屏，一灯残穗。记起浓欢，闲煞凤帱鸳被。恼这番、雁字全虚，悔那日、鲤函空寄。憔悴。又三更风雨，月沉花碎。”余伯父双梧公应嘉庆戊辰秋试，为相国所取第二人，顾素无一纸往来，词系胡画溪观察［光莹］闻余辑补词综，嘱为甄录。司空兄功甫舍人［曾沂］、弟季玉观察［曾玮］，词笔亦工，催见黄蓼花唱和词中高阳台各一阕，稿均未见。相国孙伯寅［祖荫］，今继为少司空。吴又宾鹾尹［其康］录示题恭邸荷净纳凉图，摸鱼儿云：“绕林亭，水香不断，鹭莺飞破烟杪。玉罗袜，凌波步、倦舞环妃欲笑。寻翠窈。指一镜风漪，四面垂杨好。烟丝细袅。恰低按霓裳，平铺瑶席，麴院恣幽讨。红阑外，花事平泉未老。自移书画船小。冰华琼萼相辉映，只有冷香吹到。鸥梦悄。问水阁虚廊，何处秋来早。诗情换了。算碧倾荷，裳红制芰，怎似此襟抱。”
　　
　　○司马光西江月
　　
　　司马温公西江月云：“宝髻松松绾就，铅华淡淡妆成。红云翠雾罩轻盈。飞絮游丝无定。相见争如不见，有情还似无情。笙歌散後酒微醒。深院月明人静。”极艳冶之致。或谓决非公作，此如欧阳文忠堂上簸钱词，当时忌者名以相冫免耳。抑知靖节闲情，何伤盛德。同时范文正、韩忠献均有丽词，安知不别有寄。若谓绮语不宜犯，以训子弟则可，不应以律前贤。
　　
　　○姚燮疏影楼词
　　
　　近日词家鲜工欧晏艳者，独镇海姚梅伯孝廉［燮］疏影楼词，颇具神似。如愁倚阑令云：“垂茜袖，侧金钗。立苍苔。昨夜阴阴微雨过，海棠开。羁人无限春怀。歌声隔、杨柳池台。帘幕疏疏风仄仄，燕飞来。”一落索云：“独立乱红深处。背风无语。怪伊蝴蝶绕人飞，却不向、花边去。重上画楼日暮。江烟催雨。帆来帆去总依稀，恼多种、垂杨树。”少年游云：“曲琼低押重帘静，烟气夕沉沉。绳绳雁去，弯弯月上，寂寂此时心。玉钗堕响谁重觅，只粉晕罗衾。瘦影依灯，断肠闻笛，夜浅梦难深。”或云梅伯词，实私淑浮眉楼，去欧晏尚远。
　　
　　○归允肃词
　　
　　国家科场条例最严，而请时有，以故屡兴大狱，亦间有被讦负枉者。康熙间常熟归惺少詹［允肃］缘事被黜，以荐复起，主辛酉顺天秋试，所取皆知名士。下第者哗然，几被中伤。时蔚州魏敏果［象枢］以朝端重望，官都御史，登少詹门下拜曰：“吾为国家庆得人。”并赋诗颂之。谤者乃息。前贤善成人美如此。少詹著述不多见，传有遥和茌平夫子午日燕集韵，金缕曲云：“记得名园路。倚南城、危亭曲沼，参差堪数。韦杜风光饶胜赏，几度追陪尊俎。奈此日、云泥远阻。遥想良辰多乐事，隔天涯、总是关情处。春尽也，又端午。传来丽曲增凄楚。纵他乡、依稀景物，还供蒲黍。身作行吟憔悴客，赢得青衫泪苦。扌弃醉倒、盈觞绿醑。更忆故乡喧竞渡。荡兰桡、一霎飞香雨。徒极目。共谁语。”词殆作於贬黜时。
　　
　　○清闺秀词
　　
　　吴越女子多读书识字，女工馀暇，不乏篇章。近则到处皆然，故闺秀之盛，度越千古。即以词论，王氏词综所采五十馀家，已倍宋元二代。余辑词补，复得一百七十馀人，兹录其尤隽峭者。太原张羽仙［学典］菩萨蛮云：“远烟舒翠笼新柳。春光暗向楼中逗。莫把绣帘开。东风引恨来。遥山云一带。人在云山外。芳草似离情。逢春处处生。”华亭李冰影［］寻芳草云：“赢得千愁逼。闲抛却、许多月色。正梦回、窗外寒烟碧。听隔院、谁吹笛。腰瘦不关秋，看良夜、露珠频滴。又哀哀、孤雁鸣沙碛。魂去也、江山黑。”怀庆李冰心［素］眼儿媚云：“无端风雨到高楼。春思总悠悠。芙蓉帐挂，水晶帘卷，恰好梳头。落花可惜无人惜，空自付东流。伤心何限，红衫泪，绿酒浇愁。”吴县杨元卿［］玉楼春云：“香闺几度眠过晓。罗绮风柔惊料峭。碧桃万树倚云栽，一阵东风都放了。花枝手自凌晨拗。图史馀闲香篆袅。雕阑十二锁春寒，楼阁重重人不到。”上元马芷君［闲卿柳腰轻云：“从来那惯愁滋味。腰正瘦，心将碎。乌云才绾，黛螺慵画，掩著琐窗寻睡。敲朱户、檐马声凄，战金风、井梧叶坠。不分芙蓉沉醉。笑海棠、露浓红退。满怀离绪，倚阑无语，兀自偷垂香泪。总知是、秋梦无端，没来由、把人憔悴。”奉贤庄磐山［焘］卜算子云：“积雨喜新晴，小院风初定。月满瑶阶露气浮，花动雕阑影。宝鼎篆烟微，幽梦残灯省。忽逐钟声度小桥，不管春衣冷。”太仓顾湘英［信芳］点疑唇云：“天淡云闲，雨馀芳草平如翦。柳眉初展。春色和烟远。斜日西楼，人倚东风倦。莺声懒。一庭花片。绿满香痕浅。”吴县张瑞芳［素］苏幕遮云：“冻云浓，寒雾起。柳絮因风，堆积空庭里。玉树玲珑摇冷砌。今夜啼乌，怎样枝头寄。画帘垂，朱户闭。独自围炉，遥想人天际。季子貂裘应已敝。叮嘱琼花，莫洒南来骑。”武进钱浣青［孟钿］蝶恋花云：“著雨林花红晕湿。风袅晴丝，吹入眉峰碧。绿遍池塘芳草色。催归杜宇声声急。病起绿窗春事寂。何处留春，深院月。金缕歌残檀枝歇。海棠梦醒梨云白。”甘泉江碧岑［珠］忆秦蛾云：“风淅淅。高城欲落如钩月。如钩月。还留一线，照人凄绝。宵长梦短愁肠结。漏声数尽鸡声咽。鸡声咽。香篝不暖，衾寒似铁。”长洲葛玉珍［秀英］桂殿秋云：“衣袂冷，上高楼。繁云遮断碧山头。小窗独坐听秋雨，荷叶芭蕉各自愁。”金柜浦静来［安］如梦令云：“几日嫩寒轻暖。又听雏莺学啭。妆罢倚雕阑，心与芭蕉同卷。人远。人远。况是宵长梦短。”江甯欧琼仙［珑］虞美人云：“井梧簌簌飘黄叶。露泾寒づ泣。炎天日日盼秋风。怎到秋来萧瑟更愁侬。凭高几度空怀远。摇落情何限。断蓬心事不谁知。除向天孙相诉有怜时。”钱塘孙碧梧［云凤］少年游：“淡扫蛾眉，轻盘螺髻，妆罢更涂黄。云母屏前，水晶帘外，荷气杂衣香。晚来放艇波心去，独自觅清凉。笑摘青梅，故惊女伴，隔水打鸳鸯。”孙兰友［云鹤］点绛唇云：“村柝声声，乡关梦断三更过。纸窗风波。一点残灯堕。院静无人，独自开帘坐。重门锁。梅花和我。对月成三个。”吴江汪宜秋［玉珍］风光好云：“掩花关。启花关。看遍春光春又残。遣愁难。空庭雨过苔痕碧。天寥寂。短短廊廊曲曲阑。且盘桓。”遂甯杨古雪［继端］伤情怨云：“夜静庭空月转。曲阑闲倚遍。顿触离愁，满天来去雁。消息於今梦断。待客书、云水程远。泪湿罗衣，西风寒扑面。”钱塘梁楚生［德绳］算子云：“永夜绣屏孤，香烬金猊冷。寒逼罗帏五夜风，霜月欺灯影。落叶断鸿惊，短梦仍无定。窗外鸦声续雁声，不管人愁听。”长洲李纫兰［佩金］长相思云：“思悬悬。望悬悬。人云天涯欲见难。音书更杳然。悉恹恹，病恹恹。愁病支离葬玉颜。问君怜不怜。”仁和吴香［藻］浪淘沙云：“帘外一重窗。窗外回廊。断无人处断人肠。闲煞玉阶明月影，分外凄凉。旧梦冷池塘。秋草都黄。芙蓉庭院又经霜。潮落潮生芳信阻，水远山长。”阳湖刘撰芳［琬怀］浣溪沙云：“浅淡银河一镜升。满庭花影转参横。最闲时候最分明。何处箫声游舫过，几家诗思画楼生。思乡有客不胜情。”山阴王梅卿［倩］满宫花云：“纫湘兰，摧玉李。春事又过半矣。酿愁风雨近清明，都被林鸠唤起。睡瞢腾，情旖旎。梦堕碧桃花里。枕函无奈鬓云松，扶向镜奁慵理。”乌程戴衣仙［珊］踏莎行云：“绣倦凭阑，槐阴正午。榴花窗外飘红雨。闲将彩线绾离愁，谁怜枉结同心缕。竹影摇凉，荷风拂暑。年年此日伤羁旅。旧时飞燕到帘西，含情对愁人事。”钱塘凌ぇ沅［祉媛］菩萨蛮云：“檐铃惊破红闺梦。晓妆人怯馀寒重。纤手卷帘衣。风前放燕飞。落红纷似雪。倦了寻香蝶。楼外易斜晖。春归人未归。”金坛吴蜚卿［规臣］采桑子云：“昨宵星月今宵雨，首似春蓬。心似秋虫。毕竟情怀那样同。小楼深闭愁无那，才听疏钟。又听征鸿。莫道吴侬不懊。”吴县曹宜仙［景芝］清平乐云：“眼看春去。便是愁如许。窗外鹧鸪啼不住。日日风风雨雨。晓来梳洗都慵。怯寒下了帘栊。帘底落花如梦。有谁解惜残红。”吴江沈梦湘［芳］秋柳长亭怨慢云：“断魂处，冷烟疏雨。远岸斜桥，乱垂残缕。漫说风流，可怜不是旧张绪。春前曾记，向镜里、窥眉妩。换了好繁华，更瘦减、腰支难舞。秋暮。残蝉留恋，叶底抱吟凄楚。莺梭燕翦，恨抛却、青青都去。最怕听、唱出阳关，又勾起、离愁如许。过几点芦花，休认长条飞絮。”仁和沈湘涛［允慎］卜算子云：“风月忒萧条，情绪还依旧。醉里清歌梦里吟，伤得心儿够。扶病送春归，病起悲秋又。花样丰神雪样肤，都为聪明瘦。”
　　
　　○顾贞观与王熙词
　　
　　妇人束足使小，或谓起自李後主，或谓唐时已然。康熙初始禁裹足，凡元年以後所生女子有缠裹者，罪其父母。吾乡顾梁汾典籍赋浣溪沙记其事云：“闺阁争传捧点黄。九霄雨露润莲塘。锦靴新学内家妆。六寸圆肤原有致，一钩纤影待重量。春愁稳载莫轻。”其事起於宛平王胥庭相国［熙］，时为侍郎，奏言臣妻已放大脚，识者嗤之。卒之习俗相沿，徒兹讦告，不久禁弛。相国亦工词，小重山云：“斗帐香浓怯影单。珠帘闲不卷，小窗寒。钿蝉银甲罢双弹。无聊甚，独自倚阑干。墙角杏花残。韶光馀几许，渐阑珊。夜来微雨湿轻纨。因谁瘦，暗觉绣裙宽。”就词论人，殆与夏英公［竦］相似。
　　
　　○张惠言词
　　
　　嘉庆间填词家咸推吾郡张皋文太史［惠言］，专主比兴，所选词自五季迄同时朋从，仅四百馀阕，矜严已甚。顾学之者往往非平即晦，盖词固不尚尖艳，亦不宜过求纯正，如弹古瑟，谁复耐听。太史自著茗柯词，亦寥寥无几。相见欢云：“新莺鸣过清明。有谁听。何况朝风夜雨，杜鹃声。留春住。催春去。若为情。有画梁双燕，语惺惺。”杨花木兰花慢云：“尽飘零尽了，何人解当花看。正风避重帘，雨回深幕，云护轻幡。寻他一春伴侣，只断红、相识夕阳间。未忍无声委地，将低重又飞还。疏狂情性，算凄凉，耐得到春阑。便月地和梅，花天伴雪，合称清寒。收将十分春恨，做一天、愁影绕云山。看取青青池畔，泪痕点点凝斑。”太史著述以古文为最，词固馀力及之。
　　
　　○张琦词
　　
　　太史弟翰风大令［琦］，久游京师，嘉庆癸西始举京兆，出宰馆陶，有立山词。南浦云：“鸳枕梦扶头，睡醒来、又是夜长难晓。心事正恹恹，疏窗外、来去乱鸦多少。趁将斜日，西陵独自寻苏小。前度帘栊双坐处，惟有博山烟袅。问谁解道看花，有温香密意，偎人不了。衣上泪痕多，还只怕、勾起伤春怀抱。相思难诉，又教添著愁心悄。料得玉人今夜里，一样离魂颠倒。”水龙吟云：“隔花人云迢迢，佳期怅望知何许。重门掩却，凄凉独自，空阶凝伫。燕子归来，偏他忍看，满天飞絮。算春光九十，谁人消受，都付与、风和雨。一掬伤春铅水。对花前、几回倾注。柳丝恨短，榆钱恨小，绾春不住。最是多情，裙腰芳草，青青如故。只倩他纤手，来碧，慰花迟暮。”超俊不让乃兄。大令因长子误药死，遂究心医理，能起沉疴於垂毙，堂皇下求诊者恒满。子仲远名曜孙，亦工医能词，以知县仁楚北，氵存擢粮储道，曾刊其女兄弟诗词为毗陵四女集。长孟缇［褶英］常熟吴伟卿比部［廷钅］，有澹菊轩词。浪淘沙云：“病怯晚寒严。休卷重帘。穿窗无奈朔风尖。人与梅花同瘦损，一晌恹恹。新月上雕檐。眉影纤纤。闲愁暗逐漏声添。回首岳云千里外，清泪空黏。”次婉纟川［纶英］同邑孙氏，和妹咏菊高阳台云：“春梦惊回，槐阴卷尽，年光渐近深秋。雨细烟浓，谁怜花事都休。耸残已分同芳草，仗轻云、扶上琼楼。最堪怜、似笑还颦，暗抱新愁。闲情陶令常相忆，怅霜天寥迥，繁艳全收。耐得凄清，几回顾影篱头。亭亭独立西风里，叹江梅、沉梦罗浮。好凭他、丹桂馀芬，相伴忘忧。”三纬青［纟册英］早夭。点绛唇云：“才得春来，曲阑西畔花无数。莺歌燕舞。只道春长住。杜宇频啼，已是春将去。空凝伫。漫天飞絮。不见春归处。”季若绮［纨英］太仓诸生王曦，有餐枫馆词。水仙疏影云“琐窗清冷。有仙姿绰约，低傍妆镜。青靥盈盈，玉骨玲珑，嫣红怎许相并。冰魂算与琼楼远，忍便入、等闲花径。到夜阑、明月飞来，帘底暗窥纤影。还记深宫旧事，翠鬟愁不整，尘梦初醒。故国云迷，洛水依然，幽恨诉将谁省。珊珊休话凌波步，怕前度，环难认。尽深深、银蒜低垂，不管晚来风劲。”
　　
　　●卷二十
　　
　　○柴才与张鸿卓词
　　
　　集句始自傅咸集十经诗，明以来遂有专集唐诗杜诗者。竹太史乃效东坡居士集古人语为词，蕃锦一编，众皆敛手。至钱塘柴次山茂才［才］百一草堂词，咸集旧句成篇。近日华亭张啸峰广文［鸿卓］更专意集词，组织之工，几欲突过前哲。茂才忆王孙云：“看花多上水心亭。［张说］夹岸桃花锦浪生。［李白］杨柳阴阴细雨晴。［武元衡］画船轻。［白居易］远递高楼箫管声。［罗邺］”长相思云：“花参差。［苏］星参差。［刘方平］绿惨双蛾不自持。［步非烟］春风能几时。［储嗣宗］遥相思。［王勃］暗相思。［白居易］只有妆楼明镜知。［陈羽］相思每泪垂。［杜甫］”广文蝶恋花云：“残酒欲醒中夜起。［冯延巳］银汉无声，［汪卓］露滴寒如水。［卢氏］独倚危楼风细细。［柳永］那堪玉漏长如岁。［苏轼］红烛自怜无好计。［晏几道］罗幕轻寒，［晏殊］点点残花坠。［欧阳修］旧梦苍浪云海际。［詹正］无言划尽屏山翠。［毛滂］”广文由贡生官训导，著有绿雪馆词。消夏清平乐云：“竹风敲玉。雨过天如沐。一个凉蝉时断续。满地槐阴铺绿。石阑斜傍芒池。田田低映涟漪。试问闲中清课，藕花香里填词。”遂取结语绘图徵时，江叔云，乱後尚无恙。
　　
　　○平仄换叶
　　
　　词家以入声作平，前人已详言之，其实不始於词。穆天子传云：“白云在天，邱陵自出。道里悠远，山川间之。”是出应读如池。亦有以平声作上去二音者，如滕子京临江仙前起云：“湖水连天天连水。”下连字应读如敛。又如杜寿域渔家傲云：“疏雨才收淡净天。微云绽处月婵娟。寒雁一声人正远。添幽怨。那堪往事思量遍。谁道绸缪两意坚。水萍风絮不相缘。舞鉴鸾肠虚寸断。芳容变。芳容变。好将憔悴教伊见。”宋人渔家傲调均用仄叶，此词上用淡两月不，两上声两入声字以代平声，则所叶四平声俱应应读作仄声方协。亦不自词家始，蔡邕郭有道碑上云：“几行其招，下协保比清妙。”是招应读如照。至杜白二家诗中，拌读如判，十读如谌，琵读如别，茫读如奔，尤难悉数。故陈西麓日湖渔唱中往往平仄换叶，如昼锦堂，宋词俱用平韵，而易以仄叶。祝英台近、永遇乐、绛都春，宋词俱用仄叶，而易以平韵。渡江云均於换头第四句叶一仄韵，而一阕全用平叶，一阕全用入声。西麓深於词者，应如何移宫换羽而後不相凌犯，其法惜已不传，近人以意揣之，仿为新声，恐未必合耳。
　　
　　○严元照词
　　
　　严修能明经［元照］居吴兴而赘於吴，流寓吾乡最久，中年病归，僦居柯家山。遂以名词。卜算子云：“泪眼镇相看，分手浑无语。门外分明见远山，山外知何处。双桨载悉来，又送愁归去。今夜红闺梦里人，独听孤篷雨。”思路最为深婉，馀亦轻倩可讽。相见欢云：“斜阳只在楼西。暮烟迷。一色长堤芳草，又萋萋。春情懒。春肠转。翠眉低。惆怅十年前事，再休提。”点绛唇云：“沉水熏残，雁灯珠蜡垂垂冻。更无人共。绣被春寒重。多少相思，不合和愁种。银屏梦。月斜钟动。做也成何用。”祝英台近云：“悄寒轻，晴昼永，特地卷珠箔。池上桃花，红意已非昨。倚阑欲问东风，吹开几日，又何苦、将他吹落。怨风恶。细算却是桃花，生来命原薄。随意夭斜，只合傍篱彳勺。无端移近房栊，酿成春恨，悔当日、用心真错。”鹧鸪天云：“凌乱残英露井东。三更禁雨五更风。游丝苦要留春住，自向庭心落红。高阁静，翠帘空。今年花事忒匆匆。花开还有明年在，惆怅芳华逝水同。”後二阕似为悼其姬人香修作。明经殁时，年甫中寿，今遗稿仅存，尚未刊也。
　　
　　○马廷萱词
　　
　　岁乙卯，余权汀州丞，会长汀令延梅孙明府［栋］方与邑绅士修悬志。余谓艺文志中，诗古文词均宜选录，不宜以无关事实习弃。盖志文苑而不存其著述，未免夸诞无徵。书未成，余已受代。越十年甲子，大儿承禧亦权汀丞，已在两罹兵燹後。甫逾月，逆匪又自江右窜陷甯化，虽提师往剿，幸而克捷，然戎马仓皇之际，志之存否，未暇问也。近乃得之书肆，各家制撰，即附本传後，体例似有未协，所采亦不甚纯。第劫後残编，实赖以存，存词者仅马鉴泉司马［廷萱］一人而已。司马由举人官南河同知。西江月云：“几折雕阑斜绕，四围半帐低垂。露葵花放不多时。好个嫩凉天气。新月微窥檐角，轻风悄帘眉。小鬟报道远人归。怪底银双穗。”南楼令云：“川暝暮云平。寒潮带月生。渺江天、一色空明。山外有山千万叠，遮不断、望乡情。风正片帆轻。中流自在行。谢娥、远伴孤征。还想深闺眠也未，应屈指，数归程。”汀人均不讲倚声，为之自司马始。
　　
　　○邵广铨词
　　
　　浙词多法姜张，吴下则不然，然究厥指归，不外竹山、竹屋数家。昭文邵兰风茂才［广铨］所为词，於蒋尤近。虞美人云：“记得连番春夜雨，小楼翦烛同听。玉肩斜眼忪惺。今生还未卜。偏要说来生。一幅冰绡亲付与，同心结子珑玲。细将辛苦苦叮咛。绣成花一朵，数尽漏三更。”［案此调乃临江仙，非虞美人。］南浦云：“前约记分明。倚屏山、听彻檐铃声碎。雪意正冥，浑忘了、一角斜阳鸦背。金猊香袅，何因结就双双穗。蓦地湘帘钩细戛，还认玉钗敲坠。本来弱不禁寒，料搴帷、定怯酸风吹袂。真个不来时，生憎煞、昨夜灯花银蕊。平生细数，凄凉几度消清泪。听尽更筹斟尽酒，独自怎生成醉。”祝英台近云：“碧雪停、红豆。金井辘轳转。心似春蚕，缚向万重茧。早知千种缠绵，一般怅阻，倒不若、未曾相见。尺书展。难道解语如花，不解意深浅。几度尊前，拟把旧愁遣。却怜放下眉头，兜来心上，浑未信，并刀能翦。”茂才久游京师，屡踏锁闱，竟不获一第。
　　
　　○郑燮词
　　
　　江左郑板桥大令［燮］兀自喜，书法如其人，尤善书兰，至今片纸只字争相什袭。所著诗词皆自选自刻，世人亦多称之。然如满江红云：“我忆扬州，便想到、扬州忆我。第一是、隋堤稚柳，不堪烟锁。潮打三更瓜步月，雨荒十里虹桥火。更娇红、零落不成圆，樱桃颗。何日向，江村坐。何日上，江楼卧。诗人几辈，酒人几个。花径不无新点缀，沙鸥颇有闲功课。笑白头、犹作折腰人，将无左。”语虽俊迈，终非词苑正宗。其治行则颇可称，顾鲜有知者。仪徵李艾塘［斗］扬州画舫录言其官山左时，有富家嫌婿贫，思逐之。而惧涉讼不胜，先以千金为寿，受之不辞，并欲收其女为义女。富家喜甚，乃密审蓄其婿於宫廨，及女入见，即出所受千金，令其合卺，挽车同归。
　　
　　○粤人词
　　
　　南海谭玉生广文［莹］乐志堂集中论词绝句，至一百七十六首，扌乞扬间有未当。如訾少游“为谁流下潇湘去”，谓是常语。并谓白石“旧时月色，人何处”，戛玉敲金拟恐非。而推崇戴石屏与本朝之毛西河、屈翁山，谓屈词足以抗足以抗手竹。此与番禺张南山司马［维屏］服膺郑板桥、蒋藏园词，同似门外人语。内三十六首专论粤人，如陈元孝、黎二樵词，均觅之未得。余所见粤词，近推吴石华、仪墨侬为最。再则东莞林桓次侍读［蒲封］齐天乐云：“十年陈迹惊心认，流莺喜还未老。海燕争迎，岸花曾送，不分者番重到。且停兰棹。看几树垂杨，向风低袅。却怪萋萋，池塘绿遍梦中草。琴丝暗尘ネ了。任吹残鬓影，谁是同调。虬漏怕沉，鱼天去淡，一抹眉痕才扫。红楼深悄。怎话到前欢，顿添凄抱。回首南园，曲阑春正好。”钦州冯鱼山户部［敏昌］新扌小亭落成天仙子云：“结就小亭形似舸。泉石周遮丛竹裹。渔歌断处接樵歌，斜日堕。浮云破。对影三人风月我。老去心情耽懒惰。怕向危流重捩柁。来宴憩意悠然，闲吟坐。饶清课。读画弦诗无不可。”高要黄琴山太守［德峻］留别友人金缕曲云：“别绪因君起。觉朝来、阳关未唱，寸心先碎。十载风尘牛马走，仆亦几经愁死。草草劳人若此。脱屣妻孥都易事，到他乡、愈恋真知己。凄无语，可知矣。行程忽又趋燕市。指关山、暮云春树，八千馀里。保日萍踪能再合，後会良难预拟。只尺素、远凭双鲤。倘对惠连怀谢客，顾梦魂、时入西堂里。言不尽，此中意。”番禺陈兰甫学博［澧］朝云墓八声甘州云：“渐残阳淡淡下平芜，塔影浸微澜。问秋坟何处，荒亭叶瘦，断碣苔斑。一片零钟碎梵，飘出旧禅关。杳杳松林外，添做萧寒。不恨竹根常卧，胜丹成远去，海上三山。只一坏香冢，占取小林峦。依约傍、水仙祠庙，有西湖、如镜照华。休肠断、玉妃烟雨，谪堕人间。”林有鳌洲集，附词。黄有三十六鸳鸯馆词。顾诗中均无一言论及，殆以为近时人耶。二樵亦近时人也，殊不解。
　　
　　○旅壁题词
　　
　　邮亭旅馆，虽多恶札，亦间有佳什。先祖西园琐述云：“昔经山右张兰镇，见旅壁题词，调寄鹊踏枝云：“帘外晓寒风力悄。欲换罗衣，尚怯春光早。刚著柳梢新绿到。弄晴枝上闻啼鸟。怪煞紫骝嘶渐杳。试问金铃，护得花多少。一样春眠偏易觉。输他小妹忘春晓。”字极秀媚，不知何人所作。余昔在河南郭店驿，见壁间无名氏长相思云：“小楼西。小桥西。千缕垂杨绿未齐。画眉枝畔啼。草盈堤。水平堤。拾翠人归夕照低。春衫湿燕泥。”又有女子题诗并序云：妾维扬贫家女也，幼侍李矩香夫人伴读，今春，夫人随宦九江，遣妾归。讵奈双亲受媒氏诳，竟以十金鬻妾於长安贾。良人年将周甲，腹少一丁，朝夕相看，默无一语。呜呼。此身已污，夫复何言。不知前世何愆，受此无穷罪业。肝肠寸断，血泪并流，聊赋俚言，用舒郁结。良人在侧，尚问作何生活云：“轻谪尘寰暗自怜。误人幻梦不游仙。如弓明月初三夜，似箭春风十七年。屋纵黄金伤不偶，玉非白璧恨难蠲。无端竟属沙叱利，并少韩郎若个边。怕泛鄱阳浪里船。谁知从此隔秦川。心惊路远三千里，命薄身随一万钱。恨不疏顽同白腹，悔曾闺阁理丹铅。被他花蕊夫人笑，旅壁权充十样笺。”又见楚北小溪旅舍壁悬小轴，书一词云：“风过处，习习野花香。独立溪桥望，云随流水忙。”按调为闲中好，书法颇佳，无款识，止图章二方，已为烟煤熏ネ，不复可辨。
　　
　　○卢蕴贞词
　　
　　余久闻长乐梁韵书女史［蓉函］工填词，觅其稿未得。近见紫霞轩诗附词，为闽县诸生魏鹏程室卢倩云女史［蕴贞］著。春暮有感锯解令云：“朝来几阵催花雨，早柳絮、风前乱舞。瑶筝试理十三弦，漫弹出、闲愁无数。呢喃燕语。多少离怀待诉。玳梁未改旧巢存，却为底、飞来又去。”女史失所天後，四子均早夭，无嗣，仅一寡媳，亲族无可依，现为女学究自赡。垂老仳离，有足悲者。
　　
　　○李崧薜琼陈大成词
　　
　　康熙中吾乡有两处士，均夫妇工诗，遁迹邱园，足不践城市。一为杨紫渊［维甯］，筑室管社山，意不在诗文，所作随手散弃，存诗一卷而已。一为李懒仙［崧］，居啸傲泾，有夕阳村诗、浣香词。临江仙云：“梦里寻春春不见，依稀绿树红亭。烟深月冷欠分明。梨花深院静，灯暗细掐筝。指上心头多少怨，倩风诉与谁听。越无聊处越凄清，苍苔忘路滑，背手独闲行。”踏莎行云：“心★未灰，情丝如织。禁他雪压琼枝白。忍寒玉甲弄琵琶，梨花院静莺声涩。笔锐针尖，黑浓黛色。红冰泪渍鲛绡湿。薛涛笺短奈情长，欲书一字终无得。”其室薛素仪［琼］有绛雪词。慰闺友病起，南歌子云：“雀舌难消渴，虾须不闭寒。落花风起更尖酸。薄薄罗衫，休傍小阑干。煮药忘寒食，熏香犯禁烟。乍晴门巷卖饧天。检点精神，同步看秋千。”懒仙同时有陈集生布衣［大成］，家无儋石，而性喜结客，恒质衣沽酒为乐，著有树影楼词。菩艺蛮云：“莲塘雨过花开遍。水亭长日张清宴。曾记有人同。脸霞相映红。今宵重听雨。藕断莲心苦。盼得再花开。个人来不来。”临江仙云：“几阵西风声簌簌，渐听乡彻疏林。天涯叶叶洒轻阴。乱乌楼月冷。孤雁唳云深。一自长亭分手去，红笺没个回音。花前憔悴到如今。几曾开宝镜，空待熨香衾。”均不失秋水矩。
　　
　　○王嘉福车持谦词
　　
　　长洲王二波骑尉［嘉福］清平乐云：“轻衫窄袖。春向眉峰逗。悄立瑶阶衣略绉。人与梅花同瘦。何须浅笑深颦。相期不负芳春。道是今生薄命，可知明月前身。”上元车子尊明经［持谦］，为秦淮女校书袖珠题水仙画册声声慢云：“影回洛浦，香暗江皋，珊珊来者其仙。记得相逢，瑶台第几重庆。香风数过［平声］廿四，史无由、数到伊边。好珍重，玉玲珑仙骨，拾翠调铅。听说封姨跋扈，已石家衣ネ，陶氏鬟偏。料理青瓷，不须铃索高悬。今生雪霜耐尽，认前身、明月婵娟。月明也，悄凌湘梦再圆。”用意略同，而措语不同，各极其妙。骑尉为诗人铁夫广文［芑孙］子，出嗣乃叔，袭世职，未任卒。明经一字秋ぎ，著有捧花楼词。其分题咏古得临春阁玲珑四犯，笔致尤韶秀。词云：“阁迥临春，已香散沉檀，重问无地。铜狄摩挲，转恨奈何为帝。闻说复道凌空，可望见、拦江千骑。悔不如、狎客裁笺，曲曲朱阑都倚。後庭传出君王制。谱新声、丽华能记。念家山破柔肠断，消爱此闲曾几。凭待梦醒鸡台，等是一般兴替。剩多情璧月，还省识，年时事。”
　　
　　○张云敖词
　　
　　闺中妆饰如脂粉衫裙等类，词人每寄之赋咏，独衣纽羌无故实，未有咏者。近见钱塘张仲雅明府［云敖］三影阁筝语中有是题。调寄沁园春云：“闭翠缄红，恰比相思，重重不宽。正半围绣领，馀香空恋，一痕宝袜，春色长关。褪却嫌松，整时偏紧，多在酥胸粉项间。眠初起，尚罗襦小袒，好梦阑珊。分明莫解连环。更密密排来雁柱单。似门衔屈戍，锁残芳怨，窗封凡鸟，约住轻寒。碧玉如丸，黄金作蒂，带结绸缪拟共看。风怀露，笑汉宫穷，著意防闲。”明府诗以简松堂名，意在宗法袁简斋、赵云松二家。当袁、赵盛时，人趋若凫，殁未十年，无不反唇相稽，几不容於坛坫中分一席地。明府诗不类二家，顾取以名堂，殆有慨於儇薄之徒，故为是矫情举耳。
　　
　　○张朱梅词
　　
　　南汇张培山明府［朱梅］听雨山房词中，分咏环钏沁园春二阕，亦纤可喜。耳环云：“雪样纤琼，巧绾低垂，如侵玉楼。爱明缀处，彩灯般坠，紫磨砑就，弦月般钩。匀面窗前，卸妆奁畔，微费工夫脱复勾。菱花镜，照两边流睐，惯是梳头。笑酣为戏同游。共钗燕簪花颤未休。看关情细听，双悬不动，欹肩密语，半面黏留。闲整蝤蛴，轻撩蝉鬓，不道春尖偶意兜。增娇媚，恁头如璎珞，端正风流。”腕钏云：“忆过楼头，红粉招时，团栾袖间。想舞如回雪，双枝旋转，别来掩涕，两袖遮函。子建裁诗，仲宣作赋，皓腕钟情不等闲。曾摹拟，似镂空圆月，解散连环。有时搁在阑干。怜肌上新痕隐隐丹。怕未工悬笔，频磨茧纸，每当倦枕，低压云鬟。攀树流光，欠伸纵体，微褪应知比带宽。闲窗下，任较量肥瘦，频纳中关。”［原注：医家以关脉为中部。］又嘉兴项朱树茂才［映薇］赋指区剔银灯云：“翡翠金区约指。小字潘郎亲制。接续无痕，玲珑一色，可似心连情缔。春葱真细。嫌宽否、带来第四。暗想朝盘锦髻。几许粉黏脂腻。浴手铜盆，那曾轻卸，片刻也难抛弃。绣针停刺。怕女伴、孜孜偷视。”可云巧不伤雅。茂才有桐花馆词，其落叶声水龙吟尤佳。词云：“卷来一片酸风，萧萧戚戚惊难住。轻猜点屐，急疑敲户，碎同飘雨。堕瓦，铺阶瑟索，穿篱飞舞。怕秋声不到，珠帘绣幕，偏吹近，楼深处。侧耳霜砧几许。又搀和、乌啼蛩诉。烟花似梦，繁华都尽，结成凄楚。渭水寒生，洞庭波起，带愁流去。记灯残吟倦，小窗对客，默然无语。”
　　
　　○王质红窗怨
　　
　　周公谨齐东野语录蜀中妓送行词云：“欲寄意、浑无所有。折尽市桥官柳。看君著上征衫，又相将、放船楚江口。後会不知何日又。是男儿，须要镇长相守。苟富贵、无相忘，若相忘，有如此酒。”後人即取词中市桥柳为调名。词综、词律均采之。近见永乐大典中集出王质雪山集，内有送邵ヘ红窗怨云：“欲寄意、都无有。且须折赠，市桥官柳。看君著上征衣，也寻思、榜舟楚江口。此会未知何日又。恨男儿、不长相守。苟富贵、无相忘，若相忘、有如此酒。”按红窗怨调，宋人无有填者，词谱、词律亦均未收。其词与市桥柳虽字句稍有不同，而语意则一。雪山曾为蜀中幕僚，岂好事者点窜数字，伪为蜀妓作耶。抑竟不谋而同耶。
　　
　　○丁履恒词
　　
　　乾嘉以来，玉田生词风行海内，独家若士大令［履恒］能窥其奥。如咏雁疏影云：“暗蛩吟断。又长空嘹唳，数阵惊雁。抛却梁州，衔尽寒芦，犹带塞声凄怨。罗浮梦醒君归去，那正好、草明香暖。怎知余、小别经年，已把鬓华偷换。想为金飚渐劲，怕冰雪严凝，来寄湘岸。瘦影联翩，还喜携群，小聚圆沙底暗。和烟冷抱蒹葭宿，早消尽、浓霜片片。甚东风、吹入江南，还向塞垣飞远。”高阳台云：“烬落荷灯，水沉莲漏，凉风已度轻ブ。庭院凄凉，暗蛩呜咽墙根。不如却下帘儿坐，又敲窗、乱叶纷纷。任炉薰、搅入新愁，不甚氤氲。清宵本是多惆怅，况征鸿信杳，目断行云。料得新蟾，如今也到重门。无声露湿罗衣薄，恐斑斑、难认啼痕。倚黄昏。几曲阑干，几度销魂。”不仅虎贲中郎，貌似而已。大令家武进，官肥城令，有宛芳楼词。词宜尚雅，始自曾端伯手编乐府，以雅词名，顾所选有不尽然者。如颜博文西江月云：“草草书传锦字，恹恹梦绕梅花。海山无计驻仙槎。肠断芭蕉影下。缺月旧时庭院，飞云到处人家。而今赢得鬓先华。说著多情已怕。”又无名氏望无行云：“当时云雨梦，不负楚王期。翠峰中、高楼十二掩瑶扉。尽人间欢会，只有两心自知。渐玉困花柔香汗挥。歌声翻别怨，云驭欲回时。这无情红日，何似且休西。但涓涓珠泪，滴湿仙郎羽衣。怎忍见、双鸳相背飞。”颇似柳七黄九语。又如李敦诗卜算子云：“南北利名人，常恨家居少。每到春时听子规，无不伤怀抱。好去向长安，细与公卿道。待得成功名遂时，何似归来早。”殊浅陋无味。
　　
　　○蒋捷词有寄
　　
　　元刘起潜［埙］隐居通议，录张自明观邸报诗云：“西风飒飒雨萧萧。小小人家短短桥。独倚阑干数鹅匹，一声孤雁在云霄。”言见者多不解。一士人独太息曰：“此诗兴致高远，其旨不难见也。盖风雨萧飒，言国事日非。小小人家，言建都一隅。短短桥，言乏济时长策。数鹅匹，言所用皆卑污之徒。雁在云霄，言贤者远举，当时必有君子去国，故为是语耳。”余谓诗意必如此诠释方显，亦太隐矣。然作者不宜如此，读者不可不如此体会。因思南宋末季，士多悯世遗俗，兴遥深，如蒋竹山解令云：“春晴也好。春阴也好。著些儿、春雨越好。春雨如丝，刚绣出花枝红袅。怎禁他、孟婆合皂。梅花风小。杏花风悄。海棠风、蓦地寒峭。岁岁春光，被二十四风吹老。栋花风、尔且慢到。”祝英台近云：“柳边楼，花下馆，低卷绣帘半。帘外游丝，扰扰似情乱。知他蛾绿纤眉，鹅黄小袖，在何处、闲游闲玩。最堪叹。筝面一寸尘深，玉柱网斜雁。谱字红荐，翦烛记同看。几回传语东风，将愁吹去，怎标向、东风不管。”与德太学生百字令词，真个恨煞东风同一意旨。彼“天下事、问天怎忍如此。”与“纵使一邱添一亩，也应不似旧封疆。”及“但把科场闹秀才、未必调羹用许多”等语，未免直率。竹山又有句云：“断肠不在分襟後，原来在、襟未分时。”当是入元後作。盖北宋之祸，始於安石之喜更张。南宋之亡，误於似道之讲综。竹山追念乱所由起，既往莫咎，故诸闺儿女，慨乎言之。
　　
　　○范锴苕溪渔隐词
　　
　　乌程范白舫明经［锴］，原名音，橐笔依人，好作古字，著有苕溪渔隐词。点绛唇云：“永夜轻寒，镜台慵翦灯花坠。蜀笺光腻。学写相思字。烟水迢迢，欲寄凭谁寄。春来事。满林红翠。只有人憔悴。”鹊桥仙云：“飘零书剑，清狂诗酒，不信相如游倦。凭阑镇日意恹恹，生怕听、一声征雁。愁无人觉，病无人问，静掩朦胧深院。井梧初放月痕来，又早被、西风吹乱。”登晴川阁水龙吟云：“几回高阁登临，怒涛声里流年急。西风吊古，有人指点，禹王功迹。浪锁支祁，碑摹岳麓，遗词虚寂。望隔江黄鹤，白云楼外，仙人云，谁横笛。笑我飘零剑笈。满征尘，欲归未得。荆襄烽火，羽书飞处，星驰津驿，赢得天涯，依刘王粲，泪沾胸臆。但危栏独倚，斜阳一片，照秋岑碧。”其所著揽ぇ山房漫记，间附明季遗闻，言崇祯间，楚师擒贼闯塌天，火眼怪异，诘之，云日食人心一具，已食五千馀矣。又言汉阳诸郡，先时盛行鹅掌，庖人煅地极红，促鹅履其上，须臾掌肿加倍，鹅渴甚，饮以★酱，乃断其掌为上品，宴客非此为不敬。後流贼张献忠至，断男女手足如冈阜，名以金莲玉臂峰，举火焚之，人以为食鹅之报。明经客楚最久，时川楚教匪方炽，而官民尚不知以惠养生命为意，肆行残刻。漫记所述，殆有感於时事云。
　　
　　今使珊瑚插架，尽然脂弄墨之资。翡翠盈箱，错采镂金之作。言无关於考证，义不主於阐扬。纵复谱古调以成声，藉曼音而通志。八叉制丽，徒骋妍姿。四远词新，仅资谈助。抑知歌风吊月，姑付诸桓笛秦箫。荡气回肠，且听彼吴越调。翻香山之乐府，半属讽时。测宋玉之赋心，岂真好色。此外舅杏ぎ公词话所由作也。公弱不好弄，长更博闻。学三代文词，作五经鼓吹。读萧何之律，目一览而无遗。答龄石之书，日百函以立就。洎捧毛生之檄，屈乃为亲。试栽潘令之花，仕不废学。政成三月，ζ吠无惊。狱折片言，鼠牙尽息。方冀强台日上，重刊岘首之碑。旋因鄂渚风回，更击闽江之楫。时也红羊劫换，青卖灾生。绿林鸱张，黄巾豕突。傅修期才高倚马，恒磨盾鼻以成书。陶士行奋不顾身，致陨胡奴於临阵。迨向上洋而判刺，逢群寇之纷来。公则叱驭而行，横刀而誓。渡口麾顾荣之扇，一旅成功。城头吹越石之笳，四郊永靖。作偏隅之保障，遂独奏此奇勋。歼丑类於行间，宜懋膺夫上赏。乃以戮扬干之仆，怒起晋侯。诛令公之兵，衅生老卒。法行自近，虽舆台咸慑威名。时思中伤，讵大府偏赠强项。谓下吏敢於傲上，恃其是而清议为淆。谓文员例不典兵，坐以巧而弹章遽发。此固数奇不偶，良由才大难容也。不见夫衮衮登场，跄跄逐队。六韬娴未，便欲请缨。半绶分将，辄思投笔。后来居上，争夸折冲尊俎之才。耦俱无猜，不少心腹干城之选。公既一官甑堕，三径松孤。横被罡风，未郁者青霞之气。竞歌下里，寡和者白雪之音。遂乃延揽烟萝，范横山水。探胜景於钓台畔，闲听南浦潮声。畅灵襟於眠鹤亭边，默数西窗雨点，埋愁无所，聊放浪於酒旗戏鼓之间。忍俊不禁，长於残月晓风之下。端居多暇，契古何深。冀追★夫前贤，复怀夫时彦。心波湛湛，慨思远绍旁搜。劫火星星，掇拾零章剩句。寄人往风微之感，独具遥情。寓针顽砭懦之思，别开生面。红盐白，悉供挥尘清谈。铁板铜琵，兼助当筵豪兴。二十卷词华荟萃，便成文苑之奇观。数百年词旨源流，尽入骚坛之佳话。且夫文话推原於刘勰，诗话始於钟嵘。都京乃古诗之流，孙梅旁通夫众说。骈俪是才人之笔，王钅至博采为美谈。溯倚声肇自青莲，问妙解谁如白石。在昔西河毛氏，虽有诠评，南宋杨君，非无传述。灵芬别馆，郭频伽才调斐然。词苑丛谈，徐检讨声华籍甚。然皆简篇未富，或且辨论未精。惟兹汇集巨编，实足范围後学。补词综之阙，博览详稽。正词律之讹，辨同证异。网罗散佚，考遗闻於唐宋元明。采撷菁英，轶事於东西南朔。诗人之辞丽以则，均有指归。春秋之义婉而明，可通比兴。哀丝豪竹，中年自写其胸怀。艳语清词，大旨必原於风雅。倘谓闲情拨触，其然乎。须知兴遥深，是之取尔。［鉴］少而失学，惭非玉润之俦。壮不如人，忝是微云之婿。贰室渥叨夫殊遇，千金复资以远游。幸释褐於燕台，学制锦於粤海。追随五载，同王粲之依人。离别十年，忆荆州之识我。愧乏姜张雅致，未解偷声。昨聆朱厉绪言，犹思按谱。观乎止矣，将有感於斯文。读者谁与，尚深明夫厥旨。子婿胡鉴衡斋谨跋。
 
