乐府指迷 [宋]沈义父

论作词之法
    
余自幼好吟诗。壬寅秋，始识静翁于泽滨。癸卯，识梦窗。暇日相与倡酬，率多填词，因讲论作词之法。然后知词之作难于诗。盖音律欲其协，不协则成长短之诗。下字欲其雅，不雅则近乎缠令之体。用字不可太露，露则直突而无深长之味。发意不可太高，高则狂怪而失柔婉之意。思此，则知所以为难。子侄辈往往求其法于余，姑以得之所闻，条列下方。观于此，则思过半矣。
    
作词当以清真为主
    
凡作词，当以清真为主。盖清真最为知音，且无一点市井气。下字运意，皆有法度，往往自唐宋诸贤诗句中来，而不用经史中生硬字面，此所以为冠绝也。学者看词，当以周词集解为冠。
    
康柳词得失
    
康伯可、柳耆卿音律甚协，句法亦多有好处。然未免有鄙俗语。
    
姜词得失
    
姜白石清劲知音，亦未免有生硬处。
    
吴词得失
    
梦窗深得清真之妙。其失在用事下语太晦处，人《百尺楼丛书》作令人。不可晓。
    
施词得失
    
施梅川音律有源流，故其声无舛误。读唐诗多，故语雅澹。间有些俗气，盖亦渐染教坊之习故也。亦有起句不紧切处。
    
孙词得失
    
孙花翁有好词，亦善运意。但雅正中忽有一两句市井句，可惜。
    
论起句
    
大抵起句便见所咏之意，不可泛入闲事，方入主意。咏物尤不可泛。
    
论过处
    
过处多是自叙，若才高者方能发起别意。然不可太野，走了原意。
    
论结句
    
结句须要放开，含明万历本、《四印斋》本并作合。有余不尽之意，以景结尾最好。如清真之「断肠院落，一帘风絮」，又「掩重关，徧城钟鼓」之类是也。或以情结尾亦好。往往轻而露，如清真之「天便教人，霎时厮见何妨」，又云：「梦魂凝想鸳侣」之类，便无意思，亦是词家病，却不可学也。
    
论咏物用事
    
如咏物，须时时提调，觉不分晓，须用一两件事印证方可。如清真咏梨花《水龙吟》，第三第四句，引各本并作须，《百尺楼丛书》本作引，引字较佳，今从之。用「樊川」、「灵关」事。又「深闭门」及「一枝带雨」事。觉后段太宽，又用「玉容」事，方表得梨花。若全篇只说花之白，则是凡白花皆可用，如何见得是梨花？
    
要求字面当看唐诗
    
要求字面，当看温飞卿、李长吉、李商隐及唐人诸家诗句中字面好而不俗者，采明万历本、《四印斋》本并误作探。摘用之。即如《花间集》小词，亦多好句。
    
咏物不可直说
    
鍊句下语，最是紧要，如说桃，不可直说破桃，须用「红雨」、「刘郎」等字。如说柳，不可直说破柳，须用「章台」、「灞岸」等字。万历本字作事。又咏书，原作用事，据《百尺楼丛书》本改。如曰「银鈎空满」，便是书字了，不必更明万历本、《四印斋》本并误作便。说书字。「玉筯双垂」，便是泪了，不必更说泪。如「绿云缭绕」，隐然髻发；「困便湘竹」，分明是簟。正不必分晓，如教初学小儿，说破这是甚物事，方见妙处。往往浅学俗流，多不晓此妙用，指为不分晓，乃欲直捷明万历本、《四印斋》本并误作拔。说破，却是赚人与耍曲矣。如说情，不可太露。
    
论造句
    
遇两句可作对，便须对。短句须翦裁齐整。遇长句须放婉曲，不可生硬。
    
论押韵
    
押韵不必尽有出处，但不可杜撰。若只用出处押韵，却恐窒塞。
    
词中去声字最紧要
    
腔律岂必人人皆能按箫填谱，但看句中用去声字最为紧要。然后更将古知音人曲，一腔三两只参订，如都用去声，亦必用去声。其次如平声，却用得入声字替。上声字最不可用去声字替。不可以上、去、入尽道是侧声，便用得，更须调停参订用之。古曲亦有拗音，盖被句法中字面所拘牵，今歌者亦以为碍。明万历本、《四印斋》本、《百尺楼丛书》本并作硋。如《尾犯》之用「金玉珠珍博」，「金」字当用去声字。如《绛都各本俱作园。王鹏运云：此梦窗《绛都春》句，或当时一名《绛园春》，他本未见。余按他本既未见《绛园春》之名，则园为都之误明甚。春》之用「游人月下归来」，「游」字各本俱作人。合用去声字之类是也。
    
坊间歌词之病
    
前辈好词甚多，往往不协律腔，所以无人唱。如秦楼楚馆所歌之词，多是教坊乐工及市井做赚人所作，只缘音律不差，故多唱之。求其下语用字，全不可读。甚至咏月却说雨，咏春却说秋。如《花心动》一词，人目之为一年景。又一词之中，颠倒重复，如《曲游春》云：「脸明万历本、《四印斋》本并误作赊。薄难藏泪。」过云：「哭得浑无气力。」结又云：「满袖啼红。」如此甚多，乃大病也。
    
咏花卉及赋情
    
作词与诗不同，纵是花卉之类，亦须略用情意，或要入闺房之意。然多流淫艳之语，当自斟酌。如只直咏花卉，而不着些艳语，又不似词家体例，所以为难。又有直为情赋曲者，尤宜宛转回互可也。如「怎」字、「恁」字、「奈」字、「这」字、「你」字之类，虽是词家语，亦不可多用，亦宜斟酌，不得已而用之。
    
句上虚字
    
腔子多有句上合用虚字，如「嗟」字、「奈」字、「况」字、「更」字、「又」字、「料」字、「想」字、「正」字、「甚」字，用之不妨。如一词中两三次用之，便不好，谓之空头字。不若径用一静字，顶上道下来，句法又健，然不可多用。
    
误读柳词
    
近时词人，多不详看古曲下句命意处，但随俗念过便了。如柳词《木兰花慢》云：「拆桐花烂漫。」此正是第一句，不用空头字在上，故用「拆」字，言开了桐花烂漫也。有人不晓此意，乃云：此花名为「拆桐」，于词中云「开到拆桐花」，开了又拆，此何意也？
    
豪放与叶律
    
近世作词者，不晓音律，乃故为豪放不羁之语，遂借东坡、稼轩诸贤自诿。诸贤之词，固豪放矣，不豪放处，未尝不叶律也。如东坡之《哨遍》、杨花《水龙吟》，稼轩之《摸鱼儿》之类，则知诸贤非不能也。
    
寿词须打破旧曲规模
    
寿曲最难作，切宜戒「寿酒」、「寿香」、「老人星」、「千春百岁」之类。须打破旧曲规模，只形容当人事业才能，隐然有祝颂之意方好。
    
用事须不用人姓名
    
词中用事使人姓名，须委曲得不用出最好。清真词多要两人名对使，亦不可学也。如《宴清都》云：「庾信愁多，江淹恨极。」《西平乐》云：「东陵晦迹，彭泽归来。」《大酺》云：「兰成憔悴，卫玠清羸。」《过秦楼》云：「才减江淹，情伤荀倩。」之类是也。
    
腔以古雅为主
    
古曲谱多有异同，至一腔有两三字多少者，或句法长短不等者，盖被教师改换。亦有嘌唱一家，多添了字。吾辈只当以古雅为主，如有嘌唱之腔不必作。且必以清真及诸家目前好腔为先可也。
    
词多句中韵
    
词中多有句中韵，人多不晓。不惟读之可听，而歌时最要叶韵应拍，不可以为闲字而不押。如《木兰花》云：「倾城。尽寻胜去。」「城」字是韵。又如《满庭芳》过处：「年年，如社燕」，「年」字是韵。不可不察也。其他皆可类晓。又如《西江月》起头押平声韵，第二第四就平声切去，押侧声韵。如平声押「东」字，侧声须押「董」字、「冻」字韵方可。有人随意押入他韵，尤可笑。
    
词腔
    
词腔谓之均，均即韵也。
    
作大词与作小词法
    
作大词，先须立间架，将事与意分定了。第一要起得好，中间只铺叙，过处要清新。最紧是末句，须是有一好出场方妙。作小词只要些新意，不可太高远，却易得古人句，同一要鍊句。
    
作词须推敲吟嚼
    
初赋词，且先将熟腔易唱者填了，却逐一点勘，替去生硬及平侧不顺之字。久久自熟，便觉拗者少，全在推敲吟嚼之功也。
    
咏物最忌说出题字
    
咏物词，最忌说出题字。如清真梨花及柳，何曾说出一个梨、柳字？梅川不免犯此戒，如「月上海棠咏月出」，两个月字，便觉浅露。他如周草窗诸人，多有此病，宜戒之。
    
    
