　　词律校勘记　　（清）杜文澜 撰

　　『词律校勘记』　上册　咸丰十一年序刊本

　　词学始于唐，盛于宋，更唱迭和，有一定不移之律，亦有通行共习之书。南宋时，修内司所刊《乐府混成集》，巨帙百余；周艹窗《齐东野语》称其「古今歌词之谱，靡不备具」；而有谱无词者，实居其半。故当日填词家，虽自制之腔，亦能协律，由于宫谱之备也。元明以来，宫谱失传，作者腔每自度，音不求谐，于是词之体渐卑，词之学渐废，而词之律则更鲜有言之者；黄钟毁弃，瓦缶雷鸣，七百年古调元音，直欲与高筑嵇琴，同成绝响。使非万氏红友以《词律》一书起而振之，则后之人群奉《啸余》、《图谱》为准绳，日趋于错矩偭规，而不能自觉；又焉知词之有定律，律之必宜遵哉？其书为卷二十，为调六百六十，为体一千一百八十有奇。凡格调之分合、句逗之短长、四声之参差、一字之同异，莫不援名家之传作，据以论定是非，俾学者按律谐声，不背古人之成法，其有功于词学也大矣！惟其幕游橐笔，载籍无多，考订偶疏，诚所不免。就中所载之词，有明知其阙误，而行箧中无善本印证，遂有讹敓至数十字者，非其识之未明，实由力之未逮。故自叙云「兴既败于饥驱，力复孱于孤立」，才人遭际，慨乎其言之矣。更观其〈凡例〉云：「限于见闻，未能广考；惟冀高雅，惠教德音。」吴梦窗〈无闷〉词后注云：「复虑谱中尚有类此者，不及检点，未免贻讥；惟望阅者摘出而驳正之。」赵介庵〈五彩结同心〉词后云：「统祈高明，纠其讹谬，示所遗亾，共成全壁，以便学者。」是万氏之心，固深望阅者之补阙拾遗，初未尝矜己护前，不欲后人之匡正也。然其振兴词学，不啻新辟康庄；继起者守辙循途，始免趋于歧路，断不可矜践迹扩充之力，而忘开山导引之勤。岂得因万氏攻击《啸余》、《图谱》诸书，语多深刻，遂从而效其尤哉？余少好为词，服膺此帙，研究之际，旁及佗书，偶有发明，笔之简首。岁月既久，所记遂多，编次上下二册，名曰《词律校勘记》。昔吴县戈君顺卿（载）拟辑增订词律，又与高邮王君宽甫（敬之）议作《词律订》、《词律补》，均未克成。余获见王君《词律》校本，亟加采录；又得戈君校刻《七家词选》，及江都秦君玉生（巘）所辑《词系》，其中可以校正《词律》者，亦坿载焉。自媿管见未周，不足言补，亦不足言订，谨就校勘所及，勉效一得之愚。自坿于笺释之例，藉以求唐宋词人之律度云尔。秀水杜文澜叙 

　　卷一

　　竹枝
　　皇甫松词、万氏注云、所用竹枝女儿、乃歌时群相随和之声、按顾梧芳尊前集原注、竹枝女儿句下有枝儿叶韵四字应增、
　　门前春水一首、为孙光宪词、万氏作皇甫松误、

　　十六字令
　　蔡伸词、万氏注云、张于湖送刘郞词三首、皆以归字起韵、明毛晋汲古阁刻张词、题名归梧谣、本是苍梧、因词首字而误、按此调蔡友古名苍梧谣、张于湖名归字谣、周晴川名十六字令、万氏既收友古词、应名苍梧谣、仍注明又名归字谣、十六字令、

　　闲中好[闲中好]
　　段成式词、看移三面阴句、万氏注、看字作去声、按此字亦有用平者、似可不拘、

　　纥那曲
　　万氏未释题名、按明胡震亨唐音癸签云、纥那曲不知所出、考唐天宝中崔甫翻得体(音笨)歌、有得体纥那也纥那得体那之句、岂其所本欤、

　　罗唝曲
　　万氏注云、此五言絶句、首句可起韵、按唐范摅云溪友议云、金陵有啰唝楼、乃陈后主所建、啰唝曲刘采春所唱、皆当代才子所作五六七言絶句、一名望夫歌、

　　梧桐影
　　吕嵒词首句、落日斜、按宋陈岩肖庚溪诗话作明月斜、又今夜故人来不来句、宋周紫芝竹坡诗话作幽人今夜来不来、

　　醉妆词
　　蜀主王衍词、按唐孙光宪北梦琐言云、蜀王衍尝裹小巾、其尖如锥、宫人皆衣道服、簪莲华冠施燕脂夹脸号醉妆、因作醉妆词、

　　南歌子
　　石孝友词、前结梦觉西楼鸣咽数声角、后结若比那回相见更消削、万氏以咽字见字分句、按词句以一气贯注为佳、焦循事略云、古人用长句、往往同一调而句或可断于此、亦可断于彼者、皆不可断、如此词、见字可断、咽字不可断也、

　　回波词
　　沈佺期词、万氏注云、即六言絶句体、当时入于歌曲、回波其调名、按元郭茂倩乐府诗集云、回波商调曲、唐中宗时造、盖出于曲水引流泛觞也、
　　回波尔时栲栳一首、万氏因词中有外边祇有裴谈句、遂注裴谈作、按此乃唐中宗时优人嘲谑之词、非谈所自作也、

　　舞马词
　　万氏注云、唐时本为诗类、按唐书礼乐志、明皇尝命敎舞马数百蹄、各为左右分部目、衣以文繍、络以金珠、毎千秋节、舞于勤政楼下、赐燕设酺、其曲数十迭、马闻声奋首鼓尾纵横应节、

　　渔歌子
　　孙光宪词、笛寥寥句、笛字欧阳烱花闲集作水字、

　　胡捣练
　　晏殊词、夜来江上见寒梅句、万氏作小桃花与早梅花、又自逞芳姿品格句、自逞作尽是、又为甚东风先坼句、为甚二字作未上、应从宋黄大舆梅苑及明陈耀文花艹粹编更正、
　　杜安世词、万氏注云、前第三句七字、后第二句七字、按前段第二句、洞阁晓宝妆新、注落宝字误加于第三句之上、实前后相同也、又结句无计长为主、误作为长主、均应遵钦定词谱更正、

　　南乡子[南乡子]
　　欧阳烱、岸远沙平一首二十七字、又路入南中一首二十八字、又陆游归梦倚吴桥一首五十六字、万氏注云、词统谓前后四字起者、名减字南乡子、无据、如指欧词、则彼先此后不可云减字也、按南唐时人冯正中有细雨湿流光一首、亦五十六字、在欧词之前、卓珂月词统所谓减字者、从冯词减字、非谓陆词也、万氏注误、

　　浪淘沙
　　万氏所收皇甫子奇蛮歌荳蔻北人愁一首、作七言断句为此调正格、又李后主帘外雨潺潺一首、虽毎段尚存七言二句、实因旧曲名另制新声也、其柳耆卿有个人人一首、于前后起句、各减一字、句逗悉同、又宋子京少年不管一首、用仄韵音节稍变、其源皆出于李后主、应以李后主词为浪淘沙令、以柳宋二词为又一体、今万氏以李宋二词为又一体、于柳词加令字似未洽、
　　李后主词、万氏注云、汲古刻李之仪首句、霞卷云舒、乃卷字下落一字、非另体也、观其后段仍是五字可知、按杜寿域有帘外微风一首、亦前四后五、则此句非落字也、

　　浪淘沙令
　　柳永词、促拍尽随红褎举句、原阙拍字、应从高丽史乐志补、

　　浪淘沙慢
　　周邦彦晓阴重一首、念汉浦离鸿句、汉误作溪、鸿误作魂、应从片玉词更正、

　　甘州曲
　　蜀主王衍词、可惜许沦落抂风尘句、落许字、应从宋无名氏五国故事增、

　　九张机
　　此调曾慥乐府雅词收无名字两作、其一自一张机至九张机九首、又前有口号一首、后有遣队二首、其十二首为一调、其一自一至九、其九首为一调、万氏所收春衣&M027934;丝一首、乃前作之遣队、犹南曲之尾声、北曲之庆余也、又收五张机一首、乃后作九首中之一、应备列前十二首、其五张机一首可删、

　　蹋歌词
　　崔液词后二句云、调笑畅欢情未半、看天明、万氏以半字断句注云、唐诗刻此作五言六句误、按崔液别首后二句云、歌响舞分行、艳色动流光、行光二字与此首情明二字均叶韵、仍应作五言六句为是、

　　卷二

　　忆王孙
　　萋萋芳艹忆王孙一首、为秦观词、顾从敬艹堂诗余误为李重元作、万氏因之、按此词佗刻为李甲作、李甲字景元、则艹堂之作重元、当是景元之讹、应从淮海集更正、

　　调笑令
　　此调见全唐诗、与转应曲之别名不同、万氏合而为一、似误、

　　思帝乡
　　此调创自温飞卿、其韦端己之云髻坠及春日游二首、较温词少一二字、所谓减字也、万氏列韦词抂前、以温词为又一体误、

　　诉衷情
　　张元干、八年不见茘支红一首、本名渔父家风、万氏以句法与诉衷情相近、谓是一调、并以风枝露叶谁新采句、较诉衷情多一新字为羡、秦氏玉生校本、则谓确是另调、不应疆合、两说皆无所据、惟此词坿于欧阳永叔词之后、句法各异于体例、未协核、与王益烧残绛蝋涙成痕一首、前后结相同、应以张词坿王词后、

　　归国谣
　　欧阳修词、本名归自谣、一名风光子、一名思佳客、万氏作归国谣误、

　　江城梅花引
　　康与之词、钦定四库全书书舟词提要云、集内摊破江神子、娟娟霜月又侵门一阕、诸刻多作康与之江城梅花引、仅字句小有异同、此调相传为前半用江城子、后半用梅花引、故合云江城梅花引、至过变以下、则两调倶不合、考词谱载江城子亦名江神子、应以名摊破江神子为是、详其句格、亦属垓本色、其题为康作、当属传讹、据此则此词应改为程垓作、
　　陈允平词、又名明月引、万氏因后段镜里心心里月句、祇六字与康词七字句异、故列为又一体、按此句本作镜里心心心里月、乃落一心字也、应从日湖渔唱补正、又万氏云、陈稿自注、和赵白云自度曲、不知何谓、按此调周艹窗曾再和之题云、赵白云初赋此调以为自度腔、实即梅花引也、

　　望江怨
　　牛峤词、粉香和涙泣句、王氏宽甫校本、泣作滴、

　　何满子
　　词谱云、宋王灼碧鸡漫志、白居易诗一曲四词歌八迭、从头便是断肠声、此指薛逢五言四句诗也、歌八迭疑有和声、今花闲集词属双调、有两段各六句内五句六字一句七字者、亦有只一段而六句各六字者、按此则和凝、尹鹗、毛煕震三词各自一体并无敓误、其云双调者是宫调名、唐书礼乐志所谓夹钟商也、词律不知白诗所指、又误认双调为两段、乃云、和凝词仅得其半、并云、尹鹗词少一字、均失辩证、遵此应将毛煕震词内原注节删、

　　长相思慢
　　柳永词、向罗绮?丛中认得、依稀旧日、雅态轻盈三句、校前杨无咎词、应以中字稀字为句、万氏于得字断句、似误、

　　望梅花
　　和凝词、万氏注云、此词及下词、倶实咏梅花者、是知此调未可作佗用也、按四库全书克斋词提要云、考花闲诸集、往往调即是题、如女冠子则咏女道士、河渎神则为送迎神曲、虞美人则咏虞姫之类、唐末五代诸词例原如是、后人题咏渐繁、题与调两不相渉、然则望梅花之调、本系咏梅、而后人移为佗用、亦无足异矣、
　　孙光宪词、引起谁人边塞情句、谁字、词谱作离、宜遵改、

　　醉太平
　　辛弃疾词、颦轻笑浅句、颦轻二字、万氏作眉颦、又鬓云欹翠卷句、欹作欺、又南园花树春&M014062;句、春字下多光字、又香径里楡钱正满句、径作镜、落正字、均应从戈氏顺卿校本更正、

　　长命女
　　和凝词、冷霞寒侵帐额句、万氏谓、霞字疑是露字、霞不可言冷、亦不可言侵帐也、按此字艹堂诗余作雾宜从、

　　卷三

　　酒泉子
　　顾夐黛薄红深一首、春又去句、去字注叶仄、按上一韵意字不能以去字叶、疑至字之误、
　　温庭筠词、玉钗斜篸云鬟髻句、戈氏顺卿云、篸去声、髻当作重、与下文凤&M007383;二字叶、
　　又顾夐揜却菱花一首、应以第二句收拾、翠钿休上面、面字注韵、第三句金虫玉燕、燕字注叶、第四句锁香奁、奁字注换平、万氏于面字作句、燕字不断、未注叶、均误、又水碧风淸一首与上同、
　　潘阆长忆西湖湖上水一阕、按释文莹湘山野录云、是潘阆自度曲、因忆西湖诸胜、故名忆余杭、与酒泉子不同、所论与词统合、应另立一调、

　　玉胡蜨
　　温庭筠秋风凄切伤离一首、万氏谓、与张泌胡蜨儿相近、决是一调、按张泌词、句法与此不同、似非一调、
　　孙光宪词、解飙&M014062;句、解字疑鲜字之误、
　　李之仪词、奄更阑三字、万氏作揜萸关、应遵词谱更正、

　　醉公子
　　史达祖词、神僊无皋泽句、皋当作膏、

　　上林春
　　杨无咎词、按逃禅集、正&M014062;日如熏芳褎句下、有流莺恰恰娇嗁、似为劝百觞进酒二句、应增、

　　纱窗恨
　　毛文锡二词、皆闲入仄声韵、万氏于第二句注换平误、

　　女冠子
　　牛峤词、寄语靑蛾伴句、蛾字、全唐诗作娥、应从之改正、

　　中兴乐
　　毛文锡词、翠鬟女句之女字、相与共淘金句之与字、丝雨隔茘支阴句之雨字、均闲叶仄韵、词谱从词&M021910;本补注、应遵改、

　　点绛唇
　　赵长卿词、万氏注云、沈氏别集选韩魏公病起恹恹一首、次句对庭前花树添憔悴、此误多对字、按韩词见花艹粹编、前后段第二句、倶作八字、并非误多、此注应删、

　　&M018701;溪沙[浣溪沙]
　　张曙词、杏花明月尔应知句、北&M007383;琐言、杏花作好风、尔作始、

　　&M018701;溪沙慢
　　周邦彦词、樱笋新蔬果句、胡仔苕溪诗话作莺引新雏过、

　　淸商怨
　　沈会宗词、谁遣鸾箫写怨句、遣误作遗、词谱从元人天机余锦更正、遣字当是短韵、

　　卜算子慢
　　张先词、也学狂花飞絮轻&M077878;句、花误作风、应从安陆集更正、

　　卷四

　　伊川令
　　范仲允妻词、最是梧桐零落句、落字注叶、秦氏玉生云、落字下有时字、按后结有涙珠与灯花落句、则前落字必非叶、应有时字也、又秦氏云迤逦秋光过却句、迤字上落又字、又人情音信难托句、下有鱼雁成耽阁五字、均可从、

　　后庭花
　　孙光宪词、修蛾曼脸陪雕辇句、曼误作慢、应遵词谱更正、

　　丑奴儿
　　和凝词、全唐诗作采桑子、按此调唐敎坊大曲一名采桑、一名杨下采桑、南卓羯鼓录作凉下采桑、属太蔟角、冯正中名罗敷艳歌、南唐后主名采桑子令、宋初皆名采桑子、陈无己名罗敷媚、惟黄山谷名丑奴儿、万氏立丑奴儿为正格误、

　　促拍丑奴儿
　　黄庭坚词、万氏注云、山谷集直名曰丑奴儿、而元遗山冰麝室中香一首、题加促拍二字、故从之以别于本调、按程书舟有摊破南乡子、欧阳永叔有减字南乡子、均与黄作字句平仄无二、且促拍者、促节短拍与减字仿佛、此调字数多于丑奴儿、不能以促拍之名加之也、实为山谷集误写调名、应遵词谱、并从乐府雅词、改为摊破南乡子、

　　丑奴儿慢
　　潘元质词第四句、燕语莺嗁、嗁字注换平叶、则第二句、还是淸和天气、气字应注叶仄、万氏未注、当是刊时遗敓、
　　蔡伸词、万氏注云、念伤怀上落一字、据王氏宽甫校本作怀念伤嗟、应从之增改、

　　丑奴儿近
　　辛弃疾词、四库全书稼轩词提要云、丑奴儿近一阕、万树词律中辨之甚明、其中叹轻衫帽几许红尘句、据其文义、帽字上尚有一敓字、树亦未经勘及、按万氏注谓、衫字下落一短字、未知何据、俟考、

　　忆闷令
　　晏几道词、须更交长远句、交当作敎、

　　更漏子
　　杜安世词、遥远途程句、遥误作庭、又漫惹得忧烦句、忧误作意、均应遵词谱更正、

　　好时光
　　唐元宗词、眉黛不须张厂画、厂当作敞、

　　忆少年
　　曹组词、万氏注云、后起八字、无第二首莫可订正、按万俟雅言词云、上陇首凝眸天四阔、孙道绚词云、正雨后棃花幽艳白、均八字、与曹词同、

　　喜迁莺
　　赵长卿词、前后两结各三字两句六字一句、与未收之吴&M007383;窗所作凡尘流水一首正同、万氏于前结、以庆有声此夕五字为一句、降生花冑四字为一句、后结以道难留指日荣迁飞骤九字为一句、均误、应遵词谱点定、
　　张元干词、卿老献书句、卿当作乡、周礼、乡老献贤能之书于王、此词全首皆言应试之事、上句云元侯劝驾、亦诸侯贡士之典也、

　　荆州亭
　　吴城小龙女词、万氏注云、此原无调名、因题抂荆州江亭、故以名之、按此调、宋黄升花庵词选名淸平乐令、非无调名也、又按宋释惠洪冷斋夜话云、黄鲁直登荆州亭、见亭柱闲有此词、夜&M007383;一女子云、有感而作、鲁直惊悟曰、此必吴城小龙女也、因名荆州亭、

　　万里春
　　周邦彦词、蔟定淸明天气句、落定字、应从片玉词增补、

　　望僊楼[望仙楼]
　　晏几道词、陇上江梅先坼句、陇误作冰、又&M027934;衣洗尽九天香句、洗误作染、又落九字、应从梅苑增改、又按此词、即胡捣练、与卷一所收晏同叔词、字句悉同、应改并、

　　眉峯碧
　　无名氏词、按此词见王明淸玉照新志、无别首可证、词谱云、即卜算子、按卜算子、杜寿城所作、深院花铺地一首、正与此同、惟杜词后结细认取斑点涙六字、此作分明叶上心头滴七字差异耳、

　　画堂春
　　落红铺径水平池一首、为秦观词、作徐俯误、

　　甘艹子[甘草子]
　　柳永词、池上凭阑愁无侣句、侣字叶韵、万氏误作似注借叶非、应从花艹粹编更正

　　卷五

　　贺圣调
　　叶淸臣词前结、三分春色、二分愁闷、一分风雨三句、按花庵词选、闷字作更、为上七下五句法、后结三句、候字作再、句法与前同、

　　双溪&M046877;
　　朱敦儒词、稍下相偎句、词谱作相偎稍下

　　锦堂春
　　按此调五字起者、或名圣无忧、六字起者、或名锦堂春、宋人均塡锦堂春、其实始于南唐李后主本名乌夜嗁也、万氏明知乌夜嗁、抂前而坿录于后、不以立题、虽因相见欢亦有乌夜嗁之名、恐其相混、然此外异调同名者颇多、势难悉避、例不画一、终有未安、

　　锦堂春慢
　　司马光词、怎不敎人见老句、见当作易、

　　双头莲
　　陆游词、向暗里句、里字、念此际句、际字、均叶韵、万氏失注、

　　眼儿媚
　　王雩词、万氏注云、起四字平仄平平、惟此词及阮闳楼上黄昏杏花寒耳、按阮闳名阅、字闳休、此句乃左誉词非闳休也、又曾海埜有花近淸明晩风寒句、平仄亦同、

　　沙塞子
　　葛立方词、寒底傲霜凌雪句、万氏云、寒字下落一字、然不敢增入、按屠隆词纬作寒涧底、应增、

　　品令
　　周邦彦词、黛眉曾把春衫印句、衫字词谱作山、
　　黄庭坚词、早减二分酒病句、词谱减字下有了字、此亦儭字也、

　　太常引
　　高观国词、不飘红雨句、雨误作两、

　　燕归梁
　　杜安世词、离愁更宿酲兼句、万氏云、更字下恐落一字、按此调始于晏同叔原作五十一字、柳耆卿于第二句减一字、与此词同、此句各家皆作七字、亦别无四十九字之体、实系更字下落一字拟补与字、
　　柳永词、密凭归雁寄芳音句、雁误作燕、应从宋本乐章集更正、

　　越江吟
　　苏易简词、片片碧桃、冷落谁见二句、第二片字应注叶、万氏落谁见二字、以桃字为句、而以冷落二字属下句、均误、应从花艹粹编增改、又靑云和孤竹淸婉句、按周礼大司乐云、孤竹之管、云和之琴瑟、冬日至奏之、则靑字必奏字之误、

　　少年游
　　阑干十二一首、万氏作梅尧臣词、按四库全书六一词提要云、诸选本中有梅尧臣少年游阑干十二独凭春一首、吴曾能改斋漫录独引为修词、且云、不惟圣兪君复二词不及、虽求诸唐人温李集中、殆难与之为一、则尧臣当别有词断当属修、据此则万氏属诸尧臣非也、
　　柳永、一生赢得是凄凉一首、首句落是字、又颠倒尽思量句、尽思二字作尽猜、应从宋本增改、
　　姜夔词、悤悤归去句、落归字、应从白石道人歌曲增入、

　　卷六

　　梁州令
　　晁补之词、东君遣春来缓句、万氏注云、东君下恐落一字、按词谱东君下有故字、应遵补、
　　欧阳修词、芳心只愿长依旧句、万氏谓、较前段多一字、恐长字误多、据秦氏云、柳耆卿亦有此体、亦作七字、似可不拘、按词谱无长字、

　　梁州令迭韵
　　晁补之词、过尽南归雁倶远句、按无咎琴趣外篇、雁字下尚有江云渭树四字、应增、

　　西江月慢
　　吕渭老词、角枕情题句、秦氏校本作题情、

　　月中行
　　周邦彦词、按词谱云、即月宫春、美成所更名、应坿月宫春后、

　　&M015367;甁儿
　　石孝友词、问名得字句、问误作开、又孤负了万红千翠句、落孤字、又闷恹恹几何况味句、落闷恹恹三字、几字作成、应从花艹粹编增改、
　　李元膺词后结、乱英飞絮、相逐东风去、万氏因前段翠罗衫上句上字未叶、故注絮字偶合非叶韵者、按词谱云、前句不押韵、后句押韵者尽多、若抂换头后结更多、盖词以韵为拍、过变曲终不妨多加拍也、

　　惜春令
　　杜安世、春&M007383;无凭一首、闷无緖玉箫抛掷句、万氏注掷字亦是韵、乃以入为叶、按词谱、抛掷二字作慵吹、则吹字本叶也、又絮飘纷纷句、词谱作纷纷飘絮、音节较谐、
　　又今夕重阳一首、篱边&M077878;媆&M032466;开金句、开字作黄、又牛山会难寻句、山字作岭、均应遵词谱改、

　　滴滴金
　　杨无咎词、正风吹打窗雨句、窗字词谱作船、又到水邨深处句、深字作何、

　　桂华明
　　关注词、词谱云、即四犯令、按前后段第二句作上一下四、与四犯令之上二下三句法互异、平仄亦有不同、应注明坿列四犯令之后、

　　归田乐
　　晏几道词、只恐花飞又春去句、落花飞又春四字、又花开还不语句、上误多春去二字、又问此意春还会否句、误作此意年年春会否、均应遵词谱分别增削、
　　黄庭坚词、受字重韵、必有一误、

　　怨三三
　　李之仪词、唤狂里醉重三句、万氏注狂里字、恐讹、秦氏云、古词有狂唤醉里三三句、因以为名、此句正用古语、非讹、

　　探春
　　吴文英词、那负灯窗听雨句、窗误作床、听误作闻、又梅孤鹤&M022333;句、落鹤字、均应遵词谱改补、
　　张炎词、煗玉生香句、香字三见、按戈氏词选作烟、宜从、又戈选与此异者、尚有八字、皆不必从、

　　探芳新
　　吴文英词、见毛氏汲古阁所刻&M007383;窗甲稾、与探芳信探春二调、均不同、万氏疑是探芳信、又以探字为题、谓即是探春慢、均不足据、又层梯空麝&M077878;句、万氏云、梯字下必落一仄声字、应遵词谱补陗字、又渐没飘鸿句、鸿字应作红、又自攀花柳句、花字应作庭、

　　迎春乐
　　柳永词、为别后相思杀句、落后字、应遵词谱增、

　　瑶池燕
　　苏轼词与苏易简越江吟非烟非雾瑶池燕一首、字句平仄悉同、恐即以尾三字为调名也、应改坿越江吟后、

　　河传
　　张泌词、起句红杏二字迭、应从词纬补、
　　徐昌图词、声相续句、上误多吴侣二字、下落吴儿伴侣四字、应遵词谱删补、

　　怨王孙
　　张元干词、万氏注谓、与河传韦端己锦浦春女一首、字句平仄声响倶同、只此篇倚风翠褎句叶韵、韦作华深柳暗句不叶韵耳、按此调、词谱收入河传、词律之例不尚新名、仍应列河传而注明一名怨王孙以免岐误、

　　月照棃华[月照梨花]
　　黄升词、不知郞马何处嘶句、万氏谓加一嘶字、此句遂拗、按花庵词选并无嘶字、又按此调因李淸照词有人静皎月初斜浸棃华句、更此名、亦应坿河传后、

　　卷七

　　凤来朝
　　史达祖词、扇底并团圆影句、万氏云扇底并三字、义理缺明、按并字疑弄字之误、

　　雨中花慢
　　辛弃疾词、幸山中芋栗、今歳全收二句、本杜少陵园收芧栗未全贫诗意、芋应作芧、虽杜诗亦有作芋之本、然庄子云、先生居山林&M044016;芧栗、与杜诗上句、锦里先生之语、正合、当以芧字为是、
　　苏轼词、淸商不暇余妍句、暇字疑假字之误、
　　秦观词、满空寒皇女明星迎笑句、寒字下原空一字、万氏旁注应叶、按皇女二字费解、今检淮海集、上句为寒白、下句为玉女、乃原刻误以白玉二字并、误为皇字耳、又抂天碧海句、天字上原空一字、万氏欲补靑字、今检淮海集正作靑字、
　　柳永词、心緖事事阑珊句、误作是事又把芳容整顿句、整误作陡、又缠繍衾句、繍误作鸳、又今后更敢无端句、敢误作&M077878;、均应从宋本更正、

　　倾杯令
　　吕渭老词、枫叶飘红、莲房肥露二句、按肥字应仄、且与飘字不对、疑浥字之误、又白发至今未了句、至今二字一作新愁、

　　倾杯乐
　　柳永楼锁轻烟一首、看朱成碧句、碧字复非韵、误注叶、末句孤负高鸿客句下、落&M010698;难极和&M007383;也多时闲隔十字、应从宋本补、
　　又离燕殷勤一首、皓月常圆句、圆误作昼、又算人生悲莫悲于轻别句、落算字、又涙滴琼脸棃花、一枝春带雨二句、应以脸字为句、雨字分段、万氏以花字作句、未分段、均误、又惨黛别临行犹是再三问道君休去二句、黛字下、落蛾盈盈无緖共黯然魂销重携纤手语十五字、多犹自二字、又从今尽把凭鳞羽句、今误作此、均应从宋本增改、
　　又木落霜洲一首、木当作鹜、与下句雁横烟渚雁字为对、又此阕应以切切蛩吟如织分段、
　　杨无咎词、东风解冻句、解字可平、误注可仄、
　　柳永冻水销&M049346;一首、烟和露、徧润长堤芳艹二句、万氏以露字为逗、按宋本、乃烟和露润绕徧长堤芳艹、应以润字为句、又别后暗负光阴多少句、暗字万氏作顿、均应增改、
　　又水乡天气一首、黯无緖句、黯误作当、又人静酒初醒句、醒误作酲、又天外征鸿句、外误作上、又鼠窥寒砚句、鼠误作风、又此阕应以穿云悲叫分段、万氏未分、均应从宋本更正、
　　又金风澹荡一首、又是立尽梧桐淸影句、淸字宋本作碎、

　　引驾行
　　柳永红尘紫陌一首、是离人断魂处句、离误作谁、又想媚容耿耿无眠句、眠误作&M049846;、均应遵词谱改、

　　天下乐
　　杨无咎词、况味频谁说句、频当作凭、

　　望远行
　　万氏所收黄山谷词、鄙俚至不可耐、他如鼓笛令等调所收黄词、亦多类此、万氏固知不可入风雅、以书例备体而不选词、无别首可录、姑存其体、然俗亵太甚、无乃为全书之玷、尝考九宫谱、曲与词同名者极多、谱中引子只曲、闲收宋元人词、又按周艹窗齐东野语言、乐府混成集载古今歌词之谱、而大曲一类、凡数百解、亦抂其中、是知词固可以入曲、而曲谱亦有坿见于词谱者矣、山谷此词疑本是曲、误收入词、遂贻阅者以口实、虽宋时曲谱久亡、无可引证、然山谷于文章之体裁、雅俗辩之最严、其诗不过失之生硬、而未尝失诸庸熟、岂&M014334;以诨亵之语阑入倚声哉、此词宜用坿载之例归入双行夹注、不列于正文以示区别、他词俳体、均宜仿此例、
　　柳永繍帷睡起残妆浅一首、对此好景句、落对此二字、又见纤腰围小句、围误作图、又落小字、应遵词谱增改、

　　红窗睡
　　柳永词、万氏据汲古阁本为红窗睡、注云珠玉词名红窗听、然睡字有理、必误作听也、按宋本柳永词、名红窗听、与珠玉词同、仍以听字为是、

　　东坡引
　　赵师使词、前后结均有迭句、应从花艹粹编增、
　　辛弃疾、玉纤弹旧怨一首、后半起句、夜深拜半月、万氏云、图谱误以拜半为断、毋论后有半字此不宜叶、不知拜何以半、眞笑府也、按此调后起本只四字、半字疑羡、

　　端正好
　　杜安世词、结句特传寄知何处句、特传寄三字、秦氏校本作待寄与、宜从、

　　红罗袄
　　周邦彦词、空怀乖&M007383;约心期句、万氏注云、或只一怀字、或只一乖字、应从花艹粹编删乖字、

　　恋繍衾
　　吴文英词首句、频摩书&M023395;怯细文、用拗体、万氏既注明、乃此调定格、复于首四字注可仄可平、学者恐易牵混、旁注宜删、又微润麝熏句、麝误作宝、又少年骄马西风冷句、骄误作娇、均应从戈氏词选更正、

　　卷八

　　临江僊[临江仙]
　　秦观词、独倚危楼情悄悄句、按淮海集楼作樯、
　　柳永、&M007383;觉小庭院一首、冷风淅淅句、淅误作浙、

　　杏花天
　　周密词、君恩厚空怜命薄句、厚误作薄、应从鲍氏所刻薲洲渔笛谱更正、
　　卢炳词、尾空八格、应遵词谱补起看三白年丰瑞气八字

　　玉阑干
　　杜安世词、珠帘怕卷春残景句、落怕字、又小雨牡丹零欲尽句、落欲字、又庭轩悄悄燕高飞句、飞误作空、又绿苔侵径句、侵径二字误作暗侵、又无个凭定句、个误作今、应从花艹粹编增改、

　　摘红英
　　宋杨湜古今词话云、政和闲、禁中传撷芳词、张尚书帅成都、蜀中传此词竞唱之、却于前段下添忆忆忆三字、后段下添得得得三字、又名摘红英、殊失其义、不知禁中有撷芳园故名撷芳词也、据此则此调应改名撷芳词、而以一名摘红英坿注于下、万氏疑撷芳词、原有迭字流传失去、误矣、

　　钗头凤
　　曾觌词、万家罗幕香风透句、透字万氏注借叶、按上韵用闹照二字、不能以透字借叶也、疑为遶字之误、

　　瑞鹧鸪
　　柳永词、迥压弦管低沈句、迥误作回、应遵词谱改、

　　金凤钩
　　晁补之词、少欢饶&M010698;句、&M010698;字注叶误、

　　歩蟾宫
　　汪存词双桨浪平烟煗句、万氏云双桨句六字、比前段少一字、必系敓落、按佗作前后段均字句相同、确系句首落一字、应去声拟补试字、

　　芳艹渡[芳草渡]
　　梧桐落一首、为冯延巳词作、欧阳修误、

　　征招
　　万氏收周艹窗江蓠摇落江枫冷一首、坿征招中腔、按此调为姜白石自制曲、应收姜词、照字数另列也、又按白石词后起迤逦剡中山句、逦字短韵、艹窗此词失叶、

　　思归乐
　　柳永词、把酒共君听杜宇、解再三劝人归去二句、万氏误从汲古阁本、作共君把酒、又落解字、应从花艹粹编改补、

　　翻香令
　　苏轼词、重匀处句、匀误作闻、又者一般气味胜从前句、般误作番、又背人偷盖小重山、更拈沈水与同然二句、重作蓬、拈作将、与作暗、均应从乐府雅词更正、

　　市桥柳
　　蜀妓词、看君着上春衫句、春当作征、又后半云、后会不知何日又是男儿须要鎭长相守苟富贵无相忘若相忘有如此酒、万氏谓须字各刻作休字不通、据秦氏云、数虚字层折而下宛转关生若改须字直率无味、按作休字、即男子有事四方之意、亦即怀与安实败名之意、且与苟富贵无相忘等语、一气贯注、若作休字是回絶人口气不要其相守矣、不知词意正欲其相守而势有所不能、故以富贵相忘为戒、盖异日无相忘、即不啻长相守耳、齐东野语所引、正作休字尤其明证、

　　锦帐春
　　戴复古词、是使星随后句、落是字、又劝国夫酒句、万氏云、国夫难解、或谓封某国夫人也、按国夫一作夫人、

　　鹊桥僊[鹊桥仙]
　　柳永词、迢迢匹马东归去句、落归字、又嗟少年易分难聚句、少年作年少、应从宋本增改、

　　卓牌子
　　万俟雅言词、万氏谓、东风绿杨天至海棠经雨、似杨无咎词之前半单衣怯黄昏至暗香时度似其后半翠窗繍戸以下、较前段字少必有误处、据王氏校本作三迭、海棠经雨句、亦分段、按此词如作双曳头、则后段字数不必与前段较似无误矣、

　　楼上曲
　　张元干词、肠断迢迢尽愁处句、肠断二字倒误、应遵词谱更正、

　　亭前柳
　　石孝友词、万氏以此调与厅前柳、字句仿佛、决为一体、秦氏云、字句均不同、宫调各别、仍应另列、

　　一斛珠
　　周密词、碧阑倚徧谁人说句、谁人说三字、鲍刻艹窗词作愁谁说、正呼起愁是新愁、月是旧时月二句、宜从、

　　徧地华
　　毛滂词、满枝头新彩云雕雾句、万氏谓、或云新字是误多者、又一笑盈盈吐句、万氏注吐字叶、又谓、或云后起七字句、吐字属下、按花艹粹编无新字、吐字属下句云、吐榴心向谁分付、又按此调毛泽民东堂集作徧地锦、题云孙守席上咏牡丹华、

　　踏莎行
　　吴文英词、晩风菰叶生秋怨句、怨误作苑、应从汲古阁本更正、

　　转调踏莎行
　　曾觌词、万氏注云、后半褭垂杨轻弱句、比前半春寒更薄句、多一字、恐误多、否则春寒上落一字、按词纬春寒上有奈字、宜增、
　　赵师使词、一月五番句下空一字、拟补价字、

　　红窗迥
　　周邦彦词、不知道窗外、乱红已深半指二句、万氏以外字分句、按词纬作早窗外乱红、应以红字为句、又拥春酲未起句、未误作乍、又生济楚句、生字下多得字、又向耳边句、向字上多来字、边误作畔、又情性慢腾腾地句、性字下多儿字、又恼得人越醉句、越误作又、均应从词纬删正、

　　惜琼花
　　张先词、汴河流如带窄句、落汴字、又任身轻似叶句、落身字、万氏于轻字下空一字、谓落舟字误、应从子野词增补、

　　卷九

　　花上月令
　　吴文英词、夜深里句、里误作重、应遵词谱更正、

　　七娘子
　　蔡伸词、雝雝落雁蒹葭浦句、落雁二字、戈氏校本作雁落、又琐窗朱戸句、琐误作锁、应更正、

　　繋裙腰
　　张先词、浓霜澹照夜云天句、首四字、词谱作淸霜蟾照、

　　朝玉阶
　　杜安世词、柳条绿丝软雪花轻、黄金纔钺揜&M049813;屏二句、万氏云、绿丝恐是丝绿、纔钺二字不可解、必误、按王氏校本、无丝字、钺作锁、宜从、

　　一剪梅
　　周邦彦词、楼外相招句、误作拍手误招、应从王氏校本更正、

　　冉冉云
　　卢炳词、怕逐东风零乱句、万氏谓、比前结少一字、前后段宜同、乃误落一字、按此调有韩淲倚徧阑干弄花雨一首、末句闲整春衫自语、亦六字、似无敓误、

　　接贤宾
　　毛文锡词、香鞯镂襜五色骢句、戈氏云、襜同韂、去声、五色应从花闲集作五花、

　　集贤宾
　　柳永词、小楼深巷狂游徧一首、几回欲&M077878;良宵永句、欲误作飮、又鸳衾&M014062;句、落&M014062;字、又近来云雨忽西东句、忽误作毎、又烦恼损情悰句、烦误作诮、又争似和鸣偕老句、偕误作谐、又莫更忡忡句、作更莫、均应从宋本更正、

　　&M077878;天花
　　舒亶词、万氏注云、与朝玉阶同、只后起平仄同前段、是两体、盖谓朝玉阶后起平仄与前段不同也、王氏宽甫谓、大致似小重山、按之亦未合、

　　少年心
　　黄庭坚词、心儿里有两个人人句、万氏谓比前段多一字、或有字误多耳、据王氏校本、谓两字误多、宜从、

　　唐多令
　　万氏注云、&M007383;窗一首第三句、纵芭蕉不雨也&M043903;&M043903;七字、因多一字、词统遂注、纵字为儭、又云句法上三下四、必也字误多无疑、按此调有前后皆作八字句者、或&M007383;窗词后段燕辞归客尚淹留句、落一字耳、

　　鞓红
　　无名氏词、粉香尤媆句、据王氏校本、尤作犹、又月影玲珑句、玲珑作帘栊、

　　感皇恩
　　张先词、按感皇恩调、无用平韵者、子野此词系小重山、惟两结句各添一字、与赵僊源一夜中庭拂翠条一首、字句悉同、应改坿小重山调后、

　　荷花媚
　　苏轼词、霞苞霓荷碧句、万氏云、霓字必蜺字、乃入声、然此句难解、恐有误、王氏校本云、霓应作露、又妖邪无力句、万氏云、妖应作夭、音歪、出白长庆诗自注、按香山诗、钱塘苏小小、人道最夭斜、则邪应作斜、又淸香深处住、看伊颜色二句、万氏以住字为句、王氏云、住应作任属下句、

　　好女儿
　　晏几道词、沸路春泥句、沸字疑满字之误、

　　渔家傲
　　杜安世词、疏雨纔收澹净天句、净字疑&M079379;字之误、

　　定风波
　　柳永、自春来惨绿愁红一首、拘束敎吟咏句、万氏云、咏字无不叶之理、必是和字、去声而讹写咏字、按宋本乃课字之误、
　　又伫立长堤一首、塞柳万株句、落塞字、

　　明月逐人来
　　张元干词换头、长记宫中、五夜二句、万氏以宫中为句、按宋吴曾能改斋漫录云、此调为李持正撰、李词换头夜半、半字叶韵、则此词记字亦应注叶、

　　别怨
　　赵长卿词、翻成离怨不胜悲句、离字惜香乐府作别字、

　　辊繍球
　　赵长卿词、冰顋&M038875;、作成消&M022333;二句、万氏云比前半少一字、或系误落、或前误多、按词纬作冰顋&M038875;粉、应补粉字、

　　侍香金童
　　赵长卿词、但只与冰姿添夜色句、万氏谓、比前蔡伸词多一字、恐蔡词、更柳下人家似织句落一字、按赵词此句、别刻无只字、则字数与蔡词同、

　　行香子
　　苏轼词、知是何人句、误作知有人人、应从王氏校本更正、

　　献衷心
　　顾夐词、画孔雀屏高句、高字失韵、戈氏云、是低字、按花闲集乃攲字也、

　　麦秀两岐
　　和凝词、娇娆不争人拳局句、万氏云、争字宜仄、因未审确、不敢改、按尊前集、争作禁、

　　风中柳
　　刘因词、幽禽歌曲句、禽作泉、应遵词谱改正、又此调、词谱名谢池春

　　喝火令
　　黄庭坚词、烟水数年&M007383;魂句、万氏云、&M007383;魂当是魂&M007383;、则可断句、与后结相同矣、按琴趣外篇作魂&M007383;

　　解佩令
　　蒋捷词、前段第五句、繍出华枝红褭、后段第五句、被二十四风吹老、万氏云、不应前六后七、恐繍字上落一字、秦氏云、风字上落番字、被字当是儭字、按此句若有番字、则二十必廿字之误、
　　晏几道词、揜深宫团扇无情緖句、万氏云、多一字、按此句情字与后复疑误多也、

　　垂丝钓
　　吴文英词、旋翦夭艳句、夭误作天、又波光闪句、闪误作揜重韵、均应遵词谱更正、又按后结通夜飮、飮字宜叶、疑宴字之误、

　　卷十

　　玉梅令
　　姜夔词、万氏注、高华未吐句、高字恐赘、盖自春寒以下、前后同也、词纬亦无高字、按此为白石自度曲、白石长亭怨慢题云、予喜自制曲、初率意好为长短句、然后协以律、故前后阕多不同、据此则高字恐非赘、又花长好愿公更健句、万氏云、更字恐是长字、按长字复且不及更字佳、

　　靑玉案
　　史达祖词、官荷不碍遗鞭路句、王氏校本、荷字改河字、
　　曹组词、一笑渔樵市句、笑当作蔟、

　　声声慢
　　吴文英词、万氏注云、艹窗燕泥沾粉一首、于淸芳夜争眞态句、作多怜漂泊、系误落二字、按鲍刻作多情最怜漂泊、乃误落情最二字也、

　　凤皇阁
　　叶淸臣词、杨花无赖句、赖误作奈、又怎奈向黄昏院落句、向误作何、均应从花草粹编更正、

　　&M007383;行云
　　吴文英词、晩蝉理秋曲句、理误作乱、应从毛氏斧季校本更正、

　　看花回
　　柳永词、正万家急管繁弦句、落正字、又笑筵歌席连宵昼句、昼误作尽、又任旗亭斗酒十千句、任误作抂、应从宋本增改、
　　周邦彦词、万氏注云、片玉又一首前起云、秀色芳容、明眸就中奇絶、平仄与此不同、眸字恐是媚字、秦氏谓、此注不知何据、按此字未见用平声者、且上文已迭用秀色芳容、断不再用明眸、可定为媚字之误、
　　赵彦端注目一首、愿授我长生箓句、落愿字、应遵词谱增、

　　两同心
　　晏几道词、闲寻流水句、闲寻二字、词谱作漫随、又万氏注云、此调用十三元韵、按宋韵分部系二十二元二十三魂二十四&M049346;、后人并此三部为十三元、应改十三元三字、为元魂&M049346;、
　　柳永词、蟾彩迥夜游香陌句、迥误作过、应遵词谱更正、

　　佳人醉
　　柳永词、念翠娥句、娥作眉、又杳隔音尘何处句、落杳隔二字、均应从宋本改补、

　　月上海棠
　　陆游词、和&M007383;甚时醒句、&M007383;误作闷、又玉关遥信句、遥作音、应据王氏校本更正、又后结几声&M040395;缾玉井句、万氏注声字宜仄、按放翁别作楚天危楼独倚句、天字亦平声、

　　惜黄花慢
　　杨无咎词、愿人寿百年句、人字下空一字、据王氏校本作愿敎人寿百年、应于人字上补敎字、

　　千秋歳
　　叶&M007383;得词、秋襟爽句、襟误作声、又此情犹是当是唱句、当是应作当时、

　　千秋歳引
　　王安石、别馆寒砧一首、即千秋歳调、添减摊破、句法自成一体、与千秋歳相较、前段第二句减一字、第三句添一字、后段第一第二句、各添二字、第三句添一字、前后段第四五句、各添二字、结句各减一字、摊破作三字两句、其源实出于千秋歳、万氏谓与前调迥别者、非也、

　　西施
　　柳永词、苎萝妖艳世难侪句、侪字原空、又旋罗绮变尘埃句、旋罗绮三字作罗绮旋、又至今想怨魄句、魄作魂、均应遵词谱更正、

　　惜奴娇
　　史达祖词、便不误春昏信句、春当作黄、与上句试约黄昏相应、

　　忆帝京
　　黄庭坚&M040395;烛生花如红豆一首、&M010698;嗁鸟辘轳声晓句、万氏云、此句宜叶、词汇以晓作骤、然嗁鸟辘轳声恐未可言骤、按王氏校本、晓字注借叶、较妥、

　　粉蜨儿[粉蝶儿]
　　蒋捷词、古今来人易老句、落来字、又于人字下误空一格、应遵四库全书竹山词提要改正、

　　粉蜨儿慢
　　周邦彦词、艳姿初弄秀句、姿字原空、又忍因循一片花飞句、落一字、应从戈氏校本增、

　　2003/08/30(土) 
　　林子弘氏より十数个所の误字、误读の指摘を顶き、订正を加えた。また杜文澜の叙文データは林子弘氏より顶戴した。林子弘氏に厚く御礼申し上げます。

　　『词律校勘记』　下册　咸丰十一年序刊本

　　卷十一

　　于飞乐
　　张先词、小屏风仍画江南句、仍字疑巧字之误、又正阴晴、天气更暝色相兼二句、图谱原注以气字断、万氏驳之谓、应作三三四句、按更字作句似属牵强、
　　毛滂词、后起二句、望西园飞盖、夜月到清尊为两五字句、万氏分三三四句、似误、又按此词、前半独用侵韵、后半又用真文韵、名家词于侵韵皆独用、且前半有送秋来句、后半又有花草争春句、语气亦不符、恐是两词各半误合为一、俟考、

　　风入松
　　吴文英词、清馥晴熏残醉句、戈氏云晴当作暗、

　　郭郎儿近拍
　　柳永词起句、帝里闲居、里字是韵、失注、又辗转慵起句、辗误作转、又万氏注云、愁瘁二字、必是后段起句与宋本合、

　　隔帘听
　　柳永词、强语笑句、万氏注内语误作欢、又声声似把芳心告句、芳心误作相思、与上句爱品相思调重复、又但隔帘听赢得断肠多少句、落但听二字、应据宋本增改、

　　传言玉女
　　晁冲之词、娇羞向人句、羞向二字、朱氏竹垞词综作波溜、

　　百媚娘
　　张先词、百媚算应天乞与句、算误作等、

　　剔银灯
　　杜安世词、安世二字倒误、
　　毛滂词、春忽到席闲屏曲句、按花草粹编无忽字、宜删、

　　长生乐
　　晏殊、阆苑神仙平地见一首、装真延寿句、延误作筵、又玉女双来近、彩云随步二句、或谓近字以仄作平叶、按姜白石莺声绕红楼词、近前舞丝丝句、近字自注平声、本可通读第考、语气似以玉女双来为句、近字属下较顺、

　　解蹀躞
　　杨无咎词、夜深烟惨云愁句、按深字宜仄、恐系深夜倒误、

　　下水船
　　晁补之、上客骊驹系一首、盈盈正解罗髻句、罗字据徐氏电发词苑丛谈当作螺、

　　春草碧[春草碧]
　　李献能、紫箫吹破黄昏月一首、按此词句法字数极似番抢子、闲有数字平仄互异、或本可平可仄也、又按前收韩玉番抢子词、结句送上七香车、春草碧疑因此立新名、

　　婆罗门引
　　原名有望月二字、万氏据稼轩友古之作删去、按唐教坊记本有望月婆罗门引之名、似不必删也、

　　御街行
　　柳永、前时小饮春庭院一首、朦胧俱妙暗花面句、万氏注、暗字宜平、恐误、按宋本作朦胧暗想如花面、应更正、

　　侧犯
　　方千里词、愁听、叶落辘轳金井二句、万氏以听字注叶、按陶氏凫香词综补遗云、侧犯后段本作四字四句、白石云、寂寞刘郎自修花谱、与周美成同、据此则听字非叶也、

　　凤楼春
　　欧阳炯词、斜日照帘罗幌句、万氏以帘字为句、注云、或当在幌字断句、而帘字上尚有绣字或珠字耳、按钦定历代诗余、帘字上有珠字、应遵补、

　　一丛花
　　秦观词、年时今夜见师师句、时作来、又相应妙舞清歌罢句、罢作夜、又当时明月句、明作晧、均应从淮海集更正、又按前起年时之时字、后起佳期之期字、似暗韵、

　　望云涯引
　　李甲词、万氏于莫云凝碧句下落危楼静倚四字、又时向西风下句B时误作晓、均应从词纬增改、

　　&M007383;还京[梦还京]
　　柳永词、万氏分两断、按词纬分三段、以悄无寐为二段起句、甚况味为三段起句、

　　山亭柳
　　杜安世词、暗添春宵句、万氏云、添字应仄、按词谱、添字作&M010698;、下句&M010698;平康、&M010698;字作向、宜遵改、

　　小镇西犯
　　柳永词、声声谐楚调句、落楚字、又路缭绕句、缭误作辽、均应从宋本增改、

　　卷十二

　　安公子
　　晁补之词、明夜此欢重事省句、万氏云、应上三下四、今此字不可逗、而欢重事省、亦难解、必有讹错、按历代诗余、作明夜事此欢重省、宜遵改、

　　瑶阶草[瑶阶草]
　　程垓词、粉消香腻句、王氏校本腻作减、与消字意合、宜从、

　　有有令
　　赵长卿词、恩情忔戏句、惜香乐府作恩情海似、又我也埋梎竖柱句、作我也诚心一片、又大家一捺头地句、作大家到底如此、按此等谑词俳体、原不必求之字句闲也、

　　最高楼
　　毛滂词、后起二句、分&M077878;去、轻如云与&M007383;、&M053023;下了许多风与月、万氏云、&M007383;字乃是雪字、与下月字为叶、而毛又一首亦不叶、或另有此格、按刘潜夫一首、此二句亦换仄叶韵、则为雪字无疑、又略成轻醉早惺忪句、惺忪误作醒松、应更正、

　　柳初新
　　柳永词、宝鞍娇马句、娇当作骄、

　　&M007383;玉人引[梦玉人引]
　　吕渭老词、秦氏云、起句上危梯望四字、万氏于梯字注起韵误、

　　柳腰轻
　　柳永词、绮堂筵会句、会作宴、又算何止倾城倾国句、算作笑、均应从宋本更正、

　　祭天神
　　柳永词二首、前一首向晓披衣坐句、落向晓二字、后一首旧欢慵省句、落慵字、均应从宋本增、

　　秋夜月
　　柳永词、有事难见句、落有字、应从宋本增、
　　尹鹗词、前结欢极一片、艳歌声揭、万氏以片字断句、按词意、当以极字逗、后结夜深窗透、数条斜月、亦当以深字逗、

　　洞仙歌[洞仙歌]
　　华中惯识一首、为姜夔词、作吴文英误、又可见湘英闲琅叶句、可见湘英四字、白石道人歌曲作乍见缃蕤、又待黄龙句、万氏云、历查此调、俱用四字、或有脱落、按歌曲、待字下本有看字也、
　　柳永嘉景况一首、并灿枕轻偎轻倚句、落轻偎二字、应从宋本增、又按此用角枕粲兮之语、灿当作粲、又早恁背人泪洒句、泪误作沾、又爱揾了双眉索人重画句、揾误作印、亦应从宋本改正、

　　长寿乐
　　柳永词、尤红殢翠句、尤误作华、又言谈取次成娇媚句、误作次姿则成娇媚、又临轩亲试句、下有对天颜咫尺、定然魁甲登高第、待恁时、等着回来贺喜、好生地、剩与我儿利市、计六句、原刻只有一对字、其落二十九字(万氏原注后必不全)、应从宋本改补、

　　迷仙引[迷仙引]
　　柳永词、容易蕣华句、蕣误作瞬、又何妨携手同归去句、归去二字误作去去(万氏注亦谓瞬应是蕣第二去字必讹)、又免教人得见句、得见二字误作见妾、均应从宋本改正、

　　黄鹤引
　　方氏阙名词、先逢垂拱句、先字疑生字之误、又才初阘茸句、初字疑粗字之误、又万氏注云、宋方匀泊宅编云、先子晚官邓州、于绍圣改元致政归隐、遂为此词、按方匀、匀字应作&M002494;、

　　满路华[满路花]
　　题注或加促拍二字、促字误作捉、
　　柳永词、翠鬓亸秋烟句、鬓误作鬟、又楚腰纤细正笄年句、原空笄年二字、均应从宋本改补、又起来贪颠俊句、俊字宋本作要、疑因作傻字、而转误为俊也、

　　满园华[满园花]
　　一向沈吟久一首、万氏未注何人作、按此词见淮海集、应补秦观二字、又泪珠盈襟褎句、应从本集作珠泪、

　　蹋青游[踏青游]
　　金勒狨鞍一首、为王诜词、作周邦彦误、

　　卷十三

　　离别难
　　柳永词、万氏注云、此词俱用十二侵韵甚严、按宋韵侵第二十一部、

　　醉思仙[醉思仙]
　　吕渭老词、尚未散拂天香句、万氏谓、不应比前段怎惯不思量句多一字、非散字羡、则拂字羡也、按王氏校本、删散字、

　　八六子
　　秦观词、怎奈何句、应遵词谱作奈回首、
　　杜牧词、愁重望处金舆渐远句、全唐诗重作坐、
　　乍鸥边一首、为李演词、作李滨误、此调用麻韵、起句边字注韵亦误、又晓吹约晴归路句、晓字疑应作晚字、方与下句夕阳分落渔家相合、又万氏云、去年人面谁知六字、比前少四字、恐有脱误、按周密绝妙好词、此句上尚有旧时芳陌四字也、

　　惜红衣
　　姜夔词、换头虹梁水陌句、陌字万氏注叶、秦氏云、此句非韵、观张玉田作可知、王氏校本亦不注叶、按吴梦窗惜红衣、题云、余从姜石帚、游苕霅闲三十五年矣、重来感今伤昔、聊以咏怀、其换头处、作朱楼水侧、侧字亦叶、梦窗因悼石帚而谱其自度之曲、必非偶叶也、仍以注叶为是、

　　劝金船
　　苏轼词、曲水池上句、万氏注上字宜平、按词谱作边字、宜遵改、

　　满江红
　　吕渭老、晚浴新凉一首、蜂重迭句、蜂当作峰、
　　吴文英词、浪摇晴栋欲飞空句、据戈氏词选、栋作练、宜从、
　　柳永词、万&M010698;千愁句、万误作翦、又添伤感消何计句、消字原空、应遵词谱改补、

　　鱼游春水
　　无名氏词、媚柳轻窣黄金缕句、缕字失韵、疑蕊字之误、

　　雪狮儿
　　张雨词、不如图画句、万氏谓、此句宜叶韵、应是画幅或画轴之误、按词谱作画幅、宜遵改、

　　远朝归
　　赵耆孙词、江梅晶明玉腻句、落晶明二字、又又别是一般风味句、落又字、应从梅苑增、

　　探芳信
　　张炎词、竹埽颓垣、蔓萝荒甃二句、万氏注云、竹埽疑是埽竹、此对蔓萝也、按戈氏词选、萝作罗、正与埽字对、不必改埽竹矣、
　　吴文英词、闲雾暖、蓝田玉长多少二句、闲当作问、

　　玉人歌
　　杨炎词、按杨炎应作杨炎昶、起句西风起、西风二字、万氏倒误、

　　遥天奉翠华引
　　侯寘词、翠薀回澜句、万氏谓、薀字平声、恐藻字之误、按王氏校本作溢、宜从、又佩麟旧都、江左襦裤歌欢二句、万氏谓、必是江左旧都倒写、王本已更正、又&M053023;宴都三字、万氏云、难解、王本作宴清都、又君钧容舞褎歌鬟句、万氏谓、多一君字、王本删、

　　玉京秋
　　周密词、碧碪度韵句、上落画角吹寒四字、应从词纬增、又叹轻别句、叹误作难、又翠扇恩疏句、落恩字、应从薲洲渔笛谱改补、

　　恋香衾
　　吕渭老词、耳热心安句、落耳字、又蓦地惊残句、惊误作心、又怎生分得烦恼句、落生字、均应遵词谱增改、

　　驻马听
　　柳永词、凤枕鸳帷句、鸳误作鸯、又忒杀些儿句、忒误作挞、又怎忍分离句、忍误作免、又而今渐行渐远句、行误作疏、又渐觉虽悔难追句、落渐觉二字、又漫怎寄消传息句、落传字、又祇恐恩情难似当时句、落祇字、均应从宋本改补、

　　法曲献仙音
　　吴文英词、&M075220;色凄凉深院句、&M075220;误作草、应从汲古本更正、按此调首句第二字、次句第四字、各名家多用入声、应添注、

　　采莲令
　　柳永词、此时情苦句、情误作清、又千娇面句、面误作血、应从宋本更正、

　　凄凉犯
　　吴文英词、后段结句、十二金钱晕半、半字下空一字、拟补灭字、

　　露华
　　王沂孙词、风露陗句、露字万氏作霜、此字应仄声、又媆绿渐满溪阴句、满作&M014062;、应从花外集更正、

　　宣清
　　柳永词、归来轻寒凛凛句、凛字应叶、误作森森、又醉&M045788;犹噤句、&M045788;误作魄、又念掷果朋侪句、念误作会、又命舞燕翩翻句、误作翻翻、又此句下落歌珠贯串向玳筵前尽是神仙流品到更阑疏狂转甚更相将、共二十四字、又玉钗横处句、处误作信、均应从宋本改补、

　　塞翁吟
　　吴文英词、海目归来句、目当作日、又夭劲秋浓句、夭劲二字、疑香动之误、

　　辘轳金井
　　刘过词、自唤小蛮娇小句、蛮误作娈(万氏注云、恐蛮字或鸾字之误)、又玉钗微褭句、褭字应叶、误作钗褪微溜、失韵、应从王氏校本更正、又按此词、与改之另作四犯剪梅花无异、确是一调、应坿四犯剪梅花后、

　　东风齐着力
　　胡浩然词、且莫厌流霞句、厌误作羡、又幸有迎春绿醑句、绿醑二字、误作寿酒、均应遵词谱更正、

　　惜秋华
　　吴文英、思渺西风一首、山容愁卷句、愁误作乍、又秋&M049346;一线句、秋误作愁、应从汲古本更正、

　　满庭芳
　　程垓词、又还是秋满平湖句、落还字、应遵词谱增、

　　潇湘夜雨
　　赵长卿词、重重帘幕揜映画堂中句、揜误作卷、落映画二字、又吐焰互如虹句、落互字、又红裳呈艳、丽翠娥一见二句、落翠字、应从词纬增改、又按此调、词谱列入满庭芳、

　　卷十四

　　如鱼水
　　柳永词、摇动一片晴光句、落摇字、应遵词谱增、

　　梅子黄时雨
　　张炎词、弹断琵琶留不住句、断字山中白云词作到、又一行柳丝吹暝句、丝作阴、

　　尾犯
　　吴文英词、为偷赋锦雁留别句、落为字、应从毛斧季校本增、
　　蒋捷词、萧萧检雪句、王氏校本、检作稷、毛子晋芦川词跋称、其洒窗闲惟稷雪句、引毛诗注为证、今按说文云、霰稷雪也、埤雅云、霰闽俗谓之米雪、言其霰粒如米、所谓稷米义、盖如此、据此则作稷者是也、
　　柳永词、自别后寡信轻诺句、词谱无自字、

　　雪梅香
　　柳永词、无聊意尽把相思句、万氏作无憀&M010698;相思意尽、应从宋本更正、

　　金浮图
　　尹鹗词、纵金张许史应难比句、落纵字(万氏注落便字误)、又不觉金乌西坠句、落西字、均应从词纬增、

　　一枝春
　　周密词、首句澹碧春姿、万氏注澹字可平、按草窗词、作碧澹春姿、碧字乃以入作平者、

　　白雪
　　杨无咎词、檐收雨脚句、檐误作蟾、又依然又满长空句、然作旧、又几多诗思句、落思字、均应从词纬改补、

　　天香
　　霜瓦鸳鸯一首、为王观词、作王充误、今年较是寒早句、较作又、又云共雪商量未了句、未了二字作不少、又红炉围炭宜小句、红误作缝、属上句、炉围炭三字、误作放围二字、又伴我语时同语句、落时字、又已被金尊劝倒句、倒误作酒失韵、均应从古今词话及乐府雅词增改、

　　四犯翦梅花
　　刘过词、万氏注云、翦梅花三字、想以翦取之义名之、但前段起句、与解连环本调全不相似、殊不可解、秦氏云、此调两用醉蓬莱、合解连环雪狮儿、故曰四犯、所谓翦梅花者、梅花五瓣、四则翦去其一犯者、谓犯宫调、不必字句悉同也、

　　留客住
　　周邦彦词、平均寒暑句、平误作半、又乍见华红柳绿句、乍误作昨、均应遵词谱更正、又忍思虑句、虑误作处重韵、又主人未肯教去句、教误作交、均应遵历代诗余更正、又万氏谓、只恁东生西没句之没字、音&M075220;、柳绿之绿字、音虑、皆用北音为叶、按此二处、柳词皆不叶、似不必强为之解、
　　柳永词、凭小楼艳阳时节句、凭误作恁、又云&M077878;遥山万迭句、误以云&M077878;二字在万迭之下、又涨海千重句、重误作里、又念远信沉沉句、落念字均应从宋本增改、

　　玉女迎春慢
　　彭元逊词、叶底妖禽自语句、妖字疑娇字之误、

　　水调歌头
　　苏轼词、转朱阁句、王氏校本、作转珠帘、宜从、又不应有&M010698;句、王本应改作因、

　　凤凰台上忆吹箫
　　李清照词、生怕离怀别苦句、九宫谱作、生怕别愁离苦、宜从、
　　吴元可词、下指成阴句、阴字复韵、当作音、
　　侯寘词、百瑞邀勒春还句、瑞当作端、又记旧隐溪桥目算句、目当作日、

　　双瑞莲
　　赵以夫词、万氏注云、此调比玉漏迟、只第二句多一看字、清标、闲情二句、平仄颠倒、其余字句皆同、应是一体、秦氏云、此二词、宫调各有不同、不得以句同而混之也、按双瑞莲属小石调、玉漏迟属黄钟宫、诚不同、

　　&M007383;扬州[梦扬州]
　　秦观词、正柳塘烟雨初收句、据词纬柳塘下有华坞二字、宜增、

　　塞垣春
　　吴文英词、画鸡临晓句、鸡误作难、应遵词谱更正、

　　双双燕
　　吴文英词、帘外余寒未卷句、寒误作香、又泥香半和梅雨句、和误作知、又还怜又过短墙句、落怜又二字、应遵词谱改补、

　　黄莺儿
　　柳永词、园林晴昼春谁主句、晴误作静、春谁误作谁为、又&M014062;律潜催幽谷喧和黄鹂翩翩乍迁芳树、此十六字本系四句、万氏以谷字鹂字为断、分作三句非也、

　　阳台路
　　柳永词、坠冷枫败叶句、枫误作风、又匹马驱驱句、驱驱二字误作区区、又追念少年时句、落少字、又寒灯畔句、畔误作半、均应从宋本改补、

　　庆清朝
　　王观词、据秦氏校本云、东君分付春还句、东君二字应作化工、又饾饤得天气句、应作便带得芳心、又须教撩华拨柳句、应作空教镂华拨柳、又尽收翠绿句、翠字应作媆、又吹上眉山句、山字应作端、均可从、

　　绿盖舞风轻
　　周密词、清波步秋绮句、绮误作漪、又奈千缕情丝萦系句、情误作晴、又夜露满身华气句、夜误作衣、均应从薲洲渔笛谱更正、

　　西子妆
　　吴文英词、艳阳酷酒句、万氏谓酷字是酤字之讹、据戈氏云、酷字说文谓酒味厚也、汲古不误、

　　卷十五

　　玉簟凉
　　史达祖词、柔情各自未翦句、情误作指、应遵谱词(??)更正、

　　月边娇
　　周密词、早柳盼颦娇句、颦娇二字倒误、又千门夜&M014062;句、门误作山、又步韈尘凝句、误作尘凝步韈、均应从薲洲渔笛谱更正、又笙箫迫晓句、笛谱迫作迎、又少年顾曲疏狂句、笛谱顾作紫、

　　暗香
　　吴文英词、本系步趋姜白石、万氏既知此调、剏自白石、乃舍姜录吴、于体例未洽、

　　夜合花
　　晁补之词、西都万户擅名、不为姚黄二句、户擅名三字误作家俱好、又半如酣醉成狂句、醉误作酒、又无言自省句、省误作有、均应从戈本更正、
　　周密词、虚庭夜气偏凉句、万氏偏作方、应从草窗词更正、

　　醉蓬莱
　　吕渭老词、帊绫封泪句、泪字注叶误、

　　燕春台
　　张先词、殿角风微句、角字词谱作阁、又探芳菲走马天街句、万氏落天街二字、又拥笙歌灯火楼台句、落拥字、灯火下误多院落二字、应遵词谱并从乐府雅词删补、又按四库全书词律提要云、其论燕春台、夏初临为一调、乃谓啸余谱颠倒复收、因欲于张子野词、探芳菲走马下添入归来二字为韵、而不知其上韵已用当时去燕还来一韵两用、其谬较一调两收为更甚云云、总由万氏未知走马之下、本有天街二字、故有此误耳、

　　黄鹂遶碧树
　　周邦彦词、争如&M053023;引榴华句、词谱作争如盛饮流霞、宜遵改、

　　帝台春
　　李甲词、天涯倦客句、倦误作行、又尽黄昏也只是&M075220;云凝碧句、应以昏字为句、万氏注也字句误、

　　珍珠帘
　　吴文英词、伫立行人官道句、上落层帘卷三字、又听舞箫云杪句、杪误作渺、应从毛斧季校本增改、

　　玲珑玉
　　姚云文词、浅亚深凹句、万氏云、亚字恐是凸字、按草堂诗余作凸、

　　月下笛
　　周邦彦词、阑干空四遶句、落空字、应从王氏校本补、又寒灯陋馆句、万氏谓馆字宜叶、或室字之讹、按此句有不叶者、
　　曾允元词、浮蓱点点句、落一点字、应遵词谱补
　　张炎词、寒窗梦里句、落梦字、应从山中白云词增、

　　三部乐
　　苏轼词、娇羞甚空只成愁句、落羞字、应从王氏校本增、
　　周邦彦词、近闻道官阁多梅句、落近字、又持赠情人桃叶句、持误作特、又祇如染红着手句、祇误作袄、又胶梳黏发句、梳误作敓、均应从戈本增改、
　　吴文英词、越装片篷障雨句、误作片篷障雨乘风、应从毛斧季校本更正、

　　云仙引
　　冯伟寿词、紫凤台旁句、旁误作高、又馡馡几度秋馨句、馨作声(万氏注云、声一作馨)、应遵词谱更正、

　　孤鸾
　　张榘词、孤山好喜旧约句、按喜字与上文最喜庭除下重复、且此字宜平声、疑寻字之误、

　　八节长欢
　　毛滂词、襦裤寄余温句、万氏云、温字宜叶、此借韵耳、按毛别首用真文韵、此句用妍字、似可不叶也、

　　并蒂芙蓉
　　晁端礼词、殿宇分明敞佳瑞句、敞当作献、又拥群仙赏醉句、赏醉当作醉赏、

　　二郎神
　　吕渭老词、唤得秋阴句、落得字、应从王氏校本增、

　　陌上花
　　张翥词、满罗衫是酒、香痕凝处二句、词谱无香字、以衫字逗、

　　玲珑四犯
　　波暖尘香一首为周密词、作吴文英误、看翠帘蝶舞蜂喧句、看误作奈、又还抂刘郎后句、抂误作约、后字上多归字、又凭问柳陌旧莺句、旧莺二字误作情遂、误以下句人字属上、应从戈本更正、
　　史达祖词、念后赏旧曾题徧句、后当作俊、

　　凤池吟
　　吴文英词、鹊锦新恩句、新误作轻、又画省中书句、画误作事、又待赓吟句、赓误作庆、应遵词谱更正、

　　紫玉箫
　　晁补之词、罗绮围中句、围误作丛、与下句复、应从王氏校本更正、

　　国香慢
　　周密词、经年泛人重见句、泛字原阙、应从薲洲渔笛谱补、

　　卷十六

　　垂杨
　　陈允平词、渐浅黄媆绿句、浅误作澹、又纵嗁鹃不唤春归句、落纵字、均应从日湖渔唱及绝妙好词改补、

　　迷神引
　　晁补之词、向烟波路句、向字上多回字、又怪竹枝歌声怨句、多迭一声字、词谱参校柳耆卿词注此、

　　月华清
　　蔡松年词、长记别时月冷、半山环佩二句、应以时字为句、因记字下误多得字、致万氏以冷字为句、又有年少玉人句、年少二字倒误、又吟啸天外句、啸误作笑、又空庭鹤唳句、空庭误作满空、均应据王氏校本更正、

　　三姝媚
　　吴文英词、&M075220;云愁句、愁字下原空一格、万氏云、刻本系敛字讹、故阙之、应遵词谱补思字、

　　念奴娇
　　苏轼词、洪迈容斋随笔云、向巨源谓、田不伐家有鲁直所书东坡念奴娇、与今人歌不同者数处、如浪淘尽为浪声沈、周郎赤壁为孙吴赤壁、穿空作崩云、拍岸作掠岸、多情应笑我早生华发作多情应是笑我早生华发、如&M007383;为如寄、此语应添注以备参考、

　　春夏两相期
　　蒋捷词、洗雪华桐三春苑句、雪误作云、桐误作洞、应遵词谱更正、

　　彩云归
　　柳永词、此际&M010698;浪蓱风梗句、落&M010698;字、应从花草粹编增、

　　绛都春
　　吴文英词、共倚宝屏葱蒨句、宝屏一作篔屏、

　　遶佛阁
　　周邦彦词、醉倚斜阳穿柳线句、秦氏云、阳应作桥、又云、看绿扬春灯句、绿扬应作浪飐、按与上下语气相合可从、

　　霓裳中序第一
　　周密词、衣碪幽咽句、衣字应仄、据王氏校本云夜字之误、

　　解语花
　　吴文英词、冷云荒翠句、应从毛斧季校本作翠荒深院、
　　周密词、残日红窗春&M007383;窄句、红字草窗词作绿、

　　桂枝香
　　王安石词、翠峰如簇句、峰误作蜂、又万氏注云、张宗瑞梧桐细雨一首、取名疏帘淡月、乃因词中语名之、按东泽绮语债、好以词句立新名、与本调豪无区别、独此调、旧谱分南北词、盖改桂枝香入声韵为上去声也、似应另列疏帘淡月一体用入声从桂枝香、用上去声则从疏帘淡月、

　　卷十七

　　玉烛新
　　史达祖词、&M022182;愁易就句、万氏云、&M022182;字误、后有&M022182;字叶韵、必不复用、且&M022182;愁易就、文义缺妥也、按&M022182;字必庾字之误、形相似也、

　　瑞云浓慢
　　陈亮词、共道是月入怀中最贵句、落是字、算向来数王谢风流句、落算字数字、应从王氏校本增、

　　凤箫吟
　　晁补之词、万氏注云、一名芳草凤楼吟、按韩玉汝芳草一调、乃以凤箫吟赋芳草、与吴梦窗以无闷赋催雪同、因箫字误作楼、遂谓别有此名矣、应据李祉乐府纪闻订正、

　　凤归云
　　柳永词、向深秋一首、天末残星句、原空末字、应从宋本补、
　　又恋帝里一首、霜月夜凉句、原空凉字、从宋本补、按花草粹编作明字、又恁暂时分&M077878;句、落时字、又却是&M010698;雨愁云句、却误作即、亦应从宋本增改、

　　山亭宴
　　张先词、宴亭永昼喧箫鼓句、亭误作堂、又故宫池馆旧楼台句、旧误作更、又落华荡漾愁空树句、愁误作怨、又正黯澹疏烟逗雨句、逗误作短、又问解寄相思否句、落寄字、均应从子野词改补、

　　曲江秋
　　韩玉词、鸥鹭戏晚浴句、浴误作日、失韵、又萧然伤感、原空感字(万氏注亦谓、必落一感字)、均应从戈氏校本改补、

　　寿楼春
　　史达祖词、谁念我今无肠句、按是题为寻春服感念、肠字当作裳

　　忆旧游
　　张炎词、故乡几回飞&M007383;句、乡误作旧、应从山中白云词更正、又按此调后结千山未必无杜鹃句、第四字应用入声、如周美成作东风竟日吹露桃、吴&M007383;窗作残阳草色归思賖、周草窗作愁&M049346;沁碧江上峰、玉田另作遥知路隔杨柳门清声漫忆何处箫、皆同、应添注、

　　花犯
　　王沂孙词、断魂十里句、十字万氏注作平、按此字疑千字之误、又三花两蕊破蒙茸句、蕊字疑花字之误、又按词中应用去上声、惟此调最多、如素靥绀缕岁晚自倚记我浪里卧稳挂晓凤冷乍起唤取翠被计十二处、美成词同、

　　瑞鹤仙
　　毛幵词、轻沙&M004319;初足句、沙字疑纱字之误、
　　周邦彦、&M014062;烟笼细柳一首、偏醉情人调客句、调当作词、

　　曲游春
　　周密词、正满湖碎月摇华句、误作正恁醉月摇华、应从薲洲渔笛谱增改、

　　瑶华
　　周密词、起句朱钿宝玦、戈氏云、玦字起韵、按佗作亦有不叶者、

　　庆春宫
　　王沂孙词、翠围腰&M022333;一捻句、围误作阑、应从花外集更正、又江皋怨别句、江字花外集作湘、又故宫落叶句、叶字作月、

　　湘春夜月
　　黄孝迈词、惟是有一波湘水句、波字疑陂字之误、又按词谱波作江、

　　昼锦堂
　　蒋捷词、半蜗茅屋归吹影句、吹当作炊、

　　西平乐
　　柳永词、万氏于雅称嬉游去句、去字上空一字、注云、晁无咎词、此句作准拟金尊时举、句作六字、是知柳集必落去一字、按朱雍和词、作好趁飞琼去、则亦作五字、似不必空也、

　　金盏子
　　吴文英词、悠然醉魂唤醒句、魂误作红、应从汲古阁本更正、

　　龙山会
　　赵以夫词、一百三字、万氏坿录&M007383;窗词、谓汲古刻只一百字、按所录&M007383;窗词、泪洒红绡句、应作红绡泪洒、又欲挽斜阳句、落欲字、又酹华底句、落底字、又后结去来舍、月向井梧梢上挂二句、应作后归来、井梧上有、玉蟾遥挂、核与赵词同、无一百字体、

　　澡兰香
　　吴文英词、炊黍&M007383;光阴句、落炊字、应遵词谱补、

　　卷十八

　　喜朝天
　　晁补之词、纤绉匀殷句、绉误作搊、又便离披&M022333;损句、原空&M022333;字、又素李来禽总俗句、原空李字、均应从戈氏校本补、

　　竹马儿
　　叶梦得词、田阴纵在句、阴字疑园字之误、

　　征部乐
　　柳永词、每追念狂踪旧迹句、落每字、又细说此中端的句、说字下多与字、又但愿我重重心下句、重重误作虫虫、又况渐逢春色句、落渐字、均应从宋本删补更正、

　　双声子
　　柳永词、夫差旧国句、万氏注、夫差上阙一字、应遵历代诗余补叹字、

　　惜余欢
　　黄庭坚词、万氏云、阁合峡蜡同叶、是江西音也、按原本阁作合、合作盇、似非误叶、未可与闽音同讥、又按杯觯交飞、劝酬互献二句、万氏觯作觞、落互字、又金鞍騕褭句、騕作腰、皆沿汲古阁本之误、

　　眉妩
　　王沂孙词、后结还老桂华旧影句、万氏注、石帚后结云、乘一舸镇相见、与此篇不同、疑此或是还老桂旧华影、于桂字逗、本与姜同、按此论句法虽合、而文义欠顺、检王氏校本、作还老尽桂华影、则为之一快、

　　情久长
　　吕渭老词、琐窗夜永、无聊尽作伤心句、二句首四字次七字、万氏于聊断句似误、又带腰移&M023395;句、腰误作红、又犁脸挥雨句、挥误作择、又云窗雾阁句、于窗字下空一格、谓阙一字、按吕别首、此句作想伊睡起、亦四字、似无敓误、

　　迎新春
　　柳永词、万氏未分段、按此词、应以渐天如水为下半起句、又堪随分良缘句、多堪字、缘误作聚、又堪对此景句、落堪景二字、均应从戈氏校本更正、

　　合欢带
　　杜安世词、分明事成空句、万氏谓、分明二字、疑是分手分袂之讹、按历代诗余、分明下有往字、则分明二字、可无疑、

　　送入我门来
　　胡浩然词、神傩裂竹轰雷句、裂误作烈、又今古偏同此夜句、偏误作徧、又山海固难摧句、摧误作催、应从草堂诗余更正、

　　忆瑶姬
　　蔡伸词、广寒宫阙迥句、迥字原空、又倍觉秋思清句、倍字原空、又蓝桥路杳句、落路字、均应遵词谱补、又秦氏云、此词应作别瑶姬慢、盖谓与万俟雅言可惜香红一首同叶平韵也、
　　史达祖词、下楚岭香分两朵湘云句、岭误作领、又花房时渐密句、时字误在密字下、又到旧家时节句、节误作即、又神仙说道清虚句、神仙误作褎止(万氏亦谓、时字误倒、即乃节字褎止是讹字)、均应遵词谱更正、

　　永遇乐
　　赵师使词、驼颜&M045543;发句、驼当作酡、
　　玉腕笼寒一首、为陈允平词、作陈元平、系刊误、

　　向湖边
　　江纬词、万氏谓、字句酷似拜星月慢、按词内有向湖边柳外句、疑本填拜星月慢、曰此句而立新名、似不应另列、又便砍&M049813;丝鲙句、砍当作斫、

　　花心动
　　史达祖词、有人知否句、知误作收、

　　归朝欢
　　张先词、昼长欢岂定句、长误作夜、应从宋陈师道后山诗话更正、又帘压卷花影句、压字陈氏作幕、

　　西河
　　周邦彦词、尽是作后来人句、落是字、后误作往、应遵词谱增改、
　　吴文英词、螺云万迭黯凝秋句、迭黯二字、误作点暗、应从戈本更正、

　　百宜娇
　　吕渭老词、秋晚媆凉庭户句、庭误作房、应从秦氏校本更正、

　　泛清波摘徧
　　晏几道词、空把吴霜点鬓花句、落点字、应遵词谱更正、

　　卷十九

　　角招
　　赵以夫词、横溪略彴句、落横字、按此调为姜白石自制曲、似应先收姜词也、

　　飞雪满群山
　　张榘词、铃阁云蒸句、云蒸二字误作露熏、又来年须更好句、来年二字倒误、又衔枚飞渡句、枚误作梅、又尽清游谈笑句、清游作青油、均应从秦氏校本更正、

　　望湘人
　　贺铸词、尽目临高飞观句、高当作皋、

　　无愁可解
　　苏轼词、又何用着抂心里句、万氏作何用不着心里、又展却眉头句、落头字、应从戈本改补、

　　折红梅
　　杜安世词、只愁共彩云易&M077878;句、只愁共三字、万氏作可惜二字、应从龚明之中吴纪闻更正、

　　一萼红
　　周密词、最怜佗秦鬟妆镜句、怜误作负、应从草窗词更正、

　　薄幸
　　吕渭老词、闲品〓(竹冠に秦)筝句、〓(竹冠に秦)当作秦、又万氏注内引贺方回词后起云、自过了烧灯后句、后一作夜、

　　击梧桐
　　柳永词、香靥深深句、靥误作厌、又自识伊来、便好看承二句、伊误作来、承误作伊(万氏注云、此词、字有讹错)、应从宋本更正、

　　大圣乐
　　周密词、漫凝想凤翘句、想误作伫、又暗黏飞絮句、暗误作晴、应从薲洲渔笛谱更正、

　　杜韦娘
　　杜安世词、莺儿燕子忙如织句、儿误作老(万氏注亦谓、老字当是儿字)、又闲媆叶枝亚青梅小句、枝亚青三字误作题诗哨、应从王氏校本更正、

　　八宝妆
　　四库全书词律提要云、如绿意之为疏影、树方龂龂辨之、而不知疏影之前为八宝妆、疏影后之为八犯玉交枝、即已一调(底本不鲜明、据台湾大学图书馆所藏本)两收、按李甲词、与后八犯玉交枝所收仇远词字句皆同、惟李词第六七句空阶烟瞑半开、斜月朦胧、为上六下四、仇词此二句作擎空孤柱、翠倚高阁凭虚、则上四下六、柱字似叶为差异耳、然瞑字亦可断句、决是一调、

　　疏影
　　姜夔词、万氏注云、白石为石湖制暗香疏影二曲、自后作者寥寥、不知何人改作红情绿意、按玉田词载、明用白石暗香疏影改红情绿意、以咏荷花荷叶、万氏偶未及见、此注应删、

　　绿意
　　张炎词、原本属诸无名氏、向浅洲远渚句、渚作浦、又恐怨歌忽断花风句、恐字原空、又还叹鬓丝飘雪句、叹误作笑、又又一夜西风吹折句、吹误作听、均应从山中白云词增改、

　　解佩环
　　彭元逊词、万氏注为疏影别名、或因姜词有想佩环三字、因变此名、按此词旧传为解连环变格、然中段与解连环不同、确与疏影相合、又遗佩句上、万氏空一字、应从草堂诗余于佩字下补环字、

　　五彩结同心
　　万氏收赵彦端平韵一首、注云、岁在甲子、仆在端州制幕、适吴太守薗、次徐太史电发前后入粤、因啖荔支、太史遂有五彩结同心之作、制府和之、仆暨雪舫、亦坿赓吟、其调与此字句虽同、而用仄韵、署中苦无词书莫可考究、因请于太史、讯其源流、时太史亦忘之、故至今耿然于衷未得收此体入谱、按词综补遗、有袁绹作、即仄韵体、朱氏竹垞江湖载酒集亦用仄声、

　　八归
　　高观国词、壮怀无奈句、落无奈二字、应从王氏校本补
　　史达祖词、凭谁持酒句、原落谁字、于持字下空一字、应从戈氏词选改补、

　　透碧霄
　　柳永词、朝野多欢句、野误作夜、应从宋本改正、

　　玉山枕
　　柳永词、几阕新歌句、新字与下句尽新声复、疑当作清、

　　花发沁园春
　　刘圻父词、齐楚众芳园里句、齐当作济、

　　摸鱼儿
　　欧阳修词、卷绣帘梧桐院落句、院字上多秋字、又小池间立残妆浅句、小字上多对字、又&M010698;人去寂寥凤枕孤难宿句、寂寥作寂寂、又两两镇相逐句、镇作长、又况伊家年少句、落家字、应遵历代诗余删补更正

　　卷二十

　　子夜歌
　　彭元逊词、临颖美人句、按此用杜诗临颖美人在白帝之语、颖当作颍、

　　笛家
　　柳永词、触目伤怀、尽成感旧二句、落伤怀二字、又一晌消凝、泪沾襟褎二句、落消凝二字、均应从宋本补、

　　翠羽吟
　　蒋捷词、净洗铅红句、铅误作斜、又但留残月挂遥穹句、落月字遥字(万字亦谓、疑敓月字遥字)、应遵词谱并从词纬改补、

　　十二时
　　柳永词、重偕连理句、连理误作云雨、应从宋本改、

　　破阵乐
　　柳永词、金柳摇风木木系句、万氏谓、木木二字无理、按宋本乃树树二字、或作木木者、必英宗时、人避曙字嫌名而改之也、其系字应属下句、为系彩舫龙船遥岸、又后半起句、时见、见字叶、万氏误作光、又罄欢娱句、罄误作声、

　　歌头
　　唐庄宗词、万氏云、后半叶韵甚少、必有讹处、不敢擅注句逗、按冷高梧凋万叶句叶字、及蝉声新雨歇句歇字、疑换韵自为叶、

　　玉女摇仙佩
　　柳永词、但愿取兰心蕙性句、但愿取三字误作愿奶奶、又从今断不孤鸳被句、孤误作负、均应从宋本更正、

　　玉抱肚
　　杨无咎词、者泪珠强拭依前堕句、拭误作收、又把扬澜左蠡都卷尽句、扬误作洋、落蠡字、又也杀不得者心头火句、也误作与、应遵词谱更正、

　　六州歌头
　　程珌词、已笑白发成蓬句、落已字、又想见共迎公句、原空共字、应从王氏校本增、

　　夜半乐
　　柳永艳阳天气一首、芳草郊汀闲凝伫句、汀字误作灯明二字、又媆红无数句、无误作光、又金钗笑争赌句、钗误作敛、赌误作睹(万氏亦谓、光应是无、敛应是钗)、均应从宋本更正、

　　宝鼎现
　　康与之词、浸严城如昼句、昼误作画、又来伴宴阁多才句、落来伴二字、又丹诏归春句、归春二字误作催奉、又莫放笙歌起句、万氏作缓引笙歌妓、均应遵词谱增改、

　　戚氏
　　苏轼词、闲作脆管鸣弦句、落脆字、误于闲字上空一格、又稚颜皓齿句、颜误作头、又绿鬓方瞳句、鬓误作发、又渐绮霞天际红深浅句、绮误作倚、均应从张橚词林纪事更正

　　莺嗁叙
　　吴文英词注云、漫相思句下二十二字、四词皆合、但汲古阁吴佗作御炉香分染朝衣袂、敓染字耳、按此字、梦窗甲稿原阙、而于丁稿复刻则未阙、作惹字较染字佳、

