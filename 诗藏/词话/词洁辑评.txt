词洁辑评 清 先著、程洪撰 
    ●序
    诗之道广，而词之体轻。道广则穷天际地，体物状变，历古今作者而犹未穷。体轻则转喉庆拍，倾耳赏心而足矣。诗自三言、四言，多至九字、十二字，一韵而止，未有数不齐、体不纯者。词则字数长短参锴，比合而成之。唐以前之乐府，则诗载其词，犹与诗依类也。至宋人之词，遂能与其一代之文，同工而独绝，出於诗之馀，始判然别於诗矣。故论词於宋人，亦犹语书法、清言於魏晋间，是後之无可加者也。虽然，精英之代变，风气之密移，生其时者，亦不能自禁其不工。而或湮其源，则往者遂以孤；或导其流，则来者有可继，此则好尚、不好尚之分也。明一代，治词者寥寥，近日则长短句独盛，无不取途涉津於南、北宋。虽歌诗亦尚宋人。予尝取宋人之诗与词反覆观之，有若相反然者，词则穷巧极妍，而趋於新；诗则神稿物隔，而终於敝。宋人之诗，不词若也。闽方之果曰荔枝，中州之花曰木芍药，非其土地则不荣、不实，是草木之珍丽，天地之私产也。有咀其味者，喻之以醴酪；有惊其色者，拟之以冶容，亦得其似而已。宋之词犹是也。予素好此，往者亡友严克宏，能别识其源流、体制之所以然，予闻克宏之论久，因亦能稍知其雅俗。顷来广陵，程子丹问，尤与予有同嗜，暇日发其所藏诸家词集，参以近人之选，次为六卷，相与评论而录之，名曰词洁。词洁云者，恐词之或即於淫鄙秽杂，而因以见宋人之所为，固自有真耳。夫果出於闽方，花出於中州至矣，执是以例其馀，为花木者，不几穷乎。虽则且梨皆可於口，苟非ペべ皆悦於目，抟土涂丹以为实，剪彩刻楮以为花，非不能为肖也，而实之真质，花之生气，不与俱焉。悬古人以为之归，而不徒为抟土剪彩者之所为，虽微词而已，他又何能限之。是则所为词洁之意也。壬申四月，沪州先著序。
    ●词洁发凡
    是选惟主录词，不主备调。词工，则有目者可共为击节。调协，则非审音者不辨矣。柳永以乐章名集，其词芜累者十之八，必若美成、尧章，宫调、语句两皆无憾，斯为冠绝。今词不可以付歌伶，则竹素之观也。且含毫运思，求其工美，固当择调而填之。而小令终不能逮，古人有约至十数字为一调者，笔境既狭，盘旋不易，奚必规规然效之。宁严勿滥，不敢遍收，必欲悉备，则别自有言谱者在。
    尊前、兰畹久轶，唐末、五代词有赵弘基花间集，传之至今，诚词家之法物也。黄叔虽系宋人手眼，然宋末名家未备。张玉田极称周草窗选为精粹，其时已云板不存矣。近日有锓藏本以行世者，似从陆辅之词旨拈出名句，依序排次，载以全词。初觉姓氏绚然可观，细阅之，未必确为旧本。盖好事者为之，使周选若此亦不足尚也。草堂流传耳目，庸陋取讥，续集尤为无识。粹编不分珉玉，杂采取盈，年挂漏复多。至若分人序代，不便卒读。今以调为汇，人之先後，就本调中略次之。且其中容有伸缩、转移一二字者，在古人已然，不害为同，无取拘守，俾作者有所考镜，因亦有所依据耳。
    词源於五代，体备於宋人，极盛於宋之末，元沿其流，犹能嗣响。五代十国之词，略具花间，惜乎他本不存，仅有名见。唐人之作，有可指为词者，有不可执为词者，若张志和之渔歌子、韩君平之章台柳，虽语句声响居然词令，仍是风人之别体，後人因其制，以加之名耳。夫词之托始，未尝不如此。但其间亦微有分别，苟流传已盛，遂成一体，即不得不谓之词。其或古人偶为之，而後无继者，则莫中仍其故之为得矣。倘追原不已，是太白“落叶聚还散”之诗，不免被以秋风清之名为一调。最後若倪元镇之江南春，本非词也，只当依其韵，同其体，而时贤拟之，并入倚声。此皆求多喜新之过也。是选专录宋一代之词，宋以前则取花间原本，稍为遴撮。益以太白、後主之词为前集，譬五言之有汉、魏，本其始也。金、元不能别具卷帙，则附诸宋後焉。
    韵，小乘也。艳，下驷也。词之工绝处，乃不主此。今人多以是二者言词，未免失之浅矣。盖韵则近於佻薄，艳则流於亵，往而不返，其去吴骚市曲无几。必先洗粉泽，後除周缋，灵气勃发，古色黯然，而以情兴经纬其间。虽豪宕震激，而不失於粗，缠绵轻婉，而不入於靡。即宋名家固不一种，亦不能操一律，以求美成之集自标清真，白石之词无一凡近，况尘土垢秽乎。故是选於去取清浊之界，特为属意，要之才高而情真，即瑕不得而掩瑜矣。
    词无长调、中调之名，不过曰“令”、曰“漫”而已。前人有言曰：铅汞交炼而丹成，情景交炼而铜成。苟情景融洽则披文得貌，可探其蕴，亦不必一一有题。且本一调也，务为新奇，多寓名目，反滋惑乱。又今人为词，每欲所寄之调与所赋之事相应，取其小巧关会，故喜占新名，殊为牵合。夫词之工拙，岂因调名有所加损乎？今每调取一称，从其明显相沿已久者，其馀概为削去，以还雅观。遇有必不可少题者，则间载一二。至於一人之词，互见两集，彼此淆乱，莫可适从，排纂之家，不无卤莽，辨其语意，亦有可明。惟考据审细者即从之，非立异也。
    词走腔，诗落韵，皆不得为善。岂惟诗词，虽古文亦必有音节。音节谐从，诵之始能感人。然凝习之久，大抵自得之，不待告语而知，实非茧丝牛毛之谓也。今之为词者，规摹韵度，命意范辞，无失其为词可矣。若丝铢毫芒之违合，则孰从而辨之，而方言谱者纷纷凿凿，起而相绳，亦安能质宋人於异代，而信其必然也。盖宋人之词，可以方言音律；而今人之词，只可以方言辞章。宋之词兼尚耳，而今之词惟寓目，似可不必过为抨击也。即宋人长短句，用韵之出入，今亦不得其故。近人有以诗韵为词者，虽诗通用之韵，亦不敢假借，此亦求其说而不得，自为之程或可耳。设取以律他人，则非也。偶见茅氏、毛氏之论，有当於心。茅氏论曲也，可通於词。毛氏则专论韵。茅氏之言曰：“此徒因末矩本，非洞本照末。”毛氏之言曰：“揣度之胸，多所臬兀。”有取乎二家之言，非为凌蹋不守者。出脱其意，似宽而实严，因取而载之，而为今之治词而眩於谱与韵之说者，聊藉此以通一难云。
    词曲之道，至今几绝矣。近得汤若士，然是紫钗特胜耳，而大半出於帅惟审。盖若士深得曲意，而颇伤於率，若紫钗则情文得十八矣，但太不协调。其言曰：“周琦［伯琦当作德清。］作中原音［玉茗堂全集尺牍卷三答孙俟居无音字。］韵，而伯琦於伯［伯字当作德。］辉、致远中无词名。沈伯时指乐府迷，而伯时於花庵玉林间非词手。词之为词，九调四声而已。［答孙俟居已下有哉字］且所引腔［答孙俟居腔下有证字］。不云‘未知出何调，犯何调’，则云‘又一体’。彼所引曲未满十，然已如是，复何能纵观而定其词句音韵邪。［答孙俟居邪作耶，下有弟在此。］自谓知曲意者，笔懒韵落，时时有之，正不妨拗折天下人嗓子。”此其自雄自信之言也。中原韵造於元末，故执此以求元曲，即高则诚亦深犯落韵。盖沈约造四声於梁，而唐人行之。词曲盛於宋元，而韵成於元末，正未可一律齐。余以古诗、古韵，自可兼行，则词义恰合，稍一落韵，亦不为过。至於犯调、别体，此宋元人知曲本原，自能意造，故造且可，何况於犯。亦徒因末矩本，非洞本照末。若士之方言，亦中其豪肓矣。特云：拗折天下人嗓子，则曲之所以为曲，正以字句转折而音律调和。嗓子，人之元声也。欲拗折以就之，岂能为谐乎。然吕玉绳改之，徒便俗工而伤其笔意，此若士所以曰：“昔有人嫌摩诘冬景芭蕉，割蕉加梅，冬则冬矣，然非王摩诘冬景也。”可谓知言矣。［（右茅氏元仪）］
    词本无韵，故宋人不制韵，任意取押，虽与诗韵相通不远，然要是无限度者。予友沈子去矜创为词韵，而家稚黄取刻之。虽有功於词甚明，然反失古意。假如三十韵中，惟尤是独用，若东、冬，江、阳，鱼、虞，皆、［昭代丛书本西河词话无皆字。］灰，支、微、齐，寒、删、先，萧、肴、豪，覃、盐、咸，则皆是通用。此虽不知词者亦晓之，何也。独用之外，无嫌通韵。通韵之外，更无犯韵。则虽不分为独为通，而其为独为通者，自了然也。尝记旧词，尚有无名子鱼游春水一词“秦楼东风里，轻拂黄金缕”，通纸於语。张仲宗之渔家傲“短梦今宵还到否，荒村四望知何处”，通语於有者。若以平、上、去三声通转例之，则支通於鱼，鱼通於尤，必以支、纸一韵，鱼、语一韵限之，未为无漏也。至若真、文、元之相通，而不通於庚、青、蒸，庚、青、蒸之相通，而不通於侵，此在诗韵则然，若词则无不通者也。［丁河词话无也字。］他不具论，只据阮郎一调，有洪叔屿、王山樵二作，中云“晴光开五云”，“扶春来远林”，“相呼试看灯”，“何曾一字真”，“今朝第几程”，则已该真、文、元、庚、青、蒸、侵有之，其在上、去，则只据朱希真词“人情薄似秋云”，“不须计较苦劳心”，“尤事元来有命”，“更逢一朵花新”，“片时欢笑且相观”，“明日阴晴未定”，其无不通转可知。而谓真、轸一韵，庚、梗一韵，侵、寝一韵，是各自为说也。其他歌之与麻，未必不通，寒之与盐，未必不转。但为发端，尚俟踵事。至如入韵，则循［循，西河全集本西河词话作洵，昭代丛书本西河词话作信。］口揣合，方音俚响，皆许入押。而限以屋、沃一韵，觉、药一韵，质、陌、锡、缉一韵，物、月、曷、黠、屑、叶一韵，合、洽一韵，凡五韵。则试以旧词，［词下西河词话有考之二字。］张安国满江红词有“高丘乔木，望京华，迷南北”句，则通屋於职，晏叔原春情有“飞絮绕香阁”，“意浅愁难答”，“韵险还慷押”，“月在庭花旧园角”，则又通觉与药、与合、与洽。孙光宪谒金门有云：“留不得，留得也应无益。扬州初去日。”又云：“却羡鸳鸯［鸳鸯，西河词话作彩鸳。］三十六。孤飞还［飞还，西河词话作鸾只。］一只。”则又通质、陌、锡、职，於屋。若苏长公赤壁怀古是念奴娇调，其云“千古风流人物”，“人道是，三国周郎赤壁”，“卷作千堆雪”，“雄姿英发”，“一樽还醉江月”，鲜于伯玑［玑，西河词话作机。］亦有是词，［词，西河词话作调。］云“双剑千年初合”，“放出君龙头角”，“极目春潮阔”，“年年多病如削”，张于湖是调，有云“更无一点风色”，“着我扁舟一叶”，“妙处难与君说”，“稳泛沧浪空阔”，“万象为宾客”，“不知今夕何夕”，则是既通物、月与屑与锡，又通觉、药与曷与合，而又合通陌、职与曷与屑与叶与缉。是一入声，而一十七韵，展转杂通，无有定纪。至於高宾王霜天晓角之通陌、锡、质、缉，詹天游霓裳中序，第一之通月，曷、职、缉，［缉，西河词话作叶。］王昭仪满江红之通月、屑、锡、职，皆属寻常，可无论已。且夫否之音俯，向仅见之陈琳赋中，凡广韵、切韵、集韵诸书，俱无此音。若兆之音卜，则不特从来韵书无是读、押，即从来字书亦并无是转、切，此吴越间乡音误呼，［丁河全集本西河词话呼下有而字。］竟以入韵，此何谓也。且昔有称闽人林外题垂虹桥词，初［丁河全集本西河词话脱初字。］不知谁氏，流传入宫禁，孝宗读之，笑曰；“锁与考押，则锁当读扫，此闽意［意西河词话作音］也。”後［後，西河词话作及。］访之果然。向使宋有定韵，则此词不宜流传人间。而孝宗以同文之主，韵例不遵，反为曲释。且未闻韵书无此押，字书无此音，自上古迄今，偶一见之乡音之林外，［西河词话外字下有而字］公然读押，嬗为故事，则是词韵之了无依据，而不足推求，亦可验已。况词盛於宋，盛时不作则毋论，今不必作，万一作之，而与古未同，则揣度之胸多所臬兀，从之者不安，而刺之者有间，亦何必然。［（左毛氏奇龄）］
    ●卷一
    ○江南春
    寇准波渺渺
    宋初去五代不远，莱公江南春、点绛唇二调，体制高妙，不减花间。
    ○生查子
    姚宽郎如陌上尘
    生查子，以浑成为工。
    ○点绛唇
    林逋金谷年年
    於所咏之意，该括略尽，高远无痕，得神之作。
    五禹雨恨云愁。
    缀字是古人拙处。
    周必大秋夜乘槎
    乘槎、天孙、牵牛三用，伤重且俗笔也。末三句精绝。
    ○浣溪沙
    苏轼山下兰芽短浸溪
    坡公韵高，故浅浅语亦觉不凡。
    毛滂银字笙箫小小童
    赵令、贺方回之亚，毛泽民亦“三影郎中”之次也。清超绝俗，词中故自难。
    ○卜算子
    辛弃疾汉代李将军
    南渡以後名字，长词虽极意周镌，小调不能不敛手。以其工出意外，无可著力也。稼轩本色自见，亦足赏心。
    ○减字木兰花
    晏几道长亭晚送
    轻而不浮，浅而不露。美而不艳，动而不流。字外盘旋，句中含吐。小词能事备矣。
    ○采桑子
    欧阳修群芳过後西湖好
    “始觉春空”语拙，宋人每以春字替人与事，用极不妥。
    ○清平乐
    晏殊金风细细
    情景相副，宛转关生，不求工而自合。宋初所以不可及也。
    ○忆少年
    晁补之无穷官柳
    “花无人戴，酒无人劝，醉也无人管”，与此词词起处同一警绝。唐以後，特地有词，正以有如许妙语，诗家收拾不尽耳。
    ○喜迁莺令
    夏竦云散绮
    高华莹澈，犹以质胜，庆历间词如此。
    ○少年游
    欧阳修阑干十二独凭春
    拙处已是工处，与“金谷年年”一调又别。“千里万里，二月三月”，此数字甚不易下。
    柳永参差烟树灞陵桥
    屯田此调，居然胜场，不独“晓风残月”之工也。
    ○青门引
    张先乍暖还轻冷
    子野雅淡处，便凝是後来姜尧章出蓝之助。
    ●卷二
    ○南歌子
    欧阳修凤髻金泥带
    公老成名德，而小词当行乃尔。
    苏轼山岗与歌眉歙
    “十三楼”遂成故实，词家驱使字面，事实有限，如“昌蜀”则忌用也。
    ○南乡子
    晏几道新月又如眉
    小词之妙，如汉、魏五言诗，其风骨兴象，迥乎不同。苟徒求之色泽字句间，斯末矣。然入崇、宣以後，虽情事较新，而体气已薄，亦风气为之，要不可以强也。
    ○鹊桥仙
    陆游华灯纵博
    词之初起，事不出於闺帷、时序。其後有赠送、有写怀、有咏物，其途遂宽。即宋人亦各竞所长，不主一辙。而今之治词者，惟以鄙秽亵为极，抑何谬与。
    ○醉落魄
    张先云轻柳梢
    “生香真色”四字，可以移评石帚、玉田之词。
    ○踏莎行
    秦观雾失楼台
    “斜阳暮”，犹唐人“一孤舟”句法耳。升庵之论破的。
    ○临江仙
    贺铸巧剪合欢罗胜子
    南宋小词，仅能细碎，不能浑化融洽。即工到极处，只是用笔轻耳，於产人一种耀艳深华，失之远矣。读以上诸词自见。今多谓北不逮南，非笃论也。
    陆游鸠雨催成新绿
    以末二语不能割弃
    ○唐多令
    刘过芦叶满汀洲
    与陈去非“杏花疏影里，吹笛到天明”，并数百年来绝作，使人不复敢以花间眉目限之。
    ○蝶恋花
    苏轼花褪残红青杏小
    坡公於有韵之言，多笔走不守之憾。後半手滑，遂不能自由。少一停思，必无此矣。
    晏几道醉别西楼醒不记
    如小山父子及德麟辈，用事亦未常不轻，但有厚薄浓淡之分。後人一再过，不复留馀味，而古人隽永不已。
    ○系裙腰
    张先惜霜淡照夜云天
    以“怜偶”字隐语入词，亦清便可人。
    ○渔家傲
    范仲淹塞下秋来风景异
    一幅绝塞图，已包括於“长烟落日”十字中。唐人塞下诗最工、最多，不意启程是复有此奇境。
    王安石平岸小桥千嶂抱
    介甫在中书，有不合意，便谓何处无一碗鱼羹饭吃。审如是霜筠雪竹之地，何不早归，而必坚以新法，祸人国也。读此词末二语，可感亦可伤。
    ○行香子
    苏轼北望平川
    末语风致嫣然，便是画意。
    晏几道晚绿寒红
    亦不为极工，然不可废此，即词之规模。
    刘过佛寺云连
    贪於取巧，便是小家伎俩。然亦可知南渡以来，此道穷态极变，不可以一律论也。
    ○青玉案
    贺铸凌波不过横塘路
    工妙之至，无迹可寻，语句思路，亦在目前，而千人尤人不能凑泊。山谷云：“解道江南断肠句，只今惟有贺方回。”其为当时称许如此。
    黄公绍年年社日停钅咸线
    一词中“钅咸线”字两儿，必误。然俱有作意。
    ○感皇恩
    陆游小阁倚秋空
    其人胸中有故，出语自不同。当与“酒徒一半取封候，独去作、江连渔父”合看。
    ○江城子
    黄庭坚画堂高会酒阑珊
    山谷於诗词多失之生硬，而词尤伤雅。其在当时，固以柳七、黄九并称。此词单字韵句犹较可，若再一纵笔，便恐去恶道不远。
    谢逸杏花村馆酒旗风
    调亦易工，但欲动荡合拍。
    ○千秋岁
    秦观柳连沙外
    “春去也”三字，要占胜。前面许多攒簇，在此牧煞，“落红尤点愁如海”，此七字衔接得力，异样出精采。
    ●卷三
    ○师师令
    张先香钿宝珥
    白描高手，为姜白石之前驱。
    ○传言玉女
    晁冲之一夜东风
    事真则语妙，如末二语，固知非泛拈得来。
    ○风入松
    虞集画堂红袖倚清酣
    当时以此词纤帕上相馈遗，其传诵可知。然“官烛金銮”，殊未脱俗，惟结句工绝。
    ○蓦山溪
    黄庭坚鸳鸯翡翠
    山谷於词，非其本色，且多作俚语，不止如柳七之猥亵。“春未透，花枝瘦，正是愁时候”，十一字精妙可思，使尽如此，吾无间然。
    ○千秋岁引
    王安石别馆寒砧
    “无奈”数语鄙俚，然首尾实是词家法门。阅北宋词，须放一线道，往往北宋人一二语，又是南渡以後丹头，故不可轻弃也。
    ○最高楼
    程垓旧时心事
    调本流宕，故後片数语近似曲子，非作者之过。
    ○斗百花
    柳永煦色韶光明媚
    匀稳工整，在柳词已是上乘。
    ○洞仙歌
    李元膺廉纤细雨
    着笔惟恐伤题，总不欲涉痕迹。咏物一派，高不能及。石帚此种亦最可法。分明都是泪。石帚促织云：“西窗又吹暗雨。”玉田春水云：“和云流出空山。”皆是过处争奇，用笔之妙，如出一手。合此数公观之，略可以悟。
    ○惜红衣
    吴文英鹭老秋丝
    看他用鬓白、溪碧、乌衣、茸红，虽小小设色字，亦必成章法，词其可轻言乎。此词误本落一寂字，遂有疑其不合者。寻常读姜词，谓客字是韵，寂字是韵，今梦窗不尔。维舟九字，以语意论之，当是一气。而姜词用故国，吴词用绣箔，国字、箔字又似是句中韵，无弗同者。去宋人已远，欲一一皆通其说，自不能不失之凿也。若“伴惹茸红”句，梦窗措语之常，无难着解耳。
    ○探芳信
    二词［按：指此首与张炎坐清画］同韵，必皆继草窗作者，惜周词不见。词至宋末，予倡女和，人人各极其工，真乐事也。
    ○探春慢
    姜夔衰草愁烟
    求之字句，则字句未周。求之音响，而音响已远。感人之深，不能指言其处，只一唤字，上下俱动。诸葛鼠须笔，除却石军，人汉有用。
    张炎列屋烘炉
    白石老仙以後，只有此君与之并立。以上两词，工力悉敌，试掩姓氏观之，应不办［应作辨］孰为尧章，孰为叔夏。
    ○满江红
    程过春欲来时
    粗服乱头，却胜他周镂者。
    毛开泼火初收
    满江红、沁园春，词家相戒以为俗调，不宜复填。予谓有俗词无俗调。若咏物写景，非苦心人不辨，固当择调。至於即事即地高会言情，使人入耳赏心，词工足矣，虽俗调又何害焉。
    ○扫花游
    王沂孙小庭荫碧
    渐隔下杳字韵，应落二字。
    ○水调歌头
    苏轼明月几时有
    凡兴象高，即不为字面碍。此词前半，自是天仙化人之笔。惟後半“悲欢离合”、“阴晴圆缺”等字，苛求者未免指此为累。然再三读去，抟扌完运动，何损其佳。少陵咏怀古迹诗云：“支离东北风尘际，漂泊西南天地间。”未尝以风尘、天地，西南、东北等字窒塞，有伤是读之妙。诗家最上一乘，固有以神行者矣，於词何独不然。题为中秋对月怀子由，宜其怀抱俯仰，浩落如是，录坡公词若并汰此作，是无眉目矣。亦恐词家疆宇狭隘，後来作者，惟堕入纤稼一队，不可以救药也。後村二调亦极力能出脱者，取为此公嗣响，可以不孤。
    ○满庭芳
    秦观山抹微云
    词家正宗，则秦少游、周美成。然秦之去周，不止三舍。宋末诸家，皆从美成出。
    周邦彦风老莺雏
    “黄芦苦竹”，此作词家所常设字面，至张玉田意难忘词，犹特见之，可见当时推许大家者，自有在，决非後人以土泥、脂粉为词耳。
    ○天香
    李彭老捣麝成尘
    咏龙涎诸作，俱在影响之间，不太远者，斯取之矣。
    ●卷四
    ○长亭怨慢
    姜夔渐吹尽枝头香絮
    “时”字凑“不会得”三字，呆。“书郎”二句，口气不雅。“只”字疑误，“只”字唤不起“难”字。白石人工炼特至，此一二笔，容是率处。
    ○丁子妆慢
    张炎白浪摇天
    “杨花点点是春心，替风前、尤花吹泪”，此词家李长吉呕心得来，必如是，方可谓之造句。呕心之句妙在绝不伤气。此其夺胎於尧章也，其馀诸公便不能。
    ○声声慢
    周密燕泥沾粉
    有章、苏在前，自难求胜。此但以清便取臻，已是名作。
    ○庆清朝慢
    王观调雨为酥
    玉林云：“风流楚楚，词林中之佳公子也。”然不可无一，不可有二，学步则非。韶美轻俊，恐一转便入流俗，故词先辨品。
    ○扬州慢
    姜夔淮左名都
    “无奈苕溪月，又唤我扁舟东下”，是唤字着力。“二十四桥仍在，波心荡，冷月无声”，是荡字着力。所谓一字得力，通首先采，非炼字不能然，炼亦未易到。
    ○暗香
    姜夔旧时月色
    落笔得“旧时月色”四字，便欲使千古作者皆出其下。咏梅嫌纯是素色，故用“红萼”字，此谓之破色笔。又恐突然，故先出“翠尊”字配之。说来甚浅，然大家亦不外此。用意之妙，总使人不觉，则烹锻之工也。美成花犯云：“人正在、空江烟浪里。”尧章云：“长记曾携手处，千压，西湖寒碧。”尧章思路，却是从美成出，而能与之埒，由於用字高，炼句密，泯其来踪去迹矣。
    ○庆天长慢
    周邦彦条风布暖
    空淡深远，较之石帚作，宁复有异。石帚专得此种笔意，遂於词家另开宗派。如“条风布暖”句，至石帚皆淘洗尽矣。然渊源相沿，固是一祖一祢也。
    ○珍珠帘
    吴文英密沈炉暖馀烟袅
    用笔拗折，不使一犹人字，虽极周嵌，复有灵气行乎其间。今之治词者，高手知师法姜、史，梦窗一种，未见有取涂涉津者，亦斯道中之广陵散也。首句从歌舞处写，次句便写入闻箫鼓者。前半赋题已竟，後只叹惋发巳［巳当作己。］意，恐忘却本意，再用“歌纨”二字略一点映，更不重犯手。宋人词布局染墨多是如此。
    ○玲珑四犯
    姜夔叠鼓夜寒
    字句与前数调异而名同。
    张炎流水人家
    诸作异姜词，当别是一调。其馀句法参差，多不一律，衬字亦随意可使。彼固执言词者，都无是处。
    ○陌上花
    张翥关山梦里归来
    元词，张仲举为工，然无刻入之句。
    ○琐窗寒
    张炎乱雨敲春
    此春雨也，熨贴流转乃尔。前结十三字，皆单字领下十二字。作五四四句法，此破作七六句，未尝不可讽咏，恐执谱者必废是词矣。
    ○绕佛阁
    周邦彦暗尘四敛
    一刻吴文英。玩其笔意，亦颇似梦窗。然“望中迤逦”、“浪春灯”，则多属美成本色语。
    ○万年欢
    史达祖两袖梅风
    如此词起结，始当得“生新”二字。
    ○高阳台
    蒋捷苑转怜香
    前後结三字句，或韵或不韵。後段起句，或七字或六字。六字者用韵，七字多不韵。若执一而论，将何去何从。意者宫调不当凌杂，而字句或可参差。今既已不被管弦，徒就字句以绳，词虽自诧有独得之解，吾未敢以为合也。
    ○东风第一枝
    史达祖草脚愁苏
    史之逊姜，有一二欠自然处。雕镂有痕，未免伤雅，短处正不必为古人曲护。意欲灵动，不欲晦涩。语欲稳秀，不欲纤佻。人工胜则天趣减，梅、梦窗自不能不让白石出一头地。
    ○解语花
    周密晴丝ア
    前段“得”字韵七字句，美成作上三下四，草窗作上四下三。後段“的”字韵九字句，美成作上五下四，草窗作上四下五。结句“立”字韵，美成破作三句，则三、四、五，草窗作两句，则七字、五字。此类不可胜举。虚心折衷自见，无用俗说之纷纷也。
    张炎行歌趁月
    玉田此调，与美成一一吻合。前段“蕊枝娇小”，後段“旧愁空杳”，与美成“桂华流瓦”、“钿车罗帕”，似皆是用韵。前後人亦有确定不移者。但在今日，惟主词工，不得遂因此而废彼耳。
    ○念奴娇
    苏轼大江东去
    坡公才高思敏，有韵之言多缘手而就，不暇琢磨。此词脍炙千古，点检将来，不无字句小疵，然不失为大家。词综从容斋随笔改本，以“周郎”、“公瑾”伤重，“浪声沉”较“淘尽”为雅。予谓“浪淘”字虽粗，然“声沉”之下不能接“千古风流人物”六字。盖此句之意全属“尽”字，不在“淘”、“沉”二字分别，至於赤壁之役，应属“周郎”，“孙吴”二字反失之泛。惟“了”字上下皆不属，应是凑字。“谈笑”句甚率，其他句法伸缩，前人已经备论。此仍从旧本。正欲其瑕瑜不掩，无失此公本来面目耳。
    ○湘月
    张炎行行且止
    字数平仄同，而调名各异。且白石创之，玉田效之，必非无谓。然今之言调者虽好生枝节，对此茫然，亦无说以处，不得不强比而同之，於是湘月之谱仍是念奴娇，大堪失笑。故予谓不当以四声平仄言词者，此是其明证也。魏晋以前，无有四声，而汉之乐府自若，未闻其时协律者，鲜所依据也。故平仄一法，仅可为律诗言耳。至於词、曲，当论开阖、敛舒、抑扬、高下，一字之音，辨析入微，决非四声平仄可尽。犹见里中一前辈，以传奇擅长，妙娴音律，每填一曲竟，必使老优展转歌之。若歌者云有未协，不惮屡易，必求其妥。作曲之时，何尝不照平仄填定，一入歌喉，辄有不宜，盖以字有阴阳清浊，非四声所能该括。故上声一字不合，易十数上声字，有一合者。去声一字不合，易十数去声字，有一合者。即今昆曲可通於宋词，岂得以依声填字，便云毫发无憾乎。宋词久不谈宫调，既已失考，今之作者，取其长短淋漓、曲折尽致，小有出入，无损其佳。汤临川云：“此案头之书，非台上之观。”传奇且持此论，况於词调去宋数百年，彼此同一不知，何必曲为之说。前此任意游移者，固为茫昧，近日以四声立谱者，尤属妄愚。彼自诧为精严，吾正笑其浅鄙。既历诋古人，尽扫时贤，皆谓之不合调，不知彼所自谓合调者，果能悉入歌喉，一一指陈其宫调乎。因白石湘月词，聊发此意，作者当无堕谱家云雾中也。
    ●卷五
    ○桂枝香
    唐珏松江舍北
    咏蟹诸作，多是说人食蟹，惟此调不偏枯，“西风有恨无肠断”，此一警语足矣。此唐义士也，昭陵玉匣数首，并沉痛伤怀，非复宋人。此君诗词，俱参上流，不独高节。
    ○木兰花慢
    卢祖皋汀莲凋晚艳
    三调甚平，然不败目。
    ○水龙吟
    苏轼似花还似非花
    水龙吟末後十三字，多作五四四，此作七六，有何不可。近见论谱者於“细看来不是”及“杨花点点”下分句，以就五、四、四之印板死格，遂令坡公绝妙好词不成文理。起句入魔，“非花”则又“似”，不成句也。“抛家傍路”四字欠雅。“缀”字趁韵，不稳。“晓来”以下，真是化工神品。
    苏轼楚山竹如云
    非无字面芜累处，然丰骨毕竟超凡。玉田云“清丽舒徐”，未敢轻议也。
    王沂孙世间无此娉婷
    荼蘼如何写，直合浅浅许。海棠尤难着色。不离不即，已在个中。遇棘手题，当思所变计。二调颇堪玩味。［按：与卢祖皋荡红流水无声合评。］
    张炎仙人掌上芙蓉
    玉田此调不见作手，才到蒲江、竹屋之间。
    ○忆旧游
    周邦彦记愁横浅黛
    “旧巢”下，如琴曲泛音，尽而不尽。美成词是此等笔意处最难到，玉田亦似十分模拟者。
    ○喜迁莺
    刘一止晓光催角
    前半晓行，景色在目，虽不及竹山之工，正是雅词。
    ○宴清都
    周邦彦地僻无钟鼓
    美成词，乍近之觉疏朴苦涩，不甚悦口。含咀之久，则舌本生津。
    ○曲游春
    施岳画舸西泠路
    此调前片既似吴君特，後片又似周公瑾，兼撮二家之长。
    ○齐天乐
    张炎分明柳上春风眼
    美成如杜，白石兼王、孟、韦、柳之长。与长白石并有中原者，後起之玉田也。梅溪、梦窗、竹山皆自成家，逊於白石，而优於诸人。草窗诸家，密丽芊绵，如温、李一派。玉台沿至於宋初，而宋词亦以是终焉。以诗譬词，亦可聊得其彷佛。
    ○瑞鹤仙
    陆子逸脸霞红印枕
    能如此作情词，亦复何伤。
    蒋捷绀烟迷雁迹
    句意警拔，多由于拗峭，然须炼之精纯，始不失於生硬。竹山此词云：“劝清光，乍可幽窗相照，休照红楼夜笛。”梦窗云：“问阊门，自古送春多少。”玉田云：“能几番游，看花又是明年。”妙语独立，各不相假借。正不必举全词，即此数语，可长留数公天地间。［按幽窗相照，照字原词作伴。］
    ○澡兰香
    吴文英盘丝系腕
    亦是午日应有情事，但笔端幽艳，如古锦烂然。
    ○金盏子
    蒋捷练月萦窗
    “佩鸾”有作“佩款”者，“佩莺”不叶，“佩款”不可解。初见之周缋满眼，细按则清气首尾声贯澈。陈言习语，吐弃一切，与梦窗相似，又别是一种。大抵亦自美成出，但字字作意。
    ○绮罗香
    史达祖做冷欺花
    无一字不与题相依，而结尾始出“雨”字，中边皆有。前後两段七字句，於正面尤着到。如意宝珠，玩弄难於释手。
    张炎万里飞霜
    对句八字起，已关住红叶，下用“枫冷吴江”点明，“斜阳”句，略写高绝。後段“衰颜借酒”是衬法，“回风”二句，状丹枫之神，结句，反映安音顿句，极其妥贴，而思路更入微。
    ○二郎神
    吕渭老西池旧约
    此调九十八字，与诸调异。
    ○拜星月慢
    周密腻叶阴清后段步骤美成，并学尧章用字，可见当日才人降心折服大家。此道必有源流，不讳因袭，徒欲倔强自雄，应是尉佗未见陆生耳。
    ○永过乐
    苏轼明月如霜
    “野云孤飞，为无迹”，石帚之词也。此词亦当不愧此品目，仅欢赏“燕子楼空”十三字者，犹属附会浅夫。
    辛弃疾千古江山
    升庵云：稼轩词中第一。发端便欲涕落，後段一气奔注，笔不得遏。廉颇自拟，慷慨壮怀，如闻其声。谓此词用人名多者，当是不解词味。
    ●卷六
    ○解连环
    姜夔玉鞍重倚
    意转而句自转，虚字皆揉入字内。一词之中，如具问答，抑之沈，扬之浮，玉轸渐调，朱弦应指，不能形容其妙。
    ○望湘人
    贺铸厌莺声到枕
    方回长调，便有美成意，殊胜晏、张。
    ○疏影
    张炎碧圆自洁
    暗香、疏影，玉田易名为红情、绿意，咏荷花荷叶。其实易名未易调，无须另载。
    ○苏武慢
    惜馀春慢、过秦楼、选冠子、苏武慢四调相同，惟选冠子多二字，馀皆百十一字。惜馀春慢亦有百十三字者，无可区别，特各仍其集中本名耳。
    ○沁园春
    辛弃疾叠嶂西驰
    稼轩词於宋人中自辟门户，要不可少。有绝佳者，不得以粗、豪二字蔽之。如此种创见，以为新奇，流传遂成恶习。存一概其馀。世以苏、辛并称，辛非苏类，稼轩之次则後村、龙洲，是其偏裨也。
    ○贺新郎
    刘克庄妾出於微贱
    後村此调埋没於断楮敝墨之中，从前无有人拈出，真风骚之遗，不当仅作词观也。若情深而句婉，犹其馀事。
