　　钦定四库全书　　　　　集部十
　　提要
　　碧鸡漫志　　　　　　词曲类三【词话之属臣】等谨案碧鸡漫志一巻宋王灼撰灼字晦叔遂宁人绍兴中尝官幕僚有糖霜谱别着緑是编评述曲调源流前七条为总论述古初至唐宋声歌逓变之由次列凉州等调凡二十八条一一溯得名之縁起与其渐变宋词之沿革盖三百篇之余音至汉而变为乐府至唐而变为歌诗及其中叶词亦萌芽至宋而歌诗渐衰词乃大盛其时士大夫多娴音律徃徃自制新声渐增旧谱故一调或至数体一体或有数声其目几不可殚举又非唐及五代之古法灼作是编就其传授分明可以考见者核其名义正其宫调以着倚声所自始其余晚出杂曲则不暇一一详也迨金元院本既出并歌词之法亦亡文士所作仅能按旧曲平仄循声填字自明以来遂变为文章之事非复律吕之事并是编所论宫调亦莫解其説矣然其间正变之由犹赖以畧得其梗概亦考古者所必资也
　　乐府指迷　　　　　　词曲类三【词话之属臣】等谨案乐府指迷一巻宋沈义父撰前有自题称壬寅秋始识静翁于泽滨癸卯识梦牕暇日相与唱酬案壬寅癸卯为淳祐二年三年则理宗时人也元人防陆辅之词防尝引此书然篇页寥寥不能成帙故世无单行之本此本附刻陈耀文花草粹编中凡二十八条其论词以周邦彦为宗持论多为中理惟谓两人名不可对使如庾信愁多江淹恨极之类颇失之拘又谓説桃须用红雨刘郎等字説柳须用章台防岸等字説帘须用银钩等字説泪须用玉筋等字説发须用绿云等字説簟须用湘竹等字不可直説破其意欲避鄙俗而不知其转成涂饰亦非确论至所谓去声字最要及平声字可用入声字替上声字不可用入声字替一条则剖析防茫最为精核万树词律实祖其説又谓古曲谱多有异同至一腔有两三字多少者或句法长短不等盖被敎师改换亦有嘌唱一家多添了字云云乃知宋词亦不尽协律歌者不免增减万树词律所谓曲有衬字词无衬字之説尚为未究其变也乾隆四十六年十月恭校上
　　总纂官【臣】纪昀【臣】陆锡熊【臣】孙士毅
　　总　校　官　【臣】　陆　费　墀


　　钦定四库全书
　　碧鸡漫志　　　　　　　　宋　王灼　撰
　　或问歌曲所起曰天地始着人生焉人莫不有心此歌曲所以起也舜典曰诗言志歌永言声依咏律和声诗序曰在心为志发言为诗情动于中而形于言言之不足故嗟叹之嗟叹之不足故咏歌之咏歌之不足不知手之舞之足之蹈之乐记曰诗言其志歌咏其声舞动其容三者本于心然后乐器从之故有心则有诗有诗则有歌有歌则有声律有声律则有乐歌永言即诗也非于诗外求歌也今先定音节乃制词从之倒置矣而士大夫又分诗与乐府作两科古诗或名曰乐府谓诗之可歌也故乐府中有歌有謡有吟有引有行有曲今人于古乐府特指为诗之流而词就音始名乐府非古也舜命防教胄子诗歌声律率有次第又语禹曰予欲闻六律五声八音在治忽以出纳五言其君臣赓歌九功南风卿云之歌必声律随古者采诗命太师为乐章祭祀宴射乡饮皆用之故曰正得失动天地感神莫近于诗先王以是经夫妇成孝敬厚人伦美教化移风俗诗至于动天地感神移风俗何也正谓播诸乐歌有此效耳然中世亦有因管弦金石造歌以被之若汉文帝使慎夫人鼓瑟自倚瑟而歌汉魏作三调歌辞终非古法
　　古人初不定声律因所感发为歌而声律从之唐虞禅代以来是也余波至西汉末始絶西汉特今之所谓古乐府者渐兴晋魏为盛隋氏取汉以来乐器歌章古调并入清乐余波至李唐始絶唐中叶虽有古乐府而播在声律则尠矣士大夫作者不过以诗一体自名耳盖隋以来今之所谓曲子者渐兴至唐稍盛今则繁声淫奏殆不可数古歌变为古乐府古乐府变今曲子其本一也后世风俗益不及古故相悬耳而世之士大夫亦多不知歌词之变
　　子语鲁太师乐知乐深矣鲁太师亦可语此耶古者歌工乐工皆非庸人故摰适齐干适楚缭适蔡缺适秦方入河武入汉襄阳入海孔子録之八人中其一人见于家语孔子学琴于师襄子襄子曰吾虽以击磬为官然能于琴今子于琴巳习是也子贡问师乙赐宜何歌答曰爱者宜歌商温良而能断者宜歌齐寛而静柔而正者宜歌颂广大而静疏达而信者宜歌大雅恭敬俭而好礼者宜歌小雅正道而静廉而谨者宜歌风师乙贱工也学识乃至此又曰歌者上如抗下如坠曲如折止如槁朩倨中矩勾中钩累乎端如贯珠歌之妙不越此矣今有过钧容班教坊者问曰某宜何歌必曰汝宜唱由中行曹元宠小令
　　汉时雅郑叅用而郑为多魏平荆州获汉雅乐古曲音调存者四曰鹿鸣驺虞伐檀文王而李延年之徒以歌被宠复改易音辞止存鹿鸣一曲晋初亦除之又汉代短箫铙歌乐曲三国特存者有朱鹭艾如张上之囘战城南巫山髙将进酒之类凡二十二曲魏呉称号始各改其十二曲晋兴又尽改之独元云钓卒二曲名存而巳汉代鼙舞三国能存者有殿前生桂树五曲其辞则亡汉代胡角摩诃兠勒一曲张骞得自西域李延年因之更造新声二十八解魏晋时亦亡晋以来新曲颇众隋初尽归清乐至唐武后时旧曲存者如白雪公莫巴渝白苎子夜团扇懊侬石城莫愁扬叛儿乌夜啼玉树后庭花等六十三曲唐中叶声辞有者又止三十七有声无词者七今不复见唐歌曲比前世盖多声行于今辞见于今者皆十二三四代差近尔大抵先世乐府有其名者尚多其义存者十之三其始辞存者十不得一畧其音将无传势使然也
　　石崇以明君曲教其妾緑珠曰我本汉家子将适单于庭昔为匣中玉今为粪土英緑珠亦自懊恨歌曰丝布湿难缝元伊侍孝武饮防抚弦而歌怨诗曰为君既不易为臣良独难忠信事不显乃有见疑患周旦佐文武金縢功不刋推心辅王政二叔乃流言熊甫见王敦委任钱鳯将有异图进说不纳因告归临与敦别歌曰徂风飚起盖山陵氛雾蔽日玉石焚往事既去有长叹念别惆怅防复难陈安死陇上歌之曰陇上壮士有陈安躯干虽小腹中寛爱养将士同心肝防骢文马铁鍜鞍七尺大刀奋无端丈八蛇矛左右盘十荡十决无当前战始三交失蛇矛弃我防骢窜岩幽为我外援而悬头西流之水东流河一去不还复奈何刘曜闻而嘉伤命乐府歌之晋以来歌曲见于史者盖如是耳
　　刘项皆善作歌西汉诸帝如武宣类能之赵王幽死诸王负死罪临絶之际曲折深迫广川王通经好文辞为诸姬作歌尤竒古而高祖戚夫人燕王旦之容华夫人所歌又不在诸王下盖汉初古俗犹在也东京以来非无作者大概文采有余情性不足高欢王壁之役士卒死者七万人惭愤发疾归使斛律金作勑勒歌其辞畧曰山苍苍天茫茫风吹草低见牛羊欢自和之哀感流涕金不知书能发挥自然之妙如此当时徐庾辈不能也吾谓西汉后独勑勒歌暨韩退之古琴操近古唐时古意亦未全丧竹枝浪淘沙抛毬乐杨栁枝乃诗中絶句而定为歌曲故李太白清平调词三章皆絶句元白诸诗亦为知音者恊律作歌白乐天守杭元微之赠云休遣玲珑唱我诗我诗多是别君辞自注云乐人高玲珑能歌歌余数十诗乐天亦醉戏诸妓云席上争飞使君酒歌中多唱舍人诗又曲歌妓唱前郡守严郎中诗云巳畱旧政布中和又付新诗与艳歌元微之见人咏韩舍人新律诗戏赠云轻新便妓唱凝妙入僧禅沈亚之送人序云故友李贺善撰南北朝乐府古辞其所赋尤多怨郁凄艳之句诚以盖古排今使为词者莫能偶矣惜乎其终亦不备声弦唱然唐史称李贺乐府数十篇云韶诸工皆合之弦管又称李益诗名与贺相埒每一篇成乐工争以赂来取之被声歌供奉天子又称元微之诗往往播乐府旧史亦称武元衡工五言诗好事者传之往往被于管弦又旧说开元中诗人王昌龄髙适王涣之诣旗亭饮梨园伶官亦招妓聚燕三人私约曰我辈擅诗名未第甲乙试观诸伶讴诗分优劣一伶唱昌龄二絶句一伶唱适絶句涣之曰佳妓所唱如非我诗终身不敢与子争衡不然子等列拜床下须臾妓唱涣之诗涣之揶揄二子曰田舍奴我岂妄哉以此知唐伶妓当时名士诗句入歌曲盖常事也蜀王衍召嘉王宗寿饮宣华苑命宫人李玉箫歌衍所撰宫词五代犹有此风今亡矣近世有取陶渊明归去来李白把酒问月李长吉将进酒大苏公赤壁前后赋恊入声律此暗合孙呉耳
　　凉州曲唐史及传载称天宝乐曲皆以边地为名若凉州甘州之类曲遍声丝名入破又诏道调法曲与胡部深声合作明年安禄山反凉伊甘皆防吐蕃史及开元传信记亦云西凉州歌此曲宁王宪曰音始于宫散于商成于角徴羽斯曲也宫离而不属商乱而加暴君卑逼下臣僣犯上臣恐一日有播迁之祸及安史之乱世颇思宪审音而杨妃外传乃谓上皇居南内夜与妃侍者红桃歌妃所制凉州词上因广其曲今流传者益加明皇杂録亦云上初自巴蜀囘夜来乘月登楼命妃侍者红桃歌凉州即妃所制上亲御玉笛为倚楼曲曲罢无不感泣因广其曲传于人间予谓皆非也凉州在天寳时巳盛行上皇巴蜀囘居南内乃谓肃宗那得始广此曲或曰因妃所制词而广其曲者亦词也则流传者益加岂亦词乎旧史及诸家小说谓妃善歌舞邃晓音律不称善制词今妃外传及明皇杂録夸诞无实独帝御玉笛为倚楼曲因广之传流人间似可信但非凉州耳唐妃又云其声本宫调今凉州见于世者凡七宫曲黄钟宫道调宫无射宫中吕宫南吕宫仙吕宫髙宫不知西凉所献何宫也然七曲宫知其三是唐曲黄钟道调高宫者是也脞说云西凉州本在正宫正元初康昆仑翻入琵琶玉宸宫调初进在玉宸殿故以名命合众乐即黄钟也予谓黄钟即俗呼正宫昆仑岂能舍正宫外别制黄钟凉州乎因玉宸殿奏琵琶就易美名此乐工夸大之常态而脞记便谓翻入琵琶玉宸宫调新史虽取其说止云康昆仑寓其声于琵琶奏于玉宸殿因号玉宸宫调合诸乐则用黄钟宫得之矣张祐诗云春风南内百花时道调凉州急遍吹掲手便拈金椀舞上皇惊笑悖拏儿又幽闲鼓吹云元载子伯和势倾中外福州观察使寄乐妓数十人使者半歳不得通窥伺门下有琵琶康昆仑出入乃厚遗求通伯和一试尽付昆仑段和上者自制道调凉州昆仑求谱不许以乐之半为赠乃传据张祐诗上皇巳有此曲而幽闲鼓吹谓段师自制未知孰是白乐天秋夜调听髙调凉州诗云楼上金风声渐月中银字韵初调促张弦柱吹髙管一曲凉州入泬寥大吕宫俗呼髙宫其商为髙大石其羽为髙般渉所谓髙调乃髙宫也史及脞说又凉州有大遍小遍非也凡大曲有数散序靸排遍攧正攧入破虚摧实摧滚拍遍歇杀滚始成一曲此谓大遍而凉州排遍予曽见一本有二十四叚后世就大曲制词者类从简省而管弦家有不肯从首至尾吹弹甚者学不能尽元微之诗云逡巡大遍梁州彻又云梁大遍最豪嘈史及脞说谓有大遍小遍其悮职此乎
　　伊州见于世者凡七商曲大石调髙大石调双调小石调歇拍调林钟商越调苐不知天寳所制七商中何调耳王建宫词云侧商调里唱伊州林钟商今夷则商也管色谱以凡字杀若侧商则借尺数字杀
　　霓裳羽衣曲説者多异予断之曰西凉创作明皇润色又为易美名其他饰以神怪者皆不足信也唐史云河西节度使杨敬述献凡十二遍白乐天和元微之霓裳羽衣曲歌云由来能事各有主杨氏创声君造谱自注云开元中西凉节度使杨敬述造郑愚津阳门诗注亦称西凉府都督杨敬述进予又考唐史突厥传杨敬述白衣检校凉州事郑愚之说是也刘梦得诗云开元天子万事足惟惜当年光景促三卿陌上望仙山归作霓裳羽衣曲季肱霓裳羽衣曲诗云开元太平时万国贺丰歳梨园进旧曲玉座流新制鳯管迭参差霞裳竞揺曳元微之法曲诗云明皇度曲多新态宛转浸淫易沈着赤白桃李取花名霓裳羽衣号天乐夫西凉既献此曲而三人者又谓明皇制作予以为西凉创作明皇润色也杜佑理道要诀云天寳十三载七月改诸无名中使辅璆琳宣进止令于太常寺刋石内黄钟商婆罗门曲改为霓裳羽衣曲津阳诗注叶法善引明皇入月宫闻乐归留写其半防西凉都督杨敬述进婆罗门声调脗合遂以月中所闻为散序敬述所进为其腔制霓裳羽衣月宫事荒诞惟西凉进婆罗门曲明皇润色又为易美名最明白无疑杜牧之华清宫诗月间仙曲调霓裳作舞衣诗家搜竒入词非决然信之也又有甚者开元传信记云帝梦游月宫闻乐记其曲名紫云囘杨妃外传云上梦仙子十余辈各执乐器御云而下一人曰此曲神仙紫云囘今授陛下明皇杂録及仙传拾遗云明皇用叶法善术上元夜自上阳宫往西凉州观灯以铁如意质酒而还遣使取之不诬幽怪録云开元正月望帝欲与叶天师观广陵俄虹桥起殿前师奏请行但无囘顾帝歩上髙力士乐官数十从顷之到广陵士女仰望曰仙人现师请令乐官奏霓裳羽衣曲乃囘后广陵奏上元夜仙人乗云西来临孝盛寺奏霓裳曲而去上大悦唐人喜言开元天寳事而荒诞相陵夺如此将使谁信之予以是知其他饰以神怪者皆不足信也王建诗云弟子歌中留一色听风听水作霓裳欧阳永叔诗话以不晓听风听水为恨蔡绦诗话云出唐人西域记兹国王与臣庶知乐者于大山间听风水声均节成音后翻入中国如伊州甘州凉州皆自兹致此说近之但不及霓裳予谓凉州定从西凉来若伊与甘自兹听风水造诸曲皆未可知王建金章余亦见但弟子歌中留一色恐是指梨园弟子则何与于兹置之勿论可也按唐史诸家小说杨太真进见之日奏此曲导之妃亦善此舞帝尝以赵飞燕身轻成帝为置七寳避风台偶戏曰尔则任吹多少妃曰霓裳一曲足掩前古而宫妓佩七寳璎珞舞此曲曲终珠翠可扫故诗人云贵妃宛转侍君侧体弱不胜珠翠繁冬雪飘飘锦袍暖春风荡漾霓裳翻又云朱阁沈沈夜未央碧云仙曲舞霓裳一声玉笛向空尽月满骊山宫漏长又云霓裳一曲千峰上舞破中原始下来又云渔阳鼙鼓动地来惊破霓裳羽衣曲又云世人莫重霓裳曲曽致干戈是此中又云云雨马嵬飞散后骊宫无复听霓裳又云霓裳满天月粉骨几春风帝为太上皇就养南宫迁于西宫梨园弟子玉琯发音闻此曲一声则天顔不怡左右歔欷其后宪宗时每大宴时作舞文宗时诏太常卿冯定采开元雅乐制云韶雅乐及霓裳舞衣曲是时四方大都邑及士大夫家巳多按习而文宗乃令冯定制舞曲者疑曲存而舞节非旧故就加整顿焉李后主作昭惠后诔云霓裳羽衣曲经兹丧乱世罕闻者获其旧谱残缺颇甚暇日与后详定去彼淫繁定其缺坠盖唐末殆不全蜀梼杌称三月上巳王衍宴怡神亭衍自执版唱霓裳羽衣后庭花思越人曲决非开元金章洞微志述五代时任六郎事亦未足信按明皇改婆罗门为霓裳羽衣属黄钟商云时号越调即今之越调是也白乐天嵩阳观夜奏霓裳诗云开元遗曲自凄凉况近秋天调是商又知其为黄钟商无疑欧阳永叔云人间有瀛府献仙音二曲此其遗声瀛府属黄钟宫献仙音小石调了不相干永叔知霓裳羽衣为法曲而瀛府献仙音为法曲中遗声今合两个宫调为霓裳羽衣一曲遗声亦太疏矣笔谈云莆中逍遥楼楣上有唐人横书类梵字相传是霓裳谱字训不通莫知非是或谓今燕部有献仙音曲乃其遗声然霓裳本谓之道调曲献仙音乃小调尔又嘉祐杂志云同州乐工翻河中黄幡绰霓裳谱钧容乐工士守程以为非是则依法曲造成教坊伶人花日新见之题后云法曲虽精莫近望瀛予谓笔谈知献仙音非是乃指为道调法曲则无所着见独理道要诀所载系当时朝防可信不诬杂志谓同州乐工翻河中黄幡绰谱虽不载何宫调安知非逍遥楼楣上横书耶今并士守程谱皆不传乐天和元微之霓裳羽衣曲歌云磬箫筝笛逓相横击擫吹弹声迤逦注云凡法曲之初众乐不齐惟金石丝竹次第发声霓裳序初亦复如此又云散序六奏未动衣阳台宿云慵不飞中序璧騞初八拍秋竹吹裂春氷拆注云散序六遍无拍故不舞中序始有拍亦名拍序又云繁音急节十二遍跳珠撼玉何铿铮翔鸾舞了却收翅唳鹤曲终长引声注云霓裳十二遍而曲终凡曲将终皆声拍促速惟霓裳之末长引一声笔谈云霓裳曲凡十二叠前六叠无拍至第七叠方谓之叠遍自此始有拍而舞笔谈沈存中撰沈指霓裳羽衣为道调法曲则是未尝见旧谱今所云岂亦得之乐天乎世有般渉调抑霓裳曲因石曼卿所作传摭述开元天寳旧事曼卿云本是月宫之音翻作人间之曲近防帅曽端伯増损其辞为勾遣队口号亦云开寳遗音盖二公不知此曲自属黄钟商而抑霓裳则般涉调也宣和初普州守山东人王平词学华赡自言得夷则商霓裳羽衣谱取陈鸿白乐天长恨歌传并乐天寄元微之霓裳羽衣曲歌又杂取唐人小诗长句及明皇太真事终以微之连昌宫词补缀成曲刻板流传曲十二叚起第四遍第五遍第六遍攧入破虚催衮实催衮歇拍杀衮音律节奏与白氏歌注大异则知唐曲今世决不复见亦可恨也又唐史称客有以按乐图示王维者无题识维徐曰此霓裳第三叠最初拍也客未然引工按曲乃信予尝笑之霓裳第一至第六叠无拍者皆散序故也类音家所行大品安得有拍乐图必作舞女而霓裳散序亦叠以舞拍故不舞又画师于器上或吹或弹止能画一个字诸曲皆有此一字岂独霓裳唐孔纬拜官教坊优伶求刻市律呼使前索其笛指窍问曰何者是浣溪沙孔笼子诸伶大笑此与画图上定曲名何异
　　甘州世不见今仙吕调有曲破有八声漫有令而中吕调有蒙甘州八声他宫调不见也凡大曲就本宫调转引序慢近今盖度曲者敛态若蒙甘州八声即是用其法于中吕调此例甚广伪蜀毛文锡有甘州遍顾琼李珣有倒排甘州顾琼又有甘州子皆不着宫调
　　胡渭州明皇杂録云开元中乐工李年兄弟三人皆有才学盛名彭年善舞鹤年年能歌制渭州曲特承顾遇唐史吐蕃传亦云奏凉州胡渭録要杂曲今小石调胡渭州是也然世所行伊州胡渭州六么皆非大遍全曲
　　六么一名緑腰一名乐世一名録要元微之琵琶歌云緑腰散序多拢撚又云管儿还为弹緑腰緑腰依旧声迢迢又云逡巡弹得六么彻霜刀破竹无残节沈亚之歌者叶记云合韵奏緑腰又志卢金兰墓云为緑腰玉树之舞唐史吐蕃传云奏凉州胡渭録要杂曲段安节琵琶録云緑腰本録要也乐工进曲上令録其要者白乐天杨栁枝词云六么水调家家唱白雪梅花处处吹又听歌六絶句内乐一篇云管急弦繁拍渐稠緑腰宛转曲终头试知乐世声声乐老病残躯未免愁注云乐世一名六么王建宫词云琵琶先排六么头故知唐人以腰作么惟乐天与王建耳或云此曲拍无过六字者故曰六么至乐天独谓之乐世他书不见也青箱杂记云曲有緑腰者録霓裳羽衣曲之要拍霓裳羽衣曲乃宫调与此曲了不相关士大夫论议常患讲之未详率然而发事与理交违幸有证之者不过如聚讼耳若无人攻击后世随此愦愦或遗祸于天下乐曲不足道也琵琶録又云正元中康昆仑琵琶第一手两市折鬬声乐昆仑登东防楼弹新翻羽调緑腰必谓无敌曲罢市西楼上出一女郎抱乐器云我亦弹此曲无移在枫香调中下拨声如雷絶妙入神昆仑拜女为女师郎更衣出乃僧善本俗姓段今六么行于世者曰黄钟羽即俗呼般涉调曰夹钟羽即俗呼中吕调曰林钟羽即俗呼髙平调曰夷则羽即俗呼仙吕调皆羽调也昆仑所谓新翻今四曲中一数乎或他羽调乎是未可知也段师所谓枫香调无所着见今四曲中一乎或他调乎亦未可知也欧阳永叔云贪看六么花十八此曲内一叠名花十八前后十八曲又四花拍共二十二拍乐家者流所谓花拍盖非正也曲节杨栁可喜舞亦随之而舞筑毬六么至花十八益竒
　　西河长命女崔元范自越州幕府拜侍御史李讷尚书饯于鉴湖命盛小丛歌坐客各赋诗送之又云为公唱作西湖调日莫偏伤去住人理道要诀长命女在林钟羽时号平调今俗呼髙平调也脞说云张红红者大厯初随父丐食过将军韦青所居青纳为姬自传其艺頴悟絶伦有乐工取西湖长命女加减节奏颇有新声未进间先歌于青青令红红潜听以小豆合数记其拍绐云女弟子久歌此非新曲也隔屏奏之一声不失乐工大惊青与相见叹伏不巳兼云有一声不稳今巳正矣寻逹上听召入宜春院宠泽隆异宫中号记曲小娘子寻为才人按此曲起开元以前大厯间乐工加减节奏红红又正一声而巳花间集和凝有长命女曲伪蜀李珣顾琼集亦有之句读各异然皆今曲子不知孰为古制林钟羽并大厯加减者近世有长命女令前七拍后九拍属仙吕调宫调句读并非旧曲又别出大石调西河漫声犯正平极竒盖西湖长命女本林钟羽而近世所分二曲在仙吕正平两调亦羽调也
　　杨栁枝鉴戒録栁枝歌亡隋之曲也前辈诗云万里长江一带开岸边杨栁几千栽锦防未落干戈起惆怅龙舟去不囘又云行乐隋隄事巳空万条犹舞旧春风皆指汴渠事而张祐折杨栁枝云莫折宫前杨栁枝当时曽向笛中吹则知隋有此曲传至开元乐府杂録云白傅作杨栁枝予考乐天晚年与刘梦得唱和此词白云古歌旧曲君休问听取新翻杨栁枝又作杨栁枝二十韵云乐童翻怨调才子弄妍词注云洛下新声也刘梦得云请君莫奏前朝曲听唱新翻杨栁枝盖后来始变新声而所谓乐天作杨栁枝者称其别创词也今黄钟商有杨栁枝曲仍是七字四句诗与刘白及五代诸子所制并同但每句下各増三字一句此乃唐时和声如竹枝渔父今皆有和声也旧词多侧字起头第三句亦复侧字起声度差稳耳
　　喝防子洞微志云屯田员外郎冯敢景徳三年为开封府丞检涝户田宿史胡店日落忽见三妇人过店前入西畔古佛堂敢料其也携仆王侃诣之延坐饮酒称二十六舅母者请王侃歌送酒三女侧听十四姨曰何名也侃对曰喝防子十四姨曰非也此曲单州营妓教头葛大姐所撰新声梁祖作四镇时驻兵鱼台值十月二十一日生日大姐献之梁祖令李振塡词付后骑唱之以押马队因谓之葛大姐及战得胜因始流传河北军中竞唱以押马队故讹曰喝防子庄皇入洛亦歌此曲谓左右曰此亦古曲葛氏但更五七声耳李珣顾琼乐有鳯台曲注云俗谓之喝防子不载何宫调今世道调宫有慢句读与古不类耳兰陵王北齐史及隋唐嘉话称齐文襄之长子宫封兰陵王与周师战尝着阵图对敌击周师金墉城下勇冠三军武士共歌謡之曰兰陵王入陈曲今越调兰陵王凡三段二十四拍或曰遗声也此曲声犯正宫管色用大凡字大一字勾字故亦名大犯又有大石调兰陵王慢殊非旧曲周齐之际未有前后十六拍慢曲子耳虞美人脞说称起于项籍虞兮之歌予谓后世以此命名可也曲起于当时非也曽宣子夫人魏氏作虞美人草行有云三军散尽旌旂倒玉帐佳人坐中老香防夜逐剑光飞青血化为原上草芳防寂寞寄寒枝旧曲闻来似敛眉又云当时遗事久成空慷慨尊前为谁舞亦有就曲志其事者世以为工其词云帐前【阙】　军情变月下旌旂乱裭衣推枕怆离情远风吹下楚歌声正三更抚骓欲上重相顾艳态花无主手中莲锷凛秋霜九泉归去是仙乡恨茫茫黄载万追和之压倒前辈矣其词云世间离恨何时了不为英雄少楚歌声起霸图休一似水东流蔓葛荒葵城陇暮玉貌知何处至今芳草解婆娑只有当时防魄未消磨按益州草朩记雅州名山县出虞美人草如鸡冠花叶两相对为唱虞美人曲应拍而舞他曲则否贾氏谈録褒斜山谷中有虞美人草状如鸡冠大叶相对歌唱虞美人则两叶如人拊掌之状颇中节酉阳杂俎云舞草出三雅独茎三叶叶如决明一叶在茎之端两叶居茎之半相对人或近之歌及抵掌讴曲叶动如舞益州方物图賛改虞作娯云今世所传虞美人曲下音俚调非楚虞姬作意其草纎柔为歌气所动故其茎至小者或若动揺美人以为妙耳笔谈云髙邮桑景舒性知音旧闻虞美人草逢人作虞美人曲枝叶皆动他曲不然试之如所传详其曲皆呉音也他日取琴试用呉音制一曲对草鼓之枝叶皆动乃因曰虞美人操其声调与旧曲始末不相近而草輙应之者律法同管也今盛行江湖间人亦莫知其如何为真呉东斋记事云虞美人草唱他曲亦动传者过矣予攷六家记各有异闻方物图賛最穿凿无所稽据旧曲固非虞姬作若谓下音俚调嘻其甚矣亦闻蜀中数处有此草予皆未之见恐种类杂则所感歌亦异然旧曲三其一属中吕调其一中吕宫近世转入黄钟宫此草应拍而舞应旧曲乎新曲乎桑氏呉音合旧曲乎新曲乎恨无可问者又不知呉草与蜀产有异同否耶安公子通典及乐府杂録称炀帝将幸江都乐工王令言者妙逹音律其子弹胡琵琶作安公子曲令言惊问那得此对曰宫中新翻令言流涕曰慎毋从行宫君也宫声往而不返大驾不复囘矣据理道要诀唐时安公子在太簇角今巳不传其见于世者中吕调有近般渉调有令言尾声皆无所归宿亦异矣
　　水调歌理道要诀所载唐乐曲南吕商时号水调予数见唐人说水调各有不同予因疑水调非曲名乃俗呼音调之异名按隋唐嘉话炀帝凿汴河自制水调歌非水调中制歌也世以今水调歌为炀帝自制今曲乃中吕调而唐所调南吕商则今俗呼中管林钟商也脞说云水调河传炀帝将幸江都时所制声韵悲切帝乐之水调河传但有去声此说与安公子事相类葢水调中河传也明皇杂録云禄山犯阙议欲迁幸帝置酒楼上命作乐有进水调歌者曰山川满目泪沾衣富贵荣华能几时不见只今汾水上惟有年年秋鴈飞上问谁为此曲曰李峤上曰真才子不终饮而罢此水调中一句七字曲也白乐天听水调诗云五言一遍最殷勤调少情多但有因不防当时翻曲意此声肠断为何人脞说亦云水调第五遍五言调声最愁苦此水调中一句五字曲又有多遍似是大曲也乐天诗又云时唱一声新水调旁人谩道采菱歌此水调中新腔也南唐近事云元宗留心内宠宴私击鞠无虚日尝命乐工杨花飞奏水调词进酒花飞惟唱南朝天子好风流一句如是数四上悟覆桮赐金帛此又一句七字然既曰命奏水调词则是今杨花飞水调撰词也外史梼杌云王衍泛舟廵阆中舟子皆衣锦偶自制水调银汉曲此水调中制银汉曲也今世所唱中吕调水调歌乃造以俗呼音调异名者曲虽有尾亦各有五言两句决非乐天所闻之曲河传汉词存者二其一蜀南吕宫凡前段平韵后仄韵其一乃今怨王孙曲属无射宫以此知炀帝所制河传不传巳久然欧阳永叔词内河传附越调亦然王孙曲今世河传乃仙吕调皆非也
　　万歳乐唐史云明皇分乐为二部堂下立奏谓之立部伎堂上坐奏谓之坐部伎六曲而鸟歌万歳乐居其四鸟歌者皆武后也有鸟能言万歳因以制乐通典云鸟歌万歳乐武后所造时宫中养鸟能人言尝称万歳为乐以象之舞三人衣绯大袖并画鸲鹆冠作鸟象又云岭南有鸟似鸲鹆能言名吉了【音料】异哉武后凶忍之极至闻鸟歌万歳乃欲集庆厥躬在众人则欲速死在巳则欲久长世无是理也按理道要诀唐时太簇商乐曲有万歳乐或曰即鸟歌万歳乐也又旧唐史元和八年十月汴州刘撰圣朝万歳乐谱三百首以进今黄钟宫亦有万歳乐不知起前曲或后曲
　　夜半乐唐史云明皇自潞州还京师夜半举兵诛韦皇后制夜半乐还京乐二曲乐府杂録云明皇自潞州入平内难半夜斩长乐门关领兵入宫后撰夜半乐曲今黄钟宫有三台夜半乐中吕调有慢有近拍有序不知何者为正
　　何满子白乐天诗云世传满子是人名临就刑时曲始成一曲四词歌八叠从头便是断肠声自注云开元中沧州歌者姓名临刑进此曲以赎死上竟不免元微之何满子歌云何满能歌能宛转天寳年中撄刑系在囹圄间下调哀音歌愤懑梨园弟子奏宗一唱承恩覊绁缓便将何满为曲名御府新题乐府纂甚矣帝王不可妄有所好也明皇奏音律而罪人遂欲进曲赎死然元白平生交友闻见记问独纪此事少异卢氏杂说云甘露事后文宗便殿观牡丹诵舒元舆牡丹赋叹息泣下命乐适情宫人沈翘翘舞何满子词云浮云蔽白日上曰汝知书邪乃赐金臂环又薛逢何满子词云系马宫槐老持桮店菊黄故交今不见流恨满川光立成四句乐天所谓一曲四词庶几是也歌八叠疑有和声如渔父小秦王之类今词属双调两段各六句内五句各六字一句七字五代时尹鹗李询亦同此其他诸公所作往往只一段而六句各六字皆无复有五字者句字既异即知非旧曲乐府杂録云灵武刺史李灵曜置酒坐客姓骆唱何满子皆称妙絶白秀才者曰家有声奴歌此曲音调不同召至令歌发声清越殆非常音骆遽问曰莫是宫中胡二字否妓熟视曰君岂梨园骆供奉邪相对泣下皆明皇时人也张祐作孟才人叹云偶因歌态咏娇嚬传唱宫中十二春却为一声何满子下泉须吊孟才人其序称武宗疾笃孟才人以笙歌获宠者宻侍左右上目之曰吾当不讳尔何为哉指笙囊泣曰请以此就缢上悯然复曰窃尝艺歌愿对上歌一曲以泄愤许之乃歌一声何满子气亟立殒上令医候之曰肌尚温而肠巳絶上崩将徙柩举之愈重议者曰非才人乎命其衬至乃举祐有宫词云故国三千里深宫二十年一声何满子双泪落君前其详不可得而闻也
　　凌波神开元天寳遗事云帝在东都梦一女子髙髻广裳拜而言曰妾凌波池中龙女久防宫苑陛下知音乞赐一曲帝为作凌波曲奏之池上神出波间杨妃外传云上梦艶女梳交心髻大袖寛衣曰妾是陛下凌波池中龙女卫宫护驾实有功陛下洞晓钧天之音乞赐一曲梦中为鼔胡琴作凌波曲后于凌波池奏新曲池中波涛涌起有神女出池心乃梦中所见女子因立庙池上歳祀之明皇杂録云女伶谢阿蛮善舞凌波曲出入宫中及诸姨宅妃子待之甚厚赐金粟妆臂环按理道耍诀天寳诸乐曲多有凌波神二曲其一在林钟宫云时号道调宫然今之林钟宫即时号南吕宫而道调宫即古之仲吕宫也其一在南吕商云时号水调今南宫商则俗呼中管林钟商也皆不传问诸乐工云旧见凌波曲谱不记何宫调也世传用之歌吹能招来神因是久废岂以龙女见形之故相承为能招来神乎荔枝香唐史礼乐志云帝幸骊山杨贵妃生日命小部张乐长生殿奏新曲未有名防南方进荔枝因名曰荔枝香脞説云太真妃好食荔枝每歳忠州置急逓上进五日至都天寳四年夏荔枝滋甚比开笼时香满一室供奉李年撰此曲进之宣赐甚厚杨妃外传云明皇在骊山命小部音乐于长生殿奏新曲未有名防南海进荔枝因名荔枝香三说虽小异要是明皇时曲然史及杨妃外传皆谓帝在骊山故杜牧之华清絶句云长安囘望綉成堆山顶千门次第开一骑红尘妃子笑无人知道荔枝来遯斋闲览非之曰明皇每歳十月幸骊山至春乃还未尝用六月词意虽好而失事实今歇拍大石调皆有近拍不知何者为本曲
　　河滥堆中朝故事云骊山多飞禽名河滥堆明皇御玉笛采其声翻为曲子名左右皆传唱之播于逺近人竞以笛效吹故张祐诗云红树萧萧阁半开玉皇曽幸此宫来至今风俗骊山下村笛犹吹河滥堆贺方囘朝天子曲云待月山潮平波艳艳塞管孤吹新河滥即谓河滥堆江湖尚有此声予未之闻也尝以问老乐工云属夹钟商按理道要诀天寳诸乐名堆作属黄钟羽夹钟商呼双调而黄钟羽则俗呼般渉调然理道要诀称黄钟羽时号黄钟商调皆不可晓也
　　念奴娇元微之连昌宫词云力士传呼觅念奴念奴潜伴诸郎宿自注云念奴天寳中名倡善歌每歳楼下酺宴万众喧溢严安之韦黄裳辈辟易不能禁中乐为之罢奏上遣髙力士大呼楼上曰欲遣念奴唱歌使二十五郎吹小管逐看能听否皆悄然奉诏歳幸温汤时巡东洛有司潜遣从行而巳天寳遗事云念奴有色善歌宫妓中第一帝尝曰此女眼色媚人又云念奴每执板当席声出朝霞之上今大石调念奴娇世以为天宝间所制曲予固疑之然唐中叶渐有今体慢曲子而近世有塡连昌辞入此曲者后复转此曲入道调宫又转入髙宫大石调
　　清平乐松窓録云开元中禁中初重朩芍药得四本红紫浅红通白繁开上乗照夜白太真妃以歩辇从李年手捧檀板押众乐前将歌之上曰焉用旧词为命年宣翰林学士李白立进清平调词三章上命梨园弟子约格调抚丝竹促年歌太真笑领歌意甚厚张君房脞说指此清平乐曲按明皇宣白进清平调乃是令白于清平调中制词葢古乐取声律髙下合为三曰清调平调侧调此谓三调明皇止令就择上两调偶不乐侧调故也况白词七字絶句与今曲不类而尊前集亦载此三絶句止目曰清平调然唐人不深攷妄指此三絶句耳此曲在越调唐至今盛行今世又有黄钟宫黄钟商两音者欧阳烱称白有应制清平乐四首往往是也
　　雨淋铃明皇杂録及杨妃外传云帝幸蜀初入斜谷霖雨弥日栈道中闻铃声帝方悼念贵妃采其声为雨淋铃曲以寄恨时梨园弟子惟张野狐一人善筚篥因吹之遂传乎世予攷史及诸家说明皇自陈仓入散关出河池初不由斜谷路今剑州梓潼县地名上亭有古今诗刻记明皇闻铃之地庶几是也罗隐诗云细雨霏微宿上亭雨中因感雨淋铃贵为天子犹防断穷者荷衣好涕零剑水多端何处去巴损无赖不堪听少年辛苦今飘荡深媿先生教聚萤世传明皇宿上亭雨中闻牛铎声怅然而起问黄幡绰作何语曰谓陛下特郎当特郎当俗称不整治也明皇一笑遂作此曲杨妃外传又载上皇还京后复幸华清侍宫嫔御多非旧于望京楼下命张野狐奏雨淋铃曲上囘顾凄然自是圣怀耿耿但吟刻木牵丝作老翁鸡皮鹤髪与奚同须臾弄罢寂无事还似人生一世中杜牧之诗云行云不下朝元阁一曲淋铃泪数行张祐诗云雨淋铃夜却归秦犹是张徽一曲新长说上皇和泪教月明南内更无人张徽即张野狐也或谓祐诗曰上皇出蜀时曲与明皇杂録杨妃外传不同祐意明皇入蜀时作此曲至雨淋铃夜却又归秦犹是张野狐向来新曲非异说也元微之琵琶歌云泪垂捍拨朱顔湿水泉鸣咽流鸎澁因兹倚作雨淋铃风雨萧条神泣双调雨淋铃慢颇极哀怨其本曲遗声春光好羯鼔録云明皇尤爱羯鼓玉笛云八音之领袖时春雨始晴景色明丽帝曰对此岂可不为判断命取羯鼓临轩纵击曲名春光好囘头栁杏皆巳微折上曰此一事不唤我作天工乎今夹钟宫春光好唐以来多有此曲或曰夹钟宫属二月之律明皇依月用律故能判断如神予曰二月栁杏折久矣此必正月用二月律催之也春光好近世或易名愁倚阑
　　菩萨蛮南部新书及杜阳编云大中初女蛮国入贡危髻金冠缨络被体号菩萨蛮队遂制此曲当时倡优李可及作菩萨队舞文士亦往往声其词大中乃宣宗纪号也北梦琐言云宣宗爱唱菩萨蛮词令狐相国假温飞卿新撰宻进之戒以勿泄而遽言于人由是防之温词十四首载花间集今曲是也李可及所制盖止此则其舞队不过如近世博踏之类耳
　　望江南乐府杂録云李卫公为亡妓谢秋娘撰望江南亦云梦江南白乐天作忆江南三首第一江南好第二第三江南忆自注云此曲亦名谢秋娘每首五句予考此曲自唐至今皆南宫字句亦同止是今曲两叚盖近世曲子无单遍者然卫公为秋娘作此曲巳出两名乐天又名以忆江南又名以谢秋娘近世又取乐天首句名以江南好
　　麦秀两岐文酒清话云唐封舜臣性轻佻德宗时使湖南道经全州守张乐燕之执杯索麦秀两岐曲乐工不能封谓乐工曰汝山民亦合闻大朝音律守为杖乐工复行酒封又索此曲乐工前乞侍郎举一遍封为唱彻发巳尽记于是终席动此曲封既行守宻写曲谱言封燕席事邮筒中送与潭州牧封至潭牧亦张乐燕之倡优作褴褛数妇人抱男女筐筥歌麦秀两岐之词叙其拾麦勤苦之由封面如死灰归过全州不复言矣今世传麦秀两岐今在黄钟宫唐尊前集载和凝一曲与今曲不同
　　文溆子卢氏杂记云文宗善吹小管僧文溆为入内大德得罪流之弟子收入院中藏入家具犹作师讲声上采其声制曲曰文溆子予考资治通鉴敬宗寳厯二年六月已夘幸于福兴寺观沙门文溆俗讲敬文相继年祀极近岂有二文溆哉至所谓俗讲则不晓其意此僧以俗谈侮圣言诱聚羣小至使人主临观为一笑之乐死尚晚也今黄钟宫大石调林钟商歇拍调皆有十拍今未知孰是而溆字或悮作序绪
　　后庭花南史云陈后主每引宾客对张贵妃等游宴使诸贵人及女学士与狎客共赋新词相赠答采其犹艶丽者为曲调其曲有玉树后庭花通典云玉树后庭花堂堂黄鹂留金钗两臂垂并陈后主造恒与宫女学士及朝臣相倡和为诗时太宗令何胥采其尤轻艶者为此曲予因知后主诗皆以配声律遂取一句为曲名故前辈诗云玉树歌残王气终景阳钟动晓楼空又云后庭花一曲幽怨不堪听又云万户千门成野草只縁一曲后庭花又云防牋曽襞欺江总绮阁尘销玉树空商女不知亡国恨隔江犹唱后庭花又云玉树歌防海云黒花庭忽作青芜国又云后庭余唱落船窓又云后庭新声笑樵牧又云不知即入宫前井犹自听吹玉树花呉蜀鸡冠花有一种小者髙不过五六寸或红或浅红或白或浅白目曰后庭花又按国史纂异云阳县多汉离宫故地有树似槐而叶细土人谓之玉树扬防甘泉赋玉树青葱左思以为假称珍怪者实非也似之而巳予谓云阳既有玉树即甘泉赋中未必假称陈后主玉树后庭花或者以是两曲为诗家或称玉树或称后庭花少有连称者伪蜀时孙光宪毛熈震李珣有后庭花曲皆赋后主故事不着宫调两段各四句似令也今曲在两段各六句亦令也
　　盐角儿嘉祐杂志云梅圣俞说始教坊家人市盐于纸角中得一曲谱翻之遂以名令双调盐角儿令是也欧阳永叔常制词
　　此巻考核援引最详雅可与段安节乐府杂録并传为词林佳话






　　碧鸡漫志
　　钦定四库全书
　　乐府指迷
　　宋　沈义父　撰
　　余自幼好吟诗壬寅秋始识静翁于泽濵癸夘识梦牕暇日相与倡酬率多填词因讲论作词之法然后知词之作难于诗盖音律欲其协不协则成长短之诗下字欲其雅不雅则近乎纒令之体用字不可太露露则直突而无深长之味发意不可太髙髙则狂怪而失柔婉之意思此则知所以为难子侄辈往往求其法于余姑以得之所闻条列下方观于此则思过半矣
　　凡作词当以清真为主盖清真最为知音且无一防市井气下字运意皆有法度往往自唐宋诸贤诗句中来而不用经史中生硬字面此所以为冠絶也学者看词当以周词集解为冠
　　康伯可栁耆卿音律甚协句法亦多有好处然未免有鄙俗语
　　姜白石清劲知音亦未免有生硬处
　　梦牕深得清真之妙其失在用事下语太晦处人不可晓
　　施梅川音律有源流故其声无舛误读唐诗多故语雅澹间有些俗气盖亦渐染教坊之习故也亦有起句不切处
　　孙花翁有好词亦善运意但雅正中忽有一两句市井句可惜
　　大抵起句便见所咏之意不可泛入闲事方入主意咏物尤不可泛
　　过处多是自叙若才髙者方能发起别意然不可太野走了元意
　　结句须要放开合有余不尽之意以景结情最好如清真之断肠院落一帘风絮又掩重闗徧城钟鼓之类是也或以情结尾亦好往往轻而露如清真之天便教人霎时厮见何妨又云梦魂凝想鸳侣之类便无意思亦是词家病却不可学也
　　如咏物须时时提调觉不分晓须用一两件事印证方可如清真咏梨花水龙吟第三第四句须用樊川灵闗事又深闭门及一枝带雨事觉后段太寛又用玉容事方表得梨花若全篇只説花之白则是凡白花皆可用如何见得是梨花
　　要求字面当看温飞卿李长吉李商隐及唐人诸家诗句中字面好而不俗宜探摘用之如花间集中小词亦多好句
　　錬句下语最是要如説桃不可直説破桃须用红雨刘郎等字如咏栁不可直説破栁须用章台灞岸等事又用事如曰银钩空满便是书字了不必更説书字玉筯双垂便是泪了不必更説泪如緑云缭绕隐然髻发困便湘竹分明是簟正不必分晓如教初学小儿説破这是甚物事方见妙处往往浅学俗流多不晓此妙用指为不分晓乃欲直直説破却是赚人与耍曲矣如説情不可太露
　　遇两句可作对便须对短句须剪截齐整遇长句须放婉曲不可生硬
　　押韵不必尽有出处但不可杜撰若只用出处押韵却恐窒塞
　　腔律岂必人人皆能按箫填谱但看句中用去声字最为要然后更将古知音人曲一腔三两只参订如都用去声亦必用去声其次如平声却用得入声字替上声字最不可用去声字替不可以上去入尽道是仄声便用得更须调停参订用之古曲亦有拗者盖被句法中字面所拘牵今歌者亦以为硋如尾犯之用金玉珠珍博金字当用去声字如绛园春之用游人月下归来游人合用去声字之类是也
　　前辈好词甚多往往不协律腔所以无人唱如秦楼楚馆所歌之词多是教坊乐工及閙井做赚人所作只縁音律不差故多唱之求其下语用字全不可读甚至咏月却説雨咏春却説凉如花心动一词人目之为一年景又一词之中颠倒重复如曲游春云賖薄难藏泪过云哭得浑无气力结又云满袖啼红如此甚多乃大病也
　　作词与诗不同纵是用花卉之类亦须畧用情意或要入闺房之意然多流淫艳之语当自斟酌如只直咏花卉而不着些艳语又不似词家体例所以为难又有直为情赋曲者尤宜宛转囘互可也如怎字恁字柰字这字你字之类虽是词家语亦不可多用亦宜斟酌不得已而用之
　　腔子多有句上合用虚字如嗟字奈字况字更字又字料字想字正字甚字用之不妨如一词中两三次用之便不好谓之空头字不若径用一静字顶上道下来句法又健然不可多用
　　近时词人多不详看古曲下句命意处但随俗念过便了如栁词木兰花云拆桐花烂漫此正是第一句不用空头字在上故用拆字言开了桐花烂漫也有人不晓此意乃云此花名为拆桐于词中云开到拆桐花开了又拆此何意也
　　近世作词者不晓音律乃故为豪放不羁之语遂借东坡稼轩诸贤自诿诸贤之词固豪放矣不放处未尝不叶律也如东坡之哨遍杨花水龙吟稼轩之摸鱼儿之类则知诸贤非不能也
　　寿曲最难作切宜戒寿酒寿香老人星千春百歳之类须打破旧曲规模只形容当人事业才能隐然有祝颂之意方好
　　词中用事使人姓名须委曲得不用出最好清真词多要两人名对使亦不可学他如宴清都云庾信愁多江淹恨极西平乐云东陵晦迹彭泽归来大酺云兰成憔悴卫玠清羸过秦楼云才减江淹情伤荀倩之类是也古曲谱多有异同至一腔有两三字多少者或句法长短不等者盖被教师改换亦有嘌唱一家多添了字吾辈只当以古雅为主如有嘌唱之腔不必作且必以清真及诸家目前好腔为先可也
　　词中多有句中韵人多不晓不惟读之可听而歌时最要叶韵应拍不可以为闲字而不押如木兰花云倾城尽寻胜去城字是韵又如满庭芳过处年年如社燕年字是韵不可不察也其他皆可类晓又如西江月起头押平声韵第二第四就平声切去押仄声韵如平声押东字仄声须押董字冻字韵方可有人随意押入他韵尤可笑
　　词腔谓之均均即韵也
　　作大词先须立间架将事与意分定了第一要起得好中间只铺叙过处要清新最是末句须是有一好出场方妙作小词只要些新意不可太髙逺却易得古人句同亦要链句
　　初赋词且先将熟腔易唱者填了却逐一防勘替去生硬及平仄不顺之字久久自熟便觉拗者少全在推敲吟嚼之功也
　　咏物词最忌説出题字如清真梨花及栁何曾説出一个梨栁字梅川不免犯此戒如月上海棠咏月出两个月字便觉浅露他如周草牕诸人多有此病宜戒之











　　乐府指迷
