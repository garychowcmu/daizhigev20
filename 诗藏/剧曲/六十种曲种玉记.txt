《六十种曲 种玉记》

（明）汪廷讷 着

（明）毛晋 辑


种玉记

（明）汪廷讷 着 

绣刻演剧十本

第五套

锦笺
蕉帕
紫箫
水浒
玉玦
灌园
种玉
双烈
狮吼
义侠 

绣刻种玉记定本 

●种玉记目录 

第一出
开宗 

第二出
赠玉 

第三出
园逅 

第四出
梦俊 

第五出
绦探 

第六出
笺允 

第七出
奇术 

第八出
赴约 

第九出
露遣 

第十出
怆别 

第十一出
宠拜 

第十二出
虏骄 

第十三出
拂券 

第十四出
隙中 

第十五出
促晤 

第十六出
往边 

第十七出
妃怨 

第十八出
被获 

第十九出
荐甥 

第二十出
夷讧 

第二十一出
阃命 

第二十二出
乘访 

第二十三出
遇亲 

第二十四出
登隽 

第二十五出
捷报 

第二十六出
嘉会 

第二十七出
封功 

第二十八出
互醋 

第二十九出
尙主 

第三十出
荣寿 

第一出
开宗

【汉宫春】〔末上〕霍氏休文。平阳小吏。玉赠三星。邂逅侯门侍女。两地传情。被兄拆散。向归途入赘娉婷。椒房宠。卫靑尊贵。当朝推毂贤甥。

去病提兵破虏。远寻亲携玉。载返神京。更羡霍光得第。尙主恩荣。弟兄将相。会三星筵祝稀龄。羡当年蓝田曾种。夫妻父子完成。 

第二出
赠玉

【满江红】〔生吏巾服上〕志欲屠龙。嗟不遇。英雄袖手。身徒执侯门贱役。怎消僝僽。生事从牛马走。功名未啧时人口。腰间留得剑光寒。冲星斗。

〔踏莎行〕漂泊关心。穷愁销鬓。靑云事业凭谁问。低眉俯首浑风尘。不堪流水年光迅。中雀无缘。歌鱼有分。孤身逆旅难安顿。壮怀慷慨未能舒。唾壶击碎空悲愤。小生霍仲孺。表字休文。平阳人也。幼习诗书。长谙刀笔。奈椿萱早逝。担石无储。编选为县中掾吏。随差我给事平阳侯曹寿家。因此旅寓长安。今经二载。我霍休文文不能起明经之科。武不能建汗马之绩。祇卑卑执役主家。如何是好。今早曹侯发下来的文卷。不免与他写一回则个。〔写介〕 

【太师引】漫浮沈。岁月成迤逗。叹谋生浑如拙鸠。空埋没天人三策。枉思量谈笑封侯。盐车未脱空掣肘。怎能树萧曹旧日勋猷。还念鸾皇偶何年好逑。须索向君平问个机彀。

文卷写完。不觉神思困倦。且就靠着桌儿。少睡片时。多少是好。〔作靠介末扮寿星小生扮福星丑扮禄星上小生〕鹤驾云輧下赤霄。〔丑〕纔从王母寿蟠桃。〔末〕人间种得蓝田玉。〔合〕寿比南山福禄饶。〔末〕小圣南极寿星是也。〔小生〕小圣东华福星是也。〔丑〕小圣西华禄星是也。〔末〕平阳霍仲孺。今日虽为小吏。眼底便遇良缘。后因子贵。受封将相。兼享大年。奈他不能前知特地来晓谕他。我们一同分付。〔进介末〕霍仲孺。你听我道。〔西江月〕将相从来无种。婚姻会合有时。〔小生〕天台花下是佳期。更向蓝桥重遇。〔丑〕威远羞称颇牧。调元不让周伊。〔合〕他年福禄寿兼齐。始信玉成天意。〔小生解玉绦环丑放玉拂尘末留紫玉杖介〕留玉贻人世。乘云入帝乡。〔下生醒见介〕呀。我只道一场梦。谁料那福星的玉绦环。禄星的玉拂尘。寿星的紫玉杖。一一都在桌上。这等看起来。梦中词句。后来必有应验也。 

【前腔】半生伏枥谁甘受。按雄心牢骚未休。感三星空中梦现。指前程美玉同投。料不是无端梦幻同悠谬。仗神明嘉与绸缪。俾将来功名坐收。今日裏又何妨迹寄浮沤。〔外便服上〕 

【玩僊灯】奔走事王侯。壮志羞为牛后。

卑人卫靑。为平阳府厮养。今日奉曹侯之命。来见霍休文。不免径入。〔见介〕休文。曹爷问你那文卷曾写完未。〔生〕写完多时了。〔外见玉介〕这是那裏来的。〔生〕适才小生睡在桌上。梦见福禄寿三星下降。赐小生这三件玉器。醒来端然留在。〔外〕有这等奇事。休文。他可曾对你说些甚么来。〔生〕他说得太好了。只恐怕未必有这等际遇。 

【解三酲】念世德栽培非厚。敢痴心分外希求。感神灵预把前程剖。将灵贶显相投。他说姻缘重向花前结。将相兼从膝下收。怕难消受。怎能勾华封三祝。继美千秋。

〔外〕休文。梦寐人人有的。只是这三般玉器。一一现前。料非偶然的事。 

【前腔】看祥云尙笼户牖。更琳琅几上题留。这玉杖呵。似伴伊三岛烟霞友。胜藜火夜明刘。这玉拂尘呵。淸言挥动擎高手。这玉绦环呵。似黄雀衔酬贵不休。从今后。管愁城打破。永荷天庥。

〔生〕多蒙过奬。小生那裏指望这等福分。〔外〕这个自然。何必太谦。文卷待卑人带了去罢。〔生〕少刻小生亲自送来。 

〔生〕正叹尘埋小吏。



〔外〕三星此际欣逢。

〔合〕但把蓝田玉种。



荣枯付与天工。 

第三出
园逅

【满宫花】〔旦上〕六宫春花如锦。簇拥主家芳径。雕笼鹦鹉啄金桃。唤起海棠睡醒。

准拟今春乐事多。风光依旧叹蹉跎。纵然歌舞能殊众。回首终身竟若何。奴家卫氏。小字少儿。娇姸独擅。虽难当落雁沈鱼。娴雅偏怜。亦稍异凡花野草。与我哥哥卫靑。妹妹子夫。兄妹三人。生长平阳侯府。男臧女获。执役虽卑。蕙质冰心。励志颇大。因此公主娘娘比待众人另眼相看。昨日妹妹子夫被当今圣上载入宫去了。抛闪得奴家晨昏无伴。形影自怜。对此艳阳天气。好不凄楚人也。 

【香遍满】绿云堆鬓。流苏斗帐生暗尘。睡起残妆痕褪粉。徘徊无所亲。支离笑此身。花开卽苦春。谁道花自解心头闷。〔老旦丑净扮女侍上〕 

【金钱花】我每生长侯门。侯门。可惜年纪靑春。靑春。命中应是犯孤辰。云和雨。枉劳魂。花共柳。正宜人。花共柳。正宜人。

〔老旦〕我们都是平阳府中侍女。且喜公主娘娘今日陪万岁爷驾幸上林。我们拉了卫家姊姊。同到后花园裏闲戏一回。〔见介老旦〕妹妹。你为甚么闷坐在此。我们同到园裏看花去。〔旦〕奴家身子不耐烦。列位姐姐自去罢。〔净〕一定要你同去。〔丑〕他若不去。我们推着他走就是。〔老旦净丑笑扶旦行介〕 

【懒画眉】出门俱是看花人。祇恐一片花飞减却春。朝来和气巳氤氲。寻芳拾翠春相问。〔净〕你看那边有个人来了。〔众〕莫不是旧日渔郞来问津。〔生上〕 

【前腔】楼台常恐碍行云。碧瓦朱甍照眼新。小生拿文案送与曹侯。遇便到园中看一看花。〔见介净〕原来是霍官人。〔生背觑旦介〕似天风吹下许飞琼。〔旦背介净〕妹妹。这就是我常时说的霍仲孺。都是一家人。相见何妨。〔生与老旦丑旦见介净〕这是卫家妹妹。〔丑〕霍官人。你自请那边去看花。我们在这裏坐一坐。〔生笑将行又立介旦偷看介净〕霍官人。你倒不去看花。立在这柳树下做甚么。〔生〕你那裏知道。这柳呵。我怜他旖旎多风韵。愿做黄鹂借绿阴。

〔旦作摸头介〕呀。我一枝小金凤钗儿遗落了。〔众〕不知落在那裏。我们分头替妹妹寻一寻。〔净老旦丑四散寻介旦〕 

【前腔】荼■〈艹縻〉架下往来频。不是抓住枝头定是堕草茵。〔旦曲身近生介生亦曲身介生〕与君相见卽相亲。早难道无缘对面成孤另。怕洞口桃花也笑人。

〔内击云板介生〕呀。前厅击云板。想是老爷回来了。卑人要去伺候。就此奉别。〔净〕我们也进去罢。〔旦〕姐姐。你们先自进去。奴家还要在这裏寻寻钗儿。〔生〕有缘千里能相会。〔净老旦丑〕无缘对面不相逢。〔生老旦净丑同下旦〕我那曾失落钗儿。假意是这等说。好在此等霍仲孺再会一面。哎。霍仲孺。霍仲孺。 

【朝天子】我逐队随行几度春。今日与你邂逅垂杨下。眼自靑。前生应是有缘人。系心旌。何时得出风尘。把姻谐晋秦。把姻谐晋秦。

等了他这一回不来。想他自去了。不免进去罢。欲递花间信。虚言失凤钗。〔下生上〕影飘垂叶外。香度落花前。呀。小生只道卫少儿还在园中。特地又来。不想他已进去了。哎。卫少儿。卫少儿。 

【前腔】你两点春山为阿颦。想是辜负浓华过。惜此身。我爱你盈盈红玉晓妆新。不胜春。这风流天付精神。几时得高堂梦云。得高堂梦云。

故国依然在角东。



十年尘事只如风。

身无彩凤双飞翼。



心有灵犀一点通。 

第四出
梦俊

【祝英台近】〔小旦上〕梦魂醒。春睡觉。窗外有啼鸟。起傍妆台。鸾镜且偷照。生憎春色撩人。朱颜憔悴。更无奈东风寒峭。

〔如梦令〕乍雨乍晴天气。如醉如痴人意。小阁绣帘垂。懒逐秋千游戏。回避。回避。任他海棠开未。奴家俞氏。不幸椿庭早背。独与萱室相依。我母亲因无承祧之男欲将奴家招一快壻。虽然乘龙有待。只是凤卜无缘。昨夜梦一俊俏郞君。手持玉拂。说是与我三生有幸。百岁相随。那郞君面庞。如今犹宛然在目。只是这个说话。我怎好出口。且自佩服在心。看日后的应验如何。不免向窗前做些针指则个。〔作刺绣介老旦上〕 

【霜蕉叶】谁逑窈窕。日日萦怀抱。梦裏分明预报。想蓝桥。佳期不遥。

〔相见介老旦〕我的儿。你在此做针指。正该如此。你听我道。 

【祝英台】习鞶丝观列女。养就蕙兰标。我身丧藁砧。年迈桑楡。朝暮拮据勤劳。你虽妖娆。论来妇道苹蘩。须向闺中探讨。待日后做人家媳妇。振贤声方显慈亲家敎。

【前腔】〔小旦〕难报。我惜靑春怜暮景。只索把眉寿慢祈祷。你慷慨柏舟。寂寞斑衣。无限岁月劬劳。眼见你萧疎二发斑斑。只为把我微躯相保。做孩儿翻愧慈乌能孝。

【前腔】〔老旦〕听吿。我门楣独有娇娃。这婚姻事切切系心苗。望断伐柯。愁绝冰言。只恐误伊桃夭。〔小旦〕只要母亲高年康胜。孩儿勉力承欢。若论孩儿身世。自有定分。何劳母亲挂念。〔老旦〕你父亲旣死。我止靠着你终养。这姻缘的事。叫我怎不关心。却喜昨夜梦一个年少郞君。手执玉拂。说是我的女壻。他的面庞。我还记得在此。〔小旦〕孩儿昨夜也做这个梦。〔老旦〕有这等异事。年少。梦中恍惚相逢。想是星期将到。若果应梦中所遇。不但你遂终身之托。得才郞我也白头相靠。

【前腔】〔小旦〕难料。惭非玉秀闺房。敢望配人豪。算将来箭中雀屛。慢引红丝。都是夙世应招。和调。愿百年琴瑟声中。侍奉你瑶池仙貌。〔老旦〕谅我儿今生福缘非小。

红鸾天喜已相临。



不费冰人线引针。

着意种花花不活。



无心栽柳柳成阴。 

第五出
绦探

〔丑上〕小子年方二八。生来聪慧超羣。许多文墨上脸。一团秀气包身。炎暑呼为腊月。淸早认做黄昏。吃饭专思打盹。上街忘入家门。执役平阳府裏。书童是我尊名。老爷爱我伶俐。时常加意温存。只怕公主吃醋。近来不敢相亲。免派烹茶洗砚。单差扫地看门。〔内介〕扫地看门。是最下等的事。老爷怎么这样爱你。〔丑〕老爷说。书童书童。今日小试行道。不久抬举你做个人下之人。闲话休题。这花园中一向是我打扫。连日风雨。满地落花。恐老爷看见。不当稳便。且寻苕箒去扫一扫。〔虚下生上〕 

【遶红楼】弹铗冯讙黯自悲。知甚日吐气扬眉。逆旅孤身。困人时节。情景费支持。

小生霍仲孺。前日偶往园中闲步。遇着卫靑的妹子少儿。追随女伴寻芳。来往花间拾翠。仅可靑春二八。压倒粉黛三千。可惜他厕身贱婢。溷迹女奴。薄命红颜。彼方无匹。孤身逆旅。我亦鲜俦。因此四目相挑。不觉两情暗授。如今教小生眠思梦想。废寝忘餐。如何是了。 

【尾犯序】偶步入花溪。天幸有缘。邂逅仙姬。他假觅瑶钗。转荼■〈艹縻〉架西。留意。全不顾寻花问柳。单为我含情凝睇。到如今空怅望。侯门如海。怎得两相依。

我如今有个计策在此。若顿然写个字儿与他。未知他识字不识字。况他万一假意卖淸。拿出小生字儿与公主看时。不当稳便。不免把这玉绦环。解散了这个结头。只说拿进去央他结一结。看他怎么様说。再作道理。只是没人拿去与他。如何是好。哦。有人了。那书童这小厮。又愚蠢。又老实。待他出来。央他拿去便了。呀。那书童已来也。〔丑上〕花落家童未扫。鸟啼山客犹眠。花园裏的地扫完了。不免到堂前扫地去。〔遇介生〕书童。我有一个玉绦。结头散了。要央府裏女侍们结一结。你说那一个会得。〔丑〕这毕竟是卫少儿会得〔生〕这等你拿进去。央他与我结做同心方胜。〔作递绦与丑介丑〕我就拿去。〔下生〕书童虽去。不知事体若何。 

【前腔】相逢如有期。我欲将心事偷传。恐怕人知。饿眼馋涎。顿魂消思迷。私谛。要图那江皋解佩。且先效蓝桥投杵。那三星说天台花下是佳期。如今恰好在花园裏遇着他。思量起。梦中神语。不是谩无稽。

堂前白石倚高梧。



凤宿今宵愿不孤。

踏破铁鞋无觅处。



得来全不费工夫。 

第六出
笺允

【步步娇】〔旦上〕一搦腰肢东风软。怕入梨花院。春深怯杜鹃。瘦不胜衣。多愁多怨。脉脉对谁言。知心惟有莺和燕。

奴家卫氏少儿。生在侯门。身居贱婢。颜如秾李。齿欲破瓜。旣悲我生之不辰。又叹流光之易掷。前日在花园中遇着霍仲孺。丰格不凡。襟怀洒落。我一见倾心。只是无缘相会。如何是好。 

【江头金桂】我想他风标堪羡。信翩翩美少年。那更神凝秋水。貌比芳莲。堪遂我三生愿。我避不得登墙窥宋。眉眼相传。奴家常慕管仲之婢。闻宁戚歌浩浩而知其欲室。我见霍郞亦有欲室之意。不如与他私结良缘。庶得终身有托。因此上假寻钗钿。悄向伊前。匆匆私语两意牵。祇朝思暮想。祇朝思暮想。欲待传情鱼雁。苦无方便。泪澘然。懒向花阴步。空怀月老缘。

我昨日特地把卧室移近着凤树堂。仅隔一墙。墙边太湖石。倚着一枝大梧桐树。若从石上手扳着桐树丫枝。过墙甚便。今日天子圣诞。老爷与公主陪燕。出朝一定迟的。正好乘这时节。与霍郞一会。只是怎生寄得个信儿与他。〔思介〕已有了。书童这小厮。性最愚蠢。没有机心。我写简帖儿。假传老爷的命。着他与霍郞写的便了。笔砚在此。待我写起来。〔写介〕 

【五供养】花笺试展。仗托霜毫。成就良缘。那凤树堂呵。碧梧桐正和那峻石巧相连。洞房非远。趁明月东墙甚便。银河塡鹊驾。权拟会双仙。休得踟蹰。更莫迟延。

帖儿到写完了。怎得书童这小厮来。哎。帖儿帖儿我想来。 

【玉交枝】合欢宫殿。记当年鸾衔信传。奴今借你谐姻眷。我不敢小觑了你。比虎符功效非浅。何劳雁书云汉边。休夸鱼信湘江远。胜蜂媒花间乱喧。管鸳俦沙头并眠。

只有一件。我是个女孩儿。突然拿个帖儿与男子。不免吃那男子看轻了。怎么样好。〔丑上〕为结同心胜。来寻窈窕娘。〔见介丑〕姐姐。那霍官人玉绦的结散了。要央你结个同心方胜。〔递绦与旦介旦背介〕霍郞拿这玉绦来。他的意思。我岂不知。乘此机会。拿这帖儿与他。料也不为突然了。〔转介〕书童。这玉绦的结。你对霍官人说。待我慢慢的结了还他。这书是老爷进朝时节叫我分付你拿与霍官人写的。不可错与了别人。 

【玉胞肚】你与霍郞当面。这云笺方纔可传。念主公珍重题封。你休得怠慢招愆。傥伊不遇且持还。须信一纸心书抵万钱。

〔丑〕姐姐。你把书童忒看痴了。往常老爷叫我买蒜。我只错买了葱。老爷叫我杀鸡。我只错杀了狗。那些便不中用。若这件定不用叮咛。〔旦背介〕 

【尾声】今宵期遂鸾凰愿。〔转向丑介〕你寄柬传书要万全。〔丑〕我给使殷勤不待言。

〔旦〕为忆桑中约。



来申梁下期。

〔丑〕敬将主人命。



不敢有差池。 

第七出
奇术

【菊花新】〔外便服上〕丈夫吐气作长虹。不为寒微动戚容。贵贱与穷通。任造化小儿搬弄。

天付昂藏七尺躯。寻章摘句懒攻儒。醉来击剑歌声壮。忘却身为贵主奴。卑人卫靑。兄妹三人。俱执役平阳侯府。只有妹妹子夫。被当今天子加载宫庭。日后倘得亲幸。我卫靑也好少藉余光。这也不在话下。早上奉曹侯的命。送书请客。天色将雨。不免趱行几步。〔行介〕 

【驻马泣】沦落家僮。名列靑衣小队中。似淮阴伏胯。季布为奴。彭越行佣。枯鱼涸辙暂潜踪。大鹏何日天风送。呀。大雨滂沱。不曾带得伞来。且向这人家门楼下躱避片时。〔作避雨立介〕借一枝暂息鹪鹩。望层霄卽现霓虹。〔净扮跛足破帽破衣跑上〕 

【前腔】衣破蓬松。进退艰难泣路穷。怎禁得淋淋骤雨。坎坎泥途。猎猎狂风。且向这门楼下躱一躱。〔作躱见外拱介〕偶然邂逅得相逢。踉跄休得嫌惊动。〔作看外惊介〕这是待天闲伏枥骅骝。困风云蛰户蛟龙。

〔向外介〕贵人。贵人。兄长尊姓。住居在何处。〔外〕卑人卫靑。执役平阳府中。长兄怎么称我是贵人。〔净〕不瞒长兄说。小子素好相人。相人多矣。无如尊相这样奇得紧。你听我道。 

【驻马听】你是渭水非熊。烈比鹰扬定有茅土封。〔外〕卑人不过是人下之人。岂敢望那封侯的事业。〔净〕你这相三英难敌。万里长城。八面威风。虎头燕颔少人同。丹书铁券当朝重。到后来位上三公。壮猷方叔千秋颂。

【前腔】〔外〕未识枯荣。韩信今朝遇蒯通。不瞒兄长说。小子虽居人下。才堪分阃。志在忘家。力足摧锋。倘蒙推毂授元戎。定敎破虏无遗种。只恐数奇。未能如愿。闻兄长的言语。喜慰私衷。似醉中唤醒迷人梦。

〔净〕小子决非妄言。不久卽验。〔外〕兄长尊姓。〔净〕卑人公孙敖。义渠人氏。因犯罪被钳。徒流在此。〔外〕且喜天雨已住。兄长同到舍下。还要请教。〔净〕当得当得。〔同行介净〕非我操冰鉴。谁知骨相奇。〔外〕蛟龙得云雨。从此上天池。已到府中。转进耳房。这便是卑人卧室。〔向内介〕妹子。有客在此。看茶出来。〔旦上〕 

【菊花新】丰标独占绮罗丛。云想衣裳花想容。徙倚小房栊。谁识我春山愁重。

〔见净背介〕呀。这般一个人。怎么哥哥叫我捧茶与他吃。〔外〕妹子放了茶杯。且与公孙先生相见。〔见介净〕令妹尊相。不弱似兄长。他出身虽是微贱。恰有 

【驻云飞】四德三从。定受夫人一品封。看这红光满面。眼见得花发天台洞。不久便箫弄秦楼凤。嗏。麟子送瑶空。是明堂梁栋。你夫妇优游。食禄沾天宠。你兄妹二位呵。似玉树琼枝晚并荣。

【前腔】〔旦〕泪洒西风。叹误落朱门侍婢中。倘得樊笼纵。胜把蓝田种。嗏。敢望五花封。帔霞冠凤。〔外〕公孙兄。与你萍水相逢。愿交谊联昆仲。〔净〕卑人是刑余之人。怎敢与大贵人结义。〔外〕说那裏话。兄长也不是等闲的人。今日少叙一叙。〔外旦〕鸡黍淹留愧不恭。

〔旦〕人道前程似漆。



〔外〕逢君休咎先知。

〔净〕但得富贵到手。



休忘贫贱之时。 

第八出
赴约

【寳鼎儿】〔生上〕洛川适遇江妃。巫峡冀沾暮雨。

高山种小麦。终久不成穗。男儿在他乡。焉得不憔悴。小生霍仲孺。见了卫少儿。精神恍惚。梦寐迷离。今早叫书童拿玉绦进去。不见回音。只得在此等候。〔丑上〕暂为靑鸟使。忙把锦笺传。霍官人。你的玉绦。我与卫家姐姐了。他说慢慢的结了还你。就叫我拿这书出来与你。说老爷入朝时节。分付叫我拿与你写的。〔生笑介〕我知道了。你自去罢。〔丑〕已传台府命。回报玉楼人。〔下生〕看他不知写什么在上面。〔拆介〕是一首诗。可怜今夜月。凤树占淸光。莫爽花前约。令人空断肠。这诗分明是叫我月下凤树堂相会。凤树堂虽与外面相近。却如何到得他的卧内去。我想他一定有个门路在那裏。〔举手向天介〕天天。霍仲孺有甚机缘。得蒙卫少儿垂爱。此时日才下午。怎能等得到黄昏时候。 

【赏宫花】仙娃遇奇。寄鸾缄珍重持。他相思传锦字。我合卺仗鱼书。〔望介〕好了。好了。看渐渐虞渊红日坠。衣冠重整赴星期。〔下旦上〕 

【西地锦】一幅鸾笺曾寄。初更兎魄为期。敎人心下还萦系。只愁渔父津迷。

奴家卫少儿。今日因公主侯爷都去朝贺天子圣诞。府中颇觉寂静。午间已央书童将个简儿。去通知霍郞。晚来一会。料他必不爽约。且把梯儿靠向粉墙。自往凤树堂前等候着他。你看月儿渐渐上了。 

【啄木儿】三星照。片月窥。徙倚梧阴惊又喜。似老狐听彻层冰。怕小犬见人迎吠。牛郞织女图欢会。蜂喧蝶嚷须回避。我因此上胆战心慌不自持。〔生潜上〕 

【前腔】身捱户。手揽衣。行向苍苔轻曳履。早已来到凤树堂前了。试翘首天上嫦娥。问广寒宫阙曾离。〔旦忙招生介〕霍郞。你来了。〔生〕华堂虽喜来容易。洞房还恐藏深邃。〔旦〕你手扳着梧桐树。脚踏着太湖石。扒过这粉墙。我在裏面扶你就是。〔旦下梯生〕我将这白石苍梧做掇月梯。

〔生扒墙旦上扶生下介旦〕奴家卧室。特地移近堂边。早晚可以攀越。霍郞。你只要踪迹谨愼些。〔生〕这等明日待小生禀过曹侯。也移进凤树堂前耳房内住下就是。只有一件。小生计役满之期。止得半年了。怎么样好。〔旦〕这且再作区处。〔生〕小生自念 

【降黄龙】径路无媒。何幸娇娃。愿效于飞。你本是裙钗幼女。欲选英豪。身藉光辉。堪悲。〔旦〕你悲些甚么。〔生〕我是个掾吏。愧非才子。怎生与佳人为配。怕区区终身淹蹇。反贻伊悔。

【前腔】〔旦〕含泪。我生不逢时。凤寡鸾孤。只恁粉憔脂悴。闻君才貌。欲见无由。何意邂逅花溪。私窥。知你宜家宜室。似乔木丝萝堪倚。誓从今双飞双宿。永无抛弃。

〔生〕月已将午。我们睡了罢。〔旦〕这等我与你进房去。 

【尾声】耳边软款君须记。〔生〕我夜夜踰墙赴此期。〔旦〕你踪迹千定要密些。休惹傍人讲是非。

〔生〕花底相逢两订盟。



〔旦〕今宵欢会畅平生。

〔生〕东边日出西边雨。



〔旦〕莫道无晴却有晴。 

第九出
露遣

【粉蝶儿】〔外上〕胆气豪粗。拚与区区为伍。

事不关心。关心者乱。卑人卫靑。近见妹子少儿与那霍仲孺踪迹。我心中迟疑不决。不免去与公孙大郞商议一商议。远远来的。想是他了。〔净上〕遭际各有时。结交在未遇。〔见介〕仲卿。卑人正来相会。如今你到那裏去。〔外〕卑人正有事相商。就在这裏立谈罢。长兄认得府中小吏霍仲孺么。〔净〕也曾相会。看来那人容貌。将来不减仲卿。只是不曾觌面对他说个明白。〔外〕正是。卑人一日到他寓所。见他桌上有三件玉器。他说是福禄寿三星梦中赐他的。卑人主意。要把妹子少儿许他。〔净〕这两个正好做一对。〔外〕只有一件。这事在公主。卑人如何做得主张。近来一个搬进凤树堂外耳房裏安寓。一个的卧房搬近凤树堂。卑人已有几分疑心了。不想昨日见我妹子身上。系着一个玉绦环。明明是那三星赐霍仲孺的。你晓得我是个好汉子。怎肯坐视妹子与人做这等鼠窃狗偷之事。我意欲结果了他。你道何如。〔净〕你听我计较。 

【泣颜回】切莫按昆吾。论同胞休戚相须。事关帷簿。欲喷人口血先污。况仲孺是峥嵘丈夫。你令妹呵。五花鸾诰三公妇。他们的福分旣定。你怎生害得他。便视他为釜内游鱼。也应怜屋上栖乌。

【前腔】〔外〕惭予。当事虑全疎。只为男儿侠气。隐忍非夫。非君谏阻。险些儿骨肉遭屠。〔净〕卑人闻得仲孺吏役。不久就满。满时你假以他事。禀过曹侯。发回原籍。旣断他往来之路。又全你兄妹之情。岂不一举两得。〔外〕妙计妙计把他驱归闾里。分明扯碎他姻缘簿。祇图个玉洁冰淸。那顾他凤只鸾孤。

〔净〕事要从长计较。



情须委曲周全。

〔外〕今日相逢一语。



〔净〕他年成就三贤。 

第十出
怆别

【金蕉叶】〔旦上〕动情。动情。要还乡知他怎生。摆不去心上愁城。当不过眼前光景。

〔临江仙〕万古伤心系一时。萦肠不住相思。天南地北恨何如。河梁今夜雨。沟水各东西。奴家卫氏少儿。自与霍郞相会。半载有余。只指望图个脱身计策。似那出笼之鸟。任意双飞。不料他不念前盟。一旦恝然。吏役纔满。便要归家。我且等他到来。问他一个分晓。〔生上〕 

【前腔】泪零。泪零。恨今宵分离太轻。〔见抱哭介〕谁承望半载恩情。都做了一场梦境。

〔旦怒介〕霍郞。你今日虽然役满。便不回去。也由得你的。你急急思归。怎生这般薄幸。〔生〕今日之别。小生何忍甘心。〔旦〕你不甘心。谁着你回去的。〔生〕呀。娘子。你还不知道。是你狠心的哥哥。晓得我两人踪迹。假以他事。禀过曹侯。发归原籍。明日淸晨。便要出城。叫小生怎得自由。〔旦〕这般说。兀的不痛杀我也。〔各掩泪介旦〕 

【小桃红】吾兄只恁太无情。生剖破菱花镜也。拆散鸳鸯。阻绝鹏程。我怎割舍得眼睁睁。正鸾凤般两和鸣。对神灵设山盟。愿白首常相并也。谁想弦断瑶筝。奴家今夕。不如死休。也免得日后守空房泪泣孤灯。〔旦触柱生急抱哭介生〕 

【下山虎】娘行三省。未可轻生。眼底转孤另。我敢忘旧盟。有日剑合珠还。鸳衾再整。〔旦〕常言道烈女不更二夫。奴家旣以身事霍郞。宁没齿以待。决不肯改节从人。〔生〕娘子。我晓得你比白石苍松还更贞。聚散皆由命。你勉加餐惜妙龄。〔旦〕霍郞。你去后。有便人来往。千万寄个信儿与奴家〔生〕你哥哥在外。便寄信来。从何到得你的跟前。我欲把音书寄。只怕雁飞破矰。肠断天涯离恨萦。

【章台柳】〔旦〕想着你来月明。去晓星。多少欢娱与战兢。怎舍你襟怀兰蕙馨。怎舍你玉屑纷纷咳唾生。怎舍你心慷慨气峥嵘。怎舍你温柔性。俊庞儿丹靑难倩。

【醉娘子】〔生〕我闻伊此言不胜咽哽。怎忍见湿梨花泪雨倾。更难当娇啼百啭莺。〔旦哭介生〕娘子。你不要啼哭了。我千斛闷怀将欲罄。隔墙防有耳潜宵听。

〔旦出玉绦介〕霍郞。这玉绦你仍旧拿了去。〔生〕娘子。这玉绦原是福禄寿三星赐我的。说我将来有将相之贵。如今就留赠娘子。以为后日应验。〔旦〕奴家看此玉绦。就如对霍郞的面。异日显达。幸勿相忘。 

【忆多娇】你梦甚眞。绦可凭。功名万里先此征。恨我薄命无能共显荣。〔合〕贻玉关情。贻玉关情。拚取白璧完归赵庭。

〔生〕天色渐明。恐有人知觉。小生只得就此拜别。〔拜介〕 

【前腔】月已沈。鸡乱鸣。牵衣欲别怎暂停。忍唱阳关第四声。〔合前生下旦哭介〕 

【尾声】人归丢下相思病。只为花前散步行。何日纔将宿债淸。

为人莫作妇人身。



惜别言辞不忍闻。

流泪眼观流泪眼。



断肠人送断肠人。 

第十一出
宠拜

【燕归梁前】〔净上〕谁道云霄路未通。依奴虏。幸遭逢。吹嘘倘许共攀龙。当结草。报无穷。

自家公孙敖。自甘泉得遇卫仲卿。我相他定有大贵。谁知他妹子子夫。受宠宫闱。朝廷拜他为建章侍中。眼见得我的相应验了。我常临镜自相。好似英布当刑而王。旣已不幸被钳。这功名多分出在卫仲卿身上。今日见他须做个假小心。正是欲附靑云显。宁惭昏夜哀。行到门首。恰好値他退朝回来。〔外冠带众拥上〕 

【燕归梁后】九重新沐椒房宠。叨近侍。主恩隆。从今朝野识英雄。雷雨沛。化神龙。

〔净跪介〕公孙敖迎接大人。〔众赶介外扶净介〕兄长何必行这个礼。请进裏面坐。〔进介净〕大人新膺显爵。不才与有光荣。特来奉贺。〔外〕侍中出奉乘舆。入备顾问。卫靑方且自惭。何贺之有。〔净〕大人尊相。万里封侯。这不过小试行道耳。〔外〕今日之遇。已出望外。怎敢还有得陇望蜀的念头。 

【玉芙蓉】鸾坡鹤禁中。将舜日尧天捧。戴蝉冠佩玉。帷幄从容。〔净〕你今朝且享千锺俸。他日还期万户封。〔合〕君恩重。愿边陲建功。虏名王长驱直捣幕南空。

【前腔】〔净〕你天高傍衮龙。日表依飞凤。论才推弼辅。礼合尊崇。只是卑人还要赖大人吹嘘。便是刑余未合为时用。嘘植还须借顺风。

〔合前外〕兄长的功名。都在下官身上。不必叮咛。〔净谢介〕 

〔外〕受诏居淸禁。



弹冠步玉墀。

〔净〕得君轻借力。



便是运通时。 

第十二出
虏骄

【破阵子】〔丑扮夷虏众上〕直捣九重宫阙。踏平万里长城。马度玉关尘障日。风递胡笳人避兵。行看大业成。

自家浑邪王是也。谋轻百战。力雄万夫。人同虎狼之形。只惟好杀。天生夷狄之性。不可相亲。今日单于欲夺中华。命俺统领大兵。杀入南朝。把都儿们。就此起兵前去。〔众喊介丑〕 

【普天乐】统貔貅。申军令。整干戈。尊王命。列旌旗。列旌旗五色霞明。向中原虎斗龙争。〔合〕呀。仗神威取胜。长驱不暂停。听马前哈喇。千里血染猩猩。〔众喊行介〕 

【前腔】金鼓催。如雷震。士民逃。如云奔。任狼烟。任狼烟连照西京。怎当咱破竹军声。〔合前〕 

第十三出
拂券

【生查子】〔老旦丑扮女侍上〕庭院日初长。似豆靑梅小。鸟唤玉楼眠。花落家僮扫。

老娘头白渐龙钟。爱女姻缘尙未逢。只恐刘郞来采药。桃花莫把洞门封。老身俞氏。为女孩儿婚姻。朝夕挂念。春间喜得梦兆。不觉又是夏初。岁月如流。闷怀难遣。丫头。小姐在房中拈针指么。〔丑〕他这几日说身子不自在。终日在房裏睡哩。〔老旦〕这等。你请他出来。到门首散步一回。〔丑请介小旦上〕 

【一江风】睡魔撩。坐起身还倒。自觉精神耗。待把锦机挑。顚倒金针。心转添烦躁。〔见介老旦〕我儿。似此天气困人。且和你到门前去闲步一回。〔旦应同行介〕闲行散郁陶。闲行散郁陶。〔丑卷帘介〕待我把这帘儿卷起了。〔合〕槐阴户外交。看行人来往知多少。〔生执拂净随上〕 

【前腔】别多娇。步步萦怀抱。莫不是倩女离魂绕。这一带路甚是幽雅得紧。你看路迢遥。绿暗红稀。荒径尘喧少。〔净〕相公。天气炎热。我走得口渴了那裏寻一口茶儿吃便好。〔生〕我也口渴得紧。没有处借茶。思将渴吻消。思将渴吻消。金茎若个调。你看那一家。到有几个妇人在门首。不好去借茶。怕谒浆不似裴航巧。

〔净〕不妨事。待我过去。妈妈。我们行路辛苦。茶儿求借一瓯。〔老旦小旦见生惊介老旦顾小旦介〕孩儿。这人手执玉拂。俨然是我梦中见的面庞儿。〔小旦〕便是这等说。〔老旦〕敢怕是你的姻缘。也未可知。孩儿。你进去打点茶来。〔小旦下老旦问生介〕请问官人尊姓贵乡。〔生〕小生霍仲孺。平阳人氏。〔老旦〕到此贵干。〔生〕 

【前腔】欲登朝。远上长安道。未遇空怀寳。〔老旦〕如今何往。〔生〕且还轺。养晦需时。雾隐南山豹。〔老旦〕家中有令政么。〔生〕红鸾信尙遥。〔老旦〕旣然未娶。倘或有人家要招赘。官人不知肯俯从么。〔生〕凭将快壻招。〔背介〕这妈妈的言语。似深有意于我。〔转介〕妈妈。怕难消受如花貌。

〔丑持茶上〕玉壶烹雀舌。金碗注龙团。〔老旦递茶介〕老身不瞒官人说。先夫薄有家私。止生一女。老身意欲招一快壻。故此愆期至今。数月前梦一郞君。手执玉拂。面庞酷似尊颜。说是老身的佳壻。今日相逢。可谓三生有幸。倘蒙不弃。愿缔姻盟。〔生背介〕卫氏之盟。虽不可背。前已得三星说。蓝桥重遇。今日因谒浆而起的。恰好与梦兆相符。便依从了罢。〔转介〕小生惭非齐髠。谬称曼倩。敬从慈命。暂戢归心。〔老旦〕如此是老身桑楡有靠了。今日是黄道吉日。就请掌礼的结了花烛罢。〔杂扮掌礼人照常喝介丑扶小旦上介〕 

【接云鹤】谒浆仙侣遇蓝桥。乘鸾帝女下丹霄。〔生小旦照常相拜介送酒介老旦〕 

【梁州序】一时奇遇。百年欢好。梦卜机缘非小。愧我寒门荆布。于归幸咏桃夭。〔生〕多感你礼陈百两。宠及迷津。将掌上珠分耀。〔背介〕何期双跨凤。弄琼箫。〔转向老旦介〕愿阿母千秋海上桃。〔合〕臻百福。成佳兆。看三星瑞彩当筵照。花烛会。称年少。

【前腔】〔小旦〕且休言鹊有鸠巢。喜相谐萝施松茑。羡风流夫壻。是画眉京兆。〔生背掩泪介〕只为难舒骥足。且寄鹪枝。勉强图欢笑。鲰生非薄幸。忘丰标。〔丑〕霍官人。为何当此喜筵。堕下泪来。〔生转介〕我偶念及三径松筠久寂寥。〔合前〕 

【节节高】〔丑向老旦〕娘行识俊髦。〔向生介〕配妖娆。连枝比目那堪较。〔笑向小旦介〕你新妆巧。眉晕娇。多管心儿跳。阳台今始襄王到。〔笑向生介〕为云为雨休猜料。可怜香唾沁鲛绡。春生锦帐把花枝抱。

【尾声】〔众〕行看凤毓丹山晓。池上他年五色毛。多福多男多寿考。

罗衣锦带合欢襦。



绰约双钗明月珠。

歌入靑鸾回寳扇。



明年一曲凤将雏。 

第十四出
隙中

〔末扮黄门官上〕绛绩鸡人报晓筹。尙衣方进翠云裘。九重阊阖开宫殿。万国衣冠拜冕旒。下官汉朝中一个黄门官的便是。昨日边报紧急。今日会集文武百官。会议退虏长策。不免在此伺候。〔小生外净丑冠带上〕 

【似娘儿】烽火苦侵边。论阃外谁个威宣。〔外〕黄云万点笼萍剑。看金马风嘶。旌旗星灿。〔合〕何日靖狼烟。

〔见介末〕列位大人。边警戒严。拒虏无计。战守和三策。何者为先。圣上特命列位廷议。〔净〕据愚见。和亲为上策。〔外〕和亲怎么是上策。〔净〕 

【啄木儿】嗟边境。起燧烟。只是累岁干戈未息肩。况中原食尽兵疲。那胡人锐气滔天。为今之计。除非是柏池花貌能除乱。更输金帛方塡愿。好向宫中选玉颜。

〔外〕老丞相之言差矣。中国尙自有人。何必讲盟城下。你可知道么。 

【前腔】中原气。未索然。谁不欲荷戟挥戈靖九边。猛赳赳战将熊飞。烈轰轰谋士蜂攒。又何须宫中弱息成姻眷。这羞惭怎见先皇面。除非是剑劈崆峒计万全。

〔外跪介〕臣卫靑奏闻陛下。匈奴猖獗。非大创一番。丑虏必不寒心。将来蹂践不已。〔净小生丑跪介〕臣等奏闻陛下。匈奴猖獗。先帝也曾攻讨。终不能克。况如今兵疲财尽。兴师未免劳民伤财。不若和亲的便。〔外〕 

【滴溜子】臣靑的。臣靑的愚衷主战。〔净〕羣臣的。羣臣的主和为便。〔合〕聚讼盈庭莫辨。陈情达圣听。伏惟独断。免使臣僚。纷纷御前。

〔末〕官裏道来。卫侍中之言。极为有理。但事势危急。暂从和议。只是公主俱已尙人。必须择良家女子。充作公主。远送和番。众官拟定了。再来奏闻。〔众起介外〕和亲之议。下官不敢与闻。正是晓随天仗入。暮惹御香归。〔先下净〕卫靑适纔阻挠和亲。我如今不若奏闻圣上。偏要把他的妹子少儿。出去和番。〔小生丑〕相国之言有理。〔净〕 

【前腔】叹那厮叹那厮偏持管见。又谁料。又谁料宸衷裁鉴。用我和亲议建。要把民间女子招。不如乘机就便。选用娉婷。敎他赧颜。

正是 

一朝权在手。



便把令来行。 

第十五出
促晤

【番卜算】〔旦上〕顷刻拆鸾凰。岁月孤鸳帐。天涯悬望泪汪汪。连理成虚谎。

〔生查子〕相思懒下床。晓梦迷蝴蝶。入柳又穿花。去去轻如叶。可堪岐路长。不道关山别。无赖是黄鹂。唤起空愁绝。奴家卫氏少儿。自与霍郞别后。不意平阳仙游。公公娘娘将家姬尽皆放出。因此奴家遂与哥哥同居。哥哥邀子夫的宠幸。一时贵显。几欲奴家适人。奴家以有子为辞。又托公孙敖再三调停。方才许奴家去请霍郞到来。以遂终身之托。我想霍郞只有书童相认。前者已与公主讨得。如今不免修书一封。着书童送去。〔写介〕 

【狮子序】书未写。泪两行。望伊人天各一方。怎禁得飘零翠黛。瘦损红妆。若提起凤树堂的情状。祇敎人怜鸳被。惜鸾帷。孤玉绦。几度凄凉。断肠的鸟啼花落。满目心伤。

书已写完。且待书童到来。分付他去便是。 

【赏宫花】心中暗想。我如何不感伤。痛惜箫声断。更恨路途长。芳草王孙迷远道。怀春静女怅兰房。

〔丑上〕只为边烽急。须臾丧玉颜。〔见介丑〕呀。姐姐。不好了。朝廷因单于入寇。廷议要将你去和亲。圣旨已下了。我闻得了这个信息。特地来通知姐姐。〔旦惊介〕有这等的事。如今老爷在那裏。〔丑〕老爷还在朝中。不曾回来。〔旦泣介〕 

【降黄龙】堂堂空自说天王。那战甲金戈。谋臣猛将。不能勾消除烽火。任胡尘飞满疆场。思量。花老遐荒。到不如玉碎珠伤。顾不得宗社丘墟。铜驼草莽。

书童。我正要你到平阳去寻霍官人。谁想又有此风波。也罢。如今快些去教他到塞上来会我罢。我写的书。如今不必送了。你只对他说。 

【大圣乐】再休思重会兰房。那虏骑如云不可当。便得个完璧归赵也。怕花貌老风霜。书童。你教他作急到塞上来。促他送远人千里。了我关心事一场。越添凄怆。眼见得穿花鸾凤。做了棒打鸳鸯。

塞外高飞一片云。



凄凄红泪泣榴裙。

可怜无定河边骨。



正是靑闺梦裏人。

〔丑下外上〕涸水蛟龙流血泪。冲霄鹰隼失高秋。〔见介旦〕哥哥。朝廷要把奴家去和番。这事怎么好。〔外〕便是这等说。我已着人入宫去通知妹妹子夫。教他挽回。只是圣旨已下。恐怕挽回不得了。〔旦泣介〕 

【解三酲】顿闻言魂飞魄丧。忍红颜狼戾殊方。哥哥。我们兄妹三人。你两个这等样荣耀。偏奴家这等样漂泊。叹连城光耀我偏丧。这离别允埋荒。〔众上〕有事不敢不报。无事不敢乱传。禀老爷知道。和番的事。亏了子夫娘娘做主。另选宫中妃子王嫱去了。〔旦〕这等谢天。〔外〕好了好了。〔合〕须臾顿把愁眉放。似寒谷春回花再芳。〔旦背介〕只是书童去远。追他不着了。还思想。恐那人闻言扼腕。空往边疆。

〔外〕可恨奸臣见太偏。



受盟城下耻何甘。

〔旦背〕一时旧恨塡新恨。



却喜愁颜变笑颜。 

第十六出
往边

【四园春】〔生上〕为恋新人动岁留。此逢疑是梦中游。故人迢递在阳侯。鱼雁无凭黯自愁。虽値朱明候。霜鬓已先秋。

〔点绛唇〕忆昔临岐。搵将双袖啼红血。伤心轻别。无奈音尘绝。浆乞蓝桥。倏把新欢结。魂飞越。断肠时节。心事和谁说。卑人霍仲孺。自俞母瞥见。将女儿招我为壻。可喜娘子不愧淑媛。尽堪内助。但卫氏少儿。恩情难撇。闻得平阳物故。不知他府内侍女。怎生下落。意欲遣人去探个消息。只是他哥哥卫靑。正得朝廷宠爱。势焰熏天。我怎敢轻捋虎须。擅通音问。正是靑鸟不传云外信。丁香空结雨中愁。好闷人也。〔老旦上〕充闾多喜气。孔释送麟儿。〔见介老旦〕霍郞恭喜。我女儿生下一个儿子了。〔生〕可喜可喜。〔老旦〕 

【醉扶归】喜郞君庆发源深厚。玉麟儿从天授尔俦。〔生〕喜传家有子绍箕裘。看他头角多奇秀。〔背介〕哎。俞氏娘子幸生下一个孩儿了。那卫少儿我别的时节。他说有孕。如今不知曾分娩否。美人南国翠蛾愁。知他弄璋弄瓦心迤逗。

〔丑〕水程历尽又山程。万里关山驿路尘。一路行来。闻得霍官人招赘俞家。此间是他门首。裏面有人么。〔生见介〕呀。你是曹府书童。为何到此。〔丑〕书童已蒙卫爷讨出。因少儿姐朝廷把他和番。特地着我来通知官人。叫你快到塞上相会一面。〔生惊介〕有这等的事。〔哭介〕 

【剔银灯】想娇娥泪沾襟袖。又谁知这段根由。闻言顿觉心如剖。好敎我不堪回首。〔合〕须向边关奔走。怎顾得驱驰不休。

〔生〕书童。你索随我同去。少住在此。待我收拾行装出来。〔进介〕岳母。小生边上有一旧友。邀我今日要去走一遭。不过两月就回。望岳母与我好好看这孩子。就此吿别。 

【前腔】霎时间云山驰骤。料不向边庭经年迤逗。闺中调护多生受。这不是涂山离偶。〔合前〕 

渭城朝雨浥轻尘。



客舍靑靑柳色新。

劝君更尽一杯酒。



西出阳关无故人。 【武陵花】〔生丑同行介〕金屋鸾俦。屈指经年离别久。那梦魂飞绕处。偏忆旧时佳偶。谁料等闲平地起波涛。把娇娃款塞多僝僽。记得芙蓉帐共绸缪。如今须打叠打叠那风流。他往紫塞悲秋。相思泪。苦凝眸。更水宿风餐岂自由。岂自由。顾不得寒沙漠漠点征裘。那边月似彄。那边风似矛。又何曾禁受。兀的不惨杀人也么愁。兀的不痛杀人也么愁。凝望断玉门关口。看行行历尽陇山头。怕烟云万里暗樵楼。

【前腔】蹬雨鞭风。一段离情拍拍浮。痛忆那时分袂。两种相思。一样含愁。料他也似我长自恨漂流。似我长自恨漂流。怕湘裙数折腰肢瘦。禁不得翠压双蛾。损玉肌秋。西风魂断倩谁收。倘此去霎时聚首。惜别牵衣我也无计留。眞个渺渺何年恨始休。恨始休。看丹树霜凋。万里冷飕飕。望渝州。同伊身世属离忧。只见塞草连天暮。那胡笳遥听哀雁鸣秋。百感中来不自由。

〔丑〕霍官人。天色晚了。我们到前面店裏歇了。明日行罢。〔生〕 

【尾声】程途望望同奔走。正树杪夕阳时候。且向蘧庐暂憩游。

正是 

行人赶行人。



一程又一程。 

第十七出
妃怨

〔杂扮官校上〕满眼黄沙埋白骨。堪悲绝塞损红颜。我们塞上官兵。今日朝廷送明妃王嫱出塞和亲。我们护送出关。打叠着骏马雕鞍。整备着胡笳羯鼓。想着那鸾舆到处。观者肩摩。罗袜移来。拥者毂击。只可惜蝉鬟云髻。漂泊胡尘。眞个是绿鬓朱颜。沈埋毳帐。道犹未了。明妃早到。〔占旦胡服琵琶上〕 

【步步娇】御柳经年愁肠绾。蓦把黄楡换。宫鸦暗玉颜。汉月眉湾。蝉鬓胡云挽。遥望汉宫悬。琵琶弦共君恩断。

痛绝蛾眉梦觉愁。胡笳入耳隼旗收。红颜莫把东风怨。自恨飘蓬薄命流。奴家王嫱。蒙圣上送我出塞和番。只得抱着琵琶。千里远驰。早已到塞上了。你看这光景。好凄惨人也。 

【醉扶归】见燕支斐亹愁云满。望长安迷离烟树漫。叹罗衫一旦污腥膻。苦楡关几度迷征雁。鸣悲牧马甚堪怜。胡笳互动添哀怨。

〔杂见介〕禀娘娘。山路逼窄。难摆鸾舆。请娘娘上马。〔占旦〕带马过来。〔丑牵马上占旦上马介〕 

【前腔】跨雕鞍手把珊瑚按。涉龙沙尘蒙云鬓残。离龙楼倏度玉门关。怅胡天遥隔昭阳殿。好教我似蜡烛成灰泪未干。春蚕到死丝方断。

到什么地方了。〔众〕启娘娘。这是桑干地方了。〔占旦〕 

【皂罗袍】路到桑干肠断。痛行行渐远。返辙无缘。奴家当日呵。娇姿幽闲尙相怜。到今日胡天漂泊谁为念。对着这白杨衰草。风光惨然。看着那旃裘毳帐。中心黯然。这是我红颜薄命伊谁怨。

〔杂〕启娘娘。已到酒泉郡了。〔占旦〕 

【前腔】一路风尘历遍。问酒泉郡守。因甚那兴致翩翩。据奴家看来。穹庐累月断人烟。黄沙碛裏无春艳。〔作不行介〕你看这马到此处。也不肯行了。叹腾骧逸足。犹然不前。况娇柔弱质。那堪直前。好教我梦魂空绕宫中远。

叫左右。取琵琶过来。待我弹一回儿。〔作弹介〕 

【好姐姐】未弹。泪珠已泫。便弹彻一腔哀怨。倩谁寄语。当今天子前。谁怜念。只落得庄生晓梦迷蝴蝶。望帝春心托杜鹃。

〔众〕禀娘娘。琵琶弹得凄楚。不觉众人都下泪来。〔占旦〕 

【前腔】惨然。一时颜黯。便猿闻应敎肠断。料殊方异类。少知音可与弹。情难按。把琵琶一曲鸣哀怨。使绝塞千秋惨玉颜。

〔丑杂扮胡兵上诨见介〕闻中国遣昭君款塞。我主特差把都儿每迎接。〔占旦泣〕 

【香柳娘】对胡儿骇然。对胡儿骇然。侏■〈亻离〉不便。更兼面目堪惊闪。抱琵琶自怜。抱琵琶自怜。玉勒渐穷边。深宫望逾远。南朝的官军。〔众应介〕你们回去复命呵。说我实含寃向前。实含寃向前。几待吁天。叩阍无便。〔众应介丑杂作胡乐迎占旦泣介〕 

【前腔】听不入耳欢。听不入耳欢。愈增忉怛。脂殷粉悴眞凄惋。恨今生枉然。恨今生枉然。埋没已经年。漂流又不免。料生还实难。料生还实难。珠入重渊。璧沈海甸。〔作乐介〕 

【尾声】漫漫沙碛风光暗。到此际不禁肠断。说甚么南望长安在日边。 

第十八出
被获

【水底鱼儿】〔生丑行上〕心急难前。龙幢塞上翻。嘶风马紧。闯过玉门关。闯过玉门关

。卑人霍仲孺。因卫少儿出塞和番。约我一会。特地同书童赶来到边上。书童。你问这地方上人。见姐姐曾过去未。〔内云〕过去多时了。〔生〕这等急急赶上去。 

【四边静】高睁两眼心中热。鸾俦忍抛撇。一望碧云天。中宵雁行绝。〔合〕黄尘蔽野。白杨如雪。泪雨湿靑衫。凄凉共谁说。

〔杂扮番卒遇生介〕你两人怎么闯过雁门关来。一定是个奸细了。〔生〕我们不是奸细。是来寻人的。〔杂〕咱们也不管你做甚的。只是拿住在此就是。〔生〕 

【前腔】不毛陷入难轻脱。愁肠痛堪绝。把袂怨西风。临岐共悲咽。〔合前〕 

〔生〕百年壮志满乾坤。



〔丑〕白骨萧萧冷朔云。

〔合〕何时得遇拿云手。



提出天罗地网人。 

第十九出
荐甥

【一翦梅】〔末戴束发冠上〕头戴金冠服皂貂。自负人豪。志在云霄。

最爱读阴符。能驰汗血驹。谁言年未壮。吾志欲呑胡。小生霍去病。年方一十八岁。生来未见严父。止与慈亲相依母舅卫仲卿居住。我母舅好读兵书。喜谈韬略。小生自幼习闻。因此弓马熟闲。颇有功名之志。今母舅藉椒房之宠。身为大中大夫。常挈小生出入禁闱。得瞻天表。小生常问及父亲。母亲便自支吾。时时窥见母亲手执玉绦环。背人流涕。小生又不敢多问。如何是好。 

【宜春令】慈恩重。养育劳。念椿庭何缘寂寥。追求无计。我这衷肠难向傍人道。试看他惜玉含颦。多应为离鸾伤抱。我待要问母舅呵。须防冒犯嫌疑。失欢非小。〔外冠带杂随上〕 

【一翦梅】一时凤诏下丹霄。官拜衡茅。光贲衡茅。

〔见介外〕贤甥。我今早朝罢。圣上坐于便殿命我侍膳。问我说。倘有所知的人才。举来擢用。我随荐了公孙敖。因除他为骑郞之职。又说你素闲韬略。最善骑射。圣上大喜。卽拜你为侍中。你两个的命俱已下了。明早同公孙敖去谢恩就是。〔末〕虽蒙母舅吹嘘。只恐有负所举。 

【宜春令】东西寺。左右曹。近臣荣惭非誉髦。侍从帷幄。万机喉舌将何效。你休猜做似舅贤甥。只愁我滥竽廊庙。须知汗马功勋。或堪图报。

【前腔】〔外〕你精三略。谙六韬。养由基穿杨技高。凭着虎头燕颔。是桓桓大将英雄貌。料伊家早岁封侯。胜当年白头垂钓。今朝似刃发硎。渐舒光耀。

叫左右。去拜上公孙爷。说明早在朝房相会。〔杂应介〕 

日华浮动郁金袍。



云卷珠帘剑斾高。

戎服上趋承北极。



儒冠列侍映东曹。 

第二十出
夷讧

【北点绛唇】〔丑扮夷虏杂随上〕铁马金戈。问甚坚城百座。蹴着靴尖破。看宫阙嵯峨。教他作三月咸阳火。

自家浑邪王是也。一向汉朝把明妃和亲。故此按兵不动。如今明妃已死。和亲之议绝了。不免叫把都儿每就此起兵南去。〔众应介〕 

【南倒拖船】看队伍。整干戈。整干戈。杀奔上国莫蹉跎。莫蹉跎。看取蹋番南社稷。管敎拾取汉山河。汉山河。指日功成齐奏凯。大家拍马听铙歌。 

第二十一出
阃命

【风入松慢】〔外上〕装严早入九重城。初落残星。〔末〕侍中出纳天王命。犹难寝处安宁。〔净〕北阙车声交集。东方曙色微明。

〔外〕带剑趋朝星斗寒。〔末〕金珰玉佩惠文冠。〔净〕翩翩联步登丹陛。〔合〕圣主恩波天样宽。〔外〕我们方纔入朝谢恩。正遇着边庭羽书吿急。那匈奴因明妃死了。又来犯边。下官当日就说。这些羯虏。若不大创。便轻朝廷。圣上想着我的言语。就要我三人统兵征讨。拜我为车骑将军。贤甥为嫖姚校尉。公孙兄为骑郞。同领士卒十万。前去剿灭浑邪。我三人叨此重任。此行副得朝廷注望便好。〔净〕小子初见尊相。便知万里封侯。不意苍蝇亦附骥尾。〔外〕 

【风入松】才非吉甫误提兵。借天王推毂威灵。〔净〕桓桓大将操兵柄。管此去单于系颈。马到处燕然勒名。〔合〕建伟伐。报朝廷。

【前腔】〔末〕登坛谁道一军惊。料匈奴气夺先声。只虑小子年未老成。事不谙练。区区汗马何能胜。〔净〕嫖姚与元帅呵论骨相封侯前定。管此去胡尘扫淸。〔合〕分茅土。锡弓旌。

〔杂扮兵校上〕朝中天子宣。阃外将军令。〔见介杂〕将校候元帅嫖姚起兵。〔外〕这等我们就起身前去。〔末〕母舅先行。待小子别过母亲。随卽就来。〔外〕结束辞家莫待迟。〔净〕一朝受命便兴师。〔末〕只愁慈母难为别。〔合〕马革酬恩正此时。〔外净杂拥下末〕母亲有请。〔旦上〕 

【粉蝶儿】幼子从征。此别不堪孤另。

〔见介末〕孩儿禀母亲得知。朝廷因浑邪犯边。拜母舅为车骑将军。孩儿为嫖姚校尉。统兵征讨。就此拜别。〔旦〕孩儿。你素有大志。此去倘能立功。不独报效朝廷。且不负我抚养你的辛苦。哎。只是。〔背掩泪介末〕母亲为甚么欲言又止。〔旦〕我隐忍多年。今日不得不说了。我儿。你要知你父亲的踪迹呵。〔末惊介〕呀。孩儿一向要问个明白。母亲含糊不言。如今我父亲在那裏。〔旦泣介〕 

【惜奴娇】欲诉离情。怕猿闻肠断。搵泪呑声。你父亲叫做霍仲孺。是平阳英俊。为吏给事侯庭。〔末〕原来在平阳府为吏。〔旦〕他虽藏名。似寳剑尘埋精光映。我那时方为贱婢。叹前程空悲哽。偶然拾翠行。天遣花前相遇。遂把比翼联成。

〔末〕旣然如此。为甚么两分离了。〔旦〕你母舅得知这事。对曹侯说了。适乘你父亲役满。一时逼勒 

【前腔】回程。破爱分情。恨暌违念载。消息沉沉。〔末〕这等怎么不写书去请父亲到来。〔旦〕数年前我因朝廷要将我和番。我曾着书童到平阳去。叫他往边上一会。一去杳然。竟不知下落了。衡阳峯侧。可惜雁字无凭。〔末〕母亲。旣有此事。何不早说与孩儿得知。也好去觅个下落。〔旦〕难明。不是儿今当权柄。便说与那名儿成画饼。〔末〕倘或孩儿寻见父亲。将甚么取信。〔旦递玉绦与末介〕你好掌上擎。这是他当年留别。甚日得再续姻盟。

〔末〕怪见母亲对了玉绦。卽便掩泣。〔掩泪介〕 

【沈醉东风】听娘言不胜涕零。恨只恨母舅平白地剖开鸾镜。那些个手足之情。如今我父亲呵。便久孤鸳枕。料难忘当年情分。孩儿此去。将大军暂停。把严亲奉迎。那时纔免孩儿不孝爹娘的罪名。

〔末〕母亲。孩儿就此吿别。〔拜介〕 

【川拨棹】且宽心等。管椿萱荣晚景。〔旦〕愿孩儿捷报神京。愿孩儿捷报神京。且破匈奴。三犁虏庭。〔合〕树功名。尽子情。报亲恩。遂母心。

【尾声】〔旦〕黄云白草豺狼径。冒险临危重此生。〔末〕我忠孝须当两尽情〔末下旦〕 

一家骨肉叹东西。



千里从征事鼓鼙。

惆怅王孙归未得。



天涯芳草正萋萋。 

第二十二出
乘访

【夜行船】〔小旦小生上小旦〕四日涂山离大禹。到今日蝶梦频迷。〔小生〕膝下依违。斑衣嬉戏。〔小旦〕贪看明珠旖旎。

燕去燕来闲白昼。花开花落送黄昏。年年好景春相妬。梦裏铅华见旧痕。霍郞一去。十有六年。音信杳然。母亲又早见背。孤身抚养孩儿。孩儿虽已长成。学业未知何如。终朝寂寞。如何是好。 

【二郞神】长吁气。忆那日文鸳远去。屈指程途应几许。为甚么靑鸾信杳。倂频年鸿雁音稀。多应是梗断萍飘岐路迷。祇教我母子空闺依倚。〔向小生介〕掌中珠。问何日峥嵘。头角堪奇。〔末冠带杂随上〕 

【临江梅】枉道平阳槐树低。椿庭不远东西。迢遥魂梦自依依。欲整斑衣。暂卸戎衣。

下官霍去病。奉诏从征。因母亲命我来平阳寻访父亲。一路询问。闻知父亲入赘俞家。迤■〈辶里〉行来。早到平阳县了。暂且换了衣服。独自到俞家去。〔换巾服介末〕左右且在城外伺候。〔杂应介末行介〕微服权将甲胄更。玉绦珍重手持行。此间想是他门首了。待我问一声。裏面有人么。〔小生出见介末〕敢问霍大官人在么。〔小生〕家父远出塞外。已有十余年。至今未回。兄长问他何用。〔末〕他是小生父亲。特来相访。〔小生〕呀。差了。我父亲并没 

【红衲袄】弟和兄骨肉随。没有表裏亲儿与妻。又没有宗支远向他州寄。怎得儿郞今从故国归。敢是姓名同踪迹疑。敢是你别离深误把门庭记。眞个是马牛风远漫不相干也。你好从容辨是非。

〔末〕我父亲当日与母亲同事平阳侯府。佳人才子。相怜相爱。两下径成婚配。役满归家。杳无音耗。母亲着小生特来寻访。〔小生〕这等差了。我父亲应试回来。我母亲招赘的。〔末〕岂有此理。我父亲当初那裏是 

【前腔】应贤科入帝畿。是奉官差为小吏。我母亲是府中侍女。他明珠自叹沈渊晦。偶然见了父亲。便良骥翻生伏枥悲。因此上效于飞私与期。〔小生〕却又为甚么两下分散的。〔末〕是我舅舅卫靑呵。拆连枝遭嫌忌。别后经年诞得区区也。我母亲岁月凄凉志不移。

〔小生〕这等我与你同去见我母亲。问个明白便了。〔见介小生〕母亲。此兄说父亲当年不是应试回来。是给事平阳侯府回来的。府中有个侍女。私成婚配。生出此兄。如今特地来认父亲的。〔小旦〕这等有何凭据。〔末出绦介〕有这玉绦为信。〔小旦看介〕是了。你父亲曾说三星赐三件玉器。我问及他的玉绦。他就把言语支吾过去。一定为此了。只是你父亲倏然去到塞上。竟不回来。不知下落。〔末〕这也有个缘故。我母亲因朝廷要把他和番。曾着人通知父亲。叫到边上来一会。想是为此而去的。只不知为何不回来。〔小旦〕正是了。 

【前腔】苦呱呱父亲在襁褓离。我眼巴巴望不见鳞鸿至。寒衣欲寄无由寄。只落得弄玉时将涕泗垂。〔末〕我母亲也是这等样。困腾腾锁翠眉。病恹恹身憔悴。〔小旦〕旣如此。一向怎么你不来。〔末〕临行阿母纔吐衷肠也。何幸今朝拜母仪。

母亲请上。待孩儿拜见。〔拜介〕母子一方。今纔会面。〔小生拜末介小旦〕天涯骨肉。聚首自怜。你父亲在塞上。怎生得寻访归来便好。〔末〕孩儿如今正奉命北伐。到塞上一定要访着父亲。方纔回来。〔小旦〕这等孩儿做官了。〔末〕便是。孩儿因 

【前腔】椒房中亲瞻些日月辉。玉堂中已做了貂蝉贵。〔小旦〕你做甚么样官。〔末〕朝廷拜孩儿做嫖姚校尉。如今同母舅卫靑统兵北伐。朝廷欲试安兵绩。校尉今从大将麾。〔小生〕哥哥。如今兵马屯在那裏。〔末〕暗行云列羽旗。似轰雷动鼓鼙。而今都向郊外蜂屯也。微服寻来白板扉。

贤弟如今几岁了。〔小生〕小弟今年十六岁了。〔末〕这等朝廷黄榜招贤。贤弟也该上京求取功名。若去时节。竟到卫府去访问母亲便是。〔小生〕小弟正有此意。今日就起身罢。〔末〕 

【大迓鼓】朝廷诏四驰。好暂违乌鸟。速上公交车。母亲。你生涯权且娱桑梓。泥金伫看棘围驰。贤弟。你竟到长安。侯门寄居。

【前腔】〔小旦〕我欢情不自持。喜鸳行有伴。更雏凤高飞。淑媛令子难为继。行看干城良将鎭华夷。〔末〕孩儿军旅羁身。就此拜别。不久旋师。同车载归。

【尾声】〔小旦〕连城良璧今重会。〔末〕欣聚首又惜分离。〔小生〕但愿仙侣同归晚节怡。

儿今别去远从戎。



指日勋庸建鼎钟。

一叶浮萍归大海。



人生何处不相逢。 

第二十三出
遇亲

【红绣鞋】〔外净戎服领兵上〕彩云密布旌旄。旌旄。长林乱簇兵刀。兵刀。布鸟翼。按龙韬。争涉险。不辞遥。军令速。将星高。

〔杂扮探子上〕肩上横担令字旗。羽书驰报疾如飞。禀元帅。胡兵十万。分三路并进。此时已过龙城了。望元帅火速进兵。〔外〕这时节霍去病的兵还不到来。岂不有误兵机大事。〔末带众急上〕杀气昏腾白日移。行行犹自恋亲闱。〔见介外怒介〕唗。行兵呼吸。不可稽迟。你在何处逗遛。临期岂不有误。快绑出辕门枭首示众。〔众绑末介净跪外介〕望元帅刀下留人。龙城虽有五百余里。探子旣已到来。彼兵料亦行至半路了。势不可迟。不若使嫖姚带领军兵。先往迎敌。元帅同小将随后策应。将功折罪何如。〔外〕这等放转来。〔放末绑介外〕我将手下骁骑八百。随你前去。我同公孙敖领大兵后来。胜则记功。败则二罪俱罚。小心在意。〔末〕得令。〔末领兵左行外净领兵右行〕 

【缕缕金】望烽火。接云霄。兼程驱虎旅。似奔涛。〔外净领兵下末领兵行介〕金鼓喧天震。争先驱道。看人人英勇距堪超。胡尘岂难扫。胡尘岂难扫。〔丑领兵上〕 

【前腔】秋林惨。怒风号。弯弓如满月。射飞雕。待把中原夺。大家欢笑。打喇酥呑得醉酕醄。琵琶直恁扫。琵琶直恁扫。

〔众望见末惊介〕不好了。不好了。那壁厢神兵到了。〔丑〕你怎么知他是神兵。〔众〕不是神兵。怎么从天而降。〔丑〕休得乱说。以挫锐气旣有敌兵。快杀上去。〔末〕传令三军。乘敌兵脚未立定。倂力杀将过去。〔混杀丑败下末快赶上去虚下丑披发跑上〕 

【红绣鞋】狼奔鼠窜魂消。魂消。升天入地难逃。难逃。兵未接。甲先抛。〔内发喊介丑惊跌介〕怎么好。快走快走。脱得去。命根牢。

〔跑下外末净领兵赶上〕若拿住。不轻饶。〔杂〕禀元帅。胡骑去远了。〔外〕胡虏旣遁。不必穷追。〔末跪介〕小将受责。〔外〕贤甥。你功可折罪。况行兵之时。不是赏罚严明。人人效尤。不得不如此。〔末起背介〕父亲流落在边上。如今不免以捕获余党为名。四下搜寻一番。〔转介〕母舅同公孙将军压师境上。待小将各处搜掳一番。卽便班师。〔外净东行末西行介〕 

【节节高】奇谋遵六韬。阵云高。旄头今夜光应耗。彰天讨。看射雕夸年少。凯歌声彻胡天晓。黄沙塞。生靑草。〔合〕捷书星夜达皇朝。班师争羡功非小。

〔外净下末吊场〕叫小校。此地如有南人。都着他来见我。〔生丑上〕胡虏潜逃入。南人返斾时。〔杂〕禀老爷。小的搜得两个南人。带在这裏〔末〕你两个不消跪我。我且问你是那裏人。〔生〕 

【刮鼓令】平阳途路遥。为征人离草茅。陷胡尘茕茕自保。〔末〕你叫甚名字。〔生〕念休文霍姓标。仲孺是吾曹。〔末〕吾闻有一霍仲孺。曾给事平阳侯府。可就是你。〔生〕正是我。〔末〕他家侍女。有一卫少儿。你可晓得。〔生泣介〕他在主家几载困妖娆。似明珠沈海底夜光消。〔末〕他是个女流。你如何认得他容颜。〔生〕曾与他姻盟私订在良宵。

〔末跪介〕呀。正是我父亲了。请上待孩儿拜见。〔生〕阿呀。将军不要错认了。〔末〕孩儿霍去病。是卫氏母亲生的。〔出玉绦介〕现有玉绦环在此。〔生泣介末拜介〕孩儿自离母亲怀抱。未识父亲之面。恕孩儿不孝之罪。〔末向丑介〕你是何人。〔丑〕小的是书童。〔生〕我到也亏他在此伏事。只是孩儿。你怎么晓得我流落塞上。来寻访得着。〔末〕孩儿到平阳拜见俞氏母亲。所以得知父亲消息。〔生〕你如今同那个统兵在此。〔末〕同舅舅卫靑在此。〔生〕 

【前腔】边庭岁月遥。滞归轺。谁知有子彰天讨。干戈到胡虏逃。相逢巧。〔末〕天缘凑处应非小。须臾骨肉同欢笑。

这等待孩儿取快马一匹。先打发书童回去。报母亲得知。父亲回平阳。与俞氏母亲一同到长安。孩儿与母舅。就此班师回去了。〔合前〕 

踏破铁鞋无觅处。



得来全不费工夫。 

第二十四出
登隽

【出队子】〔小生上〕皇都佳丽。皇都佳丽。远为看花到帝畿。昨宵三策献丹墀。访母潜来卫舅居。怕似海侯门难通鲤书。

小生霍光。昨日已对策公交车。未曾发榜。因念哥哥言语。特来访问母亲。裏面有人么。〔杂上〕侯门深似海。不许外人敲。〔见介小生〕奉嫖姚之命。特来叩见夫人的。〔杂〕夫人有请。 

【滴滴金】孩儿契阔无消息。忽讶临风寄双鲤。今朝暂自宽眉聚。〔杂见小生介〕夫人请你进去。〔见介旦〕问髫年来帝里。驰驱何事。〔小生〕特为应试而来。〔旦〕你相怜霍郞来问取。他临岐嘱付甚言语。

〔小生〕孩儿就是霍光。霍休文是我父亲。父亲到平阳。赘居母亲俞氏家中。一向不知母亲音耗。昨因嫖姚哥哥来访问父亲。特着孩儿来探候。〔旦〕如今你父亲好么。〔小生〕父亲久稽塞外。从不曾回来。〔旦〕我一向 

【三段子】鸳闱独栖。望征人云山路岐。鱼书远携。到衡阳回峯雁迷。人生信是无根蔕。今日见你。只当得是见霍郞了。岐嶷相貌浑无异。恰正是花谢还开。月缺再辉。

你如今就在我这裏住罢。〔小生〕 

【归朝欢】严亲的严亲的边上远驰。久把我慈闱抛弃。孩儿的孩儿的看花帝畿。特地裏造相府依依母氏。哥哥旣已做官呵。弹冠相庆浑难已。怎得把椿庭消息临岐寄。使两地相思顷刻除。

〔杂上〕有事不敢不报。无事不敢乱传。禀夫人。外边有报事人来寻这位官人。说已中贤良科第一人。卽刻要入对丹墀。〔旦〕可喜。孩儿你快去。〔合〕十年窗下无人问。一举成名天下知。〔小生下旦〕院子。你快整治酒席。迎接二老爷。〔丑应介旦〕 

【上小楼】一时天涯相聚。抚私心多喜气。况且又明光起草在须臾。眞似花添锦上。敎我顷刻舒眉。

〔杂〕外边鼓乐喧天。想是二老爷归来了。〔小生冠带鼓吹迎上〕 

【滴溜子】昨日裏。昨日裏对策棘闱。今日裏。今日裏策名天府。顷刻云泥相异。〔入见介小生〕母亲请上。孩儿拜见。〔拜介合〕会看荣亲在这回。难兄难弟。纬武经文。双双凤飞。

〔旦〕孩儿。你受何等样官职。〔小生〕孩儿官拜侍中。〔杂扮内监上〕出入宫闱。传宣诏命。娘娘有旨。宣卫氏卽刻入宫议事。〔旦〕孩儿。你且少待。待我宫中去去出来。日色纔临仙掌动。香烟欲傍衮龙浮。〔旦同杂下小生〕娘娘是不时宣召的么。〔杂〕这是今日的特旨。〔小生〕哦。有这等事。 

【鲍老催】椒房戚里。我只道天颜咫尺寻常际。谁知君门万里难轻觑。今日传温旨。差宫使。朝丹陛。御炉烟裏珠帘启。胪声唱裏天颜喜。今日裏。眞奇遇。〔杂〕 

天色晚了。夫人怎么还不出朝。〔小生〕一定是赐御宴了。〔老旦小旦扮宫女持节众扮内监提灯引旦上〕 

【神仗儿】金。运归第。金莲归第。回瞻丹陛。见云开雉尾。合殿风生环佩。膺宠遇。仰天威。膺宠遇。仰天威。

〔作到老旦小旦杂下旦〕孩儿。且喜适纔天子传胪时节。见你年纪独小。要把公主招你为壻。故此宣我进去。问你的履历。我备细说了。只是没有不吿而娶的事。故此要待你父亲到京。卽宣你入主第了。〔小生〕孩儿如此奇遇。都是母亲赐的。〔合〕 

【双声子】书生际。书生际。及第眞荣贵。帝眷殊。帝眷殊。尙主难希觊。喜一时。喜一时。遭遇奇。遭遇奇。忆椿庭辽邈。不遑躬遇。

〔旦〕如今我与你快写一封书。明日就差人报你母亲。免他挂心。〔合〕 

【尾声】宫花报喜犹闲事。最难得一时尙主。这一纸家书万金还不止。

〔旦〕靑鸾飞入合欢宫。



〔小生〕献赋论兵运已通。

〔合〕一叶浮萍归大海。



人生何处不相逢。 

第二十五出
捷报

【天下乐】〔小旦上〕一夜西风枕簟凉。那堪两地历风霜。泥金未报劳相望。还看旄头光不光。

霍光孩儿赴试。不见捷音。这也不消记念。只是去病孩儿年少从征。又说寻访得父亲见面。方纔回来。甚为可虑。 

【二犯傍妆台】论边疆。张弛呼吸介存亡。那匈奴呵。族类多蜂和蚁。心性狠虎和狼。休道是白登曾此围高帝。獯鬻犹然屈太王。我那儿呵。騑騑驷马。愁他道长。纷纷矢石。愁他战场。盼不到功收玁狁早还乡。〔杂上〕 

【不是路】路入平阳。报捷腾欢意气扬。塡街巷。奉卫夫人与二老爷的命。到俞家宅内报捷的。匆匆暂且系丝缰。入华堂。〔见介杂〕禀夫人得知。二老爷恭喜已中贤良科第一名。因此卫夫人差来报捷的。〔小旦〕闻言色喜如春盎。如今难弟难兄棣萼芳。〔杂〕禀上夫人。二老爷已迁在卫府暂居。专待夫人到京贺喜。〔小旦〕愁眉放。喜他母子相偎傍。〔杂〕更有恩从天降。〔小旦〕还有甚么恩从天降。

〔杂〕圣上见二老爷年纪甚小。宣卫夫人入宫。许招二老爷做驸马了。〔小旦〕有这等奇遇。〔生上〕 

【前腔】骑返西凉。犹喜枌楡尙未荒。争先往。今朝意气自飞扬。到门墙。〔见介小旦〕呀。官人你回来了。〔生〕滞疆场。幸儿一鼓匈奴丧。我因此翩翩返故乡。〔小旦〕眞良将。鹰扬尙父还须让。赏应无上。赏应无上。

〔小旦〕霍光孩儿也中了贤良科第一名。今在京卫家姐姐处居下。要接我们到长安去。〔生〕这等就此起身前去罢。〔行介〕 

【短拍】兄弟联芳。兄弟联芳。经文纬武。向长途气槪轩昂。车马贲相望。但过路处人钦仰。只见花迎驿骑。盼云树遥指五云乡。

【尾声】师旋迎得亲归养。骨肉团圆昼锦堂。这段相逢逈异常。

去时儿女悲。



归来笳鼓竞。

试问汉朝廷。



何如霍去病。 

第二十六出
嘉会

【挂眞儿】〔旦小生上旦〕春去秋来愁怎遣。朱颜改览镜空怜。〔小生〕膝下依违。云边悬望。一日肠回九转。

〔醉花间〕〔旦〕休相问。怕相问。相问还添恨。阻隔是银河。牛女难相近。〔小生〕昨夜早霜飞。临明寒一阵。〔旦〕遥忆向边城。未有还家信。孩儿。你哥哥去后。凯报不闻。也不知曾觅得父亲消息未。教我好生放心不下。如何是了。 

【香罗带】今生未了缘。柔肠暗牵。闺中望迷山上山。何时缺月再团圆也。还怕金风惨煽腥膻。寒衣难寄心转悬。兀的不泪竭双眸也。想我那孩儿。也不知塞上曾瞻严父颜。〔丑上〕 

【玉井莲】久滞征衫。喜共南来塞雁。

〔见介旦〕呀。你是书童。回来了么。〔丑〕是小的与太爷久在边上。幸喜大老爷破虏之后。遇着了太爷。先叫小的回来报信。大老爷就班师回朝了。〔旦〕感谢天地。可喜可喜。〔末众从上〕 

【香柳娘】喜今朝凯旋。喜今朝凯旋。到来郊甸。旗标旌捷风招展。望都门眼前。望都门眼前。流水促归辕。如龙马行健。待携来宅眷。待携来宅眷。骨肉团圞。一家欢忭。

〔末见旦小生介旦〕孩儿。你得胜回来。闻你已访得父亲下落如何不同父亲回来。〔末〕父亲如今到平阳请俞氏母亲。想就来了。〔杂〕为传归国喜。来慰倚门愁。〔进介〕禀夫人。太爷同二夫人到了。〔生小旦上作到相见生旦哭介〕 

【哭相思】数载堪怜鱼雁断。一朝会合情非浅。

〔小旦〕姐姐。待奴家拜见〔旦〕妹子请上。奴家也有一拜。〔小旦〕关河迢递。失候尊前。〔旦〕井臼亲操。有劳侍奉。〔小旦向小生介〕我的儿。你如今官拜侍中。又闻得有尙主之恩。〔小生〕这亏了卫氏母亲。〔末向旦介〕孩儿幸母亲教训。今日成功。〔旦向生介〕相公。你把一向踪迹。说与我听。〔生〕 

【三学士】惜别中途遭偃蹇。天赐这段姻缘。一朝误限卢龙塞。今日相逢返故园。不意两儿俱贵显。我两人重欢会续断弦。

【前腔】〔小旦〕我廿载和伊同缱绻。不知他为甚熬煎。自儿停虎旅遥传玉。纔知他花发天台旧遇仙。蒙你垂靑使他膺主眷。今日个同欢聚夙世缘。

【前腔】〔末〕孟母三迁恩不浅。使儿功勒燕然。〔小生〕灵椿雨露应沾泽。使棠棣春风亦并姸。〔末小生〕但得今生蒙帝眷。伊周业敢浪言。

【前腔】〔旦〕怨雨愁云今吿免。玉箫吹站台前。〔生向旦小旦介〕同调琴瑟心相爱。〔向末小生介〕迭奏埙箎庆自延。〔旦向生介〕你莫把吾兄当日怨。儿今贵是他举荐贤。

〔生〕这个卑人岂敢。〔旦〕光儿尙主。原说只待相公到来时日。待奴家写表奏闻我妹子就是。〔丑〕禀小将军。卫爷大军已入都门。特差小官来报知将军。请火速入朝复命。〔生〕我儿快去。不可稽迟。〔末〕 

【尾声】班师此际朝金殿。〔旦〕我还要妆催鸾辇。〔众〕骨肉团圞岂偶然。

宁亲为令子。



报国卽忠臣。

来日麒麟阁。



丹靑定画形。 

第二十七出
封功

【点绛唇】〔丑扮黄门官上〕瑞霭朦胧。香飘金殿炉烟拥。日华浮动。掩映千门迥。

淡月疎星遶建章。仙风吹下御炉香。侍臣鹄立通明殿。一朵红云捧玉皇。自家黄门官是也。恐有官员奏事。只得在此伺候。〔外净末朝服上〕 

【神仗儿】师旋飞鞚。师旋飞鞚。欢声腾涌。鞭敲金凳。举头丹霄紫凤。行来咫尺天威严重。颙望着拜重瞳。颙望着拜重瞳。

〔外〕下官卫靑。〔净〕下官公孙敖。〔末〕下官霍去病。〔外〕奉命出师。幸喜凯旋。今日特来复命。一齐朝见。〔见介丑〕出使官复命。就此披宣。〔外净末跪介外〕臣车骑将军卫靑。〔末〕臣嫖姚校尉霍去病。〔净〕臣公孙敖等。〔众〕奉命提兵。往御浑邪。仰仗天威。今日凯旋。不胜雀跃。〔合〕 

【滴溜子】微臣的。微臣的惭非折冲。浑邪的。浑邪的实遭命穷。微臣将庙谟尊奉。三军敌忾张。争先奋勇。喜斩将搴旗。追亡绝纵。

〔丑〕奏事官退班。俱在午门外候旨。不寝听金钥。因风想玉珂。〔虚下净〕下官原相二位是封侯的贵骨。如今不负所言了。〔外〕天意尙未可知。〔净〕元帅说那裏话。 

【前腔】元戎的。元戎的秉钺望隆。嫖姚的。嫖姚的气呑犬戎。协恭把邦家卫拥。狼烟顷刻间。潜成虚哄。料有喜天颜。懋赏论功。〔杂捧诏众扮内监持节行上〕 

【滴溜神仗】将和佐。将和佐。析圭受封。甥和舅。甥和舅。蝉貂沐宠。彻侯当朝威重。山河带砺盟。皇图日永。苗裔远。主恩隆。苗裔远。主恩隆。

〔丑〕圣旨下。〔外末净跪介丑〕奉圣旨。车骑将军卫靑。大勋旣奏。裂土攸宜。赐爵关内侯。嫖姚校尉霍去病。年方冲幼。勇能御侮。赐爵冠军侯。食邑二千五百户。公孙敖身任先锋。劳成汗马。赐爵合骑侯。其余从征将士。论功赏赉有差。谢恩。〔众谢恩起介〕 

【前腔】天王的。天王的。分茅赏功。微臣的。微臣的。咸叨宠荣。自惭连城虚拥。龙旗鹊印颁。华夷瞻耸。同万国。永朝宗。同万国。永朝宗。

朝廷洪福齐天。



将军威名盖世。

一朝开国承家。



万载山河带砺。 

第二十八出
互醋

【宜春乐】〔旦上〕离鸾怨。别凤悲。我守空闺甘心待伊。减香消翠。廿年流彻相思泪。只愁伊雁字难通。谁料他鸳俦重缔。〔作闷坐介生上〕昔日悲离别。今朝喜唱随。〔见旦闷坐介〕呀。夫人。我和你正好向花前月底。及时行乐。相赏依违。

〔旦〕行甚么乐。把人抛闪了就是。〔生〕夫人。你怎么说这等话。〔旦〕我问你。你当初在平阳府给事时节。亏了那个来照顾你。〔生〕蒙夫人见怜。卑人怎得忘了。〔旦〕纔别了府中。怎的就不念当日恩义。竟自弃旧怜新。教我空老深闺。谁似你这般薄幸。〔掩泪介生〕卑人因在穷途。勉强就这婚姻。心中实是放夫人不下的。休要错埋怨了卑人。〔旦〕 

【金落索】怀君去不归。险化山头石。我志效罗敷。一醮难更易。谁知你东床喜见招。恋新姬。闪得我秋月春花抱惨凄。如君荡性原漂梗。恨我痴心独守株。〔生〕夫人。卑人如忘了你的恩义。天地不容。〔旦〕哎。说甚么恩和义。山盟海誓总虚脾。罢罢。你旣有了那人。不消来见我的面。〔作推生介合〕再休言夫唱妇随。〔生〕怎休言夫唱妇随。〔旦〕只索与你再分离。

〔旦掩门遽下生〕呀。夫人旣推我出来。将房门闭了。我只得忍耐些儿。且到俞姬处散闷。有何不可。正是夫妻且说三分话。未可全抛一片心。〔下小旦上〕不如意事常八九。可与言人无二三。当初母亲将奴家招赘霍郞。只道他孤身未娶。谁知他有妻有子。今日反教奴家甘居人下。兀的不气杀我也。〔作掩泪介生上〕反目非吾愿。同心且自怜。〔见小旦背介〕好古怪。他怎么也在此烦恼。待我问声。〔问介〕二娘子。你为甚么。〔小旦怒介〕我是二娘子。谁是大娘子。〔生〕我先有卫氏。然后有你。以次序论。难道你不是第二。〔小旦〕我母亲招你为壻。名正言顺。须不是那等贱婢。苟合淫奔。我怎生居他之次。〔生〕夫人。你名虽居次。我情实不分。休得两相争竞。有伤和气。〔小旦〕我和你 

【前腔】非桑间暗与期。濮上私相配。结就朱陈。是慈母殷勤意。乘龙女壻招。为门楣。谁料停妻再娶妻。况他是侯门侍女身卑贱。苟合于飞礼法违。怎做得尊和贵。我宁甘一死。难居侧室乱伦彝。

〔生〕夫人。卑人怎忍将你为妾。论他年庚长你两岁。你便第二何妨。〔小旦〕但唤我第二。我当与孩儿另居。誓不与你两个见面。〔推生介〕你快出去。〔合前小旦掩门遽下生叹介〕卑人幸得一家完聚。两子成名。今日遭际。可谓乐矣。谁知他彼此相妬。反使卑人受气。如何是好。〔旦小旦东西分上窃听介〕 

【前腔】〔生〕闲争是与非。长舌原阶厉。却教我身似鳬鸥。泛泛无依倚。卫姬。卫姬。我霍仲孺微时。虽亏你看顾。也得后妻安顿此身。况且我流落边关。若不回时。只恐你终衔黄鹄哀。泪空垂。冷落鸳帏日易西。〔旦暗点头介生〕俞姬。俞姬。霍仲孺虽受领你些家私。若非前妻。不要说我不能勾有今日。就是霍光孩儿。那讨得有尙主的侥幸来。宫闱宠幸还相仗。你便做姊妹排行不甚低。〔小旦暗点头介生顾内见旦小旦介〕罢罢。我大丈夫怎么到受妇人之气。不如埋名隐姓。逃入深山裏去。也讨个自在。将尘嚣避。家缘一任两儿持。

〔合前作出门介旦小旦东西跑上扯生介〕相公。你往那裏去。你的言语我们都听见了。我们如今再不敢分颜就是。〔生〕我不如出去的到好。〔旦小旦〕相公纵不念妾辈。怎忍抛撇这两个孩儿。〔生〕你们旣要我在家。两人要像姊妹一般。不可遗笑外人。况孩儿望重朝廷。你为母的何不自爱。〔旦小旦〕相公。你言之有理。 

【刘泼帽】〔生〕黄金万两非为贵。愿从今春满庭闱。祯祥自古生和气。〔合〕夫唱妻随。行看取芝兰瑞。

【前腔】〔旦〕有缘千里重相会。喜刑于家室相宜。忍敎骨肉成乖戾。〔合前〕 

【前腔】〔小旦〕同居岂可怀猜忌。守三从四德良规。琴调瑟弄相和美。

〔合前生〕这等你两个再不要争长竞短了。〔旦小旦〕如今我两人一心一意。永无闲言。〔生〕若得如此纔好。 

旣已离还合。



休将喜变悲。

百年一瞬息。



安乐是便宜。 

第二十九出
尙主

〔末扮内监上〕靑鸾飞入合欢宫。紫凤衔花出禁中。自家内监的便是。今日公主招赘霍光为驸马。娘娘着我出来铺设。果然好富贵气象。〔内问介末〕驸马是凤毛麟角。公主是玉叶金枝。在钓惟缗。果然是王侯之配。如月斯望。不数他桃李之华。赐第长安城中。金根荣载。承恩未央宫裏。绿绶新加。貂珰环卫。尽朱衣画袴。玉带金鱼。河边织出天孙锦。法驾遥临。看玉辇金舆。天回地转。空中抛下阿香车。喜孜孜八百胭脂。执盏擎杯。酒气氤氲花气。娇滴滴三千粉黛。调弦弄管。莺声协和歌声。道犹未了。公主出宫来了。着人快宣驸马伺候。〔杂扮内监鼓乐旦小旦扮宫女持节拥占旦扮公主上〕 

【菊花新】帝女妆成下翠楼。鹊桥高驾碧天秋。〔众〕宣驸马。〔小生上〕亲迎是齐侯。听合殿肃雍诗奏。

〔末〕驸马霍光。对阙谢恩。〔小生拜介〕 

【山花子】金枝玉叶非凡偶。璇宫毓德温柔。念微臣帷幄愧收。又何当厘降承庥。〔合〕这姻缘人谋怎求。文鸾彩凤天作俦。夭桃秾李情并投。傲杀河边织女牵牛。

〔末〕驸马拜见公主。〔占旦立小生拜介〕 

【前腔】英皇原出神明胄。养成玉嫰香柔。喜今宵化道周。感王姬下嫁诸侯。

〔合前末〕公主赐驸马侍宴。〔小生送酒介〕 

【前腔】当年箫史称良媾。鲰生敢望秦楼。结三生今夜幸酬。期百岁此际绸缪。

〔合前末〕公主转赐驸马酒。〔占旦转送小生介占旦〕 

【前腔】佩来阃敎恩何厚。瑶池愿侍千秋。问仙郞貂蝉贵游。况朝端望重琳球。

〔合前小旦〕公主传旨。霍光父母俱免朝见。快撤卤簿。送公主入宫。〔杂鼓乐小旦旦持节占旦行介〕 

【舞霓裳】月照天街簇骅骝。簇骅骝。风回罗绮暗香浮。暗香浮。锦衣花帽纷前后。〔众下小生欲随下末止介小生〕独留下官在此等候。却是为何。你看金根车去疾于流。望绛蜡辉煌如昼。耳畔裏恍惚笙歌揭天奏。

〔小旦旦持纱灯上〕望见葳蕤举翠华试看金屋扫庭花。公主宣驸马进宫谢恩。〔小生拜介共行介〕 

【红绣鞋】委禽贵主娇羞。娇羞。乘龙夫壻风流。风流。送百两。御三周。偕伉俪。乐衾裯。歌燕尔。咏睢鸠。

【尾声】五云宫阙遥回首。秣马行行诣五侯。从此夫唱妻随天地久。

簇簇花灯烛地。



纷纷鼓吹喧天。

试看皇家嫁女。



眞如尘世登仙。 

第三十出
荣寿

【海棠春】〔外白须衮蟒上〕生儿将相功名显。天配合一双姻眷。今日寿筵张。试把亲情展。

下官卫靑。一向嫌我妹子与霍仲孺私通。如今两甥一个威鎭边疆。一个望隆公辅。休文夫妇。皆受殊封。非假昔日之缘。安有今日之遇。事由天合。我亦何必谆谆记怀。他今値七旬。满朝文武。都往称觞。我也只索走一遭。左右通报。〔作报介生白须持玉杖旦玉绦小旦玉拂末小生上〕 

【寳鼎现】〔生〕喜逢初度。恩波如许。都归庭院。〔旦小旦〕映绿酒朱颜犹故。照画堂长庚初现。〔末小生〕更喜得塡门车马集。争把南山颂献。〔外进见介合〕共酌酒看花。天时人事。长长如愿。

〔外〕下官今日见三位手中所携美玉。因忆休文昔年梦中言语。如今二位贤甥官居将相。休文两处姻缘。一一都应验了。世间有此奇事。非休文福禄寿兼全。何以感动星辰如此。将酒过来。待我称觞。〔外送生旦酒介〕 

【锦堂月】暖玉生烟。灵芝献瑞。三星碧空垂眷。天禄方申。还期鹤算绵延。蟠桃荐两两仙姑。斑衣舞双双轩冕。〔合〕持觞劝。报道嵩狱锺灵。大家欢忭。

〔净扮内监上〕华堂今日寿筵开。百福香奁会裏来。小的是公主差来的。公主闻知太老爷寿诞。奏知圣上。亲来捧觞称庆。少尽家人之礼。凤辇将次到门了。〔众〕我等快去接见。〔占旦上〕 

【引】五福寿为先。亲向姑嫜庆宴。〔见介〕 

【锦堂月】堪羡。弧矢高悬。庭帏燕喜。何当胄引蝉联。儿位公孤。争夸裕后光前。种双璧世重珪璋。偕二美春娇莺燕。

〔合前众〕送公主回宫。〔占旦〕华祝人如蚁。称觞酒似泉。 

【醉翁子】开燕。论七十人生最鲜。况谈笑嬉游。精神康健。酬劝。爱寸草春晖。衣紫拖朱满膝前。焚寳篆。齐稽手三星。谢天怜念。

【侥侥令】金钗环十二。珠履集三千。纵道炰凤烹龙寻常事也。须向妙舞淸歌乐大年。

【尾声】时人莫慢轻贫贱。玉汝于成意在天。卫霍风猷岂浪传。

风流倜傥岂长贫。



二美萍逢缔好姻。

天为生才安社稷。



人从梦卜动星辰。

术操冰鉴先知贵。



宠擅椒房共策勋。

自种蓝田产双璧。



恩荣首冠汉廷臣。 

种玉记终 
