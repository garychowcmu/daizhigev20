《六十种曲 龙膏记》

（明）杨珽 着

（明）毛晋 辑


龙膏记

（明）杨珽 着 

绣刻演剧十本

第六套

白兔
杀狗
昙花
龙膏
飞丸
东郭
节侠
双珠
四贤
牡丹 

绣刻龙膏记定本 

●龙膏记目录 

第一出
叙传 

第二出
旅况 

第三出
宠赐 

第四出
买卜 

第五出
起衅 

第六出
成隟 

第七出
闺病 

第八出
投膏 

第九出
开阁 

第十出
酬咏 

第十一出
传情 

第十二出
邂逅 

第十三出
旤媒 

第十四出
藏春 

第十五出
罗织 

第十六出
赐玦 

第十七出
下狱 

第十八出
脱难 

第十九出
棘试 

第二十出
访旧 

第二十一出
邪萌 

第二十二出
错媾 

第二十三出
砥节 

第二十四出
修郄 

第二十五出
空访 

第二十六出
巧遘 

第二十七出
诉因 

第二十八出
觖望 

第二十九出
偿缘 

第三十出
游仙 

第一出
叙传

【玉楼春】〔末上〕楼台绝胜宜春苑。此外俗尘都不染。飞花送酒舞前檐。好鸟迎春歌后院。

且看欲尽花经眼。靑镜流年惊发变。玉壶春酒正堪携。莫惜追欢歌吹晚。〔问答照常科〕 

【满庭芳】淑女湘英。才郞无颇。仙都暂谪人间。暖金盒内。藏着巧姻缘。就裏龙膏起死。闺中秀再整芳颜。酬恩处新诗写意。邂逅订盟言。

一朝嫌隙起。恩将雠报。狱底含寃。幸脱离患难。上苑胪传。纵得一枝梅信。还隔着楚水巫山。尘劫满。重逢金盒。指点证僊缘。

张进士天宫散吏。



元小姐水府僊媛。

袁大娘撮成奇遇。



郭令公契合天缘。 

第二出
旅况

【瑞鹤僊】〔生巾服扮张无颇上〕弱冠工词翰。论平生才具。东南竹箭。子虚犹未献。冀观光帝里。探花上苑。乘舆远幸。知甚日南宫开选。叹异乡久滞。客囊将罄。旅怀难遣。

〔鹧鸪天〕晓树乌啼客梦残。剑光横雪玉龙寒。公交车未结王生袜。客路虚弹贡禹冠。裁锦字。吐琅玕。有才无命说应难。东风不为吹愁去。对此空冷洒泪看。小生姓张。名无颇。南康人也。擅美三淸。硏几十箧。伟龙章之秀质。腾孔雀之俊年。学海惊澜。缀珠鳞于濯锦。文江翻浪。织玉潋以韬霞。倒峡悬河。幸存张仪之舌。含经味道。曾遗公叔之冠。哎。只是汉庭无狗监之游扬。北海乏孔融之赏鉴。以故漂零蓬断。世业渐雕。燕喜桃夭。室家未遂。正是玄豹夜寒和雾隐。骊龙春暖抱珠眠。前日汾阳王郭子仪慕我才名。征为记室。我以春试在迩。不赴其招。谁想一到长安。吐蕃入寇。驾幸陜州。棘闱暂辍。久居旅邸。囊橐萧然。怎生是好。 

【锦纒道】我漫有笔凌云词华烛天。待诏赴长安。又谁知罢春闱尙困寒毡。我本是凌霜骑隐雾姿摩霄羽翰。到如今阨蓬蒿伏枥栖山。叹息损朱颜。帝京尘把貂裘尽染。拂靑萍白日寒。禁不住气冲碧汉。竟何年遇主奏甘泉。

〔小生扮店主人上〕献策未得意。况复柳条春。为客黄金尽。居停有主人。自家店主人是也。南康张相公寓居小店。春试无期。客怀消阻。不免进去解劝他一番。多少是好。〔相见介生〕店主人。小生久寓贵店。房金酒价。未有所偿。自怀惭媿。〔小生〕呀。张相公说那裏话。我看你貌如冠玉。陈孺岂常贫。才比南金。顾荣终自显。小子自惭无一饭之奉。安敢望千金之酬。区区长物。不必挂怀。〔生〕店主人。虽承雅意。只是我苦冯衍之漂流。类相如之贫窭。当此艳阳天气。覩景伤怀。转觉凄楚人也。 

【锦庭乐】看游丝把愁怀乱。听语燕把乡心频唤。叹囊底转自凄然。怎能彀三府招贤。幸居停见怜。意殷勤好敎人三谢难安。

【古轮台】〔小生〕你气昂然。似陆机入洛正靑年。兰熏桂馥人堪羡。文成绣虎。谭擅雕龙。更鸿都学冠羣贤。自是明月隋珠。连城卞璞。何妨暂尔受迍邅。虽则床头金尽。又非关名落孙山。分明是洛阳季子。临邛司马。长安曼倩。岂久困尘寰。从今去愿君好着祖生鞭。

张相公。此间有一袁大娘。精于易理。卖卜东郊。明日去问他一卦。以卜行藏。何如。〔生〕这也使得。明日就行。 

【尾声】龙蛇倚伏今难辨。不惜君平买卜钱。〔小生〕应把他乡意緖宽。

〔生〕草色靑靑柳色黄。



春风拂地日空长。

〔小生〕多才自有云霄望。



计日应追鹓鹭行。 

第三出
宠赐

【齐天乐】〔净冠带扮元载末杂从上〕巍巍位列三台上。尊贵当今谁让。八柱承天。四时成岁。共道功垂霄壤。威权无两。看馈献塡门。寳玩盈筐。初度欣逢。瑶池遥引佐霞觞。

诏下黄麻拜上公。衮衣玉带圣恩隆。台阶上应三光象。槐位还同五岳崇。下官姓元。名载。凤翔岐山人氏。官居宰相。职掌朝纲。宠冠九重。当代之臣僚少匹。富倾四海。历朝之宰辅无双。夫人王氏。共传妇道母仪。小女湘英。更喜天才国色。今乃下官诞辰。正値艳阳佳景。夫人已曾分付安排筵席庆赏。院子。请夫人小姐出来。〔末应请介老旦扮王氏旦扮湘英小旦扮冰夷上老旦〕 

【寳鼎现】帘栊红日上。舞台金簇。妆楼珠晃。听鸟语笙簧叠奏。看瑶阶绣茵初长。〔旦〕窥镜双眉裁柳叶。玉脸桃花一样。〔合〕喜二月龙生。寿筵正列。良辰堪赏。

〔相见介老旦〕今日相公华诞。寿酒俱已淮备在此。〔净〕将酒过来。〔送酒介净〕 

【锦堂月】瑞日当阳。祥风绕席。春来武陵溪上。〔老旦〕金母蟠桃。今朝正看初放。铺云幄玄圃芝鲜。荐霞杯赤城标上。〔合〕须欢畅。惟愿花下年年共看无恙。

【前腔】〔旦〕称觞。瑞液瀼瀼。花源馥馥。春归万年枝上。日月移来。云霞缀成黼帐。〔小旦〕任鸾歌岁月休论。听鹤语春秋难量。

〔合前小生扮内官捧暖金盒上〕淑景风光媚。皇恩宠赐重。捧观珍质丽。拜受圣心崇。〔末报介老旦旦小旦暂退介小生进上立介〕奉万岁爷圣旨。道老相公寿诞。特将西域所贡暖金盒赐与老相公。此盒所在。虽是寒时。一室暄热。不假炉炭。乃无价之宝。〔净〕下官方惭旷职。忽被殊恩。实切媿感。分付快排酒席。管待中贵。〔小生〕上命难稽。就此吿别。愿续南山寿。千春奉圣躬。〔净送小生下仍进介〕夫人。圣上念下官虚度。将此暖金盒赐与下官。此盒乃西域所贡。所在去处。便觉和暖。眞至宝也。女孩儿。你可将去。好好收藏。勿得轻用。〔旦应介净〕 

【醉翁子】旷荡。这恩宠谁人敢望。看制出天工。光分僊掌。〔老旦〕还想。是义取断金。作砺阿衡相倚仗。〔合〕翻弄处。须珍重君恩。好敎无恙。

【前腔】〔旦〕浩荡。这恩宠喜从天降。看影蔽金屛。暖蒸锦障。〔小旦〕玩赏。更红紫增辉。烨烨阶庭春正长。

〔合前外扮官捧金币上〕柳垂金屋暖。花发玉楼香。万寿祯祥献。临行意緖长。〔向末介〕小官是黄门侍郞王爷差来送寿礼的。〔末报介净〕着他进来。〔末引外进见介〕黄门侍郞王缙。要亲来拜贺老爷。因衙门有事。不能脱身。先差小官前来。奉上黄金千两。彩段千端。聊充寿礼。少间还要亲来。〔净〕收了。多拜上。〔外应介〕愿奉南山寿。千年常若斯。〔下净〕 

【侥侥令】羣僚皆拱向。九锡足恩光。〔老旦〕但愿凤翼龙鳞歌喜起。万岁千秋庆未央。

【前腔】〔旦〕门庭添气象。筐篚斗辉光。但愿椿树萱花歌保定。万岁千秋乐未央。

【尾声】〔众〕祥光霭霭瑶京上。宠命源源玉殿傍。会见欢庆于今与日长。

澹荡春光满晓空。



祥云瑞气捧阶浓。

若非羣玉山头见。



会向瑶台月下逢。 

第四出
买卜

〔旦扮道童上〕松下问童子。言师采药去。只在此山中。云深不知处。自家仙师袁大娘的道童便是。俺师父隶名仙籍。寄迹人寰。假易课而指尘世之迷涂。通剑术而救人生之危难。囊中丹药。炼金屑玉。可以补髓还精。匣裏靑锋。阴缦阳文。常是凌霜耀雪。高翔五岳。低望九河。御苍龙而骖白兽。数千里外瞬息飞还。轨出苍垠。旌披宵崿。拖星佩而戴霞冠。百万军中单身直入。遨游紫府。则随王母木公云行星步。眞个黄节羽衣风袅娜。戏侮黄尘。则与红线隐娘吐火呑刀。果然红霞紫气昼氛氲。空空儿。精精儿。白日击人。矫如俊鹘。红旛子。白旛子。深宫飞入。轻若游蜂。正是暗临黑水蛟螭泣。潜倚空山鬼魅愁。道犹未了。师父早到。〔老旦道妆扮袁大娘上〕坐掩茅庵炼性灵。角冠时礼一坛星。药将鸡犬云中试。琴许鱼龙月下听。自家袁天纲之女袁大娘是也。奉玉帝之旨。说那南康秀才张无颇是天宫司香散吏。元载之女湘英是水府织绡仙姝。他两个夙缘未了。合为夫妇。着我先结他浩劫业缘。方授他淸虚仙诀。但目前尙有磨难。未得会合。昨日朝廷赐元载的暖金盒。原是水府广利王之宝。只因无颇与湘英的姻缘。该在这金盒上结果。因此传出人间。不免叫直日天将。盗这盒儿出来。少间张无颇到我庵中买卜。将续命龙膏藏在盒中。赠与他去。日后自有应验。直日天将何在。〔杂扮天将上老旦〕你可到元载府中。取出那御赐暖金盒来。〔杂应下〕 

【僊吕点绛唇】他两个是碧海琼姬。紫皇仙吏。班联贵。名注仙籍。又结下风流誓。

〔杂捧金盒送上介老旦发付杂下介〕我看起来。人世上姻缘。就如这盒儿一般。盒儿有开有合。姻缘也有开合。开了的少不得要合。合了的少不得要开。因此上张无颇与那湘英也逃不过这开合也。 

【混江龙】红丝曾系。人间天上有相思。只为着姻缘分定。因此上会合佳期。只敎他乍出沧溟塡欲海。遨游尘世下云逵。争奈眼根前花星还未照。命运中劫数正当时。问靑鸾虽有信。恨灵鹊未衔枝。我先将这暖金盒勾了姻缘簿。却把那紫金丹再作上天梯。恐迷了他仙风道骨。也不是惜树怜枝。

旣是他夙世根由。须证他今生公案。欲归本位。先了尘缘。我且坐在庵前。待他来时。付与金盒便了。〔生上〕云碓无人水自舂。野桃无语笑春风。偶将心地问高士。坐指浮生一梦中。自家要访袁大娘。求他占卦。此间已是东郊。你看裏面坐着一位女仙。想只他便是袁大娘。只索上前相见者。仙师拜揖。〔老旦〕先生稽首。先生那裏来。〔生〕小生南康张无颇。特造仙庵。买求一卦。〔老旦〕先生为甚事要买卦来。 

【油葫芦】卖卜君平帘自垂。何来得长者车。这行藏祸福你却待要前知。你不是贾太傅远贬长沙去。又不是楚三闾泽畔苦吟日。〔生〕久闻仙师易卦通神。小生为功名一事。特来拜恳。望乞指示迷涂。〔老旦〕却原来龙虎榜欲问功名事。麒麟阁未际风云会。待抱筮问易求明示。早难道词组定恁个狐疑。

先生。你要问前程事。好难决断也呵。〔生〕仙师胸罗星斗。袖顿乾坤。乞指愚迷。长行吉地。〔老旦〕 

【天下乐】恁道我日月乾坤藏袖裏。这话儿待说破怎生提。〔生〕仙师。小生十载靑灯。半生黄卷。凭着这管笔儿。唾手功名。但不知命运若何。〔老旦〕只待要功名仗着这笔尖儿。一任你墨淋漓洒凤阙。策光芒灿虎墀。只落得到处逢人忌。

〔生〕若依仙师这般说。我张无颇终身不遇了。〔老旦〕先生。卜以决疑。不疑何卜。据先生才地。岂长贫贱。只是目下不利。恩反成雠。〔生〕自古道前程暗如漆。还求先生快卜一卦。俺这裏虔诚祷吿者。〔老旦〕 

【那咤令】他抱枯茎问伏羲。掷金钱占周易。论终身却怎的。据前程暗似漆。先贫贱受人欺。后富贵紧相随。终用着你驾海栋梁材。鎭国璠玙器。怎生的林壑也那栖迟。

〔生〕原来无颇还有显达之日。〔老旦〕咦。先生。后来虽是亨通。灾星还未过度。 

【鹊踏枝】你驰骋处有趦趄。快活处带忧虞。端的是恩反成雠。节外生枝。〔生〕这却是甚缘故来。〔老旦〕参不透玄机哑谜。着紧裏惹了些闲是闲非。

〔生〕仙师。这灾难可有处躱避么。〔老旦〕不妨不妨。 

【寄生草】纵风波无端至。遇灾殃须躱避。游丝儿怎缚得鹍鹏翅。鱼虾儿怎困蛟龙势。浮云呵怎蔽靑天日。你乘风飞下紫云车。登仙终带琼琚佩。

〔生〕吉凶祸福。时命所招。多承仙师指示。小生自当趋吉避凶。只是如今旅邸萧条。行囊羞涩。好生难过也。〔老旦〕先生不须愁烦。我有暖金盒一个。送与先生。兼有玉龙膏数丸。可以起死回生。 

【么篇】金盒世罕希。灵药眞奇异。回生起死功无比。金丹本是龙膏制。赠君聊作长安费。高标着表白待人求。个中便是神仙意。

〔生〕仙师。甚么个中便是神仙意。〔老旦〕先生听者。这龙膏非小可也。 

【赚煞】云窦采灵苗。月府舂霞髓。他不比那寻常草根木蕊。是结婚姻玉液琼饴。成好事玉斧灵丝。〔将盒幷膏付生介〕你将此龙膏去卖。不但可供客中之资。兼可获佳丽之偶。他经玉杵捣多时。遇佳人好订佳期。便有难也自逢吉地。折莫你天台路不迷。凭着这暖金盒子。向锦窝花障觅娇姿。

〔下生〕呀。仙师将暖金盒玉龙膏付与我。就瞥然进去。闭上庵门。他道卖此龙膏。可得佳偶。中间必有缘故。我且将回客舍。标立招牌。看有甚么人来买便了。 

巫岭岧峣天际重。



佳期夙昔愿相从。

朝云暮雨连天暗。



神女知来第几峯。 

第五出
起衅

【杏花天】〔外冠带扮郭子仪小生杂从上〕几回扫尽欃枪。论勋名首着旗常。承恩命来朝建章。看天香犹沾衣上。

拖玉腰金报主身。早开黄阁画麒麟。指挥如意回天地。训练强兵动鬼神。自家郭子仪。职统元戎。阃分重鎭。二京收复。两河荡平。驰单骑而退回纥于泾阳。借虚声而走吐蕃于商陜。眞个是功盖天下。位极人臣。屡蒙圣恩。进爵为汾阳王。以太尉兼尙书令。八子七婿。皆为显官。次子郭暧。得尙升平公主。一门恩宠。至此极矣。只是鱼朝恩忌我位望。心存嫉妬。我以信义感之。不敢加害于我。近日讨平仆固怀恩之乱。奉诏班师入朝。昨日那鱼朝恩又来请我到章敬寺飮宴。我若不去。反生彼疑。且待孩儿们出来。与他商议。〔净冠带扮郭暧上〕 

【生查子】主第胜平阳。绣阁悬金帐。度曲又飞觞。鎭日神魂荡。

自家汾阳王之子驸马都尉郭暧是也。父亲在堂。上前参见。〔见介外〕孩儿。我前日在军中命你聘张无颇为记室。他以春试约我一定到在京师。只因军务匆冗。不及再问。你可知他踪迹么。〔净〕这样人朝东暮西。那裏晓得他下落。〔外〕哎。汝生阀阅之门。为帝室之戚。似这等人才。正该去存问他。方见你折节下士。〔净〕谨依爹爹严命。〔丑扮官持书上〕特传丞相命。专报令公知。自家元丞相府中差来送书与郭令公老爷。已到他门首。不免径进。〔进见介外〕你是那裏差来的。〔丑〕小官是丞相爷差来的。有书拜上老爷。〔外接书看介〕拜上你家爷。说我知道了。〔丑应介〕早离■〈螕，豸代虫〉貅帐。仍返凤凰池。〔下净〕爹爹。那元载书中怎么说。〔外〕明日鱼朝恩请我到章敬寺飮宴。元载说他将不利于我。叫我不要去赴。这是诽谤之言。不必信他。〔净〕爹爹。那鱼朝恩奸谋叵测。况忌爹爹勋望。每事阻挠。明日之宴。未必无意。依孩儿愚见。还是不去的是。〔外〕那有此理。我为国家大臣。他非奉王命。岂敢加害于我。我若不去。反起他疑心了。〔净〕爹爹。元载之言。必有所据。不可不听他。〔外〕这是元载恐我与鱼朝恩相结倾他。故造此谤言。我明日一定要去。 

【剔银灯】我领重鎭边疆保障。建奇勋王朝老将。南衙北府无相抗。怎把干戈暗藏牺象。思量。他萋菲怎当。我岂怕弘恭势张。

〔净〕爹爹只是不该去。 

【前腔】负重望功成不赏。算刑余恩难役养。非全气体曾钩党。变仓皇有谁相仗。须防。他忠谋可商。看汉室萧周惨伤。

爹爹如要去。须多带人马。以防不虞。〔外〕我明日减去驺从。止带亲随数人。跟去服役。〔净〕爹爹怎么到减了驺从。〔外〕我自有道理。 

〔外〕精神动天地。



正直不妨身。

〔净〕莫信直中直。



须防仁不仁。 

第六出
成隟

【卜算子】〔末冠带扮鱼朝恩丑杂从上〕威望震华夷。权势倾寰字。天香两袖出龙墀。早到琉璃地。

雉扇纔分拜玉旒。宵衣应待绝更筹。金貂再入三公府。锦帐连封万户侯。自家唐朝内官鱼朝恩是也。荷蒙圣恩。初判国子监事。今领神策禁军。眞个渔阳老将皆回席。果然鲁国诸生半在门。今日置酒章敬寺中。请郭令公飮宴。早已差官去请。想就到了。叫左右。郭爷到来。随从必多。可多备酒饭犒劳。〔杂应介外带小生上〕 

【前腔】报国誓无欺。何必多浮议。牙官暂减赴招提。堪笑宵人计。

〔杂报介末出迎作看随从介外末相见介末〕元帅奏凯荣归。下官特备鲁酒称贺。〔外〕此是圣天子福庇。诸将士协谋。下官方愧无功。何足为贺。〔末〕元帅今日下临。为何减去驺从。〔外〕恐烦老公公经营。不敢多带。〔末〕说那裏话。其中必有缘故。〔外沈吟介〕不敢相欺。昨日元丞相有书。说今日之宴。老公公将不利于我。我料公公必无此意。特地减去驺从。来赴宠招。〔末惊介〕天日在上。我鱼朝恩那有此心。元载为何无端造此谤言。若不是元帅宽洪长者。下官心事。何以自白。可恨可恨。〔外〕此是无稽之言。不必挂意。〔末〕将酒过来。〔送酒介〕 

【玉芙蓉】元戎细柳威。上宰调梅寄。羡汪洋大度。市虎无疑。苹蘩聊且邀驺骑。葑菲何缘屈隼旟。〔合〕私心喜。幸追随翠微。看缥缈天香。吹落护朝衣。

【前腔】〔外〕银貂侍玉墀。绣服居丹陛。况弘敷敎典。妙运戎机。我东山虚为苍生起。南浦终当皓首归。

〔合前末〕元帅。你诚孚回纥。计退吐蕃。眞个是再造邦家。重新宇宙。 

【雁来红】羣凶扫奏凯归。扇皇风布九围。亲提三尺除妖气。谭笑淸区宇。他日凌烟姓字题。〔合〕论心臆。龙宫暂娱。泻玄醪。拚沈醉。

【前腔】〔外〕凭天子威德施。仗三军忠义齐。况承指示多深计。徼幸驱残敌。碌碌因人媿有余。

〔合前末〕叫左右。把殿阁的门都开了。请元帅登览。〔外末同起看介外〕贝阙珠宫。金姿宝相。千条缨络。隐隐间龙蛇。几处精蓝。煌煌飞紫翠。眞好壮丽也。这都是老公公独建的了。〔末〕伏蒙圣恩。毁淸华宫馆。给赐下官。方能成此功德。〔外〕 

【朱奴儿】饰花宫辉煌玉题。施珠网灿耀琉璃。龙护瑶窗龙掩扉。更有那昙花盈树。〔末〕下官建造此寺。专资太后五福。圣躬万寿。〔合〕香台启。愿冈陵寿齐。千万岁崇佳祉。

【前腔】〔末〕听宝磬声传九衢。看雁塔影挂淸溪。法座昙云自卷舒。更有那霏霏花雨。

〔合前外〕酒已多了。下官吿辞。 

〔外〕笑志歌怀亦自如。



楼台隐映接天居。

〔末〕谢安不倦登临兴。



阮籍焉知礼法疎。

〔外小生先下末〕可恼可恼。那元载每每与我相抗。今日为何又造此谤言。我想起来。他与我势不两立。自古道先下手者为强。我如今寻一个机会。教几个心腹的人交章论他。我在圣上面前撺掇几句。杀了那老贼。方遂吾意。正是画虎不成君莫笑。安排牙爪始惊人。 

第七出
闺病

【一翦梅】〔小旦扶旦上旦〕寂寂流苏冷绣茵。不为伤春。顦顇芳春。〔小旦〕迟迟晓日悄庭阍。无计留春。断送靑春。

〔旦〕双鬟慵整玉搔头。帘幕褴襂不挂钩。〔小旦〕惆怅近来消瘦尽。泪珠时傍枕函流。〔旦〕冰夷。自我那一日春朝早起。抱此沈疴。你看羸卧空床。支离病骨。担延累日。堪怜月冷烟埋。迤逗到今。更觉香憔粉悴。虽然红颜易谢。不忧我环佩空归月夜魂。但是白发无倚。只愁他画图省识春风面。如何是好。〔小旦〕小姐。正是。我看你楚腰渐怯。似弱柳迎风。螓首时飘。如新秋败叶。黄昏废寝。说甚么栖老凤凰枝。白昼忘餐。那裏是啄余鹦鹉粒。但你兰姿蕙质。怎禁妬雨摧残。况且时和景明。莫把韶光辜负。请自宽怀消遣则个。 

【二犯傍妆台】〔旦〕多病倦登临。妬云恨雨倍伤神。〔小旦〕小姐。你敢是冒了风。〔旦〕晴花不识东风劲。〔小旦〕你敢是冒了寒。〔旦〕余寒不透琐窗深。靑年病染惟高枕。绣阁愁时早闭门。芳情自耿。芳心自惊。柳妖桃艳不胜春。

【前腔】〔小旦〕你病成销骨妬兰茵。远山微画翠犹颦。睡容无力罗裙褪。韶颜消尽镜尘生。小姐。我今番说着你了。关情怕对摽梅影。抱恨还同落絮萦。临妆自损。临风自吟。遇人推道不宜春。〔净扮元载老旦扮夫人同上〕 

【下山虎】桑楡迟暮。兰玉萧森。淑女遭迍运。〔见旦介〕孩儿。你夜来好些么。〔介净老旦〕缓声慰存。只见他气息恹恹。敎我凄然暗惊。风雨花枝弱不胜。取次摧残尽。翠黛含愁金带枕。〔老旦〕老相公。快分付院子。遍访医人。作急调治纔好。〔净〕院子去多时了。怎么还不见来。〔合〕但愿天怜悯。医逢越人。指下潜回琼树春。

〔老旦〕孩儿。病人服药是假的。还要自家排遣纔好。〔旦〕 

【前腔】鸾姿消减。鸡骨伶俜。临睡何曾稳。劳役梦魂。只为病中膏肓。尽日心烦气昏。身似风中一片云。〔老旦背介〕冰夷。你终日随侍小姐。晓得小姐为甚么病的。〔小旦〕连冰夷也不晓得。只是小姐近日呵。寂寞炉烟冷。睡怯梨花浑未醒。似殢酒淹淹困。无端病侵。体不胜衣可奈春。

〔末扮院子丑扮医上丑〕贫无达士将金赠。〔末〕病有良医说药方。〔末进见介〕禀老爷。医人请到了。〔净〕着他进来。〔丑进见介净〕我小姐有病。你可用心医治。〔丑〕待医人猜一猜。〔净〕诊脉便好。怎么要猜。〔丑〕老爷。如今的医人。那个晓的脉理。猜得着的便唤做明医了。〔作诊脉诨介净〕这病该用甚么药。〔丑〕这病凡是女科的药都要用。〔净〕这等忒杂了。〔丑〕还是多用得些。定有几样撞着。老爷如不信。〔付药介〕把这药试一试。〔净〕吃药下去便好纔是。怎么禁得试的。〔丑〕老爷。如今的医人。那一个不把病人来试手。〔净〕院子。我叫你遍访明医。怎么叫这样的医人来。快打发出去。〔末应叫丑丑诨下净〕夫人。请医无效。如何是好。〔老旦〕 

【山桃红】丹无橘井医无杏林。投饵全无效也。〔旦〕母亲。我神思撩乱得紧。〔小旦〕老爷。忍见他神魂乱。掩面对沾巾。〔净老旦叹介小旦〕老爷夫人省愁烦些。小姐病体沉重。见一家慌张。反增他忧愁了。〔老旦〕我待要暂宽心。怎当他闭哀弦。尘靑镜。不耐春寒横也。宝帐玉炉残麝冷。生死无凭准。沉沉转深。难道残红送了春。

〔净〕院子。小姐病势如此。城中还有甚么名医。再去请来。〔末〕禀老爷。满城中名医俱已请遍了。只有个远方秀士。在前街客舍中悬挂招牌。说道囊有异药。可以起死回生。小人禀过老爷。就去请他来看。〔净〕你快去请来。 

【尾声】芳年弱质多灾疢。闻说南邻有异人。亟往招寻莫得暂停。〔末应介〕 

春风拂槛露华浓。



一片年光览镜慵。

多病独愁常閴寂。



不堪吟罢夕阳钟。 

第八出
投膏

【鹊桥僊】〔生上〕芳华开圃。锦茵铺径。常伴游人孤闷。空斋长卧对瑶琴。看春光乡愁堪尽。

张翰不归吴。陆机犹在洛。时占季主龟。乍贩韩康药。小生自从那日买卜东郊。蒙袁大娘赠我金盒龙膏。说道可得甚么佳偶。我想自家功名偃蹇。乡国漂零。但愿折上林之花。安敢望江皋之佩。如今招牌悬挂数日。尙不见有人来问药。不知何故。当此暮春天气。索居旅邸。怎生消遣。 

【太师引】暗伤情。浪迹浑无定。困长安玉粒桂薪。空怀着珠玑万斛。怎济得釜甑生尘。为蜗角蹉跎光景。怕又早点霜潘鬓。长堤柳愁中尽生。凝眸望白云归好寄乡心。

〔末上〕陆孟丘杨久作尘。同时存者更谁人。金丹别后知谁得。乞取刀圭救病身。自家元府中院子是也。因小姐有恙。奉老爷之命。到客舍中请一秀士医治。已到店前。不免问一声进去。〔问介〕店主人。此间有一个卖药的。可在么。〔内应介〕卖药的是南康张相公。在裏面。你自进去。〔末进相见介生〕足下何来。〔末〕小人是元丞相府中差来的。小姐有恙。诸医不效。老爷闻相公能医异疾。特着小人奉请。〔生〕原来如此。我偶遇异人。授我龙膏。可以起死回生。我原不是医人。况与你老爷素不相识。如何好去。 

【前腔】看花帝里春将尽。叹身贱羞提姓名。少甚么胸中锦字。那曾知肘后丹经。我淸斋閴寂谁相问。漫劳他结袜王生。〔末〕相公。你去医好了小姐。老爷自当重谢。〔生〕自甘做涸辙腐鳞。今日裏且休夸郭穴多金。

〔末〕相公。俺小姐的病十分沉重。 

【三学士】抱病三春珠翠冷。试求君玉液金津。须知君臣药在宁忧病。子母钱成不患贫。开阁迎宾专待等。邀玉趾。早贶临。

〔生〕旣承你老爷之命。你拿我这续命龙膏去与小姐吃。一定就效。我不必自去了。〔与药介〕 

【前腔】羽客曾将芝石赠。休猜做卖药都门。〔末〕虽然如此。只是老爷专候。一定要请相公同去。〔生〕我自为江上樵苏客。不识天边侍从臣。〔生背介〕袁大娘说我有佳偶。莫不应在那小姐身上。哎。我却妄想了。楚水吴山成话柄。空记忆。枉劳魂。

〔末〕相公。小人将此药去。小姐病愈之后。老爷一定还要奉请。 

〔生〕蓬转还家未有期。



白云流水自相随。

〔末〕烦君远示靑囊录。



准拟人看似旧时。 

第九出
开阁

【菊花新】〔净上〕恹恹弱息病经春。粉褪香销力不胜。客舍访医人。怕五石三芝无应。

事不关心。关心者乱。自家为女孩儿病体沉重。诸医无效。院子说客舍中有一秀士。能医异疾。已着人去请。怎么还不见来。〔末上〕灵药不知何处得。禁方应自古人传。〔见介〕禀老爷。药已取在此了。〔净〕那秀才怎么不亲来。〔末〕那秀才说曾遇异人。授此奇药。名曰龙膏。只将此药与小姐吃了。自然便愈。不必亲来。〔净〕旣如此。传进后堂。快将此药与小姐吃。〔末应付内药介净〕院子。我且问你。那秀才为何不肯来。〔末〕老爷听禀。 

【桂枝香】他胸藏文锦。药传丹井。不肯投刺侯门。甘向新丰贫困。〔净〕他姓甚么。是那裏人氏。〔末〕他姓张。是南康人氏。〔净〕我闻得南康有个张无颇。是个大才子。莫非就是此人么。〔末〕这也小人不知。只听得说他大有才名。他才华可钦。他才华可钦。是豫章材品。南州豪俊。振儒林。休言药向成都卖。却是文传邺下名。

〔小旦上〕药医不死病。佛度有缘人。〔见介〕禀老爷。小姐服了此药。登时便好。如今就起在绣房中了。〔净〕有这等事。可喜可喜。这一定是异人了。况又有才学。院子快与我去请来。我要见他。你可就去访问。果是那张无颇么。〔末应介净〕冰夷。对夫人说。快排筵席。〔小旦应介末〕虚左迎佳客。〔下小旦〕开筵引上宾。〔下净〕我女儿有病。诸医不效。谁想服得龙膏。卽时便愈。甚是奇异。我想这秀才呵。 

【前腔】他业精阳庆。名高枚乘。漫言汤液回生。多是观涛起病。我闻昔日东方朔未遇之时。也曾卖药于会稽。是东方后身。是东方后身。暂向会稽栖隐。有日金门驰骋。款佳宾。非关五石能延历。应为三都久擅名。〔生同末上〕 

【菊花新】羁身京洛染风尘。一片闲云万里心。相府引书生。看绮柱璇题辉映。

〔末进报介〕请到了。果是南康张无颇。〔净迎进介生〕老相公斗山在望。鼎鼐久调。小生猥以鄙贱之姿。谬奉特达之顾。〔净〕先生紫府谪仙。金闺时彦。愿闻謦欬。喜接丰仪。〔请坐介〕先生。小女以蒲柳弱质。几萎秋霜。得赐龙凤仙膏。再生春色。眞是骨肉之恩。实切肺腑之感。〔生〕小生素习章句。不谙丹书。令爱偶尔违和。自是吉人天相。何劳郑重。良切主臣。〔净〕今日草草杯盘。非酬高谊。慕你轩轩眉宇。望吐玄言。左右。将酒过来。〔净送生酒介〕 

【梁州序】槐庭含碧。荷池开镜。翠羽流霞玉喷。新篁攒槛。轻收暑气沉沉。谩道习池选胜。河朔高风。投辖留豪俊。盘桓杯酒也共披襟。谭笑生风满座春。〔合〕珠浪滴。红妆靓。看靑泉雪藕冰浆莹。歌吹急。管弦频。

【前腔】〔生〕黄扉霞彩。平泉波影。绿树阴浓掩映。凉生兰牖。密垂珠箔沉沉。看你东山歌酒。绿野风烟。竹裏开三径。凉飘檐外也浸云屛。不减蓬壶别院春。

〔合前丑冠带扮王缙带小生从上〕天高谤易成。白髪带愁新。北极辞明主。南溟作逐臣。自家王缙是也。一向依附元载。谁想为鱼朝恩所忌。谪为括州刺史。卽日赴任。特来辞别。〔向末通介末报介净〕着他进来。〔丑进见介〕下官谪贬括州。特来拜辞恩相。〔净〕左迁刺史。太亏你了。〔丑〕不敢。〔净〕这是南康张先生。当今大才子。王刺史你也该识荆。〔生丑相见介净〕今日来得正好。就在此同飮一杯。〔丑逊生坐介丑〕 

【前腔】仰开樽北海高情。幸追欢西园名俊。看华筵胜景。贤主嘉宾只见披襟消暑。握尘生风。遶坐冰山冷。今朝何幸也挹淸芬。莫惜相倾玉瓮春。〔合前〕 

【前腔】〔生〕喜追随下士平津。幸相逢含香荀令。我凉才未达。名愧诸生。自喜登龙成饰。御李生辉。玉斝分余润。筵开东阁也意殷懃。盼睐潜回黍谷春。

〔合前净〕今日佳会。不可无诗。二公卽席请教一首。若诗不成。罚以金谷酒数。〔丑〕这等下官罚了酒罢。〔生〕请韵。〔净〕阁外溪流环绕。就是溪流二字。张先生得溪字。王刺史得流字。〔生〕有了。〔念介〕平津阁上酒重携。一片凉云拂槛齐。向晚醉余明月上。隔庭犹奏古前溪。〔净〕妙妙。眞是子建七步之才。〔丑走想介〕我只会吃酒。那晓得诗。又要甚么流字。待我把幼年读过的旧诗想一首。改数字便是。有了。又是我学问淹贯。要流便流将出来。〔转念介〕迟日园林快活游。起得如何。〔净〕快活二字俗些。〔丑〕这等罚酒。〔净〕怎么便吃酒。〔丑又念介〕今春花鸟卓边愁。〔净〕桌边二字不好。〔丑〕这等改为椅边何如。〔生〕原是作边愁。〔丑〕正是。我记差了。〔又念介〕京官不做遭南窜。跳入湘江水北流。〔净〕怎么说跳入。〔丑〕京官改了外任。心中不乐。不如投江死了。这等意思。〔生〕原是独怜京国人南窜。不似湘江水北流。这是杜审言的诗。如何把他来改坏了。〔丑〕改了数字。便是我的。强如那直抄李杜诗的。〔生〕却是点金成铁了。〔丑〕张兄。下官会飮酒。你会做诗。各有所长。〔生〕只是美酒易倾尽。好诗难率酬。〔丑背介〕小畜生这様轻薄。可恶可恶。可惜是丞相佳宾。只得忍耐了罢。〔净〕再进酒。 

【节节高】金罍引上宾。吐靑英。诗成倚马眞堪敬。〔丑〕潘江润。陆海澄。题桥俊。当年子建应无逊。阳春白雪谁能并。〔合〕莫叹儒冠久悞身。鹏程万里终当奋。

【前腔】〔生〕貂裘久滞秦。少知音。朱门倒屣堪栖影。风楼静。水槛沈。冰壶冷。名园嘉会风光盛。尊前且醉侯家酝。〔合前〕 

【尾声】玉绳低转金乌影。响泠泠琼箫再品。璧月无云兴转深。

〔净〕张先生就留在府中住下。老夫还要请教。叫左右打扫水阁。待张相公安歇。〔丑〕下官吿别。 

岩前树色隐房栊。



乳燕凉飞玉宇风。

深荷良宵慰憔悴。



却疑身在广寒宫。 

第十出
酬咏

【遶红楼】〔小旦上〕芳槿低檐欲吐红。看春意忽罢帘栊。雏燕惊心。新蝉唤梦。惆怅对熏风。

昨日我家老爷请那南康张秀才飮宴。他卽席赋诗。老爷极口赞他。特抄他的在此。我小姐雅好文墨。不免拿来与他一看。呀。小姐。此时还未起哩。哎。小姐小姐。你夙疾初平。新愁更重。袖飘细縠。一点点泪雨斓斑。扇掩轻纱。一阵阵悲风凄惋。冰簟与冰肌并彻。堪怜的楚楚冰心。玉骨与玉枕俱寒。怕听的沉沉玉漏。小姐。这也怪你不得。你看这时节风老莺雏。雨肥梅子。虽夜夜笑风嗽露。不负佳人雪藕丝。纵朝朝浮李沈瓜。那得公子调冰水。就是我冰夷呵。观金别玉。远逊石季翾风。调古弄今。愧非郑玄家婢。尙怕听蝉鸣新怨。怎禁得燕诉余愁。好生不耐烦人也。 

【香遍满】新愁谁共。双双伯劳飞向东。只落得心想夜闲惟足梦。春光日自浓。容华落镜中。〔旦内叫冰夷介小旦〕呀。小姐早已下妆楼了。妆台上半空。看独下僊人凤。

【懒画眉】〔旦上〕麝香数度绣芙蓉。凉叶生寒玉簟风。鄂君香被梦难穷。觉来独对人惊恐。为想年来憔悴容。

冰夷。我今日身子不快。起迟了些。是甚么时候了。〔小旦〕日高花影重。将次晌午光景了。〔出诗介〕小姐。你看这一首诗。可做得好么。〔旦接诗念介〕平津阁上酒重携。一片凉云拂槛齐。向晚醉余明月上。隔庭犹奏古前溪。这诗丰神逸宕。如俊鹘摩霄。词藻淸姸。似新桐濯露。是好才子也。冰夷。这是那裏来的。〔小旦〕他金丹蠲疾。旣投续命之胶。玉薤临风。又吐惊人之语。就是送龙膏那人做的。老爷昨日请他卽席挥毫。文不加点。老爷说。在座之人无出其右。〔旦沈吟介〕原来就是那张秀才做的。可敬可敬。 

【前腔】长卿文采冠诸公。似碧水澄潭映远空。醉吟偏称紫荷筒。他如今在那裏住。〔小旦〕老爷见留在水阁上住下。水边重阁含飞动。且喜琴尊数日同。

【前腔】〔旦〕只今谁是出羣雄。南国词人陆士龙。飘飘才思杳无穷。杯黏紫酒金螺重。谭转琱珰玉麈空。

〔小旦〕小姐。据冰夷看起来。他年似长沙。才方邺下。小姐你姻缘未偶。若还嫁得这样一个。倒称得过才子佳人。只是太穷些。〔旦〕说那裏话。你看这等人地。岂肯终身困穷。只是眼前没人识得他。〔小旦〕正是如此。 

【前腔】十年流落赋归鸿。谁傍昏衢驾烛龙。今日你两人呵。碧霄何路得相逢。不知他日华阳洞。更隔蓬山几万重。

〔旦〕冰夷。你可曾见他么。〔小旦〕冰夷不曾见他。小姐。你若肯做灵妃。冰夷也不辞做蹇修之使。〔旦〕丫头好饶舌。我只为感他再生之恩。无由寄谢。你若相见。可为我致声。〔小旦〕小姐。你有谢他的心。何不做一首新诗。待我送去与他。〔旦笑介〕送去却使不得。你只说我感他恩德做的。你偶然带在身边便了。〔小旦〕小姐。这个极好。〔旦作写诗介〕 

【簇御林】怜彤管意未通。愧琼琚报未恭。聊将诗句相赓咏。〔小旦〕待我研得墨儿浓些。〔旦〕墨痕浓。争似情深重。〔小旦〕你可有甚么说话。〔旦〕意何穷。芳心自解。尽在不言中。

〔小旦〕诗做完了。念与冰夷听一听。〔旦念介〕羞解明珰寻汉渚。但凭春梦访天涯。红楼日暮鹦飞去。愁杀深宫落砌花。这是一首了。还有一首。燕语春泥堕锦筵。情愁无意整花钿。寒闺欹枕不成梦。香炷金炉自袅烟。〔小旦〕好诗好诗。正是对手。冰夷就拿去见他。 

人间鸳鹭杳难从。



来是空言去绝踪。

复恐匆匆说不尽。



行人临发又开封。 

第十一出
传情

【唐多令】〔生上〕朱邸暂盘桓。歌鱼客裏弹。帝城尘梦已经年。枕上乡关频转。怜寂寞。叹迍邅。

〔河满子前〕细草孤云斜日。凄凉宝瑟余音。梦裏不知身是客。觉来忙自追寻。画卧北窗淸晓。种种幽恨难禁。自家蒙元相公馆谷于此。虽孟尝折节。长铗可幸无弹。奈司马倦游。子虚终惭未献。今日元相公入朝去了。当値的都外边闲耍。教我独坐空斋。不觉悬心故里。正是旧国应无业。他乡到是归。 

【醉扶归】望家山渺渺迷人远。看晴晖亭亭向客前。砌花阴晴色上阑干。新篁影昼卧侵湘簟。闭空斋尽日冷含烟。乡愁旅思增悲叹。

昼长无事。不免午睡一番。〔作睡介小旦上〕 

【不是路】柳咽新蝉。满地飞花不卷帘。已到水阁上了。此处是他书房。深深院。文窗静闭昼长闲。〔窥窗介〕原来睡在此间。枕书眠。想梦回乡国云山远。〔作叩门介〕开门开门。〔生〕是谁叩门。待我来开。〔整衣冠介小旦〕他陡起朦胧漫整冠。〔生出开门见介〕呀。原来是位女郞。天仙伴。靑娥皓齿双眸敛。半含羞脸。半含羞脸。

女郞何来。到此何干。〔小旦〕贱妾是小姐侍儿冰夷。奉小姐之命。说多感相公起死回生。特遣妾身代谢。〔生〕有这等事。小生何幸。〔小旦〕相公。俺小姐春华久悴。旣蒙嘘植之恩。你秋色将临。能无萧瑟之感。〔生〕多谢小姐雅意。小生新丰孤客。颇愧羁栖。你小姐靑琐仙姝。过蒙盼睐。小娘子兰裾瞥顾。玉趾枉临。必有好音。慰我岑寂。〔小旦〕相公。你才擅雕龙。文成倚马。为何独淹旅馆。尙未献策金门。久沾京洛之尘。岂无室家之念。〔生〕乡关久隔。琴瑟未谐。正难为情。劳卿垂问。 

【红衲袄】我指望上金门姓字传。谁知道困新丰时运蹇。因此上阻泥涂名未显。因此上望云霄翮未抟。怕的是夜雨湿灯花暗。怕的是晓鸦啼露井寒。每日价春色撩人也。纸帐梅花醉梦间。

〔小旦〕我到忘了。我小姐见相公席上赋诗。不忍释手。因感相公厚谊。也赋二篇。颇有钦慕之意。〔生惊介〕诗在何处。〔小旦〕贱妾偶带在此。〔出诗与生生接诗念介〕羞解明珰寻汉渚。但凭春梦访天涯。红楼日暮鹦飞去。愁杀深宫落砌花。燕语春泥堕锦筵。情愁无意整花钿。寒闺欹枕不成梦。香炷金炉自袅烟。好诗好诗。潇潇洒洒。不减班姬纨扇之篇。切切凄凄。岂让蔡女胡笳之拍。世间有这等女子。正是瑶台谪仙也。〔小旦〕我小姐见相公的诗。也道是奴隶曹刘。衙官沈宋哩。 

【前腔】他道你笔生花绮藻鲜。他道你思飞霞云锦灿。是子虚赋就无推荐。是鹦鹉题成谁解怜。〔生〕我看小姐的诗句。甚有意在裏面。〔小旦〕他只想和阳春白雪篇。休猜做怨秋风题绮扇。小姐还道你来。分明是鹏抟暂息楡枋也。有日吹嘘送上天。

〔生〕多承小姐过誉。只是我终宵冷落。竟日凄凉。见你小姐的诗。倒添了我一番萦系。 

【解三酲】拂花笺靑闺写怨。寄芳词黄雀传言。临风空忆桃花面。御沟红枉到人间。他停机织女迷河汉。我失路刘郞忆洞天。〔合〕肠堪断。怎做得襄王云雨。梦入巫山。

〔生〕自古道。投以木桃。报以琼瑶。你小姐旣有琼瑶之投。我焉可无木桃之报。小生就次韵二首。欲劳女郞转送小姐。〔小旦〕这个怎么使得。〔生作写诗介小旦〕不要写。休得妄想。我小姐容貌虽如桃李。他节操却似松筠。贱妾传命虽将出户。外言岂敢内入。这个决不与你拿去。 

【前腔】雨中愁丁香结怨。云中信靑鸟难传。风光只隔宜春院。早难道凤逐飞鸾。你花迷蝶梦休相恋。月冷梅魂若个怜。〔合〕肠空断。休想那襄王云雨。梦入巫山。

〔生〕女郞旣不肯与我拿诗去。小姐处与我多多致意。〔揖小旦介〕这个揖儿。劳你寄与小姐。〔小旦〕我小姐那要你这个揖儿。 

花近高楼伤客心。



落花流水怨离琴。

劳君诗思犹相忆。



题在空斋夜夜吟。

〔小旦先下生〕小姐。你玉茧挥毫。含着一腔幽怨。松烟染翰。惹起万种新愁。那袁大娘说的佳偶。多应在此了。只是他兰闺隔绝。谁传贾氏之奇香。我蓬梗飘零。难牵郭生之红线。只恐没有这般缘分。 

【朝天子】绿荫重重暗画栏。春色无端至。锦字传新词。句句尽堪怜。思绵绵。想姻缘巧合兰笺。又怕相思枉然。怕相思枉然。

幸喜元相公留我在此。或者还有机会。也未可知。正是已知无益事。还作有情痴。 

第十二出
邂逅

【金珑璁】〔旦上〕修蛾攒慢脸。金钗欲堕香肩。愁似结病堪怜。〔小旦〕长空秋色澹。雕栏曲槛初寒。开绣户启朱帘。

〔浣溪纱〕〔旦〕琪树西风枕簟秋。一行新雁过汀洲。芙蓉花外夕阳楼。〔小旦〕香烛有光妨宿燕。晓屛无睡待牵牛。美人南国翠蛾愁。小姐。那张秀才见了小姐的诗。十分感慕。教我多多致意小姐。〔旦〕他还有甚么说。〔小旦〕他说尙未有婚。〔旦〕这也不干我事。冰夷。你看云愁半岭。露结高天。蝉嘒嘒以吟寒。蛩凄凄而泣露。铜壶夜冷。泪滴淸铅。金翦昼寒。脂蔫红絮。又是淸秋天气了。〔小旦〕小姐。你春愁未已。浑如弱柳将眠。秋怨更增。好比黄花同瘦。你这般心緖。我与你同到园中消遣一回何如。〔旦〕张秀才在水阁上。怎么好去。〔小旦〕小姐。你时常感他救你。又敬他才学。曾做诗与他。便相见一面何妨。〔旦〕冰夷。你是女孩儿家。甚么说话。〔小旦笑介〕冰夷取笑。小姐。今日张秀才早已同老爷出外去了。〔旦〕原来如此。便去走一遭。〔同行介旦〕 

【沈醉东风】荡金飙秋色可怜。促商弦秋声堪怨。看寒影堕高檐。看寒影堕高檐。更井梧零乱。怎敎人不翠颦红敛。金针懒拈。银筝懒弹。我病恹恹无言倚阑。

〔小旦〕你看园中好光景也。 

【忒忒令】听树杪蝉声正喧。看水面藕花犹艳。名园景物。种种眞堪消遣。你平白地翠蛾攒。平白地翠蛾攒。小姐。你为着甚么这般愁叹。我猜着你了。莫不是为多才题锦笺。因此上把柔肠系牵。〔旦〕冰夷。你又多心了。〔旦小旦做临池看介生上行介〕 

【尹令】云漠漠秋空黯淡。声切切寒蛩凄断。意无聊拊时难遣。怕归来独眠孤馆。〔做看见介〕呀。前面的一定是小姐。为何到此。偶遇娉婷。似一朶浮云出水鲜。

〔旦避介〕冰夷。有人来了。怎么进去。〔小旦〕你道是谁。就是救你的张先生。〔旦〕哦。原来是那生。 

【品令】我香消翠残。零落惜华年。凭伊沆瀣。一飮驻韶颜。〔小旦〕旣是这般说。便见他面谢一番。也不为过。〔旦〕我闺门未出。见人犹赧。这云天厚德。芳心自感。〔生〕小娘子。前日蒙小姐惠我佳篇。小生也要面谢。〔旦〕冰夷。这怎么好。〔小旦〕你闺房私感。常怀报效微忱。邂逅相逢。何惜謦欬一语。〔低介〕他拦在面前。去又去不得。躱又躱不得。他已看见了。况广庭大厦。又非陌上桑间。快敛羞容。上前相见。〔旦〕相逢狭路间。安能无一言。也罢。冰夷。冰夷。你对张先生说。他施回生之妙术。延已绝之余龄。德自难名。恩同再造。〔相见介〕敛袂殷懃。深愧琼瑶报谢难。

请张先生略让一步。我好进去。〔生〕小生尙有片言。欲吿小姐。 

【豆叶黄】我淹留幸舍。踪迹似冯驩。〔旦〕敢是老相公馆谷不周。〔生〕料不为弹铗无鱼。料不为弹铗无鱼。只苦是文园消减。小姐岂不闻有狐之诗。无裳谁念。绥绥可怜。我是个伤秋的宋玉。我是个伤秋的宋玉。怎禁得邻家捣月。秋砧暗传。

〔旦〕冰夷。你对张先生说。秋风萧索。旅舍凄凉。我岂不知。只是劝他留意芸窗。飞扬天汉。自有相会之日。 

【玉交枝】不须嗟惋。荷深恩铭刻肺肝。张先生。岂不闻将仲子之诗乎。亲言可畏嫌当远。守深闺敢自踰闲。你靑云万里好高骞。红丝一缕休轻恋。〔背介〕那眞情都在不言。这幽怀何当腼觍。

冰夷。对张先生说。我偶尔闲行。蓦然相遇。实非江汉之游女。敢窥靑琐之嘉宾。以礼自闲。愿无及乱。〔小旦低语旦介〕小姐。 

【玉山颓】他芳情展转。铁心肠也须留恋。小姐。他方纔说有狐之诗。你方纔说将仲子之诗。我也说一篇诗。看河洲睢鸟相求。更关关双栖堪羡。若耶溪畔。这邂逅夙缘非浅。今日一见之后。你两个呵。藕断丝难断。两心坚。〔旦〕冰夷。不可乱说。怕好姻缘做恶姻缘。

【川拨棹】〔生〕他含娇艳。掩齐纨。春满面。听言词有意相怜。听言词有意相怜。只是小生久留在此。早已吿过老相公。目下暂欲辞归。怕重来天台路远。〔旦背介〕待徘徊欲尽欢。怯匆忙怎尽言。

〔内老旦叫介〕冰夷。看小姐不要寒了。〔小旦〕呀。老夫人问小姐。张先生快闪开些。〔旦〕 

【尾声】池亭顷刻摅芳怨。〔小旦〕又被莺声偷唤。〔旦小旦先下旦作回顾介生〕呀。小姐去了。这如海侯门再会难。

寂寂花时闭院门。



美人相并立琼轩。

含情欲说心中事。



鹦鹉前头不敢言。 

第十三出
旤媒

【西地锦】〔净带末上〕爱女深闺嬿婉。一春多病纒绵。幸逢佳客精鸿术。一朝分袂依然。

自家子嗣无缘。箕裘零落。止有一女。尙未结婚。不料春来抱疾。几至不起。幸遇南康张秀才。投以龙膏。一服而愈。一向就留在府中。昨日说要辞我归去。倘此人行后。女孩儿旧疾复发。怎生是〔好。我且请他出来。再求数丸。以防不虞。有何不可。院子。去请张相公出来。〔末请介生上〕 

【前腔】江北江南秋色。有风有雨人还。故乡今夜思千里。明朝客路漫漫。

〔相见介生〕小生久蒙幸舍相留。不胜首丘在念。雁书久绝。马首将东。暂赋归欤。尙图再叩。〔净〕老夫奉聆高论。正挹叔度之玄穆。先生遽厌尘氛。忽动渊明之归兴。行色匆匆。离情款款。意欲再淹高驾。数月而行。望先生许之。〔生〕多蒙相公厚意。小生敢不敬从。只是作客经年。久厌风尘迷目。离乡一载。何当桑梓萦心。急欲吿归。不能奉命。 

【锁南枝】离乡井到日边。霜红染叶秋又残。今日呵。鹏翮未能抟。骊驹路归远。〔净〕一定要多留几时。〔生〕蒙投辖愿执鞭。只是盼衡庐久萦念。

〔净〕先生归志旣决。老夫不敢强留。只是小女病体初安。老夫忧心未释。犹恐前恙再发。敢求龙膏数丸。留在此间。以备不虞。〔生〕这个当得奉命。〔生出盒取药介净见盒作惊介〕好金盒。好金盒。借过来一看。〔生奉盒介净接盒看介〕 

【前腔】精熌烁。温辟寒。虹霓气吐光烛天。〔背介〕我想此无价之宝。朝廷赐我。我付与女孩儿收藏。为何得在此人手中。难道有约在桑间。偷香寄宫苑。瓜田履。李下冠。我待穷究出来。必然出丑。我有计在此了。就其间有机变。

〔净转对生介〕先生此行。道出括州。前日酒席间相会的王刺史。正任彼处。老夫有书一封。劳先生便道寄他。书中就要他靑目先生。〔生〕小生四海孤踪。虽不劳宣武之荐拔。相公五云宝翰。必不效豫章之浮沈。请卽挥毫。敢辞将命。〔净〕旣然如此。请到书房收拾行李。老夫修书完了。就来奉请。〔生〕长当从此别。且复立斯须。〔暂下净〕咦。可恼可恼。这暖金盒分明是与女孩儿做下丑事。那不肖之女将来赠与他的。今日我就发露其情。有何难处。只是播扬出去。玷辱家门。不当稳便。我只说写书到括州荐他。书中说他偷了御赐暖金盒。叫王缙置之死罪。岂不消了我这口腌臜臭气。哎。张无颇。张无颇。我怎生待你。你这畜生倒做出这般勾当。叫院子取笔砚来。〔末应取笔砚书上净作写介〕 

【前腔】轻浮子。恶少年。秾桃艳李私自攀。我想他一死。我女孩儿的丑行就掩过了。搥碎这连环。免敎莺声出花苑。帷簿丑。怎外宣。他只道我书中荐他。谁知八行书是机陷。

叫院子。请那张秀才出来。〔末应请介生上〕嘉会难再遇。行人难久留。〔净〕先生。书已修完。你可收了。将金帛过来。〔末持银段上净〕这些微物。聊充涂中之费。〔生〕多谢相公。 

【前腔】归心急。行路难。徘徊路隅魂黯然。〔净〕先生此别。不知何日再会。我欲将此金盒暂留我处。待先生日后来时奉还。不知尊意若何。〔生沈吟背介净听介生〕这金盒故人所赠。他有意赠琅玕。谁知被留恋。悲故履。难再还。盒已在他处。不得不留了。也知献连城岂情愿。

〔转介〕旣承尊命。便当留在此间。小生就此吿别了。〔净〕先生。那王刺史的书。还有机密事在裏面。千万就去走一遭。〔生〕领命。就此奉别。久为名所误。今日始知还。〔先下净〕可恼可恼。这畜生不怕不死在王缙手中。 

正是恨小非君子。



果然无毒不丈夫。 

第十四出
藏春

【风入松幔】〔老旦〕幸逢女病乍回生。还怜娇怯难禁。〔旦〕朝来强起临妆镜。纔检罢惊疑不定。〔合〕旧病未曾离体。新愁偏自萦心。

〔渔歌子〕〔老旦〕雁响遥天玉漏淸。翠帏金鸭炷香平。〔旦〕鹦鹉卧。蟪蛄鸣。〔背介〕簟凉枕冷不胜情。〔老旦〕孩儿。我看你身子未见全愈。如今张秀才又要归去。怎生是好。〔旦〕还与爹爹说。再留他几时纔好。〔老旦〕你爹爹再三留他。苦苦要去。我已与你爹爹说。要他再留些龙膏在此。不知怎么。〔小旦上〕落花有意随流水。流水无情恋落花。〔附旦耳介〕再没处寻。怎么好。〔老旦〕孩儿。你又为着甚么来。〔旦〕就是前日朝廷赐的那暖金盒。孩儿放在妆奁裏面。一向因病。不曾点检。今日再寻不见。〔老旦〕一定混在那裏。冰夷。你从容再与小姐寻便是。〔旦〕早上直寻到这时候。遍处搜寻。并不见有。 

【风入松】龙精飞去杳冥冥。玉镜台前孤另。少原空抱遗簪恨。早难道金瓶坠井。遍寻觅似沧溟探针。心自忖怨难平。

【前腔】〔净怒上〕春光漏泄出闺门。展转狐疑不定。怎做得楚弓得失何劳问。〔见介〕前日叫你收的暖金盒儿。拿来我看。〔旦不语介老旦〕正为不见了这盒儿。在此烦恼。〔净怒介〕嗄。这是朝廷赐的。你拿在那裏去了。你闺门何人得近。难道这金盒无胫自行。情可愤。气难平。

〔老旦〕待他慢慢的寻出来。〔净出盒付老旦介〕慢慢的寻甚么。这不是暖金盒儿。〔旦惊介〕呀。爹爹。你那裏得来。 

【前腔】缘何璧返滈池君。却讶去来无定。〔净〕不要问我。你只问自家。〔旦悲介老旦〕呀。相公。女孩儿久病新愈。今日为何这般着恼。可不惊吓了他。将伊抵死相凌倂。看弱质恹恹多病。论金盒値得几文。好笑你骤相嗔。

〔净〕你倒笑我。外人还笑你哩。〔老旦〕怎么笑得我着。〔净〕你一个女儿不能管他。不笑你。倒笑我。〔老旦〕这是怎么说。女孩儿有甚么事。要管着他。〔净〕哦。你说不要管他。这暖金盒儿为何在张无颇身边拿出来。〔老旦顾旦惊介〕孩儿。这盒儿怎么在他身边。〔旦〕爹爹。你旣见他拿出来。就问他那裏来的纔是。〔净〕你还要巧言。我问他时。他说你与他的。可不羞杀了我这面皮。 

【前腔】根由说出愧难胜。只得忍羞含恨。〔旦哭介〕母亲。无端横事相凌迸。便百口是非不定。总一死无由自明。〔净〕不怕你不死。〔旦悲介〕当不得狠相嗔。〔老旦〕 

呀。相公。你怎么忍得说出这等言语。他朝夕在我身边。那有些儿差池。〔净〕呸。这金盒儿在我根前拿出来。还要与他赖。〔小旦〕冰夷禀老爷知道。这金盒若是小姐赠与那张秀才的。他怎么敢在老爷面前拿将出来。天下岂有无对之物。或者另是一个。也未可知。老爷不要错埋怨了小姐。〔净〕唗。这妮子也是一路的了。〔旦哭介〕我少不得是一死。〔内〕圣驾行幸洛阳。请老爷卽往扈从。〔净〕我从驾去。你快死快死。不及黄泉。无相见也。〔先下旦〕 

【榴花泣】风波顷刻。骨肉忍参辰。疑怎释。恨难任。妆钿檀粉泪空横。眼睁睁玉碎珠沈。〔小旦〕小姐。你若死了。这事再不明白了。〔旦〕我若不死。这事也不得明白。寃深覆盆。怕泉扉自掩谁相信。哎。俺爹爹道这金盒。似江皋珠佩相投。又谁知是弓蛇杯酒无凭。

母亲。爹爹道我偷将金盒。送与外人。玷辱闺门。不容再见。我想起来。虽生于世。也无颜见人。不如寻个自尽。免得爹爹终日气恼。哎。这荷池一泓淸水。是我终身结果的所在了。〔投水介老旦小旦急扶介老旦〕我儿。你为何这般性急。你爹爹旣往洛阳。一时未归。待异日我自慢慢劝他。虎毒尙不食儿。孩儿切莫短见。〔旦〕母亲。你孩儿旣逢不解之怒。又蒙不洁之名。纵然不死。也难做人。不如死了罢。〔老旦哭介〕孩儿。你怎么舍得我。〔小旦〕老夫人在上。老爷之怒。未得便解。小姐之事。不可不明。不如寻一个幽僻所在。将小姐暂且寄居。待老爷回心。方请小姐相见。有何不可。〔老旦〕这倒使得。只是没个幽僻所在。〔小旦〕冰夷母亲。家在城南韦曲。甚是幽寂。况且他是孤身。莫若送去那裏同住。冰夷又好常常往探。〔老旦〕这个极好。你就去唤你母亲来。相伴小姐同去。〔旦〕母亲。这却使不得。〔老旦〕我那儿。你不要固执了。与其负屈而死。孰若从容讨个明白。若是心迹旣明。你爹爹自然回心转意。〔小旦〕老夫人见得极是。冰夷就去叫母亲来。岂令寃气积。未必去经年。〔下老旦〕 

【前腔】潜踪隐迹。韦曲暂藏莺。疑共信。假和眞。水淸石见两分明。孩儿。你也不要怪你爹爹。这狐疑似听层冰。因此上嗔怒顿生。怕不修帷簿把家声陨。〔看盒介〕我想当初御赐金盒的时节呵。道是宠元臣礼绝恩隆。到做怨东风割爱分情。

〔付旦金盒介〕这金盒你依先收了。且待日后明白。〔丑扮赵母同小旦上〕靑蝇一相点。白璧遂成寃。〔见介老旦〕妈妈。小姐的事。你女儿一定对你说明白了。如今我小姐朝夕全托在你身上 

【急板令】念牵衣娇痴可矜。长深闺风霜未经。仗尔看承。仗尔看承。〔对旦介〕孩儿。你如今不比在娘身边了。朝夕寒暄。好自支撑。形影凄凉。莫自呻吟。〔合〕从此后两地关情。愁似织。泪如倾。

〔小旦〕小姐。冰夷本该随去。又恐怕老爷知道。只是自今以后呵。〔悲介〕 

【前腔】思巾栉妆台镜尘。忆刺绣纱窗影沈。不奈伤心。不奈伤心。〔对丑介〕母亲。你在小姐面前。勉力追随。好侍晨昏。曲意周旋。免使沈吟。

〔合前老旦〕孩儿。你快改了衣妆。乘夜同赵妈妈出城去。〔旦哭介〕孩儿怎忍得离了母亲。 

【一撮棹】离膝下。魂梦远。暗心惊。辞闺合。分恩爱。出门庭。母亲。怜晚景。休为我痛伤神。临别肠欲断。敎我步难行。回首处呜咽各沾巾。

【尾声】临岐分手浑难定。浪卜刀头无准。〔旦丑先下老旦哭倒小旦扶起介〕我那儿呵。何日相看眼倍靑。

〔老旦〕冰夷。你可分付府中人老爷回来。只说小姐投水死了。〔小旦应介〕 

仙娥终去月难留。



一别心知两地秋。

无复绮罗娇白日。



寂寥灯下不胜愁。 

第十五出
罗织

【挂眞儿】〔丑扮王缙外小生从上〕羊质虎皮衣锦绣。假威权坐鎭雄州。竖子相嘲。狂生巧诋。为权要包羞忍诟。

自家括州刺史王缙是也。前在元丞相府中。与张无颇那小子分韵赋诗。可耐他自恃才高。好生轻薄。这场怨恨。堆积在心。为他是丞相上宾。投鼠忌器。只得且忍耐了。哎。张无颇。你若撞着我。断不轻放过了你。叫左右。无事且把衙门掩上。如有星相求见。与乡里来打抽丰的。不可放进。〔外小生应介生上〕不待金门诏。空持宝剑游。曾从投辖饮。还作置书邮。小生自从辞了元丞相。急欲回家。他又托致书括州王刺史。今日已到。只得暂停车辙。送彼函书。此间已是他衙门首。烦与我通报。说南康张相公要见。〔外小生〕相公。老爷分付。一应星相打抽丰的。俱不许相见。〔生〕我不是星相打抽丰的。你说当朝元丞相爷有书在此。〔外小生〕这等进去通报老爷。自当跪迎。〔报介丑出迎做奉承生介丑〕张兄。久违颜范。殊切钦驰。近日不知丞相好么。〔生〕丞相多多致意。有书在此。〔丑〕张兄这等高才。自来下顾。学生一定厚赠。何必要丞相的书来。旣是有书。越发该加敬了。书在何处。借来一看。〔生出书丑接看转身作怒介〕张无颇。我到说你是文墨中的人。原来到会做贼。那暖金盒是甚么东西。你就敢偷将出来。〔生惊背介〕呀。王刺史好生慢客。这话是怎生说的。〔丑〕张无颇。你不要推蠪妆哑。这是丞相书中言语。拿与他看。〔外小生拿书与生看介生〕呀。使君差矣。这金盒是故人所赠。丞相一见。便要留在那裏。我倒慨然与了他。他怎么反说我盗他的。〔丑〕张无颇。这暖金盒是无价之宝。世上那有两个。朝廷赐与丞相。谁人不知道。到是你的。你明明盗了。被他看见。假意送他。终不然丞相到图赖你这金盒不成。叫左右。与我拿下去。〔生〕唗。谁敢来拿。难道我做鼠窃狗偷的事么。〔丑〕你不做。倒是我做。快拿下去。去了他衣服。〔外小生扯生下介生〕 

【八声甘州】淸操素守。是不疑廉介。肯把金偷。〔丑〕好高比。你做了贼。还要说这样大话。〔生〕无瑕琼玖。蓦地裏点污蝇垢。〔丑〕自做自当。谁来点污你。〔生〕我此来差了。自伤剑气沈埋久。悔把隋珠暗裏投。〔丑〕哎。翻云覆雨。数黑论黄。都是这张嘴。今日到此。嘴也强不去了。〔生〕休愁。看张仪舌在何愁。

〔丑〕你还要说甚么舌在。正是你口舌伤人。所以有今日之祸。 

【前腔】轻浮。儿曹乳臭。那日在酒席上呵。恃朱门贵客。笑傲公侯。你说我点金成铁。又说甚么美酒易倾尽。好诗难率酬。微言诋诟。那些个自缄其口。〔生〕原来你为此怀恨。今日思量报复。〔丑〕张无颇。我也不计较你。只是你小小孩童。眇视先达。只道常在丞相府中高谭阔论。原来也有井落在吊桶裏面的时节。今日做了贼。在我手裏。决断你摇唇鼓舌轻耆旧。今日呵。败面蓬头类马牛。〔生〕王使君。王使君。勿相轻薄。你道死灰不复然乎。〔丑〕堪羞。溺韩灰怎脱羁囚。

〔生〕王使君。你道我张生向日倚元公之势。轻薄你么。〔丑〕却不道怎生。〔生〕 

【前腔】休休。我胸藏锦绣。论高才八斗。气肃三秋。冰山谁倚。肯如伊寻香逐臭。〔丑〕倒骂我倚靠冰山。寻香逐臭。你死在目前。尙未知哩。〔生〕王使君。天不可欺。你为何要把我奉承元相公。〔丑〕张无颇。你晓得乌纱帽上是靑天。天随着我做官的。难道倒随你这穷儒不成。〔生〕困龙怎共鱼虾斗。鸿鹄翻遭燕雀雠。〔丑〕张无颇。我机关已造就了。不怕你才高不踏在我圈套裏。〔生〕奸谋。叹邹阳难免犴狴穷愁。

〔丑〕你偷了御赐宝盒。是该死的人了。何况又惹了丞相。 

【前腔】堪尤。他熏天炙手。笑倾梁燕垒。沸鼎鱼游。王章轻构。那些个法从三宥。〔生〕咳。是我不该久滞长安。遭此枉屈。〔丑〕张无颇。你也晓得自作自受。快快招了罢。樊笼穷鸟谁相救。烈熖飞蛾却自投。〔生〕王使君。你旣要诬我为盗。岂不知国家法律。有赃无证者。尙不妄坐。如今金盒在那裏。你凭着纸上空言。就要轻入我罪。〔丑〕这也不难。我且把你监禁在此。待我差人到丞相处。请了金盒。差了人来。那时节赃证明白。不怕你飞上天去。〔生〕穷搜。谩把范睢拉胁追求。

〔丑〕叫左右。把他收了监。我还要再审。〔外小生〕张相公行路辛苦。且请去监裏坐几时。〔生叹介〕时来天地虽同力。势失英雄不自由。〔外小生押生先下丑叹介〕盗金盒之事。明明是丞相害他。况且又无赃证。怎么问得他的罪。也罢。我只教禁子狱中安排死了。又消了我这口气。禁子何在。〔末扮禁子上应介丑〕方纔这犯人是丞相爷的雠人。你可在狱中快结果了他的性命。带挈老爷做个大大的官儿。我重重赏你。〔末〕老爷。如何把人的性命来换官做。 

〔丑〕我只要趋权附势。



那裏管杀人媚人。

〔末〕那善恶到头有报。



远在儿孙近在身。 

第十六出
赐玦

【一江风】〔净老旦小旦同上〕闷无聊。风度窗纱悄。蛛网房栊杳。忆秦娥魂梦空劳。膝下无人到。香魂不可招。香魂不可招。遗珠恨怎消。怕慈乌反哺檐前闹。

〔净〕夫人。我当初一时心性。你也该劝止我纔是。如今女孩儿投水死了。膝下无依。怎生是好。〔老旦〕相公。我当初怎么样劝你。你苦苦不听。早知今日思量。谁教你这样狠毒。〔小旦跪介〕老爷不消苦得。〔老旦背摇手介净〕怎么说。〔小旦〕自古道死者不可复生。请自消遣则个。〔净〕虽如此说。教我怎生消遣。我仔细思量起来。冰夷。你前日说得有理。若是小姐与他的。他怎么敢在我面前拿将出来。却不屈死了他。教我怎生不苦。〔净老旦小旦同悲介〕 

【前腔】泪痕交。彩凤辞巢蚤。兰玉临春夭。恨狂风摧折柔条。几度萦怀抱。晨昏苦郁陶。晨昏苦郁陶。音容转寂寥。〔内作鸦鸣介〕怪寒鸦尽日迎人噪。

〔外扮官小生丑扮校尉上〕惧法朝朝乐。欺公日日忧。奉圣旨拿元载。来到此间。不免径入。〔进介〕圣旨下。〔净老旦小旦惊跪介外〕传奉圣旨。元载黩货营私。欺君误国。着法司审实赐死。〔净〕元载为相十六年。不曾有一毫负着朝廷。我晓得了。这是鱼朝恩的奸计了。他始拿守令。继拿监司。我都不能禁他。如今该轮到我宰相了。 

【四边静】漫漫请室无昏晓。弥天罪自造。盘水剑相承。一朝祸难料。〔合〕天阍路遥。黄泉路杳。怨气惨愁城。沈寃结蒿草。

〔外〕元载妻王氏。太后闻你贤淑。勑免汝死。着你掌管后宫彤管事务。意下如何。〔老旦〕妾身二十年太原节度使女。十六年宰相妻。怎书得长信昭阳之事。罪当万死。怎敢偷生。 

【前腔】鸾封凤轴皇恩浩。宫闱事谁晓。彤管愧亲操。靑锋甘自蹈。

〔合前外〕叫左右。先把元载幷妻王氏押送万年县。听候审决。一面抄没家产。〔净老旦小旦哭介净〕 

【鹧鸪天】窃弄威权意气豪。谁知一旦似冰消。〔老旦小旦〕华堂目断情难断。绣阁香销恨不销。〔小生押净老旦先下外〕还有元载之女湘英在那裏。〔小旦背介〕呀。小姐也不免了。幸喜不在此间。妾身就认了。倘有患难。我自承当。〔转介〕妾身就是湘英。〔外〕奉圣旨发给汾阳王府中为奴。〔下丑押小旦介小旦〕凝望处。白云高。侯门一入粉容憔。沉沉幽恨何时了。渺渺游魂甚处飘。〔共下〕 

第十七出
下狱

〔净末上〕静室闲逾邃。幽庭春未暄。寄语韩安国。何惊狱吏尊。自家括州的禁子便是。适纔老爷发下一个犯人。叫做张无颇。说道盗了丞相府中的金盒。教今夜害了他。我想起来。这般无影的官司。多是寃枉。你要报自家寃雠。到教我造来生罪业。只是上命遣差。槪不由己。我和你做了这样人。管不得甚么天理。只得做他不着。不免教他出来。有钱诈了他些。待到夜深时分。动手结果了他。有何不可。张无颇在那裏。〔生囚扮悲上〕 

【金蕉叶】时悭运悭。恨无端囹圄屈陷。要潜形缩地又难。待插翅上天又远。

〔净末〕张无颇。自古道靠山吃山。靠水吃水。我们在此。但是囚犯进监。都有个常例。你旣到来。也该见赐我们些。怎么竟不说起。是何道理。〔生〕小生千里客游。陡遭陷害。身边并无半文。望二位可怜。〔末净〕张无颇这话也难说。我们衙门中人。只晓得要钱。便是亲爷亲娘来。也顾他不得。你这些斯文礼数。我们用他不着。若有银子。快快拿来。别有计较。若没有银子。且请在柙床上睡一睡。〔将生上柙床介〕 

【罗江怨】〔生〕悲风入夜寒。孤灯半残。幽蛩败叶客心酸。圜扉锁定怨漫漫也。三木关身。瞬息难舒展。巫咸莫问寃。寒灰怎复燃。叹何年能脱今朝难。〔净末〕 

张无颇。自古道癞丝虾蟆想天鹅肉吃。一世也不能勾。你今日犯了不赦的罪。又撞了寃家。怎么还想出去。且安心在这裏住几时。〔生〕 

【前腔】霜风夜转寒。荷衣渐单。愁声严柝愈心酸。圜扉深闭泪澘澘也。白日无光。况复当昏黯。江淹笔可传。邹阳才可攀。叹谁人来解今朝难。

〔净末〕张无颇。你犯了大罪。尙不知死。还要说这样大话。早间老爷分付。教我害你性命。还思量人来解你的难。一发做梦了。明年今日。是你的周年。你要诉寃。对头是元丞相王刺史。与我无干。不知你尊意要怎么样死。作速见教。待我们好伏侍。〔生惊介〕 

【香柳娘】乍闻言胆寒。乍闻言胆寒。不胜惊战。胸中怨气应无限。〔末净〕张无颇。也是你的数该如此。不要怨着我们。〔生叹介〕我怎么怨着你们。恨权臣肆奸。恨权臣肆奸。德厚反成寃。恩多变为怨。拚今宵命捐。拚今宵命捐。袁大娘。你把我那金盒呵。谁道姻缘。翻为坑堑。

【前腔】〔老旦戎妆扮袁大娘上〕暂乘风下天。暂乘风下天。霞衣霜点。须臾千里尘寰遍。叹鲰生负寃。叹鲰生负寃。桎梏已堪怜。危亡更应念。且从容斩关。且从容斩关。须续姻缘。忍沦坑堑。

〔打门进扶生起介〕张先生。你受苦也。〔生〕呀。你莫不是袁大娘么。〔老旦〕正是。〔净末惊拦倒介生哭拜介〕 

【前腔】谢神明救援。谢神明救援。暂宽危难。天高地厚恩何限。望始终保全。望始终保全。虎穴莫留连。龙潭亟离远。愿回风早还。愿回风早还。速挈沈渊。上超霄汉。

【前腔】〔老旦〕你不须絮烦。你不须絮烦。且休忧叹。好敎脱却桁杨难。笑幽垣戒严。笑幽垣戒严。超海等如闲。挟山同转眼。〔净末拦介老旦〕任伊家阻拦。任伊家阻拦。早出重关。已腾霄汉。

〔挟生下净末〕好古怪。怎么一个妇人。好好的打将进来。便把张无颇轻轻的取了出去。他是个要紧人犯。怎么没得。快快报与老爷知道。作速追赶。〔叫介〕有人劫了牢。快快请老爷出来。〔丑扮王缙慌上〕怎么说。怎么说。〔净末〕适纔正要把那张无颇下手。忽然一个妇人。打将进来。竟把他扭开枷锁。抢了出去。我们一齐拦阻。他就飞出牢墙。上天去了。特来报与老爷知道。〔丑〕有这等事。怎么一个妇人。就打得进来。又抢得出去。〔净末〕小的们说谎。就生疔疮。人人都是见的。〔丑〕怎么好。他是当朝丞相的对头。要我谋害他。若是没了。教我如何回报。快点起人马。四路擒拿。我也自带人马。亲自捉他转来。 

一心忙似箭。



两脚走如飞。 

第十八出
脱难

〔老旦挟生上〕张先生。早与你飞出这括州城也。〔生〕袁大娘。我与你虽离犴狴。未脱网罗。那王缙毒过虎狼。惟图呑噬。倘来追赶。怎生脱得这祸患。须索趱行者。〔老旦〕是是。快趱行些。 

【北斗鹌鹑】只俺这两袖天风。早离了括州城下。想着您牢狱深沈。险些儿遭刑来犯法。就便是对狱吏的条侯。下蚕室的司马。〔生〕小生本待上苑看花。到去都门卖药。谁想撞了元相公。恶了王刺史。也是前世寃家也。〔老旦〕你本待上苑看花。谁着你都门买卦。说着元字儿担惊。提着王字儿害怕。这的是今生罪业。是前世寃家。

〔生〕我想元相公玉刺史好不利害。〔老旦〕 

【紫花儿序】你道他两个覆地翻天。射影吹沙。舞爪张牙。那恢恢天网。终久还他带锁披枷。只为你谪尘世命运驳杂。因此上受着眼前折罚。少不得为雨为云。怎生的只这般儿地角天涯。

〔暂下丑带外末杂众赶上〕只为一个酸倈。赶得两脚苏麻。撞着五瘟使者。去捉八臂那叱。赶了一夜。并没一些影儿。〔外末〕老爷。你看见不见。〔丑〕着你众人赶。到问我见不见。〔外末〕老爷不见。我们也不见。〔丑〕胡说。快去赶。〔外末〕老爷。寃家只可解。不可结。他与你甚么杀父母寃雠。你抵死要赶着他。〔丑〕你不知道。杀了我父母到不打紧。他是丞相爷要紧人犯。丞相爷就是我的父母。〔外末〕这裏路境又杂。那裏去赶。〔丑〕沿途去问。〔外末问介〕这一路人民。曾见一个奇妆女子。带着个囚首男子么。〔内应〕过去得不多时。〔外末〕旣有下落。我们只得赶上去。饶他走到焰摩天。脚下腾云须赶上。〔虚下老旦生上老旦〕 

【金蕉叶】恰过了白茫茫断岸平沙。云淡淡斜笼月华。一阵晓风儿相送咱。俺这裏那怕他千军万马。

〔生〕小生陷在狱中。若非大娘拏云妙手。怎脱得这一场大祸也。〔老旦〕 

【调笑令】你道这横祸受波查。这椿事不■〈鬼监〉不魀有天来大。他不公不法不详察。到头来也见根芽。若不是神仙来救拔。兀的不断送了人年华。

〔生〕袁大娘。此难虽脱。只是四海无家。半生作客。怎得个出头日子。〔老旦〕 

【小桃红】休道是龙潜浅水困鱼虾。有一日向沧溟化。得志也玉鞭随骄马。先看了上林花。须信道洛阳才子多声价。从此去云程万里。吐出来文光千丈。醉春城花月夜煞堪夸。

〔暂下丑同外末杂众赶上〕好古怪。那妇人带了张无颇在面前。紧赶紧走。慢赶慢走。不赶不走。赶得人困马乏。你这伙人全不上紧。只教老爷自赶不成。〔外末〕老爷。非敢后也。马不进也。〔丑〕这样时节。还要通文。〔外末〕老爷。赶不着了。转去罢。〔丑〕你们不知道。他是丞相爷对头。拿转去摆布死了。我却升个大大的官儿。〔外末〕若拿得张无颇转去。老爷便升官。旣是这等。括州土地。决然着力。一定拿着他。〔丑〕怎么土地肯着力。〔外末〕他巴不得老爷升了去。留些地皮还他。〔丑〕胡说。只在前面了。快赶快赶。〔虚下老旦生上内作鸣锣鼓介生〕袁大娘。你看后面旌旗盖地。锣鼓震天。好怕人也。〔老旦〕 

【秃厮儿】早只是前队儿摆着鎗义。耳边厢只听得喊杀諠哗。〔生〕袁大娘。追赶渐渐近了。怎么是好。〔老旦〕不妨不妨。赶得来水远山长气力乏。一时间只敎他就眼睛花胡抓。

他若来时。只将几句话儿发付他去。〔丑带外末杂众赶上介〕好了。被俺追着了。〔老旦同生作立半空介外末〕怎么赶着了就飞在云端裏去。〔丑〕快拿他下来。〔外末〕他在半空中。小的们怎么拿得他着。老爷的手长。还自老爷自去拿。〔丑〕唗。胡说。这等放箭。〔众作射箭老旦接箭介〕 

【鬼三台】休得把乌号架。休得把靑茎射。〔众〕老爷。射不着。〔丑〕快拿刀去砍。拿鎗去搠。〔众作鎗搠刀砍不着介老旦〕那怕你丈八蛇矛。凌霜宝锷。〔丑〕摆阵势围了。鎗刀布住。不怕你上了天。〔众作围介老旦〕纵旗旛密似麻。更剑戟乱交加。多劳你护送到仙家。俺待蹂践你这些儿曹。一霎时抽筋来拔发。

〔外末〕老爷。这是个活神仙。再摆布他不得。老爷到不如自去拜求。要他放转张无颇。他或者肯也不见得。〔丑〕有理。〔跪拜介〕仙姑。张无颇是元丞相的雠人。仙姑不要说小官面皮。只看丞相大面皮。放还了张无颇罢。〔老旦〕 

【天净沙】堪笑您井底虾蟆。只好去听候随衙。且向那势利场中弄滑。把英雄来叱咤。到头来燃脐有样黄犬堪嗟。

〔丑〕我不知道这许多。只要还我张无颇。〔老旦〕你不知道。他是天上星宿。偶然有难。今日灾殃已过。发达有时。你何苦与他做对。回去了罢。 

【麻郞儿】他是栋梁材暂时禁架。须敎发达。把你恶肚肠好生按纳。造横业有神明鉴察。

〔丑〕我怕丞相怪。回去不得。〔老旦〕 

【么篇】尽他万千挜■〈扌霸〉。乱国家使些奸诈。少不得荡产倾家。能几日妆孤做大。

〔丑〕你这些话也没凭准。只要张无颇。〔老旦〕 

【络丝娘】你只会俺跟前喳喳来嗑牙。枉敎你拥专城管军民坐衙。眼睁睁临头祸将发。叫众天将。把王缙打下去。只敎你天倾地塌。

〔净小生旦小旦扮天将上打丑众介丑〕不好了。神兵来了。将军不下马。各自奔前程。〔众天将赶丑众同下老旦〕张先生。你灾星已过。吉曜将临。如今王缙旣去。元载又死。春榜动。选场开。你可到长安赴试也。 

【尾声】稳情取风云际会把龙头跨。登紫阁题名雁塔。从今后新风月紧趁逐。旧相思都毕罢。

〔老旦先下生〕呀。袁大娘去了。他道元载已死。好事将到。想他必无谬语。我且转去长安。求取功名去来。〔下〕 

第十九出
棘试

【双劝酒】〔丑扮试官末旦扮从随上〕昏花眼睛。胡涂方寸。不公不明。钱财性命。由他皓首有穷经。是孤寒总不关情。

快把选场大开。英才任他进来。文章不论好歹。去取全凭货财。若问试官肚裏。昏天黑地乱猜。下官奉命典试。今日试期。左右的。快把应试举子点将进来。〔末旦应介生净上〕 

【海棠春】朝廷辟四门。济济人文盛。

〔进见介丑〕诸君美才。一定都是高中的。但三年难得遇。作文须要用心。起来听题。〔生净应介丑〕叫左右把应试举子分为天地二号。〔末旦应介丑〕先叫天字号举子领题。〔生对丑立介丑〕梅占百花魁。就把梅为题便了。〔生〕 

【驻云飞】嫩蕊淸英。几树凌寒庾岭横。倚槛芳魂冷。傲雪疎枝劲。嗏。桃李莫相轻。繁苞葱蒨。物序惊时。漏泄春前信。好待和羹佐圣明。

〔丑〕绝妙绝妙。好个宰相的气象。左右。先放他出去。〔生揖出介末旦〕地字号领题。〔净对丑诨介丑〕也把梅为题。〔净〕我是有关节的。饶我做文章也罢。〔丑〕若是白卷子。叫我也难中你。便文理不通些。也要做来。〔净〕个这何难。 

【前腔】月老冰人。男女成亲说事因。〔丑〕这个是媒妁之媒了。不是不是。〔净〕如今晓得了。炭火功相并。〔丑〕这是烧的煤了。〔净〕锅底烟熏尽。〔丑〕这是烟煤了。一发不是。我的题目是梅花之梅。〔净〕呸。说得明白。做得明白。旣是梅花之梅。如今断不差了。嗏。万象渐回春。神童诗证。画影图形。狗脚看相近。若论滋味呵。溅齿如同醋裏生。

〔丑〕这文章实是去不得。叫我如何处置。〔净〕我是这等文理不通的。若是会做文章。如何来买你。〔丑〕也罢也罢。我如今把你的改一改。将就中了你便是。〔净〕快改快改。我要出去。〔丑〕不要着忙。听我道来。 

【前腔】折取遗人。春到江南赠有因。这两句就做着了题目。不像你胡诌乱诌。况与你的韵脚相同。难道不好。〔净〕妙。〔丑〕妙。且看下句如何。香气谁能并。幽韵应无尽。嗏。万象渐回春。有诗为证。这两句便用了你的。也留些本色。〔净〕原来你也动我的不得。〔丑〕画影图形。桃李颜相近。若到淸明时节呵。梅子靑靑如豆生。

〔净〕这程文也不见佳。〔丑〕这是试官自做的。难道倒不好哩。你那裏知道。 

不要文章中天下。



只要文章中试官。 

第二十出
访旧

【高阳台】〔外扮郭子仪小旦旦扮从随上〕露湿犀旗。霜凌龙剑。专征屡假黄钺记室需才。当年曾聘英杰。如今鹏翮飞天路。羡芳名早奏金阙。漫乘机掇月移云。赤绳堪结。

闲看人间得意人。贾生才调更无伦。好风傥借低枝便。莫遣靑丝扫落尘。我郭子仪。昔年曾聘张无颇为记室。只因春试届期。不来应聘。可喜他得中进士。昨日曲江题名。惟他年少。多因未曾婚配。我想元载之女湘英。一向没入我府中。旣以同僚之谊。育为己女。必须为他觅一快壻。倘配得此人。岂不称快。今日必来参谒。待我细问他一番。再作区处。叫左右。诸进士来见。说省中已承公谒。不敢再劳。只请南康张进士进来。我有话讲。〔旦小旦应介生冠带老旦小生扮从随上〕 

【三台令】淑女没入侯门。萧郞堪悲路人。知己有平津。且向他试探缘因。

下官就试棘闱。叨中进士。不意元相公全家抄没。小姐给发郭令公府中为奴。我想令公昔年曾聘我为记室。虽未应聘。也是旧时知己。今日特来到他府中参谒。探听小姐消息。有何不可。左右通报。〔旦小旦报介外出迎生进见介〕〔减字木兰花〕〔生〕扫淸海宇。伯仲之间见伊吕。〔外〕买骏金台。托乘还征邺下才。〔生〕功高绝代。天子预开麟阁待。〔外〕罗得好英。好取从容致太平。〔生〕下官昔缘春试。有方宠招。非效阮瑀之固辞。实负孙阳之淸盼。久蒙涵庇。实切恐惶。〔外〕先生当世名流。靑年妙选。昔在莲幕。未慰御李之怀。今睹龙光。深藉识荆之愿。〔生〕令公。你勋业格天。威名盖世。下官江右鲰生。久钦山斗。 

【高阳台】威震华夷。心悬日月。千年间气豪杰。再造唐家。赤手独扶天阙。卓越。丹心耿耿忠帝室。看鲸鲵连番频掣。是当年非熊发梦。济川舟楫。

【前腔】〔外〕休说。你玉干惊华。琼基叠秀。五采来自丹穴。邺下高才。郢中旧歌白雪。屑越。虚惭鼎铉原非据。这邦家待君调燮。应自有浴日功名。格天勋业。

先生客寓京华。曾差人去请宝眷么。〔生〕下官箕裘凋落。家室荒凉。种玉无缘。射屛未选。 

【前腔】悲切。拾艾幽人。纬萧末品。秦楼凤箫声绝。湖海飘零。冷落谢庭风月。〔外〕休热。宫花帝城千万树。有仙葩任君攀折。〔背介〕他旣未娶。就可将湘英许他了。这姻缘鸾凰辐辏。须知天设。

〔转介〕先生。向年元载赐玦之时。其女湘英。没入我家。我以同僚之谊。育为己女。久欲为彼求一佳壻。先生旣未有婚。愿将此女。以奉箕帚。若得丝萝附乔木。不但良缘。也是义举。先生意下若何。〔生〕齐大非偶。恐不敢攀。〔外〕说那裏话。此女呵。 

【前腔】堪说道蕴幽闲。班姬俊雅。况相国门楣枝叶。只因传烛深宫。轻烟散入侯宅。〔生背介〕我与那小姐。园中曾有婚姻之约。一向隔绝。只道永作参商。谁想复有缘会。心热。丰城剑去无处觅。喜延津终合神物。〔转介〕这姻缘连枝再发。藕丝不绝。

伏承大人盛意。敢不从命。〔外〕旣蒙俯俞。下官卽当选择吉日。奉迎过舍成亲便了。 

【尾声】花迎喜气皆欢悦。桃李鲜鲜待君折。〔生〕有日把一段离愁灯下说。

〔生〕就此吿别。 

天上碧桃和露种。



日边红杏倚云栽。

纵令奔月成仙去。



且作行云入梦来。 

第二十一出
邪萌

【霜天晓角】〔净扮郭暧小生杂扮从随上〕丈人皇帝。到也随吾意。叵耐丑驴公主。更兼忤逆爹爹。

我本是个世禄侈富。那晓甚么天地玄黄。日间只会具膳餐饭。夜间但知篮笋象床。撞着公主驴骡犊特。常要倚那鸟官人皇。并不顾甚上和下睦。也不管甚四大五常。有时挦了盖此身发。有时剥了乃服衣裳。我家也有府罗将相。怎么便肯臣服戎羌。我也不管劳谦谨勑。那管甚么顾答审详。他去吿诉龙师火帝。惊得我好宇宙洪荒。又撞了那资父事君。捉得我似捕获叛亡。更不说起恭惟鞠养。又说甚么岂敢毁伤。定要教我知过必改。教我好不悚惧恐惶。如今只得何遵约法。几曾像个男效才良。终朝只是曰严与敬。好一似个率宾归王。那裏寻个毛施淑姿。与他暂做侍巾帷房。别寻一处索居闲处。悄地裏去银烛炜煌。倘若得个昼眠夕寐。也是一时悦豫且康。〔小生〕不恇驸马爷。有这一肚千字文的学问。〔净〕我晓得千字文。还是亏我的了。〔小生〕足见驸马爷有才学。〔净〕闲话休讲。这几日只因公主恼我。只好跪在筵前。听候指挥。并不敢走动一步。好生气闷。今日公主入宫去了。讨得片时自在。欲趁此时。寻个乐地。去耍一耍。不拘乐户良家。但有新出标致的妇人。报几个来。〔小生〕近因兵火之后。那得有标致的妇人来。就是那些勾栏中娼妓。那是驸马爷看见的。那有中得驸马爷意的。昨日偶然在城南。见一村落中有个女子。甚是标致。〔净〕怎见得。〔小生〕但见他秾纤得中。修短合度。皛皛的齿如含贝。荧荧的肤似凝脂。美目娟娟。涵着一泓秋水。芳颜皎皎。带着几度春风。淸淸翠羽。低眉淡湾新月。绾绾靑丝。垂鬓巧挽重云。楚腰束素。轻轻盈盈。不数那小蛮杨柳。檀口施朱。鲜鲜的的。赛过那樊素樱桃。从容罢绣倚栏干。翠袖中露出纤纤玉笋。徘徊顾影摇环佩。湘裙下移来步步金莲。淸标不染。秀色可餐。翩翩西子毛嫱。当年堪拟。丰若有余。柔若无骨。啧啧太眞飞燕。旷世兼长。丹唇启处。那娇滴滴的珠喉。却似日暖巧传鹦鹉。锦带飘来。那郁氲氲的香气。犹如风淸满爇麝兰。延伫一回。脉脉的无限幽思。眞个是怀情入夜月。留连再顾。依依的许多欢意。果然是含笑出朝云。千般姿态横生。妖妖娆娆。若还若往。若危若安。尽道嫦娥降临月殿。四面神光溢出。熌熌烁烁。乍离乍合。乍阴乍阳。共疑织女谪下星桥。或忘犂。或忘锄。神魂荡荡。可知迷君倾国。或忘餐。或忘驾。志意摇摇。更诧落雁沈鱼。虚飘飘暮雨朝云。笑宋玉枉赋巫山神女。空渺渺春松秋菊。叹陈王浪传洛浦仙姝。况且他亭亭的咏摽梅正当及时。更兼那寂寂的叹瓠瓜尙然无匹。驸马爷。你枉有明珠三斛价。空传金谷十分春。 

【一盆花】那女子十分标致。看将来眞个绝世丰姿。恍似神仙下瑶池。丹靑图画应难比。人也要迷。佛也要迷。空笑你使君有妇。怎如得秦氏罗敷。

【前腔】〔净〕听说罢佳人可意。霎时间敎我意荡魂迷。作速抢来莫迟迟。朱楼绮室同欢会。脸儿慢依。体儿慢偎。看我这风流范蠡。也须得越国西施。

一心只要那娇娥。



管取拿来做老婆。

计就月中擒玉兎。



谋成日裏捉金乌。 

第二十二出
错媾

【行香子前】〔外带末杂上〕才子芳年。淑女韶颜。喜风流共结天缘。

今日把湘英招赘张进士。吉时已至。院子。分付掌礼。快请新人。〔末应唤介丑扮掌礼照常念介生小旦冠带上〕 

【行香子后】彩云低卷。绛蜡催燃。看凤临轩。花明夜。鹊喧檐。〔丑生小旦拜送酒照常介生〕 

【惜奴娇】丝幙红牵。对梅梁暧日。蛩毡坐暖。香风满。连理枝头花遍。堪羡。塡就银河。吹彻琼箫。欢情缱绻。〔背介〕偷看。分明旧识靑鸾。却做双栖新燕。

【前腔】〔小旦〕天然。会合良缘。看夭桃未吐。梅英先占。瑶台畔。缥缈巫山云满。如愿。倚玉蒹葭。附木丝萝。香奁增艳。〔背介〕还念。朱陈席上文鸳。王谢堂前旧燕。

【斗宝蝉】〔外〕翩翩。秦晋交欢。喜兰闺芳质。玉堂名彦。看瑟调琴弄。画眉举案。欣羡。仙郞步广寒。姮娥爱少年。堪怜。妬杀独宿鸳鸯。胜似于飞春燕。

【前腔】〔末众〕僊僊。阆苑三千。正绛台云细。绣帘风软。羡僊媛跨凤。天孙捧雁。忻忭。金屛瑞霭联。洞房明月悬。喜连绵。永结百岁姻盟。莫负今宵欢燕。

【锦衣香】〔共〕映画堂红妆蒨。霭琼筵金炉暖。杂佩含风。丛花隔扇。锦茵绣榻结新欢。雀屛中选。凤卜和占。问看花上苑。又何似蟾宫月殿。乐事生平占。天从人愿。芙蓉并蒂。兎丝不断。

【浆水令】护蓝桥五云低院。耿银河三星在天。辉煌高烛灿金莲。铜壶合箭。玉漏穿帘。前生愿。今夜满。山盟海誓期无限。从今后。从今后天长地远。还愿取。还愿取种玉蓝田。

【尾声】有缘千里能相见。这其间夙因不浅。看锦帐流香度百年。

阊阖疎云漏绛津。



桥头此夜鹊飞频。

桂扳明月曾观国。



锦里逢迎有主人。

〔外众先下生〕小娘子。我想昔日池亭邂逅。曾传上苑春光。今朝朱邸姻盟。实慰长安客思。何意却逢冰室。不见湘君。云散楚峯。望故人之何处。丝牵绣幕。岂奇遇之无因。旣道是小姐没入府中。何缘漂流天末。卿家同时被难。当时踪迹。必知其详。愿速吿我。勿重生疑。 

【啄木儿】追良晤邂逅间。顷刻红尘悲隔断。喜今宵契合鸾俦。又谁知枉续鹍弦。纵玉淸堪作衙城伴。还怜织女孤银汉。怕做了彩凤辞巢逐野鸳。

〔小旦〕自从别后呵。 

【前腔】风波起瞬息间。楚岫空悲环佩远。笑寒鸦早自双飞。苦文鸾尙尔孤骞。小星幸赋缘非浅。翻敎桃李花埋艳。我怎忍独向罗帷伴彩鸳。

我且问你。当初那盛药的金盒儿。是那裏得来的。〔生〕正是。我以金盒之故。几乎死于狱中。你怎么也问起这金盒。〔小旦〕呀。这金盒是朝廷赐与老相公的。一向付与小姐收藏。偶然失去。不知何故。却在相公身边。我老相公一见生疑。道小姐与你私通。暗中相赠。把小姐抵死埋怨。欲置死地。因此老夫人不得已。暂把小姐寄在我母亲家中。不久老相公老夫人被法。我就替小姐没入府中。今日得附乔木。实出偶然。只是这盒儿毕竟是那裏来的。〔生〕是我向女仙袁大娘买卜。他送与我。你老相公一见。便使机心。送到括州。叫王缙害我。谁想小姐流落。也为此盒。不知何日得重逢也。〔小旦〕 

【三段子】萧墙祸延。把婵娟偷离广寒。村居待年。叹明珠尘埋可怜。云英咫尺蓝桥伴。书传橘浦应非远。管取你指日双栖交颈鸳。

【归朝欢】〔生〕堪悲处。堪悲处缘乖分悭。从别后情抛意闪。谁能料。谁能料姻缘偶然。谢家庄又早见桃花再艳。应知王母离蓬苑。先敎萼绿通欢缱。今夜裏暂把流苏护锦鸳。

碧落香销兰露秋。



星河无梦夜悠悠。

灵妃不降三淸驾。



仙鹤空成万古愁。 

第二十三出
砥节

【山坡羊】〔旦同丑赵母上〕气萧萧柴门风骤。冷飕飕孤帷寒透。闷沉沉妆台懒亲。病恹恹人比梅花瘦。心暗愁。把恩情付水流。更双亲咫尺。咫尺分离久。怎撇兰闺。独居蓬牖。堪忧。湿尽罗襟泪不休。堪羞。拨尽银筝怨未休。

〔丑〕小姐。如今光景虽是凄凉。你我晨昏无事。尙足消遣。还要省愁烦纔是。〔旦〕妈妈。你还不知我心事哩。我一生心迹未白。双亲膝下久离。只为这金盒。把我再生恩人不知如何断送。向来你女儿过一二日还要看我一看。如今连你女儿也不来了。怎教我不添烦恼。〔丑〕小姐。你一向不提起。我也不敢说。如今料瞒你不过了。我说与你知道。你不要苦。〔旦惊介〕有甚话说。〔丑〕小姐到此不久。老相公老夫人俱被朝廷赐死。全家抄没入官了。〔旦〕有这等事。岂不痛杀我也。〔倒介丑扶起介旦〕 

【前腔】痛惊风大椿忽掊。恨临霜灵萱摧朽。叹南枝鹪鹩借栖。问扶摇鹏翮抟风否。泪雨流。荣华一梦休。愁肠种种。种种难消受。我是玉树琼枝。到做风中飞柳。堪忧。欲效慈乌不到头。堪羞。欲学鸳鸯不并头。〔净带小生杂众上〕 

【字字双】终朝快乐恣遨游。〔众〕福厚。〔净〕房中少个俏风流。〔众〕将就。〔净〕今朝忽起不良谋。〔众〕不如守旧。公主知道吃拳头。〔净〕惯受。

〔众〕禀驸马爷。已到他门首了。〔净〕叫人把住他后门。我不免径闯入去。〔撞入旦做避众拦住旦低头背介丑〕呀。相公何来。〔众〕这是郭驸马爷。〔净偷看旦介众〕驸马爷。何如。〔净〕说不差。妙妙。小娘子。你在此这般冷落。怎么过得日子。不如随了我的好。我那裏呵。 

【忆多娇】花满楼。月满楼。宝贝珍珠成土丘。只少个娉婷做一头。慕你娇柔。慕你娇柔。〔揖介〕特地亲来拜求。

〔旦悲低向丑介〕这场寃债怎么了。 

【斗黑麻】叹屋漏连朝雨偏不休。叹水逆行船风偏打头。〔净诨介旦〕人无礼类马牛。莫道文鸳肯配秃鹙。〔净〕呀。怎么就骂我。〔众〕驸马爷。打情骂趣。他肯骂你。是有口风了。〔净〕有理有理。院子。我前日见搬琴甚么记的戏文。那故事你可记得么。〔众〕是琴心记。卓文君的故事。〔净〕小娘子。你可晓得么。〔旦〕文君可羞。漫说桃花逐水流。怎抱琵琶。怎抱琵琶又过别舟。

〔净〕小娘子不要舟。自有轿在此。〔旦〕唗。〔净怒介〕 

【忆多娇】我位莫俦。势莫俦。生杀之权得自由。那怕你区区一女流。〔众〕驸马爷不要狠。狠便坏了事。〔净〕正是。小娘子。我意绸缪。我意绸缪。〔揖介〕只得再三拜求。

〔旦〕罢罢。我有个道理。 

【斗黑麻】要强续鸾胶把鱼肠刺喉。要野合桑间拚湘江自投。琉璃碎翡翠休。不是寃家不敎聚头。〔净〕好个寃家二字。〔众〕驸马爷。不要差认了。他是不肯的话。〔净〕这等你们与我抢将去。〔众〕淸平世界。怎么好抢得。〔净〕我家前日一个红绡。也被昆仑奴轻轻的抢去了。你们也抢一个来还报。〔众抢丑夺介旦〕昆仑可尤。你痴心认好逑。我死效共姜。死效共姜永言柏舟。

〔净〕不要管他好歹。把他两个一齐抢了。要死到我府中去死。〔外扮院子急上介〕有事不敢不报。无事不敢乱传。禀驸马爷。公主出宫。宣驸马爷快快回去。〔净〕怎么好。怎么好。我且回去。你们与我拿他到园中。封锁在那裏。待我改日来用。〔净同外急下众拥旦介旦抱丑哭介〕 

【临江僊】情到不堪回首处。一齐分付东流。〔净复上介〕封锁好些好些。再差两个看守。好生管待茶饭。不可把他饿瘦了。〔众应净下旦〕终须一死在荒丘。铜台空自锁。睢鸟隔河洲。

独闭空山雪影寒。



等闲平地起波澜。

春蚕到死丝方尽。



蜡烛成灰泪始干。 

第二十四出
修郄

〔末扮院子上〕得便宜处折便宜。未曾举意早先知。善恶到头终有报。只争来早与来迟。自家王老爷府中院子是也。俺老爷一生嗜利。半世趋炎。爱的是刀尖上蜜。使的是舌头上鎗。向来奉承元相公。甘为鹰犬。近日结交常仆射。托为腹心。因此废而复起。出而再入。只是他陷人的机械益深。害人的心肠更毒。未能一饭之德必酬。果然睚眦之怨必报。他道富贵须在计较上得来。我说阴隲已从刻薄中损去。正是作善降祥。作恶降殃。天网恢恢。疎而不漏。我虽闲中评论。这也不要管他。老爷将次出来。只得在此伺候。〔丑扮王缙上〕 

【普贤歌】由人说我是奸人。要做高官机要深。人前须奉承。心中却妬倾。转面无情猪狗行。

要得显爵高官。那顾奴颜婢膝。须是昏夜乞哀。方可骄人白日。我昔日依附元载。做得美官。谁想忤了鱼朝恩。谪为括州刺史。如今鱼朝恩已死。常衮为相。我曲意奉承。他依先转我进京。甚是得计。只是张无颇这畜生。昔年元载席上。把我轻薄。后来不知何故。恶了元载。写书与我。说他盗了御赐暖金盒。教我害他。我一则是奉承元载的风指。一则要燥自己的脾胃。把他监禁在狱。正要摆布他的性命。不知那裏走一个女仙。救了出狱。便会中了进士。又去郭子仪府中。娶了元载之女为妻。只当做了郭子仪的干女婿。甚有势要。倘或他怀旧日之恨。寻事害我。甚是可虑。自古道。当断不断。反受其乱。不若先劾他一本。绝了他仕路。免得复报。院子那裏。〔末〕阶下闻呼唤。堂前听使令。老爷有何分付。〔丑〕我明日要上本劾人。你晓得京城中会做本的。请一个来。〔末〕老爷要做甚么本。〔丑〕要论张无颇。〔末〕老爷。小的闻张爷大有才名。人人敬服他。又做了郭令公的女壻。只怕弄他不倒。〔丑〕他有两桩事儿在我手裏。一定劾得他倒。〔末〕那这两桩事。〔丑〕他未曾中时节。盗了元丞相御赐暖金盒。送到括州。教我问他罪名。这事文卷未结。隐匿过犯。得中甲科。如今又娶元载之女为妻。这是抄没官奴。怎生擅自娶得。〔末〕老爷。旣有这两桩事。那本中只消说未遇之先。窃盗御赐之金盒。旣遇之后。私娶钦给之官奴。都是无君的罪名。有何难处。〔丑〕妙妙。你到来得。我依你写在本中。那怕劾他不倒。 

【铧锹儿】生平笑裏藏机穽。么么小辈敢相轻。萋菲计谋定。安排铄金。〔合〕张牙噬人。捕风捉影。敎他受迍邅。方消我旧恨。

〔末〕老爷为何恨那张爷。〔丑〕我昔日在元载席上。与他分韵赋诗。我抄了几句旧诗。被他轻薄了。因此恨他得紧。〔末〕老爷原不该抄旧诗。〔丑〕我便抄诗。与他何与。他便识得几个字。难道就该看人不在眼裏。如今仕途上。正不在你这些才学哩。 

【前腔】锦心绣口何须论。奉承钻刺要通神。鲰生不安分。轻浮可嗔。

〔合前〕明日就去上本。若还准了。重重赏你。 

叵耐书生太不仁。



须敎明日奏枫宸。

平生莫作皱眉事。



世上应无切齿人。 

第二十五出
空访

【意迟迟】〔生小旦同上生〕无意鸳鸯偏并颈。若个成孤另。对景更伤情。终宵魂梦俱无定。〔小旦〕鹪鹩早占向南枝。最苦是蓬山隔断鸾凰影。

〔木兰花令〕〔生〕沈檀烟起盘红雾。一缕朝霞窥绣户。〔小旦〕汉宫花面学梅妆。谢女雪诗裁柳絮。〔生〕长垂天幔孤鸾舞。旋炙银笙双凤语。〔小旦〕纱窗病困对冰寒。永觉相思无梦处。〔生〕娘子。我早上遣人去访小姐消息。如何还不见来也。不知花埋幽径。未许蜂蝶私窥。又不知絮逐东风。早已飘扬无主。教我愁肠空转。望眼将穿。〔小旦〕相公。我小姐素慕你逸驾之才。且感你更生之德。锦瑟未调。愁萦凤柱。云笺一到。自夙鱼轩。谅执一心。必无他志。〔生〕下官想当日呵。 

【白练序】西风紧。正寂寞相如卧茂陵。新诗句却把心猿勾引。亏杀你拈成一段因。恨别后风波两地惊。情堪悯。怕莺花误老。金缕生尘。

【醉太平】〔小旦〕靑靑。章台柳嫩。喜长条待折。正値三春。〔生〕这一向可曾有消息么。〔小旦〕谁凭记问。耳边消息沉沉。从今。引鸾勾凤出愁城。这风流向洞房亲证。〔合〕心旌无定。怎香车赤茀。未返门庭。

〔小生扮院子上〕夜静水寒鱼不饵。满船空载月明归。〔见介生〕院子回了。你到城南韦曲赵妈妈家。可曾见元小姐么。〔小生〕小人到那裏逐一询问。不要说不见小姐。连赵妈妈都不见了。再三细问。那邻近人家说。昨日一伙人马。登时抢去。不知下落。〔生小旦惊介〕有这等事。好苦人也。〔生〕 

【白练序】心惊。泪雨倾。钿车枉迎。谁知道做了绠沈银瓶。多情委路尘。怕永负今生玉杵盟。空思省。是我姻缘分浅。敎他簪珥飘零。

【醉太平】〔小旦〕伤情。红颜薄命。恨偷云掩月。藏影潜形。今成画饼。空辜负纪信殷懃。〔悲介〕连我那母亲也不在了。星星。衰年辛苦几曾经。为多娇蓬飘没定。〔合〕倩谁着紧。使珠还合浦。剑合延津。

〔生〕院子。你还再去仔细寻访一个的信。〔小生〕小人理会得。〔小旦〕 

【尾声】一别芳容悲断梗。〔生〕千年幽恨正难平。准备着屛山和泪凭。

云想衣裳花想容。



未知何日得相从。

岂知为雨为云意。



只有高唐十二峯。 

第二十六出
巧遘

【女冠子】〔旦同丑赵母上〕幽居春晓。恹恹粉污香销。心事萧条。三分春色。一分愁病。二分烦恼。鳞鸿音信杳。无媒径路还遥。忧心悄悄。更形容枯槁。可怜辜负凤帏人老。

〔旦〕美目扬玉泽。蛾眉象翠翰。〔丑〕容华耀朝日。谁不希令颜。〔旦〕一朝许人折。何得坐相捐。涕泪洒衣裳。能不忆所欢。〔丑〕不悟永离别。愈隔增忧叹。误落世网中。一往不可扳。〔旦〕未知生死处。何能两相完。黄鸟为悲鸣。哀哉伤肺肝。我自那日被他抢来。拘禁在此。分明是槛凤围鸾。奋飞无地。愁红怨绿。幽恨难平。遇此狂且。必无出头日子。不如早早寻个自尽罢。〔丑〕小姐。且自奈烦些。定有个出头日子。〔旦〕妈妈。我父母俱亡。冰夷远隔。那恩人张秀才全无下落。我一身又不知究竟若何。教人怎生的消遣。 

【二郞神】重门悄。怨悠悠离情多少。记邂逅山盟羞草草。无端心许。翻成翠减红消。会合今生难自料。怕镜裏孤鸾空老。〔合〕梦魂摇。这新愁一时撮上眉梢。

【前腔】〔旦〕飘飖。叹椿萱早谢。孤身谁靠。又为着情由添懊恼。风愁月恨。迢迢水阔天高。〔丑〕小姐。闻得公主十分拘束。驸马也不能脱身到此。不须烦恼。〔旦〕他锦帐流苏春意好。兀自强攀芳草。〔合〕泪痕交。晕红腮丁香露泣花梢。〔生小旦带小生从上行介〕 

【转林莺】晴云点点芳树高。横空香雪飘潇。井干雕阑春窈窕。度平林花颤云翘。东风袅袅。送几阵淸芳缭绕。〔生〕小娘子。我为小姐杳无下落。心緖愁烦。与你到此园中消遣。你看这个光景。却似旧日水阁上一般。但不知小姐流落在何处。〔生小旦〕忆多娇。武陵人去。一水远迢遥。

〔小旦〕已到园中了。且在此闲玩片时。〔旦〕 

【前腔】寒梅几点同寂寥。堪怜粉悴脂憔。薄命红颜难自保。〔悲介〕泪痕流血染鲛绡。〔生〕小娘子。如何有妇人啼哭。〔小旦〕正是。〔旦〕妈妈。外面似有人声。莫非是那狂且到此。他若来时。我只是自尽了。兰芽蕙草。宁自向秋风枯槁。枉相邀。冰心一片。怎肯逐春消。

〔生〕叫园丁。〔末扮园丁上〕银烛树前长似昼。露桃花下不知秋。〔见介生〕这房中缘何有妇人啼哭。〔末〕老爷在上。前日驸马爷不知那裏抢了一个小妇人。一个老妇人。正要同回。半路上公主宣召。不曾成事。押来拘禁在此。那妇人不知为甚么。鎭日在此啼啼哭哭。〔生〕开门。问他是甚么人家女子。〔末〕门窗俱是驸马爷封的。开不得。只这壁厢有小窗。仅容半面。可通飮食。〔生〕小娘子。你到窗中去看。是何等妇人。这般哀怨。〔小旦窥介〕呀。好似小姐。〔再窥惊介〕相公。小姐在此。〔旦〕他莫不是冰夷么。〔丑看介〕正是我女儿。〔小旦〕小姐。张相公在此。〔生旦作隔窗相见各悲介生〕快打门进去。〔末〕老爷。打不得。这是驸马爷封锁的。若是开了。我们都是个死。〔生〕胡说。快打进去。〔末〕老爷。可怜小的性命。决开不得。若毕竟要开。须禀明老老爷。方可开得。〔生〕呀。老老爷此时在朝未回。怎么等得。快打开来。〔旦〕相公不可造次。还等令公回来。说个明白。与你相见。如今只就窗中。少叙离情便了。〔生〕这也说得是。〔旦〕相公。你一向在那裏。〔生〕我自园中见后。老相公以金盒生疑。附书括州。几乎死于狱底。也竟不知小姐音信若何。 

【啼莺儿】孤云没定鹤离巢。隔瑶台杳无靑鸟。近日到京。闻得一家遇害。小姐没入郭府。道侯门永闭春娇。谁知末路无靠。小生那裏不寻问小姐的信息。谁知落在这裏。想今朝云窗乍逢。恍疑是梦魂来到。枉心焦。盈盈一室。如隔楚天遥。

〔旦〕冰夷。你为何在此。〔小旦〕当初抄没之时。小姐不在。冰夷就代小姐没入府中。令公只道眞是小姐。看老相公分上。育为己女。前日相公中了进士。参谒令公。令公就把冰夷嫁了相公。〔生〕小生此时只道是小姐。不想到是冰夷。〔旦〕相公。且喜你功名成就。琴瑟和谐。只是我孤身流落。困苦无依。昔日园中之约。只索休了。 

【前腔】你天机五色裁锦袍。靑骢玉貌争耀。倒敎我沦落无聊。似风中柳絮飞遶。妾身昔以金盒之故。抱恨难明。今朝又逢狂暴之徒。幽囚殆尽。只恐此生终无相见之日。如今得见相公之面。便死也不恨了。幸今日相逢故人。便九地黄垆含笑。冰夷。你好好伏侍相公。叹鹪鹩。一枝难借。好惜凤凰毛。

〔小旦〕小姐何出此言。冰夷一见老相公。卽当禀明。就来奉迎小姐。与相公成此姻缘。〔旦〕冰夷旣如此说。怎么别来不见你记念我呢。〔小旦〕 

【黄莺儿】鎭日系心苗。忆飞琼下碧霄。怕愁多瘦损如花貌。〔旦〕你旣念我。怎么不通一个信儿。〔小旦〕侯门路遥。靑闺信遥。冰夷自幼随侍小姐。江梅肯占春光早。莫悲号。阳台咫尺。会合在今朝。

〔丑〕孩儿。你随了相公倒好了。只是小姐毕竟怎么。 

【前腔】你罗绮艳仙桃。他痛芳容暗裏消。相公。我小姐呵。为郞竟日萦怀抱。柔脂不调。修蛾不描。空敎静女随春老。可相抛。空房寂寞。忍见锁妖娆。

〔旦〕相公。前日那暖金盒。说是你身边拿出来的。今日依旧还你去罢。〔出盒介〕 

【猫儿坠】这是姻缘业债。惹出祸根苗。〔生〕说这金盒原是小姐的。还依先留在小姐处。〔旦〕咳。相公。我一身尙且不保。要他何用。羞把珍珠伴寂寥。空遗玉佩在江皋。徒劳。使君有妇。枉到蓝桥。〔投盒与生介〕 

【前腔】〔生〕这是乐昌破镜。埋没在蓬蒿。怎比秦楼弄玉箫。我想袁大娘说。得此龙膏金盒。可得佳偶。今日小生与小姐对面。如隔天涯。仙源无分续弦胶。〔小旦〕心劳。看疏窗掩映。似隔重霄。

〔老旦扮侍女急上〕老老爷回朝。快请张爷小姐讲话。〔生〕令公相召。我们暂且回去。少间禀明。定有处置。不必愁烦。〔小旦〕母亲。好生伏侍小姐。劝他宽心。〔丑〕晓得。〔生〕就此吿别。暂时相见还相别。不是愁人亦断肠。〔生小旦同从先下丑〕小姐。他们此去。定有好音。〔旦〕妈妈。事未可知。 

【尾声】可怜人去情悰杳。只剩得东风嶛峭。好敎我几度肠回魂暗消。

自有春愁枉断魂。



不堪芳草忆王孙。

落花寂寂黄昏雨。



深院无人独倚门。 

第二十七出
诉因

【番卜算】〔外上〕凤阁罢朝归。市虎眞堪讶。无端贝锦奏天家。休戚相牵挂。

老夫适在朝中。见王缙论张无颇一本。说他未遇之时。窃盗御赐金盒。旣遇之后。私娶钦给官奴。恰好各衙门交章发他奸恶。圣上大怒。斩首市曹。他的章奏幸得停罢不行。但不知甚么金盒。其中必有缘故。我已令人去请。待他出来。便知端的。〔生小旦上生〕 

【前腔】破镜几时圆。花落何年发。〔小旦〕重门深锁隔天涯。闭老梅花萼。

〔相见介外〕适纔我在朝中。见王缙论你一本。你可晓得他论你的事情么。〔生〕小生不知。〔外〕他本中说你未遇之先。窃盗御赐之金盒。旣遇之后。私娶钦给之官奴。〔小旦惊介〕这本如今怎么了。〔外〕恰好各衙门交章发他奸恶。圣上大怒。斩首市曹。他上的本就停阁不行了。但不知甚么金盒。你可说与我知道。〔生〕大人听禀。 

【狮子序】图攀折上苑花。困长安飘蓬自嗟。向君平买卜。偶遇仙家。此时有一袁大娘卖卜东郊。小生到彼买卜。他赠以金盒一个。龙膏数丸。说可以起死回生。又说因此可得佳偶。〔外〕哦。原来是袁大娘。我素闻他有仙术。你到曾遇他来。〔生〕赠我那续命的灵药。那时适値元相公的小姐有病。遍访明医。谁知遍京城都寻觅。问明医经春入夏。其时访得小生有此续命龙膏。赎取回去。一服而愈。仗仙膏顿蠲夙疾。唤起娇娃。

〔外〕也只是龙膏有效。怎的说甚么金盒。〔生〕谁想这金盒是圣上赐与元相公的。一向是小姐收藏。不知何故却在袁大娘处。及小生临别元相公之时。元相公恐小姐旧病复发。再取龙膏。偶见金盒。就疑小姐赠与小生的。 

【东瓯令】道是桑间约暗投瓜。偷折吴王宫苑花。元相公就思一计。谋害小生。〔外〕怎么害你。〔生〕那时他只说有书一封。教小生便道寄与括州刺史王缙。不想他书中说我盗他金盒。叫王缙置小生于死地。谁知就裏藏机诈。把盗璧虚情驾。王缙昔年曾与小生同席赋诗。一时言语相伤。他心怀旧日之恨。怎当山鬼夜含沙。三木蓦然加。

〔外对小旦介〕孩儿。这等说起来。那金盒事情。俱是你身上起的了。〔小旦不言介生〕事到其间。不得不说了。〔外〕但说何妨。〔小旦〕孩儿非元相公亲生之女。是他府中侍女冰夷。老相公为金盒之事。百般窘辱小姐。小姐无以自明。遂欲自尽。 

【赏宫花】他雷霆怒发。把靑蝇点污他。幸喜老夫人见小姐不离身伴。知他必无此事。适値老相公随驾幸洛。恐怕回来。激起他变。因此权把小姐藏在冰夷母亲家裏。王谢堂前燕。暂尔入人家。不想朝廷将老相公与老夫人赐死。小姐要没为官奴。仓卒之间。小姐不在。冰夷只得应了小姐名字。〔外〕亏了你了。〔小旦〕东帝频催春信紧。穿庭白雪作飞花。

〔外〕有这等事。张君。你当日在狱中怎得脱身。〔生〕 

【降黄龙】嗟呀。一自委泥沙。抱痛圜墙。覆盆谁察。那时又是袁大娘。从空飞入狱中。把小生救出。丰城狱剑。谁知道货与王家。〔外对小旦介〕你一向知道小姐音信么。〔小旦〕冰夷久有此心。谨守爹爹家法。不敢访问。昨日偶到园亭。听得房中有个妇人哭声。细问园丁。他说驸马抢来拘禁在此。〔外〕咳。又是他做出来的。〔小旦〕冰夷从窗中窥看。不想就是小姐。波查。叹碧桃无主。果然是任东风到处飘飒。恰便是这忧怀无限。难诉琵琶。

〔外〕你如今待要怎么。我与你做主。〔小旦跪介〕冰夷有一言禀上爹爹。相公与小姐。当时香闺阻隔。未赴鸾凤之期。锦字传情。已订鸳鸯之约。昨日见小姐独自拘囚。若隔河边之织女。相公相对永诀。似阻溪上之刘郞。望爹爹特赐矜怜。广开方便。救他今日之苦。结彼夙昔之盟。使交甫之佩。不致虚投。乐昌之镜。可以再合。一则培植故相将折之兰枝。一则完成相公旣去之赵璧。恩沾肺腑。感佩死生。〔外〕我儿。你起来说。〔小旦〕 

【大圣乐】他正韶年灼灼奇葩。那禁得朝来风雨大。望东君早与成姻娅。可敎他受孤寡。〔外〕你要去取小姐。这也何难。不知你们眞情若何。〔小旦生〕我这裏绣帏锦帐春风夜。他那裏少女风前数落花。眞情怎假。忍见他垂垂泪雨。向小窗沾洒。

〔外〕旣然如此。卽便分付安排香车。你就去迎接他到府中。明日恰好元宵。又是黄道吉日。就与他二人成了金盒之缘。我还把始末奏过官裏。明白你的心迹。〔生〕如此多谢。 

从来玉谷有离鸾。



浮世尘埃久住难。

越女含情已无限。



莫敎长袖倚阑干。 

第二十八出
觖望

【梨花儿】〔净扮郭暧丑扮院子上净〕堪爱佳人美似玉。抢来不曾同一宿。今朝赚得出宫来。〔丑〕嗏。劝君休想天鹅肉。

〔净〕唗。这小厮惯要插嘴。本该打你一顿板子。只是今朝是我恭喜日子。姑且饶你。〔丑〕不知老爷恭甚么喜。〔净〕前日抢来那女子。我一向被公主拘管得紧。不得出来。今日得空出来。到园中去成亲。岂不恭喜。〔丑笑介〕老爷若是这等说。无喜可恭。那女子已是去了。〔丑怒介〕胡说。谁敢开我封锁。〔丑〕昨日张爷与元小姐到园中游玩。那女子正在裏面啼哭。张爷与小姐听得。就窗楞中张看。两下厮认起来。那女子到是眞正的元小姐。就是张爷原定的夫人。一向没入我府中的到是假钞。他们就去禀知老老爷。登时备了香车鼓乐。要迎到府中。与张爷成亲哩。〔净惊介〕有这等事。〔丑〕老爷。你听鼓乐喧天。迎将来了。〔净丑看介小生末老旦杂扮从鼓乐迎旦小旦上〕 

【神仗儿】香车乍辗。香车乍辗。花笼宝扇。响铃铃珠串。凤管鸾笙相间。张绣幕。拥婵娟。张绣幕。拥婵娟。

〔下净怒介〕果然有这等事。可恨可恨。 

【大迓鼓】笙歌正闹喧。敎人眼中缭乱。怒气冲天。恨他们酬了平生愿。好笑我空惹一身膻。使尽机谋。到底枉然。

快再赶上去看。〔同丑虚下卽上小生末老旦杂扮从鼓乐又迎旦小旦上〕 

【神仗儿】花明宝钿。花明宝钿。光浮琬琰。是广寒仙媛。合配风流时彦。跨彩凤。逐文鸾。跨彩凤。逐文鸾。

〔下净〕你看他们竟自去了。教我如何处置。〔丑〕这是老老爷不是。不为自家儿子。到奉承别人。〔净〕正是。 

【大迓鼓】爹爹见忒偏。惟知势利。拆散姻缘。霎时间环佩声儿远。只落得口内枉流涎。〔丑〕不如守旧回宫。省吃大拳。

好笑人心忒不足。



吃了五谷思六谷。

姻缘本是前生定。



空敎吃个大合扑。 

第二十九出
偿缘

〔末扮院子上〕铁关金锁彻明开。碧落摇光霁后来。唤上紫微三五夕。王孙帝女下仙台。自家汾阳王府中院子便是。今夜张爷与元丞相的小姐成亲。适値上元佳节。昨日老爷分付安排筵席。不免在此伺候。道犹未了。老爷早到。〔外上〕 

【意难忘前】明月上梅梢。正和鸣双凤。共下层霄。琼筵佳气集。火树瑞烟飘。

院子那裏。〔末应介〕筵席俱已完备。〔外〕分付掌礼奉请新人。〔末应叫净介净扮掌礼请照常介生旦冠带小旦小生丑从上〕 

【意难忘后】鸾音报。鹊声高。旧恨喜全消。看今朝团圞金盒。会合龙膏。〔净赞生旦拜送酒照常介生〕 

【好事近】花烛映元宵。璧月重轮高照。祥云香霭。遥将画堂笼罩。屛开孔雀。灿溶溶万点灯光绕。春渐归金屋琼楼。人似在玉京瑶岛。

【前腔】〔旦〕良宵。月彩散璇霄。凝望处汉陌三星初耀。银花宝树。欲把宵光萦晓。楼疑十二。喜盈盈一派箫声到。乐潜通万户千门。景移来十洲三岛。

【千秋岁】〔小旦〕灿星桥。烁烁霞标绕。光皎皎金汉塡了。织女牵牛。织女牵牛。早趁着佳节元辰争巧。不夜城夜光照。长春窟春寒犹峭。共喜佳期早。却先歌采荇。预咏桃夭。

【前腔】〔外〕度蓝桥。步袅袅瑶京道。鲜的的珠彩联了。宋玉陈思。宋玉陈思。恰遇着洛楚巫山缘巧。并头花百枝耀。连理树九华飞绕。共道姻缘好。看壻颜美玉。妇色秾桃。

【越恁好】〔生旦〕凤台鹊渚。凤台鹊渚。暖融融淑景饶。几回儿顾影。随月艳。伴灯俏。锦重重绛绡。锦重重绛绡。见拂霏霏篆烟儿间着凤膏。皎团团扇儿整齐齐彩仗儿绕着玉毫。落梅曲。踏歌词。尽是双声调。羡千金一刻。万井歌笑

【前腔】〔外小旦〕郞才和女貌。郞才和女貌。乐融融喜气饶。几回儿笑声。琴瑟好。凤凰调。响悠悠玉箫。响悠悠玉箫。听急铮铮琵琶儿振着碧霄。吉支支笛儿骨冬冬画鼓儿闹着彩鳌。同声曲。相和歌。尽唱上元好。愿双心一意。百岁欢笑。

【红绣鞋】〔末丑净小生〕看秦楼凤影飘飖。飘飖。似西池鹤驭逍遥。逍遥。今夜灯为君耀。今夜月为君娇。今夜景为君饶。

【前腔】〔生旦〕山盟海誓堪邀。堪邀。天长地久同遥。同遥。今夜灯愿常耀。今夜灯愿长娇。今夜景愿长饶。

【尾声】〔共〕金吾不禁为欢好。银烛还看逐夜销。正洞房春满。莫把佳期虚度了。

靑鸾飞入合欢宫。



神女知来第几峯。

可怜今夜千门裏。



银汉星回一道通。 

第三十出
游仙

〔老旦扮袁大娘上〕寻思百计不如闲。须看人间比梦间。已见槿花朝委露。朝簪未掷复何颜。自家袁大娘是也。那张无颇与湘英夫妻二人。重谐金盒。已了却一段姻缘。只恐他贪恋荣华。迷失眞性。断绝仙路。永堕尘寰。我今不免去点化他一番。呀。可早来到了也。 

【北双调新水令】一生泡影水中圆。到头来被那业风儿吹散。银屛排粉黛。玉陛列千官。谁得完全。都是那假骷髅浮云幻。

咦。他两人这早晚还未起来。是好受用。只恐你沈沦了正果也呵。我且暂游洞府。待他出来。却来见他。〔虚下生旦上〕 

【南步步娇】当年阻隔深深院。两地相思断。琼珠碎又圆。燕尔芳年。桃花人面。斗帐尽淸欢。却疑身在瑶池畔。

〔生〕夫人。我和你伉俪重谐。多亏此金盒之力。〔旦〕相公。此盒奴家藏在妆奁中。不知相公那裏得来。〔生〕下官向年买卜东郊。袁大娘怜我桂玉萧条。将此金盒盛贮龙膏赠我。他说卖药都城。可得佳偶。我想佳偶正应夫人。只是金盒的缘由。并不知道。〔旦〕那袁大娘是甚么人。可去问他一个明白么。〔生〕他名列仙曹。踪迹无定。那裏去寻他。只索休了。〔老旦上〕 

【北折桂令】看人间几变桑田。忙提觉柱下仙官。早唤醒绣户婵娟。休恋着舞镜飞鸾。靑楼凤馆。紫阙鹓班。瞬息裏空华云散。霎时间石火冰寒。早办个凤想仙缘。休等待临渊结网。只落得月缺花残。

〔进见介生〕呀。来的是袁大娘。正尔想念。为何到此。〔老旦〕你两个夫妻完聚。特来相贺。〔生〕我夫妻得有今日。多感大娘成就。〔生旦拜谢介〕 

【南江儿水】云路仙踪幻。丹台姓字悬。神功广布行方便。〔生〕小生在狱中时节呵。凄凄夜雨圜墙怨。忽冲开寃气游蓬苑。早成就百年姻眷。嘘植枯枝。黄雀衔恩非浅。

〔旦〕袁大娘。向日盛龙膏的金盒。是朝廷赠与我爹爹的。奴家藏在妆盒裏面。为何得在袁大娘手中。〔老旦〕你要知金盒的事么。这金盒非同小可也。 

【北雁儿落带得胜令】他也曾伴金人捧玉盘。他也曾随玉女依金殿他也曾贮玄霜石窦寒。他也曾盛凤液冰壶暖。〔旦〕旣是仙府之物。为何朝廷赐在我家裏。 

〔旦〕到如今流落在人间。暗妆成花柳关。酬却了风流愿。和合你二姓欢。根源。到做了玉镜台新公案。团圆。成就了凤凰箫夙世缘。凤凰箫夙世缘。此盒原是水府广利王鎭海之宝。只为你两人姻缘在这盒上。因此传到人间。是我特遣天将到你家中偷将出来。做成方便。合你夫妻。如今你两个琴瑟旣谐。功名已就。终身的事都已完了。我想幻世光阴。眞同一瞬。何不随我到山中学道去来。〔生〕下官纔涉宦途。再完伉俪。事业未终。遽难从命。 

【南侥侥令】〔生旦〕宫袍纔灿烂。燕侣正芳姸。五岳云游非所愿。还要佐飞龙丽九天。佐飞龙丽九天。

【北望江南】〔老旦〕呀。你待要佐飞龙丽九天。怕兴尽酒阑珊。波波劫劫甚时闲。枉把那他身皮肉强来黏。笑痴迷可怜。笑痴迷可怜。可知道不将云水换朝簪。

〔生旦〕袁大娘。我二人蒙你指点。如梦方觉。似醉初醒。我想尘世劳劳。眞是终无结果也。 

【南园林好】听伊言尘迷恍然。猛回头繁华枉然。想蕉鹿终成梦幻。离浩劫学香园。参秘诀炼金丹。

〔老旦〕张先生。你听我道来。你原是玉帝殿前司香仙吏。夫人。你原是水府广利王长女。只因你二人尘缘未了。合当配为夫妻。因此谪在尘中。屡遭磨难。若不早弃浮荣。复归正道。只恐眞性一迷。永沦劫海。何时再得上升也。 

【北沽美酒带太平令】你是云台吏水府仙。云台吏水府仙。离阆苑谪尘寰。回首靑霞路不悬。火坑中须早道。苦海内莫牵缠。须丢却闲愁簪冕。早辞那束缚朝班。待遨游蕊珠宫殿。戴上了朗月霞冠。你呵若不早飘然驾骖。向山前水边。呀。怕难寻本来头面。

〔生旦拜介〕愿随袁大娘山中学道去也。〔净丑末小生扮仙女仙官执符节旛幢上迎介〕 

【南淸江引】从来浊世休迷恋。好把黄庭念。庭栽五粒松。袖握千年篆。穿一领紫绡衣。再不上黄金殿。

王子求仙月满台。



玉箫淸转鹤徘徊。

曲中飞去不知处。



山下碧桃春自开。 

龙膏记终 
