《六十种曲 金莲记》　　（明）陈汝元

金莲记　　（明）陈汝元 着 

　　绣刻演剧十本 
　　第三套 
　　春芜（朱玉）　琴心（相如）　玉镜（温峤）　怀香（韩寿）　彩毫（李白）　运甓（陶侃）　鸾鎞（杜恙）　玉合（韩翊）　金莲（苏轼）　四喜（宋郊） 

　　绣刻金莲记定本 

　　●金莲记目录 

　　第一出　首引 
　　第二出　偕计 
　　第三出　弹丝 
　　第四出　郊遇 
　　第五出　射策 
　　第六出　捷报 
　　第七出　构衅 
　　第八出　外谪 
　　第九出　闺咏 
　　第十出　归田 
　　第十一出　湖赏 
　　第十二出　媒合 
　　第十三出　小星 
　　第十四出　诗案 
　　第十五出　就逮 
　　第十六出　生离 
　　第十七出　廷谳 
　　第十八出　闻系 
　　第十九出　饭鱼 
　　第二十出　控代 
　　第二十一出　重贬 
　　第二十二出　蜀晤 
　　第二十三出　赋鹤 
　　第二十四出　诟奸 
　　第二十五出　量移 
　　第二十六出　惊讹 
　　第二十七出　焚券 
　　第二十八出　赐环 
　　第二十九出　释愤 
　　第三十出　同梦 
　　第三十一出　慈训 
　　第三十二出　觐圣 
　　第三十三出　便省 
　　第三十四出　证果 
　　第三十五出　接武 
　　第三十六出　昼锦 

　　第一出　首引 
　　【临江僊】〔末上〕词曲元人称独步。到今户叶宫商。夷坚艳异总荒唐。何如苏学士。才节世无双。　　赤壁一游闲事耳。生平梗槪宜详。金莲新谱慢铺张。未能追雪调。聊取佐霞觞。 
　　【汉宫春】苏轼奇才。应制科独对。名压儒流。特赐金莲归第。帝眷绸缪。恩沾椿树。羡连枝翰苑同游。奈奸惇计倾外调。朝云契合鸾俦。　　蓦地狱成诗案。幸子由申救。远谪黄州。不久量移儋耳。重拜宸旒。怨将德报。喜双儿克绍箕裘。戒和尙一朝提醒。合门共证前修。 
　　苏学士金莲宠渥。　　　　王美人玉管姻联。 
　　章丞相雠挤南海。　　　　印禅师果证西天。 

　　第二出　偕计 
　　【满庭芳】〔生扮东坡儒服上〕秀毓山川。灵分草木。几番熖夺台星。笔惊风雨。脍句掷金声。看雄风鼔翅。南图九万鹏程。驾征车长安日近。晓梦遶瑶京。 
　　〔鹧鸪天〕薄云轻雨晓晴初。陌上春泥未溅裾。行乐及时虽有酒。出门得伴漫看书。行骑促。暮山孤。空把鸱夷载后车。他日玉堂应鹄立。岂惭献赋老相如。不佞姓苏。名轼。字子瞻。眉州眉山人也。学富五车。才高八斗。睿智聿超鼠狱。玄明克驾鸡碑。诗泣鬼神。宝气半腾吴练。文搜丁甲。精芒全烁秦金。龙浮马负之图。已曾抉奥。鳌掷鲸呑之句。无不深研。明害气于六庚。晓丽占熊之日。披珍藏于二酉。春横倚马之云。笔耸词峯。竖诗标于剑阁。觚翻文浪。飞翰藻于锦江。阁上华玄。尝接白衣之载酒。垆头涤器。未酬彩管之题桥。纵绣虎窗前。当趁靑春努力。而非熊堂上。未便白首灰心。严君老泉居士。家慈程氏安人。春风庭畔。每叨诗礼之闻。夜雨灯前。时念门闾之望。舍弟子由。埙箎调叶。喜连翮而登云。室人王氏。琴瑟声和。更驾才于咏雪。新有弄璋之喜。允符种玉之祥。女弟苏美。霜管题梅。早巳丝联家室。妹壻秦观。月梯捃桂。曾闻食寄京师。兹奉严君而同上公交车。须别慈母而载驰孔道。且待娘子出来。与他少罄别悰则个。道犹未了。娘子早到。〔旦扮王氏上〕 

　　【一翦梅】画楼百尺滑流莺。欲扫眉痕。泪湿眉痕。不堪朝雨浥轻尘。举目长亭。怕见长亭。 
　　〔相见介坡〕蒲帆将驾。虽有樯燕留人。桂棹半横。会见柳莺送客。孤帏冷簟。难辞白发于北堂。另楚寒巫。更撇红颜于别闼。况娇儿索乳。讵消夜半之魂。而乱鸟啼春。复起舟中之恨。〔王〕爱深百岁。岂忘情于月蝶花蜂。志在四方。难阻路于云龙风虎。堂前白雪。妾当鞅掌以奉萱花。眼下靑衫。君莫挥啼而染杨柳。〔坡〕但愿题名玉署。通籍金闺。庶慰丸熊。更消织锦。〔坡〕 

　　【太师引】论文章围棘堪驰骋。愿藏身龙楼凤城。试探他飞花送酒。早慰却寸草悬情。你罗衣冷落脂香瞑。休怨我雨阑云剩。惊春梦题诗锦屛。整归鞭重问靑靑。 
　　〔王〕期尔香浮曲水。夸得意于春风。念奴粉隐潇湘。守愁怀于夜月。当为鹏翎努力。莫因蛾影萦心。〔王〕 

　　【前腔】瑶台春冷孤鸾镜。谁念我靑闺丽人。惟愿你班联豹尾。须早个书寄鱼鳞。想天朝罗网收豪儁。献皇家楚璧隋珍。我便是魂飞梦惊。也甘心怨翠啼春。〔外扮老泉幅巾氅衣老旦扮程夫人小生扮颍滨带仆上〕 

　　【一翦梅】游丝曳楫欲长征。鬓自星星。泪自盈盈。天街小雨洗靑萍。苦走风尘。无限离情。 
　　〔相见介程〕白雪将侵。正可怡情泉石。靑云觉远。何须奔走风波。〔老〕李广难封。岂忘情于鹊印。冯唐虽老。尙属意于龙头。况因麟绂两儿。观光上国。故此鹢舟千里。冲浪长江。吾意决矣。尔何阻焉。〔坡颍〕东风回首。讵不伤心。春酒盈瓯。愿壮行色。 

　　【三学士】碧柳筵前春酒进。扁舟已促行程。堪嗟击缶千秋壮。莫道挥毫两鬓星。〔合〕祖别临岐愁耿耿。看归来衣锦新。〔老程合〕 

　　【前腔】老大徒悲泉石隐。他年进退难凭。总然日月双蓬鬓。不负乾坤一草亭。〔合前王〕 

　　【前腔】细雨孤灯愁只影。不堪闻肠断猿声。离怀总付春流咽。别恨羞看叠嶂靑。 
　　〔合前仆〕剑匣琴囊。已经整理。笔床茶灶。亦复相携。请相公官人登舟。〔老〕就此相别。 

　　【香柳娘】念飘蓬远行。念飘蓬远行。悲啼自省。翠帏冷寂桑楡景。〔程〕我离愁顿增。我离愁顿增。你皓首逐浮萍。我残颜怯看镜。〔合〕唱殷勤渭城。唱殷勤渭城。阳关雨轻。河梁云另。〔坡颍〕 

　　【前腔】别慈帏泪零。别慈帏泪零。春晖陡恨。怕萱枝无耐风霜紧。〔程〕叹双儿远征。叹双儿远征。堂上怨鸡声。天边怯鸿影。〔合前坡〕 

　　【前腔】怕孤鸾梦惊。怕孤鸾梦惊。琼楼妆靓。含啼人远天涯近。〔王〕送征人短亭。送征人短亭。千里滞罗裀。三更恨珊枕。〔合前各拜介程王先下老坡颍〕 

　　【前腔】叹驰驱玉京。叹驰驱玉京。愁塡花径。孤帆着雨春波迥。望迢迢远程。望迢迢远程。此去对彤廷。双双昼归锦。〔合前〕 

　　〔老〕亭亭孤月照行舟。　　　　〔坡〕人自伤心水自流。 
　　〔颍〕日暮乡关何处是。　　　　〔仆〕烟波江上使人愁。 

　　第三出　弹丝 
　　【薄幸】〔小旦扮朝云正旦扮梦巫同上云〕细雨妆凝。轻烟梦杳。正春寒江树。愁浓湖草。听流莺百啭。萦人烦恼。试看腰肢一捻。更为春来渐小。 
　　〔渡江云〕〔云〕晴岚低楚岫。暖回雁翼。阵势起平沙。骤惊春在眼。借问何时玉枕印桃花。〔巫〕涂香晕色。增粉黛竞作姸华。千万丝陌头杨柳。渐渐可藏鸦。〔云〕妾身姓王。名朝云。字子霞。钱唐人也。蕙质多奇。兰媌堪画。金笺玉管。偏超织锦之才。宝气琼香。不羡投珠之号。正是腰纔胜露。未曾南户窥郞。年已破瓜。岂向西园待客。当此春深。闷人殊甚。梦巫。你说琴操姐姐今日来看我。须索候他。〔巫〕晓得。〔贴旦扮琴操上〕 

　　【挂眞儿】翠馆香深莺乍老。依然梦入兰苕。髻束芙蓉。眉描杨柳。堪恨靑楼腔调。 
　　〔琴〕妾身妓女琴操是也。少逢漂泊。偶尔失足于风尘。长厌繁华。每欲投身于空寂。与朝云妹子同枝连气。原为中表之亲。搦管拈针。更结相知之雅。昨曾邀我。今特访他。呀。梦巫已在门首了。〔巫〕等候多时。就此请进。〔相见坐定介云〕姐姐。残雪欺梅。断云嚼柳。如斯景物。可是赏人。〔琴〕 

　　【好姐姐】当筵调笙弄箫。羞杀我韩娥苏小。但闲房坐卧。罗衣拥柳条。惊春早。应承勉强非心好。无耐飞花点翠翘。 
　　〔琴〕贤妹。花呼蜂对。香殢蝶羣。举目生嗔。伤心无耐。〔云〕 

　　【前腔】楼头红妖翠娇。芳心逗阑干低靠。鸾台尘积。蛾眉只自描。愁谁扫。残花万缕萦靑草。梦入箜篌伴寂寥。 
　　〔琴〕瑶琴在御。应知指法过人。〔云〕桐谱未窥。深愧师传无自。望姐姐见教一二。〔琴〕恐污尊听。不敢胡弹。〔云〕何必太谦。愿闻郢调。〔琴作弹琴介〕 

　　【二犯江儿水】徽音淸俏。听缥缈徽音淸俏。似求凰声韵好。这梅窗夜话。兰操春调。和朱弦风外袅。流水写轻绡。高山逼绛霄。音入蓝桥。响振琼瑶。却是羡焦桐一曲巧。芳心顿消。问卿家芳心顿消。幽怀偏遶。叹文君幽怀偏遶。最堪悲是罗衫万点泪浇。 
　　〔云〕声落梁尘。词超柳絮。愿赓一曲。博笑大方。 

　　【前腔】〔云〕琼楼妆晓。正百尺琼楼妆晓。看靑靑湖外草。怕蜂窥帐底。燕掠花梢。倩龙池和凤沼。寡鹄望秦箫。孤鸾怯楚腰。黛绿慵挑。金粉羞调。卸朱徽银甲小。巫山梦遥。怕难寻巫山梦遥。湘江春杳。有谁怜湘江春杳。枉敎人背秋千珠泪暗抛。 
　　〔琴〕调出广寒。声同钧乐。诚为绝响。惭步后尘。〔云〕近日曾见些才子么。〔琴〕妾阅人多矣。皆是井底虾蟇。未有中原麟凤。 

　　【懒画眉】那曾见镕今铸古五车饶。冰蠒花生玉粟娇。虽然是章台深处醉红绡。紫芝未有人年少。羞泛春深数叶桃。 
　　〔云〕眞是才子难逢。佳人空老。 

　　【前腔】那些个阳春白雪调偏高。赋写甄神醉裏邀。风流难遇五陵豪。怜奴禁放渔郞棹。愁杀浓烟锁碧桃。 
　　〔琴〕妹子莫怨。佳人薄命。自有君子好逑。〔云做羞介琴〕暂且吿归。又来相访。飞烟闲遶望春台。〔云〕十二山晴花尽开。〔琴〕无限春愁莫相问。〔云〕明朝有意抱琴来。〔琴下云〕琴操姐久居乐籍。尙少奇逢。妾身困守衡茅。怎谐佳偶。 

　　【前腔】他胭脂一抹冷金翘。双钏寒生眉影雕。难逢京兆笔尖描。怜我花关昼锁无靑鸟。目断西湖夹岸桃。 
　　〔长叹下介巫吊场云〕我姐姐未舒荳蔻。遽望桃夭。好笑好笑。 

　　【前腔】他凄凉挨过可怜宵。浪想银河驾鹊桥。只恐怕参商难效女牛交。我姐姐桃李之姿。尙未缔鸾交凤友。我梦巫柳蒲之质。何日成燕侣莺俦。春愁害得腰围小。怕见蜂须掠绛桃。 

　　第四出　郊遇 
　　〔丑扮佛印上佛〕自家叫做佛印。生来有些灵性。只为了悟一心。因此削光两鬓。漫言祗树有缘。落得浮萍无定。不逞花柳风骚。不图利名侥幸。但晓理会玄诠。也曾透明佛证。三昧上眞炁已全。百炼中凡心俱净。纵然游戏尘寰。不落腥膻陷穽。笔管中有谑浪的文章。舌头上有诙谐的高兴。缙绅行裏。也去伴食衔杯。罗绮筵中。偏要猜拳行令。堪笑世人懵懂。不识菩提路径。我佛印怎么说这两句话。我前世与苏子瞻并生秦谷。同卧招提。我有明悟之名。彼有五戒之号。曾拾赤襁于雪地。遂留翠黛于禅关。名曰红莲。丽超金粉。恨五戒之偶见。恰六尘之未消。自惭败坏前修。因此托身后世。淸一胎投琴操。红莲舍夺朝云。当完再世之姻缘。爰示三生之契合。共消宿障。复隶玄台。第虑彼永刧难捞。且望他悟机重辟。遂走转轮之路。仍为祝发之徒。八拜相交。三年间隔。只是回头欠早。罔知往世现世之因。举眼成迷。未证前身后身之果。前秦少游来京。说他兄弟俱叨乡荐。今会场已毕。想来看我。这也不在话下。昨日黄鲁直章子厚约我同游郊外。怎的还不见来也呵。〔外扮黄鲁直忠靖冠服净扮章子厚便服携家乐上〕 

　　【阮郞归】南园春半踏靑时。风和闻马嘶。桃花如脸柳如眉。日长蝴蝶飞。 
　　〔相见介章〕旣整尊罍。兼携笙管。伏蒙光降。与有荣施。〔黄笑介〕禅师前敢道光字耶。〔佛〕这也何妨。〔章〕禅师旣然不罪。我要个上头光。〔黄〕削发除烦恼。却不是上头光。〔章〕我要个下头光。〔黄〕江边赤脚僧。却不是下头光。〔章〕我要个中间光。〔黄〕裸体坐松风。却不是中间光。〔章〕我要个光打光。〔黄〕诨不过三。〔合〕 

　　【窣地锦裆】东风吹水百花低。一片轻烟翠嶂迷。携僧载酒出郊西。肯向靑山话息机。 
　　〔下末扮秦少游便服上〕金谷铜驼非故国。靑春作伴好还乡。巡檐共索梅花笑。暂醉佳人锦瑟傍。不佞秦观。字少游。才富珠玑。倒神女之三峡。文成云锦。夺天孙之七襄。曾约内兄弟苏子瞻子由出郊寻春。兀的尙未来也。〔坡颍上〕 

　　【阮郞归】花露重。草烟迷。前村酒斾飞。山光半染薄罗衣。攀萝访钓矶。 
　　〔相见介秦〕鞍马旣当孔道。琴尊复伴奚囊。愿拉翠袍。同游芳草。〔合〕 

　　【窣地锦裆】铜驼草色夹花飞。十里春阴送鸟啼。画桥流水抹霜蹄。每日江头尽醉归。 
　　〔坡〕此处靑山似削。碧水欲飞。石髓渗苔。自翦天然之褥。岸杨掷鸟。如闻信口之簧。就此开筵。莫辜丽景。〔各坐介黄章上唱携僧载酒出郊西肯向靑山话息机复云〕你看紫岚扮景。靑嶂撩人。奈王孙公子与学士大夫。浪倾绿蚁千杯酒。先占白鸥三尺沙。〔佛〕佳兴须同。胜游无禁。推门看竹。何妨王子乘舆。索酒指甁。便仿灌夫骂坐。大家撞去则个。〔相见介坡〕呀。原来是佛印鲁直子厚也。〔黄章佛〕原来是子瞻子由少游也。〔坡〕数载风尘。竟暌胶漆。一朝尊俎。偶会金兰。愿浮白以叙交情。且来靑而谭别意。〔黄章佛〕览胜逢朋。顿增佳贶。游春话旧。更畅幽怀。还须尘尾同挥。是用兕觥共进。〔进酒介坡颍秦〕 

　　【集贤宾】春山千点蓝似水。遥看翠影参差。雨蘸湘桃红散绮。叹宿昔离情别意。今日寻春相会。消一片愁城恨垒。〔合〕芳径裏。人在花砖藓地。〔黄章〕 

　　【前腔】花娇柳亸春万里。还宜酒漾螺巵。羡君家雨粟霜毫词赋美。还拟却柏梁沈醉。眞个是文园风致。应指日天池联翅。〔合前佛印〕 

　　【前腔】蜂黄蝶粉春色丽。这相逢暗裏心知。纵白凤琱章多美技。论世态浮云可比。看这些蝇名蜗利。心肠热凭谁淘洗。 
　　〔合前佛〕豪怀不浅。莫负山灵。闷饮何当。须颁酒政。〔黄〕行什么令。〔佛〕要行个忙令。说得好者。必登上第。就是鲁直说起。〔黄〕占了。举子进科场。全无字半行。烛已相将尽。问君忙不忙。〔坡〕我有十筐蚕。全无一叶桑。春已相将半。问君忙不忙。〔颍〕我有百亩田。全无一寸秧。夏已相将半。问君忙不忙。〔秦〕自造数间房。全无瓦一张。大雨相将至。问君忙不忙。〔章〕驾綎入长江。中流橹楫亡。大风相将至。问君忙不忙。〔佛〕和尙养婆娘。相携正上床。夫主门外叫。问君忙不忙。〔坡〕禅师之令。虽为巧弄风流。实是自呈供状。〔佛〕诸公之令。意辞俱美。优劣难分。〔黄〕今年旣是欧阳修主考。此人玉镜高悬。冰壶朗照。二子定为首荐。诸君亦合同登。〔坡颍〕才惭东箭。敢占龙头。〔章秦〕价愧南金。愿随骥尾。〔黄章坡颍秦合〕 

　　【猫儿坠】春江曲米。光溜黑貂衣。细雨花村漾酒旗。破除万事是心知。〔合〕芳菲。看日落高舂。瘦马扶归。〔佛〕 

　　【前腔】鹏抟凤彩。堪向玉池飞。闻得宫娥已制衣。知谁能折最高枝。 
　　〔合前佛背对坡介〕长公绣口锦心。不日连枝奋北。老衲萍踪浪迹。来朝一苇度西。愿借酒杯。预贺看花之喜。暗怜衣带。不胜折柳之怀。〔坡〕纔得相逢。又将辞去。当此春风。佳会顿为朝雨。离筵强进。一觥代歌三叠。〔黄坡颍章秦〕 

　　【簇御林】铜龙启。玉署披。正含香敷奏时。晴云半落龙蛇字。琼林准拟红裙醉。〔合〕笑凄其。僧伽明日。又说走天涯。〔佛〕 

　　【前腔】承明裏。太液湄。赠宫袍醉御匜。我自做孤云野鹤无拘系。寒瓢破衲堪遗世。 
　　〔合前众急上报介〕苏大相公中了第二名。二相公秦相公章相公俱中了。〔坡等急下佛吊场介〕我看子瞻纔能进步。便觉扬眉。正是世险未尝。宦情太热。恁成铁网之投。难用金针之拨。我且寄踪三竺。还期执手两湖。正是 

　　空门无处复无关。　　　　世上浮名好自闲。 
　　借问路傍名利客。　　　　春来江上几人还。 

　　第五出　射策 
　　〔小外扮黄门上〕绛帻筹传露正垂。岧峣宫阙壮朝仪。香飘玉鼎晴烟细。日照金茎丽影移。合殿云浓留嫩草。千官花覆驻游丝。凤楼出入谁焚牍。会见英雄集柏池。自家黄门官便是。班纠豹尾。职奉螭头。代喉舌于官家。备腹心于禁地。今日圣上临轩策士。只得在此祗候。怎见得早朝气象。只见花迎剑佩。柳拂旌旗。万国衣冠。尽染御炉细缕。六宫笙鼓。俱传天乐新声。日光照在扶桑。露水沾乎禁柳。正是遶殿流莺凡几树。当蹊乱蝶许多丛。道犹未了。举子早到。〔坡颍秦章上〕 

　　【出队子】沙堤春晓。沙堤春晓。五色晴云寳熖娇。香烟千缕惹宫袍。喜向铜螭弄彩毫。遥见天庭。一片僊韶。 
　　〔黄门〕诸生有何策略。就此披宣。〔坡〕 

　　【画眉序】谨对明廷诏。环视中原尙纷扰。奈宸衷求治。雄心太早。恨张罗玉石无分。嗟悬铎熏莸相绞。〔合〕望君王奋志成隆化。莫使豺狼当道。〔颍〕 

　　【前腔】草野抒忠告。榷酒征茶太纷扰。岂标枝野鹿。家熙户皡。奋干纲旰食宵衣。持国柄敬天慰庙。〔合前秦〕 

　　【前腔】玉陛舒奇抱。看琐尾啼饥众纷扰。惟改柱张弦。抡才访道。太阿持祸绝怡堂。朝常肃灾消炀灶。〔合前章〕 

　　【前腔】披褐陈王道。须委任元僚绝纷扰。惟丹宸静摄。洪恩骀浩。弄风南霖雨时调。居辰北众星环照。 
　　〔合前黄门〕诸生试卷。尽经御览。苏轼可第一人。苏辙可第二人。余各赐出身有差。〔众谢恩介黄门〕圣旨说。轼辙兄弟系何人之子。可再奏来。〔坡〕臣父苏洵。见在京师。〔黄门〕圣旨说。苏轼策略箴今。文章逼古。苏辙谋猷出世。议论惊人。俱为宰相之才。当典史官之任。着兄弟同直史馆。撤殿前金莲御烛。送轼归第。其父苏洵。禔躬有道。训子多方。可授秘省校书郞。呜呼。有是父。有是子。咸知家学之渊源。难为弟。难为兄。足壮朝端之砥柱。时钦朕命。益靖汝心。谢恩。〔谢恩介章〕旣忝同登。吾辈愿分邻照。〔坡〕独蒙特宠。他人敢借余光。〔章怒介〕笑谭之顷。便起荆榛。〔秦〕言语之间。何须芥蔕。〔秦扯章下介众扮内官宫女持御烛官服上〕 

　　【滴溜子】今日裏。今日裏。承明进表。金莲烛。金莲烛。祥光普照。喜得红云飞绕。依稀似对靑藜耀。双璧连城。共醉鸾堤凤沼。 
　　〔坡〕已到门首了。快请太爷出来。〔老上〕漫惊白发埋鱼册。喜见靑年插凤翘。〔相见介老〕旣登黄榜。复赐金莲。沐此恩荣。须知报效。〔坡〕爹爹蒙圣旨特拜秘省校书郞。请受冠带。〔老谢恩介坡〕列位有劳了。〔众下介秦上〕谩惊御酒伤唇醉。喜得宫袍着眼新。〔老〕贤壻喜也。须进酒者。〔坡进酒介〕 

　　【芙蓉红】金花矗紫霄。玉蕊开淸照。喜埙奏箎鸣。冰淸玉皎。千秋雾影飞文豹。三殿花香落锦袍。〔合〕春风好。红殷翠娇。凤杯传。鼍鼓闹。〔颍进酒介〕 

　　【前腔】香分宫女绦。花压中书帽。看绮罗开处。灯光围遶。曲江已备看花棹。雁塔新披拾翠袍。〔合前秦进酒介〕 

　　【前腔】灯煤紫雾消。鞭镫红泥淖。一派恩光。满门荣耀。琼宫凤嘴含丹诏。玉殿龙头属紫袍。〔合前老〕 

　　【前腔】谁知倚马高。得遂非熊兆。看晚岁蒲轮。伏波不老。千茎白雪侵纱帽。一朶红云罩布袍。〔合前众〕 

　　【意不尽】锦衣舞处更筹晓。更舞斑衣欢笑好。靖忠猷佐圣朝。 
　　〔老〕二子之名旣就。一生之愿已酬。当投簪海岸。驾橇山林。以乐天眞。无淄世味。苏杰可先去报知太夫人。接大夫人大官人同到京师。我不久就回了。 

　　〔老〕和鸣双凤喜来仪。　　　　〔坡〕三殿花香入紫微。 
　　〔颍〕闻道甘泉能献赋。　　　　〔秦〕光添银烛晃朝衣。 

　　第六出　捷报 
　　【花心动】〔小末扮苏迈同程王上程〕春雨莎堤。无限闲愁牵挂。捉断刀头。寒妬斑衣。千里幽怀谁话。〔王〕杏园料已题诗罢。望长安使人悲诧。〔迈〕更愁闻百花深处。莺声低亚。 
　　〔卜算子〕〔程〕有意送春归。无计留春住。目断天涯雁影稀。泪雨流如注。〔王〕颙望碧天遥。不见春归路。〔迈〕风急桃花也自愁。点点飞红雨。〔各相见介程〕媳妇。自你公公与二子出门。杳无消息。不知功名若何。〔王〕公公望压人羣。丈夫与叔叔文空海宇。决然高掇。不必过忧。〔迈〕父祖久留上国。空嗟煑雁烹鱼。孙儿越在幼龄。何处寻消问息。且须排遣。请勿忧烦。〔程〕 

　　【驻马听】目断骄騧。紫燕春风又落花。只见香消金鼎。琴冷琼弦。蝶隐窗纱。床头孤枕向人斜。眼前彩袖凭谁挂。何处浮槎。登楼遥望愁难画。〔王〕 

　　【前腔】懊恨芳华。粉淡衣襟梦一涯。看琼林碧月。楚岫轻烟。洛浦浮霞。脂香玉黛约裙衩。障泥油壁停梳掠。〔迈〕试问蜂衙。何时昼锦春如画。〔仆上〕 

　　【不是路】恩满金华。紫马春残踏落花。余寒惹。旧时庭院柳重遮。报与太奶奶知道。太老爷官授秘省校书郞。不久就回。大爷二爷同授翰林学士。特撤金莲宝烛。送归私第。姑爷也中了。烛光斜。桃花春水筵初罢。宠及东床更可夸。特差小人来接大夫人幷大官人进京。舟如画。蛾眉休恋荼■〈艹縻〉架。快游都下。快游都下。 
　　〔程〕你公公暮年沾宠。二子壮岁题名。实徼福于祖宗。喜增光于门祚。孩儿在京悬望。媳妇就此前行。〔王〕膝下红颜。须代冬温夏淸。眼前白发。况兼影只形孤。怎舍庭帏。愿供菽水。〔程〕你公公还家有日。莫愁萱室之长孤。孩儿旅邸无人。须戒兰桡而遄往。〔迈〕妈妈远征。孩儿固当陪侍。婆婆独守。孙子岂忍抛离。〔程〕不须啼哭。就此起程。 

　　【榴花泣】轻尘浥雨。半曲湿春纱。惊古道。怯残霞。你车轮芳草度三巴。我白头人怎听啼些。悲凄晚鸦。怕东风泪滴秋千下。最愁人一捻娇姿。更难抛三尺啼哇。〔王〕 

　　【前腔】垂杨别路。回首暗嗟讶。春草暮。夕阳斜。不堪分手咽胡笳。怎撇得堂北萱花。迢迢路赊。堪悲白发嫦娥寡。〔迈〕殢红颜凄楚风尘。挽靑丝龆龀年华。 
　　〔仆上〕无端司马登纶阁。催促西施上钓船。禀上夫人公子。船只俱已齐整。请登程则个。〔王〕就此拜别。〔程〕 

　　【急板令】我冷朝昏门阑倚斜。你走风波山川望赊。叹鬓老霜华。叹鬓老霜华。只愁破镜飞天。愁泪凝霞。怀寄垂杨。梦错梨花。〔王〕从此去何日还家。看千里暮云遮。〔王〕 

　　【前腔】怯离愁靑襟似麻。问归期西风及瓜。〔迈〕总然是出入金华。总然是出入金华。怕你露冷莲房。梦断兰芽。古渡渔灯。愁杀飞鸦。〔合前各拜介程〕 

　　【一撮棹】愁肠裂。寄语到天涯。孙儿。你遇着公公呵。桑柘影斜。日办归槎。你去对爹爹叔叔说。看靑鬓鹭序上显才华。〔王〕花愁幷柳惨。怨无涯。长亭畔泪洒沾罗帕。〔迈〕魂断也一带晚山遮。魂断也一带晚山遮。〔程先下王迈后下〕 

　　〔王〕柳色参差掩画楼。　　　　〔迈〕楚云湘水忆同游。 
　　〔王〕罗敷独向东方去。　　　　〔迈〕无奈金闺万里愁。 

　　第七出　构衅 
　　【临江仙】〔外扮程伊川深衣角巾众扮仆上程〕太极图中生意好。鸢鱼机趣滔滔。渊源夙仰泰山高。图书谁作主。天地属吾曹。 
　　窗前草色悟惺惺。完却先天一点灵。碧绿满山皆意趣。春风沂水伴西铭。下官程颐。别号伊川。人许性天上士。自惭理学名儒。接洙泗之渊源。拟荷千秋之担。绍昌黎之道脉。岂兴八代之衰。昨奉纶音。今司秘阁。旣食朝廷之禄。敢忘廊庙之忧。每劝圣上诚意正心。求贤下士。圣上为之改容。今日说王介甫章子厚苏子瞻来。共议国是。须索候他。〔仆〕禀老爷。栏前有桃之夭夭。灼灼其花。请去玩赏一番。〔程〕快移椅子过来。〔仆置椅偏斜介程做不坐介仆〕老爷为何不坐。〔程〕你不晓得。席不正不坐哩。〔仆做摘花介程作怒介〕你好不知道理。〔仆〕老爷为何发怒。〔程〕你不晓得方长不折哩。〔众扮王仆持帖上〕王老爷章老爷奉拜。〔仆通报介〕王老爷章老爷到了。〔程〕快拿冠服过来。〔易服介众拥王章上〕 

　　【谒金门】千骑导。画戟黄旗喧扰。朝罢香犹衣袖袅。且寻濂洛老。 
　　〔王〕下官王安石是也。〔章做歪帽介〕下官章惇是也。〔相见介程做走下介章〕老先生怎么进去了。〔程〕其冠不正。望望然去之。〔章〕这等老先生就替学生整一整。〔程〕学生怎么该替老先生整冠。〔章〕笑倩傍人为整冠。〔程〕出于何典。〔章〕出在杜少陵集中。〔王〕他们道学先生不晓得唐诗的。且坐下讲话。〔程〕苏翰林老先生怎么尙未到。〔王〕这个新进之士。多有傲骨。似不可大用的。〔章〕便是这様说。他前日金莲送归。好不奚落下官。〔坡上〕 

　　【前腔】曳佩龙池凤沼。回首云低萱草。游子天涯归路杳。离愁何处扫。 
　　〔通报相见坐定介王〕下官有一桩事。请问列位老先生。〔众〕愿闻。〔王〕今日明堂大飨。不知还好去吊司马相公否。〔章〕似可去的。〔程〕章老先生。你背圣训了。怎么说一个似可去。昔者吾先师大成至圣孔夫子于是日哭则不歌。业已作乐。怎么还好去吊。〔坡〕但闻哭则不歌。未闻歌则不哭。〔程作怒介〕偏你后生会说。〔王〕这也不要介意。还有一事。〔众〕愿闻。〔王〕我行的靑苗法。令民自度麦粟之赢。先贷以钱。俟榖熟还官。号曰靑苗钱。此法何如。〔程急拜云〕此眞天地父母之心。学生当为老先生作一歌纪之。〔謌介〕百姓嗷嗷苦横征。庙堂谁复问苍生。相公新法如霖雨。从此寰区见太平。〔坡笑介〕此公太腐了。〔王〕苏先生。你道此法何如。〔坡〕据愚见。窃谓不可。〔王怒介〕你怎见得不可。〔坡〕出纳之际。吏缘为奸。且方其饶余。虽良民不免妄用。及其输纳。虽富民不免踰期。恐州县从此多事矣。〔程哭介〕王老先生一片好心。被苏老先生埋没了。可伤可伤。〔坡〕方纔说歌则不哭。如今歌后又哭。何其自相矛盾耶。〔王〕子瞻出言太是逼人。〔程王章〕 

　　【柰子花】负空名舌底辞侥。弄虚脾腰头骨傲。书生见识终窥豹。藐公卿那些忠吿。堪诮。说不得披肝廊庙。 
　　〔坡〕列位老先生说得差了。 

　　【前腔】擅纷更讼已盈朝。佐谟猷舍难筑道。片言误国堪悲悼。害苍生那些忠孝。〔背〕堪诮。衠一味雷同枢要。 
　　〔王〕难道此法终不可行。〔坡〕只怕也行不得。〔章〕他偏要行。你却怎么。〔坡〕酒逢知己千锺少。话不投机半句多。〔下净〕王老先生。我看此人出言无状。何不置之外任。〔外〕果然不可留他在朝。〔王〕这个何难之有。我就题本贬他杭州去便了。〔章〕要贬子瞻。须把他兄弟子由一同谪外。庶免后患。〔王〕这个说得有理。〔王章〕 

　　【解三酲】念吾侪势熖倾朝。那个不脂韦媚灶。偏这生波涛翻覆招人笑。分明履尾招须料。敎他明朝整顿西湖棹。何日重登御水桥。〔合〕还堪恼。做不得怒蛙当辙。说什么白鹤鸣皋。〔程〕 

　　【前腔】他自负半世英豪。那见得一腔奇抱。烂斑三寸人前掉。电光闪烁皆倾倒。管敎他早离鹤禁鸾坡上。永绝云龙风虎交。 
　　〔合前王章先下程吊场〕方纔被苏轼这厮抢白了一场。好生烦恼。不免在此纳闷片时。〔坐介中净扮贾儒上〕小子唤做贾儒。一生名实不孚。拜在伊川门下。妆成道学规模。飞语伤人。舌铦似剑。匿名嫁祸。笔毒如荼。使客气借口立名抗节。受人钱甘心纳垢藏污。哭哭啼啼。假慈悲善瞒老鼠。耽耽逐逐。借声势巧胜妖狐。人人骂我做衣冠禽兽。个个识我是文物穿窬。孔子见了慌忙答礼。道我不是他的高徒。此间已是程先生门首。不免进去则个。〔相见介贾〕先生拜揖。〔程〕贾子何来。〔贾〕好笑好笑。有事特来相报。另才奸了马扁的家婆。皿次割了贝戎的田稻。恐被不讲学的笑谭。只得隐忍不吿。先生须索鸣鼓而攻。免使得罪圣门名教。〔程〕阳世虽逃显戮。阴司自有假狱。莫令苏轼闻知。又添一番耻辱。〔作顿足介〕罢罢罢。闭门不管窗前月。一任梅花自主张。〔下贾〕我先生收了这般徒弟。可也无法处治了。正是道学偷了道学婆。道学割了道学禾。道学说与道学道。道学其如道学何。 


　　第八出　外谪 
　　【一江风】〔坡上〕度流年。幔卷春风转。回首时光变。望乡园千里莺花。半入苍痕远。愁来掩镜看。愁来掩镜看。翻书泪未干。叹梁间又乳新来燕。 
　　下官官居禁籞。职掌丝纶。颇期整顿乾坤。誓欲洗淸世界。奈奸臣久据。未拔眼前之丁。新法盛行。已剜心头之肉。昨与王介甫辈会议。片言不合。拂袖而归。吾想金马玉堂。虽然淸贵。竹篱茆舍。亦自逍遥。何须屈膝低头。效彼逢迎妾妇。只合扬眉吐气。做个慷慨丈夫。这也不在话下。前者家君弃职归山。未知在途夷险若何。又闻室人挈儿就道。未知到京早晚若何。聊翻残卷。少遣闷怀。〔王迈仆同上〕 

　　【前腔】路悠然。转觉长安远。暮雨迷庭院。落花前掩袖颦眉。无耐红潮溅。春流咽玉川。春流咽玉川。宫云湿碧泉。繁花偏向瑶京艳。 
　　〔仆〕此间就是府中了〔通报进见介坡〕经年远别。千里相逢。常思故国萱堂。难消岁月。料应客途荆室。备历风霜。〔王〕 

　　【六犯宫词】高堂景暮。长安天远。曾问白头庭院。萱花凝翠。偏忻善饭堂前。马足淹春雨。蛾眉破晓烟。相公。我在家中呵。闲靑粉。冷翠钿。梨花门掩度芳年。春风帐裏眉谁画。永漏灯前影自怜。〔坡〕且喜迈儿稍长。曾入小学否。〔王〕儿郞头角。曾亲蠧编。晴云遥望蓬莱殿。舞翩翩。罗衫半幅。含笑向金砖。 
　　题名龙榜。通籍鸾堤。顿令帏簿生光辉。眞是家门有余庆。 

　　【前腔】〔坡〕名题玉署。恩传寳殿。渐觉宦情慵懒。凄凉无緖。寒窗自着琼篇。迈儿。你叔叔入朝未回。可去门首一候。〔迈〕晓得。〔下介坡〕细雨床头湿。孤云镜裏闲。我在京中呵。怀金黛。想玉鬟。旧时风味尙依然。云笼寳髻凭谁掠。月觑纱窗只自眠。佳人携手。风情转添。相逢重问巫山淡。向灯前。低言挽袖。欲试旧花砖。 
　　〔迈急上〕叔叔回了。〔颍上〕万缕香烟浮碧鼎。半行珠玉染靑毫。紫薇阁下春风暖。共羡池头有凤毛。〔相见介王〕叔叔别来无恙。婆婆向自加餐。同气同登。可喜可贺。〔颍〕慈亲夏淸冬温。多承周庇。贤嫂风餐水宿。幸得康宁。殊慰鄙怀。敢忘大德。 

　　【东瓯令】怜孤树。怯晚萱。万里相思各一天。白头犹喜人强健。骨肉重相见。寒灯偏觉笑声喧。杯酒醉风前。〔坡〕 

　　【前腔】离千里。恋一官。杳杳家乡玉垒边。扁舟欲遂鱼虾愿。犹被鹓行绊。不知何日整归鞭。一笑出风烟。 
　　〔秦急上〕君恩如草露。世事等萍沤。〔相见介〕子瞻。子由。你还不知道。圣上有旨。子瞻出守杭州。子由理刑河内。着金吾催促。卽刻出城。不许迟滞。〔坡颍〕这个俱出王安石章惇之意。就此起程去罢。夫人迈儿。过来见了姑夫。〔相见秦对坡〕二昆外调。顿兴麟凤之嗟。小弟孤淹。愿唱骊驹之曲。 

　　【刘泼帽】临行休更成凄断。且宽怀各整雕鞍。飞花半逐斜阳片。赐金环。重上明光殿。〔众〕 

　　【前腔】相逢不久还分散。看鸿翎两处盘桓。桃花怕滴珠如霰。翠衣斑。潦倒新亭怨。 
　　〔秦〕客心何事转凄然。　　　　〔坡〕忽漫相逢是别筵。 
　　〔颍〕同作逐臣君更远。　　　　〔王迈〕断肠分手各风烟。 

　　第九出　闺咏 
　　【风入松】〔琴上〕轻风暗透碧纱厨。正是闷人天气。双飞乳燕雕梁语。掠浪影虾须帘细。近日春山落翠。多负了赏花期。 
　　〔江神子〕长堤柳絮半抟风。水溶溶。扬残红。野渡舟横。杨柳绿阴浓。望见西湖山色远。人不见。草连空。妾身琴操是也。颇知弦管。略涉诗书。虽落秦楼楚馆之中。殊无送旧迎新之态。欲求落籍。先且杜门。前日去访朝云。看他芳心渐露。倦体难胜。今又着梦巫请我。未知有何话说。正是万点愁心随絮舞。数行血泪送春归。此间便是。不免呼唤一声。妹子何在。〔云携巫上〕 

　　【玩仙灯】花染罗裙。又送韶华归去。 
　　〔相见介琴〕光景如抛机上梭。初晴天气尙淸和。蛾眉不扫为谁恨。岂少楼头半斛螺。〔云〕前屈宠临。未伸报谒。秾华供眼。敢邀共陟吴山。苍翠逼人。还拟冥搜瑞石。〔琴〕愿追玉步。同觅仙踪。〔行介云〕眞好风致也。 

　　【金索挂梧桐】烟萦翠草丝。云送黄梅雨。羞抹胭脂。半掠靑螺髻。登高迥眺也谩长吁。带眼惊愁褪绣襦。无端纱冷西施缕。目断琴敲司马垆。愁容易。瑶笙翠管。冷落半年余。〔合〕叹流光鸟瘦花飞。挽不住春归去。〔琴〕 

　　【前腔】风檐落燕雏。水荇浮鱼戏。糁径杨花。羞杀随风起。沈香烟烬也冷金猊。睡怯新蝉系梦思。我如今谢客久了。绿阴满院淸如水。怕红烛烧窗醉似泥。愁肠碎。柘枝花帽。冷落半年余。 
　　〔合前琴〕色丽靑山。百尺飞峦挂薜。春浓绿树。一羣娇鸟啼花。値此芳辰。可无佳句。〔云〕繁华节序。触景须吟。缭绕川原。登高堪赋。卿先走兔。妾愿续貂。〔各持笔赋诗介云〕 

　　【锁南枝】云催雨。雾隐枝。和风扇人闲写诗。淸味落江堤。香氛满兰蕙。愁谁洗。恨莫题。笑飞花。惹人意。〔琴〕 

　　【前腔】花裁障。柳织丝。春愁一腔闻鸟啼。凤蜡洒罗衣。骊珠滴鬟髻。霜毫弄。蠒纸题。怨靑山。使人殢。 
　　〔云〕佳篇已就。初学愿闻。〔琴做付诗云读介〕飞絮全欺雪。残花乍入衣。春风如旧识。偏向玉阶吹。〔琴〕深惭弄斧。聊作抛砖。〔云付诗琴读介〕闲坐吴山巓。拾尽吴山翠。无耐树头莺。唤得愁心碎。此春闺之最胜者也。借妾携去细玩何如。〔云〕 

　　【锦衣香】写新词愁心碎。怨东风千里翠。怕绿惨红愁。粉憔香悴。罗衣半隐残脂。春痕一缝怕有人知。巫山梦断杳无期。宫腰暂细。蔷薇偷注。空将人锁万花丛裏。〔琴〕 

　　【浆水令】锁香闺慵窥蝶翅。掩重门休看蜂队。妹子。朱颜谁怨落红飞。腰纔胜露。便掠花须。〔背云〕笑他行春心动。增忧虑。闲愁一片常萦系。〔对云介〕春光去。春光去。双眉影细。知何日。知何日。是佳期。 
　　〔末扮差人上〕纔向黄堂瞻画戟。又从翠馆觅笙箫。自家杭州府中一个差人便是。明日新太爷到任。须寻官妓承应。我想苏太爷最爱美人。如今亡宝巷延定巷沙皮巷丁丝巷上八街柴垜桥环翠楼并无出色的姊妹。只有琴操。才色无双。我方纔到他家。说在紫阳庵去了。不免寻他一会。呀。果然在此。〔相见介琴〕公差何来。〔差〕新太爷到任。请大姐去承应则个。〔琴〕我杜门已久了。〔差〕虽然如此。苏老爷是个风流太守。素闻大姐芳名。一定要勉强走一遭。庶不使吾辈受累。〔琴〕妾心慕已久。面会何妨。你先回去。我就来了。〔差下琴向云〕旣有官差。暂且相别。〔云〕如无俗冗。还望再来。 

　　〔琴〕晴云漠漠柳毵毵。　　　　〔云〕独闭空山月影寒。 
　　〔琴〕越女含情已无限。　　　　〔云〕更无人倚玉栏杆。 

　　第十出　归田 
　　【桃源忆故人】〔程上〕堪惊时序如飞电。又早是熏风庭院。朝夕倚门愁叹。只为长安路远。楼头遥望千山乱。何日斑衣相见。 
　　良人已出京都。争奈山遥水远。老妇独居庭院。自怜影只形单。况当残春初夏之时。正値暗绿稀红之候。顿起愁緖。怎消闷怀。 

　　【亭前柳】白首老风烟。解组返林泉。我孤鸾空对舞。他驷马未闻旋。〔合〕自怜。双鲤音无见。离恨难传。知甚日大刀环。 
　　两儿游宦。谁娱彩服于堂前。冢妇之京。讵作羹汤于厨下。似这般桑楡景逼。怎能彀棣萼荣归。 

　　【前腔】浪子滞归鞭。少妇怯红颜。他锦衣归未得。我倦眼望将穿。〔合前老携仆上〕 

　　【紫苏丸】孤鞭归去程途远。早遂却烟霞心愿。空囊羞自到乡园。谁念飞云倦。 
　　老夫叩阍谢职。驰驿归田。此间已是家中。进去则个。〔相见介〕拜命迟非老。休官早亦荣。〔程〕好将已往事。诉与落花风。〔老〕听我道来。 

　　【二犯傍妆台】恩波曾出九重天。阶前双玉。早已奋鹏抟。老夫见机。因而勇退。二子遭谤。闻已左迁。轼儿出守临安。辙儿理刑河内。武林远谪三闾怨。河洛荒投六月寒。门前柳长迎彭泽。径裏花香筑辋川。婿女两人还在京师。奄奄弱息。瑶都暂安。不堪千里各风烟。 
　　〔程〕相公鸠杖西归。幸不折腰于五斗。二子虎符南窜。谁怜翘首于一方。祸福靡常。喜悲交集。 

　　【前腔】淸宵泪滴玉栏杆。何日裏白头斑袖。携手笑灯前。大儿呵。栖迟灵鹫消雄态。次儿呵。漂泊长沙怨少年。幸得老相公回来了。不闻鹓鹭长安漏。喜泛鱼虾震泽船。潇潇白发。家园暂安。余生聊寄锦江边。 
　　〔老〕坐卧闲房春草深。　　　　〔程〕羞将白发对华簪。 
　　〔老〕独怜京国人南窜。　　　　〔程〕日暮聊为梁甫吟。 

　　第十一出　湖赏 
　　【破齐阵】〔众拥坡上〕萍剑龙呼风雨。琼林兎点虹霓。千里奔驰。一官牢落。翻觉烟霞远滞。高风未掣飞鸿翅。宿雨空淹瘦马蹄。苍山一望迷。 
　　五马嘶风夜入吴。天涯望断半行书。西湖西畔北山北。一片晴光照玉壶。下官挈将红粉。戾止黄堂。筑起龙堆。柳夹两湖之岸驾成虹影。桃敷百尺之桥。实为蓄泄永图。非仅游观私便。今日已完公务。此时须犒征夫。左右的。可打点舟师酒吏。以供皂盖之游。更传呼官妓乐工。爰助朱旛之兴。〔众〕领钧旨。〔下介坡〕退到私衙。谋诸内壸。夫人有请。〔王上〕 

　　【鹧鸪引】寳镜羞蛾烟缕迷。琼徽冷凤露痕低。乡园千里空回盼。断送闲愁听鸟啼。 
　　〔相见介坡〕身沈宦海。羞看紫绶悬腰。梦遶亲闱。无耐白云当眼。穷如有鬼。酒且无权。空期鹿遶车前。怎脱蛾投火裏。〔王〕相公素耽风月。妾身厌构雨云。欲消白首之悲。须遣绿衣之聘。〔坡〕自恨丈夫落魄。岂因女子萦心。听我道来。 

　　【玉交枝】琼闺春暮。挽鲛绡云飜雨飞。又不是枝褪花残。岂重寻兰香莲步。〔王〕不要瞒我。挑灯夜半自叹吁。几回梦入桃源路。须再聘沈鱼美姿。须再聘沈鱼美姿。 
　　〔坡〕风味纵浓。心情似懒。金谷虽怀红粉。文园怕听白头。〔王〕妾意已决。不必虚辞。 

　　【前腔】云残月午。掩妆台靑鸾怕飞。况且只有迈儿一人。料闺中绣枕惊寒。看膝下斑衣独舞。〔坡〕虽然如此。只怕春风暗裏恨弃鱼。当垆偷写文君句。谩重寻鸾胶凤丝。谩重寻鸾胶凤丝。 
　　〔仆〕远绝双鱼信。骄闻五马嘶。老爷。船只乐妓。俱已齐备。〔王〕妾身须回避者。〔下介坡做行介众〕禀老爷。已到湖边了。〔琴携乐工上〕 

　　【出队子】簧调笙沸。簧调笙沸。一派娇莺唤柘枝。西湖咫尺紫云迷。十里花香上酒巵。遥看高峯。一道霏微。 
　　〔琴〕官妓琴操叩头。〔众〕乐工叩头。〔坡〕就此登舟。〔做登舟介坡〕久慕芳名。得亲艳质。愧无金屋。贮此玉颜。〔琴〕老爷翰苑蜚声。素羡风流太守。贱妾平康献媚。自惭窈窕佳人。旣一笑以相逢。似三生之。契合。〔坡〕我想靑眉粉黛。总属虚花。歌扇舞裙。终无结果。在此追欢翠馆。甘为浪迹之萍。不如入侍朱门。永护长条之柳。吾恐冷落王孙车马。配成商贾鸾凰。倘悔则已迟。则图之宜早。〔琴〕老爷兴言及此。贱妾迷网顿开。卽当削发为尼。不落烟花之队。岂复描眉待客。久污淸净之根。 

　　【玉交枝】秦楼滋味。最堪悲王孙梦稀。投至得貌惨鸡皮。有谁怜衣沾鹃泪。到不如抛铅碎镜衫染缁。蒲团赢得窥莲谛。还胜却东风絮飞。还胜却东风絮飞。 
　　〔坡〕你旣厌风尘。我欲求佳丽。自幸玉堂贵客。恰逢金谷娇娃。如此良缘。定为夙契。俾伊弹筝进酒。共销长夜钟声。胜彼挥麈谭禅。独闭空山月影。 

　　【前腔】银塘风味。岂甘心丛林自栖。谁念我桃叶无缘。幸逢卿榴裙堪系。只指望台高铜雀赋绿衣。梦惊珊枕收残涕。又何须茶毘共皈。又何须茶毘共皈。 
　　〔琴〕自惭歌馆绮罗。难侍词林山斗。妾有表妹。名曰朝云。貌可闭月羞花。才擅迥纹缀锦。欲沽美玉。何吝明珠。〔坡〕高才可羡。佳制愿观。〔琴〕现有新词。敢呈台览。〔坡看诗介〕 

　　【前腔】盈盈腰细。裛蔷薇春条暗飞。靑丝发半覆螺眉。唾窗绒高妆鸾髻。登楼剩有肠断诗。检书颙望红绳系。还许得文鸾并栖。还许得文鸾并栖。 
　　〔坡〕观其才擅谢庭。定是色倾汉国。愿将玉管。以聘金闺。傥牵系足之绳。敢赠缠头之锦。 

　　【前腔】蜂衙蝶使。做媒人纱窗寄词。我拾得万种风情。你完成一天好事。敎他莫负瓜破时。殷勤玉管传深意。颙望着霜红暗题。颙望着霜红暗题。 
　　〔佛上〕闲中惟作偈。醉裏欲逃禅。我佛印来到杭州。闻得苏子瞻在湖中游览。不免将几句言语打动他。看他何如。〔作高叫介〕船上听者。我要到彼岸。你可撑船过来。〔坡问众介〕岸上何人喧嚷。〔众〕是一个和尙。要过岸的。〔坡〕旣然是出家人。便度他一度。〔佛〕你度我。我还度你。〔作登舟介坡见佛介〕呀。原来是佛印禅师。〔佛〕你却还认得我佛印么。〔坡〕来得恰好。尊有绿蚁。座有红裙。与你痛飮一回何如。〔佛〕多谢盛情。且问这位是谁。〔坡〕此是琴操。如今就要为尼了。〔佛〕久闻久闻。幸会幸会。我有一联。劳卿属对。〔琴〕愿闻。〔佛〕碧纱帐裏睡佳人。烟笼芍药。〔琴〕靑草池中洗和尙。水浸葫芦。〔佛〕和尙得对佳人。实是荣幸。〔坡对琴介〕你也出一对与禅师何如。〔内作鸟鸣介琴〕斑鸠无理。老僧头上叫姑姑。〔佛〕白虱有情。大姐胸前呵奶奶。〔坡〕不要取笑。且进酒者。 

　　【念奴娇序】湖光十里。看千山寒翠。尽敎漾入琼巵。契阔三年。又何缘陡遇相知。荣系。宦迹浮沈。余生淹滞。新添明镜鬓边丝。〔合〕还从此。亭前问水。花裏题诗。 
　　〔佛对坡介〕子瞻旣已深居鹓禁。因何反谪熊车。〔坡〕缘中谗言。故投荒裔。〔佛〕斑中鹓鹭。荣华空老春秋。世上蜉蝣。生死堪嗟朝暮。 

　　【前腔】世事。如同朝露。听宫漏靴上霜凝。鬓边华暮。紫绶金章。锢蔽了白马靑莲旧路。谁悟。镜裏娇鸾。空中野马。氤氲出没又何殊。 
　　〔合前琴对佛介〕妾身拟入空门。顿把红妆净洗。师父诞登觉岸。还须宝筏相招。敢进斝于舟中。愿缔盟于方外。 

　　【前腔】佳丽。铅华尽洗。甘祝发花阵名除。莲台籍隶。祗树瑶华。还胜却绿鬓红妆垢腻。密谛。灯下添香。瓶中换水。火坑脱出侍摩尼。 
　　〔合前佛对琴介〕闻尔久居乐籍。缘何遽想禅林。〔琴〕非干贱妾圆通。多赖明公提醒。〔佛对坡介〕子瞻。你只会启他人觉路。反不能豁自己迷途。可笑可笑。 

　　【前腔】娇媚。红裙成队。投至得柳叶妆眉。桃花裁袂。一启禅机。便解却鸦鬟蝉髢。你蒙昧。掩衲藏珠。提灯乞火。昏昏反做有情痴。 
　　〔合前佛〕紫霞注酒。旣已沈酣。红日衔山。还当暂别。〔坡〕斜照半横野树。还看他鸟宿池边。淸阴暗度禅关。少不得僧敲月下。〔佛〕你向草中放炮。忽闻茅裏传声。我归堤上寻坑。却是湖边撒溺。〔坡〕经期作合。红沾裤裏光头。〔佛〕产后行房。血满腰间胡嘴。〔琴〕贱妾诚无水色。二公岂负湖光。〔佛〕谑毋太虐。别了罢。且将闲裏话。提醒梦中人。〔下坡〕琴操。旣劳撮合。毋得逡巡。〔琴〕君若有心。妾当尽力。 

　　【古轮台】绿窗西。靑鸾一缕递支机。芳名已注姻缘簿。花香粉渍。看蝶往蜂来。漏泄春风幽趣。〔坡〕问楚嶂行云。武陵流水。琼箫肯逐路傍儿。〔琴〕料应容易。想多娇肯系红丝。花还并蒂。鸳如交颈。树同连理。早办画蛾眉。轻分付。来朝准备高唐赋。 
　　〔坡〕踏阁攀枝恨不同。　　　　〔琴〕靑鸾飞入合欢宫。 
　　〔坡〕嫦娥应悔偷灵药。　　　　〔琴〕会向瑶池月下逢。 

　　第十二出　媒合 
　　〔佛上〕泥牛到河不可渡。石人控马定难骑。有人解得其中意。就是无生觉悟时。我佛印看得琴操旧隶玄门。子瞻夙登慧箓。一个溺爱河而罔悟。只图暮乐朝欢。一个沈宦海而久迷。空自南奔北走。一个将靑蛾来燎火。且过眼前。一个见黄鹄而关弓。不知背后。一个要把谑谈诨语。拨转瞳神。一个须将哑谜微言提醒梦幻。远远望见琴操来也。不免且躱在柳阴中。听他说什么子。〔琴扮尼姑上〕 

　　【不是路】纔罢春妆。去访东家女伴行。堪悲怆。珊瑚梦醒泪沾裳。自家一时醒悟。祝发为尼。蒙苏爷分付。去朝云家说媒。未知肯否。问红窗。风流聘入铜台上。未审花枝肯出墙。〔佛做背后抱住介琴惊介〕是那个。〔佛〕是我。〔琴怒介〕出家人休得如此。骚和尙。桃花岂为葫芦撞。是何形状。是何形状。 
　　〔佛〕我有两句话。劳你对苏爷说。 

　　【前腔】寄语黄堂。衣钵从今向外方。还传上。不能执手话衷肠。我有书一纸。劳你带去。恨偏长。匆匆别去西湖上。但递相思纸半张。〔琴〕敢问禅师。几时又会。〔佛〕应难量。浮萍踪迹多漂荡。何时合掌。何时合掌。 
　　来时只识菩提路。去时还听海潮音。〔下琴〕这个和尙书中。不知什么说话。到担阁了一会工夫。此间就是朝云家裏。请他出来则个。朝云妹子有请。〔云携梦巫上〕 

　　【一翦梅】千树湘桃隐暗香。欲问刘郞。何处刘郞。熏风拂柳控寒房。肠断萧娘。梦断萧娘。 
　　〔相见介云〕凤辇时经。蜗居乏款。敢问姐姐。何由落籍。遽尔洗妆。〔琴〕久染风尘。顿荷黄堂提醒。素躭净土。幸销红粉昏迷。今有一事相干。伏惟片言垂允。〔云〕卿试垂教。妾当敬从。〔琴〕听我道来。 

　　【白练序】西湖上。偶接多情翰苑郞。就是苏太爷。姿容美。更是风流淸爽。他曾见你的佳作了。诗章看两行。欲聘深闺窈窕娘。试商量。文园病客。可遂求凰。 
　　〔云〕奴家旣无父母。终鲜弟兄。愿作嫦娥独宿。何心萧史同登。 

　　【醉太平】思量。羞蛾难放。愿偷丸奔月。独守云房。〔长叹介背介〕徘徊自想。怕他绿衣妬杀黄裳。〔琴〕何妨。小星风度可成双。莫得踌躇顾望。〔云〕谩劳勉强。花枝无主。暗自悲伤。 
　　〔巫〕不要如此假惺惺便好。〔琴〕 

　　【白练序】兰房。爇麝香屛山象床。风流处。还有温存情况。他现有玉管为聘。含光兎彩长。敢奉佳人扫玉章。休推让。明朝笙管。欲效鸾凰。 
　　〔云〕推阻旣嫌绝物。应承实是羞人。月下传言。多蒙作伐。堂前醮酒。权作主婚。〔巫〕这番有食吃哩。〔云背唱琴听介〕 

　　【醉太平】乔妆。星河在想。料腰肢怯处。不耐蜂狂。〔琴〕这个我替你说分上。向萧郞低讲。扶持须藉东皇。〔云〕靑丝半幅梅花冷七襄。怕逐乱红飘扬。〔琴〕不须悒怏。便使君有妇。偏问鸳鸯。 
　　〔琴〕肯字教传。明日去回府上。〔云〕幽情愿叙。此宵且尽杯中。〔合〕 

　　【余文】风传漏滴莲铜响。且沈醉花屛蜂帐。只有淸话今宵觉夜长。 
　　〔琴〕春日偏能惹恨长。　　　　〔云〕西宫夜静百花香。 
　　〔巫〕东风嫁尽红闺女。　　　　〔琴〕云雨巫山枉断肠。 

　　第十三出　小星 
　　【遶地游】〔坡王上〕红深绿浅。着眼山云淡。泛铜沟荷香初满。风觑琼须。寒生玉簟。尽官淸画堂帘卷。 
　　〔坡〕长嫌钟鼓聒湖山。官舍萧条却自然。乞食遶村眞是饱。无言对客本非禅。披蓁觅路冲泥入。洗足关门听雨眠。遥想后身穷贾岛。夜来应耸作诗肩。夫人。我杭城久滞。蜀道远违。岂无桑梓之怀。更起棣棠之恨。只为穷愁五马。空叹身孤。因而怅望双蛾。还期心肯。虽传玉管。未渡银河。漫题神女之词。反乱襄王之梦。〔王〕欲识莺消燕息。须凭蝶使蜂媒。且待琴操到来。自知端的。〔琴上〕 

　　【前腔】红宽带眼。掩映桃花片。还问取雨香云艳。燕语莺啼。好遂吹箫愿。喜嬴台乘鸾风便。 
　　〔相见介坡〕请坐下讲话。〔琴〕老爷在上。贱妾岂敢。〔坡〕今作尼姑。自殊妓女。已出风尘之表。休拘礼法之中。〔琴〕吿罪了。〔坐介坡〕所浼之事若何。〔琴〕容禀。 

　　【桂枝香】羞挥歌扇。慵调檀串。啼妆不贴银蝉。暗语孤弹金雁。〔王〕如此事不谐矣。〔坡〕我已打点做新郞。好不扫人兴也。〔琴〕不要忙。我是耍你的话。看佳期月圆。看佳期月圆。红丝堪绊。琼桃容泛。笑嫣然。好绾同心结。非为对面缘。 
　　〔王〕旣荷玉成。须将红定。早备洞房花烛。更催雕辇笙箫。〔坡〕夫人言之有理。 

　　【前腔】花含葱靥。翠联珠串。金妆獭髓霞弦。玉铸鱼纹云辇。〔琴〕夫人呵。怕湘云渐阑。怕湘云渐阑。前鱼堪怨。初心还变。〔王作长吁介坡〕谩愀然。虽是拈新管。应须整旧弦。 
　　〔琴〕我到忘怀了。还有一件事。昨日途中偶逢佛印禅师。他说云游去了。有书一纸。寄上老爷。〔坡看书介〕肠断圜扉饭裏鱼。梦回赤壁舟中鹤。海波羞渡五更风。画省重登二品爵。其语一时难解。且放过一边。〔琴〕敢别仙郞暂去。还携淑女同来。〔坡〕早来些。〔琴〕好性急哩。谩将仙侣寻琼管。分付佳人上玉楼。〔下鼓乐导云上琴随后〕 

　　【海棠春】春蛾暗画羞腼觍。看歌管楼台当眼。绣带淡云笼。宝袜余寒浅。鳷鹊河边。鸳鸯烛畔。怕见流苏光艳。何处系人心。惹得春零乱。 
　　〔琴〕新人到了。〔坡〕我不循旧例。就央你赞礼。〔琴做赞礼毕介〕紫鸾声满。须吹嬴女之箫。铜雀春深。爰锁小乔之黛。蜂侵双蕊。虽然过北穿南。蝶度邻墙。最怕怜新弃旧。惟愿若妻若妾。各厌雨云。为正为偏。平分风月。添来替死鬼。转盼时酒醋甁翻。抢去美前程。着手处葡萄架倒。〔坡〕行礼已毕。看酒过来。 

　　【梁州序】云屛初列。彩丝新恋。袖映屛山云艳。蒹葭玉树。低回笑揽芳年。传书橘浦。投杵蓝桥。佳遇应堪羡。却怜双笑也。会神仙。一曲箫声驾紫鸾。〔合〕金炬上飞光熖。玄浆玉斝临风劝。欢笑处越娇倩。〔王〕 

　　【前腔】金门佳客。瑶池仙媛。一笑便成姻眷。三星恰照。胡麻喜放桃源。况我恩同江汜。爱叶衾裯。更并花枝艳。红楼风色好。正相联。共向天边驾彩鸾。〔合前云〕 

　　【前腔】向妆台半贴寒蝉。挥玉管羞题冰蠒。看芳尘暗度。一捻金莲。怕飞云嚼柳。乱雨抽梅。着处将人闪。可怜红袖底。影盘旋。羞殢瑶笙暗引鸾。〔合前琴〕 

　　【前腔】道新人翠柳芳颜。知学士靑藜时彦。似金钗一股。共成合钿。我做推云掇月。约蝶期莺。两下行方便。笑我靑丝何在也。镜空圆。羞舞东风旧日鸾。〔合前坡王〕 

　　【节节高】红纱烛影鲜。绣帘前。榴裙喜遂弹琴愿。挥朱线。整玉钿。飞金燕。翠奁深处偷相见。芙蓉帐额香风扇。〔合〕此夜嫦娥问玉郞。休敎莲漏频催箭。〔云琴合〕 

　　【前腔】星桥乌鹊塡。笑婵娟。金尊偏送桃花面。笙簧满。笳鼓喧。杯盘乱。石榴妬杀罗裙茜。花飞点点侵银蒜。〔合前〕 

　　【尾声】新来艳逸眞堪羡。笑溶溶雨香云暖。撮合姻缘只是诗半联。 
　　〔坡〕暂醉佳人锦瑟傍。　　　　〔王〕南宫夜短北宫长。 
　　〔琴〕禅心已似沾泥絮。　　　　〔云〕海燕双栖玳瑁梁。 

　　第十四出　诗案 
　　【凤凰阁】〔章上〕琼楼玉殿。日对君王面。年来眼底妬奇才。暗地装机设陷。欲酬心愿。便恣意倾排逞舌尖。 
　　自家章惇。才本刁顽。术偏险诈。鼠钻幸穴。因而位列铜螭。狐假权门。自此威行金马。最爱寻膻逐臭。直戆者难逃一笔全勾。习成婢膝奴颜。骄傲者竟使十年不调。生前诡计。但图半世之荣。死后公评。遑惜万年之骂。前与苏子瞻。山河订誓。本为管鲍之交。名位相倾。顿起孙庞之隙。夺却鸾堤史职。谪为熊轼守臣。湖上筑新堤。赤子佥嗟苦役。舟中了公事。黄堂共议鳏官。况复品题。更多讥谤。箱盈案积。尽为怨主之言。板刻石镂。悉是嘲时之句。诗肠旣索。毒手堪加。已曾分付御史舒亶动本劾他。约今日会议。恁的尙未来也。〔舒上〕岂是麒麟种。休言獬豸新。全凭三寸舌。断送满朝人。〔相见介章〕昨日下官所嘱之事。不知稿已完否。〔舒〕稿底已完。呈上求正。〔章看介〕妙妙妙。中间如陛下发钱。以便贫民。则曰赢得儿童语音好。一年强半在城中。陛下明法以课羣吏。则曰读书万卷不读律。致君尧舜终无术。陛下兴水利。则曰东海若知明主意。应教斥卤变桑田。陛下谨盐禁。则曰岂是闻韶解忘味。迩来三月食无盐。此一段尤为恳切。〔舒〕属草虽由不肖。设谋实出恩台。〔章〕此本一上。这厮不独削籍淸朝。抑且置身圜土。使众人魂惊魄落。舌结口钳。则我辈后患永消。见福长保矣。 

　　【皂罗袍】谁识暗藏坑堑。奈肠摧李贺。笔梦江淹。弄得他靑锋入颈莫辞铦。红光烧海宁逃熖。词描月露。灾生眼前。言霏珠玉。凶招舌尖。总悬河利口焉能辩。 
　　〔舒〕不是做人太狠。功名之会。最用附膻。势利之场。犹如骑虎。要官做的。依违豪焰。在所不辞。倾轧善良。又谁能免。 

　　【前腔】只要宦途无险。且萋菲言恶。贝锦辞甘。谁敎他六桥风雨绛桃鲜。两行笙鼓红妆艳。一生侠气。遭人制箝。千秋傲骨。穷途自淹。谁知我腹裏阴藏剑。 
　　〔章〕省中啼鸟吏人稀。　　　　〔舒〕退食从容出每迟。 
　　〔章〕休问长安旧宾客。　　　　〔舒〕明朝应作断蓬飞。 

　　第十五出　就逮 
　　【喜迁莺】〔迈上〕梅霖妬景。看绛染榴屛。绿沈藻井。角黍包金。香蒲切玉。是处龙舟飞竞。蝉声花外新。闻蝶梦床头初醒。向屛山见珠帘缀燕。华堂幽静。 
　　万里家山一梦中。吴音渐已变儿童。每留蜀叟谈终日。但觉蛾眉翠扫空。莫笑忘言眞有道。自惭搜句百无功。年来萧索虚斋卧。剩有题诗满浙东。苏迈克绳祖武。颇读父书。词苑飞龙。天孙为之夺彩。谭丛掞凤。神女因此倾澜。每举笔而凌云。似乘槎而犯斗。文旣鲜于贝锦。词复掷乎金声。随任到杭。幽居累岁。枕经籍史。销灯火于三余。袭冶承弓。觊风云于一旦。且请父母。聊赏佳辰。爹妈有请。〔坡王云上合〕 

　　【前腔】奇景。难画处翠隐千山。映着湖光冷。五马声嘶。双蛾影细。只为宦沈成病。孤琴响叶朱弦。翠笔淡描冰镜。妆楼晓看荷香十里。猊炉烟烬。 
　　〔相见介坡〕孩儿请我出来。为着甚事。〔迈〕时逢长夏。节届端阳。愿开曲米之尊。聊寄菖蒲之赏。〔坡〕一门落魄。十口无家。有甚心情。还贪杯酌。〔王〕佳节难逢。愁肠易破。且尽眼前之兴。宜酣膝下之杯。〔坡迈〕 

　　【倾杯玉芙蓉】玉簟惊凉永昼淸。绝胜蓬莱境。还堪恨椿树含愁。萱草凝怀。棣萼悬情。我这裏淸风半护珊瑚隐。他那裏斜照偏添石壁惊。〔合〕金荷进。笑天涯游子。问何时一鞭风雨杜鹃城。〔王云合〕 

　　【前腔】十二栏翠色凝。望断天南信。猛堪怜雨过莲房。红满榴裙。调咽银筝。湘帘日送花枝迥。寳篆香消烟缕沈。 
　　〔合前坡〕我前日制得琵琶诗一首。西湖诗三首。朝云可谱为曲调。以侑酒杯。〔云〕当得。 

　　【北寄生草】看凤尾槽新。拨品龙香弦已增。归舟数字惊魂迸。花绦半缕相思病。纶袍一曲风流性。又不是云霞十里寂寥天。还胜却画图五月淸凉境。 
　　〔坡〕难逢花下开筵。复歌一二。〔云〕惟欲尊前进酒。不惮再三。 

　　【北对玉环带过淸江引】江上风淸。门前遇故人。屋裏云生。湖中脍玉鳞。初试越罗新。还妆画榜行。鱼钓靴刀相逢幽梦醒。朝曦迎客繁华境。潋滟晴光映。黄帽雨中游。白苎闲时听。把西湖比西子眞堪并。〔净丑扮校尉持手扭上〕 

　　【不是路】千里奔程。索尽狂词岂六丁。〔校〕门上人那裏。〔坡〕使者到此何干。〔校〕从容听。官家有旨逮苏卿。〔坡〕为着何事来。〔校〕莫逡巡。更搜诗句为凭证。速负书囊带月行。〔坡〕魂难定。如今应落山鸡穽。孤忠空劲。孤忠空劲。 
　　〔校〕相公平日所制之诗。俱要取解朝廷。〔坡〕只有二诗。现在案头。〔校〕难道只有二诗。大家去搜寻则个。〔做搜介一校云〕这一本是昭明文选。〔一校云〕这一本是六祖坛经。〔一校云〕这一本是汉刻兰亭帖。〔一校云〕这一本是晋绘辋川图。〔一校云〕胡说。晋朝不闻有辋川图。〔一校云〕乱话。汉朝难道有兰亭帖。〔王〕相公尽日题诗。本欲名山之贮。连年索句。宜为学海之藏。不想因此怖人。抑且由之贾罪。奈何奈何。〔坡〕昔日有人被召。其妻赠诗曰。再休落魄躭杯酒。更莫猖狂喜赋诗。今日捉将官裏去。这回断送老头皮。卿今日独不能作一诗赠我耶。〔王作笑介坡〕夫死生有命。何必介怀。第忠佞无分。不能消恨。须卽离吴地。速赴汴京。快遣苍头。报知白首。咳。叹我苏子瞻呵。 

　　【山坡羊】气冲冲枯波欲迸。恨匆匆惊魂无定。惨凄凄孤忠见疑。哭啼啼肝胆凭谁罄。叹伶仃。靑衫泪乱倾。飞鹍无奈牢笼紧。千里风尘。半行音信。呑声。一剑空敎毛羽轻。伤情。三尺堪悲煅炼成。〔二校作催促起程介王云合〕 

　　【前腔】恨封姨欺花偏紧。怨靑娥侵荷忒劲。似啼乌更深乱悲。这游魂落落谁相问。断肠声。孤猿三峡愁难醒。鵰鹗呼风。蛟龙落穽。偏惊。不断残阳一片明。孤行。又是蒲帆半幅程。 
　　〔琴上〕天有不测风雷。人有旦时祸福。我琴操业已为尼。忽闻苏老爷被逮。须索送他则个。〔相见介坡〕只因饶舌。遭此断肠。谢卿唱叠骊驹。恨我灾成鼠雀。〔琴〕罪孤臣子旣谪。堪悲雪上加霜。起公论于未湮。定拟云开见日。〔坡〕就此分别。莫得稽迟。 

　　【忆多娇】愁难说。寃莫泄。花开偏是遭霜雪。泪染胭脂双袖血。〔合〕愁魂断绝。愁魂断绝。转眼英雄挫折。〔王云〕 

　　【斗黑麻】肠断凄风。心摧破月。怕翠印羞蛾。红潮满颊。忧莫写。计难设。路草霜雕。池莲粉歇。〔合〕幽怀迸裂。回头瞻殿阙。病鸟声哀。飞鸿翅折。〔迈〕 

　　【忆多娇】闷转结。心更热。隔断天阍难剖雪。空洒啼痕添哽咽。〔合前琴〕 

　　【斗黑麻】纔上秦楼。又奔汉月。怕回首天涯。残笳声彻。愁更叠。形还孑。你离恨凄凉。我梦魂飞越。〔合前坡〕 

　　【鹧鸪天】漂零风雨苦离家。愁杀无情白鼻騧。〔王〕共道鱼肠埋楚岸。〔云〕谁怜鵩鸟赋长沙。〔迈〕愁似织。泪如麻。〔琴〕不堪枯树隐残霞。〔合〕应悲去路霜前草。莫问归期陌上瓜。 

　　第十六出　生离 
　　【夜游湖】〔颍秦同上颍〕世事千秋悲掣肘。念鸰原早晚含愁。〔秦〕寃雪飞空。怒虹贯日。鬵釜隔忠怀谁剖。 
　　明月不长圆。君恩有时薄。早知行路难。可不老丘壑。〔相见介颍〕小弟旧自理官。召居谏院。避人焚草。尽怀匡主之心。逢使寄梅。空滴思亲之泪。况鹡鸰原上。旣惜离羣。而鹓鹭班中。宁甘久别。且吾兄之事。由王介甫余虐。以兆祸胎。嗣章子厚当权。遂张谗口。小弟正欲上书阊阖。解职救兄。还期借剑尙方。奋身诛佞。更鞭王介甫九原白骨。庶显苏子瞻一点丹心。旣事同兄弟。反兵之雠可报。而途分邪正。盖棺之论始彰。出自痛肠。裁诸尊意。〔秦〕麟愁凤泣。弟兄固当叩阍。兔死狐悲。亲戚亦宜伏阙。第圣主之威方炽。奸惇之焰正张。倘起株连波及之谋。不无林木池鱼之祸。则彼奸愈恣。势若崩山。我党益孤。众将下石。不如徐竢。可作后图。〔颍〕眞为谠论。敢不敬从。兄嫂想卽进城。我辈自当出郭。〔秦〕同迎远驾。聊洗愁襟。〔颍〕 

　　【黄莺儿】荆树隔三秋。怯魂飞不系舟。池塘春草添僝僽。双龙顿愁。孤鸿怎投。悲啼怕是相逢又。〔合〕恨悠悠。洛阳虽好。不是旧时游。〔秦〕 

　　【前腔】蹇步恨骅骝。叹英雄老黑裘。何缘更掉风波口。鱼梁饵浮。蛛檐网投。谪居那得蓬莱又。〔合前暂下坡王云迈同上〕 

　　【夜游湖】落魄何曾重索酒。罹风波羞杀盟鸥。泪洒巾边。祸来天上。凄凉债凭谁消受。 
　　〔坡〕千首文章二顷田。囊中未有一文钱。算来却是能言鸭。惊破王孙金弹丸。自家蒙旨逮系。将到京师。你看垂杨起恨。乱草生愁。好不感伤人也。〔坡迈〕 

　　【黄莺儿】疲马不胜愁。鎭悲看水独流。楚云沧海羞回首。鱼嗟鼎游。蛟悲涸投。帆归锦水何时又。〔合前王云〕 

　　【前腔】雨度渭城头。看斜晖隐乱流。蛾眉蹙损湘江口。囊嘶蒯缑。裙寒石榴。荳花况落村篱又。 
　　〔合前颍秦上〕百年世事如流水。一旦相逢怯梦魂。〔相见介〕 

　　【哭相思】顷刻重相携手。好敎人血泪双流。 
　　〔坡〕忠而见谤。寃莫可伸。屈首受辜。愁肠怎浣。想当初呵。 

　　【啄木儿】离千里。寄一州。潦倒西湖闲煑酒。又谁知九尾妖狐。却驱人万火奔牛。灾来平地风波骤。诗题彩管遭谗诟。铩羽西风雁影羞。 
　　〔坡〕夫人迈儿与朝云。可暂寓在叔叔衙中。徐为归计。〔王云迈〕 

　　【前腔】黄金尽。血泪稠。回首芳菲逐水流。被奸雄虿肆悬河。寄妻孥鸿宿荒洲。东风殢得红颜瘦。枯鳞望断西江口。雨惨云愁咽楚讴。 
　　〔颍〕义不反兵。怒还指发。但重阍有阻。绵力难支。徒悲泪洒风前。未得寃鸣日下。 

　　【三段子】无端起愁。恨萋萋繁霜顿秋。何须怨尤。料溶溶浮云便收。明朝拟候长杨漏。忠寃难向明庭剖。只得把手孤凄。有泪空流。 
　　〔秦〕室裏灾来。须得缨冠相救。舟中浪起。岂容袖手旁观。第口舌难争。肝肠徒痛耳。 

　　【前腔】豺狼肆谋。这诗章偏来浪搜。鸾凰被囚。这寃怀何时便勾。堪怜同室人相斗。扁舟浪起魂相构。你看瞇目糊心。谁念忠猷。 
　　〔内云〕圣上有旨。将苏轼发到西台会问。须索赴审。毋得稽迟。〔众哭介颍秦〕不肖辈业在官联。恐生吏议。迈儿伏事便了。 

　　【归朝欢】〔合〕危途裏。危途裏。心中暗愁。遭狼毒。难敎宽宥。临崖马。临崖马。缰绳怎收。从今去。端只是花残玉剖。堪恨雨翻云覆加凶手。波飞浪起张谗口。怎拚得万里微骸覆一抔。 
　　〔秦〕何事阑干泪湿衣。　　　　〔坡〕请君看取鬓边丝。 
　　〔颍〕丈夫漂荡今如此。　　　　〔云〕却话巴山夜雨时。 

　　第十七出　廷谳 
　　【步蟾宫】〔净扮张操丑扮李定上〕圣主威灵严斧锧。恁吾侪罗织何辞。高才何事莽题诗。惹得浮云蒙蔽。 
　　〔张〕下官知谏院张操是也。〔李〕下官御史中丞李定是也。蒙旨着我两人勘问苏轼。须登政事堂者。〔张〕苏轼以诗谤主。其罪似未甚重。昨日章子厚着我辈重处他。老先生意下何如。〔李〕章子厚乃朝廷重臣。敢不唯命。〔众禀介〕苏爷到了。〔坡上〕 

　　【前腔】万死空悲挥涕泪。遭奇祸自叹凄其。人生朝露怯烟飞。此际愁怀谁诉。 
　　〔相见介张〕圣旨着下官勘问老先生。须得从实供招。免受刑法。〔坡〕我且问你。苏轼有何罪可招。〔张〕听我道来。 

　　【锦纒道】谪居时。怨君王挥毫赋词。兀自个行短心痴。朝廷发钱。本以济民。你说道音语儿童鎭日裏城中住驰。朝廷兴水利。你说道变桑田东海应知。朝廷禁盐。又说道解齐韶三月无滋。俱作数行题。只图个悬河掉电。准备着呼霜抢地。蝉声吹赭衣。早悔却从前作事。笑区区三寸惹灾危。 
　　〔坡〕这诗虽是苏轼做的。其实出于无心。朝廷安得以此罪天下士。 

　　【前腔】论当初。荷君恩金莲赐归。弟和兄侍立铜螭。为讹言向三刀回避。本是木天楼靑藜校词。翻做控蒲鞭五马声嘶。虽则是浪题诗。止不过消磨岁月。谁敢把明庭讥刺。说起痛伤悲。这一派忠寃谁洗。恨天阍釜隔泪凄凄。 
　　〔李〕你讥谤朝廷。有不臣之意。〔坡〕那见得不臣。〔李〕听我道来。 

　　【前腔】筑苏堤。六桥边红裙醉携。霜毫弄暗裏相觭。逞风骚将心事都付锦笺题。道朝廷远谪去忧心如厉。因此上残蕉独赋向隅悲。试读桧枝词。掉舌刺当时。这根株深泉无曲处。分明是妬杀九重飞。便是吟风情致。怎说得世间惟有蛰龙知。 
　　〔坡〕我自咏桧。何预朝廷。 

　　【前腔】泪空挥。恨奸邪把忠良禁持。心中事惟有天知。谁着你指凤为鸱。做不得醉陶潜霜篱酒巵。拚则个笑东门黄犬难携。浪洒着靑衫眼泪。便燃枝焚雉。千载汗靑词。应写着忠怀侠气。便魂飞剑底又何悲。 
　　〔迈上〕白首空依主。丹心漫对人。自家苏迈。蒙叔叔分付。前来打听父亲消息。且在此伺候则个。〔张〕我和你且做审语。将犯人发到狱中便了。〔众做拽坡出介迈见坡介〕呀爹爹。如何是好。〔坡〕这都是章惇这厮嘱托了问官。我也有口难辩。如今我到狱中。倘朝廷有害我消息。你送饭时。须将鱼为脍。使我知觉便了。〔迈〕晓得了。〔哭介〕 

　　【古轮台】各含悲眼看。顷刻踏危机。一生诗舌偏为崇。孤灯夜雨。枯树寒灰。都付与圜室萤飞。云度天边。黛消闺裏。凄凉更有断肠诗。怕依丛炀灶指日间难免诛夷。寄语着堂前白雪。房中红粉。阶边碧棣。回首顿分离。徘徊望。不知何日赦金鸡。 
　　〔坡迈下介张〕审语已成。不免先去回覆章相公。把与他看过。然后奏闻便了。〔李〕正该如此。 

　　〔张〕可怜桃李断肠花。　　　　〔李〕冷露无声恨独赊。 
　　〔张〕谁念为儒逢世难。　　　　〔李〕却令今日死君家。 

　　第十八出　闻系 
　　【唐多令】〔老程上〕游子客途赊。伤心盼汉槎。远书无雁到云中。隔在盈盈衣带。愁乱草。咽淸笳。 
　　西山烟雨卷疎帘。北户星河落短檐。不独江天解空阔。地偏心远似陶潜。〔老〕夫人。自解一官。又经数载。轼儿谪任武林。未获赐环消息。辙儿召居谏院。犹然落魄规模。兼之雁断衡阳。鱼沈湘浦。当此桑楡之景。不胜盐米之愁。〔程〕虽是如此。但二子壮岁服官。两人暮年无恙。亦为幸耳。〔老〕 

　　【桂枝香】靑门豪迈。终南潇洒。心惊宾雁双翰。目断孤云一带。谁怜鬓华。谁怜鬓华。空有罗襟泪下。秋怀谁写。盼天涯。吴越低孤树。河梁隐暮鸦。〔程〕 

　　【前腔】归期有在。欢娱有待。忘忧砌草慵看。夜合庭花空对。川原望赊。川原望赊。谁为凄凉偿债。况兼穷败。恨无涯。雨击庭前幌。风敲窗上纱。 
　　〔仆上〕才名果累人。风尘到林莽。鸿飞虽冥冥。其奈遭天网。报知太老爷太夫人。大老爷不好了。〔老程〕为着甚事。你快说来。〔仆〕被舒御史所劾。就逮进京。性命尙不可知。〔老程哭介〕原来儿子遭了奇祸。兀的不痛杀我也。〔仆〕太老爷太夫人且宽怀。吉人天相。或有脱祸的日子。〔老〕 

　　【醉扶归】怨题诗笔底飞光怪。披忠简上惹危灾。本图他风暖牡丹开。又谁知霜劲芙蓉败。儿呵。他风流顿折豫章材。我悲啼怎避西河害。〔程〕 

　　【前腔】落牢笼怎了邹阳债。这祸根苗端为子云才。怕堂怡燕雀尽为灰。鼎游麟凤宁辞醢。我堂前颙望鹿车来。他天涯剩有骊珠洒。 
　　【尾声】泪满腮。心惊骇。孤忠偏是致人猜。弄得我梦断斑衣两鬓皑。 
　　〔程〕凄凄游子若飘蓬。　　　　〔老〕冻雪摧残塞上鸿。 
　　〔程〕愁别自惊千里外。　　　　〔老〕可怜半死白头翁。 

　　第十九出　饭鱼 
　　【梨花儿】〔净扮狱吏上〕人做官儿件件有。我偏靠着赭衣囚。索些钱儿索些酒。嗏。这样官儿不如狗。 
　　自家狱官便是。前日蒙上司发得罪人在此。叫做什么苏轼。妆模做样。眞是苏州式样。这也不在话下。旧例进监的有些见面钱油火钱。他如今一些也不采。可恼可恼。不免待他出来。处置他一番。多少是好。〔坡上〕 

　　【十二时】南冠空自愁。奈极目苍云远岫。衣上蒙尘。管中生僽。日夕含啼。况复伤秋。看肠断西风时候。 
　　我欲归休瑟渐稀。堪悲秋着赭囚衣。多情白发三千丈。无用苍波四十围。晚觉文章眞祸薮。谁知富贵有危机。不堪寂寞文园令。坐听寒蛩彻夜啼。自家坐诬入狱。抱怨泣囚。万里关山。时切白云之望。千秋尘土。怕为赤族之诛。当此新秋。顿添幽恨。〔狱吏〕你这犯人是那的么。旧例钱也不送我些。是何道理。〔坡〕 

　　【红衲袄】我本是待漏的列鹓行冠盖俦。操觚的焕蛇神词赋首。端只为墨狼骄飞越三江口。因此上剑龙嘶凄凉八月舟。到做了楚大夫铜版羞。怎免得贾大傅承尘疚。怕对西风弄蒯缑。 
　　〔狱吏〕你却缘来是一位官长。然官无大小。要钱一般。依你这等说来。你难道不要钱的。我如今谋得这个风宪衙门。也要撰些银子。拿回去造屋买田。供家养眷。都似你这样一钱不舍。我难道在此吸风。也用动个本。乞骸骨归田了。〔坡〕 

　　【前腔】我虽则是挽熊车四海游。只落得妬蚨钱偏不受。做不得无心云自迷峦岫。识倦禽还觅树头。怕泣华亭被鹤羞。痛钟山遭猿诟。只落得血泪愁深咽不流。 
　　〔仆上〕好将吕望鱼。送与宾王狱。自家苏杰便是。大爷在狱。连日是大官人送饭。今日大官人寻乡亲寄书去了。因二爷差我送饭在此。不免进去则个。〔狱吏〕到那裏去。〔仆〕是苏二爷差来的。望乞放我进去。〔坡见介〕留饭在此。你先回去罢。〔仆〕谁想文园客。翻为羑里囚。〔下介坡看鱼介〕不好了。恁的饭中有鱼。是死期到了。〔泣介〕 

　　【小桃红】丁头就网。■〈鱼赤〉尾呑钩。涸辙苦相投也。纵壑知无日。含饵自空羞。思比目。泪偏流。谩说道跃龙门。游凤池。占鳌头也。发笱摧梁遑恤后。如今呵。骨鲠生愁。却向釜中游。 
　　死期旣逼。活路无寻。不免题诗二首。寄去子由。一则与他永诀。二则报与双亲。〔做题诗介狱吏〕你只因题诗。致有今日。兀的尙要弄笔头也。〔坡〕 

　　【下山虎】龙鳞空触。鲸甲惊秋。盆覆寃谁照。难沾帝泽优游。做不得渭水英雄。反学了湘潭怨尤。想双鲤缄书泪自流。到不如濠上忘机彀。日在鼍宫蛟薮。终难振鬛西江口。看鱼肠自羞。岂是长铗歌声丙穴愁。 
　　〔吟诗介〕柏台霜气夜凄凄。风动琅玕月向低。梦遶云山心似鹿。魂飞汤火命如鸡。额中犀角眞吾子。身后牛衣愧老妻。他日神游定何所。桐乡知葬浙江西。圣主如天万物春。小臣愚暗自亡身。百年未了须还债。十口无家更累人。是处靑山可藏骨。他时夜雨独伤神。与君今世为兄弟。更结来生未了因。〔狱吏〕想这诗又是怨谤朝廷的了。不免抢去首他。〔做夺诗介〕仍挥三寸管。更惹九重威。〔下坡〕我做得几句诗。本欲寄与子由。不想又被狱吏抢去。眞好苦人也呵。 

　　【蛮牌令】江湖隐不能彀。泉石居难自由。拚鱼腹埋身无蔽肘。龙阳弃枯肆游。避不得身烹鼎镬。悔当初莽惹纶钩。要寻条活路呵。猛想到鲈肥早秋。又何殊缘木相求。 
　　【尾声】游鳞恨落他人后。桃花流水半含愁。今夜呵怨气冲冲结蜃楼。 
　　向晚茫茫发旅愁。　　　　无穷归思满东流。 
　　中宵能得几时睡。　　　　空戴南冠学楚囚。 

　　第二十出　控代 
　　【点绛唇】〔末扮黄门官上〕宫烛烧红。更筹初送。祥云拥。靴上霜浓。天乐箫韶动。 
　　月照千门响佩环。东华光曙映南山。仙音一派飞龙近。香气先传鹓鹭班。自家黄门官是也。今当早朝时分。恐有百官奏事。只得在此伺候。〔颍上〕 

　　【么】客泪沾风。乡云入梦愁怀重。敢叩铜龙。要把孤忠控。 
　　鸿雁已惊折足恨。鹡鸰偏抱覆盆寃。下官苏辙。因兄坐诬成狱。众奸攒害。百口难分。特来叩阙陈情。愿得解官赎罪。今値早朝。竟入则个。〔朝见山呼介黄门〕朝见已毕。百官退班。〔颍〕臣有小疏。冒奏天颜。〔黄门〕有何文表。就此披宣。〔颍〕 

　　【刮鼓令】苏辙奏堂皇。念臣兄沐宠光。灾起诗词投犴狴。罗摭谁怜裂痛肠。六月恨飞霜。便毫挥珠玉岂为嘲谤。愿吾皇威霁春阳盎。莫令寃泪涴衣裳。 
　　〔黄门〕想苏轼自负奇才。觊臻显秩。今置外郡。中多觖望耳。〔颍〕 

　　【前腔】三刀治绩扬。节悬鱼颂素羊。敢把朝廷来讥讽。抹月批风聊自徜。手足义偏长。愿褫臣职归林莽。好将缧绁孤臣放。莫敎风雨断人肠。 
　　〔黄门〕下官与你转达天听。你且退在朝房候旨。〔狱吏上〕剑佩犹含露。旌旗尙带星。小官狱吏。抢得苏轼诗词二首。特来奏闻圣上。〔黄门〕狱吏有何文表。就此披宣。〔狱吏〕臣狱吏拾得苏轼怨诗。 

　　【前腔】他道是惆怅柏台霜。动琅珰月向窗。梦遶云山心似鹿。魂魄如鸡怖火汤。犀角是儿郞。牛衣身后兰闺望。神游他日知何向。浙江西去葬桐乡。 
　　〔黄门〕你且出在午门外听旨发落。〔下介颍〕你是什么官儿。在此奏事。〔狱吏〕小官是狱吏。抢得苏轼怨诗二首。特奏朝廷。〔颍〕诗中怎么样说。〔狱吏〕 

　　【前腔】他道是圣德似春光。恨愚臣身自亡。最苦百年难了债。十口无家泪雨汪。白骨向山藏。他时夜雨神还怆。与君今世相亲傍。来生更结弟兄行。 
　　〔颍〕此诗乃是寄与兄弟的。如何说他怨谤朝廷。这官好生无礼。〔狱吏〕与你何干。〔颍〕你不晓得我就是他兄弟么。〔狱吏〕如此得罪了。〔黄门上〕 

　　【神仗儿】恩波浩荡。恩波浩荡。观仁过党。况鸣寃疏上。兼笔底情词悲怆。须曲赦。谪黄冈。 
　　圣旨说。精诚之佐。每缘词赋写忠。大度之君。不以文章罪士。今苏轼情挥兔管。怨主之心实无。苏辙血洒螭头。救兄之念甚切。且览狱中之作。情甚宜矜。则知疏内之词。忠犹可亮。姑发为黄州团练副使安置。谢恩。〔狱吏〕我本欲假公济私。谁想他因祸得福。有何面目再见苏公。〔下颍〕 

　　【滴溜子】蒙圣主。蒙圣主天恩高旷。离圜土。离圜土谪居遐壤。追忆前王宠贶。金莲撤殿前。奇才曾奬。看万里孤臣。飮惠无疆。 
　　【尾声】一朝提挈云霄上。泛扁舟楚江凝望。怕巫峡孤猿泣夜长。 
　　目伤留滞去关东。　　　　露冷莲房坠粉红。 
　　今日莫论腰下组。　　　　楚云沧海思无穷。 

　　第二十一出　重贬 
　　【金蕉叶】〔云抱子同王上合〕千思万思。滞他乡愁肠萦系。有谁怜犴狴伤秋。还喜却熊罴呈瑞。 
　　〔诉衷情〕烧残绛烛泪成痕。街鼓震黄昏。碧云又阻佳期。斜月又侵门。〔云〕愁永夜。拂寒裀。待谁温。梦兰憔悴。掷菓凄凉。两处消魂。〔王〕自从寄寓京师。每日思归乡国。时惊飞雁。人误书麞。第无春日之温。顿起秋风之感。〔云〕时悲旅食。再换征衣。旣因离别销魂。复为死生厪念。众张谗口。虽多下石之谋。天相吉人。谅有解网之日。〔王〕朝云。你那裏知道。 

　　【罗江怨】秋楡着影稀。乡关望迷。旧游何处赠支机。怕孤鹏折翼怯风吹也。镜裏靑鸾。羞舞当时翅。鸿随枫叶飞。泪从金井澌。虑等闲玉向秦庭碎。〔云〕 

　　【前腔】凝妆蹙翠眉。幽情怕题。镜台膏沐为谁施。怕箫声永断玉楼悲也。衰柳斜阳。一望频吁气。孤衾君梦飞。寒灯妾泪垂。何时夜话床头细。〔坡上〕 

　　【金蕉叶】魂飞梦飞。又讶长途日暮。脱钩鱼见月犹惊。离弦鸟闻风还怖。 
　　〔相见介王〕呀。相公回了。相公旣逭三尺。朝云又添一丁。二喜騈臻。一门胥庆。〔坡〕旣逃犴狴之灾。又获麒麟之瑞。快抱儿子过来。待我赞他几句。人家生子爱聪明。我被聪明悞一生。但愿此儿愚且蠢。无灾无难到公卿。〔王〕赞得好。〔坡〕蒙旨安置。蠲吉起程。奈楚地荒凉。难停马足。况蜀江寂寞。正候蛾眉。卿且回家。吾当赴任。 

　　【罗江怨】双轮千里驰。荒凉怎支。秋河隔在数峯西。只怕迢遥路远损双眉也。一捻香娃。怎向他州去。我东征湘水湄。你西归蜀道隈。好殷勤寄却堂前泪。 
　　〔王〕相公千里远行。岂容孤另。舅姑百年暮景。最是凄其。待妾归家。亲供菽水。朝云随任。奉荐衾裯。〔云〕庶难拟嫡。敢当宠擅专房。妾可侍姑。惟愿早归故国。〔坡〕下官之心。亦知未妥。夫人之命。岂可有违。朝云随我之黄。迈儿奉母归蜀罢。〔王〕 

　　【前腔】相逢顷刻时。离情又催。心如膏火有谁知。伯劳东去燕西飞也。一缕香魂。便逐流波逝。〔云〕我羞描镜裏眉。你空弹弦上丝。云收雨散频挥涕。〔颍秦迈同上〕 

　　【腊梅花】离情万斛空自悲。乡关一望云遮蔽。寄语秋雁飞。尊酒庭前。一树垂杨折与谁。 
　　〔相见介坡〕丈夫蹇谪黄冈。妻子遄归锦水。何殊星散。怕见云飞。〔颍秦〕方脱赭衣。又游赤壁。安得轮生四角。堪怜肠断九回。聊进离尊。敢言祖道。〔进酒介坡〕 

　　【园林好】吾今去铜堤路迷。关山远金壶水低。羞孤剑遐荒远滞。知甚日返京圻。知甚日访庭帏。〔颍〕 

　　【前腔】尊前酒鸰原可悲。风前泪鸿洲谩挥。怎忍得临岐牵袂。知甚日得双飞。知甚日得同栖。〔秦〕 

　　【江儿水】万里骊歌沸。三秋雁影稀。玉阳险道难回避。潇湘一望应无际。林端枫染离人泪。犹自临行寄语。便是雪调惊人。休被霜毫为祟。〔王〕 

　　【前腔】笼裏舒鹏翅。鞭鞘促马蹄。千山不掩愁来路。红颜含涕三川去。靑衫应洒长沙泪。〔对云低唱〕暗对湘娥细语。你那裏雨湿征鞍。我这裏香销孤被。〔云〕 

　　【五供养】瑶琴欲碎。宝镜无辉。环佩空归。楚山云外断。蜀国望中迷。况是深宫腰细。却难禁霜雕风殪。相公呵。马嘶惊蝶梦。夫人呵。鸾舞恨蛾眉。眞是两处相思。一般萦系。〔迈〕 

　　【玉交枝】西风愁緖。看天边霜红乱飞。椿枝影薄禁风刺。进螺杯无限欷歔。斑斓羞舞西去衣。啼喉偏咽东流水。还恨着荒凉路微。望不断千山尽期。〔合〕 

　　【川拨棹】临期泪洒。秋云千万缕。望新亭远草萋萋。望新亭远草萋萋。又何年相逢酒巵。看双鸳各自啼。恨双鸿两处飞。 
　　【尾声】临行浪发靑衿泪。隔断云泥人世。方信今朝是别离。 
　　〔坡〕出尽平川未到家。　　　　〔王〕多情长自惜年华。 
　　〔迈〕此时相见又相别。　　　　〔云〕水自潺湲日自斜。 

　　第二十二出　蜀晤 
　　【逍遥乐】〔老程携稍水上合〕天际空回首。万里鸾书何处有。金风羞自访西畴。苍云悬念。翠嶂凝愁。黄菊惊秋。 
　　〔老〕自家老泉是也。因轼儿下狱。辙儿滞京。离恨一天。愁怀万种。访女儿于别墅。偕老拙而同舟。木落孤村。雅览山川之胜槪。稻香故苑。兼看臧获之收成。 

　　【金井水红花】霞滴枫如染。霜凝草易秋。遥望凤凰洲。泪空流。靑猿声斗。猛忆他乡游子。怕见水中鸥。恨千里客淹留也啰。看丁开丹嶂。翠合苍屛。马拂仙云。目断莱衣双袖。千茎白发。凄凄赋愁。三江红蓼。频频上楼。桑楡无主。怎度黄昏候。 
　　不免泊舟在此。随喜片时。〔王迈携稍水上合〕 

　　【前腔】归路随鸿影。愁怀赋鹢舟。画角半惊秋。恨悠悠。朱颜非旧。遥忆湘云楚水。一望万山稠。料世态等浮沤也啰。想是闲中作赋。醉裏题诗。楼上摊书。阻滞天风归袖。蟏蛸门户。烟霞故丘。荒芜园径。庭帏白头。鹔鹴裘冷。难过秋时候。 
　　〔王〕前面舟中坐着一个老翁老妪。好似舅姑一般。迈儿。须舣舟细认则个。呀。果然是公公婆婆也。〔老程〕呀。媳妇孙儿回来了。〔各悲介老程〕快将你丈夫行径细说一番。〔王〕听禀。 

　　【玉莺儿】寃情已剖。叹分离东西水流。可怜他铩羽天池。暂时间寄迹他州。且喜朝云新得一子。已带往任所去了。红奁远投。香云半钩。看凄凉孤苦残砧候。〔合〕漫伤秋。相逢细话。舟泊小溪头。 
　　〔老程〕子旣无恙。孙又新添。还宽白雪之怀。梢拭靑衫之泪。 

　　【前腔】舒开眉皱。恨孩儿黄冈逗遛。我老生涯鸥水相依。他旧风流鸿塞荒投。黄花酒瓯。靑蝉蒯缑。何时归路儿童候。〔合前〕 

　　〔老〕天涯一望断人肠。　　　　〔程〕愁听靑猿梦裏长。 
　　〔王〕莫怪临风倍惆怅。　　　　〔迈〕三年楚客已沾裳。 

　　第二十三出　赋鹤 
　　〔佛上〕铁牛不可控。怖鸽终难安。解得空中絮。可与共谭禅。自家佛印便是。为度子瞻而来。在京时料他有杭州之行。在杭时料他有黄冈之贬。便在今日。也预知他改谪琼崖。只是不好道破耳。他昨日差人接我。我正要与他细论心曲。不免走一遭也呵。〔下介坡携稍水上〕天波逈碧虚。落落子云庐。尽是王孙路。何人问谪居。自家携朝云幷过儿来到黄州。半载有余。一家无恙。幅巾小屩。偏宜出入烟霞。野老田夫。相与追随溪谷。近营小筑。自号东坡。今日公暇。曾约黄山谷与印禅师再游赤壁。恁的尙未到也。〔黄佛同上〕万壑西风上鬓毛。相期湖海共持螯。潇湘一夜靑猨啸。唤起袩禅万念消。〔相见介坡〕太史禅师。愿登靑翰之舟。共览黄冈之胜。〔黄佛〕学士。你初当七月之时。早挹三秋之景。何事重寻山水。相烦复列杯盘。〔坡〕胜景难逢。旧游可再。就此前往。〔黄〕愿得奉陪。〔佛〕前面浣衣美妇。白腿堪夸。愿与太史学士联吟一首。〔黄坡〕请禅师首倡。〔佛〕玉筯插银河。〔黄〕红裙蘸碧波。〔坡〕再行三五步。没入老僧窠。〔黄〕休得取笑。且进酒者。〔坡〕欲罄千锺。须行一令。〔佛〕请太史主盟。学士糺酒。〔黄〕我要说四物相似者。又须叶韵。我要美的。美妓房。象牙床。玻璃盏。百和香。〔坡〕我说光的。研椒槌。柳条斗。男子阳。和尙首。〔佛〕我说秽的。推猪水。臁疮腿。妇人阴。胡子嘴。〔黄笑介〕公何相报之速耶。〔佛〕你看云暗秋深。霜雕木落。好景致也呵。 

　　【北新水令】暮秋光景冷潇潇。片帆飞顿惊寒峭。凭虚瞻雪海。羽化隐银桥。满目风涛。到不若归来好。 
　　〔内作吹箫介黄〕何处好箫声也。〔坡〕 

　　【南步步娇】兰桡桂楫随波棹。秋水连天灏。谁人谱洞箫。菊秀兰芳。佳人空悼。幽壑舞潜蛟。回头方识烟霞傲。 
　　〔黄〕子瞻。看风波好险也。〔佛〕前途还有险处哩。 

　　【北折桂令】大江东涌浪惊涛。只见龙窟银妆。蜃阙烟飘。问前途泪喷狂澜。雪卷秋潮。你道出樊笼冲天一鹗。谁知罹弓弦泣露孤雕。更有尘嚣。蜕羽难逃。除非是濯足江湖。闪魄林皋。 
　　〔黄〕听禅师所言。子瞻也该解悟了。〔坡〕我也无心作宦。有意逃禅。奈时方多阻。势不自由。 

　　【南江儿水】愿戴凫鸥笠。羞簪鹓鹭翘。扁舟欲向荆溪老。堪悲日月笼中鸟。何时放翮栖山岛。雅意参求道妙。做不得桂树风吹。更难言莲花泥淖。 
　　〔众扮鹤上舞介黄〕呀。空中好只白鹤也。〔佛〕你看此鹤眞得自在也呵。 

　　【北雁儿落带凯歌回】来往着蓬莱桂驭遥。归宿着瀛岫松虬小。全不学凡鸟奔驰日夜劳。也不受人世弓和缴。他是守淸虚爱寂寥。也不去觅鸾衾翦凤翘。羞鼓鹍鹏翅。长随龙虎窑。也不屑闻野鸣皋。敞衣长伴商山皓。不染炎嚣。却强如寻枝怖鸽号。 
　　〔坡〕此鹤果然得自由也。 

　　【南侥侥令】华亭空洒泪。卫驾谩相邀。怎做得十万扬州长不老。到不如伴蒲团过几朝。 
　　〔鹤下介佛〕今日之游。不可无诗。〔坡〕如此。禅师请先。〔佛〕还是太史与学士先赋。〔黄〕人生不若蜉蝣乐。〔坡〕谁个昏迷谁个觉。〔佛〕肠断西风饭裏鱼。梦回赤壁舟中鹤。〔坡〕这两句是禅师旧时的隐语。〔佛〕可曾验过了么。〔坡〕前日圜扉之事。今朝赤壁之游。俱已符合。但后面二句。尙不能解。〔佛〕留待后日。自有分晓。 

　　【北收江南】呀。谁没个参禅的伎俩呵向碧落好飞翱。端只为爱河欲海起波涛。名缰利锁不能逃。这尘缘怎消。何日裏乘风驾鹤上层霄。 
　　〔黄〕人世俱是空虚。功名安得长在。何事永沈宦海。不宜久负山灵。 

　　【南园林好】寄人生蜉蝣暮朝。笑荣名猕猴儛招。奈被风尘纷扰。知甚日解金貂。知甚日解金貂。 
　　〔末扮道士上〕天边长自妬飞鹇。随着仙翁去住闲。多少荻芦焚不尽。却留淸影在人间。敢问苏学士。赤壁之游乐乎。〔坡〕残山剩水。可以目穷。明月淸风。不用钱买。兴眞无限。乐自有余。〔道士〕早知眞乐处。何事恋微官。〔下介坡〕呀。这道士凭虚而去。莫非就是飞鸣过舟之鹤乎。〔黄〕造化小儿。乾坤大梦。幻裏黄冠白氅。原是山禽。世间紫绶金章。宁非野马。〔佛〕蚁游槐上。举世皆迷。鹿覆蕉中。谁人曾觉。 

　　【北沽美酒带太平令】凤皇楼。班行晓。翡翠屛。姻缘好。风流尽可供谭笑。试看吸露花凝霜草。只怕染秋光易槁。怎能勾春色长娇。问天边孤鹤。但转盼向层云了。恁呵直待途穷日暮。钟鸣漏晓。呀。这其间谁识破今日根苗。 
　　【北淸江引】醉游赤壁攀虬豹。好把灵均吊。还将碧落参。犹被红尘扰。惟愿你掷华簪游旧岛。 

　　第二十四出　诟奸 
　　【唐多令】〔琴上〕红粉坐蒲团。靑眉解问禅。随风早是赴长安。又觉秋光零乱。人不在。恨悠然。 
　　经年一别对禅栖。门外红尘总不知。闻道故人天外去。非非想后复非非。自家俗名琴操。法号天然。萍憩十方。云游四海。与王朝云数年相别。且苏学士一字无传。怜奴锡卓京华。本拟偕完果谛。奈彼槎浮楚水。堪悲又隔风尘。借居妙觉禅林。徐寻彼岸。暂伴圆通观主。共启迷途。道犹未了。观主到来。〔丑扮观主上〕我做尼姑是阴佛。专向和尙寻阳佛。阴佛阳佛一般佛。得佛佛时须佛佛。小尼圆通是也。天然寓居荒山。到此扳话则个。〔相见介琴〕宝刹云停。多蒙款待。〔观〕茅庵露宿。愧乏看承。今日丞相拈香。敢烦师兄陪款。则古刹生辉。小尼生色矣。〔琴〕丞相是当朝黄阁。小尼是出世缁衣。实是未同。难以相见。〔观〕旣游方外。休缚礼中。〔琴背云〕章相与学士。初方指水盟松。后反操戈入室。不免乘此机会。嘲他几句。有何不可。〔众拥章上〕 

　　【出队子】朱宫梵殿。朱宫梵殿。五色晴云画栋鲜。淸钟声裏鹤参禅。香烟半遶焰摩天。慧日和风。一道纷然。 
　　下官章惇是也。此间已是妙觉庵。不免进去。〔观做迎接请进上香介观〕请丞相爷法堂少坐。〔章做窥琴介〕呀。这寺中为何观音出现。〔琴〕相公拜揖。〔章〕缘来是一位仙姑。请问仙姑。是常住的是云游的。〔琴〕暂寓在此。〔章〕原籍何处。俗家甚名。〔琴〕生长临安。唤名琴操。〔章〕原来是苏子瞻旧表。幸接丰姿。愿闻因果。 

　　【石榴花】祗园相遇。挥麈问华莲。惊人世逐双丸。玉台九品照因缘。论金沙满地拖云。玄经妙诠。谩搜寻报复如轮转。还有一言。问娇娥空隐玄都。笑仙郞已入桃源。 
　　〔琴〕滴柳拈沙。自证西天狮象。飞花流水。休提南国鸾凰。 

　　【前腔】浮沤幻影。搔首问靑天。为甚事肆雄奸今朝风顺驾蒲帆。到明朝风息帆收。中流自淹。看翻云覆雨如飞电。倘人生裾马襟牛。后来时锁凤囚鸾。 
　　〔章〕仙姑尙尔靑年。便销红粉。虽是一登净土。可证圆明。岂如再入侯家。永图富贵。 

　　【泣颜回】古寺遇神仙。使吾侪意惹情牵。你桃花歌扇忍轻抛。虚度流年。荒凉悟禅。论豪家金谷人争羡。莫空辜落雁娇容。再完成驾鹊良缘。 
　　〔琴〕你傅粉盈房。岂无殊色。我洗妆入道。不变初心。况当漏尽钟鸣。祸临眉睫。尙自风嘲月弄。浪想姿容。正是罔觉灾祥。不知进退者也。 

　　【前腔】云堂独守洗华铅。使君有妇莫问浮鸳。红栖翠减柘枝枯。甘自逃禅。凄其度年。肯临风又起襄王恋。料灾危晓漏晨钟。漫追欢暮管朝弦。 
　　〔琴〕好将云补衲。去访月临禅。〔下章〕呀。这妖尼不别而去。可恼可恼。多则是子瞻唆他来嘲我的。我有一计。只说子瞻遨游山水。放浪壶觞。全无悔罪之心。反有玩世之意。量移儋耳。益罹烟岚。且假刻朝章。传言物故。使他一家啼哭。消我满面羞惭。〔观送介章〕正是恨小非君子。无毒不丈夫。〔下〕 

　　第二十五出　量移 
　　【似娘儿】〔坡云过同上〕细雨滴残秋。盼迢遥千里含愁。潇潇云缕抛红豆。问瓜期何日。赐环梦断。赋鵩还羞。 
　　〔坡〕莫负黄花九月期。人生穷达可无时。十年且就三都赋。万户终轻千首诗。天净伤鸿犹戢羽。月明惊鹊未安枝。君看六月河无水。万斛龙骧到自迟。朝云。自与夫人别后。且喜儿子长成。只是目断桩萱。心怀荆布。靑枫江上。谁怜归雁无书。白帝城边。但恨啼猿有泪。秋天旷远。古木萧踈。回□竹楼。遥瞻玉垒。〔云〕愁窥白发。虽怀远谪之羞。忆别靑山。堪谱思归之引。旣期逈眺。就此同登。〔过〕正是欲穷千里目。更上一层楼。〔做同登楼介坡〕 

　　【梧桐树】身凭百尺楼。目断千山秀。三径云迷。隐约门前柳。伤秋赋寂寥。多病成迤逗。吹笛谁家。惹得双眉斗。英雄气短偏憔瘦。〔云〕 

　　【东瓯令】枫凝血。草含秋。愁深如病酒。靑猿泣雨黄昏后。宽褪芙蓉扣。孤云乱树阻归舟。肠断一登楼。 
　　〔仆上〕旣无音信归巫峡。又合风波到海邦。禀老爷。圣上有旨。量移老爷儋州安置。钦限就要起程。〔坡〕果有此命。快讨船只。就此前行。〔仆〕领钧旨。〔坡〕朝云。我懒朝与世相违。幽居未苦纵飮。拚人共弃。远谪相宜。第万里迢遥。更有烟岚之瘴。一身寥落。岂无泗涕之流。圣朝未答涓涘。空驰海国。多病况兼迟暮。怎渡江涛。〔云〕黄菊频开。泪裏传将归思。红颜顿老。梦中到得家园。那堪又泛楼船。远隔锦江秋色。谁念慵调铅粉。徘徊玉垒浮云。〔过〕暮岁孤征。空有归心问水。龆年远迈。自嗟旅服沾霜。但臣则忠君。怎避羊肠九折。而子当随父。更悲猿泣三声。〔坡〕 

　　【大圣乐】瞻西蜀蹙破眉头。料家乡重到否。啼痕湿透江州袖。从此波上宅。水中楼。琼弦罢却西窗奏。玉管空携南海浮。孤帆远去。蛮烟岚雨。毳帐霜裘。〔云〕 

　　【前腔】笑朱颜浪荡鸿洲。怯罗裙千里游。红潮滴满杨妃袖。愁脉脉。思悠悠。银筝莫弄猱猿吼。翠带应宽蟋蟀啾。迢遥途路。风尘难避。瘴厉堪愁。 
　　〔仆〕船只俱已完备。请老爷起程。〔做登舟介坡〕一天秋水。万里征人。属望山川。不胜凄怆。〔云〕料得生还。岂为死别。不须过虑。且自宽怀。〔坡〕 

　　【解三酲】叹风波龙嘶海口。驾桅樯蛟奔江头。沧浪一叶羞回首。看两鬓渐惊秋。侵帆暮雨遥相忆。泛海楼船可自由。沾靑袖。沾靑袖。知甚日菱花重照。知甚日支石还投。〔云〕 

　　【前腔】苍烟锁长源飞溜。暮云遮古渡寒流。崩崖枯树霜痕透。横画鹢逐飞鸥。凄风荡缆沙边久。冻雨凝帆水上浮。骊珠漱。骊珠漱。何日裏莺花吹管。何日裏虾菜归舟。 
　　〔黄佛上〕逐客虽皆万里去。悲君已是十年流。苏子瞻请了。〔坡〕敢问禅师。还往那里去。〔佛〕子瞻。你不知自己从那里来。还问别人从那里去。〔黄〕傍人问我何方去。〔佛〕笑而不答心自闲。〔黄佛下介坡〕你看这两人好生快活也。 

　　【尾声】恨我红尘落落多驰骤。到不如开山问亩。此去呵怕鬓发还应雪满头。 
　　〔坡〕八月霜飞柳遍黄。　　　　〔云〕江流曲似九回肠。 
　　〔过〕谁知孤宦天涯意。　　　　〔合〕泣上龙堆望故乡。 

　　第二十六出　惊讹 
　　【忆秦娥】〔王上〕分飞久。寒巫病楚成迤逗。成迤逗。怕夜雨灯前。晓霜钟后。 
　　玄冬几夜上阳台。欲问平安无使来。心折此时无一寸。菊花从此不须开。自从相公去国。妾身到家。堪怜岁月奔驰。莫问闺闱冷落。正是天边信远。月下人孤。万户砧声。况値秋归之候。一帘花影。难消夜半之愁。莫写忧心。空嗟远役。 

　　【二郞神】人归后。记当初绿肥红瘦。到如今十月寒花霜缕透。寻鱼问雁。兰苕独拥危楼。一串啼痕香韎溜。凭谁诉烟销金兽。冷飕飕。问浪子天边。何日刀头。 
　　【前腔】啾啾。珠凝带上。香湮袖口。肠断啼猿悲卯酉。朱颜薄命。西风万里荒投。我鼠阚寒灯还自守。重门掩黄花同瘦。看床头。一派流波。浸着箜■〈候〉。 
　　〔迈上〕虽是家遥千里别。那曾书寄数行啼。〔相见介王〕孩儿。秦楼人去。空恨孤鸾。湘水波寒。竟无双鲤。尽是伤心之日。难寻会面之时。〔迈〕母亲不须愁烦。闻公公去买朝报。想就知消息也。 

　　【啭林莺】游人何日归渡头。孤云天半悠悠。问衡阳消息何时有。怕寒风透冽鹴裘。应难消受。靑鬓潘郞非旧。谩追求。迢迢归路。隔断万山秋。〔王〕 

　　【前腔】殢人风雨侵画楼。望黄冈顿使人愁。芙蓉隔岸霜华透。这相思怕听更筹。风尘奔走。何似餔麋相守。越添忧。垂杨陌上。应悔觅封侯。 
　　孩儿。你旣通经史。当绍箕裘。何不应试汴梁。以成进士。因而远驰湘楚。用访严亲。虽流眼内之珠。不吝手中之线。〔迈〕公婆年迈。慈母身孤。兼之室似罄悬。谁办桂薪玉粒。况且才如线短。难期紫绶金章。虽身苦离家。九回肠而更切。然心怀访父。一举足而不忘。敢避长征。卽当遄往。 

　　【啄木儿】黄金尽。绿鬓秋。况孤帐茕茕独自守。祇承望舞叠斑衣。谁料想泣挂征裘。念孱躯娇养年还幼。风霜鞍马难驰骤。路悠悠。庭帏远访。岂为洛阳游。〔王〕 

　　【前腔】添新怨。理旧愁。欲别儿郞频执手。怕陶潜悞却东篱。敎刘郞早办归舟。看断云野树羞回首。残花辇路秋光溜。倩谁收。啼珠千点。好寄少年游。 
　　【隔尾】两下裏成消瘦。无端送下半天愁。休忘却长笛孤吹人倚楼。 
　　〔老程急上〕福无双至。祸不单行。媳妇。不好了。〔王迈惊介〕为着甚的。〔老〕方纔街上买得朝报。说你丈夫已故了。〔王迈惊倒介王〕谁道暂离。竟为永别。万里游魂惊夜月。百年宠爱付东流。虽来世之缘或能聚首。乃今生之恨讵不断肠。孩儿急往奔丧。遗骨免令障海。〔迈〕孩儿就此拜别了。 

　　【香柳娘】望千山泪涟。望千山泪涟。愁肠凄断。江边障骨凭谁念。叹孤臣梦悬。叹孤臣梦悬。远谪怨无边。长辞恨难遣。便匆匆远骞。便匆匆远骞。孤骢着鞭。飞虹翀剑。〔老程王〕 

　　【前腔】叹分离几年。叹分离几年。流光如箭。孤忠未得留残喘。这寃怀怎宣。这寃怀怎宣。直案侍香烟。修文等飞电。问游魂佩环。问游魂佩环。名留世间。梦归天畔。 
　　〔迈〕远别空城万里游。　　　　〔王〕楚天多雨在孤舟。 
　　〔程〕行人莫问当年事。　　　　〔老〕离思茫茫正値秋。 

　　第二十七出　焚券 
　　【北点绛唇】〔丑扮鲍不平携众戎服上〕紫铁横戈。黄金细锁。英风播。寳剑摩挲。长啸函关破。 
　　投笔当年胆气豪。腰间宝剑血潇潇。蛟龙岂是池中物。一跃风雷上九霄。自家鲍不平。儋州人氏。略涉诗书。颇成任侠。赤松为侣。胸悬张子之符。白昼杀人。血染荆卿之剑。浩气随虹贯日。英风喝水成冰。想幼年报却父雠。遭诬坐狱。到今日逃为海寇。聚众称孤。势震龙关。威宣蜃阙。十万伍雄兵飞将。皆能略地攻城。三千员猛士谋臣。岂但如云似雨。壮山河于水底。何惧丸泥。列介胄于波中。不愁煑海。只是一件。天涯游子。十年消息不通。堂上慈亲。一旦存亡未审。不得名题麟阁。徒教泪滴蚕丛。虽对日思家。实为儿女子之态。而胆云忘母。亦岂大丈夫所为。意将归访庭帏。以承欢于白发。兼欲输诚阊阖。以表暴乎丹心。众偻罗过来。我要到儋州访亲。须索前去。〔众〕领钧旨。〔合〕 

　　【南倒拖船】提槊戟。弄干戈。威加海外似天魔。似天魔。一派英风摇社稷。千秋壮气震山河。震山河。谭笑靑萍归路远。淸笳万里和铙歌。〔下坡云过同上〕 

　　【七娘子】凄凉又値同云候。寄孤身冷落鹴裘。银海生花。玉楼起粟。竹炉相对添僝僽。 
　　〔小重山〕寂寂遥天战玉龙。板扉人不到。掩寒松。路迷海径断孤踪。波痕一缕蜃楼浓。〔坡〕从自黄冈。移居儋耳。雪深三尺。谁怜疲马于蓝关。浪卷千重。堪访牵牛于碧汉。寃何由控。苦不可言。况官舍不容寄迹。愧无尺地。将民房暂且安身。聊借一枝。絮薄灯孤。天寒地冻。蛮荒迁客。自甘独守凄凉。翠帐佳人。莫怨同担寂寞。〔云〕时当悲凤。愿共穷愁。身已嫁鸡。敢辞辛苦。伏愿相公少舒醉眼。漫忧海暗三山。聊解愁肠。竚看春深五岭。〔过〕行藏任命。穷达由天。愿勿过忧。行当履坦。〔老旦扮鲍妪上〕朔风凛凛到林丘。何事多欺人白头。夜尽血痕沾素带。谁怜邻媪冷飕飕。自家鲍妪便是。所生一子。不幸漂流。暌隔十年。竟无消息。罄将产鬻。堪怜片瓦不存。安得人归。恨把柴门独倚。老乏立锥之地。空自养儿。饿难数米而炊。愧无积谷。旣嗟暮景。况値寒天。好不苦哩。天那。好不苦哩。〔坡〕外面是什么人啼哭。不免开户视之。〔开门介〕呀。原来是房主鲍妪。请进裏面讲话。〔妪进见介坡〕雪积寒宵。风来旷野。人皆火围而坐。尔何露宿而啼。〔妪〕容老妇禀上。 

　　【渔家傲】谁复念老去愁人怨白头。只为暮景无依。孤儿远游。家资罄鬻难糊口。更生僝僽。又将桑瓮茅檐卖与君侯。因此上恨绝鹪鹩哭未休。 
　　〔坡〕你似丧家。我权僦舍。愿得让还本户。不复索取靑蚨。〔妪〕幸复燕巢。更全蚁命。垂恩良厚。图报实难。〔坡〕止为恤老怜贫。敢曰疏财仗义。我不任德。尔何谢恩。 

　　【会河阳】风雨萧条。衡门暂留。黄虀白饭度春秋。旣完口食。身居聊且悠优。儿郞倘是归来候。何须雪夜蛾眉斗。何须雪夜骊珠溜。 
　　〔内做喊声介坡〕金鼓连天。喊声震地。不是赤眉啸聚。定为碧眼横行。待我出门一看。便知端的。〔鲍领众上遶行介〕 

　　【水底鱼儿】龙剑蛇矛。龙剑蛇矛。英雄返故丘。思亲对雪。不觉泪痕流。不觉泪痕流。 
　　〔下介坡〕四下甲兵围住。三人性命难逃。〔妪〕方得赐还庐舍。谁知又被干戈。好不苦人也。 

　　【掷破地锦花】苦相投。花値繁霜候。眞是愁上添愁。又无个炼石奇谋。被燹遭兵血污荒丘。泪珠浮。拚断送雪蒙头。〔鲍复领众上遶行介〕 

　　【水底鱼儿】霜满征裘。霜满征裘。归家雪涕收。回瞻故里。一带白云浮。一带白云浮。 
　　〔下介坡〕三军渐近。万马齐来。活路难寻。生离在卽。怎生是好。〔云〕死葬他乡。鬼为异域。料无谋以脱难。剩有梦以归家。好不苦也。〔坡云过合〕 

　　【麻婆子】兵戈兵戈连夜起。恨穷途遭石尤。蜀道蜀道堪凝望。怕黄沙瘗黑裘。丈夫空自佩吴钩。袖却拿云手。刀头拚染红痕溜。游魂应逐水东流。 
　　〔鲍领众上〕此间已是我家。不免破门进去。〔坡云过妪惊倒介鲍携妪〕母亲不要惊慌。是你孩儿到此。〔妪做认介〕果是我儿。多年不见。如何这般打扮。〔鲍〕孩儿避雠海外。众头目推我为王。今特带领人马。回家省亲。〔妪〕生受你。〔鲍指坡介〕这一伙是何人。〔妪〕是苏学士老爷。谪居在此。我将房子卖与他。今夜闻我啼哭。卽焚左券。不索前银。彼是大德恩人。尔当小心拜谢。〔妪引鲍见坡介〕谨令小子拜谢大人。〔坡〕愧余何恩。劳卿下拜。〔云对过介〕缘来就是老妪之子。可保无事矣。〔妪鲍拜介〕 

　　【一封书】阶前拜我侯。焚券分金濊泽留。非关责后酬。市义应怜人白头。数椽相让君良厚。一饭忘恩我自羞。〔合〕甲兵收。话绸缪。草草相逢两意投。 
　　〔鲍〕相公先前簪笔馆中。因甚飘篷海外。〔坡〕与王介甫一言不合。备受流离。被章子厚百计相倾。连遭摈斥。〔鲍〕此辈依违权势。贼害忠良。若逢狭路之车。当借尙方之剑。〔坡〕垂念孤忠。欲除奸佞。是允为世间义士。怎作海上强徒。 

　　【前腔】荒投旅鬓秋。日日悲看水独流。蒙恩一命留。羡君家侠气英风寄蒯缑狼牙早散三千众。燕颔当封万里侯。 
　　〔合前鲍〕蒙还燕雀之居。当尽犬鹰之力。兹且相别。后或再逢。〔携妪下介坡云吊场云〕几乎怖杀人也。〔坡〕若非老妪之儿。定作他乡之鬼。且收拾去睡罢。 

　　〔坡〕月隐高城钟漏稀。　　　　〔云〕阵云解处雁长飞。 
　　〔过〕丈夫飘荡今如此。　　　　〔共〕愁听寒螀泪湿衣。 

　　第二十八出　赐环 
　　【高阳台引】〔秦上〕万里征人。一腔忠义。今朝敷奏金阙。回首烟波。鳞鳞细翦残雪。乡园云锁箫声远。问归鞭何日整叠。笑貂裘玉楼粟起。探梅时节。 
　　下官秦少游。久宦京师。忝居谏职。恨章子厚奸谋太肆。陷穽名儒。令苏学士忠悃无伸。永投荒裔。故尔霜飞片牍。借剑尙方。庶几日照覆盆。赐环逐客。未奉明旨。好系幽怀。〔迈上〕 

　　【胜葫芦】背剑囊琴盼白云。停马足。问花村。举目千山。顿觉容颜损。几回长叹。掩面欲销魂。 
　　自家苏迈是也。奉母命而孤征。奔父丧于僻壤。逢人问信。覩物伤怀。闻逐吏之无他。喜吉人之有相。前途多阻。不免暂止京中。短牍上陈。然后往依膝下。此间便是。径入则个。〔秦〕数年隔别。一旦相逢。敢询阖宅起居。庶慰鄙衷悬挂。〔迈〕容禀。 

　　【高阳台】白发堂前。红颜闺裏。偏愁碧海辽绝。凶讣讹传。谢苍穹天禄未绝。激切。忠怀一片凭谁说。怎忍得视同秦越。欲待要陈情片楮。谩去控寃双阙。 
　　〔秦〕昨卑人已上洗寃之牍。想圣主卽有赦罪之条。 

　　【前腔】心热。六月飞霜。三年不雨。短章特奏阊阖。具述寃情。还经枫陛亲阅。朝列。奸雄结党能炀灶。怕从中胡涂阻遏。算除了妬花风雨。自有照盆日月。 
　　〔众扮舍人上〕圣旨已下。送朝报在此。〔秦看介〕右正言秦观一本。为恳恩召还直臣。剿除奸相事。奉圣旨。苏轼着以礼部左侍郞兼端明殿学士。驰驿赴京。章惇发雷州安置。永不许叙用。吏部知道。〔对迈云〕令尊恭喜了。〔迈〕此虽圣主之恩。实出姑夫之力。举家胥戴。没世不忘。 

　　【前腔】愤雪。鹭隐琼花。莺藏碧柳。谁知今日方别。潦倒多年。容颜料应瘦怯。忠烈。崎岖历尽纔回首。重瞻云树宫阙。端的是盛时麟凤。逈异春宵鶗鴂。〔秦〕 

　　【前腔】欢悦。万里孤踪。十年客梦。如今甫得还辙。昔日金莲。应知此会重撤。功业。平生壮气凌霄汉。雄心未肯销灭。喜忠义再陪弭笔。奸佞终敎赐玦。 
　　〔迈〕小侄吿别。〔秦〕尊君卽返神京。贤侄暂留敝寓。一则重逢骨肉。二则进取功名。不识意下何如。〔迈〕多谢姑夫美意。〔合〕 

　　【尾声】初逢谩说轻离别。指日归来持汉节。天道何曾亏俊杰。 
　　〔秦〕寒塞无由见落梅。　　　　相逢正値且衔杯。 
　　〔迈〕若非圣泽深无限。　　　　鸿雁那从北地来。 

　　第二十九出　释愤 
　　〔章上〕虎狼心性应难改。富贵迷人不自由。坠马前头还坠马。沈舟侧畔又沈舟。下官章惇是也。昨蒙圣旨。安置雷州。只得前行。好生困苦。我想做丞相时。威灵震主。权势倾朝。手指一挥。两班裏鸟惊鱼骇。眉头半锁。满朝中鬼哭神愁。谁知华毂朱轮。竟成水泡。孰道铜陵金穴。顿作冰山。往常间万骑千官。欢迎旭日。今日裏孤囊疋马。独走秋风。虽然天运循环。亦见人情反复。昔日遭吾倾轧者。旣快彼之热心。当时藉我扶持者。亦遭他之冷脸。正是势不宜使尽。寃不可结深。咳。悲何益焉。悔之晚矣。又有一件。如今地僻程遥。天寒晷短。雪壅昌黎之马。雷惭平仲之羊。提起伤心。言之短气。只得趱行几步。又作道理。 

　　【香柳娘】看迢迢路途。看迢迢路途。同云无际。搥心应悔从前事。恨风寒雨凄。恨风寒雨凄。衰草妬霜蹄。狂藤刺罗袂。听靑猿乱啼。听靑猿乱啼。回头自悲。踌躇挥涕。 
　　〔鲍上〕疋马欲追靑琐客。雄骁不作绿林豪。俺鲍不平。蒙苏学士厚恩。闻他恩旨还朝。须索追送一程也。 

　　【北醉花阴】猛将雄兵傍江水。笑吾侪英风侠气。惟愿得千骑散。众军驰。解弓刀去佐边陲。方表男儿志。投宝剑。向龙堤。怕做了丰城埋迹。 
　　〔下坡云过同上〕十年身不到朝廷。欲伴骚人赋落英。今日已蒙环远赐。不辞中路伺渊明。下官蒙旨赐环。挈家赴阙。在途风景。殊自凄凉。 

　　【南画眉序】一望楚天迷。想瑶京浮云蒙蔽。念孤臣千里。疋马秋归。那章子厚呵。朝堂上嫁毒袅鸱。仕途中阴爻硕鼠。休敎提起撩人意。顿洒英雄眼泪。〔下介鲍上〕 

　　【北喜迁莺】谁识俺怀忠挟义。非是我闲弄虚脾。追也么思。顿省得当年豪致。因此上贯日长虹猛欲飞。休相滞。远望着前途旌旆。好一似旧识威仪。 
　　前面一队人马。想是苏学士了。追送一程。有何不可。〔下介章上〕 

　　【南画眉序】眼血谩淋漓。看山头烟迷苍树。想当初人遭顚沛。到如今自受流离。说不得笑骂由人。怎避得揄揶有鬼。〔鲍上〕前面官长可是苏学士么。〔章〕俺是章丞相。何人重问穷途骑。全不似故交踪迹。 
　　〔下鲍〕呀。这就是苏学士的对头。恨不得食其肉寝其皮。如何当面蹉过。不免追上则个。 

　　【北出队子】好敎人冠中发指。看猛趫趫龙马飞。管敎他靑萍血染杜鹃衣只趁俺将军八面威。呀。敎他们狭路难回避。〔下介章上〕 

　　【南滴溜子】长途裏。长途裏。泥深草湿。愁肠断。愁肠断。天昏地黑。看郊外苍云四起。凄凉泪满衣。匆匆裏旧事重题。羞颜难洗。〔下介鲍上〕 

　　【北刮地风】呀。俺只见树梢头日渐西。走尽了野路崎岖。避不得滴溜溜汗雨沾衣湿。影萧萧风起騘蹄。怒轰轰霜横龙尾。看看的赶着奸回。他那裏蜂未窥。蝶未知。那晓得我除奸天使。谁着他陷忠良将圣主欺。俺这裏不平鸣早已跷蹊。〔下章上〕 

　　【南滴滴金】烟迷野寺僧归急。日暮深林鸟飞疾。天涯瘦马衔残辔。悔劳心。羞往迹。呀。方纔年少追来也。怕是强梁追逼区区。此命应敎掷。此命应敎掷。临崖控马知何益。 
　　〔鲍上〕那裏去。〔拿住介〕 

　　【北四门子】笑伊家昔日多权势。到到到到今朝何处归。〔章〕大王。我止有空囊。别无长物。〔鲍〕谁要你腰间十万靑蚨气。只斩你肆奸凶老头颅。不免数落他一番。拽到前途。杀他未迟。你位儿太高。心儿太欺。附权臣谁知灾祸起。到如今寃儿又寻。债儿又催。管向着刀头做鬼。〔扯下介坡云过同上〕 

　　【南鲍老催】残云影细。途中梦尙驰。余雨声催。天半寒犹积。呀。前面谁人拽着一个官儿来也。莫不是绿林豪。赤眉流。黄巾匹。怕惊蛇打草愁将集。亡猿祸木灾还及。侧耳听。停鞭立。〔鲍拽章上〕 

　　【北水仙子】快快快快走如飞。早早早早一似雪积长空夜破围。〔章〕前面好似苏学士模样。〔鲍〕果然是也。他他他他做了鹏鹗横秋。你你你你做了蛟龙失水。〔坡〕鲍少年。你从那裏来。这是章丞相。何故拿着他。〔鲍〕我我我我趁风行载月归。笑笑笑笑着他诋凤为鸱。要要要要除却了鼓舌摇唇狐媚儿。〔章〕愿学士垂情旧好。申救残生。〔坡〕他政府相倾。虽非朋友之谊。曲江同宴。实有昆弟之情。况已左迁。未应显戮。乞推薄分。望霁雄威。〔鲍〕道道道道如今泄却当时气。饶饶饶饶过了血染旧朝衣。 
　　〔鲍放章介章〕逐臣吹毛洗垢。自知积罪如山。学士排难解纷。反使措颜无地。今拟痛加省改。后当图报涓埃。〔拜介〕 

　　【南双声子】驩遭値。驩遭値。蝼蚁命。劳相释。承恩德。承恩德。犬马报。知何日。程途急。程途急。马行疾。马行疾。感惠忘雠。抚今痛昔。 
　　〔章下坡〕少年。雄风旣尔鹰扬。直节又同豸触。仆拟奏闻于阊阖。君当报效于边圉。得为朝守良臣。胜作江湖侠士。切有厚望。幸勿过疑。〔鲍〕倘得先容。当图后报。如今暂别。颙望佳音。 

　　【北尾】少年家自有鹍鹏志。望长安剑气横飞。料四海英雄只有咱共你。〔各下〕 


　　第三十出　同梦 
　　〔净扮馆使上〕堪悲世事如棋局。谁识因缘似梦魂。自家会同馆大使便是。前任曾为司狱。咳。官难骤贵。钱可通神。请托当途。纔升今职。正是仕途偃蹇。难忘白发之羞。宦海深沈。不比靑云之路。今日兵部尙书苏爷出鎭。须索祗候者。〔众拥颍上〕 

　　【哭虔婆】旗横淝水。旛悬细柳。叹绝塞黄云。高堂白首。年来空赋宦沈愁。儿童望断归来候。 
　　人事无涯生有涯。逝将归钓汉江槎。乘桴我欲从安石。遁世谁能识子嗟。下官苏辙。向乐家居。自号颍滨居士。今蒙内召。叨迁兵部尙书。旣膺节钺之分。旋耀旌旗之色。暂辞上国。出鎭穷边。汉月孤明。莫问马蹄冻雪。胡沙长暗。空怜龙剑寒霜。不免到会同馆起马则个。〔使做迎接介颍〕本部出鎭。一应官员不许相见。但有太史黄爷。侍郞秦爷。来时须索通报。〔使〕领钧旨。〔众拥黄秦同上〕 

　　【海棠春】遥瞻驿树稠。愧别家乡久。 
　　〔使通报相见介黄秦〕足下节制遐方。驱驰孔道。分离之念。随衰草而旋生。长别之怀。覩野梅而载簇。敢烹杯酿。聊为灞柳之需。且拔短毫。以佐阳关之曲。〔进酒介〕 

　　【玉山颓】风尘驰骤。恨今朝繁霜满裘。谩相惊白雪盈簪。喜归来黄金拖绶。长亭折柳。羞问却及瓜时候。〔合〕忍断杯中酒。醉千瓯。骊歌唱彻冷飕飕。 
　　〔颍〕二公鸾盖北留。不肖熊车南去。量有数年之别。可无一席之娱。况兼乱雪堆窗。寒灯照枕。意欲三人同睡。相看蝴蝶之飞。长漏共销。笑问鶗鹃之血。〔黄秦〕情深大被。谊笃连床。旣欲谭心。还须抵足。〔颍〕 

　　【前腔】风窥刁斗。喜相逢梅花驿楼。问征途雨雪生寒。杳离踪星霜惊久。连床共宿。话西窗同销长漏。 
　　〔合前各睡介生扮五戒禅师梦中上〕人生如大梦。却笑何时觉。至人本无梦。知觉亦非觉。自家五戒便是。下山抄化。不免走一遭也呵。 

　　【北新水令】几年梦裏蜕蜉蝣。笑迷途谁人回首。飘零龙蜃窟。出入凤凰楼。悞却眞修。悞却眞修。红莲谛难参透。 
　　〔颍黄秦俱起介〕呀。这是五戒禅师。须索迎接他。〔做迎接介戒〕生受列公了。〔颍黄秦〕久慕慧明。愿闻玄奥。〔戒〕听我道来。 

　　【北驻马听】玉帽笼头。怕乌兎双丸天外走。金章系肘。恁凫鸥两翅水中浮。千茎白发顿生愁。彩云易散琉璃剖。叹浮生谁不朽。早敎人梦裏悲苍狗。 
　　〔下颍黄秦醒介颍〕方纔睡去。梦接五戒禅师。与他讲道。〔黄惊介〕奇哉。奇哉。小弟之梦。与子由无二。〔秦惊介〕怪哉。怪哉。小弟之梦。与鲁直相同。且问二公。他曾说什么话。〔颍黄〕 

　　【玉山颓】玄关明剖。叹人生风尘水沤。看虚名世外浮云。道繁华天边苍狗。笑乾坤戏偶。谁识得个中机彀。〔合〕草草言非谬。似庄周。东园蝴蝶两悠悠。 
　　〔颍〕敢问少游。五戒状貌何如。〔秦〕 

　　【前腔】无尘无垢。幻形骸长身只眸。翦靑螺裋衲单绦。绣昙花袈裟双袖。谭禅说呪。早把却无生参叩。 
　　〔合前颍黄〕果然言语相符。抑且形容允合。三人同梦。千古异闻。〔坡便服上〕 

　　【卜算子】江湖飘泊多。园径荒芜久。重问霜靴待漏时。不耐闻淸漏。 
　　岐路十年别。江津万里长。重寻鹓鹭序。流涕忽沾裳。下官蒙圣恩复补端明学士。加升礼部尙书。家人先已入城。舍弟又将出鎭。不免向会同馆见他则个。〔使迎接介坡〕我有些认得你。〔使〕小官不曾会着老爷。〔坡〕我卽是向年狱中苏学士也。〔使〕有眼不识泰山。使小官十分惭惶。〔坡〕蛇黄牛黄。可以疗病。你这惭惶。却是无用的了。且通报则个。〔使〕苏老爷襟怀洒落。度量宽洪。眞世间罕有者。〔走入报介〕大老爷到了。〔相见介坡对颍介〕分离累岁。多萦棣萼之怀。相聚一堂。实切荆花之喜。 

　　【玉胞肚】多年迤逗。这相逢天涯泪流。恨穷途落叶惊分。怯残颜孤雁谁投。〔合〕牵衣执手话绸缪。各问年华共白头。 
　　〔颍对坡介〕连枝久隔。岂无原上之鸣。同气重逢。再列天边之字。 

　　【前腔】休文腰瘦。问飞鸿何方逗留。料空林秋叶凄凄。恨池塘春草悠悠。 
　　〔合前坡对黄秦介〕风烟路隔。当时怀抱依然。霜雪途悬。此际相逢岂偶。 

　　【前腔】穷荒奔走。料相知金兰起愁。恨灾殃花梦龙毫。怯离情粟起貂裘。 
　　〔合前黄秦对坡介〕十年分袂。天涯情若比邻。一旦赐环。海内幸存知己。 

　　【前腔】瑶京会偶。问投荒沾巾涕流。喜今朝麋鹿相依。恨当初鵩鸟生愁。 
　　〔合前颍〕哥哥。适有一事。甚是奇异。昨夜弟与鲁直少游俱梦接五戒祖师。细谭解脱。密示玄通。不意刚接着哥哥。〔坡〕闻老母分娩之时。有异僧授胎之报。他一目旣然成眇。我数龄常梦为僧。今以三君之言合之。岂我卽五戒后身耶。 

　　【前腔】前生离垢。这淸修今生怎酬。脱尘缘一苇西归。笑虚名万水东流。〔合前颍黄秦合〕 

　　【前腔】龙争虎斗。料雄心今朝尽勾。又谁贪画阁麒麟。且相盟瀚海凫鸥。 
　　〔合前众军骑上介〕中军官叩头。请老爷起马。〔颍〕就此相别。〔坡〕纔得合欢。又成离恨。势非得已。情实难堪。〔颍〕孤云乍合。零雨旋歌。因龙钺之长征。惜雁行之中断。高堂白发。弟当便省椿萱。荒径黄花。兄望锦归桑梓。〔拜别介坡〕 

　　【鹧鸪天】朔风吹雪满征裘。〔颍〕一片幽情付水流。〔黄〕咫尺俄惊迢递路。〔秦〕相逢顿作别离愁。〔众拥颍下黄〕回首望。独云浮。〔秦〕人生聚散浑蜉蝣。〔众上〕苏爷多拜上三位老爷。〔坡〕中军官。你到我家中。可对太爷说。今朝空有鲈莼想。指日还乘虾菜舟。 
　　〔坡〕二十余年别帝京。　　　　〔黄〕柳条藤蔓系离情。 
　　〔秦〕来时万里同为客。　　　　〔合〕无奈春风欲送行。 

　　第三十一出　慈训 
　　【金珑璁】〔云过同上〕鸿沟初隐冻。鸾台寳镜朦胧。嗟双鲤不浮东。无心刺凤。一点靑螺愁重。空泪洒杜鹃红。 
　　千里乡云蝶梦中。相望无复马牛风。谁怜双凤衾初合。社燕何由恋塞鸿。〔云〕过儿。我与你父亲自成鸾凤之缘。未遂鱼虾之愿。鲸波寄迹。曾遭画鹢之风涛。鸳帐藏身。颇渥贯鱼之宠爱。追想鹊桥初驾。曾将兔管相投。绣虎雕龙。可羡赋中鹦鹉。抟鹏荐鹗。还期膝下麒麟。今汝萤火曾亲。蠹书堪读。可将玉管。从事韦编。想当初呵。 

　　【宜春令】双蛾怯。五马逢。鹊塡河牛郞意浓。从登铜雀。兰香顿入熊罴梦。猛堪怜舞叶惊鸿。犹自念歌回啼凤。〔合〕匆匆。追思兎管。不堪拈弄。 
　　〔过〕这管呵。鸿猷骏业。实资束兔之毫。燕侣莺俦。权作引鸾之镜。追昔缘成孔雀。期今庆衍螽斯。 

　　【前腔】蜂媒合。蝶使通。喜乘鸾睢鸠偶同。金笼鹦鹉。幽栖泪滴鲛绡重。念孩儿刻篆雕虫。知慈母吹箫引凤。 
　　〔合前云〕你父亲恩隆凤炬。全仗鼠须。宠锡龙章。多凭兔鬣。愿汝蚤招羔雁。令人共羡龙驹。 

　　【前腔】三鳣集。一鹗翀。向鸡窗挥霓吐虹。趋庭学鲤。好敎千里骅骝纵。碧山中独羡焚鱼。靑琐内同夸鸣凤。 
　　〔合前过〕孩儿自惭鸠拙。怎绳七叶之貂。私拟雄飞。少和九皋之鹤。欲题名于雁塔。当奋志于鸡窗。 

　　【前腔】歌鸣鹿。赋落鸿。写鸾笺惊蛇走龙。鸡碑未解。自惭豚犬才无用。点蝇头黾勉囊萤。挥鸟迹何妨题凤。〔合前迈上〕 

　　【西地锦】去马空寻残梦。啼乌虚怅孤钟。寒山鸟雀琼花拥。回头自愧归鸿。 
　　〔相见介迈〕二母。过弟。自骊驹之唱。间隔廿年。叹鸿雁之羣。暌违万里。猿肠欲断。麋首堪欢。〔云〕你父入朝未回。且把家下事情细说一番。〔迈〕容禀。 

　　【绣带儿】自当初鸾飞台空。望断鲈鱼秋梦。有谁怜谢豹泣残风。寒螀声伴啼红。堪恸。猊炉烟烬。鸳瑟尘蒙。料今日不堪么凤。高堂鸠杖螺钟。叹鷇食鹑衣。凫鸥相共。 
　　〔迈对云介〕二母。鸿宿湘江。乌栖瀚海。镜裏蛾眉非故。鬟边鹤发将生。〔云〕 

　　【前腔】忆乡园莺声春送。无奈蛮腰愁重。叹三更梦醒鲤鱼风。自嗟蝶困蜂慵。堪恸。蚕丝未断。凤蜡犹红。盼不到鹘城猿洞。鹪鹩犹寄枯丛。翠帐还孤。蜗居谁共。 
　　〔迈对过介〕兄弟。蟋蟀声中。空怀晓梦。鹡鸰原上。实喜重逢。〔过〕 

　　【前腔】别多年蛟潜无用。盼断游鳞翔凤。恨云梯未得接蟾宫。应嗟鼯技遭穷。堪恸。蜗牛空战。鹏鸟难冲。知何日马门供奉。家乡煑鲤烹鸿。料斗鸭阑前。鸣蛙相送。〔迈〕 

　　【尾声】鸊鹈寒莎鸡动。〔云〕乌轮兎驾迅长空。〔过〕覆鹿寻蕉恍梦中。 
　　〔迈〕紫凤含花出御楼。　　　　〔云〕晓莺啼送满宫愁。 
　　〔过〕中原不是无麟凤。　　　　〔合〕匹马今朝不少留。 

　　第三十二出　觐圣 
　　【西地锦】〔坡冠服执笏从人提灯引上〕阁道铜龙重到。不堪霜满金貂。凌寒犹候金门诏。还瞻枫阙岧嶤。 
　　海外漂流已十霜。归来华发映衣裳。君恩自是如天阔。何必焚香侍玉皇。下官特蒙内召。祗候早朝。玉辇未升。铜龙初启。追忆久投海外。永违剑佩于九霄。何期重入朝端。载列衣冠于万国。 

　　【赏宫花】萍浮浪飘。无由谒圣朝。嗟命薄。庆恩饶。九死自拚埋马革。五更重幸插鸡翘。 
　　呀。你看金莲尙设。宝焰高张。太乙藜悬。何幸今朝重覩。令狐烛照。恍疑昔日送归。 

　　【前腔】鸾墀候朝。金莲照夜高。追往事。念奇遭。愁去空瞻天上日。醒来犹忆梦中蕉。 
　　追念先朝。徒有奇才之赏。可怜往日。竟无一事之成。 

　　【前腔】明良定交。奇才圣宠叨。筹未展。技空高。词组到今歌盛事。半生何处献良韬。 
　　咳。叨光遇主。金莲虽宠微躬。借照成雠。玉烛实招谗口。 

　　【前腔】长杨烛烧。恩光照紫袍。招佞宄。谪英豪。凤蜡炼成愁脉脉。龙膏惹起口哓哓。〔小生扮宋徽宗拥宦官等上〕 

　　【神仗儿】霜天方晓。鸡人筹报。看香烟细袅。巩覆金瓯熙皥。登玉殿。访羣僚。 
　　拂旦鸡鸣僊卫陈。高凭龙首帝城春。千官黼帐柸前寿。百福香奁胜裏人。朕崇宁皇帝是也。嗣登鸿宝。未敢燕闲。阅史披图。猛欲追谟于贤圣。宵衣旰食。每勤顾问于臣邻。今当早朝时分。不免升殿则个。〔坡朝见介〕臣苏轼叩见。愿陛下万岁万岁万万岁。〔帝〕卿忠肝义胆。揭日月于重光。绣口锦心。挽文章于一变。致使浮沈外职。抑且漂泊遐方。已明百折之忠。实是九重之过。〔坡〕臣眉山箨质。锦水樗材。丹陛陈谟。荷先帝金莲之赐。黄堂献最。遭奸臣贝锦之灾。顾瀚海穷居。自甘埋剑。而彤墀宠召。何望赐环。今朝得觐龙颜。此际奚胜雀跃。 

　　【降黄龙】寳炬灾招。谗口高张。孤忠自保。飘篷万里。有谁辞九折王阳险道。荣叨。兰台典礼。重谒五云廊庙。愿输忠铭常画釜。衔环结草。 
　　〔帝〕录用孤忠。丕扬遗直。虽是朕躬夙志。实由先帝遗言。 

　　【前腔】先朝。念子贤劳。宠赐金莲恩垂玉照。遗忠海外。念几番落落淹迟远道。鹏鵰。秋天铩羽。莫怨残枫枯草。录孤臣金章载锡。琼环重召。 
　　〔帝〕卿筹国忠谟。已见肝肠激烈。传家义训。应知头角峥嵘。行当爵尔后人。用以酬卿旧德。〔坡〕臣子苏迈苏过。父书虽读。惭无倚马之才。贤籍未登。空有攀龙之志。现居辇毂。敢辱班联。 

　　【前腔】儿曹。有愧传貂。黄卷曾亲。班衣犹少。那堪负荷。问庭前诗礼羞言跨灶。萧条。靑衿未脱。犹困鸡窗昏晓。叹微才鹏抟无翅。牛溲可疗。 
　　〔帝〕卿老成练达。固应晋秩台阶。卿子年少英豪。定合策名天府。特免西藩秋解。径投南省春闱。 

　　【前腔】英豪。粹质奇标。克振名家。堪供淸庙。怜卿有子。不枉义方垂敎。才高。联芳棠棣。堪把烟楼撞倒。试春闱龙墀献赋。鸾堤待诏。 
　　〔坡〕臣浮沈宦海。羁缚名缰。念乡国之飞云。奚胜惆怅。看桑楡之落日。无任徘徊。乞赐省亲。徐图报主。 

　　【黄龙衮】衰亲望裏遥。游子天边老。奈晓夜思家。衣袖骊珠遶。瞻依故道。乡心如捣。求归去。供子职。容移孝。 
　　〔帝〕丹心靖主。方在今朝。彩服娱亲。何妨异日。 

　　【前腔】椿萱色未凋。葵藿忠堪效。且佐理皇猷。异日飞归棹。堪披文藻。还摅奇抱。方相合。应未许。靑门傲。 
　　〔坡〕初归阊阖。本当图报于涓埃。久阔庭帏。窃恐兴悲于风木。归心已切。哀悃宜矜。〔帝〕子情固是难违。准令驰驿。臣职不宜久旷。依限赴京。〔坡谢恩介〕 

　　【尾声】垂恩许访金川道。〔帝〕看指日重登廊庙。〔坡〕剩有涓埃答圣朝。 
　　〔帝〕芙蓉阙下会千官。　　　　〔坡〕柳拂旌旗露未干。 
　　〔帝〕朝罢须裁五色诏。　　　　〔坡〕肯将衰朽惜残年。 

　　第三十三出　便省 
　　【靑玉案】〔老程王同上〕雪隐梅花。寒冲柳叶。似候东方骑。为问游人归也未。锦瑟尘生。琼箫声杳。怅长安千里。 
　　〔老〕为隔关山远。因悲道路难。〔程〕白头羞弄杖。靑眼望征鞍。〔王〕地咽金川冷。云凝剑阁寒。蛾眉何事锁。为道忆长安。〔老程〕自从迈孙出去。未卜轼子存亡。一望天涯。竟绝游鱼于湘浦。百年故国。空寻归鹤于辽阳。白发伤心。靑山渍泪。〔王〕残箫入梦。徒怀死别之悲。破镜常悬。未遂生还之庆。昨见晚灯花绽。兹闻晓鹊声喧。或消息之将传。庶团圆之有望。〔老程合〕 

　　【榴花泣】沧波淹滞。料亦鬓成丝。三十载。竟无归。鱼枯雁老冷庭帏。凄风冻雨。惆怅旧缝衣。凭阑挥涕。怕孤臣一逐琉璃脆。惨离魂三月啼鹃。唤愁悰半夜寒鸡。〔王〕 

　　【前腔】飘零夫壻。何处问因依。凭绣槛。掩朱扉。鸾孤凤去杳归期。猖狂落魄。断送老头皮。半腔心事。怕靑螺顿薄当时翠。恨难逢陇首梅花。最堪怜陌上杨枝。〔众拥颍上〕 

　　【粉蝶儿】衔命归来。马系殷郞枯树。 
　　〔众禀介〕已到府门了。〔颍下马相见介〕离家惊十载。羞见鬓痕蓬。休把银釭照。相逢似梦中。〔老程〕自挥鞭出去。已惊岁月迁延。虽衣锦归来。亦觉星霜更变。且说汝兄行径。以舒父母情怀。〔颍〕 

　　【渔家傲】波涛裏数载流离。惨风霜梦断鸱夷。念从前孤雁羣分。消不尽寒螀声唳。喜丹书重召金门侍。系银鱼容台班厕。曾在邮亭相会。料归鞭晨昏便至。 
　　〔老程〕只道已修天上之文。谁知还受人间之禄。况汝欢承膝下。使我喜上眉端。 

　　【前腔】愁相看两鬓垂丝。喜吾儿犹侍铜墀。猛堪惊箕尾光寒。谁承望奎娄辉炽。扁舟问道归来未。料莺花西园重丽。莫把门闾依倚。怕斜阳将人尤殢。 
　　〔王〕敢问叔叔。你哥哥旣困风尘。复投坑穽。谁飞谏牍。得照寃盆。〔颍〕复爵朝中。虽乞恩于主上。鸣寃阙下。实借力于姑夫。 

　　【前腔】忠怀奋脉脉魂飞。抱弹章血叩铜墀。道忠臣失水孤鳞。恨奸雄迷人九尾。枫宸重念金莲意。忆江湖卅年憔悴。欲问奔波滋味。试验取靑衫涕泪。 
　　〔王〕逐客初还。幸得本朝复职。孤儿远出。未知何地安身。〔颍〕京国栖迟。已喜重逢桥梓。春闱密迩。还期同探花枝。 

　　【前腔】悲年少跋涉天涯。料才疎怎赴春闱。恁飘流季子貂裘。怕凄凉小乔鸾被。九疑如黛湘川蔽。问瓜期甚时驩会。试看腰肢憔悴。总为着儿郞夫壻。 
　　【尾声】〔合〕待归来细问当年事。有谁念残香冷腻。共话却潦倒西窗翦烛时。 
　　〔老〕林花不待晓风开。　　　　〔程〕南陌征人一骑来。 
　　〔王〕怅望玉京无限恨。　　　　〔颍〕共欢明主赐金回。 

　　第三十四出　证果 
　　〔琴上〕靑泥曾说偈。红粉解参禅。自家琴操便是。久脱红尘。自消白昼。呼猿听偈。修成无上湼盘。招鹤参禅。悟彻最玄般若。与苏子瞻两心密印。因寻湘沅行藏。对章子厚数语暗嘲。顿起琼崖祸祟。仍在京师寄住。还期净土眞修。到无量庵说呪焚香。与印师尊翻经入定。正是竹密不妨流水。莲淸何怕淤泥。道犹未了。印师早到。〔印上〕丹霞缥缈见金幢。去后犹留满室香。口吐醍醐来灌顶。争教心地不淸凉。〔相见介印〕天然。你可知道了么。苏子瞻在京已久。我和你去点化他则个。〔琴〕如此就行。〔印〕好将靑柳露。〔琴〕点破白莲香。〔印〕此是子瞻私宅了。通报则个。苏老爷有请。〔坡云上〕方寻蝴蝶梦。又被鹧鸪摧。〔相见介印〕从彼别离。到今思忆。可能无恙。以慰有怀。〔坡〕虚抛岁月。尽历风波。幸得偶逢。可消渴想。〔印〕 

　　【北混江龙】道受尽了掀天浪涛。江州血泪洒虹毫。弄得你三更乱雨。万里惊潮。只落得云袖伤秋停玉管。盼不到霜靴待漏珥金貂。恨回波一望蜃楼高。惊魂千派鼍宫晓。受用的蛮烟瘴雨。蹉过了月夕花朝。 
　　〔琴〕朝云妹子。一别多时。十年劳想。〔云〕梯山航海。白发将侵。宿雨餐风。红颜非故。〔琴〕 

　　【油葫芦】因甚的靑镜朱颜顿惨憔。又难追别样娇。西施褪却如花貌。只为着十年奔道路。因此上一旦损丰标。谁念湘波涸。更觉楚云消。谩将歌扇挽。空把翠眉描。天畔双梭掷。海上一篷飘。恨无情风浪蹙断玉台箫。壶中药倩谁敲 
　　〔印〕子瞻。子瞻。你也该省得了。〔坡〕久思卧壑养高。奈有难抛人事。卽欲买田招隐。必须先了尘缘。〔印〕 

　　【天下乐】当日灾危起彩毫。驰鸟道。涉鲸涛。到如今插■〈义鸟〉■〈尧鸟〉。似乌衣返故巢。犹恋着飞牍凌霄。放不下簪笔随朝。还说道买靑山尘缘未了。 
　　〔琴〕朝云妹子。你何不同学士焚修了。〔云〕我身沈欲海。自己难捞。他心恋仕途。别人怎挽。〔琴〕 

　　【节节高】迷恋了蛾眉蛾眉玉貌。指望着鸾章鸾章金诰。靑镜台前要人说娘行俊俏。何不浣了脂香。销了油腻。将禅关打着。翦了盘龙。闲了舞凤。掷了飞鲛。正好向白云关翻经自遨。 
　　〔众上报介〕二位相公会试俱高中了。〔佛琴〕可喜可贺。〔印〕 

　　【元和令】这两个俱搴锦标。舞双双斑衣好。准备着封章菽水与粱膏。尽年华承欢暮朝。有一日云残月缺。絮卷花消。等氤氲风一扫。 
　　〔琴〕朝云妹子。你令郞旣已高捷。身后事也完了。 

　　【上马娇】耀门闾有小儿曹。呀。日下正逍遥。你等闲忘却前生约。待谁识旧禅袍。 
　　〔坡惊介〕他有什么旧禅袍。〔印〕子瞻。子瞻。你还不知道。你前世就是五戒。我前世就是明悟。〔琴指云介〕他就是红莲后身。我就是淸一后身。〔印〕 

　　【胜葫芦】全不想古寺当年着破袍。受多少莽风骚。早见了瑶华儿女貌。凡心难咽。尘情顿起。归去路迢迢。因此上历难遭魔犹不晓。好蹊跷。还被靑螺情爱恼。躯藏火坑。魂飞欲海。回首落皮毛。〔琴〕 

　　【后庭花】捣不尽铁河泥颜色好。吹不断四洲沙长慧晓。假饶血肉相瞒昧。来时路不遥。猛相招。九莲儿香遶。三车儿悟超。笑娘行呈妖献笑。跳不出红裙腔调。好回头宿孽儿消。新缘断。旧火烧。度沈沦百尺桥。 
　　〔坡大笑介〕原来如此。原来如此。所以会同馆有三人同梦之异。〔印〕 

　　【柳叶儿】早则个一声长笑。旧根源拨尽蓬蒿。妆乔做乔。本来面目眞消耗。待玄同印慧觉超。那时节方纔悟梦裏的心苗。 
　　〔云〕旣蒙指点。顿悟因依。久昧玄关。愿闻道奥。〔琴〕 

　　【寄生草】泥牛水流应远。石犝波飞正杳。住行坐卧空中妙。穿衣吃饭禅中奥。痾屎撒溺玄中窍。若问却东行鸾鹤满空飞。算不出西归龙象回头早。 
　　〔坡云拜介〕百年幻梦。一旦提醒。待我暂省双亲。撇尘寰而长往。与君永归三宝。指觉岸以同登。〔印琴〕前修有在。旧约毋忘。我二人在蛾眉山等候便了。蚤知灯是火。饭熟已多时。〔下坡云合〕 

　　【尾声】昙花一树高。贝叶千篇扫。便从此回头。藤枯蔓槁。好一似半夜罗浮香气绕。铁鞋不费劳。觉路逍遥。看金绳寳筏相招。何须虑永劫沈身不可捞。还将宿孽消。洗却红莲圈套。那时节白莲香相携共入无生道。〔同下〕 

　　第三十五出　接武 
　　【祝英台】〔迈过同上〕绿衣飘。红杏暖。春色凭谁管。雁塔名题。马踏花痕乱。欲问锦水靑衫。眉山皓首。惆怅时光流变。 
　　春夜子星回。天孙满月杯。咏歌麟趾令。箫管凤雏来。〔迈〕下官苏迈是也。〔过〕下官苏过是也。〔迈〕我兄弟虽已赴宴于琼林。尙未授官于铨部。意欲奉严亲而归故里。兼可侍大父以乐余年。兄弟意下何如。〔过〕家大人风霜历遍。旣倦飞而知还。予小子雨露新沾。宜急流而勇退。言之有理。意可无疑。〔迈〕 

　　【玉芙蓉】靑云帝宠长。白雪亲怀怅。喜芝兰叶梦。棣萼联芳。御杯共醉龙头榜。春雪同含鸡舌香。〔合〕长江上。泛淸波半航。东风裏双仙新着锦衣裳。〔过〕 

　　【前腔】兰荪正吐芳。萱草频凝望。且重寻故里。笑访高堂。殷花细翦黄金帐。美液轻浮白玉觞。 
　　〔合前迈〕自从束发。輙尔伤心。奈有事于驱驰。竟不遑于定省。今日幸登一第。足继书香。当时备历千辛。莫看衫泪。 

　　【雁来红】驰千里。滞一乡。走风尘名利缰。今朝喜奋层霄上。玉垒重归访。翠袖犹凝旧日霜。〔合〕频频望。飞鸦夕阳。问征途。还惆怅。 
　　〔过〕自生尘世。未覩家乡。虽嗟久滞于遐荒。犹幸亲聆乎诗礼。今日曲江沈醉。共着宫袍。何时锦水荣归。同娱莱彩。 

　　【前腔】黄冈远。琼海长。幸趋庭有义方。今朝得意长安上。往事堪悲怆。疋马犹怜旧日忙。 
　　〔合前迈〕严尊庶母。卽欲戒行。官舫客囊。先须打点。〔过〕兰桡桂棹。昨已遥停。椿树萱花。明当早发。须同去禀知。 

　　〔迈〕铜龙晓阁问安回。　　　　〔过〕忽覩云间数雁来。 
　　〔迈〕共沐恩波池上客。　　　　〔过〕缘知独有子云才。 

　　第三十六出　昼锦 
　　【菊花新】〔颍上〕春深自喜舞朝衣。林下轻风蘸翠微。 
　　恍惚夜川裏。蹉跎朝镜前。红颜与壮志。太息此流年。下官承恩出鎭。便道归家。定省晨昏。少竭高堂之力。迁延岁月。更悬魏阙之心。正是丹衷酬圣主。白首答衰亲。〔众禀〕大老爷已到。〔坡云迈过上〕 

　　【金菊对芙蓉】故国莺啼。乡园花媚。堪悲归路云迷。梦魂尙愧乌衣。 
　　〔相见介颍〕且喜哥哥荣归故里。快请爹妈嫂嫂上堂则个。〔老程王同上〕 

　　【菊花新】斑袖赋归来。白发生欢喜。 
　　〔坡拜见老程介〕久违甘旨。备历辛酸。梦绕云山。酷似搥心之鹿。养疎菽水。有惭哺食之乌。今方返国而省亲。又欲入山而访道。万惟恕罪。千乞垂恩。〔老程〕受万里之风波。方嗟赐玦。沾九天之雨露。又拟投簪。旣薄宦情。旋修佛果。〔坡颍同拜介坡〕重联荆树。喜成鸿雁之羣。载访昙花。欲问象狮之座。〔颍〕漂流海外。何期一笑相逢。参悟生前。堪了三人同梦。〔坡王同拜介坡〕桃花有约。刘晨喜得重来。贝叶多缘。支遁又将远迈。〔王〕一枝绿柳。欢娱试验长条。九品靑莲。修证何妨并蒂。〔坡〕 

　　【剔银灯】自当日黄冈留滞。更相遭丹崖顚沛。金环幸得皇朝赐。喜今日再完莲谛。〔合〕荣归喜。春风彩衣。消旧怨花香酒巵。 
　　〔云拜见老程介〕堂前初拜。二亲久缺于趋承。〔老程〕海外言旋。孤客实劳于陪侍。〔王云相拜介云〕专房宠擅。让人不妬蛾眉。〔王〕侧室贤明。训子喜成麟趾。〔云〕 

　　【前腔】云烟外靑煤还细。波涛裏红妆顿翳。高堂未罄承欢志。喜今日双鸾重聚。 
　　〔合前迈过拜见老程介〕故国暌违。惭绳祖武。〔老程〕少年昂耸。足见孙谋。〔迈过拜见颍介〕飮酒赋诗。幸承阮籍。〔颍〕赌棋折屐。喜见谢玄。〔迈过合〕 

　　【前腔】穷荒去惭违桑梓。晨昏隔未供菽水。从离膝下长无寐。喜今日鹍鹏联翅。 
　　〔合前迈过拜见王介〕久违慈训。未展孝思。春晖每厪于缝衣。昼日喜归乎着锦。〔王〕膝下久离。徒切倚门之望。榜中双占。忝成画荻之功。〔迈过合〕 

　　【前腔】儿年少发痕惊翠。皇恩重衣纹染紫。慈帏远隔频挥涕。喜今日牵衣相会。 
　　〔合前内云〕圣旨下。〔秦上〕圣旨已到。跪听宣读。奉天承运皇帝诏曰。风霜节劲。恒遭按剑之诛。日月光明。用照覆盆之泣。尔礼部尙书苏轼。文字凌云。忠诚贯日。金莲归院。先王叹赏奇才。彩管题词。国士顿遭谗口。栖迟犴狱。奔走鲸波。白叟黄童。尽知为枉。紫宸丹陛。洞察其寃。须进新衔。少偿旧德。特进太师兼资政殿大学士。尔父光禄丞苏洵。丹心靖国。白首归田。封太子太师。母程氏。阃教多谟。义方有则。封成国太夫人。尔弟兵部尙书苏辙。功效省枢。忠鸣阊阖。特进太傅兼端明殿大学士。尔妻王氏。嗣育兰荪。孝全苹藻。封通义郡夫人。妾王氏。相夫益坚晚节。诞儿早掇贤科。封同安县君。尔长男观政进士苏迈。能读父书。允称国器。授驾部员外郞。次男观政进士苏过。学能制锦。才可运斤。授颍昌府郾城县知县。工部侍郞秦观。补衮有资于安攘。飞章克辨乎贤奸。进本部尙书。呜呼。承前启后。萃忠孝于一门。崇德报功。锡宠光于奕世。钦哉朕命。沃矣汝心。望阙谢恩。〔各谢恩介秦见老程拜介秦〕一官淹滞。有惭玉洁冰淸。万里重逢。可喜丝缠萝附。〔老程〕班联鸠鷞。堪称北署之英。台筑凤凰。不愧东床之选。〔秦与众相揖介秦〕弓裘在望。雅称奕世忠良。袍笏相传。共羡一门荣贵。〔众〕昔官谏议。已劳殿陛鸣寃。兹列司空。复喜门楣生色。 

　　【大环着】喜靑鸾飞至。喜靑鸾飞至。汉珥增辉。五彩缤纭。三纹华丽可是一时荣贵。念区区怎酬恩惠。惟愿乾坤奠位。指黄图不见山童海沸。修三事。歌川主。玉检时。封珠星长缀。 
　　【乔合笙】想浮生蒙昧。想浮生蒙昧。谁辨雄雌。问前生难解红莲眞谛。旧花香休猜露水枝。禅关总玄偈。叹人间流沛。这题诗岂意遭狐尾。因缘果报。这其间永劫难逃避。南天莫滞。西方可归。蜗名蝇利千秋戏。休被红尘萦系。共向靑山去。何异邯郸寤。 
　　【越恁好】鼎纶仙吏。鼎纶仙吏。谱梨园吐蠒丝。看瑞芝香满。幽兰调飞行云驻。檀板催淸霜。句落梁州妓。坡仙灵爽。应道神交心契。 
　　【煞尾】函三馆裏呈余技。解向词林游戏。曾有太乙眞人照杖藜。 
　　〔合〕春还淑气满长安。　　　　世上浮名好是闲。 
　　闻道仙郞歌白雪。　　　　阳春一曲和皆难。 

　　金莲记终 
