《六十种曲 飞丸记》

（明）张景 着

（明）毛晋 辑


飞丸记

（明）张景 着 

绣刻演剧十本

第六套

白兔
杀狗
昙花
龙膏
飞丸
东郭
节侠
双珠
四贤
牡丹 

绣刻飞丸记定本 

●飞丸记目录 

第一出
梨园鼓吹 

第二出
访旧寻盟 

第三出
赏春话别 

第四出
谏拒脱簪 

第五出
交投设■〈扌戒〉 

第六出
游园题画 

第七出
得稿赓词 

第八出
情恨兴师 

第九出
意传飞稿 

第十出
丸裏缄怀 

第十一出
园中落穽 

第十二出
怜儒脱难 

第十三出
代女捐生 

第十四出
故旧存身 

第十五出
明廷张胆 

第十六出
权门狼狈 

第十七出
旅邸揣摩 

第十八出
同宦思乡 

第十九出
全家配远 

第二十出
芸窗望遇 

第二十一出
戟户逢仇 

第二十二出
独诉幽怀 

第二十三出
坚持雅操 

第二十四出
邂逅参商 

第二十五出
誓盟牛女 

第二十六出
京邸道故 

第二十七出
月下伤怀 

第二十八出
发迹锄强 

第二十九出
埋轮没产 

第三十出
客途感慨 

第三十一出
公馆言情 

第三十二出
卺合飞丸 

第三十三出
盟寻泉石 

第一出
梨园鼓吹

【西江月】〔末〕春树生香易散。浮云变态无常。洪崖风月景偏长。笑剧场中无恙。

身世空中白战。功名觉后黄粱。肩撑四大顶三纲。万古声名影响。〔问答照常科〕 

【散漫词】〔末〕易弘器。严世蕃。薛滕唇齿。吴越戈矛。念先世之鼠牙。肆当朝之蜂螫。値弘器计偕燕台。遭世蕃为穽齐囿。花园邂逅。托屛娃而寄情。绮席牢笼。触吹沙而难发。未遂当垆。先沾解网。继发覆于应龙。中埋形于郡实。一充城旦。若待年于江滨。一列锁垣。得快心于天阙。寃翻恩结。姻联月下之赤绳。媒倩丸投。事类沟中之红叶。正是白衣苍狗多翻覆。沧海桑田几变更。略道事情。便知顚末。

严世蕃挟仇坑士。



易弘器报德谐姻。

严玉英守贞霜烈。



叩郡实结义兰馨。 

第二出
访旧寻盟

【临江仙】〔生〕秋花早斫吴刚斧。望春花看遍皇都。争奈豺狼当道遁狸狐。空有丹心昭日月。浩气塞寰区。

脱却蓝衫换绿袍。还期朱绂立中朝。步凌霄汉星芒动。啸倚崆峒剑气高。自家姓易。名弘器。别号完虚。袁州分宜人也。不幸父母早亡。因此室家未遂。祸与严家世隙。争奈当今严相专权。夏桂州杨椒山衔寃就戮。忠臣丧气。烈士寒心。况俺与彼世仇。后来毒害。不知怎么。为此去岁虽蒙鹗荐。今春欲避虎威。有一故人叩郡实。河南人氏。寄居荆溪。正欲与他商计行藏。昨日有书相请。不若趁此一行。叫眞幻。欲往宜兴叩相公家去。你可早些收拾行囊。〔丑上应科〕明日宜兴去。行囊一担挑。家家添彩胜。处处换新桃。 

【金井水红花】〔生〕彩胜添新缕。绯桃换旧符。按辔骤长途。望蘼芜。风烟非故。是处红颜小媛。唤客在当垆。唱一声水红花也啰。我与叩兄联床并辔。说剑论文。已非一日。正是海内黄金看意气。人间白雪见文章。我想那日与他呵。晨窗问字。夜火分篝。弄椠提铅。同拟天衢齐步。笑我黔驴蹇足。幸尔先驰帝都。惜他龙门点额。犹然还存故吾。一鞭行色。且问靑门路。

〔丑〕相公。天色将晚。趱行几步。 

【玉胞肚】〔生〕斜阳古渡。问行踪高阳酒徒。佩奚囊满贮明珠。负靑萍价値论都。〔丑〕早春天气。草色未齐。〔生〕你看连朝小雨润如酥。草色遥看近却无。

【前腔】〔丑〕芒鞋飞步。一肩余山长路迂。逩程途口渴肠枯。听枝头相唤相呼。疎林月上撞樵夫。为问前村有酒无。

【尾声】〔合〕春风料峭天将暮。扰扰归人争渡。遥见阳羡溪山俨画图。

〔生〕意气由来排灌夫。



平明策马走长途。

〔丑〕前峰月照半江水。



人在荆门客在吴。 

第三出
赏春话别

【临江仙】〔末〕柳眼窥春莺唤醒。韶华局换靑靑。长风破浪愿难乘。康庄看骥骋。驽蹇暂淹停。

烟光口吐五云中。一第无成马首东。长剑重磨倚天外。神龙未雨蛰泥中。时违甘自惭三釜。风送还应上九重。七尺英姿天肯负。莫将眉睫觑英雄。自家姓叩。名郡。字郡实。胄出靑门。居邻黄土。祖叨台省。父列儒林。贯串百家诸子。沈酣五典三坟。谁知额点禹门前。名落孙山外。适有江西易完虚。武陵共业。桃园结盟。去岁已曾得儁。今年不与计偕。未知何故。前日有书去请。只此数日想必来也。叫院子。易相公到。速来通报。〔内应科〕 

【生查子】〔生〕桃园在何许。西峰最深处。不用问渔人。沿溪踏花去。

此间想是叩兄家了。门上可有人么。〔外〕是那个。〔生〕易相公拜访。〔外报科〕 

【前腔】〔末〕夜剔靑藜灯。昼拭乌皮几。闻道仲宣来。忙倒中郞屣。

〔相见科〕哥哥。和你武陵一别。似隔三秋。〔生〕兄弟呵。阳羡重逢。情盟五内。〔末〕你绳枢甘守。岂揣摩之未精。〔生〕我羽毛未丰。恐网罗之易及。〔末〕严世蕃位高。心下芥蔕。谅已风消。〔生〕只恐他忿积谋深。怨毒岂能冰释。特就仁兄。且图韬晦。〔末〕呀。哥哥。长安卿相多少年。富贵应须致身早。〔生〕承教承教。〔末〕舍下有望春楼。颇多野趣。请一登眺何如。〔生〕最妙。〔作登科〕你看夜雨红胎树。春风绿孕枝。叫院子。将酒过来。〔作送酒科〕 

【锦堂月】〔生〕绿孕枝头。红胎树顶。春妆上林烟景。好鸟啼花。声声助人游兴。喜居停挈榼提壶。堪破我剑孤琴冷。〔合〕脱囊颖。管取玉勒金羁。五百齐逞。

【前腔】〔末〕乘兴。栏槛都凭。楼台历遍。兴酣还拉郊行。况美景良辰。赏心乐事难倂。喜林端风日晴和。只恐怕阴晴难定。〔合前〕 

【前腔】〔生〕寻胜。峻岭攒靑。茂林丛翠。眞个山阴风景。正流水觞迎。人醉莫敎花醒。喜看他罨画江山。那禁我故乡回领。〔合前〕 

【前腔】〔末〕人竞。侠客擎鹰。王孙蹴踘。风流种种争胜。正锦绣乾坤。人物豪华恰称。喜看你禹浪扬■〈髟上思下〉。那数我濠梁游泳。〔合前〕 

【醉翁子】〔生〕相庆幸。世界风烟閴静。看过隙居诸。几多情境。更请早嘱托阳戈。挂住西飞红日影。〔合〕春将剩。取当下欢娱。现在光景。

【前腔】〔末〕君听。叹世人似沤浮泡影。笑眼前繁华富贵。可能常定。毕竟红紫易飘零。怎赛得松柏偏凌霜与冰。

〔合前生〕搅扰仁兄。就此吿别。〔末〕日日望故人。故人无处觅。纔得故人逢。岂堪遂相别。〔生〕归兴陡然。似不可遏。 

【侥侥令】〔末〕春山排槛翠。春草隔帘靑。你看两两三三人游处。鸟语共歌声。如劝停。

【前腔】〔生〕羣空关雁影。目断楚云平。惟有万山靑色随征马。绿草送人行。逐斾旌。

【尾声】〔末〕临行好把朝鞭赠。莫道南风不竞。我望你富贵相逢下马行。

〔末〕灞南高处望长安。



楚水吴山道路难。

〔生〕别后相思何处是。



靑山明月梦中看。 

第四出
谏拒脱簪

【窣地锦裆】〔净〕倚云栽杏映天红。化日熏陶春色浓。相看沐浴湛恩洪。都属天家雨露功。

权贵压官僚。威名震华夏。能喝水倒流。会使鬼推驾。自家严世蕃。别号东楼公的便是。父为太师。职掌朝纲。吾乃侍郞。权司工部。父子俱登显要。文武莫不钦承。当今只有我侮人。料没有人来侮我。只有易家世仇。终难消什。前岁升汤日新为袁州知府。意欲藉手以报怨。不料不肯曲护。易弘器这些世济其恶。我说法宜禁锢。不料宿卫指挥朱士直。他就当面抢白我。如今不免修两个帖儿。将他送到兵部。都调他云贵烟瘴地方去。慢慢送杀他。易家事且再图之。道犹未了。夫人辈早上。 

【越调祝英台近】〔贴〕雨初晴。风骤猛。俄顷乱红拥。〔旦〕游子纷纷。车马尙相踵。〔丑〕更有蝶拍园翻。莺簧堤弄。〔合〕好时景浑如春梦。

〔贴〕人生莫作妇人身。百年苦乐由他人。荣华富贵暂时事。江水江花只自春。妾身华氏是也。有女玉英。委托陆姑抚育。喜他温柔聪慧。虽然屛选无人。毕竟塡河有鹊。这也不足虑他。只是夫君招谗怙宠。愎谏嫉贤。久后不知税驾。今日与女孩儿不免苦劝他一回。〔相见科〕老爹。这两个帖儿。何处去的。〔净〕汤日新见面钱少。朱士直议论不合。俱着权要。调他烟瘴地方去。〔贴〕老爷差矣。一人之见有限。居高位者。正宜广询博访。奈何执抝伤人。〔净〕你妇人家晓得恁事。〔贴〕谏仿脱簪。言当采菲。听禀上。 

【画眉序】〔贴〕荣贵压豪族。膻路从来车马簇。奈贤豪嫚骂。口箝忠吿。〔净〕大丈夫那听妇人言。〔贴〕感断织羊子成贤。悟脱簪周宣兴国。〔合〕狠心贪恋铜山富。只怕祸如博陆。

【前腔】〔净〕君恩宠优渥。位柱朝纲权势独。想根深蒂固。巩如盘谷。萧相能鎭抚东都。武侯好奠安西蜀。〔合〕太平期画麒麟阁。阃外更希推毂。

〔旦〕爹爹。见面钱少。有何大罪。贪财恐致害身。听儿禀上。 

【前腔】〔旦〕府库久充足。远胜陶朱堪敌国。致贪财坏法。普天侧目。傍台星利析秋毫。坐偃月计倾僚属。〔合〕狠心贪恋铜山富。只怕祸如金谷。

〔净〕吾父掌朝纲。人要做官。也须费几贯钱钞。我便得些偏手儿。有何大害。你也来讥诮。 

【前腔】〔净〕受用是吾福总使横行谁抵触。〔旦贴〕风帆不可使尽。〔净〕仗天风帆便。稳无反复。冲霄起鹏有双翎。死不僵虫生百足。〔合〕太平期画凌烟阁。阃外更希推毂。

〔贴〕老爹及早回头。听我道。 

【鲍老催】〔贴〕急当龟缩。你不见果老骑驴常倒足。须防世路多翻覆。使机关。强计较。空碌碌。儿孙自有儿孙福。〔净〕天生有福须尽福。当权错过应难赎。

【双声子】〔旦〕爹折福。爹折福。土珠玉。人鱼肉。〔净〕这等说。你无福享富贵了。〔旦〕儿无福。儿无福。藏金屋。愁顚覆。光景倐。光景倐。笙歌促。笙歌促。只怕月沈星落。良宵难续。

【尾声】〔合〕鼎食全家思覆餗。燕雀堂高惧回禄。祇恐牵犬东门累羞辱。

〔净〕自是朝中第一人。



〔贴〕只能谋富不谋身。

〔旦〕人生富贵须回首。



〔合〕铜雀荒凉锁暮云。 

第五出
交投设■〈扌戒〉

〔内叫云〕眞幻。易相公叫你上京哩。〔丑挑行李上〕眞幻眞幻。跟随极惯。急收拾。忙打扮。背了衣包拿了伞。收紧头巾条。拔起后鞋襻。快快跑。急急趱。这条路儿行得惯。早起跑到日头晏。方知百步无轻担。〔作歇肩科〕暂卸行囊打个盹。〔作立闭眼科〕呀。却有十分好殽馔。烹风先吃一大瓯嗄酒奉来盐鸭蛋。鸡又肥。肉又烂。鹿脯羊羔酱油蘸。主人意思忒殷懃。劝酒花娇两傍站。眼底行来步步娇。耳边唱的声声慢。满盆五只口裏喊。两谎三枚手中甩。好快活。好快活。〔生内叫云〕眞幻。快些赶上来。〔丑惊科〕啐啐啐。原来做梦哩。屈也屈也。早知好景不多时。梦中何不都吃办。屈也屈也。〔笑科丑〕你们有酒有饭及早呑。总来世事如云幻。〔生上见科〕还不快走。〔丑〕怪你不知趣的主人公。把我上好的筵席都冲散。好吃好吃。有趣有趣。〔生〕你还在梦裏。〔丑〕啐啐啐。梦裏华筵满眼。醒来绿草连天。 

【步步娇】〔生〕绿草连天春光早。回首乡闾杳。思亲泪暗抛。遥望枫宸。祥云笼罩。何年赤手系长鳌。投竿不枉任公钓。

红日上三竿。山僧尙掩龛。嗟嗟名利客。扰扰路途间。我弘器为与严家有隙。因此上绝意仕途。奈因叩弟苦劝。来到京师。我想欲去参见他。又不甘心。欲得不去。他威势怕人。持其两难。前面就是京师了。〔丑〕相公。果然是好光景也。 

【前腔】〔生〕举目长安风光好。三月花期到。纷纷多士豪。染纸挥毫。各抒怀抱。何愁点额委洪涛。轻雷鼓浪神鱼跳。

〔丑〕相公。京师已到。严宅虽仇。他威势甚焰。毕竟先去参见他纔是。〔生〕正是。到他檐下过。怎敢不低头。不免去走一遭。〔下〕 

【挂眞儿引】〔净〕睚眦之仇期必报。应知雀角难消。阳托招罗。阴怀圈套。腹剑胜藏刀设缴。

玉带绯袍据要津。羣僚雅拜望车尘。谁当捧日擎天手。都属当朝秉轴臣。我世蕃藉父余荫。得此美官。仗父威灵。人咸钦服。积聚赀财数十万。结交权要几千人。睥睨之怨已伸。睚眦之仇必报。只有易家与吾世仇。为吾官势所压。不敢轻动。不想易弘器就中了解元。今春若联捷。焉肯释怨。他来时少不得参见我。我将机就机。定要留他在家。谩谩把这厮一发除了。有何不可。〔大笑科〕好计好计。〔生上〕未去朝天子。先来谒相公。门上可有人么。〔丑报科相见科净〕不知兄到。有失迎候。恕罪恕罪。〔生〕不敢不敢。〔净〕易兄乡书高荐。可喜可喜。〔生〕一时侥幸。诚为望外。 

【集贤宾】〔生〕污池蛙测知见小。未窥江海洪涛。荷沐恩波身转掉。希德相提携开导。〔净〕不须分付。五府六部翰林科道。俱凭我说话。〔生〕只是先君干冒。虽往事望捐怀抱。〔净〕小嫌何足介意。乡兄不必多心。〔合〕修旧好。把芥蔕冰消风扫。

【前腔】〔净〕家君荣幸超人表。坐朝堂震肃羣僚。官重名高心愈小。况咫尺天颜临照。仇多恩报。容茹处海宽天浩。

〔合前净〕乡兄可有寓所了。〔生〕还未。〔净〕舍下何如。〔生〕不敢打搅。〔净〕乡兄差矣。 

【猫儿坠】〔净〕与君乡故。嫌隙已明了。意气通家何不好。惭非吐沐揽英豪。堪效。须附他剧孟家风。千里车绕。

【前腔】〔生〕谬叨罗召。正是刎颈缔新交。羞杀金钱饕受了。恩施几杖愧违朝。还吿。做不得入幕嘉宾。桃李名号。

〔净〕位高德薄。正欲延揽英豪。况兄才德。更出吾上。不必多心。一定要住。〔生〕决定不住。〔净〕决定要住。〔生〕足见盛情。决不奉命。〔净〕叫福童。收拾后花园中书房。着他家人先回。你伏侍易相公去。〔生背云〕事势至此。暂且应承再计。正是情知不是伴。事急且相随。〔生下净〕弘器弘器。我也好计。你也悔气。我怕你乖而不来。不怕你来而使智。呵呵。你只道抟鹏旷野欲升天。今做了跛鳖深缸何处去。〔笑下〕 

第六出
游园题画

【忆秦娥】〔生〕神京近。一丸泥把函关定。函关定。羊肠世路。谩先驰骋。

我上京求取功名。不料严家冰释旧嫌。密投新好。莫不是意在得鱼。计先舍饵。正是愁云万叠眉峯锁。心月孤明胆海宽。且抛书卷。把冰弦抚弄。少拨闷怀。〔弹琴介〕 

【解三酲】〔生〕向南熏鸟啼淸昼。且抛着断简残编。似我不窥园的苦把身牢穽。怎如那弄枯桐的落得心閴静。琴呵。还指望高山流水锺期遇。休动了寡鹄孤鸾游子情。还思省。怕听他螳螂蝉捕。弦裏传惊。

冰弦未转番幽恨。玉轸调成畏杀声。还不若把龙泉起舞。抖擞壮怀。〔舞剑科〕 

【前腔】〔生〕听琴声愁肠陡动。谩指望焦尾调情。似我弄宫商的惹得心兵竞。怎如那控镆干的舞动我心豪兴。剑呵。还想你阶前按脱囊锥颖。莫做他客舍歌弹缑蒯轻。还思省。愁杀他锋藏鱼腹。解赠逃生。

何年得遂上方请。折槛明廷斩佞臣。呀。照依我这般抚弄呵。也只是匹夫之剑。你看严介溪掌握朝纲。太阿在手。 

【前腔】〔生〕天上台垣星正炳。吓得他鞭挞乾坤山斗倾。郭汾阳子壻尽■〈王怱〉珩。萧相国带剑上彤庭。严相国呵。不羡你璚冠珠履侯门贵。怎做得犬吠鸡鸣狎客轻。还思省。只怕你蜗涎易竭。茧足难行。

〔福童上〕天不欲留春。东君暗归去。碧梧枝上看。潇潇风送雨。易相公。你看满地落红风色恶。一年春事又将过了。〔生〕花色催春老。浮光促少年。〔福〕你晓得我家有个聚春园么。〔生〕不省得。〔福〕你听我说其大略。园圃裏异卉奇花。四时不谢。琼枝怪石。八景长春。凭虚楼阁齐天匠。撮巧亭台夺化工。曲槛兜栏。闲锁无边风月。麀鸣鹤唳。闹开无际海天。眞可比海藏龙宫。那数他隋堤汉苑。〔生〕何不挈我一观。〔福〕你将一钱银与管园的。就去看来。〔生〕是如此。〔行科〕果然好景致。我不省得。你却为我引道。 

【南宫太师引】〔生〕望前行。这地眞绝胜。艳丽处叫我心儿好骇神。俨似他蓬莱仙境。顿敎我对景生情。〔福〕那是秋千架。那是飞霞岭。〔生〕行过了秋千曲径。又是那飞霞石磴。〔福〕向东是雪洞。向西是听莺楼。〔生〕平穿雪洞。登楼还听莺。须信道神仙世界胜丹靑。

〔福〕不好了。不好了。裏面有人出来了。〔生〕人来怎么。〔福〕老爹有禁。擅入花园者。家下人打一百。外人送去老爷问罪。〔生〕何不早说。不来也罢。〔福〕且躱在太湖石边去。 

【双调夜游湖】〔旦丑净同上〕祇晓得深闺女敎。那管烟花境蝶舞蜂邀。〔丑净〕捻指流光。只恐怕辜负了一年好景。〔旦〕你看客拥香车。马嘶芳草。俱因此一春晴好。

〔净〕小姐。你看花园中果然开得好花。〔旦〕前日桃花李花开时。还好看些。桃姐姐。这是什么花。〔净〕这是牡丹。〔丑〕这个呢。〔净〕这是药。〔丑〕呀。这些栈上。都开起花来了。〔净〕这叫做荼■〈艹縻〉花。开到荼■〈艹縻〉花事了矣。〔旦〕正是春光堪赏尤堪恨。纔见花开又落花。 

【越调铧锹儿】〔旦〕我想荣枯难料。谁道繁华易保。看莺花可常绘藻。可久鲜娇。怕春去芳菲。似红雨随风乱飘。蜂踪浩。蝶梦消。听枝头蜀鸟。叫道春光去了。春光去了。

〔净〕老爷势压当朝。安如盘石。小姐何过虑也。〔旦〕花盛则必衰。月盈还有缺。〔净张科〕太湖石边有人。〔旦〕去拿来。〔拿福科旦〕我家福童。打一百。〔丑〕还有一个。〔净拿生上旦避以扇障面科丑〕你是甚么人。到我园裏来。好好跪了。饶你。〔生喝科〕胡说。男儿膝下有黄金。〔净〕好大来头。索了送去见老爷。〔福〕情愿责了小人。听易相公说个明白。 

【前腔】〔生〕与你同乡壤交。那更鸣珂相绍。也曾鹿鸣呼号。夺锦争标。垂云六息。觉抟风怒摇。〔福〕桃姐姐呵。休心傲。莫眼高。平地春雷报。转睫飞腾去了。飞腾去了。

【前腔】〔旦〕碧桃呵。他非干冒。祇愧我闲游自招。原来他是苍山隐豹。丹穴翥奇毛。尘境裏暂游翱。看扶摇上霄。君毋懊。妾怒消。似云收月皎。万里晴空了。晴空了。

福童。饶了你五十板。好好伏侍公子还去游玩。〔旦下福〕游玩游玩。臀儿打去一半。还要听你使唤。领人东看西看。〔下生〕福童去了。什么游玩游玩。灵魂在你身伴。情兴减了一半。咄。拚得撇下了。想他也无干。呀。又在心上来了。好一个小姐。有贤德。有美貌。可嘉可嘉。 

【山桃红】〔生〕只道蓝桥难到。岂料非遥。一见如花貌。心招目挑。想着他秋波渺。想着他步莲娇。那更体态儿转折儿意思儿尤妙也。那数他掌上轻盈俏。心话无门吿。祅庙火烧。咫尺长门闭阿娇。

【前腔】〔生〕他疑嗔疑笑。光景难描。似洛水神姬耀。灵魂暗消。惹得我言顚倒。惹得我思牢骚。谁肯将我意儿他意儿缝合时若线将针巧也。刘阮天台人未遥。成就姻缘早。合卺同牢。金屋妆成贮阿娇。

【尾声】〔生〕佩环声远香风杳。回首予怀渺渺。不道聚春园做了遇仙桥。

这是钤山堂。你看锦屛风上美人。出自丹靑妙手。虽极妩媚。还不如玉英小姐呵。此间笔砚也便。待我道他几句。〔题诗介〕〔锦上一枝花〕一见丹靑。眼底春生。美娇娇眞个轻盈。肯笑笑价値连城。你道我不知音。不惜玉。不是多情。你原何形只只。眼睁睁。独倚围屛。有何心事。闷恹恹。情脉脉。如醉如醒。密将雅意儿叮咛。你奈何有耳不听。有口不应。空叫我枉断肠拊心抚膺。更欲置汝袖中时展玩。惜不是我囊中物。恨杀我有力也难能。〔集句〕 

故国逢春正寂寥。



武陵人去水迢迢。

相思一夜情多少。



肠断春风为玉箫。

〔内叫云〕老爹出来了。〔生惊失稿下〕 

第七出
得稿赓词

〔福童上〕前日小姐遇了易相公。起初羞辱了一埸。后来温存了半晌。是非旣已明白。号令只宜诨帐。今日定要叫打园公。只怕酿了后来祸恙。领命只得施行。有事不在我心上。不免分付管家得知。管家何在。〔内应科丑〕把园公要打四十荆杖。〔内应下〕 

【逍遥乐】〔旦丑同上〕胭脂涂海棠。御柳风牵晴丝扬。马嘶芳草醉斜阳。踏花归去。拾翠王孙。恨杀红妆。

〔净持稿上〕方纔打扫钤山堂。偶然拾得一片纸。想是老爹遗下有用的。请小姐观一观。〔旦细念前词科〕 

【玉交枝】〔旦〕何人无状。谩垂涎娉婷画嫱。他说道。意殷懃描写衷肠。谩痴狂惜玉怜香。岂眞是心儿贪恋影儿良。缘何托愬丹靑像。恁空劳抽思废肠。恁空劳游思幻想。

取笔砚来。待我嘲他几句。〔写科〕肺腑抽肠。一段牢骚可悯。衷情倾泻。百般风味堪尝。我笑你雉鸣求牡。休认做凤翥求凰。枉费痴心。翻嘲浪口。呀。我知何人所作。就批人之纸稿。不若搓作纸丸。掷下了。〔土地上〕严玉英与易弘器秦晋宿缘。吴越世隙。婚姻怎能自合。不若用个机关。做个转折。使他两下暗托一丸媒妁。造成百世姻缘。有何不可。〔旦搓丸掷科土地接丸下丑〕好古怪。初先一幅纸。还可吹得去。今搓了一个丸。怎么也被风吹去了。〔作惊科净〕待我去追他来。〔旦〕果然好古怪么。 

【前腔】〔旦〕风掀云扬。这丸儿浪飘飘知落那厢。愁只愁墨髓流香。嗜味鱼相亲相傍。〔丑〕小姐何故烦恼。〔旦〕一似春光泄漏满庭芳。游人墙外多翘望。恨无端酿成悒怏。恨无端添来惆怅。

〔丑〕就落在他人手裏。那晓得是小姐笔迹。 

【尾声】〔旦〕蕖开太液香飘漾。绰约轻盈压众芳。〔丑〕小姐呵。还是你鹤唳风声自惊慌。

〔旦〕眼想心思梦裏惊。



无人知我此时情。

总然无限丹靑手。



一段伤心画不成。 

第八出
情恨兴师

【点绛唇】〔净扮仇严上〕剑戟霜寒。冲冠气岸。长虹贯。歃血除奸。谁是我同仇怨。

怒气冲霄避斗牛。英雄无计报深仇。靴尖蹴倒昆仑顶。剑气冲翻渤海流。自家兵部尙书丁汝夔老爷手下一个头目。唤做仇严的便是。前日胡虏犯京师。我主决策于严嵩。意欲剿杀。以伸中国之威。以舒皇上之忧。奈为此贼所阻。及事败拿问。那贼恐我主招出眞情。故将言词啜哄。以安其心。至临刑。始知为其所卖。虽是那老贼的威势。实是世蕃的主谋。我受主公恩厚。誓不与此贼共天。不免纠集兄弟们。计较一番。〔叫介众上〕赵襄仇必报。豫让是何人。将军有何分付。〔净〕我主死于非命。你们可有报怨之心。〔众〕但恐将军虽有奇谋。难扑腾天之焰。如有计策。一听指挥。〔净〕我欲据住中岳嵩山。声势若振。诛了世蕃。后杀那老贼。若不振时。埋伏他回家的往来要道。若有赃贿。奔回时抢他些。与他闹炒一场。〔众〕妙甚妙甚。〔净〕卽日就把武艺演精些。韬略讲熟些。后日也要成其大事。〔演武科作阵势科〕 

【豹子令】〔净〕左手弯弓横捻箭。横捻箭。能骑骏马着金鞭。着金鞭。万里横戈探虎穴。三杯拔剑舞龙泉。舞龙泉。〔合〕何愁严贼势腾天。势腾天。

【前腔】〔众〕三略六韬都阅遍。都阅遍。神机妙算百蛮传。百蛮传。赤兎追风刀偃月。昆仑踢倒仗靴尖。仗靴尖。〔合〕大明天下我为先。我为先。

一枝长戟六钧弓。



蓦地烧天蓦地空。

举旗为风偃为雨。



飞扬跋扈为谁雄。 

第九出
意传飞稿

【金蕉叶】〔生〕侯门肃静。帘幙摇风。花阴护影。想着他栏杆谩凭。害得我文园渴病。

自从见了那小姐。不觉心猿驰骋。蠹简懒拈。恨不得飞向花园裏去。且阖着门谩想一会儿。〔想科〕好似姑山半峯雪。瑶水一池莲。 

【桂枝香】〔生〕姑山雪样。瑶池莲放。白花仙女游凡。魆地端卿相撞。是前生宿殃。是前生宿殃。凭栏想望。支颐惆怅。细思量。岂是水晶屛上花妖降。恍惚还疑宿阿香。

【前腔】〔生〕武陵津傍。藐姑山上。餐风吸露乘云。那许尘眸相望。看鸠双燕双。看鸠双燕双。雄鸣雌向。前飞后伉。恨茫茫。春光在眼人空想。何日窥帘窃异香。

〔福上〕我想花园裏遇了小姐。被打五十板子。也罢了。叫易相公去。累他受辱一场。心甚不安。不免向书房中看他一番。〔见科〕相公受了闲呕气。不要记怀。〔生〕只是累你打了板子。心上不安。〔福〕相公虽则受气。我小姐深居绣户。不啻嫦娥。前日被你觑着。好生造化。〔生〕只是我 

【八声甘州】〔生〕春愁耿耿。奈无端牵系。意马心兵。梨花有梦。昭阳飞燕轻盈。三星卷帘当户静。一点残灯灭复明。孤另。但不知可曾夙世足系红绳。

【前腔】〔丑〕思省。他总有沈鱼落雁。隔墙花何必牵情。〔土地舞丸上生〕那边何人。打下一个弹儿来了。〔丑〕想是王孙公姓。持弓挟弹堪惊。抬头望处如星莹。为瑞为妖事未凭。〔见纸丸科〕人静。原来是何方纸茧飞堕中庭。〔生剖丸念科〕 

【不是路】〔生〕剖破分明。纸茧原来前日情。〔丑〕原来就是相公草稿。〔生〕我想那时呵。乘骚兴。挥毫意托美人屛。〔丑〕如今怎么样。〔生〕福童呵。谁相应。把我幽肠暗腹都描净。眞是流水高山人再生。但不知何名姓。文姬班史眞堪并。教我此情那罄。此情那罄。

我想那纸稿袖中忽落。一奇也。遗下何人嘲和。二奇也。嘲和而复飞到此。三奇也。有此奇事。能不动心。〔丑〕相公。 

【解三酲】〔丑〕莫不是汉中郞帛雁赠。莫不是鲁仲连书射聊城。莫不是洞庭泾上人求拯。莫不是风度飞琼缓步声。〔生〕分明是花阴幽恨无从罄。又恐怕我梅月呈妖恍惚生疑成病。我将这纸丸呵。做个灵符护法卫此三生。

〔丑〕疑心生暗鬼。过虑损精神。相公。我腿上有些疼。要去睡也。〔生〕你去自在。我在此间耍一回。〔丑下生〕当时御沟题红。涧泉流饭。后来俱有结果。我亦裁诗一首。作丸掷去。若是宿世有缘。亦到那人手裏。〔作诗写科〕 

【前腔】〔生〕我仗你缄情休露颖。我仗你个裏中情婉转鸣。我仗你霜红拾倩供诗兴。我仗你沟水长流返逆行。我愿你如筝扬扬天边趁。我愿你若絮空中滚滚轻。心还订。我愿你秦楼楚馆更仗风升。

我将一腔心腹。托之片丸。不免嘱付一回。 

【掉角儿】〔生〕我凭伊心中事倾。你传咱心中事明。欲飞时再行再停。欲投时相寻相认。你须要人眼睁先遁形。人眼淸方现影。纔称使令。间隙须乘。防闲须另。若相逢夫人韩氏。卽便留情。

【前腔】〔生〕我虽然七言未精。也到有千般厚情。你虽然心挑未明。那知我风流惯整。想因是好姻缘前世盟。巧机关今凑成。吾心深幸。巫山兆灵。高唐梦征。定不做行云行雨。一段虚情。

【尾声】〔生〕相逢莫把风流剩。一片云笺作话柄。但未知花月场何处。从此丝牵十万程。

残灯无熖影幢幢。



此夕怀人欲断肠。

假寐不遑惊起坐。



暗风吹雨入寒窗。 

第十出
丸裏缄怀

【菊花新】〔旦〕轻掀帘幕控钩扳。远袭香尘胜麝兰。杜宇叫声阑。花残莺懒。春归昼永人间。

〔丑〕姐姐你看。日艳一阑笼药。风香满院架荼■〈艹縻〉。好光景也。 

【步步娇】〔旦〕芍药翻红花飞瓣。杨柳条难挽。海棠丝乱午风轻。滚滚红尘。马嘶人倦。转眼景将阑。十分春色如飞弹。

碧桃。和你趁此日长。做些针黹。叫翠梅取了绒线板儿。你拿棚子过来。〔作做棚介〕 

【沈醉东风】〔旦〕绣棚儿将纎指谩按。粉地儿将金针频贯。蜀锦越罗间。更挑刺繁英灿。茉■〈艹梨〉素蔷薇红绽。蝶舞蜂攒。桃夭柳乱。巧安排夺天孙样范。

〔旦作睡科丑〕小姐莫非醉酒乎。〔旦〕我何常飮酒来。〔丑〕是醉春了。〔旦〕怎么叫做醉春。〔丑〕春色恼人眠不得。五更无梦到阳台。〔旦〕这是不要睡。何以言醉。〔丑〕小姐晚间不要睡。故日间要睡了。〔旦〕湖海风波梦不惊。黑甜一枕三竿日。晚间甚是好睡。〔丑〕小姐旣不醉酒。又不醉春。是醉心了。打个啑儿醒一醒。〔净〕不若且听枝上莺声。消遣一回何如。 

【忒忒令】〔旦〕我绣房春当刺绣天。为甚的意慵神懒。岂是睡魔倦鬼苦烦我昏眩。又听得语燕与啼莺。枝头闹。梁间绕。倾听怀顿遣。

〔丑〕姐姐。黄莺儿果然叫得好。 

【好姐姐】〔旦〕金衣出谷。调弦啼宫苑。喜离金弹。挈双柑斗酒。绿杨堤畔。穿金梭撺。洛阳锦堆眞堪玩。多少工夫织得完。

取文房四宝过来。待我作诗。以遣睡魔。〔作诗介〕春风浓若酒。熏得醉人多。强刺牵愁祟。躭诗战睡魔。送香花弄影。调管鸟翻歌。眼买窗前景。芳心肯掷他。〔净〕姐姐。你看鸟啼花落。谁不伤情。 

【嘉庆子】〔旦〕任芳春百鸟间关。院深沈谁想顾盼。〔净〕花园裏去耍子。〔旦〕前日惹了一场是非。还要去。把不出闺门箴休犯。莫傍秋千欲上竿。

〔土地舞丸上丑〕你看楼屋上滴流流一个团子落下来了。〔旦〕果然。 

【双蝴蝶】〔旦〕想是银河裏星度番。想是倾炼炉老子丹。想是柳书生熊丸。想是游侠郞抛掷黄金弹。想是宜僚丸楚邦驱难。还应是珠辞合浦一朝还。〔丑〕 

小姐。还是前日飞去的纸丸儿。 

【园林好】〔旦〕悔昔日人情未谙。为恁的轻濡彩翰。落众口登时腾讪。今何幸璧仍完。今何幸璧仍完。

〔开丸视科〕呀。又是他人所笔之诗了。〔念科〕西方人念切。嘲语辱情通。月殿疑无櫈。天台少便鸿。淸风非御水。沈墨作流红。天愿符人愿。丸中意在中。他话没来由。着实可恶。笔惹闲非。皆缘自取。我不合 

【川拨棹】〔旦〕胡麻流饭。寻径的随湾逐湾。笑相如绿绮空弹。笑相如绿绮空弹。争奈这文君意懒。念悬悬他自儇。谩垂涎空自馋。

〔净〕那人好差。空污纸笔。〔旦〕翠梅。收拾了棚子。 

【锦衣香】〔旦〕波起澜。涛笺焕。豹窥斑。毛锥幻。知他错认天台。空思江汉。词污难点寸心丹。阳台还隔。云梦难攀。笑寻香浪蝶向熏衫。错认芳兰。饿眼空相盼。何郞张敞。难施玉脸。怎画春山。

我丸去无心。他来丸有意。不觉技痒。待我步还一首。〔吟诗科〕缘海沉沉黑。茫茫路不通。狎人机息鸟。投简羽轻鸿。云结天边白。花消锦上红。心牵丝万里。味嚼此丸中。夙世姻缘。必此人也。诗意投机。誓以心许。什袭收藏。执为媒证。 

【浆水令】〔旦〕我本隐桃源焉知有汉。那想他倩渔郞问津来玩。他那里梦章台三春柳眠。我这里忆王孙千郊草芊。飞花应惹游丝绾。又谁知彻底冰壶。点染尘凡。金钿靥。玉指环。今生缘结来生绊。凭谁话。凭谁话。雕梁语燕空惆怅。空惆怅蜀魄啼残。

【尾声】〔旦〕姻缘百岁虽云幻。一线情牵万里山。未知何日相逢共笑看。

独步纱窗刺绣迟。



蓦然春色上花枝。

相思一念从今起。



春梦虽多无处归。 

第十一出
园中落穽

【番卜算】〔净〕华堂开绿野。珠履纷纷进。朝来有事独关心。合计谋方尽。

前日易弘器笼络吾家。已作瓮中之鳖。究竟要个收煞。昨请赵大哥鄢三弟计较。我今且卑词厚意。拉彼同席。作个计儿。灌醉了他。有何不可。叫左右。请易相公出来。 

【前腔】〔生〕情牵昨夜人。事抱当年恨。鲲鹏羁绊几时伸。独自萦愁闷。

〔净〕乡兄在舍。久慢得罪。〔生〕谬辱厚雅。感戴不胜。今日设此盛馔为何。〔净〕一向不得与兄相叙。今日稍暇。聊伸寸敬。〔生〕何劳如此。〔净〕一件禀上。赵科长鄢道长二人与我最厚。今日请来一陪。乡兄意下如何。〔生〕公友卽吾友。有何不可。〔净〕已着人去请。想亦就来也。 

【满江红】〔外上〕春老莺残。风雨过。催花发信。瞥然见林梢肥红。尙欺绿嫩。〔小生上〕唤起春郊游冶兴。独添缰锁人萦恨。〔合〕今朝有酒且听莺。春休问。

吾乃赵文华与鄢茂卿便是。感蒙严府相招。此间已是他门首了。〔相见介〕此位何亲。〔生〕小子易弘器。〔外〕原来是秋元先生。〔净〕是我乡里。又是至亲。特请二位一陪。〔净附外耳科外点头科外〕首席易完虚坐。〔生〕二公前辈。小子焉敢。〔净〕彼此通家。乡兄决不失礼。还二公坐。〔众〕僭坐了。〔净〕今日要行一令飮酒。〔外〕又是我先行。久僭不好。要各人认一花。把花自家品题。后来待我刷卷。我认的是桃花。 

【锦堂月】〔外〕玉洞仙根。玄都旧种。公门悉非凡品。他笑口无言。红尘看人滚滚。呈艳彩蜀锦争葩。鼔浪暖神鱼共奋。〔合〕还须认。有天上奇花。露中红衬。

〔小生〕我认的是杏花。 

【前腔】〔小生〕更信。入市沽春。烧林拟火。描春色妆红粉。恁着意牢关。一枝墙外难隐。红映着十里飞骢。色耀他曲江游■〈亻嶲〉。〔合〕堪题品。看花隐前村。牧童遥认。

〔生〕序爵该东楼公了。〔净〕乡兄是客。怎敢当爵。〔生〕序齿也不该是小生。〔众〕有宾主之分。还是易完虚。〔生〕我继二公之后。认的是芙蓉花。 

【前腔】〔生〕离羣。冷落辞春。怜秋蘸水。西风独避芳尘。总生在秋江。素襟晚节何损。堪羡他老景含芳。谁管他阳春花阵。〔合〕轻朝槿。为不向东风。未开怀韫。

〔净〕我认的是牡丹花。 

【前腔】〔净〕花尊。倾国堪珍。名题富贵。子孙看到何人。绣轭罗帏。百花自然钦逊。称上第魏紫无双。夸独步姚黄一本。〔合〕熏风近。永日护香霞。赏心偏趁。

〔生〕请老先生刷卷。〔外〕我三人之花。俱当景得时。庆飮一杯。易完虚之花不及时。罚飮三杯。〔生〕小子虽不及时。还有得时之日。吿饶一杯何如。〔外〕便让一杯。只是要吿个板儿。〔生〕但凭。〔外连违数杯科生作醉科外〕已承命了。还有别事否。〔净背生科〕都堂曾铣欲复河套。不惜数十万钱粮。违吾父之意。拂众人之心。你道何如。〔众〕有何难哉。着刺客刺杀了他。就无主将了。〔小生〕不若多纠几个兄弟们。上他几本。皇上作了主。怕他不息兵。〔净〕有理。好妙计。 

【醉翁子】〔净〕休愤。结同门交章叩壸。霎时起波涛。眼花昏晕。〔小生〕若要行刺呵。要隐。当遁迹潜形。翦蔓除根纔事稳。〔合〕休焦愤。管敎他蓦地风雷。火熄灰烬。

〔净〕还有一事。丁汝夔受刑。他部将仇严。就认道下官主谋。图欲报仇。聚兵在我回家往来的要道。势甚猖獗。〔众〕着官兵剿除就是。〔净〕全赖全赖。 

【侥侥令】〔众〕仇严何太蠢。平地欲兴云。〔生〕不想一木难支将顚运。可惜枉费了精神。志未伸。

〔生〕小子敢进一言。 

【尾声】〔生〕排贤下石非忠荩。〔净作惊科〕乡兄此话牢拴方寸。〔众〕休把我机关轻泄人。

〔外〕鹦鹉才高却累身。〔小生〕济时须仗老成人。〔净〕如碁世事当先着。〔生〕梦裏输赢总未眞。〔净上吊场〕方纔偶尔失言。想必弘器已知了。此事最大。万一漏泄。祸在灭门。叫赵大哥劝醉。原为欲结果他。如今正好动手。只是没有一个托意的人儿。〔作想科园公上〕禀上老爷。前日易相。欲觑小姐。俺入园扉。不意撞见。个个皆知。初相见时。番转面皮。讲到后来。痴痴迷迷。因此外面攘了是非。〔净〕有这等事。〔怒科〕园公。你也恨他么。〔丑〕恨得他狠哩。〔净〕我有一计。只许你知。叫他今晚宿在园西。悄悄杀他。重重赏你。〔丑应下〕 

〔净〕心上正可恶。



又添一重怒。

当死的畜生。



佛也不能度。 

第十二出
怜儒脱难

〔丑〕恨小非君子。无毒不丈夫。弘器花园前日累我打了四十。道我管园不守家规。擅放闲人闯入。银子得了一钱。臀片打得流血。叫我气从何处出。恨从何处泄。我便驾他一场是非。不想老爷原与他有隙。今夜叫我了他世事。唤他西廊房宿歇。正是我虽有悔心。他实无生蘖。〔下〕 

【懒画眉】〔生〕春来春去几经过。不是今年恨最多。诗丸消息去如何。可曾却傍妆台堕。一段姻缘事怎么。

缘分相须偏凑巧。事情背戾枉机关。丸来投我诚然易。丸去投人亦不难。若天缘有在呵。 

【前腔】〔生〕丸来丸去两情和。诗谜堪猜独自哦。不知落花流水竟如何。若是传波红叶机缘辏。坦腹何须另觅何。

〔丑上〕老爷请相公后园西书房安歇。此处有客来也。〔生作疑科〕蓦然有此话说。莫不是计行擒虎。密地藏窝。〔思科作点头科〕正是身世如飘梗。行踪任转蓬。〔下〕 

【一翦梅】〔旦上〕倒影楼台上薜萝。寳鸭香疎。别院笙歌。

昨梦神言。易生有难。命吾救之。如若不救。灾祸立至。想起来他在我家看书。有什么难。于我何干。我去救他。但梦魂屡夜。嘱托再三。使我念虑暗移。心思默换。事有可疑。 

【前腔】〔丑上〕无端鸦鸟闹檐阿。凶吉如何。底事烦魔。

〔旦〕你在那里。去这多时。好打也。〔丑〕一件机密事。园公谤了易相公是非。要害他性命。〔旦〕为何。〔丑〕为小姐前日花园裏窥觑。不曾回避。〔旦〕你怎么晓得。〔丑〕偶尔送茶。窃听来的。〔旦〕有此事。昨梦有准。神言不虚了。 

【懒画眉】〔旦〕堪怜措大忒迂疎。恰似随风赴烛蛾。知君家世听鸣珂。可怜为我微躯也。霹雳靑天白地波。

〔丑〕那人再无人救得他。 

【前腔】那人落穽入天罗。想是文章被折磨。小姐呵。你何须布施念弥陀。吹嘘一点灵犀热。涸辙枯鱼沐浩波。

〔旦〕我想救他。再无计策。除非着他走了。你去取花银十两。与他盘费。再拿些蜜枣火糕。与他路上充饥。就着你去。免人知觉。叫他火速去罢。〔旦下丑〕领了小姐命。只得走一遭。俺小姐呵。 

【金珑璁】〔丑〕慈悲方寸地超生胜比檀那。你看侯门寂寂。万籁无声。只有月照庭轩。风来院宇。摇玉树。荡银河。我仓惶提醒梦。他黑甜一枕南柯。门密扣。口轻哦。

易相公起来。〔生上〕是谁。〔丑〕丫鬟碧桃。〔生〕为甚的。〔丑〕有人要害你性命。你可知道。特领小姐命。来救你。 

【啄木儿】〔生〕吓得我身如颤汗似波。手足■〈月累〉膗行怎那。谨承望蟾宫近得觑嫦娥。谁知道蚕丛裏撞着喽啰。〔丑〕相公早寻个生路去。〔生〕我穷途卒雷难先躱。瞿塘卒风难回舵。叫我进退无门罹网罗。

小生有何福分。蒙小姐大恩救我。 

【前腔】〔丑〕花园裏悔叱呵。更有梦裏谆谆神吿我。还有花银十两。火糕四匣。密枣百枚。有花银路实盘■〈束它〉。有糕枣干糇防饿。相公呵。你逗遛此间难逃祸。急须画谋寻方躱。努力前程休自蹉。

〔生〕从那里去好。〔丑〕跳墙去好。 

【前腔】〔生〕墙危险似落凤坡。软脚如何能跳过。〔丑〕不若往架上扳着葡萄。下衙衕卽是平窝．〔生〕前途指迷无摧挫。幸逃大昭巫阳■〈此上夕下〉。肺腑终身铭翠蛾。〔生望空拜谢科〕 

【前腔】〔生〕蒙杯渡念转多。未茧春蚕丝正伙。谢小姐呵。临岐赠济困防饥。只怕乾坤窄难寄蜂窝。姐姐。也拜你两拜。与我转达小姐。我此去呵。神鼋已离中桥祸。壶浆已克翳桑饿。正是铁石能消恩不磨。

〔作上架科〕多多与我拜上小姐。愿他早配公侯。簪缨奕世。我生当衔环。死当结草。〔下丑〕他得命了。救人一命。胜造七级浮图。这是小姐的大阴果。不免回复与他。〔下旦上〕一点活人心。未知全得否。〔丑上旦〕碧桃。你来了。此事何如了。〔丑〕去了。〔旦〕他有甚言语。 

【三段子】〔丑〕他说道若为鬼魔。足羁縻相随荷戈。若为犬骡。挂丝缰荒郊展莎。小姐。他去时的光景可怜。只见他寒惊赤胆英风挫。愁消白面雄心懦。这段仓惶。岂为小可。

〔旦〕正是鳌鱼脱却金丝网。摆尾摇．头再不来。〔丑〕他望空拜谢小姐四拜。谢我两拜。转上小姐。道小姐恩德呵。 

【前腔】〔丑〕感深润河。望长江茫茫浩波。景行玉傩。望泰山巍巍翠峨。他愿你公侯匹配随金舸。子孙奕代陪靑琐。只为你恩过当熊。情非掷果。

【尾声】〔旦〕今朝幸喜逃凶祸。来日还知好结果。将俺这活水些些解释寃家无限火。

你们各人谨闭春风口。切莫轻吹草。不知悄悄回去。不得惊动了老奶奶。 

〔丑〕夜半无人私语时。



东方明星亦不迟。

〔旦〕堂前虽有三千客。



明日报恩知是谁。 

第十三出
代女捐生

〔贴上〕受恩深处亲骨肉。诺重千金死亦轻。吾乃严世蕃之表姑陆氏是也。孀居早岁。感蒙严府提携。将女玉英。委托老身抚育。及今年已十五。与我情亲意笃。犹如母子。且喜他仁心义气。不类父亲。往常先我而睡。今晚原何不见他来。年纪长大。必须要检束他。恐做出勾当来。未必不罪及于我。不免去寻他一番。正是付托情干己。休戚自相关。〔下旦提灯上〕一时错信梦。思量祸不轻。爹爹要害易生。必有一个缘故。明日举理。是谁放的。必定牵三扯四。不知打死多少人。为着一人。害及多人。造孽无量。不若拿了锁匙。自尽于园门之上。定知是我。不枉他人。却不是好。〔贴上叫科旦〕姑妈来了。如何是好。不免扑了灯。躱在僻处。待他去了再处。〔贴〕原何几重门都开了。那壁厢什么光。〔见旦科〕呀。你好大胆。使女也不唤一个随身。做出事来。莫说累及我。不怕玷辱祖父么。〔旦〕姑妈。你是我母亲一般。有事不敢相瞒。父亲要谋易生性命。奴家放他走了。恐累众人。我要自尽。〔贴〕为何放他。〔旦〕梦中神言。救他则生。不救则祸。恍若心回意肯。因此救他走了。〔贴〕他的信。谁送的。〔旦〕碧桃。〔贴〕叫碧桃来。〔叫科〕 

【玉胞肚】〔贴〕痴迷可哂。梦中言何须认眞。似琴心拨动文君。是非中眞假谁分。你捐生未必便成仁。我就木甘心代尔身。

〔旦〕奴家做事。焉敢害及姑妈。〔贴〕惜尔靑年。富贵有日。我受你家恩厚。故以此报。你拿锁匙来我。〔旦哭科〕 

【前腔】〔贴〕你损躯陨命。出无辜令人痛呻。借天年换我长春。忍拚伊瞬息离分。归来脉脉度重阍。刻骨难忘代死恩。

〔贴欲下科旦扭哭科〕姑妈。和你朝夕盘桓。叫我怎生过得。〔贴〕事以密成。语以泄败。不要嚷。恐人知觉。〔旦又扭哭科〕 

【小桃红】〔贴〕不须呜喑。急搵啼痕。倘若机关泄。不论眞和假。玉石一齐焚。〔旦〕姑姑呵。教我晨昏眠食靠何人。从今后向谁嚬。傍谁伸。凭谁愬也。翻悔施恩忘自忖。到为萍水闲人害瓜葛姻亲。

〔贴〕碧桃。好好伏侍小姐。〔作下科旦又扯科〕姑妈。教我一刻也过不得。你断然不可死。不如我死了还好。 

【下山虎】〔旦〕痛心如割。焦愤如焚。霹雳从空起。折凫鶵两处飞分。懊恨着奴起寃根。反累姑姑陨身。喘息徒延与死邻。〔贴〕只愿再来重相认。依旧相看母子亲。〔旦〕总做重生母难报厚恩。一度思量一断魂。一度思量一断魂。

〔丑〕姐姐。只怕此人未得逃脱。姑妈又空死了。明日举理起来。了不得哩。〔贴〕且再计较。〔背云我若要死。那二人决不留我死。我若不死。此事断然不妥。不若赚脱了二人。后面有一古井。寻个自尽。〔对云〕小姐。我有一计了。如今各自去睡。明日举理起来。一口招成是我。就死也不招出别人。那时节图个侥幸。倘不死也不见得。〔旦〕也有理。〔贴〕况如今夜深了。各去睡罢。〔各下科丑急上〕小姐。不好了。不好了。姑妈投井死了。〔旦哭科〕罢了。我的姑妈呵。 

【蛮牌令】〔旦〕你拚骸骨自经刎。愁波害累他人。只是我卵翼勤劬难割舍。剩得我眞惨戚好伤神。〔丑〕小姐呵。可怜他飘泊孤魂无主。有谁来一滴浇坟。〔旦〕碧桃呵。我丹心苍苍鉴临。空教我泪淋淋血染罗巾。

〔丑〕小姐不要啼哭了。倘若人知。你我都是死命。不如只做不知。悄悄去睡。苟延残喘再处。〔旦〕千日提携。一朝永诀。教我怎生过得。 

【尾声】〔旦〕霎时月落天昏暝。生死分离一瞬。苦杀我地角天涯无处奔。

〔旦〕他生未卜此生休。〔丑〕好月那堪独上楼。〔旦〕一度思量一惆怅。〔丑〕泪珠时傍枕函流。〔下园公持刀上〕一时心气不足。老爷面前一簇。簇起老爷火来。就教我去杀戮。那时勉强应承。如今二四五六。杀他觉道惨人。要罢又怕老爷磆碌。因此十步九回。渐渐钟声断续。如今只得硬了心肠。〔看刀科〕摸着他颈边一戳。〔入摸科〕呀。眠床便有一张。人不知道望南望北。〔思科〕可恼当当教我摸来。怎生归去回覆。咄正好想必他已逃生。只说不知何处投宿。〔下净上〕一事若关情。惺惺到五更。园公夜来事。未审可曾成。〔丑上净〕园公来了。此事何如。〔丑〕难言难言。就是个神仙。老爷分付杀他。我生怕他桃之夭夭。悄悄张他进去。轻轻把锁连牵。等到三更时分。喞喞开门向前。慢慢步到床北。好好揭他帏幙。将刀枕边一戳。〔净〕那人死了也未。〔丑〕耳边■〈口极〉咯一声。〔净〕什么东西。〔丑〕原来枕上板木。〔净〕那人何处去了。〔丑〕也不知从天直上。也不知从地屈曲。四壁团团一摸。止剩一间空屋。〔净〕呸。你这厮不中用。〔丑〕非干我不用心。只恨人先指哫。〔净〕旣他何处逃宿。叫我恨心益毒。定然去路尙促。着城门上盘诘火速。城外快张榜牍。分付乡村市鎭着实捱捉。他道是漏网之鱼。我视他兀上之肉。咳。弘器弘器。时运忒利。瓮中跛鳖。爬了出去。〔丑〕老爷。不是这样说。〔净〕怎么样说。〔丑〕弘器弘器。你那裏去。定要拿来。了你世事。〔净〕好好好。定要拿来。了他世事。叫快分付城门上盘诘。火速城外快张榜牍。乡村不许留宿。城市画图捱捉。大笑科〕他道是脱网之鱼。我视他兀上之肉。 

第十四出
故旧存身

【满庭芳】〔生〕夜色苍茫。愁云滉瀁。梦中唤醒彷徨。孤鸿离塞。罟网四围张。徼惠商王祝网。幸恩宽三面高翔。超画地如登天上。肉骨德难偿。

死中得活心偏幸。难裏施仁感倍深。我回首严府。如鸟入密罗。虎罹深穽。今日得生。实小姐玉英所赐。焉可忘也。此时天色未明。关防正紧。只得潜伏街巷。以待开关。 

【驻云飞】〔生〕匿影幽埃。雾霭横空跧草莱。愁杀关防碍。闷杀人顚沛。嗏。月影挂楼台。柝夫催代。记得孟尝君逃关。门下有鸡鸣之客。早脱关津。我如今呵。谁学鸡鸣。早脱秦关外。风翰何年度九垓。

〔作车马人行共诨下丑上〕走了杀人强盗易弘器。城门上盘诘仔细。〔净〕已放一班去了。〔丑〕快写榜文。张挂在城门街坊乡村市鎭。有人获住者。赏银百两。正是网细鱼难脱。机深虎必擒。〔下〕 

【前腔】〔生〕枭獍狼豺。误触髭髯戟两腮。蜜口生茶荬。笑脸藏蜂虿。嗏。骇汗苦难揩。离坑脱寨。当时子羔逃难。不径不窦。我■〈口虽〉杀羔柴。径窦何妨迈。喙息奔驰路怎捱。

〔仇严上〕何人这样好大胆。到我山前不小心。〔生〕小子是严。〔仇〕正是我的对头人了。叫兄弟杀。〔作斗科生〕大王。为何说起严字就叫杀。〔仇〕屈杀我主。今却为他报仇。〔生〕吿大王。我是易生。为严家谋害。逃出来的。〔仇〕这是赚我的话。邀你在家读书。你与他是好的。借你腊臀打张辽只是杀。〔又杀科生作胜下仇〕好汉子。读书人怎么这等有勇。放他走了罢。正是今日让他些。后来好相见。〔下生上〕这仇严可恨得紧。正在困穷之时。又与我闹炒一场。他日得志。必然报此仇。喜得他已离远了。向前鎭上买些酒饭充饥再行。有恁榜文。〔看科〕呀。原来严家捕我的文书。 

【前腔】〔生〕揭榜围垓。四顾踌蹰路转猜。胆碎腔儿内。魄落躯儿外。嗏。今后只宜向小路走。孔道与通街。须防盼睐。张良误中副车。大索十日。这也理当。我今博浪无椎。大索谁能害。记得囊中还有火糕蜜枣。他临岐相赠。想是野人投块之意了。莫不是叫我早觅高栖惬壮怀。但不知何日得早报高恩惬素怀。

行得力倦。不免坐在此处。吃了糕枣再行。我想小姐一面。卽蒙见怜。那人儿倘知其见怜。更有甚者。〔出丸看科〕丸呵。你是主眷。你是仆从。是严府中人。不是严府中人。细玩此词。才并大家。词同蔡琰。闻得救我的玉英小姐。诗词歌赋。无不能者。或者是他。也不见得。我见此丸。如见此人之面。虽处难中。仗伊解闷。〔内喊云〕来了。来了。快拿住。〔生急收丸科〕正在苦中作乐。祸事又到了。这裏有人追捕。如何好。〔作慌科〕 

【前腔】〔生〕披棘摧崖。〔听科内作获兔笑科〕原来猎夫逐兽。还好还好。耿雉依稀罗弋灾。株守终招累。鹿逐今谁逮。嗏。这一座山好不高险。绝巘断烟霾。天低日碍。记得张俭逃亡。有孔北海相留。我如今一身为客如张俭。四海何人是孔融。张俭逃亡。北海家何在。翻忆鉏麑为触槐。

登登山路回头尽。滚滚江流觌面来。 

【皂罗袍】〔生〕一段浑如练帛。看汪洋荡漾。万顷空排。兼天涛浪浩无涯。胸襟淘汰眞舒快。汨罗沈骨。忠魂可哀。中流鼓楫。雄心未灰。险难飞渡心惊碎。

此处隔水。非舟不渡。且在江亭上一坐。 

【前腔】〔生〕且坐江亭宽待。〔渔上〕侬是不识字烟波钓叟。黄芦岸白苹渡口。绿杨堤红蓼滩头。虽无刎颈交。颇有忘机友。点秋波白鹭沙鸥。傲杀了人间万户侯。〔生〕听渔歌欵乃。鼔枻芦隈。渔翁渡我一渡儿。〔渔〕快些下来。〔生〕长年三老片帆开。〔渔〕你看江猪呸呸哺哺。想必要风大哉。〔生〕江■〈犭屯〉吹浪心多骇。〔渔〕楚霸时乖。遇舟而不渡。〔生〕舟不渡。英雄可悲。〔渔〕子胥运到。得丈人以逃生。〔生〕丈人江上。高风怎埋。投鞭吊古增长慨。

〔渔〕相公请上岸。日向西流水向东。无拘无束只有我个卖鱼翁。小舟一叶轻来往。晨昏使尽了一江风。〔下生〕旣过了江且暂投叩弟家再处。已将近了。不免趱行几步。〔末上〕北阙休上书。南山归敝庐。不才明主弃。多病故人疎。我前日苦劝易兄上京求取功名。一去杳无信息。终朝悬念。且出郊散行则个。 

【前腔】〔生〕奔走自惭狼狈。这就是叩弟家了。羡红尘不惹。绿树偏围。两山排闼送靑来。柴门蘸水多潇洒。〔末〕前面好似易兄。〔见科〕去京就回。必有缘故。请至草堂。谩说颠末。〔生〕纔到京时。那严世蕃呵。他权分鼎鼐。辱交草莱。披襟折节。却捐忌猜。〔末〕如此却是美意了。〔生〕我错认做交成廉蔺心私戴。

【前腔】〔生〕未久番生毒害。向园亭开宴。尽是朋党奸回。他飞觞不觉玉山颓。阴谋暗嗾来相害。〔末〕何以得免。〔生〕多感他使女碧桃。悄地行来。说道我领小姐命来救你。殷懃唤醒。幸脱此灾。〔末〕此恩当铭肺腑。已后何如。〔生〕旣出了城。他又画形张榜。布列九垓。〔末〕何能到此。〔生〕宵行昼伏。特地投依赖。

〔末〕又是我不合。劝你去。如今就在舍下暂居。待严贼恶贯满盈。再图进取。〔生〕只恐打搅。〔末〕通家契友。何出此言。 

【尾声】〔生〕相逢望出寒微外。〔末〕暂隐阴崖听蛰雷。〔生〕图南未遂且认安乐窝为经术斋。

〔生〕失路荆溪上。



〔末〕依仁复暝投。

先生能馆我。



何事五湖游。 

第十五出
明廷张胆

【北点绛唇】〔小生〕星散中天。金壶漏点。催银箭。忽听朝鞭。阊阖开宫殿。

昭容前导引琱舆。仗剑仙班拥万■〈衤居〉。烟雾卷帘春殿近。星辰鸣履晓垣虚。吾乃皇门官便是。每日早朝。必有言官上表。此时天色向明。正是鸡禁鸣鞭早。鹓行进步迟。道犹未了。奏事官已到。 

【番卜算】〔外〕白简效辛郞。发皂囊封上。〔末〕赤胆照穹苍。痛把权奸攘。

吾乃邹应龙是也。见严家横逆。上章请除。连进三章。一不见报。今日拉同林道长冒死面陈。此是午门。不免进入。〔小生〕来的何官。〔外末〕御史邹应龙林闰。〔小生〕有表传上。〔外末〕臣有密事。必须面陈。 

【神仗儿】〔合〕诚惶诚恐。诚惶诚恐。负丹心朝拱。仰天朝俯洞。控衷非关干宠。〔小生〕有何章疏。就此请奏。〔外末〕臣惟有并牍交章上耸。只指望达宸聪。只指望达宸聪。

【滴溜子】〔合〕念臣等。念臣等。赤心日捧。荷吾王。荷吾王。湛恩波涌。可怜。根基摇动。相臣孼乱阶人情讻讻。吾王呵。臣和主燕雀高堂。难避栋凶。

〔小生〕请进去。〔进拜科内〕阶下何官。〔外末〕小臣邹应龙林闰三上表章。未蒙钦下。故冒死面陈。 

【香柳娘】〔合〕冒天颜对扬。冒天颜对扬。燮调无状。〔内〕何人。〔合〕权臣济恶罹天网。窃君权胆壮。窃君权胆壮。废置乱朝纲。威声震霄壤。布腹心满堂。布腹心满堂。贿赂公行。普天怨望。

〔内〕震肃百僚。交际问馈。何足为异。〔合〕臣启陛下。严世蕃贪横。三尺难逃。 

【前腔】〔合〕有玉琴象床。有玉琴象床。珠山琼盎。寳镶溺器金丝帐。占良家女娘。占良家女娘。阡陌接遐荒。闾阎受骚攘。树私交外方。树私交外方。酷胜张汤。方隅姻党。

〔内〕官久自富。人附产广。理之当然。〔合〕臣启陛下。世蕃激叛仇严。谋杀弘器。人心共愤。 

【前腔】〔合〕他谋多中伤。他谋多中伤。威权明仗。鲸呑虎噬谁拦挡。激仇严乱倡。激仇严乱倡。挟愤害贤良。无辜受寃枉。看封狐巨蟒。看封狐巨蟒。流毒衔寃。恢恢天网。

〔内〕仇严这厮。何关利害。谋杀弘器。有何据来。〔合〕臣启陛下。世蕃罪恶。殆有甚者。非止小臣一人干冒。言之者甚众。曾铣丁夔杨继盛等说。 

【前腔】〔合〕他心包祸殃。他心包祸殃。阴柔倾丧。五奸十罪言非诳。听忠言作狂。听忠言作狂。不道冒无将。功勋尽罹网。似谦恭汉莽。似谦恭汉莽。董卓曹瞒。明朝魍魉。

〔内〕他总有歹心。成得甚事。〔合〕臣启陛下。更有难言。世蕃驾父威权。谋为不轨。臣等义不共天。难与同国。〔内〕有据说来。 

【前腔】〔合〕他谋深计藏。他谋深计藏。根盘蔓长。威名震主心生妄。望吾王早防。望吾王早防。跋扈忒强梁。山河岂无恙。致微躯抵抗。致微躯抵抗。冒死除殃。餐刀何让。

〔内〕依卿所奏。午门外听旨。〔外末〕万岁万岁万万岁。〔小生〕绣衣恭喜。〔合〕着我午门外听旨。你与我接旨来。〔小生〕是如此。〔合〕我在此。不免拜谢天地。 

【香罗带】〔合〕孤忠托上苍。应龙拜禳。仰窥阊阖徼天贶。台星黯淡久无光也。埋轮共说张纲。管敎城社狐兎亡。调鼎皋夔。也只愿淸朝玉烛长。

〔小生上〕绣衣可喜。圣旨已发该部去了。〔外〕如何说。〔小生〕严世蕃假威陷父。怙宠欺君。发云贵充军。妻子发功臣家为奴。家财入官。严嵩念老。削爵为民。养济院终身。岁给俸米百石。邹应龙林闰孤忠自许。独立敢言。连升三级。〔众〕多谢天地。吾王万岁。 

〔外〕九衢香雾拜天颜。



〔小生〕独立敢言人所难。

〔末〕祇有当时骢马客。



〔合〕高名千古重如山。 

第十六出
权门狼狈

〔丑〕善恶终有报。只争早与迟。自家押解的便是。世蕃仗父相权。檀作威福。缙绅切齿。台谏舌缩。不意天道昭昭。祸来忽倏。君心转悟。把家财入国。世蕃充军。妻孥配辱。刑部差俺欲解他去。争奈他们再三苦求哀哭。回家辞别妻子。到今已自一宿。倘若朝廷知道。取罪难赎。今日不若催他早些起身。不要只管在家延摸。〔叫科〕 

【挂眞儿引】〔净〕回首繁华如梦裏。雄心今已灰颓。〔贴旦同上〕暖阁香消。妆台尘暗。对景洒两行红泪。

〔净〕食蘖不易食梅难。蘖能苦兮梅能酸。〔贴〕未如生别之为难。〔旦〕苦在心兮酸在肝。〔净〕起解在今日了。如何好。〔贴〕一向边庭。一充孥配。〔旦〕夫妻子母。只有今日这一会了也呵。 

【泣颜回】〔净〕分手泪盈腮。叹东西南北堪哀。只道春光常在。谁知霎时裏雪逼霜摧。悔当权逞威。把孼寃罔造应还债。踪积得玉海金山。也俱为粪土尘埃。

【前腔】〔贴〕长吁柳袅。想章台马嘶金埓。怎知蜗壳忘回。麝脐番累。蓦地裏瓦裂冰开。你瞒天祸胎驾虎威。把八柄三纲坏。叹荣枯傀儡灯残。看世变风卷尘灰。

【前腔】〔旦〕愁怀万种共千堆。身生阃阁足未履庭阶。堪怜蒲质。怎惯得涉浪穿崖。〔净〕我犯天条。累及你了。〔旦〕天刑怎回。总缇萦书上君难悔。把泼天样苦海愁山。更消磨杏脸桃腮。

〔丑上〕公子好起身了。〔净〕押解哥。你看日前之面。没奈何再从容片时。还有花银一两。与你去买点心吃。我就行了。〔丑〕论你平昔堪憎。就该摘背搀行。看你眼前光景。我便再停一停。〔下〕 

【香柳娘】〔净〕叹君王宠衰。叹君王宠衰。雀罗门外。家财星散身狼狈。我是曳白菲才。是曳白菲才。滥竽入金街。朝绅侧目待。〔合〕苦今朝发配。苦今朝发配。祸及妻孥。愁云锁黛。

〔贴〕你今日受颠沛。不远千里风尘。皆缘你平时孽大致此。〔净〕我何尝作孽来。〔贴〕杨继盛衔寃。丁汝夔屈死。仇严激叛。弘器逃生。汤日新远窜他方。朱士直终身异域。都缘 

【前腔】〔贴〕你平生妄大。你平生妄大。视人草芥。黄金白璧如尘块。〔净〕这都是我作孽处了。〔旦〕屛前十二钗。屛前十二钗。珠履三千客。豪华竟何在。〔丑上〕 

世蕃。世蕃。这等时候。怎么分离甚难。〔净〕可怜我夫妻子母。一别再不能相见了。望乞再宽我半晌。〔丑〕半晌半晌。银子得了你一两。腊臀经不起三十荆杖。快些作帐。不要游扬。〔付末〕看我面上。再儾他一儾。〔下〕 

【忆多娇】〔净〕无计策。难摆划。钦承诏旨边庭谪。肠断阳关人追迫。〔合〕路遥山隔。路遥山隔。共把行云望白。

〔丑上〕你可知钦限甚促。快些就子囊头三木。不要只管■〈儿欠〉■〈尗欠〉。留些眼泪。路上哭哭。我还要赶到前村投宿。你快些一头分付。一头望前踯躅。〔枷扭科〕 

【前腔】〔净〕衣牵带。手怎擘。夫妻子母分南北。几处飘零魂消魄。

〔合前仇严领众上〕我仇严闻得世蕃起解。他身边财物必竟甚多。卽没有。打他一个半死。也消得主公九泉之下一口怨气。不免叫兄弟们候上。〔冲上作劫科净〕大王。与你日前无怨。往日无仇。〔仇〕往日无仇。恨不得咬断你的咽喉哩。〔作打科净哀科仇〕我且问你。官势还好使一使么。〔净〕罢了。〔仇〕你金珠财宝。还剩多少么。〔净〕尽了。〔仇〕你平昔豪气还在么。〔净〕没了。〔仇〕你谋人害人的事。还记得么。〔净〕忘了。〔仇〕呵呵。你平生万般孽。到底一场空。〔众〕看他这等一个模样。我丁老爷已泄了气了。放他去罢。〔拿末上〕一个背黄袱的。拿来见将军。〔仇看科〕原来赦我的赦书。〔开读科〕世蕃激叛仇严。今已伏法。仇严若肯投降。卽居原职。况边上戎寇。出没无时。就着仇严鎭守。将功折罪。〔仇〕旣是这等。兄弟们。何不乘此机会。卸甲投降听命。万岁万岁。世蕃世蕃造化。天阙不有赦书。打你扒摊。从今去却戴渊剑。且学忠良翊圣朝。〔下贴〕我小老爹这样威权。老老爷这等福荫。不意道一代也不能庇得。 

【鬬黑麻】〔净〕痛惜家声。柱国太宰。奕世天恩。不终覆盖。重提起肝肠碎。泪满长江。愁连天海。〔合〕山靑水白。眼前皆惨恻。万里风尘。万里风尘。别离顷刻。

【前腔】〔贴旦〕我但愿朝廷。风平浪解。放赦金鸡。赐环可待。收泪雨开眉黛。乐极生悲。否还通泰。〔合前〕 

〔净〕君恩如水向东流。



〔丑〕万里风波一叶舟。

〔贴〕明日五更孤店月。



〔旦〕乡心空折大刀头。 

第十七出
旅邸揣摩

【满庭芳】〔末〕山结籓篱。云垂罗绮。参天绿树阴肥。红尘远隔。车马过来稀。云路通津何处。衡门且自栖迟。人闲林静。帘垂昼永。听鸟说天机。

江山无事日。林壑有余春。偃仰躭书卷。羲皇以上人。我郡实世居定里。地僻村幽。车辙罕到。契友易完虚。避难到此。意气金兰。同毡共榻。今日闲暇。不免请他温习经史。〔叫科〕 

【新水令】〔生〕当年不解辨杨岐。近虺蛇几遭毒累。喜冥鸿已脱罟。苦新蝉尙沾蜕。兎走乌飞。教我目眦裂冠缨冲起。

〔末〕兄弟陡然有怒。想是寒家款待不周了。〔生〕叩弟。那有此理一为救生之恩未报。一为飞丸之事未明。〔末〕飞丸之事。请教知道。〔生〕在严府时。戏题屛上美人。原稿失了。闲步庭前。空中滚下一丸。却是原稿。后面谁批几句。却是情词。那时我亦趁天风。也掷一丸去。杳无信息。〔末〕有这等事。毕竟是百年姻眷了。数当明白。相会有日。君不见红叶之题乎。〔生〕只是一第难成。百怀俱挫。此念终不得遂耳。〔末〕哥哥听我道。 

【步步娇】〔末〕天生英杰匡明世。莫虑道多淹滞。须臾海运时。羊角抟风。垂云展翅。扶摇九万破溟池。那时方惬图南志。

今日把经史拈弄何如。〔生〕正好。 

【折桂令】〔生〕坐藜灯对简踌躇。听了鸡谈。醒了昏迷。莫剿着糟粕糠粃。务咀着太羹。味着玄醴。更恨道猿马难羁。效磨穿铁砚相期。那时节秦关赵壁。拔帜先驰。气宇压太华山低。笔阵回峡水流西。

〔末〕哥哥说的是。小弟敢不努力。以从征迈。 

【江儿水】〔末〕夙荷金兰契。渐磨兼挈提。休抛过隙居诸易。为山一篑劳无弃。掘泉九仞功须底。任他紫貂裘敝。三寸还存。金印定须腰系。

〔生〕三年揣磨旣成。怕他金印斗大。 

【雁儿落】〔生〕夜窥得汗牛编学累丝。昼翻从蠧鱼涎穷滋味。暑铄金身敢离寒折胶心敢驰。我与你努力各相劘。享富贵是何期。坐破了靑毡地。挫过了年少时。欷歔。鼓动我心雷厉。伤悲。恼杀我恨雪飞。

〔末〕富贵在天。何须怨尤。 

【侥侥令】〔末〕神龙正蛰时。看玄豹正藏辉。一旦雾塞雷轰风云裏。纔醒得蛰龙飞。文豹起。

【收江南】〔生〕呀。想当年折得桂枝归。便指望曲江驰。一个个长安市上探花回。偏我无端挫过杏园期。恨春花两度飞。那有日扬眉吐气贯虹霓。

〔末〕哥哥。你何故如此焦闷。闻得近日邹应龙上本。皇上转悟。将世蕃问军。妻子流孥了。〔生作忧科末〕仇家吿灭。正宜快心。悄然不乐。弟所未晓。〔生〕叩弟。我之几死。虽世蕃之奸谋。我之获生。实此女之所赐。问军固可快心。流孥深可痛惜。明日就欲吿别。去寻他一个下落。以为图报之地。况积怨旣除。前程无阻。和你订期在京邸相会就是了。〔末〕救生之恩。固当速报。断金之义。岂忍遽分。不若再迟数日。以俟朝廷处分定后去也好。今日和你闲步一回。以解忧闷何如。 

【园林好】〔末〕豁愁膺云山开霁。看芳菲乾坤绮丽。觅短句情扬兴炽。对此景乐无期。对此景乐无期。

人能安分。到处赏心。且忧喜循环。还当忍待。 

【沽美酒】〔末〕仰靑霄云片飞。俯苍崖树色迷。蓦地凌天各自宜。习家池馆草萋萋寒暑兮往来相继。兴衰兮循环道理。花景好时有几多香丽。月色圆夜有几多晴霁。我呵。对花月闲将品题。这个是代谢盈亏。呀。论浮生蝴蝶梦裏。叹萍踪蜉蝣天地。

【尾声】诗书滋味无穷底。到手功名莫恨迟。多少忧愁变做喜。

〔末〕献赋论兵命未通。



〔生〕几年辛苦与君同。

〔末〕凤凰诏下如沾命。



〔生〕玉佩成行引上公。 

第十八出
同宦思乡

【六么令】〔外〕要荒远投夜郞流。天外离愁。鱼书欲寄趁谁邮。云出岫。注双眸。山长水远人难觏。山长水远人难觏。

〔外〕家住锦水上。身征辽海边。十书九不到。一到忽经年。吾乃云贵守备汤日新是也。袁州作宰。听断公平。为超易氏之寃。遂结严贼之怨。滇南远谪。转睫三年。幸有朱指挥和他同居同谪。屡话乡情。常谈衷曲。今日戎事稍暇。不免唤他出来。闲话一番。〔叫介〕 

【前腔】〔小生〕边方堡堠叹魂消。异国春秋。每因风景却生愁。嗟往事。痛如剾。何年卸甲归时候。何年卸甲归时候。

西风飒飒孟津秋。回首深惭江上鸥。枕戟今朝空自苦。唇鎗当日恨招尤。吾乃金齿卫指挥朱士直是也。当初宿卫世传。爪牙王室。谁想语言触讳。转调毡乡。幸遇汤爷同谪相怜。恩蒙覆庇。感深二天。今日闻得呼唤。不免进见。〔见科外〕朱指挥。和你乡山一别。倏忽几年。〔小生〕只是邸报变更。岂云一事。〔外〕我想那奸佞的钤山堂似半闲堂。只怕黯淡滩头白浪狂。〔小生〕老爷。我失守三缄疑逐北。谁知万里谪滇南。 

【梁州序】〔外〕滇南万里。瘴烟迷昼。剑气冲开牛斗。荒边酪酒。欲浇磈礧无由。况有眼前牢落。耳畔凄其。种种难消受。咏葵翻忆也故园秋。几度思乡懒上楼。〔合〕衔寃恨心如疚。披霜战日无功奏。标铁柱怎能勾。

【前腔】〔小生〕我有亲衰耄。有妻娇幼。想起双眉常皱白云红树。几多心事担忧。〔外〕追想苞苴睚眦。海外覊留。寃报何年售。〔小生〕风吹酺乐也汉宫秋。何日金鸡下凤楼。〔合前〕 

【前腔】〔合〕你戴峨冠一似沐猴。你留姓字千年遗丑。你藏刀下石无非尽济贪谋。你把甘言似醴。苦口如仇。朝绅皆鱼肉。鹤轩和狗监尽封侯。羞杀当年侍凤楼。〔合前〕 

【前腔】〔合〕陷边方常思首丘。那想着金门待漏。叹云泥隔绝。九阍难扣。待看升沈日月。来去春秋。过隙驹驰骤。少年忽忽也白蒙头。怕听笙歌满画楼。

〔合前净上〕报报报。禀老爷。倭寇领十万大军临城了。〔外〕快齐备出城迎敌。〔小生〕老爷须要务选精兵。杀他只轮不返。只骑不还。可保百年无事。〔外〕正是。〔作分付科布阵科作倭上战科作倭败下外〕你看海夷岛外无踪迹。〔小生〕还是元帅胸中有智谋。〔外〕只是我覊留边塞情难遣。〔小生〕岂知我想念乡山泪暗偷。 

【节节高】〔小生〕思乡泪暗偷。料奸俦。忌盈造物终难久。倘有言官呵。批鳞奏。止辇收。天颜觏。威权震世还倾覆。乘除气数应参透。金貂玉玦尽俘囚。老爷呵。你掀髯一笑开眉皱。

【前腔】〔外〕丹心喷火榴。恨悠悠。雄心不改庞儿瘦。红颜溜。白发偷。貂裘垢。风霜苦楚甘心受。崎岖历尽将谁咎。我想在朝的呵。长安市上骋骅骝。扬鞭缓缓归淸昼。

〔合前丑上〕严家被言官邹应龙等劾奏罪恶。皇上大怒。世蕃问军。妻孥流配了。〔小生〕那有此事。〔外〕他恶贯满盈。决然不久。是眞了。〔小生〕且喜元恶旣除。老爷还朝有日了。 

【尾声】〔合〕且喜得禽离罗网鱼逃笱。匹马潇潇逐传邮。免戴南冠学楚囚。

〔外〕异乡闻乐剩凄凉。



〔小生〕曾入甘泉侍武皇。

〔末〕圣代祇今多雨露。



〔小生〕肯令王翦在频阳。 

第十九出
全家配远

【齐天乐】〔贴〕九门白日风霆劲。家破不禁怜甑。夫主边庭。女娘狱穽。寃恨向谁伸谁罄。〔旦〕长途欲暝风雨歇。衣沾泥淖难行。〔合〕山紫烟凝。叹秋光惨淡倍伤情。

【忆秦娥】〔丑〕钦王命。如炉法令行难定。〔付丑上〕行难定。茫茫晚色。渡头人竞。

〔丑〕押解的便是。钦差王命。把严家宅眷。一个解到卫上去。一个解到仇府为奴。日行到晚。便合随处寄监。明日再行。日已西向。前途尙远。不免趱行到城。早些安歇。快走快走。〔贴〕限迫行偏急。心忙步转迟。 

【甘州歌】〔贴〕征车急骋。看溪流决决。山路登登。深闺华胄。怎奈水长山剩。扳藤野猿啼夜急。绕树归鸦逐斾惊。前途远。亭复亭。柴门薄暮已将扃。斜晖趁。趱步行。寒山半出白云层。

〔贴〕我儿。你是深闺艳质。怎做远道征人。〔旦〕娘呵。你不见御柳园桃。自有烟笼露润。闲花野草。应遭雨打风摧。孩儿当初是掌上珍珠。今日做道傍苦李了。〔丑〕不要闲话。急急行路。 

【前腔】〔旦〕明珠掌上矜。翻做了道傍苦李。任人遗剩。香尘软步。那堪露宿霜征。云横半天惊雁影。叶尽孤村见夜灯。西风劲。弱鬓轻。疎林曲径石苔靑。忙驰骤。钦限紧。前村邮舍怎留停。

〔丑〕天色向晚。城郭已到。呀。却好官长升堂也。只得就去禀吿。带取收监。 

【步蟾宫】〔外〕有脚阳春司谳听。谩说道官淸民靖。朱幡皂盖拥相迎。五马承宣朝命。

听快叫开门。在官人役。带来发落。〔丑〕解人带严家宅眷寄监。〔外〕只是两个妇人也罢。缙绅分上。不要收监了。送在廊下安歇。去枷杻带去取收管回报。〔送科〕正是惧法朝朝乐。欺公日日忧。〔下贴〕这官府还是好方便的。廊下虽则凄凉。尤胜监房啰唣。〔旦〕这个就是好处了。〔贴〕你看烟光惨淡。宿鸟归巢。已是黄昏时候了。要一盏灯儿也没有。和你向明处一坐。以待天明。 

【北石榴花】〔贴〕记得晚妆楼上剔银灯。香散怯衣轻。〔旦〕这往事了。说他何用。〔贴〕那一点念乡心。只有梦魂淸。愁杀我官庑寄着孤形。怎消受霜战风征。病苦黄昏。寂寞难禁。今做了寒烟野草游魂魄。不堪淸夜又听猿声。

〔旦〕樵楼上已打更了。 

【北耍孩儿】〔旦〕楼头角奏初更定。玉宇无尘月色明。风动枝摇影。孼身覊住桁杨犴。魂魄飞归翡翠屛。飘泊嗟孤另。只听得窗碎风来纸响。天空雁过哀声。

〔旦〕正是坐思边塞人千里。卧看冰轮转二更。 

【四煞】〔贴〕卧看冰轮转二更。花市无声。万户扃。閴寂虚堂静。相煎只有寒风月。坐对无非瘦影形。女娘犹幸相亲并。相弹处两行愁泪。交诉与一段离情。

〔贴〕儿和你一心有恨。四壁无人。眞好苦也。〔旦〕咳。爹爹此时不知在于何处。家乡不知远了多少。正是蝴蝶梦中家万里。杜鹃枝上月三更。 

【三煞】〔贴〕杜鹃枝上月三更。古木寒鸦栖复惊。钟声远到关河艇。似将海水添宫漏。底事今宵只自醒。万里长天静。只听那重门击柝。喝号提铃。

〔贴〕方纔梦到家乡。樵楼又敲四鼓。〔旦〕正是鹡鸰音断家千里。乡梦初回已四更。 

【二煞】〔贴〕乡梦初回已四更。田舍人家睡未醒。相思一夜情难罄。当时的绣帏宝鸭春常在。今夜个破壁寒蛩梦不成。荣谢皆由命。只有九曲饥肠折叠。两肢倦腿酸疼。

〔旦〕和你一宵不睡。身上好不寒冷呵。〔贴〕你看霜风凛凛来三面。衾铁棱棱近五更。 

【一煞】〔旦〕衾铁棱棱近五更。马足车轮动禁城。征夫催起声相应。钟残漏尽鸡三唱。树战风声百鸟惊。此际愁尤胜。检点行装结束。安排绣袜行程。

〔丑〕批文已领在此。你两个女娘快来行路。 

【尾声】〔合〕柔躯怎涉千山境。玉貌逢人羞整。可怜我身世浮沈风打萍。

〔贴〕悲莫悲兮生别离。



〔旦〕登山临水受崎岖。

〔贴〕故园此去三千里。



〔旦〕春梦犹能夜夜归。 

第二十出
芸窗望遇

【北八声甘州】〔生〕潇潇客鬓。瘦损精神。梦想灵均。巫咸欲问。寒螀若助吟呻。〔末上〕筠管蠹编莫懒拈。宝剑瑶琴空掩尘。翘首望君门。一朶红云。

〔生〕流落天涯久。关山目断悬。〔末〕思君心一点。万里线长牵。〔生〕我一身飘泊。万种凄凉。〔末〕哥哥。你心事虽恹。愁怀且解。〔生〕値此秋景。愈觉无聊也呵。 

【混江龙】〔生〕残林霜陨。纷纷败叶动离人。丹枫染血。绿草辞茵。摇落朱华增惨色。凋伤玉露忆阳春。隔关山蕉梦觅归途。望云霄雁帛无音信。抽尽了蚕丝茧腹。蹙损螺黛山痕。

〔末〕哥哥。自古道时来风送滕王阁。运退雷轰荐福碑。拾芥登天。功名分定。 

【那咤令】〔末〕我也曾见湘灵鼓瑟曲裏称神。也曾见龙门■〈髟上思下〉暴浪裏邅迍。这两般人。仔细评论。成败总由天。飮啄皆前定。勘破不须嗔。

〔末〕上林桃杏篱边菊。开在春秋各有时。我想当时。没有玉英小姐救你。这身子也无了。还指望功名富贵。〔生〕提起当年。宛如昨日。此恩此德。没世难忘。只为严贼。世仇未报。心中怀愤。幸喜他已败了。家产入官。妻子流孥。自身充配。天道昭昭。大舒吾愤。只是可惜我的玉英了。玉英。 

【六么令】〔生〕我听说你离香合。吓得我魄散分。你娇枝儿何惯风掀。痛敎我欲觅无门。超恤无因。远涉处。那晨昏裏身孰倚亲。荒凉烟草谁投奔。猛思量顿焦杀了戴义■〈口御〉恩。空叫我盼遥天雁字冲寒阵。和那愁云黯黯。只落得泪雨纷纷。

我想救生恩德甚明。如今地角天涯。也少不得去寻他以报恩。只是那掷丸事。当时又不明不白。如今又世变时更。叫我心中思念委难忘。〔看丸念科末〕亦借一看何如。〔生与科末〕哥哥。 

【碧玉箫】看他句裏藏春。意思明勾引。湘管啼痕。拈想神消损。〔生〕仔细思来。反做了落花流水。漫相随。浪滔滔难寻认。〔末〕追忖。那镜合联姻。叶投谐信。岂眞个无凭准。

〔生〕一介微躯。百忧攸萃。叫我怎生摆撇得开。 

【后庭花】〔生〕第一来恋丘原渺渺瞻云。第二来身萍梗随风奔。第三来江边久负浣纱恩。第四来掷丸事心难忖。第五来靑袍似草逐年新。何事明时泣玉频。寒灰何日转熏。枯荄那更绿茵。盼长安不着春。赴沧溟何处津。恨虞翻骨相迍。迅速的乌兎奔。怕博得顚色银。

〔末〕哥。你听我道。 

【靑哥儿】〔末〕穹苍不负他萤案鸡晨。看江郞笔底生春。霎时间万里长风骤九旻一介鲰生直叩紫宸。调鼎持钧。掌握丝纶。功勒贞珉。只手转乾坤。闾里惊华夷震。

【煞尾】〔生〕足驰聘看神骏。翎刷起惊飞隼。那其时一剑横空拂五云。金印累累夸昼锦。头戴乌纱带横腰稳。跨紫骝驾朱幡。长安市后拥前奔。翟公门攘攘车马阗阍。看枯林花草重欣。寒酸洗尽。若拨云雾窥靑汉也。阴谷遍阳春。

【尾声】〔生〕题桥志气当年奋。〔末〕愿你驷马高车早趁。〔生〕管敎他报国酬恩愿两伸。

就此吿别。去访玉英下落。倘然知他配于何方。奴于谁宅。竟往京畿。得进步时。图报就有期了。〔末〕前途须要保重。试期不远。弟亦不日到京矣。 

〔末〕长安不见杏园春。



〔生〕书剑飘零白发新。

〔末〕富贵应须致身早。



〔生〕朱衣骑马是何人。 

第二十一出
戟户逢仇

【菊花新】〔生〕浮云世事等碁秤。一着争先未是赢。大底局中情。不若壶中兴。

飮啄皆前定。荣枯不自山。我汤日新只道老死投荒。谁想严家势败。还朝有日。叫左右。把门开了。恐有关文往来。〔解人带净上〕解军的投到。〔外看文卷科〕奇哉奇哉。严世蕃的军。就配到我幕下来。正是尽日觅不得。有时还自来。〔向严科〕严东楼。不意汝家有此变。〔净〕吾家孽报。宜乎有此。〔外〕正是作事忒任性。所以有此祸。 

【二郞神慢】〔外〕持魁柄恣纷更。认朝纲常秉更。取竭锱铢眞忒横。朝绅侧目。边方怒激难宁。你固结英雄今几剩。可知势败时形孤影净。最分明。恶贯满霎时地覆天倾。

你苍头白昼杀了易家多少的人。理应问罪。还说我未曾曲护。送你二百谢金犹嫌少。左右。与他二十板子。作见礼钱。〔净〕小人有眼不识人。罪该死了。望爷爷息怒。〔外〕奸贼。我只为 

【前腔】〔外〕从平倒番。遭忤旨投荒逐岭。万里俘囚堪咽哽。谁知你萧墙祸起。岩岩泰华还倾。一似我当年初落穽。空哀吿有谁来救拯。君思省。看报应无私天道常明。

也罢。我若打你。与你一般气量了。〔净〕多谢老爷。〔外〕差人带送朱指挥。收名入册。以备操演。正是当权正好行方便。积德留来荫子孙。〔下〕 

【挂眞儿】〔小生〕蓦地黄云迷目冷。凌霄鹞翅飞轻。月淡霜凝。皆供惨景。梦断处征鸿无影。

我指挥朱士直是也。职管众军。以听操演。恐有上司文牒到来。且把门开了。〔丑押净上〕解人押严世蕃到。主帅命送台下。收名入册。〔小生〕严东楼怎么也到此。〔净〕法犯天条。以此问军。〔小生〕你可记得当时之事么。〔净〕不记得了。〔小生〕我 

【黄莺儿】当时宿卫侍王廷。只为说易弘器不宜禁锢他。为言轻招祸生。奸谋调发黄沙境。你只道冰山可凭。却原来就风波骤兴。番舟覆辙灾偏横。法无情。寃家聚首施报眼前明。

先收了见面钱再讲。〔净〕没有。〔小生〕没有。拿去打四十。〔净〕老爷呵。 

【前腔】〔净〕听禀控衷情。检行囊无半星。〔小生〕你家金珠宝贝。几十万斛。在那里去了。〔净〕尽收内帑毫无剩。数年积成。一朝尽倾。人离家破尤堪喑。〔小生〕天网恢恢。疎而不漏。你不知破了多少人家。今日汝家也破了么。〔净〕叹伶仃。亡家走狗。四顾眼睁睁。

〔小生〕我不报你。天报了。饶打。叫队长。收在你队下。明日递收管。正是若见雷州寇司户。人生何处不相逢。〔下丑坐问净科〕二位老爷替你要钱。一个也没有。我们也要替你递收管。递执结。报名数。若没有钱。好好跪了。〔净〕阿呀。记得人将拒我。如之何其拒人也。队长哥。金银要他何用。〔丑〕金不取。后世必为子孙忧。〔净〕我起初做尽寃家。要别人的。如今想起来。是个怪物。听道。 

【簇御林】〔净〕嗟铜臭最可憎。忒炎凉忒世情。陶猗敌国偏扶兴。范莱芜枵腹偏尘甑。喜还惊。靑蚨聚散。总是梦中形。

〔丑〕公子。你早知钱神为祟。必无今日之祸。你唱一曲解我的气。我也唱一曲道你的差。 

【前腔】〔丑〕操权柄忒任情。不见七雄强秦独幷。咸阳一炬空相竞。数前明何异蛇盘镜。更堪惊。铜山野店。玉食饿台城。

【尾声】〔丑〕眼前阿堵终为病。枉自皇皇苦用情。焚身象齿翠死因毛累不轻。

〔丑〕黄砂碛裏本无尘。



〔净〕万里靑山送逐臣。

〔丑〕正忆往时严仆射。



〔净〕世情谁是旧雷陈。 

第二十二出
独诉幽怀

【山坡羊】〔旦〕花飘飘红稀绿重。鸟嘤嘤林空春送。碎纷纷愁丝乱萦。情脉脉泪滴江潮涌。金钏松。行踪恨转蓬。可怜金屋。金屋婵娟种。翻做了这般绦笼囚凤。萍踪。悲分离西复东。途穷。嗟飘零絮逐风。

想当时在家呵。爷娘怜惜。姑妈保傅。侍从满前。何等珍爱。 

【前腔】〔旦〕喜盈盈掌珠珍弄。娇滴滴千金名重。郁迢迢高居月宫。莽张张剑落烟霞洞。出塞鸿。从天下鸟笼。腤臜受尽。受尽情难控。双袖龙钟涕零愁横。花慵。怨东皇逐阵风。尘蒙。看愁云锁黛峰。

今日呵。爹娘远戍。姑妈衔寃。影只形单。何等寒酸。何等下贱。 

【前腔】〔旦〕苦匆匆终朝追从。急煎煎东奔西迸。冷凄凄餐寒卧风。忙碌碌箕箒无闲空。香袖笼。殷懃捧玉锺。一呼百诺。百诺增惭悚。暮鼓晨钟耳悬心恐。销红。非无膏首似蓬。磨砻。知何年脱祸凶。

天那。感蒙姑妈捐生代死。谁知历尽砍砢。又窥主人蓄意无良。几欲自拚残喘。只为飞丸挂念。暂尔偷生。〔出丸看科〕我味此词。描情写意。宛然在目。不让长门洛神。闻得前日易生。他才高八斗。想必是他。也不见得。咳。总然是他。如今也不知在天南在地北。今生遇得着遇不着。他那裏挂心不挂心。徒然使我朝悬夕念。一段痴心。不知何日得遂也。〔内作敲梆科〕呀。这个老头儿又出来了。记得人来伏侍我。谁知我去伏侍人。〔下〕 

第二十三出
坚持雅操

【出队子】〔净〕边疆严重。百二秦关管辖中。北门锁钥似非熊。铁柱高标声望耸。只为红紫丛中。偏怜落红。

爵居五等中。威震三边外。与国共安危。福荫眞无赛。我仇严蒙朝廷赦罪。近日有功。命俺鎭守胜武军。得志满意了。只一件事未得遂心。严世蕃之女。发下本府为奴。天姿国色。欲收他为侍妾。每每目觑心挑。他并不情留眼送。几次屛却侍女欲传心。他偏傍着夫人难下手。几番做到手的落网游鱼。又被他做偷生的逃罝狡兔。正是百计百穷。万谋万失。今日欲叫张老妪苦劝他一番。倘得他回心。好快活。好快活。张老妪那有。〔张上〕张老妪叩头。〔净〕你是我府中惯用熟的。若劝得严小姐从我。重重赏你。〔张〕老爷。此女甚是烈性。若这等直说。截发投河之事。都做出来。待我只说将他配作儿媳。试他意思何如。〔净〕言之有理。〔唤科旦上〕老爷叩头。〔净〕起来。〔张〕老爷说你原籍为奴。岂宜轻纵。姑念宦家子女。不忍尽法。且怜你终身。欲将你为媳妇。同享荣华。寻个结果。 

【香柳娘】〔张〕他惜飞琼劫逢。他惜飞琼劫逢。法难从重。情原八宥当宽纵。〔净觑科〕这意儿可通。这意儿可通。好花未嫁风。怜香恐摇动。你做我媳妇。就是孩儿一般了。〔又觑科〕怎拚你委乱丛。怎拚你委乱丛。〔张〕小姐呵。你莫待春终。蜂攒蝶哄。

〔旦背云〕这样说话。又是计儿赚我。况彼屡露不良。我只心如古井。倘必曲我于从。何惜一死。〔向云〕老爷意儿甚美。只有几件事违心。实难从命。〔净〕凭你什么违心。我都依着你就是。〔旦〕听禀上。 

【前腔】〔旦〕且披肝愬衷。且披肝愬衷。只为家声价重。雉鸣求牡休痴梦。况亲颜未逢。况亲颜未逢。匏叶尙靑葱。济盈恐难泳。望高明鉴空。望高明鉴空。沦落甘心。命难轻奉。

〔张〕为媳且不从。此事莫提了。〔净怒科丑报科〕夫人出来了。 

【挂眞儿引】〔贴上〕绣户香风珠翠拥。尊居幕府琳宫。庭外花秾。琼巵酒捧。只恐怕韶华春梦。

〔相见科贴〕老爹为何这等发怒起来。〔净〕严家这个贱人。我到怜他温柔窈窕。将他做个媳妇。他偏一窍不通。返排出许多架子来。说什么相国家声。又什么父母无命。又什么要六礼来聘。有这样可恶。〔贴笑云〕老爷还不是将他做个媳妇。想是拿他做个帮户。息怒息怒。待我慢慢劝他和你一路。〔贴唤旦科〕这妮子。你过来。你家果然相国女。如今做了官家奴。还有什么家声。父母远配他方。还要待他言命。到此地位。还指望六礼来聘。却不是幻妄之想。脱空之言。 

【江儿水】〔旦〕非是奴痴想。谁为言脱空。我孤栖无意谐鸾凤。〔贴〕痴丫头。你做我媳妇到不好。你与老爷作对。就要炎天佣舂。寒天澼絖了。〔旦〕我甘心酷热佣舂用。我甘心澼絖冲寒冻。〔张〕只是虚度了春秋了。〔旦〕一任春归秋送。夫人呵。戴你恩深怙恃。比亲生尤重。

【前腔】〔贴〕你也眞执意。少变通。〔净〕敎人怒气胸中汹。木强无知言词横。〔张〕靑春苦把韶华送。秋月春光谁共。〔贴〕薄命惜颜红。恐历尽终身饥冻。

【前腔】〔张〕心如梦。目似盲。好生结果那从讽。云雨高唐无心梦。良缘自挫甘磨弄。〔净〕却笑他痴呆懵懂。苦死推辞。不识权宜轻重。

〔贴〕你顺了老爷。终身安乐。受用不尽。若不顺老爷。就要发在官厨厮役。日间汲水。晚间舂磨。有什么好。你去想来。〔张〕小姐。你吃苦不过。还依了夫人的话好。 

【前腔】〔旦〕我情愿甘劳役。思量忍命穷。拚得臙脂委落如云鬞〔净〕如云鬞难道就罢了。教你脚跟不留停。〔旦〕芒履奔驰随人踵。离羣乱逐风花拥。愿与月梅淸共。〔净〕不从只是打。偏要你从。〔旦〕老爷呵。莫说道打。便是刎下头来。此念全然难动。〔净〕 

可恶可恶。欲施雨露茁萌芽。不料蓬苗甘自绝。打出去。少不得磨杀这丫头。 

【尾声】〔旦〕我松筠操凛冰霜重。铁石心肠烱烱。决不做断梗飘萍西复东。

〔贴〕好个烈性女子。只是年纪小。执意些。老爷还须情量他。宽恕一分纔是。〔净〕我为他 

〔净〕冶袖长裙兰麝香。



〔贴〕我怜贞白重含芳。

〔张〕玉环飞燕皆尘土。



〔合〕回首东风一断肠。 

第二十四出
邂逅参商

【一江风】〔旦扮汲水上〕褪金莲。进步芳尘软。一径迢迢远。叹香肩。在家时呵。翠袖笼云。担负何曾便。天降苦来纒。勤劳孰见怜。应偿孼债将谁怨。薄命遭阳九。羞为女配郞。风波平地起。汲水白龙江。迢递行来。将到江口。不免趱行几步。应偿孼债将谁怨。〔旦下〕 

【步步娇】〔生上〕跋涉风尘形骸倦。始信离乡贱。彤云蘸碧天。满地黄花。物随时转。景色似当年。奈何人事乖心愿。芒履轻千里。星眸注一人。为受严小姐救生大恩。到处寻觅。杳无信息。好闷人也。不免向前细访。奈何人事乖心愿。〔下〕 

【一江风】〔旦上〕晚江天。■〈氵皛〉白拖长练。玉碧涵秋片。〔取水科〕挹流泉。彻底澄淸。〔照面科〕掩映芙蓉面。想起心事寄云笺。相思一线悬。怀人何日重相见。〔负水行科〕 

【步步娇】〔生上〕只见落叶纷纷金风翦。衰草寒烟染。愁怀百倍添。极目天涯。羊肠路远。穿履遍山川。无由得见佳人面。

止渴默林远。何方盼汲泉。〔见旦科〕呀。是个女人。只得从权开口。〔问科旦〕君子差矣。瓜田李园。你岂不晓。 

【桂枝香】〔旦〕嫦娥月殿。淸光休恋。相逢恍若瓜田。不是桑间游媛。我心彻玉泉。我心彻玉泉。些尘不染。长江天堑谩垂涎。我道你落花有意随飞燕。岂知是明月无情却上天。

【前腔】〔生〕小娘子。我只为酬恩挂念。〔旦〕我知你什么恩人。〔生〕行来路远。〔旦〕谁问你来路。〔生〕文园肺病无方。渴望默林留恋。〔旦〕那里没有水。偏在此缠。〔生〕你原何见偏。你原何见偏。〔旦〕你的见偏。到说我偏。〔生〕心通万卷。〔旦〕旣然读书。何不达礼。〔生〕诬金不辨受非寃。任凭他游丝牵惹桃花片。不道我向日葵心只自妍。

〔旦〕相鼠尙有皮。



人而无礼制。

〔生呸〕休言心事违。



渴也不能济。 

第二十五出
誓盟牛女

〔张妈妈上〕万般空计较。三尺有神明。自家仇府中张妈妈便是。严小姐为奴府中。违忤主意。罚他日间汲水。晚间舂磨。老身一向怜他。昨晚似梦非梦。恰像土地与我说道。明日午时三刻。有一秀才。行吟江畔。这是与他有夙缘的。叫老身委曲说合。中间话句。恍惚难详。果有此事。那小姐到有出头日子了。且向江边一走。〔行科生唱上〕 无由得见佳人面。

〔净听科相科〕是了。是了。秀才。你何方人氏。何事恼怀。〔生〕渴脗求泉。反招呕气。〔张〕可是就问那汲水的女子。〔生〕正是。〔净〕是严小姐了。〔生〕怎么叫小姐还来汲水。〔张〕听我道。他 

【玉芙蓉】〔张〕簪缨拂曙天。珠翠妆深院。〔生〕是何宅。原何遭难。〔张〕严世蕃官摧家破谁怜。〔生〕是严家这厮么。他祖宗造下通天恶。折罚儿孙受孼愆。〔净〕吾独念桓君运悭。惜不是短裙衫提瓮汲江边。〔生〕但不知是第几位。〔净〕你也认得么。〔生〕我在他府中读书。蒙一个玉英小姐救生。特来寻访。〔净背云〕是了。是了。梦儿有准。〔向云〕他少不得来汲水。问他就是。〔生〕方纔淘了他的气。不去问他。〔净〕来时老身代言便了。〔旦唱上〕怀人何日重相见。

张妈妈。昔日重劳。〔净〕你府上有个玉英小姐。你可晓得。〔旦〕问他怎的。〔净〕那秀才受他救生大恩。到处寻觅。〔旦背云〕知我的小字。想是那年易生了。〔向云〕他是何人。〔生〕小生是易弘器。知他落难。希图报脱。〔旦背思科〕果然是他了。些些小惠。尙怀图报。到不是忘情的。但如今将欲相认。恐难捉摸他乍会心肠。欲得不认。又辜负他远来意思。怎生好。〔净〕小姐。看你背裏沈吟。想是心中明白。何不口传信息。免他目断鳞鸿。〔旦〕妈妈。行藏颇晓。只怕水远山遥。〔生〕小姐。他踪迹可寻。那惮天涯海角。〔旦又沈吟科净又促科旦〕远在天边。近在眼前。〔净〕呸。原来想必就是你了。〔旦含羞科净又促科旦〕向年轻犯家园。今日干威江上。连次负罪了。〔生〕有这等事。正是踏破铁鞋无觅处。得来全不费工夫。小姐请上。受我一礼。〔生拜科〕 

【前腔】〔生〕微躯赖保全。大德心常念。未酬恩每思衔结无缘。扶轮出险怀灵輙。代命甘心切赵坚。今祇恨相逢路边。见悲欢倾刻又分辕。

我受小姐大恩，那一刻不感念。今日来此。那一处不访问。天遣相逢。不意小姐受这等苦楚。恨杀处了穷途。难以顿拔。徒然使我寸肠百断。痛恨万端。如何是好。〔旦〕旣是易相公。奴家屡次得罪。万勿记怀。区区小惠。何足挂口。〔净〕你两个原有往来。何故不相认。〔生〕小子虽则受恩。未常面会。小姐。这是何府中。〔旦〕归命侯仇府。〔生〕可是仇严。〔旦〕正是。〔生〕我向年逃难。受他大亏。他日得志。而诛无礼。曹其首也。把相国之女。这等粗使。着实可恶。〔净〕非干仇府事。乃小姐执意所取。〔生〕为何。〔旦〕张妈妈虽同母亲一般。还未知我心事。今日易相公相逢。又是天涯故旧。不免诉知。 

【前腔】〔旦〕丝萝义结缘。〔生〕难中遂夫妇之乐也好。〔净〕我便是这等说。〔旦〕秦晋乖吾愿。〔生〕为何。〔旦〕这其间心中有事难言。〔生〕莫非为父母无命么。〔旦〕伤心不但违亲面。肠断难忘一掷丸。〔净〕掷丸是何意思。〔旦〕曾戏笔相投若缘。竟把他作韦郞我肯委落花钿。

〔净〕小姐。掷丸之戏。如王慧姬纩衣寄塞。韩夫人题叶传波之事了。我道你前日弃安乐而甘劳苦。想为这个意思。可嘉可嘉。 

【前腔】〔生〕闻言意恍然。提起当年念。〔背唱〕他收丸原何我亦收丸。莫不是天台淑女逢刘阮。裴士蓝桥得遇仙。委的是前生夙缘。便遇着桑田沧海永同镌。

〔净〕你自言自语。说什么。〔生〕妈妈。一件异事。我他年拾得一丸。亦有此意。〔净〕借观。〔生与科净看科〕你说缘故与我知道。 

【玉交枝】〔生〕戏题屛媛。意仓忙遗亡翠笺。须臾旧稿风曳现。阿谁赓和堪怜。〔净〕此言似乎有意。〔向旦科〕你拾的可在此。〔旦〕在此。〔净〕借观。〔旦与科净〕你说大意来。〔旦〕栏干徙倚盼瑶天。一丸隐隐飞来远。思淋漓才同谪仙。〔净〕后面又样笔迹。〔旦〕似投琼深惭报砖。

〔净互看科〕是了。是了。梦儿有准。那丸来丸去。原来你两个做的事。向日意思潜藏。机关未剖。今日丸剖情明。姻缘立见。我做主婚。你二人就行夫妇礼何如。〔生背云〕我逃难时。原疑着他。不意果然。〔复云〕小姐不弃寒微。实万幸也。〔旦〕曩居相府。尙堪伉俪。今执官奴。难当好逑了。〔净〕那秀才旣受你活命恩。婚姻夙世。焉得弃嫌。〔旦背云〕飞丸佳偶。虽久挂心。只是邂逅间怎生成礼。〔复云〕妈妈。此事且再处。〔净〕小姐。我见受苦。甚是怜你。况有这等异缘。不必固辞。〔旦又思科〕我想起来。珍藏此丸。也只守着那人。苟延残喘。也只为着那人。受尽苦楚。也只恋着那人。今日觌面相逢。不加礼待。倏忽别去。知他心意怎的。已后俱是空想了。不若权且领诺。探他说话何如。〔复云〕旣然如此。不敢违命了。〔礼生科生〕小姐。只道你为我之恩人。不意又为我之情人。〔旦〕情人便怎么。 

【前腔】〔生〕若还登选。控宸衷明廷恤寃。〔旦〕君王不听如何。〔生〕则平补牍还须谏。〔旦〕仇府威势甚焰何如。〔生〕师臣师相犹顚。〔旦〕倘然不第何如。〔生〕佳人叱利未随肩。〔旦〕佳人未属沙叱利。你便怎么。〔生〕押衙义士应寻遍。〔旦〕义士今无古押衙何如。〔生〕这残生蒙卿再延。愿残生同卿共捐。

〔旦〕君家旣有此心奴当束发以待。只是爹娘远戍心千里。姑妈衔寃痛九泉。孽海方深跻岸阔。夫妻情挂又新添。〔净〕落魄暂时苦。团圞自有期。〔净把生袖为旦拭泪科〕你休要 

【前腔】〔净〕忧眉泪眼。〔生〕把逃生从头细言。〔旦〕相公脱难后呵。祇愁无罪连遭谴。一绳梁上高悬。谁知鬼箓未名镌。幸有陆姑代死留残喘。〔生〕多亏他了。〔旦〕这深恩何惭二天。〔生〕小姐不必烦恼。待他年恩沾九天。

〔净〕秀才。你骨格淸奇。官必显要。小姐。你媚中有威。必封花诰。他日得志。酬恩何难。〔指旦科〕我看你 

【前腔】〔净〕翠钿玉瑱。扫蛾眉发如虿鬈。只是愁怀蹙断秋波浅。〔生〕恰似好花萦雾笼烟。〔旦〕和你心旌摇动别离天。况又骊歌促驾云飞远。〔生〕聚萍踪江边水前。转车轮流星发箭。

〔净〕你二人旣为夫妇。须要拜谢纸丸。〔生旦〕纸丸一片笺尔。何足拜他。拜谢妈妈纔是。〔净〕听我道。 

【忆多娇】〔净〕虽片笺。心事传。山盟海誓托寸缄。夙世朱陈暗结缘。〔生旦〕有理。〔合〕拜谢飞丸。拜谢飞丸。百岁姻亲赐联。

〔生〕地转天番。止留你我二人在。岂非天意。 

【前腔】〔生〕世运旋。山谷迁。黄尘白浪无踬顚。此处相逢岂偶然。〔合〕拜谢苍天。拜谢苍天。前路崎岖望你保全。

〔生旦〕妈妈请上。待我二人拜谢。〔净〕纸丸是你媒妁。夫妻乃是夙缘。老身何功而受拜也。 

【前腔】〔净〕破飞丸。谐凤鸳。裁方辏曲恰就圆。对面无缘使有缘。〔合〕拜谢尊前。拜谢尊前。两地相思顿捐。

〔生〕途路迢递。不得从容。就此拜别。〔下旦〕看他然诺暂相许。终是悠悠行路心。说道去。他飘然就去了。眼前尙如此。后日知如何。到是我不合和他拜为夫妇。〔净〕他读书人。决不是这样忘情的。〔生上净〕我说道。〔旦〕相公为何又转来了。〔生〕小姐呵。去去痛伤心。呑针又呑线。〔旦〕只道你转眼忘情。〔净〕我说道他百年无变。 

【斗黑麻】〔生〕我一纸缄情。百年无变。只恨花落花开。光阴掣电。肝肠寸翦。忍抛恩面。泪滴江流。魂随云。片〔合〕长途九转。衣牵行步蹇。别泪流眦。心灰血溅。

〔旦〕相公。你莫履王魁迹。辜负桂英心。〔生〕小姐。我恨杀西河守。焉为画棘针。〔旦〕容送几步。 

【前腔】〔旦〕愿你白璧连城。靑钱万选。你见了月殿嫦娥。休忘半面。频嘱付。心莫变。我一颗飞丸。守如铁券。〔合〕情分两愿。如南鸿北燕。恨在参商。恨在参商。东西隔怨。

〔净〕情爱虽难舍。何须要泪流。你此去呵。 

【前腔】〔净〕策射黄扉。轮埋白简。小姐呵。你泾上看羝。权遭偃蹇。你夫妇呵。休泪眼。莫埋怨。雾散云消。靑天不远。〔合〕云山隔面。愁情牵柳线。梨梦飞魂。天空断柬。

【尾声】〔生旦〕欢情却被愁情掩。别意匆匆聚意悭。我把会合银河返改做离恨天。

〔生〕德深图报切。情重别离轻。〔下净〕你孽海坚心渡。姻缘事已成。〔旦〕妈妈。我片心固结封严蜡。未信梅花始破春。〔净〕只道靑鸾谁我主。岂知就是昔年人。〔旦〕在我无意掷丸风送去。〔净〕在他无心投柬返风来。〔旦〕良缘昔日胚胎。〔净〕密意今朝吐露。〔旦〕若无恩结。焉肯来寻。〔净〕不到江边。亦难相遇。〔旦〕礼严义隔。心曲谁陈。〔净〕我若不邀。去不复返矣。〔旦〕一飮一啄。事皆前定。〔净〕一随一唱。缘岂偶然。〔旦〕且带水桶。回家再忖。 

〔净〕姻缘暗结在投丸。



〔旦〕一见那看别恨牵。

〔净〕泪逐江流和水汲。



〔旦〕白龙江作望夫山。 

第二十六出
京邸道故

【步步娇】〔生〕路转津迷僊梦远。去马归嘶倦。神京岂故园。春满皇州。上林莺啭。芳心莫挂武陵源。征袍且望琼林染。

涉处多山水。垂杨草色姸。行人肠断处。多在夕阳天。我逃难客乡。遇得叩弟。情同骨肉。为访玉英消息。轻别而来。且喜获得下落。不觉快心。这几日叩弟必来赴选。亦得相见。只是玉英落难。不能顿拔。怎不挂心。正是一方悬念处。万里若丝牵。我想在严家时呵。 

【集贤宾】〔生〕花园想象环佩远。恍然月殿天僊。咫尺花阴颜半掩。还恍惚昭阳飞燕。轻盈娇倩。笼锦障奇花难辨。风骤转。蓦地裏飞红点点。

那时若不是小姐相救。我怎得脱离虎口。 

【前腔】〔生〕残生超豁恩不浅。更穷途防饿周旋。地网天罗飞出险。空刻髓衷肠缱绻。只道今生罕见。谁信道相逢天遣。惜他如今落难呵。遭劫谴。恨杀他纸丸飞远。

想他今在仇府时。好不苦也。 

【莺啼序】〔生〕婵娟。金屋尘半淹。黛眉蹙瘦难展。叹花前月下偏怜。小姐呵。你此情何处排遣。且不须愁牵病牵。会有日风雷生变风色转。方得合飞丸谐愿。

虽然岐路曾相会。怎奈恩情未得酬。 

【猫儿坠】〔生〕江干邂逅。寳瑟未调弦。系马阳关柳线牵。谁知今日呵。湘南岘北草芊芊。相念也。知一样离情两处埋怨。

【天下乐】〔外上〕英才争赴春闱选。那分绝谷穷川。〔末上〕屋梁月色又经年。今朝喜得重相见。

此间已是易兄寓所。可有人在。〔生接科〕承受大恩未报。〔末〕简慢处多。万勿见罪。寻访消息何如。〔生〕到处无踪。不意在白龙江边相会。却是胜武侯仇严府中。〔末〕可喜可喜。〔生〕还有一件奇事。向年所拾之丸。原来就是严小姐的。那时又得一个张老妪。委曲说合。拜为夫妇而别。〔末〕如此却又恭喜恭喜。〔生〕此位何人。〔外〕小子姓杨。名廷玉。〔生〕久闻久闻。叩弟向日在宅呵。 

【二郞神】〔生〕遭运蹇。荷居停绨袍垂念。恨别望云山。空眷恋。骖騑驰骤天街正好扬鞭。壮志高悬日月边。但见气呑虹倚天。长剑流光捻。及早定天山。莫自迍邅。

试期不远。且操练一番。以备文场鏖战何如。〔末〕是如此。 

【啄木儿】〔生〕忙操练。先着鞭。随他司马孙吴颇牧翦。准备着鞍马弓弦。那怕他分垒当辕。当年孟明韩信。九死誓师。功成一阵。我这裏水背舰焚期克战。他那裏弃甲曳兵争俘献。管教取一弹泥封函谷坚。

【三段子】〔末〕污潢涸鲋。出濠梁沧溟路远。轰雷闪电。驾长风天池水浅。扬鬐鼔鬛看飞变。玉楼人醉衣翻茜。御道靑骢今日独展。

【归朝欢】〔外〕离金殿。离金殿。气吐眉掀。看陌上红尘风软。琼林宴。琼林宴。谩钩彩帘。胜神僊。聚会在蓬莱中堪羡。那时绿袍挂身偏鲜艳。长安一日花看遍。不负了十载藜灯带月燃。

【尾声】〔合〕三春桃浪风和暖。滚滚鱼龙争变。会看长鲸吸百川。

〔生〕西入长安到日边。



〔外〕策名飞步冠羣贤。

〔末〕春风得意马蹄疾。



〔合〕疑似蟾宫谪降僊。 

第二十七出
月下伤怀

【一翦梅】〔旦〕谩卷虾须人未眠。云散靑天。月挂靑天。怀人对月眼高悬。恋着婵娟。恨杀婵娟。

篆袅炉烟漏未残。秋风翦翦欲生寒。秋千院落牢笼凤。梦入梨花绕故山。我为奴仇府。心事谁知。一痛爷娘。餐风啮雪。二伤姑妈。替死超生。三忆那人。誓指江流。情悬云路。今夜月朗风淸。夜深人静。不免办一炷淸香。吁天祝吿。正是百般心事凭谁语。一点幽情托上苍。 

【香罗带】〔旦〕焚香吁上天。将心事阐。爹娘老年遭谪贬。卽今落魄戍边疆也。天佑他呵。身康健。免顚连。晨昏刁斗眠食安。我姑妈呵。愿天早赐轮回也。怎报得杵臼程婴夙世缘。

【前腔】〔旦〕添香再献虔。姻缘自悬。愿良人呵。朱衣暗点笔如椽。碧桃红杏让鲜妍也。靑骢马。白玉鞍。红牵绣幙谐凤鸳。未知甚日相逢也。你看我笑绾湘娥十二鬟。

宝篆炉焚罢。衷肠事诉知。苍苍如有意。默默暗扶持。〔玩科〕幸得此地有个张妈妈。朝夕宽慰盘桓。正是异乡骨肉。前面像是他来了。 

【步步娇】〔张上〕风露潇潇冰轮展。碧汉澄如靛。抬头问玉蟾。一样团圞。几般堪翫。几人飘泊倚栏干。几人欢会闲庭院。

小姐。你原来在这裏。夜深了。怎么还不睡。〔旦〕风月总牵怀抱。良宵不可蹉跎。故尔偷闲。在此赏玩一番。〔净〕小姐。你看明月尙有盈亏夜。岂可人无荣瘁时。前日幸遇易相公。结为夫妇。我喜你终身有托了。〔旦〕自古道贵人昔未贵。握手誓提携。及至离牛口。何曾忆扊扅。 

【园林好】〔旦〕只怕他名成意变。只怕他交鸾弃燕。只怕他遗忘半面。因此上意拳拳。阁不住泪涟涟。

〔净〕小姐不必烦恼。倘他日易相公得志。遇了中秋佳节。照依仇爷前夜世勋堂前。与官僚宴赏。昨夜长春楼上。与夫人娱玩。这样的富贵也呵。〔旦〕张妈妈。想我家当时。也曾珠歌翠舞。暮乐朝欢。如今却在那裏。〔净〕便是。正叫做黄金散尽教歌舞。留与他人乐少年。 

【江儿水】〔净〕玉斝金茎荐。熊蟠凤髓筵。蹁跹彩袖还有绿衣歌劝。水晶帘映荷香煽。广寒宫殿笙簧远。怕你一旦雾遮云掩。漏尽更残。转眼韶华飞电。

【玉交枝】〔旦〕愁肠再转。论投丸情缘线联。苍天曾与行方便。别时呵临岐执手曾言。秋天物色不堪怜。春风情面还须念。看明月有亏有圆。叹人世风花零乱。

【川拨棹】〔净〕银河转。挂林梢色倍妍。易相公呵。但愿你对月遥怜。但愿你对月遥怜。小姐在这裏。好似嫦娥孤栖独娟。盼瑶天思黯然。今日恨相思各一天。

【侥侥令】〔旦〕思痴无羽翰。想极梦魂旋。红丝月下今生绾。休做他来番玉指环。

【尾声】〔合〕西岩一堕淸光远。月暗江天无雁笺。好把今宵仔细看。

〔净〕苦思茫茫正値秋。



〔旦〕每因风景却生愁。

〔净〕不堪肠断思乡处。



〔旦〕月色江声共一楼。 

第二十八出
发迹锄强

〔生上〕鏖战文场气吐虹。笑谈落笔破长风。〔外〕七篇词翰如流水。压倒昆仑太华峯。易兄做得称意乎。〔生〕草草辏成。塞白而已。叩弟还未出来。〔末上〕雕虫绣虎非长技。玉树交花出化工。三月洛阳花似锦。不知谁折状元红。〔外〕叩兄来了。〔见科〕相赴文场鏖战客。锦标夺得是何人。大家到寓所把文字互观。以决胜负。〔末〕是如此。易兄松字命题了。请先读来。 

【黄莺儿】〔生〕千丈挺云端。势凌霄耐岁寒。盘桓抚作归来伴。龙形曲盘。涛声急湍。大夫封诰由来远。偃空山。月明千里。归鹤破苍颜。

〔末〕杨兄是竹了。 

【前腔】〔外〕淇澳万竿修。弄纱窗碎影揉。敲风声彻篔筜岫。苍虬箨浮。金茎凤游。七贤六逸频呼酒。渭川幽。虚心荐爽。六月自惊秋。

〔生〕叩弟是梅了。 

【前腔】〔末〕破腊一枝新。背羣芳占早春。孤山癖爱多题品。陇头寄音。窗前见君。何郞雪裏来寻问。暗香芬。江城吹落。五月笛中闻。

三人文字俱看得。大家可以侥幸。〔丑上〕报报报。三位相公俱已中了。〔众〕那有此事。〔丑〕小人怎敢浪传。官报便来也。 

【簇御林】〔合〕南宫战争首功。看英雄奏凯同。笔端风扫词锋勇。不道顷刻裏官借山公重。气峥嵘。看花到晚。长乐听鸣钟。

〔生〕和你做官还要扶弱锄强。〔末〕正是。〔丑上〕家无读书子。官从何处来。喜事报三位老爷知道。〔众〕有何喜来。〔丑〕杨相公是科。易相公是道。叩相公是南阳推官。〔众〕虽是靑毡同举业。各分朱绂守官箴。〔生〕叩弟南阳府。仇严所统之胜武军。就属府治。苟可用力。须要留情。〔末〕不须分付。〔生〕欲把丹心悬魏阙。且将白简奏朝廷。〔并下黄门上〕上领纶音下玉阍。下通章疏达枫宸。虽然一介皇门使。出纳传宣亦有声。我皇门官便是。恐有奏事官来。只得在此伺候。〔生上黄〕是何官。〔生〕御史易弘器。〔黄〕旣有表章。就此宣奏。 

【滴溜子】〔上〕臣弘器。臣弘器。披肝吁天。仇严的。仇严的。轻干重宪。〔内〕仇严有何事来。〔生〕怙权。边疆扼腕。官奴如草菅。生灵毒怨。自撤籓篱。豺狼昼喧。

【前腔】〔生〕世蕃的。世蕃的。弃市偿奸。严嵩的。严嵩的。议亲宜减。坐连。妻孥配边。照临遍四寰。覆盆独叹。望吾王呵剑赐权奸。无辜锡环。

【尾声】〔生〕微臣敢脱陈禾裥。碎首惟凭一寸丹。愿得千年玉烛坐淸四海烽烟。

〔内〕依卿所奏。仇严削爵问遣。严氏家族。一槪释罪宁家。着南阳府叩推官勘问。〔生〕万岁万岁万万岁。 

〔生〕要见平生铁肺腑。



每怜寸草报春难。

时人莫笑无经济。



未死奸谀骨已寒。 

第二十九出
埋轮没产

〔仇上〕人心不足蛇呑象。世事到头螳捕蝉。我仇严三十为亡赖。四十为翦径。五十而身加武弁。六十而位过朝绅。自知燕雀微躯。愿已过望。乃蹈蜗牛僻性。务喜升高。宠怙天廷。贿通边境。使其出则挑衅。没则徼功。待上无礼。驭下少恩。这也是有的。只道日远天高。谁想风行雷迅。近有易御史劾我一本。发在南阳府提问。贿嘱不通。吉凶未审。〔夫人上〕荣枯心上事。却只在容颜。老爹面带忧色。未知何故。〔净〕皇上准了参本。发下相问。我的官休矣。〔贴〕兵权或可夺。封爵必难摇。何足过虑。〔净〕我做事不好。今悔晚矣。 

【玉交枝】〔净〕餐风沐雨。枕寒戈边疆御戎。〔贴〕这是功劳所在。有何不好。〔净〕遇君叨封拜恩荣。拥兵权望隆衔重谁知市虎诳重瞳。一时色变难容纵。平白地风顚浪涌。这富贵南柯一梦。〔贴哭介〕 

【前腔】〔贴〕耳聆心痛。恨迍邅飞隼入笼。似慈亲投杼生疑动。黄口蜩螳交哄。莺花富贵付东风。山河带砺轻摇动。官情薄浮云散拥。世事杳黄粱成梦。

〔净〕我少充编户。壮列侯封。自我得之。自我失之。有何懊恨。〔贴〕废兴皆有命。荣辱岂由人。〔丑上〕得势狐狸强似虎。败翎鹦鹉不如鸡。本县四爷到了。〔净〕夫人回避。〔贴下外扮典史上净〕失迎恕罪。〔外〕轻造尊府。〔净〕快拿酒来。〔外〕不劳了。察院紧急。不得消停。〔净〕待下官换了衣服。〔外〕官法如炉。请就行罢。〔净〕当时甘守营门老。无是荣华无是忧。〔外〕愚夫惧法藏身稳。将相欺公灭户愁。〔下末上〕承恩王命催奸党。敢不虔心秉法行。我郡实职掌提刑。不意察院委问仇严这厮。易兄果得遂意了。已着典史去提。不免再叫巡捕官。把他家财封锁。以防散失。〔叫介丑上〕官听官差官越小。爵官官问发官提。巡捕官是也。禀上老爷。有何分付。〔末〕你往仇府。把田庄顷亩。俱要踏实。仓库钱谷。俱要秤量明白。家下童仆。个个俱要查点造册。在这裏转送察院。〔丑〕领旨。〔出云〕做官都要大。官大又要怕。若还跌下来。跌做七八桠。〔下外带净上〕仇严在此。〔末〕我也没有得问。你自去供来。 

【泣颜回】〔净〕听语泪垂胸。顿敎人气吐长虹。〔末〕你自家做下事。却怨谁来。〔净〕我捐生死战。仅成得尺寸微功。奈吹沙蔽蒙。造孼寃诬陷情偏重。〔末〕你的富贵那裏来的。〔净〕拥侯封鼎食鸣钟。赖朝廷破格推崇。

〔末〕仇严。你但自陈功伐。再不说自己罪恶。拿下打四十。你自一介武夫。拜将封侯。也是豪杰汉了。原何做出孩子家事来。〔净〕我不晓得什么事。听爷分付来。 

【前腔】〔末〕邀功。翻笑是痴童。身思纵欲。独耸孤峯。〔净〕那有此意。〔末〕虎躭狼狠。竟不想灭法欺公。〔净〕自小奉法。怎敢有此。〔末〕蛮夷贿通。把籓篱推倒邀天宠。这无将孼障如山。料明朝怎肯相容。

〔末〕钉上镣钮。押送太监。请旨发落。〔净〕自作还自受。瞒天天不饶。〔下丑上〕贪财千贯少。犯法一毫多。仇严家财册。已造在此了。〔末看科〕造得好。带严玉英与张妈妈过来。〔丑送介末〕二尹请回。〔丑下旦净上〕严玉英张妈妈叩头。〔末〕起来。〔旦〕不敢。〔末〕圣上已恩赦你了。又是宦家子女。张老妈。你好好伏侍严小姐。明日有一江陵太守华云龙。是严家姻戚。也要上京。〔旦〕就是母舅。〔末〕一发好。我禀察院给文书。着你在他家眷船上去。快收拾行装等候。〔旦〕虽遇皇恩赦。还须人力扶。〔下末〕叫书吏。好把册籍收拾。办一角文书送院。〔众〕法锄强暴党。恩拯善良徒。〔下〕 

杨震丰碑翳绿苔。



为官常惧处非材。

人生一世长如客。



莫遣黄金谩作堆。 

第三十出
客途感慨

【鹊桥僊】〔外上〕秋阴惨结。晓云轻片。败柳惊风驱雁。天涯翘首叠烟山。只见一段秋光若练。

【前腔】〔旦上〕潇疎晚景。物衰时变。端的动人悲叹。乡关何处梦飞丸。不道是天高日远。

〔旦〕箫声怨秦楼。梦断巫山远。巫山远。风风雨雨。何时相见。〔外〕征沙猎猎西风战。阻隔南来鸿翅便。鸿翅便。乡书万里沈哀怨。自家华云龙是也。只为严家官败。姻眷谪降。玉英仇府为奴。已非一日。今有御史易弘器。抗疏回天。圣旨发南阳府提转。委叩推府勘问。将仇严发遣。我辈宁家。虽出朝廷露恩。实藉官僚风力。不免收拾行李起程。又値秋深天气呵。 

【一江风】〔外〕老秋天。枫叶霜红遍。脆尽垂杨线。〔旦〕覩形单苦泪连绵。界破芙蓉面。看月缺还圆。看月缺还圆。怜花色褪蔫。〔合〕眼前总是离人怨。

〔旦〕舅舅。蒙叩老爷十分好意。去拜谢了他起程纔是。〔外〕便是。〔丑〕叩爷到了。 

【西地锦】〔末上〕白草连天霜染。黄云蓦地风牵。人归故国展眉颜。恼杀我边方提宪。

〔外〕正挈玉英来拜谢。不意已蒙降重。〔末〕闻老先生起程。特来一送。〔旦〕玉英叩头谢老爷。〔末〕不消。快请起。前日面会易兄。已知飞丸之异。救难之恩。又有书来。着我看你。我不曾看得周到。〔旦〕老爷这等看顾。再要如何。〔末〕老先生到京。先带一封回书去。下官随后就来。代令甥媛作伐了。这老妪姓张。原是仇府的。送与小姐作伴。这是路费银三十两。〔外旦〕超生恩未报。鼎赐实难留。〔末〕适千里者。三月聚粮。此去京都万有余里。老先生不必固辞。请收了。〔谢科末〕有一杯水酒。与老先生饯行。 

【一江风】〔末〕返家园。万里程途远。举目无亲面。盼遥天。衰柳寒蝉。气象皆愁惨。我与你呵。同陷玉门关。同陷玉门关。心旌各自悬。客中送客情何限。

【前腔】〔外旦〕意悬悬。深感相垂念。各别增长叹。挂行幨。蹑峤穿云。努发归心箭。指日到秦川。指日到秦川。洛阳举首看。故人千里重相见。

〔净〕禀老爷。已到十里长亭了。〔末〕此是往京师的大道。须要小心。〔众〕领钧旨。〔末〕听我道。野店风霜行莫早。草桥烟月宿休迟。请了。〔下外〕叫车夫趁早赶上。正是骅骝自是空羣足。日暮长途就短辕。 

【朝元歌】〔外〕长辕短辕。脂牵旋轻便。星前月前。驰骤何辞倦。露滑霜沾。轮埋足蹇。几树霜枫如茜。云暗天边。山巓水涯愁雨湔。行李趁风烟。名牵与利牵。〔合〕乡山遥远。因此上去心如箭。

【前腔】〔旦〕行到山边涧边。弱鬓尖风战。穿过松间竹间。瘦骨寒飙溅。命薄红颜。遭磨涉险。我这般心事呵。泪渍眉山昏眩。天不垂怜。姑妈爹娘相继顚。血泪染啼鹃。何由到九泉。〔合前〕 

【前腔】〔丑〕你看遥天迩天。断续流云片。望取山巓树巓。抱子猿留恋。他作队安然。何歆何怨。人世怎能如愿。小姐。我想仇府呵。顷刻风烟。花残蝶残春恨牵。你看他下石水抛砖。惊涛还自渐。〔合前〕 

【前腔】〔净〕我想今年去年。奔走知难免。来往鞋穿袜穿。筋骨何辞倦。为衣食蝇头。一似呑钩呑线。那望前程路远。万贯腰纒。车尘马足空自怜。我命运当然。由天不怨天。〔合前〕 

〔外〕日落鸦啼野蔓靑。



〔旦〕飘流踪迹类浮萍。

鸟啼花落人何在。



〔旦〕旧事凄凉不可听。 

第三十一出
公馆言情

【月云高】〔生上〕柏台严迥。枫宸借灵宠。新授上方剑。么魔谁敢纵。直指埋轮。奔狐狸不旋踵。欣止辇开言路。不负俺丹心悚。还矢鸣凤朝阳沥戆衷。管敎淸朝妖瘴空。

赏不避仇罚及戚。意轻权贵恤孤茕。十年一剑磨方锐。怒发冲冠气贯虹。仇严曾建边功。勑封侯爵。位极人臣。奈何得志跋扈。身犯无将。我上表乞除削爵。问遣官余。严世蕃仗父威权。荼毒缙绅。籍家军配。宜也。妻孥发为官婢。恐非罪人不孥之意了。我亦请释宥宁家。两件虽是我言官本分。若非圣明。那便听从。 

【前腔】〔生〕胸中常董。玉石要分种。希步学毛焦躅。丹心自烱烱。凭着我骨鲠性。那怕他社城空。看阘茸都逃避。使朽骨阴沾宠。自忖图报私恩路得通。却免得■〈口衔〉寃气贯虹。

我想起那遇难之时呵。 

【前腔】〔生〕事关心悚。当权转愁懵。提却高墙踊。翻敎泪泉涌。磨障江边。叹伶仃抱惶恐。常梦想相逢处。徒自作相思俑。那时两纸情招各自供。今日呵。一道封章托扆聪。

已曾表白天颜。钦蒙释罪。又有书附叩兄看顾。料可无虞。但水远山长。不能无念。 

【前腔】〔生〕客行途陇。风尖且霜猛。回首龙江永。跋涉愁劳总。望烟瘴满巓崖。思顚危倩谁拥。虽暂脱佣舂难。怎能勾瞻乡垄。他那裏迢递登山托采蝱。我这裏冷落悲秋盼塞鸿。

【番卜算】〔外上〕谪宦老边隅。耿耿丹心独。天开苍狗显阳乌。荷得皇恩渥。

〔我〕华云龙。职守江陵。谪居云贵。因坐严家姻戚。数年未升。近蒙易御史奏拔。考满来京。代叩推府带云笺一封。附投易衙。此间便是。不免径入。〔相见科生〕有失迎候。〔外〕蒙赐吹嘘。不胜感德。〔生〕事系公举。有何德来。老先生从那裏到此。〔外〕从边上来。〔生〕风景何如。〔外〕听我道。 

【四边静】〔外〕封疆巩固天骄逐。边烽久无瞩。战士戢干戈。黎民息征役。山居草宿。狐潜鼠伏。将略胜孙吴。军势振颇牧。

【前腔】〔生〕朝廷恩信沾优渥。何须用干莫。万国尽梯航。声灵震沙漠。风翔雷逐。化行草覆。盛世看泰宁。圣治复雍穆。

【福马郞】〔外〕岳动山摇威望肃。绣斧锄城社都窜逐。雷厉风行处。谁不仰高躅。更看发覆超羁独。恩波沐。白骨还生肉。

〔生〕白骨是谁。〔末〕严世蕃虽死。九泉之下。绣衣超拔他家眷。地下亦瞑目了。〔生〕不说他犹可。说起来。使我心上好恼。 

【前腔】〔生〕怒气塡胸眉顿蹙。白地坑人命怀虿毒。我不是冥鸿翅。几被恶罗镞。天道循环速。身家覆。幸得全邦族。

他有一女。仇府为奴。仇严世败。可晓得他在那裏。〔外背云〕叩治中说甥女与彼有飞丸之约。已结为夫妇矣。今提起严字。怒发如雷。敢是他心变了。只说不知就是。〔对云〕不晓得。正是斧钺场中休驻足。是非门裏早抽身。吿退了。〔生留科丑上〕叩爷到了。〔末上见科〕小弟有书。兄曾见否。〔生〕未曾。〔外〕纔说一个严字。易老先怒发冲冠。又敢再说。因此书也不敢递出。〔出书科生看科〕多蒙叩弟周旋了。〔末〕不敢。小弟已与华老先讲明此事。今日之来。特代兄作伐耳。〔生〕如此重劳。恩铭肺腑了。〔外〕大人不弃前盟。足征盛德。旣有这等异缘。老夫自备妆奁。送舍甥女到府上成亲就是。〔末〕请华老先生先回。下官随后就领财礼到宅上了。 

〔末〕肝胆犹能楚越如。



〔外〕阳春忽布网罗除。

〔生〕无因得荐阳台梦。



〔合〕先得云中尺素书。 

第三十二出
卺合飞丸

【霜天晓角】〔旦上〕佳期喜到。日上纱窗晓。镜裏颦眉欲扫。愁怀指日冰消。

鸳鸯颈未交。鸾凤情先结。途路忽相逢。心腹难陈说。设意托终身。到底逢今日。喜得藁砧荣。不把扊扅撇。今欲效于飞。览镜将容洁。施彼蓬发膏。见我主容客。我想那一日呵。 

【傍妆台】〔旦〕流落类萍飘。昔年光景。今日裏转思焦。撇不得江边路。何曾望白云霄。花貌谩留郞傅粉。眉淡还应笔自描。奴家此去。喜身有托。只是双亲过世。姑妈■〈口衔〉寃。实可痛心。亲恩抚育。罔极海涛。捐生代死胜离毛。

【前腔】〔外〕骢马气英豪。动摇山岳。呑吐海江涛。须把私雠报如雾释。酬恩愿比山高。漂母当年思一饭。跨辱还应且恕饶。我儿虽不学当垆涤器。也应椎髻布袍。不见齐眉德耀伯鸾褒。

快装束完备。只待易家轿来。就起身了。〔众上〕彩云深处隐仙眞。缭绕香风满户春。今日鹊桥高驾处。渡河织女早抬身。请新人上轿。〔众诨下〕 

【步蟾宫】〔生上〕瑟琴和静何足道。酬恩愿一时风扫。今宵彷佛凤台箫。月下孤鸾转调。

愁战西风吹鬓发。喜看春色遶楼台。关山魂梦惊收处。报道梅花人到来。左右。打扫华堂。掀开帘幕。以待夫人车到。〔众上〕报老爷知道。夫人已到了。今日嫦娥下月宫。碧油幢下拥香风。屛开孔雀双飞翼。褥隐芙蓉两朶红。桃李芳华三月景。松筠节干百年风。请新人下轿。〔拜天地科交拜科生〕小姐。失于迎候。负罪多多。〔旦〕蒙恩释罪。不胜感戴。〔生〕恩救残生。更加百倍。〔末净〕今日夫妻相会。宜把飞丸合瑞。〔各出丸科众〕眞是韩氏题红。乐昌合镜。奇哉奇哉。〔旦执丸看科〕昔日将眞认假。〔生〕今朝弄假成眞。〔众云〕你两人半笺情话百年约。〔生〕我和你千日相思一旦消。〔旦〕贱妾得供衾枕。当年须想陆姑。〔生〕下官追赠封章。昨日已千天听。〔旦〕多感多感。〔生〕将酒过来。 

【画眉序】〔生〕花烛谩红烧。恍渡银河欢会好。喜死中全活。不忘恩报。小姐呵。你纵我云雨羁龙。我释你柙槛囚豹。〔合〕良缘夙世天敎合。料不是人谋能造。

【前腔】〔旦〕仰望斗山高。一战前茅功就早。荷恩濡涸鲋。再生踊跃。相公呵。君何忝玉润风流。妾应愧关睢窈窕。〔合前〕 

【前腔】〔外〕飘泊困蓬茅。荏苒风尘岁时杳。赖仁恩提挈。再覩皇朝。甥女呵。福缘种白玉蓝田。绣衣呵。雨露润闲花野草。〔合前〕 

【前腔】〔末净〕圣世重英豪。共仰朝阳鸣凤早。看锄强扶弱。曲直明昭。堪相配女貌郞才。喜世袭金花紫诰。〔合前〕 

【扑灯蛾】〔合〕荷神明呵护飞丸事眞巧。会合在今宵。联属何须媒妁。也是前生缘结好。想赤绳绾足再难逃。只愿得同谐到老。历天长地久。永把瑟琴调。

【尾声】〔合〕寃仇宜耐恩须报。善者天怜恶怎逃。你看盖世英雄今朝何处了。

事去人亡迹自留。



江山空结古今愁。

共君莫话兴亡事。



午夜淸歌月满楼。 

第三十三出
盟寻泉石

〔末上〕待漏随朝袍笏寒。何如破衲道人安。〔生上〕文犠被绣鸾刀逼。野鹤无笼天地宽。〔末〕我郡实自分泉石膏肓。烟霞痼疾。〔生〕我弘器偶然染指膻途。早想回头蜗壁。〔末〕哥哥。我今年踰一甲。任历三迁。〔生〕叩弟呵。过去光阴。旣已若斯。后来行境。不过如此。〔末〕何须贪恋。磨弄了三世精魂。到底勘空。毕竟是一场春梦。〔生〕盘古到今。休说伴食中书。模棱宰相。枉系朝绅。空覊世网。便做了鞠躬扶汉。竭力反唐。都大事业。也只赢得个死后些子虚名。到输尽了生前无量淸福。〔末〕还有一等兔死狗烹。衔寃賷志。如汉代韩彭。宋朝张岳。后来成什么结果。〔生〕莫提前代。便是我朝同事同官的。数十年来。多少荣枯。多少翻覆。〔末〕罢罢罢。我和你如今不免撒手迷津。翻身孽海。方外寻松子。壶中伴长房。〔生〕且说严介溪虎视台垣。儿子世蕃彪威传翼。怎么样声势。到底何如了。 

【画眉序】〔生〕床笏正蝉联。岂料居高伏阽险。看台衡覆餗。徒遭刑谴。〔末〕叹当年封豕长蛇。怎赛得我鸣鸠乳燕。武陵津畔频催渡。莫等待水流花片。

〔生〕便是仇严。出身军伍。列爵侯封。到头家破人亡。而今安在。 

【黄莺儿】〔生〕覆辙总堪怜。急流中勇退船。高唐焚栋须回睠。有于陵灌园。严光钓川。烟霞隔断红尘面。老林泉。天空海阔。随处洞中天。

〔末〕我思古人有一样枯槁泉石的。如由父随光辈。名曰石隐。待要学他。俺只是一官微绊。却输他一筹。 

【前腔】〔末〕洗耳及投渊。树头瓢声恶喧。陶唐揖授非吾愿。何须酒泉。何商蟹监。皇王帝霸云舒卷。蜕如蝉。阎浮世界。落劫便非仙。

〔生〕还有一样功成早遁的。如陶朱子房辈。名曰高隐。待要学他。只是大功难就。高山徒仰。 

【集贤宾】〔生〕云蒸雷动看龙变。捧天浴日功镌。消息盈虚能早办。惟有黄石鸱夷堪羡。兴亡转面。都付却五湖烟霰。心已倦。任鸟度长空飞远。

〔末〕哥哥。更有一样染指功名的。如渊明康节辈。名曰仕隐。待要学他。只是及早拂衣。不失本来面目。 

【前腔】〔末〕半通铜绶心何恋。叹浮名濡首休怜。五斗归来飞鸟倦。争看花外小车行遄。繁华如传。却笑他触蛮相战。局面转。只有水竹云山长见。

〔生〕我便是柏府埋轮。枫宸折槛。足遂平生。怎免得宴退早朝。奉公守法。那及如今呵。 

【莺啼序】〔生〕看秦川吴苑花正妍。奚囊羯鼓随伴。挈双柑往听莺传。诗肠鼓吹如劝。任凭你乾坤自掀。我自矢轴薖无厌。尘梦远。那管他花砖眠宴。

〔末〕那在朝的呵。 

【前腔】〔他〕心瞻魏阙常意悬。游鱼恋饵呑线。卸朝韀被发何年。名山五岳游遍。冷淸淸雀罗自闲。闹攘攘蜂丛争炫。云变险。只怕风雷昼闪。

〔生〕缅想和你武陵结盟。神京发迹。分符外郡。珥笔中朝。俯仰数十年。恍如一日。可胜怆感。 

【猫儿坠】〔生〕叹南柯梦蚁穴如奔电。驹隙沤浮光景浅。夜游秉烛非无见。有限。总然借挥日阳戈。难挽西飞箭。

【前腔】〔末〕好偷闲处随分寻方便。竹院逢僧淸话远。伊蒲香积菜根甜。忻羡。料无得白地风波。及溺惊颤。

【尾声】〔生〕西湖堤畔逋翁院。诗和梅花嚼出玄。〔末〕一般淸味总有驿使相逢不寄传。

〔生〕六朝如梦鸟空啼。



〔末〕富贵荣华能几时。

〔生〕年过半百不称意。



〔末〕坐看南山改旧诗。 

飞丸记终 
