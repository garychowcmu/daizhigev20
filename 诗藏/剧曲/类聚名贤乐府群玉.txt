类聚名贤乐府群玉
元 胡存善编撰


卷一
刘时中
水仙操
折桂令
朝天子
山坡羊
小桃红
红绣鞋
金字经
醉扶归

任则明
寨儿令
折桂令
水仙子
满庭芳
普天乐
小梁州
上小楼
沉醉东风
红绣鞋
朝天子
庆东原
金字经
清江引
小桃红

赵文宝
落梅风
寨儿令
水仙子
沉醉东风
折桂令
普天乐
山坡羊
庆东原
忆王孙
凭阑人
小桃红
梧叶儿
四块玉
朝天子
雁儿落过德胜令

曹明善
折桂令
沉醉东风
喜春来
小梁州
三棒鼓声频
庆东原
清江引
卷二
乔梦符
绿幺遍
升平乐
春闺怨
折桂令
水仙子
小桃红
四块玉
殿前欢
清江引
红绣鞋
满庭芳
凭阑人

李致远
折桂令
红绣鞋
天净沙
水仙子
清江引
喜春来
小桃红
梧叶儿
落梅风
朝天子
拨不断
迎仙客
卖花声

王日华
庆东原
天香引
凤引雏
凌波仙
天香引
凌波仙
天香引
凌波仙
天香引
凌波仙
天香引
凌波仙
卷三
陈德和
落梅风

徐甜斋
红锦袍
折桂令
朝天子

钱子云
清江引

马致远
拨不断

周仲彬
清江引
庆东原
一半儿
落梅风
叨叨令
时新乐
折桂令
水仙子
寨儿令
朝天子
小桃红

张子坚
德胜令

郑德辉
折桂令

钟丑斋
醉太平
清江引
水仙子
沉醉东风
折桂令
卷四
贯酸斋
折桂令
醉太平

王仲元
江儿水
普天乐

吴克斋
上小楼

丘士元
满庭芳
折桂令
庆东原
落梅风
清江引
普天乐

卢疏斋
金字经
折桂令
朱履曲
普天乐

鲜于必仁
折桂令
普天乐
卷五
张小山
人月圆
水仙子
折桂令
满庭芳
寨儿令
殿前欢
普天乐
上小楼
清江引
小桃红
朝天子
红绣鞋

王举之
折桂令
水仙子
满庭芳
红绣鞋
天净沙
金字经
迎仙客
一半儿

高敬臣
雁儿落过德胜令
黄蔷薇过庆元贞

卷一
刘时中

　　水仙操
【西施】
　　【引子】“若把西湖比西子，淡妆浓抹总相宜”，玉局翁诗也。填词者窃其意，演作世所传唱水仙子四首，仍以“西施”二字为断章，盛行歌楼乐肆间，每恨其不能佳也。且意西湖西子，有秦无人之感。崧麓有樵者，闻而是之。即以春夏秋冬赋四章，命之曰“西湖四时渔歌”。其约：首句韵以“儿”字，“时”字为之次，“西施”二字为句绝，然后一洗而空之。邀同赋，谨如约。
　　湖山堂下闹竿儿，烂熳韶华三月时，朝来风雨催春事。把莺花撺断死，映苏堤红绿参差。浅绛雪缄桃萼，嫩黄金搓柳丝，风流呵斗草的西施。虾须帘卷水亭儿，玉枕桃笙睡起时，荷香勾引薰风至。掬清涟雪藕丝，嫩凉生璧月琼枝。鸾刀切银丝脍，蚁香浮碧玉卮，受用呵避暑的西施。西风逗入耍窗儿，一扇新凉暑退时，白蘋红蓼多情思。写秋光无限诗，占平湖树抹胭脂。云拥扇青摇柄，粟飘香金缀枝，快活呵玩月的西施。梅花初试胆瓶儿，正是逋郎得句时，同云把断山中寺。软香尘不到此，怯清寒林下风姿。侵素体添肌粟，妒云鬟老鬓丝，清绝呵赏雪的西施。
　　【寓意武昌元贞】
　　楚天空阔楚山长，一度怀人一断肠，此心不在肩舆上。溯东风过武昌，替人愁烟景微茫。竹带雨湘妃泪，树间禽蜀帝王，无限思量。人言不向武昌居，我欲年来食贱鱼，那堪鹦鹉洲边住。锦鸳鸯为伴侣，是烟波江上渔夫。得一舸鸱夷去，载苎罗山下女，便改姓陶朱。武昌官柳正青青，只与行人管送迎，等闲攀折浑无定。舞东风过此生，奈柔条系绊人情。爱眉黛烟中翠，忆纤腰掌上轻，恨满邮亭。贞元旧曲日停歌，只恐青衫泪更多，等闲又见菱花破。玲珑奈尔何？较些儿病了维摩。愁暗逐西飞翼，恨长随东逝波，着甚消磨。
　　【为平章南谷公寿福楼赋】
　　朱帘画栋倚穹苍，带砺河山接四王。那堪辈辈为丞相，是皇家真栋梁。看灵椿丹桂齐芳。寿域年年固，福源日日长，永坐都堂。楼名寿福压钱塘，中有高居异姓王。朝朝北阙频瞻望，启丹诚一瓣香。对西山遥祝吾皇：愿基业隆三代，更烟尘净四方，寿福无疆。朱楼迢递接长空，家世于今谁比隆。阴功虽是前王种，嗣声华正在公。更门阑喜色重重。男已兆承家凤，女欣逢择婿龙，寿福无穷。
　　
折桂令
　　　【农】
　　想田家作苦区区，有斗酒豚蹄，畅饮歌呼。瓦钵瓷瓯，村箫社鼓，落得妆愚。吾将种牵衣自舞，妇秦人击缶相娱。儿女供厨，仆妾扶舆。无是无非，不乐何如？
　　【渔】
　　鳜鱼肥流水桃花，山雨溪风，漠漠平沙。箬笠蓑衣，笔床茶灶，小作生涯。樵青采芳洲蓼牙，渔童薪别浦蒹葭。小小渔艖，泛宅浮家。一舸鸱夷，万顷烟霞。
　　【樵】
　　正山寒黄独无苗，听斤斧丁丁，空谷潇潇。有涧底荆薪，淮南丛桂，吾意堪樵，赤脚婢香粳旋捣，长须奴野菜时挑。云暗山腰，水冱溪桥。日暮归来，酒满山瓢。
　　【牧】
　　被野猿山鸟相留，药解延年，草解忘忧。土木形骸，烟霞活计，麋鹿交游。闷来访箕山许由，闲时寻崧顶丹丘。莫莫休休，荡荡悠悠。挈子携妻，充隐南州。
　　【疏斋同赋木犀】
　　似娟娟日暮娥皇，翠袖天寒，静倚修篁。怅望夫君，低回掩抑，淡尽啼妆。帖体衫儿淡黄，掩胸诃子金装。高洁幽芳，一片秋光，满地清香。
　　【同文子方饮南城即事】
　　锁烟霞曲径萦回，梦不到人间，舞榭歌台。铅鼎丹砂，玄霜玉杵，钟乳金钗。记画烛清樽夜来，映梨花淡月闲斋。翠壁丹崖，流水桃源，古木天台。
　　【送王叔能赴湘南廉使】
　　正黄尘赤日长途，便雷奋天池，教雨随车。把世外炎氛，人间热恼，一洗无余。展洙泗千年画图，纳潇湘一道冰壶。报政何如，风动三湘，霜满重湖。喜潇湘一派澄清，觉松柏坚贞，兰蕙芳馨。田里歌谣，官曹整暇，牒诉轻平。快野寺寻春酒醒，喜邮亭问俗诗成。传语湘灵，又只恐东风，吹上瑶京。
　　【闲居自适】
　　饷春晴小小篮舆，聊唤茅柴，试买溪鱼。村北村南，山花山鸟，尽意相娱。与农父忘形尔汝，醉归来不记谁扶。早赋归欤，却恨红尘，不到吾庐。
　　【张肖齐总管席间】
　　小亭轩客散留髡，添酒回灯，草草盘飧。问甚花落花开，春来春去，覆雨翻云。莫孤负田家瓦盆，且留边茅舍洼尊。选甚清浑，论甚朝昏。擗掉会闲里光阴，醉里乾坤。
　　【再过村肆酒家】
　　亸双丫十八鬟儿，春日当垆，袅袅腰肢。徙倚心招，依稀眉语，记得前时。探锦囊都无酒赀，恨邮亭不售新诗。可惜胭脂，转首空枝。千里关山，一段相思。
　　朝天子
　　　【邸万户席上】
　　柳营，月明，听传过将军令。高楼鼓角戒严更，卧护得边声静。横槊吟情，投壶歌兴，有前人旧典型。战争，惯经，草木也知名姓。虎韬，豹韬，一览胸中了。时时拂拭旧弓刀，却恨封侯早。夜月铙歌，春风牙纛，看团花锦战袍。鬓毛，未凋，谁便道冯唐老。
　　【同文子方邓永年泛洞庭湖宿凤凰台下】
　　月明，浪平，看远岸秋沙净。轻松舟漾漾水澄澄，天水明如镜。范蠡归舟，张骞游兴，在渔歌三四声。耳清，体轻，漫不省乾坤剩。舞者，唱者，满酌金荷叶。珠围翠绕尽豪奢，银烛消残夜。玉箸冰丝，金盘凉蔗，把平生幽愤写。笑些，俏些，赛一道鸳鸯社。有钱，有权，把断风流选。朝来街子几人传，书记还平善。兔走如梭，鸟飞如箭，早秋霜两鬓边。暮年，可怜，乞食在歌姬院。耍些，笑些，休放琼花谢。春风无与比奇绝，照眼明香雪。琪树瑶林，寒光相射，争教人容易舍。醉也，去也，更得得捱今夜。饯别，去也，泪滴满金蕉叶。西风锦树老了蝴蝶，满眼黄花谢。今日离筵，明朝客舍，把骊驹莫放彻。醉者，饱者，免孤负重阳节。粉光，雪香，是水月观音像。三生梦绕锦鸳鸯，一味风流况。坐上闲情，樽前清唱，是司空也断肠。月凉，夜长，心事满流苏帐。近来，越騃，能捻帮穷□怪。从人啅噪放狂乘，不似今番煞。海样情缘，天来欢爱，罄山赀不当灾。好怀，放开，大打算风魔债。愿天，可怜，乞个身长健。花开似锦酒如川，日日西湖宴。杨柳宫眉，桃花人面，是平生未了缘。过船，醉眠，还不迭风流愿。画船，绮筵，红翠乡中宴。荷花人面两婵娟，花不如人面。锦绣千堆，繁华一片，是西湖六月天。扣舷，采莲，怕甚么鸳鸯见。瘿瓢，带糟，将瓮里浮蛆舀。氲氲双颊绛云潮，春色添多少。稚子牵衣，山妻迎笑，急投床脚健倒。醉了，睡好，醉乡大人间小。
　　
山坡羊
　　【与邸明谷孤山游饮】
　　诗狂悲壮，杯深豪放，恍然醉眼千峰上。意悠扬，气轩昂，天风鹤背三千丈，浮生大都空自忙。功，也是谎；名，也是谎。
　　【燕城述怀】
　　云山有意，轩裳无计，被西风吹断功名泪。去来兮，便休提，青山尽解招人醉，得失到头皆物理。得，他命里；失，咱命里。
　　【西湖醉歌次郭振卿韵】
　　朝朝琼树，家家朱户，骄嘶过沽酒楼前路。贵何如，贱何如，六桥都是经行处，花落水流深院宇。闲，天定许；忙，人自取。
　　【怀长沙次郭振卿韵】
　　西楼高处，东城佳处，梦魂长绕湘南路。锦鳞无，塞鸿疏，多都来只为虚名误，老未得闲心更苦。杯，谁共举；花，谁共主。
　　【怀武昌次郭振卿韵】
　　烟波渔父，扁舟归去，移家鹦鹉洲边住。任狂疏，恣痴愚，到头也有安排处，青箬绿蓑为伴侣。闲，也自取；忙，也自取。
　　【侍牧庵先生西湖夜饮】
　　微风不定，幽香成径，红云十里波千顷。绮罗馨，管弦清，兰舟直入空明镜，碧天夜凉秋月冷。天，湖外影；湖，天上景。
　　
小桃红
　　【辛尚书座上赠合弹琵琶何氏】
　　纤纤香玉插重莲，犹似羞人见，斜抱琵琶半遮面。立当筵，分明微露黄金钏。鵾鸡四弦，骊珠一串，个个一般圆。
　　【武昌歌妓丑氏春卿，色艺为一时之冠。友人文子方为刑曹郎，因公至武昌，安子举助教会间见之，念念莫置。代作此以赠之】
　　春来苦欲伴春居，日日寻春去，无奈春云不为雨。为春癯，绿窗谁唱留春住。买春不许，问春无语，春意定何如。为春憔悴要春医，苦苦贪春睡，盼得春来共春醉。恨春迟，夜来得个春消息。春心暗喜，春情偷寄，春事只春知。几年尘土被官囚，此日方参透，待别幹星娘小除授。紧营求，天还肯许便欣然地就。温柔乡里甲头，无何乡里主首，便权一日也风流。
　　红绣鞋
　　　【鞋杯】
　　帮儿瘦弓弓地娇小，底儿尖恰恰地妖娆。便有些汗浸儿酒蒸做异香飘。潋滟得些口儿润，淋漉得拽根儿漕，更怕那口唵喒的展涴了。
　　【吴人以美女为娃，北俗小儿不论男女皆以娃呼之，有名娃娃者戏赠】
　　亲不亲心肝儿上摘下，惜不惜气命儿似看他。打健健及擎着手心儿里夸。闲则剧怀抱儿里引，娇□可喜被窝儿里爬，只是将个磨合罗儿迤逗着耍。
　　【歌姬米氏小字耍耍】
　　举眉动眼般般儿通透，安手下脚色色儿风流。出胎胞蓐草上早会藏斗。卧在被单学打令，坐着豆枕演提齁，刁天撅地所事儿有。
　　【劝收心】
　　不指望成家立计，则寻思卖笑求食。早巴得个前程你便宜。虽然没花下子，也须是脚头妻，立下个妇名儿少甚的？
　　
金字经
　　【常氏称心】
　　少年情缘浅，老来欢爱深。费尽长门买赋金。酒满斟，醉来花下呤。缠头锦，愿得常称心。
　　
醉扶归
　　【赋粉团儿】
　　色映金茎露，香腻玉盘酥。一段清冰出玉壶，不管胭脂妒。晓镜青鸾影孤，正要何郎傅。
　　【醉中天】
　　花木相思树，禽鸟折枝图。水底双双比目鱼，岸上鸳鸯户。一步步金厢翠铺。世间好处，休没寻思，典卖了西湖。
　　【批注】宋谚有“典卖西湖”之语，台谏谓之“卖了西湖”，既卖则不可复。省院谓之“典了西湖”，典犹可赎也。无官守言责，则无往不可。此古人所以轻视轩冕者欤？
　　
任则明

　　寨儿令
　　【湖上】
　　锦制屏，镜涵冰，浓脂淡粉如故情。酒量长鲸，歌韵雏莺，醉眼看丹青。养花天云淡风轻，胜桃源水秀山明。赋诗题下竺，携友过西冷。撑，船向柳边行。
　　【书所见】
　　眉黛浅，鬓云偏，羞颜落色谁爱怜。种玉无缘，掷果徒然，回首叹芳年。碧波深不寄鱼笺，翠衾寒犹带龙涎。飞花残雨后，新月小窗前。天，斗帐恨狐眠。
　　
折桂令
　　【题情】
　　盼春来又见春归，弹指光阴，回首芳菲。杨柳阴浓，章台路远，汉水烟迷。彩笔谁行画眉，锦书不寄乌衣。寂寞罗帏，愁上心头，人在天涯。
　　【湖上】
　　望西湖绿水如云，一叶扁舟，几个嘉宾。指点银屏，留连绮席，旋买金鳞。不三杯桃花笑人，不多时柳絮成尘。休负良辰，抹袖凌风，玉手挨■(↑↓秦)。
　　【和江头友人韵】
　　想城南景物宜看，雪后园林，江上云山。步步帏屏，家家酒债，处处诗坛。任浊富一时眩眼，且清狂每日开颜。何必愁烦，画虎无成，倦鸟知还。
　　【同友人联句】
　　对池边几树梅花，映古木槎牙，疏竹交加。既有当垆，毋劳倒屣，便可投辖。爱浮蚁香能驻马，荐肥羔味胜庖蛙。低按红牙，高岸乌纱。识字渔夫，好客庄家。
　　【吴山秀】
　　钱塘江山嵯峨，浓淡皆宜，态度偏多。泪雨溟濛，歌云缥缈，舞雪婆娑。胜楚岫高堆翠螺，似张郎巧画青蛾。消得吟哦，欲比西施，来问东坡。
　　【饯尹希善之宁国尹】
　　楚天长山色青青，昨日钱塘，明日宣城。子贡言辞，子瞻才思，子贱廉明。春水生琴书短艇，暖风轻花柳长亭。无限吟情，千里思君，午夜挑灯。
　　【咏西域吉诚甫】
　　毳袍宽两袖风烟，来自西州，游遍中原。锦句诗馀，彩云花下，璧月樽前。今乐府知音状元，古词林饱记神仙。名不虚传，三峡飞泉，万籁号天。
　　
水仙子
　　【书所见】
　　闲开翠牖近沧州，忽见蛾眉出舵楼，来陪燕席翻红袖。舞春风宜佐酒，匆匆催去难留。解湘水烟中佩，驾浔阳江上舟，瘦损风流。
　　【泛舟】
　　牙樯锦缆过沙汀，皓齿青娥捧玉觥，银塘绿水磨铜镜。船如天上行，人传李郭仙名。水晶寒瓜初破，藕花香酒易醒，无限诗情。
　　【友人席上】
　　绛罗为帐护寒轻，银甲弹筝带醉听，玉奴捧砚催诗赠。写青楼一片情，尽疏狂席上风生。红锦缠头罢，金钗剪烛明，有洒如渑。
　　【幽居】
　　小堂不闭野云封，隔岸时闻涧水舂游。比邻分得山田种。宦情薄归兴浓，想从前错怨天公。食禄黄齑瓮，忘忧渌酒钟，未必全穷。
　　
满庭芳
　　【寄友】
　　香笼锦帏，歌讴白苎，人比红梅。风流杜牧新诗意，字字珠玑。桑落酒朝开绮席，杜陵花夜宿春衣。陶然醉，金勒马嘶，归路柳边迷。
　　【春暮】
　　云扃睡起，香销宝鼎，暖试罗衣。甫能宴罢兰亭会，又见春归。花片片翻成燕泥，柳依依也锁蛾眉。重门闭，绿阴树底，怕听杜鹃啼。
　　
普天乐
　　【吴门客中】
　　九秋天，三吴地。江空寒早，天远书迟，黄菊开，丹枫坠。流水行云无拘系，好光阴枉自驱驰。尘心自洗，清风绿绮，明月金杯。
　　【湖上】
　　浣花溪，方壶地。呼猿领鹤，问柳寻梅。行厨白玉盘，进酒青楼妓，惊起沙头鸳鸯睡，棹红云乘兴而回，冰壶影里，笙歌远近，台谢高低。
　　【花园改道院】
　　锦江滨，红尘外。王孙去后，仙子归来。寒梅不改香，舞榭今何在？富贵浮云流光快，得清闲便是蓬莱。门迎野客，茶香石鼎，鹤守茅斋。
　　【暮春即事】
　　被诗魔，将花探。春深渭北，绿满江南，残红鱼浪香，接叶莺巢暗，古往今来无心勘，习家池日日春酣。人生易感，青铜似月，白发盈簪。
　　
小梁州
　　【湖上分韵得玉字】
　　波涵玉镜浸晴晖，鸣玉船移，玉箫吹过画桥西。玉泉内，玉树锦云迷。玉楼帘幕香风细，玉阑干杨柳依依，飞玉觞，留玉佩。玉人沉醉，花外玉骢嘶。
　　【闲居】
　　结庐移石动云根，不受红尘。落花流水绕柴门。桃源近，犹有避秦人。草堂时共渔樵论，笑儿曹富贵浮云。椰子瓢，松花酝。山中风韵，乐道岂忧贫。
　　【春怀】
　　落花无数满汀洲，转眼春休。绿阴枝上杜鹃愁。空拖逗，白了少年头。朝朝寒食笙歌奏，百年间有限风流。玳瑁筵，葡萄酒。殷勤红袖，莫惜捧金瓯。
　　
　　上小楼
　　【题情】
　　团圆未成，婵娟空病。桂子虚庭，翠羽围屏，雁足寒檠。巴到明，空自省，青楼薄幸。恨分开凤钗鸾镜。
　　【隐居】
　　荆棘满途，蓬莱闲住。诸葛茅庐，陶令松菊，张翰莼鲈。不顺俗，不妄图，清高风度。任年年落花飞絮。
　　
　　沉醉东风
　　【隐居】
　　叹朝暮青霄用舍，尽头颅白发添些。伴渔樵，苫茅舍，醉西风满川红叶。近日邻家酒易赊，三径黄花放也。
　　【寻春值雨】
　　杜陵路烟迷雾昏，定昆池花落云根。粉翅寒，金衣润，等闲孤负寻春。柳下重门那个人，怕容易红消翠损。
　　【宫词】
　　鳷鹊层楼夜永，芙蓉小苑秋晴。金掌凉，银汉莹，按霓裳何处新声。懒下瑶阶独自行，怕羞见团团桂影。
　　【宫词】
　　翡翠屏间篆烟，樱桃花底冰弦。上苑春，长门怨，对黄昏默默无言。十二琼楼第几仙，彩云下先留凤辇。
　　【题情】
　　罗帕写桃根旧情，玉箫吹杨柳新声。傅粉容，偷香性，对红妆笑指银瓶。尽醉梅花不要醒，怕孤负良辰媚景。
　　【信笔】
　　有待江山信美，无情岁月相催。东里来，西邻醉，听渔樵讲些兴废。依旧中原一布衣，更休想麒麟画里。
　　【题情】
　　唾碧衫宽舞体，麝烟煤淡歌眉。远信稀，归期未，郁金堂夜深空闭。绣被寒多有梦知，绮窗外银蟾似水。
　　【会稽怀古】
　　爱望海秦山古色，探藏书禹穴重来。鉴水边，云门外，有谁人布袜青鞋。休问吴宫暗绿苔，越国在残阳翠霭。
　　
　　红绣鞋
　　【湖上】
　　新亭馆相迎相送，古云山宜淡宜浓。画船归去有渔篷。随人松岭月，醒酒柳桥风，索新诗红袖拥。
　　【春情】
　　暗朱箔雨寒风峭，试罗衣玉减香销。落花时节怨良宵。银台灯影淡，绣枕泪痕交，团圆春梦少。
　　【重到吴门】
　　槐市歌阑酒散，枫桥雨霁秋残。旧题犹在画楼间。泛湖赊看月，寻寺强登山，比陶朱心更懒。芳草岸能言鸭睡，荻花洲供馔鲈肥。天平山翠近金杯。水多寒气早，野阔暮空低，隔秋云渔唱起。
　　【和友人韵】
　　茅屋秋风吹破，桂丛夜月空过。淮南招隐故情多。无心登虎帐，有梦到渔蓑，不归来等甚么？
　　
　　朝天子
　　【村居】
　　杜门，守贫，知有归田分。春风渐入小洼尊，勤饮姜芽嫩。乡党朱陈，讴歌尧舜，向东皋植杖耘。子孙，更淳，闲把诗书训。
　　【信笔】
　　九霄，早朝，曾赴金门诏。珠玉任挥毫，胸次谁同调？谈笑枚皋，风流温峤，恣疏狂直到老。尽教，醉了，走马长安道。
　　【道院】
　　翠峰，锦宫，香霭丹霞洞。来寻采药鹿皮翁，煮茗为清供。静听松风，闲吟橘颂，碧天凉月正中。九重，赐宠，一觉黄梁梦。
　　【题情】
　　渭城，雨晴，柳不系黄金镫。梨花小院又清明，误了寻芳兴。香减吴绫，尘蒙秦镜，碧纱窗和闷扃。柴荆，晓莺，巧语无心听。
　　
　　庆东原
　　【无题】
　　香衾剩，春梦窄，仙山消息遥天外。愁欺酒杯，羞临镜台，泪湿香腮。金屋燕归来，玉佩人何在。
　　【题武陵友人别业城南即事】
　　寻幽处，读古书，似韩符昔日城南住。□亭傍竹，藩篱带菊，池沼栽鱼。非是辋川图，堪作郊居赋。
　　
　　金字经
　　【湖上僧寺】
　　竹雨侵窗润，松风吹面寒。云母屏开非世间。闲，不知名利难。凭阑看，夕阳山外山。
　　【重到湖上】
　　碧水寺边寺，绿杨楼外楼。闲看青山云去留。鸥，飘飘随钓舟。今非旧，对花一醉休。
　　【秋宵宴坐】
　　秋夜凉如水，天河白似银。风露清清湿簟纹。论，半生名利奔。窥吟鬓，江清月近入。
　　【书所见】
　　胜概三吴地，美人一梦云。花落黄昏空闭门。因，青鸾宝鉴分。天涯近，思君不见君。
　　
　　清江引
　　　【积雨】
　　春来那曾晴半日，人散芳菲地。苔生翡翠衣，花滴胭脂泪，偏嫌锦鸠枝上啼。
　　【题情】
　　桃源水流清似玉，长恨因缘误。闲讴窈窕歌，总是相思句，怕随风化作春夜雨。南山豆苗荒数亩，拂袖先归去。高官鼎内鱼，小吏罝中兔，争似闭门闲看书。
　　【和靖墓】
　　林逋老仙清避俗，独向孤山住。梅花两句诗，芳草千年墓，不强如长卿封禅书？
　　【钱塘怀古】
　　吴山越山山下水，总是凄凉意。江流今古愁，山雨兴亡泪，沙鸥笑人闲未得。
　　【湖上九日】
　　芙蓉岸边移画船，沉醉黄花宴。山光浓似蓝，水色明如练，渔童惯听歌笑喧。
　　【曹明善北回】
　　文章故人天上来，相见同倾盖。两京花柳情，八景烟云态，偏宜品题七步才。
　　
小桃红
　　【无题】
　　山林钟鼎未谋身，不觉生秋鬓，汉水秦关古今恨。谩劳神，何须斗大黄金印。渔樵近邻，田园随分，甘作武陵人。东邻西舍酒频沽，拄杖穿花去，长笑功名草头露。且狂疏，醉如刘阮犹迟暮。鸡翁问余，鹿门深处，真作野人居。
　　【宴席】
　　桃花扇底楚天秋，恰恰莺声溜，络臂珍珠翠罗袖。捧金瓯，纤纤十指春葱瘦。移花傍酒，张灯如昼，重酌更风流。
　　【指甲】
　　桃腮轻托玉纤微，有恨弹珠泪，曾整金钗动春意。数归期，等闲掐损阑干翠。拈花露湿，剖橙香腻，宜捧紫霞杯。
　　【春情】
　　深沉院落牡丹残，懒揭珠帘看，青杏园林管弦散。翠阴间，数声黄鸟伤春叹。离怀未安，相思不惯，独倚小阑干。
　　
赵文宝

　　落梅风
　　【太乙宫探梅】
　　冰花艳，水月魂，斗诗坛醉翁笔阵。自南枝漏泄了湖上春，问东风几番花信。
　　【江楼晚眺】
　　枫枯叶，柳瘦丝，夕阳闲画阑十二。望晴空莹然如片纸，一行雁一行愁字。
　　【秋晴】
　　秋声定，微雨歇，透疏棂纸窗风裂。孤灯儿似知愁恨切，照离人半明半灭。
　　【暮春】
　　寻芳宴，拾翠游，杏花寒禁烟时候。叫春山杜鹃何太愁，直啼得绿肥红瘦。
　　
　　寨儿令
　　【早春湖游】
　　景物新，艳晨昏，山气张天成绿云。画舫红裙，紫陌游人，香软马蹄尘。棹涟漪水皱罗纹，破韶华桃露朱唇。湖风肥柳线，堤雨厚莎茵。春，又早二三分。
　　【春情】
　　愁冉冉，病恹恹，红窗睡起不甚忺。墨淡眉尖，风冷牙签，象管怕重拈。倦梳云懒对妆奁，怕愁春不卷珠帘。落红堆翠径，飞絮拥雕檐。嫌，楼外雨廉纤。
　　【泊潭州】
　　忆旧游，叹迟留，情似汉江不断头。暮霭西收，楚水东流，烟草替人愁。鹭分沙接岸沧州，鱼惊饵晒网轻舟。风闲沽酒旆，月淡挂帘钩。秋，尽在雁边楼。
　　【美妓】
　　舞态轻，曲声清，生香玉骨粉掿成。娇眼珠星，指甲春冰，云鬓剪鸦翎。记沉香火里调笙，忆砑罗裙上弹筝。轻颦欺燕燕，浅笑妒莺莺。挣，那更性胡怜。
　　
水仙子
　　【仲春湖上】
　　雨痕着物润如酥，草色和烟近似无，岚光罩日浓如雾。正春风啼鹧鸪，斗娇羞粉女琼奴。六桥锦绣，十里画图，二月西湖。
　　【渡瓜洲】
　　渚莲花脱锦衣收，风蓼青雕红穗秋，堤柳绿减长条瘦。系行人来去愁，别离情今古悠悠。南徐城下，西津渡口，北固山头。
　　【客乡秋夜】
　　梧桐一叶弄秋晴，砧杵千家捣月明，关山万里增归兴。隔嵯峨白帝城，捱长宵何处销凝？寒灯一檠，孤雁数声，断梦三更。
　　
　　沉醉东风
　　【秋日湘阴道中】
　　山对面蓝堆翠岫，草齐腰绿染沙洲。傲霜橘柚青，濯雨蒹葭秀。隔沧波隐隐红楼。点破潇湘万顷秋，是几叶儿傅黄败柳。
　　【昭君出塞图】
　　毡帐冷柔情挽挽，黑河秋塞草斑斑。丹青误写情，环珮难归汉。抱琵琶怨杀和番。比似丹青旧玉颜，又越添愁眉泪眼。
　　
　　折桂令
　　【西湖】
　　问六桥何处堪夸，十里晴湖，二月韶华。浓淡峰峦，高低杨柳，远近桃花。临水临山寺塔，半村半郭人家。杯泛流霞，板撒红牙。紫陌游人，画舫娇娃。
　　【湖山堂】
　　八窗开水月交光，诗酒坛台，莺燕排场。歌扇摇风，梨云飘雪，粉黛生香。红袖台已更旧邦，白头民犹说新堂。花妒幽芳，人换宫妆。惟有湖山，不管兴亡。
　　
　　普天乐
　　【江头秋行】
　　稻粱肥，蒹葭秀，黄添篱落，绿淡汀洲。木叶空，山容瘦，沙鸟翻风知潮候，望烟江万顷沉秋。半竿落日，一声过雁，几处危楼。
　　【秋江忆别】
　　晚天长，秋水苍，山腰落日，雁背斜阳。璧月词，朱唇唱，犹记当年兰舟上，洒西风泪湿罗裳。钗分凤凰，杯斟鹦鹉，人拆鸳鸯。
　　
　　山坡羊
　　【燕】
　　来时春社，去时秋社，年年来去搬寒热。语喃喃，忙劫劫，春风堂上寻王谢，巷陌乌衣夕照斜。兴，多见些；亡，都尽说。
　　【长安怀古】
　　骊山横岫，渭水环秀，山河百二还如旧。狐兔悲，草木秋，秦宫隋苑徒遗臭，唐阙汉陵何处有？山，空自愁；河，空自流。
　　
　　庆东原
　　【泊罗阳驿】
　　砧声住，蛩韵切，静寥寥门掩清秋夜。秋心凤阙，秋愁雁堞，秋梦蝴蝶。十载故乡心，一夜邮亭月。
　　【晚春杂兴】
　　烟中寺，柳外楼，乱随风雪絮飘晴昼。游人陌头，残红树头，流水溪头。百六楚风酸，三月吴姬瘦。
　　
　　忆王孙
　　【寻梅】
　　寻香曾到葛仙台，踏雪今临和靖宅。横斜数枝僧寺侧。动吟怀，一半衔春一半开。
　　【述忆】
　　太平楼馆醉金钗，老迈情怀悲倦客。吟笔未成贾谊策。鬓毛衰，一半苍苍一半白。
　　
　　凭阑人
　　【春日怀古】
　　铜雀台空锁暮云，金谷园荒成路尘。转头千载春，断肠几辈人。
　　
　　小桃红
　　【佳人睡起】
　　数声啼鸟串花枝，院落无人至。宝枕轻推粉痕渍，印胭脂，雕阑强倚无情思。鬅鬙鬓丝，追寻心事，正是断肠时。
　　
　　梧叶儿
　　【隐居】
　　绝荣辱，无是非，忘世亦忘机。藏鸳渚，浮雁溪。钓鱼矶，稳当似麒麟画里。
　　
　　四块玉
　　【雪湖和人韵】
　　近水堤，临山寺。竹外横斜三两枝，樽前谈咏无多事。白战诗，白苎词，白玉卮。
　　
　　朝天子
　　【送春】
　　剑蒲，翠芜，雨过添新绿。药栏春事已结局，无计留春住。堤上芳尘，桥边飞絮，树头红一片无。布谷，杜宇，犹斗唤春归去。
　　
　　雁儿落过德胜令
　　【天竺寺】
　　旃檀古道场，水月白衣相。真珠般若林，多宝如来藏。过梵相四天王，唐塑八金刚。佛隐松间塔，僧推云外窗。虚堂，法鼓惊天上；长廊，游人惹御香。
　　
曹明善

　　折桂令
　　【江头即事】
　　问城南春事何如？细草如烟，小雨如酥。不驾巾车，不拖竹杖，不上篮舆。着二日将息蹇驴，索三杯分付奚奴。竹里行厨，花下提壶。共友联诗，临水观鱼。
　　【自述】
　　淡生涯却不多争，卖药修琴，负芨担簦。雪岭樵柯，烟村牧笛，月渡渔罾。究生死干忙煞老僧，学飞升空老了先生。我腹膨脝，我貌狰狞，我发鬅鬙。除了衔杯，百拙无能。
　　【西湖早春】
　　小红楼隔水人家，草未鸣蛙，柳已藏鸦。试卷朱帘，寻山问寺，何处无花。金络脑堤边骏马，锦缠头船上娇娃。风景繁华，不醉流霞，前世生涯。
　　【登灵鹫寺】
　　便休提钟鼎山林，遮莫荣枯，总是消沉。落落魄魄，酒逢知已，琴遇知音。时俯仰人间古今，且消磨闲处光阴。无事当心，今日从客，此地登临。
　　
　　沉醉东风
　　【隐居】
　　鸱夷革屈沉了伍胥，江鱼腹葬送了三闾。数间谏时，独醒处，岂是遭诛被放招伏？一舸秋风去五湖，也博个名传万古。
　　【村居】
　　新分下庭前竹栽，旋篘得缸面茆柴。嬎弹鸡，和根菜，小杯盘曾惯留客。活泼剌鲜鱼米换来，则除了茶都是买。茆舍宽如钓舟，老夫闲似沙鸥。江清白发明，霜早黄花瘦。但开樽沉醉方休。江糯吹香满穗秋，又打够重阳酿酒。枫林晚家家步锦，菊篱秋处处分金。羞将宝剑看，醉把瑶琴枕。没三杯着甚消任？若论到机深祸亦深，却不是渊明好饮。
　　
　　喜春来
　　【和则明韵】
　　骚坛坐遍诗魔退，步障行看肉阵迷，海棠开后燕飞回。喧暂息，爱月夜眠迟。春云巧似山翁帽，古柳横为独木桥，风微尘软落红飘。沙岸好，草色上罗袍。春来南国花如绣，雨过西湖水似油，小瀛洲外小红楼。人病酒，料自下帘钩。
　　
　　小梁州
　　【侍马昂夫相公游柯山】
　　紫霞仙侣翠云裘，文彩风流。新诗题满凤凰楼，挥吟袖，来作烂柯游。王樵不管梅花瘦，教白鹤舞着相留。听我歌，为君寿。一杯春酒，一曲小梁州。
　　
　　三棒鼓声频
　　【题渊明醉归图】
　　先生醉也，童子扶着。有诗便写，无酒重赊。山声野调欲唱些，俗事休说。问青天借得松间月，陪伴今夜。长安此时春梦热，多少豪杰？明朝镜中头似雪，乌帽难遮。星般大县儿难弃舍，晚入庐山社。比及眉未攒，腰曾折，迟了也去官陶靖节。
　　
　　庆东原
　　【江头即事】
　　低茆舍，卖酒家，客来旋把朱帘挂。长天落霞，方池睡鸭，老树昏鸦。几句杜陵诗，一幅王维画。猿休怪，鹤莫猜，探春偶到南城外。池鱼就买，园蔬旋摘，村务新开。省下买花钱，拼却还诗债。闲乘兴，过小亭，没三杯着甚资谈柄？诗题小景，香销古鼎，曲换新声。标致似刘伶，受用如陶令。
　　
　　清江引
　　【无题】
　　长门柳丝千万结，风起花如雪。离别复离别，攀折更攀折，苦无多旧时枝叶也。长门柳丝千万缕，总是伤心树。行人折嫩条，燕子衔轻絮，都不由凤城春做主。
　　
　　卷二
乔梦符

　　绿幺遍
　　【自述】
　　不占龙头选，不入名贤传。时时酒圣，处处诗禅。烟霞状元，江湖醉仙。笑谈便是编修院。留连，批风切月四十年。
　　
　　升平乐
　　【悟世】
　　肝肠百炼炉间铁，富贵三更枕上蝶，功名两字酒中蛇。尖风薄雪，残杯冷炙，掩清灯竹离茅舍。
　　【太平吴氏楼会集】
　　桃花扇底窥春笑，杨柳帘前按舞娇，海棠梦里醉魂销。香团娇小，歌头水调，断肠也五陵年少。香云帘幕风流燕，花月楼台富贵仙，新调骏马紫藤鞭。能歌小妾，轻罗檀扇，醉归来牡丹亭院。
　　【香茶】
　　细研片脑梅花粉，新剥真珠豆蔻仁，依方修合凤团春。醉魂清爽，舌尖香嫩，这孩儿那道风韵。
　　
　　春闺怨
　　【无题】
　　雪月风花，收拾够也，用心用力这时节。担儿上一担担风月。途路赊，步步些些。不系雕鞍门前柳，玉容寂寞见花羞。冷风儿吹雨黄昏后。帘控钩，掩上球楼，风雨替花愁。黑海春愁，浑无处躲，嫩香腻玉渐消磨。瘦呵也不似今春个。无奈何，自画双蛾，添得越愁多。薄命儿心肠较软，道声去也泪涟涟。这些时攒下春闺怨。离恨天，几度前，羞见月儿圆。
　　
　　折桂令
　　【上已游嘉禾南湖歌者为豪夺扣舷自歌邻舟皆笑】
　　三月三天霁吹晴，见麟凤沧洲，鸳鹭沙汀。华鼓清箫，红云兰棹，青紵旗亭。细看来春风世情，都分在流水歌声。劣燕娇莺，冷笑诗仙，击楫扬舲。
　　【客窗清明】
　　风风雨雨梨花，窄索帘栊，巧小窗纱。甚情绪灯前，客怀枕畔，心事天涯。三千丈清愁鬓发，五十年春梦繁华。蓦见人家，杨柳分烟，扶上檐牙。
　　【雨窗寄刘梦鸾赴拍以侑尊云】
　　妒韶华风雨潇潇，管月犯南箕，水漏天瓢。湿金缕莺裳，红膏燕嘴，黄粉蜂腰。梨花梦龙绡泪今春瘦了，海堂魂羯鼓声昨夜惊着。极目江皋，锦涩行云，香暗归潮。
　　【赠张氏天香善填曲时在阳羡莫侯席上】
　　月明一片缃云，揉做清芬，吹下昆仑。胜浅浅兰烟，霏霏花雾，淡淡梅魂。这气味温柔可人，那风流旖旎生春。声迹相闻，多少余芳，散在乾坤。
　　【自述】
　　华阳巾鹤氅蹁跹，铁笛吹云，竹杖撑天。伴柳寻花，妖麟祥凤，酒圣诗禅。不应举江湖状元，不思凡风月神仙。断简残编，翰墨云烟，香满山川。
　　【张谦斋左辖席上索赋】
　　卷鲸川吸尽春云，曲妙重歌，酒冷还温。裁甚乌纱，尽他白发，醉个红裙。想献玉遭刑费本，算挥金买笑何村。俯仰乾坤，多少英雄，不到麒麟。
　　【春怨】
　　怎生来宽掩了裙儿，玉削肌肤，香褪腰肢。饭不沾匙，睡如翻饼，气若游丝。得受用呵遮末害死，果实成呵有甚推辞。干闹了多时，本是结发的欢娱，倒做了彻骨儿相思。
　　【越楼见姬梳洗已倚立娇困若不胜情因记】
　　隔朱楼杨柳青青，烟锁窗纱，风动帘旌。爱镜睹婵娟，粉吹旖旎，玉立娉婷。翘凤头金钗整整，朵松花云髻亭亭。个样心情，困托香腮，斜倚银屏。
　　【登澄江君山有平原君墓并手植桧至绝顶甚壮人气宇】
　　芙蓉城古意山川，葬玉当时，植桧何年。江树阴阴，江帆隐隐，江草芊芊。蘸海渎东南半天，望金焦西北双拳。巾袂蹁跹，不索浮莲，挟取飞仙。
　　【红梅徐德可索赋类卷】
　　从来不假铅华，试耍学宫妆，醉笑吴娃。返老还童，脱胎换骨，饱养烟霞。罗浮梦休猜做杏花，萼绿仙曾服甚丹砂。春在天涯，紫蜡封香，寄与诗家。
　　【寄远】
　　雨云期一枕南柯，破鉴分钗，对酒当歌。想驿路风烟，马头星月，雁底关河，往日个殷勤待我，近新来憔悴因他，淡却双蛾，哭损秋波。问台候如何？敢忘了人呵。
　　【帘内佳人瞿子成索赋】
　　鲛绡不卷闲情，翠织玲珑，玉立娉婷。倚动银钩，耍吹罗带，笑振金铃。迷楚支花昏柳暝，隔湘烟水秀山明。楼外人行，休放春愁，难掩风声。
　　【西湖忆旧黄氏所居】
　　多时不到儿家，想绳挂秋千，弦断琵琶。眉淡兰烟，钗横梭玉，粉褪铅华。软龙绡尘蒙宝鸭，烂胭脂雨过金沙。隔个窗纱，梦断东风，门外啼鸦。
　　【贾侯席上赠李楚仪】
　　洗妆明雪色芙蓉，默默情怀，楚楚仪容。甚烟雨江头，移根何在，桃李场中。尽劣燕娇莺冗冗，笑落花飞絮濛濛。湘水西东，怅望褰衣，玉立秋风。
　　【登姑苏台】
　　百花洲上新台，檐吻云平，图画天开。鹏俯沧溟，蜃横城市，鳌驾蓬莱。学捧心山颦翠色，怅悬头土湿腥苔。悼古兴怀，休近阑干，万丈尘埃。
　　【会州判文从周自维扬来道楚仪李氏意】
　　文章杜牧风流，照夜花灯，载月兰舟。老我江湖，少年谈笑，薄幸名留。赠杨柳人初病酒，采芙蓉客已惊秋。醉梦悠悠，雁到南楼，寄点新愁。
　　【赠罗真真高敬臣胡善甫席上赋】
　　罗浮梦里真仙，双锁螺鬟，九晕珠钿。晴柳纤柔，春葱细腻，秋藕匀圆。酒盏儿里央及出些腼腆，画帧儿上唤下来的婵娟。试问尊前，月落参横，今夕何年？
　　【富子明寿】
　　梨花院羯鼓挝晴，恰暮雨黄昏，新火清明。歌倚缑笙，香温汉鼎，酒暖吴橙。贺绿鬓朱颜寿星，是轻衫矮帽书生。趁取鹏程，快意风云，唾手功名。
　　【丙子游越怀古】
　　蓬莱老树苍云，禾黍高低，狐兔纷纭。半折残碑，空余故址，总是黄尘。东晋亡也再难寻个右军，西施去也绝不见甚佳人。海气长昏，啼鴂声干，天地无春。
　　【隔楼所见对望终日其媪若厌者遂下帘以蔽之】
　　织湘江一片波纹，窣下闲愁，隔断诗魂。非雾非烟，影娥池上，香梦无痕。拍画栏纤舒玉笋，启纱窗推晒罗裙。饱看娇春，倩得南薰，卷起梨云。
　　【苕溪七夕饮会赠崔秀卿李总管索赋】
　　崔徽休羡丹青，雨弱云娇，水秀山明。箸点歌唇，葱枝纤手，好个卿卿。水洒不着春妆整整，风吹得倒玉立亭亭。浅醉微醒，谁伴云屏。今夜新凉，卧看双星。
　　【秋日湖山偕白子瑞辈燕集赋以俾歌者赴拍侑尊】
　　秋声一片芦花，正落日山川，过雨人家。羡歌舞风流，太平时世，诗酒生涯。待杨柳晴春风跃马，且桂华凉夜月乘槎。一曲吴娃，笑煞江州，泪满琵琶。
　　【感兴】
　　谢安江左优游，梦觉东山，声动南州。覆雨翻云，怜花宠柳，未肯回头。成时节衣冠冕旒，败时节笞杖徒流。回甚么恩仇，山塌虚名，海阔春愁。
　　【秋思】
　　红梨叶染胭脂，吹起霞绡，绊住霜枝。正万里西风，一天暮雨，两地相思。恨薄命佳人在此，问雕鞍游子何之？雁未来时，流水无情，莫写新诗。
　　【秋日与高敬臣胡善甫辈饮湖楼即事】
　　疏帘外暮雨西山，唤起诗仙，共倚阑干。杯影涵秋，歌声送晚，鬓脚生寒。添风韵春纤象板，减恩情罗扇龙檀。红藕花残，茉莉双鬟。油壁吹香，催上归鞍。
　　【劝求妓者】
　　尿盆儿刷煞终臊，待立草为标，现世生苗。时下收心，眼前改志，怎换皮毛？厌禳死花枝般老小，踢腾尽铜斗般窠巢。日夜煎熬，要撧断琴弦，别觅鸾胶。
　　【问春】
　　东君去也如何？风皱纤鳞，烟抹羞娥。恨白眼相看，青春不管，黑发无多。香絮引鱼吞绿波，落花惊蝶梦南柯。随处行窝，载酒吴船，击筑秦歌。
　　【毗陵张师明席上赠歌伎周士宜者】
　　宜歌宜舞宜妆，道是风流，果不寻常。粉靥堆春，金盘拜捧露，翠袖笼香。此际相逢蕊浪，个中谁是周郎？愁近清觞。泥醉归来，灯影昏黄。
　　【咏红蕉】
　　红蕉分种天涯，换叶移根，灌水壅沙。娇耐秋风，清宜夜雨，艳若春华。翠袖捧银台绛蜡，绿云封玉灶丹霞。富贵人家，妆点湖山，吃喜窗纱。
　　【仲明同知坦然斋集苏老琵琶吴国良箫歌者王玉莲】
　　坦然对客高轩，烂醉梅边，占得春先。箫阮鸾声，琵琶凤尾，宝鼎龙涎。金错落三分酒浅，玉玲珑一串珠圆。谁似尊前，谈笑风流，富贵神仙？
　　【荆溪即事】
　　问荆溪溪上人家，为甚人家，不种梅花？老树支门，荒蒲绕岸，苦竹圈笆。庙不灵狐狸样瓦，官无事乌鼠当衙。白水黄沙，倚遍阑干，数尽啼鸦。
　　【高敬臣病】
　　赋高唐何事悲秋？山在书屏，云在帘钩。尽汗漫羁情，炎凉世态，万象蜉蝣。杨柳阴吴船载酒，藕花凉楚客登楼。宾主相留，且对清江，抖擞诗愁。
　　
　　水仙子
　　【廉香林南园即事】
　　山中富贵相公衙，江左风流学士家，壁间水墨名人画。六一泉阳羡茶，书斋打簇得繁华。玉龙笔架，铜雀砚瓦，金凤笺花。
　　【赠江云】
　　白蘋吹练洗闲愁，粉絮成衣怯素秋，高情不管青山瘦。伴浔阳一派流，寄相思日暮东州。有意能收放，无心尽去留，梨花梦湘水悠悠。
　　【赠柔卿王氏】
　　暖红无力海棠丝，春绿多情杨柳枝，绀云不动宫鸦翅。肉台盘纤玉指，胭脂粉掿成的孩儿。眼角头传芳事，尊前席上歌艳词，俵散相思。
　　【赠姑苏朱阿娇会玉真李氏楼】
　　合欢髻子楚云松，斗巧眉儿翠黛浓，柔荑指怯金杯重。玉亭亭鞋半弓，听骊珠一串玲珑。歌触的心情动，酒潮的脸晕红，笑堆着满面春风。
　　【钉鞋儿】
　　底儿钻钉紫丁香，帮侧微黏蜜腊黄，宜行云行雨阳台上。步苍苔砖甃儿响，衬凌波罗袜生凉。惊回衔泥乳燕，溅湿穿花凤凰，羞煞戏水鸳鸯。
　　【花筒儿】
　　玲珑高插楚云岑，轻巧全胜碧玉簪，红锦水暖春香沁。是惜花人一寸心，净瓶儿般手捻着沉吟。滴点点蔷薇露，袅丝丝杨柳金，是个画出来的观音。
　　【伤春】
　　莺花笑我病三春，香玉知他瘦几分，屏床独自怀孤闷。那些儿吃喜人？界微红斜印腮痕。山忱浅啼啼露，洞箫寒吹梦云，风雨黄昏。
　　【席上赋李楚仪歌以酒送维扬贾侯席】
　　鸳鸯一世不知愁，何事年来白尽头，芙蓉水冷胭脂瘦。占西塘晓镜秋，菱花漫替人羞。擎架着十分病，包笼着百倍忧，老死也风流。
　　【忆情】
　　红黏绿惹泥风流，雨念云思何日休？玉憔花悴今番瘦。担着天来大一担愁，说相思难拨回头。夜月鸡儿巷，春风燕子楼，一日三秋。
　　【红指甲赠孙莲哥时客吴江】
　　冰蓝袖卷翠纹纱，春笋纤舒红玉甲，水晶寒浓染胭脂蜡。剖吴橙吃喜煞，锦鱼鳞冷渍朱砂。数归期栏干上画，印开元宫额上掐，托香腮似几瓣桃花。
　　【赠常凤哥】
　　紫金钗影落芳樽，白玉箫声隔暮云，碧梧枝冷惊秋信。倩缑仙暖梦魂，喜相逢青鸟红巾。都不索瑶琴写恨，秦台忆君，妆镜悲春。
　　【客楼即事石氏所居】
　　石崇已去玉楼空，王恺重来金谷穷，绿珠不作朝云梦。似阳台十二峰，隔愁痕龟背帘栊，花细小金毛褪，柳腰纤罗带松，寂寞春风。
　　【手帕呈贾伯坚】
　　对裁湘水縠波纹，挼皱梨花雪片云，束纤腰舞得春风困。衬琼杯蒙玉笋，殢人娇笑揾脂唇。宫额上匀香汗，银筝上拂暗尘，休染上啼痕。
　　【楚仪赠香囊赋以报之】
　　玉丝寒皱雪纱囊，金翦裁成冰笋凉，梅魂不许春摇荡。和清愁一处装，芳心偷付檀郎。怀儿里放，枕袋里藏，梦绕龙香。
　　【嘲楚仪】
　　顺毛儿扑撒翠鸾雏，暖水儿温存比目鱼，碎砖儿垒就阳台路。暮云行暮雨，楚巫娥那取工夫？殢酒人归未，停歌月上初，今夜何如？
　　【嘲友人】
　　豫章城锦片凤鸾交，临川县花枝翡翠巢，泛茶船牌板鸦青钞。问婆婆那件好？纸糊鍬一下撅着。村冯魁拈得上，俏苏卿将去了，双渐眊眊。
　　【习隐】
　　拖条藜杖裹枚巾，盖座团标容个身，五行不带功名分。卧芙蓉顶上云，濯清泉两足游尘。生不愿黄金印，死不离老瓦盆，俯仰乾坤。
　　【梦觉】
　　唤回春梦一双蝶，忙煞黄尘两只靴，三十年几度花开谢。熬煎成头上雪，海漫漫谁是龙蛇？鲁子敬能施惠，周公瑾会打踅，千古豪杰。
　　【歌者睥睨潦倒故赋此咎焉】
　　绣屏春暖茜氍毹，罗袖香番锦鹧鸪，银盆笑击珊瑚树。■(←扌→弃)明珠换绿珠，见书生如此头颅。升仙桥曾题柱，卓文君不驾车，谁识相如？
　　【游越福王府】
　　笙歌梦断蒺藜沙，罗绮香馀野菜花，乱云老树夕阳下。燕休寻王谢家，恨兴亡怒煞些鸣蛙。铺锦池埋荒甃，流杯亭堆破瓦，何处也繁华？
　　【赋李仁仲懒慢斋】
　　闹排场经过乐回闲，勤政堂辞别撒会懒，急喉咙倒换学些慢。掇梯儿休上竿，梦魂中识破邯郸。昨日强如今日，这番险似那番，君不见鸟倦知还。
　　【吴江垂虹桥】
　　飞来千丈玉蜈蚣，横驾三天白螮蝀，凿开万窍黄云洞。看星低落镜中，月华明秋影玲珑。贔屃金环重，狻猊石柱雄，铁锁囚龙。
　　【若川秋夕闻砧】
　　谁家练杵动秋庭？那岸窗纱闪夜灯？异乡丝鬓明朝镜，又多添几处星。露华零梧叶无声。金谷园中梦，玉门关外情，凉月三更。
　　【玉壶园题水亭赠国公十一公子】
　　人来图画帧间行，船在琉璃影内撑，歌从弦管声中听。水边鸥花外莺，翠玲珑小院闲庭。夜月泥金扇，春风暖玉屏，赏四时雨阴晴。
　　【嘲少年】
　　纸糊鍬轻吉列枉折尖，肉膘胶干支剌有甚黏，醋葫芦嘴古邦佯妆欠。接梢儿虽是谄，抱粗腿只怕伤廉。性儿神羊也似善，口儿蜜钵也似甜，火块儿也似情忺。
　　【李琬卿】
　　一篇词意思便随斜，千金价恩情莽判赊，五花文官诰权教借。高仙儿来到也，人间天上离别。滹沱河■(←彳→亶)了府判，柳花亭留下大姐，李琬也也。
　　【老当益壮】
　　风流受苦果何甘，落托垂涎待拉馋，等闲设福难摇撼。那孩儿情愿敢，休欺负诗骨岩岩。玉钥条玲珑担，翠铺对万胜篮，风月都担。
　　【展转秋思京门赋】
　　琐窗风雨古今情，梦绕云山十二层，香消烛暗人初定。酒醒人未醒，三般儿捱不到天明。巉地罗帏静，森地鸳被冷，忽地心疼。
　　【凉夜清兴】
　　云绡蒙影镜谁呵，露粟吹香金碎挼。醉来起我成三个，是清风明月我。问桂花良夜如何？饮不辞玻璃盏大，睡不厌琉璃簟阔，梦不到蝼蚁南柯。
　　【寻梅】
　　冬前冬后几村庄，溪北溪南两履霜，树头树底狐山上。冷风来何处香？忽相逢缟袂绡裳。酒醒寒惊梦，笛凄春断肠，淡月昏黄。
　　【暮春即事】
　　风吹丝雨噀窗纱，苔和酥泥葬落花。卷云钩月帘初挂。玉钗香径滑，燕藏春衔向谁家？莺老羞寻伴，蜂寒懒报衙，啼煞饥鸦。
　　【客中春晚】
　　昔年歌舞醉娇春，今日衣冠逐后尘。归舟欲向南湖问，恐沙鸥也傲人。榆钱儿不救诗贫。眇小了花风信，阑珊了蝶梦魂，冷笑东君。
　　【瑞安东安寺夏日清思】
　　新蝉风断子弦琴，古鸭烟消午篆沉，孤鹤梦觉三山枕。翠濛濛窗户阴，煮茶芽旋撮黄金。俗事天来大，红尘海样深，都不到一片云心。
　　【乐清箫台】
　　枕苍龙云卧品清箫，跨白鹿春酣醉碧桃，唤青猿夜拆烧丹灶，三千年琼树老，再飞来海上仙鹤。纱巾岸天风细，玉笙吹山月高，谁识王乔？
　　【乐清白鹤瀑布】
　　紫箫声入九华天，翠壁花飞双玉泉。瑶台鹤去人曾见，炼白云丹灶边。问山灵今夕何年？龙须水朱砂腻，虎睛丸金汞圆，海上寻仙。
　　【为友人作】
　　满腔子苦恨病相兼，一肚皮离情沉点点，豫章城开了座相思店。闷勾肆儿逐日添。愁行货顿塌在眉尖。税钱比茶船上欠，斤两去等秤上掂，吃紧的历册般拘钤。
　　【赠朱翠英】
　　吹笙惯醉碧桃花，把酒曾听萼绿华。金毛秀靥春无价。折将来乌帽上插，五百年欢喜冤家。正好星前月下，恐怕风吹雨打，吃惜了零落天涯。
　　【怨风情】
　　眼中花怎得接连枝，眉上锁新教配钥匙，描笔儿勾销了伤春事。闷葫芦铰断线儿，锦鸳鸯别对了个雄雌。野蜂儿难寻觅，蝎虎儿干害死，蚕蛹儿毕罢了相思。
　　【赠顾观音】
　　盈盈罗袜藕初簪，楚楚宫腰柳半金，小名儿且是妖娆甚。落迦山何处寻？紫旃檀风月丛林。说缘法三生梦，舍慈悲一片心，不枉了唤做个观音。
　　【吴姬浮】
　　罣罳分月小藤床，茉莉堆云懒髻妆，蔷薇洒水轻绡上。染一天风露香，看星河笑语昏黄。白雪鸡头肉，红冰荔子浆，道今夜较凉。
　　【重观瀑布】
　　天机织罢月梭闲，石壁高垂雪练寒，冰丝带雨悬霄汉。几千年晒未干，露华凉人怯衣单。似白虹饮涧，玉龙下山，晴雪飞滩。
　　【雨窗即事】
　　客怀寥落雨声中，春事商量花信风，烛光摇荡江南梦。寸心灰双泪红，和更筹滴损铜龙。酒醒纱窗静，诗悭锦袋空，催老仙翁。
　　【中秋后一日山亭赏桂花时雨稍晴】
　　海云衣湿鶺鸰寒，窗雨丝收络纬闲，边风信动征鸿限。稻粱秋有甚悭，尽尊前楚水吴山。坐金色三千界，倚天香十二栏，不是人间。
　　【咏雪】
　　冷无香柳絮扑将来，冻成片梨花拂不开。大灰泥漫了三千界，银棱了东大海。探梅的心噤难捱。面瓮儿里袁安舍，盐堆儿里党尉宅，粉缸儿里舞榭歌台。
　　【赠孙梅哥】
　　寿阳宫额试新妆，萼绿仙音整旧腔。怕尊前梦觉参儿上，粉留痕襟袖香。拣■(←土→拖右)儿可喜昏黄。白云纸帐，清风玉堂，淡月纱窗。
　　
　　小桃红
　　【赠郭莲儿】
　　锦幢罗盖水晶宫，一曲菱歌动，太液云香露华莹。醉芙蓉，鸳鸯不识凌波梦。秋房怨空，藕丝情重，粉瘦怯西风。
　　【花篮髻】
　　小鬟新样斗奇绝，学绾同心结，翠织香穿逞娇劣。巧堆叠，锦筐露湿琼梳月。盛春倦也，和云低遏，忙煞梦中蝶。
　　【效联珠格】
　　落花飞絮隔朱帘，帘静重门掩，掩镜羞看脸儿■(↑渐↓女)。■(↑渐↓女)眉尖，尖尖指屈将归期念。念他抛闪，闪咱少欠，欠你病恹恹。
　　【赠朱阿娇】
　　郁金香染海棠丝，云腻宫鸦翅，翠靥眉儿画心字。喜孜孜，司空休作寻常事。尊前但得，身边伏侍，谁敢想那些儿？
　　【闺思】
　　日高犹自睡沉沉，梦绕鸳鸯枕，不成闲愁厮拘禁。恋香衾，东风落尽西园锦。知他为甚，情怀陡恁，懒却惜花心？
　　【赠刘牙儿】
　　瓠犀微露玉参差，偏称乌金渍，斜抵春纤记前事。试寻思，风流漫惹闲唇齿。含宫嚼徵，咬文啖字，谁敢嗑牙儿？
　　【春闺怨】
　　玉楼风飐杏花衫，娇怯春寒赚，酒病十朝九朝嵌。瘦岩岩，愁浓难补眉儿淡。香消翠减，雨昏烟暗，芳草遍江南。
　　【中秋怀约】
　　桂花风雨较凉些，愁字儿难藏掖，一片秋声战梧叶。苦离别，幸然不见团圆月。多应那人，相思今夜，明日敢来也。
　　【楚仪来因戏赠之】
　　碧梧月冷凤凰枝，空守风流志，楚雨湘云总心事。许多时，口儿里不道个胡伦字。殷勤谢伊，虽无传示，来探了两遭儿。
　　【别楚仪】
　　一樽别酒断肠词，难说心间事，行李匆匆怎酬志。自寻思，从今别却文章士。至如小子，十分不是，好处也想些儿。
　　【绍兴于侯索赋】
　　昼长无事簿书闲，未午衙先散，一郡居民二十万。报平安，秋粮夏税咄嗟儿办。执花纹象简，凭紫绫书案，日日看青山。
　　【孙氏壁间画竹】
　　月分云影过邻东，半壁秋声动，露粟枝柔怯栖凤。玉玲珑，不堪岁暮关情重。空谷乍寒，美人无梦，翠袖倚西风。
　　【点鞋杖】
　　研台香蘸翠条尖，圈落玄花点，云凤吴绫粉生焰。配霜缣，月牙脱出宫莲■(↑渐↓女)。虽然草木，不占憔悴，陪伴玉纤纤。
　　【晓妆】
　　绀云分翠拢香丝，玉线界宫鸦翅，露冷蔷薇晓初试。淡匀脂，金篦腻点兰烟纸。含娇意思，殢人须是，亲手画眉儿。
　　【桂花】
　　一枝丹桂倚西风，扇影天香动，醉里清虚广寒梦。月明中，紫金粟炼朱砂汞。绿衣衬榜，黄麻供奉，不似状元红。
　　
　　四块玉
　　【咏手】
　　弦上看，花间把，握雨移云那清嘉，春风满袖拈罗帕。擎玉斝，微蘸甲，风韵煞。
　　【咏手】
　　玉掌温，琼枝嫩，闲弄闲拈暗生春，为纤柔长惹风流恨。掠翠颦，整髻云，可喜损。
　　
　　殿前欢
　　【无题】
　　懒云窝，石床苔翠暖相和。不施霖雨为良佐，遁迹岩阿。林泉梦引合，风月诗分破，富贵尘沾涴。歌残楚些，闲损巫娥。
　　【无题】
　　懒云窝，云边日月尽如梭。槐根梦觉兴亡破，依旧南柯。休听宁戚歌，学会陈抟卧，不管伯夷饿。无何浩饮，浩饮无何。
　　【无题】
　　懒云窝，静看松影挂长萝。半间僧舍平分破，尘虑消磨。听不厌隐士歌，梦不喜高轩过，聘不起东山卧。疏慵在我，奔竞从他。
　　【无题】
　　懒云窝，懒云窝里避风波，无荣无辱无灾祸，尽我婆娑。闲讴乐道歌，打会清闲坐，放浪形骸卧。人多笑我，我笑人多。
　　
　　清江引
　　【笑靥儿】
　　盈盈■(↑斩↓女)瘢娇艳满，偏称灯前玩。歌喉夜正阑，酒力春将半，喜入脸窝红玉暖。
　　【笑靥儿】
　　破花颜粉窝儿深更小，助喜洽添容貌。生成脸上娇，点出腮边俏，休着翠钿遮罩了。
　　【笑靥儿】
　　凤酥不将腮斗匀，巧笑含娇俊。红镌玉有痕，暖嵌花生晕，旋窝儿里粉香都是春。
　　【笑靥儿】
　　一团可人衠是娇，妆点如花貌。抬叠起脸上愁，出落腮边俏，千金这窝儿里消费了。
　　
　　红绣鞋
　　　【竹凉衫】
　　浃背全无暑汗，曲肱时印新瘢。衬荷花落魄壮怀宽。挹风香双袖细，披野色一襟团，满身儿窥豹管。
　　【竹凉衫】
　　并刀剪龙须为寸，玉丝穿龟背成文。骨格清凉不沾尘。汗香晴带雨，肩瘦冷披云，是一个玲珑剔透人。
　　
　　满庭芳
　　【铁马儿】
　　虚檐月明，穿帘得失，注月前程。只闻阃外将军令，肃肃宵征。歌舞闹难蹅锦营，雨云闲偏战愁城。嘶不定，钢肠人厌听，风入四啼轻。
　　【渔父词】
　　潇湘画中，雪翻秋浪，玉削晴峰。莼鲈高兴西风动，挂起风篷。梦不到青云九重，禄不求皇阁千钟。浮蛆瓮，活鱼自烹，浊酒旋篘红。湘江汉江，山川第一，景物无双。呼儿盏洗生珠蚌，有酒盈缸。争人我心都纳降，和伊吾歌不成腔。船初桩，芙蓉对港，和月倚篷窗。吴头楚尾，江山入梦，海鸟忘机。闲来得觉胡伦睡，枕着蓑衣。钓台下风云庆会，纶竿上日月交蚀。知滋味，桃花浪里，春水鳜鱼肥。江湖隐居，既学范蠡，问甚三闾？终身休惹闲题目，装个葫芦。行雨罢龙归远浦，送秋来雁落平湖。摇船去，浊醪换取，一串柳穿鱼。山妻稚子，薄批鲈脍，细切莼丝。葫芦盛酒江头市，盏用青瓷。笑吕望风云古史，爱玄真江海新诗。心无事，寻思那时，悔杀进西施。疏狂逸客，一樽酒尽，百尺帆开。划然长啸西风快，海上潮来。入万顷玻璃世界，望三山翡翠楼台。纶竿外，江湖水窄，回首是蓬莱。潮平棹稳，桃花泛暖，柳絮吹春。蒌蒿香脆芦芽嫩，烂煮河鲀。闲日月熬了些酒樽，恶风波飞不上丝纶。芳村近，田原隐隐，疑是避秦人。扁舟棹短，名休挂齿，身不属官。船头酒醒妻儿唤，笑语团圞。锦画图芹香水暖，玉围屏雪急风酸。清江畔，闲愁不管，天地一壶宽。沙堤缆船，樵夫问讯，溪友留连。笑谈便是编修院，谁贵谁贤。不应举江湖状元，不思凡蓑笠神仙。鱼成串，垂杨岸边，还却酒家钱。扁舟最小，纶巾蒲扇，酒瓮诗瓢。樵青拍手渔童笑，回首金焦。箬笠底风云缥缈，钓竿头活计萧条。船轻棹，一江夜潮，明月卧吹箫。纶竿送老，酒篘绿蚁，蟹擘红膏。兴来自把船儿棹，万顷风涛。风月养吾生老饕，江湖歌楚客离骚。溪童道，蓑衣是草，不换锦宫袍。渔家过活，雪篷云棹，雨笠烟蓑。一声欸乃无人和，妻子呵呵。包古今不宜时短褐，泛江湖无定处行窝。休扶舵，轻将棹拨，江上月明多。活鱼旋打，沽些村酒，问那人家。江山万里天然画，落日烟霞。垂袖舞风生鬓发，扣舷歌声撼渔槎。初更罢，波明浅沙，明月浸芦花。渔翁醉也，任横棹楫，不缆桩橛。晚来隔浦灯明灭，船阁沙斜。芦花梦西风睡彻，松茅烟夜火烧绝。秋江月，林梢半缺，潮信早来些。江天晚凉，一滩蓼沙，十里莲塘。酒缸盛酒船头上，有几个渔郎。云锦机织作成醉乡，绮罗丛排办出沧浪。杯盘放，鲈鱼味长，甜似太官羊。秋江暮景，胭脂林障，翡翠山屏。几年罢却青云兴，直泛沧溟。卧御榻弯的腿疼，坐羊皮惯得身轻。风初定，丝纶慢整，牵动一潭星。携鱼换酒，鱼鲜可口，酒热扶头。盘中不是鲸鲵肉，鲟鮓初熟。太湖水光摇酒瓯，洞庭山影落鱼舟。归来后，一竿钓钩，不挂古今愁。江声撼枕，一川残月，满目遥岑。白云流水无人禁，胜似山林。钓晚霞寒波濯锦，看秋潮夜海熔金。村醪窨，何人共饮？鸥鹭是知心。轻鸥数点，寒蒲猎猎，秋水厌厌。五湖烟景由人占，有甚防嫌。是非海天惊地险，水云乡浪静风恬。村醪酽，歌声冉冉，明月在山尖。篷窗半龛，挂晴帆饱，照夜灯馋。一竿界破江云淡，虾蟹盈篮。未放我怀中量减，尽教他鬓影秋搀。船休缆，中流半酣，击楫下湘潭。
　　
凭阑人
　　【香柈】
　　暖蜕龙团香骨尘，细袅云衣古篆文。宝奁馀烬温，小池明月昏。一点雕盘萤度秋，半缕宫奁云弄愁。情缘不到头，寸心灰未休。心火蟠烧九曲肠，鼻观薰修三昧香。劫灰书几场，犹存延寸光。
　　
　　李致远

　　折桂令
　　【春闺】
　　柳阴深黄鸟绵蛮，勤惜韶华，似罢红悭。绣草花飞，分香蝶闹，感旧人闲。奇兵破愁城酒盏，离情绾恨锁眉山。沉水烧残，绣被熏兰，只是春寒。
　　【山居】
　　枕琴书睡足柴门，时有清风，为扫红尘。林鸟呼名，山猿逐妇，野兽窥人。唤稚子涤壶洗樽，致邻僧贳酒论文。全我天真，休问白鱼，且醉白云。
　　【读史】
　　慨西风壮志阑珊，莫泣途穷，便可身闲。贾谊南迁，冯唐老去，关羽西还。但愿生还玉关，不将剑斩楼兰。转首苍颜，好觅菟裘，休问天山。
　　【秋景】
　　秋声先到梧桐，挂雨雌霓，拂槛雄风。几点青山，一泓素月，满地丹枫。肠缕断情欺醉容，漏声迟霜满愁红。长笛声中，罨画楼东，泪洒征鸿。
　　
　　红绣鞋
　　【晚春】
　　杨柳深深小院，夕阳淡淡啼鹃。巷陌东风卖饧天。才社日停针线，又寒食戏秋千，一春幽恨远。
　　【春闺情】
　　红日嫩风摇翠柳，绿窗深烟暖香篝。怪来朝雨妒风流。二分春色去，一半杏花休，归期何太久。
　　【晚秋】
　　梦断陈王罗袜，情伤学士琵琶。又见西风换年华。数杯添泪酒，几点送秋花，行人天一涯。
　　
　　天净沙
　　【离愁】
　　敲风修竹珊珊，润花小雨斑斑，有恨心情懒懒。一声长叹，临鸾不画眉山。
　　【春闺情】
　　画楼徙倚阑干，粉云吹做修鬟，壁月低悬玉弯。落花□慢，罗衣特地春寒。
　　【初夏即事】
　　晓来烟断香篝，春归绿遍芳洲，影乱风梳弱柳。迟迟清昼，竹深时唤■(←车→勾)辀。
　　
　　水仙子
　　【春暮】
　　酴醾香散一帘风，杜宇声干满树红。南轩一枕梨雪梦。离魂千里同，日斜花影重重。萱草发无情秀，榴花开有恨秾，断送得愁浓。
　　【春怀】
　　水边垂柳赤栏桥，洞里神仙紫玉箫。东风吹断闲花草。碧云深春梦悄，久别来朱户萧条。半帘明月，一溪绛桃，万里黄鹤。
　　【道情】
　　瓮头春色是长生，枕上华胥当解酲。常将造物合心镜。后庭闲留月明，得工夫休写黄庭。怕萧郎夫妇，茅家弟兄，邂逅瑶京。
　　
　　清江引
　　【即席赠妓】
　　碧云欲低香雾阻，回首多情处。梨花二月初，柳絮三春暮，今宵月明何处宿？樽前有人颜似玉，笑索多情句。歌残林叶飞，舞罢庭花妒，冰弦一霎秋夜雨。东风又来供暮愁，吹上蛾眉皱。应知弄玉心，相道东阳瘦，花落燕飞人病酒。
　　
　　喜春来
　　【秋夜】
　　断云含雨峰千朵，钓艇披烟玉一蓑，藕花香气小亭多。凉意可，开宴款姮娥。月将花影移帘幕，风怒松声卷翠涛，呼童涤器煮茶苗。惊睡鹤，长啸仰天高。
　　
　　小桃红
　　【新柳】
　　柔条不奈晓风流，乱织新丝绿，瘦倚春寒灞陵路。影扶疏，梨花未肯飘香玉。黄金半吐，翠烟微妒，相伴月儿孤。
　　【碧桃】
　　秾华不喜污天真，玉瘦东风困，汉阙佳人足风韵。唾成痕，翠裙翦翦琼肌嫩。高情厌春，玉容含恨，不赚武陵人。
　　
　　梧叶儿
　　【无题】
　　佩解螭文玉，衾闲鸳序锦，钗折凤头金。夜雨留荷泪，西风吼树音，秋月弄桐阴。梅花谢别来到今。
　　
　　落梅风
　　【无题】
　　斜阳外，春雨足，风吹皱一池寒玉。画楼中有人情正苦，杜鹃声莫啼归去。
　　
　　朝天子
　　【秋夜吟】
　　梵宫，晚钟，落日蝉声送。半规凉月半帘风，骚客情尤重。何处楼台，笛声悲动？二毛斑，秋夜永。楚峰，几重，遮不断相思梦。
　　
　　拨不断
　　【夏宿山亭】
　　立峰峦，脱簪冠。夕阳倒影松阴乱，太液澄虚月影宽，海风汗漫云霞断。醉眠时小童休唤。
　　
　　迎仙客
　　【暮春】
　　吹落红，楝花风，深院垂杨轻雾中。小窗闲，停绣工。帘幕重重，不锁相思梦。
　　
　　卖花声
　　【月夜】
　　云消皎月筛帘影，梦破惊鸟绕树声，挑灯起诵《太玄经》。竹轩风定，桂窗人静，快诗人一襟清兴。
　　
王日华

　　庆东原
　　【黄肇退状】
　　于飞燕，并蒂莲，有心也待成姻眷。吃不过双生强臠，当不过冯魁斗谝，甘不过苏氏胡扇。且交割丽春园。免打入卑田院。
　　
　　天香引
　　【问苏卿】
　　俏排场惯战曾经，自古惺惺，爱惜惺惺。燕友莺朋，花阴柳影，海誓山盟。那一个坚心志诚，那一个薄幸杂情，则问苏卿，是爱冯魁，是爱双生？
　　【答】
　　平生恨落风尘，虚度年华，减尽精神。月枕云窗，锦衾绣褥，柳户花门。一个将百十引江茶问肯，一个将数十联诗句求亲。心事纷纭，待嫁了茶商，怕误了诗人。
　　
　　凤引雏
　　【再问】
　　小苏卿，言词道得不实诚。江茶诗句相兼并，那件着情？休胡芦提二四应。相傒幸，端的接谁红定？休教勘问，便索招承。
　　【答】
　　满怀冤，被冯魁掩扑了丽春园。江茶万引谁情愿？听妾明言：多情小解元，休埋怨。俺违不过亲娘面，一时间不是，误走上茶船。
　　
　　凌波仙
　　【驳】
　　明明的退佃丽春园，暗暗的开除了双解元，惨可可说下神仙愿。却原来都是谝，再谁听甜句见留连？同他行坐，和他过遣，怎做的误走上茶船？
　　【招】
　　书生俊俏却无钱，茶客村虔倒有缘，孔方兄教得俺心窑变。胡芦提过遣，如今是走上茶船。拜辞了呆黄肇，上覆那双解元，休怪咱不赴临川。
　　
　　天香引
　　【问冯魁】
　　冯魁嗏你自寻思，这样娇姿，效了琴瑟。不用红娘，则留红定，便系红丝。量你呵有甚么风流浪子，怎消得多情俊俏媃儿？供吐实词，说了缘由，辨个妍媸。
　　
　　凌波仙
　　【答】
　　黄金铸就劈闲刀，茶引糊成划怪锹。庐山凤髓三千号，陪酥油尽力搅。双通叔你自才学，我揣与娘通行钞。他掂了咱转世宝，看谁能够凤友鸾交？
　　
　　天香引
　　【问双渐】
　　小苏卿窑变了心肠，改抹了因缘，倒换排场。强拆鸳鸯，轻分莺燕，失配鸾凰。实丕丕兜笼富商，虚飘飘蹬脱了才郎。你试思量，不害相思，也受凄凉。
　　
　　凌波仙
　　【答】
　　阳台云雨暂教晴，金斗风波且慢行，小苏卿是接了冯魁定。俏书生便噤声，没来由闲战闲争。非干是咱薄幸，既然是他浅情，我着甚干害心疼？
　　
　　天香引
　　【问黄肇】
　　丽春园黄肇姨夫，人道你聪明，我道你胡突。苏氏掂来，双生搠渰，你划地妆孤。怕不你身上知心可腹，争知他根前似水如鱼。休强支吾，这样恩情，便好开除。
　　
　　凌波仙
　　【答】
　　风流双渐惯轮铡，澜浪苏卿能跳塔。小机关背地里商量下，把俺做皮灯笼看待咱，从来道水性难拿。从他赸过，由他演撒，终只是个路柳墙花。
　　
　　天香引
　　【问苏妈妈】
　　苏婆婆常只是熬煎，临逼得孩儿，一谜地胡扇。使会虚脾，着些甜唾，引起顽涎。用力的从教气喘，着昏的一任头旋。只为贪钱，将个婵娟，卖上茶船。
　　
　　凌波仙
　　【答】
　　有钱问甚纸糊锹，没钞由他古锭刀。是谁俊俏谁村拗？俺老人家不性索，冯员外将响钞搋着。双生咷休干闹，黄肇嗏且莫焦，价高的俺便成交。
　　【议拟】
　　双生好去觅前程，黄肇休来恋寡情，冯魁统镘刚婚聘。老虔婆指证的明，小苏卿既已招承。风月所成文案，莺花寨拟罪名，丽春园依例施行。
　　
　　卷三
陈德和

　　落梅风
　　【雪中十事】
　　(贫儿翳桑)茶烟细，酒力微，都不索比评风味。翳桑儿悄声私自提，省可里腊前呈瑞。(谢女比絮)骚人谢，女论吟，雪飘时絮飞还恁。七言句儿夸到今，偏梨花比他争甚？(袁安高卧)身贫暴，志趣高，羡袁安那时清操。纵如今闭门僵睡着，道是尽教他忍寒干傲。(陶谷烹茶)龙团细，蟹眼肥，竹炉红小窗清致。试烹来是觉风韵美，比羊羔较争些滋味。(浩然骑驴)穷东野，忒好奇，冻得来战钦钦地。待吟诗满前都是题，偏则么灞桥驴背。(李愬击鹅)翻银汉，战玉龙，遍乾坤似粉妆胡洞。击鹅群乱军成了大功，全不道蓝关路马啼难动。(孙康映雪)无灯蜡，雪正积，想孙康向学勤力。映清光展书读较毕，待天明困来恰睡。(游杨待立)立来倦，睡未足，觑门前雪深迷路。师父觉来迟半步，忍不得也索回去。(泛剡王猷)乘雪夜，访故人，剡溪冰短篷难进。冻归来怕人胡议论，强支吾道兴来还尽。(寒江钓叟)寒江暮，独钓归，玉蓑披满身祥瑞。他道纵如图画里，则不如销金帐暖烘烘地。
　　
徐甜斋

　　红锦袍
　　【无题】
　　那老子爱清闲主意别，钓桐江江上雪，泛桐江江上月。君王想念者，宣到凤凰阙。想着七里渔滩，将着一钩香饵，望着富春山归去也。那老子陷身在虎狼穴，将夫差仇恨雪，进西施谋计拙。若不早去些，乌喙意儿别。驾着一叶扁舟，披着一蓑烟雨，望他五湖中归去也。那老子见高皇斩了蛇，助萧何立大节，荐韩侯劳汗血。渔樵做话说，千古汉三杰。想着云外青山，纳了腰间金印，伴赤松子归去也。那老子觑功名如梦蝶，五斗米腰懒折，百里侯心便舍。十年事可嗟，九日酒须赊。种着三径黄花，栽着五株杨柳，望东篱归去也。
　　
　　折桂令
　　【竹夫人】
　　湘妃应是前身，不记何年，封虢封秦。万古虚心，百年贞节，一世良人。剖苍壁寒凝泪痕，挽潜蛟巧结香纹。待枕知恩，入梦无春。两腋清风，一枕行云。
　　
　　朝天子
　　【题西湖】
　　里湖，外湖，无处是无春处。真山真水真画图，一片玲珑玉。宜酒宜诗，宜晴宜雨，销金锅锦绣窟。老苏，老逋，杨柳堤梅花墓。
　　
钱子云

　　清江引
　　【无题】
　　梦回昼长帘半卷，门掩酴醾院。蛛丝挂柳棉，燕嘴粘花片，啼莺一声春去远。高歌一壶新酿酒，睡足蜂衙后。云深鹤梦寒，石老松花瘦，不如五株门外柳。春归牡丹花下土，唱彻莺啼序。戴胜雨馀桑，谢豹烟中树，人困昼长深院宇。恩情已随纨扇歇，攒到愁时节。梧桐一叶秋，砧杵千家月，多的是几声儿檐外铁。
　　
马致远

　　拨不断
　　【无题】
　　梅花开，笑归来。做伴的虎溪僧鹤林友龙山客，似杜工部陶渊明李太白，有洞庭柑东阳酒西湖蟹。道与三闾休怪。
　　
周仲彬

　　清江引
　　【咏笑靥儿】
　　一窝粉香堪爱惜，近眼花将坠。添他百媚生，动我千金费，春风小桃初破蕊。
　　
　　庆东原
　　【无题】
　　闲评论，猛三思，想海神庙错断了乔公事。则合赚他每烧钱裂纸，则合任他每焚香扣齿，不合信他每插状称词。人都说桂英痴，则我道王魁是。
　　
　　一半儿
　　【无题】
　　多承苏氏肯怜才，终是双生不在怀。羞禁奶娘唵面色，耍开怀，一半儿殃及一半儿买。写愁词赋自伤悲，传恨琵琶人共知。司马哭痛如商妇泣，泪沾衣，一半儿才干一半儿湿。
　　
　　落梅风
　　【无题】
　　眉间恨，心上苦，口难言把脚尖儿分付。乌靴上半痕鞋下土，忍轻将袖□儿挪去。楼台小，风味佳，动新愁雨初风乍。知不知对春思念他，倚栏干海棠花下。新秋夜，微醉时，月明中倚栏独自。吟成几联肠断诗，说不尽满怀心事。鸾凰配，莺燕约，感萧娘肯怜才貌。除琴剑又别无珍共宝，则一片至诚心要也不要。风流士，年少客，花无名帽檐羞带。新来颇觉略分外，相思病等闲不害。乾坤内，山共水，论风流古杭为最。北高峰离不得三二里，回头看镂金铺翠。
　　
　　叨叨令
　　【自叹】
　　筑墙的曾入高宗梦，钓鱼的也应飞熊梦，受贫的是个凄凉梦，做官的是个荣华梦。笑煞人也末哥，笑煞人也末哥，梦中又说人间梦。去年今日题诗处，佳人才子相逢处，世间多少伤心处，人面不知归何处。望不见也末哥，望不见也末哥，绿窗空对花深处。
　　【四景】
　　春寻芳竹坞花溪边醉，夏乘舟柳岸莲塘上醉，秋登高菊径枫林下醉，冬藏钩暖阁红炉前醉。快活也末哥，快活也末哥，四时风月皆宜醉。桃花开院宇中欢欢喜喜醉，芰荷香池沼边朝朝日日醉，金菊浓篱落畔醺醺沉沉醉，蜡梅芳庾岭前来来往往醉。醉来也末哥，醉来也末哥，醉儿醒醒儿醉。呜呀呀塞雁空中叫，扑冬冬禁鼓楼头报，淅零零疏雨窗间哨，吉丁当铁马檐前闹。睡不着也末哥，睡不着也末哥，纵然有梦还惊觉。
　　【悲秋】
　　玎玎珰珰铁马儿乞留玎琅闹，啾啾唧唧促织儿依柔依然叫，滴滴点点细雨儿淅留淅零哨，潇潇洒洒梧叶儿失流疏剌落。睡不着也末哥，睡不着也末哥，孤孤另另单枕上迷■(←风→彡)模登靠。
　　        时新乐
　　【无题】
　　千里独行关大王，私下三关杨六郎。张飞忒煞强，诸葛军师赛张良。暗想，这场，张飞莽撞。大闹卧龙冈，大闹卧龙冈。金妆宝剑藏龙口，玉带红绒皇宣授。男儿得志秋，旌旗影里骤骅骝。满斟，玉瓯，笙歌齐奏。喧满凤凰楼，喧满凤凰楼。人活百岁七十稀，百岁光阴能几日？光阴积渐催，穿了吃了是便宜。唱着，舞着，终日沉醉。不饮是呆痴，不饮是呆痴。迓鼓童童笆篷下，数个神翁年高大。糍糕着手拿，磁瓯瓦带浑滓。铺下，板踏，萝卜两把。盐酱蘸梢瓜，盐酱蘸梢瓜。霎时相见便留恋，俊俏庞儿少曾见。一朵白玉莲，端端正正在湖边。细看，可怜，香风拂面，真乃是前缘。
　　
　　折桂令
　　【过多景楼】
　　滔滔春水东流，天阔云闲，树渺禽幽。山远横眉，波平消雪，月缺沉钩。桃蕊红妆渡口，梨花白点江头。何处离愁，人别层楼，我宿孤舟。
　　【咏蟠梅】
　　梨云旋绕东风，谁屈冰梢，怪压苍松。绿萼含香，枯根层结，春信重封。清味远嫌蝶妒蜂，老枝寒舞凤蟠龙。夜月朦胧，疏蕊纵横，瘦影交加，碎玉玲珑。
　　【二色鞋儿】
　　轻摇环珮丁东，半露新荷，半掩芙蓉。花柳些些，霞绡点点，锦翠弓弓。绿绫扇轻沾落红，茜萝尖微印苔踪，心恨难通，裙底鸳鸯，出落雌雄。
　　
　　水仙子
　　【赋妇人染红指甲】
　　凤华香染水晶寒，碎系珊瑚玉笋间。想别离拄齿应长叹。污檀脂数点斑，记归期刻损朱栏。锦瑟弦重按，杨家花未残，为何人血泪偷弹？柔荑春笋蘸丹砂，腻骨凝脂帖绛纱。多应泣血淹罗帕。洒篔珰赬素甲，抹胭脂误染冰楂。横象管跳红玉，理筝弦点落花，轻掐碎残霞。丹枫软玉笋梢扶，猩血春葱指上涂。偷研点易朱砂露。蘸冰痕书绛符，摘蟾宫丹桂扶疏。潮醉甲霞生晕，碾秋磦琼素举，夹竹桃香浮。
　　
　　寨儿令
　　【无题】
　　分凤鞋，剖鸾钗，薄情自来年少客。义断恩乖，雨冷云埋，痴意尚怜才。风不定花落闲阶，云不蔽月满楼台。燕归也人未归，雁来也信悭来。才，不得休约到海棠开。弹玉指，觑腰肢，想前生欠他憔悴死。锦帐琴瑟，罗帕胭脂，则落得害相思。曾约在桃花开时，到今日杨柳垂丝。假题情绝句诗，虚写恨断肠词。嗤，都扯做纸条儿。鸾枕孤，凤衾馀，愁心碎时窗外雨，漏断铜壶，香冷金炉，宝帐暗流苏。情不已心在天隅，魂欲离梦不华胥。西风征雁远，湘水锦鳞无。吁，谁寄断肠书？蟾影边，凤台前，箫声为谁天外远。欹枕情牵，倚槛无言，血泪洒寒烟。自薄情别后经年，想嫦娥不念孤眠。葡萄架梧叶井，杨柳院海棠轩。天，陡恁月儿圆。斟玉波，对金荷，新来自觉酒尚可。带解金罗，眉淡双蛾，月枕共谁歌。从别后必定情薄，待归来说甚愁多。枕边憔悴我，灯下可憎他。睃，腰柳瘦因何？莺燕友，凤鸾俦，尽今生猛可里不到头。被底温柔，枕上风流，一笔尽都勾。明知道泼水难收，争忍说和味合休。沈腰偏看丑，潘貌不藏羞。愁，人问瘦因由。挑短檠，倚云屏，伤心伴人清瘦影。薄酒初醒，好梦难成，斜月为谁明？闷恹恹听彻残更，意迟迟盼杀多情。西风穿户冷，檐马隔帘鸣。叮，疑是珮环声。踏草茵，步苔痕，忆宫妆懒观蝶翅粉。桃脸香新，柳黛愁颦，谁道不销魂？海棠台榭清晨，梨花院落黄昏。卷帘邀皓月，把酒问东君。春，偏恼少年人。清景幽，水痕收，潇潇几株霜后柳。往日追游，此际还羞，新恨上眉头。丹枫不返金沟，碧云深锁朱楼。风凉梧翠减，露冷菊香浮。秋，妆点许多愁。彻骨杓，满怀学，只因爱钱心辨不得歹共好。杨柳妖娆，兰蕙丰标，禁不过烂银鍬。旧人物不采分毫，新女婿直恁风骚。攀不得龙虎榜，品不得凤鸾箫。猫，不信不敛儿哮。
　　
　　朝天子
　　【无题】
　　褪咱，衅昨，拟不定真和假。韩香刚待探手拿，小胆儿还惊怕。柳外风前，花间月下，断肠人敢道么？演撒，梦撒，告一句知心话。
　　
　　小桃红
　　【无题】
　　当时罗帕写宫商，曾寄风流况，今日樽前且休唱。断人肠，有花有酒应难忘。香消夜凉，月明枕上，不信不思量。彩笺滴满泪珠儿，心坎如刀刺，明月清风两独自。暗嗟咨，愁怀写出龙蛇字。吴姬见时，知咱心事，不信不相思。
　　【咏碧桃】
　　东风有恨致玄都，吹破枝头玉，夜月梨花也相妒。不寻俗，娇鸾彩凤风流处。刘郎去也，武陵溪上，仙子淡妆梳。群芳争艳斗开时，公子王孙至，邀我名园赏春思。探花枝，任君各自簪红紫。诸公肯许，老夫头上，插朵粉团儿。偏嫌桃杏染胭脂，我爱丁香□，恨杀蔷薇有多刺。怨垂丝，梨花带雨伤春思。海棠过了，酴醾开遍，都不似粉团儿。
　　
　　张子坚

　　德胜令
　　【无题】
　　宴罢恰初更，摆列着玉娉婷。锦衣搭白马，纱笼照道行。齐声，唱的是阿纳忽时行令。酒且休斟，俺待银鞍马上听。
　　
郑德辉

　　折桂令
　　【无题】
　　弊裘尘土压征鞍鞭倦袅芦花。弓剑萧萧，一竟入烟霞。动羁怀西风禾黍秋水蒹葭。千点万点老树寒鸦，三行两行写高寒呀呀雁落平沙。曲岸西边近水涡，鱼网纶竿钓艖，断桥东下傍溪沙疏篱茅舍人家。见满山满谷，红叶黄花。正是凄凉时候，离人又在天涯。
　　【无题】
　　飘飘泊泊船缆定沙汀。悄悄冥冥，江树碧荧荧。半明不灭一点渔灯。冷冷清清潇潇湘景晚风生，淅留淅零暮雨初晴。皎皎洁洁照橹篷剔留团栾月明。正潇潇飒飒和银筝失留疏剌秋声。见希■(←风→彡)胡都茶客微醒。细寻寻思思双生双生，你可闪下苏卿。
　　
钟丑斋

　　醉太平
　　【无题】
　　绕前街后街，近大院深宅。怕有那慈悲好善小裙钗，清乞儿一顿饱斋。与乞儿绣副合欢带，与乞儿换副新铺盖，将乞儿携手上阳台。设贫咱波奶奶。
　　【无题】
　　俺是悲田院下司，俺是刘九儿宗枝。郑元和俺当日拜为师，传留下莲花落稿子。搠竹杖绕遍莺花市，提灰笔写遍鸳鸯字，打爻槌唱会鹧鸪词。穷不了俺风流敬思。
　　【无题】
　　风流贫最好，村沙富难交。拾灰泥补砌了旧砖窑，开一个教乞儿市学。裹一顶半新不旧乌纱帽，穿一领半长不短黄麻罩，系一条半联不断皂环绦。做一个穷风月训导。
　　
　　清江引
　　【无题】
　　采薇首阳空忍饥，枉了争闲气。试问屈原醒，争似渊明醉，早寻个稳便处闲坐地。伯牙去寻钟子期，讲论琴中意。高山流水声，谁是知音的，早寻个稳便处闲坐地。五湖去来越范蠡，甘作烟波计。功成心自闲，名遂身先退，早寻个稳便处闲坐地。楚狂接舆歌凤兮，见人忙回避。固知势利心，岂识高贤意，早寻个稳便处闲坐地。到头那知谁是谁，倏忽人间世。百年有限身，三寸元阳气，早寻个稳便处闲坐地。秀才饱学一肚皮，要占登科记。假饶七步才，未到三公位，早寻个稳便处闲坐地。古今尽成闲是非，翻覆兴和废。休夸韩信功，谩说陈平智，早寻个稳便处闲坐地。凤凰燕雀一处飞，玉石俱同类。分甚高共低，辨甚真和伪，早寻个稳便处闲坐地。道人淡然心似灰，酒色俱无意。绝交鹦鹉杯，退佃鸳鸯被，早寻个稳便处闲坐地。利名假饶争到底，争得成何济。谁为刎颈交，那是安窠计，早寻个稳便处闲坐地。
　　【情】
　　夜长四壁人静悄，强把屏山靠。一路楚云深，有梦无着落，俏魂灵险些儿干送了。夜长怎生得睡着？万感萦怀抱。伴人瘦影儿，惟有孤灯照，长吁气一声吹灭了。昨先话儿说甚底？今日都翻悔。直恁铁心肠，不管人憔悴，下场头送了我都是你。
　　
　　水仙子
　　【无题】
　　菊栽栗里晋渊明，瓜种青门汉邵平。爱月香长影林和靖，忆莼鲈张季鹰。占清高总是虚名。光禄酒扶头醉，大官羊带尾撑，他也过平生。灯前抚剑听鸡声，月下吹箫引凤鸣。功名两字原无命，学神仙又不成。叹吴侬何处归耕。日月闲中过，风波梦里惊，造物无情。
　　
　　沉醉东风
　　【无题】
　　听不厌鸾笙象板，看不足凤髻蝉鬟。按不住刺史狂，学不得司空惯。常不教粉吝红悭。若不把群花恣意看，饱不了平生饿眼。
　　
　　折桂令
　　【咏西域吉诚甫】
　　是梨园点文星，西土储英，中夏扬名。胸次天诚，口角河倾，席上风生。吞学海波澜万顷，战词坛甲胄千兵。律按玑衡，声应和铃，乐奏英茎。
　　
　　卷四
贯酸斋

　　折桂令
　　【送春】
　　问东君何处无涯？落日啼鹃，流水桃花。淡淡遥山，萋萋芳草，隐隐残霞。随柳絮吹归那答？趁游丝惹在谁家？倦理琵琶，人倚秋千，月照窗纱。
　　【赠曹绣莲】
　　薰风吹醒横塘，一派波光，掩映红妆。娇态盈盈，香风冉冉，翠盖昂昂。一任游人竞赏，尽教鸥鹭埋藏。世态炎凉，只恐秋凉，冷落空房。
　　
　　醉太平
　　【无题】
　　长街上告人，破窑里安身。捱的是一年春尽一年春，谁承望眷姻？红鸾来照孤辰运，白身合有因缘分，绣球落处便成亲。因此上忍着疼撞门。
　　
王仲元

　　江儿水
　　【叹世（九首）】
　　谁待理他闲是非？紧把红尘避。庵前绿水围，门外青山对，寻一个稳便处闲坐地。竹冠草鞋粗布衣，晦迹韬光计。灰残风月心，参得烟霞味，寻一个稳便处闲坐地。茅斋倚山门傍溪，镇日常关闭。安闲养此心，去住从吾意，寻一个稳便处闲坐地。功名玉关十万里，委实劳心力。争如四皓仙，不愿三公位，寻一个稳便处闲坐地。功劳既成名遂矣，便索抽身退。裴公绿野中，陶令东篱内，寻一个稳便处闲坐地。笑他卧龙因甚起，不了终身计。贪甚青史名，弃却红尘利，寻一个稳便处闲坐地。扁舟五湖越范蠡，有分烟波内。丝纶远是非，蓑笠多风味，寻一个稳便处闲坐地。红尘不来侵钓矶，别却风云会。一钓了此生，七里全身计，寻一个稳便处闲坐地。五柳绕庄菊满篱，自谓羲皇世。三径可怡颜，一榻堪容膝，寻一个稳便处闲坐地。
　　【妇人脸上笑靥】
　　一团儿可人衠是娇，妆点如花貌。抬叠起脸上秋，出落腮边俏，千金这窠里消费了。
　　
　　普天乐
　　【春日多雨】
　　无一日惠风和，常四野彤云布。那里肯妆金点翠，只待要进玉筛珠。这其间湖景阴，恰便似江天暮。冷清清孤山路，六桥迷雪压模糊。瞥见游春杜甫，只疑是寻梅浩然，莫不是相访林逋。
　　【失题（十首）】
　　柳眉新，桃腮嫩。酥凝琼腻，花艳芳温。歌声消天下愁，舞袖散人间闷。举止温柔娇风韵，司空见也索销魂。兰姿蕙魄，瑶花玉蕊，误染风尘。树杈桠，藤缠挂。冲烟塞雁，接翅昏鸦。展江乡水墨图，列湖口潇湘画。过浦穿溪沿江汊，问孤航夜泊谁家？无聊倦客，伤心逆旅，恨满天涯。渰蓝桥，烧袄庙。镜鸾肠断，瑟凤魂销。玉容残倦艳妆，云髻乱慵梳掠。闷倚危阑闲凝眺，对斜阳分外无聊。秦川路远，阳台雨歇，楚岫云高。拥鸳衾，歌珊枕。扫窗风竹，捣月寒砧。思量心别恨填，欢喜梦离愁禁。主意抛迟亏人甚，薄清郎何处留心？君怀幸短，盟山路险，誓海波深。泪盈波，眉愁锁。消香减腻，病鬼愁魔。炉烟飘怨气浮，襟袖湿啼痕污。无限凄凉来着抹，瘦身躯怎生存活？相思未脱，他愁为我，我病因他。远山攒，乌云乱。分钗破鉴，单枕孤鸾。芳心被闷织罗，病躯交愁羁绊。惹肚牵肠相穿贯，上心来痛似锥剜。归期限满，难凭后约，孤负前欢。柳青严，冤家椠。情传眼角，恨寄眉尖。拖逗人烦恼乡，积攒下相思欠。交下情疏恩情俭，欲阑珊却又拘钤。常寻我喜，稀行你怪，频去娘嫌。戒多婪，绝馀滥。携云自劝，握雨独惭。莺花寨我纳降，是非海谁着渰？多少惺惺遭坑陷，咱图甚染绿挪蓝？尊前扮蠢，花间塑坌，席上妆憨。海棠枝，蔷薇刺。约回舞燕，抓住游丝。有赢钞烟月牌，无赔钞莺花市。买雨籴云无签次，干遇仙枉废神思。如无钞使，休凭浪子，强做勤儿。痛伤嗟，遭磨灭。调筝弦断，拢鬓簪折。难攀如镜里花，易见似波中月。变尽欢娱成吴越，眼睁睁咫尺离别。啼残杜宇，辞巢燕子，惊梦蝴蝶。
　　
　　吴克斋

　　上小楼
　　【钱塘感旧】
　　虚名仕途，微官苟禄。愁里南闽，客里东吴，梦里西湖。到寓居，问士夫，都为鬼录，消磨尽旧时人物。
　　【题小卿双渐】
　　苏卿告复，金山题句。行哭行啼，行想行思，行写行读。自应举，赴帝都，双郎何处？又随将贩茶人去。
　　【西湖宴饮】
　　人凭画栏，舟横锦岸。一线苏堤，两点高峰，四面湖山。玉筝弹，彩袖弯，红牙轻按，直吃的酒阑人散。
　　【春日闺怨】
　　伤春病体，残春天气。萦损柔肠，蹙损双蛾，瘦损香肌。唤小梅，你快疾，重门深闭，怕莺花笑人憔悴。
　　【西湖泛舟】
　　骄骢锦鞯，轻罗彩扇。帘卷东风，花绽香云，柳吐晴烟。泛画船，列绮筵，笙箫一片，人都在水晶宫殿。
　　【春残离思】
　　春光正浓，莺声相送。人去兰堂，尘锁妆台，画掩帘栊。锦帐中，翠被空，无人相共，央及煞绿窗春梦。
　　【佳人送别】
　　鸳鸯共栖，鸾凤相配，夜夜同衾，朝朝同乐，步步相随。猛可里，个厮离，相留无计，登时间粉憔脂悴。
　　
　　丘士元

　　满庭芳
　　【相思】
　　愁山闷海，沉吟暗想，积渐难睚。冷清清无语人何在？瘦损形骸。愁怕到黄昏在侧，最苦是兜上心来。咱无奈，相思痛哉，独自静书斋。
　　
　　折桂令
　　【秋晚】
　　楚天秋万顷烟霞，狐雁声悲，凄切伤咱。铁马叮当，寒蛩不住，砧杵声杂。银台上烧残绛蜡，金炉内烟篆香加。感叹嗟呀，痛忆娇姿，恨满天涯。
　　【相思】
　　枉虚度岁月光阴，满腹离愁，一片忧心，斜月穿窗，寒风透户，夜永更深。空落得忘餐废寝，怎能够并枕同衾？院落沉沉，无限相思，付与瑶琴。
　　
　　庆东原
　　【秋暮感怀】
　　山连地，水映天，盼宾鸿过尽空嗟怨。朱帘半卷，西风槛边，明月庭轩。堪叹此时情，独倚阑干遍。
　　
　　落梅风
　　【江上闻笛】
　　江天晚，起暮云，恰才方夜凉人静。风送玉箫三四声，使离人凭阑愁听。
　　【秋夜梦回】
　　清秋夜，鸳梦回，闹寒蛩絮人心碎。长吁几声人万里，病形骸越添憔悴。
　　
　　清江引
【秋夜】
　　夜阑梦回人静悄，不住的寒蛩叫。细雨洒芭蕉，铁马檐前闹，长吁几声儿得到晓。
　　
　　普天乐
　　【秋夜感怀】
　　月空圆，人何在。寒蛩切切，塞雁哀哀。菊渐衰，荷钱败。叶落西风雕阑外，断人肠如此安排。秋云万里，满天离恨，伴我愁怀。
　　
卢疏斋

　　金字经
　　【崧南秋晚】
　　谢公东山卧，有时携妓游。老我崧南画满楼。楼外头，乱峰云锦秋。谁为寿，绿鬟双玉舟。
　　【宿邯郸驿】
　　梦中邯郸道，又来走这遭。须不是山人索价高。时自嘲，虚名无处逃。谁惊觉，晓霜侵鬓毛。
　　
　　折桂令
　　【洛阳怀古(河南)】
　　杜鹃声啼破南柯，恨流尽繁华，洛水寒波。金谷花飞，天津树老，几被消磨。向司马儿家问他，怎直教荆棘铜驼。老子婆娑，放着行窝，不醉如何？
　　【夷门怀古(汴梁)】
　　想邹枚千古才名，觉苑文辞，气压西京。汴水烟波，隋堤困柳，枉共春争。恰鼓板声中太平，鹧鸪啼惊破青城。河岳丹青，临眺枯荣，陶治襟尘。
　　【咸阳怀古(京兆)】
　　对关河今古苍茫，甚一笑骊山，一炬阿房。竹帛烟消，风云日月，梦寐隋唐。快寻趁王家醉乡，见终南捷径休忙。茅宇松窗，尽可栖迟，大好徜徉。
　　【邺下怀古(彰德)】
　　笑征西伏枥悲吟，才鼎足功成，铜爵春深。软动歌残，无愁梦断，明月西沉。算只有韩家昼锦，对家山辉映来今。乔木空林，几度西风，感慨登临。
　　【颍川怀古(颍州)】
　　笑邯郸奇货难居，似帷幄功成，身退谁欤？颍水东流，崧丘西去，临眺踌躇。记宦游山川故都，尽龙门风物何如。吾爱吾庐，欲倩林泉，纳下樵渔。
　　【汝南怀古(蔡州今汝宁)】
　　记元戎洄曲奇勋，被雪鹅池，惊倒骡军。谁杂声沉，无端世故，几度兵尘。有客子经过汝坟，望飞来辽海愁云。奄冉西曛，倚遍幽轩，吟断兰生。
　　【广陵怀古(扬州)】
　　对平山懒赋芜城，笑豆蔻枝头，惹住歌行。风调才情，青楼一梦，杜牧三生。更谁看桥边月明，是谁留花里飞琼？欲问承平，牛李宾朋，怀断江声。
　　【京口怀古(镇江)】
　　道南宅岂识楼桑，问何许英雄，惊倒孙郎？汉鼎才分，流涎晋宋，弹指萧梁。昭代车书四方，北溟鱼浮海吞江。临眺苍茫，醉倚歌鬟，吟断寒窗。
　　【吴门怀古(平江)】
　　倚夕阳麋鹿荒台，对平楚江空，老树苍崖。季子风高，阊门陈迹，抚事兴怀。谁种下吴宫祸胎？苎萝山华鸟飞来。伏节英才，倾国佳人，几度尘埃。
　　【钱塘怀古(杭州)】
　　问钱塘佳丽谁边？且莫说诗家，白傅坡仙。胜会华筵，江湖鼓吹，天竺云烟，那柳外青楼画船，在西湖苏小门前。歌舞留连，栖越吞吴，付与忘言。
　　【金陵怀古(建康)】
　　记当年六代豪夸，甚江左归来，玉树无花。商女歌声，台城畅望，淮水烟沙。问江左风流故家，但夕阳衰草寒鸦。隐映残霞，寥落归帆，呜咽鸣笳。
　　【宣城怀古(宁国)】
　　对江山吟断高斋，想甲第名园，棠棣花开。晓梦疏钟，高城草木，废沼荒台。快吹尽陵峰暮霭，等麻姑空翠飞来。渺渺予怀，天淡云闲，万事浮埃。
　　【浔阳怀古(江州)】
　　笑元规麈涴清谈，便尽自风流，用世何堪。陶谢醺酣，香消莲社，禅悦谁参？琵琶冷江空月惨，泪痕淹司马青衫。恼乱云龛，我欲寻林，结个茅庵。
　　【武昌怀古(旧鄂州)】
　　问黄鹤惊动白鸥，甚鹦鹉能言，埋恨芳洲。岁晚江空，云飞风起，兴满清秋。有越女吴姬楚酒，莫虚负老子南楼。身世虚舟，千载悠悠，一笑休休。
　　【江陵怀古(古荆州)】
　　慨星槎两度南游，想神女朝云，宋玉清秋。汉魏名流，临风吹笛，作赋登楼。谁学下宫腰种柳，又添些眉黛新愁？渔父回舟，应笑湘累，不近糟丘。
　　【长沙怀古(潭州)】
　　朝瀛洲暮舣湖滨，向衡麓寻诗，湘水寻春。泽国纫兰，汀洲搴若，谁与招魂？空目断苍梧暮云，黯黄陵宝瑟凝尘。世态纷纷，千古长沙，几度词臣。
　　【襄阳怀古】
　　鹿门山尽好幽栖，且听甚群儿，争唱铜鞮。抚节怀予，平生传癖，须曰书痴。谁醉着花间接■(↑曰↓離)，更谁家日暮习池？感慨兴衰，欲问沙鸥，正自忘机。
　　【箕山感怀】
　　巢由后隐者谁何？试屈指高人，却也无多。渔父严陵，农夫陶令，尽会婆娑。五柳庄瓷瓯瓦钵，七里滩雨笠烟蓑。好处如何，三径秋香，万古苍波。
　　【海棠】
　　恰西园锦树花开，便是春满东风，燕子楼台。几处门墙，谁家桃李，自芬尘埃。记银烛红妆夜来，洞房深掩映闲斋。醉眼吟怀，林下风流，海上蓬莱。
　　【白莲】
　　映横塘烟柳风蒲，自一种仙家，玉雪肌肤。净洗炎埃，轻摇羽扇，琼立冰壶。又猜是耶溪越女，怕红裙不称情姝。香动诗癯，鸥鹭同盟，云水深居。
　　【木犀】
　　说秋英妩媚姮娥，共金粟如来，示现维摩。月下幽丛，淮南胜韵，招隐谁呵？管因为清香太多，这些时学我婆娑。纵览岩阿，抚节高歌，时到无何。
　　【红梅】
　　缀冰痕数点胭脂，莫猜做人间，繁杏枯枝。天竺丹成，山茶茜染，照映参差，共倚竹佳人看时，索饶他风韵些儿。脉脉奇姿，应解痴翁，鉴赏妍媸。
　　【扬州汪右承席上即事】
　　江城歌吹风流，雨过平山，月满西楼。几许华年，三生醉梦，六月凉秋。按锦瑟佳人劝酒，掩珠帘齐按凉州。客去还留，云树萧萧，河汉悠悠。
　　【广帅饯别席上赠歌者江云】
　　问江云何处飞来？全不似寻常，舞榭歌台。溟海星槎，清秋月窟，流水天台。准备下新愁送客，强教他眉黛舒开。楚楚离怀，香动罗襦，梦绕金钗。
　　【寒食新野道中】
　　柳濛烟梨雪参差。犬吠柴荆，燕语茅茨。老瓦盆边，田家翁媪，鬓发如丝。桑柘外秋千女儿，髻双丫斜插花枝。转盼移时，应叹行人，马上哦诗。
　　【云台醉归】
　　灏灵宫畔云台，日落秦川，半醉归来。古道西风，荒丛细水，老树苍苔。万古潼关过客，尽清狂得似疏斋。翠壁丹崖，题罢新诗，玉井莲开。
　　【醉赠乐府珠帘秀】
　　系行舟谁遣卿卿，爱林下风姿，云外歌声。宝髻堆云，冰弦散雨，总是才情。恰绿树南薰晚晴，险些儿羞杀啼莺。客散邮亭，楚调将成，醉梦初醒。
　　【赠歌者蕙莲刘氏】
　　问何人树蕙芳洲？便春满词林，香满歌楼。纨扇微风，罗裙纤月，作弄新秋。好客呵风流太守，怎生般玉树维舟。樽酒迟留，醉墨乌丝，当得缠头。
　　【赠歌者刘氏】
　　白沙翠竹柴门，弭节山家，已待黄昏。林下琼枝。灯前金缕，满意芳樽。谁恁地教人断魂？是东风吹堕行云。宝靥罗裙，浅笑轻颦，不枉留春。
　　【濛江舟中值雨】
　　雨霏霏画舫亭亭，谁唤起江妃，惊动山灵？万壑千岩，空濛雾帐，掩映云屏。想猜是狐槎客星，待温存湖海飘零，且向南溟，应笑虚名，不负平生。
　　【六月望西湖夜归】
　　看西湖休比谁呵，才说到西施，便似了东坡。宝瑟鸣泉，烟鬟翠领，玉镜晴波。数十处芙蓉画舸，对三山楼观嵯峨。问夜如何，月下婆娑，恰似姮娥。
　　【冬夜宿丞天善利轩】
　　听星簪送响云林，是江上学仙，方外知音。饮瀣餐松，含宫嚼羽，戛玉锺金。向方丈蓬莱夜深，莫吹笙不用鸣琴。思满冲襟，一曲将终，万籁俱沉。
　　【太初次韵见寄复和以答】
　　论诗家翦取吴淞，与众鸟孤云，琢句谁工？一笑斋名，三生旧梦，思满春空。算今日东风座中，寄新词两度鳞鸿。惊动山容，唤起江声，谁更如公？
　　【正月十四日嵇秋山生日】
　　记春星初度今朝，甚却在秋山，梅阵松巢。笑掩蒙庄，金纱雾散，玉友神交。飞琼唱偏宜洞箫，似麻姑痒处能搔。有客超摇，一刻千金，最是灯宵。
　　【贾皓庵楼居即事】
　　这先生会与云闲，偏独自楼居，揽断溪山。客子寻真，林端税驾，雪意凭阑。想竹叶知人病懒，共梅花笑倒春寒。萧散襟颜，办下新声，少个仙鬟。
　　【正卿寿席】
　　问东君借得春来，早云绿歌鬟，香动梅腮。初度筵开，金兰宾友，玉树庭阶。恰侵晓交晖香霭，寿星明相近三台。林壑襟怀，文采风流，琼映霜台。
　　【肃政黎公庚戌除夜得孙翌日见招作此以贺】
　　映梅林修竹高邻，恰今旦开年，昨晚生孙。抚节邀宾，银缸照夜，宝篆留春。快传语江东缙绅，剩歌谣天上麒麟。昭代人门，准备诗书，等候风云。
　　【辛亥正月十日游胡仲勉家园】
　　办乌丝准备挥毫，倩昨暮东风，照缀今朝。吟断兰陔，香浮竹叶，玉绽梅梢。唱白雪新声阿娇，万两金一刻春宵。归路休教，灯月光中，踏破琼瑶。
　　
　　朱履曲
　　【访立轩上人于广教精舍作此命佐樽者歌之阿娇杨氏也】
　　相约下禅林闲士，更寻将乐府娇儿。鹤唳松云雨催诗，你听疏老子，刬地劝分司，他只道人生行乐耳。恰数点空林雨后，笑多情逸叟风流。俊语歌声互相酬。且不如携翠袖，撞烟楼，都是些醉乡中方外友。虽不至维摩居士，但将睹杨氏娇姿。恰如亲见早梅枝。这一等烟霞滋味，敬亭山索甚玄晖。玉颊霜髯笑相携。快教歌宛转，直待要酒淋漓，都道快游山谁似尔？
　　【雪中黎正卿招饮赋此五章命杨氏歌之】
　　数盏后兜回吟兴，六花飞惹起歌声。东道西邻富才情。这其间听鹤唳，再索甚趁鸥盟，不强如孟襄阳干受冷？恰才见同云旋磨，便相邀老子婆娑。似台榭杨花点青蛾。那些是风流处，这才是雪儿歌，便有竹间茶也不用他。虽不至挦绵扯絮，是谁教翦玉跳珠，是谁把溪山粉妆梳？且图待添酒兴，管甚冻了吟须，看乘风滕六舞。又没甚金吾呵夜，剩寻将玉女来也。一曲阳春助清绝。便章台街闲信马，曲江岸误随车，且不如竹窗深闲听雪。泛公子樽中云液，倩佳人掌上金杯。浅酌清歌翠颦眉。直吃得银烛暗，玉绳低，雪晴时人未归。
　　【天宁北山禅老招饮于双松精舍】
　　春意满禅林葱茜，艳歌听倚竹婵娟。掩映云龛敞风轩。顿医回摩诘病，强半是散花仙，原来这醉乡离朝市远。脂粉态前生缘业，笑渠侬一刬心邪。才诵罢楞严礼释伽。管甚空色梦，你且近前些，与这老双松作个娇侍者。
　　
　　普天乐
　　【湘阳道中】
　　岳阳来，湘阳路。望炊烟田舍，掩映沟渠。山远近，云来去，溪上招提烟中树，看时见三两樵渔。凭谁画出，行人得句，不用前驱。
　　
　　鲜于必仁

　　折桂令
　　【严客星】
　　傲中兴百二山河，拂袖归来，税驾岩阿。物外闲身，云边老树，烟际沧波。犯帝座星明凤阁，钓桐江月冷渔蓑。富贵如何？万古清风，岂易消磨。
　　【诸葛武侯】
　　草庐当日楼桑，任虎战中原，龙卧南阳。八阵图成，三分国峙，万古鹰扬。出师表谋谟庙堂，梁甫吟感叹岩廊。成败难量，五丈秋风，落日苍茫。
　　【杜拾遗】
　　倦骑驴万里初归，可叹飘零，谁念栖迟？饭颗山头，锦官城外，典尽春衣。草堂里闲中布韦，曲江边醉后珠玑。难受尘羁，黄四娘家，几度斜晖。
　　【李翰林】
　　醉吟诗误入平康，百代风流，一饷徜徉。玉雪丰姿，珠玑咳唾，锦绣心肠。五花马三春帝乡，千金裘万丈文光。才压班扬，草诏归来，两袖天香。
　　【韩吏部】
　　羡当年吏部文章，还孔传轲，斥老排庄。秦岭云横，蓝关雪拥，万里潮阳。龙虎榜声名播扬，凤凰池翰墨流芳。此兴难量，巷柳园桃，恼乱春光。
　　
　　普天乐
　　【洞庭秋月(潇湘八景)】
　　水无痕，秋无际。光涵贔屃，影浸玻璃。龙嘶贝阙珠，兔走蟾宫桂。万顷沧波浮天地，烂银盘寒褪云衣。洞箫谩吹，篷窗静倚，良夜何其。
　　【烟寺晚钟】
　　树藏山，山藏寺。藤阴杳杳，云影差差。疏钟送落晖，倦鸟催归翅。一抹烟岚寒光渍，问胡僧月下何之？逐朝夜时，扶筇到此，散步寻诗。
　　【江天暮雪】
　　晚天昏，寒江暗。雪花黤黤，云叶毵毵。渔翁倦欲归，久客愁多憾。浩浩汀洲船着缆，玉蓑衣不换青衫。闲情饱愔，高眠醉酣，世事休参。
　　【潇湘夜雨】
　　白蘋洲，黄芦岸。密云堆冷，乱雨飞寒。渔人罢钓归，客子推篷看。浊浪排空孤灯灿，想鼋鼍出没其间。魂消闷颜，愁舒倦眼，何处家山。
　　【平沙落雁】
　　稻粱收，菰蒲秀。山光凝暮，江影涵秋。潮平远水宽，天阔孤帆瘦。雁阵惊寒埋云岫，下长空飞满沧洲。西风渡头，斜阳岸口，不尽诗愁。
　　【远浦帆归】
　　水云乡，烟波荡。平洲古岸，远树孤庄。轻帆走蜃风，柔橹闲鲸浪。隐隐牙樯如屏障，了吾生占断渔邦。船头酒香，盘中蟹黄，烂醉何妨。
　　【山市晴岚】
　　似屏园，如图画。依依村市，簇簇人家。小桥流水间，古木疏烟下。雾敛晴峰铜钲挂，闹腥风争买鱼虾。尘飞乱沙，云开断霞，网晒枯槎。
　　【渔村落照】
　　楚云寒，湘天暮。斜阳影里，几个渔夫。柴门红树村，钓艇青山渡。惊起沙鸥飞无数，倒晴光金缕扶疏。鱼穿短蒲，酒盈小壶，饮尽重沽。
　　
　　卷五
　　张小山

　　人月圆
　　【山中书事】
　　兴亡千古繁华梦，诗眼倦天涯。孔林乔木，吴宫蔓草，楚庙寒鸦。数间茅舍，藏书万卷，投老村家。山中何事，松花酿酒，春水煎茶。
　　【秋日湖上】
　　笙歌苏小楼前路，杨柳尚青青。画船来往，总相宜处，浓淡阴晴。杖藜闲暇，孤坟梅影，半岭松声。老猿留坐，白云洞口，红叶山亭。
　　【春晚次韵】
　　凄凄芳草春云乱，愁在夕阳中。短亭别酒，平湖画舫，垂柳骄骢。一声啼鸟，一番夜雨，一阵东风。桃花吹尽，佳人何在，门掩残红。
　　【雪中游虎丘】
　　梅花浑似真真面，留我倚栏干。雪晴天气，松腰玉瘦，泉眼冰寒。兴亡遗恨，一丘黄土，千古青山。老僧同醉，残碑休打，宝剑羞看。
　　【会稽怀古】
　　林深藏却云门寺，回首若耶溪。苎萝人去，蓬莱山在，老树荒碑。神仙何处，烧丹傍井，试墨临池。荷花十里，清风鉴水，明月天衣。
　　【客垂虹】
　　三高祠下天如镜，山色浸空濛。莼羹张翰，渔舟范蠡，茶灶龟蒙。故人何在，前程那里，心事谁同？黄花庭院，青灯夜雨，白发秋风。
　　【吴门怀古】
　　山藏白虎云藏寺，池上老梅枝。洞庭归兴，香柑红树，鲈鱠银丝。白家池馆，吴王花草，长似坡诗。可人怜处，啼鸟夜月，犹怨西施。
　　【春日湖上】
　　东风西子湖边路，白发强寻春。尽教年少，金鞭俊影，罗帕香尘。蹇驴破帽，荒池废苑，流水闲云。恼余归思，花前燕子，墙里佳人。小楼还被青山碍，隔断楚天遥。昨宵入梦，那人如玉，何处吹箫？门前朝暮，无情秋月，有信春潮，看看憔悴，飞花心事，残柳眉梢。
　　【开吴松江遇雪】
　　一冬不见梅花面，天意可怜人。晓来如画，残枝缀粉，老树生春。山僧高卧，松炉细火，茅屋衡门。冻河堤上，玉龙战倒，百万愁鳞。
　　【寄璩源芝田禅师】
　　龙渊山上云屯寺，别是一乾坤。僧参百丈，雪深半尺，梅瘦三分。几时亲到，松边弄水，月下敲门。相思无奈，烟萝洞口，立尽黄昏。
　　【三衢道中有怀会稽】
　　松风十里云门路，破帽醉骑驴。小桥流水，残梅剩雪，清似西湖。而今杖履，青霞洞府，白发樵夫。不如归去，香炉峰下，吾爱吾庐。
　　
　　水仙子
　　【西湖秋夜】
　　今宵争奈月明何，此地那堪秋意多，舟移万顷冰田破。白鸥还笑我，拼馀生诗酒消磨。云子舟中醉，雪儿湖上歌，老子婆娑。
　　【吴山秋夜】
　　山头老树起愁声，沙觜残湖荡月明，倚栏不尽登临兴。骨毛寒环珮轻，桂香飘两袖风生。携手乘鸾去，吹箫作凤鸣，回首江城。绳头老子五千言，鹤背扬州十万钱，白云两袖吟魂健。赋庄生秋水篇，布袍宽风月无边。名不上琼林殿，梦不到金谷园，海上神仙。
　　【秋思】
　　天边白雁写寒云，镜里鸾瘦玉人，秋风昨夜愁成阵。思君不见君，缓歌独自开樽。灯挑尽，酒半醺，如此黄昏。海风吹梦破衡茅，山月勾吟挂柳梢，百年风月共谈笑。可怜人易老，乐陶陶尘世飘飘。醉白酒眠牛背，对黄花持蟹螯，散诞逍遥。
　　【鉴湖春行】
　　清光湖面镜新磨，乐意船头酒既多，舟移杨柳阴中过。流莺还笑我，可怜春事蹉跎。玉板笋银丝鱠，红衫儿金缕歌，不醉如何？
　　【西湖废圃】
　　夕阳芳草废歌台，老树寒鸦静御街，神仙环珮今何在。荒基生暮霭，叹英雄白骨苍苔。花已飘零去，山曾富贵来，俯仰伤怀。
　　【何侍郎奉使日南】
　　波澄太液泛龙舟，帘卷披香出凤楼，绣衣直指新除授。宫花淹御酒，玉花骢锦带吴钩。白雪关山暮，黄云海树秋，一彖诗愁。
　　【春晚】
　　茧黄旧纸试银钩，蚁绿新篘泛玉舟，龙香古饼熏金兽。蔷薇小院幽，春光为我迟留。东里寻芳去，西园秉烛游，醉倚南楼。西山暮雨暗苍烟，南浦春风舣画船，水流云去人空恋。伤心思去年，可怜景物依然。海棠鸲鹆，岩花杜鹃，杨柳秋千。相思诗句满苔墙，合唱歌声静锦堂，合欢裙带闲罗帐。无言倚绣床，怎生人不成双？花间翡翠，钗头凤凰，梅子鸳鸯。
　　【元夜小集】
　　停杯献曲紫云娘，走笔成章白面郎，移宫换羽青楼上。招邀入醉乡，彩云深灯月交光。琉璃界笙歌闹，水晶宫罗绮香，一曲霓裳。
　　【湖上即事】
　　盈盈娇步小金莲，潋潋春波暖玉船，行行草字轻罗扇。诗魂殢酒边，水光花貌婵娟。眉淡淡初三月，手掺掺第四弦，为我留连。
　　【重过西湖】
　　度间谈笑欠嘉宾，湖上风流想季真，梅边才思无何逊。可怜孤负春，孤山谁吊逋魂？彩扇写新句，青楼非故人，两袖红尘。
　　【湖上】
　　金鞭袅醉动花梢，翠袖楦香赠柳条，玉波流暖迎兰棹。西湖春事好，相逢酒圣诗豪。醉墨洒龙香剂，新弦调凤尾槽，草色裙腰。
　　【春日郊行】
　　藏鸦新柳缕金衣，困蝶浓花织锦机，乘鸾仙子飞琼珮。寻春携手归，吟诗马上分题。苍烟乔木，残阳翠微，茅店疏篱。
　　【青衣洞天】
　　兔毫浮雪煮茶香，鹤羽携风采药忙，兽壶敲玉悲歌壮。蓬莱云水乡，群仙容我疏狂。即景诗千韵，飞空剑一双，月满秋江。
　　【春思】
　　山花红雨鹧鸪啼，院柳苍云燕子飞，池萍绿水鸳鸯睡。春残犹未归，掩妆台懒画蛾眉。绣床人困，玉关梦回，锦字书迟。
　　【红指甲】
　　玉纤弹泪血痕封，丹髓调酥鹤顶浓，金炉拨火香云动。风流千万种，捻胭脂娇晕重重。拂海棠梢头露，按桃花扇底风，托香腮数点残红。
　　
　　折桂令
　　【村庵即事】
　　掩柴门啸傲烟霞，隐隐林峦，小小仙家。楼外白云，窗前翠竹，井底硃砂。五亩宅无人种瓜，一村庵有客分茶。春色无多，开到蔷薇，落尽梨花。
　　【崔闲斋元帅席上】
　　绣帘开语燕呢喃，柳眼青娇，杏脸红酣。春日迟迟，香风淡淡，相府潭潭。环粉黛犀梳玉簪，引儿孙竹马青衫。坐客江南，妙舞清歌，阔论高谈。
　　【九日】
　　对青山强整乌纱，归雁横秋，倦客思家。翠袖殷勤，金杯错落，玉手琵琶。人老去西风白发，蝶愁来明日黄花。回首天涯，一抹斜阳，数点寒鸦。
　　【梅友元帅席间】
　　拂冰弦慢捻轻拢，一种天姿，占断芳丛。额点宫黄，眉横晚翠，脸晕春红。歌夜月琉璃酒钟，隔香风翡翠帘栊。殢杀吟翁，柳暗花浓，玉暖香融。
　　【读史有感】
　　剑空弹月下高歌，说到知音，自古无多。白发萧疏，青灯寂寞，老子婆娑。故纸上前贤坎坷，醉乡中壮士磨跎。富贵由他，谩想廉颇，谁效常何？沧浪可以濯缨，叹千里波波，两鬓星星。遁迹林泉，甘心畎亩，罢念功名。青门外芸瓜邵平，白云边垂钓严陵。潮落沙汀，月转林坰，午醉方醒。
　　【秋夜闺思】
　　剔残灯数尽寒更，自别了莺莺，谁更卿卿？竹影疏棂。蛩声废井，桂子闲庭。淹泪眼羞看画屏，瘦人儿不似丹青。盼杀多情，远信休凭，好梦难成。
　　【赠妓者秀英】
　　海棠娇杨柳纤腰，眼转秋波，脸晕春潮。檀板轻敲，冰弦初奏，彩扇低招。倾城倾国越西子梨梨枣枣，行云行雨楚巫娥暮暮朝朝。橙剖并刀，酒捧金蕉。烂醉东风，受用良宵。
　　【疏翁学士自长沙归】
　　望仙华十二芙蓉，夜醉长沙，晓过吴淞。税驾星坛，题诗玉井，挂剑琳宫。鹤唳黄云半空，雁来红叶西风。秋兴谁同，才唱仙童，相伴疏翁。
　　【湖上怀古次疏斋学士韵】
　　柳驼腰系我诗艖，趁夜雪归鸿，暮苑啼鸦。绿树秋千，青山钟鼓，画舫琵琶。铜雀台边破瓦，金鱼池上残花。谁见繁华，采药仙翁，卖酒人家。
　　【秋思】
　　菊花枝还为谁黄，数尽归期，过了重阳。锦字传情，琼簪留恨，绣枕遗香。夜月冷金钗凤凰，晓霜寒翠被鸳鸯。想像高唐，萦损柔肠，梦见才郎。
　　【春情】
　　托香腮微困春纤，绣线慵拈，宝篆羞添。往事墙头，情人梦里，旧恨眉尖。梨花谢春光荏苒，晓莺啼酒病淹渐。燕语雕檐，满院杨花，不卷珠帘。
　　【红梅次疏斋学士韵】
　　寿阳妆何似环儿？快传语花神，换却南枝。血点冰梢，丹涂玉脸，酒晕琼姿。拼花下何郎醉死，误庄前崔护题诗。倚树多时，长笛声中，万点胭脂。
　　【秋日海棠】
　　沉香亭上幽欢，甚陶令篱边，月惨风酸。燕子来时，梧桐老去，锦树花攒。照银烛春宵苦短，惜疏林秋夜漫漫。樽俎团圞，破帽西风，华屋金盘。
　　【次韵秋怀】
　　问山人索价何高？岁晚江空，兴动书巢。古桂寒香，残芦老絮，病叶红绡。愁倦客呜呜洞箫，对西风恋恋绨袍。往事徒劳，两鬓秋霜，万里云涛。
　　【西湖怀古】
　　飞来何处奇峰？笑引吟翁。醉倒诗筒。古寺啼猿，晴山舞凤，废井藏龙。人已去梅花旧冢，客重来柳树西风。一笑相逢，天竺门前，合涧桥东。
　　【王一山席间题壁】
　　扫诗愁满壁龙蛇，壮气凭陵，醉眼横斜。脱帽临风，停杯问月，往事伤嗟。范蠡归湖是也，子牙发迹迟些。笑杀豪杰，花谢还开，酒尽重赊。醉恹恹良夜迢迢，记席上樽前，酒令诗条。锦树围香，花灯夺昼，金屋藏娇。碧水冷西施弄瓢，紫云深秦女吹箫。占得春饶，莺怕歌喉，柳妒蛮腰。
　　【湖上即事叠韵】
　　锦江头一掬清愁，回首盟鸥，杨柳汀洲。俊友吴钩，晴秋楚岫，退叟齐丘。赋远游黄州竹楼，泛中流翠袖兰舟。檀口歌讴，玉手藏阄。诗酒觥筹，邂逅绸缪，醉后相留。
　　【桃花菊】
　　怪黄花厌我清贫，老圃秋容，丹脸偷匀。前度刘郎，东篱陶令，邂逅寒温。延寿客秋风酒樽，想佳人春日庄门。笑问东君，费尽了金钱，占醉红裙。
　　【殿前学士席上】
　　岸风吹裂江云，迸一缕斜阳，照我离樽。倚遍西楼，留连北海，断送东君。传酒令金杯玉笋，傲诗坛羽扇纶巾。惊起波神，唤醒梅魂，翠袖佳人，白雪阳春。
　　【鉴湖小集】
　　写黄花庭换得白鹅，旧酒犹香，小玉能歌。命友南山，怀人北海，遁世东坡。昨日春今日秋清闲在我，百年人千年调烦恼由他。乐事无多，良夜如何。去了朱颜，还再来么？
　　【石塘道中】
　　雨依微天淡云阴，有客徜徉，缓辔登临。老树危亭，平津短棹，远店疏砧。傲尘世山无古今，避风波鸥自浮沉。霜后园林，万绿枝头，一点黄金。
　　【松江怀古】
　　解征衣便可濯缨，小小西湖，总是诗情，天际浮图，云间旧隐，水上新亭。负重名陆家弟兄，泛轻舟何处高僧？老鹤长鸣，翠柳堤边，白苎风生。
　　【肃斋赵使君致仕归】
　　杏花村酒满葫芦，记竹马相迎，郊外先驱。清献家风，渊明归兴，尽自欢娱。荣故里名香二疏，播廉声恩在三衢。教子读书，黄卷青灯，玉带金鱼。
　　【三衢平山亭】
　　倚栏干云与山平，一勺甘泉，四面虚亭。隐隐浮图，层层罨画，小小蓬瀛。随月去长空雁影，唤秋来高树蝉声。客路飘零，天宇澄清，剑气峥嵘。
　　【海棠】
　　看佳人富贵天姿，点染胭脂，消得新诗。笑倚红妆，轻弹银烛，满饮金卮。伴庭院黄昏燕子，叹风流天宝环儿。老过花时，谁恨无香，我爱垂丝。唤西施伴我西游，客路依依，烟水悠悠。翠树啼鹃，青天旅雁，白雪盟鸥。人倚梨花病酒，月明杨柳维舟。试上层楼，绿满江南，海放春愁。
　　【湖上即事】
　　倚高寒渺渺愁余，昨夜南楼，今日西湖。柳影浮屠，岩阿杜宇，酒病相如。留客醉山花解舞，寄离愁云雁能书。笑倩谁扶？风动瑶筝，月满冰壶。
　　【元夜燕集】
　　绿窗纱银烛梅花，有美人兮，不御铅华。妆镜羞鸾，娇眉敛翠，巧髻盘鸦。可喜娘春纤过茶，风流煞真字续麻。共饮流霞，月转西楼，不记还家。
　　【游龙源寺】
　　问行人何处龙源？古路萦蟠，细水蜿蜒。柳耳垂阴，花心困雨，树顶摩天。借居士蒲团坐禅，对幽人松麈谈玄。诗债留连，百巧黄鹂，一曲新蝉。
　　【莲华道中】
　　洗黄尘照眼沧浪，古道依依，暮色苍苍。远寺松篁，谁家桃李，旧日柴桑。红袖倚低低院墙，白莲开小小林塘。过客徜徉，题罢新诗，立尽斜阳。
　　【湖上道院】
　　鹤飞来一缕青霞，笑富贵飞蚊，名利争蜗。古砚玄香，名琴绿绮，土釜黄芽。双井先春采茶，孤山带月锄花。童子谁家，贪看西湖，懒诵南华。
　　【酒边即事】
　　莺莺燕燕相亲，幸有名园，着我闲身。竹点诗痕，花消酒困，柳拂歌尘。锦阵里围香弄粉，画楼前访雨寻云。不负青春，谁共佳人，相约黄昏？
　　【避暑醉题】
　　俯沧波楼观烟霞，览胜方舆，独占繁华。彩舰轻帘，雕鞍骏马，翠袖娇娃。十里香风酒家，一川凉雨荷花。醉墨涂鸦，题遍红楼，倒裹乌纱。
　　【寒食】
　　雨霏霏店舍无烟，榆荚飞钱，柳线搓绵。绿水人家，残花院落，美女秋千。沽酒春衣自典，思家客子谁怜？第一桥边，恋住流莺，不信啼鹃。
　　
　　满庭芳
　　【山中雅兴】
　　人生可怜，流光一瞬，华表千年。江山好处追游遍，古意翛然。琵琶恨青衫乐天，洞箫寒赤壁坡仙。浊酒好溪鱼贱，芙蓉岸边，醉上钓鱼船。风波几场，急疏利锁，顿解名缰。故园老树应无恙，梦绕沧浪。伴赤松归欤子房，赋寒梅瘦却何郎。溪桥上，东风暗香，浮动月昏黄。寻思几般，围腰玉瘦，约腕金宽。怕春归又是春将半，信杳青鸾。赋离恨花笺短短，散清愁柳絮漫漫。栏干畔，芳枝绿满，梅子替心酸。相思故人，钗分恨股，粉印娇痕。数归期屈得春纤困，两地销魂。楼外青山隐隐，花前红雨纷纷。天涯近，回头楚云，新月破黄昏。
　　【野梅】
　　风姿澹然，琼酥点点，翠羽翩翩，罗浮旧日春风面，邂逅神仙。花自老青山路边，梦不到白玉堂前。空嗟羡，伤心故园，何日是归年。
　　【望仙子诗卷】
　　沧浪小龙，翩翩桂旗，隐隐莲峰。歌尘隔断蓬莱洞，此夜相逢。羽衣曲蟾华月宫，紫箫声鹤背天风。游仙梦，青山万重，云冷玉芙蓉。
　　【湖上酸斋索赋】
　　寻春底忙，金鞭弄影，翠袖藏香。彩笺诗满西湖上，误入平康。到处莺花醉乡，当家风月排场。贪游荡，马嘶绿杨，占断紫云娘。
　　【送别】
　　分飞断肠，花笺写恨，粉腕留香。临行休倚危楼望，总是凄凉。人去去寒烟树苍，马萧萧落日沙黄。牙床上，相思夜长，翠被梦鸳鸯。愁春未醒，芳心可可，旧友卿卿。乍分飞早是相思病，几度伤情。思往事银瓶坠井，赋离怀象管呵冰。人孤另，梅花月明，熬尽短檠灯。
　　【湖上】
　　逋仙旧冢，西施淡妆，坡老衰翁。香云一枕繁华梦，流水光中。暮霭钟声故宫，夕阳塔影高峰。桃源洞，花开乱红，无树着春风。
　　【过钓台】
　　穷通异乡，故人别后，短棹沧浪。相寻下榻云霄上，旧日疏狂。魂梦远不知汉光，脚头睡只记刘郎。山无恙，归耕富阳，千古占桐江。
　　【金华道中】
　　西风瘦马，遥天去鸿，落日昏鸦。数前程掐得个归藏卦，梦到山家。柳下纶竿钓槎，水边篱落梅花。渔樵话，从头儿听他，白发耐乌纱。营营苟苟，纷纷扰扰，莫莫休休。厌红尘拂断归山袖，明月扁舟。留几册梅诗占手，盖三间茅屋遮头。还能够，牧羊儿肯留，相伴赤松游。
　　【题情】
　　朱门半掩，花笺自检，绣线慵拈。相思有债前生欠，今日新添。弹旧曲徒劳玉纤，遣春愁不离眉尖。黄昏渐，青山一点，新月挂冰蟾。
　　【客中九日】
　　乾坤俯仰，贤愚醉醒，今古兴亡。剑花寒夜坐归心壮，又是他乡。九日明朝酒香，一年好景橙黄。龙山上，西风树响，吹老鬓边霜。
　　
　　寨儿令
　　【道士王中山操琴】
　　傍翠阴，解尘襟，婆娑小亭深又深。轸玉徽金，霞珮琼簪，一操醉翁吟。野猿啼远水遥岑，玄鹤鸣风过乔林。休弹山水兴，难洗利名心。寻，何处有知音？
　　【鉴湖即事】
　　枕绿莎，盼庭柯，门前鉴湖春始波。白发禅和，墨本东坡，相伴住山阿。问太平风景如何？叹贞元朝士无多，追陪新令尹，邂逅老宫娥。歌，骤雨打新荷。
　　【山中分韵得声字】
　　犯帝星，动山灵，怪当年钓鱼严子陵。尘世逃名，清水濯缨，笑我问长生。驾青牛自取丹经，换白鹅谁写黄庭？烟笼烧药火，月伴看书灯。听，林外起秋声。
　　【次韵怀古】
　　写旧游，换新愁，玉箫寒酒醒江上楼。黄鹤矶头，白鹭汀洲，烟水共悠悠。人何在七国春秋，浪淘尽千古风流。隋堤犹翠柳，汉士自鸿沟。休，来往愧沙鸥。
　　【西湖秋夜】
　　九里松，二高峰，破白云一声烟寺钟。花外嘶骢，柳下吟篷，笑语散西东。举头夜色濛濛，赏心归兴匆匆。青山衔好月，丹桂吐香风。中，人在广寒宫。
　　【湖上春晚】
　　怕酒樽，殢诗魂，帕罗轻粉香揉泪痕。细雨纷纷，绿水粼粼，湖上马蹄尘。世间有万古青春，花前换几度游人。醉煞刘伯伦，瘦损沈休文。红杏村，杜宇怨黄昏。
　　【鉴湖上寻梅】
　　贺监宅，放翁斋，梅花老夫亲自栽。路近蓬莱，地远尘埃，清事恼幽怀。雪模湖小树莓苔，月朦胧近水楼台。竹篱边沽酒去，驴背上载诗来。猜，昨夜一枝开。
　　【春晓】
　　点落英，掩闲庭，海棠轩半帘红日影。纤手琼琼，娇语莺莺，睡起对银筝。柳花笺闲写芳情，荔枝浆微破春酲。浅斟白玉杯，低唱紫云亭。轻，弹一曲卖花声。
　　【忆鉴湖】
　　画鼓鸣，紫箫声，记年年贺家湖上景。竞渡人争，载酒船行，罗绮越王城。风风雨雨清明，莺莺燕燕关情。柳擎和泪眼，花坠断肠英。望海亭，何处越山青。
　　【舟行感兴】
　　愁鬓斑，怕春残，锦衣买臣何日还？好梦邯郸，别泪阳关，风度盼征鞍。为虚名消尽朱颜，掩孤篷羞见青山。矶头烟树暖，鸥外野云闲。难，能够钓鱼竿。
　　【春思】
　　曲未终，酒方浓，云收楚台十二峰。洗雨梳风，怨玉啼红，别意恨匆匆。话相思鹦鹉金笼，载离愁騕褭花骢。长天秋水远，落日暮山重。空，帘卷画堂中。喜又惊，笑相迎，倚湖山露华罗袖冷。谁惯私行，怕负深盟，偷步锦香亭。寻寻觅觅风声，潜潜等等芳情。粉墙边花弄影，朱帘下月笼明。轻，吹灭短檠灯。你见么，我愁他，青门几年不种瓜。世味嚼蜡，尘事团沙，聚散树头鸦。自休官清煞陶家，为调羹俗了梅花。饮一杯金谷酒，分七碗玉川茶。嗏，不强如坐三日县官衙。
　　【题昭君出塞图】
　　辞凤阁，盼滦河，别离此情将奈何。羽盖峨峨，虎皮驮驮，雁远暮云阔。建旌旗五百沙陀，送琵琶三两宫娥。翠车前白橐驼，雕笼内锦鹦哥。他，强似马嵬坡。
　　【小隐】
　　种药田，小壶天，伴陈抟野云深处眠。学会神仙，老向林泉，今日是归年。芦花絮暖胜绒毡，木香亭大似渔船。曲栏边莺睍睆，小池上鹭婵娟。先，收拾下买山钱。
　　【湖上避暑】
　　新雨晴，晚凉生，照芙蓉玉壶秋水冷。殢酒馀酲，题扇才情，避暑小红亭。雁云低银甲弹筝，蔗浆寒素手调冰。鸳鸯情未减，蝴蝶梦初醒。惊，何处棹歌声？
　　【三月三日书所见】
　　舣画船，驻丝鞭，问谁家丽人簇管弦？柳媚芳妍，花比婵娟，风韵出天然。牡丹亭畔秋千，蕊珠宫里神仙。三月三日曲水边，一步一朵小金莲。穿，芳径坠花钿。
　　【春思】
　　想故人，暗销魂，栏干旧时无限春。笑语云云，图画真真，一朵楚台云。怪桃根翠袖罗裙，伴梅花檀板金樽。瘦惊腰四指，愁堕泪双痕。嗔，风雨送黄昏。
　　【红叶】
　　远树重，晓霜浓，染千林夜来何处风。笑我衰翁，酒借春容，暮景叹匆匆。锦模糊费尽天工，字殷勤流出皇宫。萧萧秋雨后，片片夕阳中。空，留得绣芙蓉。
　　【送别】
　　鸾镜单，凤箫闲，褰衣问君何日还？白玉连环，斑竹栏干，回首泪偷弹。翠模糊十二巫山，玉娉婷一曲阳关。芙蓉城残月落，杨柳岸晓风寒。赸，愁上宝雕鞍。
　　
　　殿前欢
　　【秋日湖上】
　　倚吟篷，障西风十里锦芙蓉。照沧浪似入桃源洞，欠个渔翁。冰泉泻翠筒，玉液浮银瓮，罗袖擎金凤。团香弄粉，泛绿依红。
　　【次酸斋韵】
　　钓鱼台，十年不上野鸥猜。白云来往青山在，对酒开怀。欠伊周济世才，犯刘阮贪杯戒，还李杜吟诗债。酸斋笑我，我笑酸斋。唤归来，西湖山上野猿哀。二十年多少风流怪，花落花开。望云霄拜将台，袖星斗安邦策，破烟月迷魂寨。酸斋笑我，我笑酸斋。
　　【离思】
　　夜啼乌，柳枝和月翠扶疏。绣鞋香染莓苔露，搔首踟蹰。灯残瘦影孤，花落流年度，春去佳期误。离鸾有恨，过雁无书。月笼沙，十年心事付琵琶。相思懒看帏屏画，人在天涯。春残豆蔻花，情寄鸳鸯帕，香冷酴醾架。旧游台榭，晓梦窗纱。
　　【西湖晚睛】
　　总宜船，绿情红意雨馀天。盈盈皓月明如练，棹举冰田。神仙太乙莲，图画崔徽面，才思班姬扇。新诗象管，古调冰弦。
　　【客中】
　　望长安，前程渺渺鬓斑斑。南来北往随征雁，行路艰难。青泥小剑关，红叶湓江岸，白草连云栈。功名半纸，风雪千山。锦缠头，粉筝低按舞凉州。佳人一去春残后，香冷云兜。晴山翠黛愁，绿水罗裙皱，细柳宫腰瘦。梨花暮雨，燕子空楼。
　　
　　普天乐
　　【西湖即事】
　　蕊珠宫，蓬莱洞，青松影里，红藕香中。千机云锦重，一片银河冻。缥渺佳人双飞凤，紫箫寒月满长空。栏干晚风，菱歌上下，渔火西东。
　　【赠别】
　　凤钗分，鸳衾另，轻轻别离，小小前程。花开渭水秋，酒尽阳关令。不管佳人愁成病，载琴书画舸无情。今宵月明，声沉玉笙，影淡银灯。
　　【次韵归去来】
　　草堂空，柴门闭，放闲柳枝，伴老山妻。谁传红锦词，自说白云偈。照下渊明休官例，和一篇归去来兮。瓜田后村，梅泉下竺，菊圃东篱。
　　【容斋使君席间】
　　白头新，黄花瘦，长天北斗，明月南楼。吹残碧玉箫，泪满青衫袖。唤起姮娥为君寿，舞西风桂子凉秋。百年故侯，千钟美酒，一片闲愁。
　　【秋怀】
　　会真诗，相思债，花笺象管，钿盒金钗。雁啼明月中，人在青山外。独上危楼愁无奈，起西风一片离怀。白衣未来，东篱好在，黄菊先开。
　　【湖上废圃】
　　古苔苍，题痕旧，疏花照水，老叶沉沟。蜂黄点绣屏，蝶粉沾罗袖。困倚东风垂杨瘦，翠眉攒似带春愁。寻村问酒，无人倚楼，有树维舟。
　　【晚归湖上】
　　翠藤枝，生绡扇，初三月上，第四桥边。东坡旧赏心，西子新妆面。万顷波光澄如练，不尘埃便是神仙。谁家画船，泠泠玉筝，渺渺哀弦。
　　【鹤林观夜坐】
　　鹤归来，云飞去，仙山玉芝，秋水芙蕖。瑶台挂月奁，宝瑟移冰柱。一架寒香娑罗树，小栏干花影扶疏。凉生院宇，人闲洞府，客至蓬壶。
　　【重过西湖】
　　画图中，红尘外，妆台玉钗，芳径罗鞋。金瓶带酒携，纨扇和诗卖。一枕清风扁舟快，碧桃香两岸花开。刘郎再来，西施好客，东阁怜才。
　　【暮春即事】
　　老梅边，孤山下，晴桥螮蝀，小舫琵琶。春残杜宇声，香冷酴醾架。淡抹浓妆山如画，酒旗儿三两人家。斜阳落霞，娇云嫩水，剩柳残花。
　　
　　上小楼
　　【题钓台】
　　亭台土花，江山图画。遁迹烟霞，罢念荣华，间别官家。泥布袜，上御榻，龙身偃亚，不轻了故人足下。
　　
　　清江引
　　【秋思】
　　自从玉关人去也，寂寞银屏夜。风香白藕花，露冷青桐叶，雁儿未来书再写。
　　【幽居】
　　红尘是非不到我，茅屋秋风破。山村小过活，老砚闲工课，疏篱外玉梅三四朵。
　　【桐柏山中】
　　松风小楼香缥缈，一曲寻仙操。秋风玉兔寒，野树金猿啸，白云半天山月小。
　　【湖山避暑】
　　好山尽将图画写，诗会白云社。桃笙卷浪花，茶乳翻冰叶，荷香月明人散也。
　　
　　小桃红
　　【寄鉴湖诸友】
　　一城秋雨豆花凉，闲倚平山望，不似年时鉴湖上。锦云香，采莲人语荷花荡。西风雁行，清溪渔唱，吹恨入沧浪。
　　【赠琵琶妓王氏】
　　舞腰回雪脸舒霞，席上人如画，压柳欺梅旧声价。弄琵琶，风流不似明妃嫁。金樽翠斝，玉纤罗帕，同醉凤城花。
　　【忆疏斋学士郊行】
　　飞梅和雪洒林梢，花落春颠倒，驴背敲诗暮寒峭。路迢迢，相逢不满疏翁笑。寒郊瘦岛，尘衣风帽，诗在灞陵桥。
　　【春思】
　　倚栏花影背东风，暗解清宵梦，舞扇歌衫与谁共。恨忡忡，一春愁压眉山重。灯花玉虫，罗屏金凤，残月小帘栊。
　　【鉴湖夜泊】
　　鉴湖一曲水云宽，鸳锦秋成段，醉舞花间影零乱。夜漫漫，小舟只向西林唤。仙山梦短，长天月满，玉女驾青鸾。
　　【离情】
　　几场秋雨老黄花，不管离人怕，一曲哀弦泪双下。放琵琶，挑灯羞看围屏画。声悲玉马，愁新罗帕，恨不到天涯。
　　【山中】
　　一方明月杏花坛，剑气霞光烂，回首蓬莱自长叹。佩秋兰，黄精已够山中饭。劳心又懒，干名不惯，归伴野云闲。
　　【夜宴】
　　砑金罗扇当花笺，醉草湘妃怨，曲曲栏干锦屏面。小壶天，花花按舞六幺遍。寒玉响泉，香风深院，明月十三弦。翩翩白鹭伴诗癯，船系青山暮，一曲瑶筝写幽素。夜何如，飞吟亭上神仙路。琼楼玉宇，白云红树，月冷洞庭湖。
　　
　　朝天子
　　【山中杂书】
　　罢手，去休，已落在渊明后。百年心事付沙鸥，更谁是忘机友？洞口渔舟，桥边村酒，这清闲何处有？树头，锦鸠，花外啼春昼。夜长，未央，盼杀鸡三唱。东华听漏满靴霜，却笑渊明强。月朗禅床，风清鹤帐，梦不到名利场。草堂，暗香，春已到梅梢上。醉馀，草书，李愿盘谷序。青山一片范宽图，怪我来何暮，鹤骨清癯，蜗壳蘧庐，得闲心自足。蹇驴，和酒壶，风雪梅花路。
　　【野景亭】
　　瓜田邵平，草堂杜陵，五柳庄彭泽令。牵牛篱落掩柴荆，犬吠林塘静。树顶蟾明，水面风生，听渔歌三四声。小亭，野景，老我莼鲈兴。
　　【酸斋席上听胡琴】
　　玉鞭，翠钿，记马上昭君面。一梭银线解冰泉，碎拆骊珠串。雁舞秋烟，莺啼春院，伤心塞草边。醉仙，彩笺，写万里关山怨。
　　【春思】
　　见他，问咱，怎忘了当初话？东风残梦小窗纱，月冷秋千架。自把琵琶，灯前弹罢，春深不到家。五花，骏马，何处垂杨下？
　　【梅友元帅席上】
　　老夫，病馀，尚草长门赋。阿莲娇吻贯骊珠，试听莺啼序。玉露冰壶，香风琼树，醉归来不用扶。小奴，按舞，看了梅花去。
　　
　　红绣鞋
　　【次韵】
　　剑击秋风鬼啸，琴弹夜月猿号。半醉渊明可人招。南来山隐隐，东去浪淘淘，浙江归路杳。
　　【春日湖上】
　　百五日清明节假，两三攒绿暗人家。客子飘零尚天涯。春风轻柳絮，夜雨瘦梨花，绿杨阴谁系马？绿树当门酒肆，红妆映水鬟儿。眼底殷勤座间诗。尘埃三五字，杨柳万千丝，记年时曾到此。
　　【春夜】
　　燕子来时酒病，牡丹开处诗情。庭院黄昏雨初晴。镜心闲挂月，筝手碎弹冰，花前春夜永。
　　【湖上】
　　无是无非心事，不寒不暖花时。妆点西湖似西施。控青丝玉面马，歌金缕粉团儿，信人生行乐耳。
　　【圣水寺山亭】
　　佛国清凉境界，壶天金碧楼台。照眼西山画屏开。海云推月上，江水带潮来，醉嫌天地窄。
　　【越山即事】
　　山拥玉皇香案，烟笼翠袖仙鬟。两袖天风倚高寒。鹤归苍树杪，犬吠白云间，蓬莱迷望眼。
　　【天台瀑布寺】
　　绝顶峰攒雪剑，悬崖水挂冰帘。倚树哀猿弄云尖。血华啼杜宇，阴洞吼飞廉，比人心山未险。
　　【次归去来韵】
　　东舍西邻酒债，春花秋月诗才。两字功名困尘埃。青山依旧好，黄菊近新栽，没商量归去来。
　　【洞庭道中】
　　白鹭荒堤老葑，黄云远水长空。百尺蒲帆饱西风。酒旗花影里，钓艇树阴中，好山千万重。逐名利长安日下，望乡关倦客天涯。孤雁南来倍思家。乱山云掩翠，老树雪生花，冻吟诗骑瘦马。
　　【天台桐柏山中】
　　谈世事渔樵闲问，洗征尘麋鹿相亲。步入蓬莱误寻真。竹声摇翠雨，山影护苍云，神仙深处隐。
　　【雪芳亭】
　　金错落樽前酒令，玉娉婷乐府新声。夜深花睡嫩寒生。一围云锦树，四面雪芳亭，月斜时人未醒。
　　【春寒】
　　圆旧梦衾闲锦绣，按新声弦断箜篌。满襟离思倦登楼。花寒鹦鹉病，春去杜鹃愁，倚栏人困酒。
　　【岁暮】
　　金莲步苍苔小径，玉钩垂翠竹闲亭。物换星移暗伤情。游鱼翻冻影，啼鸟泛春声，落梅香暮景。竞酒争花公事，吟风弄月神思。好春能有几何时？玲珑心似锦，即渐鬓成丝，落一张闲故纸。
　　【山中】
　　黄叶青烟丹灶，曲阑明月诗巢。绿波亭下小红桥。老梅盘鹤膝，新柳舞蛮腰，嫩茶舒凤爪。
　　【鉴湖】
　　落叶山容消瘦，题诗人物风流。一片闲云驻行舟。月寒清镜晓，花淡碧壶秋，谪仙同载酒。
　　【三衢山中】
　　白酒黄柑山郡，短衣瘦马诗人。袖手观棋度青春。仙桥藏老树，石笋瘗苍云，松花飘瑞粉。
　　【怀古】
　　金字淡桥空柳浪，翠微深门掩苔墙。两袖波光钓斜阳。孤山花已老，双井水犹香，记神仙诗句响。
　　【西湖雨】
　　删抹了东坡诗句，糊涂了西子妆梳。山色空濛水模糊。行云神女梦，泼墨范宽图，挂黑龙天外雨。
　　【简吕理问】
　　挥翰墨雪车冰柱，列神仙玉珮琼琚。一舸红香占西湖。云山频管领，莺燕任追呼，别是个风月所。
　　
　　王举之

　　折桂令
　　【虎顶杯】
　　宴穹庐月暗西村，剑舞青蛇，角奏黄昏。玛瑙盘呈，琼瑶液暖，狐兔愁闻。猩血冷犹凝旧痕，玉纤寒似怯英魂。豪士云屯，一曲琵琶，少个昭君。
　　【羊羔酒】
　　杜康亡肘后遗方，自堕甘泉，紫府仙浆。味胜醍醐，醲欺琥珀，价重西凉。凝碎玉金杯泛香，点浮酥凤盏熔光。锦帐高张，党氏风流，低唱新腔。
　　【虾须帘】
　　隔花阴轻护朱门，水影藏娇，海气笼春。月晃纤波，风摇细浪，迹远凡尘。悲翠亭低垂燕嗔，水精寒深秘龙珍。云雨难亲，咫尺天涯，别是乾坤。
　　【闺怨】
　　叹窗前干鹊无灵，殢定花梢，诉尽春情。凤枕慵抬，鸳衾倦理，鸾鉴空明。唤玉英休开翠屏，减香肌羞见金莺。欲睡难成，待寄谁凭，何处卿卿？
　　【赠胡存善】
　　问蛤蜊风致何如？秀出乾坤，功在诗书。云叶轻盈，灵华纤腻，人物清癯。采燕赵天然丽语，拾姚卢肘后明珠。绝妙功夫，家住西湖，名播东都。
　　【读史有感】
　　北邙山多少英雄，青史南柯，白骨西风。八阵图成，六韬书在，百战尘空。辅汉室功成卧龙，钓磻溪兆入飞熊。世事秋蓬，惟有渔樵，跳出樊笼。
　　【三茆山行】
　　紫芝香石室清幽，不老乾坤，自在春秋。古桂寒香，枯梅瘦影，曲涧清流。飞膏雨龙归洞口，弄晴云鹤舞山头。小小瀛洲，翠户金扃，玉宇琼楼。
　　【七夕】
　　鹊桥横低蘸银河，鸾帐飞香，凤辇凌波。两意绸缪，一宵恩爱，万古蹉跎。剖犬牙瓜分玉果，吐珠丝巧在银盒。良夜无多，今夜欢娱，明夜如何？
　　【送友赴都】
　　簿书中暂驻行车，白也无敌，赤尔何如？万法依公，片言折狱，千里携书。赋温润荆山进玉，吐宫商合浦还珠。天下阙
　　【怀钱塘】
　　记湖山堂上春行，花港观鱼，柳巷闻莺。一派湖光，四围山色，九里松声。五花马金鞭弄影，七步才锦字传情。写入丹青，雨醉云醒，柳暗花明。
　　【春暮】
　　点纱窗翠簇残红，归路悠悠，情思匆匆。怕启朱扉，慵拈翠靥，倦理香绒。榆钱小难酬化工，柳丝长不系东风。减尽芳容，翠草蒙茸，绿树玲珑。
　　【访道士不遇】
　　鹤飞来踏破秋阴，经尽南华，月落西岑。炼汞为银，炊烟煮石，点铁成金。芦花被藤床竹枕，芰荷衣梅杖桐琴。凤舞鸾吟，尔不知音，谁是知音？
　　
　　水仙子
　　【春日即事】
　　鱼鳞玉尺戏晴波，燕嘴芹泥补旧窝，兔毫香墨闲工课。饮琼浆卷玉螺，柳丝长忙煞莺梭。云娥低和，娇羞谩歌，不醉如何？
　　
　　满庭芳
　　【春夜】
　　梨花月明，秋千露冷，杨柳烟澄。海棠病酒风吹醒，不用银灯。栏干外闲花有影。柳梢头宿鸟无声。罗帏静，香销玉鼎，禁鼓报初更。
　　
　　红绣鞋
　　【秋日湖上】
　　红叶荒林酒兴，黄花老圃诗情。柳塘新雁两三声。湖光扶不定，山色画难成，六桥风露冷。
　　【栖云吊贯酸斋】
　　芦花被西风香梦，玉楼才夜月云空。栖云山上小崆峒。蟠桃仙路种，诗句古苔封，教清名天地中。
　　
　　天净沙
　　【过长春宫】
　　壶中霞养丹砂，窗前云覆桃花，尘外谁分岁华。客来闲话，呼童扫叶烹茶。
　　
　　金字经
　　【春日湖上】
　　山色涂青黛，波光漾画舸。小小仙鬟金缕歌。他，宝钗轻翠娥。花阴过，暖香吹绮罗。
　　
　　迎仙客
　　【戏题】
　　双解元，恶习姻缘，豫章城月明秋满天。贩茶船，买命钱。占得春先，到称了冯魁愿。
　　
　　一半儿
　　【手帕】
　　藕丝纤腻织春愁，粉线轻盈惹暮秋。银叶拭残香脸羞。玉温柔，一半儿啼痕一半儿酒。
　　【开书】
　　泪痕香沁污鲛绡，墨迹淋漓损兔毫。心事渺茫云路遥。念奴娇，一半儿行书一半儿草。
　　
　　高敬臣

　　雁儿落过德胜令
　　【无题】
　　新愁因甚多，浅黛教谁画？倦将珊枕欹，款要朱扉亚。过月明闲照绿窗纱，酒冷重温白玉斝。五花骢系何处垂杨下，少年心亏负杀亏负杀。不恨你个冤家。高烧银蜡，宽铺绣榻，今夜来么？寻致争不致争，既言定先言定。论至诚俺至诚，你薄幸谁薄幸。过岂不闻举头三尺有神明，忘义多应当罪名。海神庙见有他为证，似王魁负桂英。碜可可海誓山盟。缕带难逃命，裙刀上更自刑，活取了个年少书生。
　　
　　黄蔷薇过庆元贞
　　【无题】
　　燕燕别无甚孝顺，哥哥行在意殷勤。三纳子藤箱儿问肯，便待要锦帐罗帏就亲。过諕得我惊急列蓦出卧房门，他措支剌扯住我皂腰裙，我软兀剌好话儿倒温存。一来怕夫人情性哏，二来怕误妾百年身。又不曾看生见长，便这般割肚牵肠。唤奶奶酩子里赐赏，撮醋醋孩儿弄璋。过断送得他萧萧鞍马出咸阳，只因他重重恩爱在昭阳，引惹得纷纷戈戟闹渔阳。哎，三郎。睡海棠，都则为一曲舞霓裳。
　　
　　        
