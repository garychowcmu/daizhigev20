录曲余谈　　（近人）王国维 撰 

　　海宁王国维 
　　东坡志林云八蜡三代之戏礼也岁终聚戏此人情之所不能免也因附以礼义亦曰不徒戏而已矣祭必有尸无尸曰奠始死之奠与释奠是也今蜡谓之祭盖有尸也猫虎之尸谁当为之非倡优而谁葛带榛杖以丧老物黄冠草笠以尊野服皆戏之道也子夏观蜡而不悦孔子譬之曰一张一弛文武之道葢为是也其言八蜡为戏礼甚当唯不必倡优为之耳 

　　唐之傀儡戏本以人演平城故事段安节乐府杂录云起于汉祖平城之围乐家遂翻为戏其引歌舞有郭郎者发正秃善优笑闾里呼为郭郎凡戏场必在俳儿之首云云故今曲调中有憨郭郎词调中有郭郎儿近拍皆以伶人之名名之也宋之傀儡戏则以傀儡演故事吴自牧梦粱录所谓傀儡敷衍烟粉灵怪铁骑公案史书历代君臣将相故事话本或讲史或作杂剧是也周密武林旧事所载略同则唐以人演傀儡宋以傀儡演人二者适相反然唐诗纪事载明皇傀儡吟云刻木牵丝作老翁鸡皮鹤发与真同须臾弄罢寂无事还似人生一世中则唐时固已有此戏矣 

　　传奇一语代异其义唐裴铏传奇乃小说家言与戏曲无涉武林旧事载诸色伎艺人诸宫调传奇有高郎妇黄淑卿王双莲袁太道等梦粱录亦云说唱诸宫调昨汴京有孔三传编成传奇灵怪入曲说唱即王灼碧鸡漫志所谓泽州孔三传者首唱诸宫调古传士大夫皆能诵之者是也则宋之传奇当与今之弹词相似至元尚有诸宫调之名如石君实戴善甫均有诸宫调风月紫云亭锺嗣成编入杂剧中又杨亷夫元宫词云尸谏灵公演传奇一朝传到九重知奉宣赍与中书省诸路都教唱此词案尸谏灵公乃鲍天佑所撰杂剧则元人以杂剧为传奇也明中叶以后传奇之名专指南剧以与北曲之杂剧相别则此二字之义凡四变矣 

　　陶九成辍耕录云唐有传奇宋有戏曲唱诨词说金有院本杂剧诸公【当作宫】调【案九成此说误也唐之传奇非戏曲见上条杂剧宋辽皆有之不自金始唯院本之名始于金耳】院本杂剧其实一也国朝院本杂剧始厘而二之则元之院本与杂剧异今元剧尚存百种而院本则无一存唯水浒传及明周宪王吕洞宾花月神仙会杂剧所载二则尚足考见大概兹录于左 

　　雷横径到勾栏里来【中略】看看戏台上郄做笑乐院本院本下来只见一个老儿裹着磕额儿头巾穿箸一领茶褐罗衫系一条皁绦拿把扇子上来开科道老汉是东京人氏白玉乔的便是如今年迈只凭女儿秀英歌舞吹弹普天下伏侍看官锣声响处那白秀英早上戏台参拜四方拈起锣棒如撒豆般点动拍下一声界方念出四句七言诗道新鸟啾啾旧鸟归老羊羸瘦小羊肥人生衣食真难事不及鸳鸯处处飞【中略】那白秀英道今日秀英招牌上明写着这场话本是一段风流藴藉的格范唤做豫章城双渐赶苏卿说了开话又唱唱了又说【中略】那白秀英唱到格头这白玉乔按喝道虽无买马博金艺要动聪明鉴事人看官喝采已过去了我儿且下来这一回便是衬交鼓儿的院本 

　　周宪王杂剧中记院本一段盖至明初犹有存者曰 

　　净同捷讥副末末泥上相见了做长寿仙戏香添寿院本上捷云歌声纔住末泥云丝竹暂停净云俺四人佳戏向前副末云道甚清才谢乐捷云今日双秀士的生日你一人要一句添寿的诗捷先云桧柏青松常四时副末云仙鹤仙鹿献灵芝末泥云瑶池金母蟠桃宴净云都活一千八百岁副末打云这言语不成文章再说【下略】 

　　下尚有滑稽语且各唱醉太平一曲而毕则院本之制较之杂剧简甚且尚有古代鹘打参军之遗此外殊无可考见也东京梦华录武林旧事所载大宴礼节杂剧之外凡弄傀儡踢架儿谓杂艺亦属敎坊宴时并用之明顾起元客座赘语谓南都万历以前大席则用教坊打院本【此谓元之杂剧】乃北曲四大套者中间错以撮垫圈舞观音或百丈旗或跳队可知明时此风犹有存者矣 

　　罗马医学大家额伦谓人之气质有四种一热性二冷性三郁性四浮性也我国剧中脚色之分隐与此四种合大抵净为热性生为郁性副净与丑或浮性而兼冷性或浮性而兼热性虽我国作戏曲者尚不知描写性格然脚色之分则有深意义存焉 

　　辍耕录云副净古谓之参军乐府杂录所谓黄幡绰张野狐弄参军是也东京梦华录载内宴杂剧凡勾队问队遣队之事皆参军色主之则参军似是教坊色长之类梦华录又谓参军色执竹竿子故史浩鄮峰真隐漫录所载大曲直谓之竹竿子然副净之名北宋固已有之黄山谷鼓笛令词云副靖传语木大鼓儿里且打一和是也后世脚色之名此为最古旦之名始见于南宋官本杂剧目及金人院本名目末泥始见于武林旧事及梦粱录若生丑外贴第则更为后起之名矣 

　　副靖传语木大木大疑亦脚色之名金院本名目有呆木大恐即朝野佥载所谓高崔嵬善弄痴大者也 

　　胡元瑞少室山房笔丛所考脚色甚多疎误兹将见于古籍之脚色名目列为一表如左 
古名	武林旧事	梦粱录	辍耕录	太和正音谱	今名
	戏头	末泥梦粱录云末泥为长则末泥即戏头也	末泥	正末当场男子也	生
	引戏太和正音谱云引戏院本中狚也	引戏	引戏	狚当场妓女也	旦
参军副靖竹竿子	次净	副净	副净	靓	净
苍鹘	副末	副末	副末	副末	末
		装孤	装孤	孤	
	装旦		元曲中有搽旦明有外旦皆是		花旦
				鸨元曲中谓之卜儿	老旦
				捷讥	
痴大木大					


　　元初名公喜作小令套数如刘仲晦【秉忠】杜善夫【仁杰】杨正卿【果】姚牧庵【燧】卢疎斋【挚】冯海粟【子振】贯酸斋【小云石海涯】等皆称擅长然不作杂剧士大夫之作杂剧者唯白兰谷【朴】耳此外杂剧大家如关王马郑等 皆名位不着在士人与倡优之间故其文字诚有独绝千古者然学问之弇陋与胸襟之卑鄙亦独绝千古戏曲之所以不得与于文学之末者末始不由于此至明而士大夫亦多染指戏曲前之东嘉后之临川皆博雅君子也至国朝孔季重洪昉思出始一扫数百年之芜秽然生气亦略尽矣 

　　元曲家中有与同时人同姓名者以余所知则有三白贲三李好古二刘时中二赵天锡二马致远二秦简夫二张鸣善二贾仲明白贲一汴人自号决寿老人自上世以来至其孙渊俱以经术著名见元好问中州集一隩州人文举【茟】之兄而仁甫【朴】之伯父也见元遗山善人白公墓表一钱唐人字无咎白珽之子今白珽湛渊遗稿有题子贲折枝牡丹诗此即制曲之白无咎也李好古其一保定人或云西平人即制张生煮海杂剧者见锺嗣成录鬼簿其二皆宋末元初人一作碎锦词者一字敏仲见赵闻礼阳春白雪刘时中一元史世祖本纪以刘时中为宣慰使安辑大理一号逋斋南昌人官至翰林学士有散曲载杨朝英阳春白雪中世祖武臣有赵天锡冠氏人元史有传制曲之赵天锡则汴人辍耕录载宛邱赵天锡为吾邱衍买妾事或即其人也马致远一大都人即东篱一金陵人马琬文璧之父见张以宁翠屏集秦简夫一名略陵川人与元遗山同时而辈行较长一即制曲之秦简夫录鬼簿所谓在都下擅名晚岁来杭者也张鸣善一见王逢梧溪集名择平阳人官江浙提学谢病隐居吴江录鬼簿亦有张鸣善扬州人宣慰司令史则制曲者也贾仲明太和正音谱以为明初人然吴师道礼部诗话云阎子静初挟其乡人书至京谒贾仲明则元时又有一贾仲明矣曲家名位不着难以钩稽往往如此 

　　曲家多限于一地元初制杂剧者不出燕齐晋豫四省而燕人又占十之八九中叶以后则江浙人代兴而浙人又占十之七八即北人如郑德辉乔梦符曾瑞卿秦简夫锺丑斋辈皆吾浙庽公也至南曲则为温州人所擅宋末之王魁元末之琵琶皆永嘉人作也又叶文庄菉竹堂书目有永嘉韫玉传奇亦元末明初人作至明中叶以后制传奇者以江浙人居十之七八而江浙人中又以江之苏州浙之绍兴居十之七八此皆风习使然不足异也 

　　世以南曲为始于琵琶记非也叶子奇草木子谓元朝南戏盛行及当乱北院本特盛录鬼簿谓南北合腔自沈和甫始是为元时已有南曲之证且南词定律引明钮少雅曲谱有元传奇林招得元传奇苏小卿元传奇瓦窑等虽明人之书禾必可据然亦足与叶锺二说相发明也又祝允明猥谈谓南戏出于宣政之际南渡后谓之温州杂剧则未详其说所本 

　　戏曲之存于今者以西厢为最古亦以西厢为最富宋赵德麟【令畤】始以商调蝶恋花十二阕谱会真记事南宋官本杂剧段数有莺莺六么一本金则有董解元之弦索西厢元则有王实父关汉卿之北西厢明则陆天池【采】李君实【日华】均有南西厢周公望【公鲁】有翻西厢国朝则查伊璜【继佐】有续西厢周果庵【坦纶】有锦西厢又有硏雪子之翻西厢迭床架屋殊不可解 

　　施愚山【闰章】矩斋杂记云传奇荆钗记丑诋孙汝权按汝权宋名进士有文集尚气谊王梅溪先生好友也梅溪劾史浩八罪汝权怂慂之史氏切齿故入传奇谬其事以污之温州周天锡字懋宠尝辨其诬见竹懒新着则荆钗似亦出于宋人杂剧不独西厢琵琶然也 

　　胡元瑞谓韩苑洛以关汉卿比司马子长大是词场猛诨余谓汉卿诚不足道然谓戏曲之体卑于史传则不敢言意大利人之视唐旦英人之视狭斯丕尔德人之视格代较吾国人之视司马子长抑且过之之数人曷尝非戏曲家耶 

　　余于元剧中得三大杰作焉马致远之汉宫秋白仁甫之梧桐雨郑德辉之倩女离魂是也马之雄劲白之悲壮郑之幽艶可谓千古绝品今置元人一代文学于天平之左而置此二剧于其右恐衡将右倚矣 

　　汤若士还魂记世或云刺昙阳子而作昙阳子者太仓王文肃公【锡爵】之次女学道不嫁而卒王元美为作传所谓昙阳菩萨者也文肃若士座主也故蒋心余临川梦责若士曰毕竟是桃李春风旧门墙怎好将帷簿私情向笔下扬他平生罪孽这词章顾不审昙阳受谤之事嗣读彭二林一行居集云世之谤昙阳者不一捕风捉影久成寃狱冯子伟人夙慕仙踪萃当时传记诗文都为一集又得昙阳弟衡手书述家奴造谤始末公案确然然尚未审其得何谤也近阅长沙杨恩寿词余丛话详载此事【但不知采自何书】曰昙阳子死数年有鄞人娄姓者以风水游吴越间妻慧美有艺能且操吴音蓄赀甚富捕者迹之亟度不可脱则曰我太仓王姓也于是哗然谓昙阳复生矣时文肃父子俱在朝以族人司家事亟召娄夫妇族人向未见昙阳莫能辨有老仆谛视良久忽省曰汝非二爷房中某娘乎始惶恐伏罪当海内轰传之时若士遽采风影之谈填成艶曲云云然余谓此说不然若士撰此曲时正在太仓正为文肃而作又在文肃家居之后决不作此轻薄事江熙扫轨间谈云王文肃家居闻汤义仍到娄东流连数日不来谒径去心甚异之乃遣人暗通汤从者以觇汤所为汤于路日撰牡丹亭从者亦窃写以报逮成袖以示文肃文肃曰吾获见久矣又静志居诗话亦云牡丹亭初出太仓相君实先令家乐演之且云吾老年人近颇为此曲惆怅合此二书观之则刺昙阳之说不攻自破矣 

　　无名氏传奇汇考谓牡丹亭言外或别有寄寓初隆庆时总督王崇古招俺答来降封为顺义王其妻三娘子封忠顺夫人由是总督之缺为时所慕自方逢时吴兑以后其权愈重穪曰经略侍郎郑洛保定安肃人也心欲得之广西蒋遵箴为文选郎中闻郑女甚美使人谓曰以女嫁我经略可得也郑以女嫁之果得经略而其女远别洛妻痛哭诟洛洛亦流涕张江陵闻之笑曰郑范溪【洛别字】涕出而女于吴杜安抚者盖指洛为经略也岭南柳梦梅者遵箴广西人故曰岭南也柳梦梅讥杜宝云你祇哄得杨妈妈退兵者洛等前后为经略皆结纳三娘子三娘子能箝制俺答又能豹束蒙古故以平得李半讥之也陈最良语李全妻云欲讨金子皆来宋朝取用时吴兑以金帛结三娘子遗百凤裙等服色甚众洛亦可知故云然柳梦梅姓名中有两木字时丁丑科状元沈懋学庚辰科状元张懋修癸未科榜眼李廷机皆有两木字柳梦梅对策言能战而后能守能守而后能和宋时虽已有此语然其影借者高丽之役兵部侍郎进战守封三策言能战而后能守能守而后能封与此语正合也云云附会殊切以属明人之言然此记即影射时事犹其第二义其大恉则义仍牡丹亭自序尽之矣 

　　义仍应举时拒江陵之招甘于沈滞登第后又抗疏劾申时行不肯讲学又不附和王李在明之文人中可谓特立独行之士矣 

　　明姚叔祥【士粦】见只编云余尝见吾盐名画张纪临元人太宗强幸小周后粉本有元人题云江南剩得李花开也被君王强折来怪底金风冲地起禁园红紫满龙堆盖以靖康为报也又有宋人尝【此字疑误】后图上有题曲云南北惊风汴城吹动吹作宫花鲜董董泼蝶狂蜂不珍重弃雪拚香无处着这面孔一综儿是清风镇的様子这将军是报粘罕的孟珙案孟珙克蔡时哀宗后妃均尚在汴汴为元师所克无与珙事此图此曲必亡宋遗民所为可谓怒于室而作色于市者矣小周后事见龙衮江南野史王铚默记尝引之 

　　世多病臧晋叔【懋循】刻元曲选多所改窜以余所见钱塘丁氏嘉惠堂所藏明初钞本郑廷玉楚昭王疎者下船杂剧谬误拙劣不及元曲选本远甚盖元剧多遭伶人改窜久失其真晋叔所刋出于黄州刘延伯所得御戏监本其序已云与今坊本不同后人执坊本及雍熙乐府所选者而议之宜其多所抵牾矣 

　　九人杂剧存于今者只元曲选百种此外如元人杂剧选古名家杂剧所刻元曲出于元曲选外者不及十种且此二书亦已久佚唯雍熙乐府中尚存丛残折数然有曲无白亦难了其意义矣所存别本亦只疎者下船一种淡生堂也是园所藏竟无一本留于人世者设无晋叔校刻今人殆不能知元剧为何物矣 

　　顷得盛明杂剧初集三十种乃武林沈泰林宗所编前有张元征程羽文二序张序题崇祯己巳仲春盖其书刋于是岁也所载均明代名人之作然已失元剧规模间杂以南曲亦有仅用一折者 

　　雍熙乐府提要云旧本题海西广氏编余所见嘉靖庚子丙寅二本均无编者姓名曹栋亭书目则云苍嵓郭□辑而失其名今阅日本毛利侯草月楼书目始知为郭勋所辑也勋明武定侯郭英曾孙正德初嗣侯嘉靖中以议大礼功进翊国公加太师后坐罪下狱死史称其桀黠有智数颇涉书史则此书必勋所辑也明史附见英传 

　　己酉夏得明季文林阁所刋传奇十种中梁伯龙浣纱记末折与汲古阁刻本颇异细审之乃借用汪伯玉【道昆】五湖游杂剧也此外易鞋记六种在毛刻六十种外中有似弹词者殆弋阳海盐腔也 

　　今秋观法人伯希和君所携敦煌石室唐人写本伯君为言新得明汪廷讷环翠堂十五种曲惜已束装未能展视此书已为巴黎国民图书馆所有不知即淡生堂书目著录之环翠堂乐府否也 

　　传奇汇考不知何人所作去岁中秋余于厂肆得六册同时黄陂陈士可参事【毅】亦得四册互相钞补共成十册已着之曲录卷六今秋武进董授经推丞【康】又得六巨册殆当前此十册之三倍均系一手所钞叙述及考证甚详然颇病芜陋耳 

　　焦理堂先生【循】曲考一书见于扬州画舫录闻其手稿为日本辻君武雄所得遗书索观后知焦氏后人自邵伯携书至扬州中途舟覆死三人而稿亦失理堂先生于此事用力颇深一旦湮没深可扼腕 

　　元人杂剧佚者已不可覩今春陈士可参事于钱唐丁氏藏书中购得明周宪王杂剧六种一张天师明断辰钩月二吕洞宾花月神仙会三羣仙庆寿蟠桃会四紫阳仙三度常椿寿五瑶池会八仙庆寿六东华仙三度十长生皆宣德间刻本宪王颇有词名然曲文庸熟亦如宋人寿词矣 

　　宪王诚斋乐府七册见明朱灌甫?万卷堂书目其所另编之聚乐堂书目作十册而吾乡汪氏振绮堂书目有诚斋乐府十册注云元本又云宋杨万里撰余案杨诚斋集小词不出十余阕决无十册之理此十册殆即万卷堂聚乐堂所著录者又误视明初刻本为元本耳 

　　钱遵王黄荛圃学问胸襟嗜好约略相似同为吴人又同喜搜罗词曲遵王也是园所藏杂剧至三百余种多人间希见之本复翁所居自拟李中麓词山曲海有学山海居之目然其藏曲之见于题跋者仅元本阳春白雪明杨仪部南峰乐府数种尚不敌其藏词之精且富也 

　　曲之为体既卑为时尤近学士大夫论之者颇少明则王元美曲藻略具鉴裁胡元瑞笔丛稍加考证臧晋叔何元朗虽以知音自命然其言殊无可采国朝唯焦理堂钥录可比少室融斋艺槩略似弇州若李调元曲话杨恩寿词余丛话等均所谓不知而作者也 

　　录曲余谈 
