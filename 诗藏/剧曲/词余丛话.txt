词余丛话
清  杨恩寿 着


词余丛话提要

《词余丛话》三卷，清杨恩寿着。杨恩寿，字鹤俦，号蓬海，又号朋海，别署蓬道人。湖南长沙人。生于一八三四年（道光十四年）[注]，一八五八年（咸丰戊午）优贡生，一八七〇（同治庚午）举人，光绪初授盐运使衔，升候补知府，历年生活，实际多是在云南、贵州各地作幕客。生平著述，自己编为《坦园丛书》；诗、文、词、赋之外，关于戏曲的有《词余丛话》及传奇《姽婳封》、《桂枝香》、《麻滩驿》、《再来人》、《桃花源》、《理灵坡》等六种，又曾作有《鸳鸯带》传奇，未刻。
[注]据《坦园诗录》，在光绪戊子年所作的诗中，自称年五十有五，由此上推，他的生年当是在道光十四年。又据《眼福编》自序写于光绪十一年，则他的卒年，当还在此以后。

《词余丛话》，分为《原律》、《原文》、《原事》，各一卷。《原律》，多谈的是律吕、宫调、曲谱、声韵之类；《原文》，专是谈词藻、文章；《原事》，则考证或记述一些戏曲故事。《丛话》的体制，和其它称为“曲话”的著作并没有什么差别，只是因为作者时代较晚，其中较多清代中叶以来的材料。
《词余丛话》共有如下所列各种版本：
（一）《坦园丛书》本    《坦园丛书》有清光绪间长沙杨氏自刻本。
（二）《重订曲苑》本     据《坦园丛书》本景印。


（三）《增补曲苑》本     据《重订曲苑》本排印。


词余丛话序

古者入学习乐，弟子职也。少者可学，必非难事。自高视阔论者执孔子“乐云乐云，钟鼓乎哉”之说，穷极精微，屡牍连篇，究莫得善美之蕴。不知孔子所论，乃指作乐而云然，谓必有盛德大业方可作一代之乐，非谓舍钟鼓而别有所谓乐也。孟子曰：“今之乐犹古之乐。”古有乐，今亦有乐。古乐云亡，舍今奚从?而今日之乐，大而清庙、明堂、燕享、祭祀，小而樵歌、牧笛，妇孺讴吟，凡有声者，皆可谓乐。以此为乐，则弟子可学矣。文禩奉使入觐大朝，得遇湖北护贡官杨都转，晨夕晤对，一月有余，无日不有倡和。湖光山色，助我诗情。旣读其诗集、词集矣，汉阳旅次，又以院本数种见赠。文禩受而读之，第觉其词旨圆美，齿颊生香，而于制曲之源流瞢如也。一再叩其底蕴，都转略示梗概，并出是卷读之。卷分三类：一曰《原律》，辩论宫商，审明清浊；一曰《原文》，凡曲之高下优劣，经都转论定者，悉着于篇；一曰《原事》，诙谐杂出，耳目一新；制曲之道，思过半矣。较之《随园诗话》、《制艺丛谈》、《楹联丛话》，更足启发心思，昭示来学，不得以曲子相公为名臣累也。下邦有白毫子——明命王之十子，今王之叔父也——尝以宫中应制第有鱼龙漫衍之戏为陋，访得故黎承值乐工善吹笛者，出新意，制曲凡数十套，按节而歌，应声而舞。四十年来，内庭赐宴，小臣得与闻焉。在下邦以创始为奇，未尝不咨嗟叹赏。以为古之乐，则吾不知；若今之乐，亦观止而不敢复请。惜白毫子薨已十有二年，不获赌是篇而考证之，亦憾事也。付梓后愿以百本见寄。海邦童子，尚多颖秀之资，倘循是以求其精微，不独今之乐可学，卽古乐之善美者，不亦可测其涯涘耶?丁丑秋九月，越南国贡部正使珠江裴文禩殷年甫拜序于汉阳鹦鹉洲舟次。



词余丛话 卷一

     原 律

乾隆六年开律吕正义馆，庄亲王董其事。王撰《分配十二月令宫调论》，最为精核。因备录之：“《宋史?燕乐志》：‘以夹钟收四声；曰宫，曰商，曰羽，曰闰。闰为角，其正角声、变征声、征声皆不收，而独用夹钟为律本。宫声七调，曰正宫、高宫、中吕宫、道宫、南吕宫、仙吕宫、黄钟宫。商声七调，曰大石调、高大石调、双调、小石调、歇指调、商调、越调。羽声七调，曰般涉调、高般涉调、中吕调、平调、南吕调、仙吕调、黄钟调。角声七调，曰大石角、高大石角、双角、小石角、歇指角、商角、越角。’此其四声二十八调之略也。顾世传曲谱，北曲宫调凡十有七，南曲宫调凡十有三，其名大抵祖二十八调之旧，而其义多不可考。又其所谓宫调者，非如雅乐之某律起宫、某声起调，往往一曲可以数宫，一宫可以数调。其宫调名义旣不可泥，且燕乐以夹钟为黄钟、变征为宫、变宫为闰，其宫调声字亦未可据。按骚隐居士曰：‘宫调当首黄钟，而今谱乃首仙吕。且旣曰黄钟为宫矣，何以又有正宫?旣曰夹钟、姑洗、无射、应钟为羽矣，何以又有羽调?旣曰夷则为商矣，何以又有商调?且宫、商、羽各有调矣，而角、征独无之。此皆不可晓者。或疑仙吕之“仙”，乃“仲”字之讹；大石之“石”，乃“吕”字之讹，亦寻声揣影之论耳。’《续通考》谓：‘大石本外国名。般涉卽般瞻，译言般瞻，华言曲也。’夫南北风气固殊，曲律亦异，然宫调则皆以五声旋转于十二律之中。廖道南曰：‘五音者，天地自然之声也。在天为五星之精，在地为五行之气，在人为五藏之声。’由是言之，南北之音节虽有不同，而其本之天地之自然者，不可易也。且如春月盛德在木，其气疏达，故其声宜啴缓而骀宕，始足以象发舒之理，若仙吕之【醉扶归】、【桂枝香】，中吕之【石榴花】、【渔家傲】，大石之【长寿仙】、【芙蓉花】、【人月圆】等曲是也。夏月盛德在火，其气恢台，其声宜洪亮震动，始足以肖茂对之怀，若越调之【小桃红】、【亭前柳】，正宫之【锦缠道】、【玉芙蓉】、【普天乐】等曲是也。秋之气飒爽而清越，若南吕之【一江风】、【浣溪沙】，商调之【山坡羊】、【集贤宾】等曲是也。冬之气严凝而静正，若双调之【朝元令】、【柳摇金】，黄钟之【绛都春】、【画眉序】，羽调之【四季花】、【胜如花】等曲是也。以盖声气之自然，本于血气心知之性而适当于喜怒哀乐之节，有非人之智力所能与者。我圣祖仁皇帝考定元音，审度制器，黄钟正而十二律皆正，则五音皆中声、八风皆元气也。今合南北曲所存燕乐二十三宫调诸牌名，审其声音，以配十有二月：正月用仙吕宫、仙吕调，二月用中吕宫、中吕调，三月用大石调、大石角，四月用越调、越角，五月用正宫、高宫，六月用小石调、小石角，七月用高大石调、高大石角，八月用南吕宫、南吕调，九月用商调、商角，十月用双调、双角，十一月用黄钟宫、黄钟调，十二月用羽调、平调。如此，则不必拘拘于宫调之名，而声音意象，自与四序相合。羽调卽黄钟调，盖调阙其一，故两用之；而子当夜半，介乎两日之间，于义亦宜也。闰月，则用仙吕入双角；仙吕卽正月所用，双角卽十月所用，合而用之，‘履端于始，归余于终’之义也。”



曲中重句为迭，始于《江沱》之“不我与也”。其称为格者，三百篇中或用“之”，或用“兮”，或用“止”，或用“只”，《楚辞》则用“些”，其鼻祖也。如【水红花】“也啰”二字，韵在其上，“也啰”为语助，皆此类耳。至若一字旣不叶韵，又无其义，如【驻云飞】之“嗏”字，则古诗“妃呼豨”之属也。

句字长短，古无定限。如二字为句，则“祁父”、“肇禋”之类是也；三字为句，则“思无邪”、“于绎思”之类是也；四、五、六、七字，六代以来所常用，不具论；若八字，则“我不敢效我友自逸”之类是也；九字“人莫踬于山而踬于垤”，十字“饘于是粥于是以糊余口”，皆其类也。十一字以上，荀卿《成相》辞备有之。至少至一字，则虽“都”、“俞”、“吁”、“咨”载在二《典》，而于歌辞，不少概见，惟宋词《十六字令》第一句，乃一字一韵也。《汉》曲“故春非我春、夏非我夏、秋非我秋、冬非我冬”，以十七字为句，千古罕偶。
“不少概见”，似应作“则少概见”。


元人周德清评《西厢》云：“六字中三用韵，如‘玉宇无麈’内‘忽听一声猛惊’、‘玉骢娇马’内‘自古相女配夫’，此皆三韵。”沈景倩谓：“‘女’、‘古’仄声，‘夫’字平声，不若‘云敛晴空’内‘本宫始终不同’俱平声，乃佳耳。究之此类，元人多能之，不独《西厢》为然。如春景时曲云‘柳绵满天舞旋’，冬景云‘臂中紧封守宫’，又云‘醉烘玉容微红’，重会时曲云‘女郎两相对当’，私情时曲云‘玉娘粉妆生香’，《梅香》杂剧云‘不妨莫慌我当’，《两世姻缘》云‘怎么性大偏杀’，《歌舞丽春堂》云‘四方八荒万邦’，俱六字三韵，稳贴圆美。他尚未易枚举。词曲佳处自有，此特剩技耳。”

今按乐者必先学笛。如五、凡、工、尺、上、一之属，世以为俗工俚习，不知其来旧矣。宋《乐书》云：“黄钟用合字，大吕、太簇用四字，夹钟、姑洗用一字，夷则、南吕用工字，无射、应钟用凡字，中吕用上字，蕤宾用钩字，林钟用尺字，黄钟清用六字，大吕、夹钟清用五字。又有阴、阳及半阴、半阳之分。”而辽世大乐，各调之中，度曲协律，其声凡十，曰五、凡、工、尺、上、一、四、六、钩、合；近十二雅律，第于律吕各阙其一，犹之雅音之不及商也。可见宋、辽以来，此调已为之祖，宜后之习乐者不能越其范围。
“钩”，当作“勾”。

昔人谓：“诗变为词，词变为曲，体愈变则愈卑。”是说谬甚。不知诗、词、曲，固三而一也，何高卑之有?风琴雅管，三百篇为正乐之宗，固已芝房宝鼎，奏响明堂；唐贤律、绝，多入乐府，不独宋、元诸词，喝唱则用关西大汉，低唱则用二八女郎也。后人不溯源流，强分支派。《大雅》不作，古乐云亡。自度成腔，固不合拍；卽古人遗制，循涂守辙，亦多聱牙。人援“知其当然、不知其所以然”之说以解嘲，今并当然者亦不知矣。诗、词、曲界限愈严，本眞愈失。


古人制曲，神明规矩，无定而有定，有定仍无定也。乐谱：《鹿鸣》之诗，首章“我”为蕤、“有”为林、“嘉”为应、“宾”为南，次章“我”为林、“有”为南、“嘉”为应、“宾”为黄。同一“我有嘉宾”，初无高下轻重之别，何以互异若是?可见诸律原可通，不必拘拘工尺也。旨哉沈薲渔之言曰：“迁字就调，可以恕古而不可以恕今。”

《旧唐书?音乐志》，《享龙池》乐章十首，姚崇、蔡孚等十人之作，皆七律也。沈佺期之“卢家少妇”一章，卽乐府之“独不见”也。陈标《饮马长城窟》一篇，亦是七律。杨升庵《草堂词选序》曰：“唐七言律，卽塡词之《瑞鹧鸪》；七言仄韵，卽塡词之《玉楼春》也。至于醉草《清平》、旗亭画壁，绝句入乐府者，尤指不胜屈。”此曲与诗、词异流同源也。

元曲音韵，讲求最细。脍炙人口者莫若《琵琶》，犹不免借用太杂之讥。昔欧阳永叔谓：“退之古诗，工于用韵，得宽韵则波澜横溢，泛人旁韵；得窄韵则不复旁人，因难见巧。”塡词者何独不然。

汉《礼乐志》：“武帝定郊祀之礼，乃立乐府，采诗夜诵，有赵、代、秦、楚之讴。”刘舍人所谓“武帝崇礼，始立乐府也”。案：孝惠二年，夏侯宽已为乐府令，则乐府之立，未必始于武帝也。

张度西先生尝谓：“词曲之源，出自乐府。虽世代升降，体格趋下，亦是天地间一种文字。曲谱中大石调之【念奴娇】‘长空万里’，般涉调之【哨徧】‘睡起草堂’，皆宋词，可见是时已开元曲先声，如青莲《忆秦娥》为词祖，姸丽流美，而声之变随之，有莫知其然而然者。然如实甫、东篱、汉卿，犹存宋人体格；自院本、杂剧出，多至百余种，歌红拍绿，变为牛鬼蛇神、淫哇俚俗，遂为大雅所憎。前明邱文庄《十孝记》何尝不以宫商爨演，寓垂世立教之意?在文人学士，勿为男女媟亵之辞，埽其芜杂，归于正音，庶见绮语眞面目耳。”先生此论，与藏园《题忠愍记》“安肯轻提南、董笔，替人儿女写相思”之句，相脗合云。
“哨徧”，似应作“哨遍”。
“十孝记”，当是“五伦全备纲常记”。


自北剧兴，名男曰“末”、女曰“旦”。南剧虽稍有更易，而“旦”之名不改，不解何义。按《辽史?乐志》：“大乐有七声，谓之七旦。”凡一旦，司一调，如正宫、越调、大石、中吕之属。此外又有四旦二十八调，不用黍律，以琵琶叶之，卽今九宫谱之始。所谓旦者，乃司乐之总名。金、元相沿，遂命歌伎领之。后改为杂剧，不皆以倡伎充旦，则以优之少者假扮为女，渐失其眞。

元人云：“杂剧中用四人：曰末泥色，主引戏、分付；曰副净色，主发乔；曰副末色，主打诨；又一人装孤老。”独无旦之色目，益知旦为司调，如教坊部头、色长类也。

粱茝邻中丞《浪迹续谈》：“生、旦、净、末之名，自宋有之。然《武林旧事》亦多不可解者。惟《庄岳委谈》云：‘传奇以戏为称，谓其顚倒而无实耳。故曲欲熟而命以生也，妇宜夜而命以旦也，开场始事而命以末也，涂污不洁而命以净也。’枝山《猥谈》则云：‘生、旦、净、末等名，有谓反称，又或托之唐庄宗者，皆谬也。此本金、元阛阓谈吐，所谓“鹘伶声嗽”，今云市语者也。生卽男子，旦曰“装旦色”，净曰“净儿”，末乃“末泥”，孤乃官人。卽其土音，何义理之有！’《坚瓠集》：‘《乐记》注：“俳优杂戏，如猕猴之状。”生，“狌”也。旦，“狚”也——《庄子》：“援猵狚以为雌。”净，“狰”也——《广韵》：“似豹，一角，五尾。”丑，“狃”也——《广韵》：“犬性骄。”俳优如兽，所谓“獶杂子女”也。’此近穿凿，恐非事实。”


院本乃宋徽宗时五花爨弄之遗，有散说，有道念，有筋斗，有科泛。初与杂剧本一种，至元世始分为两，明则院本不传久矣。今尚称院本，犹沿宋、金之旧。

毛西河先生于音律有神悟。《丹陛乐》者，黄门鼓吹曲也，设笋簴于午门旁，太常典之。而其曲多误。圣祖命更定之。陈文贞公以《列代乐章配音乐议》，属先生条上，多所采用。康熙二十三年，圣祖谕羣臣以径三围一、隔八相生之法，先生遂极意搜讨，作《圣谕乐本解说》、《皇言定声录》及《竟山乐录》。三十八年，圣祖南巡，先生进《乐本解说》刻本，诏传至行在奖劳，并勅改刻本讹字，宣付专行。李刚主走三千里，受业凡三日，尽得旧所传五声、二变、四清、七调、九歌、十二管并器色旋宫之法，且能正先生乐书讹谬二十余字。先生大惊，尽出所著，俾论定。

惠红豆先生生时，其父梦杨文贞公来谒，卽以“士奇”名之。学问宏通，尤工词曲。撰《琴篴理数考》四卷，其略云：“十二律，黄钟至小吕为阳，蕤宾至应钟为阴。阳用正而阴用倍，蕤宾长、小吕短、黄钟中，自古相传之旧法也。晋永嘉之乱，有司失传。梁武帝始改旧法，黄钟长、应钟短、小吕中，由是阳正阴倍之法绝。汉、魏律篴，小吕一均之下征调，黄钟为宫，有小吕，无蕤宾，故假用小吕为变征。黄钟篴之黄钟宫为正宫。小吕篴之黄钟为下宫。征最小，而以为宫，故为下宫。隋郑译遂以黄钟正宫当之，擅去小吕，用蕤宾，以坿会先儒“宫浊、羽清”之说。夫宫浊、羽清者，指下征调而言。译改为正宫，是以历代之乐皆患声高。隋、唐以来，惟奏黄钟一均，而旋宫之法废矣。古法尽亡，独存于琴、篴。篴孔疏密，取则琴晖。琴之十二律，起于中晖；篴之七音，生于宫孔。黄钟篴从宫孔黄钟始，一上一下，终于蕤宾；琴自中晖黄钟始，一左一右，终于十晖小吕。”书成，嘉定王进士恪见而喜之。余或莫之解也。


江愼修先生博通古今，尤专心《十三经注疏》。自少迄老，丹黄不去手。方侍郎苞，吴编修绂，皆深于三《礼》者，见先生乃大叹服。高宗诏举经明行修之儒，有荐先生者，力辞免。以著书自娱，旁及词曲。其论黄钟之宫曰：“《吕氏春秋》称：‘伶伦作律，先为黄钟之宫，次制十二筒以别十二律。’黄钟之宫者，黄钟半律，后世所谓黄钟清声也。唐时《风雅十二诗谱》以清黄起调、毕曲，琴家正宫调黄钟不在大弦而在第三弦，合于古者‘黄钟宫为律本’之意；声律自然，古今不异也。伶州鸠论七律而及武王之四乐，夷则、无射曰上宫，黄钟、太簇曰下宫，盖律长者用其清声，律短者用其浊声，古乐用均之法虽亡，而因端可推。《韩子?外储篇》曰：‘琴以小弦为大声，大弦为小声。’虽诡辞以讽，然因是知古者调瑟之法，黄钟、大吕、太簇、夹钟、姑洗、仲吕、蕤宾，用半而居小弦，林钟、夷则、南吕、无射、应钟用全而居大弦也。《管子》书五声征、羽、宫、商、角之序，亦如此。”入声派入三声，卽《中原韵》务头也。上声亦可作平，如《西厢》之【清江引】“下场头那答儿分付我”，“我”字上声；“香美娘处分破花木瓜”，“瓜”字平声；【天下乐】“泛浮槎到日月边”，“边”字平声；“安排着憔悴死”，“死”字上声，此类甚多。用上皆可代平，但不可用去声字耳。《尔雅》：“徒歌曰谣。”《说文》“谣”作“?”，注云：“?从肉言。”今按：“徒歌”，谓不用丝竹相和也。“肉言”，歌者人声也。出自胸臆，故曰“肉言”。童子歌曰“童?”，以其言出自胸臆，不由人教也。唐人谓徒歌曰“肉声”，卽《说文》“肉言”之意也。



词余丛话 卷二

原 文

明曲《天宝遗事》，相传为汪太涵手笔。当时传播艺林。以余观之，不及洪昉思远甚。《窥浴》一出，洪作细腻风光，柔情如绘，汪则索然也。备录如左。持月旦评者，当不河汉斯言。汪作：【醉花阴】腻水流清涨新绿，洗尽胭凝粉聚。斗帐锦重围，只恐东君窥见浓匀处。前腔坐对银屏困无语，一点春心未足。举动不胜娇，偏亸云鬟，拥被衣金镂。【古神仗儿】尘清洞府，风生桂窟。梦断瑶池，魂离洛浦。雁行鸳序，莺雏燕语。侍晨妆翠围红簇。恐要侍儿扶，宜写在懒妆图。前腔云窗绣户，光凝绮窟。春暖冰肌，香温玉骨。芳姿新浴，兰汤乍出。汗溶溶润彻琼酥，似梨花一枝春带雨。洪作：【四季花】别殿景幽奇。看雕梁畔、珠帘外，雨卷云飞。逶迤，朱阑几曲环画溪，修廊数层接翠微，绕红墙，通玉扉。你看清渠屈注、回澜皱漪，香泉柔滑宜素肌。欵解云衣，早现出珠辉玉丽。不由我对你、爱你、扶你、觑你、怜你。【金凤钗集】花朝拥，月夜偎，尝尽温柔滋味。鎭相连似影追形，分不开如刀划水。千般撋纵百般随，两人合一副肠和胃。密意口难提。写不迭鸳鸯帐，绸缪无尽期。悄偷窥：亭亭玉体，宛似浮波菡萏，含露弄娇姿。轻盈臂腕消香腻，绰约腰身漾碧漪。明霞骨，沁雪肌。一痕酥透双蓓蕾，半点春藏小麝脐。爱煞红巾罅，私处露微微。凝睛睇，恁孜孜含笑，浑似呆痴。休说俺偷眼宫娥魂欲化，则他个见惯君王也不自持。恨不把春泉翻竭，恨不把玉山洗颓，不往的香肩呜嘬，不住的纤腰抱围。无言匿笑含情对，意怡怡。灵液春风，澹荡恍如醉。波光暖，日影晖。一双龙戏出平池，险把个襄王渴倒阳台下，恰便似神女携将把暮雨归。出温泉新凉透体，睹玉容愈增光丽。最堪怜残妆乱头，翠痕干晚云生腻。看你柳含风、花怯露，软难支。似娇无力，倩人扶起。肩相并，手共携，不须花底小车催。趁扑面好风归。【凝行云熬】意中人，人中意。则那无情花鸟也情痴，一般的解结双头学并栖。

   案：“往”，似应作“住”。

《汉书?元帝纪》：“赐单于待诏掖庭王樯为阏氐。”《匈奴传》：“王墙，字昭君。”惟《后汉书?南匈奴传》作“嫱”。钱竹汀先生谓：“《说文》无‘嫱’字。《左传》‘妃，婶、嫔、御’。唐石经本作‘墙’。”则《匈奴传》作‘墙’不误。而《元帝纪》之“樯”字，《说文》亦未收也。琵琶出塞，乃乌孙公主事，与昭君无涉。傅元《琵琶赋序》曾详之，载在《宋书?乐志》。后人因石崇《王明君辞序》：“昔公主嫁乌孙，令琵琶马上奏乐，以慰其道路之思，其送昭君亦必尔也。”遂附会以为昭君。杜工部亦有“琵琶胡语”之句。明人演作传奇，叙：昭君上马之顷，文武跪送，昭君顾而长叹。其词曰：“你看这文官济济中何用，便是那武将森森也枉然，却教我红粉去和番！”下语如铸，愧煞千古鬓眉。王元美手笔也。


《虎囊弹》院本鲁智深醉酒一出，标曰“三门”，疑是“山门”之讹。后见《浪迹丛淡》引《释氏要览》：“寺字开三门者，谓空门、无相门、无作门，故谓‘三门’。”然则《虎囊弹》之标目非误也。是出结尾：【寄生草】漫拭英雄泪，相随处士家。谢慈悲剃度莲台下。没缘法，转眼分离乍。赤条条来去无牵挂。那里去烟蓑雨笠卷单行?怎离却芒鞋破钵随缘化。声情激越，可泣可歌。《红楼梦》曾引是曲，虽为宝玉出家借作楔子，而于传奇中独拣是折，可见作《红楼梦》者洵此中解人也。余尤爱其临去科白云：“俺于今不是五台山的和尚了！”黄鹄举矣，青天廓然。昔金圣叹尝赞《西厢记》“俺去也”三字，千古犹响，余于此十二字亦然。

名人下笔，一字不苟。《桃花扇?开场》云：“孙楚楼边，莫愁湖上，又添几树垂杨。”一“又”字，将宏光荒淫包埽殆尽，已必其不能中兴，蹈陈、隋覆辙矣。但宏光鄙俚无文，惟解纵烧酒、渔幼女，尚不及《玉树后庭》，留有南朝余韵。

王船山先生生当胜国末年，著述宏富。近经曾文正公刻其遗集二百余卷，此外尚多佚本也。先生尝取李公佐《谢小娥传》，衍作《龙舟会》杂剧。开场叙公佐登晴川阁：【斗鹌鹑】渺渺芳洲，桃波微皱。草如油，红芽初透。春色如斯，问何人撋就，吊古含愁?古人知否?【紫花儿序】弄笔尖的把丹青画饼，持牙筹的将斛斗量沙，拥旌旄的似昼锦冠猴。目断长堤杨柳、古渡扁舟。波流，一任乾坤日夜浮。问谁是吊北渚灵均哀郢，祝东风周郎顾曲，望长安王粲登楼?淋漓悲壮，睥睨古今，高调也。先生深恶明末诸臣，全本结尾，赞小娥之复仇：【清江引】莽乾坤只有个闲钗钏，剑气飞霜霰。蟒玉锦征袍，花柳琼林宴。大唐家九叶圣神孙，只养得一伙烟花贱。——则愤世词也

案：“钗”字原作■{釒义}，为“钗”字的俗写。下文“钗”字皆然，不另案。

程雨苍孝廉以时文名家，词学苏、辛，尤工长调。尝馆余家，谈及玉茗《四梦》，颇有微辞，谓：“先生得意者乃《牡丹亭》，而《惊梦》一出，疵颣尤多。”余与辨论，遂逐句指斥。至“沉鱼落雁鸟惊喧，羞花闭月花愁颤”，雨苍以“鱼鴈”下单提“鸟”字、“花月”下单提“花”字，语落边际。“闲凝眄，生生燕语明如剪，呖呖莺声溜滴圆。”以下二句主听、说，与上三字不贯。此二条，余亦不能为先生附会也。昔先生指摘凤洲文集，凤洲闻之，笑曰：“汤生标涂吾文，异日亦必有标涂汤生之文者。”信然。

嵇月生秀才，无锡人，寄籍湘阴。六世祖留山先生——文敏公之父也——居范忠贞公幕府。耿精忠之乱，同及于难。困囹圄时，楮墨不给，乃烧薪为炭，写著作四壁殆满。事平，狱卒出破书一本，反面炭笔字，悉诗、古文辞也。中有《续离骚》杂剧，满腔悲愤，藉以发之。杜默哭霸王庙一折，尤为悲壮。月晕风凄之夜，擫铁笛吹之，老重瞳必泪数行下也。【新水令】醉书生瞻眺项王宫，恕穷途瓣香虚供，宝鼎内不断绝千载烟，江面上常借助一帆风。论霸业回首成空，遗灵爽古殿寒钟，还想象万人敌威名重。【驻马听】父老江东，眼盼旌旗在目中。壶浆担奉，凄凄魂断战场空。实指望车如流水马如龙，谁承想羊欺猛虎鸦欺凤。下场头谁送终?血染丹枫，泪滴波涛涌。【沉醉东风】学诗书头烘脑烘，学剑术心懒意慵，避会稽藏了锐气，练子弟熟了操纵。那怕赤帝枭雄，趁着那辇跸东巡想截龙。小可的扰不碎秦王一统。【得胜令】似这般本色大英雄，煞强似谩骂假牢笼。宁可将三分业轻抛送，怎学那一杯羹造孽种?破百二秦封，秉烈炬咸阳恸。噪金鼓关中，吓得众诸侯拜下风。【七兄弟】酒席上杀风算甚么勇?猛放一线走蛟龙。教千秋豪杰知轻重。割鸿沟无恙汉家翁，庆团栾吕雉谐鸳梦。【梅花酒】餐藜藿，鬓蓬松。伴四壁寒蛩，诉半夜哀鸿，泣孤客雕虫。盲世界精金变作铜，鬼窟穴热夜冷呵风。赴滕王，扯逆篷。赴膝王，扯逆篷。我这里乞儿般没蛇弄，你那里土神样杀鸡供。我这里靠笔砚代耕农，你那里兴波浪管艄工。我这里盼青云黑漆朦，你那里傍乌江晚烟封。我这里万千苦半生穷，你那里七十战一场空。我这里饥驱得脚西东，你那里装饰得庙崇嶐。却不道两无功，三条银蜡夜烧红，抵多少单鎗匹马战争中。尽做了千秋碁局五更钟，不由你心不恸，俺待睁开醉眼问天公。
“霸王庙”，原作“愤王庙”。
“知轻重”，原作“如轻重”。
“梅花酒”，原作“杏花酒”。


昔人谓：“文章最忌参死句。”余觉文章中有以死句见妙者。《会眞记》夫人拷问红娘，红娘直认：“红娘你请先行，小姐权时落后。”此十成死语也。接云：“自然是神针法灸。难道是燕侣莺俦？”字字跳脱，读之跃然。

吴梅村有兄名志衍，为成都令，死张献忠之难。邱屿雪谱成《蜀鹃啼》院本以纪其事。梅村观演是剧有诗云：“平生兄弟剧流连，高会南楼尽少年。往事酒杯来梦里，新声歌板出花前。青城道士看游戏，白发衰翁漫放顚。双泪正垂俄一笑，认君眞已作神仙。”惜此书今佚。尤西堂《题屿雪像赞》云：“君善顾曲，梨园乐府。吾和而歌，红牙画鼓。”名重若此，传播旗亭者必不止《蜀鹃啼》一种也，容再访之。


董恒岩《芝龛记》，以秦良玉、沈云英二女帅为经，以明季事涉闺阁曁军旅者为纬，穿插野史，颇费经营。惟分为六十出，每出正文外旁及数事甚至十余事者。隶引太繁，止可于宾白中带叙；篇幅过长，正义不免稍略，喧宾夺主，眉目不清。考据家不可言诗，更不可度曲。论者谓“轶《桃花扇》而上”，则非蒙所敢知也。第五十七出有悼南都《渔歌》三折，酣畅淋漓，性灵流露，似集中仅见之作。【满江红】如此江山，又见了永嘉南渡。可念取衣冠原庙，龙蟠虎踞。白水除新啼泪少，青山似洛豪华故。视耽耽定策入纶扉，奇功据。《燕子》叫，《春灯》觑，瑶池宴，迷楼住。看畴咨献纳，者般机务。蟒玉江干杨柳态，貂蝉河榭芙蓉步。召南熏歌舞奏中兴，风流足。芳乐莺声，已忘却杜鹃啼血。淆混着孤鸿羣雀，淮扬旌节。半壁山川防御缓，六朝金粉征求切。问无愁天子为何愁?梨园缺。挺击变，妖书揭。红丸反，移官掣。又重钩党祸，仍依珰辙。玉合王孙耽玉笛，金貂宦孽操金玦。听秦淮遗韵似天津，鸣鶗鴂。尘涴西风，昏惨煞台城秋柳。竞塡补伏波前欠，明珠论斗。监纪、中书随地是，职方、都督盈街走。拥貂冠鱼袋出私门，多于狗。练湖佃，洋船搂。芦洲课，瓜仪■{娄斗}。更分文觔两，旗亭税酒。磺使又差肥豕腹，宫娃再选惊螓首。唱江风鼓棹说兴衰，渔婆口。


《桃花扇》结尾，一首弹词，一套北曲，亦是悼南都。以余论之，似高于《芝龛记》也。弹词：【秣陵秋】陈、隋烟月恨茫茫，井带胭脂土带香。骀荡柳绵黏客鬓，叮咛莺舌恼人肠。中兴朝市繁华续，遗孽儿孙气焰张，只劝楼台追后主，不愁弓矢下残唐。蛾眉越女纔承选，《燕子》吴歈早擅场，力士签名搜笛步，龟年协律奉椒房。西昆词赋新温、李，乌巷冠裳旧谢、王。院院宫妆金翠镜，朝朝楚梦雨云床。五侯阃外空狼燧，二水洲边自雀航。指马谁攻秦相诈，入林都畏阮生狂。《春灯》已错从头认，党祸重钩无缝藏。借手杀仇长乐老，胁肩媚贵半闲堂。龙钟阁部啼梅岭，跋扈将军噪武昌。九曲河流晴涣渡，千寻江岸夜移防，琼花劫到雕阑损，《玉树》歌终画殿凉。沧海迷家龙寂寞，风尘失伴凤彷徨。青衣衔壁何年返?碧血溅沙此地亡。南内汤池仍蔓草，东陵辇路又斜阳。全开锁钥淮、扬、泗，难整乾坤左、史、黄。建帝飘零烈帝惨，英宗困顿武宗荒，那知还有福王一，临去秋波泪数行。北曲：【新水令】山松野草带花挑，猛抬头秣陵重到。残军留废垒，瘦马卧空壕。村郭萧条，正对着夕阳道。【驻马听】野火频烧，护墓长松多半焦。山羊羣跑，守陵阿监几时逃?鸽鸰蝠粪满堂抛，枯枝败叶当阶罩。谁祭埽?牧儿打碎龙碑帽。【沉醉东风】横白玉八根柱倒，堕红泥半堵墙高。碎琉璃片瓦多，烂翡翠窗棂少。舞丹墀燕雀常朝。直入宫门一路蒿，住几个乞儿饿殍。【折桂令】开秦淮旧日窗寮，破纸迎风，坏槛当潮。目断魂消。当年粉黛，何处笙箫?罢灯船端阳不闹，收酒旗重九无聊。白鸟飘飘，绿水滔滔。嫩黄花有些蝶飞，新红叶无个人瞧。【沽美酒】你记得跨青溪半里桥?旧红板没一条，秋水长天人过少，冷清清落照，剩一树柳弯腰。【太平令】行到那旧院门何用轻敲，也不怕小犬哰哰。无非是枯井颓巢，不过些砖苔砌草。手种的花条柳梢，尽意儿采樵。这黑灰是谁家厨灶？【离亭宴带歇拍煞】俺曾见金陵玉殿莺啼晓，秦淮水榭花开早，谁知道容易冰消。眼看他起朱楼，眼看他燕宾客，眼看他楼塌了。这青苔碧瓦堆，俺曾睡风流觉。将五十年兴亡看饱。那乌衣巷不姓王，莫愁湖鬼夜哭，凤凰台栖枭鸟。残山梦最眞，旧境丢难掉。不信这舆图换稿?谱一套《哀江南》，放悲声唱到老。


长平公主经烈皇手刃，断臂不殊。入我朝后，奉诏访原聘驸马周世显，照公主例赐婚。厚泽深仁，超轶往古。《芝龛记》有《感徽》一出叙此事，不甚周备。海盐黄韵珊谱作《帝女花》院本，本末较详，词笔偪近藏园，非芝龛可同日语也。长平忧患余生，虽沐殊恩，重谐佳偶，而桥陵弓剑、故国河山，触目兴悲，自多苦语。余爱写长平处，愈热闹，愈凄凉。瑟柱琴弦，但觉商音满指。【粉蝶儿】帘幙秋凉。画眉痕旧时宫样。倩寒波替照新妆，病丰神、愁影子镜中摇扬。步转衣香，恁西风吹来鬓上。【泣颜回】提起便心伤，十六年中苦况。勘除梦幻，早拚祝发空王。恁情丝未尽，寿阳梅再见优昙相。溯前情异样酸辛，到今朝纔能依傍。前腔那时杀气满陈仓，帝后残尸血葬。香销半臂，痴魂同见高皇。死灰未冷，苦韶华偏要阎罗赏。愧西门杀贼秦休，趁东风来嫁周郎。【扑灯蛾】血盈盈胭脂染绣袍，梦沉沉丝灵透罗帐，云漠漠夜台随风去，雨绵绵落花催葬。远迢迢兔儿药臼，冷清清月魄堕微茫。闪摇摇慈悲一见，惜惺惺旃檀烧做返魂香。前腔闷闷的无聊感伤，忽忽的无端惆怅。萧萧的秋影凉，恹恹的春梦长。当不起浙浙飒飒，惊风儿送响。眼睁睁无须睡乡，事了了醒透肝肠。只觉得酸酸楚楚，难言病状，瑟瑟的残魂恐逐杜兰香。


王阳明先生《传习录》：“古乐不作久矣。今之戏?，尚与古乐意思相近，《韶》之九成，便是舜一本戏?。《武》之九变，便是武王一本戏?。圣人一生实事，俱播在乐中，所以有德者闻之，便知其尽善尽美与尽美未尽善处。若后世作乐，只是做词调，于民俗风化绝不干涉，何以化民善俗！今要民俗反朴还淳，取今之戏本，将妖淫词调删去，只取忠臣孝子故事，使愚俗人人易晓，无意中感发他良知起来，却于风化有益。”

刘念台先生《人谱类记》曰：“梨园唱剧，至今日而滥觞极矣。然而敬神宴客，世俗必不能废；但其中所演传奇，有邪正之不同。主持世道者，正宜从此设法立教。虽无益之事，未必非转移风俗之一端也。先辈陶石梁曰：‘令之院本，卽古之乐章也。每演戏时，见有孝子、悌弟、忠臣、义士，激烈悲苦，流离患难，虽妇人、牧竖，往往涕泗横流，不能自己。旁观左右，莫不皆然。此其动人最恳切、最神速，较之老生拥皋比讲经义，老衲登上座说佛法，功效百倍。至于《渡蚁》、《还带》等剧，更能使人知因果报应，秋毫不爽。盗、杀、淫、妄，不觉自化；而好生乐善之念，油然生矣。此则虽戏而有益者也。’”


尤西堂乐府流传禁中，世祖亲加评点，称为眞才子者再。吴圆次奉敕谱《忠■{上氓下心}记》，由中书迁武选司员外郎，卽以椒山原官官之。二公固极儒生荣遇已。康熙时，《桃花扇》、《长生殿》先后脱稿，时有“南洪北孔”之称。其词气味深厚，浑含包孕处蕴藉风流，绝无纤亵轻佻之病。鼎运方新，元音迭奏，此初唐诗也。《藏园九种》，为乾隆时一大著作，专以性灵为宗。具史官才学识之长，兼画家皱瘦透之妙，洋洋洒洒，笔无停机。乍读之，几疑发泄无余，似少余味；究竟无语不炼，无意不新，无调不谐，无韵不响。虎步龙骧，仍复周规折矩，非凫西、笠翁所敢望其肩背。其诗之盛唐乎?

《空谷香》、《香祖楼》两种，梦兰、若兰同一淑女也，孙虎、李蚓同一继父也，吴公子、扈将军同一樊笼也，红丝、高驾同一介绍也，成君美、裴畹同一故人也，姚、李两小妇同一短命也，王、曾两大妇同一贤媛也，各为小传，尚且难免雷同，作者偏从同处见异，梦兰启口便烈，若兰启口便恨，孙虎之愚，李蚓之狡，吴公子之戆，扈将军之侠，红丝之忠，高驾之智，王夫人则以贤御下，曾夫人则因爱生怜。此外如成、裴诸君，各有性情，各分口吻。无他，由于审题眞，措辞确也。两种均有【混江龙】长调：一则就情字生议，经史皆成注脚，引商刻羽，居然苏海韩潮；一则丑诋鹾商，卽《牡丹亭》所谓“纸铜钱夜市扬州界”也。《香祖楼》云：“情字包罗天地，把三才穿贯总无遗。情光彩是云、霞、日、月，情惨戚是雨、雪、风、雷，情厚重是泰、华、嵩、衡摇不动，情活泼是江、淮、河、海挽难回，情变幻是阴阳、寒暑，情反复是治乱、安危，情顺逆是征诛、揖让，情忠敬是夹辅、维持，情刚直是忠臣龙、比，情友爱是兄弟夷、齐，情中伦是颜、曾父子，情合式是梁、孟夫妻，情结纳是绨袍、墓剑，情感戴是敞盖、车帷，情之正有尧、舜、轩、羲，情之变有桀、辛、幽、厉，情之正有禹、稷、皋、夔，情之变有廉、来、奡、羿。更有那蹇叔、祁奚、申公、伯嚭、聂政、要离、汪锜、鉏麑、妲己、褒姒、吕雉、骊姬，数不尽豺声、乌啄、狐首、蛾眉。一半儿有情痴，一半是无情鬼。一班儿形骸齿发，一班儿胎卵毛皮。”《空谷香》云：“一答山川邪秽，琼花开后古风微。耳靡靡诗传《郑》、《卫》，眼梦梦世降陈、隋。掘邗沟流一派桃花当户水，煎碧海簇几处赤甲白盐堆。灯摇得绮罗香墙张锦绣，风吹来酒肉臭犬餍甘肥。大白昼聚人妖图开秘戏，闹黄昏呼狎客帐列优施。看不见秦宫花底，摸不着赤凤楼西。贾午香悄袭了篮中茉莉，鄂君被明遮住雨后虹霓。九万贯大摊钱贤者乐此，十四盐强押韵商也言诗。可叹那担觔播两增价值，抵多少假公济己算毫厘。巧占了银垄断不畏天公忌，硬烧些纸铜钱还将神鬼欺。一班儿没些见识，千般样做出张致。垂涎恁侏儒饱死，辱抹煞逢掖威仪。苦支支却怎生捱过了半世黄虀，急攘攘为甚么甘受他一场周济?赠君厚也救不得毕生饥，教人轻却干折尽斯文气。本来是两不相谋，却正好各行其志。蓦然间莽铜山陷做穷坑地，纔晓得人心枉昧、天道无私！”


香山《琵琶行》，不过自写其沦落耳。《青衫记》以香山曾妮此伎，送客时始得重见，纳为簉室，命意遗辞，龌龊可鄙。苕生先生尝客扬州，偶见是剧，遂别塡《四弦秋》院本，七日而成。就本诗布局，组织香山本传、宪宗时事，绝无添设，自具波澜，洵足洗《青衫记》之陋。《送客》一出，老伎口吻宛然。近日旗亭，惟此出传唱更伙。【新水令】弄冰弦遗闷拨金钗，惊动了官船主客。招邀偏急促，梳裹欠安排。掠鬓提鞋。一面旧琵琶，遮不住洗退的桃花色。【折桂令】住平康十字南街，下马陵边，贴翠门开。十三龄五色衣裁。试舞宜春，掌上飞来。第一所烟花锦寨，第一面风月牙牌。飐鸦鬟紫燕横钗，蹴罗裙金缕兜鞋。这朵云不借风行，这枝花不倩人栽。【雁儿落带得胜令】老伶工梨园两善才，小忽雷乐府双渠帅。五陵儿同催百宝妆，锦缠头一笑千金买。但歌成击节碎金钗，但妆成信手添螺黛。甚冬郎媚得眼儿乖?甚秋娘妬的心儿坏?筵开，酒涴了芙蓉色；花开，香迷了荳蔻胎。【收江南】算一年间欢笑一年来，把春花秋月渐丢开。可怜人福过定生灾。叹从军弟幼姨衰迈。赴黄泉死埋，葬沙场活该，只留下江湖憔悴一裙钗。【沽美酒带太平令】冶游稀，闭绿苔。冶游稀，闭绿苔。洗红妆，嫁茶客。他一去浮梁不见来，守空船难耐。欢娱梦，好伤怀！把四弦收一声裂帛。曲终时低鬟重拜。料西舫东船不解，只一片江心月白。做官人荣哉美哉，为甚的青衫泪洒？把一个白江州无端哭坏。【尾声】年华不改人相代，叹儿女收场一样哀。天下不得意的人儿泪同洒。案：伎名花退红，亦寓言也。梁应来诗云：“夜半琵琶发曼声，青衫有客泪纵横。空江一个商人妇，传到而今没姓名。”


《两般秋雨盦随笔》：“《空谷香》传奇鲁学连《移官》［］出内【桂花新】一支云：‘山平水远出桐江，柔橹声中过富阳，塔影认钱塘，何处是故人门巷?’叙自严州至省城光景，历历如在目前。余久羁岭表，梦绕家山，一再诵之，悠然神往。”叶广平谓：“《元人百种》，元气淋漓，直与唐诗、宋词争衡。惜今之传者绝少。《百种》乃臧晋叔所编。观所删改，直是孟浪。文律、曲律，皆非所知，不知埋没元人许多佳曲。”
“移官”，原作“移宫”。
“叶广平”，原作“叶广堂”。


王梦楼先生以书法名海内。性喜词曲，行无远近，必以歌伶一部自随。客至，张乐共听，穷朝暮不倦。其辨论音律，穷极要眇。长洲叶氏纂《纳书楹》，偏取元、明以来院本，审定宫商，世所称“叶谱”也，其中多先生所纠正。论者谓“叶谱功臣”云。先生斥《燕子笺》“以尖刻为能。自谓学玉茗堂，全未窥其毫发。笠翁恶札，从此滥觞。”是说余不以为然。圆海词笔，灵妙无匹，不得以人废言，虽不能上抗临川，何至下同湖上。《写像》一出，脍炙人口。余尤爱霍秀夫与华行云画小照后，行云索秀夫自貌于侧，秀夫云：“画眉郎怎自把眉儿画！”死典活用，字字灵通，此岂芥子园所能梦见！第二十八出《闺忆》，写行云在郦府时，离情如绘，香吻宛然。【山坡羊】澹惨惨芙蓉霜悴，冷萧萧芭蕉风碎，聒刺刺疏棂纸鸣，一阵阵天外飞鸿至。忆娇痴，当年正授衣。物在人亡，迭在空箱里！那禁月上梧桐，又砧声敲起。凄其，埽不尽香闺落燕泥；伤悲，挽不断雕窗挂网丝。前腔乱轰轰笳声如沸，虚飘飘杨花无蒂。迫忙忙萍水相逢，亲切切阑干相依倚。最惨凄，霜寒乌夜啼。红焰双花，怎照着孤衾睡。怕热炉香也，懒描眉翠。腰围，黄花瘦一枝；皈依，昙花礼六时。


小青诗云：“冷雨凄风不可听，挑灯闲看《牡丹亭》。世人亦有痴于我，岂独伤心是小青！”《疗妬羹》就此诗意演成《题曲》一出，包括《还魂记》大旨；处处替写小青心事，确是小青题《牡丹亭》，不是吴江俞二姑题《牡丹亭》也。【桂枝香】杜公名守，陈生宿秀。俏书生小姐聪明，顽伴读梅香卽溜。咏《关睢》“好逑”，咏《关睢》“好逑”，春心迤逗，向花园行走。梦绸缪，软款眞难得，缠绵不自由。前腔虽则想边虚构，也是缘中原有。小花神妒色惊回，老冥判原情宽宥。恨风光不留，恨风光不留，把死生参透，只要与梦魂厮守。甚来由，假际犹担害，眞时怎着愁?前腔这是相思证候，谁识个中机彀?石姑姑禁术无灵，陈教授医功莫奏。把丹青自勾，把丹青自勾，不在梅边相就，便在柳边相遘。下场头：院草堆坟树，衙斋改寺楼。前腔风声冬吼，雨情秋溜，似同咱泪点飘零，敢也为嫦娥僝僽。想情缘未酬，想情缘未酬，湖山钻透，觅得个风魔消受。叫无休，直叫得：冷骨心还熟，僵魂意转柔。前腔半年幽姤，一言明剖。注重生阳寿还该，历万劫情肠不朽。笑拘儒等俦，笑拘儒等俦，生人活口，直认做子虚乌有。漫推求：相府开甥馆，天街报状头。前腔魂还非谬，词传可久。若不信拔地能生，可听说和天都瘦?怕临川泪流，怕临川泪流。好趁你残香余酒，略写我慵妆疏绣。数更筹。烛闪搴衣护，窗开翦纸修。【长拍】一任你拍断红牙，吹酸碧管，可赚得泪丝沾袖。一声《何满》，便澘然四壁如秋。半晌好迷留，是那般憨爱，那般痨瘦。几阵阴风凉到骨，想又是梅月下悄魂游。若都许死后自寻佳偶，岂惜留薄命自作羁囚!【短拍】便道今世缘悭、来生信断，假华胥也不许轻游。谁似恁纳采挂坟头，把画卷当彩球抛授。若未必痴情绝种，可容我偷识梦中愁？【尾声】从今谱梦传奇后，添附新诗一首。你可听说伤心梦里酬。或有谓“第四支‘叫无休’三字无谓”者，是殆未见《牡丹亭》原本有《叫昼》一出，更不识其暗用“叫眞眞”典耳。余尤爱“拔地能生，和天都瘦”二句，虽老鸹翁亦不过尔尔。


唐隽公先生，别号蜗寄居士。督榷九江垂二十年。宏奖风流，爱才如命。在琵琶亭置笔砚。游客投以诗，无不接见。投辖殷殷，必得其欢心而去。康熙时风雅宗师也。着有《虞弓梦》、《转天心》诸传奇。余小时曾见钞本，词曲虽尽忘之，科白排场似近《笠翁十种》。先生自题云：“酒畔排场，莫认作案上文章。”亦解嘲也。

各本传奇，每一长出例用十曲，短出例用八曲。优人删繁就简，只用五六曲。去留弗当，孤负作者苦心。《牡丹亭》初出，被人删削。汤若士题删本诗云：“醉汉琼筵风味殊，通仙铁笛海云孤。总饶割就时人景，却媿王维旧《雪图》。”俗人慕雅，强作解人，固应丑诋也。自《桃花扇》、《长生殿》出，长折不过八支。不令再删，庶存眞面。

凡词曲皆非浪塡。胸中情不可说、眼前景不可见者，则借词曲以咏之。若叙事，非宾白不能醒目也。使仅以词曲叙事，不插宾白，匪独事之眉目不清，卽曲之口吻亦不合。卽如《牡丹亭》写杜丽娘游园之时，便道“不到园林，怎知春色如许也!”紧接“原来姹紫嫣红开徧，似这般都付与断井颓垣。”若不用宾白呼起，则“原来”二字不见精神。此下叙亭馆之胜，于陆则“朝飞暮卷，云霞翠轩”，于水则“雨丝风片，烟波画船”。而此调尚有三字两句。若再写园景，便嫌蛇足。故插宾白云：“好景致，老奶奶怎不提起也?”结便以“锦屛人忒看韶光贱”反诘之笔足之。卽景抒情，不见呆相。究竟此支词曲之妙，皆由宾白之妙也。


张度西先生由举人官知县，工诗、古文辞，宏博浩瀚。纵笔所之，一轨于正。七岁游南岳毘庐寺，寺僧以“心通白藕”命对，先生应声曰：“舌涌青莲。”僧大駴，言：“其师示寂时，留此偶语，云：‘有对与相符者，卽其后身’。”因鸣钟集众膜拜焉。先生种此夙因，精通内典。取东坡与朝云轶事，谱《六如亭》传奇，叙次悉本正史、年谱，无顚倒附会之处。观空于佛，结穴于仙，使放逐之臣、离魂之女，仗金刚忍辱波罗蜜，同解脱于梦幻、泡影、电露而证无上菩提，洵卫道之奇文，参禅之妙曲也。《伤歌》一出，乃坡公挈朝云在海外嘉佑寺松风亭觞咏，命唱自制《送春词》。唱至“吹到柳绵春又少”之句，呜咽不能成声。公叹曰：“吾正悲秋，而汝又伤春矣！”【凤凰阁】愁来挑空（去声），客里怕将肠恸。卷帘人倩问西风，忍瘦尽黄花不痛?薄寒初中，谁挽得年光遽悤！【二郎神】双江涌，带秋声引闲愁万种。敢觑着羁人来簸弄?青娥恁早，今年刀翦威容。紫桕丹枫休恃宠，看摇落只一场打閧。便松风，偏则把萧萧百感盈胸。前腔仙踪。长经忧患，风流豪纵。又不是临水登山归客送，悲秋老去，恁般难自宽容。松影摇晴花色重，好清课闺中供俸。倒金钟，借一会消磨候雁寒蛩。【集贤宾】歌喉乍转词未终，忽咽煞西风。似《何满》一声双泪迸，尽当筵肠断伶工。粉痕界重，蹙损了翠蛾云凤。非调弄，儿女事敢触着香心疼痛?前腔柔芳冉冉如梦中，耐不得惺忪。叹飘尽韶光天若纵，便茫茫烟草连空。春归自懂，只有俺绿窗人知重，心逐送，这一点点都上断肠枝痛。【黄莺儿】商气浩塡胸，仗红牙一拍空。甚柔肠打碎佳人重?词飘飘意中，声痴痴恨中，泪珠儿不为飞绵送。恁灵通，怎春残伤感，洗不向秋风?【黄莺穿皂罗】团揑任天公，怎飘零怨褪红?巧文心道破繁华哄。系秋光已慵，串春愁忒浓。甚东君断不尽痴根种?怕五更风雨，今年较悤；二分春色，明年又蒙。任小窗儿女喁，茫茫身世吾应共。笑万事浮生梦。飘茵落溷，算灵光一通。愁云殢雨，渺天涯万重。甚乘除，起灭来厮哄?证东风，做杨花拾起，参透禅宗。【琥珀猫儿坠】天龙一指，勘破粉和红。知非絮非花非晓风，把因缘烦恼一齐空，欢悰四缚，愁猿彻打玲珑。


或问：“曲本中多用‘哎哟’、‘哎也’、‘哎呀’、‘咳呀’、‘咳也’、‘咳咽’诸字，同乎?异乎?”曰：“字异，而义略同。字同，而呼之有轻重、疾徐，则义各异。凡重呼之为厌辞、为恶辞、为不然之辞，轻呼之为幸辞、为娇羞之辞，疾呼之为惜辞、为惊讶之辞，徐呼之为怯辞、为悲痛辞、为不能自支之辞。以此类推，神理毕见。”

今人称曲之高者曰“郢曲”，此误也。宋玉曰：“客有歌于郢中者。”则歌者非郢人也。又曰：“下里巴人，国中属和者数千人；阳春白雪，和者不过数十人；引商刻羽，杂以流征，则和者不过数人。”是郢人能和下曲，不能和妙曲也。以其所不能者名其俗，不亦傎乎！


院本多用“冤家”，小令亦然，不知所据。《烟花记》谓：“冤家之说有六：情深意浓，彼此牵系，宁有死耳，不怀异心——此一说也。两情相属，阻隔万端，心想魂飞，寝食俱废——此二说也。长亭短亭，临歧分袂，黯然消魂，悲泣良苦——此三说也。山遥水远，鱼雁无凭，梦寐相思，柔肠寸断——此四说也。怜新弃旧，孤恩负义，恨切惆怅，怨深切骨——此五说也。一生一死，触景悲伤，抱恨成疾，迨与俱逝——此六说也。”今有《欢喜冤家》小说，始则两情眷恋，终或怨恚、仇杀，所谓“不是冤家不聚头”也。疾读一过，可当欲海清钟。

《太和记》按二十四气，每季塡词六折，用六古人故事，每事必具始终，每人必有本末。出旣曼衍，词复冗长，若当场演之，一折可了一更漏。虽出博洽人手，然非本色当行。又南曲居十之八不可入弦索。或云：“为杨升庵先生手笔”，恐未必确。先生塡词甚工。今所传虽皆小令，要出《太和》之上。

曾茶村大令与余同学，天才豪放。着有《万松堂纪事》，偪近史迁。人亦磊落不羁，酒户甚大。屡踬秋闱，由校官改令粤西，非其志也。谱有《蕙兰芳》传奇，衍张承敞经张献忠之乱，与其妇离而复合。插叙流贼本末较详。义夫烈妇，勃勃有生气，非苟为裁红刻翠也。首出《饯花》，有“花开几千?人生几年?花儿惯把人儿骗。最堪怜，残红飘荡，无可奈何天。”曁“问东流，此别何年再见”之句，颇觉不祥。踰年，果有鼓盆之戚。中有《感怀》一出，叙承敞乱后回家，感悼烈妇。迨遇旧媪，始知其妇尚在人间。用笔曲折有致。【新水令】秋林红叶响萧萧，返家园鸡鸣行早。云寒僧盘湿，水落石梁高。旅店清寥，马囓带根草。【驻马听】鼓振兵嚣，死别生离离别了！刘郎又到，入门何处觅云翘?临风翦纸把魂招，妆台想已生秋草。居民尽室逃，入残城，料问讯亲朋少。【沉醉东风】你看：拆不完砖墙将倒，辨不出街陌何条，孤城上黑乌飞，破屋里寒鸡嘂，卖酒家青帘卷了，就是那东风信暖也没■{仓昜}箫。凝眸凭眺，只残花、衰柳，苍烟、落照。【鴈儿落】半扇柴门，不用轻敲，直走入画堂前无人报。蹋破了茸茸附石苔，惊起了呖呖啼花鸟。【得胜令】沟渠内积潦犹未消，檐马儿任风敲。蛛网当门结，窗棂没半条。堂坳蝠粪深，无人埽。墙坳松杉倒，任采樵。【乔牌儿】余灰潦草，是旧时的厨竃。剩几个破盏残瓢，似寒食人家禁烟寂寥。【甜水令】美人久逝，兰房寂静，梁倾玳瑁，剩几个燕泥巢。看日暮东风，把花片儿吹起，恰似那倩女魂飘。【折桂令】悔当初偷生避地，弃汝潜逃。送离人饯不及螺杯，殒香躯系住了鲛绡。向空际号咷，急茫茫也悬不及铭旌锦字标。况没个坟台可埽，更没件粉黛堪描。哭问青霄，恨卷红蕉。助我悲声，落叶萧萧。【碧玉箫】杯酒来浇，何处黄泉道?楮帛徐焚，飞作蝶儿绕。须索要展灵旗，唱《大招》。种树夭桃，把衣襦窖，看明岁墓门花照。【鸳鸯煞】仙山楼阁殊缥缈，上天入地都寻找。霞影护蓝桥。殷然求，欣然想，倘然遇，我说果然又得复会，他说前缘末了。旧天台终须重到。携手诉离怀，还是哭?还是笑?此出布局，酷似《红梨记》赵解元《访素》、《桃花扇》侯公子《题画》两出。谢素秋奉勅没入边庭，李香君被选供奉内廷，赵、侯二君旧地重游，人亡屋在，其凄恋不异承敞；而词曲均极工致，各尽其妙，能手固无同之非异也。《访素》：【宜春令】风月性，云雨肠，自生成花狂柳狂。新词楚楚，俏名儿堪与秋娘抗。苏小小才貌相当，吕双双风流不让。拚醉佳人锦瑟，翠屛珠幌。前腔韦娘面，刺史肠，两相逢迷留怎当。芳心密意，相偎相靠从前讲。你看雕阑畔鹦鹉声喧，画檐边蜘蛛尘网。不见银筝抛却，玉台闲放!前腔花容丽，玉貌扬，敢侵陵邀求凤凰?温存情况，变做了瞒神諕鬼乔模样。昏腾腾楚岫云遮，黑漫漫阳台雾障。浑似笼囚鹦鹉，浪打鸳鸯。【普天乐】只指望撩云拨雨巫山嶂，谁知道烟迷雾锁阳台上。姻缘簿空挂虚名，离恨债实受赔偿。想杜牧是我前生样。只合守蓬窗茅屋梅花帐，托香腮闷倚回廊。断难穿泪珠千丈，只落得两边恩爱，做了两地彷徨。【锦缠道】笑村郎，强风流攀花隔墙，错认做楚襄王，全没有半星儿惜玉怜香。我这里相思堑危如石梁，他那里愁闷城坚若金汤。磨勒在何方?沙咤利十分威壮。如何更酌量?眼见得石沈山障。怨只怨孤辰、寡宿命相当。【小桃红】搔不着心中痒，咽不下尊前酿。谎歌郎夺了平康巷，花胡衕添了勾魂将，温柔乡涌出瞿唐浪。眼睁睁意惹肠慌。【尾声】休言好事从天降，着甚支吾此夜长?羞杀画不就眉儿汉张敞！《题画》：【破齐阵】地北、天南蓬转，巫云、楚雨丝牵。巷滚杨花，墙翻燕子，认得红楼旧院。触起闲情柔如草，搅动新愁乱似烟，伤春人正眠。【刷子序犯】只见黄莺乱啭，人踪悄悄，芳草芊芊；粉壤楼墙，苔痕绿上花砖。应有娇羞人面，映着他桃树红姸。重来魂似阮、刘仙，借东风引入洞中天。【朱奴儿犯】惊飞了满树雀喧，蹋破了一墀苍藓。泥落空堂帘半卷，受用煞双栖紫燕。闲庭院没个人传，蹑踪儿回廊一徧，直步到小楼前。【普天乐】手拽起翠生生罗襟软，袖拨开绿杨线。一层层阑坏梯偏，一桩桩尘封网■{上冖中公下月}。艳浓浓楼外春不浅，帐里人儿腼腆。从几时收拾起银拨冰弦，摆列着描春容脂箱粉盏，待做个女山人画乂乞钱！【鴈过声】萧然！美人去远，重门锁，云山万千。知情只有闲莺燕，尽着狂，尽着顚，问着他一双双不会传言。熬煎！纔待转，嫩花枝靠着疏篱颤。帘栊响，似有个人略喘。【倾杯序】寻徧，立东风渐午天，—去人难见。看纸破窗棂，纱裂帘幔，裹残罗帕，戴过花钿。旧笙箫无一件，红鸳衾尽卷，翠菱花放扁。锁寒烟，好花枝不照丽人眠。【玉芙蓉】春风上巳天，桃瓣轻如翦，正飞绵作雪，落红成霰。溅血点作桃花扇，比着枝头分外鲜。携上妆楼展对，遗迹宛然。为桃花结下了死生冤!【山桃犯】手捧着红丝砚，花烛下索诗篇。一行行写下鸳鸯券。放一羣吠神仙朱门犬。似鹃血乱洒啼红怨。这桃花扇在，那人阻春烟!【尾犯序】望咫尺青天，那有个瑶池女使，偷递情笺?明放着花楼酒榭，丢做个雨井烟垣。堪怜！旧桃花刘郎又捻。料得新吴宫西施不愿，横揣俺天涯夫壻，永巷日如年。【鲍老催】这流水溪堪羡。落红英千千片，抹云烟，绿树浓，青峯远。春风旧境不曾变，没个人儿，将咱系恋。是一座空桃源。趁着未斜阳，将棹转。【尾声】热心肠早把冰雪咽，活寃业现摆着麒麟楦。且抱着扇上桃花间过遣。
“李香君”，原作“李春香”。




赵秋舲《对月》曲。【江儿水】自古欢须尽，从来美必收。我初三睄你眉儿斗，我十三窥你妆儿就，我廿三觑你庞儿瘦，都在今宵前后。何况人生，怎不西风败柳!初三三句，未经人道。


《西厢》套曲，不能演唱。相传国初苏州俗伶删改，始可登场。如《酬简》“伫立闲阶，彩云何在”，改作“彩云开，月明如水浸楼台”，已属不通；至“小姐小姐多丰采”，尤鄙俚矣！但前明杨文襄《车驾幸第录》：“武宗南巡，两幸其第。尝命伶人演《西厢》侑玉食，王文恪赋诗纪之，云：‘漫衍鱼龙看未了，梨园新部出《西厢》。’”是胜国时已改窜入谱矣。

太白诗“道字不正娇唱歌”，此借入作去之证也。宫调“则”字借作寘韵，“落”、“药”、“约”、“乐”字借作啸韵，“月”、“玉”字借作遇韵。慧舌脂唇，非借作去声，便觉声牙。

倩女离魂，古今钟情人艳称之。尝欲衍成院本。近见《两世姻缘》杂剧，先得我心，词亦骀宕生姿。鲰生当阁笔矣。【集贤宾】隔纱窗日高花弄影，听何处啭流莺?虚飘飘半衾幽梦，困腾腾一枕春酲。趁着那游蜂儿恰飞过柳乌花溪，随着这蝴蝶儿又来到月榭风亭。觉来时倚着这翠云十二屛，恍惚似坠露飞萤。寸阳千万结，长叹两三声。【逍遥乐】犹兀自身心不定，倚徧危楼，望不见长安帝京。薄情多应恋金屋银屛。想则想于咱不志诚，空说下碜磕海誓山盟，赤紧的关河又远，岁月如流，鱼鴈无慿。【上京马】我觑不的雁行弦断卧瑶筝，凤觜声残冷玉笙，兽面香销闲翠鼎，门半掩悄悄冥冥，断肠人和泪梦初醒。【后庭花】想着他和蔷薇花露清，点胭脂红蜡冷，整花朵心偏耐，画蛾眉手惯轻，梳洗罢将玉肩并，恰似鸳鸯交颈。到于今玉肌骨减了九停，粉香消没了半星，空凝盼秋水横，甚心情将云鬓整?骨巌巌瘦不胜，闷恹恹扮不成。


关帝升列中祀，典礼綦隆，自不许梨园子弟登场搬演。京师戏馆，早已禁革。湖南自涂朗轩督部陈臬时，始行示禁。所谓《单刀会》者，余固习见之也，第二支演帝登舟后，掀髯凭眺，声情激越，不减东坡“酹江月”。当场高唱，几欲裂铁笛而碎唾壶。【驻马听】依旧的水涌山迭，好一个年少的周郎，恁在何处也?不觉的灰飞烟灭。可怜黄盖暗伤嗟。破曹樯橹恰又早一时绝。只这鏖兵江水犹然热，好教俺心惨切。这是二十年流不尽英雄血。

《红梨记?草地》：【倾杯玉芙蓉】抵多少烟花三月下扬州，故国休回首！为甚的别了香闺，辞了瑶台，冷了琵琶，断了箜篌？怎禁得笳芦塞北千军奏，怕见那烽火城西百尺楼。似青青柳，飘零在路头，问长条毕竟属谁收?末三句，飘泊生涯，不胜身世之感。同治庚午，蜀女陈姬妙解音律，明慧善歌，甫至长沙，艳名噪甚。鸨母居奇，择壻有窗，姬不能自主，每歌此折，声泪俱下。后为某公子以千金得之，惜公子憨跳不韵，恐亦如是出第二支所谓“但相逢便与两字绸缪。多少鸾凤，谁是睢鸠?鬼孤由错认做亲骨肉”也。

张漱石以诗文受知鄂文端公，列入《南邦黎献集》，进呈御览，卒无所遇，以诸生终。尝作《江南秀才歌》自嘲。谱《玉燕堂传奇》四种，结尾自题云：“遣愁肠宫商暗排，添一种新声可爱。问知音来也不来?只落得教雪儿歌出沿门卖！”先生之志虽荒，其遇亦可悲矣。四种中《梅花簪》、《玉狮坠》俱少余味。《怀沙记》衍屈大夫故事，组织《离骚》，颇费匠心；稍嫌近理。惟《梦中缘》排场变幻，词旨精致，洵足为昉思之后劲，开藏园之先声，湖上笠翁不足数也。余尤爱《醋诗》一出。乃锺生私订阴丽娟，而以与文媚兰订情诗帕为质。丽娟见诗，故有是折。【粉蝶儿】纔绾青螺，又伏定绣衾偷卧。待朦胧，盹不到这愁魔。推枕起，重拂拭妆台清闲坐。帘儿外秋意偏多，赢不得愁城一个。【小梁州】那里是字挟风霜老句磨?则揣那小名儿一定是闺阁。吟哦，多管他梦情人。唱不出情人和。比俺这愁和恨不差多。女乔才只合香闺作，秀才家有甚干科?怎等闲怎能拾着。厮和得这般停妥，又递与侬怎么?【上小楼】原来他悄向人间，别有娇娥。瞒着我蓝田先种，骗的赤线重牵，顚倒把新诗早和。这猜来知他是么?何妨言破?多管怕添得我泪珠偷堕。么篇他将这甜语儿将人笼络，哑迷儿要人猜破。再休提花前相誓，灯前相订，星前相托。叮咛他莫情多，休行错。又把那闲花偷卧。那知他恁心邪，又勾了别个。【四边静】思量起，羞难躲，悔不了轻托终身事果讹，反无端迭个愁窝。料从今好事成躭阁。你把这美前程结果了他，兀的不下场头撇开了我。


《笠翁十种曲》，鄙俚无文，直拙可笑。意在通俗，故命意、遣辞力求浅显。流布梨园者在此，贻笑大雅者亦在此。究之：位置、脚色之工，开合、排场之妙，科白、打诨之宛转入神，不独时贤罕与颉颃，卽元、明人亦所不及，宜其享重名也。

《千锺禄》演建文帝出亡，虽据野史，究失不经。然词笔甚佳也。《惨睹》一出，发端无限凄凉。帝子飘零，迥异游僧。托钵选词，何亲切乃尔。【倾杯玉芙蓉】收拾起大地山河一担装，四大皆空相。历尽了渺渺程途、漠漠平林、垒垒高山、滚滚长江。但见那寒云惨雾和愁织，受不尽苦雨凄风带怨长。雄城壮，看江山无恙，谁识我一瓢一笠到襄阳！余尤爱【尾声】，旣云“路迢迢心怏怏，何处得稳宿碧梧枝上”，行将进场矣，忽飘来一杵钟声，遂叹道：“错听了野寺钟鸣当景阳！”神情之合，排场之佳，令人叹绝！


吴梅村《通天台》杂剧，借沈初明流落穷边，伤今吊古，以自写其身世。至调笑汉武帝，嬉笑甚于怒骂，但觉楚楚可怜。或谓“为宏光解嘲”，恐未必然也。其第一出【煞尾】云：“则想那山遶故宫寒潮向空城打，杜鹃血拣南枝直下。偏是俺立尽西风搔白发，只落得哭向天涯。伤心地付与啼鸦，谁向江头间荻花?眼呵，盼不到石头车驾！泪呵，洒不上修陵松槚！只是年年秋月听悲笳。”苦雨、凄风、灯昏、酒醒时读之，涔涔者不觉湿透青衫。较之“我本淮南旧鸡犬，不随仙去落人间”之句，尤为凄惋。

《临春阁》杂剧，哀悱顽艳，不类《通天台》之悲惋。要其用意，有在于全篇结尾，从冯夫人口中特为点出，盖讽明末诸帅也。词云：“俺二十年领外都知统，依旧把儿子征袍手自缝。毕竟妇人家难决雌雄，则愿你决雌雄的放出个男儿勇！”

前见嵇留山先生《杜秀才痛哭霸王庙》，已录其【新水令】套曲矣。尤西堂《钧天乐》院本内有《哭庙》一出，卽此事也。异曲同工，两不相犯。亟录之。【醉花阴】可叹我万里孤身长流落，恨悠悠天荒地老。重策蹇，返江皋。战西风木叶萧条，又听得趁斜阳乌鸦叫。过野店，渡溪桥，早见一座青山藏古庙。【喜迁莺】俺只见雕梁画桷，闪灵旗香火飘摇。英也么豪，到于今可许我寒儒相吊?只怕你土木形骸虚画描，图醉饱，长则是暗呜叱咤，不听我太息号咷。【出队子】谁似我才高年少，抱经纶困草茅。只堪痛饮读《离骚》，直欲悲歌舞佩刀。这孤负诗书寃不小！【刮地风】可笑你假痴呆没解嘲，待我打碎他白马青袍，难道石人土偶能谈笑，反变了木客山魈。活世界无人恳告，死傀儡何法推敲。可知你心暗焦、气正嚣，也相怜同调。则教我泪轻抛、首漫搔，放着这闷葫芦独自魂销。【四门子】你入秦关烧破咸阳道，救邯郸受六国朝，彭城鏖战兵非弱，谁料得走乌江没下梢。楚军尽逃，汉军又挑，悔不向鸿门把玉玦了。骓兮正骁，虞兮尚娇，怎重见江东父老！【水仙子】呀，呀，呀，猛叫号。看两目重瞳血泪浇。嘶断了骏马金镳，啼湿了美人舞草，听楚歌声未销。恨不酬劳苦功高。剩三尺空祠背汉朝。叹英雄失路愚夫笑，笑下场头落魄似吾曹。【煞尾】你看扑飕飕余泪神衣落，暂相逢聊解牢骚。还借你一阵阴风送我江上棹。
见[注]。





词余丛话 卷三

原 事

《彩毫记?李白脱鞾》一折，人多笑其荒诞，不知事本正史。《旧唐书?李白传》：“日与酒徒醉于酒肆。玄宗欲造乐府新辞，亟召白，已卧酒肆矣。召入，以水洒面，卽令秉笔，顷之，成千余章。帝颇嘉之。尝沈醉殿上，引足令高力士脱鞾，由是斥去。”
“玄宗”，原作“元宗”。

世传太公八十遇文王，《风云记》则云七十二岁。《孔丛子?记问篇》：“太公勤身苦志，八十而遇文王。”《列女传》齐管妾婧语亦同，此世俗所据以为八十也。荀子《君道篇》：“文王举太公于州人而用之，行年七十有二，齫然而齿堕矣。”东方朔《客难》：“太公体仁行义，七十有二乃设用于文、武。”《韩诗外传》：“太公年七十二而用之者，文王。”桓谭《新论》：“太公年七十余，乃升为师。”《后汉书?高彪传》：“吕尚七十，气冠三军。”皆不言八十始遇文王也。此记不知何人手笔，曲颇俚拙；考据较详，亦未可厚非。


《北梦琐言》：“魏博节度使韩简性粗质，每对文士，不晓其说，心甚耻之，乃召一孝廉，令讲《谕语》。至《为政篇》，明日谓诸从政曰：‘仆近知古人淳朴，年至三十，方能行立。’闻者绝倒。”《钗钏记》采作科诨，“三十而立”破题：“两个十五之年，虽有椅子板凳而不敢坐焉。”人第赏其趣，不知善于运典也。

《曲礼》：“介者不拜，为其拜而萲拜。”注：“萲拜则失容节。‘萲’，犹‘诈’也。”疏：“着铠而拜，形仪不足，似诈也。”《孔丛子?问军篇》：“介胄在身，执锐在列，虽君父不拜。”《史记?绛侯世家》：“亚父持兵揖曰：‘介胄之士不拜，请以军礼见天子。’”皆与《曲礼》相证。《满床笏》郭子仪卸甲、封王，初以戎服入对，云：“念臣甲胄在身，不能全礼。”“全礼”二字，最典，所谓“形仪不足”也。名人涉笔，无一字无来历，信然。

袁韫玉《西楼记》初成，就质冯犹龙，冯览毕，置案头不致可否，袁惘然而别。冯方绝粮，室人以告，冯曰：“无忧，袁大令今夕馈我矣。”家人以为诞。袁归，踌躇至夜，忽呼灯持百金就冯。至门，门尚开。问其仆，曰：“主方秉烛相待。”袁惊趋而入。冯曰：“吾固料子必至也。词曲俱佳，尚少一出，今已为增入。”乃《错梦》也。袁不胜折服。

韫玉谱《瑞玉记》，描写魏忠贤私人巡抚毛一鹭及织造太监李实构陷周忠介公事甚悉，词曲工妙。甫脱稿，卽授优伶。郡绅约期邀袁集公所观演是剧。是日，诸公毕集，袁尚未至。优人请曰：“剧中李实登场尚少一引子，乞足之。”于是诸公各拟一调。俄而袁至，告以优人所请，袁笑曰：“几忘之！”卽索笔书【卜算子】云：“局势趋东厂，人面翻新样。织造平添一段忙，待织就迷天网。”语不多，而句句双关，巧妙无匹。诸公叹服，各毁其稿。一鹭闻之，持重币求袁除其名，于是易一鹭曰“春锄”。


冯犹龙《小青传》，宛转如生，低徊欲绝，不必红氍毹上始见亭亭倩女魂也。向见《疗妒羹》传奇，大士以慧剑诛妒妇，小青正位偕老，已嫌鹘突；近有《西湖雪》，小青改适才子，开府抗州，逮诛妒妇。地下香魂，忽被李易安之谤，率尔操觚，致堕恶道，令人欲呕！

洪昉思谱《长生殿》甫成，名动辇下。国忌日演试新曲，御史黄某纠之，先生革去监生，枷号一月。文人之厄，闻者伤之。然因此曲本得邀睿览，传唱禁中，亦失马之福也。赵秋谷宫允在座观剧，以致落职，赠先生诗云：“垂堂高坐本难安，身外鸿毛掷一官。独抱焦桐倚流水，哀音还为董庭兰。”直以门下客视先生，文人相轻，亦可不必。查初白老人原名嗣琏，同列弹章，革去拔贡，改名应试，始入词馆，赠先生有“荆、高市上重相见，摇手休呼旧姓名”之句，则和平之音也。

朱竹垞先生赠洪昉思诗云：“海内诗篇洪玉父，禁中乐府柳屯田。《梧桐夜雨》声凄绝，薏苡明珠谤偶然。”注：“《梧桐夜雨》，元人杂剧，亦咏明皇幸蜀事。”徧查《元人百种》，并无是剧。仅于《北九宫谱》存其名耳。


尤西堂先生尝云：“着《补天石》传奇，以弥天地之憾。”未见其书。嘉庆末，周文泉大令以任子知邵阳县事，谱《补天石》八种，种各八出。时谭铁箫太守知宝庆，卽以铁箫正谱。楚南宦场风流佳话也。

备录八种总目如左：《太子丹耻雪西秦》、《丞相亮祚延东汉》、《明月胡笳归汉将》、《春风图画返明妃》、《屈大夫魂返汨罗江》，《岳元戎宴集黄龙府》、《贤使君重还如意子》、《眞情种远觅返魂香》。

夏惺斋征君《惺斋五种》中有《南阳乐》，叙武侯刺杀司马宣王、姜伯约诈降献城、魏延以投魏被杀，布局颇觉支离。惺斋固通经者，其词亦多近理；不若文泉所谱，用魏延出子午谷计径袭长安，直截了当，不必节外生枝。

《红楼梦》为小说中无上上品。向见张船山赠高兰墅，有“艳情人自说《红楼》”之句。自注：“兰墅着有《红楼梦》传奇。”余数访其书，未得；所见者，仅陈厚甫先生所著院本耳。先生工制艺，试帖为十名家之一。度曲乃其余事，尽多蕴藉风流、悱恻缠绵之作，惜排场未尽善也。原书断而不断、连而不连，起伏照应，自具草蛇灰线之妙。先生强为牵连，每出正文后另插宾白，引起下出；下出开场，又用宾白遥应上出，始及正文。颇似时文家作割截题，用意钩联，究非正轨。且以柳湘莲为红净、尤三姐为小丑，未免唐突；后成男女剑仙，更嫌蛇足。近日梨园多演之者。似非先生得意笔也。道光末鹾商演是曲，袭人改嫁蒋玉函，洞房结彩帐，其额未题，适梁茝邻中丞在座，提笔书“玉软花娇”四字。鹾商叹赏，立以珍珠缀而悬之。


余九岁寓息机园，与邻儿嬉甚洽。后均入塾，仅隔堵墙。彼此书声朗朗可听，苦不得见，颇涉遐想。清明埽墓，忽遇于野。携手入城，诧为奇遇。时余甫学韵语，拟纪以诗，未果。夏初始读《会眞记》，忽睹“隔花人远天涯近”七字，先得我心，不禁狂喜，急书示邻儿。

《桃花扇》分三大忠臣：史阁部，有明忠臣也；左宁南，烈皇忠臣也；黄靖南，宏光忠臣也。宁南当烈皇时已形跋扈。玛瑙山之战，未尝无功，杨武陵攘为己有，拜斗牛衣之赐，赏不及左，因此怏怏，纵贼中原，致不可遏。宏光初立，拥戴者皆邀殊锡，宁南不与，率师东下以清君侧为名，非为故太子也。孔云亭原稿第十三出，直叙宁南谋逆、胁何忠诚公同叛，何公投江、逆流六十里、遇神获救诸轶事。左梦庚急以千金为云亭寿，哀其削去。云亭遂改《哭主》一出，生气勃勃，宛然为烈皇复仇，与史、黄鼎立而三，为胜国忠臣之最。信乎文人之笔，操予夺权也。

桐城方剑潭上舍，流寓湖湘。诗才清妙。戚张某作尉沅江，方往依之。张为纳王姬，姿首明艳，性绝慧。归方年余，教之读书，居然能诗。姬父，里魁也，以张之购女也，未取身契，屡与需索；挟张阴事，将讦上官。张惧，劝方出姬。姬归，解鸳鸯带自绞。方大戚，乞余谱院本广其事。时咸丰壬子初夏也。未几，粤匪扑长沙城，余在围城中，日以度曲为事。九月二十八日，贼从地道爇火药，南城轰裂，城中哗，贼入。家人走告，环立以泣。余从容脱稿，若弗闻者。俄又报：“邓忠武公单骑拒陷口，手刃登城贼酋，余退败矣。”方赠诗云：“挥毫正写鸳鸯谱，报道城南锁钥开。”盖纪实也。卒成二十四出，名《鸳鸯带》。插叙时事，语多过激，亡友郭芳石秀才恐以贾祸，力劝焚毁。令剑潭墓木已拱，冥冥之中，负我良友，此债何日偿耶?


《野获编?词曲类》纪两事，俱堪绝倒。其一：梁伯龙亦称词家，有盛名，所作《浣纱记》，至传海外。当初出时，梁游青浦，値屠纬眞为令，礼以上客，卽令优人演新剧为寿。每遇佳句，辄酬以大白，梁豪饮自快。演至《出猎》，有所谓“摆开摆开”者，屠厉声曰：“此恶语，当受罚！”葢预储洿水，以酒海灌三大盂。梁气索，强尽之，大吐委顿，不别竟去。屠凡言及，必大笑。其一：屠长卿久废，新复冠带，时寓秦淮，慕寇四儿名，先以缠头往；至日，具袍服头踏，呵殿而至，踞听事南面，呼妪出拜，令寇姬旁侍行酒，更作才语相向。次日，六院喧传，以为笑柄。江右郑豹卿遂作一传奇，名《白练裙》，描写屠憨状曲尽。吴下王百榖时在金陵，少时曾眷名妓马湘兰。马将耳顺，王则望七矣，两人尚讲衾裯之好。郑亦串入其中，备极丑态。一时为之纸贵。

高东嘉初演《琵琶记》，座上蜡炬光忽交互，顿成异彩如五色云霞，终夕不散。汤若士居庐甚隘，鸡栖豚栅之旁，俱置笔砚。玉茗一树，高出檐际，茂而不花。谱《牡丹亭》初成，召伶人演之，是夕花大放。自是无岁不开。文章有神，声音动物，岂偶然哉！


吴吴山初聘黄山陈女，将昏而歾。旣而得其评点《牡丹亭》上本，尝以未得下本为憾。后娶清溪谈女，雅耽文墨，仿陈女意补评下本，杪芒微会，若出一手。未几，夭逝。续娶古荡钱女，见陈、谈评本，略参己意，出钗钏为锲版资。卽所傅“吴吴山三妇合评本”也。张元长《梅花草堂笔谈》：“俞娘行二，丽人也。年十七，夭。当其病也，好观文史。一日，见《还魂记》，黯然曰：‘书以达意，古来作者，多不尽意而出。若生不可死、死不可生，皆非情之至。是书眞达意之作矣！’硏丹砂旁注，往往自写所见，出人意表。如《感梦》折，注云：‘吾每喜睡，睡必有梦。梦则耳目未经涉，皆能及之。杜女固先吾着鞭耶?’如斯俊语，络绎连篇。其手迹遒媚可喜。尝录一副本，将上之汤若士。谢君耳伯愿为邮卒。不果上，其注本遂不传。”又《小青传》：“姬有《牡丹亭》评、跋，妒妇毁之。今但传‘挑灯闲看《牡丹亭》’之句耳。”是《牡丹亭》一书，三妇合评外，尚有二女子评注，何闺阁之多才耶！妆台绣阁，不乏赏音，老鸹翁可无恨矣。

尝见《感应篇》注：“有入冥者，见汤若士身荷铁枷。人间演《牡丹亭》一日，则笞二十。”虽甚其辞以警世，亦谈风雅者不敢不勉也。先生本王文肃公门下士。文肃中女昙阳子修道有得，一时名士无虑数百人，顶礼称弟子。豫示化期，飞升亡夫墓次，万目共睹；但遗蜕入龛，有蜿蜒相随同掩，或疑为蛇所祟耳。数年后，忽有鄞人娄姓，以风水游吴、越间，一妻二子，居处无定。妻慧美，多艺能，且操吴音，蓄赀甚富。捕者疑之，踪迹颇急。度不可脱，则曰：“我太仓王姓也。”于是哗然“昙阳复生”矣。时文肃父子俱在朝，仅以族人司家事，急召娄夫妇讯之，诡称“实未死，从龛后穴而逸。”族人向未见昙阳，莫能辨。有老仆谛视良久，忽省曰：“汝非二爷房中某娘乎？”始惶恐伏罪。盖文肃亡弟鼎爵爱妾窃赀以逃者也。执付干仆，解送京师。妇与干仆通，乘其醉，携二雏并娄夜窜，莫知所终。当海内轰传时，先生遽采风影之谈，塡成艳曲。初不过游戏三昧，不料原本一出，遂有千古后人，读其词未尝不信其事，实为昙阳之玷。先生官职不显，毕世沈沦，诚受笔墨之障。蒋心余瓣香玉茗，私淑有年。《临川梦?集梦》一出，亦以诬蔑昙阳为非，其词云：“毕竟是桃李春风旧门墙，怎好把帷薄私情向笔下扬？他平生罪孽这词章！”


张漱石谱《梦中绿》，当时已风行海内。乾隆辛卯，漱石宿钱唐酒家，见老媪灯下缝裳，蟹筐内针线簿一本，丹铅粲然，则《梦中缘》钞本也。询其由，云：“主人有女，能读《鲁论》及《毛诗》，颇娴吟咏，爱诵是编，尝与嫂赌诵其词，以手画空作圈，摇头若老生状。年十六，以瘵亡。此其手钞者，今作筴，藏针线矣。”视其书，字亦端整，惜已残阙。题有七律云：“拾得新词第一编，携来妆阁晓风前。囊追贺锦才尤丽，笔吐江花句欲仙。自是有情偏有恨，几多无梦亦无缘？背人爱把丹铅点，独自闲呤独自怜。”诘其姓氏，妪不以告。乃以一金购其本以归。漱石自述如此。果有其事，诚词坛佳话。女亦吴江俞二姑哉。

蔡中郎赘入牛府，人知其冤；但受冤之故，始终未明。或以为牛思黯之女，或以为邓生事。或以为王四弃妻，别赘豪家，琵琶二字之首，直书王四。王弇州辈皆有说甚辨，究未必确。又闻元人实有其事，盖不花丞相偪状元入赘，因蒙古语“不花”为牛也。此说似近理。但陆放翁诗云：“斜阳古柳赵家庄，负鼓盲翁正作场。死后是非谁管得?满村听说蔡中郞。”伯喈受谤，宋时已然，不始于元也。俗传黄崇嘏为女状元，因徐文长《四声猿》而始也。按《十国春秋》：“崇嘏好男装。以失火系狱。邛州刺史周庠爱其风采，欲妻以女，乃献诗云：‘幕府若容为坦腹，愿天速变作男儿。’庠惊召问，乃黄使君女也，幼失父母，与老媪同居。命摄司户参军。已而罢归，不知所终。”今讹传为女状元者，以其献诗自称乡贡进士云。


《随园诗话》：“徐题客，健庵司寇孙也，五岁能按拍歌。见外祖京江张相国，相国爱之，抱置膝上。乳母在旁夸曰：‘官官虽幼，竟能歌曲。’相国曰：‘眞耶?’曰：‘眞也。’相国推而掷之曰：‘若果然，儿没出息矣！’后徐竟坎壈为人司音乐，以诸生终。桐城张文和公为文端公之子，两代韦、平，一生贵显，独无丝竹之好，《元夕寄弟》诗云：‘天与人间清净福。不能饮酒厌闻歌。’两公皆名臣，性情相似，岂眞金星不入命耶?”究之谢傅、汾阳，寄情声伎，亦未尝为人品累也。

王渼陂好为词曲。《杜甫游春》诸杂剧，至今传诵。或规之曰：“太上立德，其次立功，其次立言。公宜留心经世文章。”渼陂答曰：“公独不闻‘其次致曲’?”

《亦巢偶记》：“俗呼熏猪耳为俏冤家，不知何所取义。里巷至今传之。一日，余同一二友至虎邱，游衍久之，思饮甚切。然所携杖头仅百文。因猪耳价廉、可口，令僮买以佐酒。久不至。一友忽唱《琵琶记》云：‘俏冤家何事还不到?’众大噱。”


明神宗时，张江陵当国，将南京内库高皇所藏宝玩尽取上京。中有顚不刺宝石一块，重七分，老米色，若照日只见石光，所以为宝。说见《金陵琐事》。笺《会眞记》者，以顚不刺为美好辞，不知所据。或以为元时方言，如此宝石之名，以其美好也。

《听雨增记》：“孙汝权乃宋朝名进士，有文集行世。玉莲则王十朋女也。十朋劾史浩八罪，汝权实嗾之，理宗虽不听，而史氏子姓怨两人刺骨，故作《荆钗记》，以玉莲为十朋妻，汝权有夺配之事。”又《南窗闲笔》：“钱玉莲，宋名伎，从孙汝权。某寺殿成，梁上题‘信士孙汝权同妻钱玉莲喜舍’。”按此，则玉莲确系汝权之妻矣。十朋无故受诬，殊为可恶。

孙季昭《示儿编》：“北朝来祭章献太后，杨大年捧读祭文，仅空纸，无一字，因自撰云：‘惟灵：巫山一朵云，阆苑一堆雪，桃园一枝花，瑶台一轮月。岂期云散、雪消、花残、月缺！’仁宗深叹其敏捷。”案：此词浮艳轻佻，施之君后，失礼已甚。钱竹汀宫詹云：“大年死于天僖四年；章献之崩，大年死已久矣，其为委巷不经之谈无疑。”《荆钗记?祭江》一出，其祭文云：“巫山一朵云，阆苑一圑雪，桃源一枝花，瑶台一轮月。妻呵，于今是云散、雪消、花残、月缺！”施之于此，则妙文也。
“孙季昭”，原作“孙李昭”。


《两般秋雨盦随笔》：“卢代山，钱唐人，住山儿巷，抱经学士族人也。家藏葡萄藤小几，云是洪昉思按拍者，指痕犹隐隐焉。昉思先生所著，《长生殿》外，尚有《天涯泪》、《四婵娟》、《青衫湿》三种，稿存黄氏。先生，文僖公孙壻也。”

查伊璜孝廉自遭私史祸，益放情诗酒。家僮、侍婢，俱解音律，悉以“些”名之。有云些、月些二婢，尤聪俊。孝廉每得佳句而未成套者，辄令二些记之；续有所得，辄歌前句，串合成套。名日“活锦囊”。

《檐曝杂记》：“李太虚，南昌人，吴梅村座师也，明崇祯中为列卿。国变，不死，降李自成。本朝定鼎后，乃脱归。有举人徐巨源者，其年家子也，尝非笑之。一日，视太虚疾，太虚自言病将不起。巨源曰：‘公寿正长，必不死。’诘之，则曰：‘甲申乙酉不死，则更无死期，以是知公之寿未艾也。’太虚怒，然无如何。巨源又撰一剧，演太虚及龚芝麓降贼后，闻大清兵入，急逃而南。至杭州，为追兵所蹑，匿于岳坟铁铸秦桧夫人胯下。値夫人方月事，迨兵过而出，两人头皆血洿。此剧已演于民间，稍稍闻于太虚。适芝麓以上林苑监谪宦广东，过南昌，亦闻此事，乃与太卢密召歌伶夜半演而观之。至两人出胯下时，血淋漓满头面，不觉相顾大哭，谓：‘名节埽地至此，夫复何言！然为孺子辱，必杀以泻忿。’乃使人俟巨源于逆旅而杀之。此事得之于蒋心余。”

和凝少时，好为曲子，《香奁集》其所著也，布于洛、汴。逮在政府，契丹称为“曲子相公”。凝耻之，使人收拾焚毁不暇，遂嫁名于韩偓。改署其集曰《游艺》，不及词曲。明夏文愍公善南北曲，亦号“曲子相公”。


袁箨庵以《西楼记》得名。一日出饮归，月下肩舆过一大姓家。其家方宴客，演《霸王夜宴》。舆夫曰：“如此良宵风月，何不唱‘绣户传娇语’，乃演《千金记》耶?”箨庵狂喜欲绝，几至堕舆。

《蒪乡赘笔》：“李笠翁性龌龊，善逢迎。常挟姬三四人，遇贵游子弟，便令隔帘度曲，捧觞行酒，并纵谈房术，诱赚重价。盖轻薄厚于天性，宜其文章纤巧、谑浪，纯乎市井也。”袁箨庵年逾七旬，犹强作少年态，喜谈闺阃淫词秽语，令人掩耳。后寓会稽，暑月忽染奇疾，口中痒甚，自嚼其舌，片片而堕，不食不言二十余日，舌本俱尽而死。孽镜台前，恐不仅《西楼》绮语耳。

《彩舟记》演唐六如窃婢秋香事。伪病登山，实身入府，悉从诸小说衍出；托名康宣，则因六如本事诗有“主人若问眞名姓，只在康、宣两字头”句也。南京旧院有伎秋香，从良后，有旧相识求见，以扇画柳题诗拒之云：“昔日章台舞细腰，任君攀折旧枝条；于今写入丹青里，不许东风再动摇。”语见梅禹金《青泥莲花记》。祝枝山亦有《题秋香便面》诗，云：“晃玉摇银小扇图，五云楼阁女仙居。行间着个‘秋香’字，知是成都薛校书。”当时盖有两秋香。

钱虞山之入我朝也，欲秉钧衡、专史席。二者皆违其愿，故多感愤之词。陈卧子先生《题拂水山庄》诗云：“黑头已自羞江总，青史何曾借蔡邕。”眞诗史也。虞山晚年家居，一夕，闲步门外，衣一轻衫员领窄袖——就前明袍料改制，未及全易者。一秀士趋过，称曰：“先生可谓两朝领袖！”其受侮若此。《烂柯山》演朱买臣去妇故事，虞山尝与当轴张姓宴集，演《悔嫁》一出。刘氏白语中有云：“你如何嫁了张木匠?”因尊客姓张，恐其触讳，改张为王。虞山因拍案击节，曰：“得窍阿，得窍！”俄而刘氏复白云：“你如何负了朱氏?”张亦拍案颦蹙曰：“没窍阿，没窍！”虞山大恧。


双文事，风流话柄，千古艳称。《旷园杂志》：“郑太常恒及崔夫人合葬墓，在淇水西北五十里，卽古淇澳也。明成化间，淇水泛溢，土崩石出，秦给事贯所撰志铭在焉，盛称夫人四德咸备。《会眞记》诬蔑殊甚，是眞以笔墨换泥犂者。”

市井以“蒙古”二字为银之隐语。谨案国书，“蒙古”原作“银”解，盖彼时与金国号为对耳。《一文钱》传奇《罗梦》云：“蒙古儿觑着他几多轻重。”谓元宝也。

阮大铖党附魏忠贤，名列逆案，屛居金陵。谋复用，诸名士檄数其罪，作《留都防乱揭》。桐城方密之、如皋冒辟疆、宜兴陈定生、商邱侯朝宗实主之，——所谓四公子也。大铖谱《燕子笺》，家伶一部，能演是剧。会诸名士以试事集金陵，四公子置酒鸡鸣埭，征阮伶以侑。大铖心窃喜，立遗伶往，而令他奴诇之。方度曲，四座叹赏。奴走告，大铖心益喜。已而抗声论天下事，语稍及大铖，遂戟手骂詈不绝。大铖乃大怒，衔之次骨。宏光拥立，大铖骤枋用，兴大狱，将尽杀复社党人，购四公子甚急。定生下狱，余皆走免。是四公子之祸，实基于鸡鸣埭听曲时也。《桃花扇?侦戏》一出，从大铖着笔，始而惊，继而喜，继而怒且惧，写佥壬失路，鬓眉欲活。


小说起于宋仁宗时，承平已久，国家闲暇，日进一奇怪之事以娱之，名曰“小说”；今之小说，则记载矣。裴铏着小说，多奇异可以传示，故号传奇；今之传奇，则曲本矣。元人科目最多，试录中一条云：“军、民、僧、尼、道、客、官、儒、回回、医、匠、阴阳、写、算、门、厨、典、雇、未完等户愿试者，以本户籍贯赴试。”僧、道应试，已属可笑；尼亦赴考，更怪诞矣。相传元以词曲取士，考《选举志》及《典章》皆无之。或另设一门以备梨园供奉——乃特试，非制科也。

严分宜势炽时，珍宝充溢，旁及书画。鄢懋卿以总鹾使江、淮，胡宗宪赵文华以督兵使吴、越，各承意旨，搜取古玩，不遗余力。宋张择端《清明上河图》在王文恪公家，其家巨万，难以阿堵动。有苏人汤臣者，善装池，客严门下，亦与王思质相往还，说王购以献。王重价求之旣不可得，遂属苏人黄彪摹眞本以应。黄亦画家高手也。严得此卷，珍为异宝，以为诸画压卷，置酒高会，出以相夸。客有知之者，指为赝本。严大惭，衔思质次骨。适唐荆川从田闲起，以职方郎中巡视各边。思质时鎭蓟门，与荆川皆吴人也。荆川举己丑科，思质举辛丑科，相去十二年。思质挂本兵衔，视荆川为堂属。荆川以前辈自居，新被简命，公卿俱下之，恚思质简倨，复命疏内纠其“一卒不练”，致触世宗之怒。严复下石，遂弃西市。后有衍作传奇者，《清明上河图》易作玉杯，名“一捧雪”；思质易名“莫怀古”，寓莫以怀古致祸意也。谗间之汤卿，或以为卽指荆川。不图贤者亦被恶声，要其褊心未化，自取之也。案：一捧雪，确有是物，现在内库。


王相国崇简《冬夜笺记》：“每观传奇，辄叹前贤父、母、妻、妾为其溷乱。如王曾少孤，鞠于叔氏，无子，以弟之子绎为后，面传奇则载其具庆生子事；吕蒙正父龟图多内宠，与妻刘不睦，并蒙正出之，颇沦踬窘乏，刘誓不复嫁，及蒙正登第，迎二亲同堂异室，孝养备至，傅奇乃以蒙正妻为其父所逐，更为溷乱。”

《黄粱梦》传奇，托言卢生，其事乃锺离云房点化吕洞宾。洞宾遇云房于长安酒肆，同憩肆中。云房自起执炊。洞宾忽欲昏睡，枕案边假寐：以举子赴京，状元及第。始自州县小官，擢朝署，由是台谏、翰苑，历诸清要，升黜不一。两娶富贵家女，婚嫁早毕，甥孙振振，簪笏满门。如此几四十年，前后独相十年，权势熏炙。忽被重罪，流于岭表。一身孑然，穷苦憔悴。立马风雪中，方此浩叹，恍然梦觉。云房在旁炊尚未熟，笑曰：“黄粱犹未熟，一梦到华胥。”洞宾惊曰：“君知我梦耶?”云房曰：“子适来之梦，升沈变态，荣悴多端，五十年间一顷耳。”洞宾感悟，拜求度世法。赠诗云：“应官千里赴神京，偶遇仙翁盖便倾。未必无心唐事业，金丹一粒误先生。”自《枕中记》出。汤若士演为院本。邯郸道上，罔非寻梦之人。名流题壁之诗，指不胜屈矣。

明人有洞宾戏妓女白牡丹杂剧。向疑以上眞游戏，何至媟亵青楼?后见《冬夜笺记》：“康熙年间，洞宾尝于黄鹤楼降卟曰：‘世传飞剑斩黄龙乃宋散仙颜洞宾也，岂有上眞而嗔恼不除者乎?’”嗔且不可，何况乎淫?可见戏白牡丹亦颜洞宾事。


《洛阳桥》传奇演醉隶下海事，人疑其妄。《明史》蔡锡本传：“锡，鄞人，中永乐癸卯乡试，授兵部给事中，升泉州太守。时洛阳桥圮，有石刻云：‘石头若开，蔡公再来。’锡至，欲修桥。桥跨海，功难施。锡以文檄海神，忽一醉卒趋而前曰：‘我能赍檄往，但乞酒饮。’大醉，自没于海。若有神人扶掖之者。俄而书‘醋’字出。锡意必‘八月二十一日酉时也’。遂以是日兴工，潮果旬余不至，工遂成。”此实事也。特以锡为蔡端明，致滋疑惑。俗伶又改端明为蔡中郎，更妄语矣。其词亦不雅驯，或谓出王百谷手。

明神宗时，选近侍二百余名，在玉熙宫学习官戏，岁时升座，则承应之。各有院本，如《盛世新声》、《雍熙乐府》、《词林摘艳》等词。又有《玉娥儿》歌，京师人类能歌之，名“御制四景玉娥词”。严分宜《听歌?玉娥儿词》诗云：“《玉娥》不是世间词，龙舰春湖捧玉巵。闲巷教坊齐学得，一声声出凤凰池。”注云：“上命阁臣应制作也。”他如过锦之戏，约有百回，每回十余人不拘，浓淡相间，雅俗并陈，又如杂剧、古事之类，引旗一对，鼓吹送上。所扮备极世间骗局、俗态、拙妇、騃男及市井商贾、刁赖词讼、杂耍诸项。葢欲深宫九重之中广识见、博聪明、顺天时、恤民隐也。水嬉之制，用木雕成海外诸国及先贤、文武、男女之像，约高二尺，彩画如生。有臀无足而底平，以竹板承之，设方木池，注水令满，取鱼虾萍藻实其中。隔以纱幛，运机之人皆在幛内，游移转动。一人鸣金，代为问答。其词亦词臣撰也。暑天长昼作之，以销炎夏。明烈帝每宴玉熙宫，作过锦、水嬉之戏，一日宴次，报至：“汴梁失守，亲藩被害。”遂大恸而罢。自是不复幸玉熙宫矣。吴梅村《琵琶行》有云：“先皇驾幸玉熙宫，凤纸佥名唤乐工。苑内水嬉金傀儡，殿头过锦玉玲珑。一自中原盛豺虎，暖阁才人罢歌舞，插袖停搊素手筝，烧蹬罢击花奴鼓。”盖指此也。迨入我朝，玉熙宫改为内廐，过锦、水嬉之戏俱罢，其词亦不传。但以供奉内廷之作，承値有年，意其词必有可观。诸私家集中当有存者，容细访之。


《乐府原题》：“《公莫舞》，卽巾舞也。沛公鸿门会宴，项庄舞剑，项伯亦舞，以袖隔之，且诘庄曰：‘公莫！’言公莫害汉王也。汉人德之，故舞用巾，以象项伯衣袖。”近人演《长生殿》，玉环舞盘，念奴辈各以彩巾应节而舞，甚合古意。

〔注〕原书各卷前题“长沙  杨恩寿  朋海”。


