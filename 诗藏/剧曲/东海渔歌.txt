东海渔歌

清  顾春

东海渔歌卷一
醉蓬莱 和黄山谷
看秋山万叠，晓日曈昽，参萤相倚。画栋珠帘，卷高空清丽。老桂香浓，洞箫声远，作瑶池佳会。露缀花梢，风摇鬓影，夜来凉意。
此景人间，几曾得见，月拥寒潮，无边云水。满酌天浆，宴鸿都道士。秘诀长生，沧桑变化，对绮筵罗袂。尘世纷纷，残棋一局，谁非谁是？
念奴娇 和姜白石
湖亭依旧，记从吾游者，二三仙侣。今日莲花开已遍，翠盖团团无数。荷露烹茶，碧筒吸酒，又听萧萧雨。远山遮尽，片云应是催句。
欲暮白鹭成行，避人沙渚，拍拍冲天去。争忍西风容易落，怕见断烟寒浦。菰米随波，红衣堕露，花里谁能住？明灯双桨，笙歌一派归路。
洞仙歌 和刘一止《苕溪词》
月明风静，问此时谁晓？雪后初开一枝好。爱孤山踪迹，千树横斜，临碧水，十里湖光冷照。
逋仙归去后，依旧黄昏，疏影婷婷为谁妙？望不尽竹篱茅舍人家，断桥边、诗情空老。任南北枝头暖相催，听玉笛声中，吹来多少？
    【校】“望不尽”句，况氏改为“花外两三家茅舍竹篱”。
水调歌头 和周紫芝《竹坡词》
急雨响岩壑，林木暗濛濛。山楼四面风满，一綫电光红。雨过长天如洗，收尽无边烦暑，湿气润高峰。坐对东山月，清影落怀中。
邀明月，酌美酒，共山翁。不妨谈笑，尊前歌舞且从容，老去心情依旧，莫负良辰好景，去日不能重。风月不到处，天地古今同。
雨霖铃 和柳永《乐章集》
情深语切。奈关河远，去去难歇。离愁正苦未尽，东方欲曙，雄鸡催发。相送小桥流水，更霜气寒噎。渐天外、西北峰头，晓日明明照空阔。
登高望远空伤别。又匆匆、过了黄花节。思量著愁何处，难拘管、断肠风月。满目秋光，只恨重山叠巘谁设？便织尽、锦字回文，盎向盘中说。
木兰花慢 和张孝祥《于湖诃》
天高风露冷，念仙子、倚琼楼。问云窗雾阁，朱栏翠幔，好景谁收？玉箫歇，霓裳散，恨宝奁空掩暗增忧。照影自临清浅，满身花影同流。
疏钟霜杵韵悠悠。柏叶炷香篝。记草色连天，花光似雾，历历前游。逍遥身心物外，渺沧波、流尽古今愁。独立莲花峰顶，下看九点齐州。
满江红 （第二体）和张元干《芦川词》
绿惨红愁，东风里、杜鹃声恶。春去也、小楼人寂，雨声偏作。弱柳难将春思系，泪珠长向花前落。问天涯、归梦几时来？随风泊。
春寒重，罗衣薄。音书断，情无著。对残灯顾影，共谁斟酌？昨夜雨睛知骤暖，等闲负了三春约。卷珠帘、一望碧天长，山如削。
    【校】第二体，日藏本无此注语。  川，原作“州”。按张元干词集为《芦川词》原本显误，故改。
霜叶飞 和周邦彦《片玉词》
萋萋芳草。疏林外、月华初上林表。断桥流水暮烟昏，正夜凉人悄。有沙际、寒蛩自晓。星星三丑流萤小。见白露横空，那更对、孤灯如豆，清影相照。
昨夜梦里分明，远随征雁，迢递千里难到。西风吹过几重山，怅故人怀抱。想篱落、黄花开了。尊前谁唱凄凉调？应念我、凝情处，听雨听风，恨添多少!
金缕曲 和吴文英《梦窗词》
绝顶春风早。见无边、红英绛萼，满枝花好。枝上黄鹏飞过处，认取重来路杳。此寂寂、洞天谁到？十二栏干人倚遍，衬云容山色真容貌。启窗户，对清照。
月华乍吐东山小。澹银河、流云几缕，疏星多少？翠被难禁春宵冷，况值游仙梦了。尚残烛、灯花袅袅。不是管弦歌舞地，更何须蜀锦花缠帽。晨雾敛，世间晓。
满庭芳 和蔡伸《友古词》
白玉栏干，绿杨庭院，果然几净窗明。珠帘高卷，花雨散红英。下上双飞燕子，东风里、巧转轻迎。连环冷、红珠斗帐，春睡惜娉婷。
梦中多少路？山长水远，渺渺魂惊。怕情深易感，又惹离情。总有青鸾消息，书不尽、枉自丁宁。终难遇，霓旌翠盖，空许愿三生。
壶中大慢 和李清照《漱玉词》
东风吹尽，便绣箔重重，春光难闭。柳悴花憔留不住，又早清和天气。梅子心酸，文无草长，尝遍断肠味。将离开矣，行人千里谁寄？
帘卷四面青山，天涯望处，短屏风空倚。宿洒新愁浑未醒，苦被鹦哥唤起。锦瑟调弦，金钗画字，说不了心中意。一江烟水，试问潮信来未？
忆江南 题唐伯虎画江南水村五首
江南好，春草满芳洲。山上孤亭才落日，门前高柳系归舟。童子曳双牛。
江南好，云影接山光。负米人行莎草径，论文客坐读书堂。晚饭菜根香。
江南好，桑柘一村村。万点鸭儿浮远岸，几家稚子候柴门。风雨近黄昏。
江南好，如练暮江清。绕屋蒹葭秋露白，对门丘壑晚山明。闲话豆花棚。
江南好，明月绿杨梢。茅舍孤灯犹夜织，板桥流水暗生潮。渔火一星遥。
飞雪满群山 梨花
积雪魂轻，停云香腻，朦胧酿作微阴。粉墙低覆，东风斜倚，晚来丝雨沈沈。梁间闻细语，睡不稳、乌衣素襟。玉容寂寞，霓裳舞倦，芳事者番深。
增妩媚、二枝凝泪眼，爱冰姿绰约，特费清吟。婷婷标格，溶溶院落，春宵一刻千金。夜凉初过雨，栏干外、轻寒不禁。月明人静，澹烟流水无处寻。
浪淘沙 偶成
人世竞无休。驿马耕牛。道人眉上不生愁。闲把丹书窗下坐，此外何求？
光景去悠悠。岁刀难留。百年同作土馒头。打叠身心安稳处，顺水行舟。
    【校】土馒头，原作“土鬘头”，“鬘”字显误，径改。
鹧鸪天 为孟文写冬花小幅并题
窗外寒梅报早春，山茶红绽十分新。宓妃小试凌波袜，意态由来画不真。
天上果，世间因，花枝常对玉堂人。夜来睡起含章殿，疏影婷婷是化身。
    钝宦曰：孟文系太清长女。
    况评：咏花四阕，极合宋词消息。若多看近人词，一中其病，便不能如此纯粹。
定风波 水仙
翠带仙仙云气凝，玉盘清露泻金精。最是夜深人入定，相映。满窗凉月照娉婷。
雪霁江天香更好，缥渺。凌波难记佩环声。一枕游仙轻似絮，无据。梦魂空绕救峰青。
入塞 盆梅
好花枝，正清香欲破时。似霓裳一曲，奏罢下瑶池。红也宜，白也宜。
小楼夜凉月彤移，短屏山、衾冷梦迟。洞天深处护冰姿。蜂不知，蝶不知。
玉连环影 灯下看蜡梅
琐琐，三五黄金颗。为爱花香，自起移灯坐：影珊珊，舞仙坛，蜡瓣檀心，小样道家冠。
桂殿秋 题画
清露下，月明中，凤凰栖老碧梧桐。吹箫仙子凌风去，十二楼台花自红。
水龙吟 题张坤鹤老人小照，用白玉蟾《采药径》韵
洞门深锁烟霞，苍苍不断松杉翠。芝田采遍，玉颜常驻，何曾落齿。海上当年，羽衣宝髻，凤箫闲吹。记蓬莱旧景，餐花饮月，经多少，仙家事。
渺渺长途无际。笑世间、临歧挥泪、清风两袖，飘然到处，此生如寄。七十年华，双眸烱烱，照人姿媚。信谷神不死，逍遥物外，一瓢云水。
    【校】径，日藏本作“经”。   闲，况氏改为“清”。
    钝宦曰：张坤鹤系白云观道士。
卖花声 像生花
竹簏盛来，多少像生花卉？小年时、东风才至，街头偏卖，趁闹蛾天气。问封姨、此情知未？
谁家妙手，特把春光游戏。剪吴绫、点金帖翠。一声清唱，有绣帘揭处，早惊廻、绿窗人睡。
最高楼 题钱元昌山水
群峰合，天际涌青莲，飞瀑界中间。长桥跨水通幽处，悬崖结屋伴神仙。山出云，云渡水，水环山。
问谁凿、盘陀依断岸？又谁种、长松临陡涧？非人力，必天然。林深叶密不知路，山深日冷不禁寒。近黄昏，岚气作，罩峰巅。
鹧鸪天 九日
九日登高眼界宽，菊花才放小金团。毂纹细浪参差水，佛髻青螺大小山。
人易老，惜流年。茱萸插帽不成欢。西风那管离情苫，又送征鸿下远滩。
迎春乐 乙未新正四日，看钊儿等采茵蔯
东风近日来多少？早又见、蜂儿了。纸鸢几朵浮天杪，点染出、晴如扫。
暖处有、星星细草。看群儿、缘阶寻绕。采采茵蔯芣苢，提个篮儿小。
    钝宦曰：乙未太清年三十七岁，载剑十一岁。
太常引 人日立春
东风吹暖入新年。七蓂叶，五辛盘。人日立春天。双彩胜、金钗并悬。
流光似水，风花无定，欢乐记从前。羞向镜中看，衰容现、丝生鬓边。
长相思 咏双獾佩
大獾欢，小獾欢，白玉裁成两个獾。常随佩带间。
肱相连，股相连，肱股相连心自安。君臣父子全。
鹊桥仙 梦石榴婢
一年死别，千年幽恨，尚忆垂髫初会。眼前难忘小腰身，侍儿里、此儿为最。
悠悠往事，不堪回首，空堕伤心清泪。夜深时有梦魂来，梦觉后、话多难记。
    钝宦曰：太素有《桂殿秋》词三首，为悼石榴作也。
定风波 拟古
花里楼台看不真，绿杨隔断倚楼人。谁谓含愁独不见，一片，桃花人面可怜春。
芳草萋萋天远近，难问，马蹄到处总消魂。数尽归鸦三两阵，偏衬，萧萧暮雨又黄昏。
    况评：饶有烟水迷离之致。
苍梧谣 夫子以十金易得古玉笛一枝，且约同咏，先成《翠羽吟》一阕。
骊珠已得，不敢复作慢诃，谨赋《十六字令》，聊博一笑塞责
听，黄鹤楼中三两声。仙人去，天地有余青。
    【校】塞责，况氏删此二宇。
    钝宦曰：约斋上公藏一琴，太清故物也。
忆秦娥 二月十二闻角声
情萧索，啼鸦过尽春寒作。春寒作，春城十里，月明吹角。
哀音一片伤凄绝，黄昏更觉东风恶。东风恶，深深庭院，重重帘幕。
醉太平 闻雁
长呜短呜，何来雁声？翱翔律吕和平，发炎方北征。
人情物情，千年不更。云中谁计邮亭，趁东风去程。
海棠春 海棠
扶头怯怯娇如滴，照银烛、千金一刻。叶补翠云裘，花缀胭脂色。
华清浴罢疑无力，更生受、东君护惜。亭北牡丹花，试问谁倾国 
醉东风 碧桃
玉妃装卸，天上琼枝亚。立尽东风明月下，露井初开昨夜。
结伴阆苑飞仙，上清沦谪尘寰。萼绿华来无定，羽衣不耐春寒。
临江仙 清明前一日种海棠
万点猩红将吐萼，嫣然回出凡尘。移来古寺种朱门。明朝寒食了，又是一年春。
细干柔条才数尺，千寻起自微因。绿云蔽日树输囷。成阴结子后，记取种花人。末 句用刘克庄种海棠词。
步蟾宫 自题画扇
沈沈院宇闲清昼，惜春去、怕春消瘦。为花写出好精神，展纨素、粉融脂溜。
微风不许丝儿透，看颜色、年年依旧。碧桃深处海棠开，低枝上、翠禽同宿。
乳燕飞 题昙影梦痕图孙静兰，许云姜 之甥女也，十二岁殁於外家。外祖母许太大人为作是图，
题咏盈卷，遂次许淡加韵二阕。
情网丝丝绾。问花神、飘香坠粉，是谁分判？才见花开花又落，不念惜花人惋 。禁不得、猛风吹断。总有游魂知旧路，奈 匆匆、短劫韶光换。空怅望，海山远。
优昙那许常相伴，照慈帏、残灯尚在，梦回不见。十二碧城缥缈处，去去来来如幻。 倩好手、图成小卷。尘世自生烦恼障，暮年人、咄咄书空唤。司花史，瑶池畔。
峰髻芙蓉绾。月明中、翠崖千仞，洞门双判。若有人兮翳萝薜，绰约不胜哀惋。三十里、桃花红断。花不长红人命脆，才人 间、十二星霜换。翛然往，碧云远。
揉蓝衫子当时伴。梦依稀、婆娑老泪，怎禁重见。写向 图中疑是梦，梦醒谁真谁幻 空赚得、题诗盈卷。蓬岛昆仑嬉游处，料不闻、拍枕千呼唤。青青草，小坟畔。
    【校 】总，况氏改为“纵”。
    钝宦曰：许太夫人，许周生之妻梁□□也。
法曲献仙音 题李世倬画扇，用 《清真集》韵
云接层峦，天开画本，匹练千寻飞度。松柏阴森，苔沙寂历，似有幽人门户。听乱石翻涛处，时时呜骤雨。
默无语，望长桥、盘陀立尽，云雾里、布袜青鞋无阻。缥缈玉烟霏，水风凉、涧莎柔妩。作画当年，李侍郎、研朱染素。写匡庐真景，人与长风同去。
    【校】沙，况氏改为“莎”。   李侍郎，况氏改为“忆龙眼”。
    钝宦曰：李世倬是太素门客，余尝见其画山水四幅。
暗 香 谢云姜妹画梅团扇，次姜白石韵
风枝霁色。胜临流万点，吹开羌笛。日暮何人，翠袖凌霜一枝摘。写出疏香冷韵，谁似小琅嬛仙笔。感昨日、团扇题诗，寄我伴吟席。
南国。夜月寂。记庾岭五湖，千树堆积。少年历处，卅载相思梦魂忆。爱此冰 纨小影，竹叶撼、一窗晴碧。赖老手、姜白石，旧词证得。
    【校】“谁似”句，况氏改为“谁得似琅嬛仙笔”。     少年历处，况氏改为“昔游最忆”。      忆，况氏改为“隔”。     “赖老手”句，况氏改为“剩点检红箫谱”。
定风波 恶梦
事事思量竟有因，半生尝尽苦酸辛。望断雁行无定处，日暮，鹡鴒原上泪沾巾。
欲写愁怀心已醉，憔悴，昏昏不似少年身。恶梦醒来心更怕，窗下，花飞叶落总惊人。
    【校】“恶梦醒来”二句，况氏改为“恶梦醒来情更怯，愁绝 ，鸟飞叶落总惊人”。
木兰花慢 题长洲女士李佩金《生香馆遗词》
生香孤馆在，只燕子，旧巢安。怅左华右竹，东张西角，噩梦难圆。红豆词歌金缕，剩五更残月照啼鹃。满目穠花野草，伤心落叶哀蝉。
妬花风雨护花幡，憔悴损芳颜。有秋雁新诗，簪花法帖，种种销魂。平生多情多病，更多愁多怨苦缠绵。一旦悬崖撒手，茫茫流水空山。李佩金有 《秋雁》四首，见 《碧城仙馆集》。又尝集古今女土墨迹，为《簪花阁帖》刻之。其家有“左华右竹笺”纸。
    【校】噩梦，况氏改为“梦噩”。    红豆词歌，况氏改为“歌残曼声”。     残月，况氏改为“寒月”。    “满目”句，况氏改为“满目幽花秀草”。     平生，况氏改为“无端”。    苦，况氏改为“费”。     一旦，况氏改为“一笑”。     况氏改原注中“李佩金”为“女士”；《秋雁》 后加“诗”字 ；改“古今女士”为“古今闺秀”；改“刻之”为“刻石”；改“其家有”为“又自制”。
凤凰台上忆吹箫 题《帝女花传奇》
散尽天花，现身为女，韶华十五芳年。悲欢集，才闻引凤，又赋离鸾。烽火汹汹朝市，当不起、雨骤风颠。最伤心，盈盈弱质，半臂刀瘢。
避难。维摩丈室无所有，惟留一榻相安。经多少、晨钟暮鼓，春冷秋寒。受尽无边烦恼，消业障、天上人间。方了却、莲台一笑因缘。
    【校】韶华，况氏改为“苕华”。     “悲欢集”二句，况氏改为“奈才闻引凤”。     “当不起”句，况氏改为“经几许雨僽风僝”。     避难，况氏改为“萧然”。     “维摩”二句，况氏改为“维摩丈室，辛苦托慈云，一榻相安。”      经多少，况氏改为“耐”。     春冷，况氏改为“春悄”。    “方了却”句，况氏改为“方能了莲台恁时，一笑因缘”。
高山流水 次夫子清风阁落成韵
群山万壑引长风。透林皋、晓日玲珑。楼外绿阴深，凭栏指点偏东。浑河水、一线如虹。清凉极，满谷幽禽啼啸， 冷雾溟濛。任海天寥阔，飞跃此生中。
云容。看白衣苍狗，无心者、变化虚空。细草络危岩，岩花秀媚日承红。清风阁，高淩霄汉。列岫如童。待何年归去，谈笑各争雄。
    【校】此词较《词律》、《词谱 》少八字，各本皆同。     啼啸，况氏改为“嘹呖”。     冷雾，况氏改为“翠霭”。     此生中，况氏改为“有无中”。     无心者， 况氏改为“无心出”。     秀媚，况氏改为“秀妩”。    “谈笑”句，况氏改为“泉石各疏慵”。
金缕曲 题姚珊珊小像
何处春风面 画图中、云鬟□(“髟”下＋委）鬌，羽衣轻软。似有游魂招不得，难写寸心幽怨。丝不尽、春蚕在茧。离合神光 空有梦，梦高唐路杳情无限。阳台女，更谁见  
珊珊月下来何晚。是耶非、恍惚曾闻，筠箫象管。公子凭虚卿薄命，对影徒 增浩叹。好事者、新词题满。倩倩真真呼不应，惹相思海上三山远。人间事，本如幻。或谓凭虚公于姬人。
    【校】 似有游魂，况氏改为“只有离魂”。     恍惚 曾闻，况氏改为“如闻怨曲”。     筠箫，况氏改为“凤箫”。
琵琶仙 题琵琶妓陈三宝小像
歌舞风光，十三岁、索五千金高价。休矜燕子轻盈，腰肢更矫奼。春院静、琵琶一曲，也应算、调高和寡。十里湖光，无边山色，花底游冶。
恍疑是、苏小当年，又疑是、秋娘未曾嫁。眉目本然清楚，被旁人偷写。争不似、浔阳湓浦，抱檀槽、 感动司马。好称珠勒金鞍，许谁迎迓 
    【校】“歌舞”二句，况氏改为“豆蔻稍头，恁年纪、值得量珠高价”。    休矜，况氏改为“休夸”。     十里，况氏改为“一镜”。    无边，况氏 改为“十眉”。    “眉目”句，况氏改为“脂粉底干赤白”。   浔阳，况氏 改为“月明”。
醉桃源 题墨栀团扇寄云姜
花肥叶大两三枝，香浮白玉巵。轻罗团扇写冰姿，何劳腻粉施。
新雨后，好风吹，闲阶月上时。碧天如水影迟迟，清芬晚更宜。
    【校】墨栀，况氏改为“墨栀子”。
    况评：不黏不脱，咏物上乘。
台城路 六月廿六，云姜招游尺五庄看荷花。是日许金桥郎席题词， 遂用其韵
去天尺五韦邪杜，休疑旧梨花店。蛛网纱窗，草迷幽径，破板红桥谁换？池莲向暖。听一片蝉声，绿阴不断。点水蜻蜓，飞来又去绕花满。
登山临水寄兴，叹茫茫千古，多少恩怨！老树婆娑，回阑曲折，笔墨频挥虚馆。遥山在眼。认南谷商峰，西南数遍。归骑匆匆，夕阳天又晚。
    【校】是日，况氏删此二字。
    钝宦曰：原稿“金桥”下有“义姪”二字，用墨涂去。
惜红衣 雨中池上，用姜白石韵
电掣金蛇，云翻黑墨，风枝无力。雨过方塘，圆荷 撼新碧。凉风入户，动几处、骚人词客？幽寂。似断还连，向黄昏不息。
香消篆印，灯暗芸篝，连床乱书籍。遥知千里泽国，楚天北。最爱妙莲清净，法界梦中曾历。怕颠狂风雨，洗褪好花颜色。
    【校】姜，为况氏所删。     黑墨，况氏改为“水墨”。
惜琼花 雨中补种白莲，用张子野韵
莲花白， 莲叶碧。带淤泥补种，香冷吟席。本来清净原无色。好雨终朝，还要终夕。
小池塘，方且窄。涌车轮翠盖 ，难尽容得。爱莲人亦情无极。湖上盈盈，更起遥忆。此花从 畅春园移来。
珍珠帘 本意
濛濛未许斜阳透。荡参差、一片縠纹微绉。闲煞小银鈎，度困人长昼。看尽落花飞尽絮，任几处、鹭声轻溜。依旧。此好景良辰，也能消瘦。
多少苦雨酸风，障游蜂不入，晴丝难逗。云晴曲房深，听辘轳银甃。隔住红灯花外影，清露下、香浓金兽。偏又。到月照流黄，夜凉时候。 
凄凉犯 络纬
梧桐落了层层叶，碧云暗度秋老。八尺龙须，半帘日影，乍凉多少？今年特早。催满院、虫声又搅。井阑边、絮絮叨叨，也似向人恼。
鼓翼瓜棚上，饮露餐花，自能常饱。丝笼慢贮，挂房栊、夜深轻吊。不断 哀音，怪一片、寒砧又捣。隔窗儿、声和尖风，听到晓。
    【校】日影，况氏改为“月影”    絮絮叨叨，况氏改为“叨叨絮絮”。     “也似”句，况氏改为“只是句姑侯切人恼”    夜深轻吊句，况氏改为“最宜深悄”。    “不断”二句，况氏改为“不为哀音，也容易、秋衾梦觉”。    “隔窗”句，况氏改为“隔疏窗、拌共夜雨”。
冉冉云 雨中张坤鹤过访
秋雨潇潇意难畅。忽敲门、道人来访。玄都客、谈论海天方丈。全不管、世间得丧。
惟有真知最高尚。一任他、你争我让。把身心、且自忘忧颐养。阅尽古今花样。
    况评：质而拙，却近宋人， 政复不俗。
垂 杨 秋柳
秋凉乍到。便长条踠地，柔丝萦绕。雾雨霏烟，无情不绾章台道。梦回十二红楼悄。小桥外、夕阳偏照。阅行人、一树弯腰，带六朝风调。
经过春风多少？任月白天空，惊鸟三绕。谢尽繁华，长 隄落叶无人扫。青蛾不是当初貌。更对着、断肠衰草。萧疏客舍，寒蝉声渐老。
    【校】萦绕，况氏改为“拂袅”。     偏照，日藏本作“遍照”。
望月婆罗门引 中元步月
海棠花底，乱蛩啼遍小阑干。月阴云净天宽。立尽梧桐影里，深草露华寒。听哀音几处，痛哭中元。
蒿灯细然。荡万点、小金丸。看到香消火灭，过眼浮烟。秋风庭院，破 尘梦、清磬一声圆。南窗下、剪烛更阑。
    【校】此词为况周颐所删。
新雁过妆楼 闻雁
冷入帘帏。西风送、一行雁阵南飞。碧天如水，去路远趁斜辉。云外长鸣秋浩荡，月中连翼影参差。共依依 。楚江两岸，霜点毛衣。
秋容三分过半，正寒螀啼怨，画角声悲。黄花消息，露华暗满东篱。山程水程万里，动几处、离人双泪垂。重阳近，听断鸿声 里，良夜何其 
    【校】雁阵，况氏改为“旅雁”。    斜辉，冒氏抄作“斜晖”，西泠本、竹西馆本 同。    长鸣，况氏改为“寄书”。     两岸，况氏改为“芦岸”。    正寒螀啼怨，况氏改为“恰寒砧 韵咽”。    听断鸿，况氏改为“更乱虫”。
浣溪沙 中秋作
楼外秋寒知不知？看看又到菊花时。半窗白日影如驰。
去日已多来日少，来何欢喜去何悲。且斟美酒对清辉。
    【校】半窗白日，况氏改为“斜阳西下”。
临江仙漫 白云观看坤鹤老人受戒
阆苑会仙侣，金钟低 度，玉磬初敲。松阴下、仙音一派风飘。笙箫。早人语静，幢幡绕、寿字香烧。张坤鹤，被霞裾鹤氅，宝髻 云翘。
消摇。同登道箓，看取天外鸾轺。拥无边沧海，皓月银涛。相邀。涤除玄览，瑶池宴、 已熟蟠桃。功成后，行不言之教，万物根苗。
    【校 】此词为况周颐所删。
醉春风 自题画梅，用竹叶庵韵
暖室香成陈，老干涂红粉。梅花窗子月明时，忖，忖 ，忖。山意冲寒，湖光历碧，乍传春信。
绿点苔衣衬，不许风吹损。梦为蝴蝶到罗浮，问，问，问。疏影横斜，暗香浮动，谁能拘紧 
    【校】涂红粉，况氏改为“妆红粉”。    窗子，况氏改为“窗外”。
鹧鸪天 冬夜听夫子论道，不觉漏下三矣 。盆中残梅香发，有悟赋此
夜半谈经玉漏迟，生机妙在本无奇。世人莫恋花香好，花到香浓是谢时。
蜂酿蜜，蚕吐丝。功成安得没人知。恒沙有数劫无数，万物皆吾大导师 。
    【校】“不觉”句，况氏改为“不觉漏三商矣”。     蚕吐丝，况改为“茧抽丝”。    “恒沙”句，况氏改为“华鬉阅尽恒沙劫”。     “万物”句，况氏改为“雪北香南觅导师”。
    况评：过拍具大澈悟。
山鬼谣 题管夫人画竹
认濛濛、万竿修竹，绿烟一片清冷。楚天不问云深浅，日暮凄其风劲。吹不定。望不尽、满川秋水寒光迥。露澄烟 暝。更无数青山，无边青霭，天际远峰映。
伤心更，写出苍梧旧景。美人芳草谁省？千梢万叶矜当世，闲了鸥波小艇。 尘梦醒。剩两岸、娟娟瘦玉摇江影。神游目骋。算只有南楼，老人画法，千古妙相并 。
    【校】认 濛濛，况氏改为“认玲珑”。    绿烟，冒氏钞作“绿阴”。西泠本、竹西馆本同。一片，况氏改为“匝地”。    不问，况氏改为“一角”。    “千梢”句，况氏改为“千梢万个浑无恙”。    江影，况氏改为“清影”。    相并，况氏改为“堪并”。
定风波 古春轩老人有《消夏集 》，徵咏夜来香、鹦哥，纫素馨以为架者，盖云林手制也
斑竹帘栊亚字栏，素馨花发晚风妍。清遣芸窗邀女伴，堪羡。闺中造物有花仙。
妙手制成花架子，架起。鹦哥也是好花穿。闲向绿槐阴里挂，长夏。悄无人处一声蝉。
    【校】者，为况氏所删。
    况评：歇拍情景绝佳，咏物圣手。
浪淘沙 冰灯
宝塔十三层，楼观飞惊。清凉世界住飞琼。藐姑射仙冰雪貌，玉佩琤琤。
巧制太轻盈，细缕坚冰。六鳌海上势崚嶒。看到雪 消明月夜，万点寒星。
    【校】“藐姑射仙”句，况氏改为“姑射仙人肌胜雪”。    琤琤，况氏改为“瑽琤”。
金缕曲 题《花帘词》寄吴 蘋香女士，用本集中韵
何幸闻名早。爱春蚕、缠绵作茧，丝丝萦绕。织就七襄天孙锦，彩綫金针都扫。隔千里、系人怀抱。欲见无由缘分浅，况卿乎 与我年将老。莫辜负，好才调。
落花流水难猜料。正无妨、冰弦写怨，云笺起草。有美人兮倚修竹，何日轻舟来到。叹盎谷、知音偏少。只有莺花堪适兴，对湖光山色舒长啸。愿寄我，近来稿。
    钝宦曰：余姑母碧缕恭人，有 《花帘词》重刻本，合王采薇、汪端、庄盘珠之作为《林下雅昔集》。
长相思 为陈素安姊画梅小幅
深胭脂，浅胭脂。细蕊繁英压满枝，清香入梦迟。
乍开时，欲谢时。铁干铮铮瘦影欹，东风任意吹。
    【校】画梅，况氏改为“画红梅”。    任意吹，况氏改为“著意吹”。
贺圣朝 秧歌
满街锣鼓喧清昼，任狂歌狂走。乔装艳服太妖淫，尽京都游手。
插秧种稻，何曾能够，古遗风不守。可怜浪费好时光，负良田千亩。
    【校】此词为况周颐所删。
江城子 记梦
烟笼寒水月笼沙，泛灵槎，访仙家。一路清溪双桨破烟划。才过小桥风景变，明月下，见梅花。
梅花万树影交加，山之涯，水之涯。澹宕湖天韶秀总堪夸。我欲遍游香雪海，惊梦醒，怨啼鸦。
    【校】澹宕，况氏 改为“影落”。
一痕沙 冬夜听秋虫作
金鼎重薰甲煎，锦帐双垂银蒜。床下小虫鸣，作秋声。
暖室深沈寒漏，一穗残灯如豆。风竹扫闲庭，细听听。
    【校】作，为况氏所删 。    暖室深沈，况氏改为“斗室沈沈”。
沁园春 桃花源次夫子韵
一夜东风，吹醒桃花，春到人间。趁月朗风柔，扁舟一棹，绿波渺渺，花影珊珊。洞里有天，天涯有路，风月莺花终古闲。惜春去，怕桃花结子， 冷落神仙。
此中大好盘桓。有人面、依稀似旧年。怅前度刘郎，如今老去，玄都种树，树已含烟。日暮天寒，露滋风损，开落无心谁与传。认不出，似婷婷倩女，素魄娟妍。
    【校】认不出，况氏改为“还相认”。
水调歌头 谢古春轩老人见赠竹根仙槎
蓬莱渺何许，仙侣泛仙舟。海天寥阔，千里万里御风游。左右青童玉女，上下霓旌翠盖，花雨散中洲。合奏钧天乐，王母驾灵 虬。
松为篷，桂为楫，破云流。翔龙翥凤，盘曲古节几春秋。恍若轻身遐举，泛览十洲三岛，对此可忘忧。欲借长风便，吹我到杭州。
　
东海渔歌卷二
苍梧谣 正月三日自题墨牡丹扇
侬，澹扫花枝待好风。瑶台种，不作可怜红。
鹧鸪天 题南楼老人秋水图
瑟瑟凉风入小池，红衣落尽翠离披。双螯荐酒重阳近，一鹭冲天夕照迟。
白露结，碧云垂，波沈菰米动涟漪。可怜秋色无多日，留得残荷听几时 ？
风光好 天宁寺看花望西山积雪
好东风，暖融融。花隖山茶照眼红，醉游蜂。
绿烟一带前村柳，春如绣。积雪西山万万重，玉芙蓉。
    【校】此词据日藏本补。
诉衷情 春日
忙中己过早春时，病因强支持。东风簸弄花事，细柳袅烟丝。
深院宇，日迟迟，绣帘垂。杏花消息，乍暖微寨，燕子先知。
鹧鸪天 傀儡
傀儡当场任所为，讹传故事惑痴儿。李唐赵宋皆无考，妙在妖魔变化奇。
驾赤豹，从文狸，衣冠楚楚假威仪。 下场高挂成何用，刻木牵丝此一时。
江城子 题日酣川静野霎高石画
日酣川静野云高，远山遥，碧迢迢。千里孤帆，一叶任风飘。莫话滩头波浪险，波平处，自 消摇。
昏昏天地太无聊，系长条，钓鲸鳌。且对江光山色酌香醪。其奈眼看人尽醉，悲浊世，续离骚。
清平乐 二月十日，金夫人惠 芸苔菜，予不食此味廿六年矣。遂以短词记之
春风春雨，酝酿春如许。三十六陂芳草路，尚记昔年游处。
漠漠翠羽金英，菜花开近清明。好是江南二月，者般滋味香清。
浪淘沙 春日同夫子游石堂， 回经慈溪，见鸳鸯无数，马上成小令
花木自成蹊，春与人宜。清流荇藻荡参差。小鸟避人栖不定，飞上杨枝。
归骑踏香泥，山影沈西。鸳鸯冲破碧烟飞。三十六双花样好，同浴清溪。
忆秦娥 白海棠
春将暮，绿阴一树丝丝雨。丝丝雨，海棠花放，十分娇素。
仙仙似惹凌波步，娟娟又怕东风妒。东风妒，满枝冰雪，澹烟轻雾。
探春慢 春阴
九十韶光，清明过了，一年春色将尽。雨洒芳田，烟霏深院，偏是轻阴惹困。燕子来时候，已辜负、几番花 信。海棠零落闲庭，风飘万点成阵。
懊恼留春不住，算只有陌头，杨柳勾引。漠漠情怀，恹恹天气，况又阴晴无准。多少伤心处，奈岁月、暗催双鬓 。对酒当歌，回头往事休论。
鹧鸪天 上巳同夫子游丰台
南郭同游上巳天，小桥流水碧湾环。海棠婀娜低红袖，杨柳轻盈荡绿烟。
花艳艳，柳翩翩，断魂花柳又春残。夕阳影里双飞蝶，相逐东风下菜田。
金缕曲 咏白海棠
洞户深渫掩。笑世间、浓脂腻粉，那般妆点。认取朦胧明月下，不许东风偷飐。偏触动、词人系念。昨日微阴今日雨，好春光有限无余欠。肯为我，一时暂。
冰绡雾縠谁烘染？爱依依、柔条照水，靓妆清艳。墙角绿阴栏外影，印上芸窗冰簟。隔一片、清阴黯澹。不是封姨情太薄，是盈盈树底魂难忏。春欲暮，易生 感。
    【校】明月下，竹西馆本漏“明”字。
好事近 三月十五，同云姜、 纫兰、珊枝、素安、金夫人、徐夫人过枣花寺看牡丹，
是时花尚含苞，更约十日后同赏。遂占小令，先寄云、兰两妹
将近牡丹时，已是海棠零落。祝尔早些开者，怕东风担阁。
匆匆古寺暂分襟，执手更相约。十日重来恰好，订看花南郭。
念奴娇 木香花
柔条细叶，爱微风吹起，一棚香雾。剪到牡丹春已尽，又把春光鈎住。琐碎繁英，零星小朵，枝上摇清露。飞 璚何事，羽衣似斗轻絮。
昨夜入梦香清，晓来香已透，碧窗朱户。蝶浪蜂憨无检束，绕这 深丛处处。璎珞垂珠，绿云蔽日，谁忍攀条去。来年春日，愿教 香雪盈树。
    【校】飞 璚，原作“风璚”，据日藏本改。
玉楼春 廿四，仍同云姜、 纫兰、素安、金夫人、徐夫人过枣花寺看牡丹，因前日风雨、花已零落殆尽
扶头雾雨催春尽，十日旧游花尚嫩。东风一夜损芳菲，满地落红深几寸 
风前弱絮吹成阵，栏外绿阴经雨润。 回头一笑嘱花王，来岁花躇仍过问。
    【校 】几寸，原作“数寸”，据日藏本改。
金缕曲 红拂
世事多奇遇。快人心、天人合发，英雄侠女。阅世竟无如公者，决定终身出处。特特问、君家寓所。逆旅相依堪寄托，好夫妻、端合黄金铸。女萝草，附松树。
尸居余气何须惧？问隋家、驱鱼祭獭，为谁辛苦？况是荒荒天下乱，仙李盘根结固。更无奈、杨花自舞。悔不当初从嫁 与，岂留连、一妓凭君取。远人也，越公素。
金缕曲 红线
技也原非幻。入危邦、床头盗合，身轻如燕。甲帐风生申夜警，悄过兰堂深院。好趁取、灯昏香断。太乙神名 书粉额，挂胸前、匕首龙纹灿。奇女子，字红线。
功成岂为求人见。慰君忧、感知酬德， 免他争战。遁迹云山游世外，酒海花场谁恋 ？劳主帅、中庭夜饯。野鹤翩然随所适，冷朝阳、特赋菱歌怨。乘雾去，碧 天远。
金缕曲 红 绡
赫赫威权者。锁金闺、名姝十院，花台月榭。何必绯桃延佳士，此是君侯自惹。又何必、乌龙守夜！一面菱花云记取，好良期、三五清辉射。花阴底，月光下。
潭潭院宇人皆怕。越重垣、金釭半敛，云鬟初卸。空倚玉箫愁不尽，蓦地人来迎迓。问何术、仙乎神也。磨勒奇谋人不识，莽昆仑、能使红 绡嫁。百年偶，本无价。
    【校】三五，原作“三立”，据日藏本改。
台城路 四月廿四城东泛舟
清溪一带城东路，新蜩乍鸣高柳。五里蒹葭，数声啼鸟，正是薰风时候。将船载酒。 感卅载重来，光阴回首。蟹罟鱼罾，小楼临水尚依旧。
天光水影荡漾，看翩翩巧燕，波面飞逗。绿树成阴，红栏倒影，野色暗侵襟袖。维舟渡口。听萧寺钟声，梵宫轻扣。留客殷勤，再来秋雨 后。
八  归 题张雪鸿秋荷双鸳
雪泥鸿爪，文章游戏，只不过偶然耳！红衣坠露无多少，画出牛秋天气，双鸳相倚。岸草汀花残照外，对渺渺、 冷烟寒水。已看到、寥落西风，又吹过沙尾。
睡去。迷离短梦，缠绵情绪，结伴荷花莲子。忘机 澹宕，消遥野浦，不与世间闲事。甚风流活计，装点溪山被纹绮。好意态、金针谁绣，老笔同题， 消遣绿窗里。
    【校】金针，原作“金城”，据日藏本改。
贺新凉 康介 眉夫人嘱题榕阴消夏图
深院闲池馆。此神仙、清凉世界，热红尘远。午倦停针消长昼，榕叶婆娑影转。正茉莉、蛮花香散。花底翩翩瑶台侣，羡 连枝、玉树人清婉。联好句，写双管。
鲛绡衣薄轻罗扇。拥金盘、荔支熟矣，槟榔初荐。一幅新图传陈事，历历红栏碧藓。好随载、镜奁书案。粤 峤珠江当年景，寄都门、女伴题诗满。惜末识，画中面。
山亭宴 立秋
井梧一叶银床早。碧云天、画楼秋到。竹外澹烟霏，障满地、斜阳最好。豆花凉蔓战西风，浑不似、春寒料峭。高树晚蝉呜，特诉出、凄凉调。
荷花半依闲池沼。想岩壑、桂花香渺。天意谢繁华，怕白露、暗催秋 老。罗衾不奈乍凉宵，有花底、乱虫啼晓。清梦醒来时，一点残灯袅。
定风波 谢云姜妹赠蜜渍荔支有感
冰雪肌肤裹绛纱，者般滋味产天涯。二十七年风景变，曾见。连林闽海野人 家。
何必更求三百颗，珍果。数枚直比服丹砂。恰好嫩凉秋雨后， 消受。感君高义转咨嗟。
浣溪沙 夜坐
竹影朦胧树影长，轻烟黯澹月昏黄。喓喓秋院乱啼螀。
几点微芒萤火细，一天风露豆花凉。夜深鼯□（鼠+穴）上宫墙。
百字令 题李升金壁二十四化山长卷
晚来恃好，映斜阳、二十四峰交错。依约红墙林外寺，楼阁参差飞舞。渔笛吹残，雁行初起，野艇冲烟渡。澄波如练，落霞远趁孤骛。
楚楚。返照晴岚，涂金刷翠，极目山无数。浓抹澹妆秋万里， 冷到江头枫树。江水长流，碧山无恙，阅尽狂今古。锦奴名字，千年片纸留住。
  【校】金壁，日藏本作“金璧”。     化山，日藏本无“山”字。
金缕曲 题 刘季湘夫人《海棠巢乐府》孙平叔总制室
小雅离骚旨。好文章、牛生事业，千秋名字。叠雪裁冰词绝妙，不共吹花嚼蕊。早称出、拖金衣紫 。天际灵风飘玉叶，海棠巢、离点胭脂醉。三复读，羡无已。
一输明月前身是。迥超尘、海镜流球，寒芒万里。羞煞凡 间儿女语，锦瑟朱弦清丽。使听者、洋洋盈耳。肃肃雝雝廊庙器，岂寻常、粉黛娇容止。想老笔，更精粹。
钗头凤 秋海棠
清清露，涓涓注，嫩红细点花心吐。花如泪，叶如翠，花花叶叶，一般酸味。记！记！记！
虫声诉 ，西风妒，秋来更向谁分付？闲愁积，人不寐，半规残月，凉生绣被。睡！睡！睡！
    【校】花心，日藏本作“黄心”。
秋风第一枝 桂
碧丛丛、金粟飘香。乍染衣裾，风露生凉。蟾影三更，广寒万里，谁酌天浆 
秋将半、丹砂细量。夜深沈、仙姝 澹妆。听彻清商。罗幛云屏，梦也难忘。
    【校】罗幛，原作“罗障”，据日藏本改。
蝶恋花 黄葵
小院鈎帘人睡醒，曲角栏干，移过重重影。似水天光云叶净，微凉略觉风儿劲。
不卷轻罗花态胜，慢卷轻罗 ，一片斜阳冷。浅澹衣裳妆束靓，比肩惟许芙蓉并。
凌波曲 枸杞
深丛浅丛，天高露浓。仙人杖引灵风，挂星星碎红。
花甎细封，苍苔细茸。狸奴巧俟游蜂，费丹青画工。
太常引 玉簪
凉生花径报新秋，粉墙下、几枝抽？白玉琢搔头，禁不住、西风暗飕。
碧云院宇，碧纱窗户，碧水更清柔。斜日过妆楼，早又是、珠帘上钩。
浪淘沙 梦游一处，曰天籁寺。壁 间有词，牢记半阕，醒即笔之於简，盖《浪淘沙》也，足成一首
楼外雨初晴，人倚云屏。月华如水照吹笙。多事夜寒添半臂，春也无情。
残烛尚荧荧，好梦初惊。纱窗晓色已平明。天 籁不知何处寺，一片虚灵。
尾  犯 九月五日雨中作
风雨近重阳，香噀短篱，秋水清洁。落帽题糕，费词人饶舌。天将晚、潇潇雨意，酒初醒、沈沈妆阁。听疏帘外，一阵西风，触动橹铃铁。
残虫声渐歇。况又到、霜冷时节。多病年来，怕镜中消削。爱红叶、碧山谁染，剪黄花、翠襟自 襭。登高心兴，似此著、当年更薄。
一剪梅 雨中剪菊花赠 纫兰妹
暮秋天气太无聊。风又凄凄，雨又潇潇。清罇共酌恨难招。一道重城，千里之遥。
东篱乍满冷香飘。次第开来，昨日今朝。露黄亲剪好丰标。满贮筠篮，玉蕊金苞。
浣溪沙 咏双鬟 猧儿
怀里温存袖里藏，蒙茸两耳系金珰。双鬟小字最相当。
竹叶上窗惊月影，花枝照壁吠灯光。夜深轻睡枕头旁。
两字柔憨作性情，十分妩媚特聪明。得人怜处是天生。
睡去拳拳堪入画，戏时小小可奇擎。娇音学吠未成声 。【校】此词日藏本阙
被花恼 题王石谷 画友梅轩图
疏枝老干自斜横，开满冷花冰蕊。竹里柴门对流水。夜深人静，梦回酒醒，半隐鸟皮几。明月下，小窗前，乱飞璚雪寒烟里。
潇洒足平生，不作劳劳羁宦子。梅花结伴，修竹苍松，乐事无过此。任三春桃李斗芳菲，怕风动、娇红尽吹起。画图上，一片清香生素纸。
    【校】此首词及以下二首日藏本阙。
点绛唇 题朱葆瑜女 史锄月种梅图
月满风清，晴香乍试花心净。荷锄幽径，疏密安排定。
花压栏干，翠袖和香凭。天如镜，横斜掩映，有个人相称。
白蘋香 赠闻诗室女士钱叔琬于万秀才令妹。
见面浑如旧识，知名久矣初逢。一湖秋水簇芙蓉，玉树幽兰相共。
蔼蔼温柔笑语，雍雍林下家风。闻诗闻礼宛从容，万里桐花雏凤。
烛影摇红 听梨园太监陈进朝弹琴
雪意沈沈，北风冷触庭前竹。白头阿监抱琴来，未语眉先蹙。弹遍瑶池旧曲，韵泠泠、水流云瀑。人间天上，四十年来，伤心惨目。
尚记当初，梨园无数名花簇。笙歌缥缈碧云间，享尽神仙 福。太息而今老仆，受君恩、沾些微禄。不堪回首，暮景萧条，穷途哀哭。
    【校】天上，日 藏本作“天下”。
木兰花慢 缾花论，效刘克庄体
缾花千百样，要好是，在人为。或 冷澹相兼，疏疏密密，转侧相宜。或□苍秀艳丽，似洞天、幽谷态离奇。或是粗枝大叶，恍然羽葆云旗。
铜觚瓦瓮古军持，风月好良期。绝妙处微微，半窗月影，荡荡风丝。不同丁香结子，也不同、红豆寄相思。那怕游蜂戏蝶，任他青女封姨。
    【校】要好是，竹西馆本作“要是好”。    或□苍秀艳丽，日藏本作“或苍秀艳丽者”。    古军持，原作“右军持”，日藏本作“古军持”，是，据改。    戏蝶，日藏本作“细蝶”，“细”字误。
步蟾宫 至日
黄钟律吕吹葭管，浙风日、阳和向暖。诗书相对坐晴窗，看野马、纷纷过眼。
五纹谁计丝长短，且图个、画长一 线。自知不共世人妆，何必问、画眉深浅。
惜分钗 看童子抖空中
春将至，晴天气，消闲坐看儿童戏。借天风，鼓其中，结彩为绳，截竹为筒。空！空！
人间事，观愚智，大都制器存深意。理无穷，事无终，实则能鸣，虚则能容。冲！冲！
    【校】此词在西泠本，竹西馆本之补遗中均有，标题为《咏空冲》。    消闲，原缺“消”字，据日藏本补。
一丛花 题云林 《福连室吟草》
连枝玉树羡君家，天与好才华。知名彼此情先熟，恨万重、水障云遮。今始见君，神情散朗，清洁比梅花。
新诗示我妙无加，词调更堪夸。丹青更有生花笔，写湖山、翠霭朱霞。咳唾成珠，池塘结梦，春草遍天涯。
思佳客 腊九日，同 云林、云姜、纫兰、佩吉集於珊枝斋中，时云姜行有日矣，
佩吉鼓《阳关三叠》，尽一日欢。归途城门将阖，车中口占
三叠阳关不忍听，七条弦上半离声。浇愁且尽杯中物，日暮君归我进城。
弦月上，影悬冰，凉风吹面酒初醒。明灯小队遵归路，寒柝沿街已定更。
    【校】归路，“路”字原缺，今据日藏本补。
定风波 同诸姊妹听佩吉弹《平沙落雁 》一曲，并见赠花卉四帧，词以谢之
一曲瑶琴为我弹，北风烈烈指头寒。想见秋江残照里，烟水。联翩雁影下空滩。
赠我新图花似锦，能品。朱藤黄菊耐人看。少长咸集作平邀女伴，也算。瑶池小宴会神仙。
唐多令 谢云林见赠古玉琴帚，且邀明日赏雪。用谢蜜来韵
常伴镜奁边，常随碡瑁筵。费仙人、种玉生烟。扫尽纤尘弹一曲，明月下，百花前。
笑我近来颠，邀君雪后天。喜同心、兰蕙斯言。愿得一生长聚首，丝竹事，乐中年。
飞雪满群山 十五雪 后，同诸姊妹天宁寺看唐花，望西山积雪，分韵
银海摇光，玉山霏素，平临万井烟村。嫩杨枝上，青帘高挂，飞来一缕春痕。妙香生佛字，恍行入、桃源洞门。花光照眼，花香染袖，花底醉游人。
禅院里、同登欢喜地，倚明窗西望，笑语欣欣。云笺佳句，朱弦法曲，何殊桃李春园。良辰容易过，且消受、香温酒温。夕阳才没，牛城凉月天未昏。
满庭芳 瘗鬟铭
璧月常亏，彩云易散，惜哉况我痴情。天乎何意，尤物太精灵。犹记憨憨样子，尚依稀、耳畔金铃。妆台侧，衔脂弄粉，难忘小芳名。
罡风。吹短劫，优昙才见，一霎飘零。费主人老泪，啼雨难晴。怕向垂杨楼下，伤心处、芳草青青。栏干角，一 抔黄土，记取瘗鬟铭。
浣溪沙 立春前三日咏盆中茉莉
南北从来气候差，立春杨柳未舒芽。洞中先见素馨花。
一线柔风摇翠叶，满枝香雪缀璚葩。水仙气嘹略差些。
花气袭人喜欲狂，花前对酒乐非常。美人名字有余香。
粤海炎天才菉蔌，燕京腊月已芬芳。从今休说小南强。
　
东海渔歌卷三
鹧鸪天 元日咏荠菜，用去年荠菜韵
鲜荠登盘乍吐花，嫩苗争长傲春奢。已知草色迎年绿，略有新黄发柳芽。
山之罅，水之涯。风丝日影暖相加。岁朝 图上应添写，小白微青最可夸。
    【校】下“荠菜”二字，为况氏所删。
玉连环影 元日解九连环
连络，个筒环相约。解得开时，本自无缠缚。系连环，解连环，一笑人间万事理皆然。
琴调相思引 题百福老人蓝笔画兰
同心芳草澹青鈎，艳过春花冷过秋。翰林学士，画意本清幽。
神品倩人题好句，生绡尚有暗香留。老人名字，千古足风流。
    钝宦曰：百福老人者，钱箨石也。
满江红 人日观音院饯云姜南归
归去来兮，怕君去、少留君坐。说不尽、离愁彼此，泪随声堕。野店长途当自爱，脂车秣马须亲课。报平安两字寄书频，君休惰。
新年事，匆匆过。冰初解，东风大。隔江关千里，相思无那。今日分襟何日见，观 音不管人些个。听一声珍重去难留，伤心我。
风入松 春灯次夫子韵二首
沿河新草绿堪挑，花柳渐开包。六鳌海上凌风至，献明珠、火树蟠桃。十里朱阑画阁，满天月壁星轺。
太平乐事庆清朝，结伴走天桥。钿车游马笙歌队，望青帘、春酒新烧。红烛缘街引路，浮圆到处元宵。
华堂春暖设春筵，灯彩月华天。上元南极开芳宴，宴群仙、香袅云盘。彩服庭前儿女，貂裘门下衣冠。
春王宝箓注延年，松柏岂云残。喜君与我生同岁，祝三多、乐胜从前。好景何如今夕，新诗载入芸编。十六日夫子诞日。
    【校】“花柳渐开包”，况氏改为“丝柳渐垂条”    岂云残，况氏改为“荫常圆”。
醉红妆 自题海棠摺扇赠云林
木欣欣兮春向荣。试新妆，出华清。宿酲未解尚懵腾。娇无那，画栏凭。
碎红滴露染猩猩。昨宵雨，晓 寒轻。特为玉楼人作画，三五朵，一枝横。
    【校】“木欣欣”句，况氏改为“薄寒轻暖近清明”。   “昨宵雨”二句，况氏改为“烧绛烛，照娉婷”。  “特为”句，况氏改为“须知画意即诗情”。
鹊桥仙 云林瞩题闰七夕联吟图
新秋逢闰，鹊桥重驾，两度人间乞巧。栏干斜转玉绳低，问乞得、天机多少 
闺中女伴、天边佳会，多事纷纷祈祷。神仙之说本虚无，便是有、也应年老。
    【校】鹊桥，西泠本“鹊横”，误。    栏干斜转，况氏改为“参横月转”。    “神仙”句，况氏改为“总然天上有神仙”。    “便是”句，况氏改为“怕也共、有情天老”。
浪淘沙 正月廿七闻雁忆云姜 
别后计行邮，将到扬州。相思一日似三秋。恼煞雁行天上字，字字离愁。
回首忆春游，花底勾留。奈何岁月太悠悠。数至海棠开日近，不见归舟。
    【校】计行邮，况氏改为“数征邮”。    将到，况氏改为“应到”。    “奈何”句，况氏改为“三分春又一分休”。    数至，况氏改为“屈指”。
金缕曲 自题听雪小照
兀对残灯读。听窗前、萧萧一片，寒声敲竹。坐到夜深风更紧，壁暗灯花如菽。觉翠袖、衣单生粟。自起钩帘看夜色，厌梅梢万点临流玉。飞雪急，呜高屋。
乱云黯黯迷空谷。拥苍茫、冰花冷蕊，不分林麓。多少诗情频在耳，花气薰人芬馥。特写入、生绡横幅。岂为平生偏爱雪，为人间留取真眉目。栏干曲，立幽独。
    【校】“飞雪急”二句，况氏改为“飞霰急，响高屋”。    黯黯，况氏改为“堆絮”。    拥，况氏改为“入”。  频在耳，况氏改为“频到耳”。
     钝宦曰：太素有题听雪小照词。（按：太素此词今未见。）
一剪梅 闻云姜渡河信
闻道行程已渡黄。江北淮南，时雨浪浪。锦书春信远相将。嗟我怀人，实彼周行。
两岸青山客梦长。千里之思，一日难忘。绿杨城郭近雷塘。所谓伊人，在水一方。
    【校】时雨浪浪，况氏改为“云树苍茫”。    之思，况氏改为“相思”。
杏花天 同游南谷，云林妹先返，怅然赋此
倚楼目送人归击，望不尽、杏花深处。香车转过山前路，苦被垂杨遮住。
方七日、唱予和汝。匆匆 返、去而不顾。虽云小别愁难诉，彼此相思情互。
    况评：情深乃尔，是亦独艁。
更漏子 忆云林
雨丝丝，风细细，尽是消魂滋味。风细细，雨丝丝，相思十二时。
我忆君，君忆我，两意一无不可。君忆我，我忆君，愁肠似转轮。
柳烟柔，花影细，谁解个中滋味。乱愁绪，万千丝，春光能几时 
奈何君，惆怅我，有甚云为不可。惆怅我，奈何君，流年快似轮。
    【校】“两意”句，况氏改为“我不忆君宁可”。    “有甚”句，况氏改为“一别如斯安可”。
乳燕飞 挽许金桥呈珊枝嫂
日暮忽闻讣。蓦传来、金桥厌世，痛心惊仆。三日云何成长往，莫是庸医耽误。廿八岁、摧残玉树。母老家贫情特惨，况安人年少娇儿孺。伤心事，竞难诉。
箪瓢陋巷安其素。最难忘、音容笑貌，翩翩风度。断简残篇零落散，渺渺钱塘归路。何日葬、半山坟墓。哭不成声心已醉，挽斯人未尽斯人苦。权当作，招魂赋。许氏先茔在杭州半山。
  【校】此词为况周颐所删。    廿八岁，冒氏抄作“念八岁”。    残篇，冒氏抄作“残编”。
如梦令 送春
昨日送春归了，枝上残红渐少。帘外绿阴多，满地落花谁扫？休扫，休扫，一任东风吹老。
伊州三台 题云林扇头弹琴仕女
西风吹入梧桐，半卷珠帘露浓。独坐月明中。正闲阶、几声暗虫。
人间天上情踪，泛以冰丝细通。一曲特愁侬。□□□、□□□□。
    【校】特，况氏改为“忒”。    末七字，各本皆缺。
探春慢 题顾螺峰女史韶画寻梅仕女，用张炎韵
寒浦藏烟，小桥堆素，人与花分清澹。竹压枝梢，松培老干，簌簌璚英霏霰。才试着花气，早望见、朱栏一半。若非群玉山头，月明林下香散。
可是汉家宫苑？又不似唐昌，树底忽见。黄鹤楼中，玉门关外，不许笛声吹怨。留待东风至，却还怕、绿阴争暖。笑捻花枝，归来香满庭院。
    【校】此词为日藏本所缺。张炎，况氏改为“张玉田”。    堆素，况氏改为“堆絮”。    枝梢，况氏改为“低枝”。    松培，况氏改为“松扶”。    不许，况氏改为“休付”。
浣溪沙 谢云林妹见赠自画樱笋团扇
芍药将开卸海棠，最怜樱笋好年光。落花庭院绿阴长。
写就新图颜色嫩，书成小令墨痕香。个侬受用好风凉。
    【校】此词为日藏本所缺。    “个侬”句，况氏改为“也凭红翠竞春芳”。
江城子 题孙子勤西溪纪游图
西溪溪水拍长天，放游船，足留连。一片芦梢飞雪满前滩。仙侣同舟归去晚，夕阳下，起寒烟。
乘流欲上白云间，小桥边，浪花圆。只有忘机鸥鹭对人间。回首茅庵红叶里，僧遥客，倚栏干。
    况评：不烦色泽，渐近深稳。
菩萨蛮 端午日咏盆中菊
薰风殿阁樱桃节，碧纱窗下沈擅爇。小扇引微凉，悠悠夏日长。
野人知趣甚，不向炎凉问。老圃好栽培，菊花五月开。
    【校】此词调名及词题原均阙，今据日藏本补。冒钞本题为“夏日”西泠本、竹西馆本同。    知趣，况氏改为“风趣”。    不向，况氏改为“不作”。
栏千万里心 听雨忆云林
窗前新种绿芭蕉，夜雨声声枕上敲。困不处眠转寂寥。耐清宵，有美人兮不可招。
琴调相思引 云林妹见赠雁足书灯，以小令申谢
雁字分飞思不禁，听风听雨梦难寻。露华庭院，灯影照清心。
赠我不须长夜饮，感君聊赋短檠吟。荧荧一点，应惜寸光阴。
鹊桥仙 题孙松岑阅音修篁图许云林少君。
琅玕一径，瑶琴三弄，人在清凉极处。萧萧时作雨风声，倚怪石、苍苔珠树。
云中仙鹤，花间雏凤，万里丹山平步。更邀明月照幽篁，消受了、满身香雾。
    【校】消受了，况氏改为"消受者"。
贺新凉 夏日余季瑛招饮绿净山房作
小宴神仙宅。坐苍茫、回廊曲折，高槐如幄。海上荔支枝头杏，玉斗香斟云液。爱雪藕、冰盘清洁。卜筑山房成大隐，羡主人潇洒能留客。尽一日，花间酌。
地偏心远无尘迹。倒清罇、群贤咸集，骋怀游目。西下夕阳云乍起，一霎电雷交作。风过处、新凉如沐。雨 后沿阶芳草色，映冰绡雾縠衣裳碧。归未晚，不须烛。
    钝宦曰：余季瑛为许青士夫人。
    况评：不必以矜炼胜，饶有清气，扑人眉宇。
意难忘 自题梅竹双清图
一径幽香。傍猗猗修竹，疏影彷徨。横斜深院宇，冷艳小池塘。才雪后，乍芬芳。尽无语持觞。向夜阑、巡檐索句，特费思量。
相思难话衷肠。想佳人空谷，一样情伤。帘栊灯黯澹，篱落月昏黄。多少事，意难忘。似不自禁当。更怕他、新愁旧梦，虚度年光。
    【校】彷徨，况氏改为“扶将”。
碧芙蓉 雨后由三官庙同云林、纫兰过尺五庄看荷花作
一带小红桥，同倚画栏，池面荷靓。飐飐芦梢，立蜻蜒不定。新雨过、璚珠万点，荡流霞、妙连香冷。听垂杨岸，几树鸣蝉，催起游人兴。
虚亭萦曲沼，望不尽、绿叶千柄。隔水盈盈，似美人临镜。雪冰藕、凉生罗袂，泛清罇、风吹酒醒。断云残照，渐花外、天光向瞑。
    【校】三官庙，冒氏抄作“三官殿”，西泠本、竹西馆本同。
    况评：清隽沈著，恰到好处。
南柯子 咏香串效唐人体
宝串垂襟软，温香著体柔。青丝贯取意绸缪。只要心心相应总无愁。
步月难寻梦，临风怕倚楼。江皋玉佩为谁留。又惹一番牵挂在心头。
浪淘沙 送珊枝归武林
归计太匆匆，难写哀衷。孤帆双桨趁秋风。肠断天涯从此去，无日重逢。
相别各西东，浪迹萍踪。怜君多病况龙锺。一纸青书脱有便，频倩征鸿。
    【校】哀衷，况氏改为“离悰”。    无日，况氏改为“甚日”。    相别，况氏改为“判袂”。    况龙锺，况氏改为“近龙锺”    脱有便，况氏改为“劳怅望”。    频倩，况氏改为“须付”。
伊州三台 七夕夜雨，次日立秋戏题
秋声先到芭蕉，阶下秋虫细号。生受鹊填桥，渡银河、夜凉路遥。
洗车丝雨飘萧，冷落星娥翠翘。云气湿轻绡，愿来年、莫同者遭。
    【校】细号，况氏改为“絮叨”。
迷神引 题徐廷昆画
叠叠银涛翻雪浪，黯黯冷云飞涨。垂藤古木，石壁高无量。望蓬莱，三山远，长风荡。日月双丸小，来复往。天地渺无涯，窈空旷。
忽有仙舟，一叶乘波放。看鬓眉纤，霞裾敞。满盘花果，玉瓶贮，蒲桃酿。是广寒宫，霓裳舞，月中样。白兔守筠笼，随竹舫。猿子采蟠桃，亲呈上。
    【校】看鬓眉纤，霞裾敞，况氏改为“看袜凌波，兰为桨”。
江城梅花引 雨中接云姜信
故人千里寄书来。快些开，慢些开，不知书中安否费疑猜。别后炎凉时序改，江南北，动离愁，自徘徊。
徘徊，徘徊，渺予怀。天一涯，水一涯，梦也梦也，梦不见，当日裙钗。谁念西风翘首寸心灰。明岁君归重见我，应不似，别离时，旧形骸。
    【校】“谁念”句，况氏改为“谁念碧云凝伫费肠回”。
    况评：情文相生，自然合拍。
步虚词 中秋
玉剪燕归秋社，木犀香浸云屏。连阴初霁月华清，恼煞碧天风劲。
细露凉生池阁，流云暗度仙京。羽衣纤指学吹笙，不许人间偷听。
    【校】池阁，况氏改为“钿阁”。    仙京，况氏改为“瑶京”。
燕归梁 自题画杏
得意东风快马蹄，细草沙隄。几枝丰艳照清溪，垂杨外，小桥西。
写来还恐神难似，肥和瘦，要相宜。明窗下倩君题，聊记取，旧游时。
    【校】明窗下，况氏改为“碧纱窗下”。
风入松 题王叔明听松图
乱山深处有人家，细路欹斜。长松万树围茅屋，响寒涛、天际青霞。曲涧平铺略彴，飞泉高挂檐牙。
幽人肥遁厌烦哗，云水生涯。携筇来有谈经客，露疏窗、萝薜周遮。陋室居之何陋，满堂金玉无加。
凌波曲 孙媖如女士嘱题吹笛仕女团扇
西风露零，高楼笛声。无端吹起离情，落梧桐叶轻。
三更四更，云窗未扃。小蟾斜影分明，挂栏干正平。
东风齐著力 水波得平字
燕子来时，回塘向暖，野水烟生。刚胜弱絮，初泛落花轻。漫漫垂杨曲沼，才添了、几点浮萍。鱼苗长，生机浩荡，恰趁新晴。
雾縠太轻盈。波细细、参差碧浪纵横。遥天倒影，渺渺动柔清。好是东风消息，吹不定、似皱还平。天涯路，一篙新涨，万里春程。
    【校】雾縠，日藏本作“雾彀”，误。    天涯路，冒钞本、西泠本、竹西馆本皆缺一“路”字。
    况评：刻画工致，是矜心作意而为之，然亦不犯雕琢。
广寒秋 九月十九过天仙庵，同福真老尼茶话
禅房寂静，苍苔浓厚，冷澹斜阳阴里。去年曾到又重来，正幽径、黄花开矣。
冷风轻扬，旃檀香霭，悦可众心欢喜。一杯清茗话西窗，渐薄暮、钟声初起。
    【校】幽径，日藏本作“幽经”，非是。    悦，况氏改为“恰”。
金缕曲 送纫兰妹往大梁
三载交情重。竟难留、买舟南去，北风初动。行李萧萧天气冷，落叶黄花相送。正河水、冰澌将冻。满载异书千万卷，有师冰小印随妆笼。千里路，全家共。
年来送客愁相踵。要相逢、都门汴水， 与君同梦。此后平安书频寄，慰我愁怀种种。洒清泪、离觞互捧。聚散本来无定数，古阳关不忍当筵弄。金缕曲，为君诵。正月初七送云姜归扬州。七月初五送珊枝归武林。
    【校】师冰，况氏改为“斯冰”    频寄，冒钞本作“屡寄”，西泠本、竹西馆本同。
    况评：妥帖易施，却不犯滑。
传言玉女 雪夜不寐
一夜风威，灯晕疏窗微照。云母屏风，护罗帏塞峭。黄花影里，数尽更筹多少？新愁旧闷，竟难忘了。
多病何堪，纷绪乱、萦怀抱。茶铛药裹，扬轻烟香杳。稜稜瘦骨，顾影翻然成笑。游仙有梦，也成颠倒。
    【校】瘦骨，日藏本作“疲骨”。    也成，况氏改为“也应”。
浣溪沙 游仙体，用“遥知杨柳是门处，似隔芙蓉无路通”，成此小令二阕
碧落茫茫秋水斜，朱门深被绿杨遮。隔溪听尽晚蝉哗。
无可奈何人怅望，难通消息树交加。能忘情者是仙家。
开遍芙蓉叶叶凉，天成锦障护银搪。伊人宛在水中央。
十二栏干人不见，三千世界路何长。空教秋雨洗红妆。
祝英台近 潭柘龙潭，用吴梦窗韵
古松阴，幽涧底，流水漱山股。红叶寒烟，飞鸟自来去。苍茫草界羊踪，霜封樵径，石头滑、舆夫相语。
酌清俎，穿林瑟瑟风吹，阴崖望堆素。缥缈峰头，指点过来路。平临佛刹巍峩，钟声初起，梵音散、诸天花雨。
    【校】穿林，日藏本作“享林”。
    况评：近紧劲。
菩萨蛮 西观音洞
朝阳初上岩头树，清晨步入蚕丛路。云隐小红墙，钟声发上方。
高碑书故事，苔藓侵碑字。大士坐莲台，莲花何处开？碑记初为莲池，今已无。
菩萨蛮 东观音洞
斜肠乍转夕阴结，观音古洞寒泉冽。黄叶拥禅关，山僧终日闲。
石桥通曲径，树梢栖鸟定。修竹暗森森，悠然净客心。
菩萨蛮 西 峰寺
罗□(日＋侯）岭下苍烟织，乱云深谷披荆棘。红叶被山阿， 寒林废塔多。
寺门残照里，古洞余荒址。殿角秀长春，花开日日新。
菩萨蛮 登石景山天空寺望浑河 
浑河东岸孤峰起，崔巍绝顶浮图峙。陡辟四天门，天空只树园。
登高同策马，陟彼寻兰若。竞渡俯长桥，霜华晓未消。
    【校】长桥，日藏本作“长榴”。
广寒秋 题慈相上人竹林晏坐小照
琅玕阴里，是心清净，晏坐了无余说。岩花涧草任风吹，更不许、纷纷饶舌。
西方何处，长安道远，且向者边休歇。扫除一切性光圆，本来法、无生无灭。
     【校】此词为况周颐所删。    岩花，日藏本作“晒花”。
浪淘沙慢 久不接云姜信，用柳耆卿韵
又盼到、冬深不见，故人消息。况当雪后，几枝寒梅，绿萼如滴。对暗香疏影思佳客。细思量、两地相思，怕梦里、行 踪无准，各自都成悲戚。
无极。九回柔肠，十分幽怨，不啻海角天涯，难寄伤心泪，虽暂成小别，也劳心力。回首当初，在众香国里花同惜。最无端、寒来暑往，天天使人疏隔。问何时、共倚栏干曲，坐西窗剪烛，千言与万语，叨叨不尽，说从前相忆。
    【校】绿萼，况氏改为“萼绿”   暗香疏影，况氏改为“疏香瘦影”。    “不啻”二句，况氏改为“几度写付宫阕，鸿雁空延伫”。    “最无端”句，况氏改为“恁无端、雪来柳往”。    使人，日藏本作“便人”。  “问何时”五句，况氏改为“知何时、共剪西窗烛，万千言与语，叨叨向说。却还愁，说不尽、从前相忆。”
    况评：朴实言情，宋人法乳，非纤艳之笔、藻绘之工所能梦见。
一丛花 题湘佩《鸿雪楼词选》
雪泥鸿爪旧游踪，南北任飘蓬。花帘昔有吟诗侣，谓吴蘋香女士。喜天游，邂逅初逢。彩笔一支，新诗千首，名重浙西束。
哀而不怨宛从容，珠玉粲玲珑。鸳鸯绣了从君看，度金针、灭尽裁缝。大块文章，清奇格调，不减古人风。
    【校】此词为况周颐所删。
　
东海渔歌卷四
蟾宫曲 立春
畅晴和、好是今朝。律转青阳，冶叶昌条。暖入屠苏，宜春剪字，彩胜云翘。
碧瑠璃、房拢日高。绣帘儿、东风细飘。腊雪全消。春到人间，柳宠花矫。
伊州三台 猗兰曲
兰兮生自空山，流水幽香世间。清露润芳颜。载离骚、美人一班。
休夸雾鬓烟鬟，不与群花并看。恃把小名传。数芬芳、算伊占先。
    【校】“载离骚”句，况氏改为“託离骚美人意传"。    特把小名传，况氏改为“描写入冰弦”。
醉太平 题蓉桂双白头图
金风素秋，露华晴浮。天光夜色悠悠，挂凉蟾一鈎。
芙蓉太柔，木犀更幽。白头同宿枝头，笑鸳鸯逐流。
    【校】“天光”句，况氏改为“天容夜色幽幽”。    更幽，况氏改为“渐稠”。
风光好 春日
好风光，渐天长。正月游蜂出蜜房，为人忙。
探春最是沿河好，烟丝袅。谁把柔条染嫩黄，大文章。
    【校】“好风光”二句，况氏改为“好时光，恁天长”。
浪淘沙 登香山望昆明湖
碧瓦揩离宫，楼阁飞崇。遥看草色有无中。最是一年春好处，烟柳空濛。
湖水自流东，桥影垂虹。三山秀气为谁锺。武帝旌旗都不见，盛世难逢。
     【校】飞崇，况氏改为“玲珑”。    盛世难逢，况氏改为“郁郁蟠龙”。
貂裘换酒 题扇头“鸡声茅店月，人迹板桥霜”
飒飒西风冶。挂林稍、微茫澹月，破篱疏影。己被鸡声催人起，落落溪桥幽径。舞黄叶、随风不定。店舍无烟关山远，渐轮蹄、惊动栖鸟醒。襟袖裂，晓塞劲。
新霜路滑鞭敲镫。板桥头、萧萧寒溜，明星街烱。指点前村依稀见，野火孤灯相映。望不尽、鱼天耿耿。一片朝霞烘远树，涌阳光、宿草霜华净。名利客，为谁倩？
    【校】况氏题末加“画意”二字。    飒飒，况氏改为“拂面”。    破篱疏影，况氏改为“碧空澄净”。    落落溪桥，况氏改为“漠漠浅沙”。    “涌阳光”句，况氏改为“涌红暾宿草霜华莹”。    “名利客”二句，况氏改为“云断处，误山影”。
寿楼春 暮春
吁嗟乎春归。奈匆匆不住，轻送芳菲。几处园林池馆，落红霏霏。无意绪，裁春衣。想去年、百花闻时。记剪烛山楼，看花古寺，回首梦依稀。
谁能禁，东风吹。倚栏干几曲，心与时违。又是杨花糁径，海棠垂丝。春已去，人如斯。更不禁、幽思空悲。对芳草深庭，帘拢未垂双燕飞。
    【校】暮春，况氏改为“送春”。   呼嗟乎，况氏改为“鹃声中”。    心与时违，况氏改为“时与心违”。  更不禁，况氏改为“更那堪”。
    况评：肆口而成，豪不吃力，似此功候，确从宋词中得来。
南乡子 云林招游三官庙看海棠，不果行，用来韵答之
正好看花天，漠漠轻阴扬柳烟。最是海棠娇太甚，跹翩。半要人怜半自怜。
风信莫狂颠，艳色能留几日鲜。分付封姨休扫却，飞仙。似带余酲晚更妍。
嫩叶小玲珑，十二栏干黯几重。不是不知春已去，随风。且向枝头逞艳红。
花气霭房栊，芳意憨憨睡思浓。倦态倩谁扶欲起，微濛。和雨和烟入画中。
首夏半晴天，曲水无由系画船。恨不共君同一醉，如泉。饱听飞璚绿绮弦。云林善鼓琴 
人事不清闲，再到花时又一年。佳会自应多韵事，相连。遮莫红妆绿柳边。
野卉杂黄蓝，菜圃青青生意酣。蝶绕疏篱蜂逐絮，毵毵。近水新泥燕子衔。
乐事记城南，古寺花光客意涵。暂借村醪供晏赏，愔愔。人倚微风薄杏衫。
     【校】正好，况氏改为“鬯好”。    飞仙，况氏改为“嫣然”。    嫩叶小，况氏改为“小叶碧”。    黯几重，况氏改为“护几重”。    随风，况氏改为“微风”。    “且向”句，况氏改为“也向枝头扬落红”。    微濛，况氏改为“冥濛”。    如泉，况氏改为“尊前”。    “人事”句，况氏改为“尘事惜萦牵”。    绿柳，况氏改为“绿荫”。    近水，况氏改为“柳拂”。    “古寺”句，况氏改为“近水花光一镜涵”。    “暂借”二句，况氏在冒钞本上只改“薄杏衫”为“杏子衫”。但西泠本、竹西馆本则作：“借问村醪何处有，青帘。芳信知君未倦探。”此处所改，疑亦出自况氏之手。
定风波 雨中海棠
晓起庭除积落花，乱红和雨受风斜。惟许荼蘼同一梦，相共。飘零残粉卸韶华。
满树轻阴垂绿绶，剩有。翩翩碎影护檐牙。切莫东风尽吹落，斟酌。枝头红萼暂留些。
    【校】积落花，况氏改为“遍落花”。    相共，况氏改为“寒重”。    卸韶华，况氏改为“误韶华”。    翩翩碎影，况氏改为“婷婷倩影”。
    况评：清稳，绝无时气。
江城子 落花
花开花落一年中，惜残红，怨东风。恼煞纷纷，如雪扑帘栊。坐对飞花花事了，春又去，太匆匆。
惜花有恨与谁同？晓妆慵，特愁侬。燕子来时，红雨已濛濛。倚遍栏干难遗兴，无端底，是游蜂。
    【校】特愁侬，况氏改为“忒愁侬”。    已濛濛，况氏改为“画楼东”。    “倚遍”句，况氏改为“尽有春愁衔不去”。    无端底，况氏改为“无才思”。
    况评：一片空灵，天仙化人之笔。
春去也 飞絮
春去也，点点舞杨花。落溷沾茵无定准，任教风送到天涯。无赖是年华。
    【校】舞杨花，况氏改为“惜扬花”。    沾茵，况氏改为“飘茵”。    无赖是，况氏改为“惆怅送”。
雪夜渔舟 题励宗万雪渡图
北风紧。狂雪压群山，六花成阵。水面凝烟，芦稍敲玉，败叶乱随风陨。溪山弹粉。掩映出、短篱疏隐。树鸦惊起，弥漫村舍，板桥难认。
冻云飞不尽。望长空一色，水天勾引。唤渡纷纷，披蓑戴笠，银海冷光生晕。去程远近。好趁取、晚来风顺。轻桡快桨，船头船尾，大家安稳。
    【校】北风紧，况氏改为“朔风紧”。    狂雪压，况氏改为“催雪满”。    敲玉，况氏改为“戛玉”。    风陨，况氏改为“风？贾”。    弹粉，况氏改为“妆粉”。    疏隐，况氏改为“疏影”。    勾引，况氏改为“深隐”。    好趁取，冒钞本作“好乘取”，西泠本、竹西馆本同。    “轻桡快桨”三句，况氏改为：“兰桡桂桨，空明击溯，画图诗境。”
并蒂芙蓉 题蒋南沙相国画并蒂莲花
水净风疏，照碧天倒影，花间无暑。清露洗红妆，爱金蕊交错。同心并头两朵，得得分阴若相与。结成伴侣，托微波、占断风流娇妩。
渺渺曲塘落日，问何来小鸟，双栖双伫。不肯画鸳鸯，怕花里耽误。莲花自然洁净，那管根芽淤泥污。者般态度，愿生生、总开一处。
     【校】照碧天，况氏改为“映碧空”。    爱金蕊交错，况氏改为“解环佩何许”。    “得得”句，况氏改为“洛浦凌波笑相”。    托微波，况氏改为“惜双双”。    “渺渺”三句，况氏改为“晓镜玉容比并，有鰜鰜鲽鲽，花间来去"。    "怕花袅"三句，况氏改为"怕芳意轻妒。嗤它尹邢避面，仿佛商量凭肩语”。    愿生生，况氏改为“愿为花”。
    丑奴儿 花桶，制自阮芸台相国。截老竹，不拘长短，穴其半，以本节为底，节节贮水，皆可插花。
或挂墙隅，或排比为屏。最佳者，惟芍药、洋菊，五色绚烂，灿若明霞。特以小词纪之
虚心直节裁为桶，野卉奇葩。排比杈枒，离合神光灿若霞。
铜觚玉盎何须论，青绿交加。缕篆雕花，长短随心不及他。
    【校】况氏改“桶”字为“筒”；改“阮芸台”为“仪徵”；“截老竹”，删“老”字；“以本节”，删“本”字；“特以小词纪之”句，改为“词以纪之”。    裁为桶，况氏改为“为筒好”。    杈枒，况氏改为“纷拿”。
金缕曲 戏述嬾
晓起梳匀嬾。觉年来、一身多病，神思困短。谁奈胭脂涂双颊，宝镜芸奁慵展。更不奈、宫鬟细绾。闲却描花新样子，度金针、怕引丝丝綫。蔷薇露，不须盥。
研池积水生苔藓。任窗前、花花叶叶，随风飘卷。开卷难成终卷读，断阕无心照管。又不是、春酲醉湎。弱不胜衣兮骨立，绣罗襦、伹觉腰围缓。嬾之病，最难遣。
    【校】“晓起”七句，况氏改为“晓起临妆嬾。觉年来、闲身多病，神思苦短。谁耐宫鬟梳浮渲，管甚胭脂浓淡。更谁问、画眉深浅。辜负描花新样好”。    不须，况氏改为“未须”。    照管，况氏改为“重按”。   “又不是”三句，况氏改为“又不是、春醪醉晚。瘦比黄花慵似柳，绣罗襦、随意腰围缓”。
金缕曲 芸台相国以宋本赵氏《金石录》嘱题
日暮来青鸟。启芸囊、纸光如砑，香云缥缈。易安夫妻皆好古，夏鼎商彝细考。聚绝世、人间奇宝。太息兵荒零落散，剩残编几卷当年藁。前人物， 后人保。
芸台相国亲搜校。押红泥、重重小印，篇篇玉藻。南渡君臣荒唐甚，谁写乱离怀抱？抱遗憾、讹言颠倒。赖有先生为昭雪，算生年、特记伊人老。千古案，平翻了。相传易安改适张汝舟一事，芸台相国及静春居刘夫人辩之最详。
     【校】此词系太清为芸台相国所收藏宋刻《金石录》之题词，前有跋语，末有“西林春太清”小印。详见《滂喜斋藏书记》卷一。此词况周颐改动甚大，几已面目全非，甚至连标题及太清原注亦不得幸免。故全录於 后，以资对照。
                             芸台相国属题宋本《金石绿》
日暮来青鸟。启瑶函、纸光如砑，香云缥缈。风雅唱随夸漱玉，夏鼎商彝细考。聚绝世、人间瑰宝。几易沧桑悲散落，剩琳琅小束雕镌妙。研经室，为长保。
相公白发亲雠校。拥书城、玉台仙侣，况兼同好。南渡烽烟惊琐尾，不尽乱离怀抱。更谁究、书妖颠倒。赖有名言为昭雪，按编年、证取宣文老。蝇点璧，净如扫。自注：讹传易安改适事，芸台相国及静春刘夫人辩之最详。
    惜花春起早 本意
晓禽呜，透纱窗、黯黯澹澹花影。小楼昨宵听尽夜雨，为著花事惊醒。千红万紫，生怕他、随风不定。便匆匆、自启绣帘看，寻遍芳径。
阶前细草濛茸，承宿露涓涓，香土微泞。今番为花起早，更不惜、缕金鞋冷。雕栏画槛，归去来、闲庭幽静。卖花声、趁东风，恰恰催人临镜。
    况评：直入清真之室，闺秀中不能有二。
爱月夜眠迟 本意
树影朦胧，望小蟾乍涌，人立桐阴。草根虫语，沾衣露下，双双睡稳胎禽。芭蕉掩却红灯，天街夜色深沈。又谁家、一声声，不住敲动寒砧。
当此月满风微，把冰丝再鼓，谱入瑶琴。井栏杆外，闪闪不定，萤火几点难寻。清辉暗转花稍，良宵一刻千金。想嫦娥、也如我，爱月不顾更深。
阳台路 赋得“手倦抛书午梦长”，效柳耆卿体，并次其韵
未天晚。耐困人昼永，诗书抛乱。掩纱厨、隐几南窗，神逐水沈香远。莲漏丁丁，一枕梦游，柳憨花暖。曾经惯。旧路儿、桃源前度人散。
怅望碧溪流水，好梦醒、难抬倦眼。细思量处，又惹下、暗愁无限。人何在、风裳水佩，剩有绿阴幽馆。无端鸟语惊回，从何消遗？
  况评：此等诃非时下人所能，并非时下人所知。
南乡子 云林嘱题薰笼美人图
窗外雪昏昏，人倚薰笼昼掩门。寒恋重衾眠不起，氤氲。一瓣心香谁与焚？
写出画中身，浅黛愁含隔宿痕。彷佛思量多少事，消魂。何处行云梦不真！
喝火令 己亥惊蛰 后一日，雪中访云林，归送雪已深矣。遂题小词，书於灯下
久别情尤热，交深语更繁。故人留我饮芳罇。已到雅栖时候，窗影渐黄昏。
拂面东风冷，漫天春雪飜。醉归不怕闭城门。一路璚瑶，一路没车痕。一路远山近树，妆点玉乾坤。
    【校】    遂题，况氏改为“遂拈”。
    钝宦曰：己亥，太清年四十一岁。
柳梢青 题寒月疏梅图
老干横斜。一枝初放，低护檐牙。雪后黄昏，吹来何处，怨笛哀笳。
冰姿不共凡葩。照流水、清心自夸。冷澹花光，朦胧月影，深院谁家 
西子妆 三月十三，邀余季瑛、吴孟芬、钱伯芳、陈素安诸姊妹小集红雨轩看海棠，用吴梦窗韵
风信几番，半春过了，绛雪吹成香雾。待看草色入帘青，敞疏窗、小轩花隖。东风慢舞。更分付、留春且住。愿年年，到花开时候，良朋如许。
休轻误。有限韶华，不许匆匆去。蓬门花径为君开，隔春阴、海棠盈树。拈题索句。莫辜负、阳春同赋。最关心、万点飘风落雨。
    【校】花径，日藏本作“花轻”，误。    辜负，况氏改为“孤负”。    飘风落雨，西泠本、竹西馆本作“禁风薯雨”。
南乡子 惜花词
一夜妒花风，吹过栏干第几重？何事封姨情太薄，匆匆。零落深丛与浅丛。
春冷逼房栊，晓起开帘扫落红。风势未停天又雨，濛濛。乱卷飞花小院中。
江神子 听项屏山姊紃弹琴许滇生少宰夫人。
画堂春暖日光晴，坐深庭，泛瑶觥。一曲仙音，许我醉中听。虽是初逢如旧识，言不尽，话生平。
落花风度水云声，韵泠泠，特分明。真个九皐，长唳近虚灵。听到曲终人语静，霍然使，寸心清。琴名鹤鸣。
    【校】题下注语为况氏所删。    霍然使，况氏改为“蓦然使”。
    钝宦曰：项屏山为许滇生夫人。
     沁园春 游常氏废园，用竹叶庵游孔氏废园韵
触目荒凉，曲径回廊，粉壁颓矬。见画栋妆楼，红窗疏敞，长楸修竹，绿叶婆娑。满地浓阴，一声啼鸟，乔木森森绕薜萝。堆玲珑，石奇 峰怪岫，几朵青螺？
风流此地经过，剩玩月、荒台照素娥。想当日繁华，如今休矣，一朝散尽，妙舞轻歌。珠履金钗，香消烛灺，过客空坟感慨多。风来处，听檐铃敲动，犹似鸣珂。
    【校】曲径，况氏改为“小立”。    粉壁颓矬，况氏改为“夕阳斜矬”。    见，况氏改为“认”。    “堆玲珑”二句，况氏改为“玲珑石，防奇峰怪岫”。    如今休矣，沉氏改为“而今安在”。    轻歌，况氏    改为“清歌”。    “珠履”二句，况氏改为“烛灺香消，光沈响绝”。
凄凉犯 咏残荷，用姜白石韵社中课题
斜阳巷陌。西风起、池塘一带萧索。露倚半垂，雨欺平倒，画栏斜角。风情最恶。更不奈、凉蟾影薄。况飞飞、社燕将归，鸿影度沙漠。
回忆情何限，邀月传歌，对花行乐。无端青女，暗行霜、舞衣催落。苦意清心，尚留得、余香细著。待同听、剪烛西窗订 后约。
     【校】    露俺，况氏改为“露重”。    雨欺平倒，况氏改为“月黄低罥”。    邀月，况氏改为“隔叶”。    “待同听”句，况氏改为：“更西窗剪烛话雨订后约。”
金缕曲 题《桃园记传奇》
细谱桃园记。洒桃花、斑斑点点，染成红泪。欲借东风吹不去，难寄相思两字。遍十二、栏干空倚。冰雪肌肤人如画，绕情丝蹙损春山翠。仙家事，也如此！
凌风待月因谁起？总无非、心心相感，情情不已。南海观昔慈悲甚，泛出慈航一苇。渡仙女、仙郎双美。记取盟言桃花下，问三生石土谁安置？得意处，莫沈醉。
    【校】    细谱，况氏改为“按谱”。    “欲借”句，况氏改为“飞架落花长亭路”。    人如画，况氏改为“琼瑶想”。    绕，况氏改为“引”。    待月，况氏改为“驾月”。    “南海”句，况氏改为“只为情深深如海”。    “得意处”二句，况氏改为“合欢斝，莫辞醉”。
茶瓶儿 病中谢友人赠茶
病卧闲愁如织，闷无聊、小庭人寂。倦梳慵裹浑无力，恰寄到、火前新叶。
慰消渴情儿特，泛清芬、者般颜色。微黄娇嫩，碧香生颊。飏一缕、淡烟禅榻。
    【校】病卧，况氐改为“病里”。    闷无聊，况氏改为“落花残”。    火前，况氏改为“雨前”。    情儿特，况氏改为“情难得”。西泠本、竹西馆本皆为“情何极”。    微黄娇嫩，日藏本脱“娇”字，况氏改为    “绿尘飞盏”。    “飏一缕”句，况氏改为“风定处、竹罏烟直”。
水调歌头 中秋独酌，用东坡韵
云净月如洗，风露湛青天。不知今夕何夕，陈事忆当年。多少销魂滋味，多少飘零踪迹，顿觉此心寒。何日谢尘累，肥遁水云间。
沃愁肠，凭浊酒，枕琴眠。任他素魄，广寒清影自团圆。谁管秋虫春燕，毕竟人生如寄，各自得天全。且尽杯中物，翘首对婵娟。
    【校】谢尘累，况氏改为“卸尘鞅”。    自团圆，况氏政为“缺还圆”。西泠本、竹西馆本作“缺还团圆”。    秋虫春燕，况氏改为“春庚秋蟀。
金风玉器相逢曲 中秋 后一日，同云林、湘佩、家霞仙雨中游八宝山，晚晴，次湘佩韵
寒烟罥树，凉风吹面，云外尖峰屏列。相期不负雨中游，恍若是、山阴冒雪。
东窗望远，西窗望远，一片秋光清绝。敲诗把酒晚晴初，卧夕照、残碑断碣。
    【校】尖峰，况氏敢为“奇峰”。    恍若是，况氏改为“彷佛是”。    “东窗”二句，况氏改为“危栏倚袖，遥天极目”。
高山流水 听琴社中课题
七条弦上写柔情。一丝丝、弹动秋声。风拍小帘栊，花阴恰有人听。芭蕉影、隔住红灯。分阴是，流水高山绝调，戛玉敲冰。是幽兰制佩，腕底散芳馨。
泠泠。虚空度鸿雁，寒浦外、水净沙平。何处怨苍梧，送落叶舞风轻。掩朱帷、拍缓弦停。夜深也，还怕纤纤素指，错点明星。默无言、恍若江上数峰青。
    【校】是，况氏改为“更”。    “送落叶”句，况氏改为“落叶舞遍风轻”。    “掩朱帷”句，况氏改为：“费炉烟伫月会停。”    默无言，况氏改为“悄无言”。
风入松 买菊
满城风雨近重阳，昨夜见微霜。含苞细认玲珑叶，记佳名、各色苍茫。出水芜蓉玉扇，落红万点霓裳。
萧条古寺积寒芳，不论价低昂。买归自向疏篱种，伴园蔬、平占秋光。或有白衣送酒，且拼一醉花傍。
    【校】“记佳名”句，况氏改为“问佳名、色色端相”。    积寒芳，况氏改为“集寒芳”。    不论，况氏改为“何论”。    或有，况氏改为“知有”。    且拼一醉，况氏改为“已拌沉醉”。
瑶  华 代许滇生六兄题海棠庵填词图
闲庭日暮，绛雪霏香，绕海棠无数。苔痕草色，自有个、人在花深深处。故烧高烛，照春睡、乌闱亲谱。衍波笺、斟酌宫商，付与双鬟低度。
红牙缓拍新声，正料峭微寒，花影当户。搓酥滴粉，还又怕、帘外柳梢莺妒。春阴乍满，却不是、听风听雨。擅风流、小样迦陵，一缕茶烟轻护。
唐多令 十月十日，屏山姊月下使苍头遥糠一袋以饲猪，遂成小令申谢
风起又黄昏，鸦栖静不喧。拍幽窗、霜叶翻翻。把卷挑灯人未睡，酌杯酒，默无言。
明月满前轩，天高夜色寒。有苍头、待月敲门。一袋糟糠情不浅，感君赠，养肥豚。
    【校】遂，况氏改为“率”。    默无言，况氏改为“悄无言”。    “有苍头”句，况氏改为“几推敲伫立闲门”。    “一袋”三句，况氏改为“榖膜米皮中有道，君莫笑，察鸡豚”。
踏莎行 梦次屏山韵
幻影浮泡，原无凭据。个中变化纷如缕。也生欢喜也生憨，其间似有通神处。
念切情真，千头万绪。相逢未准飘然去。轻如蝴蝶腻如云，塞衾不耐天明雨。
  【校】“其间”句，况氏改为“故人往事相逢处”。    “相逢”句，况氏改为“趾离切莫将人误”。
踏莎行 恨次屏山韵
黛浅鬟松，欲消无价。者般滋味因谁惹？香销风静月明时，更添一倍新愁也。
拍遍栏干，立来花下。怕春归去催花谢。待安排处费安排，旁人错解成闲话。
  【校】此词为况周颐所删。
鹊桥仙 牵牛社中课题
丝丝柔蔓，层层密叶，绿锁柴门小院。朦胧残月挂林稍，阜已是、牵牛开满。
一天凉露，半篱疏影，缥缈银河斜转。枉将名字列天星，任织女、相思不管。
    【校】列天星，况氏改为“列星躔”。
塞上秋 雁来红社中课题
恼人最是西风，断肠听尽归鸿。谁把胭脂画工。者般调弄，染成芳草娇红。
    【校】者般调弄，况氏改为“月明霜重”。
踏莎行 遣闷
腊尽春回，岁华虚度。随缘随分行其素。非非是是混行庄，圯桥且进黄公屦。
偶尔拈毫，曲成自顾。唾壶击碎愁难赋？敢将沦落怨天公，虚名多为文章误。
踏莎行
老境蹉跎，寄怀章句。潜身作个钻研蠹。自怜多病故人琉，消愁剩有中山冤。
每到思量，热心如炷。问天毕竟何分付？但求无事是安居，成仙成佛何须慕！
   【校】以上两首《踏莎行》，为况周颐所大改，将两首词合并修改为一首，题作“老境”。今录於 后，以资对照。
                                   老境
老境蹉跎，寄情缃素。闲身拌作书丛蠹。年来多病故人疏，生涯赖有山中冤。
梦去嫞寻，曲成自愿。睡壶击缺愁难赋。敢将沦谪怨灵修，虚名蚤被文章误。
　
东海渔歌卷五
黄鹤引 挽白云观主张坤鹤老人
寥天宗洞，鹤驾云軿众仙拱。五千文字功夫，玄珠流动。凝神接踵，不比寻常铅汞。七十年、算是游戏人间一梦。
从此谢几尘，大药存真种。炼成冰雪肌肤，驯龙调凤。道高德重，宝籙丹书亲奉。一朝归去，御万里长风相送。
玉烛新 咏白海棠，用周清异韵社中课题
初晴新雨后。乍洗褪胭脂，缟衣妆就。东风倦倚，憨憨态、不管敲残更漏。嫩寒天气，正睡稳、乌衣时候。深夜静、银烛高烧，微香暗侵襟袖。
盈盈一点芳心，占多少春光，问卿知否？红妆莫斗。谁得似、净骨天然清瘦。神娟韵秀。雅称个、花仙为首。还要倩、流水高山，花前慢奏。
舞春风 咏花旛并序
    窗外葡萄才生嫩蘂，多为鸟雀衔去，恩之无计。钊儿用五色帛剪成细缕，以竹枝悬之架上，随风飘飏，颇有意趣，亦可全果之生，亦可观儿之智。喜而谱此小令。
剪帛裁成五色旛，枝头高挂舞翩翩。才过谷雨看花日，恰好东风结果天。
嫩蘂更须人护惜，柔条为怕鸟衔残。倚阑细玩生生理，可喜矫儿善保全。
水调歌头 湘佩属题《清惠堂遗印诗》
香火岁时祭，湖水似臣心。清流不断千年，姓字列东林。未了生前遗憾。岂是先生力薄，无计破群阴。固有浩然气，天地是知音。
二百载，方寸石，竟难沈。人间万事忧喜，得失古犹今。天道好还之理，旧物完璞不损，四字抵千金。永锡子孙福，世守此规箴。
莺啼序 雨中送春，用吴梦窗韵
三春又轻过了，叹韶华似水。画阑外、几树飞花，可怜剩有残蘂。便是果成时已过，飘零艳色随风坠。听娇莺声细，凄凄似有愁思。
天也无情，迅如过羽，宿雕梁燕子。尚能记、当日双栖，故巢收拾又至。暗窥人、新愁旧恨，泻珠泪、偷弹纤指。怕匆匆，花与春归，又生凉意。
陈踪旧迹，闷闷愁愁，尽酿成梦寐。吹柳絮、绿绵不定，澹霭微雨，扫尽残红，落花如泪。岂因病酒，愁宽梦窄，谁能怜取新来瘦，试春衣、顿觉身憔悴。娇香易减，翩翩蛱蝶探芳，往来海棠阴里。
阶前绿满，琐琐游蜂，也惜红慕翠。怅昔日、花间游憩。览胜登临，拾蘂拈花，不堪题起。萍飘浪泊，难追欢事。东风门巷春已去，恋余香、空向阑干倚。如今检点新词，为饯花魂，泪盈素纸。
古香慢 题竹溪老人墨牡丹画册
纸光墨彩，神韵如生，当日亲写。慢展遗篇，尚有暗香未化。重见古精神，恍疑是、瑶池摘下。洗铅华、扫尽俗态，澹妆别样娴雅。
想当日、公余之暇，收拾名花、香绕庭榭。笔墨消闲，岂为世间声价。闭户守图书，性高尚、交游亦寡。有贤郎，继家学、篆书堪亚。
金缕曲 题蒲察夫人《闺塾千字文》宗室远林先生淑配。
肃肃金闺彦。古蒲察、巍巍令族，声名久远。彤管一枝承内则。不写春愁秋怨。更不假、花针柳线。千字文章传千古，又何劳列女纷纷传。风人旨，异堪羡。
鸥波故事今重见。几生中、双修福慧，才人淑嫒。绣虎雕龙天付与，好是骊珠一串。能使我、读之不倦。俚句勉题容附翼，忝同宗何故相知晚。何日欲，会君面。
醉翁操 题云林湖月沁琴图小照
悠然。长天。澄渊。渺湖烟。无边。清辉灿灿兮婵娟。有美人兮飞仙。悄无言，攘袖促呜弦。照垂杨、素蟾影偏。
羡君志在，流水高山。间君此际，心共山闲水闲。云自行而天宽，月自明而露漙。新声和且圆，轻徽徐徐弹。法曲散人间。月明风静秋夜寒。
雪狮儿 雪窗漫成
低帷伏枕，重衾恋卧，疏窗清晓。蜡泪盈盈，小盎菊花香老。鸟惊树杪。问昨夜、塞添多少 起来看、阶前栏外，乱琼纷绕。
嘱付双鬟莫扫。爱天然作就，画材诗料。袖手无言，会处翻然成笑。半生潦倒。拚一醉、消除怀抱。凭谁告，托向美人芳草。
秋波媚 夜坐
自笑当年费苦吟，陈迹梦难寻。几卷诗篇，几张画稿，几许光阴。
唾壶击碎频搔首，磨灭旧胸襟。而今赢得，千丝眼泪，一个愁心。
金缕曲 上定郡王筠邻主人
人世诚难料。叹英雄、未完夙志，天何草草。母子孤孀无人问，谁许王孙哀告。空搔首、难舒怀抱。可也九泉能念我，掩啼痕独向风前悼。写不尽，招魂稿。
沈忧损性成颠倒。感清天、一声霹雳，阴霾都扫。拯救生民稍援手，泛出慈航仙棹。更无尽、神光普照。虽有覆盆终解释，此生恩拟向来生报。聊献上，陈情表。
满江红 辛丑十一日为先姑断七之期。前一日，率载钊、载初恭诣殡宫致祭。
月之九日，长子载钧由南谷遣骑传谕守护官员及厨役等，初十日不许举火。
予到时已近黄昏，深山中虽有村店，因时当新年，便饼饵亦无买处。
有守灵老仆妇熊妪不平，具菜羹粟饭以进食。呜乎！古人有云：
“周公与管、蔡，恨不茅三间。”诚所谓也。遂填此阕，以记其事
冒雪冲寒，崎岖路、马蹄奔走。望不尽、远山冠玉，六花飞凑。碧瓦遥瞻心似剖，殡宫展拜浇杯酒。哭慈亲、血泪染麻衣，斑斑透。
故人意，休辜负。乡间味，甘消受。费松柴一竈，余粮半斗。好客岂拘贫与富，充饥莫论精和陋。饭王孙、粗粝菜根香，逢漂母。
金缕曲 王子兰公子寿同寄词见誉，谱此致谢，用次来韵
今古原如此。叹浮生、飞花飘絮，随风已矣。落溷沾茵无定相，最是弧臣孽子。经患难、何曾容易。况是女身芜薄命，愧樗材枉受虚名被。思量起，空挥涕。
古人才调诚难比。借冰丝、孤鸾一操，安排宫徵。先世文章难继绪，不过扶持培置。且免个、鹑衣粟米。敦子传家惟以孝，了今生女嫁男婚耳。承过誉，威无已。
满庭芳 雨中过含芳园谒筠邻主人
步入名圃，豁然开眼，茂林修竹怡人。一湖春水，烟树渺芳津。恰值丝丝疏雨，板桥外、山势嶙峋。通幽径，回廊曲折，环带草如茵。
锦堂人住处，帘风砚水，几案无尘。更多少琴书，绕座相亲。咳唾成珠成玉，为善乐、恬澹精神。汪洋论，顺时知命，德也本乎仁。
占春芳 戏咏瓶中柳枝杏花
红杏艳，绿杨袅，相与共扶春。供向云房深处，案头留住芳辰。
一段好精神。小瓶儿、清水无尘。怕教容易随风去，飞过此邻。
忆仙姿 戏咏瓶中褕叶梅毒丹
瓶里春光如绣，榆叶梅花穠茂。妙色可人心，更有金丹延寿。微漏，微漏，特把名儿相凑。
高阳台 前三月廿九红雨轩送春，用有正味斋春尽日韵
春到无言，春归似梦，迅如逝水流船。多愁多病，羸躯捱过年年。今年花事虽逢闰，祝封姨、更要相怜。莫将他、堕粉飘香，断送如烟。
枝头渐已成青子，怪游蜂浪蝶，逐日常川。何事飞花，偏教先到愁边。伤春自吊埋香冢，葬胭脂、净土长眠。五更头、风风雨雨，老却啼鹃。
惜余春慢 闰三月三日，邀云林、湘佩红雨轩赏海棠，座中分咏，即用有正味斋韵
垂柳藏鸦，海棠迷蝶，浅浅深深难说。春虽逢闰，生怕随春，轻卸画阑干外。一夜东风怎禁，撼损娇姿，嫩枝惊折。扑帘栊几点，飞花吹起，满庭红雪。
为留取、有限风光，深怜痛惜，绣作舞衣罗袜。柔枝细亸，彷佛当年，睡起那番标格。旧事休题且拚，共倒芳罇，落花时节。恨春归夏至，红稀绿密，有谁留得 
沁园春 题《茂陵弦传奇》
孑然一身，四海倦游，多病多情。正锦城春色，都亭逆旅，江山历历，花柳荣荣。有女怀春，文君新寡，法曲当筵一再行。琴心挑，托求凰有凤，晴里人听。
风流不避浮名。竟相就、同谐百岁盟。便当街涤器，当炉卖酒，胸襟洒落，词赋纵横。文赚千金，名传千古，封禅遗书孰与更。回首处，剩琴台日暮，芳草青青。
满庭芳 次筠邻主人咏牡丹原韵
剪到穠香，清和天气，映空雾雨轻匀。者般态度，谁敢斗鲜新。国色天香富贵，瑶池种、回出凡尘。雕阑护，姚黄魏紫，深浅总宜人。
更谁相问讯，绡窗掩日，苔径留春。飐帘旌风软，花影清真。不管杨花榆荚，肃端庄、一段精神。凝妆处，玉壶亲贮，词客醉芳茵。
满庭芳 次筠邻主人咏絮原韵
倦绣停针，摊书小卧，流莺恰恰殷勤。东风帘幕，春老饯花魂。最是韶光难系，渺茫茫、来去无痕。无端底，风前弱絮，也会自纷纷。
颠狂飞不定，恼人情绪，暗度朝昏。惹秋千红索，风月柴门。零乱沾茵落溷，无凭准、勾起愁根。天涯路，千团晴雪，飘舞过邻园。
江神子 浴佛日喜雨
阿香油壁碾轻车，电光加，掣金蛇。一夜甘霖，普济万千家。今岁麦秋知有望，民之乐，乐无涯。
新荷闹雨听鸣蛙，绿阴遮，暗窗纱。晓起鈎帘，残溜滴檐牙。人向画栏干畔立，罗衫薄，受风斜。
凄凉犯 题秋窗染翰图
愁难寄托。萧条甚、情丝怎系离索。美人去后，余香尚在，袖稍襟角。罡风最恶。未必算、卿卿福薄。忆当初、修嫮连娟，肠断旧标格。
不堪回首处，霜陨秋荷，钗分金雀。姗姗月底，待招来、望中魂魄。未了今生，或能彀、来生会著。散花人、结习空时无所缚。
南乡子 端阳 后一日，四女仲文以玻璃小屏乞画兰花并索题，辽作此
节候过端阳，风雨连朝作嫩凉。画阁卷帘同笑语，琼浆。蒲叶榴花泛玉觞。
薄醉写秋芳，娇女牵农向阿娘。更要新诗题几句，微茫。记出离骚一段香。
青山相送迎 藩王杏庄婿车登巴咱尔以塞上景团扇属题
角声悲，雁行归，苜蓿西风战马肥。毡庐傍水支。
塞云飞，暮烟炊，野岸平沙细柳垂。秋山积翠微。
惜秋华 题竹轩王孙祥林小照
万里高空，度西风画出，一行飞雁。三径菊花，东篱露黄开遍。遥山澹染青螺，爱野色、行寻步缓。消遣。惜秋光，好把寒香偷剪。
不问秋深浅。待白衣送酒，倒翠罇花畔. 消遥甚，更脱帽垂襟疏懒。王孙富贵风流，况大隐、旁人争羡。舒眼。任天涯、日酣云展。
玲珑四犯 自制凤凰衣萤灯
腐草为萤，爱几处辉辉，花底池畔。拍手儿童，争扑素罗纨扇。偏又巧入疏帘，暗度过、镜匳书案。点画屏、高下飞遍。比似柳花轻便。
练囊不为吟诗剪。慢兜来、冷光成片。一丸挂向纱帷里，留待更深看。最好梦乍回时，阴灭影残灯分焰。听小窗微雨，更不避，风吹乱。
山鬼谣 山楼听雨有感
倚危阑、半阴斜日，野云窗外飞起。山楼乍满西风冷，襟袖暗沾烟水。云际里。分不出、浓青澹绿苍茫耳。空濛眼底。伹电掣金蛇，雷惊幽谷，尘世亦闻否 
黄昏后，入夜时鸣不已。旧游今昔难比。年来多病身心懒，独坐剪灯凭几。愁难理。慢付与、青笺斑管从头纪。伤心已矣。奈听雨听风，恼人滋味，愁可有涯涘。
南柯子 中元由金顶山回南谷山中书所见
稀綌生凉意，肩与缓缓游。连林梨枣缀枝头。几处背阴篱落挂牵牛。
远岫云初敛，斜阳雨乍收。羊踪樵径细寻求。昨夜骤添溪水绕村流。
比  梅 清明前二日墙角白桃花为风雪损坏
比到梅花憨弱，比到梨花轻薄。先占早春开，却也丰姿绰约。吹落，吹落，怪煞雪风交作。
蓦山溪 慈溪看捕鱼作
垂杨枝外，一片桃花水。临水野人家，好生涯、叉鱼活计。疏篱草舍，三五自成村，称鱼市，儿童戏，也效叉鱼技。
飞花万点，乱卷东风起。晒网趁斜阳，射金波、落霞影里。言斤论两，鱼价细评量，同妇子，谋生耳，此外无余事。
诉衷情令 咏墙东海棠
欲开犹敛意融融，丰韵特娇慵。担荷春光多少，生怕动微风。
扶绛萼，倚芳丛，粉墙东。好花易落，者些态度，谁适为容 
沁园春 落花
点点星星，零零落落 一片飞残。向东风影里，空劳蛱蝶，碧纱窗外，遮没阑干。柳线难牵，帘钩难挂，无赖封姨不见怜。经行处，恰纷纷红雨，轻拍香肩。
芳魂何处姗姗，待剪纸、招来月下看。认朦胧不准，飘摇不定，烟清雨化，丰韵难传。惯为花愁，谁禁又落，空对长条不忍攀。从今后，剩绿苔庭院，吹满榆钱。
惜春郎 送春
剩脂残粉谁收拾，枉累人愁泣。阑干十二，藓阶苔径，春恨如织。
几度留春留不得，拟痛饮今夕。葺落花作个青心，也算是怜春色。
海棠春 自题画海棠，用秦少游韵
借来数朵花枝巧，更不许、蝶蜂知觉。放下水晶帘，相伴炉烟袅。
何劳窗外流莺报，且看取、风光占早。留得四时春，岂在花多少。
洞仙歌 集《楚辞 山鬼章》字
有人窈窕，表灵旗云路。独立幽篁被蘅杜。杳冥冥，松柏昼晦山阿，憺忘归，采秀折兰带薜。
芳馨结不得，宜笑修容，既见慕兮又含睇。石荫葛蔓蔓，猿木萧萧，疑然作、夜鸣飘雨。怨险磊、车乘怅离忧，徒遗我、难留所思之处。
明月棹孤舟 题钊儿画茅舍归舟
缥缈长天山影澹，认前村、维舟收缆。树绕垂藤，柴门篱落，灯火幽窗阴暗。
半隐陂陀临水占，挂凉蟾、寒光如鉴。西塞山边，烟蓑雨笠，消受风恬云敛。
一剪梅 月夜独酌
寂寞空庭月一方。窗里灯光，帘外天光。深杯独酌耐微凉，诗尽枯肠，酒满愁肠。
交枝花影不成行。才下回廊，又上东墙。三更敲过夜何长，收拾匡牀，炷好炉香。
辊绣球 咏绣球梅
花样忒玲珑，攒簇处、纤穠如绣。碧揉云碎，红蒸霞浅，画阑西畔，彩球五色，荡摇清昼。
正是绿肥时候，偏越越、粉凝脂溜。可人姿致，况开长久。多情蛱蝶，成团逐队，也来飞凑。
定风波 城东泛舟
侵晓城东泛画桡，天光云影碧迢迢。少长同游随处好，恰巧，荷花生日是今朝。
极目蒹葭浮两岸，一片，小楼临水酒帘飘。听彻潺湲飞渡口，更有，乱蝉声曳绿杨梢。
惜秋华 壬寅七月廿一重覩邱中天游阁旧居有感
旧梦天游，倚晴空犹是，当年楼阁。绣户绮窗，蛛丝暗牵帘幕。纵横薜荔缘阶，隐幽径、兔葵燕麦。萧索。噪斜阳，剩有营巢鸟雀。
认取阑干角。乱蓬蒿掩处，绽海棠红萼。景如此，人非昔，向谁寄托。不堪四载重来，怅怀抱、情伤心恶。难著。对西风、泪痕吹落。
看花回 题湘佩妹梅林觅句小照
忽见横枝近水开，香逐风来。惜花人在花深处，倚绿筠、几度徘徊。前身明月是，应伴寒梅。
冰作精神玉作胎，天付奇才。怕教风信催春老，捻花枝、妙句新裁。暗香疏影里，立尽苍苔。
瑶台聚八仙 祝芸台相国八十寿
霞帜云标。瑶池诏、丹筹衔出重吞。毒添百禄，遥见鹤舞飘颻。彩服斑衣呈寿斝，芝田术圃献灵苗。颂歌谣。纪功述德，名重三朝。
娱老。放怀山水，拥商彝夏鼎，紫绶金貂。选楼别墅，清凉远避尘嚣。东风又传春信，到嫩柳、新波廿四桥。韶光好，任老人行乐，扶杖逍遥。
暗香疏影 自题淡月疏梅
昏黄淡月。浸水边篱下，缟衣莹洁。仙骨珊珊，占断小园风景别。认取朦胧影子，嫺雅处、丰姿清绝。恍又是、水面低窥，窗外一枝瞥。
羞与众芳摇落，孤高竟不与、众芳争悦。冷淡生涯，冰玉精神，耐到东风时节。巡檐写出罗浮稿，忍便共、凡花轻折。任横斜、素壁移灯，印上半林香雪。
上升花 自题画红梅
门掩盎庭，疏窗上、移来月明如画。飞入暗香，知有梅花，早见影儿相凑。古欢自与幽人结，朦胧处、一枝低覆。问何事、依依倦倚，恁般清瘦。
欲画偏难下手。看绛萼琼英，粉凝脂溜。绮丽丰姿，淡泊精神，允称百花居首。想当微雪轻烟候，闲作个、胎禽厮守。相许否 巡檐试开笑口。
庭院深深 杏庄婿属题络纬美人团扇
开到黄花秋老，凉风吹过妆楼。云鬟宫样罢梳头。绮窗无个事，晓日上帘鈎。
细检瓜瓤菜叶，爱听络纬声幽。持来素手慢凝眸。想因观物化，应不解悲秋。
醉太平 四女仲文索题戏婴图
雕阑月明，梅花韵清。竹枝满地纵横，听儿童笑声。
风庭露庭，谁家弟兄。人间至乐真情，兆多男戏婴。
醉春风 雨 后过和鸣馆，主人留饮。北窗外榴花一株，
高过檐牙，翠叶扶疏，绛英烂漫，予戏名曰一丈榴。归来谱此
趋造高人馆，不避泥涂烂。多情留客具盘餐，劝，劝，劝。酒泛金杯，菜香犀箸，瓜陈玉盌。
两过闲庭院，风引轻罗扇。主人含笑嘱回头，看，看，看。窗外新栽，榴花一丈，绿阴遮满。
桃园忆故人 题纫兰妹兰风展卷小照
故人寄到兰风卷，快覩画中人面。七载丰姿微变，不似当初见。
从新拭目从新看，转觉愁添恨满。数字真情写遍，托付南归雁。
惜黄花 题张孟缇夫人澹菊轩诗舍图
秋容围屋，诗声谁读 伴黄花，绕疏篱、几竿修竹。插架秘图书，博览堪游目。好生活、古香充腹。
丰神静肃，墨华芬馥。闻孟缇善书。羡伊人，羡伊人、享垒清神，彤管振琳琅，闺阁知名宿。雅称个、纫兰餐菊。
多  丽 题翁秀君女史群芳再会图
众香国，问谁管领群芳 展冰绡、研朱滴粉，安排疏密停当。借传种、散花妙手，环肥燕瘦几评量。含露临风，拒霜擎雨，蕊宫仙子斗新妆。更看取、霓旌霞葆，掩映影苍茫。应不许、天风吹损，离合神光。
算前身、司花是惯，自然结习难忘。拈霜毫、慢渲细染，花随腕底散天香。故向人间，流传神品，千年艳质好收藏。看不足、陆离交错，颠倒费端详。端详处、花花叶叶，皆是文章。
玉交枝 上元屏山生日，过堪喜斋，滇生大司马属咏白牡丹
天上人间，月明灯夕，蓦遇蕊宫仙子。帘卷东风春满座，众里谁能相比 霓裳金带半拖，烟雾朦胧，瑶池初下应如是。生怕夜寒料峭，微风斜倚。
天然素质端方，不须假借，澹妆翻称容止。且留住、仙裾缟袂，莫轻举、乘鸾飞起。恰宜在、深深院里。锦堂香暖尚书第。素富贵长春，对花共醉红灯底。
愁春未醒 梦题雕阑细草图，醒记其末二句，足成此阕
雕阑细草，碧户红窗交荫。正轻暖轻寒时候，帘幕沈沈。淡荡微烟，一天云影护芳林。几番风信，十分雨意，酿出花心。
恍惚旧游，依稀重到，曲径斜临。最堪笑、披图觅句，谁索闲吟。梦乍回时，慢思量处杳难寻。谁家池馆，深深庭院，都是春阴。
新雁过妆楼 雪夜闻雁
静掩重门。春塞重、鸦栖又到黄昏。乱飘琼蕊，堆满瓦陇墙根。好共梨花争素质，欲同柳絮斗轻魂。舞翩翻，小窗浙沥，乌鹊惊喧。
有人摊书独坐，正炉添活火，茶熟香温。夜冷风凄，东君锁住春痕。铜壶三传漏水，照孤影、残灯一豆存。更深也，听雁声嘹唳，飞过前轩。
桃花水 浴鹅
东风细细柳丝丝，泥人春日迟。微波动，碧参差，暗水涨新池。
独自倚栏时，对涟漪。清流何事最相宜，浴鹅儿。
风蝶令 春日游草桥，过菜花营看竹
春水才平岸，蛙声已满塘。蘋丝分绿映垂杨，几处浣衣村妇淡梳妆。
看竹疏篱外，停车者树旁。李花零落杏花香，一带小桃花底菜花黄。
南乡子 上巳前一日，同屏山、云林、云姜游可园，园为宗室崇文别墅
郊外按呜驺，行过城西二里沟。地名。老树长藤交映处，临流。隐约王孙别墅楼。
花隖曲通舟，细水平隄绿更柔。开到海棠春正好，悠悠。人在湖山画里游。
殢人娇 题扇头簪花美人
香袅金猊，恰恰兰衾梦醒。卖花声、催人临镜。牡丹开矣，正燕巢初定。妆台畔、慢把玉容重整。
鬓影蝉轻，眉痕翠凝。天作就、爱花心性。一枝斜插，与乌云相并。添妩媚、信手簪来偏称。
定风波 咏紫玉簪
秋雨浪浪湿碧苔，庭花无数雨中开。一种看来颜色好，袅袅，浑疑仙子御风来。
羽盖似将云影护，丰度，罗衣偏爱淡霞裁。应是玉妃微醉后，轻溜，鬓边卸下紫鸾钗。
燕山亭 早清明 后一日，用曝书亭《清明日饮杏花下》韵
已过清明，社燕初来，风信几番吹透。红了杏花，白了梨花，绿遍池塘杨柳。恰恰娇莺，听帘外、新簧圆溜。依旧。到乍试春衣，海棠时候。
不是旧时人面，奈多病多愁，花能知否 鬓丝骤榻，寂寞闲窗，堪笑有花无酒。意嬾心慵，偏遇者、困人长昼。回首。春渐老、花飞渡口。
早春怨 春夜
杨柳风斜，黄昏人静，睡稳栖鸦。短烛烧残，长更坐尽，小篆添些。
红楼不闭窗纱，被一缕、春痕暗遮。澹澹轻烟，溶溶院落，月在梨花。
菩萨蛮 次湘佩鹊
春阴乍合云偏散，幽窗更觉愁人倦。辜负看花天，黄尘杂柳烟。
三分春正好，弱絮黏芳草。难熨小眉痕，相怜镜里人。
海棠倦倚东风重，梨花共结同心梦。阶下自徘徊，苔侵金缕鞋。
春光深几许，共坐花前语。风动柳毵毵，花酣酒亦酣。
金缕曲 题吴淑芳夫人霜柏慈筠图
妙手传神似。画图中、雍雍肃肃，端方容止。自是君身有仙骨，福慧双修如此。堪称得、扫眉才子。先世延陵遵古训，守诗害礼乐司中馈。甘澹泊，厌罗绮。
虚堂把卷双鬟侍。对芳塘、一泓澄碧，轻阴满地。此际身心清凉甚，兀坐嗒然隐几。数十载、辛勤非易。霜柏慈筠同苦节，感仙人降笔分明示。传佳话，重乡里。
虞美人 雨中答湘佩
秋来比似春时瘦，空度如年昼。喓喓虫语报西风，早又银床一叶落梧桐。
经旬霪雨难寻胜，积水连花径。苔痕草色映罗襟，时有竹梢相触似鸣琴。
　
东海渔歌卷六
醉花阴 咏蝶
淡绿轻红春日暖，落瓣随风卷。蝶阵趁飞花，欲绣翩翩，抽尽春蚕茧。
滕王旧稿晴窗展，住住飞飞缓。花底作生涯，心醉群芳，生受东君管。
丑奴儿 春日偶成
已过谷雨春将暮，未见花开。未见花开，辜负多情燕子来。
海棠憔悴东风老，绿叶成阴。绿叶成阴，银烛烧残无处寻。
琐窗寒 题冬闺刺绣图
弱线初添，琐窗渐暖，闭门同绣。明金压线，刺出一痕春透。慧心儿花样细翻，各人施展纤纤手。意迟迟、几度停针，生怕作来肥瘦。
低首双眉暗斗。正无语思量，阿谁轻逗。香肩慢扣，指点绿平红绉。踏春郊、芳草落花，缓步不染星星垢。舞回风、小立秋千，试问谁能够？
忆人人 送屏山往杭州
留君不住，遗君不舍，一片离愁难说。虽云暂别亦相思，反不及、交情淡薄。
秋风秋雨，长途珍重，况是凄凉时节。临歧把袂间归期，莫恋着、家山丘壑。
鹊桥仙 初冬云林邀同家霞仙龙爪槐看菊，过陶然亭望西山
故人邀我，城南访菊，已过黄花时节。更从何处问秋芳，见一路、霜林残叶。
蒹葭阁下，陶然亭外，剩有寒芦如雪。冷烟薄雾淡斜阳，望不见、西山重叠。
早春怨 题蔡清华夫人桐阴仕女图
云净天空，苔阶露坐，夜色溶溶。一扇微凉，一轮明月，一树疏桐。
安排肥瘦纤穠，费老手、传神特工。纸上丰姿，画中态度，谁个真容。
喝火令 戊申新秋望日偶成
残暑留余热，罗纨尚未捐。露华庭院早秋天。又到一年今夕，七见月团圆。
深草藏萤火，凉蝉咽柳烟。生憎虫语太缠绵。恼煞喓喓，恼煞搅人眠。恼煞几重花影，和月到帘前。
长相思 已酉正月廿四，雪窗寄湘佩二首，用独木桥体
过新年，贺新年，马齿空加又一年。浮生能几年 
是今年，是明年，试问君归在那年  愁人日似年。
花开时，雁来时，草色遥看是此时。同游记旧时。
忆君时，寄君时，写到相思两字时。伤心下笔时。
浣溪沙 四时闺词
杨柳丝牵春日迟，小楼人困落花时。枕痕自向镜中窥。
帘幕绿阴风荡荡，秋千红索影垂垂。一声轻脆啭黄鹏。
一局棋消夏日长，林兰初放满盆香。轻罗小扇引微凉。
花外斜阳蝶晒粉，帘前软语燕窥梁。兰汤浴罢晚梳妆。
爽气怡人秋日清，银床落叶嫩凉生。闲邀女伴试瓜灯。
灼灼流萤深院静，纤纤新月一钩明。蛛丝乞巧祀双星。
六出花飞冬日寒，金炉拨火炷沈檀。一杯清茗啜龙团。
梅蕊迎风香细细，竹稍压雪叶攒攒。阿谁忍冻卷帘看 
贺新凉 雨中晓发南谷，用蒋竹山韵
几阵鸡呜了。听潇潇、雨声不住，天光渐晓。料理行装催早发，多是崎岖山道。况秋潦、行人更少。夹路山花如堆锦，载秋光不尽车箱小。丹砂颗，缀酸枣。
长空不肯阴云扫。荡烟丝、垂杨处处，凉蝉嘶老。禾黍披离高原上，一夜西风吹倒。涨溪水、孤村环抱。转过云岗回头望，认依稀高岭横天杪。云又起，四山杳。
南柯子 九日城南看菊
问菊城南路，秋光又一年。草桥风景尚依然，正是黄花时节碧云天。
荒草迷幽径，残芦被野田。丝丝衰柳挂寒烟，遥指半规斜日隐山巅。
满江红 九日屏山、湘佩招游悯忠寺
时节重阳，喜良友、相邀消遣。向古寺、驱车访菊，黄花不见。败叶凋伤零落舞，残碑剥蚀摩挲看。葬忠魂、千古此高台，凭人赞。
如来法，慈悲愿。刹那顷，韶光换。忆旧游重到，临风自叹。回首竟成今昔感，宽心且作嬉游忭。约明年、此会共登临，知谁健？
云淡秋空 八月廿一屏山姊招看桂花
傍午忽传，良朋邀我，秋色同看。金粟香飘，碧天云淡，画阁人闲。
郇厨珍品堆盘，酌杯酒、纱窗曲栏。帘卷西风，衣添半臂，共醉花间。
金风玉露相逢曲 谢湘佩寄并州剪
芭蕉敲雨，梧桐坠露，又是新秋到了。无心写景欲言情，当不得、神魂颠倒。
萧斋兀坐，愁怀难遣，恰好故人书到。并州快剪寄将来，剪不断、相思萦绕。
金缕曲 题《行有恒堂词集》
镂月裁云手。好文章、天衣无缝，神针刺绣。写景言情无不切，一串骊珠穿就。应不数、豪苏腻柳。脱尽人间烟火气，问前身金粟如来否 餐妙句，淳如酒。
神笼变化云出岫。笔生花、篇篇珠玉，锦心绣口。文彩风流谁得似，明月梅花为偶。比修竹、孤高清瘦。岂止新诃惊人眼，行有恒事事存心厚。三复读，味长久。
    【校】镂月，原作“缕月”按此句出自唐李义府《堂堂词》：“镂月成歌扇。裁云作舞衣。”底本当抄误，据改。
画屏秋色 屏山邀看菊
窗外天光瞑。素壁前、添出几重花影。移座对花，故烧高烛，花叶光莹。染襟袖香清，短屏低护似更称。带暗霜、枝上凝。看嫩碧娇黄，淡红浓紫，最是细玲珑处，浅深相映。
枝梗。斜斜整整。斗艳妆、粉黛交逞。者般风景，依依良夜，漏传酒醒。愧座客、新诗未成，空负红烛冷。壁上稿、重再省。欲写出丰神，年来心绪不定，且把秋容慢咏。
鬓云松令 题梦兰夫人画扇
乍长天，清昼永。风荡帘鈎，午梦人初醒。纤手慢将云鬓整。美目流波，花底新妆靓。
对芳菲，心自省。花静人嫺，人与花相称。空谷一枝谁解赠。谱入离骚。添个幽兰影。
意难忘 哭云林妹
十载思量。幸莲舆北上，重睹容光。芳颜仍似玉，云鬓却成霜。相把袂，语悲伤。说离乱兵荒。叹年来，惊惊恐恐，无限凄惶。
忽然病入膏肓。是长途辛苦，体不禁当。君心应自在，我意竟难忘。持素手，断柔肠。问去者何方？望魂兮，魂兮早降，享我杯浆。
减字木兰花 春雨次韵
柳丝长短，约住春阴人意懒。夜雨凄凄，不许催归杜宇啼。
清明时候，料峭轻寒偏迤逗。九十春光，花信才传到海棠。
菩萨蛮 拟古春闺次韵
小楼日倚阑干遍，恼人最是风前燕。望远豁双眸，垂杨满陌头。
遣愁无处着，翠被和愁卧。香篆霭重帘，春寒梦里添。
齐天乐 题孚斋王孙乘槎载妓圆
聚香国里香风起，灵槎御风而下。天女腰肢，维摩眉宇，闻是王孙自写。欲何为也。有百八牟尼，一函般若。不著纤尘，屏除一切更嫺雅。
本来心在云水，现官身说法，恁般潇洒。不染峰峦，不增泉石，一片青天光射。翠鬟娇姹。岂谢傅东山，管弦游冶。载个人儿，散天花侍者。
踏莎行 冬夜听歌
镂月裁云，移宫换羽，歌喉怕惹娇莺妒。浅斟不问夜何其，三星早已当门户。
彩袖高扬，柘枝低舞，檀槽慢捻冰弦柱。曲终明月送人归，小庭深院霏寒雾。
    【校】镂月，原作“缕月”。当抄误，改。
滴滴金 四月廿九谢志邸莲舫主人见惠鲜枇杷
初晴快雨垂帘坐，忽朱邸，颁珍菓。案头细细自开封，是枇杷些个。
清芬滋味黄金颗，慢奇擎，莫教破。不尝此味已多年，谢主人怜我。
南乡子 咏瑞香
花气霭芳芬，翠幕重帘不染尘。梦里真香通鼻观，氤氲。不是婷婷倩女魂。
细蕊缀纷纷，淡粉轻脂最可人。懒与凡葩争艳冶，清新。赢得嘉名自冠群。
风光好 同治甲子元日，戏题多儿图是年曾孙毓乾生。
柳绵绵，水涓涓。嬉戏群儿小河湾，舞雩天。
谁家特染丹青笔，多男子。吉兆欣逢甲子年，乐无边。
金缕曲 题俞彩裳女史《慧福楼诗集》
福慧双修矣。问芳龄、二八年纪，聪明如此。一卷新诗出示我，美玉精金堪比。真不愧、诗书门第。拈出卷中读史句，岂寻常弄月吟风耳。簪花格，银鈎字。
瑶池仙子应如是。爱翩翩、温柔态度，端庄容止。恰有仙郎成伉俪，一对璧人双美。堪称得、扫眉才子。况又人言知孝道，侍孀姑膝下呈欢喜。福与慧，更谁似。予最爱《读项羽本纪》二句：“百战空争秦社稷，九州终是汉山河。”
贺新凉 代人题竹深荷净图
荷净竹深处。爱修篁、虚心直节，红莲解舞。应是碧天新雨霁，消尽人间烦暑。一阵阵、微风香度。人与花兮同洁净，薄绡衣、不许纤尘污。坐磐石，对芳渚。
风流文彩堪称许。画图中、修眉隆准，精神楚楚。福慧双修谁得似，况又宽容仁恕。为善乐、受天之佑。此际身心清凉甚，澹襟怀、潇洒得佳趣。应添入，神仙谱。
金风玉露相逢曲 丙寅中秋，是日秋分
天光如水，月光如镜，一片清辉皎洁。吹来何处桂花香，恰今日、平分秋色。
芭蕉叶老，梧桐叶落，老健春寒秋热。须知光景不多时，能几见、团圆佳节。
金缕曲 送屏山姊扶柩旋里
岂是无情者。遥将归、家山安葬，匆匆车马。此去长途须保重，仔细雨天风夜。况已是、暮年人也。卅载交情如手足，怅离怀、多少伤心话。难把你，车儿把。
牵衣执手偏难舍。盼鱼书、总然数字，也须亲写。我本多愁君善病，两地情牵意惹。梦不到、横河宅舍。姊居杭城横河桥。硬著心肠真个去，此时情、何日方能罢。相思泪，风前洒。
西江月 秋日游鮎鱼关，晚过栖云道院，四十年风景变迁，得不有感
鹦鹅湾头秋水，鲇鱼关外西风。崇山峻岭几多重，归路斜阳相送。
宛转长城如带，崎岖樵径斜道。栖云道院扣仙宫，四十年来一梦。
醉太平 辛未十二月初六日，夜梦一丽人，貌甚美，时样宫妆，坐磐石对月鼓琴，声音清粹，指法圆活。
俟其曲终，予请其字，即转琴背，有径寸金字图章一方，篆“华轩”二字，傍有小金字行书两行，月下不甚了了。
指其图章以示予曰：“即此也。”予叩其所传，答以曹和尚，俯笑曰：“非僧也，因年老发脱，故有和尚之称。”
言毕，欲行再鼓，忽被啼鸟惊觉。醒来谱此小令，以记其事
风清月清，鸾呜凤呜。谁家绣阁娉婷，借冰丝写情。
云声水声，鱼听鹤听。恼人好梦偏惊，是山灵化成。时居南谷霏云馆。
西江月 光绪二年午日梦游夕阳寺
寻得夕阳小寺，梅花初放厓阿。一湾流水绕陂陀，细路斜通略徇。
好梦留连怕醒，偏教时刻无多。登山临水乐如何，好梦焉能长作。
　
东海渔歌补遗 
渔家乐 题双溪垂钓图 
垂柳西风吹不起，一竿闲钓双溪水。濠上高怀差可拟。烟光里，必有金鳞鲤。
智者从来无彼此，溪山住处皆堪止。打点琴书游故里。随缘耳，神仙眷属谁如子 
    此词录自《骨董琐记》卷七。 
柳枝词 
正月烧灯暖气融，天涯何处不春风。请看八九沿河柳，尽在生机浩荡中。 
二月东风第几场？狗儿才吐小鹅黄。输他草色人先见，苦荬茵蔯挑满筐。 
三月清池结绿萍，杨花飞过杏花汀。流莺似惜春光尽，啼遍邮传长短亭。 
四月黄梅细雨催，荼蘼开过枣花开。柳条不属春拘管，勾引乌衣燕子来。 
五月田家打麦劳，绿杨多处乱呜蜩。小船卖酒游人醉，一串活鱼贯柳条。 
六月浓阴系画船，荷花香到水亭前。轻雷又送东南雨，摇动青青一树烟。 
七月双星会有期，盈盈一水隔相思。何如满树垂杨线，不管纷纷乱乱丝。 
八月凉生桂殿秋，冰盘高挂柳梢头。云阶月地知何夕，遮断神仙白玉楼。 
九月凄凄霜气浑，乱飞黄叶又黄昏。临歧莫唱折杨柳，风雨重阳最断魂。 
十月漫天雪作花，柔条叶净剩枯杈。平桥野渡无人处，栖定冲寒数点鸦。 
十一月中树尽枯，一阳复后又扶苏。青娥不减年时色，装点溪山入画图。 
十二月来生意含，无边花木待春三。新年有象桃符换，天地多情柳色酣。
    右《柳枝词》十二首，原载诗集卷一中。原钞本上有顾太清朱笔眉批：“此移入《柬海渔歌集》。”据此今移诃集。 
鹧鸪天 荠菜 
溪上星星小白花，也随春色斗豪奢。绿波渺渺无边水，细草盈盈一寸芽。
春有限，遍天涯，千红万紫互交加。野人自有真生趣，桃叶携筐亦可夸。
    此词《东海渔歌》各本皆不载，今据奕绘《南谷樵唱》卷三《鹤鸪天 荠菜》附录太清次韵词辑补。 
　
序跋辑录
陈士可藏本《天游阁集》题记    甘遁
    究斋先生得《天游阁集》，皆当日手订原稿，凡诗五卷，中缺第四卷，余亦多有割裂，盖未定之本也。太清与明善主人，同生艳于嘉庆四年已未，主人生朝在上元后一日，太清更稍前数日。集中纪年始于丙戌，乃道光六年，年二十八，至十八年戊戌，主人薨逝，年政四十。诗稿以二十二年壬寅止，则太清年四十四矣。其事实备见诗注，惟卒年无考。此集未知曾刊行否 明善主人诗曰《流水编》。尚有传本，记俟搜访。宣统己酉春日，珍重假观因题卷端，甘遁。
风雨楼本《天游阁集》前识语    冒广生
    钝宦曰：少时闻外祖周季贶先生（星诒）言太清遗事綦哗，其后以计偕入都，与临桂王幼遐侍御（鹏运）论词，至满洲人有“男中成容若，女中太清春”之语。幼遐藏词至多，独以未见渔樵二歌为憾，谓朱希真《樵歌》及太清《东海渔歌》也。太清为贝勒（奕绘）侧室，贝勒自号曰太素道人。前年余从後斋将军（溥侗）假得太素所著《明善堂集》，尝刺取太清遗事赋六绝，嘉兴沈子封提学（曾桐）亟嗟异之。今年春，黄陂陈士可参事（毅）得此册於厂肆，凡诗五卷，缺第四卷，词四卷，缺第二卷，中多割裂，盖当时未经写定之本。略为排此，间加考证，以诒好事。太清姓顾，或曰吴人，或曰顾八代之裔。宣统己酉七月。
风雨楼本《天游阁集》诗补按语    冒广生
    钝宦曰：余录《天游阁集》竟，复从《国朝闺秀正始集》得其诗六首，皆集中所无者，不知编集时手自删去，抑在原缺之第四卷中耶？临桂况夔笙舍人周颐曾云，在京师地摊买得此集。夔笙顷流寓江南，无从借勘。《正始集》小传称太清字子春，有《子春集》，其集名亦与此异。
陈士可藏本《东海渔歌》题记    甘遁
    甘遁邨萌校定天游阁词，曰《东海渔歌》者，旧凡四卷，中缺其一。而首卷篇叶特多，因分析之，以足四卷之数。别录一本中有《金缕曲 为阮相国题宋本<金石录>>>。其后段云：“南渡君臣荒唐甚，谁写乱离怀抱。抱遗憾、讹言颠倒。赖有先生为昭雪，算生年、特纪伊人老。”自注：“相传易安改适事，相国及静春居刘夫人辨之最详。”三复斯言，悄然兴感。夫以幽栖居士，遭泆女之讥，惠斋夫人，腾棋客之谤。才嫒不幸，大抵如斯。异代相怜，端在同病。如易安者，汴京故家，建炎命妇，流离多难，已愈四旬，喘息仅存，惟欠一死。庸讵蒙羞多露，腼汗下堂，跋彼谰言，徒乖雅道。敬援风人托兴之旨，以助前哲辩诬之论，后有览者，当鉴其衷。宣统纪元已酉三月京师寓庐写记。
西泠印社本《东海渔歌》序        况周颐
    光绪戊子、己丑间，与半塘同客都门，于厂肆得太素道人所著《子章子》及顾太清（春）《天游阁诗》，皆手稿。太清诗楷书秀整，惜词独缺如。其后仅得闻《东海渔歌》之名，或告余手稿在盛伯希处，得自锡公子；或曰文道希有传钞本，求之皆不可得。思之思之，二十年于兹矣。
    癸丑十月，索居海隅，冒子瓯隐自温州寄《东海渔歌》来，欹床炳烛，雒诵竟卷，低徊三复而涵咏玩索之。太清词得力于周清真，旁参白石之清隽，深稳沈著，不琢不率，极合倚声消息。求其诣此之由，大概明以后词未尝寓目，纯乎来人法乳，故能不烦洗伐，绝无一毫纤艳涉其笔端。
    曩阅某词话谓：“铁岭词人，顾太清与纳兰容若齐名。”窃疑称美之或过。今以两家词互校，欲求妍秀韶今，自是容若擅长；若以格调谕，似乎容若不逮太清。太清词，其佳处在气格，不在字句，当于全体大段求之，不能以一二阕为论定，一声一字为工拙。此等词，无人能知，无人能爱。夫以绝代佳人，而能填无人能爱之词，是亦奇矣。夫词之为体，易涉纤佻，闺人以小慧为词，欲求其深隐沈著，殆无一二焉。吾友南陵徐君乃昌，刻《闺秀词》至百家，旁搜博采，几于无美不臻，而唯太清未备，亦遗珠之惜也。
    末世言妖竞作，深文周内，宇内几无完人。以太清之才之美，不得免于微云之滓。变乱黑白，流为丹青，虽在方闻骚雅之士，或亦乐其新艳，不加察而扬其波；亦有援据事实，鈎考岁月，作为论说，为之申辩者。余则谓：言为心声，读太清词可决定太清之为人，无庸断断置辩也。
    余有词癖，唯半塘实同之。曩在京师，搜罗古今人词，以不得渔樵二歌为恨事，宋朱希真《樵歌》及《东海渔歌》也。洎余出都后数年，半塘乃得《樵歌》刻之；今又十数年，而余竟得《渔歌》。而半塘墓木拱矣。嗟乎！一编幸存，九原不作，开兹缥帙，能无悁悁以悲耶！《东海渔歌》凡四卷，缺第二卷。曩阅沈女士善宝《闺秀词话》。得太清词五阕，录入《兰云菱梦楼笔记》。今此三卷中适无此五阕，当是编入第二卷者，则是第二卷亦不尽缺。惜乎不得与半塘共赏会也。上元癸丑仲冬，桂林况周颐夔笙序菸海上寓庐。
西泠印社本《东海渔歌》后记    况周颐
    右词五阕，见钱塘沈湘佩女史善宝《闺秀词话》，适为三卷中所无，当是编入第二卷者。甲寅六月，蕙凤词隐记。
    《东海渔歌》三卷，附补五阕，甲寅荷花生日校毕。各阕后间缀评语。太清词亦未即卓然成家，阅者能知其词之所以为佳，再以评语参之，则于倚声消息思过个矣。蕙风再记。
过录陈士可藏《东海渔歌》钞本题记    冒广生
    况夔笙借此词排印，删改均出其手。又删去眉批，间于词后附其评语。至宋词目后余所跋语，乃将“钝宦”二字改作“周颐”，则盗名矣。此本当时未寄还，越三十八年乃复见之。钝宦冒广生，庚寅清明日年七十八岁记，时在上海。
顾太清《宋词选》目录（残）后记    冒广生
    右太清所录《宋词》一卷，凡七十四首。诗集中有《选宋词三卷遂以词中七言句集为三十八绝》云云，知此卷亦是残稿也。为写目录一通，附《天游阁集》后，俾知作者抉择之旨所在。庚戌十月钝宦记。
词学季刊《东海渔歌》第二卷后记    龙沐勋
    右太清（春)《东海渔歌》二，绍兴诸贞壮先生（宗元）旧藏，号称海内孤本者也。余从彊邨老人所假得录副。贞壮原跋云：“余既得其原稿，复移录此册，以便校印。”其书楼不戒于火，原稿恐早荡为飞烟，贞壮旋归道山，副本亦无从踪迹矣。往年况蕙风先生得《渔歌》二卷，存卷一、卷三、卷四，而缺卷二。当付西泠印社，用活字版印行，而为之序曰：“曩在京师，搜罗古今人词，以不得渔樵二歌为恨事。”又称：“太清词得力于周清真，旁参白石之清隽，深稳沈著，不琢不率，极合倚声消息。求其致此之由，大概明以后词，未尝寓目，纯乎宋人法乳。故能不烦洗伐，纯无一毫纤艳涉其笔端。曩阅某词话谓：‘铁岭词人，顾太清与纳兰容若齐名。’窃疑称美之或过。今以两家词互校，欲求妍秀韶令，自是容若擅长；若以格调论，似乎容若不逮太清。太清词，其佳处在气格，不在字句，当于全体大段求之，不能以一二阕为论定，一声一字为工拙。此等词，无人能知，无人能爱。夫以绝代佳人，而能填无人能爱之词，是亦奇矣。”蕙风论词，以重、拙、大为主，而于太清之作，备极推崇，可想见其格调之高矣。频年兵燹，旧籍日稀，今此残帙，既合刻未能，辄先揭载，以资流布，亦庶几稍弥蕙风之缺憾云。传闻日本铃木虎雄博士藏有《渔歌》六卷足本，不知视此奚如。合浦珠还，定在何日？聊志数语，以待后缘。癸酉仲夏沐勋附记。
竹西馆本《东海渔歌》序    王佳
    丁丑春，老友庆博如先生出示国朝闺秀顾太清《天游阁诗集>>。因而录之。集后附词四阕，有况夔笙笔记，称太清词集名《东海渔歌》。求之逾十年不得。予窥见一斑，更思睹其全豹，向往之股，殆同况氏，然亦无从寻觅也。
    庚辰六月，表弟张霈卿于齐君景班斋中假得《东海渔歌》词，为蕙风排印本。嗣又得朱彊邨钞本《渔歌》一卷。沉氏称四卷缺第二卷，附补遗五阕，朱氏本适足补卷二之缺。数日之间，于况氏未曾梦见者一并见之，可谓有美必合者矣，于是尽两日工，录副以归之。因念缥缃易散，已少留传，竹简久磨，颇难寻觅，忍使既合之璧，随故国以飘零，遗物之编，作空山之风雨也哉？爰用聚珍板合印一通，以贻海内同好，并以太清轶事数则，附诸卷首，以资街论。
    传闻日本铃木博士藏有《渔歌》六卷。况氏疑《闺秀词话》所载之五阕，是编入第二卷者，今考钞本中与补遗重见者只二阕，余三首未载入。又《天游阁集》有《柳枝》十二首，冒钝宦注称此十二首有太清朱笔自注：“此词移入《东海渔歌》集。”今此四卷中亦未见此十二首，是此外犹有遗帙也。海外有《渔歌》六卷，其信然欤？尚冀旦暮遇之，俾成足本，是又予所私幸者也。辛巳首夏，王佳寿森于竹西小隐。
钞配本《东海渔歌》题序    李一氓
    清顾春（女）撰，四卷。木活字本三卷，钞配一卷。顾词在清代仅有极少传钞本，徐乃昌汇刻清《闺秀词》时，亦未见刊入。况夔笙一九一三年得钤本，缺第二卷，一九一四年由杭州西泠印社以木活字排印发行。余藏此本。王佳毒森一九四零年得朱祖谋钞本一卷，恰为第二卷，遂加三卷于一九四一年铅印发行。齐燕铭有藏本。一九七七年假得，依活字本规模，框行为同一式，用罗纹纸墨印钞配第二卷，遂成全帙。
    书前，余倩潘絜兹同志写作者图像一幅。后悉启功先生藏作者“听雪小照”——作者有《金经曲》一阕，自题此图，再倩絜兹同志重橅一过，置于第三卷之首。书分订二册，重加装整，复护以锦套，甚阔矣。《香珊瑚馆词》载：“家藏善孚斋‘王孙乘槎载妓图’，中有天游老人（即顾春）《齐天乐》一阕，为集外之作。”兹转录于次：“众香国里香风起，灵槎御风而下。天女腰肢，维摩眉宇，闻是王孙自写。欲何为也？有百八牟尼，一函般若。不著纤尘，屏除一切更娴雅。    本来心在云水，现官身说法，恁般潇洒。不染峰峦，不增泉石，一片青天光射。翠鬟娇姹。岂谢傅东山，管弦游冶。载个人儿，散天花侍者。”此词意味，与《渔歌》合调，当为顾作，惜况、王均未留意，补刊入卷。况刊补入之五词，见沈善宝《闺秀词话》，仅两阕在第二卷，多出三阕，以此，集外《补遗》，应为四阕也。杨钟义《白山词介》。选录奕绘词十二首，而不及顾词，不知何故。复见王世襄同志藏有“天游阁”古琴一张，为顾氏原物，记之可补太清轶事。
李一氓钞配本《东海渔歌》题跋    齐燕铭
    顾太清词集《东海渔歌》。诗集《天游阁集》，初未有刊本。一九零九年即宣统元年己酉，黄陂陈士可（毅）得两稿于北京厂肆，诗五卷“缺第四卷，词四卷”缺第二卷。冒鹤亭（广生号钝宦）钞得后，以诗集第五卷前半析出，聊补第四卷之缺，并加考证，付风雨楼以铅字排印。越四年，以词集寄况夔笙（周颐号蕙风），次年况复据沈善宝《闺秀词话》所载五首，辑为《补遗》付西泠印社以木刻活字排印，原缺第二卷仍之。一九四一年王寿森（佳）得朱彊邨钞本《渔歌》一卷，适足补原第二卷之缺，又辑近人笔记有关太清者为《太清轶事》一卷，附集排印。一氓同志见而喜之，乃出所藏西泠排印木，倩人钞配第二卷，并录王序及所辑轶事于后。又《天游阁集》迻录《柳枝词》十二首于《补遗》之后。此十二首者，太清在集中自注移入《东海渔歌》云。至此，《东海渔歌》乃成今日所见最完善之本，一氓可谓好事者矣。
    论有清一代词人，向以太清与纳兰并称。余尝以为容若词自秀雅，而太清之真淳本色，则非容若所及。况蕙风云：以格调论，似容若不及太清，可称谠论。
    太清为贝勒奕绘侧室，生于清嘉庆四年己未（一七九九年），卒年不详。考《诗集》注明年月者，最后为壬寅夏四月二十二日。壬寅者，道光二十二年（一八四二年），则卒年当在此后，约五十余岁。太清或云吴人，或云顾八代之后（满洲镶黄旗伊尔根觉罗），或云鄂文端（鄂尔泰）曾孙女，姓西林觉罗氏，幼经变故，养于顾氏。疑莫能明。考太清词《清平乐 谢人赠芸苔菜》序云：“不食此味已二十六年矣！”芸苔俗名金花菜，上海人谓之草头，江南甚多。“五 四”时代以前，京中绝无此物。又《定风波 谢人赠蜜清荔枝》云：“二十七年风景变，曾见连林闽海野人家。”阅此，则太清十岁左右，不仅在江南，而且亦曾游闽海。又奕绘词《浣溪沙》：“此日天游阁里人，当年尝遍苦酸辛。”又云：“旷劫因缘成眷属”云云。则“幼经变故”之语，似亦可信，特不详其经过耳。
    奕绘号太素，为清高宗第五子荣纯亲王永琪之孙，荣恪郡王绵亿之子，与太清同年生，卒于道光十八年戊戌（一八三八）。府邸在太平湖，今中央音乐学院，即其旧址。奕绘正室妙华夫人，以一八二九年卒。《天游阁集》有“载钧以长子承袭贝子，行颇乖忤”，似即妙华所生。太清生三男三女（按：应为三男二女）：男载钊、载初、载同，同夭疡；女孟文（按此不为太清所生）早嫁，次叔文、以文。太素卒后，太清不得于其姑，被遣出府。《天游阁集》有诗，小序：“七月七日先夫子弃世，十月二十八日奉堂上命，携钊、初两儿，叔文、以文两女移居邸外，无所栖迟，卖金凤钗，购得住宅一区（另诗注在西城养马营）。赋诗记之。”诗云：“仙人已化云间鹤，华表何年一再回。亡肉含寃谁代雪？牵萝补屋自应该。已看凤翅凌云去，剩有花光照眼来（原注：此宅庭中海棠最多）。兀坐不堪思往事，九回肠断寸心哀。”“亡肉含寃”见《汉书 蒯通传》。里妇夜亡肉，姑以为盗，怒而逐之。以后邻母代雪，遂呼妇还。世传龚定庵事，涉及太清。况周颐所谓：“末世妖言竞作，深文周纳，宇内几无完人。以太清之才之美，不得兔于微云之滓。”“亡肉含寃”，岂指此事欤？太清文字交游极广，集中为人题诗、作画，时有所见。闺友之外，并世名流亦时有唱和，旧社会岂能容此。集中《金纽曲 为阮芸台题宋本<金石录>》有句：“更谁究、妖言颠倒，赖有名言为昭雪。”（阮文有辩李易安事）亦有感而言也。大凡中国文人，于女子有才智者，率好造作蜚语，肆意诋诬而后快，前有易安，后有太清，是其著者。漱玉尚有俞理初为之辩诬，考证极详；太清事，尚未见有援据实事为之申辩者，亦憾事也！
    一九七七年十二月，一氓钞补本装成后，属题数语，因拉杂书之，请正。  燕铭
    奕绘《明善堂集》，北京图书馆有其书，钞本八册。闻之叶遐庵。《南谷樵唱》（变绘词集），亦藏陈士可家。陈书于全国解放后，悉归中国科学院，不知其书尚在否？一九七七年十二月九日又识。  燕铭
李一氓钞配本《东海渔歌》题跋    王爱兰
     《国朝闺秀正始集》、《兰闺宝录》二书，乃先曾祖见亭公讳鳞庆助其母恽太夫人，汇集清代之养诗词书画诸女名流者也。恽太夫人名珠，字星联，一字珍浦，山自恽南田家，素秉南田翁家法，善书画，诗词亦佳，与太清女史往还甚密。曾祖见亭公道光年任江南河道总督，足迹遍宇内，著有《鸿雪因缘图记》诸书。此书每篇后皆附一图，为当时名手贺焕文所绘，其中载有助其母汇编《国朝闺秀正始集》、《兰闺宝录》之篇。绘集中，载有太清女史之传略。一氓李公雅好诗词，搜藏甚富，当亦收有以上诸书也。所考太清女史旧址，原为清高宗第五子荣纯亲王永琪之府邸，光绪朝改为醇贤亲王奕譞之府邸，位太平湖之东岸，德宗诞生于此府邸。按前朝之成例，醇贤亲王迁于什刹后海北岸，即惯称为摄政王府者，今乃卫生部等所在地，内子溥韫娱及其兄溥仪即出生于此府。因与太清女史旧址及吾两家素有源缘，故题数语于后。  一九七八年元月，爱兰题记。
李一氓钞配本《束海渔歌》题跋    茅盾
    无锡王西神（余与王为商务印书馆编辑所同事），江浙骚客，竞相推许，认为能手。王之词，常见于当时王所编之《小说月报》。西神辑有《清闺秀词捕遗》。未刊行。藏有铅字排印本《东海渔歌》残本，仅第一卷之半，西神视为至宝。今读一氓兄所得西泠印社活字本，并钞配第二卷，辑录王序及太清轶事若干则，幸得诵读，快何如之！一九七八年二月二十日，茅盾。
李一氓钞配本《东海渔歌》题跋    周叔弢
    清代木活字本，始于乾隆年武英殿聚珍版，继之者不下千余家。辛亥革命以后，西泠印社最为有名，字仿赵宋，宣纸徽墨，光彩夺目，超越前人。一氓同志出示此书，卷二手钞补足，卷首摹词人小照，益为此书增色。拜读数过，欢喜无量，谨志岁月于后云。一九七九年八月周叔弢，时年八十有九。
词学季刊《写春精舍词》后记    季刊编者
    右奕绘《写春精舍词》一卷，戴亮吉先生（正诚）藏手稿本。本刊所载《东海渔歌》作者太清西林春，为奕绘侧室。奕绘亦号太素道人，著有《子章子》。《渔歌》经王半塘、况蕙风诸先生之揄扬，已大显于世，而奕绘词乃湮没无闻。今得此本，庶几双壁。承戴君录副见寄，合并附志谢忱。编者附识。
　
生平事迹辑录
国朝闺秀正始集
    顾太清，字子春，汉军人，多罗贝勒奕绘侧室，著有《子春集》。按贝勒别号幻园居士，工诗好学，尤精内典。（恽珠）
名媛诗话
    满洲西林太清（春），宗室奕太素贝勒继室，将军载钊、载初之母，著有《天游阁诗稿》。才气横溢，挥笔立成，待人诚信，无骄矜习气。吾入都，晤于云林处，蒙其刮目倾心，遂订交焉。则诗有“巾帼英雄异俗流，江南江北任遨游。萧条行李春明路，半载新诗半载愁”之句。此后倡和，皆即席挥毫，不待铜钵声终，俱已脱稿。《天游阁集》中诗作，全以神行，绝不拘拘绳墨。《题画桃花》云：“柳半垂条草半芽，轻寒轻暖欲烘霞。瑶池自有三千岁，错被人呼薄命花。”《中秋寄仲兄》云：“茫茫四海少朋俦，应似东坡念子由。今岁秋来寒特早，西风和泪寄羊裘。”《题桃源图》云：“一棹春波去路深，夕阳又下碧山岑。重来纵有渔郎问，满涧桃花无处寻。”《自题梅花》云：“风帷小影抱寒梅，忽讶低枝近水开。不许飞花惊鹤梦，月明人逐暗香来。”《游山归答六女叔文》云：“十二十三偏落雨，月明十五涨溪流。贪看秋色归来晚，竟作南山十日留。”《雨后游敬业湖》云：“一泓积水绕灵祠，荷叶荷花香满池。稽首潮音观自在，莫教花叶两离披。”（原注：湖上有祠曰“汇通”，有阁曰“潮音普觉”。）“雨后湖光事事幽，绿杨风软似清秋。永天阔处荷花少，照见当年帝子楼。”（原注：湖南岸临庄敬公主妆楼。）佳句如《瓠□(娄＋瓜）》云：“长柄几经劳画手，细腰不待减宫厨。”《次夫子儿示原韵》云“下愚富贵萌骄念，上善工夫好读书。”《经先茔有感》云：“大字已无书屋匾（原注：丙舍有先文端公书‘双藤书屋’)，长松半隐墓门墙。”《祝夫子四十寿》云：“万言诗句垂千古，一气洪濛合大钧。”《送钊儿往完县勘地》云：“饱看山水多加饭，乍历程途要早眠。”《海淀车中口占》云：“一条官路朝初散，五月新蜩耳乍明。”《雨中用清闷阁韵》云：“野卉短垣纷落瓣，瓦盆积水小生波。”《梦中得句》云：“种桑未必能供茧，树蕙无非暂养心。”太清诗结句最峭。如《寒江》：“最忆富春滩上客，一竿无恙老羊裘。”《秋柳》云：“难禁最是潇潇雨，冷到红阑第几桥。”妹霞仙（旭）有《延青草阁诗草》。壬寅上巳后七日，太清集同人赏海棠，前数日狂风大作，园中花已零落，诸君即分咏盆中海棠。霞仙是日未到，次日寄四诗至，颇堪压倒元白。
    太清之倚声，有《东海渔歌》四卷，巧思慧想，出人意外。《惜分钗 咏空冲》云：“春将至，睛天气，消闲坐看儿童戏。借天风，鼓其中，结彩为绳，截竹为筒。空！空！    人间事，观愚智，大都制器存深意。理无穷，事无终，实则能呜，虚则能容。冲！冲！”《浪淘沙 春日同夫子慈溪纪游》云：“花木自成蹊，春与人宜。清流荇藻荡参差。小鸟避人栖不定，扑乱杨枝。    归骑踏香泥，山影沈西。鸳鸯冲破碧烟飞。三十六双花样好，同浴清溪。”《醉翁操 题云林湖月沁琴图》云：“悠然，长天，澄渊。渺湖烟，无边，清辉怅望兮婵娟。有美兮飞仙，悄无言。扬袖促鸣弦，照垂杨素蟾影偏。    羡君志在，流水高山。问君此际，心共山闲水闲。云自行而天宽，月自明而露漙，新声和且圆。轻徽徐徐弹，法曲散人间，夜深香霭非麝兰。”《南柯子 山行》云：“絺綌生凉意，层舆缓缓游。连林梨枣缀枝头。几处背阴篱落挂牵牛。    远岫云初敛，斜阳雨乍收。牧踪樵径渐深幽。昨夜骤添溪水软绕村流。”《早春怨 春夜》云：“杨柳风斜，黄昏人静，睡稳栖鸦。短烛烧残，长更坐尽，小篆添些。    红楼不闭窗纱，被一缕、春痕暗遮。澹澹轻烟，溶溶院落，月在梨花。”
    已亥秋，余与太清、屏山、云林、伯芳结“秋江吟社”，初集“牵牛花”，用《鹊桥仙》调。太清结句云：“枉将名字列天星，任尘世、相思不管。”云林云：“金风玉器夕逢秋，也不见、花开并蒂。”盖二人已赋悼亡也。余后半阕云：“花擎翠盏，藤垂金缕，消受早凉如水。红闺儿女问芳名，含笑向、渡河星指。”虚白老人大为称赏。（沈善宝）
天咫偶闻
    八旗人才，国初最盛，乾嘉而后已少逊矣。余思辑刻八旗人著述，曾记书目一纸，闺秀著作内有顾太清《子春集》。
    太平湖在内城西南隅角楼下，太平街之极西也。平流十顷，地疑兴庆之宫；高柳数章，人误曲江之苑。当夕阳衔堞，水影涵楼，上下都作胭脂色，尤令过者流连不能去。其北即醇邸故府。（震钧）
栖霞阁野乘
    奕绘号太素，为荣恪郡王绵亿之子，封贝勒，有《明善堂集》。侧福晋即太清西林春，著《天游阁集》者也。太清姓顾，吴门人，才色双绝。贝勒性爱才，座客常满。其管宗人府时，龚定庵为宗人府主事，常以白事诣邸中，贝勒爱其才，尊为上宾，由是得出入府第，与太清唱和。太清尝与贝勒雪中并辔游西山，作内家装，于马上拨铁琵琶，手白如玉，见者咸谓王嫱重生。又贝勒所作词名《西山樵唱》，太清词名《东海渔歌》。（孙静庵）
紫藤馆诗草
    《哭砚》云：余家有罗纹砚，乃本生显妣爱新觉罗伯夫人之所遗。……砚乃匳中物也。方四寸有余，青质白纹，背有铭二。其太素道人，乃先外祖多罗只勒讳奕绘；太清道人，外祖母西林夫人也。砚在余家六十余年，乃于宣统元年六月初十日黄昏时，为奴子祥儿失手坠地，伤其一角，声如细磁，脆如玻璃。余闻之痛惜己极，不觉自批己之颊曰：“此非奴之过也。”因作诗以哭之。（自注：外祖母性西林觉罗，鄂文端公之族人，幼育于姑母顾氏家，故又姓顾。）诗云：“呜呼砚兮，与君不永终兮。实吾母之所赐兮，其伤心为何如兮。砚兮砚兮，予终身不能释然矣。”（敦礼臣）
书太清事
    太素贝勒（奕绘），荣纯亲王（永琪）之孙也。风流文采，结识名流。侧室顾太清氏，才华绝世，所为词曰《东海渔歌》，与贝勒之《西山樵唱》，取名对偶。闺房韵事，堪媲赵管。乃世传龚定庵自珍事，多涉及之。且有举定庵诗词以证之者，扑朔迷离，语殊无据。定庵文人，狂放不羁，或其幻想偶寄，因成蜚语。市虎三人，流为掌故。遂使一代词人，蒙诬地下。其与易安居士相同，不仅才华已也。至其身世，尤传说纷纭，或言铁岭，或谓吴越，莫衷一是。而其所以名西林春，知者尤鲜。盖太清本鄂文端公（尔泰）曾孙女，西林觉罗氏。幼经变故，养于顾氏。顾氏为荣邸之包衣人，遂被选为侧辐晋。及贝勒卒后，抚孤成立。杨鉴资姻叔（名涑，雪桥老人锺义哲嗣）云：“某公髫龄曾亲见之。于同末光初之际，时已垂老。”则大归之说，荒诞不经，当无辩也。甲子后，雪桥老人始闻其始末于贝勒后人恒公名煦者，与世传不同如此，可谓信而有徵。今墓在西山南谷，附于太素贝勒园寝。其署复姓西林，名春，正复姓之一证也。（载《词学季刊》第一卷第四号补白。曼殊启功）
雪桥诗话
    潘绂庭先生《赠子章贝勒奕绘》云：“昨承高轩过，今登大雅堂。诗宗韩吏部，篆学蔡中郎。爱士论真品，观书味古香。玉台仙眷属，韵事共流芳。”谓太清夫人工诗画也。太清顾氏，字子春，有集。贝勒为荣纯亲王孙。荣府尝自制真松烟墨，光黑迥异徽制。姚文僖诗：“荣王好古法古制，支竈爇松成麝气。千槌万杵苦费功，工多质良自矜贵。持磨古砚昵相受，浓不增胶清自黝。含睛点漆妙各臻，元乌玉金世稀有。”（杨锺义）
清词玉屑
    龚定庵识太素贝勒，因得与太清以诗唱和。其诗所谓“一骑传笺朱邸晚，临风递与缟衣人”者，世遂有窥帘赠枕之疑。固不足按。
    太清春，吴人，侍太素为侧室。每相从，并辔游西山，多倡随之什。而其集罕传，十年前于友人处见有《东海渔歌》、《西山樵唱》合刊，审为近人所得钞本。
    太清又善画，近见夏闰庵藏其《杏花小帧》。盖道光丁酉八月追忆山南野渡杏花而作，春明词侣各有题咏。（郭则沄）
知寒轩谈荟
    蛰云所述：顾太清词，盖采自《东海渔歌》，词家况夔笙刊行本也。余曩居连岛，与六桥都护三多时共往还，都护以佑孚斋王孙“乘槎载妓图”见示，中有太清手题《齐天乐》一阕，为《渔歌》集内所未裁。
    太清姓顾氏，或谓顾八代之裔，或称江南顾氏，皆非也。尝读敦礼臣观察《紫藤馆诗钞》，其《哭砚》诗序云，余家有罗纹砚二，乃本生显妣爱新觉罗伯夫人所遗，实匲中物也。背有铭，一书太素道人，为先外祖多罗贝勒讳奕绘；一署太清道人，则外祖母为西林夫人也。又注云：外祖母姓西林觉罗，鄂文端公之族人，幼育于姑母顾氏家，故又姓顾。乡人杨子勤太守跋其图云：老人为西林鄂文端公曾孙女，寄食于顾氏，顾为荣邸侍卫，因被选为幻园贝勒侧福晋。纪鹏上公贝勒玄孙，尝与同直行朝，言之甚悉云云。幻园，奕绘字也。据此，纪鹏上公、礼臣观察俱系贝勒内外孙辈，其言自当可信。所谓顾姓者，固决非江南顾氏；若顾文端公之裔，则其氏为伊尔根觉罗，又焉得称西林族望哉？贝勒薨后，太清颇为家人所厄，以太福晋命出邸，赁居于西城养马营。余居养马营逾三十年，迄莫知太清遗宅所在，亦憾事也。（郭则沄）
晚晴簃诗汇
    贝勒奕绘，字子章，号幻园，又号太素道人，荣纯亲王永琪孙。诗话云：幻园斐然著述才，尝撰《子章子》，未刊行。侧室顾春太清，雅善诗词，尝相酬唱，极闺门之乐。卷八
    顾太清，字子春，漠军旗人，多罗贝勒奕绘侧室，有《天游阁集》。诗话云：八旗论词，有“男中成容若，女中太清春”之语。临桂况夔笙舍人周颐，于光绪已丑得《天游阁诗》写本，其词名《东海渔歌》，夔笙初未求得。宣统已酉，黄陂陈士可毅得诗五卷，缺第四卷；词四卷，缺第二卷。诗在四十前，多偕游之作。及称未亡，家难旋起，携子女移居邸外，有诗纪事。嗣是抚孤感逝，涉笔皆哀。其《论陈云伯诗》有云“绮语永沈黑暗狱”，端严可想。诗注述南谷墓庐事云：“主人皆有诗，载《明善堂流水编》第十五卷。太清有《金缕曲》（为阮相国题宋本《金石录》），共后半云：“南渡君臣荒唐甚，谁写乱离怀抱。抱遗憾、讹言颠倒。赖有先生为昭雪，算生年、特纪伊人老。”自注：“相传易安改适事，相国及静春居刘夫人辩之最详”云云。仁和吴伯宛谓：“才嫒不幸，大抵如斯，异代相怜，端在同病。”《松邻遗集》有《天游阁诗 集词集宋词选跋》卷一八八（徐世昌）
骨董琐记
    “双溪垂钓图”，道光癸巳，费小楼为孙子琴作。题咏甚多，有宗室奕绘题一律云：“少年曾钓双溪水，一住西湖二十年。年时一去不复返，双溪之水流依然。垂垂杨柳图中见，缓缓归期梦里传。得意莫生乡国感，为君三复帝京篇。”款署“为孙子琴妹丈题句，效黄鹤楼题。太素道人奕绘。”下钤“太素道人”及“子章”两印。引首曰“幻园”。又西林春题《渔家乐》云：“垂柳西风吹不起，一竿闲钓双溪水。濠上高怀差可拟，烟光里，必有金鳞鲤。    智者从来无彼此，溪山住处皆堪止。打点琴书游帝里，随缘耳，神仙眷属谁如子。”款署“奉题子琴妹丈清照，西林春”。钤二印，曰“太清之印”，曰“西林春印”。引首印曰“天游”。卷七（邓之诚）
骨董琐记三记
    奕绘、太清春合题《黄慎山水册子》。（以下引诗略）
    道光十四年甲午，太素道人次韵。印章曰“奕绘”，朱白文；曰“奕绘之印”，白文；曰“子章子”，白文。甲午上元同次黄子韵。印章曰“臣清之印”，白文；曰“清吟”、曰“长生”，朱文。考《玉牒》第五册，荣亲王下贝勒奕绘媵妾顾氏。顾文真（按：真，可能为“星”字之误。）之女，疑王府包衣也。卷三（邓之诚）
近词丛话
    太清两林春，姓顾氏，苏州人。才色双绝，为贝勒奕绘之侧幅晋，有《天游阁集》。所作词名《东海渔歌》，兹录其三阕焉。慈溪记游调寄《浪淘沙》云（词文略），山行调寄《南柯子》云（词文略），春夜调寄《早春怨》云（词文略）。太清尝与贝勒雪中并辔游西山，作内家妆束，披红斗篷，于马上拨铁琵琶，手洁白如玉，见者咸谓为王嫱重生也。
    或曰龚定庵尝通殷勤于太清，事为贝勒所知，大怒，立逼太清归，而索龚于客邸，将杀之，龚孑身逃以免。然其事末可尽信。（徐珂）
玉栖述雅
    闺秀词，心思致密，往往赋物擅长。词题尤有绝韵者。西林顾太清春《东海渔歌 定风波》序云：“古春轩老人有《消夏集》，徵咏夜来香，鹦哥纫素馨以为架，盖云林手制也。”歇拍云：“闲向绿槐阴里挂，长夏。悄无人处一声蝉。”此则以意境胜，无庸刻画为工也。（况周颐）
兰云菱寝楼笔记
     曩阅某词话云：本朝铁岭人词，“男中成容若，女中太清春”，直窥北宋堂奥。太清春《天游阁诗》写本，岁已丑余得于厂肆地摊。词名《东海渔歌》，求之十年不可得，仅从沈善宝（钱塘人，武凌云继室，有《鸿雪楼词》。）《闺秀词话》中得见五阕，录其四如左。忆与半塘同官京师时，以不得渔樵二歌为恨事，朱希真《樵歌》及《东海渔歌》也。余出都后，半塘竟得《樵歌》付梓，而《渔歌》至今杳然。就令它日得之，安能起半塘与共赏会耶！此余所为有椎琴之痛也。（况周颐）
小三吾亭词话
    幼遐论词，尝以不得见渔樵二歌为恨，谓朱希真《樵歌》及顾春《东海渔歌》也。顾春字太清，为贝勒奕绘侧室。论满洲人词者，有“男中成容若，女中太清春”之语。去夏余从后斋将军假得《明善堂诗》，曾刺取太清春遗事，赋六绝句。今年乃得见《东海渔歌》（凡四卷，缺第二卷），惜幼遐客死扬州，不获共欣赏也。（冒广生）
孽海花闲话
    定庵集中，《忆太平湖之丁香花》云：“一骑传笺朱邸晚，临风递与缟衣人。”《忆北方狮子猫》云：“故侯门第歌钟歇，犹办晨餐二寸鱼。”确为太清作，然亦不过遐想。宣统初，作者作此书时，邓秋枚借余所评太清《天游阁集》，于神州国光社出版，内载余因见太素集《上元侍宴》诗自注有“邸西为太平湖，邸东为太平街”语，赋诗云（见后，略）。不意作者拾掇入书，唐突至此，我当堕拔舌地狱矣。（胃广生）
心史丛刊三集
    《丁香花》云：高宗第五子荣纯亲王，瑜贵妃所生，子绵亿降袭郡王，是为荣恪郡王。恪王子即奕绘贝勒。盖自荣邸受封，至此三世，此亦当时一荣国府也。贝勒笃好风雅，著有《明善堂集》，自号太素道人，又号幻园居士，名奕绘。《太清集》有与子章联句诗，子章疑为太素之字。生于嘉庆四年已未，至嘉庆乙亥、丙子间，恪王薨，贝勒袭爵，时年十七八。道光五年乙酉秋，授散秩大臣，时年二十七。明年丙戌，管理宗学。十年庚寅秋，管理御书处及武英殿修书处。是年冬，授正白旗汉军都统，时年三十二。至十五年乙未罢官，专意享闲散之福，时年三十七。又三年为道光十八年戊戌，年四十而卒。
    贝勒生长富贵，酷嗜吟咏，所著《明善堂集》，内分诗词两种，诗曰《流水编》，词曰《南谷樵唱》。有侧室曰顾太清，名春，字子春，号曰太清。盖与太素为偶，世常称之曰太清春。太清工词翰，篇什为世所宝。世之爱重太清，什伯于太素也。昔王幼遐侍御，毕生专力于词，论词至满洲人，常曰：“满洲词人，男有成容若，女有太清春而已。”太清常自举其族望曰西林，自署名曰太清西林春。其姓顾，乃见之恽珠所选《国朝闺秀正始集》，集有《顾子春小传》。顾诗集名《子春集》，今传刻之本名《天游阁集》，盖与《正始集》所截不侔。意当时《太清集》尚来定今名也，抑太清尚有词集名《东海渔歌》，或总名为《子春集》，而诗称《天游阁》，词称《东海渔歌》耳。
     《东海渔歌》与《南谷樵唱》相配，亦即太清配太素之意，想见闺房唱和韵事。然南谷乃贝勒自营之佳城，别墅存焉。取名词集，乃实有其地。太清专就对偶求之，以东海对南谷，以渔歌对樵唱，意惟以示其唱随之雅与好合之致焉耳。太清后亦从葬南谷。冒鹤亭《太清遗事诗》有云：“太平湖畔太平街，南谷春深葬夜来。人是倾城姓倾国，丁香花发一低徊。”是诗首句言其生时之邸；第二句言其死后之葬地；三句上半言其貌，下半取再顾倾人国之意，关合其姓；四句乃掀然大波，为人间一宗公案。此余之所以有此篇之作，冀为昔人白其食射以留名士美人之真相者也。（孟森）
丁香花按语
    按：冒君于报章见此稿，郎来访，云：《天游阁集》后所引况氏笔记（按：系指况周颐之《兰云菱寝楼笔记》），实系旧笔。既得《东海渔歌》，后付梓时忘未删除。又《渔歌》所阙第二卷，近又得之，补印入集，板存西泠印社云云。至太清事迹，冒君谓“无以难我，然终信其旧闻为不误，并非由己始倡此言。”《丁香花》诗以“缟衣人”三字，指为定公眷属，冒君谓“用诗语为解，会意甚正当，故无可非难。”至“长安俊物”一语，当时本关合定公诗，语甚含蓄，经仆揭山，遂尔辽露，言次若有微愠也。定公与太清事，今京师士大夫多争其确者，如罗瘿公之流是已。存此与世人永久质之。一时喜新好异之谈，固未能以此折其雅兴耳。（孟森）
清代名人传咯
    奕绘（字子章，号太素道人、幻园居士），一七九九年二月二十日——一八三八年八月二十六日。宗室，诗人，高宗皇帝的曾孙。他的祖父永琪（号筠亭，谥纯，一七四一——一七六六），是高宗的第五子，一七六五年封荣亲王。其父绵亿（谥恪，一七六四——一八一五），成年时于一七八四年封为贝勒，一七九九年晋为荣郡王。奕绘一八一五年袭贝勒。他学识渊博，尤擅长书法，精于古玩鉴赏，并通晓建筑设计，但以他的诗最负盛名。他留下一部诗集《流水编》和一部词集《南谷樵唱》，这两部集作合称《阴善堂集》或《子章子》。他曾任侍卫处协助事务侍卫班领（一八二五——一八三五）并同时兼领数职。他一八三五年致仕，三年后去世。
    奕绘纳著名女诗人顾太清（字子春，号云槎外史，一七九九—— ）为妾，人又称顾为太清春或西林春。她出身于汉人或是旗人家庭仍是悬案。她不仅能诗，兼擅绘画，并收藏艺术品。她和奕绘在一起生活美满，生有七个孩子（按：实为三男二女共五个孩子）。奕绘死后，奕绘之子，正室所生的载钧（死于一八五七年）袭贝子爵。此子与太清不协，因而把她从府中赶出，迫其另租民房。顾太清虽然遭此巨变，仍尽力将子女抚养成人，从而能与各门联姻。一八七五年她双目失明，翌年她仍然在世。她何年去世不详。
    顾太清的词与著名大词人性德和厉鹗之作齐名。她的词简洁动人，用韵奇特，选字丰富多彩。她的诗集名《天游阁集》，七卷。一九一零年冒广生据一部残稿（但阙词集）将此书编为五卷出版（按：实际上只有四卷）。一九一四年他刊出她的一部词集，题名《东海渔歌》，计四卷（按：实际上只有三卷）。据日本学者铃木虎雄所记，他看到过《天游阁集》一部手稿，计七卷诗及六卷词。据说已佚失的《东海渔歌》卷二，已刊于《词学季刊》（第一卷第二期一九三三年八月）。这本杂志第二十六页记载说：根据奕绘的后裔名叫恒煦的说法，顾太清是鄂尔泰的曾孙女，为汉军旗的顾家所养，奕绘家是顾家所在旗的佐领。前面提到的这本杂志（第二卷第一、二期）刊出奕绘的词，题名《写春精舍词》。这几首词据说是来自奕绘的手稿，这本杂志后来的一期（第二卷第四期）刊出据信是顾太清的宵像。
    有一则毫无根据的传闻，大意是说龚自珍与顾太清相爱，传闻的起因可能是这两位作者的诗都曾描写过一丛紫丁香。这丛丁香长在太平湖畔，此湖位于北京内城西南角，而奕绘的府第就在那一带。这座府第后来归奕譞所有，后来因此称为“七爷府”。德宗皇帝就诞生在这里，后来成为民国大学的校舍。（美 恒慕义主编，人民大学清史研究所译）
清代名人轶事——龚定庵
    阅近人笔记，载龚与明善堂主人事。按主人名奕绘，号太素，为荣恪郡王绵亿之子。封贝勒，著有《明善堂集》。侧福晋者，郎太清西林春，著《天游阁集》者也。太清姓顾，吴门人，才色双绝。贝勒元配妙华夫人殁后，宠专房。贝勒由散秩大臣，管宗人府及御书处，又管武英殿修书处，旋改正白旗汉军都统。性爱才，座客常满。其管宗人府时，龚方为宗人府主事，常以白事诣邸中，贝勒爱其才，尊为上宾。由是得出入府第，与太清通殷勤，时相唱和。龚《杂诗》中，所谓“一骑传笺朱邸晚，临风递与缟衣人”，即指此事。闻太清好著白衣，故云云。太清貌绝美，尝与贝勒雪中并辔游西山，作内家妆，披红斗篷，于马上拨铁琵琶，手如白玉，见者咸目为王嫱重生。又闻贝勒所作词名《西山樵唱》，太清词名《东海渔歌》，当时特取其对偶云。某说部中，见有龚集外诗一首，此诗旧藏蒋剑人家，后归王紫佺，皆与龚子孝拱相友善，决为龚作无疑。诗云：“未定公刘马，先宰郑伯羊。海棠颠未已，狮子吼何狂。杨叛春天曲，蓝桥昨夜霜。微云才一抹，佳婿忆秦郎。”又题友人扇一绝云：“女儿公子各风华，争羡皇都选婚家。三代以来春数点，二南卷里有桃花。”（按：此诗题为《书魏槃仲扇》，见集外未刻诗。）情辞惝恍，他人断无此思想，无此笔墨也。
    定庵以道光十九年，年四十八乞休，二十一年，五十岁殁于丹阳。其殁也，实以暴疾，外间颇有异词。初定庵官京曹时，常为明善堂主人上客。主人之侧福晋西林春太清，慕其才，颇有暧昧事。人谓定庵集中《游仙》诸诗，及词中《桂殿秋》、《忆瑶姬》、《梦玉人引》诸阕，惝恍迷离，实皆为此事发也。后稍为主人所觉，定庵急引疾归，而卒不免，盖主人阴遣客鸩之也。或又谓：定庵晚年，所眷灵箫，实别有所私。定庵一日往灵箫处，适遇其人，因语灵箫与之绝，箫阳诺之，而踪迹愈密。半岁后，定庵一日又见其人从灵箫家中出，因怀鸩以往，语灵箫，其人倘再至者，即以此药之。药方固出禁中，服之不即死，死亦无伤痕可验也。灵箫受药，即置酒中以进，定庵饮之，归即不快，数日遂卒。（葛虚存编）
满族女词人顾太清和《东海渔歌》
    顾太清，姓西林觉罗氏，是清代有名的大学士鄂尔泰的侄子甘肃巡抚鄂昌的孙女。鄂昌因胡中藻诗钞狱得罪赐死，家产籍没，家道中落。鄂昌的儿子鄂实峰以游幕为生，后来移家香山，娶香山富察氏女，生一子二女，长女即太清，本名春，字梅仙，号太清。严格说，应当写作西林春才正确，若用字称，也应写作西林太清。至于姓顾是因为太清入为贝勒奕绘侧室，呈报宗人府时，假托的姓氏（冒护卫顾文星之女）。这一点连太清的外孙富察敦崇《哭砚诗》注中所称“外祖母姓西林觉罗氏……幼育于祖母顾氏，故又姓顾”也不对。富察敦崇有意掩没事实，故意这样写。主要目的是当时避忌和鄂昌的关系。所以词人正确的姓氏、名号和旗分，应写作：西林春，字梅仙，号太清，满洲镶蓝旗人。但因为中外沿用“顾太清”之名久而广泛，也可以写作：西林春（即顾太清），姓西林觉罗氏，因系鄂昌之裔，改姓顾氏。字梅仙，号太清，常自署名太清春，晚年也自署太清老人椿。
    奕绘与太清由诗词唱和，而互相倾慕，由倾慕到成为夫妻，很经过一番波折。主要是因为太清乃“罪人之后”的关系，受到舆论和家庭的压力。最后由于二位词人的冲破一切阻力，才使太清改换姓氏，成为奕绘的侧室。
    奕绘在清宗室中是一位很有学问的人，他和王引之合编过《康熙字典考证》。他的著作很多，有《子章子》、《妙莲集》、《集陶集》、《明善堂文集》、《明善堂文集流水编》等，《南谷樵唱》包括在《流水编》中（按：此词集不包括在《流水编》中，而是《明善堂文集》的一个组成部分）。他又善篆书，在管钦天监事务时，又向西洋传教士学了拉丁文，家中藏书极富。太清在这样一个环境中，除了自己已有的学问外，在与奕绘的谈论中，得到了很多教益，迅速扩大了知识面。又加奕绘交游很广，如和阮元、潘世恩、王引之等当代学术界名流都有来往，太清便也和这些人的内眷时相唱和。就是这些外部条件使太清成为清代第一流的女词人。
    太清生于嘉庆四年正月初五日，死于光绪三年十一月初三日，享年七十九岁，凡历嘉庆、道光、咸丰、同治、光绪五朝。（金启孙）
清代女词人顾太清的书法
    ……至于传世的顾太清书迹，远比有印本的《天游阁集》、《东海渔歌》少得多。见于著录的太清遗墨，除前引况蕙风所称的《天游阁集》手稿外，别有：一、清阮元旧藏宋刊《金石录》，有太清亲笔题跋；二、番禺叶恭绰先生所藏宋赵子固画兰二幅长卷，有太清题诗；三、清文廷式曾得太清手书《金缕曲 题行有恒堂诗集》稿。诸家著录虽盛称太清“楷书秀整”、“书法秀丽”、“书法亦雅静”云云，然均未能影刊真迹，使人不能见其本真。一九八八年，广东省文史研究馆为纪念建馆三十五周年，曾举办馆藏书画展览，极为罕见的顾太清书法真迹才首次与广大观众见面，并于同年八月由该馆编印出版《广东省文史研究馆建馆三十五周年纪念册》一书，顾太清在道光十七年（按：应为二十七年）丁未（ 一八四七年）所书团扇，便收入纪念册中。这一团扇写《消寒》诗六首，俱作小行书，笔法清隽美秀。其诗云：（诗文从略）道光丁未夏日，录旧作《消寒》诗六首，书于红雨轩北窗，太清西林春。（按：《消寒》诗写于道光二十二年壬寅，故称旧作。原为九首，此处所书为六首。）
    此为太清四十八岁（按：应为四十九岁）时书，距太素逝世已九年，空寂悲凉境际跃然纸上。在此书件名款下，加钤“太清”白文印、“西林春”朱文印各一方。笔法醇厚清华，意态安祥雅静，从晋唐中来而不尽拘于点画法式，体势自然，天真焕发，通篇神韵渊永，无琢磨求工之态。似不曾受宋以后人书影响，更无干禄书柔甜俗媚之习。这一书件笔法近龚定庵书风，而以谨重为别致，堪称为文人书之高者。此件原是叶恭绰先生珍藏品，后归广东省文史研究馆，其初为邓之诚（文如）先生故物。原件裱为挂轴，民国初年在邓家时，曾遍徵题咏。有曾习经、张尔田、崇彝、陈庆、林止、丁传靖、叶恭绰、冼玉清等人题跋十四事。（王贵忱）
　

