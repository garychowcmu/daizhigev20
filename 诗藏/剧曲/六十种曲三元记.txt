六十种曲 三元记 明 沈受先

三元记　　（明）沈受先 着 

　　绣刻演剧十本 
　　第一套 
　　琵琶　荆钗　香囊　浣纱　寻亲　千金　精忠　鸣凤　八义　三元 

　　绣刻三元记定本 

　　●三元记目录 

　　第一出　开宗 
　　第二出　祝寿 
　　第三出　博施 
　　第四出　毁券 
　　第五出　抵墓 
　　第六出　助纳 
　　第七出　饯行 
　　第八出　托媒 
　　第九出　鬻女 
　　第十出　遣妾 
　　第十一出　归妹 
　　第十二出　赏花 
　　第十三出　秉操 
　　第十四出　斗东 
　　第十五出　断金 
　　第十六出　空归 
　　第十七出　完璧 
　　第十八出　合欢 
　　第十九出　脱缰 
　　第二十出　错认 
　　第二十一出　归槽 
　　第二十二出　续弦 
　　第二十三出　格天 
　　第二十四出　挺生 
　　第二十五出　议亲 
　　第二十六出　讲学 
　　第二十七出　应试 
　　第二十八出　登科 
　　第二十九出　辞亲 
　　第三十出　及第 
　　第三十一出　招壻 
　　第三十二出　谒相 
　　第三十三出　庆缘 
　　第三十四出　荣封 
　　第三十五出　会亲 
　　第三十六出　团圆 

　　第一出　开宗 
　　【西江月】〔末上〕秋月春花似水流。等闲白了少年头。玉津金谷无陈迹。汉寝唐陵失故坵。对酒当歌须慷慨。逢场作乐任优游。红尘滚滚迷车马。且向樽前一醉休。〔问答照常〕良贾冯商。贤妻金氏。世居江夏。奕叶门楣。赀饶巨万。四十尙无儿。金氏虑无承嗣。劝夫娶妾。贸易京师。尙义冯商。赈贫拯难。恻隐频施。勉从妻命。载橐驱驰。抵寓托寻媒主。议聘娇姿。适际张公折运。偿官货女。得遂佳期淑女情哀。冯商义重。不忍相留速遣归。原聘分毫不取。慨付婚书。更又逆旅还金。诬徒认马。阴德重皇天鉴之。深荷苍穹昭报。赐产佳儿。年少三元高捷。旌誉振乡闾。 

　　第二出　祝寿 
　　【满庭芳】〔生上〕花雾凝香。柳烟分绿。艳阳景物堪题。莺簧调律。燕翦香泥。满目韶光可爱。怡情处诗酒琴棋。瑶阶下奇葩异卉。何日产灵芝。 
　　〔鹧鸪天〕诗礼名家庆泽丰。衣冠烨烨振儒风。田畴漠漠阡连陌。仓廪陈陈杇贯红。心感慨。谩凭陵。几回长睹仰苍穹。承家未见宁馨嗣。耿耿常怀念虑中。自家姓冯。名商。字民末。湖广江夏人也。叨承祖荫。颇蓄家赀持己惟恭。族党尽恂恂之礼。济人以德。乡闾施薄薄之恩。山妻金氏。家室攸宜。苹蘩可托。仪容雅淡。俨然松柏之姿。德性贞坚。确乎金石之操。今日乃是卑人初度之辰。昨日已蒙娘子安排庆寿筵席。想已完备。同到长春亭上翫赏一回。却不是好。娘子早到。 

　　【挂眞儿】〔旦上〕小院人闲春昼永。香篆袅帘控金钩。睡起纱厨。翠鬟整罢。重献长春寿酒。 
　　〔浣溪沙〕水满池塘花满枝。乱红深处啭黄鹂。东风轻软弄帘帏。日正长时春昼永。燕交飞处柳烟迷。花前正好捧金巵。员外万福。〔生〕娘子拜揖。〔旦〕员外。今日春和景明。正逢寿旦之日。奴家聊具一杯寿酒。欲为员外庆寿则个。〔生〕多感娘子厚情。〔旦〕春英。锦云。将酒过来。〔净丑上〕十二阑杆八宝妆。祥云缭绕满华堂。金杯满泛长生酒。共祝南山寿算长。酒在此。〔旦〕将酒过来。 

　　【锦堂月】南极星光。东风扇暖。华堂瑞霭珑璁。香荐蟠桃。云外八仙齐捧。碧霞中鸾鹤翱翔。宝鼎内沈檀簇拥。〔合〕金杯奉。愿海屋添筹。福禄攸崇。 
　　【前腔】〔生〕恭承。令德雍容。情怀缱绻。闺门伉俪恩浓。琴瑟调和。春满玉台金镜。未须期东海南山。愿早赐祥麟瑞凤。〔合前〕 

　　【前腔】〔净〕帘栊。佳气冲冲。花娇柳媚。鸾筝象板和鸣。三祝华嵩。愿取百年重庆。酬酢处鹦鹉杯传。谈笑裏绮罗香拥。〔合前〕 

　　【前腔】〔丑〕重重。绿??黄封。珠围翠绕。当筵笑语喧问。地久天长。愿祝百年相共。只求他玉产昆冈。惟愿取珠生老蚌。〔合前〕 

　　【醉翁子】〔生〕思省。叹踪迹似飘萍断梗。况佳会难逢。胜游当重。须听。叹金谷梁园。多少繁华一梦中。〔合〕相祝诵。愿偕老夫妻百岁和同。 
　　【前腔】〔旦〕佳景。胜洞天仙境。总丹靑图画。未可形容。酩酊。且对景开怀。莫管城头扣暮钟。〔合前〕 

　　【侥侥令】〔净〕霞觞光泛。银烛影摇红。赵舞燕歌齐簇拥。直飮到月儿高花影重。 
　　【前腔】〔丑〕春风翻舞袖。白雪调歌声。十二金钗频频劝。一任醉扶归锦帐中。 
　　【尾声】〔合〕盘桓且尽今宵兴。兔走乌飞不暂停。莫待华发萧萧两鬓生。 
　　欢娱休问夜如何。　　　　此乐人生有几多。 
　　遇飮酒时须飮酒。　　　　得高歌处且高歌。 

　　第三出　博施 
　　【满庭芳】〔生上〕奕世箕裘。江夏昭昭华裔。白昼无私。靑春门第。荡漾游丝飞絮。喜闺中琴瑟相宜。奈膝下萧条丹桂。 
　　〔鹧鸪天〕重义轻财大丈夫。萧然子嗣待如何。书香一脉无人继。不孝三般是我多。闲议论。叹蹉跎。无情日月竞如梭。荣枯得失皆由命。万事从天安分过。念冯商托赖天地。安居乐业。优游岁月。年登四十。尙无子息承祧。所虑者上年淫雨连绵。今岁狂风拔木。百姓流离。悲声遍野。値此大雪连朝。岂无饥寒之辈。卑人幸得囊有余资。廪有余粟。将欲赈济一番。院子何在。〔末上〕万里彤云大雪纷。村南村北闭柴门。长途多少饥寒者。此际悲嚎不可闻。覆员外。有何分付。〔生〕江南三尺雪。尽道一年丰。〔末〕人道丰年瑞。丰年瑞若何。长安有贫者。宜瑞不宜多。〔生〕院子。我见连日大雪纷纷。当此之时。岂无饥寒之士。先贤有云。恻隐之心。人皆有之。我欲赈济乡民。你去门首探望。但有来者。卽忙通报。〔末〕领钧旨。呀。远远望见一人冒雪而来。想是借贷求乞者。待我在此等候。 

　　【普贤歌】〔净上〕桂薪玉粒价如金。女哭儿啼彻四邻。饥寒苦逼身。凄凉不可禁。说向他人应不忍。 
　　满头风雪远行来。十叩柴门九不开。闻说冯公施赈济。愿祈甘雨润枯荄。自家唤做匡得成。番番手到便成功。却叹年来时运蹇。十回谋事九回空。大雪纷纷。饥寒难忍。不免手执文券。怀揣羞脸。去问冯员外求借。望见一个人来。看他模样。也是我等之辈。待我闪在此间。听他说些甚么。 

　　【前腔】〔丑上〕年时饥馑实难撑。夕飧朝饔力不胜。柴薪没一茎。稻谷没半升环堵萧然尘满甑。 
　　柳絮梨花满地飞。琼瑶处处积成堆。红炉暖阁偏宜赏。路上行人不疗饥。自家唤做白手要。逢人只是呵呵笑。空心架子搭得高。转眼机谋十分妙。〔净〕这般风雪又饥寒。这个方儿也不妙。老兄作揖。〔丑〕几乎失瞻了。愁人莫向愁人说。说向愁人转又愁。适间听得老兄之说。便知心内事与我一般的。如今冯员外大开赈济。我和你同去他家走一遭看如何。〔丑〕老兄。去便去。只是乞儿不可并行。〔净〕休得取笑。转湾抹角。此间便是。〔末〕不知二位到此何干。〔净丑〕我二人因年荒岁歉。难以度日。各执文券。到府上与员外借贷些须。敢烦为我通报一声。〔末〕旣如此。少待。〔末见生介〕禀员外。门外有两个人。各执文券。欲求借贷。〔生〕旣如此。请他进来。〔净丑见生介〕我二人因为年时荒歉。又且风雪塡门。难以度日。各具文券在此。望乞员外借贷些须。以救烧眉之急。 

　　【马蹄花】〔净丑〕俯伏阶前。仰望仁慈特见怜。叵耐凶年水旱。时岁饥荒。过活艰难。闭门僵卧笑袁安。范丹破甑尘生满。愿洪钧大布阳春。庶枯涸苟延残喘 
　　〔生〕二位不消行礼。叫院子将银二两。白米二石。就着人挑送二位宅上。〔净丑〕多感员外仗义。伏乞收纳文券。待来岁丰熟。倍利奉偿。〔生〕二位不必挂心。〔净丑〕旣蒙员外如此。我二人就此拜谢。 

　　【前腔】〔净丑〕恩德汪洋。刻骨铭心不敢忘。愿你金珠千斛。米粟千仓。罗绮千箱。衔环结草必须偿。终为犬马酬恩贶早诞生天上麒麟。位极品圣朝卿相。 
　　〔生〕多谢过奬。不敢久覊。〔净丑〕多谢。吿回了。 

　　今日得君提掇起。　　　　免敎人在污泥中。 【水底鱼】〔贴上〕抱屈含寃。谁人肯见怜。夫遭横害。多因奴命蹇。 
　　心慌来路远。事急出闺门。奴家因丈夫王以德不幸被奸豪胡大才诬吿赃银二十两。无门处寘。写立文契。着我自到冯员外宅上卖身赎罪。况冯员外卽今大施赈济。不免前去。转湾抹角。已是冯员外门首。大哥。奴家欲见员外。敢烦通报。〔末〕少待。等我进去报知。〔末见生介〕禀员外。门首有一妇人。要见员外。〔生〕你叫他进来。〔末〕叫你进去。〔贴〕员外万福。〔生〕娘子免礼。你丈夫姓甚名谁。来此贵干。〔贴〕奴家乃王以德之妻。特来借贷。〔生〕有何话说。〔贴〕员外听禀。 

　　【黄莺儿】未语泪先倾。土豪胡大才。不知有何仇。把风波平地生。将夫陷入穿窬穽。县官将夫百般拷打。虚招了盗赃二十两。如今呵。赃无半星。何由再生。欲求借贷全躯命。望哀矜。慨然周给。决不负深恩。 
　　〔生〕那胡大才眞是不仁。 

　　【簇御林】听他语情可矜。娘子。顿敎人抱不平。此心不觉生怜悯。娘子不须烦恼。管敎救取伊夫命。这赃银吾当区处。不必泪交倾。 
　　叫当直的。你去柜上取二十两银子。与那娘子。完了他丈夫的赃。再求见我。〔贴〕这是丈夫在狱中亲手写出来的文契。请员外权且收下。〔生〕娘子。正所谓为人莫作妇人身。百年苦乐任他人。自将卖身文契递与我。世上有这等可怜之事。娘子。文契我收在此。待你丈夫出来之日。我自有处。〔贴〕旣如此。且吿辞。 

　　一点仁心天地知。　　　　济人利物孰能如。 
　　深蒙大德相周济。　　　　今日夫妻会有期。 

　　第四出　毁券 
　　【遶地游】〔小生上〕命蹇合逢寃苦。平空遭此无辜。〔贴上〕今朝虽得出囹圄。何忍舍糟糠之妇。 
　　〔小生〕娘子。昨日教你去求冯员外。事体如何。〔贴〕他已与银二十两在此〔小生〕他文契收了不曾。〔贴〕文契他已收了。他说待你事完之后。再有话说。〔小生〕娘子。指望百年期。谁知中道别。〔贴〕相对意彷徨。两泪空流血。〔小生〕今日汉宫人。明朝胡地妾。〔贴〕送汝出阳关。恩情从此绝。〔小生〕我和你命合分离。遭此大祸。我死在狱中。你也少不得要从人。如今将你卖银完赃。活我之命。只是亏负了你。〔贴〕官人。我也只指望百年相守。谁知与你今日分离。妾心何忍。〔小生〕甑已破矣。悔之无益。你如今在冯宅。强如落在奸豪之手。〔贴〕丈夫。从此拜别。〔小生贴抱哭介外扮解子上〕官差要紧。快些行路。等待已多时。又要到冯家去。有何事说。〔小生〕牌子。没奈何。不敢瞒你说。前日将妻卖与冯员外。得银完赃。如今送妻子进去。卽时就行了。〔外〕放快些。〔生上〕何人在此。〔末〕甚么人。〔小生〕小人是王以德。前日蒙员外完了赃银。特来吿别。〔末〕待我进去通报。〔小生〕多谢。小人伺候。〔末〕禀上员外。王以德在外。要见员外。〔生〕着他进来。〔末〕你每进去。〔小生进见介〕员外。小人是王以德。得蒙员外完纳赃银。以免死罪。如今问发河南中都水马驿供徒。今日特送妻子到府上。小人卽时就起程去了。〔生〕你道我要你的妻子。与你完赃么。我为怜你无辜受害。故与你完赃。当直的。他前日文书在那裏。〔末〕在此。〔生〕取来毁碎了。些须小事。就断绝他人之夫妇。岂不寒心。〔小生〕员外旣不要我妻子。蒙代完赃银。教小人将何赔偿。无故受惠。这个决使不得。又一件。小人身无半分盘费。途中求乞。怎与妻子同去。小人夫妻。左右不得完叙了。〔生〕你身无盘费。岂能同去。若又拆散。不如不救你了。自古道救人须救彻。叫当直的。银子取五两过来。〔末〕银子在此。〔生〕这一两送与牌子路上盘缠。保全他夫妇性命。〔外〕小人无功受禄。〔生〕请收下。这二两你二人路上盘缠。这二两等到驿后。随便做些经纪买卖度日。捱过岁月回家。〔小生〕小人就是个木偶人。也知些进退。前日蒙纳赃银。妻子又不要。如今又与银子去盘缠。天下也无此理。小人便去求乞。也无奈何。决不敢领。〔生〕我非为汝。但尽我平日一点仁心耳。〔外〕旣蒙员外如此。你且收了。后日事完之时。来报员外大恩。未为迟也。〔小生拜谢介〕 

　　【画眉序】否极泰重来。今日夫妻再得谐。这恩山义海。铭刻心怀。员外。你的阴功比范氏麦舟。也不数裴公还带。〔合〕愿期福寿无疆界。麟儿早下天台。 
　　【前腔】〔生〕我重义更轻财。一点仁心无贰猜。怜你夫妻恩爱。何忍分开。你虽则是背井离乡。牢绾定同心罗带。〔合〕劝伊莫把纲常坏。百岁裏甘苦同捱。 
　　【滴溜子】〔小生〕追思起。追思起。素无往来。蒙尊惠。蒙尊惠。于情怎该。叹今世无由偿债徒然自感慨。我小人去后呵。朝夕裏焚香顶礼如来。 
　　【鲍老催】〔生〕不须拜跪。我心中平生悯哀。念你无辜受害。遭缧绁实非其罪。但存一点仁心在。施恩不望人感戴。你的夫和妇好唱随。须恩爱。莫敎扯断合欢带。我当权若不行方便。如入宝山空手回。 
　　【尾声】〔小生〕从今打破凄凉寨。员外。何日偿还恩债。只怕水远山遥天一涯。 
　　拜别恩人上路程。　　　　如今夫唱妇随行。 
　　从空伸出拿云手。　　　　提起天罗地网人。 

　　第五出　抵墓 
　　【临江仙】〔生上〕手倦抛书午梦长。忽闻有客到厅堂。忙着履问行藏。 
　　是何人。〔外〕员外请了。〔生〕足下何来。〔外〕小生江右徐晓山。闻得员外宅上要看风水。相识引小生来。〔生〕久仰高名。今幸一见。〔外〕凡夫俗眼。徒得虚名。〔生〕先生。学生只因无子。诚恐荒垄风水不利。特烦先生一看。请了。〔同行介〕 

　　【驻云飞】〔外〕柳絮飞绵。轻暖轻寒二月天。织柳莺梭缓。刺蕊蜂须软。嗏。黄鸟语绵蛮。正堪游衍。〔生〕遥指荒坵。正在跨涧危桥畔。只恐废垒残碑不美观。 
　　〔丑净砍木介生〕先生且不要行。前面就是荒垄了。你看那两个人。手持大斧。偷砍我山上树木。故此不要近前去。〔外〕差了。倘若砍坏了你的冢树。致伤风水。正该拿他到官惩治纔是。〔生〕先生只知其一。不知其二。那两个人见我手足荒忙。必然坠地。倘若斧刀刬了手足。伤其性命。孰大孰小。孰轻孰重。〔外〕他旣偷盗你的东西。不要说自己该死。就是登时打死。不致偿命。〔生〕礼义廉耻。人皆有之。此乃饥寒所迫。出于无奈。些须小事。使他出乖弄丑。不若隐恶扬善。彼此无虞。〔外〕员外旣有此好心。我小子不去看了。〔生〕为何不去。〔外〕听我道。 

　　【前腔】古圣传言。穴在人心不在山。若是心地多奸险。总然地利无灵验。嗏。敬汝好心田。如斯为善。料想天地无私。神目如掣电。梦叶熊罴在目前。天赐佳儿贵怎言。 
　　【前腔】〔生〕多感良言。愚性从来所见偏。喜述人之善。怕结人之怨。嗏。我每若见了他呵。使彼有何颜。怕他含羞成怨。不测灾生。莫若隐恶而扬善。不与贪夫结死寃。 
　　〔外〕员外吿别了。 

　　一点仁心格鬼神。　　　　佳儿早晚下天庭。 
　　万事劝人休碌碌。　　　　举头三尺有神明。 

　　第六出　助纳 
　　【一翦梅】〔旦上〕琴剑图书收拾备。仙郞欲上宸京。骊驹何事苦催行。檐花含别意。牕柳系离情。 
　　烂班绣袄花满身。勾引蛱蝶飞向人。游丝不动浮炉熏。琐牕锦帐娇生春。奴家金氏。良人冯商。宜室宜家。尙未弄璋弄瓦。一则以喜。一则以惧。今日丈夫欲往京师贸易。可教他娶婢妾一人。以续子嗣。庶免绝后。员外早上。 

　　【前腔】〔生〕秣马膏车行色动。离愁万种徐生。朝云暮雨正多情。一朝成阔别。千里去遥征。 
　　孺人拜揖。〔旦〕员外万福。〔生〕卑人欲往京师。将次吿别了。〔旦〕员外。你有财虽富。无子实贫。我愿助白金数笏。娶婢妾一人。倘生一子。庶不绝嗣。〔生〕娘子。女子图嫁一夫。男子愿求一室。我和你虽然今日无子。安知去后不生育。〔旦〕员外差矣。一妻一妾。传有格言。婢妾有子。易有明训。须当斡旋造化。不可固守常经。〔生〕多谢指教。敢不从命。〔旦〕旣如此。请收下白金。〔生〕多谢。〔旦〕奴家安排杯酒。与君饯行。〔生〕不必了。〔旦〕将酒过来。 

　　【字字双】〔净丑上〕春台春凳摆得能。端正。安排春盛十来层。齐整。东阳美酒七八瓶。忒盛。正好猜拳掷色赌输赢。行令。 
　　员外孺人。酒已在此。〔旦〕斟酒过来。 

　　【二犯傍妆台】闺阃饯君行。绿牕朱户番做短长亭。劝君娶妾非为色。念后嗣没人承。我自甘老桂含芳死。你亲植夭桃看子生。〔合〕望中南浦。数里水程。绿波芳草远关情。 
　　【前腔】〔生〕送别泪如倾。靑丝细竹都是断肠声。之京娶妾非吾愿。端不在貌娉婷。羡伊乔木萦葛藟。试拟枯杨稊再生。〔合〕气淸天朗。云散雨晴。欲行且止怕登程。 
　　〔生〕孺人免送罢。〔旦〕容奴家再送几步。 

　　【前腔】携手下阶行。落花风冷吹泪堕红冰。深知此别无多日。自不觉百愁生。〔生〕孺人。就此吿别。不劳远送。〔旦〕妾身不及靑骢马。安得随君到玉京。〔合〕望中南浦。数里水程。绿波芳草远关情。 
　　【前腔】〔生〕分手立中庭。夫妻恋恋如有系心绳。〔旦〕员外。快些登程去罢。〔生〕忽听门外车马动。自不觉旅魂惊。兰房茅店今宵月。照见相思两处情。〔合〕气淸天朗。云散雨晴。欲行且止怕登程。 
　　风前携手蹙双蛾。　　　　千里神京奈远何。 
　　不孝有三无后大。　　　　赴京娶妾莫蹉跎。 

　　第七出　饯行 
　　【一翦梅】〔外净小生同上外净〕绿杨枝上啼春鸟。绛桃花底蜂飞。〔小生〕春城日色正迟迟。〔合〕呢喃飞燕子。风暖啭黄鹂。 
　　〔净〕二位先生。我每曾受冯员外厚爱。未得一报。闻知他卽日赴京贸易。我每可各具壶觞。同去与他饯行。未知二位尊意若何。〔外〕正欲如此。小子已备酒果在此。〔小生〕方纔闻得冯员外已起身了。我每快赶上去。 

　　【金钱花】〔众行同唱〕画桥流水东西。东西。斜穿竹径松溪。松溪。红雨坠。杏花飞。双屐齿。印香泥。诗酒伴。正相随。 
　　【前腔】〔生上〕长亭芳草凄凄。凄凄。舟横野渡人稀。人稀。行色壮。步徐徐。何日裏。到京畿。 
　　〔众〕冯员外请驻了马。〔生〕是何人。〔末〕是卫冰月陈笔耕褚种杏三位先生。〔生〕牵住马。呀。列位先生何往。〔众〕闻知员外远行。特来饯送。〔生〕何劳列位远送。〔众〕学生等尝蒙厚爱。铭刻肺腑。无由补报。〔生〕不敢。〔众〕看酒过来。还是笔耕先生先送起。〔外〕叨先了。 

　　【懒画眉】闻君车从侍长亭。聊具壶觞表寸诚。骊驹唱彻断肠声。不知何日重欢庆。员外。愿你万贯腰缠出帝京。 
　　【前腔】〔净〕木桃投我久铭心。媿乏琼瑶报大恩。陇头梅蕊露先春。折来传报江南信。两字平安抵万金。 
　　【前腔】〔小生〕长途芳艹绿如裀。好把王孙归路分。临行执手问归程。须知欲别情何忍。折柳殷勤赠故人。 
　　【前腔】〔生〕小生回谢一杯。荷蒙佳酝及盘飧。辱爱殷勤送我行。卑人看昏鸦集树日将曛。自古道送君千里终须别。西出阳关无故人。 
　　列位请回。〔外〕今日一别。动彻经年。须尽一醉。聊尽鄙情。再劝一杯。〔净〕说得是。小子意欲行个令吃酒。留员外多叙一叙。〔众〕最妙。〔净〕各要报脚色过来。〔众〕报甚么脚色。〔净〕各要自称某姓。兼做某营生。〔小生外〕谁人先说起。〔净〕依着冯陈褚卫说去。〔小生外〕旣如此。该冯员外说起了。〔生〕学生叨先了。〔众〕不敢。〔生〕学生姓冯。常年在外做客。自号海舟。〔外〕学生姓陈。常年在外教书。自号笔耕。〔小生〕学生姓褚。常年在家卖药。自号种杏。〔净〕小子姓卫。常年在外算命。自号冰月。如今脚色已定了。各要自家赞四句诗。赞得好者免飮。赞得不好者罚酒三杯。也依着冯陈褚卫说去。〔生〕学生冯海舟。在外做客。自赞曰。若做经纪。贼心便起。贱买贵卖。损人利己。阳货曰。为富不仁矣。为仁不富矣。〔众〕赞得有道理。只是没了歪诗韵。免飮。〔外〕学生陈笔耕。教书先生。自赞曰。坐着一片冷板。生涯四季束修。消尽平生之壮气。结成童稚之寃仇。子曰。温故而知新。可以为师矣。〔众〕道得十分有理致。只是没有了扫愁箒。免飮。〔小生〕学生褚种杏。是卖药郞中。自赞曰。药依方撮。脉用手按。有活人之心。而无活人之手段。无死人之心。而有死人之手段。书曰。若药不瞑眩。厥疾不瘳。〔众〕赞得甚脱俗。只是没有人间禄。免飮。〔净〕列位都说过了。如今轮该学生了。休见笑。〔众〕不敢。〔净〕学生是算命先生。号卫冰月。自赞曰。推造虽是死法。讲命自有活套。科举之后一宿。秋收之时又到。子曰。不知命无以为君子也。〔众〕赞得最妙。都免飮。〔净〕若只如此。这酒将来何用。我每各人俱劝冯兄一杯。 

　　【柳摇金】〔净〕莺花千里。鸥波满溪。随处可留题。夜宿舟中饭。晨征马上鸡。想多少离愁别恨。想多少离愁别恨。都在送行时。要祛愁扫恨。频呼酒巵。〔合〕双双燕语。两两莺啼。燕语莺啼。混入在离歌声裏。 
　　【前腔】〔外〕萧萧行李。迢迢路岐。翘首望京畿。殿阁红云遶。京城绿树迷。且痛飮琼浆百盏。且痛飮琼浆百盏。何若惜分离。这悲欢聚散。原无定期。〔合前〕 

　　【前腔】〔生〕云蒸花气。风牵柳丝。春色斗芳菲。正好同游赏。那堪远别离。他日到皇都旅邸。他日到皇都旅邸。两地费相思。〔小生〕此去何时返呵。〔生〕问何时返斾。茫然未知。〔合前〕 

　　【前腔】〔小生〕筵开罗绮。吹竹奏丝。惜别酒迟迟。呀。忽见靑山坠。俄看白日低。说不尽衷肠心事。说不尽衷肠心事。〔末〕快行程罢。〔生〕仆子又相催。且停杯拜别。难禁泪垂。〔合前〕 

　　离筵酒散各回程。　　　　更尽匆匆话别情。 
　　莫恋东京歌舞地。　　　　却敎冷落旧时朋。 

　　第八出　托媒 
　　【窣地锦裆】〔丑上〕侬家积祖做牙行。聚宝藏珍尽巨商。凡人若要做新郞。作伐还须是老娘。作伐还须是老娘。 
　　老妇不愁贫。生涯日日新。旣能为月老。又会作牙人。老身媒主婆是也。多赖祖宗遗荫。得留买卖生涯。不免在此开设铺面。迎接客商。正是不将辛苦意。难近世间财。 

　　【玩仙郞】〔生〕山海几梯航。历过红尘白浪。 
　　访得此间乃是媒主婆家裏。不免进入去。呀。妈妈拜揖。〔丑〕官人万福。〔生〕妈妈上姓。〔丑〕我老身有名的媒主婆。〔生〕为何叫做媒主婆。〔丑〕男要娶妇。女要嫁夫。都是老身作伐。卖货的客人。买货的主顾。俱是老身为主。故此叫媒主婆。不知官人下顾。有何贵干。〔生〕卑人到此。有两件事请托。〔丑〕有那两事。〔生〕些须小货。欲烦妈妈货卖。〔丑〕卖货在那裏。〔生〕车子已在门首。〔丑〕叫小厮收了官人车上的宝货。〔内应介丑〕还有甚事。〔生〕卑人为无子嗣。欲娶婢妾。敢烦妈妈作伐。〔丑〕元来如此。官人上姓贵表。仙乡何处。 

　　【大迓鼓】〔生〕吾家庆泽长。世居江夏。冯姓名商。〔丑〕原来是江夏冯官人。久慕久慕。〔生〕念独夫老去谁供养。于今将效凤求凰。敢请伐柯。期取弄璋。 
　　〔丑〕官人来得遇巧。〔生〕怎见遇巧。〔丑〕我东邻有个姓张的。急要些银子使用。将亲生女儿愿卖与人。却不是遇巧。〔生〕不知此女多少年纪。 

　　【前腔】〔丑〕张家二八娘。〔生〕二八十六岁。不知他才貌何如。〔丑〕他贤如孟光。貌比王嫱。〔生〕要多少财礼。〔丑〕你聘财若出银百两。管敎今夜便成双。与你执柯。期取弄璋。 
　　〔生〕这是一百两银子在此。请收下。〔丑〕这银子恐没有一百两。〔生〕百两不欠一分。〔丑〕我收银子。你收文券。〔生〕如何文券就在你处。〔丑〕在此久矣。只因高不成。低不就。今日冯官人却好。〔生〕文券我收了。倘若不成就。还望另求一家。〔丑〕不妨。若是不成。我也还有一个闺女。就嫁你罢。 

　　谋事虽在人。　　　　成事还在天。 
　　娶妾在今夜。　　　　生子在明年。 

　　第九出　鬻女 
　　【霜天晓角】〔外上〕居官守分。为国曾输运。〔净上〕不意官粮折损。陪偿无路无门。 
　　仕途荆棘生。偶尔遭一蹶。〔净〕欲全忠孝心。不顾亲骨肉。〔外〕下官姓张。名祖。昔举孝廉。官居运使。不意折损官粮。家私俱已卖尽。尙然不足。如今只得把亲生之女出卖与人。为何不见媒婆来回话。明日又该比较。怎生是好。夫人。好苦呵。〔小生末上〕惧法朝朝乐。欺公日日忧。此间已是张运使门首。不免径入。张大人作揖。〔外〕二位作揖。〔众〕张大人。你欠下许多钱粮。不肯完纳。明日又该比较了。〔外〕老夫只得将亲生之女。出嫁与人。就得完了。〔小生末〕卖女儿怎生济得你的急。我明日禀了官。只是监着你。〔外〕我决不累你二位。你可在前面小房儿裏歇。明日同去便了。〔小生末〕就在此间歇了罢。莫信直中直。须防仁不仁。〔下丑上〕费了许多心。今日事方成。千里能相会。必是有缘人。张老爹万福。恭喜贺喜。〔外〕你来了。我正望你。事可成么。〔丑〕我为你费了许多心。走了多少路。本处人家。只出三四十两银子。我想完你的事不得。〔外〕多谢多谢。〔丑〕如今有个江夏客人。为因无子。他说要娶去做妾。见有一百两银子在此。你每再计较。〔外〕也罢。不须再计较了。〔净〕老爹。那裏叫做江夏。〔外〕湖广地方是江夏。也不远。只有二千余里。〔净〕呸。老贼。二千里还说不远。〔外〕请小姐出来。梳妆上轿。孩儿在那裏。 

　　【西地锦】〔贴〕只恐婚姻事允。终朝低蹙双颦。正是为人莫作妇人身。百年苦乐由人。 
　　爹爹母亲万福。〔丑〕小姐万福。〔外〕孩儿。你的亲事已成了。就要今日成亲。你可收拾。〔贴〕不知爹爹把孩儿嫁与何处人家。〔外〕湖广江夏富商。因为无子。娶你为妾。你可梳妆去罢。〔贴〕爹爹。孩儿此身是爹爹的。但凭爹爹做主。只是爹爹母亲再无一个儿女。倘百年之后。汤药谁尝。衣衾谁办。何不将孩儿嫁与近些的人罢。〔外〕我的儿。我岂不知。方纔媒主婆说。本处人只出三四十两银子。却怎么完我的事。如今没奈何。只得割恩全义。 

　　【山坡羊】只为这官粮无从完解。儿。只得与你参商恩爱。这狗命不如早死。免得见人离家败。泪满腮。祸从天上来。我的儿。你去了呵。我的愁怀郁郁。早晚归冥界。暴露尸骸谁葬埋。〔合〕伤悲。亲骨肉何年得再谐。哀哉。你万水千山何日回。 
　　【前腔】〔净〕我儿。你去了。敎我将何依赖。谁念我形衰力败。从今后举目无亲。恁凄凉何由得解。这祸胎。老儿。因你贪图纲运来。指望招个女壻来家。以为养老之基。谁想你如今去了呵。使我孤形吊影有谁揪采。死后无人筑墓台。〔合前〕 

　　【前腔】〔贴〕我爹爹不须垂泪。我亲娘自宜宽解。为孩儿合受分离。致一家东飘西败。爹爹。这聘财。将去完官库藏来。免得鞭笞刑禁又受人欺害。爹娘。儿便去了。我的魂魄终宵梦裏回。〔合前〕 

　　卖女完官岂不仁。　　　　从今割断义和恩。 
　　流泪眼观流泪眼。　　　　断肠人送断肠人。 

　　第十出　遣妾 
　　【如梦令】〔生上〕曾记寻常俗谚。说道人离乡贱。匹马走风烟。吹得京尘满面。开筵宴。逆旅议成姻眷。 
　　卑人且喜到京。投下媒主婆家。说娶妾之事。适有张氏之女。将欲嫁人。我已央媒主婆去了。如何不见他来回话。 

　　【洞房春】〔丑上〕花烛荧煌。洞房今夜开筵宴。冯官人。新人已到门首。你可出去迎接。〔生〕起动起动。〔贴上〕玉笙低按。伉俪非吾愿。〔生〕老大新婚。灯下羞相见。〔贴〕心怀怨。泪痕如线。界破残妆面。 
　　〔丑云〕新人已到。筵席已完。你两人当自酬酢一杯。请安置。老身辛苦。也要去安歇。〔生〕妈妈请坐。待我酬谢一杯。〔丑〕我不坐了。明日来与你暖房。正是天上人间。方便第一。〔生〕妈妈。且再坐一坐。 

　　【桂枝香】匆匆开宴。重将烛翦。安排着合卺春杯。灯下交相酬劝。呀。看他闷思郁然。闷思郁然。莫不是聘财轻鲜。礼仪疎简。小娘子。你且从权。莫道我山妻妬。我的山妻且是贤。 
　　【前腔】〔贴〕财非轻鲜。礼非疎简。只因有事关心。闷思实难排遣。〔丑〕小姐。你且莫怨天。且莫怨天。怨天天远。况你的事难展转。〔贴〕这其间。欲诉衷肠事。伤心不可言。 
　　〔丑〕小姐。如今生米做成熟饭了。又何必如此推阻。我晓得了。冯官人。那小姐是个闺门之女。你须酬劝。我自回避了罢。〔生〕岂不闻男子生而愿为之有室。女子生而愿为之有家。当此新婚。此乃人生一乐也。何必挂怀。〔贴〕奴家虽系新婚。实衔旧恨。忡忡之气。郁郁之怀。何能已已。〔生〕问小娘子有何心事。可与卑人一说。 

　　【前腔】〔贴〕言之惭赧。只恐逆流难挽。痛双亲衰老无儿。我去了何人为伴。我的爹娘。从今别后。从今别后。山遥水远。抱负终天之怨。好心酸。我的爹娘。若要重相见。三更梦裏旋。 
　　【前腔】〔生〕与你红丝新绾。期为姻眷。缘何不念新婚。愁锁双眉不转。你有事尽言。有事尽言。与伊分辨。不须愁怨。这姻缘。想他就裏非无屈。其间必有寃。 
　　【前腔】〔贴〕严君游宦。时乖多难。〔生〕你原来是宦家之女。令尊做甚么官来。〔贴〕只因纲运他方。欠折官粮一半。〔生〕运折了官粮。如何处置。〔贴〕说也惶恐。却卖妾抵偿。卖妾抵偿。非吾之愿。敎我如何不怨。有谁怜。我的爹娘。儿去亲无倚。心旌两地悬。 
　　【前腔】〔生〕听他哀情凄惨。使我勃然色变。你双亲衰老无儿。何忍把你天伦离间。小娘子。不须泪涟。不须泪涟。把你送归庭院。〔贴〕想我家父必将银子完官去了。奴家情愿随官人去也。〔生〕你也不须留恋。请回旋。敎你骨肉重完聚。别选姻缘遂百年。 
　　待我唤媒婆出来。妈妈有请。〔丑上〕自不整衣毛。何须夜夜嚎。呀。官人。你两个为何不睡。只管在此絮叨叨说什么。〔生〕妈妈。原来这小娘子是宦家之女。岂可与人为妾。况他父亲。再无儿女。我的家乡又远。是绝他后嗣。于心何安。你可快送他回去。〔丑〕这有何难。一物不成。两物见在。你还他人。他还你银。小姐。你只管哭哭啼啼。如今冯官人要送你回去。这聘财银子。必定是要还他。〔贴〕这聘礼银必定纳官用了。〔生〕妈妈。你又差了。如今我情愿送它回去。怎么说起财礼银来。我一分一厘也不要了。〔丑〕官人。我如今送他回去。你且收下文券在身边。不怕他不还你的银子。〔生〕妈妈。我不是这样人。自古道周急不继富。他父亲在患难之中。我当助之。如何说这等话。娘子。收下文券去。〔丑〕难得这好人。小姐。你可拜谢了冯官人去罢。〔贴〕官人请上。待奴家拜谢。 

　　【忆莺儿】君最贤。怜妾艰。遣妾还家不索钱。仁义于君得两全。德深似渊。量宏似天。阴功最大行方便。〔合〕望苍天。与他前程远大。瓜瓞永绵绵。 
　　【前腔】〔生〕你且休叹嗟。免泪涟。我要娶妾呵。本求子嗣得两全。忍敎你父子分两边。如今遣还你父亲呵。去珠复还。缺月再圆。一家骨肉重相见。请回旋。从今如愿。别择个好姻缘。 
　　【前腔】〔丑〕你把聘财。轻弃捐。济人急难胜结缘。阴德从来感动天。位登寿山。广种福田。何愁眼下无姻眷。似君贤。麟儿早赐。庆泽永流传。 
　　子嗣从来不可无。　　　　全凭阴隲去相扶。 
　　若还阴德无儿子。　　　　到老终为一独夫。 

　　第十一出　归妹 
　　【生查子】〔外上〕寒灯挂壁间。照见头如雪。〔净上〕不见绿窗人。两泪空流血 
　　宦情覊思独悲新。今夜灯前少一人。〔净〕老去且教谁作伴。病来只与死为邻。〔外〕奶奶。适来孩儿刚刚出门。有人来说富丞相亡了夫人。欲娶我家孩儿为正室。一闻此言。教我悔之不及。〔净〕都是你这老贼。急急忙忙。干出这样事来。再迟一回。却不是好。〔外〕你不要只管埋怨。我和你命该如此。 

　　【五更转】我命运乖。粮运折。家私都准折。东那西辏犹还缺。一女多娇。将他来抛撇。心痛伤。情惨切。肠郁结。天恩废尽。废尽彛伦绝。哭得我两眼俱昏。泪枯流血。 
　　【前腔】〔净〕想不休。思不歇。何当心苦切。心中苦切。苦切和谁说。展转踌躇。肝肠百裂。你看东邻西舍。人家女儿。在灯前灯下。喜喜欢欢。惟有我家呵。人不和。家不祥。天作孽。夫妻对面。对面相悲咽。未审母子相逢。何年何月。 
　　【玩仙灯】〔丑贴上〕谯鼓已三更。草堂中尙遗灯影。 
　　〔贴〕爹爹母亲开门。〔外〕奶奶。好似我孩儿的声音。〔净〕呸。老贼。买干鱼放生。不知些死活。他如今不知弄得怎么样在那裏了。还要想他还家。〔贴〕爹爹开门。〔净〕呀。果然是女儿声音。他纔出门去。如何就回。事有可疑。 

　　【唐多令】一见好心惊。还疑梦裏形。 
　　〔外〕奶奶。孩儿为何回来了。 

　　【玉山颓】〔丑〕百金为聘。这婚姻适来已成。那冯君闻你无儿。何忍断绝你天伦。〔外〕多蒙他哀怜。只是聘财纳之于官了。如何是好。〔丑〕那冯君说定。事急吾当相赠。〔外〕这个怎么使得。须是要还他的银子纔是。〔净〕老贼。你银子在那裏。〔丑〕老爹不必多僝僽。请自宽心。他把婚书文券送还君。 
　　〔外〕孩儿。果有此事么。 

　　【前腔】〔贴〕儿身侥幸。喜今朝又见双亲。倘明朝一出京城。何日裏得归乡井。爹妈。那冯君可敬。他量大心慈身正。〔合〕合宅蒙恩庆。拜吿神明。愿他多生儿子做公卿。 
　　【前腔】〔外〕深恩熟省。怎当他盛德厚情。但愿结草今生。不结草死不目瞑。白金十锭。谁肯在难中相赠。〔合前〕 

　　【前腔】〔净〕事难前定。聘已成谁知变更。孩儿。富丞相亡了夫人。要娶你为正室。这亲事若得完成。早晚间得以相亲。穷通衰盛。一切皆由天命。 
　　〔合前丑〕老爹。夜深了。吿别。〔外净〕明日富家求亲。媒婆还要劳你。烦你多多拜上冯官人。蒙他盛情大德。明早到你宅上拜谢。〔丑〕他明日五更就去。不劳了。 

　　更深无酒又无茶。　　　　夜静人稀要转家。 
　　拜上冯君当结草。　　　　黄沙盖面不忘他 

　　第十二出　赏花 
　　【踏莎行】〔旦上〕诸品花王。根同黑壤。侬家一种非凡相。空团低坠碧栏前。月魂长遶瑶台上。 
　　桃脸瘦。柳眉垂。天涯游子未曾归。闲花满地无人扫。赖有东风着意吹。奴家母亲。知员外去京。昨日到来看奴家。正遇庭前牡丹花开。为此备办一杯果酒。去请陈笔耕娘子。褚种杏娘子。同来翫赏一回。至今不见他来呵。〔末上〕种花人不在。自有赏花人。吿孺人。陈娘子褚娘子来了。 

　　【前腔】〔小贴上〕春满华堂。花飞锦帐。檐头红日高三丈。流莺啼过碧纱牕。笙歌一派供淸赏。 
　　〔旦〕母亲万福。〔小贴〕孩儿。我为你夫壻远出未回。特来看你安否。〔旦〕喜庭前白牡丹花开。去请褚陈二娘子同母亲赏翫一回。却不是好。 

　　【六么令】〔丑上〕豪门来往。骨骸中都是风光。三分模样十分妆。红绣袄。绿罗裳。路人一见魂多丧。路人一见魂多丧。 
　　【前腔】〔净上〕裙衫京样。称身材不短不长。珠花斜插鬓云傍。眉黛秀。口脂香。百般妆出妖娆相。百般妆出妖娆相。 
　　〔净丑〕孺人万福。〔小贴旦〕陈娘子褚娘子万福。〔丑〕老孺人几时到此。〔小贴〕老身昨日到此看小女。〔净丑〕小孺人。我每不当叨扰。〔旦〕喜庭前牡丹盛开。特请你二位赏翫一回。〔丑〕果然白牡丹花开了。〔旦〕将酒过来。〔小贴〕赏花人在花前立。人不如花颇羞涩。〔旦〕一杯淡酒酬花神。酒滴花枝似垂泣。〔净〕人生富贵家。庭栽富贵花。〔旦〕赏花人忆种花人。种花人在天之涯。〔丑〕花如人面白。人似花颜色。花谢明年还再开。人老少年不再得。〔旦〕看花今日人团圆。惟愿常年似花好。 

　　【惜奴娇】缟素花王。逞淸眞国色。冷淡天香。寒丛裏偏惹蜂蝶飞攘。〔净丑〕春光。点缀奇葩。绿叶交辉。碧枝相傍。〔小贴〕端详。宛然似玉天仙身跨彩鸾飞降。 
　　【前腔】非常。月貌冰肤。甚淸于魏紫。雅似姚黄。风帘外只见玉球飘荡。〔贴〕不让。兴庆池东。沈香亭北。红尘十丈。〔净丑〕还像。杨太眞洗妆时倦倚象牙床上。 
　　【斗玉蟾】〔小贴〕谁将。种近华堂傍。明珠帘箔烂熳银屛帐。把尘埃拂拭玉泉滋养。〔旦〕阶上。一番风雨过。西子浴兰汤。泛瑶觞。人正在春雪香中临轩相赏。〔净丑〕幽芳。独占春阳。那韶华俗眼等闲谁向。也不知曾种洛阳沃壤。梦想。玉杯盛露冷。琼树带淸香。似西方。迦罗国梵王觉悟深颜色相。〔合前〕 

　　【锦衣香】〔合〕古样妆。眞堪尙。傅粉郞。难相访。摘献金仙。玉瓶供养。花枝烂熳挂秋霜。春深时候。错认重阳。启纱牕觑望。绿烟明月辉朗。珠露凝香。辨汗沾玉颖轻巧。笼霞彩半酣春酿。 
　　【浆水令】貌堂堂飞琼遗像。气洋洋色覩秋娘。纷纷红紫斗浓妆。怎如他一种淸芳。东风恶无力抗。都坠在百宝阑杆上。琼瑶蕊。琼瑶蕊半含半放。如有待。如有待探花郞。 
　　【尾声】〔合〕淸华骨相异寻常。多开向富贵门墙。愿岁岁年年人共赏。 
　　〔丑〕老孺人。明日可到寒舍吿茶。〔小贴〕老身明早就回。多承厚情。〔净丑〕小孺人。厚扰。吿辞了。 

　　花前一举觞。　　　　花裏素霓裳。 
　　一笑出门去。　　　　花枝照夕阳。 

　　第十三出　秉操 
　　【忆秦娥】〔小生上〕别却家山到此行。白云一望自伤情。昨宵一枕还乡梦。又被鸡声唤却醒。 
　　我自家王以德是也。原系鄂州江夏人氏。为被豪民胡大才贪我妻色。将我虚陷盗赃。坑入牢底。不意得蒙冯员外慨然代纳赃银。临行又助盘费。到此供役。如今开个酒饭店在此。尽可度日。我想若非冯员外之赐。定作牢底孤魂。妻为他人之妇。此恩此德。如何放得下。争奈供役未满。不得还乡。报他的大恩。今日在此焚香礼拜。愿他多生贵子。福禄双全。今日无事。不免叫妻子出来拜礼一番。多少是好。娘子那裏。 

　　【遶地游】〔贴上〕思念恩深似海。何时报答春晖。 
　　官人。你叫奴家怎么。〔小生〕娘子。我到此供役。只道死于他乡。不料事体平安。日逐尽可度日。若非冯公之恩。焉有今日我如今写他的牌位在此。我和你焚香礼拜一番何如。〔贴〕正该如此。官人请拈香则个。 

　　【玉交枝】〔小生〕吾身不幸。値非灾九死一生。冯员外。若非你轻财重义相怜悯。我残生已入幽冥。皇天。愿他多生贵子做公卿。全家食禄延余庆。〔合〕愿穹苍无私显灵。鉴善恶明明昭应。 
　　【前腔】〔贴〕我为遭逢奸佞。为花容亡家破身。官人。只道今生不得同衾枕。岂期腐草为萤。若非员外施大恩。夫南妇北成灰烬。〔合前〕 

　　【望远行】〔生上〕行色一鞭残照裏。问牧童酒家何处。〔丑上〕暂停劳顿驻征车。邮亭畔酒旗摇曳。 
　　〔生〕行尽山程又水程。邮亭深处酒旗靑。呼童且把征车驻。明日听鸡戴月行。卑人冯商。自京还。不觉又是河南地方。如今天色已晚。小厮。看前面有店。在那裏投宿。明日早行罢。〔丑〕员外在此。待我去看来。〔小生〕甚么人。〔丑〕是投宿的。店主人。我有些认得你。〔小生〕便是。我也有些认得你。〔丑〕你上姓。〔小生〕我是王以德。〔丑〕我和员外在此。〔小生〕莫非江夏冯员外。〔丑〕便是。〔小生〕呀。快请进来。 

　　【哭相思】〔小生贴〕山遥水远见无由。今日相逢邂逅。再生恩德不能酬。如见生身父母。 
　　员．外请上。待我夫妻二人。拜谢员外。〔生〕不劳。〔小生〕蒙员外活命之恩。又助盘费。员外眞是重生父母再养爹娘。奈供役未满。不得回家报答。夫妻二人。日夜在此焚香礼拜员外。〔生〕不须如此。〔小生〕娘子快杀鸡治酒。〔贴〕晓得了。正是恩人相见处。两眼倍生光。〔下生〕乡兄在此。日子得过么。〔小生〕多蒙员外挂念。托赖尊庇。尽可度日。只是不能报员外大恩。〔生〕且不要说。〔贴上〕鸡烹已熟。黄黍已炊。官人。酒在此。 

　　【驻云飞】〔小生〕满捧磁瓯。员外。活命之恩未得酬。今日相逢偶。仓卒无何有。嗏。草舍可淹留。休嫌卑陋。〔生〕何须杀鸡。〔小生〕员外。我剖腹剜心不足为过厚。我不是辜恩负义流。 
　　【前腔】〔生〕看你情意绸缪。何必叨叨诉旧愁。只是你命合非灾咎。借我轻扶救。嗏。我素不望人酬。不须僝僽。蒙你鸡黍相留兀自难消受。把旧事从今一笔勾。 
　　酒多了。不消再斟。〔小生〕领命。不敢多奉。请安置罢。〔生〕过扰了。〔小生〕娘子。你来。我和你说。我虽不曾读书。尝闻说道雀解衔环。犬知结草。古人一饭之德。尙且不忘。我受冯员外活命之恩。将何以报。我当初事出无奈。将你卖与冯员外。得银完赃。不想他大德。替我完赃。临行又助盘费。如此大恩。实难补报。你本该是他的人。如今到与我复合在此。他虽无苟且之心。我当有报本之意。你可进房中。替他铺床迭被。不妨就将我的本意对他说。〔贴〕晓得了。〔小生〕出妻献子非无为。结草衔环却有因。〔下贴〕员外请茶。〔生〕呀。如何着妻子送茶来。我不要茶。〔贴〕员外。我丈夫每日在家感念员外。〔生〕念我怎的。〔贴〕他说道雀解衔环。犬知结草。古人一饭之德。尙且不忘。员外活命之恩。将何以报。丈夫原将我卖与员外。我本是员外家的人。到与丈夫复合在此。今夜难得员外在此。妾当铺床叠被。〔生〕你不是报我。反来丧我名节。〔贴〕员外不必峻拒。请安置罢。 

　　【啄木儿】〔生〕人所贵德行优。我一点良心日自修。娘子。你快去。〔贴〕门也锁了。那裏去。〔生〕你锁了门呵。我是柳下惠至晓不迷。只不如鲁男子闭户无求。若是他人妻子吾淫媾。吾家妻子遭人诱。这天报昭昭怎肯休。 
　　【前腔】〔贴〕非君诱岂汝求。为受活命之恩未得酬。从夫命身属于君。须知覆水难收。妾身不是墙花柳。只为恩山义海难消受。故把明珠暗裏投。 
　　〔生写字介贴夺介〕夜深了。睡了罢。〔生〕娘子差了。 

　　【前腔】但闻得男先女有所求。你可女先于男礼不周。〔贴〕只是一宵之爱。何须峻拒。〔生〕岂不闻邮亭中一夜风流。番做了万年遗臭。〔贴〕员外。奴家非是邮亭之妇。又无一个人知觉。〔生〕伊家夫主能瞒否。皇天后土难欺漏。怎做得襟裾一马牛。 
　　【琥珀坠】〔贴〕看他严声厉色。言出鬼神愁。正气漫漫冲斗牛。敎我赧颜厚颊自含羞。休休。辜负御沟红叶空流。 
　　【前腔】〔生〕佳人窈窕。月闭与花羞。只是我雅操坚持不妄求。那败伦伤化岂良谋。休休。与你冰炭同炉两不相投。 
　　【尾声】通宵方寸无差谬。不比寻常鼠狗偷。〔贴〕看他正大光明类孔周。 
　　〔生〕天明了。叫京儿起来做饭。〔小生上〕明月去来应有意。白云聚散本无心。员外。天还未明。〔生〕年近了。起身回家去。就此吿别。〔小生〕难得员外到此。再少住几日。〔生〕要去了。明年三月。再来看你。请了。 

　　鸡黍相留意颇浓。　　　　一番情话又成空。 
　　两处浮萍归大海。　　　　人生何处不相逢。 
　　〔小生吊场〕娘子。我和你收拾家火进去。卓儿上甚么东西。呀。原来一包银子。上面写着奉还酒饭银二钱。咳。有这样好人。我受他恩惠。一饭也不肯吃。又交还银子。这等人当于古人中求之。娘子。他昨夜说甚么。〔贴〕他见我在傍边。一夜并不曾睡。将一枝笔。只管写字到天明。〔小生〕他写甚字。〔贴〕我留他一纸在此。〔小生〕将来我看。美色人人好。皇天不可欺。我不淫人妇。人不淫我妻。呀。天下有这等好人。 

　　【琥珀坠】〔贴〕他身如泥塑。秉烛到天明。他一点仁心认得眞。敎我空倍笑语枉相亲。他频频只说道淫人妻女。怕妻女淫人。〔小生〕胡大才。你这无知恶少。见色便迷心。员外。与你存心霄壤分。不图人报广施恩。神明。愿他多生贵子。福禄寿同增。 
　　娘子。待我赶上。送他一程。 

　　我为知恩要报恩。　　　　恩仇自古要分明。 
　　始信路遥知马力。　　　　果然日久见人心。 

　　第十四出　斗东 
　　【缕缕金】〔外小生净丑上〕车儿紧。马如飞。往来人似蚁。南北路东西。千里京华道。不胜迢递。望乡关杳杳白云飞。红尘染衣袂。 
　　列位都是行路的。赶到祥符县地方去借宿罢。 

　　【前腔】〔净〕天已晚。日沈西。归人争渡紧。茅舍掩柴扉。前村寻宿店。且衔杯。只因心急步行迟。停骖解行斾。 
　　〔外〕此处有店房。列位同投宿了罢。〔净〕正是。店主人有么。〔末上〕酿成春夏秋冬酒。醉倒东西南北人。甚么人。〔众〕投宿的。〔末〕请裏面坐。四位一伙来的么。〔净〕正是。一房同歇罢。列位。今夜各出所有。打个平火如何。〔众〕依命。〔净〕酒保。你去看四分银子好酒。四分银子嗄饭来。〔末〕有。〔净〕敢问列位姓号。以便称呼。〔外〕老夫姓孙。名丙。衢州人氏。自京中行医回来。〔小生〕小子姓赵。名甲。襄阳人氏。京中卖药回来。〔净〕小子姓钱。名乙。兰溪人氏。京中算命回来。〔丑〕小子姓李。名丁。在京看地理回来。〔末〕有酒在此。 

　　【排歌】〔净丑〕邂逅相逢。情怀更浓。通宵畅飮千锺。人生不飮总成空。洞口桃花也笑侬。歌一曲。飮数锺。楼头不觉鼓三冬。〔合〕身如寄迹似蓬。长安日日醉春风。 
　　【前腔】〔小生外〕萍水他乡。情投意浓。杖头不惜钱空。休将酒数问石崇。歌罢桃花扇底风。斟绿醑。劝碧筒。玉壶不觉已筛空。〔合〕双眉晕。两颊红。座上依稀尽醉翁。 
　　〔末〕列位。夜深了。请睡罢。〔小生〕今夜店中人杂。不免解开了包。把银子袋儿放在枕头底下睡。小心天下去得。大胆寸步难行。〔做睡介〕 

　　【前腔】〔末〕天色大明了。古寺山僧。频敲晓钟。看看斗柄横东。房中客侣笑声雄。唱飮通宵兴更浓。忙收拾。启荜蓬。竹炉汤沸火初红。〔合〕黄粮熟。绿酒浓。相逢不飮总成空。 
　　客官。天色已大明了。起来吃饭。〔众〕天色果然大明了。还了酒钱饭钱。收拾行程罢。〔末〕吃些饭去。〔众〕要赶路程。不吃饭了。 

　　唱飮通宵到五更。　　　　不知红日又东升。 
　　路上有花幷有酒。　　　　一程分作两程行。 

　　第十五出　断金 
　　【望吾乡】〔生上〕道路迢遥。风寒雪又飘。红尘滚滚长安道。镜中两鬓萧然皓。碌碌江湖老。身穿幽壑过小桥。渔父停其棹。 
　　过了山冈又水涯。豪吟马上看梅花。途中积雪深三尺。客旅冬残未到家。京儿。这裏是祥符县地方。投宿了。明早再行。叫店主出来。〔末上〕淸酒豁辙香。白酒赛东阳。早上尝不得。晚来好醋姜。是谁。〔生〕投宿的。〔末〕客官请进。任凭自在这裏安歇罢。〔生〕也罢。只是明日早煑饭。我五更就行。要赶家去过年。〔末〕小人四更就有饭。客官请安置。〔生睡介〕呀。床下是什么包裹。原来是个银袋儿。裏面好重。想必是借宿的人失落在此。待我开了看一看。我自不取他的。于心无愧。这是十五包。每包有十两重。这又是一包。内封银二十两。烦寄付家兄张孔孝收乞。这个人好不仔细。幸是卑人拾得。若是别人拾了。却如之奈何。 

　　【红衲袄】银子。你是天地间造化根。人为你费尽了辛与勤。人为你餐风宿水忧成病。人为你戴月披星晓夜行。人为你似鱼鳖渡海滨。人为你伴虎狼登峻岭。银子。人若一日无君也。壮士无颜人所轻。 
　　【前腔】银子。人为你父与子伤了天性恩。人为你兄和弟伤了手足情。丈夫无你妻不敬。主若无伊仆慢轻。君子儒因无你失了朋友信。贞洁妇为你做了失节人。银子。人若一日无君也。伶俐聪明做了蒙懂人。 
　　【前腔】银子。多少读书人为你把纲常紊。多少廉能官为你把公论倾。多少强求的为你丧了残生命。多少善求的为你忘了廉耻情。那成家子为你多悭吝。那败家子把你如粪土轻。银子。人若一日无君也。说得乱坠天花也人不听。 
　　我想起来。 

　　【前腔】那子孙贤何须用你每。那子孙愚任你积如山也易倾。竟不知荣枯得失皆前定。何必劳劳苦用心。那匿爱的为你图侥幸。贪得的为你常不平。一团和气为你成仇也。重义轻财有几人。 
　　京儿。收了这银子。〔末〕人无利己。谁肯早起。客官有饭了。〔生〕店主。前夜有甚么人在此房借歇。〔末〕这裏来千去万。那得工夫问他。〔生〕我要在此等一乡亲同行。多奉些房金。再住一二日何如。〔末〕客官要住再住。〔生〕只是打搅。 

　　坐间甲子疾如星。　　　　一片归心趱去程。 
　　只为临财毋苟得。　　　　大刀头折暂留行。 

　　第十六出　空归 
　　【一翦梅】〔外上〕茕茕老叟守蜗居。只为儿在天涯。敎人终日倚门闾。盼杀音书。不见音书。 
　　父子不相叙。兄弟各一天。鴈飞不到处。人被利名牵。老夫姓赵。名得济。不幸荆妻先逝。所生二子。长男赵甲。娶钱氏。且喜宜室宜家。次男赵乙。已曾定下孙氏之女。因老夫囊箧萧然。尙未遂他室家之愿。老夫自惭老景无多。将祖遗薄田半顷。典得本银五十两。托付与二孩儿到京贸易。不想他一去二年。杳无音信。如今秋粮夏税。逼迫无措。以此日夜悬望。但不知他得失如何。可叫大孩儿请个先生卜一卦。讨个消息也好。孩儿那裏。 

　　【前腔】〔丑上〕堂前亲老景桑楡。终日长吁。终夜长吁。〔贴上〕只为他乡游子未曾归。他甚日怀舒。待回日怀舒。 
　　〔丑〕爹爹拜揖。〔贴〕公公万福。〔外〕孩儿。你兄弟出去二年。不知他经商得失如何。你去请个先生占卜占卜。问个吉凶纔是。〔丑〕孩儿今早去问卜来。他说只是凶中有吉之象。应在这早晚可到。〔外〕旣如此。可倚门而望。 

　　【傍妆台】我孩儿长安为客。一去二年余。不知他踪迹将何寄。空敎我意踌蹰。皇天。只愿他梯山航海无危险。万贯腰缠返故庐。〔合〕天寒岁暮。风餐水栖。只为利缰名锁。父子各东西。 
　　【前腔】〔丑〕自伤悲只因微利。把荆树两分离。父年老如风烛。母暴露未归泥。皇天。祝愿他来时风送滕王阁。只怕运退雷轰荐福碑。〔合前〕 

　　【不是路】〔小生上〕心急行迟。二载天涯客旅羁。今归去。门墙依旧掩柴扉。爹爹叩头。哥哥嫂嫂拜揖。〔外〕孩儿。你回来了。〔丑〕兄弟回来。好了。〔外〕闷怀舒。你经年远别因何事。未审你经营事怎的。〔小生〕孩儿叨蒙严父亲兄庇。胜似扬州跨鹤归。〔合〕不胜之喜。不胜之喜。 
　　【皂兔序】〔外〕我老年亲终日倚闾。母暴露不能安置。你的绿鬓妇年已及筓。不能彀宜家宜室。喜今朝满载归。父和子兄和弟一团和气。〔合〕鱼沈鴈杳二年有余。喜今朝团圆欢笑。其乐何如。 
　　【前腔】〔小生〕非是儿违亲远离。也只为利缰牢系。幸遭逢货殖高资。三倍利不求而至。因此上久迁延。羁逆旅二年余始得归计。〔合前〕 

　　【尾声】〔合〕求名夺利夸得意。胜似状元及第。骨肉团圆把怀抱舒。 
　　〔外〕孩儿。为何一去二年。杳无音信。教我与你哥哥日夜担忧。且喜你得意回来。不枉了经年之别。〔小生〕吿爹爹哥哥嫂嫂知道。孩儿叨蒙亲庇。头一年买了四十两银子药材到京。京中正缺药材。卖了八十两。第二年在临淸买了八十两银子棉布。京中正缺棉布。卖了一百五十两。生意匆匆。故此有违甘旨之奉。临行之时。又有西邻张孔孝的兄弟。央孩儿寄带家书一封。白银二十两。也在包裹裏面。〔外〕好好。谢天地。谢天地。大孩儿。你可治些酒殽。与你兄弟接风。〔丑〕正是。娘子快去杀鸡治酒。与我兄弟接风。〔外〕孩儿。你可将银子交与哥哥收了。〔小生〕呀。不好了。〔外〕怎么不好了。〔小生〕是了是了。〔外〕怎么是了。〔丑〕是怎么了。〔小生〕不好了。那夜在祥符县地方借宿。因见店中人杂。把银袋儿放在枕头底下。第二日急忙赶路。忘记取来。不好了。〔外〕何不死。你这不肖的畜生。你所干甚事。把银子失落了。空手回来。这等没用的东西。倒不如打死了罢。〔丑〕爹爹。不要听他哄你。他那裏买甚么药材。甚么棉布。他将本钱飮酒宿娼花费了。如今回来哄你。自古道财与命相连。我如今官粮纳不成。私债还不成。左右是个死。不如把你这败子推下水去渰死罢。〔外〕正该淹死这不肖的狗畜生。〔贴〕自古道易求者田地。难得者兄弟。官人不可执一时之忿。便伤了手足之情。银子去了。还有复得之时。兄弟死了。更无再得之理。 

　　【四边静】〔外〕流荡忘返丧家狗。你的心胆大如斗。一去二年余。回家剩空手。将没做有。出乖露丑。我没了这银子。不如死了罢。我命合该休。大孩儿。可怜你母棺风雨杇。 
　　【前腔】〔丑〕你那诓财背义眞禽兽。你去忘忧恣花酒。今日假乖张。把花言强分剖。敎人气呕。实难消受。这私债与官粮。一时怎措手。 
　　【前腔】〔贴〕官人。钱财易得君知否。你兄弟再难有。为利便伤情。孰轻与孰厚。〔丑打小生介贴〕官人。休得争斗。权时消受。宛转作良谋。从容免灾咎。 
　　【前腔】〔小生〕爹爹哥哥嫂嫂。我二年劳苦穷途走。并何曾观花酒。披星夜渡关。戴月晓登岫。命合掣肘。一无所有。残喘不如休。为人枉生受。 
　　〔外丑打小生介小生〕爹爹。待孩儿去寻取。若果没了这银子。也不回来了。〔贴〕二叔。留得靑山在。不怕没柴烧。不可短见。〔外〕由他去死。 

　　【尾声】〔小生〕爹爹哥嫂权消受。若得完璧归家重厮守。〔下外丑〕呸。一似东海捞针何处求。 

　　第十七出　完璧 
　　〔末上〕入门莫问荣枯事。观看容颜便得知。我五日前有个湖广客人。进门时节。他说年近岁迫。要赶回家。分付我四更煑饭。第二日为何反不说去。一连住五六日。其中必有缘故。莫非是个歹人。不免请他出来盘问他。湖广客人。请你出来。和你算帐。 

　　【忆故乡】〔生上〕归心徒自切。空使大刀折。 
　　店主人。你叫我怎么。〔末〕官人。自从开店在此。来千去万的客人。不过住得一二日就去。官人前晚进门时节。你说第二日就行。赶家去过年。如今连住了五六日。你必有蹊跷。可说与我知道。〔生〕我有一个乡里。期约在此相会。故此等他。〔末〕官人旣是等乡里。进门之时。何不就说。你不要在此做些歹事来连累我。〔生〕呀。这人休得胡说。我有甚歹事。 

　　【出队子】〔小生上〕心慌步紧。心慌步紧。错走前村半里程。何时得见岳阳金。浑似南柯一梦醒。天那。愿得他人发个善心。 
　　这个店是了。店主人。我的老爹。救我一命。〔末〕怎么说。〔小生〕救我一命。十五包。二十两。〔末〕甚么十五包。二十两。〔小生〕店主人。没奈何。快救命。〔生〕不要慌张。慢慢说个明白。〔小生〕客官救我一命。小人于五六日前。在此借宿。因见店中人杂。将银子袋儿放在枕头底下。第二日归心太急。失取了。内十五包重一百五十两。又有邻人张孔孝附带家书一封。银子二十两。也在包内。〔生〕不要慌张。是我拾得在此。〔小生〕我与你平分罢。〔生〕我因拾了这银子。在此等了你五六日了。京儿。取银子过来。你请收去。〔小生〕官人。你就是我重生父母。再长爹娘。不收一半。请收了二十两罢。 

　　【忆多娇】〔生〕你休叹息。莫感激。我平生不取非义物。幸遇卑人无损失。得了这银子呵。管取你一家骨肉重欢溢。〔小生〕官人。你且收二十两去。〔生〕休得强勒。休得强勒。我不是贪财盗跖。 
　　【前腔】〔小生〕看他容坦率。性情执。不以势利关心眞难得义气昂昂熏天日。官人。与你路途南北。路途南北。未审何时报德。 
　　【黑蟆序】〔末〕我只道他怀意不良在此盘桓几日。岂料一点仁心。我凡夫怎识。赵官人你眞有幸遇大德。若是侥幸贪夫。一似东海捞针怎得。〔合〕一场忧戚。变作欢颜幷喜色。如此阴功。再有何人可及。 
　　〔小生〕官人。我失了这银子。被父亲打我。 

　　【前腔】我一命如同草头露滴。今日得了这银子呵。一似枯木生花。阳春布泽。〔生〕你休饶舌免羁逆。及早归家。宽慰你父亲怨忆。〔小生〕宽洪大德。临财毋苟得。只怕天各一方。结草衔环甚日。 
　　敢问官人上姓。仙乡何处。〔生〕你不要问我。及早去罢。省得受人勒诈。〔小生〕大哥。你官人上姓。〔丑〕我员外姓冯。名商。鄂州江夏人氏。 

　　记取恩人姓与名。　　　　定为犬马报来生。 
　　从空伸出拿云手。　　　　提起天罗地网人。 

　　第十八出　合欢 
　　【金门前】〔外上〕家贫年老实堪伤。那堪病入膏肓。门庭寂寞景凄凉。不胜惆怅处。冷落守空房。 
　　莫道家未成。成家子未生。莫道家未破。破家子未堕。老夫赵得济是也。可恨第二个孩儿。等闲将银子失落。空手回家。把我气成一病。服药不效。求神不灵。不免叫大孩儿出来。分付他身后之事。孩儿那裏。 

　　【金门后】〔丑上〕堂前老父病将危。风烛不胜憔悴。爹爹。今日身体若何了。〔外〕孩儿。我不好了。〔贴上〕频将汤药强扶持。但愿沈疴痊愈。 
　　公公。奴家煎得一碗药在此。请吃一口。〔外〕我吃不下去。我只恨第二个畜生。将本钱失落了。把我恼成此病。〔丑〕花费了。岂是失落了。〔外〕我说差了。是花费了。孩儿。我的病料不能起了。他也回来不得了。必死于他乡。趁我在日。可将你弟妇的庚帖儿送还孙家。教他另嫁人罢。免得担阁了人家儿女。〔丑〕爹爹说得是。当送还与他。〔贴〕公公。不可执一时之见。为子孙怨。倘一日成人发达。却不误了两家之愿。 

　　【玉芙蓉】〔外〕追思不肖儿。他一似风中絮。几经年流荡。把资财花费。敎咱怨恨成灾滞。赵乙。你这败子。我在九地含寃只恨伊。垂珠泪。大孩儿。等我死了呵。任把我尸骸暴露。敎傍人笑骂败家儿。 
　　【前腔】〔丑〕爹爹。你当初不见机。长道他是成家子。把田园典卖。托他生理。谁知他流落都花费。今日呵。财散人离恰怨谁。爹爹。你空追悔。辜负了你将心托明月。谁知明月照沟渠。 
　　【前腔】〔贴〕官人。你的严亲病已危。还把好话来宽慰。你絮叨叨终日。孜孜为利。官人。我是外人。你弟兄手足天合配。你为利伤情量忒微。公公。宽怀些。我看叔叔呵。他心存刚毅。不是个败家儿。 
　　【水底鱼】〔小生上〕步走如飞。遗金又得归。如鱼得水。病遇良医。 
　　爹爹。孩儿银子有了。回来了。〔外〕银子已失落了七八日。那个又还你。除非是孔圣人在世还了你。快打他出去。〔小生〕不要打。待孩儿开与爹爹看。〔外丑〕好好。银子果然有了。孩儿。你在那裏又寻得来。〔小生〕有个江夏客人。因拾了这银子。在店中等了我五六日。见我说着内中数目。双手捧还与我。其时我要分一半与他。反被他呵■〈口七〉几句。分文决不要孩儿的。〔外〕孩儿。你若不将这银子回来。你说我也不信世上有这等好人。我的病也好了。大孩儿。快与你兄弟毕姻。〔丑〕孩儿就去选日。与兄弟毕姻。〔外〕我的争气的儿。一百五十两银子不打紧。救了我和你两个性命。大孩儿快拈起香来。点起烛来。望空拜谢他一番。〔丑〕正该拜谢。〔外〕孩儿。那个人叫甚么名字。〔小生〕叫做冯商。江夏人氏。 

　　【玉交枝】〔外〕望乞苍穹明鉴。我孩儿在京师转还。把囊资失却在招商店。遇冯商慷慨交还。他分文不取德行全。孩儿。你不将银子回来。我必是死了。〔小生〕爹爹。我若寻这银子不见。我多因也是死了。〔外〕孩儿。我与你在鬼门关上重回转。皇天后土。〔合〕愿冯君福如海渊。愿冯君寿比泰山。 
　　【前腔】〔丑〕兄弟。天随人愿。喜邂逅得遇大贤。他量宽洪见利心不变。料阴功感格苍天。愿他康宁富贵乐余年。儿孙代代承天眷。〔合前〕 

　　【前腔】〔贴〕君当从善。切勿效炎凉变迁。官人。不思手足恩深远。为钱财仇不戴天。若非贤达来保全。同胞骨肉无由见。〔合前〕 

　　【前腔】〔小生〕若论济人方便。架津梁也是枉然。浮图七级非为善。今日还了我银子呵。使一家骨肉团圆。皇天。我也无可报他。减我未来岁与年。添他鹤算成千万。〔合前〕 

　　临财不苟却谁能。　　　　重义轻财有几人。 
　　这样阴功深似海。　　　　举头三尺有神明。 

　　第十九出　脱缰 
　　【水底鱼】〔净上〕赶脚为生。我的马儿没处寻。通宵奔走。如何无影形。 
　　自家乃是襄阳城中一个赶脚的马夫。昨日将马放在城外吃草。不想酒醉。如今不见了。一路访问则个。〔丑上〕闭口深藏舌。安身处处牢。烦恼不寻人。人自寻烦恼。哥。你往那裏去。〔凈〕我的马昨夜不见了。〔丑〕你的马方纔一个人骑着。如今进城去了。〔净〕哥。没奈何。陪我赶着。重重谢你。〔丑〕我陪你同赶上去。任他走上焰魔天。脚下腾云须赶上。 


　　第二十出　错认 
　　【望吾乡】〔生上〕六出飞飞。长途客思迷。一鞭行色匆匆去。寒威侵骨多诗趣。局促难成句。推敲处进步迟。野店深深闭。 
　　京儿。此处到家中二百里路。与你慢慢的行。〔净丑上〕心慌来路远。性急步行迟。这个是了。你骑我的马那裏去。〔生〕怎么说。〔净〕你这样标致人。拐了我的马来。好好下马还我去。万事全休。你若强辨饰非。拿你见官。如今赃证见在。你有口难说。〔生〕你不要慌张。再仔细看。〔净〕我是襄阳城中赶脚的马夫。靠这匹马养家活口。昨日放在城外吃草。你便拐了我的来。好好还我去。不要讨我每动手动脚。〔生〕你不要差认了。我这匹马在京中十五两银子买的。见有中证文书在此间。〔净〕放你娘的屁。我到差认了。你这样人。言淸行浊。人面兽心。好好还我。养你廉耻。若不肯。执送官司。那时悔之晚矣。〔末〕有文书中证在此。便与他去见官么。〔生〕京儿。不是这等说了。天下之物。未尝无对。况此人与我往日无怨。他特然来诈我。不如让这匹马与他去罢。〔末〕员外不要下马。待我与他见官。〔生〕不可执一时之见。料想久则自明。〔下马介〕你自牵去。〔净〕马已得了。便与他见官也要工夫。如今羞他一场去罢了。 

　　【驻马听】你行浊言淸。人面谁知是兽心。看他词穷理屈。任我羞惭。只自忍气呑声。此情若是到公庭。敎你浑身是口难抵应。罢罢。且自回程。得饶人处。权时隐忍 
　　【前腔】〔生〕不必生嗔。玉石今朝未可分。何用出言无度。事到头来。自有分明。〔净呸唾介〕有甚么不分明。〔末〕员外挨了面上唾。〔生〕由他唾面不须争。只是尊拳鸡肋难抵应。京儿。我与你回去罢。我且回程。又不是临崖失马。有何劳顿。 
　　失却骅骝没处寻。　　　　谁知奸贼便来侵。 
　　方信路遥知马力。　　　　果然日久见人心。 

　　第二十一出　归槽 
　　【步步娇】〔旦上〕玉郞一自京师去。添我离愁緖。鳞鸿不见书。不知娶得妾还未。劝夫娶妾也非痴。只图他生个小孩儿。要与冯氏承宗嗣。 
　　思藁砧。慕藳砧。一片梨花白遶银。孤眠拥翠衾。涕满襟。泪满襟。离愁渐日深。奴家自从丈夫去后。屈指又经半载。杳无音信。正是乐处不知愁处杳。别时容易见时难。 

　　【二犯桂枝香】天涯人去。画眉谁与。淹淹独步庭除。魂断东风无语。嗟吁。鱼沈鴈杳信音稀。山长水远情几许。想当初同起居。朝云暮雨。两情正舒。今日呵。鸾孤凤寡半载有余。知他去日靑骢马。何时返故庐。 
　　【步步娇】〔生上〕年纪强壮犹无嗣。家业谁承继。婚姻事已非。只愁山妻问及深惭耻。进步且迟迟。不觉又到家庭矣。 
　　此间已是自家门首。不免径入。〔旦〕员外回来了。且喜且喜。〔生〕是回来了。〔旦〕员外。娶妾之事如何。〔生〕孺人听我道来。 

　　【江儿水】娶得张家女。幽闲好美姿。〔旦〕且喜且喜。〔生〕谁知是张运使之女。其父欠折官粮。却将此女做倍偿。我一闻其言。恻然不觉慈心起。随时卽遣还家去。〔旦〕旣是还他。财礼不要也罢了。〔生〕孺人。你的高见正合吾意。百两白金。毫忽何曾索取。 
　　【前腔】〔旦〕员外。你的阴德如斯厚。何愁没有儿。伊家后裔将兴矣。孔释抱送麟儿至。相传统緖无休替。使我不胜之喜。〔生〕还妾之事。出于无心。那有意去求子。〔旦〕员外何必多疑。阴德出乎无意。 
　　〔净上〕行路犹如鼠抱头。负荆左袒悔无由。任君掬尽湘江水。难洗今朝一面羞。自家乃是赶脚的马夫。前日失了一匹马。错认了冯员外的马也罢。又把他辱骂了一场。回到家中。不想寻见了自家的马。因为毛色相类。把马与我每牵来。他自步走家去。如今还了他的马。凭他责罚一顿罢。〔生〕甚么人。这等模样。〔净〕小人负荆请罪的。〔生〕你这人为何如此。〔净〕说不得。打了敢说。〔生〕起来说个明白。〔净〕小人是个马夫。因不见了一匹马。只因毛色相类。错认了员外的马。又把言语冒犯了员外。如今自己的马寻着了。今日送还员外的马。负荆受责。〔生〕我只道何事。老官。你差矣。天下之物。未尝无对。我那时就说我与你素无仇。乃一时之差讹也。承你今日送马来。叫当直的快安排酒饭相待。〔净〕员外。小人情愿受责。〔生〕请起。〔净〕待小人叩头请罪。 

　　【四边静】我一时差误将心昧。只为毛色颇相类。又把言语冒君威。如今空自悔。今日负荆请罪。小人敢辞鞭背。员外。你若以德报寃仇。使人愈惶愧。 
　　【前腔】〔生〕世间物色多相类。未尝有无对。只在一时讹。此非有心为。休得拜跪。何须惶愧。我愚性素宽洪。何尝较人罪。 
　　不较人非素性宽。　　　　何须琐琐见于言。 
　　若还如此能容恕。　　　　莫把前程问老天。 

　　第二十二出　续弦 
　　【蓝桥仙】〔末上〕恩典滥叨锺鼎任。圣明朝雨露恩深。草履黄麻。暂辞靑禁。聊假片时安静。黄阁掌丝纶。当朝第一人。九重瞻日月。四海贺阳春。名覆金瓯重。恩须铁券新。断弦今再续。缺月又重明。下官富弼。职任当朝丞相。只因丧了荆妻。今日续娶张运使之女。已曾差人去迎接了。想必是来也。〔吹打同贴上〕玉容妆罢上兰桥。直至相府深杳。〔净上喝礼介〕 

　　【画眉序】〔末〕兰房久寂寞。今得鸾胶把断弦续。奈芝田失种。未生蓝玉。桑楡景指日将来。伉俪情非吾意欲。〔合〕仙娥窈窕颜如玉。当贮在洞天金屋。 
　　【前腔】〔贴〕兰汤罢新浴。环佩铿锵捧??醁。自惭薄命。得占佳卜。妾本是裙布钗荆。何幸披金冠霞服。〔合前〕 

　　【前腔】〔众〕君恩喜新沐。争看嫦娥降尘俗。这夫荣妻贵。万全之福。喜今日连理方谐。看明年凤雏当浴。〔合前〕 

　　【滴溜子】〔众〕喜今日。喜今日洞房花烛。看明年。看明年芝田生玉。这富贵人人所欲。愿有子万事足。今为眷属。喜百岁和谐。夫和妇睦。 
　　【尾声】〔众〕华堂佳景如金谷。花烛荧煌人共祝。共祝夫妻永和睦。 
　　夫荣妻贵岂寻常。　　　　神女仙郞会洞房。 
　　今日蓝桥相会处。　　　　明年生下状元郞。 

　　第二十三出　格天 
　　【点绛唇】〔旦上〕霭霭天香。沉沉星斗。正是临朝时候。俟金鸾渐出龙楼。鸣玉磬万神拱手。 
　　玉皇殿上掌书仙。出入云衢步九天。执掌天曹司祸福。霞衣熏染御炉烟。小圣乃是玉帝殿前左侍金童。司人间善恶之籍。掌天下祸福之枢。今日乃腊月晦日。天下土地社神。皆来陈奏人间善恶。作善者降之以祥。作恶者降之以殃。道犹未了。传言玉女已到。 

　　【前腔】〔贴上〕环佩铿锵。笙歌嘹喨。出重霄步入天堂。听阙下钟鸣鼓响。 
　　淡月疎星遶建章。仙风吹下御炉香。侍臣鹄立通明殿。一朵红云捧玉皇。小圣乃是玉帝殿前右侍传言玉女。如今圣驾临朝。不免上殿则个。〔净上〕凤眼蚕眉盖世雄。忠良义勇汉关公。生前忠正无私谄。死入天堂太极宫。小圣乃汉将关云长是也。今日轮该直殿。不免上殿则个。〔丑上〕皂■〈岂斤〉乌靴执火轮。金鞭闪闪逐雷霆。身骑黑虎如飞电。顷刻腾云上太淸。小圣乃是黑虎主玄坛赵元帅是也。今日轮班直殿。不免上殿则个。 

　　【出队子】〔外生末同上〕纔离黄壤。纔离黄壤。足蹑祥云到上方。昭灵神贶事非常。一一敷陈到玉皇。善恶攸分。祸福自彰。 
　　〔外〕小圣乃是京都土地是也。〔生〕小圣乃是河南土地是也。〔末〕小圣乃是湖广土地是也。〔杂〕小圣乃祥符县土地是也。〔众〕今日乃腊月三十日。不免各把人间一年之内所作善恶。奏闻玉帝。此乃是三天门下。列位请进。〔旦〕奏事官出笏三舞蹈。 

　　【神仗儿】〔众〕扬尘舞蹈。扬尘舞蹈。遥瞻天表。弥罗浩浩。各具敷陈干冒。明罪禄显天条。 
　　〔旦〕奏事官听命。凡人间小善微恶之事。具表累奏。以凭查考。如有巨恶深善之人。卽当面奏。以行惩赏。〔外〕今有江夏冯商。 

　　【驻马听】无子之京。娶得张家一美人。见他哀情凄惨。不犯私情。送返严亲。聘财不索半分文。量如沧海人难并。如此良民。合生一子以传家庆。 
　　〔旦〕冯商旣有此德。合与一子。以继善人之后。江夏土地。备奏其详。〔末〕江夏土地奏闻上帝。那冯商呵。 

　　【前腔】积善存仁。蹈矩循规太古民。况且敬尊宗党。礼让亲邻。爱惜生灵。济人急难不求闻。赈人饥馑无悭吝。一点仁心。孜孜为善不图侥幸。 
　　〔旦〕冯商家庭之间。又有此德。合与他一贵子。以为善者劝。〔末〕臣是中都土地。奏闻上帝。 

　　【前腔】有以德王生。因受冯商活命恩。争奈家贫无报。密遣娇妻。侍枕温衾。那冯商严声厉色到天明。略无私意迷方寸。他笔不曾停。写道不淫人妇妇不淫人。 
　　今有冯商写字纸见在可证。〔贴〕冯商实有此德。古来罕有。合与极贵之子。报他积善之功。〔杂〕臣祥符县土地奏闻上帝。那冯商呵。 

　　【前腔】贸易之京。回至祥符客店门。拾得遗金百两。久住于斯。等待那人。交还不取半分文。全他父子残生命。义气仁心。卽非矫揉眞谦谨。 
　　〔旦〕冯商处处施恩。人人怀德。处幽室而不乱纲常。舍己财而不图偿报。阴德阴功。无出其右。今谪下文曲星君。与冯商为子。连中三元。又谪下织女星。与丞相富弼为女。速召二位星官听令。 

　　【金钱花】〔小生小旦上〕忽闻上帝传宣。传宣。卽时便驾云骈。云骈。蒙勑命。听纶音。端象简。正云冠。端象简。正云冠。 
　　〔旦〕玉帝勑旨。谪下文曲星君与冯商为子。连中三元。官封五世。织女星与富丞相为女。生于二月初一日子时。就与文曲星君同年同月同日同时。配为夫妇。以报善人之后。谢恩退朝。 

　　【神仗儿】〔小生小旦〕云霞五色。云霞五色。风霆寥寂。万籁声俱息。只见星斗荧煌昭晰。难得这好良夕。 
　　〔外〕敢问上圣。那壁厢黑云裏两个靑眼夜叉。押着白牛一只。黄犬一只。却要到那裏去的。〔旦〕那白牛是唐朝李林甫。那黄犬是宋朝秦桧。此二人欺君误国。阎王着夜叉押去。将白牛投入牛胎。将黄犬投入犬胎。以为阴报。〔外〕呀。原来如此。 

　　【前腔】〔众〕天风两腋。天风两腋。霓裳飘逸。环佩随云舃。只见天路行来无迹。承帝命奉公役。 
　　〔生〕启上圣。那壁厢白云裏。一个牛头夜叉。押着一个人到那裏去。〔旦〕世上有等人。专一陷害良善。克众成家。玉帝着被害之人。投入其家为子。他日寸草不留。以为阳报。〔众〕原来如此。世上也有一二作善的么。〔旦〕作善的呵。 

　　【双声子】冯商的。冯商的。积功累德。冯商的。冯商的。施仁布泽。帝心简于幽默。当加厚宠锡。文曲星被谪。投入凡胎。为其子息。 
　　〔外〕启上圣。此间已是京都界内了。请织女星下界。〔外贴〕暂辞金凤阙。权下五云端。〔下〕 

　　【前腔】〔众〕鄂州的。鄂州的。冯商版籍。江夏的。江夏的。冯商第宅。九天须臾经历。文曲降紫极。托生下域。连中三元。旋登九棘。 
　　〔生〕启上圣。此间已是江夏。请文曲星君下界。〔末小生〕在天为七曜。凡世作三元。〔下〕 

　　【出队子】〔二旦丑净〕朱幢宝盖。朱幢宝盖。特送星官离上台。暂临尘世入凡胎。我等祥光回驾来。五色云车。六龙拥排。 
　　恭承帝命下天庭。　　　　暂向人间托化生。 
　　文曲已看归下界。　　　　吾侪仍复上靑暝。 

　　第二十四出　挺生 
　　【忆秦娥】〔净上〕推命是生涯。〔末上〕卖药无常价。〔净末见介〕夜来三更时分。家家听得空中鼓乐喧天。有人说道迎送状元到冯宅去。此事眞奇异也呵。〔外〕我家亦闻空中此言。冯氏未必生子。可同去一望。〔众〕转湾抹角。此间已是了。〔生上〕龙驹有种。麟儿无价。幸喜添丁昨夜。 
　　是何人。呀。原来是列位先生。〔净末外〕作揖作揖。昨夜三更时分。家家听得空中鼓乐喧塡。有人说道送状元到冯宅。今日特来贺喜。〔生〕实不敢瞒。夜来果添一子。〔净〕如此该打一打喜。易长易大。〔生〕当设小晏奉款。列位来得正好。〔净〕今日喜得了令郞。我在人家算命。遇了好八字女子。当作一伐。以报大恩。〔外〕今日喜得了令郞。明日长大。学生当尽心教益。成一大儒。〔末〕令郞的肥儿丸。抱龙丸。稀豆丹。都在小子身上。包他一生无病。〔生〕旣蒙列位厚情。敢烦冰月先生排一命。笔耕先生取一名。房下身子欠安。与种杏先生求一方。〔外〕旣蒙相委。还是先推排八字。〔净〕令郞二月初一日不知甚么时辰。〔生〕半夜子时。〔净〕今年辛卯年。二月又是辛卯月。初一甲子日。又加甲子时。〔讲命介〕人禀天地。命属阴阳。生居覆载之内。尽在五行之间。欲知贵贱。先观月令及提纲。次断吉凶。命以日干为主。三元要成格局。四柱喜见财官。用神不可损伤。日主二月正及时。今推究其浅深。大要在于日时。好个二月初一日。又好个子时。此命将来名标金榜。身旺逢官。威振边疆。位登九棘。诚三公之命也。可喜可喜。 

　　【五供养】冯兄可贺。关煞俱无。八字平和。〔生〕不知后来读得书否。〔净〕命中应贵显。有分中高科。子平上说道。有官有印。当作廊庙之材。无破无冲。定为栋梁之器。有官有印。况又无冲无破。〔外〕不知几年上中举。〔净〕靑云当弱冠。拟听鹿鸣歌。仕途碌碌。直登高座。 
　　〔生〕启动。如今烦笔耕先生取一名。 

　　【前腔】〔外〕题名付我。员外在京中回来得的。欲取冯京。尊意如何。〔净〕京裏回来得的。取名冯京。但不知京字怎解。〔外〕京者大也。我毛诗曾读过。左传尽看过。〔生〕不知毛诗左传上怎么说。〔外〕毛诗上说道。如砥如京。左传上说。莫之与京。毛诗左传。义理推来皆可。〔净〕先生不要差了。被人笑你。〔外〕说文曾考订。义理不差讹。若有差讹。是吾之过。 
　　〔生〕房下身子欠安。烦种杏先生写一方。〔末〕胎前产后。小子能治。 

　　【前腔】当归半夏。香附干姜。白朮升麻。〔生〕腹中有疾。〔末〕消痰加枳壳。活血用红花。〔生〕大便有些不实。〔末〕大便不实。再用猪苓泽泻。〔净〕莫不是旧方。〔末〕旧方曾考订。或减或增加。我三世明医。岂有差讹。 
　　【前腔】〔生〕褚先生。蒙君过我。受你奇方。治我浑家。陈先生。多君知典籍。名字取来佳。卫先生。推详八字。更又多劳足下。未能酬厚礼。且请吿杯茶。〔净末外〕令正坐草。不劳赐茶。〔生〕少待从容。踵门叩谢。 
　　独夫新得子。　　　　老蚌始生珠。 
　　莫作寻常看。　　　　他年作大儒。 

　　第二十五出　议亲 
　　【秦娥怨】〔贴上〕良人作相固多荣。自愧奴家福本轻。一女宝和珍。可怪年来多病。 
　　睡起纱窗日影红。玉钗斜堕鬓云蓬。新愁一种郁心中。镜掩红鸾尘垢封。小女碧云。年方二八。欲招一壻。以为养老。可怪年来多病。不免唤老姥扶小姐出来。吃些汤药。多少是好。老姥姥。扶小姐出来。〔丑扶小贴上〕 

　　【前腔】〔小贴〕行行且止复行行。娇弱形骸病不胜。 
　　母亲。病久如何是好。〔贴〕只指望你减三分。到又增一倍。旣然如此。可用些汤药纔好。 

　　【香罗带】娇娃体欠宁。花容瘦损。天。倘有不测呵。我的千仓万箱谁管领。思之使我好伤情也。看他形憔悴。热如蒸。向晚寒生如卧冰。只此难胜也。犹恐恹恹病愈增。 
　　【前腔】〔小贴〕我身如瘦鹤形。贪眠懒行。天。无端为我成此病。呻吟日夜不停声也。嗟腹饱。苦头疼。未审何时得体宁。〔贴〕昨夜裏曾睡得么。〔小贴〕昨夜裏呵。欲睡难成。斜倚熏笼坐到明。 
　　【前腔】〔丑〕小姐。你今年有晦星。暂得祸生。寿夭死生有命。可怜骸骨瘦棱棱也。服药饵。祷神明。药无功神不灵。祸福难明也。须请星士前来问五行。 
　　〔丑〕夫人。如今请个先生。与小姐算一命如何。〔贴〕说得正是。扶小姐进去。〔小贴〕病中人似梦。愁裏日如年。〔贴〕院子那有。〔末〕帘外供祗应。阶前听使令。夫人有何钧旨。〔贴〕外边有算命的。请一个进来。〔末〕府前有个卫冰月先生。甚是有名。请他进来。〔贴〕就请他罢。〔末〕卫先生在么。 

　　【水底鱼】〔净上〕推算最有名。言无不应。人人称我是神明。大哥拜揖。大哥有何事。〔末〕富丞相府中。特来请你。〔净〕这便就行。你去通报。〔末〕禀夫人。推命的请到了。〔贴〕着他进来。〔净〕夫人。算命的拜揖。〔贴〕先生是子平是五星。〔净〕小子多能。子平兼五星。手中无物。一本百中经。请问小姐贵造。〔贴〕欲问年庚。今当二八龄。〔净〕何月何日。〔贴〕仲春朔日。半夜子时生。〔净〕我那裏有个冯京。靑春二八龄。〔贴〕也是十六岁。不知何月日。〔净〕同年月日。也是子时生。〔贴〕听说冯京。他父亲是甚名。〔净〕他父亲是冯商。〔贴〕他何方人氏。〔净〕鄂州江夏人氏。〔贴〕曾做甚营生。 
　　〔净〕那冯商当年在外为客。〔贴〕那冯商当初无子。〔净〕咳。奇怪。夫人为何晓得。他当初果然没有子。〔贴〕敢是他妾所生的。〔净〕非妾所生。他在京曾娶一妾。说道他父亲卖他倍偿官粮。心有不忍。不索聘财就遣还。他因有此阴德。生下冯京。此子九经三史。无所不通。好个秀才。〔贴〕阴德中来的。冯京可曾婚娶么。〔净〕还未有亲。〔贴〕我欲招他为壻。不知他父亲肯否。〔净〕他父亲有何不肯。只怕丞相不欲。〔贴〕我丞相总然不肯。我宛转劝他。就烦先生作伐。〔净〕当得。况且小姐命中。今年正该见喜。若不见喜。便多疾病。〔贴〕先生。不知小女之病。几时脱体。〔净〕若要脱体。直待见喜。若不见喜。一定不起。况小姐今年红鸾天喜在命。〔末〕禀夫人。丞相回来了。〔净〕丞相回来了。小子且吿退。〔贴〕你且不要出去。且在门外伺候。待丞相叫你。便可进来。 

　　【秦娥近】〔末上〕儒生入相岂无荣。继我书香子未生。一女貌娉婷。只恐红颜薄命。 
　　〔贴〕丞相万福。〔末〕夫人拜揖。有甚么人在此。〔贴〕算命先生在此。与孩儿讲命。〔末〕推命如何说。〔贴〕他说一时不能痊好。直待见喜方可。〔末〕叫院子。唤算命的进来。等我问他。〔末〕算命先生。丞相唤你。〔净跪介末〕算命先生。起来站着。你说小女之命。为何多病。〔净〕小姐贵造。今年红鸾天喜星照命。若不见喜。灾疾不能脱体。〔贴〕丞相。方纔那星士说。鄂州江夏有个秀才。是冯商之子冯京。与我孩儿同年同月。日时一字不差。其子五经三史。无不通晓。况小姐命中正欲见喜。何不招他为壻也好。〔末〕星士。他父亲是何等人。〔净〕是个富翁。〔末〕虽是富翁。难与我家结亲。我丞相之女。岂无公卿之子为配乎。〔贴〕丞相差矣。婚姻之事。但择女壻贤否。何拘门第之高低。〔末〕夫人。且不要讲亲事。待我再问他一问。星士。小女果然为何多病。 

　　【啄木儿】〔净〕人多病系五行。五行若不济呵。旦夕之间灾祸生。交夏来罗计相冲。罗乃火之首。计乃火之余。相作炒怎得安宁。〔末〕旣是罗计作炒。与他禳星作福何如。〔净〕禳星作福无灵应。须得见喜方安静。若是见喜呵。此病随时便减轻。 
　　【前腔】〔贴〕丞相。你且休迟滞宜早行。但得个诗礼门墙便可成。旣是个积善之家。况此子又是饱学书生。丞相。不如及早谐婚聘。儿孙自有儿孙命。难得个同年同月同时同日生。 
　　【前腔】〔末〕我操国柄佐圣明。我是九棘三槐位裏人。要择个坦腹东床。岂无个贵戚王孙。夫人。不但女壻要择。亲家也要择。朱门白屋难相并。田翁国老非同等。这段姻缘断不成。 
　　院子。打发先生去罢。择壻固知有快壻。做媒不怕无良媒。〔末下丑上〕吿夫人知道。小姐病势。十分之中。已去八九分了。不知有甚缘故。〔贴〕且喜。叫院子唤那先生转来说话。〔小末〕先生。夫人又唤你转来。〔净〕夫人有何分付。〔贴〕先生。小女方纔议亲之时。病势减去八九分。果应先生口了。〔净〕可见小子说得不差。〔贴〕由此观之。岂非姻缘。待我再劝丞相肯从。定烦先生为媒。〔净〕小子自当领命。 

　　姻缘姻缘。　　　　事非偶然。 
　　谋事在人。　　　　成事在天。 

　　第二十六出　讲学 
　　【西地锦】〔末上〕日暖风轻云淡。芸窗徐卷湘帘。老来厌舞靑萍剑。日常披展牙签。 
　　函丈春风绛帐。皋檠夜雨靑灯。先圣已开文学。词臣多起明经。老夫陈笔耕是也。叨居师席。教训生徒。虽有数辈。止得冯商之子冯京。六经淹贯。诸史旁通。他日必有一个大成就也。又有喩氏之子喩罅。顽劣无似。决无有成之理。道犹未了。冯喩二子早到。 

　　【前腔】〔小生上〕素志惟甘淸淡。三坟五典沈酣。〔丑上〕致君尧舜吾何忝。荷衣拟换朝衫。 
　　〔小生丑〕先生拜揖。〔末〕你两个可温些经史。去求取功名。〔丑〕学生这书如酱烂熟。不必又温了。只是诗词歌赋不曾晓得一些。欲求先生教授古诗一首。未审如何。〔末〕这也使得。我就教你两个一首诗。你用心听着。画山水歌。〔丑〕做皮匠歌。〔末〕良工善得丹靑理。辄向茅茨画山水。〔丑〕张公惯为裁靴底。日出卯时纔做起。〔末〕地角移来方寸间。天涯写在笔锋裏。〔丑〕锥钻放在面子间。楦头放在箩头裏。〔末〕日不出兮月长生。云片片兮水泠泠。〔丑〕穿不上时放长些。穿得好时要价增。〔末〕经年蝴蝶飞不出。累岁桃花结不成。〔丑〕今年油靴卖不得。明岁皂靴做不成。〔末〕一片石。数株松。〔丑〕一块蜡。数根棕。〔末〕远又淡。近又浓。〔丑〕皮又烂。底又松。〔末〕不出门庭三五步。观尽江山千万重。〔丑〕不出门庭三五步。脱了靴底再来缝。〔末〕冯京。你看喩罅这个畜生。教他读诗。一发胡说不成才。你不要学他。〔小生〕是。〔末〕冯京。你拏书来。讲与我听。〔小生〕不敢动问先生讲何书。〔末〕取论语来讲。德行颜渊闵子骞冉伯牛仲弓。言语宰我子贡。政事冉有季路。文学子游子夏。你就讲这一节。〔小生〕德行颜渊闵子骞冉伯牛仲弓。德存于心。行见于外。人以德行称者。惟颜闵冉仲四子而已。言语宰我子贡。自言曰言。答述曰语。孔门之下。善于言语者。惟宰我子贡二人而已。政事冉有季路。文学子游子夏。通于政事文学之科者。惟有此四人为然。此孔门之四科。世俗之十哲也。〔丑〕我看他不识文理。解差了。学生讲与先生听。德行颜渊闵子骞冉伯牛仲弓。言语宰我子贡。政事冉有季路。文学子游子夏。〔末〕你念是这等念。你且解与我听。〔丑〕德行颜是一个人的姓名。那德行颜渊那闵子骞去冉伯家裏一只牛。仲弓言语宰我。是那仲弓去说与宰我知道。子贡政事。那宰我不信。子贡证说道实是他牵去了。那冉有季路闻得这桩事。学子游的儿子说知道。夏。果然还是他牵去了。这等讲。〔末〕这畜生。都是胡说。 

　　【玉芙蓉】宾师分所严。道学吾何忝。况门墙诸子学优才赡。云龙天上争先遶。雪案萤窗莫久淹。前程暗。倘吾徒造就。那时节须知靑者出于蓝。 
　　【前腔】〔小生〕胸中星斗敛。笔底云烟染。看春闱鳌头许谁先占。斲琴须用桐和梓。作室宜求梗与楠。吾何憾。朝经暮史。君不见蛟龙头角岂终潜。 
　　【前腔】〔丑〕诗书最可嫌。酒色偏不厌。饱肥甘何尝用菽水虀盐。〔小生〕作囊槖如何。〔丑〕腰缠十万还骑鹤。〔末〕你读书如何。〔丑〕腹饱五车期步蟾。深知感。严师益友日磨渐。那时成就有何难。 
　　讲艺谈经道理明。　　　　耕田东望作西成。 
　　鱼龙变化无多日。　　　　只待春来第一声。 

　　第二十七出　应试 
　　【六么令】〔丑上〕钦承朝命。来选择楚地书生。立意存公正洁如冰。但得禹门头角变。拟为当代掌丝纶。 
　　下官钦承皇命。来选湖广英才。叫巡绰官。〔外末上〕少小须勤学。文章可立身。满朝朱紫贵。尽是读书人。巡绰官见。 

　　【前腔】〔净小生上〕槐花正黄。赴科场举子忙。各把胸中蕴尽敷扬。五百名英雄都到此。不知谁是解元郞。 
　　举子齐了。烦乞通报。〔外末〕举子吿进。〔小生净见介丑〕当职钦承皇命。来此考选汝等。一不许夹带怀挟。二不许替作文章。三不许交头接耳。违者押出。我朝开科取士。不用策论文章。一场作对。二场咏诗。三场作词。各归席舍。〔小生净〕是。〔丑〕且出一对。杜鹃花裏杜鹃啼。有声有色。〔小生〕学生有。蝴蝶梦中蝴蝶舞。无影无形。〔丑〕这秀才出口成章。地字号上来领题。〔净〕学生有。〔丑〕这个秀才好丑陋。〔净〕学生的外貌虽陋。内才充足。〔丑〕也罢。就把你外貌出一对与你对罢。麻面苍须。好似羊肚石倒栽蒲草。〔净〕学生也把大人尊容来对。歪唇白眼。犹如海螺杯斜嵌珍珠。〔丑〕再看后场。天字号领题。〔小生应介丑〕第二场月字为题。吟诗一首。〔小生〕有甚指挥离海峤。凭何文引到天涯。更有一端违法处。夜深无故入人家。〔丑〕七步之才。深庆朝廷得人矣。可贺可贺。地字号领题。就把风字为题。吟诗一首。〔净〕风风。来无影。去无踪。也曾穿帘入户。也曾透入皇宫。风。你毒六月裏去别人家过夏。十二月倒在我家来过冬。〔丑〕满口胡柴。全无文法。且去。天字号领题。第三要做赋一篇。再把月字为题。 

　　【淸江引】〔小生〕长空万里天街静。皎皎明如镜。中秋色倍明。雪夜光尤莹。广寒宫折桂枝扬名姓。 
　　〔丑〕眞奇才也。旣折桂枝。定扬名姓。第一名解元已定。〔小生〕多谢老大人作养。〔丑〕地字号领题。〔净〕学生有。请出题。〔丑〕也把月字为题。作赋一篇。 

　　【前腔】〔净〕一轮皓魄淸辉映。万籁声俱静。敲砧门巷声。吹笛关山韵。断肠声此夜偏难听。 
　　〔丑〕你的前场俱不可取。后场可观。当今缺少人才之际。姑取第二名亚魁。冯京第一名解元。 

　　作养人才日。　　　　留心早决科。 
　　棘闱文战罢。　　　　同听鹿鸣歌。 

　　第二十八出　登科 
　　【菊花心】〔生上〕当今天子选贤良。游子天涯去路长。〔旦上〕一念感穹苍。愿得他名题金榜。 
　　员外万福。〔生〕孺人拜揖。〔旦〕员外。孩儿应取科举。不知功名之事若何。〔生〕荣枯得失。皆由天命。孺人不必挂念。 

　　【驻马听】暮景生儿。爱惜犹如掌上珠。若不为功名二字。怎割舍得他途路奔驰。父子东西。天那。愿他平步上云梯。高车驷马还乡里。〔合〕心内忧疑。倚门悬望捷书飞至。 
　　【前腔】〔旦〕景入桑楡。得绍箕裘庆有余。止合躬耕■〈亩犬〉亩。形影相随。早晚相依。员外。心高过望显门楣。敎他背井离乡地。 
　　〔合前丑上〕有事不敢不报。无事不敢乱传。报事报事。〔生〕报何事。〔丑〕令郞乡试。中第一名解元。〔生〕恐无此事。〔丑〕本县大老爷知道了。亲自送捷报来了。〔生〕値当快安排酒席。迎接便了。 

　　【瑞鹤仙】〔外上〕昨日尙居田舍。今朝身上云梯。将相何曾有种。还须敎子读书。 
　　〔生跪接介〕冯商迎接父母老爷。〔外〕先生差了。何以如此之称。〔生〕冯商乃治下小民。〔外〕久慕先生。年高有德。如今令郞又高中了。先生必是封君。〔生〕値当将酒过来。 

　　【山花子】〔外〕登云发轫从今进。伫看科甲连登。羡靑年学业有成。战文场压倒英雄。〔合〕叹诗书何尝负人。一朝荣贵昼锦行。荣亲显妻受帝恩。不枉了萤窗十载辛勤。 
　　【前腔】〔生〕自惭老朽惟安分。守田农处世无能。幸遭逢贤侯赞成。使蟾蜍万里飞腾。 
　　〔合前外〕学生蒙朝廷钦取。卽日赴京。令郞上京会试。就在学生船上同去罢。〔生〕多谢父母大人作养。〔外〕吿谢了。 

　　一举登科日。　　　　双亲未老时。 
　　锦衣归故里。　　　　端的是男儿。 

　　第二十九出　辞亲 
　　【步蟾宫】〔生旦吊场小生上〕蟾宫仙桂折高枝。不负趋庭学礼诗。鹿鸣宴罢马如飞。功名遂少年豪气。 
　　爹爹母亲请上。待孩儿参拜。〔生〕孩儿。你先去拜了祠堂。然后来拜我每。〔小生〕少年一举占高科。皆赖祖宗积善多。报效未能颁紫诰。承恩先听鹿鸣歌。〔拜父母介〕夜雨灯前蒙训育。春风堂上醉酴苏。今朝喜把蓝袍换。不羡班衣戏彩过。〔生〕孩儿。我不料你这等靑年。就中解元。此亦人生所难得者。明年会试之年。倘得一官半职。不负了父母教育之功。本县堂尊大人。朝廷钦取赴京。他要座船上同你去。你可收拾行李。同他去罢了。〔小生〕孩儿情愿在膝下侍奉父母。不敢远游。以背圣经。〔生〕我如今年将七十。光景无多。犹如半夜残灯。树头黄叶。你趁我两人在日。看你头角峥嵘。前呼后拥。显亲扬名。也胜是死后三牲五鼎之祭。快收拾行李起程。早去早回纔是。 

　　【园林好】〔小生〕从亲命只得远离。我何忍脱班斓舞衣。儿去了呵。谁侍奉高堂甘旨。爹爹。我若及第便回归。及第便回归。 
　　【前腔】〔生〕我孩儿不须致疑。论功名在靑年可为。若得你连登高第。显双亲耀闾里。 
　　【尾声】〔小生〕辞亲舍赴帝畿。从此登山涉水。莫使双亲频倚闾。 
　　出门咫尺是天涯。　　　　千里迢迢早问家。 
　　愿你此行犹折桂。　　　　休敎迷恋上林花。 

　　第三十出　及第 
　　【北点绛唇】〔外上〕玉露沾衣。九重金殿珠帘起。伫立丹墀。上下传恩旨。 
　　银烛朝天紫陌长。禁城春色晓苍苍。千条弱柳垂靑琐。百啭流莺遶建章。下官待漏侍臣。今年礼部会试。取得第一名。乃是江夏冯京。此人才高学博。今日特御文德殿。问以治安之策。只得在此接应。 

　　【前腔】〔小生〕圣主崇儒。携书千里来投试。惭愧无知。实忝魁多士。 
　　我冯京登乡试之首。又叨会试之元。今日圣上御朝策试。此间已是文德殿前。不免拱听玉旨。〔末〕对策臣不得登殿。就在丹墀下俯伏。〔小生拜介末〕奉圣旨。自古帝王之御天下。必资文学之士。以成报国之功。第一问王者治国之道。当以何者为先。〔小生〕臣闻为君之道。 

　　【驻马听】正大光明。纳谏如流远佞臣。忆昔舜由勤问。禹拜昌言。汤有盘铭。若还懈惰与荒淫。万民失望生灾衅。肝胆披陈。须知国正天心自顺。 
　　〔末〕第二问。为臣之道。何者为先。〔小生〕臣对。当今之世。 

　　【前腔】所重能文。设试开科网俊英。务选饱餐三史。博览九经。能尽孝弟忠贞。一朝侥幸榜题名。何尝报国捐躯命。皆窃禄承平。那见杲卿骂贼朱云廷诤。 
　　〔末〕第三问。为父之道。何者为先。 

　　【前腔】〔小生〕臣对。父乃严亲。身敎为难不可轻。当效义方窦氏。孟母三迁。孔鲤趋庭。父慈子孝出天伦。家庭所贵无偏听。若是爱恶不明。古来几个如虞舜。 
　　〔末〕圣上又问。为子之道。何者为先。 

　　【前腔】〔小生〕臣对。孝养之情。一日三公不足荣。忆昔卧冰求鲤。泣竹笋生。第恐难成。但能下气与怡声。问衣寒暖频温凊。要色养恭勤。莫如犬马无别无敬。 
　　〔末〕听宣谕。观卿所对。直言君道。备述臣情。亲之教子。子之养亲。皆得其宜。实惬朕意。今宜居第一。候旨下。 

　　【滴溜子】〔众持袍笏冠带上〕这袍笏。这袍笏。置从内廷。这冠带。这冠带。恩光显荣。降从九重。丹阃传宣赐试臣。实为荣幸。随勑佩服。昼锦登瀛。 
　　〔末〕奉圣旨。廷试第一名状元冯京。赐袍笏冠带各一事。随卽佩服谢恩。〔众下〕口衔天语重。身惹御炉香。 

　　【驻云飞】〔小生穿介〕草草陈情。三战皆叨第一名。自愧图侥幸。惟恐辜明圣。臣陋巷一书生。滥叨恩命。愿圣寿无疆。四海歌尧舜。顿首山呼万万春。顿首山呼万万春。 
　　〔末〕奉圣旨。着教坊司具鼓乐。迎送状元赴琼林宴罢谢恩。 

　　金殿传胪第一声。　　　　三元连中占魁名。 
　　少年且是文章显。　　　　岂但龙头属老成。 

　　第三十一出　招壻 
　　【楚阳台】燮理阴阳。调和鼎鼐。会明良世际雍熙。吾家爱女已及筓。未得乘龙佳壻。 
　　下官乃当朝左丞相富弼是也。爵尊一品。乃天子之腹心。位列三公。为朝廷之耳目。下官有一小女。名唤碧云。年方十八。未曾许聘他人。昨日见廷试状元冯京。他连中三元。才貌兼美。意欲招他为壻。不知他曾娶妻否。叫堂候官。〔小末上〕珍珠帘下供祗应。白玉阶前听使令。丞相爷有何分付。〔末〕你取新状元同年录过来。〔小末〕有在此。〔末看介〕湖广鄂州江夏县人氏。父冯商。母金氏。未娶。咳。莫非天缘也。堂候官。今科状元。一者靑春年少。二者才貌兼全。我看同年录。此人尙未娶妻。我欲招他为壻。但恐傍人议论〔小末〕丞相爷一人之下。万人之上。谁敢议论。况状元乃天禄石渠之贵客。小姐是瑶台阆苑之神仙。自古道机会一失。不可再得。 

　　【八声甘州】〔末〕我执掌朝纲。位三台辅佐明王。务使心存忠正。免言官说短论长。堂候官。我若得那靑年才子为佳壻。添我阀阅门墙倍有光。端详。这姻缘果是无双。 
　　【前腔】〔小末〕酌量。身居金马玉堂。中三元才岂寻常。如斯佳壻。万千年靑史名香。这郞才女貌人间少。夫贵妻荣实异常。参详。结朱陈两姓相当。 
　　〔末〕旣如此。你可分付直日匠人。搭起彩楼。请小姐上楼看迎状元。你可将丝鞭递与他。〔小末〕理会得。 

　　彩楼高架近银河。　　　　未审天缘是若何。 
　　不用屛中图孔雀。　　　　管敎仙子近嫦娥。 

　　第三十二出　谒相 
　　【窣地锦裆】〔小旦丑同上〕少年生长在深闺。举步何曾出绣帏。爹爹严命怎生违。特上层楼步缓移。〔小生外生同上〕少年一举占高魁。连中三元世所稀。长安得意马如飞。看遍曲江花满堤。 
　　〔小末上〕状元请住马。〔小生〕足下有何话说。〔小末〕小官乃富丞相府中一个堂候官是也。俺丞相有一小姐。年方十八。今已在彩楼。欲招状元为壻。特奉丝鞭。请状元收下。〔小生〕学生有父母在堂。娶而不吿。恐亏孝道。不敢奉命。〔小末〕旣如此。状元且收了丝鞭。待状元回府。禀过令尊令堂。然后来毕姻。亦未为迟也。〔众〕年兄。富丞相之命不可不从。请收下丝鞭罢。〔小生〕奉命了。〔小旦〕赤绳系足前生定。月老姻书宿世缘。〔丑小旦先下小末〕请状元少住。待小官去禀丞相爷。就请相见。〔小生〕列位年兄先请了。〔众〕旣如此。先吿别了。〔下〕 

　　【合欢令】〔末上〕朝夕萦方寸。为爱女未遂良姻。 
　　〔小末〕禀上丞相爷知。状元已接了丝鞭。在门首候见老爷。〔末〕他没有甚么推阻么。〔小末〕他说有父母在堂。不吿而娶。恐亏孝道。其时小人说。旣有令尊堂在府。且接了丝鞭。待状元回去禀过。然后毕姻未为迟。状元一闻其言。喜之不胜。〔末〕请他进来。〔小末〕状元。丞相爷有请。〔末小生行礼介〕小生乃一介之寒儒。何幸得亲威仪。不胜惶恐之至。〔末〕恭喜连中三元。古来罕有。〔小生〕小生出自寒微。忝登一第。今蒙老丞相俯就。但有家父母在堂。不敢自专。容待禀知。方敢尊命。〔末〕言之有理。待老夫明日奏过官裏。赐你回家去毕姻。老夫亲自送小女到府上。〔小生〕多感厚情。〔末〕聊设小晏奉款。 

　　【一封书】你功名事早成。中三元大著名。今谐就此亲。想前生曾注定。方信书中有女颜如玉。衣紫腰金昼锦行。你趁靑春秉忠贞。大展经纶佐圣明。 
　　【前腔】〔小生〕山泽裏小生。赖尊颜沐宠恩。蒙俯就契姻。奈椿萱当暮景。若得乞恩归定省。公义私恩两尽情。仗尊威。奏明君。当束琴书步后尘。 
　　旣蒙过爱。明日拱听玉音临降。就此吿回。 

　　状元原是属英雄。　　　　人似神仙马似龙。 
　　夜半归来更漏永。　　　　金吾不敢问行踪。 

　　第三十三出　庆缘 
　　【唐多令】〔贴上〕锦绣华堂喜气浓。争看佳壻近乘龙。鼍鼓振■〈口逢〉■〈口逢〉。朱履满堂声哄。 
　　欲将己女配多才。未卜姻缘事可谐。夫妇本是前生定。曾向蟠桃会裏来。奴家自从嫁与丞相。止生一女。年方十八。今早丞相架彩楼。招状元为壻。未知缘分若何。我向来要将小姐嫁与冯家。以报旧日之恩。谁料丞相嫌他布衣之家。今若招状元为壻。门户相当。只是冯氏之恩。无由可报。 

　　【前腔】〔末上〕一段姻缘天上来。何须红叶良媒。 
　　夫人贺喜。〔贴〕丞相。何喜可贺。〔末〕孩儿亲事已谐了。〔贴〕丞相贺喜。如此选在何日成亲。〔末〕那状元父母俱存。我与他奏过官裏。钦锡他回家毕姻。老夫自送女儿到他家去。〔贴〕状元是何方人氏。〔末〕乃是湖广人。〔贴〕他父亲叫甚名字。〔末〕他父叫冯商。母金氏。状元冯京。〔贴〕咳。丞相。有这等事。〔末〕夫人。为何。〔贴〕丞相。你可记得。前日那星士来说的亲事。是何方人氏。〔末〕他说同年月日时。不曾说名字。不知那里人。〔贴〕丞相。你当时为何不肯。〔末〕夫人。我是当朝丞相。岂可与布衣老叟结姻。以此不允。〔贴〕如今这状元如何。〔末〕状元天下之福。他年方弱冠。连中三元。阀阅相当。〔贴〕丞相。有这等事。状元就是星士说的冯京。〔末〕不信道就是他。〔贴〕丞相不信。再查他同年录。便见眞假。〔末〕院子。讨新科进士同年录来。与我再看一看。〔小末〕同年录在此。〔末〕冯京年十八岁。二月初一日子时生。果然是。夫人。你原初为何执意要将小姐嫁他。〔贴〕丞相听禀。 

　　【锁南枝】吾先父纲运时。把官粮运折无措陪。〔末〕后来怎么。〔贴〕只得卖家私。家私尽倾废。〔末〕卖尽家私。后来怎么。〔贴〕说也惶愧。〔末〕但说何妨。〔贴〕将奴卖取。百两白金。便成文契。〔末〕如何又得回来。〔贴〕那人见我悲啼。不觉慈心起。毫不染送我归。〔末〕旣然送你回家。财礼银如何了。〔贴〕聘礼银分文不索取。 
　　【前腔】〔末〕听斯语果是谁轻财重义人怎如。德行两坚持。仁心合天理。你可明说破莫隐欺。我为你报恩义。 
　　【前腔】〔贴〕施恩者你道谁。〔末〕是何人。〔贴〕三元是他生下儿。在湖广鄂州居。冯商是名讳。〔末〕咳。原来就是冯亲家。夫人一向为何不说。〔贴〕前日那星士呵。忽然说起。使我感德怀恩。欲成姻契。谁料你固执不从。今日天合配。丞相。你送小姐到他家去时。相见时劳记取。拜谢他厚恩义。 
　　【前腔】〔末〕姻缘事眞罕稀。有缘千里能会期。当日不从伊。只为布衣壻。怕人谈耻。今日连中三元。又成佳配。这夫妻五百年前。非通容易。夫人。我与你同送小姐去。相见时明说与。拜谢他厚恩义。 
　　人生不易结夫妻。　　　　五百年前注定的。 
　　前日嫌他布衣叟。　　　　状元原是布衣儿。 

　　第三十四出　荣封 
　　【望远行】〔生上〕沙裏黄金可致。天涯游子难招。〔旦上〕临行密密缝针线。意恐迟迟脱布袍。〔合〕还期夺锦标。 
　　〔生〕凤凰台上风光好。游子淹留不归早。〔旦〕春残旅邸身未闲。月照乡关归梦杳。〔生〕孺人。孩儿赴京会试。不知天意若何。我与你朝思暮想。中不中消息只在这两日。 

　　【石榴花】〔生〕碧云天杳。游子雁书遥。萱与桂。梓和乔。心旌千里各迢迢。想瀛洲无数英豪。夺锦标。论输赢毕竟成一笑。〔合〕念车囊久聚秋萤。望黄竿连钓春鳌。 
　　【前腔】〔旦〕斑衣年少。身在凤池遥。孤闷郁。寸心焦。门闾空倚过昏朝。倘吾儿得上靑霄。身着紫袍。不负孟母三迁敎。〔合前〕 

　　【不是路】〔丑上〕放下衣包。径入华堂便折腰。〔生〕呀。大哥。你为何事来。〔丑〕小子自京中来。〔生〕有何话说。〔丑〕来通报。〔生〕到此来报甚事。〔丑〕有京报。令郞连中三元。蓝袍脱却换宫袍。〔生〕小儿曹。三元地位安能到。〔丑〕员外。他有文才中必高。〔生〕这难道。四方英俊知多少。大哥。你莫非差了。莫非差了。 
　　【前腔】〔丑〕揭晓之朝。亲见冯京榜上标。纔分晓。〔生〕旣然如此。是实了。〔丑〕此捷音无可推调。〔生〕大哥。谢辛劳。白金一锭休嫌少。〔丑〕多谢。不枉奔波走一遭。〔生〕欣欣笑。呼童拔去门前草。倘有贺客来到。贺客来到。 
　　【皂角序】〔生旦〕论其年其年少小。论其才其才苍老。观其貌貌虽朴实。观其词词多华藻。在文场。人如将。笔如刀。文势好。流水滔滔。〔合〕南山大豹。东海巨鳌。豹文一变。鳌头独钓。 
　　【前腔】〔生旦〕历三闱文章考挍。霸四海贤才压倒。内岂无一个英豪。也须有十分高造。天资好。学问饱。命旣高。时又到。直上靑霄。〔合前〕 

　　【尾声】〔生旦〕今朝始得离学校。坐廊庙经邦论道。这都是辛苦中博来荣耀。 
　　〔丑上〕养子教读书。书中有珠玉。一子受皇恩。全家食天禄。此间已是冯员外门首。不免径入则个。〔生〕大哥何来。〔丑〕小人乃是本府太爷差来报事的。当朝富丞相。招令郞老爷为壻。奏过圣上。钦赐状元回家毕姻。丞相亲送小姐来了。已到五十里界上。三司府县都迎接去了。令郞老爷先回。卽刻就到。特差小人先来报知。〔生〕多启动了。〔丑〕不敢。一心忙似箭。两脚走如飞。〔下〕 

　　【风入松】〔小生上〕煌煌昼锦返乡邦。杏花红十里生香。前呼后拥争趋向。步瀛洲惟吾为上。今归去乡闾有光。人人争看状元郞。 
　　〔生旦〕孩儿。你回来了。〔小生〕爹妈请上。待孩儿参拜。〔生〕孩儿。你先去拜了祖宗。然后再拜我每。 

　　【前腔】〔小生〕豚儿何幸继书香。今归拜家庙先亡。少年侥幸登金榜。喜际遇文明之象。赖先人积善有庆。逢盛世际明良。 
　　爹妈请上坐。待孩儿参拜。 

　　【前腔】儿身侥幸沐恩光。赖双亲敎育之方。棘闱三战魁三榜。喜御笔亲提褒奬。〔生〕为何就得还家了。〔小生〕赐毕姻荣归故乡。蒙丞相选东床。 
　　吿爹妈知道。孩儿中榜之后。蒙当朝富丞相欲招孩儿为壻。奏过圣上。钦赐孩儿回家毕姻。又蒙圣上御笔。特封爹爹金紫光禄大夫之爵。母亲贤德夫人。〔生〕孩儿。你连登科甲。未及三年。岂有封赠父母之礼。〔小生〕圣上有言。为父者教子连中三元。不可比泛常为例。故此就封。孩儿禀过爹妈。开读圣旨。〔生〕快排香案。〔小末〕捧出紫泥光有烂。賷来官诰玉生烟。圣旨已到。跪听宣读。奉天承运皇帝诏曰。人之齐家。功莫大于教子。子之修身。志在贵于读书。今有状元之父冯商。教子连中三元。不可比常为例。特封父金紫光禄大夫。封母贤德夫人。待后考绩。再行爵赏。又赐状元黄金十锭。表裏十端。衣锦还乡毕姻。随卽还朝观政。望阙谢恩。〔生旦冠带霞帔谢恩介〕 

　　【前腔】山呼万岁谢吾皇。村庄老幸服冠裳。不胜雀跃忙稽颡。愿社稷如盘安享。〔小末〕山呼。〔生旦〕万岁。〔小末〕再山呼。〔生旦〕万万岁。皇图巩固百千年帝道遐昌。愿圣寿永无疆。 
　　〔小生〕吿爹爹。孩儿在五十里界先来了。岳父岳母随后就到。可备礼物筵席。〔生〕筵席俱完备了。〔丑〕金铛煑出膏粱味。玉碗盛来琥珀光。呀。你看我员外戴了冠带。穿了圆领。就是一个老爹了。孺人戴了凤冠。穿了霞帔。就是一位夫人了。眞是难得。可喜可喜。〔生〕孺人。这丫头见我和你冠带齐整。不胜欣喜之至。〔丑〕如今该叫老爹夫人了。〔生旦〕还是照旧称呼。〔丑〕梅香煑得一碗羹汤在此。奉上老爹夫人。愿小老爹永作调羹之手。〔生〕取上来。〔丑作泼污生衣介旦小生〕呀。怎么好。一领圆领。都泼污了。怎么好。〔生〕且不要顾我衣服。看他手莫非炮烂了。〔丑〕一时不仔细。炀得应心疼。〔作慌悲介〕手上皮都炮烂了。〔生〕快进去罢。连忙讨些汤火药敷一敷。〔丑悲下生〕孺人。那丫头见我每穿了冠带。喜之不胜。故此失手堕地。如今反伤其手。岂不可怜。〔小生〕爹爹。孩儿虽读万卷书。叨中三元。胸中度量。不如爹爹多矣。不责污袍之过。反有烂手之怜。〔生〕孩儿。古人有云。此亦人子也。可善抚之。大凡人家奴仆。一般父母所生。出乎无奈。为人驱使。人虽有贵贱。身体发肤。却无贵贱。不可动彻鞭笞。只怕天运循环。难保百年富贵。那时人亦不能容也。汝当反己自修。〔小生〕谨领教诲。 

　　一封御札纔开读。　　　　争羡公卿生白屋。 
　　果然一子受皇恩。　　　　遂得全家食天禄。 

　　第三十五出　会亲 
　　【西地锦】〔末上〕柱国老勋臣。千里承皇命。赤心忠胆掌丝纶。岂肯图侥幸。 
　　〔众见介〕府县首领官见。〔末〕起来。〔众〕都布按三司官见。〔末〕今日天色已晚。明日早晨见。〔众〕请爷爷上岸坐院。〔末〕有家眷在此不便。一两日就行。不消了。 

　　【前腔】〔生〕街坊人马乱纷纷。只为当朝第一人。今忝结朱陈。只恐门墙难称。 
　　老夫冯商。拜见丞相。启动报知。〔丑〕禀老爷。冯老爷来见。〔末〕快请下船来。〔丑〕请老大人下船相见。〔相见介〕丞相亲家请上。老夫参拜。〔末〕不敢。〔生〕老拙乃山野鄙夫。小儿是草茅童穉。荷蒙不弃。愧感不胜。〔末〕久仰亲家。乐道林泉。教子成名。年高有德。亲家当上坐勿谦。〔生〕老拙岂敢。若以国法论之。正该侍立于旁。〔末〕亲家差了。我和你儿女亲家。况已经诰封。正宜上坐。何必太谦。〔生〕旣如此。叨坐了。薄礼表情。幸希笑纳。〔末〕多承厚礼。敢不拜留。多谢多谢。〔生〕菲薄勿罪。〔末〕请问亲家。四十尙无子。后来旣生令郞。今又连中三元。岂非阴隲所致。〔生〕老拙平日所为。惟尽其在我。愧无厚德。〔末〕亲家曾娶尊宠否。〔生〕亲家大人听禀。 

　　【玉交枝】〔生〕当初无子。欲娶妾曾往帝畿。百金娶得张公女。到来时拟会佳期。忽问此女情惨凄。他父亲卖女旣为官粮。他又道老年亲膝下没儿。难远涉千山万水。〔末〕后来怎么了。〔生〕我一闻其言。慈心顿起。卽时间闻之媒妪。随时送女还家去。使白圭不玷瑕疵。〔末〕聘财怎么了。〔生〕聘财毫忽不追取。想他别配豪门矣。〔合〕到明年自产小儿。喜今日连登科第。 
　　【前腔】〔末〕亲家。你施仁施义。这心术古今罕稀。你若还要识张公女。〔生〕在何处。〔末〕我荆妻便是无疑。〔生〕原来亲家的夫人就是。老拙出于不知。得罪了。〔末〕此情于我初怎知。成亲后始得其详细。这阴骘合产好儿。喜今日连登高第。 
　　【前腔】〔生〕亲家大人。我出言无意。蒙问及岂敢隐欺。我言词不逊不恭。幸恕我不知之罪。只因夫人亲家五花官诰霞帔随。鸾凤岂是山鸡配。弃荆布服却锦衣。饱珍羞何尝菽水。 
　　【前腔】〔末〕我房下为怀君恩义。这亲事呵。二年前曾欲勉为。实不瞒亲家。因吾不欲成其事。这姻缘两下稽迟。岂期今日又偶为。实由天数非人意。望尊亲休嫌丑女。奉苹蘩不能周备。 
　　〔生〕吿辞了。来日扫门拱候。〔末〕多谢厚情。 

　　不是姻缘莫强扳。　　　　有缘千里会何难。 
　　却将二十年前事。　　　　今日从头说一番。 

　　第三十六出　团圆 
　　【西地锦】〔生上〕有子占高魁。自觉欢颜改。〔旦上〕塡门长者驷车来。白屋生光彩。 
　　〔生〕孺人。今日黄道吉日。丞相与夫人送小姐来成亲。你可分付庖厨。每事俱要整齐。〔旦〕叫当直的。〔小末〕一身忙碌碌。两脚健波波。老爹有何分付。〔生〕你唤掌礼乐人都完备了么。〔小末〕俱完了。〔生〕丞相来时。进来通报。 

　　【前腔】〔末〕途路久驱驰。喜得到朱陈村裏。〔贴上〕进步且迟迟。只恐临时差语。 
　　〔小末〕报老爹。丞相已到。〔生旦〕我们出去迎接。〔末贴〕冯亲家请了。〔生〕不敢。〔末〕亲家请上。待学生参拜亲家夫人。〔生〕不敢。亲家夫人乃黄阁名公。小子是白衣老叟。〔旦〕多承俯就。深愧高扳。〔末〕小女乃箕箒之妇。令郞是文章之首。〔贴〕本非鸾配。偶协凤俦。〔末〕夫人过来拜谢冯亲家。〔贴〕先父得赖扶持。贱妾亦蒙提挈。存没衔恩。敢忘大德。〔生〕此亦偶然。何须致谢。叫掌礼人。吉时已到了。 

　　【前腔】〔小生上〕洞房花烛摇红影。果然金榜题名。〔小旦上〕佳期夜赴从亲命。如游阆苑蓬瀛。〔净丑上唱拜递酒介〕 

　　【锦堂月】〔小生小旦〕金雀银屛。琼驼翠釜。筵开洞房偏称。姻眷天成。系足岂无赤绳。遇新婚喜阅翁书。尊古制曾行亲迎。〔合〕花烛影。照见尘寰宛如仙境。 
　　【前腔】〔生旦〕重整。钗亸黄荆。裙拖衫布。山殽野簌兼陈。味薄村沽。今夜坐宾皆醒。翁本是天上靑云。壻今作墙边红杏。〔合前〕 

　　【前腔】〔末贴〕深省。壻果冰淸。翁非玉润。迭为贤主佳宾。幸得乘龙。更喜此生多庆。今日裏大会姻亲。喜坦腹自多佳兴。〔合前〕 

　　【醉翁子】〔生旦〕门径。断人迹铺地草靑。感车驾亲临。几多荣华起敬。把新酒重斟。聊表微忱答厚情。〔合〕更漏永。想花坠瑶台。月过金井。 
　　【侥侥令】〔众合〕宝香销夜鼎。银烛冷秋屛。忽听得曲尽仙韶番别调。檀板按瑶笙。杂锦筝。 
　　【前腔】〔众合〕镜关刁斗响。金井辘轳鸣。又见月落星沈河汉没。隔屋听鸡声。人已行。 
　　【尾声】〔众合〕夫妻和顺从今定。这段姻缘夙世成。琴瑟和谐乐万春。 
　　〔净上〕一子受皇恩。全家食天禄。禀老爷。朝廷有诏书到。〔生〕快排香案。 

　　【玩仙灯】〔外上〕天语出金銮。为贤才特来旌劝。 
　　圣旨已到。跪听宣读。皇帝诏曰。恤贫者仁。乐施者义。仁至义尽。实宜宠褒。朕闻鄂州江夏冯商。恤贫乐施。仁义兼尽。教子成名。厥功尤懋。用是旌表。以彰其贤。今特封尔为始平郡公。其妻金氏。劝夫娶妾。有仁慈不妒之贤。封为始平郡夫人。状元冯京。升翰林学士。妻封淑德夫人。呜呼。若夫若妇。各有其贤。授此宠锡。岂曰过分。望阙谢恩。〔众〕万岁万岁万万岁。〔外〕賷来辞紫禁。读罢谒金门。〔下〕 

　　【大环着】〔众合〕满门阑和气。满门阑和气。庭产紫芝。景星庆云龙呈瑞。想天人契合当此时。再见唐虞之世。久安长治。况遇明良相际。拜丹墀。承恩有子。食天禄昼锦荣归。喜今日一家骨肉团圆。庆幸应无比。荣华富贵康宁。一槪从今始。永受余庇。 
　　【越恁好】〔众合〕何幸褒封至。何幸褒封至。宣麻降紫泥。显父母荣子及妻。恩光独照门楣裏。芳名竹帛期常继。百年永远知无际。 
　　【尾声】〔众合〕想当初阴德事。一念能感天和地。锡福瀼瀼知未替。 
　　子擢三元父受封。　　　　皇天有意表阴功。 
　　须知万里前程事。　　　　只在方方一寸中。 

　　三元记终 
