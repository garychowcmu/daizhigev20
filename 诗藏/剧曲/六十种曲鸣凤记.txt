六十种曲 鸣凤记 明 无名氏

鸣凤记　　（明）无名氏 着 

　　绣刻演剧十本 
　　第一套 
　　琵琶　荆钗　香囊　浣纱　寻亲　千金　精忠　鸣凤　八义　三元 

　　绣刻鸣凤记定本 

　　●鸣凤记目录 

　　第一出　家门大意 
　　第二出　邹林游学 
　　第三出　夏公命将 
　　第四出　严嵩庆寿 
　　第五出　忠佞异议 
　　第六出　二相争朝 
　　第七出　严通宦官 
　　第八出　仙游祈梦 
　　第九出　二臣哭夏 
　　第十出　流徙分途 
　　第十一出　驿裏相逢 
　　第十二出　桑林奇遇 
　　第十三出　花楼春宴 
　　第十四出　灯前修本 
　　第十五出　杨公劾奸 
　　第十六出　夫妇死节 
　　第十七出　岛夷入寇 
　　第十八出　林公避兵 
　　第十九出　邹慰夏孤 
　　第二十出　端阳游赏 
　　第二十一出　文华祭海 
　　第二十二出　邹林会试 
　　第二十三出　拜谒忠灵 
　　第二十四出　世蕃奸计 
　　第二十五出　南北分别 
　　第二十六出　二妻思望 
　　第二十七出　幼海议本 
　　第二十八出　吴公辞亲 
　　第二十九出　鹤楼赴义 
　　第三十出　三臣谪戍 
　　第三十一出　陆姑救易 
　　第三十二出　易生避难 
　　第三十三出　鄢赵争宠 
　　第三十四出　忠良会边 
　　第三十五出　秋夜女工 
　　第三十六出　邹孙准奏 
　　第三十七出　雪裏归舟 
　　第三十八出　林遇夏舟 
　　第三十九出　林公理寃 
　　第四十出　献首祭吿 
　　第四十一出　封赠忠臣 

　　第一出　家门大意 
　　〔西江月〕〔末上〕秋月春花易老。赏心乐事难凭。蝇头蜗角总非眞。惟有纲常一定。四友三仁作古。双忠八义齐名。龙飞嘉靖圣明君。忠义贤良可庆。且问后房子弟。今日搬演谁家故事。〔内应〕是一本同声鸣凤记。〔末〕原来是这本传奇。听道始终。便见大义。 

　　【满庭芳】元宰夏言。督臣曾铣。遭谗竟至典刑。严嵩专政。误国更欺君。父子盗权济恶。招朋党浊乱朝廷。杨继盛剖心谏诤。夫妇丧幽冥。　　忠良多贬斥。其间节义。并着芳名。邹应龙抗疏感悟君心。林润复巡江右。同戮力激浊扬淸。诛元恶芟夷党羽。四海贺升平。 
　　前后同心八谏臣。　　　　朝阳丹凤一齐鸣。 
　　除奸反正扶明主。　　　　留得功勋耀古今。 

　　第二出　邹林游学 
　　【风入松】〔生扮邹上〕灯窗十载困靑毡。矢志不窥园。禹门一日翻桃浪。那时逞百丈楼船。雾起靑山豹变。雷轰沧海龙蟠。 
　　〔鹧鸪天〕雄才锐气丈夫豪。寄迹衡门叹未遭。袖裏虹霓冲霁色。笔端风雨驾云涛。业孔孟。志禹皋。不效寻常士子曹。养就经纶康济策。须教明主跻唐尧。小生姓邹。名应龙。表字德化。原籍陕西长安人氏。先人任浙江杭州府知事。随任到此。岂遭不幸。怙恃双亡。年幼家贫。不能回籍。因此入赘临安沈氏。侨居附郭村乡。俊髦虽育芹宫。桃李未荣上苑。然而烂烂锦心。夙寓凌云之笔。棱棱玉骨。方乘犯斗之槎。志惟定国而安邦。学必升堂而入室。近闻得江西经元郭希颜。因会试便道在我杭州西湖报国寺看书。小生久仰其才学。特欲往从矜式。纔已别过荆妻。不免就道而行。正是欲求他日君臣会。且尽今朝师友功。〔下〕 

　　【前腔】〔小生扮林上〕藏修■〈亩犬〉亩费精硏。未着祖生鞭。春风养就凌云翅。行看取一举冲天。笔底风云席卷。胸中星斗光涵。 
　　〔鹧鸪天〕文光瑞气连天碧。楼阁功勋先世泽。金阙朝归笏满床。琼林宴罢花半壁。勉钦承。勤缵述。惊世文章大手笔。卧龙惊奋奋精神。咫尺云霄应可陟。小生林润。表字洪泽。祖居福建。本贯莆田。簪缨继武。相传二百年科第流芳。丕着十三省。人称无林不成榜。自夸有士可希贤。小生求声影于先范。励进修于弱龄。未能飞鞚词林。且学扬镳艺圃。争奈兰省无由踊跃。云程未遂翱翔。久闻浙省多士。欲寻明师贤友。切磋点化。故此不惮千里之遥。一路行来。已到西湖上了。待小厮看着行李在船。自家闲步一回。果然好个西湖景。 

　　【前腔】山光四顾接湖边。胜槪似蓬源。天开图画丹靑现。那里有个朋友来了。人行处宛若羣仙。〔生上〕不禁无边风月。常留有兴英贤。 
　　这个是远方朋友。想亦是鸿门之客。老兄拜揖。〔小生〕长兄失瞻了。〔生〕请问老兄高姓。仙乡何处。〔小生〕莆田林润。晚学书生。老兄想就是本郡。乞示尊姓。〔生〕邹姓应龙。临安弟子。请问到此贵干。〔小生〕久仰大邦文献。特来游学从师。〔生〕正是寸心千里。不约而同。〔小生〕老兄亦有此意。乞示明师。同侍研席何如。〔生〕本郡师友虽多。学生不敢谬荐。止有江西经元郭希颜。偶在此报国寺看书。小弟正欲往彼相从。〔小生〕小弟亦久式其文。望挈同去。〔生〕如此就请。〔小生〕年有长幼。兄先请。〔生〕地有远近。还是兄先请。〔行介生〕那个就是报国寺了。林兄。你看湖水净而长天碧。烟光凝而暮山紫。断崖碛石磊磊然。似我打不破的坚心。古柏苍松森森乎。如我凋不残的大节。浓淡烟霞。堪比仕途淸浊。参差花木。犹如甲第后先。矗天宝刹凌云气。呑日瑶山喷火光。到此地来。实添我壮怀也。〔小生〕邹兄。你看岩穴崎岖虎踞。溪流旋遶龙蟠。禅关寂寂。锁住了一点圣贤心。岚气腾腾。变化着万种风云态。坐来时吟弄光风霁月。闲观处徘徊云影天光。好鸟枝头亦朋友。落花水面皆文章。当此之时。岂不助我文兴乎。〔生〕早上送过柬帖。想只在此山房。 

　　【阮郞归】〔小外扮郭上〕师颜祖孔究渊源。斯文一脉传。红云紫雾路三千。浮名等晓烟。 
　　〔朝中措〕湖光潋滟接晴空。山色有无中。宇宙皆吾度内。江山暂寄行踪。文章班首。挥毫万字。一洒成虹。待学蟠溪两截。乐尧见舜同功。我郭希颜经学忝魁江右。行装暂寓西湖。惟求学足三冬。岂望朋来千里。不想今早有个柬帖来。说邹朋友要相访。不免启扉等候。呀。请进了。〔生小生〕不敢。〔相见介小外〕岂有文章惊海内。谩劳车马注江干。〔生小生〕神交向恨关山远。今日相逢幸有缘。〔小外〕那一位是邹兄。〔生〕学生就是邹应龙。〔小外〕此位。〔小生〕学生是莆田林润。〔小外〕如此远劳。请问二位。武库未窥。旌旄先指。有何见教。〔生〕某等井蛙眇见。樗驽庸才。先生负山斗之望。抱天人之学。敢撤虎皮而就正有道。愿为假馆以矜式大方。〔小外〕邹兄。默契当如周子。豪杰岂待文王。大才能自心师。学生岂堪相长。〔小生〕先生。立言必宗圣门。观水必于沧海。某等一贯未究乎渊源。六经徒得诸糟粕。倘蒙时雨之化。如坐春风之中。〔小外〕林兄。南金不须艳冶。卞玉何俟良工。师卽在尔同行。学岂待吾僻见。〔生〕先生不必过辞。受某等一拜。〔生拜介〕 

　　【玉芙蓉】才猷压众贤。德望膺高荐。喜吾邦有幸。聿增文献。道山学海功非浅。孔思周情文可传。〔合〕平生愿。必伊周始践。预拟经纶。待时同对帝王前。 
　　【前腔】〔小生〕行云舒卷篇。止水淸明见。喜吾侪相遇。出谷乔迁。夔龙礼乐承先范。班马文章勘墨铅。〔合前〕 

　　【前腔】〔小外〕双双鼐鼎元。来中靑钱选。论功名须是。趁此芳年。二位。学不在章句之间。文正公秀才时就以天下为己任。你先忧后乐师忠彦。由义居仁效昔贤。 
　　〔合前〕二位高才。不必拘弟子之礼。请回寓所看书。三六九日会文便了。千圣本无心外诀。六经须拂镜中尘。〔下生〕林兄。小弟有言相吿。〔小生〕愿闻。〔生〕千里相逢。是非偶然。小弟欲与尊兄拜为兄弟。况兄客途少伴。就在家下作寓。朝夕相资。三六九日到先生处会文。未为不可。〔小生〕承兄厚情。只是愚意不安。恐搅扰未便。〔生〕斯文一脉。何如此峻拒。况舍下离此不数里。举足可到。〔小生〕如此从命就去。〔生〕请了。〔行介小生〕闽越江山异。乡村风景同。〔生〕小桥临曲涧。冷淡是儒风。此处就是家下。得兄光顾。蓬荜生辉。先去打扫草堂迎候。 

　　【阮郞归】〔旦上〕春风吹水日衔山。停针倦倚栏。落花狼籍兴阑珊。无心整翠鬟。 
　　〔生见旦介旦〕呀。官人。你早间纔去从师。缘何就回了。〔生〕有个莆田林友。同志相孚。欲要拜为兄弟。因请来到此。〔旦〕如此请过相见。〔小生见旦介小生〕率尔造谒。愧乏执见之仪。〔旦〕知子之来。惭无杂佩之赠。〔生〕林兄请坐。〔小生〕邹兄。小弟与兄结义。非止外交面友而已。须要死生患难相扶。事业功勋共建。然后不负初心。〔生〕小弟正是此意。小厮取香烛过来。就此对天同拜。〔丑笑上〕心缔交情结。何须歃血盟。官人。香烛在此。〔二生同拜天〕 

　　【玉交校】〔生唱〕神明默鉴。为寻师喜逢大贤。天风吹下鸾凰伴。棘林暂尔栖闲。从今后呵。应知管鲍重金兰。不孤闽越携书剑。〔合〕庆相逢千里有缘。如始缔百年姻眷。 
　　〔小生〕请问邹兄贵庚。〔生〕学生二十有三。〔小生〕小弟方年二十。兄长三年。从今后兄为长兄。小弟执为弟之礼。长兄请上。小弟有一拜。〔二生拜介〕 

　　【前腔】〔小生〕身离海甸。为论交得亲范颜。襟怀醇酒春风面。鲰生幸有依瞻。从今后呵。游江休挂杖头钱。闻鸡共舞灯前剑。 
　　〔合前旦〕奴家相见叔叔。亦有一拜。〔小生〕嫂嫂岂敢。〔小生旦拜〕 

　　【前腔】〔旦〕家居淸淡。谢英才不嫌素寒。门题凤字承留恋。且须养晦林泉。愿叔叔与我官人呵。瀛洲同泛济川船。伊吾共仗屠龙剑。 
　　〔合前生〕贤弟到西园书舍中安歇。叫小厮去舟中取行李上来。 

　　〔生〕湖海蛟龙未出潜。　　　　〔旦〕蓬窗结义胜桃源。 
　　〔小生〕要将赤胆成匡济。　　　　〔合〕且向靑灯共勉旃 

　　第三出　夏公命将 
　　〔副末上〕凤阁龙楼位鼎台。朝朝辐辏满庭阶。全家并受君王宠。总是书中读得来。自家是夏太师府中院子。姓朱名良。原籍杭州城内一个裁缝。向年夏老爷起用。在我敝地经过。唤我去做衣服。不想段疋裏面都是金皮包裹。我竟送还了夏老爷。因此老爷信我诚实。带到京中。用我掌管出入。呼为朱裁而不名。正是不恋故乡生处好。受恩深处便为家。只是我老爷到京。不以承家继嗣为心。惟以恢复河套为事。窃恐严家妬忌。不能成功。咳。为人臣者固当与君之难。但恨我为人仆者不能分主之忧。如何是好。道由未了。老爷已归朝矣。 

　　【瑞鹤仙】〔外上〕林壑悠闲地。怪当朝僚友推尊宣谕。君恩载隆日。效阿衡左右。傅岩霖雨。丹扆赤舃。恐诮南山瞻具。会芝田失种。不堪回首。谩萦心緖。 
　　〔鹧鸪天〕金阙岧峣殿影重。殊恩常锡未央宫。爵崇一品思君宠。禄享千锺愧我荣。登紫阁。拜丹枫。凤凰池上集夔龙。越裳未奏来重译。愿展东山破斧功。下官华盖殿大学士夏言是也。原籍江右。别号桂洲。官居九鼎之尊。位列三公之首。向因桑楡暮景。兰桂无芽。乞骸骨于江西。乐优游于林下。何期荐章累上。岂容卧谢安于东山。诏命频加。终至召寇老于南海。遂作下车之冯妇。竟忘解组之两疏。再受君恩。重叨国柄。非敢谓断断休休。聊以尽洞洞嘱嘱。追想河套之地。沦于土木之灾。亏祖宗之洪图。实臣子之大罪。敢此运筹。潜图恢复。昨已差都御史曾铣总制三边。自谓得人。但恐内有严嵩忌功。外有仇鸾负固。不能成就大功。反使藉为口实。朝夕忧懑。寝食皆忘。夫人易氏。怜我无子。前在扬州娶一女苏赛琼。用作偏房。以图后胤。又恐他未闲妇道。不免请夫人训诲。正是常将国事兼家事。安得愁心易喜心。朱裁请夫人赛琼出来。〔副末〕老夫人琼姐有请。〔老旦贴上〕 

　　【点绛唇】〔老旦〕红杏飘香。柳含烟翠拖金缕。小楼朱户。门掩黄昏雨。〔贴〕烛影摇红。一枕伤春緖。归不去。维扬何处。芳草迷归路。 
　　〔老旦相见介〕相公万福。〔贴〕老爷叩头。〔老旦〕相公忧国忧民。固大人之任。宜家宜室。亦人道之常。旣当退食委蛇。何故临风长叹。〔外〕夫人。无官一身轻。我为有官所累。有子万事足。我为无子所牵。旣歉报君之忠。又失承先之孝。覩此白驹弹指。岂堪华发蒙头。〔指贴介〕况此妮子本为继嗣。倘失教于今日。恐贻悔于它年。望夫人早晚训诲。予心始安。你听我道来。 

　　【桂枝香】我功名缰系。身心萍寓。自怜倦鸟思还。谁念孤鸿天际。这愁怀怎除。这愁怀怎除。赛琼。愿你习闲母谕。保全节义。谩思之。趋庭未见斑衣舞。勒鼎翻成堕泪碑。 
　　【前腔】〔老旦〕相公。边陲惊异。云山迢递。应知望重招谗。须要急流勇退。把愁眉且舒。把愁眉且舒。赛琼。望你早传麟趾。永锡贤裔。谩思之。愿将樛木连枝举。早见螽斯振羽飞。 
　　【前腔】〔贴〕柳眉攒翠。花容憔悴。惭非金屋婵娟。误作玉堂姻契。愿箕裘永垂。愿箕裘永垂。相公夫人。从此见星入侍。脱簪待罪。谩思之。除非梦协熊罴日。不负恩同鱼水时。 
　　〔副末〕禀老爷。曾都御史来见。〔外〕请进来。夫人赛琼回避。〔老旦〕苑内莺簧方引调。〔贴〕门前车马又喧腾。〔老旦贴下〕 

　　【夜行船引】〔末上〕万里干城膺重寄。拜元戎威权极矣。嵩洛腥膻。关河鼎沸。愿挽天潢一洗。 
　　下官右副都御史曾铣是也。蒙差总制北边。特来拜辞内阁。纔已报过。不免进见。〔相见介末〕职任三边惧不胜。〔外〕胸蟠万甲素称英。〔末〕国家重地沦亡久。〔外〕卷土重来在此行。〔末〕曾铣一介书生。遂叨重任。九边将士。并听飞符。诚一军之皆惊。愧六韬之未熟。若不先参帷幄。岂能出掌貔貅。敢此拜辞。幷求方略。〔外〕曾先生。国家大事。靼虏为忧。况此河套。原为我地。不意己巳之变。遂沦左袵之区。上厪宵旰之忧。下混华戎之辨。诚臣子枕戈待旦之时也。此去膺长子帅师之任。愼上兵伐谋之机。小则效蚕食以复其疆。大则奋鹰扬以捣其穴。倘能雪耻酬先王。除凶耀千古。不惟功在社稷。抑且泽及生民矣。先生勉为之。〔末〕谨领教。学生就此拜辞。〔拜介〕 

　　【三学士】亲总皇师辞帝里。旌旗动鬼泣神啼。破胡必用龙韬策。积甲应将熊耳齐。〔合〕看取单于来系颈。将功烈铁柱题。 
　　【前腔】〔外〕暂解金龟挂铁衣。展胸臆万甲光辉。北门锁钥莱公在。西夏威名范老齐。 
　　〔合前〕〔末〕老大人。学生还有一言相吿。自古内无权臣。然后外有良将。学生此去。倘或中制外监。有谋无用。区区一身。固不足惜。窃恐有负老大人报国之心。〔外〕阃以外将军制之。先生不必过虑。 

　　【前腔】〔末悲介〕我白面书生蒙荐举。当国难何以家为。老大人。我只怕过河忽听金牌召。分阃空扬织字旗。〔合前〕但愿中朝无远制。文和武免猜疑。 
　　【前腔】〔外〕你击楫中流志莫移。恢土宇复整华夷。曾先生。你须要阏氏血溅中原马。可汗头枭太白旗。〔合前〕 

　　〔外〕塞北干戈战血红。　　　　〔末〕专征一面拜元戎。 
　　〔外〕长城万里君须寄。　　　　〔末〕管取天山早挂弓。 

　　第四出　严嵩庆寿 
　　【夜游朝】〔丑上〕博带峨冠身显耀。登甲第始趋朝。富贵情怀。苞苴志量。那管经纶廊庙。 
　　金榜胪传姓字题。从今脱却破蓝衣。满堂金玉重重富。谁信当年一腐儒。自家赵文华。浙江慈溪人也。名登黄甲。官拜刑曹。只是平生贪利贪名。不免患得患失。附势趋权。不辞吮痈舐痔。市恩固宠。那知沥胆披肝。且是舌剑唇鎗。有一篇大诈若忠的议论。更兼奴颜婢膝。用几许为鬼为蜮的权谋。陷害忠良。如秤钩打钉。拗曲作直。模棱世事。如芦席夹囤。随方就圆。不学他一榜三百人。赛过那八关十六子。我想起来。若不乞哀于黄昏。怎得骄人于白日。惟有谨身殿大学士严介溪。权侔人主。位冠羣僚。公子严东楼。总揽朝纲。裁决机务。四方贡献。多归其府。洪朝显要。半出其门。京中有大丞相小丞相之称。家内有眞儿子假儿子之号。为何有假儿子之号。但是大小官员。拜他为父。卽加显擢。故此门下干子颇多。下官久有此心。无由进见。且进见之时。必有贽礼。若不投其所好。怎得重用。因此费尽心机。访得今日是他生日。预差人浇成一对寿烛。外用金皮包裹。雕刻五彩龙凤。内用奇方制度。暗藏外国异香。点上烛时。百鸟皆来。香烟结成福寿二字。岂非无价之宝。又访得他新造一所万花楼。极其华采。止少一条铺单。被我买嘱匠人。量了他尺寸。前往松江打一条五彩大绒单。铺在他楼上。实为曲尽人情。那严东楼岂无所爱。又将上好荆金打一个■〈氵枭〉器。用珊瑚宝玉箱嵌。妆点奇异春画。私奉与他。咦。不要说严东楼。就是泥人也要欢喜起来。他家书房内罗龙文。门上牛班头。又各送银一百两。求他为先容之地。亦可谓周到矣。前项礼物幷羮果。昨已差人送过。今日竟去把盏。不免就行。迤逦行来。此间已是严府前了。把门大叔在么。〔副末应上〕呀。赵先生拜揖。〔丑背云〕怎么不谢我。待我问一声。牛大叔。昨日小礼到了么。〔副末〕呸。我做公人的极怕倒赃。昨日送得些东西。今日就要倒了。〔丑〕不。我问小礼曾送到否。〔副末〕这个有了。只是少些。〔丑背云〕这个戏丫麻。一百两银子还嫌少哩。〔副末〕你怎么骂我。〔丑〕岂敢骂大叔。我慈溪乡语。但是敬重那人。就叫他是戏丫麻了。〔副末〕如此多叫我几声。折了银子罢。〔丑〕这个就叫戏丫麻。戏丫麻。嵯娘戏丫麻。〔副末〕怎么有个娘字在裏面。〔丑〕娘者是好也。〔副末〕罢罢。我不计较了。〔丑〕多谢大叔扶持。我且先问一个消息。昨日送七宝■〈氵枭〉器。大老爷欢喜么。〔副末〕大老爷见了大恼。说道他是奉承僚子。不奉承我。〔丑〕如此怎么了。〔副末〕赵先生不要慌了。被我解说得好了。我说道别人送礼。不过口内吃的。身上穿的。耳中听的。眼前玩的。也不为十分奉承。这个东西纔是呵卵抛的样儿。〔丑〕老老爷见了大单子也喜么。〔副末〕老老爷把那单子铺在楼上。只见一寸也不多。一寸也不少。那时不胜踊跃。脱下了朝靴。光光里打了十七八个大滚。〔丑〕这是个赤脚光棍了。〔副末〕不是个赤脚光棍。那里称得这样大铺。〔丑〕大叔。今日老老爷寿诞。特来祝贺。烦你通报一声。〔副末〕如此少待。〔下丑吊场作丑态跪介净扮严嵩副净扮世蕃末扮罗龙文副末持寿烛酒上〕 

　　【宝鼎儿】〔净〕燮理阴阳调鼎老。感荷皇恩深浩。〔副净〕瑶池日暖。环佩风轻。御炉香袅。〔末〕棨戟门全家天禄。〔副末〕平沙堤独行坦道。〔合〕看人在花前。花谙人意。同欢同笑。 
　　〔副净〕爹爹今日寿旦。孩儿聊具春酒。以介眉寿。〔净〕今日是家宴。分付门上。倘有各衙门官来贺。止收礼帖。免劳进见。〔副末〕刑部赵郞中跪门久了。〔副净〕爹爹。这个且容他进来。〔净〕请进来。〔丑进见净介净〕昨蒙宝炬。如锡百朋。〔丑〕竭尽寸忱。仰祈万寿。〔副末〕厚贶重重。拜嘉愧赧。〔丑〕庸才琐琐。幸赖提携。〔丑末相见丑〕罗先生。英豪幸聚一堂。〔末〕赵大人。喜起共期千载。〔丑〕老大人。我赵文华一则为大人华诞。聊称寿觞。一则欲拜大人为严父。少伸孝道。〔净〕多谢。多谢。〔副净〕昨日赵荣江见惠铺单。已知曲体人情。这对寿烛。想亦非常。〔净〕如此就点上。〔副末应点烛介众看介净〕呀。怎么异香满室。百鸟皆来。香烟上结成福寿两字。果是无价之宝。〔丑〕可见老爷福寿天成。故寿烛中亦显此祥瑞。〔净笑介〕果然奇异。〔丑〕老爷请上坐。待儿子送酒。〔丑送净酒〕 

　　【锦堂月】〔丑〕凤蜡光摇。龙涎瑞霭。华堂恍如仙岛。南极祥光。当筵喜临高照。庆春风桥梓齐荣。乐晚景椿萱同操。〔合〕齐祝祷。愿与国同休。万年寿考。 
　　【前腔】〔副净送酒〕自小。身拜龙楼。名班凤阙。同欢月夕花朝。重庆堂开。孙枝更喜古肖。荷中朝诰捧黄龙。喜东海音传靑鸟。〔合前〕 

　　【前腔】〔末送净酒〕祈保。天寿弥高。皇恩克巩。永为策勋元老。鹤算绵延。流年暗中重造。喜瑶池王母增桃。看仙仗安期遗宝。 
　　〔合前净〕斟酒来。待我敬了赵罗二位老爷。 

　　【前腔】〔净〕垂老。华发萧疎。韶光荏苒。渐看不同年少。广集英豪。只指望辅车相保。喜一门六贵同朝。羡五色全家封诰。〔合前〕 

　　【醉翁子】〔丑〕听吿。从今效螟蛉子道。望恩相维持。仁兄引导。〔净〕欢乐。会风虎云龙。羽翼相从胆气豪。〔合〕樽倾倒。看海屋筹添。旭日云高。〔副净〕承敎。论吾翁是当朝显要。且竭力趋承。尽心倚靠。〔末〕堪笑。那戆士狂生。独立无亲枉自劳。〔合前〕 

　　【侥侥令】〔丑〕花香沾绣袄。〔净〕酒色映宫袍。〔合〕但见跻跻黛眉吹凤管。连袂奏鸾箫。舞楚腰。〔副净〕春光虽易老。〔末〕春景任游遨。〔合〕直飮到兴尽酒阑歌舞罢。明月上花梢。转斗杓。 
　　【十二时】谢天谢地谢皇尧。冀默佑无疆寿考。惟愿甲子循环转一遭。 
　　〔净〕赵荣江。我门下惟有鄢懋卿最幸。今日你又在他上了。明日就升你为通政。一应奏章。都是你执掌。〔丑〕多谢老爷。 

　　〔净〕筵开相府胜蓬莱。　　　　〔丑〕寿比冈陵位鼎台。 
　　〔众〕海外奇珍争献纳。　　　　〔合〕君王又进紫霞杯。 

　　第五出　忠佞异议 
　　【高阳台】〔生扮杨上〕司马淸曹。郞官节钺。微名已序鸳列。光岳攸锺。须知要守全节。闻鸡蹴起英雄志。看手中逆竖头裂。怕为臣尸位忘言。未成功业。 
　　〔满江红〕执笏弹冠。相庆处九重恩渥。凝望眼。豺狼当道。谩萦心曲。啮雪常持苏武节。埋轮要挽张经毂。恐须臾白了少年头。愁眉蹙。遇时艰。何须卜。事君数。何愁辱。笑谈挥羽扇。扫尽尘污炎酷。三策惊分邪佞胆。一言寒却奸回肉。看那时自在解朝簪。归山谷。下官杨继盛。直隶容城人也。忝中李春芳榜进士。除授兵部车驾司主事。夙秉精忠。素明大义。近日夏太师欲恢复河套。差都御史曾铣督兵前去。争奈总兵仇鸾。素蓄不臣之心。每挟和戎之计。不肯发兵相助。反欲交通马市。又将银三千两。买嘱权臣严嵩。内外同谋。阴排曾铣。下官目覩巨奸。岂容不奏。先把仇鸾一本。就将此揭帖明吿严嵩。使他知我假途灭虢之计。消彼得陇望蜀之谋。岂非一举而两得乎。正是要为天下奇男子。须建人间未有功。此间已是严府门上。通报兵部杨主事要见。〔内应〕奉老爷钧旨。道我门无私谒。杨主事免劳进见。〔生〕有公事相禀。再报一声。〔内应〕旣有公事。明早入朝共议。不必在此缠扰。〔生〕好个纳言宰相。是了。昨日本到通政司挂号。想赵文华报知。故把我峻拒。也罢。就到赵文华家去。使他转达严嵩。有何不可。迤逦行来。此是赵家门首。待我进去。看他何言。门上报兵部杨爷要相见。〔内应〕老爷要去严府议事。杨爷下次来罢。〔生〕唗。如此无礼。再去报。〔内应〕杨爷不要恼。老爷出来了。 

　　【番卜算】〔丑上〕尺蠖欲求伸。卑污须自屈。昨升通使与参谋。职在司喉舌。 
　　〔生〕赵老先生拜揖。〔丑〕杨先生失迎了。请坐。小厮看茶。〔副净应送茶上丑〕请了。〔吃茶介丑〕杨先生。这茶是严东楼见惠的。何如。〔生〕茶便好。只是不香。〔丑〕香便不香。到有滋味。〔生〕恐怕这滋味不久远。〔丑〕杨先生到舍。有何见教。〔生送揭帖介〕老先生看这帖儿。就见其意。〔丑〕是送礼了。何劳厚赐。〔作揖介生〕不是。〔丑〕敢是请吃酒。不当厚扰。〔又揖介生〕不。这是学生上本的揭帖。〔丑背云〕鬼魂又来了。〔生〕老先生请赐览。〔丑接介〕如今不叫做本。叫他是蟋蟀鸣。〔生〕那有此说。〔丑〕今人处世就如蟋蟀一般。闭口深藏舌。安身处处牢。若还开口。就是催死了。〔生〕人孰无死。寒蝉鸣古木。便死也淸高。蝇蚋堕泥坑。那闭口的只觉死得污浊些。〔丑〕这本且谩看。请问所奏何人。〔生〕是仇鸾。〔丑〕仇总兵是个好人。常有礼物送到严府。带挈我们也是有的。先生如何劾他。〔生〕他按兵不举。交通马市。叛逆显然。〔丑〕咳。先生管甚么闲事。如今做官若要保全爵禄。还是淹愼为上。〔生〕老先生说那裏话。我杨继盛呵。 

　　【高阳台】性秉钢坚。心贞冰洁。岂因五斗腰折。〔丑〕不为爵禄。为着甚么。〔生〕我祗为那当道豺狼。无人抗疏能说。〔丑〕先生又不是谏官。这本也尽罢得。〔生怒介〕中热。奸臣贼子须诛讨。岂必定拾遗补阙。〔丑〕他也没有甚么奸处。〔生〕还说不奸。看斯人和戎易马。行同陵律。 
　　〔丑〕杨先生。待我打个关节与仇总兵。教他多将金帛送你。这本不要上罢。〔生〕老先生如此小觑下官。莫说金帛。就是三公之位。此心断然不易。 

　　【前腔】休说。货馈兼金。赂遗荆璧。敎我怎移忠节。〔丑〕就受了些货馈。也没有人知。〔生〕淸白流风。暮夜四知难灭。〔丑〕差别。却衣冻死诚细事。羡昔日郭家金穴。你要尽忠。慕虚名空言无补。笑伊愚拙。 
　　杨先生。你旣不为利。也要避害。那仇总兵与我严相公最厚。此本一上。咦。我到不好说得。恐投鼠不着。误伤其器。画虎不成。反类其狗。那时悔之晚矣。〔生〕不要说有害。就死也何辞。 

　　【前腔】轰烈。六尺微躯。一腔忠义。肯使行亏名缺。〔丑〕人生在世。也不要太轻生了。〔生〕为国捐生。何虑粉齑骸骨。〔丑〕迂阔。为臣岂必烹五鼎。笑狂直比干宗绝。杨先生。你急回头休思逆耳。谩劳饶舌。 
　　〔副净〕禀老爷。严府相请。〔丑〕如此不得款留了。 

　　【尾声】〔生〕我呵。封章明日朝金阙。从头细将邪佞列。〔丑〕只怕未信君心你也空自说。 
　　〔生〕你念念不忘严府。恐被他人笑骂。〔丑〕笑骂由他笑骂。好官还我为之。请了。改日相晤。〔生〕咦。安得上方斩马剑。尽教斩却佞臣头。〔不别下丑吊场〕这畜生揖也不作一个。竟自去了。小厮。他口裏说些甚么。〔副净〕他说要斩佞臣头。〔丑〕唗。可恶这厮买干鱼的放生。不知死活。〔副净〕老爷还是送流年的没春。不识好歹。〔丑〕不是我老赵夸口。只消我略把口来一动。先斩那忠臣头郭碌碌滚将下来。〔副净〕老爷。凡事不可预料。倘若朝廷准了他本。升了他一个大的官。那时却怎么。〔丑〕那时我就掇身转来。就如奉承严家一般奉承他了。〔副净〕若如此。太觉势利了。〔丑〕当今天下皆尙势利。我就做一个势利的头儿。有何不可。〔副净〕正是富贵不可测。时势须当识。〔丑〕人前放个屁。也要看风色。 


　　第六出　二相争朝 
　　【凤凰阁】〔外上〕官居台鼎。广集众思同辅政。谩忧朔漠有王庭还惧朝端添憸佞。衷心耿耿保天府万载无倾。 
　　〔谒金门〕愁脉脉。忍见塞鸿飞北。旁午羽书盈案积。闷怀堆几尺。不惮汗流终日。岂作中书伴食。朝内奸雄除不得。谁人同着力。我夏言志存报国。力恢河套。前日差曾铣督兵。幸他纪律严明。谋猷练达。可谓文武全才。争奈仇鸾这厮按兵负固。不肯相助。曾铣屡请援兵又被丁汝夔等以固守城池为辞。若再不救援。前功尽弃。想是严嵩怪我老夫执政。又忌曾铣成功。致令边将寝兵。英雄丧气。如何是好。今日特请老成部院商议。且看严嵩议论若何。〔副末〕礼部李爷都院周爷来了。〔小外末上〕 

　　【窣地锦裆】〔小外〕边城尘土暗沧溟。勒石燕然未有人。〔末〕谩劳台阁费经纶。补衮分忧志可矜。 
　　〔小外〕下官礼部尙书李本是也。〔末〕下官左都御史周用是也。蒙夏太师相招议事。不免进见。〔相见介外〕救时无善政。〔小外〕坐鎭有淸风。〔外〕愿借匡扶力。〔末〕同收击楫功。〔外〕二位请坐。〔小外末〕不敢。〔副末〕严爷到了。〔外〕请进来。 

　　【菊花新】〔净上〕亲臣密迩佐明君。顺旨承颜称上心。边塞羽书闻。但幸中原平静。 
　　〔相见介净〕下官有事来迟。仰祈恕罪。〔外〕介溪公释政而来。足纫盛情。〔净〕二位劳待了。〔小外末〕学生辈礼应伺候长者。〔外〕三位请坐。〔众〕吿坐了。〔净〕启太师。兵部丁汝夔。下官委他点盘军器。不得进见。望太师鉴原。〔外〕今日是他职分之事。也该来议。旣是介溪公有所委托。也罢了。〔净〕请问老太师有何见教。〔外〕介溪公。你还不知胡虏犯边。烽烟不息。督臣待救。帷幄无谋。皆我与你两人之罪。如何是好。〔净〕老太师。丑虏陆梁。自古有之。三皇不能化悔。五帝不能程督。故汉室和亲。唐家纳币。典午当衰。五胡云扰。靖康失计。二帝蒙尘。覩此虎狼之威。终是犬羊之类。今日之祸。必是枭悍守臣。不遵朝命。效甘延寿之开边。蹈冯奉世之生事。致使虏骑长驱。犬戎犯顺。然小丑盗弄潢池。终无能为也。为今之计。不过戒严将士。固守城池为上。若使恋战贪功。必致丧师辱国。何如明先王荒服之道。峻四夷出入之防为长。太师以为何如。〔外〕介溪公差矣。先王守在四夷。谓彼此各有界限。王者不治夷狄。谓华夷不可相侵。未闻中国沦丧。置而不较者。故石敬塘献地契丹。骂名万代。金国主捐燕蒙古。遗臭千年。况此河套一方。沃野千里。我祖宗披荆带棘。开创何难。到子孙束手闭门。委弃甚易。赤子苍头。悉为左袵。玉容粉面。尽被腥膻。迢迢古道积横尸。凛凛朔风飘怨血。此诚我臣子所不忍见闻者。秦襄仅春秋之一国。尙欲复九世之仇。贾谊为洛阳之少年。犹思系单于之颈。我和你旣事圣朝。忝为宰相。固宜灭此而后朝食。乃甘于丧师失地。天下后世。谓我等为何如人也。介溪请自思省。〔净〕太师。大抵建功立业。也要度德量力。赵有李牧。匈奴不敢近边。蜀有孔明。南人不敢复反。苟非其人。必难成事。况河套之失。咎在前人。今旣没于北虏。卽为朔漠之乡。得其人不足臣。得其地不足守。故牛僧孺不受悉怛。贾捐之请弃珠崖。古人所为。必有定见。我国家四海尽属版图。何在弹丸黑子。百万日增户口。那须屑尔苍生。若追踰垣之贼。必引斩关之盗。曾铣白面书生。未闲军旅。前旣轻为以取其败。岂可重发而丧其功。以下官处之。先斩曾铣。靼虏自退。〔外怒介〕严介溪。你如此说。南朝可谓无人矣。大抵子不能为亲承家。卽为不孝。臣不能为君开国。卽为不忠。故献纳二字。富弼强争。睢阳一城。张巡死定。忠臣贤将。何代无之。顾用与不用耳。道济若存。胡马岂容南牧。李纲见用。赵家岂至北辕。若中有忌功之臣。则外无建奇之将。卢■〈木巳〉用而怀光叛。秦桧相而岳飞死。岂非孤忠被诬之故与。今曾铣有乐羊子之忠。不免谤书一箧。仇鸾有姚令言之悍。反加锡命三章。忠邪莫辨。用舍不明。时事可知矣。我老臣不能为玉烛于光天。岂忍见铜驼于荆棘。明日奏过圣上。亲总六帅。鞠躬尽瘁。死而后已。不必再议。〔净〕太师且不要发恼。自古道顺天者存。逆天者亡。皇上久厌兵革。方与邵眞人修延熙万寿淸醮。太师要兴兵。先已逆天了。〔外怒立介〕二位。看他言语。就见心迹。正所谓长君之恶其罪小。逢君之恶其罪大。皇上修眞打醮。必自小人导之。你就是个闭门修斋的王钦若了。〔净〕这是圣意。与我何干。我不打紧。你且不要谤毁圣上。 

　　【北端正好】〔外怒介〕恁说是俺谤毁明君违了天命。不知是那一个谄佞公卿。把君权侮弄干纲紊。间沮了忠勋。俺这裏兀登登按不住心头忿。〔小外〕老太师且息怒。〔外〕劾微忱拚死捐生。做不得拂须参政。俺待要对天朝明讯于君听。 
　　〔净〕我与你同为宰辅。只是未达一问耳。也不要太欺侮人。 

　　【倘秀才】〔外〕俺这裏持身刚正。你说甚么太欺人。谁知是你们作衅。俺和你矢天日辨个忠诚。〔末〕老太师此心。表表可见。〔外〕俺待学会澶渊提着过河兵。俺待学擒元济安着淮蔡民。祇为那金瓯破损。你不救那曾铣呵。却不道把檀道济坏了长城。〔小外〕足见老太师忧君为国之心。〔外〕俺只是一心分破了帝王忧。两条眉锁江山恨。祇看俺的雪鬓星星。 
　　〔净〕你是忠臣。我到是奸臣。〔外〕还说不奸。 

　　【滚绣球】你辟私门。贿赂行。半朝臣。皆从顺。你狼呑虎噬伤残了万民百姓。害得那有功臣百事无成。你是个老秦丞再生。奸佞。私寝边兵。迎合着君王性。何异那守天雄束手无门。〔末〕老太师且息怒。严太师必无此心。〔外〕则敎你一时富贵如朝露。万古奸回遗臭名。仔细评论。 
　　〔净〕罢罢。我自去了。让你忠臣多做几年。要为匿怨求名士。且做吞声忍气人。〔下外〕南渠白川二公。你看这奸雄竟自去了。我明日亲自而君。先除奸佞。然后行师。〔小外〕老太师。自古道去河北贼易。去朝中朋党难。忍耐些罢。〔末〕老太师。二虎不共斗。相如所以屈廉颇。两贤不相戹。王浚所以让王浑。还是愼重为上。〔外〕二公晓得我平生刚介。倘有不虞。何惜一死。 

　　【煞尾】我夏言呵。猛拚舍着残生命。不学他腼觍依回苟禄人。接踵奸雄与日增。翘首边尘何日淸。怕听嘶风胡马鸣。忍见中原战血腥。谁犯龙颜愿剖心。谁向燕山去勒铭。追想高皇万苦辛。可惜了二百年的基业无人整。呀。将俺赤惺惺的一片丹心化成灰烬。 
　　〔外〕筹边无计问如何。　　　　〔小外〕忠佞由来是两途。 
　　〔末〕酒逢知己千锺少。　　　　〔合〕话不投机半句多。 

　　第七出　严通宦官 
　　【探春令】〔净上〕入朝剑履宠光鲜。满皇都争羡。暗通奄竖借威权。看指日雠家殄。 
　　恨小非君子。无毒不丈夫。夏言这厮侵我朝权。反加斥辱。昨与众官商议。一心要援曾铣。因我执意不从。他要面奏圣上。为此连夜回来。贿通内监。打听上方欲修醮。他本已不敢进。前日被我心腹劾奏曾铣克减军饷。妄动失机。圣旨已批拿解来京。斩首无疑矣。夏言举荐非人。误国大事。皇上方在震怒。我欲乘机再托心腹劾奏夏言假图复地。每岁逼取边军常例银二万两。以致将士离心。丧师辱国。谤毁圣上。谋立东宫等事。咦。夏言夏言。此本一上。你不知死所矣。只是他是个老臣。未必加刑。访得皇上两个谨身太监。素恶夏言刚直。不通货贿。今日乘他落班。特请他来用几句言语打动。再将些金银啖他。教他以渐谮愬。激怒圣心。必然处斩。好计好计。〔老旦丑扮二监上〕 

　　【西地锦】〔老旦〕貂帽时瞻仙仗。黄衣日染天香。〔丑〕权倾司礼惊东厂。不比以下中常。 
　　〔相见介〕老太师拜揖。〔净〕二位老中贵拜揖。〔老旦〕老太师贺喜。〔净〕老夫何喜可贺。〔老旦〕老太师还不知。上位正要罢兵。见你的和戎本。不胜欢喜。正要打醮。见你的修斋本。一发大喜了。明日就来召你监斋。道场完日。封荫三代。岂非大喜。〔净〕承见报了。请问二位。原籍何处。〔丑〕俱在大同地方。〔净〕近日有家信来否。〔老旦〕便是没有。〔净〕我也报你一信。又恐惊了二位。〔丑〕但说不妨。〔净〕近日靼虏攻陷大同地方。杀了无万生灵。千里已绝无烟火。想二位宅上俱被害了。〔二监悲介〕身为刑余。又绝宗族。岂不苦杀人也。〔净〕这都是夏桂洲要用兵。以致如此。〔老旦〕若如此。洒家宗族。是夏言灭的一般了。〔丑〕平日不采洒家。今又害洒家一门。后有会期。就是洒家亲父。也不饶他。〔净〕老夫过蒙二位扶持。无以为报。小厮抬礼过来。〔二末应抬金上〕输得自己财。赢得他人首。老爷。黄金在此。〔老旦〕这是甚么。〔净〕荆扬好金二千两。送与二位买小菜吃。〔老旦〕生受多次。这厚礼决不敢受。〔丑〕咦。好金子。好金子。你不受我自受了。打一个金人跳一跳。〔老旦〕金人怎么跳得动。〔丑〕你不晓得。如今的世界。钱会摆。银会度。有了金子岂不跳将起来。〔老旦〕只是受之无以为报。〔丑〕左右把老夏出稍了。〔净〕小厮。竟抬到二位私宅。教管家收下。〔二末应下老旦丑〕多谢多谢。不知太师还有见教否。〔净〕若有人劾奏夏言。事无不实。全仗二位因风吹火。〔老旦丑〕这个不须叮宁。自有摆布的手段。〔净〕二位听我道。 

　　【泣颜回】那老贼呵。一旦擢高官。恃君恩独掌朝权。况他性存刚愎。把汝辈土视尘看。徼功动虏烟。害良民肝脑涂荒甸。且觑他谤讪君言。岂容他骸骨归田。 
　　【前腔】〔老旦〕听言。贤相免忧煎。我私雠欲报。厚贶相兼。天颜喜怒。暗地裏消息来传。这傀儡苟延。须有日疏奏君王面。那时呵。仗胸中百炼飞镰。管敎他七魄归泉。 
　　【前腔】〔丑〕老年。富贵不归园。反相排同道。侵夺人权。骄情傲态。欺陵咱狗尾蜩蝉。看危亡眼前。恨不得一刺鱼肠剑。老太师。不须你货馈金钱。管敎他血溅京川。 
　　〔净〕当朝夏桂洲。　　　　〔老旦〕堪笑没来由。 
　　〔丑〕天晴不肯走。　　　　〔合〕直待雨淋头。 

　　第八出　仙游祈梦 
　　〔副末上〕琴剑相逢浙水东。孤帆江上挂秋风。经纶功业匡时志。尽在仙游一梦中。自家是邹秀才家裏一个小童。我官人自从与莆田林官人结义。兄弟相从郭相公讲书会文。今郭相公已上京会试。林官人要辞别归家。闻得福建有个仙游地方。其神灵应。凡富贵功名未来之事。俱在梦中预报先机。朝内公卿。江湖商贾。到彼祈梦。无有不验。两位官人亦欲往祈一梦。以卜终身。且是林官人回家便道。我官人幷要送他。一举两得。行李已备。着我雇个船儿。远远听见歌声。想是有船来了。〔丑唱山歌摇船上〕山外靑山楼外楼。西湖歌舞几时休。只是我个船家犯子个徒夫命。一世麻绳拽到头。〔副末〕摇过来。我教你福建地方去。〔丑〕弗见了地方。教我怎么去。〔副末〕福建仙游县去。〔丑〕载甚么宝货。〔副末〕止有两个秀才。〔丑〕去卖醋了。〔副末〕是秀才官人要去祈梦。〔丑摇头〕阿咦。不去不去。〔副末〕怎么说了秀才就不去。〔丑〕他要赖我的船钱。〔副末〕那见得。〔丑〕秀才是个儒者。书上说道。先儒以为赖也。〔副末〕撑船的也要通书。〔丑〕我浙江文献之地。虾蟆也是会读子曰的。不要说我是诗礼船家。〔副末〕一去一回。你要许多船钱。〔丑〕仙游去路远哩。也得三年回家来。〔副末〕那裏消许多时。〔丑〕你不晓得由也为之。比及三年。〔副末〕不要通书了。我与你直讲。〔丑〕直讲也卖三分一部。〔副末〕就是二两银子。我就搬行李来了。〔下〕 

　　【鹊桥仙】〔生上〕闽山越水画图间。人聚散愁眉难展。潮平增阔旧江边。顷刻见帆花飞电。〔小生〕乡心萦缱。朋情留恋。从此云山隔远。〔合〕明朝同问九姑仙。试说向何年高荐。 
　　〔小生〕长兄。经年厚扰。兼领教益。雅爱高情。何时补报。〔生〕贤弟。无限别情。不胜凄怆。关山迢递。后会难期。〔小生〕但愿同登金榜。共序鸳班。那时相亲有日。〔生〕荣枯有命。富贵在天。全凭此去一梦。〔丑〕相公。船家拜见。〔生〕你的船宽大么。〔丑〕好致广大而尽精微。只是船底略有些漏。如今相公下去。也没事了。君子居之。何陋之有。〔生〕且少待。 

　　【霜天晓角】〔末上〕文场鏖战。未遂登庸愿。争似白鸥江上。忘机正好闲眠。 
　　〔相见介二生〕先生拜揖。〔末〕二位兄长拜揖。〔生〕请问先生高姓。仙乡何处。〔末〕学生姓孙名丕扬。陕西富平人氏。客岁忝领乡荐。今春败北礼闱。因家叔在贵处为商。随来游翫湖山胜景。以遣闷怀。偶步江边。得接二兄但不知贵姓。幷欲何往。〔生〕学生临安邹应龙。此友莆田林润。千里从师一心相契。兹因功名未遂。特往仙游祈梦。〔末〕如此大志。必然高捷。但学生有一句不识进退的说话。不知二兄容否。〔生〕愿闻。〔末〕当今小人得志。季女斯饥。学生虽得侥幸。未知究竟如何。亦欲附舟去祈一梦。望二兄见带何如。〔生〕四海之内皆兄弟。就请同去。〔小生〕先生请下船。〔末〕烦二兄少待。学生到寓所说一声就来。〔下丑〕这个相公。我的船你做人情。我不去载他。〔生〕这是一个举人相公。怎么不载他。〔丑〕呀呀。敬鬼神而远之。便好歹招引他在船裏。是靑白日裏撞鬼了。〔小生〕你不要说。我加你一两银子罢。〔丑〕若如此。再搭得二三十人还好哩〔末上〕二兄劳待了。〔丑〕三位相公坐定。待我开船。你看我的船。也不要摇橹。也不要扯撁。又不要使风。千里之程。顷刻就飞了去。〔众〕那有此事。〔丑〕相公到不晓得书中云。然非欤。曰非也。〔生〕不要胡说。快行路。 

　　【朝元歌】〔末〕苍茫远天。霞映湖山掩。潺湲浅川。风急江潮溅。盼望家乡。云低陇甸。身似天涯飞雁。暮北朝南。功名岂随蝴蝶翩。愁蹙两眉间。魂劳一梦牵。〔合〕仙游非远。咫尺遇鬼神先见。鬼神先见。 
　　〔丑笑介〕这相公唱得好。我也唱一个山歌何如。〔众〕也使得。〔丑〕相公今日上仙游要做官时再去梦裏求。只是我个船家命裏当悔气。教我湾塘拽撁几时休。休回首。欲断魂。数声啼鸟不堪闻。〔众〕好。到是歌头曲尾儿。 

　　【前腔】〔生〕万里江拖素练。云飞岭欲顚。山侧月难圆。轻泛孤蓬。纵横水面。心似淸波一线。千顷汪洋。阳台岂思云女仙。养就性中天。凭伊梦裏传。 
　　〔合前丑〕邹相公也唱得好。我也再唱一个歌头曲尾儿。我替相公一样年。我做船家你要去做官。世间多少弗平事。弗会做天没做天天将晚。日已曛。一声残角断谯门。〔众〕也好。 

　　【前腔】〔小生〕滚滚浪花雪卷。歌声起白鹇。樯影乱靑天。野树江云。相随同转。名似浮沤江上。聚散茫然。高宗岂知良弼贤。欲棹济川船。先期梦卜言。 
　　〔合前丑〕林相公又会唱。我也再唱一个。相公祈梦要做官人。行子山程又水程。看看来到仙游县。我只怕欠子船钱无处寻寻宿处行步紧。前村灯火已黄昏。三位相公。此间已是仙游了请上埃去。待我扎住船儿。在此等候。总然一夜风吹去。只在芦花浅水边。〔下末生小生〕果然好个圣迹。待我先作一揖。然后去寻庙主〔叫介〕庙主有么。〔旦扮道士上〕洗砚鱼呑墨。烹茶鹤避烟。洞门深锁处。别是一壶天。三位公相拜揖。想来祈梦了。〔众〕正是。〔旦〕公相。有其诚则有其神。有是心亦有是梦。先说姓名乡贯。三位拜祷。然后待小道读疏。〔末〕富平孙丕扬。〔生〕临安邹应龙。〔小生〕莆田林润。〔旦〕请三位拈香。〔拜介〕 

　　【皂罗袍】〔合〕幼负观光深愿。敢同心千里。拜谒先贤。〔末〕刘蕡初下对庭笺。〔生小生〕仲舒未吐天人见。〔合〕功名富贵虽云在天。吉凶休咎须知预占。淸宵显应华胥殿。 
　　〔众跪介旦〕伏以宝鼎儿玲珑七犯。靑玉案烛影摇红。行香子拈上绮罗香尉迟杯洒下沽美酒。堂上奏起大圣乐。庭前唱动普贤歌。全凭玉女传言。须用金人捧露。奉请天仙子江城子八六子降临遶佛阁。相迎瑞鹤仙临江仙鹊桥仙同坐庆春宫。老庙主作四朝元。小道士奉五供养。字字双念出歌头调。声声慢听我诉衷情。兹有信士孙丕扬邹应龙林润等。倘秀才初入靑门引。南乡子未得御街行。日日锁南窗。十二时用功不息夜夜剔银灯千秋岁志愿不休。步蟾宫要折桂枝香。谒金门欲去朝天子。争奈事业犹如风中柳。功名好似浪淘沙。虽尝望远行。未能好事近依凭卜算子。来见菩萨蛮。同过小重山。愿入华胥引。乞差二郞神到高阳台显一如梦令。庶使三学士应南柯子皆得锦衣香。锦缠道上归朝欢。昼锦堂内齐天乐。伏愿洞仙歌东风齐着力。三位公相。你金钱花送入我门来。〔众〕师父有劳了。〔旦〕三位就在此小房歇宿。晚间必有报应。〔旦下三人隐儿作寤介净扮金甲神上〕天地大公。鬼神明鉴。报往知来。昭昭如见。看得邹应龙等三人。夙抱经济之才素怀忠义之气。他日诛佞除奸。安邦反正皆赖此三人之力。今来祈梦上界差我预显灵应。不免将他终身事业。口占十二句。教他各人牢记四句。孙丕扬听首四句三人名一在内千一来高山退。邹应龙听中四句。高山退。功为最。八丘同。南北异。林润听末四句。南北异木之川。郡无君。诸不言。你各人牢记着。后必有验正是大抵乾坤都一照。免教人在暗中行。〔下众作醒介〕 

　　【如梦令】半熟黄粱方恋。数点残钟敲断。 
　　奇哉奇哉。果有异梦。〔道士上〕神仙明要诀卿相得先机。三位公相贺喜。请问孙相公有何吉梦。〔末〕学生梦一金甲神。赠十二句口占。教我记首四句。〔旦〕甚么四句。〔末〕三人名云云。〔旦〕好梦好梦。邹相公有何梦。〔生〕亦梦金甲神。教学生记中四句云云。〔旦〕好奇梦。林相公有何梦。〔小生〕就此金甲神教学生记末四句云云。〔旦〕三梦相同。谅必俱是大贵人也。〔众〕请师父解一解何如。〔旦〕这是仙机。直待后日自有应验。凡人断解不出。总是做官的吉兆。〔众〕多谢多谢。〔旦〕还有一句话。若是读书。便能做官。若不用功。只是做梦。三位请到后房素饭。〔众〕不劳罢。就要下船去了。 

　　〔末〕孤舟同泛到南瀛。　　　　〔生〕止为周公道未行。 
　　〔小生〕蝴蝶梦中家万里。　　　　〔旦〕杜鹃枝上月三更。 

　　第九出　二臣哭夏 
　　【谒金门】〔小外上〕朝命降。不觉重袿流汗。心讶奸谋。缅怀忠鲠。几回肠欲断。〔末上〕十载功铭鼎铉。一旦遽罹刑典。凛凛朔风天际暗。葵心飞散乱。 
　　〔末〕李大人拜揖。〔小外〕周大人拜揖。〔踏莎行〕〔小外〕帝室堂堂。王臣蹇蹇。孤忠自立诚难免。岂堪螳臂挽车轮。徒思仗剑除奸险。〔末〕秉正莱公。嫉邪王旦。十年钦若藏深怨。李膺诛僇范滂囚。纷纷国事知时变。李大人。今日圣旨倒下。将夏太师付市曹处斩。我和你旣有僚友之义不免狐兔之悲。欲同大人到法场上与他一永诀何如。〔小外〕咳周大人。元臣诛戮。国事反常。耳且不忍相闻。目岂容于亲见。下官今早已差听事官去打探消息。大人只在小寓待他回报。再为之处。〔末〕李大人。自古未有首相典刑之理。夏太师虽在危迫。岂无一忠直之臣。保救元老。以全国家体统。〔小外〕周大人。严介溪交通内臣。谮愬已入圣心久矣。况今文武臣僚。多是他家羽翼。言路官员。箝口结舌。尙恐祸至。谁敢舍身力救。〔末〕若如此桂洲公休矣。老天那。如何是好。〔小外〕他也自有些不愼密。〔末〕却为何。 

　　【红衲袄】〔小外〕他恃着屠龙手气冲天。谁想道骑虎势行山险。他做了萧望之逢石显。他做了赵宣子遇屠奸。他做不得亡家远窜的穷张俭。怎学得辟谷归山的松子仙。早知道功高望重招谗也。争似桑田十亩闲。 
　　〔末〕李大人。夏公也只是不识人。 

　　【前腔】他只指望并鹓班驰后先。谁想道独飞鸿遭冷箭。那严老呵。他是个李林甫腹中剑。他是个李猫儿笑裏奸。他待学妨贤病国的卢蓝面。何异那平生奸伪的老曹瞒。夏太师呵。可惜你当朝倚重元臣也。却被牢笼入死关。 
　　〔小外〕周大人。夏公虽有小过。亦有大功。今日朝廷处得太过了些。 

　　【前腔】他也曾凤池环佩赐经筵。他也曾龙楼著作修坟典。他也曾和羹妙手调金铉。他也曾舟楫宏材济大川。纵然使萧相国拘狱犴。难道比淮阴侯付市廛。今日呵。亮工补阙俱忘也。须信为臣难上难。 
　　〔末〕李大人。闻言兴慨。触目惊心。夏公一死不打紧。 

　　【前腔】惊得我战兢兢歪了铁豸冠。惊得我荒忙忙失了白象简。惊得我气漫漫冲倒了朝阳殿。惊得我闹炒炒踢绽了皂靴尖。做甚么持风裁乌台宪。那裏有敢回天靑琐言。今日呵擎天柱石俱颓也。一死须敎轻泰山。 
　　〔小外〕周大人。此时尙未有消息。或者夏公得生了。〔末〕若如此。不惟全了朝廷体面。我辈亦与有光。〔小外〕只是一件。夏公尙未有子。倘有不虞。是忠孝两忘了。〔末〕李大人还不知。闻桂洲幼妾苏赛琼有娠。倘生得一子。亦不绝了忠臣之后。〔小外〕可喜可喜。若果然生子。是夏公为我朝之赵盾。严老为当世之岸贾。但恐程婴杵臼无其人耳。这也是身后之事。万一不免。妻孥就该流徙。皇上方在震怒。这尸骸谁与收葬。〔末〕这也不难。下官当以身任之。彭越死而季布哀。董卓亡而蔡邕泣各尽其心而已。何祸患之有。〔小外〕此际已是午牌时分。如何还不见回报。〔小生扮听事官上〕骇闻破胆惊天事。来报同心辅国臣。听事官叩头。〔小外〕你回来了。夏老爷事情何如。〔小生〕小的一言难尽。〔小外〕你且起来。谩谩的说个详细。 

　　【东瓯令】〔小生〕承钧旨亲视阅。〔小外〕那时却怎么。〔小生〕小的到教场中。只见人马重围。鎗刀密布。被我撞将进去。万刃丛中穿破穴。〔小外〕曾见夏老爷么。〔小生〕小的见夏爷呵。赤身绑缚鬓蓬松。领后旌旗插。〔小外〕还见甚么人。〔小生〕见两旁立着刽子呵。虎狼开吻同蛇蝎胆落心惊裂。 
　　〔末〕却无人救他。〔小生〕咳周爷。 

　　【前腔】畏奸雄言路绝。〔末〕可有人惜他么。〔小生〕小的只见监斩官与众人呵面面相看声痛咽。〔末〕那夏老爷却是怎么。〔小生〕那夏老爷呵。低头惟愿早归泉。泪滴湘江竭。〔末〕那时怎么结果了。〔小生〕那时只见一骑飞马前来。小的将谓是留人。却说时辰已到。监斩官不得久留。霎时间只听得喧声震动刀飞雪。断却常山舌。 
　　〔小外末哭介〕夏公果然斩了。好苦杀人也。〔小外〕周大人。有这等非常之事。 

　　【四边静】太山颓陷梁木折。凭谁挽倾辙。忧国更思臣。衷肠大刀折。〔合〕伤心事切。泪珠难彻。万里接天江。长流怨臣血。 
　　〔末〕人孰无死。只是他死得不明。 

　　【前腔】孤忠此恨何时灭。无辜死缧绁。朝隮乱南山。妖氛蔽忠烈。 
　　〔合前小外〕夏太师这一死呵。 

　　【前腔】衔寃负屈心千结。无由吿金阙。〔小生〕二位老爷。小的见夏爷死时呵。怨气满乾坤。今生与谁雪。〔合〕呑声飮泣。故人永别。荒草暗愁云。啼鹃带归血。 
　　〔末〕时事如此。吾辈做甚么官。 

　　【前腔】兔亡鸟尽良弓绝。空劳尽臣节。〔小生〕二位老爷。夏爷临刑。还有一句说话。〔小外〕他说甚么。〔小生〕他说道寄与后男儿。休将简编阅。〔合前〕 

　　〔小外〕元老孤忠节义高。　　　　〔末〕谁知中却笑中刀。 
　　〔小生〕身骑箕尾归天上。　　　　〔合〕气作山河壮本朝。 

　　第十出　流徙分途 
　　〔副末上〕〔菩萨蛮〕晋诛赵盾情何刻。楚逐伍员须灭迹。寃泪逐江流。闲花满地愁。客散西堂别。燕语空梁月。患难去相投。何人是孔褒。我朱裁随夏老爷到京。指望终身倚靠。不想我老爷为收复河套。因与严家不合。被他陷成案狱。竟至典刑。昨日成殓。已停柩在城外西寺。又被严家羽翼。奏请罪人妻孥该流五千里外。今早旨下。将我老夫人幷家小流到广西全州安置。为此家奴侍婢个个逃窜。所存惟管家老妈与我朱裁夫妻而已。覩此凄凉风景。不容不泪出痛肠。〔悲介〕还有一节大不堪事。我小主母赛琼姐怀娠五月。倘得生一子。亦不绝了夏氏一脉。但恐严家晓得或在路途用谋。或在地方阴害。那时节。连我两位夫人性命。俱尙不可保。岂能复存后嗣。为此已定下一计。且待老夫人出来与他商议。 

　　【霜天晓角】〔老旦占泣上老旦〕来侯成案。灾祸重重见。〔占〕堪悲死别在黄泉。又苦生离荒甸。 
　　〔副末〕老夫人小主母。朱裁叩头。〔点绛唇〕〔老旦〕鸟去巢危。未知飞止于谁屋。〔副末〕飘零骨肉。生死同臣仆。〔占〕揉碎胭脂。满地污香玉。〔副末〕分飞去。萋萋芳草。谁唱阳关曲。〔老旦〕朱裁。相公旣遭刑戮。我等卽该流徙。但不知流在那裏地方。几时解去。〔副末〕禀老夫人知道。在广西全州。限明日起程了。〔老旦〕天那。苦杀人也。〔抱占哭介〕 

　　【哭相思】〔老旦〕骨肉一朝皆拆散。分崩五内添凄怆。 
　　〔副末〕老夫人小主母。左右是苦了。且不要啼哭。小人还有一言吿禀。〔老旦〕有话但说。〔副末〕老夫人。人无远虑。必有近忧。今日我老爷虽死。幸得小主母怀五月之孕。倘生得公子。是谓不死。只是那严贼旣结那杀身亡家之仇。岂无去草除根之念。此去全州五千余里。路途遥远。难保无刺客奸人。弱质衰年。焉知不中伤受祸。倘有疎虞。我老爷后嗣从此绝矣。海天大恨。何时得雪。〔老旦〕我也虑及于此。只是无计可施。〔副末〕小人有一计。不知老夫人听否。小人原是杭州。颇有故乡亲戚。老爷在日。尝问我托妻寄子。待我小人与妻子。今夜三更。先领小主母逃出。潜归杭州。寻个仁厚长者。侨居几时待生公子徐图复归江西。老夫人明日权奉皇命。带领管家妈竟到全州。严贼见老夫人年老。又无侍妾相随。必不加害。后遇天恩大赦。待小人与小主母迎归老夫人。庶可再得团圆。岂非两全之计。〔老旦〕此计虽好。但他州远徙。举目无亲。我与赛琼方将相倚为命。岂可又作分离。〔占悲介〕我与老夫人愿同生死。决不忍相离。况夫人年老。奴家幼弱。若然两地艰难。左右同归于死。朱裁。不如待我死于一处罢。〔副末悲介〕小主母差矣。生离死别。何人无之。不幸适在吾家耳。且患难之际。也要识祸之轻重家破人亡。两人又要拆散。岂非至苦之事。然不过狼狈忧思之苦。后日谅有相会之期。其祸还小。若同到广西。见得一时相倚。恐中他奸计。覆宗绝嗣。此诚莫大之祸。老爷临刑之时。我小人岂不欲死节。也欲留此身做个程婴耳。小主母岂可为无益之死。使老爷为无后之鬼。早早分别为上。〔老旦〕朱裁忠心大义。只得要从他了。赛琼。 

　　【尾序犯】双璧种蓝田。旧燕新昏。恩情非浅。雨润云温。忽遇他妖虹惊电。满承望兰芽瑞茁。谁料道江沱流散。分明是鹊鸠同处。一矢尽惊残。 
　　【前腔】〔占〕数载见星还。感荷仁慈。情同排雁。飞鸟依人。今做了丧家之犬。叹今夕难留信宿。知明日何方投窜。从今后云山两地。一样落风烟。 
　　〔老旦〕朱裁。事势如此。我两人定是各分了。但我相公柩在西寺。此后再无一陌纸钱矣。今日将一杯别酒。待我与赛琼对此灵坐一拜。少尽其心。〔副末〕足见老夫人恩义两尽。管家妈将酒过来。〔丑持酒上〕人生有酒须当醉。一滴何曾到九泉。老夫人。酒在此。 

　　【黄莺儿】〔老旦递酒悲介〕殿阁老忠贤。为谗邪落堑渊。一家零散如飞霰。形分镜鸾。恩离枕鸳。诉衷情不见生前面。恨绵绵。何时同穴。重缔再生缘。 
　　【前腔】〔占送酒悲介〕俄尔太山顚望中堂散冷烟。花残玉病愁何限。血流草川。人离故园。长江泻不尽今生怨。泪涟涟。万般哀苦。肠断夜啼猿。 
　　〔副末〕小人也送老爷一杯酒。〔悲介〕 

　　【猫儿坠】我那老爷呵。官居淸白。无有买山钱。可惜盖世功勋未入镌。楚峯云断骤风前。追奠。望耿耿英灵庇我归园。 
　　〔丑〕我也拜老爷一拜。 

　　【前腔】阴灵虽远。忠义在人间。只有寡鹄孤鸾苦弃捐。明朝楚越两情牵。休怨。愿梦寐相随永作双鸳。 
　　〔内叫〕夏家大叔。我是刑部典差解官。差我解送老夫人等往广西去的。上覆裏面收拾行装。限明日起程了。〔副末应〕晓得了。明早伺候。老夫人小主母。事已危迫。请就此别了各办行程罢。〔老旦占抱哭介〕天下那有这等样的苦事。 

　　【棹角儿】〔老旦〕恨豺狼势恶滔天。悲鸾凤并遭危蹇。〔对占〕赛琼。你为亡夫爱惜花钿。〔对副末〕朱裁。你到杭城潜居乡甸。〔对天拜介〕吿穹苍幷亡灵。同默佑早诞麒麟。〔合〕离情相恋。泪眼相怜。叹一家冰消瓦解。曷胜悲怨。 
　　【前腔】〔占拜老旦〕荷深恩得侍帏前。蒙大难各思飞远。老夫人呵。念娘行未历尘烟。〔对丑〕老妈妈呵。望维持保全钗钏。〔对天拜介〕吿穹苍幷亡灵。同默佑永慰慈颜。 
　　〔合前副末〕拜别了老夫人。 

　　【前腔】遇衰年善保慈颜。〔对丑〕老妈妈。你念恩母路途须眷。〔丑对占〕小主母。你育婴儿节操须坚。〔丑对副末〕朱大哥。你效程婴始终勿变。〔末丑同拜天介〕吿穹苍幷亡灵。同默佑早返家园。〔合前〕 

　　【尾声】〔合〕痛分离肠裂断。今生未卜见仪颜。梦裏除非可再圆。 
　　〔老旦〕嫡妾相离别故乡。　　　　〔占〕未知栖止在何方。 
　　〔副末〕此行不敢高声哭　　　　〔丑〕恐怕猿闻也断肠。 

　　第十一出　驿裏相逢 
　　【玩仙灯】〔生扮杨上〕铁面鱼头。骨鲠志难酬。叹神龙暂居涸薮。万里孤臣似风飘柳。〔看指介〕只恐这手足皆疲。股肱非旧。 
　　一封朝奏九重城。夕贬宜山万里程。折指不忘匡济手。丹心还是股肱臣。睁怒目。切朱唇。尝怀按剑上彤庭。咦。我有朝感悟天王圣。把那误国奸臣一扫淸。我杨继盛。只因劾奏仇鸾逆贼。却被奸臣威逼。问官将我手指拶折。胫骨夹损。必欲置之于死。幸蒙皇上薄赐降谪。贬我为口外边城典史。又被当道不容。改为广西宜山驿丞。数月之间。奔走一万五千余里。孤身到此。不觉踰年。幸喜上司说我是谪官。不必往来迎接。只是遐想朝中权臣奸党。终为国患。近日驿中传言。夏桂洲被严嵩诬陷。监禁在狱。不日处斩。我想起来。自古朝廷未有元臣就僇当朝臣子谩无保救之人。但我职卑。未见朝报。是以怏怏于怀。今日颇暇。不免到驿前闲步一回。〔行介〕 

　　【月云高】风尘奔走。愁肠与谁剖。追想我昔日纠劾仇贼。岂是沽名干誉。也只要三策安邦国。一剑诛豪右。今日一事无成呵。忧国忧民悲伤两僝僽。这贬窜之苦。也自甘无怨。荣辱皆由命。岂怨数遭阳九。但我平生不愿与奸臣同朝。不斩元凶志不休。不到乌江不尽头。 
　　那裏有一个男子。领着两个妇人来了。不知是何处人。且待前来。便知端的。 

　　【挂眞儿】〔外扮解官同老旦丑上〕懊恨风霜催老朽。长途顚沛多忧。〔丑〕吉网羁縻。罗钳掣肘。〔外〕西出阳关谁救。 
　　老夫人。此处已是宜山驿了。闻知兵部杨主事。谪在此做驿丞老夫人且暂驻。待我进见。与他讨个脚力。〔外见生〕杨老爷叩头。〔生〕你是何处人。那裏认得我。〔外〕小的是刑部典差解官解送夏老夫人流徙全州。在此经过。〔生〕是那个夏老夫人。〔外〕就是当朝宰相夏太师的夫人。太师为军国重情。前已处斩。今特解妻小前来。〔生惊介〕天那。有此大变之事。可不骇死了人。想此位就是夏老夫人了。请进驿中相见。〔生〕仙鸾仪范。何期邂逅途中。〔老旦〕司马威名。岂意遭逢客裏。〔生〕请问老夫人。老太师为何遭此大变。 

　　【宜春令】〔老旦〕吾夫主刚过柔。〔生〕刚介乃立朝之本。有何不可。〔老旦〕为权奸攒成寇雠。〔生〕朝中臣子。岂无一人救元老。〔老旦〕靑蝇会聚。毫端无计祈天佑。〔生〕老太师旣死。一家都被拆散了。〔老旦〕飘零我世泽箕裘。〔生〕老夫人得何罪。〔老旦〕风波我暮年箕箒。〔生〕那奸贼果是不共戴天之仇。〔合〕这寃情石烂难忘。海枯不朽。 
　　【前腔】〔生〕听伊语不共雠。不要说亲受其祸。使人闻心伤眉皱。这老太师呵。暮龄遭难。况无令子承君后。老夫人。你平日呵。本是个天上鸾凰今目受此大难呵。反做了风中尘垢。 
　　〔合前外〕老夫人一路行来。万般辛苦。特与杨爷讨个脚力。望求方便。〔生〕这个定有。且是小事。老夫人。广西乃荆蛮之地。不比江南富贵。此去举目无亲。恐难存活。下官有个朋友。姓张名翀。乃马平县人。前年已中乡举。会试京师。因与下官相厚。况马平相近全州。待我修书。浼他周济老夫人。此人平生好义。决不失信于我。老夫人且权居几时。谅必回乡有日。〔老旦〕多谢恩官。〔丑〕这老爷就是重生父母了。〔生〕老夫人请到后堂茶饭。待下官修书起来。〔老旦丑外〕贵人抬眼看。便是福星临。〔俱下生〕叫驿卒取文房四宝过来。〔副净应上〕难中一纸书。胜赐千金惠。四宝在此。 

　　【一封书】〔生写介〕京师忆旧游。遇相知信义周。谁想别后两年。京中有此大变。元臣陷死囚。痛全家复远流。佐命忠勋应可惜。莫逆深交更转求。到全州。望容优。存没沾恩感不休。 
　　侍生杨继盛顿首拜。鹤楼张先生厚契门下。书已写完。叫驿卒速备肩轿两乘。官马一匹。送夏老夫人到全州去。〔副净〕老爷。驿中缺少轿马。留待要紧官员。这老妈是失时人了。奉承他怎么。〔生〕唗。你小人势利。但知锦上添花。我砥柱中流。偏喜雪中送炭。快备过来。请老夫人出来上轿。〔老旦丑外上〕自怜送别无杯酒。谁信阳关有故人。恩官吿辞了。〔生递书介〕这是一封小柬。这是五两俸银。但恨官卑禄薄。不能厚赠。少助路途之费。〔老旦〕重蒙华翰。如锡百朋。这厚礼决不敢受。〔生〕老夫人。患难之中。不须过辞。解官收下。〔外接介〕多谢恩官。  

　　【锁南枝】〔老旦拜介〕遭命薄被徙流。丧家栖犬空奔走。盛德感贤侯。相逢信非偶。恩官。我今生报你的恩不成了。叹今生事已休。效衔环怎能勾。 
　　【前腔】〔生〕老夫人你潭潭府金作瓯。一朝丧在奸雄手。你暂尔寓他州。时乖且须守。倘有一日圣心回悟。那时呵。遇天恩早回头。我杨继盛倘有复见天日之时呵。到朝廷当保奏。 
　　〔对外〕解官。你一到全州。就将我书送与马平张举人相公。〔对丑〕老妈妈。路上好生伏侍老夫人。 

　　【前腔】〔外丑拜生介〕蒙君惠患难周。春风雨露沾枯朽。杨老爷。你鸡队屈鸾俦。迍邅谅非久。〔合〕望天朝早召留。俾忠良同辐辏。 
　　〔老旦〕骨肉凋零实惨伤。　　　　〔生〕驿中邂逅意彷徨。 
　　〔丑〕一时忠义相悲怆。　　　　〔外〕千载芳名共勒章。 

　　第十二出　桑林奇遇 
　　【六么令】〔旦携筐上〕幽栖鞅掌。遇良人暂困寒窗。尸饔薪水意彷徨。勤职业采繁桑。春风几度添惆怅。春风几度添惆怅。 
　　〔海棠春〕流莺窗外啼声早。睡未足把人惊觉。翠被晓寒轻。罗带东风袅曲栏转过。侍儿报道。架上春蚕兢巧。试问后园桑。枝上存多少。奴家沈氏。幼适邹郞。我官人学业虽成。功名未遂。且喜他暮习朝温。不放白驹过隙。师严友益。须教黄鹄冲霄。只是男攻经史。妇主苹蘩。也要各尽其道。奴家幼习纺绩之勤。颇识蚕缫之务。宅外有桑园一所。在于西郊。两日蚕事匆忙。家无闲婢。不免自采一回。就此小路行去。 

　　【一江风】〔携筐行介〕谩携筐。缓步苍苔壤。泥软鞋痕嵌。怎么有许多狂蜂浪蝶。逐游蜂抖住小桑条。扯得云鬟乱。〔采介〕绿叶应靑衫。绿叶应靑衫。纤纤素手忙。这是甚么鸟鸣。听仓庚两两声嘹喨。 
　　方采得半筐。不觉手足皆倦。待我暂歇片时再采。我想起来。奴家采桑。不过为蚕绩之备。与我丈夫读书成功的何异。 

　　【前腔】叹才郞。苦志学文章。似茧丝同样。读书的须要积学。就如蚕绩的须要预备。趁今时收拾化工春。预作经纶酿。看他绣口锦为肠。绣口锦为肠。终成补衮裳。古人尝有以此教子者。羡断机敎子功无量。 
　　那裏有一个背包男子来了。待我避在一边。 

　　【六么令】〔末上〕归途劳攘。怕逢人愈觉匆忙。枯蓬断梗去何方。云漠漠。树苍苍。投身无地难寻向。无地难寻向。 
　　我朱裁夫妻。自从伏侍小主母出京。受了万千辛苦。已到临安地方。且喜杭城相近。但我小主母弓鞋脚小。不能前进。只得慢慢引道。待我妻子随他后行。〔回头看介〕还不见来。想他又走不动了。好苦也。不免在此少待〔立介〕 

　　【一江风】〔副净扮朱妻随占上占〕到村乡。凄惨情千状。渺渺魂飘荡。苦穷途历尽了风霜。瘦损了花模样。一日几回肠。一日几回肠。如禁万刃芒。别离愁都撮在眉尖上。 
　　奴家一路行来。万般苦楚。不知前到杭州。还有许多路程。又不知到此地方。投向何人栖止。行到这裏。更觉腰疼脚软。且在桑林下少坐再行。〔坐介旦〕好古怪。我看这女子相貌幽闲。情怀凄楚。那男人远远站立。老妪不敢同坐。似有主仆之分。且是远方来的。必有不得已之事。待我试猜他一猜。 

　　【步步娇】莫不是荆钗节妇投江上。莫不是塞上寒衣■〈女党〉。岂是个桑间游冶娘。莫不是曾母踰墙。缇萦诉枉。思忖这悲伤。敎人疑虑难消畅。 
　　我就问他也不妨。〔相见介旦〕小娘子。你是何家宅眷。为何到此。〔占〕一言难尽。 

　　【前腔】我不为着春山憔悴思张敞。不为着鹊渡银河朗。岂为着阳台夜梦寒。不为着南浦云飞。西厢月上。提起这灾殃。敎人未语先断肠。 
　　〔旦〕小娘子。不须啼哭。你且说个详细。〔占〕奴家苏赛琼。是当朝宰相夏公之妾。不意我老爷被奸臣严嵩诬陷典刑。妻小俱流广西。我老夫人怜我怀孕五月。欲延宗祀恐同到远方。被仇谋害。故此身当其难。着我潜地南还。〔指末介〕此人姓朱。原是杭州裁缝。我老爷知他可以托妻寄子。恩养数年。今日果不负所托。夫妻二人。领我到此。欲投个仁人长者。侨居几年。且待仇家疑释。徐归江西。但不知从何去向。不免在此恓惶。〔末净见旦〕有失回避。万望恕罪。〔旦〕难得你两个好人。小娘子。我家丈夫邹应龙。虽为草茅韦布之士。常怀渡蚁还带之心。见你狼狈。必思安集。况家下幽居桑柘之地。绝无尘嚣之染。宅外桑园之内。正有空房一所。你且权居于此。待我着老妪朝夕陪伴。朱裁夫妻自到杭州营生。常来看顾主母。未为不可。你意下何如。〔占〕过蒙厚情。足占大德。但我未亡之妇。不可投非戚之家。穷途固知顚沛。大节必要始终。恐萍水相依。有妨礼义。〔旦〕小娘子。守经行权。各有其时。抚孤恤寡。存乎一念。若非公孙杵臼。焉得赵氏孤儿。旣以遇难避仇。不必胶柱鼓瑟。况我官人忠义自持。别嫌有道。恐舍此而去。未必有可投之家。就在舍下权住罢。〔副末〕重蒙大娘子盛德。我主母只得借居于此。留我妻子伏侍。小人自到杭州做些生理。薪水之费。都是小人送来。〔旦〕这个也不须你的。我家自有粗淡之需。〔副末〕小人送到宅上。拜见了邹相公。然后敢别。〔占〕多谢恩母。 

　　【玉胞肚】乍离闺幌。遇飘零其实可伤。叹一门飞絮风狂。念孤身弱草浓霜。今日幸遇我恩母呵。相依抚字。如同漂母庇韩王。慰我顚连在异乡。 
　　【前腔】〔旦〕裙钗雅淡。在流离动止有常。小娘子。你纵含着雠海寃山。应须有玉茁芝香。今日我见你呵。相逢如故。公孙重见太平庄。永保孤儿育远乡。 
　　【前腔】〔副末副净〕大娘子。你情怀慨慷。荷相留大义怎忘。苦长途永宿凄凉。幸今朝萍迹安康。只是我老夫人不知下落。〔悲介〕天涯翘首。断云衰草在何方。安得同归返故乡。 
　　【尾声】〔合〕遇艰难休悲怆。依人飞鸟暂相将。勿忆京华富贵场。 
　　〔旦〕家下就在此间。小娘子请进。 

　　〔占〕身家飞絮逐东风。　　　　〔旦〕京国烟花总是空。 
　　〔副末〕一叶浮萍归大海。　　　　〔净〕人从何处不相逢。 

　　第十三出　花楼春宴 
　　【菊花新】〔副净上〕家君近喜破奸仇。柱国威权独自收。机务与谁筹。朝命尽经吾手。 
　　斩蛇须斩蛟。猎兽须猎虎。除却万人雄。天下惟有我。严世蕃荫藉家君。位同卿相。阴险胜如蔡卞智谋远过王雱。前日夏言老贼与我父亲争权。被我家直致典刑。妻孥尽皆流徙。我父子背始帖席矣。且喜君王宠眷。独掌朝纲。儿孙满堂。并食天禄。我父亲尝自题家庆曰。有我福。无我寿。有我寿。无我夫妇同白首。有我夫妇同白首。无我子孙七八九。有我子孙七八九。无我个个天街走。〔笑介〕我父之乐如此。我为子者可知。到此地位。富贵极矣。但前日摆布夏言多赖羽翼赵文华为通政。沉捺保救之章。鄢懋卿为御史。阻塞直言之路。二人之功尤大。今日父亲分付。着我置酒万花楼上。请二人同飮。幷贺仇亡耻雪之乐。且朝中直言无隐之士。难保必无。倘有人再来干犯我家。还要二人协谋用力。不可就拔短梯。且把酒食来啖他一啖。纔已差人去邀。想就来也。〔末报〕赵鄢二位老爷到了。 

　　【前腔】〔丑上〕官居枢要并王侯。全赖趋迎有智谋。〔净扮鄢上〕屈膝一时羞。骢马威风无右。 
　　〔丑〕下官通政司使赵文华是也。〔净〕下官监察御史鄢懋卿是也。蒙东楼公招飮。不免赴席。请了。〔相见介副净〕榻边驱鼾睡。〔丑〕海外献奇珍。〔净〕要贺重重喜。〔合〕花前对酒杯。〔副净〕小厮将酒过来。〔末〕杯擎红玛瑙。酒泛绿葡萄。老爷。酒在此。〔副净〕二位请上坐。〔丑净〕大哥在上。我二小弟焉敢。〔副净〕今日叙宾主之礼。不论兄弟之情。请坐了。〔丑净〕如此吿坐了。〔副净送酒介〕 

　　【二犯傍妆台】宾主意绸缪。展开怀抱。同赏万花楼。赵兄。我与你风云会人罕有。鄢兄。我与你鱼水遇永相投。我不效象贤匡太戊。且向欢娱学蔡攸。〔合〕喜逢仇灭。还荷宠优。玉杯谩酌紫霞流。 
　　【前腔】〔丑〕卑职久淹留。猥蒙提挈。得与庙堂谋。〔副净〕这大单儿还是兄见惠的。〔丑〕愧微礼休挂口。赖亲德重如丘。四美二难眞际会。九棘三槐尽我俦。〔合前〕 

　　【前腔】〔净〕愚弟荷相周。职居风宪。权压众公侯。这洪泽叨庇久。〔副净〕承兄见惠白玉杯。尙未有报。〔净〕仪菲薄愿难酬。我三窟成谋无限乐。九尾藏机不复忧。 
　　〔合前副净〕赵鄢二兄。今日我三人聚会。俱是心腹。各把心话讲一讲。大抵人生在世。如白驹过隙。旣处富贵。必要及时行乐请问二兄在家。有何受用。〔丑〕大哥。实不相瞒。小弟有两个爱妾。一个叫忧人富。一个叫自怕穷。一夜之间。教他轮流伏侍。上半夜忧人富。下半夜自怕穷。岂不受用。〔众笑净〕若如此。一夜都不睡了。那得受用。不若小弟。也有两个爱妾。一个叫忘恩。一个叫负义。终日教他侍立在跟前左顾右盻。正是转眼忘恩。回头负义。岂不快活。〔副净〕二兄都不是眞乐。我家有个美人。唤名解语花。乃是平江伯送来的。绝色无双且善于音律。待我叫他出来。以为侑酒之乐。左右。请美人出来。〔占〕舞低杨柳楼头月。歌罢芙蓉帐底风。三位老爷。解语花叩头。〔丑净〕果然天下绝色〔副净〕今日要你吹弹歌舞。各显所长。你先试歌。然后弹舞。〔占〕待奴家送酒就唱。〔占送酒丑净伸头作丑态介副净〕二兄敢是骨鲠了。〔丑净〕不是。咽唾。 

　　【香柳娘】〔占〕咏新词劝酬。咏新词劝酬。轻开檀口。白家樊素甘低首。转淸音谩讴。转淸音谩讴。高调遏云头。阳春并先后。〔合〕且频频斟酒。且频频斟酒。听凤管齐鸣。莺簧迭奏。 
　　〔众〕唱得好。〔净对丑〕你家忧人富自怕穷也有这等风致么。〔丑〕你且弹一回。〔占〕三位老爷请酒。奴家就弹。 

　　【前腔】〔占弹琵琶介〕把琵琶掩羞。把琵琶掩羞。冰弦在手。翠眉蹙恨毛延寿。看纤纤指头。看纤纤指头。飞电疾如流。明珠满盘走。〔合〕且频频斟酒。且频频斟酒。看拨尽相思。消残淸昼。 
　　〔丑净〕弹得尤好。〔丑对净〕比你家忘恩负义的情趣若何。〔副净〕你且舞一舞。〔占〕老爷请酒。待我舞一回。〔丑净立起看舞介〕 

　　【前腔】〔占〕把霓裳敛收。把霓裳敛收。展开罗袖。腰肢袅娜风前柳。任云鬟亸头。任云鬟亸头。佩玉响裙榴。花容汗香透。〔合〕且频频斟酒。且频频斟酒。看高下鸶飞。翩■〈扁迁〉鹤骤。 
　　〔净〕舞得尤好。〔丑〕酒阑兴尽。日已将晡。〔众〕望收了筵席去罢。〔副净〕旣如此。彻去了。 

　　【前腔】〔众〕把嘉筵且收。把嘉筵且收。欢娱良久。赏心乐事缘非偶。叹人生寄沤。叹人生寄沤。一刻恣风流。黄金直千斗。且姑留美酒。且姑留美酒。待月夕花朝。酣歌依旧。 
　　〔净〕歌舞醉楼前。　　　　〔丑〕当空月色悬。 
　　〔副净〕不照逃亡屋。　　　　〔合〕常照绮罗筵。 

　　第十四出　灯前修本 
　　【缑山月】〔生上〕天步有乘除。仕路如反掌。豺狼盈帝里。笔剑须诛攘。 
　　〔诉衷情〕三年宦兴落风尘。事业晓云轻。昨将旧冠重整。义气满乾坤。悲栖楚。羡温生。笑杨城。万言时事。千古高风。一片丹心。我杨继盛向为谏阻马市。谪贬万里边城。今因仇贼奸谋败露。钦升孤臣为兵部武选司员外郞之职。窃喜不死逆鸾之手。以为万幸。而又转迁如此之速。则自今以往之年。皆圣上再生之身。自今以往之官。皆圣上特赐之恩也。旣以感激天恩。敢不舍身图报。目今蜥蜴虽除。虎狼入室。严嵩父子秉政弄权。妬贤嫉能。诛戮上下首相。卖官鬻爵。取利下尽锱铢。以刑余为腹心。招羣奸为子弟。若不早除贼党。必至大害忠良。向日王宗茂徐学诗沈炼等虽尝劾奏。不过止言其贪污而已。若其大逆无道。圣明尙出未知。下官目覩其奸。岂容坐视。今晚就此灯下草成奏章。明早上渎天听。倘蒙见准。朝野肃淸。在此一本也。叫直书房的。取文房四宝过来。〔末持纸笔砚上〕太平无以报。愿上万言书。老爷。四宝在此。〔生〕点明了灯。你自去罢。不须在此伺候。〔生执笔看本介〕这贼臣僭窃多端。正所谓罄南山之竹。书罪无穷。决东海之波。流恶难尽。这一幅有限奏章。教我如何写得尽。〔写介〕 

　　【解三酲】恨权臣协谋助党。专朝政顚覆干纲我写不出他滔天的深罪样。我写不出他欺罔的暗中肠。他罪恶显著的。那个不晓得。我只写他一门六贵同生乱。更兼他四海交通货利场。还思想。毕竟是衷情剀切。面诉君王。 
　　〔停笔看指介〕我这手指。前日已被拶折。终不免有些伤损。纔写得数行。就疼痛起来。莫说疼痛。就死也何辞。 

　　【前腔】叹孤臣沟渠誓丧。祇为那元恶猖狂。〔又写介〕我杨继盛虽非谏官我若不言。更无人言矣。〔叹介〕怪当朝无肯攀庭槛。又谁个敢牵裳。又写得两行。这手指就流血了。也由他。我只是一心要展擎天手。管不得十指淋漓血未干。还思想。只须这泪痕血迹。感动君王。 
　　〔副净扮小鬼上隐灯下作叫介生听介〕四面绝无人迹。敢是个鬼儿。 

　　【太师引】细推详。这是谁作响。我晓得了。是我祖宗的亡灵。恐有祸临。教我不要上这本了。心中自忖量。敢是我亡亲垂念。咳。我那祖宗。你只愿子孙做得个忠臣义士。须敎你万古称扬。大抵覆宗绝嗣。也是一个大数。何虑着宗支沦丧。〔鬼又叫介生〕你不要叫了。纵然恁哀鸣千状。我此心断易不转。怎能阻我笔底锋芒。我就拚得一死。也强如李斯夷族赵高亡。 
　　〔灯下鬼现形介生〕呀。不惟闻其声。抑且见其形。 

　　【前腔】这是幽冥谁劣像。你在此现形呵。似敎我封章勿上。你虽然如此。怎当我戆言方壮。〔鬼作悲状介生〕你自去罢。休得要在此恓惶。我理会得了。你也不是甚么鬼。想是我忠魂游荡。到死时也做个厉鬼顚狂。人生在世左右一死。生如寄死谁曰难。须知安金藏剖腹屠肠。 
　　〔鬼灭灯下生〕可恶那鬼儿。竟把这灯儿打灭了。此际已将三更时分。小厮们俱已睡去。〔叫介〕小丫鬟。点灯来。 

　　【生查子】〔旦秉灯上〕良人素秉忠。封事频频上。淸夜谩劳神。幽阃添悲怆。 
　　〔生〕呀。缘何夫人自家秉烛。〔旦〕此际已将夜分。丫鬟辈都睡去。妾闻相公在此喧嚷。故特秉烛而来。〔点灯在台介生〕夫人。有这等奇事。下官方在此写本。只听幽冥之中渐作鬼声。少顷忽见灯下现出一鬼。披发赤身。满面流血。似有悲切之状。竟把灯儿打灭去了。〔旦〕此事奇怪。恐非吉兆。请问相公写何奏章。〔生〕此乃国家大事。非夫人辈所宜知。你问他怎么。〔旦〕妾闻皐夔稷契。优游无事。谓之良臣。龙逢比干。因谏而亡。谓之忠臣。妾愿相公为良臣。不愿相公为忠臣。〔生〕夫人。忠良本无二理。顾臣之遇与不遇耳。皋夔稷契。遭逢尧舜。故得吁咈一堂。设使当龙逢比干之遇。敢不竭忠尽谏。〔旦〕妾闻君子见几。达人知命。陈平不为王陵之戆。卒至安刘。仁杰不为遂良之直。终能祚唐。王章杀身。忤王凤也。邺侯寄馆。避元载也况相公职非谏官。事在得已。纵然要做忠臣。养其身以有待如何。〔生〕夫人。食人之禄。当分人之忧。苟利社稷。死生以之。吕奉先为国而杀董卓。郑虎臣为民而诛似道。匹夫尙然有志。直臣岂容无为。我自草茅韦布之时。常恨不能见用。今见用矣。犹曰彼非我职而不言。是终无可言之时也。况今言路诸臣。不过杜钦谷永者流。摭拾浮词以塞责耳。若我坐视。元奸大恶。岂能除去。〔旦〕察言观色。洞见其中。相公此本。想是要劾严老了。但投鼠必忌其器。毁椟恐伤其珠。严嵩宠固君心。贿通内监。夏太师且受其殃。曾御史并遭其毒。今上旣信他大诈若忠。必罪你居下讪上。倘触犯天颜。恐祸有不测。鬼形悲泣。未必无为。相公请自思省。〔生〕你还不知我平生心迹。贪生害义。卽非烈丈夫。杀身成仁。纔是奇男子。况为臣死忠。乃我之分。今日之本。我非侥幸不死。沽名干誉。多将颈血溅地。感悟君心。倘能剪除逆贼。得与夏曾二公报仇。我杨继盛就丧九泉。亦瞑目矣。夫人何必苦苦相劝。〔旦〕相公坚执如此。夫妇死无葬身之地矣。 

　　【啄木儿】〔旦悲介〕听哀吿说审详。自古道从容就死难。念曾公忠义遭伤。痛夏老元宰受殃。看满朝密张罗雉网。前车已覆须明鉴。相公。你休得要无益轻生绝大纲。 
　　【前腔】〔生〕夫人。你何须泣不用伤。论臣道须扶纲植常。骂贼舌不愧常山。杀贼鬼何怯睢阳。事君致身当死难。你休将儿女情萦绊。我大丈夫在世呵。也须是烈烈轰轰做一场。 
　　【三段子】〔旦〕相公。你此心何壮。矻睁睁铜肝铁肠。我这苦怎当。哭哀哀儿啼女伤。〔生〕夫人。你譬如■〈木巳〉梁战死沙场上。其妻哀泣长城断。却不道千载贤愚总堆黄壤。 
　　【归朝欢】〔旦〕儿夫的。儿夫的节重义坚。顿忘了终身依仰。今朝后。今朝后未卜存亡。是伊家自诒灾祸倩谁祈禳。 
　　【尾声】〔生〕我明朝碎首君前抗。我那妻儿。我死之后。你将我尸骸暴露休埋葬。〔旦〕却为何。〔生〕古人自以不能进贤退不肖。旣死犹以尸谏。下官亦是此意。须再把义骨忠魂渎上苍。 
　　〔生〕赤心为国进忠言。　　　　〔旦〕休触天威犯御颜。 
　　〔合〕此去好凭三寸舌。　　　　再来不値半文钱。 

　　第十五出　杨公劾奸 
　　【点绛唇】〔末上〕斗转参横玉壶传点天阶晓。钟鸣长乐。仙仗千官遶。 
　　甲帐徐开殿影齐。三更津吏报朝鸡。风回上苑炉烟袅。日上瑶天雨露低。万国衣冠春共育。五云环佩晓相携。琐闱禁闼重重闭。郞吏何须上谏书。自家乃本朝黄门官是也。身亲丹陛。职侍紫宸。力赞经纶。功归机轴。双龙地望。见许多舟楫济川才。九虎天觇。知无数盐梅调鼎手。从容靑琐。躬承稷契近唐天。咫尺黄袍。心切萧曹依汉日。都俞吁咈。荣名动百僚。进退周旋。治道期千载。化行禹贡山川外。人在周官礼乐中。如今正是早朝时分。圣上已升宝殿。恐有表章传达。只得在此伺候。道由未了。奏事官早上。 

　　【小重山】〔生〕金殿岧峣紫阙高。龙蛇盘结处。动旌旄。朝阳鳷鹊压云涛。绯烟拥咫尺赭黄袍。 
　　漏滴葵心乱。钟敲蝶梦惊。满怀忧国事。今日见明君。此处已是午门了。不免进去。〔末〕奏事官不得擅入。就此拜舞。 

　　【神仗儿】〔生舞蹈介〕扬尘舞蹈。扬尘舞蹈。手持文表。对彤庭拜了。遥望重瞳高照。尊殿陛。肃官僚。尊殿陛。肃官僚。 
　　〔末〕是何衙门官。所奏何事。〔生〕臣乃兵部武选司员外郞杨继盛。上启天听。 

　　【滴溜子】微臣的。微臣的职具兵曹。微臣的。微臣的僭言直道。〔末〕你敢是越职言事。〔生〕念微臣官卑职小。捐生报圣朝。欲除奸老。干渎天威。望乞恕饶。 
　　〔末〕有何文表。就在此披宣。 

　　【入破第一】〔生〕具官臣继盛启。仰荷皇恩旨。升臣为署郞官职。干冒天威。臣谨诚惶诚恐。稽首顿首。伏念微臣初登甲第。选兵司。为劾仇鸾逆侣。远谪边城地。伤足胫。折手指。甘心为弃人而已。岂想铨曹不限卑微。常例到京畿。特赐殊恩。复叨郞署。 
　　【破第二】剩此微躯。皆赖天恩庇。舍身图报。如何敢逡巡回避。切惟元老严嵩僭窃。权侔人主。误国殃民。奸谋久矣。 
　　【破第三】那更上天垂象。降尔多灾异。日下赤光。雷阴噎星坠地。又见崩山溢水。太史曾占。云是权臣所致。最可悲。他调燮无功。恐食禄有愧。 
　　【歇拍】浊乱朝纲。逆天大罪。臣又访得世蕃子。同票本。掌中书。干子文华。协助奸雄之计。昔虏围。束手藏兵。误杀汝夔。 
　　【中滚】贼嵩享厚禄挂朱紫。出入承明地。惟肆苞苴。失人心。坏风俗。变成规。妄揑长孙效忠。从事江西。许冒军功。世袭锦衣。 
　　【煞尾】他总典枢机。密构中常侍。恃五奸。蒙十恶。鬼神知此。仇贼死犹迟。陛下优容。臣恐祸贻非细。视朝归。亲问二王。始知详备。 
　　【出破】若念老臣不加刑。远恶州望安置。庶使权奸恶党悉驱除。臣无任瞻天仰圣。激切屛营之至。 
　　〔末〕杨先生此本好生利害。事已到此。只得与你进上。移步上金阶。封章达帝台。午门钦候旨。祸福自天来。〔持本下生〕今日之本。我岂不知有祸无福。但一则要报皇上再生之恩。二则要展生平忠义之气。三则要与四海万民除害。四则要与忠臣义士雪寃。正所谓鞠躬尽瘁。死而后已。成败利钝。岂能逆覩。万一侥幸不死。得除元恶。亦千古必无之事也。待我祷吿上苍。 

　　【滴溜子】天怜念。天怜念孤臣拜祷。今日的。今日的死生未保。天那。可惜君恩难报。一封奏九重。知他听否。我杨继盛的斧锧囹圄都在这遭。 
　　本已进去多时。不见回报。想是拿问了。且到朝房少待。 

　　【前腔】〔末捧本上〕署郞臣。署郞臣越班进表。干天听。干天听龙颜怒了。道小臣居下讪上。把太师来轻诮。罪难恕饶。见有玉音午门听剖。 
　　〔末〕圣旨已到。跪听宣读。〔生跪介末〕圣旨道。杨继盛这厮。因谪官怀怨摭拾浮言。恣肆渎奏。本内故引二王为辞。是何主意。着锦衣卫好生打问。从重拟罪来说。〔生〕万岁万岁万万岁。 

　　【前腔】〔校尉上〕奉圣旨。奉圣旨旗牌宣召。到锦衣。到锦衣依律问拷。〔众扶生介〕杨爷。你无事休将言造。今日呵。灾祸自家招。怎生是好。到我锦衣卫时。定无荣赏。惟有明条。 
　　〔生〕忠臣不怕死。　　　　〔众〕怕死不忠臣。 
　　〔生〕锦衣甘拟罪。　　　　〔众〕靑史永标名。 

　　第十六出　夫妇死节 
　　【北混江龙】〔外上〕丹书飞电。只为那忠言逆耳怒龙颜。三章定典。一剑横天。看怨气撒成千里雪。愁云卷起万家烟。诉衷情寃深海样宽。望长安日暗天还远。舌吐了六曹兵马。汗淋了五府牌官。 
　　执笏垂绅满帝京。谁人能扫宇寰淸。权奸未灭身先死。长使英雄泪满襟。下官锦衣卫都指挥使陆炳是也昨奉皇命。着我会同刑科都给事鲍道明。监斩谏官杨继盛。下官自忖职掌锦衣二十余年。不知拿问了多少官员。羣臣虽上奏章。未有如杨椒山之激切。皇上虽尝责问。也未有竟置之于典刑。只为他寻差了对头。今早内监口传圣旨道。如有大小官员奏饶杨继盛者。一同处斩。这便知杨公必无可生之路也。咳。杨椒山。杨椒山。夏太师且不免。何况于汝乎。你到今日呵。正是满身是口不能言。遍骸排牙说不得了。〔众报〕鲍爷到了。 

　　【粉蝶儿】〔末上〕朔雪翩翩。看同云四郊飞遍。听金门上命初传。把忠良如草菅。有言难辨。骇得俺毛骨竦然。最堪悲一封书断送了三生夙愿。 
　　下官刑科都给事鲍道明是也。奉命监斩杨继盛。不免到此法场。呀。陆大人已先在此了〔外〕下官已在此伺候。〔相见介末〕十月天飞雪。多为杨公泣。〔外〕杜宇声悲咽。叫落枝头月。〔末〕陆大人。今日虽蒙圣旨。勅俺两个监斩。万一杨公有救亦至幸也。〔外〕鲍大人还不晓得。今早内监传出圣旨。若有保救者同斩。〔末〕口传圣旨。未可尽信。〔外〕总然是假。谁敢再奏。〔末〕若如此。杨公命尽此刻矣。我和你不惟不能救。且监斩他。于心何忍。〔外〕皇命使然。无可奈何。〔内催介〕奉皇爷圣旨。严府钧旨。着监斩官速斩犯人回话。〔外〕旣如此。左右。带杨老爷过来。〔众扮旗牌官刽子押继盛绑上〕天作孼犹可违。自作孼不可活。老爷。斩罪犯人听候。〔外末悲介〕 

　　【耍孩儿】〔外〕杨先生。你囹圄桎梏皆天谴。把事付东风休叹怨。你铁肝石胆眞堪羡。边城万里方遭贬。边城万里方遭贬。叹今日兵曹又受顚。少微月犯多灾变。你本是个王朝柱石。埋没在相府尘烟。 
　　【前腔】〔末〕椒山兄。羡君家立志坚。为朝廷欲去奸。谠言直犯君王面。号神泣鬼惊谗谄。号神泣鬼惊谗谄。正气漫漫塞两间。贵戚权收敛。你本待要名标靑史。先投下没底黄泉。 
　　〔小外小生上小外〕靴尖踢倒凤凰楼。〔小生〕怒气冲翻鹦鹉洲。〔小外〕海天寃忿凭谁诉。〔小生〕太白旗悬忠义头。〔小外〕下官礼科给事吴国伦是也。〔小生〕下官监察御史王遴是也。今日我杨年兄被奸臣诬謟。在此典刑。特来与他永诀。〔左右报〕两位科道老爷来了。〔相见介小外小生〕二位大人。生杀在手。可谓有权。〔外末〕二位大人。感慨在心。不得已也。请问掌科道长可曾保救杨先生么。〔小外〕圣旨旣下。谁敢再救。〔小生〕下官辈不过与他永诀。少尽同年之义耳。〔小外小生见生抱哭介生〕二兄不必痛伤。 

　　【前腔】〔小外〕念吾兄节义全。众流中独挺然。岁寒松柏当朝选。忠臣要剖葵心献。忠臣要剖葵心献。折槛无功反受寃。呑却鱼肠剑。俺非是江州司马。也落得泪湿靑衫。 
　　〔小生〕老年兄。你当此大辟。又遇此大雪。一发苦丁。 

　　【前腔】叹遭逢命运艰。更临刑遇雪天。囊头三木刑何惨。你足疲指折犹难免。你足疲指折犹难免。须与地下龙逢作比肩。血溅朝阳殿。俺非是苏州刺史。也须知恼乱愁肠。 
　　〔小外〕老年兄。我和你从此一别。今生再无相会之期矣。小弟有挽诗一首。以备我兄他日靑史之助。〔出诗诵介〕食禄分忧士。怜君独处难。囊头追孟博。断舌继常山。雪映心犹赤。风吹骨愈香。伤心千古恨。挥泪洒斜阳。〔小生〕小弟次吴年兄韵。也赠一首。聊表吾兄忠烈之气。〔出诗诵介〕仗节多臣子。从容就死难。忠怀呑瀚海。义气压衡山。魂断关河杳名存草木香。丈夫无别泪。含笑赴云阳。〔生〕过蒙谬赞。但死不足以塞责。终无益于朝廷也。天下事尙可为。二兄好为之。〔左右报〕杨宜人来了。二位老爷请方便。〔小外小生〕好苦也。左右是一死了。只得去罢。正是见君且敛湘江泪。恐逼愁人速断魂。〔对外末〕二位大人请了。〔外末〕刑法所在。不敢送了。〔小外小生下旦手携酒帛哭上〕 

　　【哭相思】当日封章未上曾频劝。何期此地遭迍难。 
　　【耍孩儿】〔放酒壶在地抱生哭介〕我那相公呀。你缨冠束发尘生面。似缧绁俘囚同执挛。奴家今日在此呵。也是鬼门关上空留恋。你一腔忠义惟天鉴。你一腔忠义惟天鉴。叹六尺微躯无计全。千古兴长怨。今日呵。将临刑别酒。断送了合卺前缘。 
　　〔内催介〕奉皇爷圣旨。严府钧旨。着监斩官速斩犯人。毋得迟误。〔末〕晓得了。王法固不可留。私情也要少尽。〔旦〕相公今日死后。奴家存亡未卜。虽有一陌纸钱。无人烧化。今日将一杯别酒。聊尽夫妇之情。望容鉴纳。〔递酒介外〕左右与他送一送酒。〔旦跪读祭文介〕奴家自制祭文数句。以表相公平日忠义之心。不免宣读。维皇明嘉靖岁次乙卯十月朔越九日。未亡妻张氏。谨采首阳之薇。挽汨罗之水。致祭于忠愍夫君奉直大夫椒山杨公之灵曰。于维我夫。两间正气。万古豪杰。忠心慷慨。壮怀激烈。奸回敛手。鬼神号泣。一言犯威。五刑殉裂。关脑比心。严颜稽血。朱槛段笏。张齿颜舌。夫君不愧。含笑永诀。耿耿忠魂。常依北阙。呜呼哀哉。尙飨。〔外末左右刽子皆悲介旦〕雪中遭此大僇眞个苦上加苦。 

　　【前腔】看愁云怨满天。痛生离死别间。须曳七魄无从见。牵襟结发今朝断。牵襟结发今朝断。肠裂空山哀月猿。刳不出伤心剑。我那相公本是个飞黄千里。今做了带血啼鹃。 
　　〔内催介〕奉皇爷圣旨。严府钧旨。犯人不得久留。如迟幷罪。〔旦〕一刻也不容。可不苦杀人也。相公。你有家事欲言。说与奴家知道〔生〕唗。妇人好不晓事。我平生那有家事。我浩气还太虚。丹心照千古。平生未了事。留与后人补。〔外〕杨宜人。你且对天祈祷一祈祷。你丈夫有人救他。未可知也。〔旦对天拜介〕天那。愿少须臾无死。〔刽子作斩众推生下旦哭倒地介外末惊作悲状介〕杨宜人还未苏醒。可怜可怜。此际不好着人扶。你校尉们且叫声。〔众叫旦渐醒介〕 

　　【江儿水】天那。我魂离体。魄丧泉。痛思鸳侣遭飞箭。我那相公。你一点丹心明素愿。翻成白刃流红茜。祸比史苏尤惨。仇海寃天。对着谁人悲怨。 
　　〔外〕杨宜人。死者不可复生。请自宽慰罢。〔旦〕我未亡人还有一言相吿。 

　　【前腔】再启呑声愬。重开染血笺。〔怀中出本介〕粉身犹要将尸谏。大人。此本乃未亡人代夫明志。尸谏感君之本。烦大人转达天听。倘得剪除权奸。我夫妇万剐甘心。〔外〕咳。杨宜人。椒山且如此。你一女人。济得甚么事。不如息了这个念头罢。〔旦〕我两两哀鸣如鸟怨。人之将死其言善。〔外〕你情虽切。此本决不敢与你上。〔旦〕我苦只苦万里君门难见。大人不肯与未亡人上本。请略观一观情节。〔外〕旣如此。左右接过来。〔外看本旦出刀痛哭介〕我同到乌江。免使亡夫心眷。 
　　〔自刎介外惊介〕呀。杨宜人也自刎了。可怜可怜。 

　　【前腔】我看他夫为纲常重。妻能节义全。双忠九烈谁能先。光岳千年锺气鲜。君明臣直孤忠显万古淸名不殄。这些碌碌奸庸。顾此独无腼觍。 
　　叫手下抬那尸首。好生成服。与杨爷同厝西城外。后日必有旌其忠节者。朝廷有旨道。杨继盛斩后。卽将妻孥流徙居庸关外。今宜人已死。又无人与奏免。只得将他幼子与家奴流去罢。 

　　〔末〕臣为君亡实可伤。　　　　〔众〕妻因夫丧重纲常。 
　　〔外〕凭君莫话纠弹事。　　　　〔合〕一个忠臣九族殃。 

　　第十七出　岛夷入寇 
　　【番卜算】〔净扮汪上〕五岛并钦从。一言招寇叛。男儿志气欲图王。败则依山险。 
　　海岛经营二十年。中原激我上番船。从今仗起龙泉剑。霹破东南一半天。自家姓汪。原是通番主人。出没江洋。招引来船去棹。埋藏岛屿。贸迁宝货奇珍。琼崖儋万是家乡。日本流球为传舍。五岛倭夷。并皆钦服。因自号为汪五峯。不想近年以来。大明宰相严嵩当国。贿赂公行。故此沿海守郡官员。竞来索我外国奇珍宝玩。贡奉权奸。多不偿价。有等门下贪污党与。谋升福浙等处鎭守。意图满侵东南海利。将我商人屡次腰斩。旣夺我生涯。又绝我归路。我大丈夫不能流芳百世。亦当遗臭万年。昨已分付头目徐明山等。打造战船数千。率领倭夷数万。整备五须枪。铅锡铳。燕尾箭。福淸刀等器械。一齐举发。径到福浙苏松等处。攻劫城郭村乡。掳掠子女玉帛。满载而归。胜做一生买卖。头目们何在。〔众扮倭夷上〕科头跣足学蛙鸣。跳梁跋扈干天宪。大王有何钧旨。〔净〕战船兵器。可曾完备么。〔众〕完备多时了。〔净〕如此。逞风先到福建等处。攻杀前去。 

　　【豹子令】〔净〕跨海攻城星斗战。星斗战。鲸川交刃浪波穿。浪波穿。寰宇横行谁御我。虎贲何足数三千。数三千。〔合〕谅无充国守屯田。大明从此震山川。 
　　【前腔】〔众〕两两飞刀追走电。追走电。搜搜羽箭混飞烟。混飞烟。城郭村庄烧毁遍。金银妇女载归船。载归船。〔合前〕 

　　〔净〕豪杰潜居海岛中。　　　　〔众〕一朝兵动满江红。 
　　〔净〕江南金帛千千窖。　　　　〔合〕大笑一场天地空。 

　　第十八出　林公避兵 
　　【传言玉女】〔小生上〕乍折秋香。疑似蟾宫初降。步云衢扶摇直上。行看那咫尺玉阶仙仗。这阶梯经史如何撇漾。 
　　〔南乡子〕人乐艳阳天。百啭莺声醒醉眠。树杪斜阳影裏挂秋千。隔水遥闻笑语喧倦倚绿窗前吟就新诗又断联。惹得梁间双燕舞翩跹。飞遶靑云复入帘。小生林润。幼入鸿门。赖师友之功。荷祖宗之泽。今科添领乡荐。平生志愿。少伸万一。且喜闻得我恩兄邹兰谷亦中本省高魁。不胜踊跃。昨日修书寄去。少表微忱。且待会试将期。预到杭城叙阔。约他同上京师。是所愿也。两日尘事碌碌。简编久废。今日稍暇。不免到书房把旧文点检一检。〔看书介〕 

　　【驻马听】静几明窗。积案文章翰墨芳。只见千般月露。万种风云。笔势荧煌。文字也各成一家。多有不同。有一等大羹玄酒味难忘。有一等长江一泻翻空浪。仔细端详。满前锦绣皆师范。 
　　两日中酒。不觉神思困倦。纔看得几篇文字。就要睡来。且隐几少卧。〔作卧介〕 

　　【步蟾宫】〔贴上〕绿鬓仙郞膺重望。时不遇珠韬夜光。今朝桂子发天香。幸作月中仙匠。 
　　〔南乡子〕晓日压重檐。斗帐春寒起未忺。天气困人梳洗懒。眉尖。淡扫春山不时添。闷把绣丝挦。认得金针又倒拈。陌上游人归也未。厌厌。满院杨花不卷帘。奴家王氏之女。林郞之妻。金屛绣褥。生成纨袴之家。韦布荆钗。暂作糟糠之妇。窗前相夫子。惟知举案齐眉。架上勤女工。不学回文织锦。且喜我相公新中乡举。已有登第之阶。只怕他学病于自足。力怠于名成。终为小就而已。两日在外应酬世事。今日想在书房看书。不免去劝勉一回。正是不用红妆牵李靖。且将机杼激苏秦。此处已是书房。〔听介〕 

　　【驻马听】悄步书堂。怎么不见书声。不听得吟哦诵典章。待我觑他一觑。只见他一似宰予昼寝。孟轲隐几。梦熟黄粱。庄周蝴蝶正顚狂。周公事业成何望。谩且思量。想是他酒酲春色生微恙。 
　　〔叫介〕相公。〔小生醒介〕娘子何来。〔占〕特来探你看书。〔小生〕娘子请坐。卑人神思困倦。隐几而卧。得一午梦。十分奇异。〔占〕愿闻其详。〔小生〕娘子。你听我道。 

　　【素带儿】方成睡梦。一伙强徒仗剑芒。只见他裸形披发。不似我中国衣冠模样。他攻杀来时。英雄似虎狼。又见许多妇女尽皆掳去。见几处悲号欲断肠。还思想。这梦儿呵。非常灾异不比高唐。 
　　〔占〕相公。昼之所为。夜之所梦。相公连日飮酒。神思不宁。致成此梦。 

　　【升平乐】惆怅。君心未静。感尘嚣碌碌。世务忙忙。〔小生〕世事虽接。我也绝无感动。〔占〕游思妄想。难保必无。你或念着干戈抢攘。和那年岁凶荒。〔小生〕何曾念及于此。〔占〕终不然梦见许多妇女。敢在花街柳巷。有所感动。堪伤。少年司马易轻狂。牵惹得精神莽撞。〔小生〕这个一发没有了。〔占〕相公不须疑怆。却不道十二巫峯梦断襄王。 
　　〔小生〕娘子。古人有言。宁为太平犬。莫作离乱人。我和你际此承平。可谓福矣。近闻得海岛倭夷造乱。倘或有变。应了我梦中之事了。如何是好。你听我道来。 

　　【素带儿】家居在海邦。城垣非壮。承平久怎惊鼓动渔阳。若有此变。未免漂流别境。那时呵。飡风宿水乡。恐破甑生尘愁范丹。到那时我虽要去会试。如何放得你下。只求没有此变便好。须祈禳。愿淸平郊野并见鸾凰。 
　　〔占〕相公。你有此诚心。故有此奇梦。倭夷之变。妾未尝闻。不须过虑。 

　　【升平乐】才郞。少年经纬。当匡扶宇宙。何忧离乱。巨舟弘楫。应须驾龙门春浪。休伤。太平有象乐春光。岂妄忆无端春梦。还期观花上苑。勿作丧家情况。 
　　【神仗儿】〔林相上〕倭夷作乱。倭夷作乱。人民逃窜。官军难阻当。把城池尽攻陷。男和女尽沦亡。乡和邑尽烧残。 
　　相公娘子。不好了。不好了。数万倭夷尽登海岸。掳掠金银男女。烧劫城郭乡村。烟焰障天。哀声载道。漳泉二城已被攻陷。不日就到我兴化来了。城郭不完。守御无备。不可在此待死。早寻避兵之计。〔占悲介〕天那。有此大变。果然应了相公的梦了。敢只是死也。〔小生〕娘子且不要烦恼。如今只要性命。顾不得家了。倭夷入寇。不过在我沿海郡县。杭州内地。必然安堵。我有恩兄邹兰谷在彼。且是嫂嫂贤慧。我与你同到那裏。侨居几时。再作区处。〔占〕此计固好。但奴家从来娇养。安能远涉江湖。况此行囊橐萧然。岂可久依亲戚。〔小生〕娘子。事已至此。无可奈何。只是免死而已。〔副末〕相公娘子。事不宜迟。旣有此意。早早去罢。〔小生〕林相。你快去收拾几两盘费。只带些随身细软。其余都撇了罢。顷刻就要下船了。快走快走。〔副末〕小人就去顾船了。相公娘子。再不可迟。正是栋梁遭突厥。燕子各分飞。〔下〕 

　　【排歌】〔小生〕家世莆田。箕裘永常。无端海寇猖狂。百年桑柘叹沦亡。千里萍菰傍那方。〔合〕靑山古。绿水长。江河举目异风光。途中味。客裏肠。岂堪回首望家邦。 
　　【前腔】〔占〕金屋婵娟。漂流异疆。何曾历此凄凉。愁眉一带蹙春山。泪滴千行洒夕阳。〔合〕夫携妇。子唤娘。江天烽火断人肠。千江月。一苇航。堪嗟黄鸟寄他邦。 
　　〔小生〕兄弟当年会浙西。　　　　〔占〕今朝患难欲相依。 
　　〔小生〕鸾凰本是同声鸟。　　　　〔占〕天借风云一处飞。 

　　第十九出　邹慰夏孤 
　　【临江仙】〔旦上〕闲阶和煦花如拥。柔风帘幙摇红。辘轳声转粉墙东。宝猊烟未冷。山枕梦成空。 
　　〔靑玉案〕一年春事今来几。早过了三之二。绿暗红嫣浑无事。莺啼深院。燕穿踈幕。昼永人憔悴。花间日影方纔计。又见三分移去矣。试问闲愁知几许。琼苑春光。瑶台夜思。总是伤情处。奴家自归邹郞以来。夙兴夜寐。浅泳深舟。薪水勤供。春山懒画。刺绣添灯。每伴读书过夜半。采蘩烹釜。更思继晷惜春残。且喜我相公已中乡举。只是林家叔叔远隔千山。未知可曾中否。向年安集夏家小夫人生子已经七岁。正可就学。但我家园淸素。无力延师。如何是好。且待相公拜客回来。与他商议。 

　　【前腔】〔生上〕金门射策文星拱。洋洋意气如虹。他邦同契庆登庸。一朝云雾起。两处并飞鸿。 
　　〔靑玉案〕人生南北如岐路。世事悠悠等风絮。锦瑟年华皆暗度。三分春色。二分风雨。添一分愁緖。伊周功业难凭据。不学江东百六吏。用舍行藏随所遇。玉堂金马。竹篱茅舍。总是无心处。〔相见介旦〕呀。相公回来了。〔生〕卑人访客纔回。〔旦〕相公为何面有喜色。〔生〕娘子。我今早入城。偶遇福建商人。说我林弟得中高魁。见有书寄此。〔袖中出书介旦〕旣有书。请相公读一遍。〔生诵介〕莆田通家契弟林润顿首拜启。大恩家兰谷长兄先生大人侍下。向者轻携笥笈。远荷箴规。德学兼醉乃心。教养遂铭诸骨。一别迹拘南闽。几回梦遶西湖。恭闻吾兄先点朱衣。已陟云梯之上乘。窃幸小弟谬知靑眼。遥分月桂之余香。夙昔之愿少伸。彼此之情允惬。但愿同登紫阙。共展丹心。逐卢■〈木巳〉以除君侧之隐忧。吊屈原以舒泉下之忠悃。建业当如韩范。缔交不替陈雷。岂非千载之奇逢。一时之盛事。第念贤嫂尸饔。未遑结草。所赖仁兄引道。准拟观花。聊附便鸿之笺。惭无拜使之敬。伏惟尊照不宣。〔旦〕且喜林家叔叔果得高中。也不枉了昔年结义之愿。〔生〕他日立朝匡济。不患无助也。娘子听我道。 

　　【贺新郞】自昔交情重。每相期挟持抱负。天朝同用。夜半灯前追往事。今日呵喜遇春雷齐动。秀才不中也罢了。我旣有进身之阶。须要展胸中操纵。近闻得朝中奸相弄权。朋党误国。此正臣子拨乱反正之时。错节盘根须利器。看冰山终怕旸光莹。况我与林弟俱得侥幸。这功业岂让与他人。安社稷。我昆仲。 
　　〔旦〕相公。除佞驱奸。抚孤恤寡。本同一理。相公与林叔他日立朝忠义。固不待言。只是夏家母子在我西园。亦望相公令终如始可也。 

　　【前腔】向日蚕桑动。忽相逢孤鸿寡鹄。无门投控。飞鸟依人情可悯。今日呵。幸喜天生雏凤。夏公子已年七岁。相公必须扶持他就学。庶可他日有成。须要使荆瑜成用。大抵天生忠义。多是患难相扶。相公若居当道。须是正色当朝明往事。把寃情泣向君前诵。且林家叔叔又与相公同心。相辅翊。有昆仲。 
　　〔副末换白须上〕数年蒙难离京华。望断云山不见家。萍梗他乡栖未定。城头又听奏悲笳。相公夫人。朱裁叩头。〔生〕朱大叔何来。〔副末〕相公夫人。有天大一桩奇事。特来相报。〔旦〕甚么奇事。〔副末〕闻说通番主人汪五峯。招自变量万倭夷。攻破福建漳泉兴化等处。以渐杀入内地。恐杭城也不免到来。〔生〕此事眞的。〔副末〕三司府县各衙门俱有报了。〔旦惊介〕这等如何是好。〔生〕我家乡居难保。必要迁在城中去了。只是夏家母子撇他在乡。不免狼狈。与他同居。又涉嫌疑。将如之何。〔副末〕小人有一言相吿。不知相公夫人听否。〔旦〕有话但说。〔副末〕昔年与主母来时。本欲暂依栖止。待生公子。徐归原籍。兴复夏氏。幸遇洪恩。育养数年。今公子长大。岂无故乡之思。但感恩未报。不能恝然而去耳。今遇倭夷之乱。谅江西内地必安。待小人伏侍公子主母。归寻夏易二家宗族。一则可以避兵。一则可延宗祀。不知相公夫人意下何如。〔旦〕此见虽好。但我与汝家母子数载相处。一时难别。〔生〕娘子。朱裁之言。最为有理。倘我乱离之际。不能周旋。可不反负了所托。〔旦〕望相公善始善终。〔生〕我理会得了。朱大叔。江西郭修撰是我恩师。今正丁忧在家。待我修书。把你家母子转托与他。必然得所。一应路费。俱是我备。〔副末拜介〕如此多谢始终大恩。我夏家宗祀复振。实在此行。小人就收拾行装起程。但相公夫人无限恩德。不能少报。异日公子成就。衔环结草。尙有日也。 

　　【锦衣香】〔生〕朱大叔。我为兵戈惊恐。谅桑林难久永。念彼萍絮他邦。又经风送。此行轻别岂由衷。怕相躭误。寄托无终。你到江西去呵。安居故土。仗忠良转相倚重。〔合〕有日皇风动。黎民欢颂。那时呵。看潜蛟困凤。终须腾踊。 
　　【前腔】〔旦〕望江城烽烟冗。看钱塘横尸涌。把我昔日相逢。又成悲恸。此情未语泪先溶。自今别去。目断飞鸿。朱大叔。你此去呵。须寻一脉。转维持宗祧继重。 
　　〔合前副末〕小人就此拜辞了。〔生〕说那裏话。明日待我整备盘费。亲送你主母公子。岂可就行。〔末〕相公夫人大恩。小人一言难尽。 

　　【浆水令】〔副末拜介〕赖洪恩周旋推重。荷余情始终相送。寒崖枯木幸春逢。再生仁德。重造天功。深稽首。频祝颂。衔环犬马。常存寐梦。〔合〕相辞去。相辞去。未知谁共。离情苦。离情苦。叹飘蓬。 
　　【尾声】〔生〕从今分袂殷懃送。〔旦〕回首桑园似梦中。〔副末〕滴泪如流浙水东。 
　　〔生〕难中母子正相依。　　　　〔旦〕谁料江干动虏夷。 
　　〔末〕应是夏家宗不绝。　　　　〔合〕故敎天送到江西。 

　　第二十出　端阳游赏 
　　【出队子】〔净上〕蝉吟凉杪蝉吟凉杪。燕遶疎帘日色高。〔副净〕忽惊时届遇端阳。又见皇恩赐扇摇。〔合〕堪笑。汨罗忠魄谁招。 
　　〔净〕五月初晴日正长。〔副净〕水晶帘卷午风凉。〔净〕宫中御赐金樽酒。〔副净〕归与妻孥共飮尝。〔净〕孩儿。今日艾虎悬庭。龙舟竞渡。又是端午时节了。浙江等处。不见进贡鳇鱼。不知何故。〔副净〕想已进过上位。敢是爹爹不知。〔净〕岂有此理。常年进贡未到尙方。必先到我府裏。今年必有其故。〔副净〕且待孩儿查究。只是韶光易老。好景难逢。昨日分付管家人预备酒席。在御河楼船上同爹爹去看那龙船。〔净〕我心正要游赏。〔副净〕叫打轿。〔内应抬酒罗上众随行副净〕你看好个端阳时节帝都景致也。〔南柯子〕山与歌眉敛。波同翠眼流。〔副净〕游人都上十三楼。〔合〕不羡竹西歌吹古扬州。〔净〕菰黍连菖歜。琼彝倒玉舟。〔副净〕谁家水调唱歌头。〔合〕声遶翠山飞去晚云留。〔副净〕此是御河船上了。将酒过来。〔送酒介〕 

　　【金索挂梧桐】〔副净〕默林雨乍飘。处处蛙声闹。角黍包金。满切琼香小。玳筵罗列也。奏云璈暗度荷风过小桥。看纷纷儿女缠丝彩。帝里繁华景物饶。须欢笑。〔净〕孩儿。今日倘未尽情。明日可再来也。〔副净〕赏心乐事日日有明朝。〔合〕遇佳时最要逍遥。且莫惜金樽倒。 
　　〔丑扮舍人上〕老爷。报军情事的。〔净〕岸上跪的是甚么人。〔丑〕小人是福建巡按差来的上本舍人。为数万倭夷杀入内地。漳泉兴化等城并皆攻陷。掳掠男女无数。烧毁民居殆尽。本处官兵不能拒敌。特来上本请兵。先送揭帖到府。〔净〕咄。这厮好可恶。我国家一统无外。便杀了几个百姓。烧了几间房屋。甚么大事。不看我在这裏游赏。辄敢大惊小怪。拿那厮去鎭抚司监候。〔丑〕啊呀。急惊风撞子个慢郞中。〔众押丑下副净〕爹爹请宽飮。〔送酒介〕 

　　【前腔】〔净〕新篁翠葆摇。帘动南熏遶。纨扇长闲。汗透香肌少。凭栏凝盼久。谩游遨。看幽鸟高低戏柳梢。笙歌断续欢声沸。何处龙舟竞画桡。开怀抱。〔副净〕爹爹。便是海寇也与我何与。〔净〕那知鼙鼓海上起波涛。 
　　〔合前外上跪介〕通政司差官见老爷。〔净〕为何事。〔外〕浙江苏松等处。奏称倭寇渐入内地。请兵剿捕。已到本司挂号。赵爷差小的预报老爷知道。〔净〕你去教赵爷分付各处奏本舍人。不得妄进。惊动天威。待我入朝。径将本到我阁下。我自有处。〔外应下净〕乐飮一日。我已醉了。收拾回去罢。〔众〕画船箫鼓人罗绮。十里横塘载月归。禀老爷。已到府门首了。〔净〕那一簇是甚么人。〔众〕是众官作晚揖的。〔净〕分付他散去罢。〔内应介〕 

　　【出队子】〔老旦扮内臣賷本上〕边尘惊报。边尘惊报。亲阅丹书下九霄。东南土宇尽漂摇。傍午征书已频到。要选能臣剿逐海妖。 
　　旨下。〔二净跪介老旦〕圣旨道。据南京科道奏称。倭寇攻陷域池。杀戮万姓。此非小变。何不早闻。着大学士与该部会同推举文臣总制督兵剿灭。毋遗后患。〔二净〕万岁万岁万万岁。〔老旦对净〕老太师。此非小事。不可再缓。〔净〕钦依旨命。〔老旦〕吿辞了。尽我蝉冠传内命。任他虎节去专征。〔下介净〕可恶这些科道。把本儿径到御前。我正好快活。教我又将此事萦心。倘举荐非人。不能成功。如何是好。〔副净〕爹爹。千里专征。责任非小。倘荐一智谋勇略之臣。成功回来。皇上必加殊遇。爵位旣尊。必不受制于我。并宠争权之日。难保必无。以孩儿之见。不若就勑赵文华总制浙直等处。督兵剿贼。幸而成功。是我腹心爪牙之士。将相同心。永无后患。不幸无功。他有应变之才。必善弥缝之计。或广求些首级。或伪报些军功。朦胧奏上。着他班师。岂有举荐非人之虑。且还有一件好处。〔净〕甚么好处。〔副净〕江南富贵繁华。赵公一去。可保金银宝玩满载而归。少不得一半是我家的。〔净笑介〕孩儿。明日就升我赵文华为兵部尙书。勑他总制江南水陆。远近官兵。听凭调用便了。 

　　【锁南枝】闻兵燹选俊豪。文华特命仗旌旄。心腹作爪牙。威权属淸要。只愿他去之时呵。风从虎雨助蛟。奋英雄展天造。 
　　【前腔】〔副净〕爹爹。他无方略非勇骁。喜他才智弥缝好。赤子弄潢池。何须命龚老。只愿他班师早功绩高。那时呵沐恩光并荣耀。 
　　〔净〕丹书飞下选贤能。　　　　〔副〕保荐同心一体人。 
　　〔净〕谩说献俘归海上。　　　　〔净〕且看金帛入吾门。 

　　第二十一出　文华祭海 
　　【乔八分】〔丑领众上〕腰悬金印气英豪。耀日旌旗间宝刀。长驱水陆驾波涛。先声后实。直捣向倭巢。 
　　少壮曾无汗马功。止因权要拜元戎。提兵且玩江南景。那管民财尽劫空。我赵文华素无龙韬豹略之才。遽统蚁集蜂屯之众。人皆道我任大责重。不堪其忧却不知我随机应变。自得其法。我闻得海上倭贼利害。自去厮杀不成。只是调兵遣将。罚罪赏功而已。幸而成功。归功于我。不幸无功。当广求些首级。亦可塞责。况我朝内有人。边功易奏。岂有他虞。众将官听我号令。〔众应介丑〕队伍务要齐整。器械务要鲜明。粮草务要接济。先声务要惊人。沿途迎接将官。贽礼重者容他相见。轻者发在军前听调。驿中所备供帐铺陈。动用酒器。不整齐者以为不敬论。百姓犯我军令者枭首。起程前去。 

　　【金钱花】貔貅百万雄骁。雄骁。辕门号令声高。声高。金戈铁马出王朝。〔合〕弓上矢。鞘离刀。魍魉避。鬼神号。魍魉避。鬼神号。 
　　〔众〕禀老爷。已到苏松地方了。〔丑〕目扎住人马。待我行牌到各府州县。吊取金银。先赏三军。然后出兵。〔众〕禀老爷。官军利于海战。故将官出兵。必先祭东海龙王。自然取胜。老爷到此。也要祭海。〔丑〕祭海用何礼物。〔众〕用猪羊四十副。金银酒器一箱。诵经和尙一名。〔丑〕祭过了。这东西何用。〔众〕猪羊分赏众军。酒器留在老爷公用。〔丑笑介〕有理有理。且到杭州去祭了罢。〔众〕就要出兵。等不得到杭州。〔丑〕你不晓得杭州近我家裏。这些猪头羊头好腌回去当菜蔬吃。〔众〕老爷。这个是小事。不如快祭了。多取得几个倭头少不得每颗値五十两银子。〔丑〕说得有理。快备祭礼来。〔众〕祭礼已备完多时。和尙也在辕门外听候。〔丑〕换进来。〔二末抬祭礼净扮和尙上〕送祭礼官吿进。〔净〕祭海诵经僧人见老爷。〔丑〕起来。旣已完备。就此起程到海上去。 

　　【前腔】悠悠旌斾飘摇。飘摇。声声金鼓齐敲。齐敲。艨艟巨舰驾云涛。〔合〕登海岸。祭龙蛟。星斗战。岳山摇。星斗战。岳山摇。 
　　〔众〕此处已是海船上。祭卓已摆完了。〔丑摆作跌介左右扶丑介净〕请爷爷拈香。小僧祷吿。〔丑拈香介净挽诵子〕云淡风轻近午天。将军出海驾楼船。胸中不识韬和略。祭吿龙神只靠个天。南无东海大龙王。八万金刚佛菩萨。〔内吹波锣呐喊介丑〕这是甚么声〔众〕倭船上会哨。〔丑惊介〕好怕人也。〔末〕请爷爷拈二炷香。〔丑拈香揖介净挽诵子〕三月残花落更开。三军结束出兵来。平生不习得刀鎗法。只愿倭头滚得来。南无东海大龙王。八万金刚佛菩萨。〔内鸣锣呐喊介丑惊掩耳介〕这是甚么响。〔众〕是倭船上杀人。〔丑〕不杀到这裏来么。〔众〕尙远。在此老爷放心。〔净〕请爷爷拈第三炷香。〔丑特落香介净挽诵子〕金炉香烬漏声残。听得波罗阵阵寒。来时弗见个倭夷面。只要金银满载还。南无东海大龙王。四万金刚佛菩萨。〔众〕这和尙方纔念八万金刚。如今念四万。如何少了一半。〔净〕你不晓得这一半是冒支官粮的虚兵。恐怕爷爷点名。故不敢念。〔众〕祭吿已毕。请老爷回船。〔丑〕旣祭毕了。把那老和尙开刀罢。〔众绑介净喊〕爷爷。小僧是有功之人。怎么到把来开刀。〔丑〕常人有言。未过江要做千僧功德。过了江把和尙就煑来吃。今日海又祭了。不杀了你。要你做甚么。且把你头来充做倭头。也値五十两银子。〔净〕爷爷饶了小僧。有个大好处。〔丑〕甚么好处。〔净〕小僧是戒坛上住持。管下五百云游和尙。待小僧率领前来。充作倭兵。幸而取胜。不要说起。若不胜。那时献首尽作倭头。到有一万五千两银子。〔丑〕说得有理。快放了。〔笑介净〕爷爷。若把我和尙上下两头算起来。到满了三万两。也不可知。〔丑〕唗。好无状。〔净〕好无耻。〔下丑〕众军士听我分付。水兵停泊东海大洋。且待倭寇劫掠满载。那时邀截。可以人财两得。〔众应丑〕陆兵沿路巡哨。遇倭斩倭。若无眞倭。就杀几个疲聋残疾面生可疑的百姓。亦可假充要赏。〔众应丑〕我儿。只是一件。不要杀苏州人。〔众〕为何。〔丑〕他有记色。头发都是空心的。那裏像个倭头。且收船入港去。 

　　【前腔】天生当世雄豪。雄豪。提兵不用心劳。心劳。从今一祭息风涛。〔合〕看夷虏退。唤回朝。金满载。任逍遥。金满载。任逍遥。〔内奏军乐众齐下〕 


　　第二十二出　邹林会试 
　　〔副末上〕闽南才望越州文。养翮凌霄已数春。海甸淸风今始顺。飞腾直上帝王城。自家是林举人家僮林相。我相公向因倭寇攻陷本郡。避难杭州。幸蒙临安邹相公重金兰之契。同移入城。寓居一所。炊爨虽分彼此。朝夕实赖周旋。且喜边烽稍息。道路淸宁。我相公家业分崩。已无南还之志。试期迫促。方怀北上之思。今早着我买舟。与邹相公同上京师。我想虽则漂流外境。举目无亲。幸得二位相。公相倚同行。亦可少舒旅况。二位夫人同居相傍。亦且内顾无忧。实不幸中之幸也。船已雇下。不免回覆相公。收拾行李。早办登程前去。〔下旦占同上〕 

　　【一剪梅】〔旦〕才郞将玩上林春。絮舞空庭。花谢闲庭。〔贴〕连枝花底促分襟。触景关情。覩物伤情。 
　　〔玉楼春〕〔旦〕绿杨芳草长亭路。年少抛人容易去。〔占〕楼头残梦五更钟。花底离愁三月雨。〔旦〕无情不似多情苦。一寸还成千万缕。〔占〕长江无尽水悠悠。比我愁肠短几许。〔旦〕婶婶。裙钗遭变乱。邂逅江关。夫壻为功名。同游上苑。当此别离情况。焉能止泪交流。〔占〕伯母。萍梗寓他乡。过蒙招集。鸳鸯栖梁石。又见分飞。言及伤心事情。添我断肠隐痛。〔旦〕今日也无可奈何。只得要送他行了。〔占〕看他行色匆匆。谅不可挽留矣。 

　　【前腔】〔生〕桃香浪暖正春晴。雷动龙门。鱼跃龙门。〔小生〕扶摇万里奋鹍鹏。直上云程。同步云程。 
　　〔玉楼春〕〔生〕风光艳冶侵帘幙。辞别春闺启朱户。〔小生〕墙头红杏雨余花。门外绿杨风后絮。〔生〕朝云望断知何处。应作巫阳春梦去。〔小生〕紫骝今日逞行踪。嘶过画桥东畔路。〔相见介旦贴〕二位相公。行装虽整。情意牵萦。少缓半日何如。〔生小生〕二位娘子。试期已迫。道路尙遥。不得久留也。 

　　【二犯傍妆台】〔旦〕行色向神京。垂杨影裏。马嘶落日两三声。惹得我心添凄惨。〔悲介〕愁似织泪如倾。我半幅鸳衾悲乍冷。你一举鳌头愿早膺。〔合〕江山跋涉。宾鸿远征。那堪踪迹等浮萍。 
　　【前腔】〔生〕自昔蕴经纶。忧民念国。此行端不为微名。大丈夫非无别恨。言及处泪难禁。我京国有花须纵眼。你筐筥无桑要矢心。〔合〕孤帏寂寞。花钿自矜。巫山休得梦朝云。 
　　【前腔】〔贴〕南浦话离情。自今别后。吿君须记扊扅人。叹两处飘零他境。〔悲介〕肠欲断泪先零。你上国并翔双舞凤。须念我异地愁闻对语禽。〔合〕江山跋涉。宾鸿远征。那堪踪迹等云萍。 
　　【前腔】〔小生〕名利线牵人。此行勉强。岂思朱紫佐朝廷。诗书债须当还尽。情脉脉泪纷纷。我客邸怕添魂梦遶。你镜裏休嗟形影分。〔合〕孤帏寂寞。花钿自矜。巫山休得梦朝云。 
　　〔副末〕朋友相待多时。请二位相公落船去罢。〔生〕你搬着行李。我就来了。〔旦〕相公。你如此恝然就去了。〔生〕娘子。大军之后。继以凶年。家园淸素。桂玉关心。别后情怀。万望自遣。林家弟妇。远来避难。早晚维持。必须宽慰。〔旦〕相公。家事不必叮咛。但恐荒村雨露。野店风霜。旅况愁怀。幸君自爱。〔小生〕娘子。黄鸟已寄他邦。靑鸾又分破镜。兴言及此。肠断心崩。但旣欲名遂功成。未免远离久别。邹家嫂嫂。重蒙周恤。你可分勤代劳。事之如母。〔贴〕奴家职分。不须分付。但愿相公鳌头早占。雁足先传。使尊嫂寡妻。同沾雨露。那时握手相欢。不似今日别离之苦也。〔生小生〕我二人就此别了。〔旦贴〕奴家有送。 

　　【玉山颓】〔旦扯生衣泣介〕离情添恨。谩牵衣频说誓盟。愿珍防野店山村。〔附耳低语〕还须念玉消香褪。〔生泣介〕你兰情蕙性。休害得愁眉蹙损。〔合〕返斾期难订。泪盈盈。愿封书早早报泥金。 
　　【前腔】〔贴扯小生手介〕叮咛须听。未登程先问归音。纵君家驷马高登。〔低语介〕休学做亏心短行。〔小生〕芙容帐冷。望娉婷宽心待等。 
　　〔合前内催介〕潮水已平。请二位相公登舟。〔生小生〕满怀离别恨。尽在不言中。二位娘子。就此拜辞了。〔对拜介〕 

　　【鹧鸪天】〔生〕两两分飞痛此行。〔旦〕相携无计破愁城。〔小生〕空山化鹤舒长翼。〔贴〕寒夜啼鹃泣短檠。〔二生〕二位娘子请回。〔并下二旦吊场旦〕人去矣。不留情。〔贴〕双眸凝注枉叮咛。〔旦〕倚楼谩把长江盼。〔贴〕渐远孤帆欲断魂。 
　　〔旦〕泪随流水去。　　　　〔贴〕愁逐野云飞。 
　　〔旦〕愿取归期速。　　　　〔贴〕明朝也是迟。 

　　第二十三出　拜谒忠灵 
　　【上林春】〔小外上〕思遶风云。光依日月。经筵罢仙班方彻。公门桃李芬芳。总是同心豪杰。 
　　〔菩萨蛮〕翰林声价南金重。禁中曾赐金莲送。属草墨淋漓。承恩在凤池。昨将虎榜阅。同契名登列。济济入丝纶。何愁有佞臣。下官翰林学士郭希颜是也。职居鳌禁。名重鸾坡。黼黻皇猷。继先王之统緖。文章润笔。为后进之规模。只是权奸当国。常劳靑琐精神。谄谀成风。久厌黄粱富贵。且喜我门生邹应龙林润。今科并登进士。此二人夙抱经济之才。素怀忠义之气。若天不欲转危为安。不使二人联捷。今日戮力同心。共奬王室。信有人也。昨日殿试已毕。想今日必来见我。不免少待。 

　　【红林擒】〔生小生上〕十九人中名列。解却蓝袍结。〔小生〕宴罢曲江酣悦。金勒马嘶风乌帽宫花插。〔合〕天街随步朝金阙从此把忠诚竭。 
　　〔末持帖报〕邹林二进士老爷要相见。〔小外〕请进来。〔见介生小生〕恩师大人拜揖。〔小外〕二位老弟恭喜。西湖别后云山隔。〔生〕柴桑今日沾新泽。〔小外〕双凤喜齐鸣。〔小生〕皆蒙乐育恩。〔小外〕与君重话旧。久旱甘霖骤。〔二生合〕庆幸共登庸。相逢喜气浓。〔小外〕二位贤弟请坐。看茶来。二位到京。本当寄居小寓。因有阅卷之责。恐涉嫌疑。不得相请。今蒙下顾。足见不忘故旧之情。〔二生〕学生辈舍馆未定之初。本当先见长者。闻恩师大人入与场事。不敢请见。拜迟有罪。万望海涵。〔小外〕桃李已入公门。鸾凰并归罗网。但愿二位不愧科名。不负天子可也。〔生小生〕谨领教。 

　　【画眉序】〔小外〕三策献君前。头点朱衣圣恩眷。庆朝廷明盛。罗网英贤。你报王家须効伊周明素志当卑管晏。〔合〕百年豪杰兴文献。重新造舜日尧天。 
　　【前腔】〔生〕数载困寒毡。遭遇明扬简微贱。喜昔年同契。并列春官。幸科名选中靑钱。展所学功崇紫殿。〔合前〕 

　　【前腔】〔小生〕礼乐盛三千。琐院抡才遇靑眼。似洛阳年少。前席君筵。谩夸他凤沼琼林。且学做鱼头铁面。 
　　〔合前生〕恩师大人。学生二人久仰当时夏太师忠义高风。死于非罪。恨吾生也晚。不能与他同死臣节。今虽掉尾缙绅。瞻拜仪容。已无及矣。闻得他柩尙在城外寺中。欲去少伸一拜。以慰鄙私。〔小外〕足见忠诚默契。下官就陪同去便了。〔行介〕〔忆秦娥〕〔小外〕行寂寂。长安道上西风急。〔生〕西风急。烟花缭绕。尘沙淅沥。〔小外悲介〕远看白鹤巢苍柏。老臣此处埋忠骨。〔小生〕埋忠骨。凄凉古寺。残灯破壁。〔小外〕这是寺前了。请进。〔生〕呀。停柩颇多。不知那个是。〔看介〕桂洲夏公之灵位。这是了。就此同拜罢。〔拜介〕 

　　【三段鲍老催】〔合〕元勋大贤。仰休风未瞻范颜。王臣尽蹇。遇谗邪疑生陛帘。皋陶明典原非犯。萧何相业翻成陷。痛关河杳。丘陇颓。桑田变。天涯和鹤空悲咽。长安古道芳草芊。游人泪滴流红茜。 
　　太师旣已拜谒。请出寺门去罢。正是傍人恐作鸢蚁食。暂替儿孙哭夜台。〔丑扮瞽妇上〕老爹奶奶呀。听求乞的唱个曲儿。〔苏州歌〕瞽目哀求泪满腮。瘦骨如柴。记得当初花正开。遇乔才。在阳台。鱼水和谐呀鱼水和谐。腰肢搂抱对胸怀。着意摸揣呀着意摸揣。露滴枝头牡丹开。堕金钗。宝髻歪。飞散魂魄呀飞散魂魄。不觉春去又秋来。莺老花衰呀莺老花衰。百媚千娇忘我爱。朝不揣。暮不来。撇在尘埃呀撇在尘埃。寃家把我目来害。抄化长街呀抄化长街。恹恹气息苦难挨。骂天灾。吿官家。说个明白呀说个明白。〔生〕你那妇人。缘何有此怨声。〔丑〕奴家原是扬州商人李氏之女。父亲在京开个段疋官店。严世蕃在店前经过。见奴姿色。强逼为妾。父亲旣死。家财尽被掳占。今世蕃有一十六个爱妾。见奴色衰。万般凌虐。他正妻怀恨昔日宠爱。将奴刺瞎双目。赶出抄化。〔众〕有这等事。他旣无君臣之义。又乖夫妇之伦。眞禽兽不若也。〔生〕你那妇人。此处已无家矣。扬州有亲戚在否。〔丑〕虽有亲戚。无目难去。〔生〕妇人。我下处在贡院西首张家。你明日到我下处暂住。倘有南归乡里。央他带你回去。〔丑〕多谢老爹。正是救人一命。胜造七级浮屠。〔下小生〕恩师大人。闻杨椒山夫妇权厝西城外。学生二人也要去拜一拜。〔小外〕此去不远。再陪同往。〔行介〕〔忆秦娥〕〔小外〕思臣节。关门西出音尘绝。〔生〕音尘绝。西风残照。汉家宫阙。〔小外〕你看垒垒孤冢狐狸穴。猿声哀断空山月。〔小生〕空山月。愁云衰草。封颓马鬣。此处已是他墓所。好凄凉风景。就此荒草地拜一拜罢。〔同拜介〕 

　　【三段鲍老催】〔合〕椒山公。你名高泰山。挹天潢曾濯肺肝。老宜人。你心如冰鉴励坚贞。叔姬并贤。羣奸队裏孤忠显。黄沙泉下淸风现。听子规啼。流水泣。高山怨。同心未遂镌功愿。长安古道芳草芉。游人泪滴流红茜。 
　　〔众〕拜墓已毕。且回去。另日再来拜扫。黄壤千年埋恨骨。白云平地结愁阴。〔外扮乞丐上〕老爷。求乞些。〔打莲花落介〕一年去了又是一年来。哩哩莲花。哩哩莲花落也。又见梅花雪裏开。哈哈莲花落也。人生在世就是一熟黄粱梦。哩哩莲花。哩哩莲花落也。我想富贵英雄都是命裏排。哈哈莲花落也。我乞儿本是豪家子。哩哩莲花。哩哩莲花落也。与严家大相。自幼往往来来。嘻嘻哈哈。同眠同坐。相亲相爱。就是一个人相交。不放下怀。哈哈莲花落也。今日他做官来我贫苦。哩哩莲花。哩哩莲花落也。就是一个升天一个落在地尘埃。哈哈莲花落也。特到京中寻故旧。哩哩莲花。哩哩莲花落也。又见他烈烈轰轰。呼呼喝喝。大模大样。前遮后拥。把那街上闲人尽打开。哈哈莲花落也。费尽盘缠不相见。哩哩莲花。哩哩莲花落也。害得我来不来去不去。只得打下一回莲花落也。求乞些米粮斋。哈哈莲花落也。〔生小生〕你那抄化的是那裏人。〔外〕小人原是江西袁州人氏。姓胡名义。自幼与严东楼为挽角之交。他父亲未贵之先。多亏我家。今因他父子权势。管家人郭宜横行乡郡。将我田地吞占。小人无门控吿。寻了盘费上京。往诉东楼。望彼有故旧之情。或可还我。不意到此半年。不得相见。盘缠使尽。口食不周。欲得自尽。妻儿悬望。欲得还乡。路途遥远。只得做个乞儿。暂度几日。再为之处。〔众〕那厮朋友之伦也绝了。罪恶贯盈。谅不为天地所容也。〔小生〕我寓所在贡院之西。你那乞儿到此暂住。倘我同年中有先选江西者。央他带你还乡。〔外〕多谢老爷。正是着意种花花不活。无心栽柳柳成阴。〔下生小生〕恩师大人。学生二人本来拜谒忠魂。不意见此二奇事。忠义关心。奸邪触目。莫非感慨。只得且回寓罢。〔行介〕迤逦行来。已入城了。〔内作乐介〕〔生〕这是那裏作乐。〔小外〕这是严家的园亭。想有人在内飮酒哩。〔生看介〕好壮丽也。 

　　【滴滴金】〔众〕看他楼台掩映连畿甸。珠玉尘轻贱轩冕。黛眉歌舞欢声遍。剥民脂充私苑。穷奢不悛。终须有日天开鉴。天开鉴。商君车裂难免。 
　　〔丑末扮二吏上末〕朝为田舍郞。暮登天子堂。问道因何故。家中有孔方。〔丑〕小小休勤学。金银可发身。君看严宰相。必用有钱人。郭老爷拜揖。二位老爷贺喜。〔小外〕你是那衙门来的。〔丑末〕是严府大爷贴身的听事吏。〔生〕到此何干。〔末〕特与二位新老爷说个私房说话。〔生〕所言公。公言之。所言私。我二人无私。〔丑〕实不相瞒。吏部每一开选。必来请问我大爷。不拘大小官员。若有礼到我家者。必有好选。二位老爷若要好官与好地方。早早来通关节。〔生〕这等有权。〔末〕不惟有权。且是有价的。〔生〕胡说。难道朝廷官爵。把与你家做买卖。〔丑〕你若不信。现有大爷亲笔细帐在此。〔出帐送生介丑〕你看两京十三省地方。都有在上。某处要银多少。某处要银多少。〔小生怒介〕这厮卖官鬻爵。大伤朝廷体统。长兄看他怎么。〔夺帐扯碎介丑〕屈。屈。好大胆。大爷的亲笔。敢擅自扯碎了。〔小生〕扯碎了便怎么。〔生〕贤弟太性急了。留他上本纔好。〔丑〕要上本。夏秃颈。杨无头。有样在那裏。〔小生〕打这厮。〔打丑介丑〕打得好。打得好。不要也短了一尺。〔小外〕二位不要与他赛口。〔对丑末介〕你两个好不识人。还不走哩。〔丑〕去。去。少不得到我严府前来。大眼睛拳也钉他一个。〔并下生〕恩师大人。时事如此。做官也难了。〔小外〕功名成败。自有天数。 

　　【双声子】〔合〕功名会。功名会。造物从公典。胸襟展。胸襟展。事业期宏远。驱奸佞。驱奸佞。须黾勉。须黾勉。效夔龙匡赞。斯无圭玷。 
　　【余文】〔合〕谟明启沃黄金殿。从今効帝臣黎献。看取奇勋振两间。 
　　〔小外〕十年埋没少年豪。　　　　〔生〕虎榜欣同姓字标。 
　　〔小生〕草就驱奸二三策。　　　　〔合〕应摇山岳鬼神号。 

　　第二十四出　世蕃奸计 
　　【阮郞归】〔副净上〕椿荣桂茂冠当朝。威权肃百僚。金堆玉积富雄豪。尤夸轩冕高。 
　　金盈郭况穴。钱积邓通山。自夸天上客。人地道行僊。我严世蕃荷皇上之恩。藉家君之势。威权第一。宠幸无双。家有敌国之资。朝无抗颜之士。人生至此。富贵极矣。只是俗谚云。儿多尽惜。财多尽要。假如我有八九个儿子。那少得一二百万金银。为此设个卖官鬻爵之计。不拘大小官员。要选美职者。上等要他二三千两。下等也要八九百金。若不求我者。置他苦寒地面。昨已差听事吏去寻几个富家主儿。且待他回报。联名送去吏部便了。〔末丑上〕烂羊都尉无心做。伴食中书望眼穿。听事吏叩头。〔付净〕你回来了。可有几个好主儿么。〔丑〕不要说起。有两个新进士。邹应龙。林润。不来参谒老爷。反去拜那夏言杨继盛的魂灵。〔付净〕敢如此无礼。〔末〕老爷。还有无礼哩。小人说起选官的事。一个扯碎了老爷细帐。一个把小人一顿拳头。〔丑〕又作谣言讥诮老爷。说道。此时父子二阁老。他日一家尽狱囚。〔付净怒介〕这畜生好不知死活。须用计摆布他。快请我心腹鄢御史来。〔末应下〕 

　　【赵皮鞋】〔净扮鄢懋卿末随上〕台省位淸高。趋奉日心劳。笑裏藏刀胜李猫。偏宜相府为牙爪。 
　　下官监察御史鄢懋卿是也。蒙东楼公相招议事。不免进见。〔末报介〕鄢爷到了。〔见介净〕天上碧桃和露种。〔付净〕日边红杏倚云栽。〔净〕五侯权势如山拱。〔付净〕不惧乘骢二鲍来。道长贤弟请坐。〔净〕长兄大人有何见教。〔付净〕你晓得吏部开选。必来请问我家。故每次选官。少不得靳银几万。〔净〕这是相府旧规。再不可缺的。〔付净〕正是。可恶那新进畜生邹应龙林润。打我差人。坏我体面。看他十分强梗。若不早除了他。后日难保不受其害。你与我寻思一计。结果了他。省得他人看样。〔净思介〕这个有何难哉。古人云。将欲取之。必固与之。目今北边靼虏强盛。军士乏食。就以急缺风宪事例。选邹应龙为巡边御史。賷银五千两去赏二十万边军。人众赏轻。必然生乱。那时待我劾他克减国课。激变军心。岂不结果了他性命。林润选他行人。就差安集云南久反土官。必然遇害。倘幸回朝。再差往琉球日本。永无还乡之理。外人见此美选。又不相疑。此是两处中伤之术。不知大人以为何如。〔付净〕妙哉妙哉。此计不惟朝廷不知。抑且鬼神莫测。就把我帖儿送到文选司去。教他依此而行。〔丑末应介〕 

　　【大迓鼓】〔付净〕殷懃赴吏曹。分付那文选司官。教他勿依资格。超选英豪。邹生御史巡边道。行人林润抚南猺。〔合〕若有文凭。卽遣出朝。 
　　【前腔】〔净〕你疾忙到选曹。谅他承言顺旨。不紊分毫。管教他北军跋扈难安劳。南蛮未附易生挠。〔合前〕 

　　【前腔】〔丑末〕明公命我曹。去吏部时呵。叮咛吿戒。掌记须牢。那穷酸呵。昨朝性气还施傲。他年管取受风涛。〔合前〕 

　　〔付净〕术中藏隐祸。　　　　〔净〕巧内用深情。 
　　〔丑末〕美选无人识。　　　　〔合〕机关是杀人。 

　　第二十五出　南北分别 
　　【卖花声】〔生上〕豪杰气冲天。鹗荐鹏抟。口衔天命劳三边。管敎安集军民也。万里威权。 
　　圣主崇儒术。贤才翼帝躬。立朝防触豸。行路避靑骢。笔底甘棠露。台端古柏风。边尘期扫尽。回剑斩奸雄。我邹应龙身际五云。胪传三甲。昨蒙吏部以急缺风宪事例。选我为山西道御史。就勑巡视三边诸卫。近年资格。旣无如此之速。一榜之中。又无如我之骤。正在疑虑之间。朝廷降勑。着我賷银五千两。赏劳边军二十余万。天下难处之事。莫甚于此。我想起来。前日为因扯碎严家细帐。那厮怀恨。故为阳与阴排之计。致我激乱边军。那时就堕其计了。欲待上本劾他。奈我新进之士。素行未孚于君。且从王命。径往三边。死生祸福。自有天数。不遇盘根。谁别利器。倘天不助恶。使我生入玉门关。我与奸雄未知死谁先后也。我林弟亦选行人之职。奉使云南。安辑土官。正是两处中伤之计。勑命已下。今日就要起程。不免待他出来分别。 

　　【双劝酒】〔小生上〕英雄少年。经纶初展。玉音下传。皇华远遣。分飞鸿雁。意留连望云山。泪眼空瞻。 
　　〔相见介生〕五更初听报朝鸡。〔小生〕丹诏亲承走马归。〔生〕华馆兰台虽宠遇。〔小生〕燕山蜀道两暌违。〔生〕贤弟。我和你同登高第。共济时艰。方幸致君之有阶。窃拟诛奸之在迩。何期触犯权臣。选此远任。虽跃龙门。实探虎穴。自今南北分离。须各要立功而归。不堕奸计。再得相见可也。〔小生〕长兄。小弟因无涵养。触怒奸雄。幷累吾兄。两处狼狈。望兄到此委曲操心。黾勉自爱。养此有为之身。以待归朝之用。小弟此去。敢不卧薪尝胆。他日南还。共建大业。岂非至愿乎。〔生〕贤弟。但我与你旣分鸾镜。又别鸽原。使命危疑。离情苦楚。好伤人也呵。 

　　【江头金桂】〔生〕自幼苦靑灯黄卷。励躬行景圣贤。幸喜遭逢尧舜。不孤所愿。把葵心来靖献。〔小生〕长兄。我辈欲尽忠心。争奈奸臣间阻。〔生〕自那日拜谒忠贤。佞臣窥觇。却被奸谋巧术。命遣巡边。飘飘一身等晓烟。〔小生〕他虽用计。也是有天命。〔生〕谅天开明鉴。谅天开明鉴。此身不殄。〔小生〕望长兄善抚边军。早图归计。〔生〕倘有回朝之日。那时呵进危言。拨开妖雾悬秋月。荡去邪氛见晚天。 
　　〔付末持帖上〕严府差官送赆礼。多拜上二位老爷。大爷有事。不得亲送。〔小生〕这厮口蜜腹剑。正所谓慝怨而友者也。倾他的礼在外面。〔生〕贤弟。且不要使性气。鸷鸟将击。卑飞敛翼。况彼以礼来。当以礼往。把个回帖与他去。只说例不敢领便了。〔付末应下〕 

　　【前腔】〔小生〕自小负王臣蹇蹇。幸登庸志可坚。指望民安风善。谗邪草偃。俾明王宗社奠。〔生〕这是我和你的素心。不意今日俱遣蛮荒之地。〔小生〕旣为王事劳贤。敢辞荒甸。只得向边城万里。各履风烟。将燕沙岭云都遶遍。〔生〕从此别后。望各加勉励。〔小生〕愿相须黾勉。愿相须黾勉。功勋早建。〔生〕下官此去。归期未卜。但愿贤弟早早南还。〔小生〕待南还。先将豺虎倾巢穴。谩把忠良付鼎镌。 
　　〔付末持帖上〕礼部董爷。工科吴爷。设酒在都门外。请二位老爷饯行。〔生〕你拜上二位老爷。王事匆忙。不得登领盛情了。多拜上罢。〔付末应下生〕贤弟。我与你两处分飞。家乡绝无音信。如何是好。〔小生〕只教林相回去。慰安嫂嫂与荆妻便了。〔生〕旣如此。就此拜别。〔拜介〕 

　　【忆多娇】〔生〕悲哽咽。眉似结。悠悠旌斾伤远别。望断衡阳音问绝。〔合〕命途多折。命途多折。遭此顚连阻节。 
　　【前腔】〔小生〕愁蕴结。心似裂。孤飞两处风与雪。肠断骊驹声惨切。〔合前〕 

　　【斗黑麻】〔生〕身只为朝端虎狼共穴。不念我孤臣沥肝溅血。〔生〕贤弟。那贼臣呵。隆勑命岂心悦。我此去纵然有功。也被他蒙蔽。万里君门怎知尽节。〔合〕山川历越。横云遮帝阙。此去迢遥。此去迢遥。鳞鸿怎觅。 
　　【前腔】〔小生〕心窃幸吾兄矢心似铁。还堪虑孤臣未谙使节。长兄。从此一别。未知何时得会。辞别去转悲切。到此地位。家也顾不得了。空把乡心魂飞楚越。〔合前〕 

　　〔生〕鸿飞塞北雁飞南。　　　　〔小生〕两处堪悲总一般。 
　　〔生〕回首乡关凄惨处。　　　　〔小生〕越江流泪湿吴山。 

　　第二十六出　二妻思望 
　　【念奴娇】〔旦上〕野棠花落。渐残红飘尽。暮春时节。上苑才郞频入梦。一枕银屛寒怯。曲岸持觞。垂杨系马。此地曾经别。楼空人去。旧时飞燕能说。 
　　〔浪淘沙〕帘外雨潺潺。春意阑珊。罗衾不耐五更寒。绿鬓不归魂梦冷。望断长安。独自莫凭栏。无限江山。别时容易见时难。流水落花春去也。天上人间。奴家自从邹郞赴选之后。眼望旌旗。耳听消息。且喜他与林家叔叔二龙竞奋。双凤齐飞。高科少年。天从人愿。前日府县已送过旗扁。但不知我相公该选何职。官居何地。归期未卜几时。正是上国观光。虽庆云龙风虎。幽闰离况。难禁寡鹄孤鸾。且待婶婶出来。与他排遣。 

　　【花心动】〔贴上〕晓梦惊残。听流莺几啭。衔花声咽。宝镜羞临。彩线慵拈。对春风欲语无言。僊郞已逞看花眼。怕糟糠不似初年。愿琴声瑟调。常无间歇。 
　　〔浪淘沙〕蹙损远山眉。幽怨谁知。罗衾滴尽泪胭脂。春色上林遥望处。千里莺啼。惆怅阻归期。人在天涯。淸风频动小桃枝。正是消魂时候也。撩乱花飞。〔相见介贴〕伯母。孤蒲弱柳。久寓他乡。红杏碧桃。喜攀上苑。但妇顺虽供乃职。夫荣未测其心。名缰利锁。常留远塞孤臣。楚馆秦楼。易动少年司马。情或迁于少艾慕君。信必负乎死生契阔。我等虽庆春闱之捷。难逢昼锦之游。不免愈添愁思。〔旦〕婶婶。良人同贵。薄命有依。奴辈旣非买臣之妻。二郞谅无王魁之行。玉音在迩。海誓难忘。但身旣列于缙绅。情难恋乎衾枕。古人四月取涂山。未免八年治洪水。窃恐他洒泣登舟。征帆远托。澄淸揽辔。合剑无期。只得忍耐而已。〔贴〕伯母。看几点落花。听数声啼鸟。当此暮春天气。眞个好伤情也。〔旦〕婶婶。剩半窗明月。留一榻淸风。纵然独坐香闺。借此自能排遣。〔持帕拭泪〕 

　　【香罗带】〔旦〕归鸦噪夕阳。柴扉乍关。此时风景添凄怆。天涯游子未应归也。临晚镜。觑花钿。昨宵泪迹还存半。倦看梁上也。燕坠泥巢落碎香。 
　　【前腔】〔贴〕窗棂漏晚阳。月斜半山。黄昏寂寞愁怀满。画眉人去景萧疎也。腰瘦损。带围宽。玉容不似当初样。忍看窗外也。蝶带余花扑细香。 
　　【生查子】〔付末上〕鱼书慰好音。客路多劳攘。昨日水云乡。今日钱塘上。〔见介〕 

　　二位奶奶。林相叩头。〔旦贴〕呀。林相回了。起来。〔付末应介旦〕二位老爷客邸安否。〔贴〕选官曾未。〔付末〕听小人吿禀。 

　　【刮鼓令】〔付末〕京师庆履康。荷天恩开选场。蒙吏部超迁资格。不泥平时选士方。〔旦〕二位老爷可曾选么。〔付末〕双凤喜翱翔。〔旦〕我大老爷选何职。〔付末〕大老爷呵。乘骢衣绣。亲承勑奬。〔贴〕我二老爷选何职。〔付末〕二老爷呵。行人天使馆华皇。〔旦〕旣如此。缘何着你先归。〔付末〕为泥金报喜特还乡。 
　　〔旦〕林相。我大老爷今在何处。〔付末〕大爷选山西道御史。卽差巡察北边诸卫去了。〔贴〕我二老爷今在何处。〔付末〕二爷选行人。也差去云南安辑土官。〔旦〕他两个又分别了。〔付末〕便是。 

　　【前腔】〔旦〕好苦也呵。郞官应上方。为羁留名利缰撇下了寒衾冷帐。苦风尘侵鬓霜。一榜也有许多进士。偏差他去巡边。王事独劳贤。登山采■〈艹巳〉。敎人凝望。〔悲介〕相公。你幸然叨沐圣恩光。又堪嗟驻驿在膻乡。 
　　〔贴〕林相。二位老爷几时可归。〔付末〕谅在二三年间 

　　【前腔】〔贴〕好苦也呵。闻言使远荒。顿敎人增惨伤。自当日袂分南浦。苦晨昏魂梦凉。我那一日不望着京师。极目望衡阳。鸾箫声断。频添悒怏。〔悲介〕今日呵。幸一朝身显姓名扬。又空悲寂寞滞他乡。 
　　〔付末〕二位奶奶不须烦恼。谅二位老爷不出于二年之间。同建大功回朝。那时节共享富贵。须有日也。 

　　【前腔】〔付末〕不须用感伤。听微言说审详。二位老爷在京呵。逢际会同沾雨露。仗旌旄分雁行。二位奶奶。他才略足勤王。忠心义气。比昔年益壮。此去呵。料应不久滞边疆。看双双昼锦共归乡。 
　　〔旦〕春色荣华忆上林。　　　　〔贴〕那时鸾凤久离分。 
　　〔末〕须知愁思盈千斛。　　　　〔合〕未必家书抵万金。 

　　第二十七出　幼海议本 
　　【瑞烟浓】〔末扮董传策上〕愤发丘园遭遇早登天府。传世文章幸无负。立朝忠义。会禁闼未开言路。休误。还须把嘉猷匡佐。 
　　〔鹧鸪天〕年少曾耽万卷余。幸然身到凤凰池。每悬玉佩听鸡入。曾戴宫花走马归。三尺剑。万言书。要诛奸佞转淸时。直从宇泰收功后。始信天生我不虚。下官礼部主事董传策是也。庚戌榜中。最为年少。春官署内。颇信知名。纨袴膏粱。恒患弗堪大任。锦衣玉食。每思难报皇恩。争奈奸相严嵩。父子济恶。自夏太师典刑之后。大臣无不战兢胁服。自杨椒山被祸以来。谏官尽皆屛息忘言。边上总制之臣。朝中直言之士。不知被他害了多少。近日邹林二进士颇有风力。朝野方倚为重。却被远逐去了。下官目覩其奸。不容不奏。岂不知直言取祸。只是忠佞不两立。甘为杨椒山的下稍耳。昨已约兵部张鹤楼工科吴惺斋联名劾奏。谅他必来议本。 

　　【菊花新】〔小生上〕胸悬鸂■〈氵束鸟〉佩铜符。名列黄门职掌科。奸佞未消磨。封事条陈细数。 
　　下官工科给事吴时来是也。昨约董部长同劾奸臣。今日到他家议本。那来的想是张部长。待他同进。 

　　【前腔】〔外上〕班随郞署沐恩波。诛佞曾将宝剑磨。忧国鬓萧踈。何日朝廷淸妥。 
　　下官兵部郞中张翀。特来董部长处议本。呀。老掌科。你先在此了。〔小生〕下官在此拱候。请同进去。〔末接见介〕请了。〔揖介〕〔浣溪沙〕〔小生〕靑琐初开散御香。〔外〕掀髯长笑入朝阳。〔末〕触邪自信有神羊。〔小生〕枕上梦魂因甚散。〔外〕镜中华发为谁班。〔末〕忧民忧国减容光。〔小生〕请问董兄。本曾完否。〔末〕略已草完。但未知二兄主意如何。〔小生〕那厮罪恶。不能悉数。下官要把他父子盗权。欺罔朝廷。陷害忠良为主。〔外〕下官要把他树立朋党。私卖官爵。实迹开后。〔末〕下官正是此意。请二兄赐览。〔出本看介小生〕正所谓三人同心。其利断金。就此联名进去便了。 

　　【三换头】〔小生〕忠怀写诉。喜得辞情俱可。为勋臣元宰。陷奸雄佞徒。况生贼子。坏朝纲成病蛊。我若不除那贼臣呵。梦魂中难消怨魔。〔外〕吴兄之直谏。何异吴竞之春秋。〔小生〕直笔思吴竞。诛奸作范模。〔合〕为国捐生。未卜君王意若何。 
　　【前腔】〔外〕犯颜纠谬。养成平素。心盟尽吐。想天敎吾辇。歼除豺虎。这词章眞泣诉。进本虽由于我。听言则在于君。愿重瞳明彰罪罟。〔末〕张兄之犯颜。卽唐太宗之张玄素也。〔外〕抗旨追玄素。当为烈丈夫。〔合前〕 

　　【前腔】〔末〕人生祸福。皆由前数。况君恩感激。肯私心自诬。羣狐期扫灭。孤臣甘锧斧。今我三人之心。惟天可表。遇同心忠言幸符。〔小生〕董兄如此忠鲠。也不愧董宣之强项了。〔末〕立志希强项。何愁贵戚多。 
　　〔合前末〕二位长兄。今日之举。死多生少。下官孤身在京。无父母妻子之累。慷慨赴死。不足为难。吴掌科萱堂暮景。不免乌鸟之情。张部长幼子娇妻。恐有鸳鸯之念。倘赴死之时。少有勉强留恋。不免取讥后世。二兄也要斟酌。〔小生〕幼海兄。此身未仕。乃父母之身。委质为臣。卽朝廷之身也。遭逢不偶。忠孝怎能够两全。况我老母节义持身。忠诚教子。若闻我剖腹当朝。他必含笑入地矣。归当拜别老母。明早入朝。谅无牵挂也。〔外〕幼海兄。五伦之中。君臣为重。夫妇为轻。古人烹童杀妾。莫非为君。下官虽不能取法古人。决不为妻子所累。今晚卽将荆妻犬子。送归本乡。纵有惨祸。不使他见闻。明日暴尸市朝。亦何足惜。〔末〕旣如此。同拜吿天地。 

　　【一封书】〔合〕同心奏远谟。为朝廷憸壬多。君心恐未孚。望神明默佑扶。稂莠芟除嘉谷长。鸱鹘歼夷凤鸟和。息风波。固皇图。愿见康衢击壤歌。 
　　〔外〕心志相孚义气投。　　　　〔小生〕皂囊亲捧入龙楼。 
　　〔末〕事君不惧频加辱。　　　　〔合〕不剪奸雄死不休。 

　　第二十八出　吴公辞亲 
　　【金珑璁】〔老旦上〕桑楡方暮景。那堪半世孤灯。希孟母。敎曾参。堂前丛驷马。囊底乏嬴金。儿郞惟愿达承明。 
　　〔虞美人〕春花秋月何时了。往事知多少。小楼昨夜又东风。故国不堪回首月明中。断机投杼心犹在。只是朱颜改。问儿靑琐有何言。报道一封朝奏九重天。老身周氏。幼适吴门。梦断两髦。已经廿载。教传孤息。不惮三迁。且喜我孩儿吴时来一举成名。谬知靑眼。三年满秩。荣擢黄门。但恐他少年英气。不知忧国忧民。尸位素餐。徒负有言有责。若得他犯颜廷诤。立身扬名。也不枉了我平生教子之功。正是不图鼎食三牲养。惟愿芳名千古知。 

　　【前腔】〔小生上〕班衣思定省。何期言责羁身。乌鸟爱。忍难分。泪流还自止。心痛暗吞声。斯须辞别向枫宸。 
　　〔老旦〕孩儿回来了。〔小生〕孩儿今日与同僚议事。定省归迟。望母亲恕罪。〔老旦〕孩儿。仕则慕君。正当以公务为急。但不知今日为何面带忧容。〔小生〕母亲。孩儿职掌工科。为朝廷兴造。差委点计王木。明日早朝之后。就恐不得回来。视膳问安。恐有缺失。为此而忧。〔老旦〕甘旨之奉。乃是小孝。但愿孩儿匡济国家。名扬于后。显我生身所自。岂不胜于奉养。〔小生〕虽如此。孩儿此去。谅有几日不归。今晚将一杯酒与母亲少叙。丫鬟将酒来。〔丑应上〕三杯和万事。一醉解千愁。〔小生送酒介〕 

　　【梁州序】〔小生〕孤帏坚守。三迁慈训。节苦冰霜寒凛。劬劳难报。儿今幸喜登瀛。但只虑莪蒿非美。缾罍俱倾。晚景黄花另。〔老旦〕孩儿到此地位。我也心安意足了。〔小生〕高堂衾枕冷。倩谁温。〔老旦〕孩儿休说此话。亦不须下泪。〔小生〕捧檄难全毛义名。〔合〕母与子相依命。为夺情国事须廷诤。思戏彩怎承顺。 
　　〔老旦〕孩儿。看你不胜悲痛。不是差点王木。想是要犯颜谏君了。〔小生〕母亲。没有此事。请自宽慰。〔老旦〕孩儿。你听我道。 

　　【前腔】〔老旦〕贞孤高节。淸风家庆。世守相传忠悃。天恩始受。应知便。罄葵心。但只愿神羊利角。天马长鸣。举笔除奸佞。〔小生〕孩儿纵要谏君。岂不为母亲自爱。 

　　旦〕君亲原一体。漫留情。绝裾当成温峤名。〔合前小生〕母亲。孩儿有一言吿禀。〔老旦〕有话但说。〔小生〕孩儿不敢相瞒。今早与同僚相约。要劾奸臣严嵩。倘圣上不准。必加斥辱。恐惊惶老母。不敢明言。今见母亲忠言诲勉。特此吿知。但父母遗体。不敢毁伤。今为君忘亲。罪不容于死也。〔悲介老旦〕岂不闻王陵事汉。其母自刎以成其忠。范滂临刑。其母婉辞以励其节。孔融之母。为子而欲当其辜。尹焞之母。虽贫而不思禄食。我老身虽不能取法古人。平生教子之心。实欲你做个忠臣义士。今日你为国除奸。齐名李杜。吾事毕矣。死亦何憾。〔小生〕母亲贤德。远过古人。但为人子者。未报深恩。反贻伊戚。欲尽事君之节。难逃弃亲之名。当此两难。不胜肠断。 

　　【前腔】〔小生〕覩朝中兽迹狐形。忘膝下乌情鸟性。恨平生忠孝。不能两尽。却羡那陈情归养。采葚供亲。先范眞堪景。细思肠欲断。泪沾襟。敎育空劳孟母名。〔合前〕 

　　【前腔】〔老旦〕叹藳砧一卷遗经。幸彩服名登台省。这乾坤淸气。当存性分。你休为着柏舟飘泊。菊径荒芜。章奏无心整。袖中诛佞策。励精诚。避祸休思徐庶名。 
　　〔合前小生〕孩儿此本纵有谪贬。谅无大祸。望母亲不必挂心。〔老旦〕孩儿。你不须念我。且把死生父母置之度外。好好去做个忠臣。〔小生〕丫鬟收了酒席。就此拜别了母亲。〔拜老旦介〕 

　　【节节高】〔小生〕蒙亲慰好音。谨钦承。明朝玉漏听鸡进。炉香烬。羽扇分。鸳班定。曙光浮动金龙影。一封亲渎重瞳听。〔合〕只恐西山日影斜。愁深一夜霜添鬓。 
　　【前腔】〔老旦〕为臣要矢心。勿忧亲。鞠躬尽瘁承先训。三牲进。五鼎陈。晨昏定。算来争似淸名胜。显亲万古须忠鲠。〔合前〕 

　　【余文】〔合〕古今靑史如明镜。做男儿拚死捐生。留取丹心照汗靑。 

　　〔老旦〕为国辞亲志欲坚。　　　　〔小生〕官居谏议敢忘言。 
　　〔老旦〕若还内省除奸宄。　　　　〔小生〕益显高堂有母贤。 

　　第二十九出　鹤楼赴义 
　　【翫仙灯】〔外上〕揽辔登车。王事尽驱驰。厌元规尘污当世。激浊扬淸。怎成吾志。回首家园。妻孥休系。 
　　〔长相思〕朝金阙。补玉阙。明朝封事从头说。豺虎须歼灭。荆妻别。娇儿别。赢得啼鹃红两颊。谁知肠欲裂。下官约董吴二兄同奏权奸。正是累卵击石。犯之必碎。飞蛾投火。触之必焦。在贼嵩固有五奸十恶之名。在翀等岂无万死一生之虑。倘我临刑就戮之日。使我妻子见闻。那时岂能为情。昨已分付家僮。收拾行装。送我娇妻幼子还乡。明日含笑赴死。岂不脱然无累。叫小厮。〔付末上〕堂上闻呼唤。阶前听使令。相公有何钧旨。〔外〕教你预备棺木。可曾完否。〔付末〕已完备了。〔外〕行李可曾收拾么。〔付末〕也完了。〔外〕请夫人公子就行。 

　　【前腔】〔旦扮夫人贴扮公子上旦〕和水谐鱼。封诰宠鸾书。俄尔间轻抛鸳侣。〔贴〕膝下承欢。养成麟趾。此去云山。瞻依何自。 
　　〔相见介旦〕相公。无故作凶器。君子称不祥。妾闻相公分付家僮。要备棺木。将何所用。〔外〕昨见街坊老者冻死。怜其无棺。欲要送他。〔旦〕这也是好事。相公。他人冻死。尙在见怜。这等寒天冷月。不知为着甚么送我母子还家。〔外〕我也不为甚么。只是考绩将满。当补外任。为此送你母子先去。下官不久就归。〔贴〕爹爹。父子不忍相离。关山又难远涉。旣当补外任。待有地方。同回何如。〔外〕你不晓得。大扺为官要避嫌疑。不可挈妻带子。〔旦〕相公纵要奴家回去。也须预择归期。今卒然之间。必有个缘故。为何不明白说与奴家知道。 

　　【红衲袄】〔旦〕你莫不是在鹓班名见遗。〔外〕下官曾无过举。难道见遗了。〔旦〕莫不是为同僚争忿气。〔外〕下官和以处众。岂有此事。〔旦〕你莫不是受征书差往蛮荒地。〔外〕也不是。〔旦〕莫不是思莼菜专意挂冠归。〔外〕也不是。〔旦〕旣不是惹祸招非。难道是矫情干誉。如今晓得了。敢则是董卓袁隗赠个金屋婵娟也。把我旧日糟糠弃土苴。 
　　【前腔】〔外〕夫人。我本是一个老穷经素服儒。荷天恩钦崇到此荣多矣。点朝班几度闻鸡起。覩当道羞我问狐狸。夫人。我岂学做重婚王允愚。岂湿着司马靑衫泪。〔旦〕相公。何不将送归家的事。明言一言。〔外〕夫人。我祇为着燕老巢危三年庐舍荒芜也。只得割舍分飞遣恁归。 
　　【前腔】〔贴〕爹爹。我本是幸瞻依髫龀儿。今日裏向关河独自回。岂孩儿不是属毛离裏。岂孩儿未曾恭敬桑梓。爹爹。你旣道是外补他岐。又虑着室家荒废。〔外拭泪占看介〕却缘何言语参差暗中流泪吞声也。不吐衷肠稚子知。 
　　【前腔】〔外〕我那儿。我做爹行为朝廷恁怎知。你做孩儿从母氏须相倚。〔对旦介〕夫人。你不是怯春闺年少涂山娶。〔对贴介〕孩儿。你也不是觅梨栗提抱泣呱儿。今日呵。向家山一心归去。休得要望京华两地云迷。〔贴〕孩儿与母亲先归。不知爹爹归期在何日。〔外〕为甚么未登程先问归期也。惹得我泪雨如珠滴两颐。 
　　〔付末〕禀老爷。行李已装在车儿上。轿马俱已完备在此了。〔外〕如此。请夫人公子就道罢。〔旦〕相公。奴家先归。有家事可言否。〔外〕家事到没有。只是夏老夫人在我近处。须要朝夕看顾他。〔贴〕望爹爹早办回程。省得孩儿悬望。〔外〕朝中多故。归期未卜。你且不须望我。只要勤苦读书。后日做个好人。〔旦〕相公。奴家拜别。〔对拜介〕 

　　【鹧鸪天】〔外〕三年携手寓王畿。〔旦〕一旦分襟泪满衣。〔外〕孤馆人离肠愈裂。〔旦〕香衾身去梦还回。〔占拜悲介〕趋庭敎。陟岵思。望断衡阳季子悲。〔合〕此去愁怀难自慰。春蚕丝尽烛成灰。 
　　〔外〕夫人孩儿。不须回盼。去罢。〔旦占拭泪下外吊场叹介〕我想朝中众臣。多是封妻荫子。下官为国。反成抛妻弃子。恐非人情也。只是我平生志愿。不在妻孥之乐。倘驱除奸佞。使天下夫妻母子皆得安宁。便苦了我一家也说不得。〔悲介〕 

　　【红衲袄】我祇为着翦荆棘一纸书。撇下了亲瓜葛成委弃。我那儿。我非是易牙谄佞思烹子。我那妻。我非是吴起贪荣要杀妻。端只为明夙志自分捐躯。因此上把一家倾废。我那妻儿。就留你在此也不妨。只怕做不得杨椒山夫妻节义双亡也。空使傍人讲是非。 
　　叫手下。明早把我棺木先抬到锦衣卫前。倘我打死之时。卽时掩钉。恐见者生悲。奸臣害众。〔付末应介外〕准备靑衣小帽。到朝房裏伺候。〔付末应介〕 

　　〔外〕割爱分情总为君。　　　　〔付末〕铁为肝胆石为心。 
　　〔外〕男儿必建回天策。　　　　〔付末〕靑史应书万古名。 

　　第三十出　三臣谪戍 
　　〔小生扮锦衣卫指挥上〕〔蝶恋花〕钟动长阳鸡报晓。朝政惊心。睡起衣顚倒。碌碌功名人自老。渐看绿鬓都苍了。尘世犹如风偃草。骨鲠丹心。几个人知道。昨上封书名表表。天涯又贬云山杳。下官锦衣都指挥使朱希孝是也。自陆东吴弃世之后。重蒙皇上勅我掌堂。公侯世泽。休夸铁券丹书。君父新恩。幸揽玉麟铜虎。昨日张翀吴时来董传策联名劾奏老严。圣旨批下。每人重打八十。发遣边卫充军。那严老又差人威逼下官。必欲置他们于死地。我的衙门虽掌生杀之权。但念三人皆忠义之臣。岂忍他死于非命。被我好生打个出头棍儿。救了他性命。吴公原籍僊居。问遣定海卫。董公原籍松江。问遣金山卫。这都是以近就近了。惟有张公是个本头。皇上亲批楡林边卫。卽时起解。可惜他俱是忠悃危言。求荣反辱。正是云不可使得罪于天子也。 

　　【越调斗鹌鹑】俺想那几个书生。灯窗勤敏。宇宙胸襟。乾坤性分。抱负平生。功勋志铭。养就的是丹心。靖献的是葵诚。磊磊睁睁。巍巍耿耿。 
　　【紫花儿序】俺想他们将进本之时呵。哭哀哀拜辞了萱亲。泪盈盈送归了王孙。娇滴滴撇下了鸳衾。晓夜无眠。惕励忧勤。端的是烈轰轰铁胆铜心。恨不得将奸回儿吞进。敢则是一言难尽。望断了万里君门。 
　　【柳营曲】俺想他入朝之时呵。耳听着那挝鼓声。眼望着那庭燎明。入朝班紧紧儿将衣整。看杨眉树目。鬼动神惊。猛可地那奸臣觑着失三魂。 
　　俺昨日在武弁班中。远远望见东长安门进来时呵。 

　　【么篇】祇见那张兵部老成强鲠。执牙笏面诉衷情。吴黄门钦依了那新王命。抖擞了旧精神。一定要重把纲常整。又觑着小后生。祇见那官儿年纪不上二十四五罢了。却不曾闻姓名。人道是仲舒孙。他逞少年洛阳心性。至诚痛哭王庭。长叹息。涕交零。恰便是汉朱云把槛儿攀损。俺想起来。杨椒山之后。却还有这三个臣子。这三个摅丹诚。都学尽瘁报君。头一个是老魏征不怕渎了君王听。第二个铁睁睁打破了坚城。第三个恨不得舞吴钩扫荡了奸党盘根。 
　　他有这等为国忠心。俺将谓圣上越格超迁。今日呵。 

　　【小沙门】张兔网反罗了雉儿淸耿。击魔天反打了护法眞人。骇得俺双股轻摇寒凛凛。一个个向边城口吐寃声。 
　　这也不是圣上斥逐忠良。都是奸臣蒙蔽之过。 

　　【圣药王】他不为着逆耳忠言进。为奸谋石固渊深。欺君父狼行狐媚会逢迎。恶狠狠敛着那不露牙的吞忠吻。黑漫漫藏着那不掘地的陷忠坑。密围围将忠良儿一网都打尽。去匆匆不回头谁作卷堂文。 
　　可惜那三臣贬窜。朝中能有几个人惜他。 

　　【尾声】只是咱惺惺的自古惜惺惺。望天涯魂消魄冷。空留着靑琐闼谏诤虚名。怎能勾紫凌烟功雕彛鼎。 
　　忠臣为国效三仁。　　　　斥逐遐荒万里尘。 
　　此日暂为金革戍。　　　　他年还作缙绅臣。 

　　第三十一出　陆姑救易 
　　【光光乍】〔净付净同上净〕尊爵独巍巍。逞英雄志未灰。古今相业无吾对。〔付净〕严君声势震如雷。纵横予夺。何求不遂。 
　　〔净〕赫赫威名震四方。〔付净〕区区文武莫争强。〔净〕与儿共建千年计。〔付净〕宗社无疆福寿长。〔净〕孩儿。我齿爵俱尊。儿孙共贵。人称我为半朝天子。可谓不谬所言矣。只是易家与我世雠。他有肥田三千亩。在我北庄相近。可奈他恃强负固。不肯投献。正思用计害他。何期那易弘器这小畜生又中了新科解元。昨日到京。特来参谒。我见他一貌堂堂。必然高贵。若不早除了他。如虎生翼。后日我子孙难保不受其害。孩儿。可有摆布他的计策么。〔付净〕孩儿定下一计。正要吿与爹爹知道。昨已发帖请他。今日飮宴。哄他尽欢沈醉。留在书房歇宿。那时锁着门儿。孩儿房中有个使女秋蓉。颜色颇丑。要他无用。敎家奴彭孔。认作妻子。约至三更。先杀易弘器。后杀秋蓉。天明就叫彭孔执两颗首级。到兵马司首吿易弘器乘醉徉狂。强奸良妇。幷妻杀死。那时彭孔不惟无罪。抑且有赏。那厮一死。田产不患不是我家的。〔净〕孩儿此计甚妙。但不知他来否。〔付净〕孩儿已着人去速他。谅必来也。 

　　【前腔】〔付末扮易弘器上〕文省幸抡魁。到皇都赴礼闱。因参相府蒙深惠。鸾笺宠召自天来。黄扉紫阁。潭潭如海。 
　　小生江西解元易弘器便是。昨来会试。因参严府。今日幸蒙招飮。不敢不领其命。此已是他府前了。门上通报。〔丑上报介净〕请进来。〔相见介〕〔锦堂春〕〔净〕画栋乐宾彩燕。瑶台留客明花。〔付末〕重楼叠宇闻歌舞。疑是帝王家。〔付净〕篆鼎猊香拥碧。流珠凤蜡红斜。〔付末〕侯门不厌柴桑士。宠渥庆无涯。老太师。老大人。学生轻率晋谒。执贽无仪。猥辱宠招。侍食有愧。〔净〕易先生。我和你英豪会聚。何必谦恭。故旧相逢。勿存形迹。老夫旧年阅各省乡试录。见先生独占高魁。不胜雀跃。愚父子亦与有光。今春谅必大魁天下矣。特着小儿聊荐荳觞。少壮文场之兴。老夫又为入朝议政。不得相陪。待小儿陪过素丝堂宽坐。正是倦飞柳絮惭头白。故让东风舞落花。〔下付净〕请了。这是素丝堂了。请易先生宽衣少坐。〔脱衣坐介付净〕将酒过来。〔丑上〕瓮头春酒熟。江右故人来。酒在此。〔付净送酒介〕 

　　【玉交枝】〔付净〕春风和蔼。慢论交酒斟玉杯。郁金潋滟光生彩。请君宽飮开怀。笙歌奏处意和谐。黛眉舞罢杯还再。〔合〕喜共游皇宫御台。须沉醉肉林酒海。 
　　【前腔】〔付末举酒介〕寒微自揣。荷恩荣光生上台。玳筵开处频加爱。两情岂复疑猜。锦堂春暖肆徘徊。玉楼人醉生狂态。 
　　〔合前末〕奉老爷钧旨。请易相公不要拘束。移席到后园万春亭乐飮。以尽一日之欢。〔付末〕学生量不胜酒。吿辞了罢。〔付净〕老父有命。请易兄到园中。〔行介〕这是万春亭了。将酒来。易兄请乐飮。 

　　【罗帐裏坐】〔付净〕啼莺语燕。声如劝杯。明花媚景。为君留在。〔付末〕虽蒙盛情。但学生尽醉。必要吿辞。〔付净〕一定要留宿。且无处去。你看这梅梢月上。岂容不待。〔合〕人生笑口甚难开。须欠些酒钱诗债。〔付末〕学生醉得紧了。再不能加一杯矣。〔醉唱介〕 

　　【前腔】飮酣兴尽。红生杏腮。花眠柳倦。日长力怠。〔付净〕再请一杯。一定要尽情。〔付末作醉状介〕教我峨冠不整。礼仪终懈。 
　　〔合前付末醉倒介付净〕小厮。那易相公果然醉了。扶他书房裏睡罢。〔扶付末作睡介付净〕他旣睡了。锁上了房门。正是断送一生豪气。已消半熟黄粱。〔并下老旦执钥匙上〕善哉善哉。手似扶人杖。心如活命丹。救得千人杰。胜烧万炷香。老身陆氏。乃严太师的表妹。严世蕃的表姑。孀居无靠。暂依亲戚。世蕃侄着我教小姐们针指。因此得宿卧房。纔听得世蕃与妻儿商议。说道易解元已锁在书房内。少待三更。教彭孔先斩他首。幷杀秋蓉。吓得我汗透重裘。我想易解元是少年豪杰。秋蓉亦非有罪。顷刻之间。可不送了两条性命。天幸世蕃睡去。被我窃得匙钥在此。先救了易生。秋蓉自然不死。呀。书房门果然锁在这裏。待我开着。〔开介叫付末介〕易解元这等好睡。还不知死在头上哩。〔拖付末介〕寃家快起来。〔付末惊起介〕 

　　【柰子花】〔付末〕问娘行昏夜何来。〔老旦〕为郞君卒犯飞灾。〔付末〕老妈妈。小生醉后不知天地。敢问有甚么飞灾。〔老旦〕你还不知。我世蕃侄儿要谋杀你。故将酒醉倒。少顷就教彭孔斩首。幷杀秋蓉。我为此奋身力救恐遭毒害。〔付末〕老妈妈就是我再生的母亲了。如今却怎么好。〔老旦〕寻径窦逃生莫待。〔付末拜老旦介〕深赖。铭心镂骨。曷胜感戴。 
　　〔老旦〕前面已无去处。后园门匙钥我也窃在此。送你出去。〔行介〕 

　　【前腔】〔老旦〕战兢兢脚步难挨。〔付末〕小生还未醒也。行不动。为酩酊欲去还来。老妈妈。若无你救我之时。险些儿做了粉齑肉醢。〔老旦〕好了。园门也开了。〔付末〕方幸得余生犹在。〔老旦〕行快。须防后虏。追来莫解。 
　　〔老旦〕易郞。后面人声。想是追赶来了。快走快走。我欲去不能。欲回不可。这裏有一口枯井。待我投下自尽罢。〔投井介下付末〕苦。老妈妈为我而死。后面追来。我又不能在此救他。只得且逃性命。正是拨开泉下路。跳出鬼门关。〔下丑持刀上〕欲存豫让心。先试荆轲剑。我彭孔奉大爷钧旨。去杀易弘器。我看这个小官儿少年美质。怎舍得杀他。只是大爷许我。杀了他时重重加赏。常言道。杀不得贫家。做不得富家。且把心肠硬了这一次。下次再不去杀人了。呀。书房门已开在此。莫非那个先杀了夺我的头功。且把床上摸一摸。好古怪。那裏去了。莫非在床底下。待我开窗睄睄看。呀。去了去了。一只鞋儿落在这裏。想打从后园门去了。待我追上去。〔行介〕一发不好了。园门也开在此。去了。汤正滚时。狗又走了。教我把甚么来弄。想他性命不该死。反是我家裏人救了他了。 

　　【前腔】叹书生否极泰来。遇家人脱离危灾。如今教我怎么回报。做不得樊期献首鉏麑触殆。这也是天理。他又无罪。如何害他。谅皇天暗中庇盖。我大爷如今也惶恐。羞害。阴谋枉使。却被他打开机械。 
　　只是一件。我大爷明日早上。就要这两个头儿来解官了。如今教我那裏去寻他来讨赏赐。想他去也不远。待我叫一声。易解元。易相公。拿了头来。你自去罢。呸。叫又叫他不应。赶又赶他不着。罢了罢了。正是得放手时须放手。得饶人处且饶人。〔下〕 


　　第三十二出　易生避难 
　　【风入松】〔小外上〕少年高折桂花枝。行斾驻京师。昨蒙相府留深意。还未审是和非。且去寻消问息。灯前准拟归期。 
　　奸佞嫉吾曹。谋深益见高。腹中原是剑。笑裏总成刀。香饵鱼吞钓。机弓鸟失巢。秦姬裘未献。关客恐难逃。我郭希颜有乡亲易弘器。新中解元。昨来会试。今日严府卽来招飮。我想严家素与易氏有隙。岂有不生妬忌之心。反加过爱之理。况两京十三省解元俱在京师。焉能独宴一人。为此心生疑虑。倘加谋害。如何是好。此际已将二更时分。纔着家僮到彼寓所访问。且待回报。〔外上〕匿情吐哺留贤士。谁识当朝王巨君。禀老爷。小人到易相公下处。说道午间赴宴。尙未回来。〔小外〕咳。罢了罢了易生必落圈套矣。小厮。你随我暗中去严家门首。打探消息。〔外〕老爷。他家相府潭潭。纵然有谋。外面也不晓得。〔小外〕你不知道。事有偶然。倘天幸逃出。亦可接济。不幸被害。亦必乘此黑夜。埋灭尸首。倘见之时。就此叫破。明日也好上本。快走快走。〔行介〕此是前门。绝无人迹。再到后园门去。 

　　【醉落魄】〔付末急上〕忘机误入迷魂地。幸然脱壳金蝉去。回头恩母向枯泉。欲报恩无计。 
　　〔小外〕那暗中有一个人来莫非就是易解元。且上前一看。〔付末〕那裏两个人来。莫非严家巡更的。不免就此小巷躱避。〔小外〕那人荒荒张张。事有可疑。且追上去。〔付末回头认介〕果是易兄。〔付末哭介〕 

　　【哭相思】虎吻狼牙几陷矣。何期此地重相遇。 
　　〔小外〕恐有人追来。快到小寓去。〔行介〕此处是了。易兄请进。小厮闭上了门。易兄喘息定了。慢慢说个害你情由。 

　　【皂罗袍】〔付末〕奸相心怀毒意。〔小外〕他请兄去怎么相待。〔付末〕命东楼贼子。款曲羁縻。〔小外〕飮酒之间。有甚话说。〔付末〕玳筵歌舞恣欢娱。金杯酬劝忘猜忌。〔小外〕正是奸计。兄何不识。〔付末〕花前月下。又将席移。〔小外〕兄何不吿辞。〔付末〕酒阑更尽。岂容谢辞。〔小外〕那时怎么。〔付末〕沈酣中却牢笼计。 
　　〔小外〕兄旣沈醉。就中其计也不知了。 

　　【前腔】〔付末〕不解其间就裏。〔小外〕他何计害兄。〔付末〕待夜阑深睡。锁上黄扉。〔小外〕那时何所作为。〔付末〕持刀彭孔断微躯。他把秋蓉并斩成奸罪。〔小外〕这等如何得脱了。〔付末〕天敎姑氏。私窃锁匙。〔小外〕闻严世蕃有表姑陆氏在家。想就是他救你。〔付末〕重门引出。迷途指归。〔小外〕难得这个好人。教他如何回去〔付末〕言之痛心。他欲逃不能。欲回不可须臾投井归泉世。 
　　〔小外〕咳可怜可怜。妇人女子有此大义。况为严氏亲戚。且肯舍身救人。益见奸贼之恶。下官虽无言责。明早将他罪恶。倂杀兄致姑死节的事情。详奏一本。就死也何辞。 

　　【催拍】〔小外〕听说奸雄祸机。顿惊心觉涕洟。天下有这般妇人。追思救你时。何异那吴女投江。先脱子胥。我明日呵。旌表亡灵。大义捐躯。〔付末〕如今本也难上。大人也要自爱。〔小外〕臣子道愿竭衷愚。挂冠去复何辞。 
　　【前腔】〔付末〕荷得皇天鉴兹。离虎口幸脱灾危。只是那奸雄呵。一不做二不休。雄心恐未灰。小生当此之际。京国固不能容。归途又恐遇害。旅邸难居。远道难归。正是四海无家。张俭谁依。〔小外〕请自宽慰。〔付末〕乡关杳云树重迷。回首处转添悲。 
　　〔小外〕易兄。你在此会试。谅不能容。复归江西。又恐遇害。下官有门生邹应龙。见任塞外巡边。素有忠义。你去那裏投他。只说代我通问。相见之后。言及实情。他必安慰着你。待他复命同归。料无人测识。下官明日舍身力谏。倘有不虞。谅邹生回朝。必与我报雠也。〔付末〕重蒙大恩。又辱指教。只恐日裏难行。就此夜间吿别。〔小外〕此际城门未开。且到后堂茶饭。待五更时分。下官少助盘费。差人送出城去。 

　　【川拨棹】〔付末拜介〕蒙君语。向边城求暂止。〔小外〕须有日同赋归与。〔付末〕怕回来奸雄未除。〔合〕怎敎人勿痛悲。不由人不泪垂。 
　　【余文】生离死别何足虑。但愿得早旋旌斾。气壮山河金戈挽落晖。 
　　〔付末〕天地如此大。　　　　一身不能容。 
　　〔小外〕暂为袁绍客。　　　　回建破曹功。 

　　第三十三出　鄢赵争宠 
　　【窣地锦裆】〔净扮鄢懋卿上〕牙牌紫绶两垂腰。铁豸金章逞贵豪。三年盐铁考功劳。品秩加封日渐高。 
　　收尽历年盐钞。做成一等人家。千仓万库实堪夸。不在陶朱之下。自家天下都巡盐鄢懋卿是也。〔捋须介〕堂堂相貌。堪为宰相干儿。凛凛威风。克称佥都御史。只是平生受了赵文华的亏。我拜严介溪为亲父。他也来做儿子。我认严东楼为长兄。他也来做兄弟。我送得白玉杯。他就送金■〈氵枭〉器。我苦苦裏诤得一个都巡盐。他烈轰轰到做了都总制。人称我是个附势的小人。不知他却倒是个趋时的老吏。近日班师回来。倭子不曾见面。升了尙书之职。昨严家会席。公然僭我坐位。为此忿忿而归。必须寻个人间未有的至宝。奉与严家父子。夺他的宠幸。方遂我平生之愿。小厮那裏。〔末上〕一身非己有。半世为人忙。老爷有何钧旨。〔净〕我官豪家富。皆是严家所赐。不想被赵文华奉承太过。僭在我上。倘若渐渐宠衰。教我置身何地。我欲寻取宝物投他父子欢心。那时的宠眷又是我为第一也你与我寻思一计。就割我的肉奉他也情愿〔末〕他家富比皇宫。无宝不备。除非所求者寿。所怕者死耳。闻有僊人赤肚子。餐松卧雪。炼长生不老之丹。现在西山小茅庵内。老爷不要使人知道。明早更衣独步竭诚而去。求些僊丹。送与严家父子。保他长生。岂不是他至愿。〔净笑介〕有理有理。〔末〕老爷。还有好处。若求多得些。自家吃了。万年千载。得与严氏同享富贵。〔净笑介〕一发有理。明早就去。正是夜眠淸早起。须防还有不眠人。〔并下丑上〕帷幄虽无谋略。金银满载回朝。尙书名比斗山高。不是昔年老赵。可恶那鄢懋卿昨在严府会席。忿忿先归。想是忌我官高。必要寻取计策。夺我权位。幸得严鸿严鹄潜地报我。说他祖父只少长生不老之丹。为此欲求西山赤肚子僊丹奉他。只是此行敛些光彩。不可喝道而去。只得微服私行罢。〔行介〕 

　　【前腔】徐徐缓步出西郊。学做东方去窃桃。〔笑介〕我想着那老鄢虽善趋迎。终没有这样心机。笑他无计枉心劳。〔净暗上〕同去山家走一遭。 
　　〔丑惊介〕呀。鄢老弟何来。〔净〕赵贤弟拜揖。〔丑〕严家继拜。惟我为先。如何呼我为弟。〔净〕诸子之中。我为最幸。如何你要为兄。〔丑〕我是二品尙书。你是佥都岂无大小之分〔净〕我是他嫡亲乡里。你是浙江。岂无亲疎之别。〔丑背云〕那厮好不让人。却不知到此何干。待我哄他一哄。鄢大人。我和你旣为兄弟。就如亲生。不可尙气。请问大人何往。〔净〕要到山前去访友。赵大人何往。〔丑〕也要山后去访友。〔净背云〕好古怪。待我少避。看他那裏去。如此请各分路。请了。〔各走各回头看介〕请了。〔净下丑急走介净暗上〕赵大人山后去。如何对着小茅庵而走。〔丑〕兄要山前去。如何也到这裏来。〔净〕实不相瞒。学生为老母有疾。特求赤肚子僊丹。〔丑〕学生不敢隐讳。亦要求僊丹以救幼子之病。〔净〕足见同心。就此同去。庵中有人么。 

　　【西江月】〔小生扮道童渔鼓上〕明月杖头悬吊。淸风扇底招摇。轻将渔鼓简儿敲。眼看蜉蝣笑倒。 
　　〔丑净〕小师父拜揖。〔小生〕二位大人稽首。〔丑〕我二人特来求见赤肚大仙。望乞通报。〔小生〕我师父闻忠臣林润远使云南。恐他岚瘴。特往护持他去了。〔丑〕那个林润。〔净〕就是向时冲犯东楼的小鬼头儿。〔小生对丑云〕大人高姓何职。〔丑〕你旣是仙人徒弟。不必明言。说个声势与你猜。 

　　【驻云飞】奉勑王朝。曾向江南仗节旄。文武听吾调。生杀凭吾造。嗏。金鼓动龙蛟。海翻山倒。你看枭首辕门。血遍三吴道。屠灭江州似小曹。屠灭江州似小曹。 
　　〔小生〕是赵大人了。〔丑〕你那裏就知。〔小生〕我师父说道。赵公领兵。有诗为证。〔丑〕愿闻。〔小生诵介〕战血流红白骨枯。江南春燕已无窠。元戎恐怕明君怒。就馘流民奏凯歌。〔净对丑介〕惶恐惶恐。〔小生〕此位大人何职。〔净〕我也说与你猜罢。 

　　【前腔】利析秋毫。四海关津过几遭。商贾皆输钞。帑藏无虚耗。嗏。国富与家饶。古今称道。便遇孔仅弘羊。未必他能到。煑海吴王让我曹。煑海吴王让我曹。 
　　〔小生〕是鄢大人了。〔净〕那裏见得。〔小生〕我师父说道。鄢公巡盐。亦有诗为证。〔诵介〕监司昨日兴常例。煎膏炊骨民无计。从今炙尽水中渣。五湖四海皆无味。〔丑对净介〕你也大惭。〔小生〕赵大人尙势。鄢大人尙利我师父有言。大人听道。 

　　【前腔】处世论交。忠孝当全道谊高。〔对丑介〕势大难依靠。〔对净介〕利重非公道。嗏。王凯石崇豪。后须难保。你看鹬蚌相持。终有渔人到。勿效韩彭赴市曹。勿效韩彭赴市曹。 
　　〔丑〕我二人一为母疾。一为子病。特来求令师仙丹。若有在此。万望少赐。〔小生〕仙丹到没有。有一个口传药方。待我诵与你去罢。〔诵介〕药按君臣我备知。先培国脉用参茋。伏仁附子须防己官桂茴香要蒺藜。吴越倭膏休服用江淮血竭量情施。一锺早早虚心服。虽不长生也免诛。〔丑净作赧颜介〕承教了。只得去罢。吿辞了。正是踏枝不着空归去。三匝无依乌夜啼。〔下小生吊场笑介〕好笑这两个奸雄。明明要奉严家。反说为母子求丹。天下那裏有长生不老之丹。可见奸臣固宠之心。无所不至。我师父有先见。常说鄢赵二人当遇杨椒山阴灵而死。不久皆为何邓也。到此还不省哩。 

　　【沽美酒】我笑文华枉智高。那懋卿计也徒劳。势利冰山遇日消。谗罔极。罪难逃。空惹得神嗔鬼恼。我师父常说。严家此时父子二阁老。他日一家尽狱囚。谅不虚言。他食天禄全家不道。诛善类朝野寃号。千岁药不医奸老。九华丹来寻迟了。休休。你孽也自招。祸也自招。商鞅有下梢。须信是好还天道。 
　　严介溪。严介溪。好心痴。纵有仙丹谁与伊。善恶到头终有报。只争来早与来迟。〔下〕 


　　第三十四出　忠良会边 
　　【醉扶归】〔左右喝道生上〕望荒烟衰草迷郊甸。仗旌旗骢马遶边关。听胡笳千里断魂时。正鸿声暗度寒云畔。威行燕赵势倾韩。还忧未落奸雄胆。 
　　〔渔家傲〕塞上秋来风景异。衡阳雁去无留意。四面角声从地起。西风裏。长安落日孤城闭。浊酒一樽家万里。燕然未勒归无计。羌管悠悠霜满地。人不寐。将军白发征夫泪。下官邹应龙。向年违忤权臣。差我远巡边卫。自分激变军情。罪犯非小。岂意忠诚感动。将士安心。正所谓投醪共醉。挟纩忘寒也。今日巡视已毕。复命还朝。一路行来。风尘历久。不知是那地方了。〔众〕前面是居庸关了。〔生〕天色将晚。就在关上缴牌。明日再行。〔众应介净领众上〕居庸关守备带领将士接爷爷。〔生〕起去。〔净〕请爷爷到察院裏坐。〔众〕此是衙门裏了。〔生〕众手下且退。止留直日门子在此伏侍。〔众应下生立关看介〕我看这关上队伍整齐。器械精好。墅堡有联络之势。沟堑得险固之方。城头栽树似疑兵。斥堠烽烟如走电。此皆昔年曾石塘亲建。我朝有此人。可为文武全才矣。惜其为奸臣间阻。死于非命。今日人亡功在。岂不覩物伤情。 

　　【普天乐】意悬悬。望孤臣渺渺魂无见。石塘公。你曾把忠诚两字金精炼。公之生死。俱是上天留意。旣生公文武才全。又付与完节归天。下官不经过此地。那知你有这等大功。追思你功非浅。我国家此后恐无人继你。还堪叹。无人再整天山箭。下官此回。定当表白前贤。喜入朝相庆弹冠。应须颂当年蓄怨。把遗忠弃节。图绘凌烟。 
　　〔净捧茶上〕本关守备献茶。〔生〕起来。你晓得昔年有个杨员外之子。流徙在此关外么。〔净〕莫非杨继盛之子么。〔生〕正是。〔净〕在此七年。今已长成。入在大同府学。〔生〕你与我请来相见。〔净〕乡试未回。〔生〕到此地方。不能恤忠臣之孤。吾有余愧矣。也罢。取纸笔过来。〔末捧纸笔上生写诵介〕忆昔鸱鸮覆尔巢。天涯何处羽翎焦。哀鸣且向朝阳殿。草木江山恨始消。你把这诗封好。等杨公子回来。可寄与他。〔净应下〕 

　　【转山子】〔外靑衣小帽付净扮解子上外〕自恨孤臣空诤谏。谪戎伍遐边。乌纱帽换做朱缨。白象简更为长剑。〔合〕叹功名反复多艰。 
　　〔外〕昨解朝簪别凤池。〔付净〕燕山道上挂征衣。〔外〕阳关西出休回首。〔付净〕恐去荆南雁足迟。张老爷。此处是居庸关上。闻邹御史老爷在此。必要到他衙门挂号。这是察院前了。张老爷。没奈何。大家去跪一跪。〔生〕唤那跪门的进来。〔进跪介付净〕小人是解军犯的。〔生〕你是那裏人。问到那卫。 

　　【罗江怨】〔外〕马平是故乡。楡林戍边。〔生〕为何问此边卫。〔外〕为因戆直违奸佞。〔生〕你何等人。敢违奸佞。〔外〕曾游琼苑听胪传也。〔生立起介〕原来也是个黄甲。曾选何职。〔外〕职署兵曹。琐闼将言献。〔生〕是前辈老先生了。〔外〕随朝已有年。随朝已有年。〔生〕愿闻尊名。〔外〕张翀幼忝名登选。 
　　〔生惊介〕呀。就是张鹤楼老先生。失瞻了。请起。讨衣巾来。〔末持巾服上外换衣巾相见介生〕海内英名仰泰山。〔外〕自惭戍服出函关。〔生〕一朝缧绁非公罪。〔外〕万里戈矛畏胆寒。〔生〕张大人请坐。〔外〕大人在上。罪人岂敢。〔生〕大人说那裏话。为国受寃。于心何愧。他乡遇故。方欲聚谈。请坐了。〔外〕如此吿坐了。〔生〕闭门。〔众应介生〕下官曾见朝报。知大人与董吴二公纠劾奸臣。反遭贬谪。不意在此相遇。且把朝廷事体细讲一番。 

　　【前腔】〔外〕朝廷具众官。谁披义肝。〔生〕正是寡不敌众。忠不胜邪之时。〔外〕车轮螳臂留难挽。〔生〕下官出京以来。想国事日非矣。〔外〕奸风成癖党盘根也。〔生〕大人。你三位可谓中流砥柱。〔外〕砥柱中流。不避延陵剑。〔生〕今日受寃。与昔年杨椒山无异。〔外〕何愁抱极寃。何愁抱极寃。丹衷窃效椒山愿。 
　　〔生〕大人不须到卫。下官自有知会文书。去开了门。唤解子进来。待我分付。〔末〕开门。〔付净跪介生〕伺候在外。日下就有批回了。〔付净应下〕 

　　【似娘儿】〔付末上〕跋涉一空囊。容潇洒形影凄凉。云山缥缈兰台远。不知甚日得同还。 
　　小生易弘器。幸遇慈姑。逃生锋镝。又蒙恩友。指示边城。一路行来。已到居庸关上。闻邹御史在此。不免跪门而进。〔跪介生〕着那跪门的进来。〔付末进跪介〕小生是江西举子易弘器。〔生〕我昨见试录。易弘器是江西解元。敢就是你。〔付末〕不敢。〔生〕请起来说。为何到此。〔付末起介〕 

　　【孝顺歌】〔付末〕非常事难尽言。间关此身遭沛顚。〔生〕却为何。〔付末〕仇寇老严奸。田园冀吞占。〔生〕他用何谋。〔付末〕邀归缱绻。〔生〕那时又怎么。〔付末〕沈醉中间。潜加刀剑。〔生〕如何得生了。〔付末〕伊姑氏救我回旋。郭老加恩眷。〔生〕莫非翰林郭学士救你。〔付末〕正是。郭大人旣救小生。又恐归途遇害。特着小生投吿台下。就此避难。仗公义欲雪寃。望镜台作明见。 
　　〔外在傍云〕那厮可恶。日甚一日了。〔生〕易先生。此位是兵部张大人。也为纠弹严贼。谪戍在此。〔付末见外介〕小生虽仰忠节。未觌德容。尙容拜见。万望恕罪。〔外〕易先生大难不死。后禄可占。请问夏老夫人易氏。是先生同族否。〔付末悲介〕 

　　【前腔】〔付末〕承公问心痛酸。亲姑向年遭祸端。〔生〕原来是令姑娘。〔付末〕流徙在西边。今生谅难见。〔生〕先生不必痛伤。令姑流徙全州。与家下相近。向年蒙故友杨椒山见托。一应布衣蔬食。俱是我张翀供应。谅他晚景平安。况荆妻在家。必时常看顾。〔付末〕大人不说。小生怎知。莫大深恩。谢不能尽。〔拜介〕蒙公见怜。转死为生。洪恩无限。〔生〕先生旣是夏老夫人令侄。向年朱裁送归小夫人公子。不知今在何处。〔付末〕俱在家下。重蒙大人抚养恩德。小生避难仓惶。未及拜谢。〔拜介〕来投吿失措顚连。未罄衔环愿。张大人抚我先姑。邹大人成我幼弟。今日俱在此会。两遇主各有缘。这相逢数非勉。 
　　〔生〕奇哉奇哉。今日之遇。若天使之也。张大人无谪戍之行。何以知夏夫人消息。易先生无逃难之事。何以知夏公子存亡。想是奸雄大数将绝。夏家母子重圆。故天遣二公临难而免。至于此地。明日下官回朝。尽言极谏。誓不与此贼俱生。易先生可同张大人到广西慰安令姑。谅天恩大赦。卽在指日。那时同归故里。多少是好。 

　　【榴花泣】〔生〕边城偃蹇。尽雾气迷天。思返斾进微言。应将一木去支顚。谅天心厌乱。否极泰还旋。〔合〕愁怀万千。望南山草满朝云暗。挽天潢碧水淸泉。看消残妖火狼烟。 
　　【渔家灯】〔外〕思前事撇弃家园。悲往日断送妻贤。当此际誓丧幽泉。岂料微躯还见。今日归家呵。屠龙未遂增腼觍。〔合〕愁无限。怕奸雄难遣。叹从今又分异甸。彼此悒怏对谁言。 
　　【剔银灯】〔付末〕恨流离如风飘霰。望同心复仇舒怨。此去呵。天南地北情相恋〔合〕只恐孤忠有功难建须期个地转天旋要使离人得再圆。 
　　〔生〕分付关上备酒。〔众应下〕 

　　〔生〕明朝南北两分程。　　　　〔外〕侄见姑兮臣面君。 
　　〔付末〕但愿朝中诛首恶。　　　　〔合〕何愁塞外未归人。 

　　第三十五出　秋夜女工 
　　【薄幸】〔旦占同上旦〕玉露生寒。金风欺柳。看小池荷败。香消颜瘦也。知又是仲秋时候。〔占〕双蛾皱。叹凤管吹残楚调。何日见阶前辐辏。 
　　〔醉春风〕〔旦〕北望天涯近。云深何处问。倚楼终日盻旌旗。闷闷闷。回雁峯前。跃鱼波上。难寻芳信。〔占〕夜永兰膏尽。幽况何曾稳。枕边珠泪几时干。恨恨恨。惟有窗前过来明月。照人方寸。〔旦〕婶婶。边疆覊宦。已及三年。闺阃悬思。难忘一日。不知二位相公。可曾复命还朝否。〔占〕伯母。我和你旣有望思之情。他那裏岂无暌违之念。正是身离二处地。肠系四人心。〔旦〕今夜月色溶溶。深闺寂寂。我欲对此寒檠。做些针指。不知婶婶意下何如。〔占〕奴家之意。正欲如此。一则少尽女职。二则可遣闷怀。〔旦〕叫丫鬟。取衣服针线过来。〔丑应上〕佳人心线虽千丈。难系双飞紫阙云。衣服针线在此。二位奶奶。今夜是中秋。这等好明月闲耍一耍倒不好。苦苦裏做甚么针指。〔旦〕你自去睡。〔丑〕我没有个男子汉。教我怎么睡。〔旦〕还不走。〔丑下旦占做针指介〕 

　　【集贤宾】〔旦〕黄昏暝色烟侵柳。冰轮溶滟初浮。花底金猊兰篆纽。正寂寞萧条朱牖。金针在手。绣不就双头莲藕。心自剖。为塞北飞鸿无有。 
　　【前腔】〔占〕初更镜月悬画楼。淸光掩映帘钩。纸帐芙蓉方冷透。欲睡去还羞无偶。孤灯自守。听几处捣衣声骤。心似剖。为陇外鱼书无有。 
　　〔旦〕谯楼上已打二鼓了。〔占〕伯母手中。做甚么衣服。〔旦〕做我相公的裏衣。他三载巡边。谅必客久裘敝。预备几件。待他回来更换。也少尽女工内助之心。 

　　【莺啼序】〔旦〕二更月皎云敛收。寒衣乘此裁就。我欲待要动金刀恐怕翦断绸缪。那玉尺儿又恐量不到他此衷长短新旧。别去三年。不知他近日形体何如。欲把衣服做小了时。恐怕他养移体丰厚非常。若做大了呵。又恐怕他忧国难腰肢消瘦。心似剖。怕莺老花残难又。 
　　〔占〕不觉又是三更了。〔旦〕婶婶。你绣着甚么花。〔占〕绣我相公袍上的补儿。谅他复命回朝。非科卽道。预绣几副鸂■〈氵束鸟〉獬豸。少助他乌台靑琐之威。 

　　【前腔】〔占〕三更月午光四流。残绒吐了还绣。且待我拭干了眼泪。落得我泪痕班血染针头。恐污了茜红颜色难剖。欲将此补寄到京师。又恐怕系住他补衮忠心。忘却我结褵恩厚。心似剖。怕香褪红嫣难又。 
　　〔旦〕残灯烛尽。想是四更时分了。婶婶请停了针指罢。 

　　【琥珀猫儿坠】〔旦〕四更停绣。心线犹掣肘。剔尽银灯空待久。子规啼罢月痕瘦。〔合〕相守。几时得言韔纶绳。执箕携箒。 
　　〔占〕鸡声乱唱。天已将明。纵然憔悴。已不成梦矣。 

　　【前腔】〔占〕五更鸡唱。憔悴已良久。玉倦花愁犹病酒。修容无主叹搔首。 
　　〔合前旦〕叫丫鬟。收拾了衣线。〔丑应上收介〕 

　　【唐多令】〔小外上〕不用仲舒谋。权回范蠡舟。旧江山都是新愁。追想十年前在此。今不是少年游。 
　　下官为严家谋害易弘器。尽言极谏。不想奸贼将本沈捺。为此挂冠长往。今已来到杭州。我想邹林二夫人同居在此。必不知丈夫消息与朝中事体。便道经过。与他口传一信。使他心安。此是邹家门首。家僮通报。〔付末报介〕翰林郭老爷京回。要相见二位奶奶。〔旦〕想是我两位相公的业师。只得要相见他了。〔付末〕老爷请到裏面。〔相见介〕〔浣溪沙〕〔小外〕昔日曾叨驻柳桥。〔旦〕幸逢车驾过江皋。〔占〕凤城佳报入东郊。〔小外〕羽扇乍挥江上棹。〔旦〕旌旗常望北来标。〔占〕三年消息在今朝。〔小外〕二位夫人。下官归家。便道造拜。 

　　【黄莺儿】〔小外〕名忝寄瀛洲。为英才遭寇仇。〔旦〕英才是谁。〔小外〕易解元。被严家要谋死他。下官呵一封逆耳当朝奏。如今朝政又不比昔日了。鸦蝉乱啾。豺狼并游。把忠良一网无遗漏。时事如此。做甚么官。覩朝纲天昏日暗。因此上身泛五湖舟。 
　　〔旦〕老大人在京。可知我相公巡边消息否。 

　　【前腔】〔小外〕邹夫人。你相公呵。承命已三周。向边城运纪筹。澄淸贞肃声名骤。〔占〕老大人在朝。亦有云南信息否。〔小外〕林夫人。你相公呵。人豪挺秀。邈焉寡俦。定应荆楚旋歌奏。想二位也只在近日回来。谅回朝刻期指日。因此上信附一蓑舟。 
　　〔旦〕重蒙大人见报佳音。但恐奸党纵横。我相公辈纵得还朝。难保后患。 

　　【簇御林】〔旦〕朝云乱。夜雨愁。叹危疑。公与侯。朝门挕魄言非谬。怎能勾他衣锦游淸昼。〔合〕省忧愁。天生俊杰。多应使保金瓯。 
　　〔占〕虽蒙大人附信。但我相公归期尙未可必。 

　　【前腔】〔占〕鱼沈杳。雁远悠。怕将归。又挽留。丰城去剑难回首。问苍天人到也何时候。 
　　〔合前小外〕二位夫人请自宽心。下官吿辞了。〔旦占〕多慢大人。不胜惶愧。〔小外〕故人南北天涯杳。聊附佳音到浙东。〔旦占〕无限心中不平事。一番淸话又成空。〔并下净扮舍人背勑上〕是非只为多开口。烦恼皆因强出头。自家是京师賷勑舍人。为何说此两句。可笑那翰林郭希颜将升侍郞之职。安然做个美官倒不好。也去把严家父子尽言一本。弃职归山。不想圣旨批下。郭希颜诬谤大臣。私自逃匿。着彼处巡按。竟自枭首。传递京师。为此着我賷勑前往江西巡按开读。闻得他纔在杭州经过。想到家未久。不免趱行前去。正是松菊方娱彭泽令。镯镂又赐阖闾臣。〔下〕 


　　第三十六出　邹孙准奏 
　　【点绛唇前】〔生上〕紫陌鸡鸣。未央钟动天旋斗。朝衣抖搜。步急环声骤。 
　　郞官下应列星辰。铁面铜肝石作心。从今抽出除奸手。一扫尘污海宇淸。下官监察御史邹应龙是也。巡视边卫。复命还朝。可耐严嵩父子浊乱朝政。杀戮忠良。且闻他私自票本。口传圣旨。为此谏官多受其害。今日下官将他罪恶。一一条陈。必要痛哭君前。感动天听。倘有不虞。何惜一死。此是午门了。入朝尙未有人。 

　　【点绛唇后】〔末上〕为国忘眠。午夜听传漏。君知否。赞襄前后。忠骨潜消瘦。 
　　颠衣起问夜何如。锦皁囊中有谏书。当道豺狼还未翦。何须郊外问狐狸。下官刑科给事孙丕扬便是。为严嵩父子奸党盘根。罪恶盈贯。故此日夜劳心。访得眞情实迹。将他一一详奏。倘蒙听信。天下国家除大害矣。已到午门。想天气尙早。朝班未齐。呀。这是邹道长。〔生〕这是孙掌科。朝服在身。不敢施礼。〔末〕老道长几时回朝的。〔生〕下官昨日纔回。今早复命。请问老掌科言责在身。奏何急务。〔末〕为严家事情。〔生〕实不相满。下官亦是此举。〔末〕可见贼臣为天下公恶。〔生〕恨吾辈面君之晚。〔老旦扮内臣上〕绣带蝉冠服皁衣。天颜喜怒早先知。中常自古称高贵。不犯当年刘瑾诛。自家是上位爷跟前传命太监。昨日爷幸经筵听讲。夜深劳久。今早已不视朝。各官俱散去罢。〔生〕臣等二人有疏。干渎天听。〔老旦〕也待明日罢。〔末〕臣等俱是机密重情。不容少缓。〔老旦〕如此上前叩头。与你转达天听。〔生〕臣邹应龙惶恐惶恐顿首顿首谨奏。 

　　【驻马听】御史班流。复命天朝拜冕旒。〔老旦〕为甚么来。〔生〕只为奸邪元老。济恶羣雄。浊乱皇猷。一朝成济把戈抽创谋当国将谁咎。恳乞天优。宥臣狂罪容臣奏。 
　　〔末叩头〕万岁万岁。臣孙丕扬诚惶诚恐稽首顿首谨奏。 

　　【前腔】给事班流。职主言词任国忧。〔老旦〕为甚事来。〔末〕只为八关贼子。九尾邪狐。敌国同舟。须防涓水泛洪流。燎原不灭难成救。恳乞天优。宥臣狂罪容臣奏。 
　　〔老旦〕文表与你转达。二臣可到朝房听候。重瞳高照处。谅有玉音来。〔持本下生〕且到朝房去。〔末〕老道长。方纔本未进上。小弟不敢明言。今日之举。事在必济矣。〔生〕兄何以知。〔末〕道长忘了。昔年曾记僊游祈梦云。三人名。一在内。由今详之。一字加内字。是个丙字。小弟与道长林年兄俱中丙辰进士。已应了首句了。又云千一来。高山退。千一是壬字。山与高是嵩字。今正当壬戌之年。谅嵩贼可退矣。〔生〕若如此。谢天不尽。但不知后云八丘同郡无君等语。应在何处。〔末〕僊机不可预测。后必有应验。且近日奸党颇觉不利。〔生〕那见得。〔末〕赵文华夜飮归家。遇杨椒山阴灵。卒然暴死。鄢懋卿忿恨宠衰。疽发背而亡。〔生〕此皆是恶报。下官纔得入朝。未知其详。〔末〕只可惜令师郭大人。亦为纠弹贼臣。着江西巡按赐死于家了。〔生惊哭介〕我那恩师缘何有此惨祸。〔末〕此非哭泣之所。道长不可失声。〔内喝旨下生末跪介老旦上〕圣旨道。二臣所奏严嵩父子恶迹太多。岂无一实。着锦衣卫亲领官校。速拿送三法司逐一究问。严嵩系老臣。如有可原。或可放归免死。严世蕃罗龙文严鸿严鹄等。着从重拟罪。毋得轻贷。〔生末〕万岁万岁万万岁。〔众扮校卫持扭具上〕饶他不犯三章法。谁怕当朝第一人。二位老爷。锦衣朱爷请问。去严家拿那一个。〔生〕与我合门大小拿来。〔末〕不要遗漏了一个。〔众应介〕人心不似铁。王法却如炉。善恶终须报。神明岂是无。〔下生末吊场内喊介〕平生未了事。今日有人补。〔生末听介〕空中若有人声。〔内喊如初介生〕奇哉奇哉。此是杨椒山昔年临刑之语。想他忠魂不散。今日我辈成功。他愿已遂矣。我等就此望空拜谢。〔生末拜介〕 

　　【香柳娘】〔合〕仰忠魂在幽。仰忠魂在幽。丹心不朽。乾坤浩气弥纶久。今日呵。庆平生愿酬。庆平生愿酬奸佞悉拘囚。忠良赖匡佑。椒山公。你忠心旣白。追赠在指日也。看宸章锡优。看宸章锡优。雨露重新。勋名复旧 
　　〔生〕昔日忠良志未伸。　　　　〔末〕而今寰宇始淸宁。 
　　〔生〕不是诸公遭遇蹇。　　　　〔末〕天将完节付斯人。 

　　第三十七出　雪裏归舟 
　　【满庭芳前】〔净上〕侮戆狂生。杨眉树眼。欺凌数载元臣。谁知弱草顚覆路行人。惹得龙颜震怒。要乘时早办归程。堪悲处。铭功绘像。一旦削麒麟。 
　　叱咤千人废。阴谋万鬼惊。一朝权不在。有令也难行。我老严廿载元勋。半朝天子。自量今生无人忤我矣。谁想那新进畜生邹应龙孙丕扬摭拾浮言。御前亲奏。皇上大怒。将我一家拿问老身幸有免死金牌。放归田里。三法司把我孩儿拟成斩罪。诸孙并发为民。幸蒙皇上怜悯。将世蕃姑问南雄卫充军。案狱已成。无从可辨。只得收拾回去也。 

　　【满庭芳后】〔付净外扮家人占扮解语花同上付净〕恩荣期享尽。岂堪坦道忽遇车倾。〔占〕脱冠辞印。俛首向枫宸。〔外〕旧日相趋僚友。到今朝总是矛盾。〔合〕枝头上。声声杜宇。叫断别离魂。 
　　〔净〕孩儿行装旣备。早早登程。〔付净〕只是天色严寒。恐有雨雪。〔净〕这也没奈何。〔付净〕如此就行。〔行介净〕孩儿。你看张家湾裏。来千去万。今日之行。教我怎生见人。〔付净〕爹爹。别人回去。反有车马供帐。送出都门。我家回去。揣也不揣。世情其实可恶。〔净〕早上不做官。晚上不作揖。如今管不得他了。下船去罢。〔占〕上天下雪。好个凄凉风景也。〔外〕老爷。今日的雪。比杨员外杀的一日犹大。〔净〕唗。 

　　【甘州歌】〔净〕朔风寒凛。看彤云连野。雨雪纷纷。〔付净〕归途凄惨。难比凤池鳌禁。〔占潜下外〕禀老爷。解语花私自逃去。雪天无处可觅。〔净〕巢倾鸟散。理之自然。由他去罢。西堂已无留客主。〔付净〕南浦难留出岫云。〔合〕蓝关远。秦岭横。惭无湘子度韩文。休嗟怨。勿涕零。复牵黄犬向东门。 
　　〔生扮内臣领众賷勑上〕千里黄麻颁御祭。一封丹诏下维扬。自家是奉勑内臣。为昔年都御史曾铣受诬。死于非罪。今奸臣驱逐。皇上追思前功。钦赐复爵。差我亲賷御祭。表扬功烈。将近扬州。不意遇此大雪。如何是好。〔众〕公公。河内冰冻。不能前进。〔生〕初冰未坚。趁早打去。〔丑〕那裏有一只内阁牌衙的船。也冰断在此。〔生〕咄。谁要你揣他。你自用力打去便了。〔众应介丑作歌头打号众打冰介丑〕打开来也。〔众〕恒耶。〔丑〕再打开也。〔众〕恒耶。〔丑〕你看万里冰山。〔众〕恒耶。〔丑〕渐渐开也。〔众〕恒耶。〔丑〕想是天公。〔众〕恒耶。〔丑〕行恶报也。〔众〕恒耶。〔丑〕冻死那奸臣。〔众〕恒耶。〔丑〕再不来也。〔众〕恒耶。〔丑〕一齐力也。〔众〕恒耶。禀公公。有河路了。〔生〕有河路了。快行前去。正是昔年埋骨江山恨。今日扬名草木香。〔率众下净〕这个太监。昔日也有往来。今日略不揣我。可见人情恶薄。〔付净〕他便不揣我。河冰到亏他打开了。趱行前去。 

　　【前腔】〔净〕人情等晓云。叹悠悠归棹。无人怜问。〔付净〕斜阳衰草。西风裏悲切王孙。〔小外奔上〕小人是扬州管典人严冬手下差来的。严冬向年打死人命。无人敢发。今因老爷归了。被人吿陷在狱。求老爷一个帖儿救他一救。〔净〕我自家也管不得。怎救得他。你去。 

　　外下净〕阖门总为闲内虎。入井难扶泉底人。〔合〕黄扉草。紫府尘。旧时王谢燕何存。思庞老。学邵平。从今辟世杜柴门。〔下末扮董传策上〕我本蓬莱水。渐作淸浅流。靑门种瓜人。旧日东陵侯。董传策向为纠劾严贼。谪戍归家。今幸奸谋败露。父子斥逐。在我地方经过。不免去嘲笑他一番。那来船想是了。且住。若说是我。决不肯招接。用计哄他便了。 

　　【前腔】〔净付净外上合〕孤帆过几村。覩归鸦落日。频添愁闷。楼船车马。知不似昔日喧腾。〔末〕船上通报。黄如桂要见老爷。〔净〕黄御史是我故人。请上船来。〔相见净惊介〕呀。这是董幼海。先生何来。〔末〕小子向蒙教训。特来拜谢。〔净〕已往之愆。悔之晚矣。〔付净见末介〕董先生。别来丰采倍常。卽日谅有荣擢。〔末〕小子戎伍之列。何足挂齿。〔净〕愚父子乏物表忱。不敢过拜。〔末〕在敝地经过。本当奉些小礼。奈我松江旧有三般土产。今已无矣。〔付净〕甚么三般土产。〔末〕第一件。我松江出得好墨。但贤乔梓心上自是墨黑。谅不希罕。故不敢奉。第二。我松江出得好布。近日被江西大伙强盗郭宜收去。与众手下裹头。各铺卖尽。亦不得奉。第三。我松江出得好绒单。不知赵文华的奸贼向年打那大单子何用。行家折了本钱。此后再不肯打。小子止打得一个红帽儿在此。送与东楼南雄去带。〔袖出帽送介付净〕惶愧惶愧。〔末〕不是黄块。是一个金勇字。这金子还高。是七宝金■〈氵枭〉器的成色。〔付净〕董先生。勾了。〔末〕小生还有俚语几句。赠乔梓荣归。〔出诗诵介〕人心昧。天难昧。报道循环岂无会。文华死后懋卿亡。继续应知第三位。金山卫。南雄卫。不同先后还同罪。凭君挽尽海洋波。难洗奸名千载愧。〔净〕董先生。愚父子已知罪矣。〔末〕如此。小生吿回。请了片言诛破奸雄胆。辱挞何须到市朝。〔下净叹介付净〕都是爹爹教他上船。到受了小畜生这一场大气。〔净〕开船去罢。省得又有人来。〔合〕柱中幸脱李膺手。厕上须防郑虎臣。休停辙。莫问津。江东父老面难亲。游魂扰。旅梦惊。空思待诏在金门。 
　　〔下付末扮朱裁背包上〕十五年前中祸机。孤雏老燕各分飞。皇风淸穆天心顺。今日当还合浦珠。我朱裁向随小主母公子侨居易相公家。今幸邹御史老爷驱逐权奸。天恩大赦。闻我老夫人与易相公。只在目下同归故里。不免远来迎接。已到杭州北新关上。不知他到那地方了。只得沿路问去。那裏一只官船。有两个官儿登岸来了。就去问他。 

　　【前腔】〔净付净外上合〕山程又水程。似行云追雁。纵横不定。湖山风景虽如旧。欲玩无心。〔付末背云〕这两个是严家父子。想他不认得我了。我也只做不认得问他。二位老爷。路上可闻得夏老夫人的归船么。〔净〕不晓得。〔付末〕就是向年被严家流徙的夏老夫人。今遇赦回来。可晓得么。〔付净〕那裏晓得。〔付末〕想他是女流。路上不知名。可晓得易解元的船么。〔净〕一发不晓得。〔付末〕就是向年被严家谋杀的易解元。如今也在广西回来。〔付净〕那人好可恶。说道不晓得就罢了。〔外掩面羞介〕好没趣。〔付末〕我且再问一声。二位老爷想在京回。闻严嵩父子问了充军。此信可眞么。〔净〕我不管闲事。〔付末〕早是这等不管闲事。那见得有今日。〔外掩面介〕好大惭。〔付净〕那人行路自行路。如何只管缠扰。〔外〕大哥。我老爷不晓得信。我在路上打听得夏老夫人就在后面来了。你快去罢。〔付末〕如此多谢了。〔指净付净介〕咦。正是相逢恨少鱼肠剑。羞与仇人共戴天。〔下外〕老爷。那人就是夏家朱裁。今须鬓白了。老爷不认得了。〔净〕原来如此无礼。不知他一向逃在那裏。〔外〕闻夏公爱妾苏赛琼有遗腹子。一向是他抚养在江西。〔付净〕当时一发杀了他便是。〔净〕往事不可追矣。且登程回去。〔合〕早知此日遭戏悔。悔却当年勿横行。雄心老。客鬓星。十分权势剩三分。除簪笏。服胄缨。羞将旗鼓向军门。 
　　〔外〕禀老爷。已到常山驿了。只是驿丞躱了。没有扛夫轿马。这一冲陆路。不能过去。〔净〕快拿驿丞来。〔外应下拿丑上〕驿丞拿不着。拿一个夫头在此。〔净〕你是常山夫子。〔丑〕小人也弗是个常山。也弗是个附子。是个草果。〔净〕怎么是个草果。〔丑〕老爷近来有些气食相感。弗是草果。再捉我消食下气。〔净〕不要胡说。你驿中可有轿马么。〔丑〕没有。〔净〕怎么没有。〔丑〕轿子是本县差去接夏老夫人。马又死了。止剩得马膫子。如今跳不动了。〔付净〕这厮好打。〔外〕不要与他赛口。出几个钱。雇了夫马罢。 

　　【尾声】〔合〕倩夫丁忙投奔。含羞洒泪出长亭。始媿英雄是梦魂。 
　　〔净〕龙逢浅水遭虾笑。　　　　〔付净〕凤入荒林被雀欺。 
　　〔外〕记得当朝权在手。　　　　〔丑〕大虫也有困来时。 

　　第三十八出　林遇夏舟 
　　【懒画眉】〔小生上〕传旌仗节剑南归。忽受丹书整绣衣。洪涛定拟戮鲸鲵。回天幸在同心契。愿续前功勒鼎彛。 
　　恩洽九重瞻紫阙。时来六翮起靑霄。英豪本是天留意。须把功名竹帛标。我林润向年奉使云南。几遭危险。今幸恩兄廷谏。驱逐奸雄。擢下官为南道御史。就差江西巡江。我邹兄钦升通政司参议。差人前到杭州。取嫂嫂上京。幷有书来致意。为此下官亦差人去接荆妻。同赴江西之任。谅早晚可到也。 

　　【前腔】〔占同末上占〕三年鸾凤叹分飞。几度相思入梦帏。岂期经纬转枢机。恩荣锡命风云际。始信文章不误儒。 
　　〔末〕禀老爷奶奶到了。〔小生〕请进来。〔相见介〕〔生查子〕〔小生〕忆昔镜分鸾。两处遭危困〔占〕遥望楚云深。难诉闺中闷。〔小生〕音从别后稀。泪向愁中尽。〔占〕合剑喜相逢。琴瑟添和韵。〔小生〕夫人。下官贪磨蚁之微名。忘枕鸳之雅爱。瓜苦在栗。糟糠下堂。实下官薄幸也。〔占〕相公。你英才济世。三事贤劳。旣思铁柱名标。何惜玉关音断。今黄诰紫封。妾受赐多矣。〔小生〕别后离愁。且细说一番。 

　　【二郞神】〔占〕思千缕。望天涯云迷远树。〔小生〕幸有邹家嫂嫂相依。可以解愁。〔占〕二鸟相依愁对语。〔小生〕但家园淸素。如何度日。〔占〕蚕桑早备。丝麻暂抵晨炊。〔小生〕如此淸凉。只恨下官归迟了。〔占〕敎我数尽归期重屈指。〔小生〕今日邹嫂也封赠了。〔占〕幸天恩同沾春雨。〔小生〕想他亦上京去了。〔占〕最堪悲。又分襟云山两处暌违。 
　　【啭林莺】〔小生〕凤鸾昔日轻分羽正上林花媚忘归。〔占〕功名之心。人孰无之。〔生〕忽蒙天使龙章坠。〔占〕行人之职。是个好选。〔小生〕夫人。你不晓得佞臣深术。远塞是危机。〔占〕今日相公回朝。谢天不尽。〔小生〕苍穹默相。使微躯不负匡时志。〔占〕邹大人荣擢。相公行取。可谓两利俱全矣。〔小生〕兄和弟。蛟龙得雨。两处奋渑池。 
　　〔外净上外〕小的是江西布按差官。带领门役皁快。迎接老爷上任。〔净〕小人是兵部车驾司。差送马船水手。伺候老爷登程。〔小生〕江西差官先回。马船水手听候。〔外应下小生〕夫人内眷俱坐在后船去罢。〔众〕开船开船。 

　　【月云高】〔小生占合〕碧云天际。旌旗蔽江渚。风利飞帆速。声振淸波拂。宣化承流。明时展经济。看此去仁风播。俾黎庶咸沾惠。五裤歌谣信不虚。数卷图书带箧归。〔下〕 

　　【前腔】〔老旦付末丑同上合〕黄沙边地。孤踪久淹滞。霜径秋容老。晚景天休至。姑侄崎岖。长途几滋味。记昔日辞家处。叹举目江河异。〔小生率众上〕前望孤帆近水堤。此去相逢未审谁。 
　　〔丑〕咄。你那船儿不要赶上来。省得抖了纤。〔净〕咄。我是巡江老爷的船。谁敢不让我前去。〔丑〕夏老夫人在船裏。那怕巡江老爷。〔净〕打这厮。〔打介小生〕水手为何喧嚷。〔末〕禀老爷。那船是夏老夫人在裏面。水手争先。故此喧嚷。〔小生〕旣是夏老夫人在此。且住了船。待我相见。巡捕官报。巡江林爷相见老夫人。〔末报介小生过船相见介小生〕忠义遭迁播。相逢生感伤。〔老旦〕野花迷旧境。山鸟逐斜阳。〔小生〕家破人犹在。山荒草更长。〔老旦〕壮年悲反复。一代语兴亡。〔老旦〕林大人请坐。〔小生〕请问老夫人。数年流徙。安否何如。 

　　【江儿水】〔老旦〕朋党戈矛起忠良顷刻危。一家流徙难逃避。止有侍妾赛琼。家人朱裁。又不得相随。至亲转展皆离弃。〔小生〕可有人看顾么。〔老旦〕多亏负了兵部张大人。困危中饥周廪饩寒添絮。幸免顚连狼狈。今日归时呵。此后音稀。未审报恩何地。 
　　〔小生〕老夫人虽受苦楚。幸得赛琼姐生得公子。在我邹长兄家抚养数年。已送归故乡。今日回去。正是一家骨肉团圆也。〔老旦〕林大人。虽蒙邹大人夫妇大恩。只是老身不能报谢。 

　　【前腔】〔小生〕老夫人。你昔日呵家破人亡矣。相离倍惨凄。烟飞雾散无存济。最苦是桑楡遭乱世。今日呵天生麟子承先祀。嫡妾从今相遇。须信苦尽甘来。晚节黄花无旣。 
　　〔老旦〕舍侄易弘器要见大人。因避难回来。不敢拜见。〔小生〕令侄在此。何不早说请过相见。想此位就是了。〔付末见小生跪介〕公祖老大人。易弘器拜见。〔小生〕还未到任。快不要行此礼。请起。〔付末〕不敢。〔起揖立介小生〕请问易先生。何由与令姑同归。 

　　【五供养】〔付末〕春闱临试。蓦遇奸雄。潜伏危机。严嵩父子欲占田产。将酒沈醉小生。夜间着人斩首。〔小生〕那时怎生脱了。〔付末〕伊姑生善念。冥夜启金匙。〔小生〕那时何不就归。〔付末〕多蒙翰林郭大人。恐我路上遇害。指示边关。投避邹公御史。〔小生〕原来在我邹兄处。如何又到广西。〔付末〕适遇兵部张大人。亦谪戍在边。蒙邹大人呵赠金幷释罪。同去到关西。今日遇赦回来。正是落叶归根。丰城剑回。 
　　〔小生〕易先生。奸佞驱除忠良相遇。今日之会。是天使然也。 

　　【前腔】〔小生〕靑云伟器。豺虎丛中。欣脱祸危。〔付末〕今日大奸除去。小生还乡。亦至幸也。〔小生〕虽如此。还不足以尽其罪。以下官处之。大奸须赤族。余党悉歼除。凡事皆有大数。若贼臣不来害你。那裏便到全州。今日呵。最巧机关。天使携归姑氏。以此观之。夏太师之后必昌。仁人多有后。元宰岂无儿。先生此回。正是缺月重圆。双还浦珠。 
　　【尾声】明朝巡视洪都地。拜谒先贤表故闾。〔合〕徐把余奸来斩取。 
　　〔小生〕下官吿辞了。〔老旦〕舟次多简慢。幸勿见罪。〔小生〕不敢。〔老旦〕十五年前豺虎横。今朝始遇凤凰羣。〔并下小生对末介〕快备路费嗄程。送到夏老夫人船上去。〔末应介小生〕传递后船上备酒。请夏老夫人少坐。〔末应介小生〕此行愿挽长江水。〔合〕洗尽寃魂怨骨醒。〔下〕 

　　第三十九出　林公理寃 
　　【水底鱼儿】〔付净上〕驿宰风骚。乌纱叶叶嚣。趋迎当道。走得脚无毛。 
　　自家是醴陵县禄口驿驿丞。到任以来。铜钱无处取觅。鎭日迎官接府。为此自做几句口号。不免诵一番。自幼出身小吏。要钱千方百计。撇淸做势摇手。罚呪只当放屁。守得六年考满。受了万千惊块。朝要接官赶纤。夜要巡更发擂。河泊已争我个喏浅。闸官以鎗我个坐位。昨日充撞子一个洗马。跪子了杀鸡弗忌。朝廷以弗来钦取。吏部以弗来奬励。〔跌帽介〕仔细思量。我也弗去戴个骨屑。以怕弗像个付净做戏。方纔起马牌来。巡江林老爷就到。不免又要去接。〔下〕 

　　【福淸歌】〔左右喝道小生上〕为谗人胡行不道。痛黎民顚连无吿。巡行省察问知因乡民耆老。这孽寃为民须报。 
　　国正天心顺。官淸民自安。鸱鸮应灭迹。郊外见鸾凰。下官巡视江西。访得严嵩父子稔恶不悛。白占乡民田产。强抢良家子女。纵家奴郭宜等假为防盗。打劫乡村。严世蕃抗君玩法。不赴南雄。昨袁州府郭推官。已伸他罪恶在本院。但未有实迹。不免到湖广长沙府醴陵县与他连界地方密访一回。便知端的。此处想是醴陵县了。〔付净上〕禄口驿驿丞带领人夫接爷爷。〔小生〕起去。〔付净〕请爷爷到驿裏坐。〔小生〕叫驿丞。我且问你。此去袁州府内平乡地方。有许多路。〔付净〕地之相去也千有余里。透说了一半。〔小生〕只五百里。如此相近。你可知严阁老家的行恶么。〔付净〕知之为知之。不知为不知。这个不敢调谎。〔小生〕你晓得。可细说一番。 

　　【下山虎】〔付净〕大人听吿。严府官豪。一自归江右。势恶似鸮。纵使护卫家丁远方为盗。白占田园无控吿。奸淫事知多少。闾巷呻吟儿女号。〔小生怒介〕听说敎人怒。情难恕饶。须奏金銮剿尔巢。 
　　驿丞且退。叫左右快抬放吿牌出去。若有吿严家寃枉事情。不拘时进。〔众应介付净下〕 

　　【字字双】〔净扮吿状人上〕吾家积祖来温饱。称饶。田地被人白占了。烦恼。与他争执逞官豪。打倒。关天人命非为小。来讨。 
　　〔跪介〕爷爷。吿状。 

　　【前腔】〔丑扮妇人上〕吾家儿女年纪小。乖巧。体态娉婷又娜袅。眞好。何期撞着贵家豪。拖倒。红罗帐裏作鸳交。坏了。 
　　〔跪介〕爷爷。吿寃枉事。〔左右喝〕不要乱嚷。爷爷要面审。唱名进去。〔净进跪介小生〕你是何处籍贯。姓甚名谁。〔净〕小人知名不具。〔小生〕咄。从直说来。〔净〕小人叫名赵出来。状吿占产杀命事。小人有二千亩五升民。〔小生〕是田了。〔净〕价钱眞直来千去。〔小生〕甚么样田。价直万金。〔净〕水已种得海洋强。旱又种得头晕眼。〔小生〕是花稻两熟的了。〔净〕撞子严世蕃个宿积老。挽同子个卖药郞。虚写子个二十四。〔小生〕旣有文契。是买的了。〔净〕爷爷。索咸籍子我个黄金白。一网罟子我个鼻涕眼。〔小生〕赖了银子。收了花利。那时却怎么了。〔净〕小人便上渠个双扇墙。替渠算个梅花纸。触子渠个有头无。就反转子个京都地。背丝巾子我个黄册书。悬空高子我个靑丝细。万里长便心悦成子金头银。剔鎗弄便风吹浪个金华火。登时吐出子个嫡亲骨。几乎送子个杀猪华。〔小生〕你受累了。〔净〕爷爷。还有大事。拿个梨祗劳来玄坛菩。滴沥沰子我个航船埠。〔小生〕你的头儿见在。〔净〕爷爷。有个缘故。他杀时节。小人怕事。缩了进去。如今吿状。想有了利息。故此钻头出来。〔小生〕状子准了。本府伺候。〔净应下小生〕唤那妇人进来。甚么姓名。〔丑〕小妇人是刁泼氏。〔小生〕刁泼妇人。必是造言生事。推出去。〔丑〕爷爷。我只爱推进来。弗愿推出去。〔小生〕男子那裏去了。要你来吿。〔丑〕乞个丈夫死子了。〔小生〕旣如此。从直说来。〔丑〕吿状妇香柳娘。年甲十二红。系八声甘州籍。状吿风流子强奸好姐姐事。有女似娘儿。生得眼儿媚。鎭日懒画眉。未曾花心动。岂被薄幸严世蕃。经过傍妆台。窥见点绛唇。自恃太史引势。喝令丑奴儿。捉过三仙桥。竟到凤凰阁。只待四边静。拖入销金帐。上除女冠子。下除红绣鞋。脱下红衲袄。解开香罗带。衬着玉胞肚。做个刬鳅儿。七犯忒忒令。直到滴滴金。意图蝶恋花。占做七娘子。见有虞美人琐窗郞等知证。切思念奴娇。哭得靑衫湿。乞差蛮牌令。拘捉一干花犯。亲奏一封书。驱除下山虎。庶使普天乐。有此上吿。〔小生〕状子准了去。〔丑应下内喊介〕爷爷救人救人。〔小生〕那裏嚷。〔众〕禀老爷。严家差人四路阻截搜捉吿状的。有一个老儿。被他拿去了。〔小生怒介〕有这等事。在我衙门首。敢如此无状。叫巡捕官快拿。〔众拿付净同外上外〕爷爷救命。方才小人来吿状。被他拿去。搜了状子。几至打死。幸得爷爷差人救了。〔小生〕你叫什么。〔外〕小人叫张谦。家住袁州府内平乡。一家俱被严府官舍郭宜文攀锦等劫掠殆尽。老身漂流异乡。今来投吿靑天爷爷。〔小生指付净介〕他是甚么人。〔外〕他叫严年。是严家第一个豪奴。〔小生〕张谦外面伺候。把那狗奴夹起来。〔外应下众夹付净介小生〕你那厮好好把你家裏打劫强奸抢占等情一一招了。饶你性命。〔付净〕爷爷。待小人招。〔小生〕取纸笔过来。写他口词。 

　　【蛮牌令】〔付净〕望镜台。苦哀吿。饶刑罚。愿供招。〔小生〕详细说来。〔写介付净〕官舍郭宜文攀锦。眞劫掠逞雄鸮。〔小生〕你严世蕃在家。何所作为。〔付净〕恣荒淫穷奢欢乐。〔小生〕记得吞占许多田地么。〔付净〕信知吞众产尽民膏。〔小生〕他奸抢许多妇女。却怎么说。〔付净〕这奸情莫逃。听申明早典刑曹。 
　　〔小生〕且放了。押这厮醴陵县监候。〔众押付净下小生〕一面去外边收众百姓状子。一面去唤听差舍人进来。〔众收状子上〕禀老爷。共有二百八十五张状子。〔小生〕封好在卷箱内。〔末上〕听差舍人见爷爷。〔众应介〕进来。〔小生〕可恨那严家父子。罪恶滔天。远近受害。我连夜写本。你明早兼程上京。速干天听。急救生灵。起来听我分付。 

　　【雁来红】〔小生〕豺狼毒未消。痛苍生适际遭。一封再渎重瞳照。巢穴须倾倒。愿转悲号尽乐郊。〔合〕居当道。应除势豪。望天诛须到早。 
　　【前腔】〔末〕羣黎久窜逃。幸观风省四郊。除奸须替天行道。民命期重造。看取光天玉烛调。〔合前〕 

　　〔小生〕带罪归来恶未除。　　　　〔末〕又劳节使上天书。 
　　〔小生〕闭阁巳无思过日。　　　　〔合〕阖门应有灭宗时。 

　　第四十出　献首祭吿 
　　【一枝花】〔小外扮推官杂扮二吏奉文书首级上小外〕猛虎渡河深避。鳄鱼驯性无虞。江右喜逢淸白吏。直把妖氛尽扫除。〔合〕黎民颂允厘。 
　　商于富足秦人泣。回首咸阳车殉裂。自古奸回报不轻。惨祸由来自作孼。下官袁州府推官郭谏臣是也。昨奉王命。同御史马文健兵马陈润抄没严嵩全家。腰斩世蕃示众。江院林公要世蕃之首。祭吿郭侍郞大人。故此将抄没文书。幷他首级。送到察院。门尙未开。不免在此少待。 

　　【前腔】〔小生率众上〕天道好还如寄。人心公论难违。蝉遇螳螂方捕取。又见黄鹂宿柳枝。〔合〕英雄总是愚。 
　　〔众开门吏报介〕府官吿进。〔小外〕袁州府推官拜见。〔小生〕请起。〔小外起揖介又跪送文书介〕这是抄没严家的数目。〔小生〕请起来说。〔小外立介〕禀老大人。严老已押去养济院。讨了收管了。〔小生〕虽则如此。尙不足以报夏曾杨郭诸公之寃。〔小外〕妻孥俱没入功臣家为奴。卽日起解。〔小生〕仅可以雪夏家流徙之耻。〔小外〕只有严世蕃一女自缢。一媳妇投井而死。〔小生〕此是杨宜人陆姑之报。岂为节义而亡。〔小外〕诸孙严効忠等。皆戍万里边卫。〔小生〕此仅足以报张鹤楼等三臣之寃。〔小外〕推官会计他田地。共有八万六千五百亩。俱已拴订明白。断给原主。止存半亩与老严做个葬身之地。〔小生〕他做人尽了。恐不为道路所容。〔小外〕他庄宅共有四十二处。厅堂舍宇三千八百间。俱已拆卸官卖。止留一所。塑夏曾杨郭诸忠臣神像在内。严家父子跪于台下。如岳坟故事。以为忠佞之鉴。〔小生〕这也处得好。〔小外〕还有抄没金银首饰宝玩家私。共计解京者二百军船。其余十分之二。给赏与本处受寃小民。其十分之三。奏请代免今年田租之半。〔小生〕这个一发处得好。〔小外〕严世蕃已迎过四门。腰斩于市。首级献在台下。〔小生〕取过来。〔吏捧上小生看介〕咄。你那贼子。也有今日。英雄那裏去了。叫左右抬祭礼过来。就此设立神主。祭吿郭爷。推府在此同拜。吏外面伺候。〔应下众摆香烛祭礼首级介小生〕看酒来。〔拜介〕 

　　【北新水令】〔小生〕自违道范信音稀。为传旌久淹蛮地。幸微躯脱祸机。念深恩难报取。我那恩师。你本要别盘根利器。岂知先丧在鎗锋底。 
　　〔小外〕看酒来。〔送酒介〕 

　　【南步步娇】〔小外〕堪伤人萎山颓矣。叹枉受了虚名利。枝头杜宇悲。声声叫断故人愁緖。郭大人。你秋江已有美鲈鱼。无端天外飞鎌坠。 
　　〔小生〕再斟酒来。〔送酒悲介〕 

　　【北折桂令】〔小生〕痛追思。旧日相随。德业文章。斗重山齐。庆遭逢身上瑶池。名登紫阙御烛迎归。我那恩师。恁祇为驱奸贼一行谏书把前功半途轻废。枉却知几。谁想道种荳南山。又把恁重做了击缶杨恽。 
　　【南江儿水】〔小外〕说到伤情处。难禁珠泪垂。玉堂金马轻遗弃。淸流投向黄河际。楚歌江上秋风碎。今日邹林二大人诛灭奸雄。也与你泉低幽魂舒气。只恐怕同掩黄沙。佞骨尙欺忠义。 
　　〔小生〕恩师大人。严世蕃奸贼之首。已献在灵前。望赐明鉴。 

　　【北雁儿落】〔小生〕摆着那跻跄跄幂鼎仪。献着那眼睁睁贼首级。望洋洋昭义气听轰轰吞佞鬼。〔悲介〕恨则恨桧虽亡飞先死。忠和佞两成灰。拭不干万古江山泪。咽不住千年风木悲。恩师。俺念着君亲师事同一体。思之。这寃愁千年万载不尽太平车。 
　　【南侥侥令】〔小外〕鼎湖龙远去。华表鹤归迟。终古王孙无觅处。徒使涕交颐。怨着谁。 
　　【北收江南】〔小生〕呀。早知道祸机隐伏。谁羡着挂冠归。便做了子陵靖节也来追。仕途危殆有如斯。总不如渔樵牧儿。总不如渔樵牧儿。因此上英雄长使泪沾衣。 
　　【南园林好】〔小外〕对英灵香消宝猊。挹忠魂言犹在耳。思功绩杳然天际。须指日复官彛。追配享永流辉。 
　　〔小生〕昭吿已毕。且把祭礼收了。 

　　【北沽美酒】〔小生〕我那恩师呀。你思归引更作泣颜回。俺待要巡江渚反做了吊湘悲。功在人亡事已非。空留着堕泪碑。豫章城总是愁城。洪都地皆成怨地。朝政有淸宁时节。奸佞有驱除之日。可惜恁为国忠勋今在那里。堪悲。堪悲。若要见恩师。除非在简编中寻些遗语。 
　　【尾声】〔合〕身骑箕尾归天去。气作山河匡帝里。愿与完节睢阳同励鬼。 
　　〔付末上〕朱裁见老爷。奉老夫人命。求严世蕃首级祭吿太师老爷。〔小生〕把与他祭过了。还要解京祭曾杨二爷。〔付末应下〕 

　　〔小生〕忆昔当朝罪恶时。　　　　〔小外〕今朝赤族也为迟。 
　　〔小生〕仕途若要观明鉴。　　　　〔合〕遗臭千年在史书。 

　　第四十一出　封赠忠臣 
　　〔付末上〕为问当年素服儒。于今腰下佩金鱼。分明有个朝天路。何事男儿不读书。自家林相便是。我老爷向与邹老爷结为兄弟。恩若同胞。共除大奸。各伸所愿。今邹老爷升授通政参议。吿归葬亲。我老爷特差我打探消息。若邹爷到来。我老爷奶奶也要同归聚旧。访得他已到姑苏驿了。只在目下。准到杭州。不免回覆老爷。早归趋贺。〔下〕 

　　【排歌】〔左右喝道生旦同上生〕政自衡平。官如水淸。忝膺朝野声名。〔旦〕休夸上国息谗臣。且庆江南见故人。〔合〕靑山路。绿水滨。风光依旧越州城。旌旗耀。鼓吹鸣。欢歌今遂昼游心。 
　　〔生〕泽国江山画景开。〔旦〕双双彩燕去重来。〔生〕十五年前荒草路。〔旦〕而今辐辏满庭阶。〔生〕且喜已到家中了。叫家僮取帖儿来。打发府县迎接的回去。〔外持帖众接介生〕你去多多拜谢。倘有三司府县来访。便说邹爷方回事冗。明日接客。〔众应下生〕夫人。我数年游宦。双亲未葬。俱被那功名误了。〔旦〕驱驰王事。斥逐权奸。可谓忠于君矣。今日荣归葬亲。凤诰龙章。三牲五鼎。也不失为显亲之孝。〔生〕夫人。你晓得念堂林弟巡视江西。见严家肆恶。奏请抄没。将世蕃腰斩。万民除害。其功尤在我上。谅亦不日超迁。〔旦〕若如此。忠义功勋。出在一家。不负昔日缔交之志。可喜可喜。 

　　【前腔】〔小生占付末同上小生〕鲠骨孤臣。芳年俊英。埙箎连奏同声。〔占〕云山两地尙飘零。聚散无常忆故人。〔合〕高车拥。驷马新。此回不是旧时行。交花树。对语禽。江城举目总成春。 
　　〔付末进见介生〕林相那裏来。〔付末〕老爷奶奶俱回在此。〔生〕请进来。〔相见介〕〔减字木兰花〕〔生小生相见介生〕昔年分袂。阳关滴断悲秋泪。〔小生〕今日归家故苑同开向日花。〔旦小旦相见介旦〕倚阑临镜。常思同望衡阳信。〔占〕怨玉愁香。今幸偕游昼锦堂。〔生见占介生〕鸾栖枳棘。山妻向愧无供给。〔占〕鹤带飞鸟。夫壻欣逢有琢磨。〔小生见旦介小生〕孤云飘泊。未遑结草兼衔玉。〔旦〕双凤齐飞。焉敢无炊不下机。〔生〕贤弟。归期相値。足见千里同心。〔小生〕小弟闻长兄归葬。故夫妇暂回代劳。以尽弟子之礼。〔生〕多谢盛情。不胜欣慰。〔小生〕长兄。久别后且把阔情少叙。 

　　【一封书】〔生〕边回见圣明。为朝端驱佞臣。蒙恩赐转升。议参谋愧此身。负米常怀终养恨。聊乞铭旌葬藁砧。〔合〕念私恩。重天亲。学做兼全忠孝人。 
　　〔生〕贤弟。你把巡江事情少讲一回。 

　　【前腔】〔小生〕当日出视巡。听顚连来吿民。封章达帝京。幸天诛得早临。开国承家难两尽。回首空劳望白云。 
　　〔合前占〕伯母别后。想福祉倍常。 

　　【皂罗袍】〔旦〕那日相辞兰阃。向长途迢遥幸抵京城。未遑深巷听蝇声。忽随返棹归乡井。〔合〕几年相倚。难忘寸心。三秋相隔。如挨万春。今朝重会情无尽。 
　　〔旦〕婶婶在江西。想亦平安。 

　　【前腔】〔占〕别后从游南郡。幸舟中相遇夏老夫人。〔旦〕相遇夏夫人。不知赛琼母子如今安在。〔占〕赛琼侨寓易家门。此回母子俱欢庆。 
　　〔合前生〕贤弟。大抵功名事业。自有天数。追想昔年。仙游祈梦。无有不验。我与孙立亭在朝房中。始悟出三人名。一在内。千一来。高山退等言。正是三人之名。同登丙辰进士。严嵩斥退。乃在壬戌之年。岂非最巧仙机。〔小生〕以此观之。后面几句。亦可类推。其曰南北异。八丘同。郡无君。诸不言。丘与八是一兵字。郡去了君。诸去了言。合成一个都字。或者我三人分掌南北兵权。同授都御史之职。未可知也。〔生〕此地位固不敢望。但为朝廷除了元恶。亦不世之功也。 

　　【生查子】〔末捧诏上〕君恩岂负人。臣节须持正。龙虎会风云。朝野咸欢庆。 
　　圣旨到来。跪听宣读。〔众跪介末〕奉天承运皇帝诏曰。绳愆纠缪。臣道为先。罚罪赏功。干纲不替。愧朕凉德。谬缵鸿基。心实未虚。耳方逆听。以致贼臣严嵩父子弄权。党与乱政。忠良诛戮。闾巷呻吟。宜加赤族之诛。用雪苍生之愤。尔巡卫御史邹应龙。不畏强御。驱逐大奸。巡江御史林润。和保黎民。歼夷大恶。诚旷古之奇功也。应龙妻沈氏。润妻王氏。并为宜家之妇。同赞报国之臣。今升邹应龙为巡抚云南提督建昌等郡军务左副都御史。林润为巡抚应天提督南京等处军务右副都御史。沈氏王氏俱封慧德淑人。再照得二臣一系陜西。一系福建。天使助朕。寄寓杭州。仍赐各归原籍。着所在有司治第。俟葬亲完毕。速赴乃任。尔其钦哉。同谏孙丕扬升授提督紫荆等关军务右副都御史。其张翀董传策吴时来并以忠言受诬。赦罪复职。以待不次超迁。故相夏言追赠紫金光禄大夫。仍赐遗腹子袭荫曾铣郭希颜并赠荣禄大夫。杨继盛谥忠愍太中大夫。妻刘氏赠节义淑人。配享学宫。世以生员奉祀。呜呼。旌善惩恶。申公匪私。生者享爵禄之荣。死者沐恩光之贲。钦此。谢恩。〔众〕万岁万岁万万岁。 

　　【山花子】〔生〕平生自负经纶蕴。连年播逐风尘。幸微忱敷陈帝庭。一言感悟承明。〔合〕荷天朝褒功录名。黄麻紫泥传玉音。仙槎使节来凤城。四海平康。亿兆欢腾。 
　　【前腔】〔小生〕明时得展匡扶政。报君何恤捐生。喜郊原妖氛灭形。朝端纲纪淸宁。〔合前〕 

　　【前腔】〔旦〕荆钗裙布曾孤另。桑麻幸遇娉婷。想当初天敎曾盟。何期异地相亲。〔合前〕 

　　【前腔】〔占〕孤蒲弱柳蒙厮认。自知有愧蘩苹。想前生曾结世姻。今朝宠诰同新。〔合前〕 

　　【节节高】〔众〕堂堂命世臣。聚朝廷。矢心重把纲常整。忠魂醒。义气伸。芳名振。非干明圣无聪听。荣枯生死皆由命。〔合〕光岳千年正气存。车书一统乾坤定。 
　　【前腔】〔众〕凌烟巳著名。画麒麟。抚孤除佞持身正。皇风□。海宇淸。天心顺。国家有道多英俊。从敎盛际同尧舜。〔合前〕 

　　【余文】〔合〕皇明圣治称嘉靖。遇明良喜起同声。始信朝阳有凤鸣。 
　　忠臣为国共除奸。　　　　功在乾坤义烛天。 
　　自是朝廷多有道。　　　　直敎万载乐尧年。 

　　鸣凤记终 
