《六十种曲 玉合记》　　（明）梅鼎祚

玉合记　　（明）梅鼎祚 着 

　　绣刻演剧十本 
　　第三套 
　　春芜（朱玉）　琴心（相如）　玉镜（温峤）　怀香（韩寿）　彩毫（李白）　运甓（陶侃）　鸾鎞（杜恙）　玉合（韩翊）　金莲（苏轼）　四喜（宋郊） 

　　绣刻玉合记定本 

　　●玉合记目录 

　　第一出　标目 
　　第二出　赠处 
　　第三出　怀春 
　　第四出　宸游 
　　第五出　邂逅 
　　第六出　缘合 
　　第七出　参成 
　　第八出　除戎 
　　第九出　诇约 
　　第十出　怀仙 
　　第十一出　义姤 
　　第十二出　译宾 
　　第十三出　醳负 
　　第十四出　逆萌 
　　第十五出　逢世 
　　第十六出　拒间 
　　第十七出　言祖 
　　第十八出　悟眞 
　　第十九出　发难 
　　第二十出　焚修 
　　第二十一出　杭海 
　　第二十二出　西幸 
　　第二十三出　祝发 
　　第二十四出　兵变 
　　第二十五出　逃禅 
　　第二十六出　入道 
　　第二十七出　通讯 
　　第二十八出　感旧 
　　第二十九出　嗣音 
　　第三十出　奏凯 
　　第三十一出　砥节 
　　第三十二出　卜居 
　　第三十三出　闺晤 
　　第三十四出　道遘 
　　第三十五出　投合 
　　第三十六出　出山 
　　第三十七出　还玉 
　　第三十八出　谢諐 
　　第三十九出　闻上 
　　第四十出　赐完 

　　第一出　标目 
　　【玉楼春】〔末上〕画堂春色浓于酒。花插盈头杯到手。百年三万六千场。人世难逢开笑口。　　靑天高朗闲搔首。眼底英雄谁更有。试歌垂柳觅章台。昔日靑靑今在否。 
　　【满庭芳】才子韩翃。名姬柳氏。多情打得成双。参军出塞。鼙鼓起渔阳。暂向禅林寄迹。遭番将强逼专房。还朝后。香车绮陌。邂逅各沾裳。　　雄威看许俊。立时飞马。夺取孤凰。把当年玉合。再整新装。为问王孙侍女。重相会下界仙乡。章台咏。风流节侠。千古播词场。 
　　李王孙仙游浊世。　　　　许中丞义合良缘。 
　　柳夫人章台名擅。　　　　韩君平禁苑诗传。 

　　第二出　赠处 
　　【遶池游】〔生韩君平唐巾服上〕云和日灿。着眼春浓淡。展靑旛玉田初暖。娇鸟华林。杂英芳甸。尽行吟风流少年。 
　　〔韩诗〕时辈已争先。书躭守太玄。绛纱儒客帐。丹诀羽人篇。魏阙心犹恋。周才道岂捐。一丘自无逸。三府会招贤。小生姓韩。名翃。字君平。本贯邓州南阳人也。棨戟门墙。何止朱轮十乘。诗书户牖。眞看缥帙千函。自家穆穆天成。轩轩霞举。幼叨文笔。抉二酉之珍藏。长学阴符。占六庚之害气。一向来风花寄胜。婚宦无心。卽今天宝十载。正陆机入洛之年。应贾谊对廷之荐。暂违乡国。留寓帝京。季布名高。楚人重百金之诺。君卿舌在。汉世食五侯之鲭。这长安城中。有个李王孙。散财结客。置驿邀宾。与小生契合云霞。游同山泽。屡迁幸舍。不劳弹铗冯驩。信美他乡。颇似登楼王粲。只他却不肯道出名来。也曾闻希知则贵。多管是有托而逃。目下二月中旬。春和景丽。残梅洒雪。细柳餐风。好约李王孙携他家乐。郊外一游。正是红笺色夺风流座。白纻词倾翰墨场。道犹未了。王孙早到。〔小生李王孙上〕 

　　【前腔】年光瞥换。草色靑袍乱。问春在几家庭院。〔生接合介〕游镳早办。好趁韶华半。愿岁岁花前相见。 
　　〔见礼介生〕年光遍原隰。〔小生〕春色满汀洲。〔生〕飞轩结良驷。〔小生〕宝剑拥轻裘。韩兄。花朝在迩。缇管渐和。愿整游骖。一开吟兴。〔生〕小生正有此心。至期敬当如约。李兄。君才如干将镆鎁。陆则破驷。水则歼蛟。能忘一割之司。久作双函之秘。 

　　【黄莺儿】三尺字龙泉。影含星。气烛天。芙蓉溢水精光变。这时节那贵妃专宠。禄山擅兵。眼见得天下将乱也。妖狐在前。长蛇在边。五都名价君当献。〔合〕问苍天。学成文武。遇主是何年。 
　　〔小生〕韩兄。你雄谭非马。禅世雕龙。以君之才。有如圭璧。须荐明堂淸庙。可终怀宝迷邦。 

　　【前腔】双璧产荆山。望如虹。气吐烟。悠悠抱璞空流怨。你看朝廷之上呵。璠玙在轩。琼琚在悬。连城重价君当献。 
　　〔合前丑牵马上〕骏马绣障泥。红尘扑四蹄。归时何太晚。日照杏花西。启郞君。马在此了。〔小生〕韩兄。小生不惜千金。市得此马。你试一赏者。〔生〕是好马。那竹批双耳。镜夹方瞳。灭没权奇。追风蹑影。小生虽乏鸿章。敢扬骏骑。〔小生〕愿闻。〔生读诗介〕鸳鸯赭白齿新齐。晚日花中散碧蹄。玉勒乍回初喷沫。金鞭欲下不成嘶。〔小生〕佳作佳作。马媿龙媒。诗称凤采。就捐匹练。代报双珠。〔生〕自非千里之材。何当太一之况。多谢了。小生今有此马呵。 

　　【琥珀猫儿坠】骄嘶喷沫。玉勒控金韀。处处春风醉管弦。章台晚出半笼鞭。〔合〕翩翩。向绮陌香尘。拾取遗钿。 
　　〔小生〕韩兄。你如马斯良。与龙为友。但愿早窥金马。入侍铜龙。 

　　【前腔】鸳鸯赭白。紫艳镜双悬。大宛龙驹汗血传。赠君快着祖生鞭。〔合〕翩翩。管万里横行。所向无前。 
　　苍头。把这马送到韩相公廐中去。〔丑应介〕车马原堪共。金兰久定交。〔牵马下净外众执乐器上〕 

　　【六么令】帝城春暖。看千红万紫争姸。传声御驾幸名园。排卤簿。设宫悬。〔合〕太平时节天家宴。〔生小生〕你们那裏去的。〔众〕我们是御前供奉人。皇帝爷与贵妃娘娘要往乐游园赏春。如今去教坊司点名哩。〔生小生〕原来如此。〔众〕相公方便。我们去也。太平时节天家宴。〔下丑末众执乐器上〕 

　　【前腔】天街游衍。看千门万户争先。来朝相国出秦川。鸣鼓吹。闹喧阗。〔合〕太平时节侯家宴。〔生小生〕你们那裏去的。〔众〕我们是杨相国家乐人。相国爷与诸姨们要游秦川。如今去府中点名哩。〔生小生〕却又如此。〔众〕相公自在。小人们别了。太平时节侯家宴。 
　　〔下小生〕往年天子行幸。赐长安士民大酺三日。我们虽不得侍驾。也去游翫一番。〔生〕便是。 

　　蓬莱阙下是天家。　　　　上路新回白鼻騧。 
　　急管昼催平乐酒。　　　　春衣夜宿杜陵花。 

　　第三出　怀春 
　　【祝英台近】〔旦柳氏上〕柳笼烟。花蘸雨。春色已如许。〔贴轻蛾持妆盒上〕绣户罗帏。探取起还未。〔旦〕我待娇倩人扶。懒嗔人唤。〔合〕是何处流莺双语。 
　　〔临江仙〕〔旦〕幽闺欲曙闻莺啭。红窗月影微明。好风频谢落花声。〔贴〕隔帏残烛。犹照绮屛筝。〔旦〕绣被锦裀眠玉暖。炷香斜袅烟轻。淡蛾羞敛不胜情。〔贴〕暗思闲梦。何处逐云行。〔旦〕奴家柳氏。长安人也。从小养育在李生家。李生他本籍天潢。藏身地肺。交游任侠。声色自污。奴家生来二八。方且待年。长在绮罗。尽堪永日。轻蛾。我女侍数人。只有你粗通文义。颇识人情。却也那晓我心事来。〔贴〕姐姐。你朝云含笑。春旭扬辉。绕梁雅足淸歌。长袖由来善舞。标梅将及。夺花队之金篦。芳草堪怜。拾蘅皋之翠羽。有甚么心事来。〔旦〕我性厌繁华。情躭藻翰。合欢裁扇。班婕妤彤管齐名。素手缝裳。薛夜来神针可数。况且我郞君暂称豪俊。每托仙游。咏夭桃虽则有时。叹匏瓜终当无匹。这些时日暖风恬。花明柳媚。好恼人的春色也。〔贴〕姐姐。曙色初高。晓妆久待。双鸾镜。九凤钗。写颊胭脂。拂眉螺黛。已都在此了。我看你星眸半掩。笑靥慵开。还像是春梦未醒哩。 

　　【绵搭絮】〔旦〕梦魂无赖。山枕印红腮。〔对镜介〕顾影徘徊。片玉寒生玉镜台。〔贴〕姐姐。拭纤埃。粉腻轻揩。则见你鬓云光绕。怕溜金钗。〔旦〕待我把眉来重描一描。〔贴〕便做道翠黛重描。那两道春愁扫不开。〔旦〕我有甚春愁扫不开 
　　〔贴〕姐姐治妆已毕那杏子衫。茱萸带。凌波罗袜。镂麝金裙。已都在此了。可试穿一穿。 

　　【前腔】冰纨舒彩。巧趁身裁。画约香煤。拂袖花秾误蝶来。〔旦〕我且下阶行行。看可好么。步摇阶。浅印苍苔。则见那一钩罗袜。半露弓鞋。〔贴〕姐姐。你带围宽了些。〔旦〕便做道锦带围宽。我半点春心锁不开。〔贴〕你半点春愁锁不开。 
　　〔旦〕轻蛾。那画阑干外簇簇摇摇的。甚么东西。〔贴〕这是云影和那花阴。 

　　【前腔】〔旦〕花阴云霭。翠影斜筛。眼慢惊回。几度风摇却暗猜。〔贴〕这豆蔻花就是我姐姐。嫩红催。豆蔻含胎。我近来弦管都生疎了。为甚的满床丝竹。月冷烟埋。〔旦〕消受那一种闲情。把门掩梨花昼不开。〔贴开门介〕你门掩梨花且半开。 
　　姐姐。这两日不到门前。那银塘上草都靑了。且随你步几步去。 

　　【前腔】王孙空待。草遍天涯。紫陌靑台。风暖银塘绿绉回。〔旦整髻倚贴贴扶介〕髻儿歪。忽地相挨。这的是昼长人静。不奈幽怀。〔贴〕姐姐。几时得玉管偷香。把孔雀金屛选日开。〔旦〕我便是李家人丁。那望金屛选日开。 
　　天色薄暮。且与你回绣阁去者。 

　　细树含残影。　　　　深闺散晚香。 
　　羞令白日暮。　　　　车马郁相望。 

　　第四出　宸游 
　　〔集唐〕〔末高内侍上〕天子春游动地来。黄金瑞榜绛河隈。微臣昔忝方明御。长命先添献寿杯。自家唐朝内使高力士的便是。本冯盎之曾孙。冒延福之养子。幼经给事今上皇帝。佐平中难。启属内坊。累功做到右监门卫将军。只今画袴悬鱼。朱扉施马。殿头供奉。名挂着紫微垣中。班首传宣。位列在黄门郞上。说起今上。是神尧皇帝五代玄孙。践祚三十余载。朔更天宝。讳曰隆基。武戢圣功。一怒风霆迅扫。文成睿藻。片言云汉昭回。试看万国咸宾。平尧柳。通舜梧。梯山航海。若问四灵毕至。献玉环。出银瓮。援契应图。况兼那天纵多能李三郞风流得数。合配这春生百媚杨太眞秀色可餐。他果然降自瑶台。却好的贮来金屋。神光离合。灿灿烂烂。乍阴乍阳的五采并驰。骨法秾纤。闪闪烁烁。似远似近的万方希见。怎显得名花倾国。沈香亭北。一枝芍药露华浓。曾说个宿酒凝妆。宝镜台前。并蒂海棠春睡足。播羯鼓。拨琵琶。调弦弄管。靡靡新声。又何减神童抚瑟。皇娥燕戏穷桑。鬬百草。盘五木。蹴踘弹棊。纤纤曲伎。却一似天帝投壶。玉女■〈医，口代酉〉嘘闪电。更有那马仙期。李龟年。张野狐。贺怀智。宜春苑嘈嘈杂杂。雍雍肃肃。奏九成威凤来仪。千尺竿。半仙戏。衔杯马。距芥鸡。长秋宫亭亭袅袅。玲玲珑珑。呈百戏游龙角抵。有时节六跸巡游。步辇飞轮。天回地转。听历历碌碌。空中抛下阿香车。近日来五家分队。明妆袨服。云簇霞鲜。看的的雰雰。河边织出天孙锦。红尘奔一骑。六宫争笑。无人知道茘枝。淸夜发明駞。千里兼程。有使私遗瑞脑。云开需宴。愿陛下永固南山。亿万岁遥承露掌。雷占豫乐。祈海内常依北斗。三千界尽上春台。今日花朝之日。圣上同着贵妃娘娘有幸曲江。闻得杨国舅和那虢国夫人们也去游赏。敢或者中道相逢。又不知几多恩泽。正是男不封侯女作妃。君看女却是门楣。幸愿一生同草树。年年岁岁乐于斯。道犹未了。只见有两个宫娥笑嘻嘻走将来。却是怎的。〔净丑宫女上〕 

　　【字字双】〔净〕调脂弄粉学宫妆。〔丑〕娇养。〔净〕扫地金莲尺八长。〔丑〕加两。〔净〕寻来个内监摸空汤。〔丑〕不长。〔净〕好风揭起绣裙香。〔丑〕白鮝。 
　　〔末收介〕此时对雪遥相忆。这不是白想。〔净〕你想起我们来。我们也多想你几想。我就要一个红想。〔末〕梦为蝴蝶也寻花。这不是红想。〔丑〕我要一个黑想。〔末〕月隐靑林人未归。这不是黑想。〔丑〕我要一个黄想。〔末〕丛菊两开他日泪。这不是黄想。〔丑〕我要一个绿想。〔末〕不堪芳草思王孙。这不是绿想。〔丑〕我要一个靑想。〔末〕柳色如今深未深。这不是靑想。〔丑〕我要一个紫想。〔末〕遍插茱萸少一人。这不是紫想。〔净〕我曾伏事娘娘诵佛经。记得两句。就要一个非想。〔末〕庭花含笑似无情。这不是非想。〔净〕我要一个非非想。〔末〕半是思郞半恨郞。这不是非非想。〔净〕我要一个非非非想。〔末〕野人心地都无着。这不是非非非想。〔丑〕我要一个非非非非想。〔末〕诨不过三。〔净〕着手毕竟吃我们想倒了。〔末〕宫娥。御驾今日游春。此时贵妃娘娘象还未动身。你道圣上如何却这般宠他。〔净〕高公公。怪他不得。去年重阳。我随去绣岭宫登高。娘娘醉了。我也就戴他在头上哩。〔末〕调谎。娘娘若醉了。好少人扶。你怎么戴在头上得。〔丑〕听他扯淡。他折得一枝醉杨妃菊花。戴在头上。说是娘娘一般〔末〕这算不得。美人半醉朱颜酡。〔丑〕我前几日春色困人。略与娘娘睡一睡。委的是好。〔末〕一发胡柴。娘娘如何与你睡。〔净〕他赖风月。前日在御几上偷得本郭舍人壶谱。投了个杨妃春睡。就说是娘娘一般。〔末〕只好道当时求梦不曾眠。呀。隐隐的闻得跸声。想是圣驾来了。我在此伺候。你们且速避去。〔净丑下小生明皇小黄门引上〕 

　　【女冠子】金宫玉沼。祥云丽日初韶。绛阙神霄。黄图光运。紫霞觞裏。升平新调。〔小旦贵妃宫女引上〕稀闻淸漏报。殢人锦帐留春。辘轳传晓。〔末引众跪介〕试宸游趁早。莫待南陌莺残。上林花老。 
　　〔行礼介〕〔小重山〕〔小生〕春入神京万木芳。禁林莺语滑。蝶飞忙。〔小旦〕晓桃凝露妬啼妆。红日永。风和百花香。〔末〕烟锁柳丝长。御沟澄碧水。转池塘。时时微雨洗风光。〔合〕天衢远。到处引笙簧。〔小生〕妃子。朕与卿玉管方调。金环有序。臣民欢忭。夷夏宴安。遇此月夕花晨。正好天行云从。〔小旦〕臣妾职在当熊。容非落雁。金符宝册。多惭象月称尊。霓裳羽衣。略配归风送远。愿同牛女。永莫参商。〔末进花介〕百花院采得千叶绯桃进献。〔小生〕妃子。此花旣可消恨。又足助娇。何止萱草忘忧。钵罗善笑。朕与你亲戴者。〔簪花介末〕奴婢奏上。早已传旨。銮驾司列仗。光禄寺排筵。金吾卫淸道。宜春苑演乐。俱各齐备。〔小生〕启驾前行。〔行介众合〕 

　　【好事近】缥缈五云高。万点龙鳞飞耀。〔内呼万岁介小生〕金吾官。不得惊动都人。由他瞻仰。〔众应介〕翠华临幸。都人共瞻天表。攀花践草辗宫车。处处雷霆绕。〔小生〕高力士传旨。到曲江南苑去。〔末〕领旨。〔传介〕御离宫汉寝椒涂。开别院曲江蓬岛。〔众下净杨国忠旦贴虢国秦国夫人众引上合〕 

　　【前腔】神皋。丽色破花朝。尽游处绮薄珠丛春早。〔净〕奴客们俺们五家。每家一队。不要混杂。〔应介〕笼丝串辔。都来五家争巧。风流队裏簇歌尘。暗杂衣香袅。〔净〕那一片绿的是何处。〔众〕是秦川。望函关紫气经天。对秦川绿波萦绕〔下小生小旦众上〕 

　　【千秋岁】护妖韶。匝路春先到。一片片红凝靑了。凤吹鸾舆。凤吹鸾舆。隐约那半面芙蓉花貌。霓裳奏。云光耀。海棠醉香魂轻俏。并辇招摇。好似鸳鸯碧沼。翡翠兰苕。〔下净旦贴众上〕 

　　【前腔】索春饶。看掩映长杨道。急穰穰来去多少。百宝阑前。百宝阑前。争窥翠■〈勹外盍内〉红渠光照。花心动。黄蜂闹。草色引靑骢频跃。绮宴酲犹恼。更纷纶象筯。缕切銮刀。〔下小生小旦众引左行上贴右行上净旦合〕 

　　【越恁好】绮罗深处。绮罗深处。约翩翩拂袖招。一羣儿闹咳齐打哄娇还小。忽铮铮射毛。忽铮铮射毛。听哔崩崩琵琶儿拨着紫槽。吉支支笛儿骨冬冬羯鼓儿间着玉箫。凌波曲。得宝词。谱入梨园了。遇良辰美景。趁取年少。 
　　〔众遇介小生〕高力士。何处喧嚷。〔末〕是杨丞相大姨八姨们游春到此。朝见圣驾。〔见介净〕臣杨国忠见。〔旦贴〕臣妾虢国秦国见。〔小生〕卿等少礼。今日之游乐乎。〔净旦贴〕陛下恩波。俯及臣等。乐事仰同。〔小生〕今春乍雨乍晴。不寒不暖。眞好天气也。〔净旦贴〕陛下玄德格天。圣母徽仪应地。自当雨师効驾。风伯扫尘。〔小生〕高力士。可命梨园子弟。与谢阿蛮王大娘辇。各随本技。一路承应前去。〔末应传介合〕 

　　【前腔】酝寒仍勒暖。酝寒仍勒暖。渐融融雨点消。柘枝儿砑光花作帽绣缠腰。颤巍巍锦标。颤巍巍锦标。见翠亭亭戴竿儿挺着细腰。皎团团月儿艳腾腾火蛾儿簇着绛绡。遗朱履。堕翠翘。御道烟花绕。近天颜有喜。莫惜欢笑。 
　　〔末〕日御暂停。夜筵已启。请圣驾回宫。〔净旦贴〕臣等趋送。〔合〕 

　　【红绣鞋】羡太平天子风骚。风骚。看大家极乐逍遥。逍遥。逐乌栖。咏鱼藻。珠斗直。卿云飘。斟圣酒。进仙韶。 
　　〔净旦贴〕臣等吿退。年光陌上发。香辇禁中游。〔下小生小旦众合〕 

　　【前腔】握雨携云妖娆。妖娆。靑缯彩纛飘萧。飘萧。缕鲸飞。影蛾照。金波丽。爟火烧。归月殿。驾虹桥。 
　　【尾声】莲壶漏促星楡耀。愿万岁千秋玉烛调。屛缸腻晓只恐春寒花睡了。 
　　秦地山川似镜中。　　　　紫云香驾御微风。 
　　古来徒羡横汾赏。　　　　今日宸游圣藻雄。 

　　第五出　邂逅 
　　【薄幸】〔旦上〕薄曙妆凝。生烟梦杳。对玲珑玉树。琐牕萦照。问春何似。又添多少。〔贴上〕春多少。试看你修蛾慢脸。更一搦腰肢渐小。 
　　〔河满子前〕〔旦〕无语残妆淡薄。含羞亸袂轻盈。〔贴〕几度香闺眠过晓。绮窗疎日微明。〔旦〕云母帐中偷惜。水晶枕上初惊。轻蛾。我曾许法灵寺绣幡一挂。前几日绣得大半。没情没緖。又丢下了。今早红楼妆罢。好不淸问。乘此春和。须要趱完前件。你再注些香。去烹茶来。〔贴〕姐姐。牙尺翦刀。金针彩线。俱安在阁子上。沈水香也注在博山垆了。我自去烹茶来了。焚香修正果。汲水煑新茶。〔下旦绣幡介〕 

　　【香遍满】红楼春晓。金针彩线闲自挑。一缕心香还细袅。绕身珠珞摇。垂头宝盖飘。奴家如此虔心。或有显应。也不见得。倘然现白毫。仗诸品圆明照。〔贴持茶上〕螺甲烟犹篆。龙团月有痕。姐姐。茶在此。你旛绣完了。挂起来看。〔挂幡介〕呀。你看星粲色丝锦麝。月圆法相华鬘。一任劫灰难烬。管他佛日常瞻。是好一挂旛也。〔旦〕轻蛾。后日是黄道吉日。你可去法灵寺寻悟空老师。办些香水。挂在佛前。〔贴〕晓得。〔旦〕我前日教你的曲儿。可记得么。〔贴〕这几时姐姐不去理会。轻蛾也失记了。〔旦〕绣倦无聊。试再教你一番。〔贴合介〕］ 
　　【北二犯江儿水】歌喉淸俏。听百啭歌喉淸俏。似啼莺风外晓。要唇朱不动。黛绿轻挑。掩桃花团扇小。白雪调须高。白雪调须高。幽兰曲自操。声振林皋。响入云霄。恰正是羡骊珠一串巧。梁尘暗消。绕华堂梁尘暗消。当筵欢笑。图得个当筵欢笑。最宜人是悠扬逸韵乍飘。 
　　〔贴〕多谢教道。姐姐。春气余寒。闲愁转逼。那红楼之外。香车宝马。秾李落梅。都是些长安士女。与你倚阑遥望则个。〔旦行介〕轩车映日过。〔贴〕箫管逐风来。〔旦〕若非邯郸梦。〔贴〕便是洛阳才。 

　　【懒画眉】〔旦〕绿鬟云散袅金翘。双钏寒生玉粟娇。〔贴〕待我把帘儿卷起。〔旦〕画帘高轴望春遥。〔内马嘶介贴〕姐姐。那西郊头一个少年郞。骑着匹马。敢打从此间过哩。〔旦望介〕是那骑紫骝的白面郞么。把帘儿放下来。花源怕有渔郞棹。检点流波莫泛桃。〔生骑马丑仆随上〕 

　　【前腔】紫骝珠勒骤四郊。绿水回通宛转桥。〔内吹箫介〕玉人何处敎吹箫。这是章台之下。适方那楼上的人儿。想在此了。〔下马介〕你且控马回去。我随后步来。〔丑〕香来知骤近。汗敛觉风吹。〔牵马下生〕门开在此。待我窥看。呀。有这般好楼阁哩。雕阑十二春寒峭。〔贴〕姐姐。那碧桃花开得烂熳也。〔笑介生〕一笑东风放碧桃。 
　　〔贴〕门外为何犬吠。我去看来。 

　　【前腔】金铃小犬吠哰哰。莫不是风送花阴隔院摇。是谁郞君辄敢到此。儿家楼阁倚重霄。〔生〕便是瑶池蓬岛。也须有路。〔贴〕谁引你来。纵瑶池有路无靑鸟。〔生〕小娘子就是王母使者了。〔贴〕呸。你错认三偷阿母桃。 
　　〔生〕小娘子。岂不闻靑靑子衿。悠悠我心。〔贴〕我又不是郑康成家婢。谁与你调今弄古。〔生〕小生寻春郊外。迷路到此。愿借琼浆。以慰消渴。〔贴〕且不要忙。我去问姐姐。肯时擎一瓯与你。姐姐。门外便是那骑马的少年郞在此。你嫁得这般一个。也勾了。〔旦〕这丫头是甚说话来。〔贴〕你常则如此说。难将无限意。虚度可怜宵。 

　　【前腔】〔旦〕可怜人度可怜宵。柔晕香魂付寂寥。冰心那肯逐春消。〔贴〕他道是靑靑子衿。悠悠我心。〔旦〕他可知道岂不夙夜。谓行多露。夜行多露愁沾草。〔贴〕茶借他一杯也无妨。〔旦〕你与他甚往来。难道是琼瑶报木桃。〔贴对生〕快去快去。偏你会说诗。我姐姐道。岂不夙夜。谓行多露。夜行多露愁沾草。〔生〕借茶何如。〔贴〕也说了。你与他有甚往来。难道琼瑶报木桃。 
　　姐姐。我们掩上门自去也。〔旦〕日暮且归去。江城未可邀。〔贴旦下生吊场〕 

　　【朝天子】日暮江城未可邀。笑倚东窗下。眼色娇。就中闲处暗相招。系心苗。谁禁晓夜魂摇。逐惊花乱飘。逐惊花乱飘。 
　　这是我邻近人家。到不知有这般绝色。好生惊魂动魄也。 

　　倡楼对三道。　　　　吹台临九重。 
　　谁能暂留客。　　　　解佩一相从。 

　　第六出　缘合 
　　【诵子令】〔净尼姑上〕身如杨柳面如花。削发披缁学出家。道是佛胎容易结。年年生个小呱呱。南无阿弥陀佛。师弟来了。〔丑上〕方便人开方便门。菩提枯树就盘根。雪山见火应须化。水底灯明也要昏。 
　　〔净收介〕好一个十方普照。〔丑〕讨便宜。我纔寻得一个孤老。你就要十方普照。〔净〕那水底灯也是昏的。〔丑〕师兄稽首。〔净〕师弟到来。我们一向在此。不曾说出各人行径。今日试说一说。小妮唤做法云。胡涂投入空门。不晓参禅面壁。可知说呪看经。沙弥原称眷属。行者就是魔君。弄得出生入死。那管倒裤翻裙。说甚五禅五蕴。只做不见不闻。湼盘去见阎老。下阶接礼殷勤。〔丑〕他为甚的殷勤你。〔净〕道我救苦救难。灵山会上观音。〔丑〕怪道你身边常有个善才童子哩。待我来说。小妮唤名慧月。生来有些劣撇。替人指点迷方。自己积成寃孽。遇酒饿虎投岩。好色苍蝇见血。前门婆子收生。后户情人作别。撮合幼男少女。就中吹个木屑。死去若见阎君。眞道不生不灭。〔净〕却怎的来。〔丑〕十八地狱何方。准准送君拔舌。〔净〕这个是口业报了。师弟。我这法灵寺是先朝长孙娘娘盖造的。香火最盛。如今春明景和。多有那烧香士女。随喜官员。都要来此。师父下山去了。且与你打扫殿堂。开门伺候则个。〔贴上〕 

　　【出队子】皇都佳丽。皇都佳丽。十里香风紫陌吹。蘼芜水暖泛铜池。楡荚春残叠绣闱。何处钟声遥出翠微。 
　　僧腊阶前树。禅心江上山。疎帘看雪卷。深户映花关。迤逦行来。此间已是法灵寺。只听得鸣钟击鼓。想禅师们都在殿上了。不免径入。〔见介〕列位师父万福。〔净丑〕呀。柳娘子家轻蛾姐。为何到此。〔贴〕我姐姐向日许下佛前绣幡一挂。今日特还前愿。命我来此。拜上老师父。酌水焚香。通个意旨。〔净〕家师不在荒山。我们就此行事。〔动法器介合〕 

　　【诵子令】巍巍妙品紫莲台。法鼓金铙动地雷。四万八千降伏尽。玉毫光裏见如来。 
　　轻蛾姐拈香。待我宣疏。〔跪读介〕窃以金仙出世。启震旦于东方。宝律披文。衍恒河于西界。仰凭法力。缔结良缘。南赡部洲大唐国长安李门柳氏。向许本寺世尊座下绣幡一挂。今遣侍女轻蛾。特赉信香。拜还前件。伏愿韦■〈马犬〉尊者主盟。忍辱仙人普化。过去未来兼见在。明证三生。多福多寿以多男。消除百难。又愿轻蛾就为厮养妇。也偕鸾凤之欢。若近主人翁。常踮鹭鹚之步。〔贴〕佛前休得取笑。〔丑〕好好。幡挂起了。顺星转灯。〔贴同转介合〕 

　　【前腔】金灯照彻宝花开。日主星君顺序排。愿得法身常不坏。杨枝甘露洒千灾。 
　　【前腔】四天神女献花来。八部龙王大会斋。小姐今年还促对。轻蛾明岁定怀胎。 
　　〔贴〕经上那裏说怀胎。〔丑〕我念的是胎骨经。礼佛已毕。师兄。你去收拾。我陪轻蛾姐阁上廊下行行。〔净下贴丑行介〕 

　　【孝南歌】龙池远。鹫岭巍。鸣钟罢斋停午时。〔丑〕这是潮音阁。〔贴〕梵语出林稀。潮音向空起。〔丑〕这是诸位禅院。那是回廊。〔贴〕暂来随喜。诸院逶迤犹傍回廊倚。几曲云连。一片如秋水。呀。你看花影移。日影迟。鸟乱啼。归路恐成迷。 
　　〔丑〕山门下又有人来也。 

　　【前腔】〔生上〕生衣试。步履迟。禅林借栖双树枝。看那浮图直上。朱户半开。已到法灵寺了。宝铎听风吹。珠扉破云启。〔贴惊避介生〕乍逢高髻。一道行光初见惊还避。半面低回。似恼还如喜。我那裏曾见他。好似红楼下那女子一般。是也非。且住。天下少甚厮像的。信也疑。〔贴背介〕这郞君像曾见来。〔生〕他也费寻思。俊人儿像是谁。 
　　〔见介〕小娘子。拜揖。〔贴〕相公。万福。〔丑〕韩相公。荒山募缘。疏头要请大笔。古人道。不看僧面看佛面。就是你家孔圣人也重我们。〔生〕怎见得。〔丑〕你不见孔圣人叫做仲尼。〔生〕使不得呵佛骂祖。〔丑〕师兄取茶。再不见来。我催一催去。你们坐坐。枕簟入林僻。茶瓜留客迟。〔下生〕小娘子。记得小生那里相遇来。莫是采桑城南。曾遣使君之吏。或者挹流阿谷。尝抽孔子之琴。〔贴〕贱妾名在下陈。职参中馈。将命言虽出阃。送客足不过门。今偶相逢。原无半面。〔生〕数日前寻春郊外。章台之下。红楼之上。曾遇小娘子来。 

　　【醉罗歌】当日当日曾逢你。今日今日我为谁。〔贴〕你曾到章台。便说此间从何处去。〔生〕何劳夹毂问华居。柳市南头去。小生那日借一杯茶。兀自不肯。就把门儿锁上了。忒下得琼浆无分。蓝桥转迷。葳蕤暗锁。帘旌半垂。惺惺那惜惺惺的。小娘子何事来此。〔贴〕为挂幡而来。〔生〕小生代小娘子佛前祈祷。〔拜佛介〕慈云庇。佛日辉。佛啰。保佑小娘子早招风流俊雅似韩君平的个郞君。愿他做莲花会上并头枝。 
　　宅上小姐无恙么。〔贴〕承问何为。〔生〕小生居止。颇与章台相近。虽非西第之宾。实慕东家之子。〔贴〕相公差了念头。只似想做春梦也。 

　　【前腔】梦远梦远春迢递。眼饱眼饱肚中饥。我姐姐呵。淸冰彻底不沾泥。莫认东邻女。〔生〕小生马上遥望。尙未分明。像也不见何如。〔贴〕你唐突西子了。纤腰束素。随风渐欹。双眉写翠。和烟渐舒。〔生〕果然这般好。敢是未成人哩。〔贴〕章台弱柳三眠未。妾身也与相公佛前祈祷。〔拜佛介〕慈云庇。佛日辉。保佑这位相公急收妄想。早建功名。愿他早攀仙桂最高枝。 
　　〔生〕扳话良久。到不曾动问小娘子谁家宅眷。〔贴〕妾是万岁街李王孙家女郞。〔生〕呀。原来是我好友家。失敬了。〔贴〕适间长老叫韩相公。敢是与我郞君相契的韩君平么。〔生〕就是小生。〔贴〕郞君常道相公才貌来。〔生〕多承奬借。那红楼上小姐是谁。〔贴〕便是李王孙柳姬。因他性好幽闲。别居在此。〔生〕是人传的那章台柳么。〔贴〕正是。〔生〕如此小生枉劳心了。 

　　【好姐姐】罗敷知他有夫。不着紧目成心许。虽多梦见。此生应见稀。春何处。从今打叠香魂死。飞絮游丝无定时。 
　　小姐年也在时了。李郞怎生只放闲他。〔贴〕相公又来劳神。他好事也只在这早晚了。 

　　【前腔】亭亭十三有余。这早晚破瓜将及。野鸳休学。难敎彩凤随。春何处。声声杜宇催归去。流水桃花又一时。 
　　〔净上〕竹径通幽处。禅房花木深。你们在此话长哩。〔生〕长老。小生有一个小玉合。原是族中韩林相国家的。欲托令师换数百文钱。以为杖头之费。〔净接介〕好玉合。轻蛾姐。你看气吐白虹。文雕彩凤。虽然径寸。便是连城。〔贴〕我姐姐妆奁中玉导金篦都已有了。正少个玉合儿。〔生〕便奉小姐。聊充膏沐。〔贴〕自当奉价。 

　　【尾声】〔生〕这是蓝田白璧无瑕器。〔贴〕你莫猜做云英玉杵。〔生〕小娘子好多心。我只换三百靑钱佐酒赀。 
　　小娘子吿别了。长老拜上令师。改日相访。〔净〕多慢多慢。 

　　细蕊秾花满目斑。　　　　忽闻春尽强登山。 
　　因过竹院逢僧话。　　　　偷得浮生半日闲。 

　　第七出　参成 
　　【西地锦】〔旦上〕细雨闲销香烬。微风暗揭帘琼。雕梁语燕惊残梦。呢喃春恨难平。 
　　〔天仙子〕柳色披衫金镂凤。纤手轻拈红豆弄。翠蛾双脸正含情。桃花洞。瑶台梦。一片春愁谁与共。奴家这几日身子不快。轻蛾去法灵寺挂幡未回。我且到绣帘下候他。想是来也。〔末冠带小末便服引众上〕 

　　【窣地锦裆】龙楼凤阁绕秦城。一片轻烟望裏生。垂鞭残照踏花行。韩君平家那里去。〔众〕柳营西去。夹路春阴十里营。 
　　〔下旦窥介〕这去访韩君平的。〔外冠带引众上〕 

　　【前腔】铜驼草色映空明。长乐花枝拂曙轻。同官载酒出郊行。问他们去不曾。〔众问介〕我们是高常侍。去访韩相公。王摩诘员外孟浩然山人去了么。〔内应介〕有两个过柳营去了。〔众〕柳下停车遥问津。 
　　〔下旦〕这又去访韩君平的。那韩生十年作客。未有鸾栖。末路依人。还同燕幕。所幸门如流水。犹多长者之车。笔可凌云。定献子虚之赋。但今日下方困泥中。想起我李郞。珠围翠拥。何在一姬。我虽惭司马之琴。愿举梁鸿之案。只是此事。我却怎生好说来。早见那飞絮横空。香尘扑地。好春光都则孤负也。 

　　【宜春令】空中絮。陌上尘。笑春光何曾恋人。残云没定。乘风目断东墙影。吾闻士羞自献。女愧无媒。假饶他碧玉多情。也须要明珠为聘。罢罢。我终是笼中物了。算分明围鸾槛凤倩谁着紧。〔睡介贴上〕 

　　【前腔】金屛晚。画阁春。料他们临风待人。姐姐晚妆未毕。怎生睡了。梨云梦冷。阑珊翠壁窥妆影。〔旦起介〕轻蛾。你回来了。〔贴〕是回来。幡已挂完。早收拾半捻檀痕。好问取一枝梅信。〔旦〕有甚梅信问得。〔贴〕你道向日红楼下那郞君是谁。就是东邻的韩君平。〔旦〕早知是他。借杯茶与他也罢了。〔贴〕如今也尙未迟。〔旦〕他认得你么。〔贴〕他一双俊眼儿就认得。再三问姐姐起居。〔旦〕这丫头。问我则甚。〔贴〕姐姐。还有一件东西儿。谢了我。方与你看。〔旦〕我也不要看他。〔贴〕姐姐好乔作衙。〔出玉合介〕这分明是温家勾凤引鸾的玉镜。 
　　〔旦〕好个玉合儿。温家玉镜。是结姻的故事。你说他怎的。〔贴〕姐姐。我家李郞。虽则豪侠。你在此也不过选伎征歌。分行逐队。那裏是到头的勾当。倘随着韩君平。早讨个夫荣妻贵。纵不然。郞才女貌。却也相当。〔旦〕李郞负气爱才。素重韩生。无所吝惜。只是我原非斥女。他也难同弃妻。如何使得。〔贴〕姐姐。事不可知。〔旦〕哎。这话也休提了。李郞说今日来看我。还不见到。你且去门前伺候。〔贴〕他来想看你温习歌管哩。正是丈人且安坐。调丝方未央。〔下〕 

　　【太师引】〔小生上〕少年场几载曾驰骋。且藏身珠围锦屛。前几日邀得念奴来教柳姬唱。他是内家人。又走去了。我待看柳姬如何。试探他明妆金屋。还按取镂字瑶笙。〔见介〕柳姬。你香罗半亸春烟暝。鎭日裏粉殷脂剩。你好生妆裹。数日后要会客哩。华堂宴裙钗绣裀。多情处要殷勤翠勺银缾。 
　　〔旦〕天气困人。这早晚好生体倦。有的是他们一班弦管。好省我了。〔小生〕我这番宴客。不是他们好应承的。〔旦〕是谁。〔小生〕是韩君平秀才。〔旦〕韩君平一穷士耳。〔小生〕你怎晓得。他虽穷士。是当今一个大才子哩。近有寒食诗。都谱入御前供奉了。〔旦〕可是那春城无处不飞花的诗么。〔小生〕便是。〔旦〕淸新俊逸。庾子山鲍明远也只如此。〔小生〕你在此数载。一向深藏。但这般人也须一见。〔旦〕豪客贵人。郞君不以妾一见。而见一穷士。眞高义也。那韩秀才呵。 

　　【前腔】家徒四壁如悬磬。况没个当垆丽人。郞君所不足者非财也。况且那后房玉立。有女如云。少甚么黄金结客。可敎他白云窥臣。韩生所与游多名士。必非久贫贱者。那雕轮画毂游豪俊。想多缘席上堪珍。〔小生背介〕这妮子到是个女英雄。自古道凌霄之姿。安能作人耳目之玩乎。我有道理。〔转身介〕柳姬。韩君平仆马之费。我尽输与他。只是一件。凭他这般才貌。必须得个丽人。只今谁有似你的。〔旦〕呀。郞君不用多疑。也终须石见水淸。今日且休猜有女怀春。 
　　〔小生〕你且安心。还是去么。〔旦〕郞君有命。妾须强行。〔小生〕如此我去。其日你到春明园来。不要送了。正是桂山留上客。兰室命媱妖。〔下贴上〕 

　　【三学士】隔户春催花信紧。姐姐。你听得郞君说么。试听叶底流莺。他开笼拟放凌霄翼。你出峡应输梦雨情。〔旦〕轻蛾。你好轻信。倚玉蒹葭须分定。那辨取假共眞。 
　　〔贴〕大丈夫一言为定。那有不眞的理。只是韩郞忒贫些。〔旦〕这何足病。你且看他人地。岂有韩夫子而长贫贱者乎。 

　　【前腔】北海鹏程终一奋。又何方食鷇衣鹑。我只虑他两件来。纵多情桃叶羞相接。怕薄幸靑楼浪得名。〔贴〕敢或有大娘子。也不可知。料他不做薄幸。倚玉蒹葭多分定。还辨取假共眞。 
　　〔旦〕轻蛾。适间那玉合做甚。我不曾问你。〔贴〕这也是韩君平的。他客囊羞涩。将来托悟空师父转卖。是我袖来与姐姐。韩君平说道。就奉姐姐。聊充膏沐。〔旦〕那有这话。你可送钱十千。为取酒之赀。〔贴〕轻蛾有计了。只做送钱与他。因便探他事体何如。〔旦〕你总来闲在此。这也使得。 

　　何用识夫壻。　　　　难言夫壻殊。 
　　取妇得如此。　　　　齐姜亦不如。 

　　第八出　除戎 
　　【番卜算】〔外侯节度戎装引众军上〕手握赤麟符。坐鎭卢龙府。桓桓上将挺雄图。戮力酬明主。 
　　漠南春色到滹沱。边柳靑靑塞马多。万里江山今不闭。汉家频许郅支和。下官姓侯。名希逸。营州人也。身长七尺。敌学万人。陷阵登先。论功居后。以此从戎十载。只得副将平卢。一月前因那王玄志之子殒身。部下共推我为节度。押衙许俊。义烈超羣。骁腾绝世。他道是六师无主。众意所归。劝我权且俯从。以安反侧。我就遣他具表奏闻去了。此地东连渤海。西握长安。又闻安禄山这厮善得虏情。将窥神器。不时窃发。须要预防。目下羽檄稍闲。狼烟暂静。把军士们操练一番。中军官那有。〔小生中军官戎装上〕星月开天阵。山川列地营。中军官见。〔外〕今日开操。你好去将台上传令中军。操鼓搴旗。四面分营结队。务要首尾相应。步伐整齐。违者以军法从事。〔小生〕得令。〔照前传介合〕 

　　【倒拖船】排阵势。按营图。按营图。风云变化在须臾。只须臾。好把蛇蟠联虎翼。休将鹅鹳混鱼丽。混鱼丽。〔合〕试看骠姚新出塞。管敎一鼓灭强胡。 
　　〔外〕中军官再传令。务要旗帜鲜明。戈矛犀利。弓弯满月。马逐奔虹。违者以军法从事。〔小生〕得令。〔传介合〕 

　　【前腔】攒画戟。佩雕弧。佩雕弧。星流电转耀云衢。耀云衢。阃外先威明号令。军中杀气满旌旗。满旌旗。〔合前末许俊冠带捧勑上〕 

　　【番卜算】三锡剖金符。后命加茅土。盈盈又向府中趋。紫凤衔天语。 
　　圣旨已到。跪听宣读。皇帝勑摄平卢节度使侯希逸。顷者祸降平卢。变生肘腋。共戕若主。归命于卿。尔卽暂摄本官。抚兹狂校。虽少嫌于专制。实有利于国家。尔奏以闻。朕心加悦。今就拜尔为平卢节度使。兼御史大夫。尔其益懋忠贞。作先敌忾。乃眷西顾。守在四邻。押衙许俊。面阙之日。进阶二级。别有勑行。钦哉毋忽。谢恩。〔外谢恩介末见介〕许俊久违麾下。恭喜主帅玉节光临。彤弓宠锡。〔外〕下官暂借权宜。处非其据。荐膺恩锡。罪浮于功。私惧方深。何喜之有。 

　　【柰子花】念微臣暂摄铜符。荷皇恩竟掌平卢。媿干城心腹。折冲樽俎。誓捐躯奋先戎伍。〔合〕文武。好诵取万邦吉甫。 
　　〔外〕许押衙。一路生受你了。〔末〕 

　　【前腔】远騑騑四牡驰驱。〔外〕朝廷之上。也谈兵么。〔末〕振堂堂九伐谋谟。〔外〕范阳声息。颇自不佳。〔末〕范阳与此处地相接踵。灾近剥肤。有俺主帅在上。料不患他。笑春生组练。夜高笳鼓。拥罴貅临边都护。 
　　〔合前外〕许押衙。军士们今日我已操演一场。自后你可常监督他。定要精强。须同甘苦。其不用命者。付军政司治之。〔末〕领钧旨。 

　　王师非乐战。　　　　之子愼佳兵。 
　　莫负卢龙塞。　　　　归邀麟阁名。 

　　第九出　诇约 
　　【唐多令】〔生上〕心折大刀头。咸阳客几秋。床头金尽敝貂裘。又见靑梅赠柳。春欲暮。岁空流。 
　　高田种小麦。终久不成穗。男儿在他乡。焉得不憔悴。我韩君平从来慷慨。不会凄凉。却怎生说出这般话来。想我的平生。风流出众。才气无双。管讨个一顾倾城。片言入彀。到如今孤身久客。四海空囊。有赋声金。未许看花立仗。其人如玉。空教掷果盈车。当此春景融和。不奈乡心迢递。正是自在飞花轻似梦。无边丝雨细如愁。 

　　【醉扶归】叹西归难把秦乌守。向南栖空敎越鸟留。隔园桃枉却要攀头。道傍李料不能甘口。更长安花落送春愁。正风风雨雨淸明候。 
　　【不是路】〔贴上〕试觅风流。曲曲桥西百尺楼。〔扣门介〕把双环扣。为何没人应门。敢垂杨何地玉骢游。〔生〕滴浏浏。听他百啭莺求友。待我开门看。〔见介〕呀。原来是李家女郞。〔贴〕相公。管你迁乔在上头。你在此何干。〔生〕眠淸昼。〔贴〕想梦为蝴蝶和花瘦。莫非中酒。〔生〕那些中酒。 
　　〔贴〕非关中酒。定是伤春。〔生〕我那得春伤来。〔贴〕前者玉合。姐姐奉钱十千。为取酒之赀。〔生〕这平乐价了。女郞请坐。〔贴〕相公是郞君契友。怎生好坐。〔生〕女郞原是大人家风范。况且柳夫人有命。道不得个敬主及使么。〔贴〕僭了。相公客舍萧条。何以娱日。〔生〕归思甚浓。马首东矣。〔贴〕一向与我郞君相处。到不曾晓得相公行藏。 

　　【红衲袄】你甚的困新丰似马周。〔生〕是久留在此。〔贴〕敢只为出函关寻李叟。〔生〕李郞也只倾盖相与。承他顾盼。〔贴〕可轻抛举案的齐眉偶。〔生〕室中无人。〔贴〕想贪他倚门的献笑流。〔生〕不欺女郞说。闲花野草。也不到小生眼底。〔贴〕呀。久别故园。又无妻室。你怎免得雉朝飞在野愁。更敎那乌夜啼临霜候。〔生〕只是松楸在望。况且雨露旣濡。小生靑年。不愁佳丽。〔贴〕相公少说。只恐你韶颜不久留春也。露湿荷裳已报秋。 
　　【前腔】〔生〕我只为悞看花帝里游。〔贴〕原来为春试到此。〔生〕却讨个结如兰豪侠友。〔贴〕是与我李郞厚了。〔生〕恨生平种璧在蓝田后。那裏去怀珠向汉浦求。〔贴〕纵有个人儿缝裳缀绽。难得你一心哩。〔生〕怎拚得赋凄凄怨白头也。不得弄掺掺缝素手。〔贴〕你这等会看待。怕没有人么。〔生〕只恐那仙宫锁定嫦娥也。斟酌天寒奈九秋。 
　　〔贴〕细看月轮还有意。定知丹桂近嫦娥。〔生〕你小姐到似嫦娥。谁近得他来。〔贴〕韩相公。你未必近得他。他却也说得你不远哩。〔生〕愿闻。〔贴〕姐姐常对我说。韩夫子岂长贫贱者乎。〔生〕这般说。李王孙有孟尝君之贤。柳夫人也就是僖大夫之妇。〔贴〕他还说得你好哩。〔生〕一发见教。〔贴〕 

　　【解三酲】美词华天垂列宿。〔生〕小生也是识得几字。〔贴〕好风神水湛淸秋。〔生〕天生如此。〔贴〕你好不识夸。〔生笑介〕小生就话答话。休要认眞。〔贴〕当垆没个人偎守。更临邛四壁堪愁。〔生〕四壁堪愁。不在话下。小姐也想到当垆上了。〔贴〕那瑶姬判夜归巫岫。我驿使传春到陇头。双星凑。双星凑。似盈盈一水。织女牵牛。 
　　〔生〕此是小姐美意。知你郞君何如。〔贴〕料我郞君虽无粉黛三千。不少金钗十二。尙堪换马。何况赠君。〔生〕女郞。虽然如此。只是小生与李郞。礼周宾主。契洽弟昆。极欲揽子之袪。无奈据人之席。这事也多难了。 

　　【前腔】只赢他提心在口。早难言有鹊巢鸠。累累已似忘家狗。谁承望燕侣莺俦。怕桃花烂熳迷仙岫。敎柳眼安排怨陌头。 
　　〔合前生〕女郞多多致谢小姐。只恐此生无以为报。〔贴〕相公耐心。就是李郞也有几分在意了。 

　　柳色参差隐画楼。　　　　远书归梦两悠悠。 
　　春风无限潇湘思。　　　　欲采苹花不自由。 

　　第十出　怀仙 
　　【粉蝶儿】〔小生李王孙上〕瑟懒琴慵。一曲怀仙堪弄。 
　　〔集唐〕心期仙诀意无穷。十载靑春不负公。歌舞教成心力尽。一时回首背西风。俺李王孙。想起那浮生易往。先路难期。练色征声。都归欲界。轻财任侠。也属微尘。虽已变迹埋名。还要弃家访道。只是我室称金穴。座有玉人。难道是斥如犬羊。弃同沟壑。那柳姬众中最少。才色绝伦。前对我说。韩君平目今暂在泥中。必不久居人下。这妮子所见。略与我同。我今日设酒春明园。就把这妮子配与他。先遂室家之愿。后寄筦钥之司。其余女侍。驱他出阁。亦有何难。此时且不须提起。苍头那裏。〔末上〕招之则来。麾之则去。请郞君差遣。〔小生〕昨日分付你庖人乐部。想俱齐备。可去接柳娘子先到春明园。我自寻韩相公。由宣阳里一路来。〔末〕领命。小山丛桂初招客。东阁观梅欲待人。〔下小生〕俺便从天街上去。想柳姬年貌也在时了。 

　　【普天乐】丽华浓。芳尘动。须有个人儿共。只是我自要游仙。谁顾得你。今就与韩君平。恰好相称。春归急。春归急。掷翠抛红。双双的宛转玲珑。似珠连璧融。人生都只为这个情字。管多少无明烦恼。俺早已打破也。从今把多情付与东风。 
　　闲云不系东西影。　　　　野鹤宁悲去住心。 
　　兰渚苍苍春欲暮。　　　　落花流水怨离琴。 

　　第十一出　义姤 
　　【一江风】〔贴上〕怯春寒。绿衬芳茸浅。娇护金莲倦。我还了韩君平玉合钱。又透出他实信来。回覆姐姐去。做蜂媒着意花间。逗得花心乱。东家望眼穿。东家望眼穿。西楼好梦圆。说话之间。不觉已到。呀。如何锁上门在此。试问一声。柳娘子今在何处。〔内应介〕李家接去春明园了。〔贴〕姐姐。你去则去。只恐你乘兴而来。兴尽而返。怕啼鹃洒血空成怨。行来此间。是韩君平门首。如何也锁上门。想是我们郞君请去。韩郞。韩郞。你事多难成。到不见姐姐也罢了。怕啼鹃洒血空成怨。 
　　这便是春明园。那花径中遮遮掩掩走来的。多是我姐姐也。 

　　【前腔】〔旦上〕惜春残。径踏飘红遍。簇蝶香裙散。轻蛾。你来了。我今日妆束好么。〔贴〕鬓儿梳得绝精。只是安黄不正些。〔旦〕问安黄不正纤纤。鬓墨光浮渲。〔贴〕韩郞好生致意。早承鸾信。愿协凤占。〔旦〕飞鸾信早还。飞鸾信早还。〔贴〕姐姐。他并未新婚。亦无外宅。〔旦〕住口。轻蛾口暂缄。怕金笼鹦鹉能传怨。前话只好你知我知。怕金笼鹦鹉能传怨。 
　　郞君自去邀韩相公。想必就到。我们一壁厢候他。〔生小生众作乐同上〕 

　　【海棠春】〔小生〕开林选胜贪游衍。着罨画楼台当眼。阴洞宿烟迷。曲槛余寒浅。〔生〕北斗城边。南山掌畔。承露金茎霄汉。〔合〕把酒送春归。万点春零乱。 
　　〔归国遥〕〔小生〕春欲暮。满地落花红带雨。〔生〕惆怅玉笼鹦鹉。单栖无伴侣。〔旦〕南望去程何许。问花花不语。〔贴〕早晚得同归去。恨无双翠羽。〔小生〕柳姬过来。见韩相公。〔旦〕相公万福。〔生〕柳娘子拜揖。这就是章台柳么。〔小生〕他久已深居。今特荐上客耳。〔生〕李兄。名园不殊金谷。丽人何减绿珠。仗此花神。愿得靑春无恙。白首同归。〔旦〕相公与郞君同心联璧。可参骑省之游。贱妾涩指缝丝。良媿石家之妇。〔小生〕叫乐人们承应。轻蛾拂席。柳姬把盏。〔众作乐旦送酒介〕 

　　【桂枝香】押帘银蒜。拂缨珠串。啼妆半贴钿蝉。手语斜飞金雁。看花期渐阑。花期渐阑。露条香溅。风心红绽在长安。人远天涯近。春归客路先。 
　　〔小生〕韩兄。你寒食佳篇。柳姬近来颇习。试歌侑酒。〔旦〕 

　　【北寄生草】催风雨愁中节怨。龙蛇原上田。那花飞细蕊胭脂绚。门垂御柳金丝颤。宫传蜡烛靑烟变。知何方火向客心然。便禁烟也不禁侯家宴。 
　　〔生〕李兄。绮庭玉树。声声自合鸾歌。绣幌金荃。字字偏谐凤律。不数四时子夜。绝胜举国阳春。〔小生〕小生手奉一巵。 

　　【桂枝香】风回雕扇。春催檀串。璇题梓泽高鶱。玉柱梁州低按。韩兄请酒。把金樽再拈。金樽再拈。羞蛾偷换。淸矑流盼。笑嫣然。引凤停歌拍。惊鸿试舞筵。 
　　柳姬。我久不见你舞了。好一折腰。试他垂手。 

　　【北对玉环带过淸江引】〔旦舞众合介〕碧玉珊珊。罗裳风外单。紫燕翻翻。纤腰掌上安。顿趾却仍前。回身断复还。飞雪流波。盈盈舒媚眼。余姿逸态张犹掩。障袂惊香散。急鼓会繁弦。白纻萦淸弹。乍犹矜忽如疑中似幻。 
　　〔生〕看他矫若游龙。超踰集鸟。春风香径。花前翠带从风。夜月红楼。树下霓裳出月。是好舞也。〔小生〕当直。把酒移到瑶光台。我们从金波桥过去。〔移席介合〕 

　　【烧夜香】金波荡影弄云鲜。织女桥回几曲联。洞口花源别有天。〔合〕别有天。邀客尽留连。向晚。扇月斜窥。绳河半展。 
　　〔到介生〕王孙别舍拥朱轮。〔小生〕不羡空名乐此身。〔旦〕门外碧潭春洗马。〔贴〕楼前红烛夜迎人。〔小生〕酒到。〔送生酒介〕 

　　【梁州序】瑶台新列。金波虹瞰。十二屛山不断。笼香拈翠。临春笑揽韶年。韩郞。你名士无虚。柳姬。你佳人独立。一个赤绳未系。一个玄的犹存。自合双飞。眞难再得。便相配偶。不必迟疑。〔指生介〕看你词华掞日。〔指旦介〕丽彩升霞。绝世俱堪羡。玉笙吹彻也会双仙。一任天风驾紫鸾。轻蛾掌烛。柳姬送酒。〔合〕然锦烛。开罗荐。把玄浆合卺频频劝。 
　　酒来。我代你们一祝。〔对天酬酒介〕祝此二人。佳期之后。天长地久。夫贵妻荣。期百岁结良缘。〔生〕李兄。他虽未抱衾裯。已在小星之列。小生后来乌鹊。敢分明月之栖。况你玉牒名流。合配金屛艳质。 

　　【前腔】〔指小生介〕天潢贵种。〔指旦介〕星桥仙媛。掩映金辉玉璨。丝萝乔木。根株岂合缠绵。〔小生〕咳。大丈夫相遇。杯酒间一言道合。尙许以死。何况一女子乎。〔生〕大德不报。知己诚难。安得复勤子之施。夺人之好。况我穷林赋鸟。幸舍歌鱼。涸辙波非浅。褰裳何处也隔蓬山。敢望文箫逐彩鸾。 
　　〔合前旦〕郞君。妾方待岁。不止周星。弄管持觞。旣免蒸梨之过。称诗守礼。何来唾井之嫌。 

　　【前腔】捧琼苏醉压银蝉。点松肪光飞玉茧。更沈香火底。秾李花前。〔小生〕柳姬差了。你就是仙女。也有个吹箫碧落。怕不做悔药靑天。〔旦〕可是嫦娥奔月。帝女乘云。觌面将人闪。〔悲介〕谩怜双笑也镜空圆。翠影羞窥旧舞鸾。 
　　〔合前贴〕姐姐他相女配夫。韩郞为君择妇。佳人才子。眞如二曜经天。吉日良宵。试看三星带月。 

　　【前腔】道新人琬琰名鑴。问才郞金华时彦。看花房低缀。黼帐高悬。郞君。这是推云出岫。掇月移宫。好事行方便。姐姐。今朝迁次也笑啼难。一曲离鸿杂引鸾。 
　　〔合前小生〕韩郞柳姬。你们当此星月之前。花烛之下。誓同结发。都莫负心。〔生旦拈香介〕 

　　【节节高】名香炷博山。瑞垆烟。〔拜天介〕深深拜发低低愿。凭天鉴。交颈鸳。双飞燕。春光到处常相见。风波纵有休轻散。〔合〕一日长安遍看花。管敎早晚魁金殿。 
　　〔小生〕苍头们。将鼓乐花烛。送到园中西洞房去。〔众行介〕 

　　【前腔】兰房笑语喧。拥婵娟。银缸隐见桃花面。香鬟乱。宝唾沾。灵犀泮。游蜂细簇幽黄淡。啼莺暗度惊鸿散。〔合前〕 

　　【尾声】铜龙午夜催银箭。障溶溶香氲梦暖。〔生揖小生介〕小生奉谢。〔小生〕意气相与。何所可谢。〔生〕你海样恩深石样坚。 
　　〔小生〕韩兄。三日之后。同柳姬到俺宅中。一言相吿。〔生〕领教。 

　　仙史高台十二重。　　　　巧将花木占春风。 
　　可怜今夜千门裏。　　　　银汉星回一道通。 
　　〔小生下生旦吊场介生〕柳娘子。向者紫陌闲游。红楼乍遇。山陂相隔。恐成千里之遥。蓬梗还逢。喜遂同根之愿。我想起当日呵。 

　　【啄木儿】纱窗倚。绣陌游。不是从前相识久。猛偷传一缕柔情。却空抛万种闲愁。想今生没路投机彀。东风怕不堪回首。可料浮槎替入舟。 
　　〔旦〕那日绿柳烟匀。纔堪系马。碧桃春老。似误停舟。将无永绝今生。何意为欢此夜。 

　　【前腔】瑠璃榻。翡翠楼。手卷眞珠上玉钩。掷年光几树杨花。跃春风甚处骅骝。记初窥薄怒頳相逗。将辞转盼精堪授。今日蒙羞载鄂舟。〔贴持烛上〕 

　　【三段子】绵藤话兜。算从前相思尽勾。香甜味投。趁新来风流上头。呀韩郞。你那得闲坐。〔生〕他防身宝袜牢牢扣。躭惊翠黛轻轻绉。兀那一段销魂乍喜乍羞。 
　　〔贴〕好不卽溜的相如。 

　　【归朝欢】留心的。留心的紧偎慢抽。姐姐。恰好处些儿着手。你们到要紧时莫丢了我。针和线。针和线计他引头。韩郞。你如今眞唤个章台折柳。姐姐。这替不得你的。你怕他待怎生。〔旦〕怕他灯前光眼将人■〈目留〉。床头絮语将人构。〔贴〕韩郞走来。我教你个七字经儿。〔引生携旦手介〕做道是软款温柔不识羞。 
　　〔生旦下贴〕他两个洋洋去了。却怎生发付我来。你看。 

　　春风拂槛露凝香。　　　　花烛荧荧照洞房。 
　　一样玉壶传漏出。　　　　南宫夜短北宫长。 

　　第十二出　译宾 
　　【夜游朝】〔净番将众上〕击鼓吹螺分别部。捧毡盘酥酪酣呼。飮马黄河。射雕赤岭。西日近长安何处。 
　　平沙落日大荒西。陇上明星高复低。孤山几处看烽火。战士连营候鼓鼙。自家吐蕃大将沙咤利的是也。蒙赞普擢我鎭守河陇。令严金箭。名缀银涂。近日来被唐朝哥舒翰攻拔诸城。尽收故地。郡浇河于积石。军神策于临洮。这国中苏毗强部。又以归降。封王赐姓。我想起那日磾辞胡助汉。由余从戎入秦。这都是用夏变夷。到落得画图标史。俺身留番地。心慕华风。愿备外藩。将称内属。且待俺部将乞力斤到来。把都儿们。唤乞力斤来帐中议事。〔众应唤介末乞力斤上〕鹫翎金仆姑。燕尾绣蝥弧。独立扬新令。千营共一呼。乞力斤见。〔净〕乞力斤。俺意欲散离戎部。归附唐朝。倘列雁臣。犹胜鸟使。你道如何。〔末〕大唐统接帝王。西戎亲本甥舅。合有金鹅之献。以代铜马之图。只是要力修表章。得预朝请方好。〔净〕俺正意如此。你听我道。 

　　【琐窗郞】喜天王抚有舆图。筑降城彻拂庐。和戎赐乐。拜表平胡。还呈玉马不劳银鹘。〔合〕试看他河源东注陇头路。随碣石片鸿度。 
　　【前腔】〔末〕望中朝紫气黄图。蚀星旄偃月弧。好敎簉鹭。莫耻垂狐。汉官今日威仪重覩。 
　　〔合前净〕俺一面修表。收拾玉带金皿。作贡献之物。劳你前去长安。〔末〕小将便须速行。此时长安已是三月了。 

　　秦中花鸟已应阑。　　　　塞外风沙犹自寒。 
　　夜听胡笳折杨柳。　　　　敎人气尽忆长安。 

　　第十三出　醳负 
　　〔小生上〕转知名宦是悠悠。分付空源始到头。待送妻儿下山了。便随云水一生休。俺一向不乐人间。意欲寻仙方外。只有柳姬。撇他不下。又已配与韩君平。前约他夫妇。三日之后。过俺宅中。早已着轻蛾请去。待他来时。这几十万家计。尽付与他。俺便飘然长往了。韩郞。韩郞。你怎知俺数十年前曾为名将。北征突厥。西讨吐蕃。后来却混迹屠沽。逃名花酒。到今日都似做一场大梦也。 

　　【双调北新水令】一生尘土梦初醒。几年来隐名留姓。乌飞和兔走。虎斗与龙争。谁是惺惺。百忙裏难提省。〔生旦贴上〕 

　　【南步步娇】晓帐沉沉茱萸冷。鸟唤东风醒。香肩并影行。一抺生烟。柳昏花冥。何处把车停。〔贴〕此间是李郞宅子了。试看人在瑶台境。 
　　〔见介小生〕韩兄。你们都来了。来得恰好。俺检点些小家赀。大约有数十万。家僮数百人。都已在此。今日就交付你们。俺从此逝矣。〔生旦〕呀。却为何这般说起。〔小生〕韩兄。俺与你都是英雄辈。一诺无双。不必再让。〔旦〕怎好受这许多。〔小生〕柳姬。你知俺是豪爽的人。怎做得守钱的虏。年来费用。其实不多了。 

　　【北折桂令】则空怜一事无成。尽家缘一诺都倾。稳趁着一介书生。今日这绣户银屛。鸦靑兽锦。婢织奴耕。一任你支分管领。伴他们袅娜娉婷。早成个锦片前程。〔生〕李兄纵要寻仙。再住几时。去未迟也。〔小生〕迟了迟了。俺可待无钱断酒。折末也垂老修行。 
　　【南江儿水】〔生〕一片英雄气。三年客旅情。疎财仗义交曾订。李兄。我那件不受你惠来。骑来匹练穿花影。偎将双袖临妆靓。况复倾家相赠。三匝堪栖。到敎你南枝孤另。 
　　〔小生〕韩兄。你道俺仗这几贯腐物了。你听俺道。 

　　【北雁儿落带得胜令】俺也曾脚蹬将日窟平。俺也曾手撼得天关应。俺也曾指河山带砺盟。俺也曾驱虎豹风云阵。〔生〕原来李兄身曾为将。到头来却何如。〔小生〕到头来长揖谢公卿。暗妆孤花柳情。打灭下粗豪性。做幽居不用名。〔旦〕你如今却又怎生。〔小生〕盈盈。渐白发飘明镜。泠泠。我则待驾鸾骖上玉京。驾鸾骖上玉京。 
　　【南侥侥令】〔旦〕佳期空自定。别恨转多萦。纵有日相邀云路迥。料环佩只空归月下声。 
　　【北望江南】〔小生〕呀。你子道环佩只空归月下声。谁待会到蓬瀛。可知那飞梭日月一棋枰。更茫茫欲海几千层。俺虚飘飘此行。虚飘飘此行。甚的是东风回首不堪情。 
　　【南园林好】〔贴〕听金鸡云中共鸣。看靑鸟筵头共行。郞君。轻蛾虽则婢子。性亦有灵。愿傍着蓬山芝岭。随子晋学吹笙。捣灵药兔长生。捣灵药兔长生。 
　　〔小生〕轻蛾肯从我去么。你纵不是仙才。亦非凡骨。好做个秦宫毛女。梁家玉淸。数年之内。到是你先会俺哩。〔贴〕郞君此去。云水浮踪。虽无定所。蘧庐寄迹。亦在何方。〔小生〕俺多在终华二山了。 

　　【北沽美酒带太平令】莲峯矗紫阁横。莲峯矗紫阁横。仙露掌白云庭。〔生旦悲介〕你定要去了。相见之期。今生未卜。待将一杯。渭城相别。〔小生〕这杯酒殷勤唱渭城。叠阳关你送行。正垂柳怨靑靑。俺此去呵。早除却花魔酒病。惯闻他鹤唳猿声。守淸夜药垆丹鼎。张碧落粉图霞■〈巾登〉。你呵若问俺今生。试听一待满千龄再经。呀怕难寻旧家门径。 
　　俺就此去也。仰天大笑出门去。却伴靑霞入翠微。〔下旦〕他就长揖而去。你何不追及。还让与他。〔生〕不是。此豪达者。适已备言之矣。勿复致谢。我想起人生呵。 

　　【南尾】风花聚散眞无定。〔旦〕忆岁岁王孙草色靑。〔贴〕空掷下千金结客名。 
　　〔旦〕相公资用颇给。家室有人。日月蹉跎。功名在意。〔生〕天子行幸将归。尙须春试。礼部侍郞杨渡。他常知我才名。至期自当努力。 

　　人无回意似波澜。　　　　琴有离声为一弹。 
　　纵使空门再相见。　　　　还如秋月水中看。 

　　第十四出　逆萌 
　　【北点绛唇】〔净安禄山众军引上〕掌握河山。部兼蕃汉。鸿图建。地覆天翻。稳坐那黄金殿。 
　　营州少年厌原野。狐裘蒙茸猎城下。虏酒千锺不醉人。胡儿十岁能骑马。自家东平郡王安禄山的是也。俺本营州胡人。姓康。名轧荦。幼蒙张守珪养为己子。后来累官做平卢节度。兼柳城太守。天宝初年。入朝称旨。唐天子坐俺金鸡大障。起第京师。又拜杨贵妃为儿。出入宫掖。卽今总领范阳三道。进封东平郡王。恩宠极矣。想起俺生多异相。难道只位极人臣。况且那海内无兵。朝中多故。正是天与不取。反受其殃。俺帐下番汉各兵之外。又有那契丹曳落河八千人。家奴善弓矢者数百人。日前曾遣人筑雄武城于范阳之北。又遣人买锦绣数万。以佐军赀。想俱完备。叫曳落河。你们近来勇力何如。俺指日就要渡河入洛了。〔众〕大王听禀。〔外〕 

　　【浪淘沙】一鼓奋争先。帐卷胡天。黄河似带可投鞭。管取军威如破竹。飮马三川。 
　　〔净〕家奴等。你们近来弓矢何如。〔末〕 

　　【前腔】破的听鸣弦。一箭双穿。惊鸿虚发下平原。管取射人先射马。七札谁坚。 
　　〔净〕叫筑雄武城的。那城果是何如。〔小生〕 

　　【前腔】千仞看高骞。雉堞言言。秦城北斗料空传。管取金汤成保障。百万当关。 
　　〔净〕那羣贾们。前买的锦绣服色何如。〔丑〕 

　　【前腔】霞■〈毛叠〉共霜毡。日耀云鲜。戎衣一着白旗悬。管取春温如挟纩。组练三千。 
　　〔净〕你们成功之日。都有重赏。〔众谢介净〕数日前何千牛与俺说。平卢一带。虽则属俺节制。那侯希逸是个不良的人。倘或俺直入中原。哥舒翰提潼关之众。以冲其前。侯希逸统河北之兵。以蹑其后。却不做腹背受敌。进退无门。俺已命高尙修一书。遣中人韩朝扬去说他连和便了。 

　　昼暗狐狸得势。　　　　天阴魑魅持权。 
　　不能流芳百世。　　　　亦当遗臭万年。 

　　第十五出　逢世 
　　【一翦梅】〔旦贴上〕胪传三殿日华重。满眼英雄。谁识英雄。〔贴〕花明十里晓烟笼。满眼春风。谁领春风。 
　　〔小重山〕〔旦〕正是神京烂熳时。羣仙初折得。上林枝。乌巾白纻最相宜。精神出。御陌袖鞭垂。〔贴〕柳色展愁眉。管弦分响亮。探花期。光阴占断曲江池。〔合〕新榜上名姓彻丹墀。〔旦〕轻蛾。韩郞今日裏南宫引奏。北阙敷言。不知他文福何如。〔贴〕姐姐。相如献赋。犹幸同时。主父陈书。方嗟见晚。你也曾说来。似韩郞才貌。那得长贫贱么。少刻就有佳音了。〔旦〕说便这般说。你见那显达的。几个有才貌来。我想此时呵。 

　　【赏宫花】桃花浪融。风雷百道通。乘流妨点额。一跃可成龙。〔合〕但愿泥金飞喜信。应知剖璧遇良工。 
　　〔末上〕才子已为金殿客。好音速报玉楼人。报夫人。相公喜得高第了。〔旦〕奚奴。你见谁来。〔末〕小人亲在午门外见来。只有俺相公年少。主上赐名探花。使特敕京兆府。仪从鼓乐送归第里。〔旦〕他如今在那裏。〔末〕如今赴琼林宴。到曲江题名去了。〔旦〕你还去接相公。〔末〕小人就去。曲江院裏题名处。十九人中最少年。〔下贴〕 

　　【前腔】芙蓉紫宫。春光醉九重。祥云看五色。女壻近乘龙。姐姐。你好喜了。〔旦〕也只偶然。何足为喜。时世人得个科名。便似做惊天动地。着甚来由。〔合〕已见泥金飞喜信。眞敎剖璧遇良工。 
　　〔旦〕你且去排个夜筵。待相公回来作庆。〔贴〕知道。阙下开金榜。闺中肆夜筵。〔下生冠带众仪从鼓乐上〕 

　　【黄龙衮】宫袍柳色浓。宫袍柳色浓。乌帽花枝重。簇出神仙左右飞鸾凤。〔合〕天门日拱。香街绣拥。夸得意。马蹄归。东风送。〔生〕劳列位了。〔众〕夸得意。马蹄归。东风送。 
　　〔下见介生〕独受主恩归。〔旦〕当朝似者稀。〔生〕玉壶分御酒。〔旦〕金殿赐春衣。相公。你遇主已收东箭。许身好比南金。幸无一第为多。须要孤忠自献。〔生〕小生偶膺凤举。夫人与有鸾封。愿致警于齐风。得倾心于尧日。 

　　【大圣乐】大罗天蕊榜朣胧。奏芳名禁籍通。凌云一赋龙颜动。歌湛露荷天工。只今那琼林赐出皇风重。准备你玉殿新颁紫诰崇。〔合〕鸡鸣可讽。好趁取金门待漏。长乐闻钟。 
　　【前腔】〔旦〕羡才华锦绣蟠胸。策临轩过贾董。箫韶奏引虞廷凤。看咫尺觐重瞳。分明是连枝红杏依云种。还効那一点丹葵捧日忠。 
　　〔合前〕相公。可惜李郞不见你有今日。〔生〕我正此念他。只是他已尘垢浮名。糠粃浊世。看着我们。就如浮沤在海中。鹓雏视腐鼠了。〔旦〕正是。早已命轻蛾设宴后阁。且自少叙一回。 

　　万年枝影转斜光。　　　　三道先成君激昂。 
　　谷永直言身不顾。　　　　郄诜高第转名香。 

　　第十六出　拒间 
　　【挂眞儿】〔外侯节度末许俊引众上〕笑谈功成膺上赏。藉王灵捍御边疆。〔末合〕燕寝香凝。平安火报。好图取文修武讲。 
　　〔外〕分阃仍推毂。援桴且训车。风扬旌斾远。雨洗甲兵初。许虞侯。俺在此节鎭数年。所喜胡尘不动。日羽停飞。苔卧绿沈。花明画戟。此皆主上之威。及诸将校之力也。〔末〕许俊闻得安禄山招军买马。积草储粮。又闻得多进骆驼犬马。以蛊上心。日前献媚玉乐器。以谄妃子。眞个是狐媚方深。豕心难化。肘腋之变。只在旦夕了。〔外〕他必有细作往来傎候。俺们须要谨防。〔末〕有如高见。〔丑中官韩朝扬上〕曾盗张仪璧。还装陆贾金。悬河吾有口。篡位尔何心。自家中人韩朝扬的便是。领俺东平王之命。来说平卢侯节度。定约连兵。共举大事。此间是他辕门了。牙门官可通报。东平王有使人在此。〔报介外〕我们方纔议他。却好就有人来。着他进见。〔丑〕中人韩朝扬见。〔末〕你是东平王差来的。有书么。〔丑〕先曾有书。生怕军情漏泄。遣小官口代天言。〔外〕怎么叫做天言。大意何如。〔丑〕大意欲兴晋阳之师。以淸军侧之恶。元帅若能互相掎角。效力櫜鞬。则天下不足平矣。〔外〕差了差了。当今天衢淸朗。社稷灵长。女谒虽行。王纲犹振。何损桓公之霸。敢借晋阳之名。俺说你那禄山呵。 

　　【八声甘州】三方保障。似羣星拱北。睿日当阳。〔丑〕俺大王功高赏薄。以此不安。〔外〕天恩浩荡。怎做得反戈相向。〔丑〕他有这般勇略。怎肯置身人下么。〔外〕他噬人乳虎威难抗。似负主饥鹰饱卽扬。〔丑〕古今霸王之主。也都是及时成功。〔外〕哎。他已封东平王了。试详。少甚么列土分王。 
　　【前腔】〔丑〕腾骧。兵强马壮。要亲提霜甲。一扫天狼。〔外〕他自作孽罢了。怎的污及于我。〔丑〕辅车相仗。况总是楚弓得丧。〔外〕他旣废人伦。又昧天道。〔丑〕元帅。你要问天道么。那气占沸粉晨空望。月晕围参夜少光。〔外〕便是霸王之业。岂就容易成得。〔丑〕诚量。管敎成定霸图王。 
　　〔末〕中官。俺元帅呵。 

　　【前腔】忠良。金符玉帐。看妖摧太白。士列中黄。〔丑〕唐家多少功臣宿将。有甚明白处。贤劳鞅掌。怕不做鸟尽弓藏。〔外〕唗。闲说。我从军白发三千丈。报国丹心一寸长。〔丑〕你若不见从。他一定移兵相击。怕当他不过哩。敢当。定须敎斩馘擒王。 
　　【前腔】〔外〕猖狂。阴谋妄想。看鼎鱼暂息。幕燕终亡。〔丑〕识时务者为俊杰。请元帅三思。云移日荡。笑当车怒奋螳螂。〔外怒介〕唗。这厮好无状。叫羣刀手推出辕门袅首示众。〔众应绑丑下末〕元帅。这厮斩讫。贼必先加兵我了。这相持势已拚鹬蚌。一战功须净犬羊。〔合〕誓当。取前茅讨贼勤王。 
　　〔外〕许虞侯。俺如今幕下少人。闻得金部员外韩君平。文武兼资。才力俱壮。遣人去长安把禄山反状奏闻。就辟他为书记。〔末〕如此极好。 

　　家散黄金詶士死。　　　　身留一剑答君恩。 
　　渔阳老将多回席。　　　　鲁国诸生半在门。 

　　第十七出　言祖 
　　〔丑童子上〕〔集句〕花气浑如百和香。不辞啼鴂妬年芳。楼台深锁无人到。绿树阴浓夏日长。俺是韩相公家小园丁。相公官授金部员外郞。夜来入直去了。今日是赐沐之期。分付俺在此打扫园亭。你看这烟中蝉咽凉柯。燕雏午幕。新桐飮露。密柳眠风。却就是初夏景象。俺打扫已毕。待相公回来。与夫人到此。尽着他春宫秘戏。眞可爱夏阁微凉。呀。只见那轻蛾姐也走来了。我且闪在左厢。看他说甚。〔做虚避介贴上〕 

　　【驻云飞】玉树琼葩。帝苑春来第一家。这园中春去夏来。又是一般了。朱果累累亚。荷叶些些大。〔内鸟鸣介〕嗏。何物叫喳喳。〔做打鸟介〕把靑梅闲打。原来是一个鹊儿两个鸦儿飞去了。我想那乌鹊也会塡桥。织女一年一度。谁似我们。纵有乌鹊塡桥。织女还空踏。〔丑出介〕我是牛郞你是他。〔贴〕呸。谁是牛郞谁是他。 
　　这小厮。你是牛郞。可曾沾一滴天河水儿。〔丑〕你那天河水。赐我一滴儿。也是你阴隲。〔贴收介〕一滴何曾到九泉。〔丑〕你就骂我。又说起诗来。我唱一个曲儿赠你。〔贴〕使得。〔丑〕 

　　【北淸江引】小梅香百样相勾搭。眼挫将人抹。筵头谎没查。櫈角忙凹轧。几番儿眼巴巴想着那光踢遢。 
　　〔贴〕这小厮到会抓人痒处哩。我也唱个曲儿赠你。〔丑〕也好也好。〔贴〕 

　　【前腔】小哥哥后庭花早发。背地和人刮。好处把头抓。忍处将胸掐。几番儿吹地灰坌得双眼瞎。 
　　〔丑倒地哭介〕你赃污我。我死了。〔贴〕痴孩子。你起来。我打桃子你吃。〔丑〕要你吃半个。我吃半个。〔贴〕你还要啖我以余桃哩。〔旦内叫介〕轻蛾。天色大晓。把银缸灭了罢。〔贴〕夫人来了。〔丑慌下旦上〕 

　　【驻云飞】帘幙重遮。破晓膏凝髻半髽。春与东风嫁。梦怯余寒压。嗏。画省正随衙。待归来花下。相公此时还不见回。〔做弄花介〕只把细蕊轻挼。立倦秋千架。耳听鸣珂眼盼他。〔内马鸣介〕相公回也。去看茶来。试听鸣珂管是他。〔贴下生冠带末仆随上〕 

　　【驻马听】下直金华。紫马春残踏落花。当直的。把朝衣解去。〔末应解衣下生〕我方乘月出朝。到家却早见日了。只见星移阁道。月转勾栏。日动窗纱。〔进见介〕夫人。你晓妆毕了。〔旦〕鬓儿好么。〔生〕那流波入鬓向人夸。〔生〕你为何双眉未画。〔旦〕留待君归。作京兆故事。〔生〕我与你画。〔画眉介〕远山横黛邀郞画。〔抱旦介〕试约裙靫。趁背人深处妆初罢。 
　　〔旦〕这是甚样子。可象个官人们么。〔生〕依你说。纱帽到会俗了人。〔贴上〕逢时方燕喜。退食且从容。相公。夫人。茶来了。〔旦〕我们去园子边行行。〔同生行介〕 

　　【前腔】景湛淸华。问信风吹到楝花。可是南熏渐引。嫩紫轻淹。慢绿交加。〔生〕穿着这洞过去。〔做穿洞旦整头介〕低穿花洞翠翘斜。〔生〕天气乍暄。待脱衣着。〔脱衣介〕半褰萝薜絺衣挂。昼永无哗。正困人天气莺啼罢。 
　　〔住介旦〕轻蛾。可将酒移到水楼上去。〔贴应介〕楼似阳台上。池如洛水边。〔下旦〕相公。妾有一言。愿效左右。〔生〕试说何妨。〔旦〕荣名及亲。昔人所尙。岂宜以濯泥之贱。稽采兰之美乎。日器具资用足。以俟君之来也。〔生〕夫人。桑梓久违。扮楡系念。无奈春光殢客。难教秋气将归。〔旦〕我和你俱系少年。为欢有日。请无内顾。决意前行。〔生〕如此再当卜日起程。〔末上〕西羌荣汉将。白起佐军威。相公。那安禄山意欲谋反。使人去说平卢节度侯希逸。侯节度斩了来使。奏闻圣上。要请相公为书记。圣上就着相公去参他军事。因便体察安禄山反状。卽日就要动身了。〔生〕呀。如何是好。你可去打点行装。领着随行军校。都到靑门外俟候。〔末应下旦〕相公。方言昼锦。又历星轺。却不是两得其便。大丈夫正当立功边陲。安可系情儿女。你此去呵。 

　　【胜如花】淸和近。紫塞赊。一路烟花飘洒。道参军妙算前筹。管成功先声震瓦。妾有玉剑一口。赠君佩之。〔送剑介〕赠玉剑莲花妆靶。〔合〕理愁踪纷然似麻。问来期还当及瓜。白艹黄沙。指长安日下。盼不到片心无那。好翩翩结束辞家。懒翩翩结束辞家。 
　　〔生〕我此番虽属壮行。终多别恨。想我与你呵。 

　　【前腔】连枝树。并蒂花。衬着风流俊雅。是谁敎荡子从军。虚撇下嫦娥守寡。我把别物来赠你。也都是闲。只有这帕上几点眼泪儿。是痛肠中出的。〔出帕拭泪介〕赠泪点传情罗帕。 
　　〔旦〕轻蛾。置酒到靑门外去。〔内应介旦〕相公。送你到靑门外别者。〔合前末持冠带贴持酒上〕功名万里外。心事一杯中。〔末〕相公。冠服在此。〔贴〕夫人。酒在此。〔旦〕黄云断春色。画角起边愁。不识阳关路。新从定远侯。古今送别。多唱阳关。我便歌阳关送酒也。〔送酒介〕 

　　【榴花泣】阳关一曲。幽恨写琵琶。〔悲介〕和泪雨注流霞。魂随芳艹遶天涯。似东西沟水争差。〔生〕适方何等慷慨。到如今也泪下了。〔旦〕蝉联岁华。怕游丝到处将春罣。闪孤眠帐额芙蓉。可重逢人面桃花。 
　　〔生〕听你的歌儿。虽是娇娇滴滴。多少切切凄凄。正是思声应带别。声断似兼秋。岐路风将远。关山月共愁。古今边塞多唱关山。我也歌关山一曲。劝你一杯。〔送酒介〕 

　　【前腔】关山一曲。万里逐轻车。看折柳听吹笳。离肠枨触断无些。怎支吾一捻香娃。红颜自嗟。怕行云早趁东风化。倘相逢肯咏蘼芜。或归来好觅菱花。 
　　〔旦〕归觅菱花。莫不是徐德言与乐昌公主么。你不须过虑。自后妾当罢妆。一意相待。 

　　【急板令】断冰弦鸳鸯柱斜。减香肌茱萸带赊。〔生〕你决不要消瘦了。〔旦〕我还有几句话祝付你。你奉使乘槎。奉使乘槎。只恐白碛沙寒。绿鬓霜华。龙剑休离。貂锦时加。〔合〕从今去出塞还家。张大纛拥高牙。〔生〕 

　　【前腔】想鼓鼙渔阳几挝。料王师出征有嘉。我不久就回。少要想忆。且休敎忆咱。休敎忆咱。此时天气渐暑了。办取透骨龙绡。拭汗蝉纱。若到秋来呵。玉琬双缠。宝褋交叉。〔旦〕我还送你一程。到渭河相别。〔行介〕从今去出塞还家。张大纛拥高牙。 
　　〔生〕临河濯长缨。〔旦〕念子怅悠悠。〔生〕行人怀往路。〔旦〕何以慰我愁。〔末〕已到渭河。相公行了罢。 

　　【一撮棹】垂柳渡隔水促骄騧。〔贴〕日色将晚。夫人别了罢。桑柘影依。斜日数栖鸦。〔生旦拜介生〕我们就此别了。尊前路室迩处觉人遐。〔旦〕红愁并绿惨镜无华。〔合〕淸秋裏思归似边马。飞梦也一点暮云遮。〔众捧勑旗队上〕万里鸣刁斗。三军出井陉。小的们随老爷去河北。在此久等。〔生〕叫捧勅官先行。众军校们照队前进。飞梦也一点暮云遮。〔下〕 

　　【尾声】〔旦〕那临邛驷马车高驾。〔贴〕看谕蜀争传司马。〔丑军官上〕韩爷差小官拜上夫人。请就回车。〔旦〕拜上韩爷。边庭之事。务必留心。不须念我。〔丑应下旦〕拚白首文君不怨他。〔下〕 


　　第十八出　悟眞 
　　〔外道妆张果上〕紫烟衣上绣春云。靑隐山书小篆文。明月在天将凤管。夜深吹向玉宸君。吾乃九霄仙伯张果的便是。生本尧时。历经唐代。名题仙籍。职掌天曹。寓身汾晋之间。栖志蓬瑶之上。三晨默运。邢和璞不见其形。万劫常通。师夜光莫穷其算。放驴曾戏朝元殿。眞看挥手如神。骑驴每过赵州桥。须信回头卽道。俺一向隐在中条。这几时云头起处。望见那长安城中。有个李王孙。原系仙都散吏。到今来谪限将满。功行未圆。他已弃家到此。指点他去西岳华山金天部下修眞炼性。又还须虔诚度物。来往人间。方可上升。复归本位。且分付山神土地。多设魔难。试他一番。正是欲寻仙路近。须办道心坚。〔下小生李王孙道妆上〕生在儒家遇太平。繁缨重滞布衣轻。谁能世上争名利。臣事玉皇归上淸。自家李王孙。弃家求道。云游到此。闻得那通玄先生张果。向隐中条。意要访他。一路来千峯蔽日。万嶂凌云。或闻牧唱樵歌。只有兽蹄鸟迹。这是中条山了。呀。忽律律的无影无形。半明半暗。好一阵怪风也。〔做虎上叫舞介〕呀。却原来一只金精白额虎来了。怎生是好。 

　　【刬锹儿】凄凄树杪风生雾。萧萧岭外日临晡。中途乍逢虎。惊魂半无我闻昔人投岩喂虎。不过为道。还向前去也。则凭他张牙怒呼。摇头肆舞。访道投岩。拚敎喂汝。 
　　〔虎舞下小生〕谢得灵圣。虎到去了。呀。又见那阴云四合。腥风满耳。却为何来。〔净丑二鬼上叫舞介生〕呀。是山中神鬼都来了。怎生的好。 

　　【前腔】三头六臂神惊顾。朱睛绀发鬼羣趋。冥冥望难数。纷纷载车。我闻山鬼伎俩有尽。至人不闻不见无穷。也则凭他穿林乱呼。吹灯暗舞。秉正驱邪。须敎任汝。 
　　〔外张果上鬼惊下〕李生。你来了么。要寻通玄先生。则我便是。〔小生拜地介〕旣蒙圣恩。使弟子枯骨复见光明。刻骨铭心。愿随云驾。〔外〕李生。你道心虽固。仙骨未全。更须炼性修眞。还要虔诚度物。〔小生〕愿赐一言。终身佩服。〔外〕你试听者。夫大道守眞。三品为则。以一为度。以正为德。子能知道。万事将毕。〔小生〕敬领眞言。〔末金童小旦玉女持节众作乐上〕云卧留丹壑。天书降紫泥。〔见外介〕羣僊已集蓬莱上宫。请先生赴天池会。论五元眞人神游记事。〔外〕如此俺就去也。〔众行介合〕 

　　【江头送别】鹅笙导。鹅笙导。妙音低度。蜺旌送。蜺旌送。庆云深护。〔小生〕弟子拜送。〔外〕还有两言。你再听者。待后应验。又来访我。〔小生〕弟子愿闻。〔外〕遇华则止。遇侯则行。后会有期。珍重珍重。〔众行介〕不久洞天还重聚。管有日扈驾玄都。 
　　〔外末小旦先下小生〕你看玉盖金铃。朱裳翠佩。乘云西去。冉冉如飞。〔望介〕 

　　【前腔】飞鸾御。飞鸾御。月中归去。飞凫望。飞凫望。道傍空竚。只恐洞天难重聚。可有日侍宴仙都。 
　　俺本意要往终南太华。今日先生说遇华则止。一定是华山了。又说是遇侯则行。这却不晓其意。想后必有验处。闻得华山是金天氏所掌。云台道观。好生灵异。俺须索那裏去也。 

　　得道从来相见难。　　　　又闻东去幸仙坛。 
　　先生去后身须老。　　　　乞与贫儒换骨丹。 

　　第十九出　发难 
　　【梁州令】〔净安禄山末丑二将众卒上〕雄兵百万拥天骄。骤胡马风飙。初颁正朔是燕朝。〔合〕铙鼓奏。金镫响。宝鞭敲。 
　　鸾旗掣曳拂云回。羽骑骖驔蹑影来。隐隐骊山云外耸。迢迢御帐日边开。俺安禄山做了大燕皇帝。今日新坐朝堂。随驾官。拿平天冠朕戴。〔戴冠介〕这冠戴得不自在。御制几句来赞他。平天冠。平天冠。压得头痛眼又酸。有朝打碎天灵盖。要做光头其实难。〔末〕好一个服周之冕。〔净笑介〕这是秀才官。只有那四书学问。拿衮衣来朕穿。〔穿衣介〕衣上花花斑斑。是甚东西。〔末〕是虞廷十二章。〔净〕这衣穿得不自在。也御制几句赞他。十二章。十二章。鲍老当筵笑郭郞。若教鲍老当筵舞。舞袖郞当转更长。〔末〕又道是服之不衷。〔净笑介〕这官儿搊来搊去。还记得左氏摘奇。且休闲说。俺旣登宝位。速传羽书。以讨杨氏为名。河北之地。望风瓦解。如今先下东都。长驱西入。百万江山。在吾掌握矣。〔众〕就此起兵前去。〔行介净众〕 

　　【四边静】横行铁骑如风扫。飞虹亘天眇。万垒肃弓刀。连营列鱼鸟。〔净〕你看这洛阳地面。人不知兵。势犹卷箨。好喜好喜。〔合〕黄河可超。中原直捣。歌舞入长安。龙文紫宫绕。 
　　〔净〕将校们。此去潼关。是长安要隘。闻得哥舒翰鎭守。他只欺吐蕃部落。怎当得我的前锋。不日就攻破了。 

　　【前腔】潼关百二当秦表。泥封料难保。帐月宿鸣雕。城云集乌鸟。〔合前〕 

　　秦中自古帝王州。　　　　万里风烟接素秋。 
　　花萼夹城通御气。　　　　芙蓉小苑入边愁。 

　　第二十出　焚修 
　　〔老尼上〕名门利路两何凭。百岁风前短焰灯。只恐为僧心不了。为僧心了总输僧。自家法灵寺老尼悟空是也。俺自到这寺中。白马驼经。黄龙说法。禅心久定。僧腊已高。当此长夏淸闲。且自安禅打坐。正是白日无来客。靑山独坐禅。〔坐介净丑二小尼上〕心将流水同淸净。身与浮云无是非。呀。师父又在此入定了。我们且试他一试。〔净〕我做个白衣大士。我是白衣大士。你那老尼姑法行虽全。宿缘犹在。下界固然扰扰。西方也只漫漫。此间最近渭水。可去寻八十岁的姜太公。结本来之眷属。完未了之姻亲。〔丑〕我便做鸠摩罗什。那老尼姑听者。我是鸠摩罗什。偶有欲障。必须妇人。天帝勑我与你一交。就生二子。〔合笑介〕弄得他好。〔老尼醒介〕徒弟那有。〔净丑〕徒弟在此。等师父出定。〔老〕我心已如死灰。何以革囊见试。定是你这两个摇桩做鬼了。〔净丑〕师父不要骂。动了嗔心。要变白蟒哩。〔老〕好两个佛口蛇心。你且去殿上伺候。怕有客来。好生支应。或是女郞。我也与他相见。〔旦贴上〕 

　　【玩仙灯】楼阁丹靑。祗苑半开苍岭。〔贴〕试看花雨长明。幡风飘影。〔合〕峯云堪荫。犹喜火龙初瞑。 
　　〔旦〕十里松萝映碧苔。〔贴〕一川晴色镜中开。〔旦〕遥闻上界翻经处。〔贴〕片片香云出院来。夫人。这是法灵寺。早有小尼相候了。〔净丑接介旦〕令师在么。〔净〕待我去报师父。柳娘子们在此。〔老出见介〕何缘莲驾。下及花宫。〔旦〕专待淸谈。兼伸私祷。〔老〕李王孙一向好么。〔旦〕王孙弃家访道了。弟子已嫁与韩君平。他叨领科名。官授金部员外。参军河北。我们到此烧一炷香保佑他。〔老〕原来恁的。老僧全然不知。请到殿上。〔旦〕相去咫尺。兀自不知。〔行介〕家住城南杜曲傍。〔贴〕两枝仙桂一齐芳。〔老〕山僧都未知名姓。〔净丑〕始信空门意味长。〔老〕这是大雄宝殿。夫人拈香。〔旦拜介〕长安善女柳氏。顶礼诸天。 

　　【亭前柳】娇壻是韩翃。画省署高名。他如今呵。过家休汝骑。出塞佐戎兵。〔合〕试凭金粟如来证。供养香灯。愿归早与功成。 
　　〔贴〕轻蛾也烧一炷香。我相公与夫人呵。 

　　【前腔】连理共枝生他如今去了。比目却单行。旧人妨薄幸。短梦悔多情。 
　　〔合前末仆上〕纔趋骠骑府。又到梵王宫。俺是沙府中院子。奉老爷命。赉一炷香到这法灵寺来。此是山门下了。有人么。〔净〕沙大叔何来。〔末〕且见你师父。〔见老介〕老师父。俺老爷前因太奶奶病。许下本寺香愿。如今全愈。因往陇西巡边。不得自来。着我代还。〔老〕大叔请殿上拈香。〔末拜介〕 

　　【前腔】珠藏普光明。宝筏度迷津。主人骠骑大将军沙咤利。因母太夫人有疾。全仗圣力。得保平安。树萱怜半萎。说果借重荣。〔合〕试凭金粟如来证。供养香灯。愿离障保遐龄。 
　　〔背介〕老师父走来。有句私话。这几位娘子。也是烧香的么。〔老〕便是。〔末〕前日老爷托老师父寻个房中人。只说没有。似这娘子。再要怎生好。〔老〕他是韩员外家柳夫人。因家员外远出。到此烧香。京城女子。那裏有这般好的。法灵慧月陪大叔茶堂吿茶。〔末〕俺就回去。及此烟霞暮。相看复欲归。〔同净丑下旦〕这是那家。〔老〕这是沙将军府中人。将军常托我觅个专房。我出家人。且他太奶奶好不利害。那管这闲事。〔旦〕轻蛾。前日我家的马。说卖与沙府中。敢就是他。〔贴〕多便是了。〔老〕夫人。请方丈闲话。〔旦〕弟子一语。请印大师。比如一切有为。何为正法。三千大界。何界安身。〔老〕夫人。是身非身。是法非法。三千大界。尽属恒沙。一切有为。皆如幻泡。试观见在。便见来生。〔旦〕多承指教。弟子言下有悟了。〔老〕你看这世上人呵。 

　　【玉胞肚】尘踪难定。总虚花劳劳此生。〔贴〕夫人。这寺中分外淸凉。〔老〕乍消炎大地淸凉。暂栖禅别界空明。〔旦〕我们今日到此。也是前因。〔老〕谁从药树解经行。人在莲台第几层。 
　　夫人到禅堂一游。从西廊去静些。 

　　【前腔】〔旦〕西廊人静。转东厢禅堂半扃。〔贴〕是甚么香得好。〔旦〕是旃檀触鼻幽香。〔贴〕堂外海榴花开了。〔旦〕正榴花照眼分明。〔老〕那松下是翻经台。〔旦〕千株松下两函经。云在靑天水在瓶。 
　　〔贴〕夫人。天色已晚。上车去罢。 

　　【前腔】忙寻归径。映斜阳浮图半倾。听鸣蝉隔水堪悲。看栖禽着树犹惊。〔旦〕大师。就此相别。〔老〕夫人请退。〔贴〕却早月又上了。一方明月可中庭。遥向淸峯礼磬声。 
　　〔老〕夫人。前时相公常到荒山。〔贴〕那玉合儿也在此与我。〔老〕但愿相公早早荣归。再与夫人随喜。 

　　东岩月在僧初定。　　　　南浦花残客未回。 
　　为是仙才登望处。　　　　临岐终日独徘徊。 

　　第二十一出　杭海 
　　【神仗儿】〔生冠带持节领众军上〕行边列队。行边列队。飞尘叠骑。叹关山迢递。随处烽烟四起。衔玉命。下彤墀。满目悲生事。因人作远游。西征问烽火。心折此淹留。自家奉命参军平卢。兼访范阳消息。谁知安禄山果然反了。先收河北。直破东都。况我家在淸池。料他松菊之闾。都成荆棘之地。侯节度又拔兵从海上去了。我旣已许国。安得顾身。只索速追向前去。衔玉命。下彤墀。〔下外侯节度末许俊并戎妆领军上〕 

　　【前腔】流星举燧。流星举燧。愁云曳斾。渡残兵辽水。三北还期雪耻。呼左袒。振前绥。一望幽燕隔。何时郡国开。东征健儿尽。羌笛暮吹哀。许虞侯。你看反了安禄山这厮。河北一带。尽为贼有。俺且拔兵到此。以避其锋。前去辟韩员外为书记。又不知可来否。如今意欲泛海。竟至靑州。你道如何。〔末〕主师。此去借淄靑之师。控江淮之阨。再图一举。可保万全。〔外〕如此便从海路去。呼左袒。振前绥。〔生领众军追上〕衔玉命。下彤墀。 
　　〔遇介末〕后来官长是谁。〔生〕韩翃奉诏参军。〔末〕启主帅。韩员外到了。〔外〕快请相见。〔生外拜介外〕久沃兰芳。幸披芝宇。〔生〕忝参莲幕。自媿蓬枢。〔末〕参军拜揖。〔外〕这是虞侯许俊。〔生〕虞侯。你名在五陵豪侠之雄。〔末〕员外。你诏从三殿。文章之伯。〔外〕韩参军。贼党纵横。驿途劳险。〔生〕特由间道。追及前麾。〔外〕许虞侯。你可从陆路潜行。探取靑州事体。到海岸来相会。俺们祭过海神。就开舟了。〔末〕小将卽行。主帅前途保重。正是沈牛答云雨。如马戒舟航。〔下外〕韩参军。俺差人去看海上水势。想必回也。〔小生军校上〕之罘思汉帝。碣石想秦皇。禀爷爷。海势极平。不必过虑。〔外〕怎见得。〔小生〕小的道来。〔临江仙〕万顷沉沉铺玉镜。水天上下争光。文沦细縠引波长。雨师尘欲洒。风伯势先降。〔外〕怕有甚水怪么。〔小生〕海若天吴俱遁迹。金台绛阙微茫。〔外〕如今就可行舟么。〔小生〕就教一苇定堪杭。却正似洪涛经变野。翠岛属成桑。〔外〕叫长年来俟候。〔丑水手上〕黄云迷鸟路。白雪下凫舟。〔见介外〕你是长年么。〔丑〕小的曾见那王母缠脚。彭祖剃头。委是长年。〔外〕不是。你可是舟师。〔丑〕关关睢鸠。振振麟趾。这都是周诗。〔外〕不是。问你可是水手。〔丑〕然也。〔外〕你那舟好么。〔丑〕小的舟原有名。〔外〕怎见得。〔丑〕老爷听禀。〔西江月〕苍隼还加彩蠲。飞龙紧逐长鳅。八槽三翼倂戈楼。太白余皇交斗。靑翰张来翠盖。灵鶂钓得金钩。〔外〕这都是说古人的。你的怎么样。〔丑〕又好。又好。无边无底也无头。〔外〕呀。这却不漏了。〔丑〕君子居之何陋。〔外生〕你这厮胡说。作速开舟。〔开舟介外〕 

　　【望吾乡】沧海东归。茫茫控地维。翻成浴日滔天势。下官誓不与此贼俱生。楼船一举终当济。眼见鲸鲵逝。〔生〕吾闻太平之世。海不扬波。安有今日。〔外〕古今治少乱多。以此孟博登车。祖生击檝。扬波日。击檝时。莫负澄淸志。 
　　〔生〕元帅。下官一路来。不胜去国之思。又作无家之别。名虽星使。迹类波臣。 

　　【前腔】趋命东垂。波臣涸辙悲。驾鼋鞭石眞无计。〔外〕汉朝管宁。也由此渡辽避乱。生我们奔走无成。到是他全名高节。何日皂帽归辽去。望见那城郭楼台。想是靑州了。这是海市。一到城中尽消灭了。〔生〕人世浮华。也只如此。蜃气看成市。想起那齐桓五伯。犹思共主。鲁连匹夫。尙不事秦。望元帅乃心王室。永作纯臣。尊周日。蹈海时。莫负朝宗意。 
　　〔外〕承教承教。〔末许俊众上〕浮云连海岱。平野入靑徐。〔见介〕可喜主帅参军。布帆无恙。〔外生〕靑州事体何如。〔末〕冠带三千。河山十二。眞用武之国也。朝廷又已有诏。主帅仍以平卢节度兼领淄靑。专等入城开读。〔外〕君命旣临。疾趋前进。 

　　胡风千里惊。　　　　汉月五更明。 
　　纵有还家梦。　　　　犹闻出塞声。 

　　第二十二出　西幸 
　　【满江红】〔小生唐皇小旦贵妃末净内侍老旦贴宫女引上小生〕璚岳金宫。珠箔绕回廊尽卷。正冰山堪倚。夏云忽变。〔小旦〕巫峡屛开生绿冷。汉宫妆懒描黄浅。〔合〕是何方许借半天秋。秋当眼。 
　　〔小生〕人皆苦炎热。我爱夏日长。〔小旦〕好风自南来。殿阁生微凉。〔小生〕妃子。俺与你行幸骊山。多在秋后。今年来此避暑。别有一种佳处。〔小旦〕妾身方浴汤泉。十分困倦。〔小生〕看你浴后。光似凝脂。润如餐玉。淡妆销粉。凉思满襟。呀。殿前花落苔新。想是一番朝雨了。 

　　【六犯宫词】〔梁州序〕嫩苔生阁。残英承辇。百尺层峦蜚观。南熏乍转。临阑细鼓虞弦。〔老旦贴〕玉床银簟都设在此。〔小生〕你浴来困倦。少睡片时。〔小旦睡介小生〕〔桂枝香〕湘水铺文簟。宫衣叠素纨。宫蛾把团扇来。轻轻扇着娘娘。〔甘州歌〕裁明月。写合欢。笑看秦女画乘鸾。〔老旦贴〕那沙边鸂■〈氵束鸟〉戏得好。〔小生〕〔傍妆台〕一任你银塘鸂■〈氵束鸟〉沙边戏。怎如我锦浪鸳鸯被底眠。〔老旦贴〕奏爷爷。娘娘身上出血了。〔小生〕痴婢子。娘娘汗是红的。〔皂罗袍〕汗流珠雨。香凝翠烟。正华淸新浴花枝倦。〔小旦起介〕是何物惊醒我。〔老旦贴〕是那柳上新蝉。〔小生〕〔黄莺儿〕记纤纤。瑶台梦破。高柳乱鸣蝉。 
　　〔小旦〕我方睡起。又早亭午也。〔末净〕午宴排在芙蓉殿了。 

　　【前腔】〔小旦〕苹香轻度。桐阴初满。睡起枕痕一线。芙蓉别殿。排当避暑华筵。〔末净〕进水晶藕。〔老旦贴〕进绿沈瓜。〔小旦〕雪藕供冰椀。浮瓜荐玉盘。那点点滴滴是珍珠泉么。〔小生〕这是疏龙激水做成的。〔小旦〕眞好凉景。鬟云湿。臂粟寒。疏龙激水溅珠圆。〔小生〕叫内侍宫娥都去放舟采莲。要唱个采莲歌儿。〔众应介末净〕俺们唱。你们和。〔采莲子〕菡萏香连十顷陂。〔老旦贴〕举棹。〔末净〕小姑贪戏采莲迟。〔老旦贴〕年少。〔末净〕晚来弄水船头湿。〔老旦贴〕举棹。〔末净〕更脱红裙裹鸭儿。〔老旦贴〕年少。我们唱。你们和。船动湖光艳艳秋。〔末净〕举棹。〔老旦贴〕贪看年少信船流。〔末净〕年少。〔老旦贴〕无端隔水抛莲子。〔末净〕举棹。〔老旦贴〕遥被人知半日羞。〔末净〕年少。〔小生〕这俨然江南风景了。〔小旦〕只听那歌泉暗透频敲竹。又见那舞盖低擎试采莲。夜舒昼偃。妆明笑喧。把兰舟桂檝淋池泛。妾已醉矣。且停酒罢。醉厌厌。兰台风快。吹酒压银蝉。 
　　〔丑探子上〕警急烽常报。传闻檄屡飞。报报报。〔净〕圣驾正与贵妃娘娘在华淸宫飮宴。天大的事。也明日来报。〔丑〕军情紧急。这般时候。还不许俺们见。俺撞进宫门去。〔撞进介〕报子叩头。〔小生〕这厮急急忙忙。来报甚事。〔丑〕小校是郭子仪李光弼差来报安禄山反信的。〔小生惊介〕却怎生说。快些快些。〔丑〕那安禄山带甲百万。拥将数千。收河北之地图。鸣洛阳之天鼓。好不猖獗哩。 

　　【风入松】渔阳鼙鼓动喧天。易水萧萧风惨。〔小生〕敢大半是胡兵么。〔丑〕金戈铁骑连蕃汉。〔小生〕他无故起兵。以何者为名。〔丑〕还说到娘娘和杨国舅身上哩。他说着牝鸡生乱。又道是雄狐肆奸。〔小生〕如今那兵在何处。〔丑〕僭位东都。做大燕皇帝了。兵渡洛国称燕。 
　　〔小生〕长安与东都。只隔潼关。有哥舒翰领着朔方健儿。料他没事么。〔丑〕做官的大家蒙蔽。还不晓得潼关已破。关陇以东都是贼据了。 

　　【前腔】朔方兵马鎭潼关。一夜胡笳吹散。闪将河陇旌旗遍。〔小生〕那一路吏民何如。〔丑〕逃的逃。死的死。贼兵不日攻长安城了。愁不做渚鸿林燕。还办取云梯木鸢。看烽火照甘泉。〔小生〕这报子辛苦。内库支赏与他。〔丑〕谢了。天地日流血。朝廷谁请缨。〔下小生〕高力士。你可传旨。卽日驾幸蜀中。传位太子。诏郭子仪为兵马大元帅。李光弼侯希逸等副之。各立忠勋。刻期恢复。〔末应下小旦〕宫娥们。可收拾锦幄钿车。妆奁乐器。从驾西行。〔老旦贴应下小旦跪介〕贱妾蒙陛下厚恩。渔阳之变。妾实兵端。何惜一死。以谢天下。〔小生扶起介〕妃子。他原是借名你们。奈龙运偶遭阳九。料狙智不过朝三。暂尔迁岐。终当兴汉。〔末领众卒上〕八骏随天子。羣臣从武皇。遥闻出巡狩。早晚遍遐荒。高力士奏陛下。边信更严。敌氛甚恶。就请发驾。〔众行介〕］ 
　　【玉山颓】〔小生〕六龙飞传。度高标蚕丛路难。伫中兴鹤驾临轩。料东征鲸封成观。〔末〕蜀都是锦绣之乡。花鸟之地。请宽圣怀。〔小生〕高力士。怎忘得长安么。锦城春绽。瞻陇首秋云梦远。渭水无时返。望长安。百官何日再朝天。 
　　【前腔】〔小旦〕蛾眉幽怨。怯春心难托杜鹃。曲回肠学字巴江。引飞魂连云天栈。〔末〕娘娘当指日还宫。不消悲泣。〔小旦悲介〕娇啼转盼。似带雨梨花数点。界破残妆面。望骊山。九疑如黛隔湘川。 
　　〔小生〕来到何处。〔末〕前边是马嵬了。〔小生〕天晚驻驾。百官有赴行在者。卽许随侍。〔末〕承旨。 

　　月殿眞妃下彩烟。　　　　渔阳追虏及汤泉。 
　　君王指点新丰树。　　　　几度亲留七宝鞭。 

　　第二十三出　祝发 
　　【霜天晓角】〔旦贴上〕秋风暗递。一片边声至。〔贴〕客似行云东去。心随大火西飞。 
　　〔集浣溪沙〕〔旦〕万户伤心生野烟。千门空对旧河山。红衣落尽暗香残。〔贴〕几处吹笳明月夜。何人倚剑白云天。百年多在别离间。夫人。城中人都说安禄山夺了东都。杀入潼关来了。我们何处避好。〔旦〕轻蛾。相公久在行间。京城忽生兵变。似我冶容。恐遭毒手。想起法灵寺最近长安。老尼又是旧识。到不如翦发毁容。投禅寄迹。天倘见怜。贼平之后。再得会丈夫一面。就不然。也好全身保节了。〔贴〕夫人所见极是。轻蛾也愿随行。〔旦〕又一件。这般兵荒时岁。寺中斋供甚难。我前日烧香。见那熙阳观只隔数里。且是女冠。你去做个道姑。早晚往来。却不两便。〔贴〕旣然如此。我办了镜子翦刀在此。再到门前打听贼信报你。正是宁为太平犬。莫作离乱人。〔下旦对镜介〕头发。不是我独亏你。古人也有披发佯狂。断发文身的。只我自丈夫去后。久不治妆。一种妖娆。万般憔悴。纵使人见。安得似前。我还要翦你为尼。是我过虑了。 

　　【小桃红】蝉鬟翠减。螓首蓬飞。尙恐人多忌也。〔翦发介〕玉翦将伊断。膏沐为谁施。休束帛。且披缁。发。我旣翦了你。说甚么绾如云。滑如脂。眞道是何须髢也。恨结发空敎人两处。柏舟诗上道是髧彼两髦。实维我仪。我今日翦发呵。谅之死无移。诵彼柏舟诗。 
　　〔贴急上〕夫人。贼已薄城。圣驾奔蜀了。 

　　【下山虎】笳吟壁月。织冷机丝。叶满空宫裏。銮舆忽的远驰。夫人。我便做道姑去。纵不得跨鹤游仙。且伴孤鸾暂栖。闻得相公与侯节度泛海去靑州了。想归海楼船未有期。梦与飘风会。似断梗飘萍谁可系。〔合〕形影聊相倚。白首怎离。叹息人间万事非。 
　　夫人。你把伽帽缁衣扮起看。〔旦扮尼姑介贴〕夫人就似佛前的天女。〔旦〕你把星冠羽衣扮起看。〔贴扮道姑介旦〕轻蛾就似王母前头的许飞琼。 

　　【蛮牌令】〔贴指旦介〕天女似献花枝。〔旦指贴介〕飞琼似赴瑶池。轻蛾。那玉合儿是相公当原的。须带随身。其余家计。费用将完。纵有些须。也顾不得了。赢得萧萧身独自。云外去。月中归。〔贴〕只图伊珠还剑合。尽抛他玉艳金辉。〔合〕待重来长安帝畿。只恐人民城郭半非。 
　　〔内喊介贴〕夫人。消息甚紧。快出门去罢。〔旦合〕 

　　【尾声】城头鼓角惊秋气。腥风不断九衢吹。这等时候。岂在我和你。少甚王孙泣路岐。〔内喊旦贴下〕 


　　第二十四出　兵变 
　　【水底鱼】〔净安禄山领众卒上〕羯鼓羌歌。东来满骆驼。秦城北斗。渭水似天河。将校们。且喜那陇地俱平。长安已近。唐皇逃去蜀中了。大家奋勇入城。论功行赏。秦城北斗。渭水似天河。〔下旦尼妆贴道妆上〕 

　　【前腔】载道干戈。烟尘混绮罗。偷云掩月。谁识是仙娥。轻蛾。贼兵早已入城。闻说是孤寡僧道。都不杀害。我们速向前去。偷云掩月。谁识是仙娥。〔内喊旦贴惊散下净众卒上〕 

　　【前腔】殿阁嵯峨。西来王气多。千门万户。锦绣汉山河。众官们扈驾入紫宸殿。梨园乐部都到凝碧池供奉。千门万户。锦绣汉山河。〔下末王子小旦宫女急上〕 

　　【前腔】击斗鸣螺。因风想玉珂。白衣王子。红袖泣宫娥。〔下旦上〕 

　　【缕缕金】心儿怯。步儿那。褊衫看拂绉。着人拖。〔跌介〕半折红帮绽。行行坎坷。游兵一冲。各自逃避。怎不见了轻蛾。含颦何处问轻蛾。凄惶独留我。轻蛾。轻蛾。〔内喊介旦〕呀。贼又来了。只得前行。且寻法灵寺。含颦何处问轻蛾。凄惶独留我。〔下贴上〕 

　　【前腔】身只影。泪层波。悠悠思远道。隔山陂。〔整冠介〕一束香云绕。冠儿怎裹。夫人。夫人。呀。何处去了。翻飞折翮转蓬科。虚弦独惊我。此非久停之处。想起李王孙行时。说只在锺华二山。只得那裏寻他。再作理会。〔内喊介贴〕翻飞折翮转蓬科。虚弦独惊我。〔下〕 


　　第二十五出　逃禅 
　　【琐窗寒】〔旦尼妆上〕避豺狼道路纵横。涉水盘山不记程。且喜随路行来。贼锋渐远。月明中望见那朱甍画栋。多是法灵寺了。趱向前去。向鸡园托迹。虎口逃生。眉愁翠敛。容羞红润。怕难藏旧家行径。此间已是山门下。门掩在此。〔敲门介〕开门。开门。扣门钟。残月午。篆烟轻。〔内问介〕是谁扣门。〔旦〕早有人应了。隔墙谁启朱唇。〔老旦老尼丑小尼执灯上〕 

　　【东瓯令】灯靑晕。月黄昏。〔窥介〕像是个女僧么。想象红颜是法身。〔开门见介老尼〕呀。果然一位师兄。这时候呵。秦城金鼓连天震。甚处相投奔。〔旦〕特来奉投上方。〔丑〕好宝相。敢是一位活菩萨么。〔老旦〕师兄莫怪我说。你不似惯出家的。看风流一种暗生春。难道位中人。 
　　〔丑〕你们月下坐谈。我取茶来。尘中人自老。天际月常明。〔下老尼〕师兄。年来行脚。请示同门。〔旦〕师父听启。一言难尽。 

　　【三换头】胡尘乍惊。家缘都罄。风流误也寄空门此生。〔老〕只怕你剃头不剃心哩。〔旦〕如今也都罢了。妬娇愁靓。这其间又谁把那心旌似旧时闲引。〔老尼〕可原有夫么。〔旦〕不敢相瞒。先曾有夫来。缺月人孤影。浮云壻远征。〔老〕我左顾右盼。你到像是柳夫人。怎么至此。〔旦〕师父。弟子就是柳氏了。一意归依。做今日花前学诵经。 
　　〔老〕呀。原来果是夫人。我晓得你意儿。只因那月貌花容。怕有些风吹草动。 

　　【刘泼帽】因此上金刀细翦双鸦鬓。似髠钳季布藏名。这寺中粗茶淡饭。且度时光。员外不日荣归了。伊蒲薄馔堪同进。待虏平终有日图家庆。 
　　〔旦〕我已无家可归。那望这个日子。师父升坐。待弟子拜礼。请赐法名。〔老〕贫僧原是悟空。夫人便名做非空罢。明日以后。只做师弟相称了。 

　　乱离无处不伤情。　　　　半夜中峯有磬声。 
　　愿得远公知姓字。　　　　焚香洗钵过余生。 

　　第二十六出　入道 
　　【逍遥乐】〔小生道妆上〕旧事空回首。几度鸾书曾到否。仙坛醮罢碧云流。千层弱水。万里瀛洲。一息神游。 
　　早服还丹无世情。琴心三叠道初成。遥见仙人彩云裏。手把芙蓉朝玉京。俺李王孙。弃家访道。径入中条。见张果尊师。他教我纳新吐故。却老还童。来这华山云台观做个羽人。明星夜礼。灵药朝修。绿简丹文。指日形骸欲委。靑天白日。冲霄羽翼将生。住此数年。不觉又是初秋了。且自散步闲行。也可乘时观化。看这华山景物呵。 

　　【金井水红花】玉井莲将晚。金天草易秋。遥见五城楼。翠华流。三峯如绣。一片残霞斜日。仙掌雨初收。信人世有丹丘也啰。俺想游仙的人。自有几多乐处。比如那尘世中胶胶扰扰。迫迫忙忙。一霎荣华。千年富贵。都只好做话柄了。我自硏朱滴露。弄管迎风。扫石眠云。笑揭乾坤双袖。看你峨冠委佩。羞人沐猴。任你夸能斗智。驱人火牛。沧桑无主一着残棋后。 
　　这搭儿瀑布飞流。靑松夹道。将蒲团打坐一回。正是科头箕裾长松下。白眼看他世上人。〔坐介贴轻蛾道妆上〕 

　　【前腔】故国无归处。随方作远游。吹角动边愁。几时休。朱颜非旧。一簇哀猿啼鸟。前路晚山稠。待花下问渔舟也啰。〔小生〕远远望见人来。且自回观去也。〔行介贴〕前边有个道人来了。待去问他。看他高标野鹤。古貌长松。散迹闲云。却趁天风归岫。〔见小生介〕仙长稽首。〔小生〕道姑何来。〔贴〕数年前有个李王孙。在这华山么。〔小生〕这里没有甚李王孙。旣别数年。想多不在了。他原是何人。〔贴〕他是靑门觅隐。东陵故侯。〔悲介〕怕做铜台望幸。西陵故坵。不敢造次。仙长到像李王孙。刘郞今日一似栽桃后。 
　　〔小生〕你是何人。〔贴〕是他侍女轻蛾。〔小生笑介〕我道你也像他。〔贴〕呀。这等仙长是李王孙了。〔小生〕韩君平和柳姬何在。你为何道妆起来。〔贴〕王孙尙自不知。韩相公次年及第。官授金部员外。因去平卢参军。安禄山这贼攻破长安。夫人犹恐不免。翦发为尼。我也做道姑了。〔小生〕怎生你一人来。〔贴〕当时要一投法灵寺。一投熙阳观。行至中途。游兵冲散。我特来华山相访。欲托余生。兼寻前约。〔小生〕原来恁的大乱了。我这山中人那裏晓得。正是尙不知有汉。又安知魏晋乎。 

　　【玉莺儿】东王北斗。郁蓝天琼宫玉楼。只图将落翮神霄。可知他牧马皇州。韩君平。韩君平。你旣得佳丽。又享科名。何等荣华。到如今两下飘零。不如我萧然无累了。鸳闺锦裯。龙庭蒯缑。看飘零转眼繁华后。〔合〕总悠悠。千秋灵气。仙籍在高头。 
　　我住在云台观。此去数里。有个莲花庵。都是女冠。你可从柳姬姓柳。那里入道去好。〔贴〕我到幸遇王孙。尙有栖身之处。不知我夫人流落何方。 

　　【前腔】孤身奔走。忆多娇何方逗遛。恐栖禅怖鸽难安。似离羣旅雁谁投。〔小生〕道家淸淡。你敢还想着当时哩。〔贴〕物极则衰。华落必贱。也一意淸修了。红丝满塸。香罗半钩。到如今萧萧花落银床后。〔合〕问仙游。愿随笙鹤。时过北山头。 
　　就此别了。〔小生〕待我过数日。到庵来看你。 

　　头白金章未在身。　　　　唯将云鹤自相亲。 
　　舞衣施尽余香在。　　　　一饭胡麻度几春。 

　　第二十七出　通讯 
　　【破齐阵】〔生冠带上〕故国初来白雁。高秋乍揽靑貂。乱杵惊风。悲笳吊月。绝塞离心如捣。玉绳低度双星渺。银汉斜分一水遥。何由驾鹊桥。 
　　〔少年游〕长安古道马迟迟。高柳乱蝉嘶。夕阳岛上。秋风原上。目断四天垂。归云一去无踪迹。何处是前期。狎兴生疎。酒徒萧索。不似去年时。自家参军来此。又是数年。所幸太子早践鸿基。禄山已遭獍难。两京光复。大驾西还。只是那长安破后。宫殿灰飞。士民星散。知我柳姬存否何如。哎。纵免他璧碎珠沈。少不得云孤月寡。风尘荏苒音书绝。关塞萧条行路难。〔外侯节度冠带引众上〕 

　　【七娘子】油幢画戟营边徼。看秋烟遍传千灶。大角犹缠。前星喜曜。梦魂终夜长安道。 
　　〔生见介〕元帅拜揖。〔外〕参军拜揖。〔生〕元帅。可喜长安已平。多想朝元有待。〔外〕参军。下官遯守东隅。师徒左次。坐观贼败。生戴君雠。何如泛五湖之舟。归南冈之步。 

　　【倾杯玉芙蓉】玉辂重归万国朝。逆节张天讨。谁做得痛哭包胥。狙击留侯。出塞嫖姚。传闻晋水兴龙诏。空负边尘涯马劳。还长啸。这丹心自老。却正是可能无意向渔樵。 
　　〔生〕元帅。靑徐稀警。海甸宴安。此皆由节度先声制人。洪威及远。卽今那三方多难。余孽犹存。闻得李太尉又代郭令公为将了。元帅就露表请朝。连兵讨贼。岂不是身名俱泰。终始两全。 

　　【前腔】坐鎭军声壮海涛。赐履犹堪表。尽着你抚臂淄靑。扼吭江淮。举足燕辽。好将马革孤忠效。莫学鸱夷万里逃。还长啸。把中原汛扫。试听那夷歌几处起渔樵。 
　　〔外〕承教承教。下官便振旅长驱。参军望同心掎角。〔生〕愿依大树。一借前筹。〔外〕权且吿别。国待贤良急。〔生〕君当拔擢新。〔合〕佩刀成气象。行盖出风尘。〔外下生吊场〕我数日间又要从侯节度赴义河阳。长安渐近。先遣一介西行。讨问柳姬所在。这般乱后。纵好也只留得一身了。如今把个练囊盛着麸金百两。权寄他为朝夕之费。哎。柳姬。柳姬。想起你来。且都不要说别的。只你那窈窕的身儿。温存的性子。也就有无穷想处。 

　　【玉芙蓉】柔香蕙性调。腻玉兰芽小。看轻留襞绉。弱映生绡。我与你在家时。少甚么唱随。管几多风韵。乔郞惯处兜郞笑。得您憨时护您骄。〔合〕章台杳。问靑靑柳梢。怕则怕有人攀折最长条。 
　　我就把此意吟成一诗。题在练囊之上。〔沈吟写介〕章台柳。章台柳。昔日靑靑今在否。纵使长条似旧垂。也应攀折他人手。诗已题了。想我柳姬到渭河相别。眉峯锁黛。泪雨成珠。道是若逢江上使。须寄陇头人。自别去数年。那泪痕点点滴滴尙在那衫儿上。却纔寄得这一封书。教他怎不怨我。〔怨介〕 

　　【前腔】难将玉筯消。兀少琼书报。做长征不返。短行无聊。只一件。这几年长安城中。闾里成墟。门庭易主。知可寻得他着么。庭花月冷将莺老。野树春残只燕巢。 
　　〔合前〕奚奴那有。〔末上〕家在梦中何日到。春来江上几人还。相公有何使令。〔生〕我命你去长安。寻访夫人消息。〔末〕盗贼纵横。关途阻塞。怕还去不得哩。〔生〕长安久已平复了。只是我覊身王事。不能早归。试说你听。 

　　【雁来红】浮云散白日高。计游程岁月遥。夕烽云外传光小。西望空城笑。叹人事音书漫寂寥。〔合〕虚年少。何时大刀。镜常圆。人孤照。 
　　〔末〕小人省得相公与夫人呵。 

　　【前腔】他比芳芸缀露翘。你倚扶桑界日标。自天涯春动王孙草。车马关山道。想便入空房守寂寥。 
　　〔合前生〕这裏有麸金百两。先寄夫人用度。哎。昔日秋胡的妻。怨其夫怀金陌上。投水而死。我却不是那般人。 

　　【朱奴儿】聊仗取黄金用饶。休猜做紫陌心挑。这练囊上是寄夫人的一首诗。匹练裁囊动彩毫。也不是白头风调。奚奴。你敢怕失记夫人模样了。〔合〕如花貌。纤纤细腰。须想象寻音耗。 
　　〔末〕相公不久还朝。且少忧忆。小人去长安。一定寻个下落。 

　　【前腔】算不少魂飞梦摇。也多为粉悴胭憔。做靑鸟衔书海路遥。应直上玉京瑶岛。 
　　〔合前生〕奚奴早去早还。到洛阳城来会我。 

　　洛阳城裏见秋风。　　　　欲作家书意万重。 
　　复恐匆匆说不尽。　　　　行人临发又开封。 

　　第二十八出　感旧 
　　【月儿高】〔贴轻蛾道妆上〕蕊珠宫殿。神仙分还浅。摆不脱凡心在。空强使甜津咽。闲梦多情。霎时间半偷展。罢罢罢。我旣度淸虚境。也只索把尘踪断。正是花落花开自一年。不信天台别有缘。 
　　〔女冠子〕求仙去也。翠钿金篦尽舍入岩峦。雾卷黄罗帔。云雕白玉冠。野烟溪洞冷。林月石桥寒。静夜松风下。礼天坛。贫道本柳家侍女轻蛾。向因兵乱。与夫人中途相失。来到华山。得遇李王孙。就此莲花庵做了道姑。不觉又是数载。想我夫人虽曾削发为尼。不知当时得到法灵寺否。我纵然游方之外。岂无恋主之情。这几时好放他不下也。 

　　【前腔】岁华惊电。佳人佩环远。虽已有空门约。怕又落他庭院。回首家山。瞻云泪痕满。闻得昔时神僧杯渡。列仙御风。相见何难。今日呵。他怎做浮杯渡。我枉说乘风便。正是千里相思一线牵。须信前生未了缘。 
　　与李王孙说。我还下山。去到长安近处。访个消息。却不是好。 

　　人作殊方语。　　　　莺为故国声。 
　　懒多山水趣。　　　　稍解别离情。 

　　第二十九出　嗣音 
　　【忆秦娥】〔旦尼妆上〕空拖逗。爱离两字难参透。难参透。夜灯风外。晓钟霜候。 
　　〔集汉魏诗〕结发为夫妻。皓首以为期。骨肉缘枝叶。根株不倾移。嘉会难再遇。游子暮何之。行役在战场。慷慨有余哀。微阴盛杀气。悠悠隔山陂。寄身虽在远。贱妾常独依。浮云日千里。想见余光辉。凉风率已厉。将从秋草萎。愿君崇令德。枉驾惠前绥。妾身投入法灵寺。忽经数载。韩郞参军河北。近说转徙山东。多只为王事贤劳。贼徒充斥。因此尺书不及。一介无闻。嗳。我寄迹在此。就是你有个人来。教他何处寻我。想起从初到今呵。 

　　【二郞神】分飞久。记当年在红楼罢绣。立马长杨相邂逅。这也亏杀李王孙。将云做雨。拈成一段风流。总百岁无多常厮守。谁待识别离僝僽。甚封侯。悔轻敎夫壻浪卜刀头。 
　　【前腔】休休。虽难到眼。如何下口。我是如此说。也未必他心能念旧。前番兵乱。便是杨妃也死在马嵬了。佳人薄命。金钿碧海虚投。我要死裏寻生闲着手。向空门暗藏机彀。只是我累这头发了。镜奁收。眞道是无端祸到临头。 
　　这转轮藏中有经在此。翻一翻。〔翻经介末仆持囊上〕万里家遥三载别。一封书寄数行啼。俺是韩相公家奚奴。相公着俺来长安访柳夫人消息。这长安兵荒之后。眞个是第宅皆新主。衣冠异昔时。那裏去寻他。听得一路人说。法灵寺近日有个尼姑。才色双绝。原是达官人家。到像俺夫人行径。俺一直投这寺来。〔进介〕呀。禅堂上一个尼姑翻经。果然似夫人一般。且竟去问他。〔见介〕柳夫人。韩相公有信在此。〔旦〕客官何来。是甚柳夫人么。〔末〕夫人。你怎忘了。小人是奚奴。相公特遣来寻访夫人。〔旦认介〕呀。果是奚奴。〔悲介〕相公好么。〔末〕相公平安。小人来城裏城外都已走遍。偶来此处。不意得遇夫人。〔旦〕 

　　【啭林莺】章台何处寻画楼。碧云天外悠悠。〔末送囊介〕相公书就写在练囊上。囊裏有麸金百两。〔旦看囊介〕原来是一首诗。问靑靑今日那还又。怕他人再折春柔。哎。这却说差了。纵使长条似旧。怎猜做陌头垂柳。他只道我还似当时哩。枉追求。楚王宫裏。腰细渐惊秋。 
　　相公一向在何处。敢也忆着长安么。〔末〕 

　　【前腔】东方千骑居上头。望长安不见人愁。投至得家书烽火后。把囊金特地相投。〔旦〕我出家人要这金来何用。〔末〕夫人权做淸斋生受。终有日餔麋同守。〔旦悲介〕知他几时归来。〔末〕且宽忧。随阳孤雁。归路及淸秋。 
　　相公颙望回报。夫人作速写书。〔旦〕我也把鲛绡一幅。写诗一首答他。〔沈吟悲介〕我这首诗管着几多心事。 

　　【啄木鹂】含新怨。理旧愁。打并鲛绡诗一首。〔写介〕杨柳枝。芳菲节。所恨年年赠离别。一叶随风忽报愁。纵使君来岂堪折。〔末〕夫人。看你这样文才。何减苏蕙。只是俺相公须不比窦安南。〔旦〕便做道织锦回文。这千丝万缕难抽。〔末〕相公近在河阳。夫人不如去那裏相会。〔旦〕这般时候。我孤身怎么去得。看芳菲节变萧森候。做洛阳一叶随风透。倩谁收。寒波九曲。还是寄鳞游。 
　　奚奴。你把这鲛绡带去罢。〔末〕小人去就对相公说。夫人别后呵。 

　　【前腔】茕茕兔。泛泛鸥。梦断双蛾春后柳。〔旦〕到他来时。知我还在么。〔末〕小人省得。怕桃源误却仙郞。敎他早办归舟。又一件。似你才貌。就是翦发毁容。犹恐招人耳目。比如那六祖隐于猎家一十九年。今后更要深藏些。你心兵紧按休交斗。那禅锋好秘休轻漏。〔旦〕怕他要淹留哩。〔末〕相公也只无奈。肯淹留。洛阳虽好。不为看花游。 
　　小人去了。〔旦〕你再说与相公。〔哭介〕 

　　【隔尾】休为我躭消瘦。道闺中少妇不曾愁。〔末〕夫人放心。俺相公呵。管取衣锦归来当昼游。 
　　〔下老尼上〕尘情良易着。道性故难淄。师弟。你自入寺来。颇能摆落。今日却为何啼哭。〔旦〕不欺师父。韩郞遣信到此。不觉故态复萌。情缘难断。〔老〕这练囊是他寄来的么。〔旦〕是了。〔指囊介〕 

　　【簇御林】这是无明网屈曲钩。钓情浓把恨兜。〔老〕你将何物答他。〔旦〕他寄我麸金百两。囊上是一首诗。也寄一首诗答他。〔老〕将近授衣时节。你何不寄件征衣么。〔旦〕缝裳难忖他肥瘦。况无衣我更临霜后。〔合〕谩凝眸。鸿来燕去。秋老白苹洲。 
　　〔老〕相公旣有信来。便不忘你。也就归了。 

　　【前腔】他金囊赠宝札修。转星乌会女牛。这金呵。归来佩印还如斗。又何须买赋长门后。〔合〕谩凝眸。关关匹鸟。相咏在河洲。 
　　〔丑仆上〕松竹闲僧老。云烟晓日和。俺是沙府中沙虫儿。老爷闻知韩员外家柳姬。在法灵寺为尼。分付俺只做太奶奶唤他师徒讲经。待到府中。凭他区处。这里是寺中了。〔见老尼介〕老师父。沙府太奶奶生日。要诵莲华经。闻你有个新来徒弟。法律最精。请你二人到府中来。〔旦老尼背语介旦〕师兄。还是去好不去好。〔老〕太奶奶平昔好善。他老爷原是吐蕃大将。归顺我朝。近日立功陇西。十分得宠。怎生违得他。〔旦〕如此领教。〔老转介〕大叔拜上太奶奶。自当奉命。〔丑〕俺回复去。闻钟投野寺。乘月过前溪。〔下净丑二小尼上〕罢经来宿鸟。支策对秋山。师父们在此做甚。〔老〕这囊中是韩员外寄柳夫人的金子。你们可收进去。〔净〕待我来拿。〔做倒介〕不好了。我一发动惮不得。〔丑〕你从来强健。今却怎的。〔净〕这叫做财多身弱。〔丑〕待我来拿。〔做倒介〕不好了。我待死休。快买沙板。〔净〕却怎的。〔丑〕这叫做财旺生官。〔净〕呀。这囊上原有字。我们若识得的。就收这金子。〔丑〕拿来我识。〔沈吟介〕金子是我的。〔净〕你一字不识。怎生要这金子。〔丑〕一字不识的。到有金子哩。〔老〕休要啰唣。随我去罢。 

　　高秋望断正长吟。　　　　关塞迢迢故国心。 
　　假若应时还得见。　　　　须知胜似岳阳金。 

　　第三十出　奏凯 
　　【步蟾宫】〔小生李太尉小末李抱玉戎妆领卒上〕坐整龙骧开虎帐。平鼠寝易如翻掌。云高太甲映明堂。〔合〕行见凯声欢畅。 
　　卷斾生风喜气新。早持龙节静边尘。汉家天子图麟阁。身是当今第一人。下官李光弼是也。本营州人。屡以战功。晋位司徒。近加太尉。只为国家多难。禄山始平。思明复起。如今史朝义又已弑父称尊。河洛悉为战场。幽燕是其营窟。蒙主上命俺总统六师。讨平诸鎭。李抱玉那有。〔小末应介小生〕俺取径陈留。你可潜薄河阳。闻得侯节度韩参军部兵自淄靑赴义。但得诸军如此。贼不足平矣。待他来再作计议。〔外侯节度生韩参军戎妆众卒上〕 

　　【前腔】〔外〕列戟环辕遥入望。传节鎭令严威壮。〔生〕檀车驷马卽戎行。金石何时归赏。 
　　〔外〕此间是李太尉营前。将校们通报。侯节度等到此。〔卒报介小生〕疾忙请进。〔外小生见拜介小生〕三月师逾整。〔外〕羣凶势就烹。〔小生〕疮痍亲接战。〔外〕勇决冠垂成。〔生小生拜介生〕妙誉期元宰。〔小生〕殊恩且列卿。〔生〕安危仍扈从。〔小生〕莫作后功名。〔外生〕闻得太尉代郭令公。军麾不动。气象一新。眞在玉帐之中。图上金城之略。〔小生〕节度东方留守。可当节制之师。参军西第称宾。足具先谋之伐。〔外生〕愿依左律。一効中鼙。〔小生〕下官刻期进兵。专候诸君见顾。节度帐下有虞侯许俊。义勇之士。何不相从。〔外〕下官带来临淄十万户。卽墨五千人。是他为殿。以此来迟。〔小生〕下官料此贼一战必败。败则必奔幽州。已遣仆固玚等伏兵追击。前哨官可传一令。许虞侯竟提一枝兵去助他。不须来此。〔众应传介小生〕俺们卽此拔营。前到横水。与回纥朔方兵合。倘遇贼来。卽便接战。〔众行合〕 

　　【锦上花】一战虏名王。直捣河阳。鸡田众合。虎旅威张。阵堂堂。阵堂堂。管剑倚崆峒上。〔下丑史朝义净田承嗣戎妆领军上〕 

　　【前腔】将勇与兵强。拓土开疆。看三河雾卷。九鼎天亡。气堂堂。气堂堂。管位正飞龙上。〔净〕田承嗣见。〔丑〕田将军。李光弼师次洛阳。又来个侯希逸。他们部伍十分严整。好生堤防。〔净诨介〕不妨。不妨。输了也少不得你个平顶冠。〔丑〕却怎么。〔净〕你去了头。自然平顶了。〔丑〕你也少不得封个并肩王。〔净〕却怎么。〔丑〕你去了头。却就并肩了。〔净〕都好利市。只管杀向前去。气堂堂。气堂堂。管位正飞龙上。〔行介小生外小末生领众上〕阵堂堂。阵堂堂。管剑倚崆峒上。 
　　〔遇介小生〕向前打话。〔众〕俺这里是李太尉侯节度亲自领兵。〔丑〕俺这里是大燕史皇帝亲自领兵。〔小末〕銮铃响处。李抱玉当先出马。〔净〕彩旗分处。田承嗣当先出马。〔战净输介外出介〕你那反贼。敢晓得侯希逸么。〔丑〕待朕决战。〔出介〕侯节度。唐事已去。天命在吾。何用多言。〔战丑输介众合战丑净输走下外〕俺们作速追去。务诛此贼。〔小生〕且住。穷兽勿逐。穷寇勿追。俺们只大师徐蹑其后。又一说。怕他诈败。或有伏兵。须若大敌之临。莫作中军之好。发号前去。〔众行介〕 

　　【柳摇金】惊尘已荡。游魂暂扬。河上莫徜徉。日羽朱乌耀。云麾画隼张。前后连营合队。前后连营合队。左右翼分行。管周归玉马。夷歌白狼。〔合〕枞金太社。着帛旗常。太社旗常。看取功成有象。 
　　〔末许俊戎妆上〕几时回节钺。戮力扫欃枪。〔见介〕太尉。许俊参见。〔小生〕许虞侯你来了。史朝义今在何处。〔末〕史朝义自前败去。欲还幽州。仆固玚合小将等追及渔阳。他就医巫闾祠下缢死。降将李怀仙传首京师去了。雍王及仆固元帅们伫候太尉早临。调停河北东都事体。〔外小生小末〕太尉妙算。允服舆情。〔小生〕侯节度。你可同韩参军。便传露布。先到长安。下官调停事毕。卽与李将军改觯国之军容。举飮至之旷典。〔外〕谨依尊命。〔小生〕就此别了。不改周南化。〔小末〕仍分赵将忧。〔外〕双旌过易水。千骑入幽州。〔小生小末众前合先下外〕河阳之役。预有微功。皆由参军指训。〔生〕元帅虞侯如此元功。自宜懋赏。〔外〕将士们班师回朝。 

　　【前腔】前筹坐帐。东方破戕。黄发衮衣裳。横吹先传鹭。妖星已射狼。此际玉关生入。此际玉关生入。几载卧沙场。喜神京日近。微垣夜光。〔合〕还军细柳。扈帝长杨。细柳长杨。看取凌烟画像。 
　　月蚀西方破敌时。　　　　及瓜归日未应迟。 
　　斩胡血变黄河水。　　　　枭首当悬白鹊旗。 

　　第三十一出　砥节 
　　【梨花儿】〔净沙将军丑仆上〕鹘突做官风耍性只少一个貌倾城。村的丑的偏守命。〔丑诨介〕嗏。奶奶知时请一顿。 
　　〔净〕千金不惜买蛾眉。拣得如花三四枝。若使得他心肯日。多应是我运通时。自家归义王沙咤利的便是。俺本吐蕃部落。投顺唐朝。屡立战功。竟承茅土。卽今这宝应皇帝。好生爱俺。恩分甲第。何言去病无家。宠出宫悬。岂止和戎赐乐。俺虽是个番将。烟花心性。风月襟怀。府中颇有数十房侍儿。却少一两人可意。长安城中。只有那章台柳。色艳无双。才情第一。到落在韩翃之手。向年俺院子曾在法灵寺见来。访得他近入此寺为尼。改名非空了。俺母亲一向好佛。前遣沙虫儿去说。太奶奶请到府中诵经。他畏我的势。许着就来。倘若来时。却也不问原由。只要从俺。沙虫儿。这般时候。如何还不见到。〔丑〕他敢就到。只一件。俗说一来没惹油头。二来莫惹光头。他先是油后是光的。不要惹他。〔净〕胡说。光则光着他。由则由得我。〔丑〕又一件。这风流行中。当以情亲。莫以势压。老爷要近人。也放温存些。〔净〕汉家自有制度。你且去府门前打听。〔丑应介老尼旦尼上〕 

　　【三台令】〔老〕半空楼阁丹靑。花柳长安锦城。〔旦〕应召赴侯庭。怕春在泥燕捎莺。 
　　〔老〕师弟。来到沙府门前了。小心进去。〔旦〕此来势不自由。事出无奈。全望师父调停。同来同去。〔老〕凭他怎生。决不可说出你相公来。〔旦〕知道。〔丑〕二位师父请进。〔旦老见净叩头介净〕你这是悟空老尼。那就是非空的么。〔老尼旦〕便是。〔净〕看他虽是禅踪。自然冶态。正是那天生尤物。世不虚名。小尼姑。你方在妙年。空门冷落。不若住俺府中。吃些安乐茶饭如何。〔旦〕尘世无缘。禅心久习。难从尊命。请勿多言。 

　　【山坡羊】影幢幢莲灯秋净。气寥寥蒲团人定。〔净〕女奴们捧妆奁来与他。〔旦〕我已断发。将何饰妆。碧圆圆空盘髻螺。一丝丝久断双鸾镜。〔背介〕魂暗惊。盈盈泪欲倾。前缘一梦。一梦三生醒。怎撇牛车。来骖鱼乘。〔净〕不是你吹笙鼓瑟的佳人。孤负俺惜玉怜香的子弟。〔旦悲介〕呑声。银字笙寒炙不淸。伤情。心字香残爇不成。 
　　〔老尼〕哎老爷。你后宫那少这一个人。 

　　【前腔】锦层层围屛幽静。翠重重闲房娇倩。他怨悠悠香销玉沈。乱纷纷碎滴珠囊迸。〔净〕那老尼还要劝他。〔老〕贫僧是老年的人了。我难主凭。萧萧两鬓星。他初来面腆。且从容些。你牢宠好放。好放些儿紧。怕做宝瑟摧弦。银缾落井。〔净怒介〕把那老尼扯出去。〔旦抱老尼哭介老〕他别是一般人。怎好劝得。休轻。不是阳台暮雨行。闲评。却映冰壶夜月明。 
　　〔丑扯老尼下净〕俺适方是怪那老尼。不是怪你。你旣有这般丽色。却怎好挫过芳年。 

　　【忆多娇】看你容满月。肤胜雪。芙蓉帐冷单枕怯。空使泪染桃花双袖黦。〔丑合〕试听啼鴂。试听啼鴂。转眼芳菲易歇。 
　　〔旦背介〕我那韩郞呵。 

　　【斗黑麻】我梦断秦楼。空瞻汉月。叹古道咸阳。音尘永绝。难相见。易相别。〔转介〕你要拨柳撩花。有甚连枝带叶。〔丑〕你转心从老爷罢。〔旦〕中怀耿烈。海山盟旧设。破镜难圆。破镜难圆。宝簪半折。 
　　〔丑慌介〕奶奶走来了。〔净慌跪接介老旦沙母上〕属垣须有耳。啸柱是何心。你们为甚事在此大惊小怪。〔净〕元来是母亲。叫沙虫儿。你怎么说是奶奶来。弄我吃一大惊。〔丑〕小的也说是太奶奶。〔净〕今后太字说高些。做定心丸。母亲。这是法灵寺尼姑。孩儿唤来。伏侍母亲诵经。〔旦见老旦介〕闻得见招。速来趋命。奈将军太相凌逼。小尼坚不肯从。幸接慈颜。愿求解脱。〔老〕元来恁的。 

　　【忆多娇】看他恨转结。我中更热。翠钿含情羞再帖。孩儿。你御水空敎题红叶。〔旦悲介〕不如死休。〔老〕你快不要。〔净合〕试听啼鴂。试听啼鴂。转眼芳菲易歇。 
　　〔老〕你只一人独归。又恐中道有变。且传坏我将军名了。料想女工是你本等。暂随我去绣几尊佛。再作区处。〔旦〕 

　　【斗黑麻】我翠锁羞蛾。红潮印颊。便日侍琼窗。春裁彩缬。〔背介〕愁不定。计潜设。我有个道理。若要玉杵邀盟。就把金鎞刺血。〔老〕孩儿。你听他说么。〔旦〕中怀耿烈。海山盟旧设。破镜难圆。破镜难圆。宝簪半折。 
　　〔净〕母亲。作成孩儿娶这房小媳妇。〔内叫介〕是那里来的个娇滴滴声音。〔丑〕老爷。不好了。这眞正奶奶来了。〔老〕孩儿。你又惹动媳妇性子了。〔净慌介〕母亲可救我一救。〔老〕尼姑便随我去。〔旦〕情知不是伴。事急且相随。〔老旦旦先下净〕沙虫儿。几乎弄出事来。〔丑〕老爷。怎么太奶奶不怕。到这般怕奶奶。〔净〕这孩子。你不晓得老婆的娘。〔丑〕老爷。你长长大大。千军万马。一些不怕。小小一个奶奶。到是这般怕他。〔净〕你又不晓得。蜘蛛呑象。海靑拿天鹅。这都是大怕小。〔丑笑介〕做官的人怕老婆。有几多解说。老爷为这尼姑。费尽心计。又打脱了。你可自叹几句。小的也续两句。〔净〕 

　　狗爱热油又怕。　　　　蚕无桑叶空思。 
　　〔丑〕吼动河东狮子。　　　　惊回海底鸥儿。 

　　第三十二出　卜居 
　　【高阳台】〔小生李王孙道妆上〕眞境幽栖。高秋暮景。白苹风起天末。波冷烟沈。鳞鳞细翦枫叶。霓旌影断箫声远。问碧桃海上初结。醉春云忆宴瑶池。去年时节。 
　　〔法驾导引〕朝元路。朝元路。同驾玉华君。千乘载花红一色。人间遥指是祥云。回望海光新。俺自弃家来此。将及二十余年。眞个车马绝尘。只与渔樵为友。数日前韩君平有个书来。道是目今见访。就卜他出处的事。他与俺原系金石之交。况负烟霞之性。旣非俗品。又是旧游。倘若来时。未免相见。道童那有。〔丑道童上〕道童道童。剔透玲珑。常参北斗。别号南风。师父稽首。〔做醉诨介小生〕你怎生这般醉了。〔丑〕师父。小官们那里不吃几杯酒。自古道南风之熏兮。〔小生〕师长之前。好生不敬。〔丑〕自古道南风不竞。〔小生〕闲话。韩参军说来相访。你去门前俟候。〔丑应介生冠带领众军上〕 

　　【胜葫芦】渭水西萦华岳尊。停使节。拥回军。左右的。前边有个道童。问他云台观在何处。〔众叫问介丑〕转过那松林是了。〔生〕一到山间。试把仙童问。几回径转。松火隔秋云。 
　　这到云台观了。问那道童。李眞人在么。〔众问介丑〕松下问童子。言师采药去。〔生〕今在何处。〔丑〕只在此山中。云深不知处。〔生〕你去说韩君平相访。〔丑〕敢是韩参军么。我去报来。〔生〕左右人马。都到山前伺候。不可在此打搅。〔众应下小生生见介〕〔减字木兰花〕〔生〕擎拳仰止。不是凡人名尹喜。〔小生〕道骨仙风。与帝神游结信通。〔生〕献花跪酒。淸彻云璈歌益寿。〔小生〕所愿维何。愿得升平乐事多。韩兄高掇巍科。远参名鎭。功镌五釜。价重千金。〔生〕我等碌碌。因人成事者也。至如李兄。所谓安石不起。其如苍生何。 

　　【高阳台】幻世投簪。浮名脱屣。黄尘碧海相隔。当今贼党虽平。皇舆未正。李兄虽守箕山之节。岂忘魏阙之心。九地横流。昆仑砥柱将折。须涉。褰裳濡足休迟也。早难道视同秦越。待功成还辞赤社。更归丹穴。 
　　〔小生〕韩兄。故人知君。君不知故人了。 

　　【前腔】差别。玉女擎浆。天神对博。洞裏几番日月。唤醒黄粱。如何又迷蝴蝶。你说当今的人么。朝列。蝇营蚁聚还竞扰。这余膻怎污牙颊。算自有峯头玉版。鼎中金屑。 
　　〔生〕下官以小人之心。度君子之腹。敬闻嘉命。顿悟昨非。 

　　【前腔】从别。月露光阴。风尘劳攘。朱颜镜裏飞雪。揭地掀天。昆明那辨灰劫。虚设。悬鱼挂紫空在眼。漫回首五云双阙。愿随他升天鸡犬。怕做送春鶗鴂。 
　　〔小生〕韩兄。你又差了。看你世缘未绝。才略有余。先毕运筹。方宜辟谷。 

　　【前腔】英烈。半世雄心。一腔热血。腰间宝剑谁脱。况你玉质金相。边庭正看持节。功业。封侯万里君自取。问颓当汉时龙额。还相待重扶神鼎。再传仙诀。 
　　韩兄。你从行后。闻得阃中信息么。〔生〕向曾遣人寻访。尙未回来。〔小生〕柳夫人落发为尼。轻蛾也来莲花庵做道姑了。〔生〕轻蛾如今在么。〔小生〕数月前下山去寻访柳姬了。〔生〕元来如此。〔末奚奴上〕种玉嫌山浅。传书怪鹤迟。小人出得长安。闻知相公先已回朝。到华山下。又说在云台观了。〔见生介〕小人访问夫人信息。却在法灵寺为尼了。讨得回书在此。〔生〕我已知道。回书前路去看。李兄。王程有限不得久留。就拜别了。 

　　【尾声】欢逢一旦成悲别。待再把仙缘云外结。〔小生〕韩兄。你再来呵。只恐路遶天台空万叠。〔众军上接〕 

　　征西车马羽书迟。　　　　故国平居有所思。 
　　怨别自惊千里外。　　　　论交却忆十年时。 

　　第三十三出　闺晤 
　　〔小旦女使上〕绣幕珊瑚钩。春开翡翠楼。深情不肯道。娇倚钿箜篌。俺乃沙府中女奴。见随着新夫人。这夫人闻得原有丈夫。不知怎的在法灵寺为尼。俺老爷诱他到府。坚志不从。几番寻死。太奶奶收在身边。同他卧起。老爷只索无奈。他虽在府中数年。镜中窥影。常则含啼。槛外将花。何能共笑。却正是龙悲别剑。鹤怨离琴。怎怪得他。昨日老爷分付俺再三劝解。且待出来。试说一回。 

　　【意迟迟】〔旦女妆上〕红藕香销惊雁语。记别人南浦。残梦五更风。吹成一寸愁千缕。多情谁用管无情。怎做道东边日出西边雨。 
　　〔长相思〕朝有时。暮有时。潮水犹知日两回。人生常别离。来有时。去有时。燕子犹知社后归。君归无定期。〔小旦〕夫人。你只不从俺老爷罢了。却这般愁闷怎的。俺府中金浆玉馔。绣闼锦衾。好生受用。老爷分付道。当令照影双来。一鸾羞镜。勿使窥窗独坐。嫦娥笑人。〔旦〕女奴。你怎知道。玉馔金浆。都成鸠毒。锦衾绣闼。便是豻牢。教我如何不闷。〔小旦〕叫府中乐部们承应一番。解闷好么。〔旦〕也都是游童艳妇之词。谁要听他。你去门前看。或有尼姑。叫他诵些经。若是道姑。唱个道情儿到好。〔小旦应出介贴轻蛾道妆上〕东游久与故人违。曾向长生说息机。借问欲栖珠树鹤。何年却向帝城飞。自家特下华山。寻访柳夫人消息。谁知兵火之后。法灵寺也都毁了。闻说韩员外尙未回朝。待再到长安城中。试看一番。〔行遇小旦介小旦〕是好一位仙姑也。〔贴〕 

　　【北水仙子】遥天鹤唳破秋孤。几亩梅开乘月锄。三间草盖依云住。〔小旦〕你有甚道术么。〔贴〕说咒水。谈剑术。兼领他地箓天符。〔小旦〕你住在何处。〔贴〕敢列在金天仗。也曾投玉女壶。〔小旦〕这是华山来的了。〔贴〕今日裏降自淸都。 
　　〔小旦〕这是沙府中。你且在此相候。〔进介〕夫人。门外有个道姑。华山来的。〔旦〕记得李王孙别时。曾说只在终华二山。这道姑或者知他踪迹。唤他进来。〔小旦唤贴进介旦背介〕呀。这道姑到似我轻蛾。〔贴背介〕这夫人到似我家柳夫人。且把几句话探他。〔旦〕女奴。你去取茶来。〔小旦应下〕道姑。你是从幼出家。是在嫁出出家的。〔贴〕夫人听禀。 

　　【么篇】香尘昔惯践轻躯。弄笛曾经伴绿珠。飞天早借茅龙驭。〔旦〕依你说是人家女郞了。主人甚么名字。〔贴〕问王孙名字无。主人是李王孙。还有个侍姬来。〔旦〕他又姓甚么。〔贴〕指门前柳树千株。〔旦〕这是姓柳了。后来怎么。〔贴〕李王孙把这柳姬配与韩君平。竟入华山。后来韩君平官拜员外。也出塞参军了。算丹诀空留妇。戍萧关别有夫。〔旦〕你却如何。〔贴〕小道与那柳姬为戎马两地奔趋。 
　　〔旦〕呀。你敢是轻蛾么。〔贴〕夫人。你敢是柳夫人么。〔抱哭介〕 

　　【宝鼎儿】向来几载分携。何意片言相晤。 
　　〔旦〕你在华山。会李王孙么。〔贴〕王孙在云台观。轻蛾就在莲花庵。〔旦〕你们都在华山。只道锦水丹鳞。素书稀远。玉山靑鸟。仙使难通。那知有今日之会。〔贴〕你当时分散。还到法灵寺否。〔旦〕那时节呵。 

　　【白练序】秋风紧似铩翮西飞雁影孤。残生寄只在宝坊莲宇。凝伫。赠锦书。〔贴〕相公书来是怎生说。〔旦〕问别后长条还在无。〔贴〕你如今在这府中。却安乐了。〔旦〕说那裏话。被他计诱到此。我朝夕只与太夫人相处。飘扬处。飞花比雪向风羞舞。 
　　【醉太平】〔贴〕记取。韶华共享。叠■〈般〉跚绣褥。宛转金铺。风波霎起。空想旧日欢娱。模糊。迢迢归梦半成虚。更谁问画栏朱户。沙将军。你错用心了。陌头桑妇。赢得眼前驻马踟蹰。 
　　〔旦〕轻蛾。你今在名山洞府。飮露餐霞。大强似我了。 

　　【白练序】仙姝。俨画图。绡衣绣襦。分明是弄玉暂来天衢。〔贴〕夫人。转眼一别。又十数年。〔旦〕欷嘘。岁已徂。怎望得吹箫引凤雏。你在此伴我几时。再候韩郞信息如何。〔贴〕贫道旣游方外。岂能复久人间。况这府中人多。倘若露形。反不全美。〔旦悲介〕你就要去了。春无主。残英顿逐水流东去。 
　　〔贴〕夫人。轻蛾吿别了。 

　　【醉太平】须臾。天涯地角。总闲情到此。不堪分付。相公有日归来。你且宁耐。枝梧就裏。暂做淡匀轻注。只一件。归欤。怕朱门金锁护蟾蜍。许谁到百花深处。〔旦〕昔时庄姜送其妾归陈。因作燕燕于飞之诗。我今日送你。怎比得他。〔贴〕旧堂双燕。差池送别又巢春树。 
　　【尾声】缥缈云归人间阻。〔旦〕残灯对影和梦孤。〔合〕眞道是一世生离恨有余。 
　　知君忘却曲江春。　　　　再到天台访玉眞。 
　　黄鹤有心留不住。　　　　白云何事独相亲。 

　　第三十四出　道遘 
　　【金蕉叶】〔生便服上〕千难万难。早归来星移物换。别乌衣谩驾云轩。问仙娥多奔月殿。 
　　〔诉衷情〕烧残绛蜡泪成痕。街鼓报黄昏。碧云又阻来信。廊上月侵门。愁永夜。拂香裀。待谁温。梦来憔悴。掷果凄凉。两处销魂。自家一向参军。新从入觐。仍以本官擢兼御史。前日裏奚奴将我柳姬回信。说在法灵寺中削发为尼。只是长安再经吐蕃之变。知他竟是如何。适间谢恩已毕。且自乘晚出城。访他下落。多少是好。〔行介〕 

　　【罗江怨】秋楡半隐天。秋蟾半旧弦。游梦挂碧云边。这是章台之下。当初与他相遇。正在此间。今日知他在何处么。紫骝踏处落花残也。飘过东家。不道西家怨。鸿飞枫叶丹。鸦啼金井寒。料等闲难识春风面。〔下旦女妆上〕 

　　【金蕉叶】缘悭分悭。怎塡得相思限满。打不脱闲庭野鸳。盼不到上林归雁。 
　　〔生查子〕侍女倚妆奁。故故惊人睡。那知本未眠。背面偷垂泪。懒卸凤头钗。羞入鸳鸯被。时复见残灯。和烟坠金穗。自家在沙府几年。虽能全节。终是偷生。昨闻得淄靑将佐。近已入朝。想我韩郞。亦在数内。他却怎知我陷身在此。且这沙将军。朝廷好不宠幸。就便知道。不敢申言。今日府中女伴们。约我闲游。我虽没这情緖。或者在外讨个信儿。也不见得。正是已知无益事。还作有情痴。〔小旦丑上〕流苏帐暖春鸡报。油壁车轻金犊肥。启夫人。车已驾了。他们都出延秋门去。〔旦〕也出延秋门去罢。〔上车行〕 

　　【罗江怨】长河泪眼悬。双情故单。心如膏火夜同煎。〔小旦〕这来到金沟上了。〔旦〕金沟曲曲漱流泉也。一叶随波。怎得题红便。〔小旦〕夫人。你虽守志不从。外人都道你专房之宠哩。〔旦〕咳。韩郞听得。只道我眞个如此。新人工织嫌。故夫逢下山。做重来难见江东面。〔下生上〕 

　　【香柳娘】问章台那边。问章台那边。画栏雕槛。晓风残月垂杨岸。我纔到法灵寺。大半烧残。那老尼也不知去向。何况柳姬。这是我不合久留在外了。叹浮生枉然。叹浮生枉然。绝塞损朱颜。深闺赚靑眼。怕珠沈在渊。怕珠沈在渊。步幄姗姗。来迟相见。〔下旦小旦丑上〕 

　　【前腔】驾香车翠軿。驾香车翠軿。愁肠共转。萋萋芳草归程缓。算离轻会难。算离轻会难。朝雨叠阳关。秋星隔河汉。自古道兵凶战危。韩郞知他在么。怕沙场不还。怕沙场不还。倘遇华山。开棺相见。〔下生上〕 

　　【前腔】看风氲翠烟。看风氲翠烟。东华尘满。听摇摇环佩声低转。这到龙首冈上。望见前边那驳牛驾着车儿。两个女奴在后。我且稍住。随着他行。〔傍立介旦小旦丑上〕且归笼晚骖。且归笼晚骖。〔生〕呀。那车中女子。似我柳姬一般。〔旦〕呀。那路边立的。似我韩郞一般。且开帘看。珠镂箔偷褰。檀红袖轻展。道傍立者。得非韩员外乎。〔生〕便是韩翃。车中得非柳夫人乎。〔相望各悲介合〕这相逢有缘。这相逢有缘。似环解重连。丝棼难断。 
　　〔生〕你为何却在此间。〔旦〕女奴可对韩相公说。妾今陷身沙府。非不能死。正图郞君一见。还寻出头日子。〔小旦应介旦〕 

　　【前腔】误侯门几年。误侯门几年。非关盟变。图他两翼乘风便。〔生〕待我向前说一句话儿。〔丑拦介〕唗。闲人不得近前。〔生进复退介〕步踟蹰欲前。步踟蹰欲前。秀色望堪餐。层波递相盼。〔旦〕今日同行有人。难诉衷曲。明早到通政里门来。切莫爽约。我就此去也。〔生旦合〕问来期肯淹。问来期肯淹。一旦悲欢。心摇魂断。 
　　〔旦众下生望介〕柳姬。你怎的就去了。天杀那驾车的牛。也这般快哩。 

　　【前腔】似飙车乍旋。似飙车乍旋。辚辚声远。驱将金犊奔龙辗。惜香云半阑。惜香云半阑。恍惚接飞仙。容光掣惊电。呀。原来遗下许多花钿也。是他头上物件。我且收拾去。拾遗来翠钿。拾遗来翠钿。恨掷人间。春归天畔。〔下旦小旦上〕 

　　【前腔】那情踪可怜。那情踪可怜。就中牵绊。似伯劳东去西飞燕。〔小旦〕他们车儿都先去了。天色已晚。可趱入城去。〔旦〕正龙城夜严。正龙城夜严。朱户约花关。靑灯逗云闪。〔做下车小旦丑先下旦〕已到府中。怎好下泪。把双珠暗弹。把双珠暗弹。无限心间。难消枕畔。 
　　莫卷龙须席。　　　　从他生网丝。 
　　且留琥珀枕。　　　　或有梦来时。 

　　第三十五出　投合 
　　〔小旦女奴上〕丝布涩难缝。令侬十指穿。〔丑苍头上〕黄牛钿犊车。游戏出孟津。女奴。夫人昨夜分付驾车伺候。车已驾了。原来这夫人自有丈夫。昨日出城。却好遇见。怪道他死不肯从哩。俺老爷那知他心裏事来。我把这车轮儿比着夫人。做个吴歌儿。〔吴歌〕姐儿好像个铁车轮。推去推来由子个人。外头光滑骨碌碌介转。啰哩知渠裏头自有介一条心。〔小旦〕有些意味。我把这推车的牛比着那个郞君。也唱歌儿。〔吴歌〕情郞好像驾车个牛。东山头奔子去西山头。说喊你千万弗要吃车前草。直落得个眼泪一似小水流。呀。夫人来了。我们一壁立地。〔旦女妆上〕 

　　【谒金门前】街鼓动。惊破一痕春缝。门外绿波萦晓梦。又吹寒作淞。 
　　罢去四五年。相见论故情。杀荷不动藕。莲心已复生。妾身昨日出游。不意龙首冈上。果然遇着韩郞。眼见得咫尺天涯。眞道是神留足往。今早约他来通政里门。再图一会。夜来分付苍头。依旧驾车相候。料不误也。〔小旦〕夫人。今日往何处去。〔旦〕到通政里门去。〔上车行介〕我那韩郞呵。 

　　【五供养】栖分只凤。奏绝回鸾。迹印飞鸿。将军将军。纵君难再得敎妾若为容。声繁思冗。怎别做瑟调琴弄。水流何日反。花恋旧春丛。对面无缘。百年残梦。〔同下生便服上〕 

　　【谒金门后】放着心儿空。猛落得口儿频诵。纵有佳期多作哄。又添寃业重。 
　　昨日龙首冈得遇柳姬。元来落在沙府。又已蓄发了。看那容销色沮。不做弃旧怜新。约我今早到通政里门再会。〔行介〕只索前去。想起他昨日的行状呵。 

　　【五供养】鬟云乍拢。镜翠慵窥。趾玉羞笼。浮踪虽浪蕊。薄命叹飞蓬。又一件。那石卫尉乔知之。岂非明鉴。还仔细着。中心自懂怕容易将人断送。我来得太早。门还未开。他还未到么。狐冰须听彻。鱼钥待传封。〔旦小旦丑驾车上〕对面无缘。百年残梦。 
　　〔遇介〕韩郞来了。眞信人也。〔生〕柳姬眞个到此。你好多情也。 

　　【玉交枝】画轮双控。似银河星桥路通。卿卿原是多情种。忍拚敎你西我东。我想起我家故事。昔日吴王之女紫玉。欲从韩重。竟不遂而死。你不记南山之诗乎。南山有鸟雌失雄。可如紫玉从韩重。〔合〕谁破得愁城万重。谁叫得天阍九重。 
　　【前腔】〔旦〕无枝堪共。算都来飘零趁风。妾还记得君家一事。昔日韩冯之妻。为宋王所夺。赋诗见志。相继而死。有双冢鸳鸯之异。妾得一见。死有何难。但愿韩郞别选高门。再图后事。勿以妾为念也。君不见河水之歌乎。淫淫河水歌私咏。誓当心日出曈曈。你靑鸾飞入合欢宫。怕今生难作鸳鸯冢。 
　　〔合前旦〕向日题诗鲛绡。今尙在否。〔生出鲛绡介〕鲛绡无恙。 

　　【川拨棹】诗常讽。记题梅传故陇。这鲛绡墨透香浓。这鲛绡墨透香浓。〔投鲛绡与旦介〕不如还你。免致相思。带啼痕丝丝染红。〔合〕暂相看疑梦中。待来生寻旧踪。 
　　〔生〕我初时与你的玉合在么。〔旦出玉合介〕玉合无恙。 

　　【前腔】我玉合依然宝色融。〔帕包玉合投生介〕做赐玦投伊难再逢。〔生〕便留你处罢了。〔旦〕肯随他两面玲珑。肯随他两面玲珑。也难将琼瑶报同。〔合前小旦〕 

　　夫人请回。老爷一定有人体访。〔丑〕这相公揩了眼泪。别处去哭。〔旦悲介〕当遂永诀。愿置诚念。 

　　【尾声】〔合〕淸秋古道霜华重。叹马足鸡声争送。多少离魂萧萧满碧空。 
　　〔旦小旦丑并下生吊场〕呀。他又去了。看他轻袖摇摇。香车辚辚。目断意迷。失于惊尘。呀。那樵楼上早则钟动也。 

　　【尾犯序】春隔景阳钟。一片惊尘行影娇动。待我看这玉合儿。原来一幡轻素。结着个同心。又着些香膏在内。素结同心。把香膏暗封。这玉合呵。光莹。知不做连城再返早悔却蓝田双种。当初做良工心苦。空自费磨砻。 
　　〔丑公差上〕相看劳旋日。及此御沟花。禀韩爷。小的是淄靑帅府差来的。后日列位老爷合乐酒楼。请老爷同赴。〔生〕只恐有事。不得来了。〔丑〕众老爷曾说。韩爷一人不至。一席为之不欢。还望俯临。〔生〕我知道了。先去拜上。〔丑应下生〕哎。所喜将佐凯还。朝廷宴乐。只我有去帷之叹。怎能免向隅之悲。好不苦也。 

　　公子王孙逐后尘。　　　　绿珠垂泪湿罗巾。 
　　侯门一入深如海。　　　　从此萧郞是路人。 

　　第三十六出　出山 
　　【天下乐】〔小生道妆上〕洞裏神仙碧玉箫。靑山隐隐水迢迢。世情已逐浮云散。岁晚谁能访寂寥。 
　　俺自与韩君平相别。纔是秋暮。忽已冬深。未知他与柳姬得相会否。前日轻蛾来约我同下山去。轻蛾从舟。俺便由陆。一路来寒威乍减。冻雪渐开。好一片淸景也。〔行介〕 

　　【排歌】霁雪长途。江梅野桥。马蹄遍踏琼瑶。暂依冰树识淸标。细翦天花下紫霄。这雪呵。因风起。向日消。贵人头上不曾饶。星冠映。鹤氅飘。琳宫初罢玉宸朝。 
　　轻蛾行时。约在西岸相会。俺早到此。他还未来。呀。那前边有人泊舟了。〔贴道妆上〕 

　　【前腔】雪断空林。冰开暗潮。相逢倚棹江皋。〔遇稽首介小生〕你来了。舟中雪景好么。〔贴〕夜乘剡水放轻舠。绝胜骑驴上灞桥。〔小生〕且喜长安城近。此时早朝初散了。〔合〕瑶京近。玉关高。谁歌黄竹和仙韶。银杯覆。缟带摇。恩光初散紫宸朝。 
　　我与你各寻庵观且住。再探韩君平事体何如。〔贴〕正是如此。 

　　一别心知两地秋。　　　　寒鸦飞尽水悠悠。 
　　山中旧宅无人住。　　　　来往风尘共白头。 

　　第三十七出　还玉 
　　〔外丑伶工老旦小旦官妓作乐上外丑〕率土归王贡。钧天梦帝游。〔老旦小旦〕世间无比酒。天下有名楼。〔外〕今日淄靑将佐。合乐酒楼。俺们教坊人等。在此承应。官妓们。你乐器齐备么。〔老旦〕听道。吹箎先弄曲。调筝更撮弦。莺啼歌扇后。花落舞觞前。〔丑〕还有么。〔小旦〕琴曲随流水。箫声逐凤皇。细缕缠钟格。圆花钉鼓床。你们有甚戏场么。〔外〕听道。羌笛陇头吟。胡舞龟兹曲。假面饰金银。盛服摇珠玉。〔老旦〕还有么。〔外〕卧驱飞玉勒。立骑转银鞍。纵横旣跃剑。挥霍复跳丸。〔小旦〕有甚好乐府么。〔外〕有的是将进酒。临高台。君马黄。雉子斑。这都是盛世之音。军中之乐。〔老旦〕你便做一篇将进酒看。〔外〕君不见黄河之水天上来。奔流到海不复回。〔老旦〕呀。这是李太白的诗。你怎生抄他。〔小旦指丑介〕你便依本朝乐府。做一个酒乐行罢。〔丑〕昔日洛阳董糟丘。为余天津桥南造酒楼。〔小旦〕这也是李太白的诗。你如何又抄他。〔丑〕咳。李太白诗。我们便抄不得。如今人抄得李沧溟几个字。就说做诗哩。〔外笑介〕这叫做活剥杜工部。生呑李义山。〔丑〕又道是老虎口中讨脆骨。死人项下括残盘。呀。远远的望见一簇人马。有两位老爷来了。我们作乐迎候。〔作乐介小生韦巡官生韩君平冠带上小生〕 

　　【传言玉女】拜表初回。又见大酺恩霈。画楼前歌姸酒美。〔生〕欢娱在眼。只暗滴心头双泪。〔合〕正太平时节。帝京高会。 
　　〔小生〕下官韦巡官是也。〔生〕下官韩员外是也。韦巡使。俺们淄靑将佐。今日合乐酒楼。与你须索走一遭也。〔行介〕行来此间。许虞侯还不见到。且待他来者。〔末许俊冠带上〕长杨鄠杜昔知名。何似今来应圣明。正覩人间朝市乐。忽闻天上管弦声。某帅府虞侯许俊的是也。且喜那西征奏凯。国泰民安。圣上赐长安大酺五日。俺这将佐们相邀合乐酒楼。迤逦行来。只见那鼓乐喧阗。烟花缭绕。是好一座酒楼也。 

　　【黄锺北醉花阴】宝阁雕阑凤城裏。听一派仙音乍起。铙鼓奏。管弦催。光皎皎云日交辉。蓬岛般多佳致。〔小生生共见介末〕俺们先谢过圣恩。方飮酒也。〔拜介〕愿福寿海山齐。这的是万国来朝圣天子。 
　　〔众送酒作乐介小生〕下官僭长。先把盏了。 

　　【南画眉序】车马羽书迟。将士东归在。今日正歌扬杕杜。酒泛酴醾。丹墀下玉帛星联。绮席上衣冠云集。〔生悲叹介小生〕韩员外风流谈笑。绝自可人。今日却为何惨然不乐么。官妓送酒。〔合〕黛眉粉面分行队。莫惜遇时沈醉。〔生做不飮介末起介〕 

　　【北喜迁莺】恰甚的有心无意。打乖儿弄出虚脾。痴也么迷。没波浪秀才声气。把乐以忘忧做不知。俊虽不才。颇以义烈自许。倘可效用。决不辞劳。迟共疾。俺敢待寻生替死。自古道见哭兴悲。 
　　【南画眉序】〔生〕含笑半含啼。便要藏头怎遮尾。〔悲介〕叹同林宿鸟。两处分飞。〔末〕说起是尊夫人的事了。乐人们都退去后楼听用。〔外丑老旦小旦下生〕不欺虞侯。向年参军出塞。家姬柳氏。留寓京城。后因禄山兵变。削发为尼。下官归朝。到法灵寺寻他不遇。回至子城东南龙首冈上。却向车中偶见。原来落在沙府了。相约次日通政里门再得一面。从此诀矣。难抛下剩雨残云。空闪得烦天恼地。〔末〕如此小事。左右的备马来。〔众应末〕愿得足下数字。当立致之。且自飮酒。〔合〕黛眉粉面分行队。莫惜遇时沈醉。〔末〕 

　　【北出队子】则早办追风单骑。把几行书亲自题。〔生写介末脱冠带戎妆介小生〕好好。腰间佩双鞬似月。座下跨疋马如云。越显得雄威八面。却胜他猛将千羣。〔末上马介〕俺此去非同小可也。管引他倩女一魂离。出落俺将军八面威。呀。你准备着筵开花烛喜。 
　　〔末走马下小生〕好义气的人。就则去也。〔生〕去则去。未知他事体何如。我们到后楼待咱。正是靑龙共白虎同行。吉凶事全然未保。〔小生生下净戎妆沙将军老旦贴女侍领众军〕 

　　【南滴溜子】军声哄。军声哄。长鎗大戟香尘拥。香尘拥浓妆艳质。〔众〕禀老爷。到何处打围去。〔净〕西郊外去。〔行介〕看野外霜风正急。呼羣大打围将鹰犬集。走兔奔林。飞鸟绝迹。〔净众下末走马上〕 

　　【北刮地风】呀。这马儿忽腾腾举四蹄。怀揣着风月文移。撞辕门似入无人地。早穿过绿水桥西。又经他碧杨楼际。斜刺裏画栋朱扉。适方见沙咤利这厮打猎去了。趁着那蜂未窥。蝶未知。把暗香偷递。你道是巧张罗惯打围。俺可也见兔儿纔放鹰飞。 
　　〔急下外军校上〕门迎朱履三千客。户纳貔貅百万兵。俺们是沙府军校。老爷早间去打猎了。这位新夫人苦不肯去。分付俺们把守着府门。呀。望见夫人走来了。〔旦上〕 

　　【南滴滴金】重门暗锁春归急。锦树辞条岁轻掷。香车宝马相逢地。枉经心空浪迹。〔悲介〕天那。天天鉴识。区区两心还似一。还似一。百年恩爱了何日。 
　　〔末走马上〕报报报。将军坠马。势且不救。要见夫人一面哩。〔做撞进军慌走旦见介末〕 

　　【北四门子】病尉迟刬地临危势。召召召召夫人把骏马骑。〔旦〕你是甚人。将军召我做甚来。〔末背交书介〕这蝇头锦字交传与。可是那厢儿亲自题。〔旦见书悲介〕我那韩郞呵。〔末〕住声。作急的上马去也。〔抱旦上马速行介〕步儿要高。嗓儿要低。漏东风将流莺轻唤起。人儿又忙。马儿又迟。死央杀龙驹做美。〔末扶旦急走马下生小生上生〕 

　　【南鲍老催】追思往昔。鲛绡半幅余泪湿。玲珑小合余香积。望筝雁齐。被鸳双。钗鸾匹。〔小生〕员外放心。就有好音也。〔生〕怕银瓶落井还空汲。金针坠海还空觅。侧耳听。临风立。〔末扶旦走马上〕 

　　【北水仙子】呀呀呀日坠西。早早早早一似夜静江寒载月归。他他他做宿鸟惊还。你你你那孤凰再配。我我我凭着我破龙城打虎围。兼兼兼兼领着燕约莺期。〔生望介〕呀。许虞侯早则来也。虞侯走快些咱。〔末〕快快快快竖起花柳场中旌捷旗。把把把把章台旧垒牢牢砌。〔见生做扶旦下马介〕以君之灵。幸不辱命。〔携旦扶生介〕看看看看柳色尙依依。〔生旦抱哭介〕 

　　【南双声子】云和日。云和日。自去后攀谁及。虚和实。虚和实。敢甚处寻消息。喜共泣。喜共泣。翻倒极。翻倒极。任高烧银烛。问今何夕。 
　　〔生〕多谢虞侯。使下官去璧复还。破镜再合。只是一件。沙咤利那厮恩宠殊等。立见祸生。诸公何以处之。〔末〕俺们明日把此事启知元帅。今晚且送员外夫人到馆中去。叫乐人们承应者。〔众应作乐上行末〕今夜呵。 

　　【北尾】祝付你那鸡儿莫啕气。算新婚不强似远别多离。沙将军。沙将军。俺打合这才子佳人直闪杀你。〔众作乐介〕 

　　莫辞换羽更移商。　　　　吹律阳回一线长。 
　　不是一番寒彻骨。　　　　争得梅花扑鼻香。 

　　第三十八出　谢諐 
　　【双劝酒】〔净沙将军上〕人才出羣。风流帮衬。红鸾运轮孤辰。打褪闭门。走却脚头人。〔笑介〕眞好个捕虏将军。 
　　世间好物不坚牢。彩云易散琉璃脆。俺沙咤利道这两句。有个缘由。俺为那章台柳。千方百计。弄到府中。谁知是一位古古怪怪不通情的小娘子。又遇着个遮遮护护不抽趣的太夫人。却趁着那吉吉刮刮做寃家的正奶奶。辜负杀俺个标标致致惯风月的大将军。以此吃他白白的住了几年。昨日又被个人轻轻的借去一用。千军万马。只做飞尘。铁壁铜墙。就如平地。早已差沙虫儿打听来报。好多一会。想必来也。〔丑沙虫儿上〕 

　　【普贤歌】将军情性生得村。那有些儿会着人。羊膻空满身。狼心养不驯。俺劝你列位们一劝。别个的妻儿休要问。 
　　〔笑介〕可笑俺老爷。平空地弄甚柳夫人到府裏。准准的寡头醋吃了百来甁。活活的干相思害了十几顿。喇喇的蒲萄架倒了十数遭。枉费辛勤。没些巴臂。近日又被个人忽的赚去。好生吃恼。着俺打听信来。就回复他。〔见介净〕信息何如。〔丑〕恭喜照旧随着韩员外。〔净〕到俺府裏的是谁。〔丑〕日前淄靑部将。赴宴酒楼。韩员外席上说起事因。内中有一个虞侯许俊。将他手书。飞马请去了。〔净〕他怎知在我府裏。〔丑〕原来那夫人出游时。中途遇见。闻得人说。把甚么玉合儿从车中投与他。〔净〕他们再待怎生。〔丑〕小人来时。他们要见侯节度。像要动本哩。〔净怒介〕这厮安敢无礼。想我在唐朝呵。 

　　【大迓鼓】桓桓号虎臣。况是叨承恩宠。建立功勋。笑他们厮敢相持挺。待来朝先把封章进。玉石昆冈。须敎尽焚。 
　　【前腔】〔丑〕雷霆且息嗔。不因亲者。到底非亲。老爷若先奏本。反惹事端。况这夫人原是韩员外的。如今去了。只叫做物归其主。那一心已许文园令。这私奔难比卓文君。救火披蓑。休敎自焚。 
　　禀上老爷。要先奏时。只说是近方晓得。送归原夫。也道他在府数年。完名全节。若是如此。非但盛德远传。亦且圣心加悦。请自尊裁。〔净〕这孩子也说得是。俺向年买韩员外家的马。唤做如意骝。一发进献罢了。〔丑〕这等更好。倘或朝廷把这马转赐韩员外。他夫妇是一马一鞍。老爷只落得见鞍思马。〔净〕这厮胡说。 

　　树头树底觅残红。　　　　一片西飞一片东。 
　　自是桃花贪结子。　　　　错敎人恨五更风。 

　　第三十九出　闻上 
　　【生查子】〔外节度冠带上〕东方久建牙。北海将称霸。班首鹭鸳羣。身上麒麟画。 
　　金殿当头紫阁重。仙人掌上玉芙蓉。太平天子朝元日。五色云车驾六龙。下官侯希逸。由淄靑入觐。仰蒙圣恩。加授检校工部尙书。图像凌烟。赐封实户。未归本鎭。暂寓神京。今早贺冬回朝。有人报道。昨日俺部将们合宴酒楼。许虞侯飞马到沙府中。夺取一女子。付与韩员外。又说这女子原是韩员外家内君。眞奇事也。待他来时。须问端的。左右的。韩员外许虞侯一到。速通报者。〔众应介生韩君平末许俊冠带上〕 

　　【前腔】新情觉转加。旧事犹堪诧。〔末〕自有好商量。且免闲牵挂。 
　　〔生〕许虞侯。此是元帅府门了。请同进去。〔末〕员外请。〔众报介外见介〕昨来诸君曾宴酒楼么。〔生末〕是曾宴来。〔外〕闻得许虞侯从席上作一奇事。果有之乎。〔生〕是有。〔外〕员外。愿闻其详。〔生〕元帅听禀。 

　　【刮鼓令】当年奉使槎。闪闺人历岁华。忽战鼓渔阳闻变。暂寄空门礼释迦。〔外〕原来尊夫人曾落发为尼了。后来如何。〔生〕流落五侯家。〔外〕五侯是谁。〔生〕是沙咤利计诱到府。家姬誓死不从。幸遇他老母向留身畔。日前下官入京。城隅乍逢。双轮东下。〔外〕相逢时说甚来。〔生〕备说前由。又自车中投一玉合。从此遂别。料归来抱蔓已无瓜。若非得许虞侯呵。又谁知枯树再开花。 
　　〔外〕虞侯。你将酒楼中始末。试说一番。〔末〕 

　　【前腔】靑楼大道斜。听淸讴泛紫霞。那日一席之间。惟有韩员外惨然不乐。怎忍见当筵歌笑。对东风独自嗟。把双鞬佩弧。单身飞马。〔外〕却怎进他府中么。〔末〕只说他将军坠马。要见夫人。一时闯入。众军披靡。这时节呵。正寒云深锁绛窗纱。做宫莺衔出上阳花。 
　　〔外〕异哉异哉。此吾平生所难事。君乃能之。 

　　【前腔】英豪实可夸。信干城在兔罝。员外。夫人尊姓。〔生〕姓柳。李王孙待年之妾。却归下官。那王孙又将家资几十万。尽数相让。竟入华山寻仙去了。〔外〕又一奇事。俺便须具奏。此事亦当上闻。况今朝廷盖造先天观。也得一位高眞。掌管教事。便到华山迎他。况说那仙风堪慕。叹吾生未有涯。把封书奏闻。安车高驾。〔生〕日前有书。约这几时下山。倘若来时。多在玄都观下。〔外〕如此就去相访。怕靑牛西出指流沙。向玄都先去问桃花。 
　　俺闻报时。曾撰一奏草。只待诸君问明。然后奏上。且读请教。〔生末〕愿闻。〔外读介〕金部员外郞兼御史韩翃。久列参佐。累彰勋効。顷从乡赋。有柳姬氏。阻绝凶寇。依正名尼。将军沙咤利凶恣挠法。凭恃微功。驱有志之妾。干无为之政。臣部将兼御史中丞许俊。族本幽冀。雄心永决。却夺柳姬。归于韩翃。义切中抱。虽昭感激之诚。事不先闻。固乏训济之令。大略是如此了。〔生〕多谢主帅。〔丑公差上〕暂离靑琐闼。来报紫微郞。〔见外介〕禀老爷。小的是中书省差来的。韩爷已升驾部郞中知制诰。是御笔亲点出的。又遣中使特召韩爷来早面对哩。〔外〕恭喜乔迁。兼承昼接。〔生〕才薄望轻。恐无此事。〔外〕员外且别。来早进对。许虞侯。你随俺入朝。〔末〕谨领。 

　　五夜漏声催晓箭。　　　　九重春色醉仙桃。 
　　欲知世掌丝纶美。　　　　池上于今有凤毛。 

　　第四十出　赐完 
　　【绕红楼】〔旦上〕画阁红梅照晓霜。春渐破流转风光。眼底欢来。眉尖愁放。羞减少年妆。 
　　〔更漏子〕相见稀。相忆久。眉浅淡烟如柳。垂翠幕。结同心。待郞熏绣衾。虚阁上。倚阑望。还似去年惆怅。春欲至。思无穷。旧欢如梦中。奴家自陷侯府。一意捐生。不意得遇许虞侯。复脱重围。顿还旧好。闻得侯节度也将此事奏闻。早间韦巡官来报。相公新升驾部郞中知制诰。朝廷特遣中使引对御前。此时想多回朝也。〔生冠带净丑随上〕 

　　【前腔】勑使传宣出建章。承对罢两袖天香。鳷鹊楼前。凤凰池上。归去马蹄忙。 
　　〔众禀介〕此间已到馆前了。〔生做下马介〕左右的。把马牵到后槽去。〔众应介生旦见介旦〕相公回了。闻得相公又有新擢。可喜可喜。〔生〕近日制诰阙人。中书凡两进名。御笔抄出道与韩翃。原来有个江淮刺史。却与下官同名。御笔又亲写下官寒食诗。春城无处不飞花。寒食东风御柳斜。日暮汉宫传蜡烛。轻烟散入五侯家。道是与此韩翃。方知是的。〔旦〕闻得这诗向在御前供奉了。适方那马像原是我家的。〔生〕这马乃是沙将军所献。赐名做如意骝。今早面对时。官裏因诵下官调马诗。就便赐与。〔旦〕敢是看李王孙调马的诗么。〔生〕正是。此马不知为何归在沙府。〔旦〕相公行后。妆赀尽费。也将此马卖了。〔生〕夫人。钿车昔别。玉合相投。已道西陵之柏。始结同心。谁知南浦之珠。再归双掌。我和你岂容易得见今日。 

　　【剔银灯】抵多少云劳月攘。消难尽旧时娇样。从今再把章台傍。稳倩取妇随夫唱。〔合〕双双。休轻撇漾。尽余生风流几场。 
　　〔旦〕相公。新欢重整。往事多惭。所谓思之又思。果然痛定犹痛。 

　　【前腔】落侯门在深潭万丈。似黄姑把秋期悬望。算由来好事多磨障。喜玉合重归掌上。 
　　〔合前生〕夫人。适闻李王孙轻蛾俱已下山。想必就到。叫左右。李眞人同一道姑到来。卽便请进。〔众应介小生李王孙贴轻蛾并道妆上〕 

　　【金菊对芙蓉】岁月空忙。河山犹壮。千年鹤返辽阳。〔到介〕门上的通报。李王孙柳道姑相访。〔众〕卽便请进。〔生旦接见介〕故人相向。还忆别几度风霜。〔合〕眞如隔世。乍逢欢畅。转觉凄凉。 
　　〔旦〕王孙。别来所喜道体淸佳。玄宗大振。〔小生〕夫人。别来所喜节传哀鹄。缘合孤鸾。〔生〕轻蛾。向日李兄许你是秦宫毛女。梁家玉淸。果应其言。不负所志。〔贴〕相公夫人旣仍谐宿世之因。须早结来生之果。〔生〕李兄。自从华山相别。不觉白日如流。侯节度说来奉访。曾一面否。〔小生〕节度曾来见访。因知韩兄与柳夫人之事。他要举俺为先天观主。俺也许了。〔生〕李兄为何许他。〔小生〕俺昔年出家。初见张果尊师。他命俺虔诚度物。来往人间。临别之时。又传两句眞言。道是遇华则止。遇侯则行。以此久住华山。今偶遇着侯节度。正相符合。以此许他。〔生〕轻蛾。你方外的人。休拘前礼。便请坐了。李兄。今日除夕。且逢立春。嘉会不常。旧知咸集。大家少叙一回。看酒来。 

　　【山花子】一麾东海乘边障。黄云白草沙场。喜还京骤沐宠光。掌丝纶秘省仙郞。〔合〕问明朝屠苏遍尝。条风送腊春载阳。千官拜舞称寿觞。玉佩朝元。宝历迎祥。 
　　【前腔】〔旦〕胡飙乍起秋惊荡。分飞又在他行。喜双栖当年画梁。那敎倚壻为郞。〔合前〕 

　　【前腔】〔小生〕邯郸道傍。早破黄尘障。须看白昼翱翔。喜归来红云帝乡。重逢题柱田郞。〔合前〕 

　　【前腔】〔贴〕巫云梦长。唤醒梅花帐。纤珪瘦玉残妆。喜归来桃开又芳。仙源且觅刘郞。 
　　〔合前众〕侯老爷到了。〔外侯节度冠带领众上〕 

　　【菊花新】分茅列鎭号淮阳。象服蝉冠映日光。前队俨成行。满路绛驺声唱。 
　　〔众报生接见介生引旦见介〕这便是家姬柳氏。通家之义。理当出见。〔外〕韩君平。你诗传薇省。夫人。你名播兰闺。已遇好文之时。又遂合欢之愿。特来奉贺。〔生旦〕多谢多谢。〔小生见介〕昨承光重。〔外〕幸接淸辉。〔小生引贴见介〕这道姑是昨日说的轻蛾了。〔外〕下官领教之后。一倂奏闻。因留许虞侯守候。玉音少刻定到。〔众报介〕圣旨到了。快排香案。〔末许俊冠带赉诏上〕 

　　【前腔】天书飞下五云傍。紫陌珂声夜未央。天子坐垂裳。周道正看平荡。 
　　圣旨已到。跪听宣读。皇帝诏曰。朕惟昭明大节。实开王化之源。弘奬名流。式畅玄风之旨。天弦宜广。圣德益章。兹尔驾部郞韩翃。谋参箸画。学异管窥。当代天言。用施巽令。可授中书舍人。仍知制诰。柳氏智占卫足。才敏挥毫。赵璧终完。南金愈砺。封昌黎郡夫人。仍归韩翃。王孙李筌。遗荣方外。探秘环中。赐号混元眞人。主持先天观事。侍女轻蛾。靑衣脱迹。黄箓预司。赐号通德先生。岁给禄米。及具奏工部尙书侯希逸。久着元勋。诞膺懋赏。进封淮阳王。实封二千户。中丞许俊。勇张克敌。义切全伦。出拜关东观察使。骠骑将军沙咤利。取其悔过。合有议功。赐钱二百万。呜呼。光天所覆。咸沾湛露之仁。太岳虽高。须竭纤埃之报。允承骏命。丕阐鸿猷。谢恩。〔外生旦小生贴谢恩介生〕自揣微生。忝兹嘉命。皆由主帅吹嘘。中丞汲引。〔外末〕好说好说。〔生〕李兄。你向无名字。圣上何以知之。〔小生〕贫道初名李翼。出将有功。尝为李林甫所排。吿归隐迹。后来入道。改名李筌。〔外〕下官昨日问知。因而具奏。〔鹧鸪天〕〔外〕赫赫金貂引上公。〔末〕又分玉节出关东。〔生〕凤池草诏言如綍。〔旦〕鸾阁临妆首似蓬。〔小生〕攀海日。趁天风。〔贴〕一朝覊鹤透樊笼。〔合〕今宵剩把银缸照。犹恐相逢是梦中。〔合〕 

　　【太和佛】仰荷天恩遍八荒。书折紫泥香。鸿钧初转。德泽布春阳。万物尽辉光灵芝叠产铜池傍。又见凤仪兽舞。郊野牧夷羊。况地出甘泉。瑞露三危降。眞道是太平有象。试看取喜气欢心共洋洋。 
　　【舞霓裳】染翰朝朝侍君王。侍君王。列骑翩翩鎭边疆。鎭边疆。游仙任侠俱堪尙。更那妻贤节操凛冰霜。并谱入管弦歌唱。开宴处听取新声正嘹喨。 
　　【尾声】春风折柳章台上。问旧日靑靑无恙。愿百岁人长在醉乡。 
　　璧月团团玉树新。　　　　尊前歌舞醉留春。 
　　试翻翦雪裁云句。　　　　且作拈花弄柳人。 

　　玉合记终 
