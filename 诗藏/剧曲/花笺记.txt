 《花笺记》全本

 

序：花笺大意

       起凭危栏纳晚凉，秋风吹送白莲香。只见一钩新月光如水，人话天孙今夜会牛郎。细想天上佳期还有会，人生何苦捱凄凉。得快乐时须快乐，何妨窃玉共偷香？但能两下全终始，私情密约也何妨。自古有情定遂心头愿，只要坚心宁耐等成双。山水无情能聚会，多情无信肯相忘。但愿世间情重者，勿要半途而废就抛荒。曾闻一段奇风月，钟情好似海天长。埋没风流谁晓得？故此替他传出与后人看。苏州府内吴江县，有一人才身姓梁。父号印波为学士，母亲姚氏极贤良。雁行孤独无兄弟，名讳芳州字亦沧。貌比春红添月色，才如鲜锦灿云光。风流好似骑鲸客，雅致犹如跨凤郎。年登十八叨儒列，只待飞腾上帝邦。

（卷一）  

一、拜母登程

       芸窗自古多寥寂，潜来花下笑寻芳。好鸟枝头迎客叫，百花丛内喷人香。桃花片片随流水，牵惹游人欲断肠。花因春尽多零落，人貌何曾得久长？若不风流虚一世，算来难及水鸳鸯。相挨相倚池边绕，相爱相连几在行。自想韶华虚十八，谁能一世守孤窗。点能得个崔莺女，等我安排手段学《西厢》。闻得长洲多美女，嫩红娇白斗新妆。意欲馆迁城上住，风流或者遂心肠。忙忙举步来堂上，将言禀上老萱堂。启说县中无好友，孤窗难以习文章。人话长洲才子盛，兼且交游尽大方。欲访贤人相议论，禀知慈母启行装。夫人答语孩儿听，曾闻益友好同窗。况且县中姚妗母，别来朝夕挂心肠。明朝乃系佢生日，当携礼物去称觞。就在姚家芸馆住，用心寻友习文章。月府桂枝原不远，望儿秋榜继书香。独愁父在燕京远，家事无人代主张。孩儿尚早图归计，免令老母倚闾看。语毕亦沧忙拜别，家童归馆速行装。礼物诸般俱取备，别亲移步到长江。

二、姚府祝寿

       速唤舟人来解缆，一叶浮槎印碧沧。棹歌声彻云霄响，忘饥鸥鸟自徊翔。舟泊苏州齐上岸，步入城来拜妗娘。呼童先入堂前禀，夫人传命请梁郎。生见妗娘忙下拜，启言母命到称觞。薄具微仪来致贺，少致殷勤表寸肠。夫人闻见多欢喜，吟吟微笑答梁郎。料必尊堂多纳福，姑爷京上定安康。贤甥近日才情好，蟾宫不日桂枝香。复蒙厚礼重重至，寸心怀纳未能忘。梁生答语称无敢，轻微礼物愧难当。椿萱幸托平安福，愚甥无份继书香。亦因敝处才人少，无人指点易抛荒。久闻贵地贤人聚，因此问友寻师到上方。夫人笑答梁生听，知子文章压上苍。才高八斗人难及，指日题名在玉堂。不嫌舍下多清简，暂留此处习文章。梁生听罢深深揖，赐馆洪恩未敢忘。转声又对夫人讲，舅爷升任转何方？表弟请来同聚会，慰我多时阔别肠。夫人接语称言道，相公转报到都堂。儿在窗前观典籍，近来书史亦抛荒。幸得贤甥来共馆，顽儿蠢塞又生光。即命小童前去请，姚生遵命到中堂。兄弟相逢多喜色，堂前摆酒进霞觞。一劝一酬厅上饮，二生沉醉转红妆。相看尽改桃花色，又见一轮孤月照西廊。

三、兄弟谈情

      揖别夫人归馆去，二生携手绕栏杆。曲径两旁栽小竹，金鱼池过百花堂。天阶直透青云馆，家僮秉烛入书房。二生抱膝谈风月，只见窗前射入月痕光。姚生起对梁生语，哥吧你睇月移花影到纱窗。我想人世得逢花月景，无该愁闷负春光。你话世间多少奔驰客，一生劳碌为谁忙？亦沧微笑开言答，叫言贤弟未知详。有谁风月无贪赏？谁爱奔驰别故乡？总为利名牵系紧，因此餐风宿露利名场。二人正好闲谈论，忽闻母命请姚郎。别兄且去高堂上，余下窗前一亦沧。

四、棋边相会

       只见史书层层堆满架，四围花气喷人香。桌上瑶琴安玉轸，金炉一个炷茗香。银筝玉笛悬墙上，双陆围棋放一旁。古画名诗垂两边，鲜花盆景列成行。起来窗外观风景，只见曲栏杆绕白莲塘。白鹤避人轻步月，风摆杨花刮水狂。塘上红桥通内苑，又见一带微波漾月光。两岸垂杨相对舞，采莲船系柳荫旁。游鱼浪起波中锦，水中云影白茫茫。举步过桥临水阁，凭栏去弄野花香。扳枝贪采茶薇露，无想枝摇惊起鸟飞狂。杜鹃恰似啼残月，黄鸟声声恼客肠。舞碎一轮明月色，花梢微露洒罗裳。再过小桥临曲径，梅子青青坠两旁。孔雀双双游月下，金笼鹦鹉叫声长。面前一所藏春坞，千叶桃花种两行。自想仙源如有路，小生宁愿做渔郎。步转西边红杏苑，只见娇娇红杏斗春芳。芳草萋萋迷去路，蔷薇隐隐出高墙。好花总亦无心赏，轻轻移步转芸窗。点想东风送得棋声到，细想谁人唝在行。夜深尚有棋中兴，悄声移步入东方。远望牡丹亭一座，花边斜影见灯光。似有几人花下立，笑语频频到耳旁。声娇必定风流女，随风兰麝过来香。行前仔细偷观看，花间原有女娘行。凑着浮云遮朗月，丫环错认系姚郎。无去亭前报小姐，因此梁生得到石栏杆。睇见娇姿人两个，围棋笑着对银缸。南边一个方披发，入眼谁知断客肠。料知不是凡尘女，好似天仙留意等刘郎。色胆就从今晚大，整衣前去见娇娘。无想惊动玉人丢一下俏眼，做乜花林荡出个少年郎？丢落围棋齐举步，梁生着意细观看。只见杏眼时时关住我，芙蓉面色柳眉长。一点红唇真俏丽，生成模样断人肠。春风阵阵罗裳卷，的息金莲二寸长。佢总回头开一下笑脸，我估呢条残命死花旁！一对丫环跟主去，梁生如醉倚栏杆。姊妹二人携玉手，沉吟无语转香房。

五、碧月收棋

       玉人坐定东坡椅，瑶仙小姐叫芸香：你们几个栏杆外，做乜被佢直入到栏杆？平生与佢无相识，露面相逢心点安？不知佢系谁家子，猖狂无似大家方。芸香见问将言禀，叫言小姐听言章：贱妾几人花下立，月阴难辨佢行藏。人人都话姚公子，行移无系唝猖狂。彩姬小姐开言答：早时共婢出中堂，人报梁家公子到，姨娘留饮歇芸窗。想必醉中游夜月，花前撞见亦何妨。语罢瑶仙呼碧月，台中棋子未收藏。料必梁生归去了，围棋收起速归房。碧月领言移步去，穿花随柳绕池塘。远望梁生犹未去，如痴如醉倚栏杆。手托香腮情脉脉，料其相思肠断为娇娘。我想深闺美女何干己？世人多少为花亡。行近牡丹亭上去，梁生远远揖娇娘：小生一副魂和魄，为娘飞散在何方？见姐此来知有意，为雨为云学楚王。先时着白谁家女，定系嫦娥到此方。定系蓬莱天上女，把人魂魄尽飞扬。临去之时丢眼色，笑口传情惹胆肝。有缘得姐共我通音信，好似张生曾遇小红娘。碧月闻言心事恼，将人闺女比《西厢》。谁系红娘共你传信息？敢惹红尘到广寒。请君莫讲风情事，闺门家教凛冰霜。天上碧桃休妄想，日边红杏莫思量。归家取把龙泉剑，斩断相思莫挂肠。行埋台上收棋子，梁生带笑启言章：姐话冰清尘不染,做乜卖弄风情过我看？满面春风频带笑，肯话天台无路赚刘郎。望娘指引蓝桥路，无敢忘恩负我娘。碧月闻言微笑答：无情休认有情看。我姐笑容非别意，见君行动乱纲常。任君逞尽风流舌，姐亦无忧有耳装。讲一句笑时行一步，气死花前一亦沧。无缘捡得一段伤心事，谁怜今夜捱凄凉！

六、梁生痴想

      目送佳人归去急，只见柳梢斜月映罗裳。疏星几点明河汉,憎杀花园弄晚香。那堪对此凄凉景，懒步回窗路见长。记得先头同弟讲，佢话花前月下勿悲伤。于今撞着冤家债，不由人不碎肝肠。安排手段做个偷香客，花前就死亦何妨。归窗一夜何曾睡，心心悬念此娇娘。灯下见佢真美貌，肖丽无同俗女妆。只带青兰花一朵，白纱裙衬白罗裳。衫亦不长方到膝，玉指敲棋几在行。莫道小生心事怆，料应泥佛亦思量。北边玄衣人亦好，私情只爱白衣娘。花间一会如胶漆，恨难飞入傍红妆。忽听鸡声频入耳，月沉星落彩云光。

七、梁生问妗

       东方捧出红轮现，含愁抱恨挨得天光。满胸心事难梳洗，懒步迟迟入到画堂。夫人早起厅前坐，见生行近启言章。贤甥独处清幽馆，无事清闲见日长。馆边有道红桥通内苑，名花好鸟亦见风光。读罢诗书情意倦，不妨游玩解愁肠。书生乘便将言问：昨宵曾探百花香。风光不异蓬莱岛，游人醉景不思乡。偶在牡丹亭下过，望见佳人有一双。灯前笑把围棋着，未知何姓女娇娘？妗母答言姨甥女，同来祝寿到中堂。发略短些身姓马，她母同吾姊妹行。表字彩姬年十五，聪明人物亦超常。昨日酒筵曾讲到，许为吾子作妻房。头发拖肩吾舅女，生平好着白衣裳。瑶仙正系佢芳表，二八芳年身姓杨。吟诗每出惊人句，瑶琴指法更高强。世上千般能尽晓，聪明压省料无双。人品想无居第二，的息金莲二寸长。梁生听罢心神乱，心在红闺身在堂。夫人几次将言问，糊涂答应不成章。夫人又叫人摆酒，藕花亭上赏韶光。书生只得相陪去，手执金杯懒举尝。花香空喷愁人鼻，昨宵神女往何方？夫人颇晓生心事，叫声侍女进霞觞.笑对梁生将语道：人话读书能折月中香。嫦娥自古贪年少，常望贤甥步广寒。过日与儿为月老，采个婵娟对玉郎。梁生尽晓夫人意，开怀只着饮琼浆。

八、步月相思

       酒阑只话归书馆，花前又撞见姚郎。缠生去买书和扇，无奈相陪出外厢。留连不觉天将晚，日沉西坠正得回窗。昨宵误入桃源路，留下相思透胆肝。思量欲效崔张事，丫环无肯做红娘。自系怀人眠不得，起来观看月华光。只见月明如水人初静，风传一阵百花香。料得玉人从此去，点知寒馆断肝肠？只因一笑留深意，撇下私情海样长。今宵为姐担烦恼，伴人空有月痕光。从来无信怀人苦，果然今夜唝凄凉。泪湿花边谁为止，伤心无伴倚栏杆。兰闺咫尺天涯远，鸟语花香总断肠。无聊无赖花边企，夜深寒冷袭衣裳。转过牡丹亭上坐，空闻孤雁几声扬。音书每欲凭鸿寄，无想鸿雁高飞恼客肠。欲把瑶琴弹月下，将情诉出凤求凰。又怕深闺人隔远，花前亦系枉悲伤。早知凡世相思苦，不若移居桂树旁。又见清风阵阵侵罗袂，愁人何日可偷香？无缘徒洒伤情泪，天台无计学刘郎。耳听樵楼敲二鼓，依然拭泪转芸窗。（待续）

   （卷二）
九、回府诉情

       未言生为多娇苦，且诵红闺一女娘。自别姚衙将数日，丫鬟来接转家堂。姑母再三留不住，拜别登程去路忙。归家拜别爹和妈，慢举金莲转绣房。碧月执匙开绣户，芸香前去启纱窗。丽春忙把妆台抹，玉萧炉内炷茗香。金杏香笼熏锦被，玉燕行前拂绣床。菊英就汲新泉水，玉花瓶插牡丹香。润霞来问多娇姐：姚衙景致点风光？瑶仙答道多幽雅，园林花木四时芳。池亭我屋都想似，牡丹亭上见荫凉。碧月接声言过姐，个晚逢生混一场。因为马家小姐同娘伴，一竟无曾学过娘。奴奴前晚收棋子，睇见梁生未转窗。凭住石栏浑似醉，见奴说尽短和长。佢话得逢娇姐面，魂魄相逢转绣房。一意贪图共娘谐连理，要学刘郎共阮郎。说尽几多凄凉语，一句言来一断肠。我亦见佢真好笑，人家女子冇乜相干？世间有唝一种情痴子，相思系唝挂心肠。肝肠想断多和少，总怕相思成病为花亡。着我几句言词来扫佢，几声长叹自悲伤。好似落花有意随流水，我地何曾睬佢断肝肠。小姐闻言深好笑，世间常有唝痴郎。古来多少贪花客，弃家亡命为偷香。大抵都系少年风月性，见人闺女就思量。只要女人行得正，莫引斜风入绣房。今日我在南时佢在北，纵有相思无路寄遐方？垂帘隔住花间月，任他蝴蝶过东墙。

十、访买书房

       莫言主婢私谈论，再诵芸窗客断肠。闻道玉容归去了，分明搅碎别离肠。隔住红尘难入手，天上人间路渺茫。今生不遂多情愿，总系前生烧了断头香。日里含愁瞻碧落，夜来垂泪对银缸。玉貌为娇佗累瘦，青灯黄卷尽抛荒。梦想眠思成蹭蹬，时时颠倒着衣裳。思量无计酬心愿，只着跟寻此女在何方？细想姚家僮与仆，尽道杨爷府在聚贤坊。整衣且去寻踪迹，只见相府潭潭有乜女娘。院宇深沉人不见，音书谁为报兰房！满腹相思何处散？去去来来在府旁。看见府边一所空闲屋，深锁朱门靠隔墙。速命家僮前访问，话系人家卖此房。内中阔大如杨府，花园一所有池塘。梁生听罢心欢喜，此处分明近广寒。巫山有路逢神女，安排好梦赴高唐。归馆命童忙访买，买条仙路透香房。不惜千金酬卖主，就命良工修整做书房。后园要整多华丽，西边起所晚香堂。花边一带栏杆曲，东风传送异花香。北边一所藏春阁，万种名花种两旁。一溪曲水通鱼沼，面前就系锦鳞塘。两旁尽种垂丝柳，红莲相间白莲香。看云亭在东方起，金轮掩映彩云光。紫竹桃花栽两边，朱栏转入集馨堂。堂前多少奇花草，美石盆花摆两旁。南边杏花亭一座，画槛雕栏五彩装。怪石叠成山上景，珍禽异兽列成行。风光不让神仙府，景致分明赛广寒。

十一、拜访和诗

       梁生别妗搬行李，就携表弟到书房。二生同到新书馆，亦沧同弟启言章。隔篱令舅杨都督，与我芸窗隔粉墙。理当拜访通名姓，望弟相陪过画堂。姚生欢喜皆承应，梁生拜贴递入中堂。杨爷看罢通名贴，传言请入两贤郎。二生举步来相会，名茶饮罢问言章。姚生恭揖将言启，伏惟舅父听知详。梁生正系吾姑表，父为学士往吴江。攻书意爱图清静，隔墙新整一书房。甥亦忝同书馆住，特来叩拜到中堂。梁生乘兴恭身启，下邻为馆赖余光。卑未得蒙尊教益，恩垂没世敢相忘。相公吟笑将言答，尊君曾共我同窗。少年相处如兄弟，同案联名共进庠。辛卯尊君登虎榜，我因无中弃文章。尽把诗书丢落水，走马开弓习武场。侥幸状元叨武职，参将蒙升守浙江。凑遇令尊荣耀为束阁，荐吾都督到南方。今朝幸睹贤公子，通家情谊未曾忘。就叫望波亭上排佳宴，与生聊作话衷肠。二生举步来园内，只见花明竹秀柳丝长。池塘楼阁多华彩，又见望波亭上有诗章。新诗写在花笺上，墨迹淋漓贴粉墙。原来彩笔题池柳，二生行近细观看。
诗曰：

谁把垂杨植内池，春来飞絮点涟漪。
青青不是溪前种，肯向人间管别离。

       相公旁立微微笑，拙作何堪笑大方。此诗小女闲中笔，无成词调不成章。幸遇才人临小圃，园林花木尽生光。敢求妙句留佳笔，花神生色赖贤郎。梁生带笑回言答，愚人未暇学诗章。相公回道休推故，久闻丽句压群芳。又呼侍婢前吩咐，园林路远隔书房。小姐闺中还尚近，忙取花笺纸数张。笔墨取齐亭上摆，梁生把笔细思量。我有衷情沾肺腑，无人传递到香房。等我诗中就把离情诉，将情打动女娇娘。或者深闺识透人心事，鹊桥有意渡牛郎。就依小姐前诗韵，咏柳新词写几行。
诗曰：

闻道春风遍绿池，柔条袅袅动清漪。
遥知种向朱门里，哪识人间有别离!

       诗罢相公称赞好，两张齐贴粉墙边。台上花笺余两片，梁生笼起出花前。只话绕栏观景致，无想相公传请入华筵。望波亭上传杯盏，饮到红轮弄晚天。二生沉醉相辞别，相公送出大门边。姚生亦别归家去，梁生独自转花园。

十二、归馆相思

       归馆开窗观朗月，又见嫦娥将近要团圆。小生只为一个红颜女，弄得心神颠倒颠。共姐别离将半载，闺闱远过一重天。朱门深锁人难见，条肠想断眼将穿。早知命薄前缘少，无遇冤家免挂牵。为姐相思何日了，时时想起骨头酸。早先亭上题诗句，袖中笼起两张笺。窗前取出花笺看，满纸余香彩色鲜。深闺有唝高才女，芳名无枉叫瑶仙。小生好似逢仙女，重云何苦隔婵娟。揩住花笺无放手，一天愁绪向谁言?伤心哭叫一句瑶仙姐，为娘残命丧花边。种种相思无觉久，阵阵寒风冷背肩。只着归床挨夜永，推窗无管月中天。

十三、主婢看诗

        莫道梁生凄惨极，瑶仙早起出花边。主婢望波亭上过，粉墙上有一花笺。小姐近前吟一遍，芸香碧月就开言：姐吧果首新诗谁所作？将来贴在粉墙边。字迹又非相公笔，因何又系姐花笺？瑶仙笑对芸香语：昨日丫鬟对我言。隔篱整起一座新书馆，其人拜访到厅前。又话共同姚表弟，父亲留饮后花园。想必请他题景色，因此差鬟向我取花笺。今日见佢诗一首，梁生名姓写旁边。诗中句句关情我，和我当时《咏柳》篇。话我不管离人苦，我想梁生情绪日成癫。用尽几多奸狡计，方才得到我墙边。碧月行前称小姐：莫非同佢系前缘？粉墙一对题佳句，才子佳人好并肩。瑶仙小姐低声骂：谁来共你话长篇？深闺不惹游仙客，有谁能见月中仙？自古留传多少斜风月，败坏纲常播万年。你我共为闺阁女，切莫留心想个边。莫被愁云掩住当空月，好留清影照山川。移步共鬟归去罢，隔墙有语古人传。

十四、杨爷回拜

       慢言淑女归香阁，梁生晓起在窗前。细想杨君必定来回拜，就叫家僮开琼筵。差人去请姚公子，园林打扫甚光鲜。日午果然佳客到，二生迎接入厅前。茶罢相邀归后苑，晚香亭上饮琼筵。讲论一场情愈密，相公微笑对生言：贤侄婚姻曾定否？何时金屋贮婵娟？生乃答言犹未聘，只为功名日挂牵。杨君已有招婚意，此时未爱就开言。转声又答梁公子：隔墙贴实我花园。既系通家如子侄，何妨后苑两相连？开个横门通小径，或者闲游过我园。无事大家同锁闭，亦见人间小洞天。梁生喜在心头上，又怕明朝有乜变迁。趁我南亭未修好，速叫工人入后园。横门通入杨爷府，从此春风得到碧桃边。

十五、夫妻贪婿

      相公饮罢辞生转，归房又对老妻言：好个高才梁秀士，必然身近帝王边。心中爱佢为吾婿，点得佢先传红叶到堂前。夫人答道真登对，爹为阁老做人贤。几好便时开一句口，等佢差媒来问正遂心田。相公又对夫人语：佢个花园阔大百花鲜。开个横门通过去，等我日长闲暇过佢花园。此子情亲如子侄，与生谈笑乐余年。

十六、遇婢陈情

      莫道夫妻贪好婿，又谈闺阁众婵娟。芸香早起承娘命，去摘兰花入后园。只见晓露朦朦迷树色，关关啼鸟噪晴天。转入东栏穿曲径，远见两个朱门靠果边。趱步近前观仔细，新门一度柳荫前。芸香企住心偷想，人话隔篱新整一花园。既有横门通得去，就趱金莲往果边。果见娇花迷去路，池塘秋水映残莲。千条杨柳临风舞，远望有个游人在果边。倚住柳荫愁默默，有些情绪锁眉头。梁生正在垂杨下，举头睇见一婵娟。早起鬓云犹未整，手执兰花正妙年。记得花荫同佢会，跟随小姐在棋边。月底未曾观仔细，今日花前一会又心酸。莫道瑶仙牵我恨，就系丫鬟风韵惹人颠。见我来时忙转去，罗裳风卷过西边。趱步近前忙阻住：姐呀相逢何苦唝心坚？一自棋边相会姐，心心悬念月中仙。肌骨谁怜因姐瘦，不思茶饭不成眠。为我深闺言过姐，客中肠断望哀怜。只为花前月下情难舍，多少凄凉得到府边。深闺若不怜憔悴，误人残命死花前。芸香忍笑娇声答，闺中谁敢乱开言？我主瑶仙天上女，冇一点凡心乱挂牵。劝君莫讲风流事，谁肯传音入画帘？梁生听罢心如碎，暗垂珠泪又开言：依姐今朝言共语，残命无忧挨得到明年。可惜我一片衷情闲似水，一声长叹一声天。罗裳偷抹腮边泪，低头靠住曲栏边。芸香自小心肠软，见生愁绪亦堪怜。娇声又叫梁公子，做乜来由唝挂牵？世间多少红颜女，做乜留心独为姐瑶仙？亦沧长叹回鬟语，细把情由对姐言：灯下得逢娇小姐，曾将心事笑中传。月貌花容谁可比？因此不辞劳苦到花边。用尽心机来到此，安排青眼会神仙。三生有幸逢娇姐，只话满怀心事托娘传。无想相逢讲尽无情话，一场春梦不得团圆。小生不得谐连理，亦无留命见妆前。回归拜上多娇姐，你话有人肠断为她牵。锁闭重门难入手，误人身丧碧桃边。芸香又对书生语：莫为婵娟误少年。我亦见君凄惨甚，对花长日闷恹恹。我试为君归探听，试姐心肠坚未坚？或者为君坚不得，云凭风引出长天。若系夜静水寒鱼不饵，玉郎红粉两无缘。你便收拾相思归去罢，落花流水也徒然。梁生听罢芸香语，满面欢颜喜色添。深深揖谢贤娇姐，何幸相逢姐唝贤！倘得红楼泄漏春消息，我姐恩情大过天。粉身不敢忘今日，相思无主望哀怜。芸香领命忙移步，辞生转入柳荫边。梁生见得丫鬟去，行前几步对娇言：忘记问娘名与字，深闺同伴有几位婵娟？芸香听罢书生语，微微吟笑对生言：奴奴名唤芸香婢，八人同伴姐妆前。只有奴奴同碧月，伴姐深闺有十年。唝久未曾离左右，世上难逢姐唝贤。自小相亲如姊妹，日日花前快活仙。讲完步入横门去，花荫摇曳举金莲。

十七、闺阁达情

      步入妆台见小姐，兰花递上衬鸦蝉。瑶仙就把芸香问：朦胧天色出花边，归来日照栏杆上，花间何故唝留连？芸香禀上妆台听，奴承主命出花前。见有横门通隔苑，我就潜身往果边。原来一所新书馆，花香连路鸟声喧。柳荫见一风流客，对花无语泪偷涟。柳荫瞧见奴奴到，就把私情对婢言。佢话共姐棋边曾得会，怀抱相思有半年。命薄几乎因姐丧，不沾茶饭梦魂颠。多方百计寻踪迹，千金不吝买花园。指望闺中离不远，共姐同心到百年。我话姐系冰清和玉洁，岂容春梦搅孤眠？佢见我言声哽咽，圆圆珠泪洒花前。声声草命因娇死，梅花骨葬粉墙边。话出凄凉听不得，谁人睇见不心酸？奴奴颇记灯前事，当时玉貌几天然。奴知近日相思苦，一竟容颜减半边。只怕多情人为多情死，可惜风流唝少年！瑶仙听罢伤心语，愁容堆起默无言。静坐多时开玉口，钟情曾见佢花笺。知佢闲愁深似海，少年容易丧心田。可惜他爹当朝为宰相，才貌般般得占先。好比金枝和玉叶，为人何苦唝痴缠？舍得差媒来借问，何愁好月不团圆？低声又叫芸香婢，此事无该你我言。但系相亲如姊妹，况且丫鬟有一个在身边。见你话佢心绪怆，果种凄凉亦可怜。故此顺口言谈都有错，包藏莫向外声传。主婢私谈犹未了，又报夫人请姐出厅前。瑶仙举步离香阁，丫鬟伴姐趱金莲。

十八、复遇芸香

      勿讲闺中人议论，又道梁生在隔园。送别芸香归去后，愁愁闷闷入窗前。虽然得会芸香婢，许我兰闺探主言。独怕玉容人薄幸，不知客馆怨孤眠。又怕芸香奸狡婢，惹人悬望眼空穿。行思坐想添愁闷，抱膝长嗟谁可怜？都因一个如花女，消减容颜误我少年。当初只话相逢好，无想相逢惹得泪痕鲜。心事何曾丢得下，整衣移步出花前。柳荫遥望人无见，归鸦成阵晚来天。转过隔园花树下，恹恹斜凭曲栏边。又见紫竹摇风啼鸟乱，罗裳闪闪在花前。远望一人移玉步，正系芸香入后园。梁生望见丫鬟到，叫一声贤姐喜欢天。想必那人传密约，今宵能否会神仙？芸香说道非容易，一竟无曾讲到果边。深闺不比闲花草，我姐心肠铁石坚。若要嫦娥临凡界，扫开云雾正得团圆。我适别君归绣阁，舌剑唇枪讲万千。话君多少凄和惨，气死因佢实可怜。我姐见奴言得惨，略有一些情意为君牵。虽然未吐心中事，料有私情亦未肯言。事要便中才有点景，待奴因便又开言。今我见君蛮性紧，霎时就要到身边。奴奴从此丢开手，别凭鸿雁寄云笺。亦沧听罢忙施礼，乞姐容生诉一言：两地相思真恶抵，寒窗挨日胜如年。今朝得姐哀怜我，好似凡夫得遇仙。凭娘指引蓝桥路，因此时时翘首到花边。得姐再来通信息，只话救人残命出生天。所因不顾言粗率，激娘抱恨上眉尖。我姐为人须到底，勿要半途而废误芳年。此事若然无挂意，舍条残命谢妆前。芸香听罢呵呵笑：死做一个风流快活仙。尘世相思无了日，掩滞青春年过年。一笑一谈天欲晚，与生辞别转金莲。梁生致嘱千言万，切莫丢开在果边。性命在乎娇手上，便中劳步到花前。芸香点首忙归去，亦沧移步过东园。

     （卷三）

十九、主婢看月

      不题公子花间事，又谈闺内一瑶仙。时遇初秋明月好，吩咐芸香卷画帘。与鬟倚槛观明月，只见一轮水影色娟娟。阵阵清风临绣户，时时花影落墙边。瑶仙细共芸香语：四时光景四时天。景入秋来将半月，万里无云月自圆。澄澄秋水嫦娥净，西风寒弄柳梢烟。碧月在旁将语道：光景催人年又年。不久朔风寒透户，天涯游子想衣添。花开花落年年在，岁中明月几回圆？人世青春容易老，白发催人上鬓边。记得今年正月事，转眼韶光大半年。果年种得垂丝柳，小小青青到膊肩。近日枝条都长大，屈指算来有几年。近被西风吹几日，转番黄色有乜光鲜。我想人生亦似垂杨柳，中年就似立秋天。秋过身衰和叶败，形容枯槁有谁怜？！绿杨尚有春归日，人老何曾转少年？芸香却也将言道，真似风卷残云过晚天。莫言岁月催人老，且讲今宵好月圆。你话照尽几多尘世界，有人相对弄朱弦。亦有贪欢和作乐，冇厘牵挂似神仙。亦有担愁担闷无聊赖，沉吟凄楚对婵娟。亦有客中思故里，恼煞团圆照客边。有人怀念天涯客，寒衣做好请谁传？还有果种相思难见面，梦魂飞入楚台前。醒来睇见中天月，果阵凄凉实可怜。客中又冇人开解，残命无忧走得到边。别样闲愁犹自可，第一相思情重怕孤眠。我想嫦娥啲识人间苦，但凡到处一般圆。大抵人生须快活，但到春来老一年。百年寿算终须满，啲共阎王乞得一岁添？乐亦好时愁亦好，光阴那肯为人延？！瑶仙听罢双鬟语，惹起愁心总不言。相思万种从今起，叫鬟推出月还天。掩起纱窗归去罢，卸却残妆解翠钿。转身独入罗纬内，更长孤枕不成眠。寂静思量今夜事，芸香碧月是真言。十六春光闲度过，绿鬓朱颜得几年？梁生为我相思损，客窗寒冷梦魂颠。知他亦系多情种，玉貌高才美少年。若得共佢谐所愿，无枉今生结发缘。翠被寒侵眠不稳，一夜牵愁到晓天。

二十、花园复遇

      一声长叹抽身起，托腮无语绣房边。芸香听得娇声叹，知他愁为夜间言。忙来对姐将言启：小姐多时不到园。近来新种一种奇花草，美色娇娆罩眼鲜。几好共娘消不兴，况且池塘新整一只采莲船。瑶仙听罢来梳洗，清清无在戴花钿。秋罗白色红为里，飘飘压倒月中仙。单同芸香同作伴，金莲轻印绿苔鲜。出园就到莲池上，只见一塘秋水弄晴烟。罩住采莲船不见，芸香叫姐过东边。指定横门言过姐：共娘移步看新园。小姐回言无去罢，恐怕梁生在果边。花荫撞着难回避，知他平日惯痴缠。侍婢答言天尚早，梁生还在梦魂边。稍耍片时同步转，几何得姐到花园？瑶仙依了芸香语，轻轻移步到东园。风光满目堪游赏，啼鸟声声到耳边。主婢流连贪玩景，无想梁生早起怕孤眠。出到花荫闲纵步，朦胧树色挂朝烟。听见花荫人笑语，慌忙举步到西边。瑶仙听见人行动，不理芸香步占先。无想两下刚刚如对面，都为云霞罩住恶观瞻。举头睇见瑶仙姐，娇姿无限可人怜。从来多少相思句，及至相逢冇一言。神魂稍定开言道：小生何幸见妆前。姐呀！我为玉容耽寂寞，时时遥望月中仙。安排为姐相思死，未同娇会啲得心甜？今日花间重会姐，想是前生结下缘。姐呀！雪月风花第一难际遇，人不风流枉少年。瑶仙羞愧开声道：相逢李下共瓜田。君系读书娇贵客，芸窗寻味古人篇。奴系绿窗红粉女，日长针指度芳年。婚姻自有高堂在，啲该儿女乱开言？礼法所拘难动乱，一由父母二由天。劝君莫讲闲风月，丹心留伴帝王边。梁生哽咽称娇姐：生岂无知法礼严？但为百年长久计，若无登对误青年。倘若听从由父母，凭媒传递冇乜真言。世间多少不平事，夫拙妻贤实可怜。故此今朝爱姐同盟誓，窗前闺内两心坚。小生不得同娘配，再不敢重婚结凤鸾。瑶仙微笑回公子：总在前生结下缘。古道无缘空对面，世间离合总由天。举头日照荼縻架，又怕丫鬟入到园。二家只着相分手，梁生抱闷入窗前。

二十一、对花自叹

        自认玉容空对面，多少私情对佢言。坚心不管人肠断，惹场新恨上眉尖。眼前多少离人恨，对花长叹泪偷涟。花秀茂，石榴红，花娇曾似姐颜容。花在眼前娇不见，悠悠春恨挂心中。许多别恨凭谁送？心想痛！娇姿频入梦，眼中流血似花红。花献锦，白莲香，水中摇曳似娇娘。咫尺波涛难入手，扁舟谁渡探花郎？倚凭垂杨空眼望，心想怆。娇娆秋水上，花颜恰似姐罗裳。花貌好，是木樨，广寒曾带一枝归。嫦娥未肯怜孤客，书窗无路到云梯。借问桃源边*处系？休阻滞，但愿重门无锁闭，愁人及早到红闺。花富贵，是牡丹，花王名字播人间。国色天香人所爱，见花怀念姐容颜。把我条肠都想烂，魂魄散，果种凄凉无捱惯，见亦难时别亦难。闲闷闲愁何日了？私情无计可丢闲。

二十二、主婢私谈

        莫言书馆因花恼，又谈小姐绣房间。自系花荫同讲论，诉出私情亦见难。花荫见佢愁容惨，时时珠泪湿衣衫。我想少年人便贪风月，何况风流唝后生。我系深闺红粉女，冇些闲事挂心间。近日见生情与态，尽把衷情对我谈。引动闺帏风月性，日担烦恼几多番。真正相逢不若无相识，免得愁愁闷闷积如山。人话相思第一难消散，亏他寒馆怨孤单。啲得百年偕白发，免教同病减朱颜。果段离情空自恼，担愁亦怕见丫鬟。芸香知姐心中事，前来对姐细言谈：姐呀花容寂寞因谁恼，做乜春山频锁泪偷弹？光阴易过流年快，青春一去恨无返。开怀且讲风花事，满天愁绪旦丢闲。瑶仙对婢将言答，你睇阵阵秋凉透薄衫。光阴一竟如流水，我想人生一世几般难。芸香乘兴言知姐：白发催人两鬓斑。自古黄金容易得，光阴一去再无还。你话秋风冷透罗裳薄，亏了客馆离人怨枕单。那日见生同姐会，佢话一时肠断两三番。我姐心坚如铁石，不知人在断肠间。瑶仙睇见无人处，半吐真言对婢谈。你我相亲如姊妹，试把私情讲一番。岂有做人如土木，将人情当水般闲。快活百年谁不爱，纵然仙女亦思凡。总系礼仪所关廉耻重，被人谈论见羞惭。此生虽系一个风流客，百年干系是非闲。恐怕只顾眼前风共月，人情翻复似波澜。果阵世间多少无情汉，误人闺女当为闲。又怕前缘非是佢，爹娘别处睇年生。你话几多枉费闲心事，流传人世做清谈。芸香笑答贤娇姐，我亦时常想再三。梁生无似轻浮子，言谈动静稳如山。富贵当朝居第一，诗词歌赋播江南。若肯差媒求配合，高堂未必重刁难。小姐玉容尘世少，第一人生匹配难。只忧父母凭媒讲，空图富贵睇年生。凑着不才愚拙子，纵有珍珠成斗也虚闲。纵然好极为皇后，多少冷宫愁挨怨身单。重有昭出塞归何处？杨妃饮恨马嵬山。乌江自刎虞姬死，西施冷落五湖间。千金纵买相如赋，六宫常会减朱颜。不如及早寻佳配，才子佳人际会难。我姐坚心无睬佢，梁生必定转家山。恐怕明珠一落他人手，欲寻踪迹信音悭。瑶仙未答芸香语，不觉玉箫来到绣房间。撞散两家言共语，又见一轮明月照澄潭。

二十三、誓表真情 (上)

        慢讲深闺情与意，又道梁生忆玉颜。光阴易过人难会，转眼韶光八月间。多情一去无踪迹，音书谁为寄娇颜？算来今晚中秋节，家家弦管乱吹弹。对月几多人快活，独我多愁多恨积如山。金樽不落愁人肚，为娘事事尽丢闲。试问嫦娥如有恨，光明何苦到人间？侧耳城头敲二鼓，寒灯一点照愁颜。翠被生寒难独卧，举步迟迟出画栏。竹径无人风自响,莲池有月水生澜。忽听谁家吹玉笛，分明一调满关山。吹起离人愁与恨，两行珠泪湿衣衫。转入横门游个遍，月中流丽似人行。走入柳荫忙躲避，睇见一群仙女降凡间。风舞罗衣飘旖旎，娇声传送到花间。睇真正系杨家女，瑶仙小姐共丫鬟。主婢三人游月下，佢话好景一年有几番。虽然赏罢堂前月，无舍得月明风景又游行。岂知人在垂杨下，许多情绪为娇颜。走出柳荫忙作揖：姐呀！有缘今夜慰平生。碧月行前将语道：谁人深夜到花间？小姐到来当躲避，胆大如天敢唝蛮！生听罢，答言陈：伏乞妆台恕学生。一自棋边相会姐，不辞路远到跟寻。孤窗守尽凄凉夜，为娘操尽几多心。今夜嫦娥偏有意，团圆光照百花林。共姐细谈风月事，庶无辜负月中人。小姐细言公子听：花间无系武陵津。裙钗不管风和月，单晓深闺做指针。请君移步归书馆，隔墙花柳莫关心。梁生带泪回言答：姐亦何须铁石心。小生为姐长年病，相思无药可除根。对月有时双泪落，花间肠断风多匀。一身骨肉成消瘦，傍徨无主向谁人！面颜好似林间竹，改变形容有十分。日里凄凉犹自可，第一夜来孤冷实难禁。极怕鼓声敲落云头月，破人肝胆碎人心。果一阵伤情真恶抵，凄凉对住一盏断肠灯。姐呀！若然不信相思苦，试睇罗衣多少泪珠痕！姐若不瞅和不睬，分明对面丧残生。我亦不敢怨娘亏误我，偷弹十指怨前生。瑶仙亦见多凄惨，芸香难忍泪沾衿。行前叫句贤娇姐，梁君确实见伤心。姐今不肯留心佢，恰如杖剑杀其人。我想女貌郎才真恶得，伯牙何处觅知音？愿娘俯听奴奴语，同郎发誓表真心。二家坚意无更改，做一段奇缘播世人。一来百岁成连理，二则梁郎免挂心。自古钟情非独姐，可恨怜香惜玉人。瑶仙听罢无言语，默对嫦娥想未真。伶俐芸香知主意，叫言碧月过花荫。看云亭上排香案，两人移步到亭心。瑶仙羞对梁生语：妾长兰闺十六春。垂帘未有观春色，花落花开懒去行。只知母训勤针指，未曾移步出东邻。今者为君垂爱我，花间无奈顺郎心。但知发誓同偕老，无系淫奔丧节人。百年事在今宵定，一言为准不容更。

二十三、誓表真情 (下)

        梁生带笑回言答：感娘情义海般深。嫦娥月府为凭证，谁敢忘情起别心！历尽几多愁苦处，事非容易到如今。袖中取出花笺纸：此纸将来写誓文。你我各人收一纸，留为他日表真心。梁生举笔琴台上，誓章同写告知神。写上二家名与姓，再写芸香婢二人。事因姚府灯前会，问迹寻踪访到上林。百计千方才得见面，天缘有份遇着花荫。趋此月圆同发誓，一轮明月鉴终身。男若负盟刀下死，永堕丰都不转轮。女如背誓江中丧，难逃斧钺杀其身。写毕二人齐下拜，茗香三炷禀知神。一炷茗香是马牙，愿郎文采笔生花。春风得意扬名姓，团圆衣锦早还家。香添二炷系黄檀，奴奴绿鬓对红颜。早遂今生连理愿，芳名留此播人间。三炷添香拜月神，百年唯愿守初心。山盟海誓休辜负，地久天长学古人。拜告已完同步起，花间坐下细谈论。梁生启语将言道：姐呀！记得相逢系初春。今日夏完秋又到，正系守得云开见月轮。唝久相思亏我挨，人话别离一日当三春。今晚相逢好似天边月，光明长照世间人。我将姐比嫦娥女，乞把团圆照学生。瑶仙羞愧回言道：谁人肯学卓文君？奴本清廉窗下女，留心要学古贤人。今夜同郎花下誓，举头应愧月中神。只为东君频着意，丢抛黄卷共青灯。恐怕为奴误了终身事，故此顺情盟誓解郎心。若然迫我风花事，宁舍残躯谢古人。免得东君长挂念，为奴丢冷读书心。梁生见姐言推却，花前飞泪洒罗衿。低头不语长嗟叹，一番憔悴把言陈。谁想玉容耽误我，亏了高堂白发亲。料知别姐难长久，这回一定死归阴。小姐见生情惨切，劝郎宁耐且欢心。到底有缘终配合，何苦花前迫结亲？奴奴岂不知人苦，道理无通势恶行。自小极嫌淫贱妇，无媒苟合败人伦。杀身誓不从郎命，坚心留待洞房春。梁生见姐无从顺，只得含愁伴姐坐花荫。两家谈笑如胶漆，不觉城头擂五更。丫鬟催姐归香阁，惊起离人两泪淋。叫一句姐时心哽咽：此愁比旧又添新。闺中望姐留心事，莫将盟誓当微尘。消息便传鸿雁寄，免使书窗寂寞盼娘音。瑶仙一发难分手，泪花浮粉把言陈：妾长朱门生绣阁，无想相思会坏人。今日别君归去也，始知离恨海般深。至嘱功名须着意，早凭红叶见双亲。相牵相扯难离别，无奈鸡啼鸟噪月西沉。梁生步送瑶仙转，四条银泪乱交侵。一个担愁归绣阁，一个迟迟入柳荫。好似鸳鸯遭浪涌，凄惶无主两边行。

二十四、舟中许亲

        停书慢讲花间事，又道梁爷转故林。入阁多年思故里，带俸归田沐帝恩。有个尚书刘吏部，亦系吴江县里人。一见梁爷归昼锦，无心留恋做朝臣。次早上朝求卸任，一齐江上买舟行。一对坐船同荡桨，相逢总系故乡亲。日暮泊舟同讲论，日长相对举金樽。相亲相爱如兄弟，正系他乡遇故人。一日细谈儿女事，刘爷一女正青春。话极聪明多礼貌，梁爷有意欲求婚。刘爷亦爱梁公子，舟中许口结为亲。历尽波涛归到屋，两家迎送各纷纷。

二十五、差仆接主

        梁爷上岸回家府，夫人接见笑吟吟。间别九年人貌改，红颜都变白头人。夫人差仆长州去，接回公子转家行。相公又对夫人讲：已共孩儿定了亲。吏部刘爷一个标致女，十七年芳未许人。名唤玉卿伶俐极，船中许配我儿身。一面差人接公子，差人一面送年庚。冰人领命忙传递，择取良辰就定亲。慢道良缘天注定，又谈梁府此家人。领了主人严命去，书窗来见亦沧身。就话接取大爷归府去，老爷昨日转乡津。梁生闻父归田宅，收拾琴书返故林。拜别妗娘和表弟，又来拜别姓杨人。相公摆酒生途饯，筵中微笑对生云：我有一言诚献笑，劳君归对令尊陈。老夫一女年登对，不鄙寒门愿结亲。梁生见语忙恭揖，敬依严命喜欢欣。

二十六、柳荫哭别

        酒阑拜别归书馆，心中怀念誓心人。忙入后园花架下，凑亲碧月入园林。行近对鬟轻启齿：前晚多劳姐二人。深恩长记归肝胆，未知何日报娘恩？今因我父辞朝转，我亦前来别姐行。深闺拜上贤娇姐，烦劳玉步到花荫。我有一句衷情心上事，欲对妆前细剖陈。碧月领言移步去，兰房见主报根因：生在花前专候姐，别娘今晚转乡津。瑶仙听罢心神乱，做乜相逢未久又离分？亦要致嘱寻媒须着紧，就共芸香碧月行。忙举金莲离绣阁，三人掩映入花林。梁生望见瑶仙姐，步入栏杆接玉人。未讲先知离别苦，携手双双入柳荫。梁生哭对瑶仙语：别离今日隔烟云。家君带俸归田隐，不由不共姐离群。可怜两地相思苦，姐呀！莫把明珠另许人。当先曾共尊君别，酒筵许共姐生亲。小生不久寻媒问，共姐团圆有日辰。空系眼前别恨谁为解？柳丝难系别离人。小姐对生双泪落：独怕前缘难定事关心。虽则爹爹曾许你，重有君家堂上老双亲。花笺誓约君牢记，两家无做负心人。纵系爹妈不从奴所愿，必不亏郎另嫁人。人生自古谁无死，愿留青冢伴黄昏。未卜我君心内事，可对花前话一句真？梁生执住瑶仙手：姐呀！花前已自禀知神。若不共娘偕白发，弃家亡命亦跟寻。死生不负贤娇姐，决做一个全终到底人。我姐分离归绣阁，莫为愚生日挂心。自古相思成病症，恐怕愁损花容恼坏人。瑶仙哭叫梁公子，保重前程莫怆神。天缘有份终须在，留心黄榜占高登。执手牵衣无觉久，不觉西斜日照柳摇金。你不舍时我不舍，那堪对面割离群！真正彩云易散琉璃脆，地北天南苦煞人。忽听一声人语响，难分舍处着相分。转一下头时流一下泪，五步挪开十步行。恨煞花间隔住行人影，梁生拭泪转窗行。

       (卷四)  

二十七、回家见父

    归窗束起书和剑，带将愁恨落舡心。流水潺潺花自落，恼人秋色断人魂。归到家中忙上岸，梁生堂上见双亲。父子相逢多喜色，相公堂上把言陈：芸窗切要勤书史，来秋奋志去登云。夫人笑对孩儿语：昨日吾儿定了亲。吏部尚书刘府女，名题金榜好成亲。梁生闻得婚姻事，满面愁容恼十分。满腹私情谁敢道？忙辞父母入窗心。                                                                                             二十八、对月自叹

    一声长叹归书馆，难阻腮边两泪淋。哽咽将将身气死，捶胸大哭苦伤心。无缘枉费花荫誓，亏了瑶仙姐玉人！姐呀！早知共你难偕老，当初何敢误娘身？今日无缘割断情和义，叫天无应地无闻。今生不得同衾枕，无望阳间重做人。条命必然因姐丧，姐呀！知人肠断定无曾？顿穿鞋底弹崩趾，哭倒床中十数匀。可惜花容无我份，一场风月落波心。就把文章丢落水，诗词歌赋尽烧焚。共姐无缘寻死罢，三元连中也闲文。茶饭一些难入口，纵有羔羊美酒共谁斟？无情极怕花间月，就将明月叹离群。观朗月，叫婵娟，可怜人世不团圆。记得当初同眷恋，几多情义在花园。今日往事前程爹滚乱，无望风流转凤鸾。对月肝肠都想断，无知啲样算？！料想今生难遂愿，时时流泪骨头酸。观朗月，独徘徊，旧泪无干新泪催。共娘未得成双对，衾寒枕冷倩谁偎？海誓山盟今反悔，罗帏无望得埋堆。可怜要会无由会，瑶仙姐罢妹，拆散鸳鸯难匹配，丹心谁料化成灰。观朗月，泪交流，百般离恨在心头。花下自同娇别后，归来惹下一场愁。天长盼望空翘首，多情都付水东流。此生若不成佳偶，心想透，啲敢贪新忘却旧，坚心除系死方休。观朗月，泪飘红，风流往事总成空。纵有相思无路送，分明今日似飘蓬。哭哭啼啼心想痛，举头无主怨天公。亏我与娇情万种，东风拆散鸾和凤，舍条残命报娇容。观朗月，忆情人，泪珠如雨落纷纷。十指偷弹嗟命运，唝好姻缘又拆群。暗地思量心不忿，肯话私情就化尘？满肚凄凉多少恨，想一阵，几番喉哽咽，生不相逢死亦寻。料想玉人归绣阁，几何知我另生亲。亏他望我寻媒问,谁想一场风月属他人。想起此情和此恨，啲能丢下果条心？月底夜间风渐猛，只话归房睡下免伤神。无想解衣睇见花笺纸，誓词依旧纸中新。手执誓词流血泪，一篇情事化虚文。花笺曾写坚心事，纵有坚心无计阻双亲。我想此情辜负了，除非来世得成亲。我亦不敢亏娘重配合，只有一条死路系终身。                                 

(《花笺 》全本上卷终)

 

花笺(全本) 下

二十九、闻婚骂婢

慢讲书生偷怨命，又道杨爷二老人。杨爷寿诞人恭贺，姚生恭贺到厅心。凑着瑶仙厅上立，满堂欢聚倒金樽。相公便把姚生问：梁生别后杳无音。书窗冷淡无人理，柳残花谢总无人。姚生见问回言道：梁兄家下已生亲。料因亲事多烦冗，故此无曾到馆行。相公又问谁家女，谁为媒问结婚姻？生答舅言刘府女，尚书小姐共成亲。父母自家曾许口，后凭媒氏递年庚。相公唧唧深嗟叹，此子分明大贵人。有女得他为坦腹，他年必定做夫人。瑶仙席上亲听见，一阵凄凉耳底生。连忙别母归香阁，两眼垂珠破粉痕。魄散魂飞情绪乱，心头仆仆泪纷纷。嗟嗟怨怨梁公子，薄情亏我误青春。已许共郎为配合，再有乜重婚背誓盟。孤单一世何妨事，只怕爹娘不久又开庚。可恼梁郎真薄幸，转眼丢人另结亲。早晓共生缘分少，点好花前容易吐真心？！今日叫我凄凉谁是主，必然条命见阎君。大哭汪汪情惨极，芸香共姐解开心：姐呀！虽则共生盟了誓，幸好无曾共结亲。佢若负心不顾娘恩义，小姐何须守旧盟？唝好花容愁冇对，另寻一个赛梁生。叶败花残都想嫁，何况美玉无瑕绝点尘！

瑶仙大喝芸香婢：利口花词大贱人！当初赏佢如花锦，勾引渔人到问津。今朝见佢无终始，重敢前来弄舌唇！我亦知书全礼义，想无似佢另贪新。一醮终身从古道，花前已自许梁生。虽则佢今无道理，我亦无忧肯变更。到头万事无过死，做个铜肝铁胆人。碧月行前开解姐：事有因由姐未闻。自古婚姻由父母，为儿啲敢去推亲？况且别娘方几日，就传亲定姓刘人。事冇奈何监定佢，姐呀！莫要将来怪错人。纵系梁生耽误姐，已能错过莫伤心。眼前且讲风花事，人世几时得后生。                                         

三十、房中焚物

瑶仙听罢双鬟语，新泪重遮旧泪痕。料想今生无快活，这场冤债误平生。脂粉料知无我份，妆匣无心理鬓云。总总算来都冇用，就把房中物化焚。脂与粉，落池塘，有谁重讲理容光。风流快活都休望，黄泉有路去茫茫。碎宝镜，破瑶琴，世间谁系我知音？镜中颜色谁瞅问？孤鸾独燕过平生。丢玉笛，碎琵琶，好似玉关啼泪湿罗纱。弄玉箫郎都系假，一堆黄土是儿家。烧彩笔，擘花笺，妆台无望写诗篇。信息不传人不见，一生憔悴对花眠。焚双陆，撒围棋，因郎百事冇心机。果种心情都冇味，空系眼中流血湿衫裿。银筝破，破牙牌，弦多乱点恼人怀。冤家结下凭谁解，为郎长日学长斋。烧锦绣，化罗衣，装整无忧似旧时。衫带无绹都忘记，肠断梁郎知未知？！焚绣线，拗金针，绣房冷落总无心。命薄红颜真可信，虚劳枉做世间人。各物尽将来化了，留下花笺一誓文。记取共郎花下事，死做一个贞廉死节人。                                            

三十一、闻爹升任

种种相思难尽数，不觉丽春来报姐知闻。报话老爷升任到，左军都督管人民。选定良期将缆解，带随家眷往京行。瑶仙听罢添烦恼：果回无望再逢君。天涯路远江山隔，况且梁郎又配姓刘人。果世孤眠天注定，百年怀抱对谁陈？！打点衣装从父命，吉日开船就起行。满目江山频挂意，一溪流水动愁人。冇乜心神观景色，多愁多闷在船心。程途履历多崎险，已到皇都岸上行。

三十二、托眷践衙

就时上岸搬家眷，衙门景致又系一番新。一日上朝朝帝主，凑着边庭有事起风尘。圣君就点杨都督，差往边庭做守臣。一年任满返京日，论功行赏不亏人。杨爷领了君王敕，归对夫人慢酌斟：我今即往边庭去，至于家眷恶归津。今有翰林钱舅父，共你同胞姊妹亲。你共女儿归佢处，钱衙暂住一年春。待我归朝方接你，免得无人出入见操心。夫人领命忙收拾，又排佳宴饯行人。相公饮罢离情酒，致嘱夫人共女身。夫人搬入钱衙住，姊妹相逢细论心。后园一所闲书馆，安排甥女共夫人。相公又对钱爷讲，任满回朝报舅恩。二人拜别相分手，上马扬鞭出塞行。相公来到边庭上，点齐兵马守城军。兵威猛勇人心服，果系朝廷老将臣。

三十三、复往长洲

莫道边庭相公事，又言窗下一书生。自从不遂心中愿，痴迷做事丧心神。时时窗下哀哀哭，短叹长嗟几十匀。小姐若然知我聘，必然话我负初心。我想有口难言肝胆事，苦在心头告甚人？不如堂上辞爹妈，再去长洲会姐身。把我丹心言过姐，同游地府亦甘心。高堂就共双亲讲，重系他乡好习文。家中只见心无静，欲辞爹妈上洲行。爹妈答言从仔意，勤谨攻书就系好人。亦沧打点登程去，望见江山苦煞人。记得别娇重望同偕老，今日月残花谢好伤心。到了长洲搬上岸，愁愁闷闷入窗行。连忙走入花荫去，只望将情诉姐闻。入到花荫加倍苦，只见寒虫黄鸟叫幽林。重来又系春初景，梅花白雪向愁人。花虽好景人无乐，满园风月总虚文。转过横门临隔苑，又见一池春水漾波纹。绿柳条条铺水面，石桥冷落少人行。搜尽花间人冇个，单见园公坐柳荫。梁生行近将言问：做乜苍苔路上草生根？层层落叶无人扫，石台石凳起烟尘。园公好笑回言答：原来你系未知闻。杨爷升任携家小，尽往长安果边行。花花朵朵谁人赏？花园单剩我老年人。梁生不听情犹可，听罢之时极恶禁。满面泪流珠唝落，凄惶无主入花荫。只话寻娘花下会，衷情一一诉娇闻。啲想云山阻隔人千里，相逢除是梦中寻。看看行在望波亭上过，往时风景又添新。粉墙上面诗还在，缘何不见和诗人？见景伤情珠泪落，谁想共娘今世不同群？记得当初致嘱言和语，今日谁知尽化尘？亏姐青春因我误，亦沧何故负娘恩？枉我孤单完一世，不敢从爹另结亲。苍天若不从人愿，先到黄泉等姐身。闷入看云亭上去，此地同娇发誓盟。誓章都话存天理，今日远沉踪迹啲相亲？算来算去惟有死，今生无望锦堂春。自思自想喉头咽，气死亭间为玉人。园公偶入亭前坐，睇见梁生身死在亭心。慌忙叫喊人来救，梁家僮仆乱纷纷。未知公子因何死？蜡丸救解得还魂。梁生苏醒啼珠泪，一声长叹好伤心。家僮未敢将言问，相扶公子转窗行。睡倒牙床凄惨极，哭叫皇天怨五行.

三十四、闻爹遭困

莫道梁生身气死,又道钱爷入见老夫人：今日边庭人走报，胡兵十万乱纷纷。尊亲遭困边庭内，重重番贼不通针。无知几时正得平胡虏，姑爷何日转归津？夫人听见哀哀哭，归房说与女儿身。瑶仙闻得爹遭困，掩面悲哀几丧神。颇耐番奴无道理，天兵何日破胡人？恨我女流无手段，难救爹爹转故林。可怜孤独无兄弟，纵系舍身难救我严亲。边庭受苦何时了，亏了高堂白发人。夫人别女回堂去，瑶仙独自苦伤心。因郎薄幸愁未了，严亲今又困边尘。偷思命薄如张纸，重重殃祸到来侵。眼中流泪无干日，八字无知啲样生？前世未修今世折，红颜薄命古人云。欲将舍命归黄土，丢娘无伴啲安心？虽则严亲今受困，料佢有日转归津。况且单生吾一女，百年谁为继香灯？只得留条薄命看人世，侍奉高堂过百旬。

三十五、姚生劝试

慢启玉人因父恼，又言卧病此书生。芸窗日把残生抵，挨到春完夏又临。日长无计开怀抱，时时痛哭想佳人。一朝表弟姚公子，入窗来见亦沧身。宗师不日临科考，今年秋榜要高登。我兄须要勤书史，为何终日锁眉心？有乜因由言过我，第一偷愁偷恼易伤人。亦沧难把真情诉，开口偷知苦煞人。细叫一声贤表听：那得心神去习文？秋榜料知无我份，几时中着病中人？我弟大才须大用，鳌头独步占高登。我亦无望今年科举事，只怕残生挨不到新春。姚生好笑回言道：贤兄说话太痴人。知君平日高才子，要取功名只当尘。不过近为些闲事，含愁不畀我知闻。你话不走科场无考试，十年枉费读书心。三年一度开科举，谁人无望步青云？纵然天大无平事，金榜题名就遂心。劝兄必不担烦恼，恐怕娘爷为你日操心。自古为人须尽孝，莫作痴呆蹭蹬人。梁生听罢心中想，趋此京中会玉人。就依姚表言和语，起来窗下习书文。姚生揖别回归去，不觉宗师又到临。亦沧兄弟居头等，别却爹娘京上行。

三十六、同赴秋闱

梁生打叠回乡井，高堂拜见老双亲。回窗细读诸经史，不觉秋风频趱入场行。堂前拜别双亲老，爹娘致嘱亦沧身。涉水登山宜保重，会同姚表一齐行。京都花柳休留恋，舟中常要习书文。若系秋闱登虎榜，不必回家见老人。就到燕京前会试，望儿平步到青云。梁生拜别登舟去，又到长洲会表亲。姚生别母共生去，片帆高挂出江心。江湖景致无心赏，频步扁舟趱路行。

三十七、天开文运

船到南京同上店，清静楼房赁歇身。二人共入三场满，归来得意喜欢欣。揭晓纷纷人走报，解元正系姓梁人。姚生同榜居三十，差人归报两家闻。宴罢鹿鸣归店去，就同江上雇船行。解元忆及瑶仙姐，偷垂珠泪自伤心。有份得娇为配合，荣华快活百年春。今日侥幸显名人不见，水绿山青忆远人。有怀不敢高声哭，怕惹姚生苦问人。闷怀独自长嘘气，梦魂夜夜会娇身。愁肠不觉燕京到，一齐上岸歇安身。梁生打听杨家事，人传都督往边行。近被胡人兵困紧，无知娇容何处恶追寻。生闻消息肝肠断，奔波无路觅佳人。风尘隔住多娇姐，生死存亡总未真。共姐相逢知那日，无缘辜负旧时心。无心会试功名事，姚生相劝入场行。揭晓梁生居第八，姚生亦在榜中心。金阶殿试传胪日，探花名姓系梁生。姚表姓名居二甲，皇恩赐敕宴琼林。姚生吏部来观政，御点梁生入翰林。亦沧身入翰林院，玉堂金马做朝臣。衙内后园多景致，晚来乘月入花林。

三十八、翰苑重逢 01

停语梁生居翰苑，又谈小姐抱愁人。自报严亲遭大难，新愁旧恨锁于心。又叹薄情无信行，亏人半世守孤灯。芸香碧月知娘恼，近前携姐出园行。瑶仙慢举金莲步，开了园门共婢行。步出花园翘首望，嫦娥孤影照愁人。低头细想当年事，圆圆珠泪湿罗衿。记得共郎相会处，明月娟娟照玉人。一心指望为夫妇，谁知两下拆离群！柳荫哭别人何处？杳无音信到于今。无缘负却花间誓，从此相逢陌路人。衷情欲诉凭谁寄？玉容憔悴为思君。桃花空对春风落，流水天台何处寻？谁怜今夕相思苦？对月长嗟忆远人。无想隔离就系梁生馆，亦沧花下亦闲行。春风遥递娇声远，梁生苑内就听闻。是谁花底传娇语？好似黄莺噪上林。估系嫦娥居月府，广寒嗟怨自孤身。花荫悄步寻踪迹，无想鹤眠花醉总无人。远山云卷娥嵋静，游鱼空荡水中痕。听罢娇声人不见，风摆罗衣入柳荫。原来隔苑人游玩，太湖石上细观亲。池边见一个如花女，偷将罗袖缴啼痕。风姿极似瑶仙姐，但系容颜略瘦二三分。单衣病怯迎风立，耽愁必定为伤春。丫鬟两个凉亭上，笑指云开月一轮。睇真正系芸香婢，共同碧月二钗裙。心中明白杨家女，缘何飘泊此间行？凄凉记起当年事，肝肠寸断泪纷纷。命薄无能偕白发，誓海盟山尽化尘。早知风月难从愿，当初何故敢唝情深！墙高啲得同相会？难道相逢空转行？决要共娘谈肺腑，七尺微躯比当尘。舍命与娇重会合，危墙高跳落花荫。吓得瑶仙心胆震，忙呼侍婢看何人？胆细芸香推碧月，不觉梁生步到临。碧月喝声何盗贼？敢来花底吓钗裙？！梁生作揖称娇姐，如何忘却姓梁人。当日花边曾会姐，别离不觉又经春。芸香月下亲听见，忙来池畔报佳人。二人含泪重相会，伤情珠泪染罗衿。未语喉头先咽哽，芸香碧月亦伤心。梁生拭泪将言启：深恨重山隔雨云。当年揖别归乡井，百般肠断为佳人。今宵幸得逢娇面，愿把衷情诉姐闻。瑶仙悲切回言道，才郎不比旧时人。身荣已有嫦娥配，可怜前事化为尘。花前发誓今何在？梁郎正系负心人。当时不信人无义，谁想无情就系君！亏我今生难配合，孤帏独守你啲安心？误我终身君过意？只怕青天来鉴薄情人。妾身虽系寻常女，守持忠义重千金。此身虽未为君妇，要存心事对花神。果日闻君已聘刘家女，兰房物件尽烧焚。拼定今生孤寡了，冇乜亏心还肯另招亲？丹心今夜逢郎诉，明日先为地府人。等君勿与奴为念，百年夫妇乐芳辰。新花知胜前花好，知郎不顾誓心人。青冢一堆明月朗，奴奴何敢怨他人！细语未完双泪落，哭凭栏杆断素魂。明月无光花不语，虫声唧唧伴愁人。伤心人对伤情景，两人凄楚不堪闻。

三十八、翰苑重逢 02

梁生咽哽开言道，伏乞妆前听剖陈。小生何敢忘恩义，姻缘磨难不由人。几回要把衷情诉，蓝桥无路会卿身。天地可怜重会合，郁郁愁肠诉姐闻。当年揖别归乡井，樁萱堂上已生亲。私情未敢言亲听，抱恨耽愁几丧神。本意与娇图配合，诉明心事死甘心。刘郎再到天台路，已闻升任转京行。后园不见贤娇姐，亭中气死为佳人。感得园公知觉早，喊人救解得翻生。无心去恋名和利，姚弟多方劝我行。强入秋闱叨大一，特来京上访卿身。闻得尊君遭虏困，烟水云山隔玉人。思量命薄如秋叶，奔驰无路觅知音。近来一把梅花骨，病久愁多不似人。寒不思衣饥不食，终朝憔悴到黄昏。已知不久居人世，但恨无缘误玉人。春闱侥幸登金榜，传名又中探花身。今晚月圆人再会，犹恐相逢是梦魂。我姐缘何居此地？根由乞对小生陈。瑶仙听罢长嗟叹，谁知君亦不忘恩。事在爹娘难劝解，总由天意不由人。大抵前生共你缘份少，因此月寒花落不成群。狂风暴雨分连理，无限凄凉我二人。妾为严亲边外去，慌忙未得转家行。与母暂来居翰苑，系奴舅父姓钱人。奴奴好似浮萍草，飘零湖海任浮沉。爹爹未审生和死，万里边城信不闻。今夜幸逢公子面，相逢都系异乡人。他日未知能见否？只愁冷月照孤坟。梁生又语瑶仙姐：小生条命比秋云。宁舍沙场身报姐，不做忘恩负义人。手持三尺龙泉剑，斩却胡人报姐恩。夺取尊君归故国，功成或者得成亲。若然不遂英雄愿，战死沙场亦甘心。贤娇必定知书礼，各存忠义世间闻。瑶仙哭复梁生听：知郎情义海般深。奴奴志愿如金石，花神应鉴二人心。相看共诉凄凉事，月移花影夜深沉。起来对月同携手，团圆偏照别离人。鸡声叫破人离恨，芸香碧月把言陈：残星影落催斜月，对楼将有晓妆人。乞姐再图他日会，流连只恐外方闻。瑶仙见语双流泪：未知何地再逢君？巫山有意休重恋，勿教红粉怨黄昏。梁生忍泪长嗟叹：多娇还未晓人心。今日分离从此去，生若难逢死亦寻。二人哭倒花荫下，牵衣携手怕离群。早知前世姻缘薄，不如生长异方人。免得相思情挂带，相逢除是梦中寻。可怜一把无情剑，将人恩爱割离群。从今咫尺成千里，鸟啼花落共消魂。情到不堪回首处，含愁缴泪各归行。

三十九、奉旨征番

梁生含泪回书馆，灯下连忙写表文：愿出边关征贼寇，斩平胡虏报皇恩。着起朝衣来面圣，君皇见奏喜欢欣：得卿出力征胡贼，少年英气压朝臣。若得功成边塞静，封侯何吝报卿身。就时赐把诸侯剑，十万雄兵出塞行。探花领旨辞皇去，大小朝官共饯行。饮完起马登程去，只见边庭风景好愁人。风卷尘沙迷去路，举头回望绝行人。都因一个多情女，拼死沙场为姐身。此去未知生与死，成败由天自古云。

四十、梁生被困

身到边庭忙下寨，梁生寨上就差人。书到边关投总制，差兵来助破番人。差人领命忙前去，梁生心下自思寻。山路崎岖人未熟，想条良计正施行。勿使番兵打听唐兵到，攻其无备古来云。忽然番将领兵来交战，梁生上马敌番人。岂料唐兵心未定，慌忙立乱且逃生。番兵乘势来追杀，梁生空剩几千人。点知不熟胡人路，荡入山前冇路行。只话带兵忙杀转，番奴把截路中心。寡难敌众从来语，亦沧无计得逃生。困住山前无去路，纵是英雄势恶行。幸得梁生猛勇无人敌，番兵无敢近其身。几千兵马遭围困，番奴外边乱传云：假话梁生遭死难，降招残卒几千人。声音传入京都去，朝廷万岁就知闻。即时传旨差兵部，运粮前去守关人。等佢紧守边关无动乱，别差良将往边行。

四十一、别妗解粮

姚生初选为兵部，解粮点着佢地身。已知妗母居钱府，就来钱府别夫人。夫人接见姚公子，姚生流泪启原因：只因边外胡人乱，探花情愿出征行。正系梁生吾舍表，谁知兵败丧胡尘。可怜年少英雄子，抛离父母丧残生。钦差兵部传粮草，我为主事却当行。故此特来相拜别，未知何日正归津？夫人听语长流泪，边尘路远啲能行？若到边庭须探听，舅爷书信报吾闻。姚生领命忙辞出，芸香傍立尽听闻。

       （卷四）

四十二、芸香报主

珠泪暗垂归报主，慌忙跌入绣房心。见姐未言先泪落：姐呀这场灾祸好惊人！梁生为姐提兵去，沙场战败命归阴。姚生又解钱粮去，正来拜别老夫人。堂前话起梁郎死，奴奴傍立尽听闻。瑶仙听罢神魂丧，两行珠泪好伤心。梁郎为我轻身死，奴奴无敢自偷生。地府寻郎相会罢，免郎孤独地中行。可惜少年因我丧，沙场无主做孤魂。牙床横睡哀哀哭，好伤情处痛伤心。大声哭叫梁公子，黄泉等我伴君行。奴奴无愿居人世，粉身宁愿报郎恩。无望今生同配合，无望欢娱共枕衾。无望花间同笑语，相逢除是梦中寻。千声哭叫郎无应，恹恹成病卧床心。哭罢之时重又哭，骨瘦形衰不似人。夜夜罗帏哭到晓，日来又哭到黄昏。渐渐容颜都改变，一些茶饭不沾唇。碧月怕娘身气死，行埋床畔把言陈：姐呀茶饭起来食一口，莫为东君情义误双亲。虽则梁郎因姐丧，几时哭得佢翻生？虽乃夫妻情义重，爹娘养育系天恩。夫人孤独生娇姐，老爷遭难未回身。服侍百年都望姐，神前重望姐香灯。一旦为郎身气死，高堂白发靠谁人？况且夫人近日多烦恼，相公无见日操心。小姐重该开解佢，莫来操坏老年人。若然见姐身成病，恐怕夫人又为姐伤心。碧月劝娘千与万，瑶仙长叹把言陈：梁郎舍命因奴死，丈夫还肯为钗裙。若系女流亏节义，黄泉无面见东君。父母深恩奴晓得，仔细思量恶做人。叫我百年遵奉母，爹娘必定要生亲。若依母命重婚配，误郎枉死势无行。地府千年埋怨我，沙场枯骨啲心甘。若不顺情无改嫁，难把真情诉二亲。左右算来都一死，不如及早会郎身。芸香又对佳人语：事到其间再酌斟。生已为娘边外死，料娘必不肯招亲。相公受困无消息，夫人未必就开庚。若得老爷回转日，团圆母子且欢心。果时讲到婚姻事，任娘心事点施行。瑶仙仔细心中想：二婢言来句句真。老母在堂须敬奉，暂留残命省晨昏。独系为郎心事难丢落，提起情由便碎心。无限凄凉无限泪，料知肠断过终身。

以下此小节为五桂堂版《花笺记》增写。

四十三、觅影寻踪

丫环见姐多悲切，行埋即便把言陈。有个社娘真显应，又来惯熟请亡人。不若共娘坛内去，阴阳一会免伤心。深闺听罢欢何限，碧月行前再启因。适间苑内风寒重，单衣成恐损精神。不若共娘归绣阁，安寝明朝好会生。小姐见环言有理，三人掩映入房行。残灯闷坐难安寝，含愁捱到五更深。早起出厅逢见母，禀知慈母得知闻。我为严亲边外困，几年外国绝无音。尼山有所神仙庙，十分灵佑保乡民。自古书中曾有讲，人凭神力草望回春。拜保爹爹佢得胜，早日回家免望频。夫人听罢连声羡，果系瑶仙女孝心。但系府中多少人来往，不分男女乱同行。你去早回须速转，免至娘亲盼望深。小姐答言儿晓得，转入兰闺理鬓云。携环上轿忙移步，举头不觉到坛场。先有丫环传内晓，社娘一见甚殷勤。迎娇欢坐传香茗，社娘启口问千金。小姐到来何什事，定然问卜请观音。抑或求神兼问卦，求神抑或请亡人？娇姿听罢回言答，奴奴来问表兄亲。有位亦沧边外丧，愿求社母请佢灵魂。三社闻言称话好，姑娘上姓请言真。多娇答道杨门女，瑶仙花讳是吾身。社娘听罢从娇语，秉烛焚香就请神。有个亦沧梁姓子，少年外国丧残生。表妹瑶仙杨氏女，真心来问表兄身。伏乞圣神将佢引，带生坛内会佳人。请罢三声神就降，社娘即便就抽身。别过深闺贤小姐，飘飘移步落阴行。黄河海口都寻过，冤枉城池尽看真。阴司揾过都无见，为何不见这位姓梁人。皆记在坛都有话，少年外国丧残生。想必亦沧身未丧，番转阳间把佢寻。别却阴司条路径，复阳即便快抽身。逢山就往山前过，登时即到处邦行。望入山前鉴个便，定目抬头看见生。想必此位梁公子，等我番转坛中话玉人。

以下此小节为五桂堂版《花笺记》增写。

四十四、沙场摄影

姐呀你令表兄身未丧，现在沙场难困身。娇姐闻言称语道，社娘一定认无真。明是梁兄归地府，因何重访在阳尘。社娘听罢回娇语，姑娘既不信为真。若然要会梁生面，除非勾了佢生魂。娇婆听罢声言好，再不相忘你大恩。三社闻言须讲过，价钱须要讲娘闻。实爱白银三百两，共同九十六个鸡项*。首先三十六斗油粘米，果时方正已勾魂。玉容答道都无论，只要请得梁兄佢到临。手中除下黄金鈪，向前递过社娘身。今日白银奴未带，差环明日送来临。三社闻言多喜色，二次焚香就请神。亦沧后谓无曾丧，现在沙场难困身。表妹真心来请佢，相烦童子带生临。请罢三声童子降，社娘即便就抽身。来到番邦沙漠看，即便行前叫句表亲。神坛有位瑶仙姐，称言表妹姓杨人。今日有心来请你，相烦魂影早回乡。生听罢，实在伤心，登时长泪落汪汪。社娘恐怕生留恋，又防公子滞韶光。勾佢生魂齐举步，难为一路好悲伤。含愁经过梅花店，登时又过杏花庄。招商美酒无心向，飘飘移移到坛场。

以下此小节为五桂堂版《花笺记》增写。

四十五、表诉情由

生举目，细观亲，抬头睇见姐娇身。白米捰来将妹撒，妹吧妹一句瑶仙好断魂。既有真心来问我，亦无该叫我做表兄身。当初海誓山盟事，因何一旦尽抛沉。多娇听罢喉头咽，忍含泪珠便回音。既然你系梁公子，你把当年之事讲奴闻。若是真情言不错，等奴肺腑共谈真。亦沧听罢如刀割，一声长叹泪交淋。不消谈起当年事，铁石人闻亦碎心。当初姚府灯前会，棋边得会姐佳人。只为笑中传语起，我估姑娘有我心。谁知拜寿归家去，问迹寻踪访到上林。千金不惜就把书房买，起度横门通过柳荫。只望四时同见面，无想日日寒窗盼白云。五经书史无心向，三餐茶饭几时吞。为娘骨肉成枯槁，正系容颜瘦损似条藤。我在亭前尽把相思诉，一一凄凉对妹陈。丫环见我多悲切，只话试娘心事有三分。自然不久传音信，揖别归房总未闻。小姐深闺如洞府，怎晓得我地渔人到问津。二次游园娇复遇，为看采莲姐入柳荫。我早起垂杨花架下，果日相逢正断魂。含愁尽把相思诉，衷情一一诉娇闻。望娘千万同盟誓，犹如救活我双亲。果时姐不哀怜我，好似绝了梁家拜孝坟。小姐深闺如铁石，何曾瞅睬我半毫分？刚刚讲到黄昏晚，姑娘拜别转回行。主婢私谈方果夜，对花长叹五更深。有缘幸遇中秋节，小姐游园看月轮。我在花间忙作揖，膝头跪肿为佳人。铭感姑娘怜我苦，誓表真情花下盟。两幅花笺为表记，妆台你记得无曾。一心只望图长远，百岁欢娱有乜改更。岂知发誓无曾久，闻道天伦任满转回行。小弟柳荫曾哭别，果日分离剑刺心。归家听得爹娘讲，姻缘许定姓刘人。我在芸窗身气死，姑娘隔远怎知因。后来用在千般计，到底他乡好习文。凑着双亲从我意，复往长洲见妹身。谁知入到园中去，单剩园公老迈人。话娇随任燕京去，我在亭前气死为佳人。感得园公将我救，又到姚弟窗前劝习文。带病入场前赴试，后来侥幸占高登。重在燕京城歇宿，翰苑重逢记得未曾？七尺危墙吾亦跳过，只望同娇结好亲。后来闻得你爹边外困，只话提兵救你父爹亲。谁想无能遭贼困，恐防难得脱离身。果时两美成佢事，安枕无忧结凤群。只话回朝去杬榜，斩却胡人救你父亲。姻缘二字潭中月，今生无望结成亲。

以下此小节为五桂堂版《花笺记》增写。

四十六、衷情苦别

玉容听罢情加惨，为吾连累君你外邦行。点能飞到番邦去，愿出边庭杀贼人。救脱君家归故里，妾归黄土也甘心。公子闻言肠更断，叫声贤妹莫伤神。杨门孤独单生你，全凭小姐半枝灯。一面用心宁耐守，等你令尊回国转家行。果时共你开庚日，名门之子两相登。千万勿贪豪与富，恐怕嫁着愚夫误姐玉人。小姐闻言肠更断，带愁即便叫声君。家君为我爹遭困，奴奴岂敢另重婚。若然再有开庚事，不全尸首丧归阴。亦沧听罢佳人语，唧唧连声叹几匀。世上难逢姐唝节义，死归黄土也甘心。玉容听罢双泪流，含愁只着又回音。君记当初许聘刘家女，我把兰房物件尽烧焚。一心只望投江死，独惜高堂有二亲。只话留条残草命，守得云开见月轮。岂知今日无终用，点得同郎共结婚。虽然此地同谈讲，只见声音不见人。你若有灵和有应，你把三魂七魄现真形。亦沧听罢监成事，出于无奈现真身。东边走来西边去，南来北往尽行匀。转过东边相会面，立刻开言叫句玉人。妹吧无用因吾苦，归家保重姐千金。小姐此时亲看见，凄凉扯住个坛神。阻住社娘哭几阵，伤情十指尽弹崩。怨记苍天和共地，算是前生错五行。早知今世难从愿，不如生长异方人。两家隔远无相识，免教凡世苦伤心。公子闻言情更惨，叫声贤妹莫伤神。若然天地哀怜我，九泉之下不忘人。况且于今天欲晚，怕贼闻知碎我身。鱼水夫妻今足配，鸳鸯休望想埋群。说完几句魂辞去，社娘相请转归阴。叫句贤妻娇吧妹，我今共你别离群。姑娘保重千金体，各人有路各人行。坛中气死瑶仙姐，几回解救得翻魂。碧月芸香催主趱，不若共娘移步转回行。

       （卷五）

四十七、闻儿身丧

停语钗裙归阁事，且谈梁府老双亲。自报孩儿金榜中，高堂欢喜笑吟吟。一朝接得孩儿信，辞皇边外破胡人。相公听罢心烦恼，孩儿把命当微尘。边庭贼寇纷纷乱，朝臣无计净胡尘。恐怕残生丧在边庭外，冇日开眉得放心。果然报到身遭难，捶胸哭倒地中心。可怜儿死香灯绝，膝前孤冷好愁人。可惜聪明年少子，为因名利送青春。夫妻流尽长江泪，几乎气死老年人。招魂设醮开丧事，挂孝安灵哭子身。

四十八、玉卿思节

讣音传入尚书府，刘爷听见亦伤心。夫妻说与孩儿听，玉卿闻得泪纷纷。可惜才郎边外死，谁收骸骨转乡津？归房脱下罗衣服，从今无望看罗衿。梳妆不整花无戴，无心玩景不游行。时时悲切思君子，脂憔粉悴日伤心。丫鬟见姐因郎恼，前来对姐启原因：问娘因甚耽烦恼？问娘何事泪纷纷？得知必为梁家子，姐亦何须日怆神？！虽然已受梁家聘，未曾相会也虚文。世间多少为夫妇，生前相爱死为尘。未满七旬开口嫁，坟土无干就嫁人。夫妇日长相斗口，床上犹如睡死人。世上有谁谈论佢，一班儿女列成群。我姐未逢公子面，何苦相思两泪淋？无过只为聪明子，少年科第喜娘心。玉卿长叹言知婢：谈话休来恼我心。贞节世间人叹羡，贪淫丧德败人伦。古有投崖兼断臂，烈烈纲常四海闻。雪梅未见亲夫面，甘心宁愿守孤单。不图富贵寒门守，万载千年播远人。我虽不及人豪杰，决无更改另招亲。好笑市流街上女，改嫁重婚比当尘。冇等见郎家事薄，愿郎早死另招亲。岂知天不从人愿，嫁郎依旧又家贫。果种枉生人世上，何颜面见世间人。我亦今生不敢重婚配，快活风流总让人。爹妈若从奴守节，孤帏清静侍双亲。若不从奴心与意，新土寥寥对白云。侍婢几人深叹息：姐呀独娇辜负你青春。依我不如寻快活，唝好花容有几人？守节何曾得到老，掩滞芳年误一生。纵得个虚名留世上，死后无忧有耳闻。玉卿听罢心中恼：丫鬟说话得人憎。燕雀安知鸿鹄志，凤凰难入野鸡群。鸳鸯失偶无寻对，雁行分拆愿孤身。禽鸟尚知存节义，何况人生识五伦。你今说出如花锦，怎奈流水不管落花心！丫鬟不敢前来答，玉卿长日为思君。

四十九、梁生议计

不道玉人思节义，又谈受困此梁生。山中受困无生路，眼中依旧几千人。四方兵马周围紧，感得山头阔大水岩深。唐兵得水无饥渴，……(此处为刻本删去)独系救兵无至日忧心。梁生就叫兵和卒，前来听我一言陈：众人伴我都无益，我亦无忧有路生。亏你众人因我死，不如将我献番人。你等众人都有命，一人身死亦甘心。众兵流泪将言禀：老爷何故起疑心？感爷相待如兄弟，众兵何敢负爷恩。粮草尚能支一月，……(此处为刻本删去)等待救兵来到便能生。若然救兵无见到，尽力山前杀一匀。生生死死都由命，各存忠义报皇恩。梁生听罢安心等，时时巡察四边行。番兵睇见生严谨，亦无敢犯这梁生。只话等佢粮草尽，自然身死不劳心。知生好似笼中鸟，有翼难飞恶出身。

五十、刘府迫婚

停语山中人受难，又言刘宅老夫人。自想梁生身已死，古云女大要生亲。一面开庚寻好婿，二来礼物退还人。本州有个蓝公子，父为给士有黄金。久闻小姐刘家女，才貌兼全极妙人。着媒去到刘家府，媒婆下跪见夫人：蓝府夫人多上福，欲求小姐结婚姻。第三公子风流极，年纪相登十九春。苏州第一称才子，年年岁考占头人。珍珠宝物如山积，容貌生来压世人。夫人听得多欢喜，堂前话过相公闻。相公就对夫人讲：问过孩儿正结亲。自小做人心性硬，恐怕心情无愿恶施行。语罢相公移步出，夫人请出女儿身。就话亲事一头登对极，孩儿有福遇其人。小姐闻言忙下跪，双流珠泪禀萱亲。孩儿已受梁家聘，此身原属姓梁人。才郎身死边庭外，孤魂寂寞好伤心。心肠未冷监奴嫁，难过梁家舌与唇。自古独燕孤飞无逐伴，烈女何曾嫁二君？爹妈不须长挂虑，奴愿孤眠过此生。服侍爹娘千载后，月破花残学古人。夫人又劝孩儿听：何苦钟情为那生？梁生共你无相识，无过寸丝为定许生亲。既系无缘归世早，共儿恰似路边人。如今拣得名门子，与儿为配乐青春。玉卿哭告娘亲听：高堂言语欠思寻。你话我共梁郎如陌路，百年已自许终身。虽则未成夫妇礼，一言为定重千金。媒婆答嘴将言道：算来小姐太痴人。古道百年天注定，红颜须对绿衣人。这纸年生居第一，试把蓝家富贵讲过娘闻。蛮抵手，大身家，无睇年生亦算差。佢父高官无在话，皇帝同佢做契家。琥珀珊瑚如垃圾，珍珠宝石似泥沙。花园阔大真潇洒，左边杨柳右边花。俏丽丫鬟有一百个，冬着绫罗夏着纱。爱把围棋来着下，三弦弹罢把筝揸。或上高楼吹玉笛，有时清唱和琵琶。我想果昵丫鬟都快活，风流何况主人家。公子精英无系假，聪明俏丽大方家。进士状元拈紧手，文章做出锦添花。况且性情温循甜顺极，饮醉无忧要返家。睇见系人都作揖，客到叫鬟斟好茶。富贵眼高从古道，独佢见人就似一团花。小姐若然归佢屋，胜如身到帝皇家。何必口口声声言守寡，恐怕百年心事乱如麻。第一少年心事拈无稳，落魄原来一着差。玉卿听罢心头恼：媒婆何必口生花？话我年少难守寡，冇乜再抱琵琶过别家？蓝家好极心无愿，何劳锦上又添花？自古媒婆无实话，十句言来九句差。夫人喝住多娇女：女儿休要嘴吧吧。自有高堂亲主意，称言一面过礼茶。这头亲事交还我，再冇谁人敢啮牙！媒婆领命回归去，玉卿回步泪抛沙。

五十一、玉卿投江

归房倒在牙床上，可怜今日凑冤家。今朝死做黄泉客，追郎地府结姻娅。忽闻日晚飞归鸟，绿树枝头叫暮鸦。正是奴奴寻死日，今生无望享荣华。思想起，哭声高，无愿贪生嫁富豪。别母抛爹寻死路，只话断送残生惟无刀。存尸又怕爹娘恼，只有投江一样高。可怜年少归阴土，无望番头路。舍命黄泉见我夫，一片丹心无路诉。苦呀苦，玉颜谁料丧波涛。忙收拾，换新衣，暗别爹妈泪珠飞。亏娘养育恩和义，无望番头见女儿。家道交还兄弟理，守节投江逐水湄。离绣阁，出房前，顿足捶胸哭叫天。珠泪行行流满面，嗟命蹇，年少遭凶变，黄泉路上好心酸。无望妆台开宝盒，今生无望得团圆。夫妻真情今晚见，月缺花残误少年。爹娘逼我重婚嫁，情愿投江不愧天。后园开了忙移步，举头明月在天边。月有团圆人有恨，这段姻缘实可怜。明年今晚奴奴忌，今年此夜死江边。可惜青春年十八，爹妈功劳尽化烟。频举步，到江头，只见茫茫江水向东流。双泪落完双泪落，河水汪汪系我尽头。世上尘缘今罢手，好似一枝花秀茂。风吹雨打难长久，片片飞来逐水流。水流花落年年有，奴奴一去冇番头。举头礼拜当空月，月照裙钗一女流。我为不愿重婚蓝氏子，抛爹别母到江头。要学投江钱氏女，专守旧。被母迫婚无肯就，舍身无愿享春秋。江边今夜投尸首，花容寂寞水悠悠。伏乞嫦娥相引诱，深处当流浅莫流。祷告已完跳落水，无想哀情惊动水中舟。

五十二、提学救问

舟中有个龙提学，家小船湾在上流。两老船头听好久，专等候。立意前来救，无想花容已逐水东流。相公连忙呼水手，逐浪随波救女流。艄公听罢忙忙走，涌波捞月过前洲。救起玉人归艇去，夫妻同问佢根由：世上有谁无畏死，做乜舍生宁愿葬东流！玉卿洒泪将言禀：此情提起万千愁。奴长名门生宦族，父任尚书身姓刘。生长闺门持妇道，年年清静过春秋。丝罗已许梁家子，求名身往帝王洲。得中探花为翰苑，主意扫平胡虏觅封侯。谁想为国身亡边塞外，爹妈迫我再鸾俦。苦劝未婚难守节，叫我再扫蛾眉过别舟。奴奴不愿重婚配，劝尽爹娘不转头。奴想贪生忘节义，千年遗臭万年羞。人生百岁终须死，烈烈名声要远流。故此抛离父母投波浪，烟水茫茫葬妾愁。夫人听罢多嗟叹：亏你芳年一女流。你肯舍身存节义，德行分明压四州。相公又对佳人语：你把怀开泪且收。既然不肯污名节，花容何必水边浮？我今送你回家去，再享人间春与秋。劝解爹娘从顺你，等你罗帏清静永无忧。玉卿含泪来分诉：夫人在上听因由。父母若能依我意，亦无今晚把江投。纵系爹娘从我守，亦然无过两三秋。日久必然寻配合，节义何曾得到头。我亦不思留草命，快活风流一笔勾。万望夫人休救我，依前将我水中流。此身任葬江鱼腹，薄命生成不自由。夫人就叫贤哉女，何苦轻生地府游？老身六十无儿女，算来身后似云浮。见你为人多节义，聪明合得我心头。今晚就收为已女，百年相伴解忧愁。相待我们终世日，削发为尼任你修。相公答言真有理，任中同伴过春秋。玉卿领命前来拜，夫人恩德重山丘。就取干衣来女换，情亲子母永无忧。玉卿从此身安乐，天明解缆又开舟。

五十三、闻报寻尸

莫道玉人身遇救，又道尚书此老刘。早起夫妻房内坐，丫鬟大众报根由。小姐不知何处去，房中物件尽封收。后门几度都开了，踪迹全无实可愁。夫人听见双泪流，顿足捶胸哭女儿。就叫家人分散去，家人去了许多时。回来都话无踪迹，四方寻问冇人知。独有江边见个舟人话，夜来听见哭声悲。一声水响人无见，想必佳人逐水湄。相公听罢心烦恼，就话夫人少见机。已知你女无从顺，慢慢从容另设施。今日逼佢投大海，戕性分明误女儿。就叫家人四散捞尸首，夫妻长日锁双眉。

五十四、箭传机密

未讲刘家寻小姐，又道解粮兵马出京畿。姚生到了边庭外，解上军粮总镇知。闻得梁生犹未死，一月之前被贼围。姚生闻言来帅府，愿领雄兵去出师。主帅见生多勇猛，就发英雄兵一支。五万精兵听号令，姚生立寨自寻思。胡兵近日强无敌，梁兄被困已多时。得他内应方才可，出奇不意正为奇。即日按兵全不动，私行不畀外人知。夜间乘月前来探，离寨将将夜半时。走上山头偷一望，只见胡兵立乱几多支。占住山巢齐下寨，冇厘齐整乱纷飞。姚生望见心偷喜，原来番贼未知机。要破番兵容乜易，救出梁兄莫待迟。走回寨上将书写，响箭连忙带两支。再上山头来跪拜，四处空虚神鬼知。我今为国勤王事，捐躯情愿退胡兵：一则为臣应报国，二则英雄四海知。三来救取吾娘舅，四与梁兄解贼围。伏乞皇天垂鉴念，两封书报二人知。响箭一支书一札，先向边城射一支。书呈母舅杨都督，约知明晚二更时。铳响领兵齐杀出，兼请回书示我知。一封射入山坡去，报与梁兄好得知。

五十五、奏凯回朝

停语梁生思报国，又启梁生在贼围。一月将将粮草尽，众人相对尽伤悲。此夜月明将四鼓，山头坐下论兵机。忽然令箭头边响，坠下山前插草陂。梁生捡起来观看，箭头扎住一封书。拆开读罢欢何限，低声传令众人知。今者姚爷来救我，约定明宵二鼓时。但听铳声为号令，杀出山前认号旗。忙写音书回一纸，通与姚生好得知。书去众人都喜悦，养取精神待设施。望尽日长天色晚，梁生又语众兵知：成败在乎今一举，拼命逃生在此时。众人听令心雄壮，忽然铳响震天飞。出寨将兵分两处：一半临城解贼围，一半山前为外合。凑着番人饮酒醉如泥，闻得唐兵四散起，恨无插翼上天飞。况且唐兵都拼命，一人当百四边追。胆又壮时心又狠，乱杀胡兵似斩泥。五十万人都杀尽，天明山上血成池。唐兵四处齐来会，安营做饭且充饥。梁兄姚弟杨都督，三人相会议兵机：趁此番兵心胆丧，破其巢穴正班师。三人议论都同意，拔寨兴师阻*号旗。一路残兵降服尽，军威大震马如飞。三个胸衿谋略广，番将闻风尽倒旗。打破贼城擒贼党，番王被捉泪珠飞。就把囚车来陷了，凯歌齐唱共班师。

五十六、瑶仙闻喜

停书未讲班师事，又道瑶仙日皱眉。自从梁生凶信到，长长流泪湿衫裿。死别生离千古恨，好似杜鹃啼血湿花枝。可怜不及梁间燕，日日成双向妾飞。今世最难逢快活，都为君归黄土我无依。落花流水春如旧，妾貌空存骨共皮。汪汪两泪无干日，时时偷苦怕人知。日长常带三分病，再冇临妆巧画眉。夜里不时寻死路，迷迷懵懵总成痴。脚迹未曾离绣阁，眉心全冇放开时。镜里孤鸾愁独照，窗前愁煞蝶双飞。解闷开愁凭侍婢，无人就系自伤悲。一日抱愁无可奈，芸香入到笑嘻嘻。口口声声称贺喜，我姐团圆日有期。老爷杀退番胡贼，今日差人特报知。梁生未死身离难，不日同归昼锦时。小姐开言称假事，莫来提起我伤悲。梁郎已作他乡鬼，莫想同奴有会期。芸香笑口回娘听：自小何曾有句欺？若是不真奴不讲，此事唔忧错一厘。瑶仙听得心中喜，从此偷开一线眉。

五十七、圣旨皆封

慢言侍女闺中报，又谈得胜转归时。路上姚生同舅论，往日情由细讲知：当日梁兄常讲到，深怜舅父困城池。舍命提兵来救你，反遭胡贼困山陂。今朝得见升平日，梁兄情义亦当知。都督闻言深作揖，交情到此古人稀。交谈不觉燕京到，写表连忙奏圣知。君王见奏龙颜喜，可见贤卿志量奇。梁卿誓不降胡虏，杨卿忠义守城池。忠肝义胆姚卿事，今日功劳万古稀。三人御笔都封伯，儿孙世荫在京畿。谢恩各自回归府，夫人相见喜中悲。瑶仙拜见严亲后，又怕婚姻事皱眉。衙门整起搬家眷，圣恩荣耀尽稀奇。

五十八、刘舅诉情

梁生面圣回归后，又为瑶仙事可悲。身荣未得同偕老，算来依旧似先时。此时有个刘公子，正是尚书吏部儿。官生荫袭来京上，边庭事务尽闻知。叹息梁生还在世，年少封侯得意时。可怜我妹无辜死，埋没芳名啲得知？就去拜生言此事，梁生闻得又伤悲。可怜小姐存贞节，不肯重婚嫁富儿。亦沧命薄难偕老，钟情如姐世间稀。公子见生情极苦，作揖辞生送别离。梁生送出刘公子，归堂啼泪湿罗衣。点想玉卿情又重，无缘亏佢丧江湄。

五十九、圣旨为媒

伤心不觉杨爷到，问生何故唝伤悲。生乃答言真不幸，尊台听我诉因依。当初父聘刘家女，我为边庭被贼围。家人传报吾身死，此女宁将节义持。被母迫亲投水死，伊舅前来报我知。叫人怎不肝肠断？怨煞东风摇落海棠枝！相公闻语皆垂泪，少年忠义古今稀。可怜良玉沉波底，留取芳名播四陲。劝君亦莫伤怀抱，好把贤良奏主知。梁生答道真高见，一本归朝莫待迟。早起二人同上奏，本上君皇御笔批。节义纲常天下少，牌坊高竖后人知。金口又将杨伯问：男女娇生有几枝？杨爷执简前来奏：孤独单生一女儿。甲子计来今十九，闺门犹未曾牵丝。万岁龙颜开口笑：月老还须要朕为。赐卿女与梁卿配，百年相敬效齐眉。御赐多般珍宝物，欲选明朝是吉期。两下谢恩多喜色，归报夫人与女儿。一屋听闻都快活，第一瑶仙笑转眉。恰似法场天赦到，死里还生系此时。重开宝匣磨鸾镜，芸香碧月笑嘻嘻。一天好事从今起，唔托香腮不皱眉。

六十、奉旨迎亲

梁生打点迎亲事，蟒龙玉带赴佳期。多少官员来伴送，此日风流万古稀。花烛辉煌金鼓闹，满街全摆五方旗。男宾女客都偷讲，万岁为媒实见奇。凤冠霞帔多情女，洞房原系旧相知。正系百世良缘欢此夕，点得夜长更漏鼓声迟。两家讲尽当年事，此宵何乐昔何悲？无奈更筹偏见短，天明鼓乐闹东篱。夫妻梳洗来参拜，一双容貌赛仙姬。碧月芸香随左右，从此唔忧怨别离。

六十一、龙爷奏婚

莫道夫妻鱼水事，又言提学上京畿。升任北京为布政，梁生之事尽闻知。归对夫人小姐同谈论：梁生得胜破胡儿，你话世上几多人乱讲，话佢身丧边庭事总非。今有牌坊旌表女，谁想于今做我儿。圣上共佢为媒重娶了，此事于今啲设施？不若明朝朝圣主，一本题明万岁知。玉卿敛衽前来禀：爹爹不必费心机。佢已重婚他姓女，奴亦唔思结发期。快活任从佢快活，伤悲由得我伤悲。夫人好笑称娇女，我儿言语未知机。佢不忘恩旌表你，圣上为媒恶主持。两老于今单睇你，得儿安乐放开眉。玉卿听罢无言答，夜阑辞别转香闺。布政早朝忙启奏，龙颜看见笑微微：世间有唝稀奇事，就准梁生依旧娶连枝。俱封一品夫人职，一依前例勿推迟。

六十二、瑶仙劝娶

梁生得见君王意，辞朝归报玉人知。归房就叫瑶仙姐：一场趣事极支离。玉卿小姐唔曾死，有人救佢在京畿。圣上又批同配合，这场冤债啲撑持？瑶仙奶奶将言道：蛟龙曾困水中时。玉卿小姐因郎死，明明节义鬼神知。今日与奴同配合，话出无情见理非。君今领旨同谐老，奴做偏房分所宜。梁生微笑回言道：我妻贤德世间稀。

六十三、双凤团圆

忙忙备礼成亲事，英雄一样似当时。布政妆奁丰厚极，礼厚相逢姊妹时。卿长瑶仙年一岁，平为姐妹冇相欺。芸香碧月收为妾，后来个个产麟儿。接齐父母来京上，夫人见子泪沾衣。只话共儿无会日，谁想相逢又有期。今日圣恩准娶双贤媳，两人容貌压西施。代代儿孙都受荫，平胡英气贯当时。从此满门生喜色，春风常到万年枝。又报刘爷今起取，玉卿房内就闻知。拜别翁姑回见母，凤冠霞帔映娇姿。二十丫鬟跟背后，人人娇艳着罗衣。沉香伞盖英雄女，几十家人背后随。御斧金瓜分两边，两面金牌及令旗。纷纷摆到刘家府，相公堂上细思疑：谁唝威风来拜我？举头睇见女娇儿。相公心下还疑梦，抹开眉眼认娇姿。分明是我多娇女，传请夫人会女儿。夫人见女哀哀哭：深恨当年系我非。玉卿讲尽从前事，人人珠泪尽沾衣。喜得今朝叫做重逢日，往事丢闲不必提。且喜女儿封一品，英雄节义四方知。翁婿就时相拜访，团圆欢乐赛瑶池。深恩又报龙提学，往来亲眷再无离。梁生夫妇多欢乐，一对红妆共斗奇。或爱举杯邀夜月，或临风外共提诗。快活百般难讲尽，风月流传一卷书。

（花笺记全本完）
