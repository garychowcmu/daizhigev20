六十种曲 春芜记 明 王錂

春芜记　　（明）王錂 着 

　　绣刻演剧十本 
　　第三套 
　　春芜（朱玉）　琴心（相如）　玉镜（温峤）　怀香（韩寿）　彩毫（李白）　运甓（陶侃）　鸾鎞（杜恙）　玉合（韩翊）　金莲（苏轼）　四喜（宋郊） 

　　绣刻春芜记定本 

　　●春芜记目录 

　　第一出　家门 
　　第二出　访友 
　　第三出　感叹 
　　第四出　宴赏 
　　第五出　瞥见 
　　第六出　说剑 
　　第七出　探遗 
　　第八出　闺语 
　　第九出　庆寿 
　　第十出　言谢 
　　第十一出　构衅 
　　第十二出　邂逅 
　　第十三出　定计 
　　第十四出　宸游 
　　第十五出　阻遇 
　　第十六出　候约 
　　第十七出　诉怨 
　　第十八出　报仇 
　　第十九出　悲秋 
　　第二十出　訉病 
　　第二十一出　忤奸 
　　第二十二出　献赋 
　　第二十三出　巧诋 
　　第二十四出　秋闺 
　　第二十五出　解嘲 
　　第二十六出　反目 
　　第二十七出　赐婚 
　　第二十八出　寻眞 
　　第二十九出　团圆 

　　第一出　家门 
　　【凤凰台上忆吹箫】〔末上〕宋玉才华。淸吴佳丽。天敎会合良缘。仗春芜作证。意惹情牵。不料奸徒设计。阻佳期拆散鸳鸾。幸交谊十年知己。睚眦方捐。　　堪怜。佳人敛怨。叹才郞抱恨。无计团栾。遇王门献赋。更洗流言。荷君恩赐婚相府。把百年姻契周全。播词场风流节侠。千载名传。 
　　登徒履千般巧计。　　　　季淸吴一意怜才。 
　　楚襄王天恩隆重。　　　　宋大夫夙愿和谐。 

　　第二出　访友 
　　【满庭芳】〔生儒服扮宋玉上〕湘郢蜚声。阳春绝调。风期独迈时髦。一宫环堵。生计任无聊。漫笑我十年株守。尽??他四海蓬飘。英雄志宁敎垂老。剑气尙凌霄。 
　　懒向王门效曳裾。云霄何日借吹嘘。胸中赋就凌云思。不是穷愁浪著书。卑人宋玉。楚郢中人也。生居里闬。志切岩廊。姿貌天成。不数依庭玉树。文章日就。何惭掷地金声。长才每忌于时流。高谊独违于世态。向年与荆佽飞唐勒景差同游屈大夫门下。但唐景二兄已致身王路。小生与荆兄悲同抱玉。义切断金。他因世无知己。隐迹藏名。小生许久不与他会面。喜今日春和景明。昼闲无事。不免去看他一遭。正是男儿应会逢知己。世路悠悠何足论。〔行介〕 

　　【倾杯玉芙蓉】忆昔风尘订久要。奈雌伏盐车老。谁怜我挫抑英雄。寂寞居诸。世路悠悠。义姤寥寥。悔将畏约駈玄鬓。??取流年付浊醪。萦怀抱。喜穷交管鲍。且乘闲聊从市隐访蓬茅。 
　　迤逦行来。已到荆兄门首了。〔问介〕有人在么。 

　　【生查子】〔外野服扮荆佽飞上〕任侠隐衡茅。玩世轻廊庙。冷眼觑时情。俯首微微笑。 
　　路僻惟通鸟。山深无过人。自家荆佽飞的便是。那一个在外面。〔见介生〕一别经年。徒劳梦寐。〔外〕何期蓬荜。敢望高车。宋兄请坐。〔坐介生〕荆兄。你我昔与唐景二兄从游屈大夫。又不觉十有余年。今屈师自沈汨罗。他两人致位通显。你我尙然流落不偶。如何是好。〔外〕宋兄。小弟旣非千里之才。况兼负奇为气。动与世违。那功名二字。只索付之意外了。〔生〕荆兄。不是这等说。看你片言警座。一语论交。岂终怀宝迷邦。谩说灌园避世。你听我道来。 

　　【黄莺儿】你壮志薄云霄。怅栖迟隐凤毛。千秋侠骨谁同调。小弟呵。总屠龙志高。奈飞鹏路遥。怎如你浮沈用拙存吾道。〔合〕幸相邀。黄金卑世。靑眼得吾曹。 
　　【前腔】〔外〕湖海伴渔樵。任尘埃暗寳刀。枕流漱石吾堪老。因此上箕山挂瓢。缑山弄箫。幽怀尽付闲花草。 
　　〔合前〕宋兄。小弟近日颇集冰鉴之术。看你气格淸标。体貌闲丽。将来必然远到。只是目下尙未偶哩。 

　　【琥珀猫儿坠】丰神俊朗。轩举似霞标。雕鹗乘秋奋羽毛。如今呵。霜蹄暂蹶困蓬蒿。〔合〕非遥。管取你通籍金闺。效用淸朝。 
　　【前腔】〔生〕泥途敛翮。空自望丹霄。愁覩靑霜点鬓毛。蒯缑长夜气萧萧。〔合〕焦劳。甚日得通籍金闺。效用淸朝。 
　　天色已晚。暂且吿回。小弟近日借招提寺僧舍读书。荆兄若念小弟。当到彼探望一面何如。〔外〕领教了。 

　　【尾声】〔外〕石林精舍嚣尘少。〔生〕仗尔高朋探寂寥。〔合〕握手千秋意气饶。 
　　闲斋淸话正高舂。　　　　野寺残阳又晚钟。 
　　纵是埋尘空伏骥。　　　　还怜倾盖似登龙。 

　　第三出　感叹 
　　【薄幸】〔老旦扮夫人上〕岁月如驰。繁华似梦。见游丝荡漾。残红堆拥。杜鹃花外。又将春送。〔旦扮季淸吴小旦扮秋英随上〕将春送。琐窗下羞蛾淡扫。淸镜裏双鬟乍拢。 
　　〔老〕忆昔夫君鼎盛年。王侯甲第自蝉联。三千珠履盈阶陛。十二金钗列管弦。〔旦〕晓傍妆楼梳堕马。春眠画阁听啼鹃。荣枯一旦同朝槿母子伶仃倍可怜。〔老〕老身唐氏。乃季相国之妻。相国存日。止生下女孩儿一人。花容百媚。蕙性多能。自幼好咏淸吴春波之曲。因此小字淸吴。家中僮仆十数人。女使五六辈。就中独有侍女秋英。性多便利。色擅芳华。虽居浣濯之流。实为闺房之秀。但相国年来倾逝。门户萧条。〔顾旦叹介〕孩儿。我年已逼桑楡。尔尙未谐琴瑟。使我朝夕萦怀。怎生是好。〔旦〕母亲。孩儿幸得相府生身。萱堂钟爱。金篦绣袷。旣非裙布钗荆。玉馔璚浆。岂是藜羹藿食。但愿母亲高年康胜。孩儿勉力承欢。若论孩儿身世。自有定分。何劳母亲萦念。〔老〕咳。你不知我做娘的呵。 

　　【二犯傍妆台】终日锁眉峯。叹凄凉母子。形影自■〈焭，凡代几〉■〈焭，凡代几〉。忆当时分凤侣。到今日又龙钟。阑干愁泪沾丛竹。飘泊生涯泣断蓬。我为你的亲事呵。〔合〕枉自白茅求吉。为甚红丝未通。怎能彀门阑女壻近乘龙。 
　　【前腔】〔旦〕无语恨匆匆。叹椿庭早逝。陟岵痛无穷。拂轻蛾愁损黛。匀香脸怨销红。〔背低唱介〕伤心纵是惊啼鸟。系臂还应护守宫。〔合〕春光无限。春恨几重。早难道一齐分付与东风。 
　　【皂罗袍】〔贴〕夫人小姐。莫把闲愁悲痛。看乌飞兎走。瞬息西东。听满城箫鼓度春风。寻芳且自闲拈弄。〔合〕休得葳蕤低揭。心愁意慵。且向银塘缓步。趁春明日融。想百年一似蕉鹿梦。 
　　〔老〕孩儿。秋英这话。到也说得是。我与你且到后面花亭下耍子一回去。 

　　【香柳娘】〔合〕出香闺数重。出香闺数重。药栏花拥。盈盈莲步香尘动。望名园如画。望名园如画。红雨乱春丛。淸阴掩平仲。且乘闲半晌。且乘闲半晌。回首东君把韶颜偷送。 
　　〔老旦〕呀。孩儿。我到忘了。目今正是三月初旬。我去岁因你身子不快。曾许下招提寺中观音大士一个香愿。趁此天气晴明。我明日着几个小厮同秋英随你前去。我还有手帕一方。名曰春芜。此乃外国波袛所产。大凡妇女佩服在身。香气经月不散。你可带去。免得中途秽气相侵。〔旦〕晓得了。 

　　【尾声】这香芜佩服须珍重。〔老旦〕看楼台罨画夕阳中。〔小旦〕明日斋心谒梵宫。 
　　小院香寒落燕泥。　　　　平桥曲径柳阴迷。 
　　一番淸话浑如梦。　　　　不觉闲庭日渐西。 

　　第四出　宴赏 
　　【菊花新】〔净扮登徒大夫上〕锦城丝管日纷纷。对景还堪酒一尊。梅柳渡江春。郊外绿阴千顷。 
　　和风助律应韶年。鸟弄歌声杂管弦。岁岁风光今日好。暂留欢赏寄春前。下官楚大夫登徒履便是。附炎趋热。色厉内荏。事喜败而忌成。言铄金而销骨。无奸不做。人人道俺是穿窬队裏班头。有隙卽投。个个说我是势利场中领袖。夫人任氏。貌比无盐。性同跋扈。全无为妇道的四德三从。只有降老公的千方百计。这几日在勾栏裏耍子。不曾奉承得他。目今花事正繁。早上分付院子整酒。与他同赏玩一番。省得又寻闹撒泼。不像模样。院子那裏。〔末〕燕蹴飞花落舞筵。更逢晴日柳含烟。但将酩酊酬佳节。风景依稀似去年。禀老爷。酒完备了。〔净〕旣如此。请夫人出来。〔末请介丑上〕 

　　【普贤歌】奴家生得好仪容。月殿姮娥也赛不过侬。嘴儿搽得红。眉儿画得浓。只要吃醋捻酸打老公。 
　　〔见介净〕夫人不要讲这话。小厮们听见。不像体面。〔丑笑介〕我一生只有这桩本事。不发卖人也不晓得。相公请我出来。有甚话说。〔净〕今日春景融和。花明柳媚。特请夫人同赏玩一番。〔丑〕好好。院子看酒来。 

　　【榴花泣】〔净〕庭闱昼永。时序正芳辰。持玉斝。展香茵。满前花色更融人。想韶华欲破三分。听啼鹃满林。促春归两两声相应。傍尊前且尽欢娱。恐明朝难必阴晴。 
　　【锦缠道】〔丑〕暖风轻荡。游丝飘扬。锦亭桑柘雨初晴。喜帘移日影。酒渍衣襟。杨柳边莺迁绿荫。秋千外燕蹴红英。〔行介〕缓步向花阴。苔茸浅印。罗衫适体轻。一曲风光好。愿年年相对眼长靑。 
　　〔净〕夫人。今日我们两口儿吃酒。全没些兴头。闻得勾栏裏有个标致小娘儿。接来奉夫人一杯酒何如。〔丑〕这话好古怪。你这几日想瞒着我又去嫖了。〔净〕下官一来守夫人的法度。二来是个大夫。怎么去嫖。〔丑〕我实对你说。你若到勾栏裏寻小娘儿。我也去招提寺寻和尙。〔净〕是下官说得没理。院子。拿酒过来。罚我一杯。你与我送杯敬夫人。〔送介〕 

　　【凌霄竹】华筵送夕阴。酒如渑。坐来春色撩人兴。笙歌竞。落日明。余霞映。浮生回首如驰影。能消几度闲愁闷。追欢??取玉山颓。开怀莫问金尊罄。 
　　〔丑〕天色晚了。院子。彻了酒。〔净〕夫人。晚景最好。怎么就罢了。 

　　【渔家灯】看霏霏山抹微云。更潺潺水遶孤村。棹渔歌几点残灯。归牧笛一湾月影。且相偎翠袖凌风并。春去也花时难定。思省。看盈盈鬓星。须早把邯郸梦醒。 
　　【尾声】停杯问月乘余兴。赤玉阑前一树春。愿岁岁花前乐事增。 
　　庭前花柳逐年新。　　　　堂上笙歌入座频。 
　　万物可人惟有酒。　　　　四时佳处莫过春。 

　　第五出　瞥见 
　　【鹊桥仙】〔旦同小旦众上〕花艳新妆。柳舒媚眼。到处红霏绿遍。〔小旦〕朱甍画栋绕祗园。看云外幡风飘乱。 
　　小姐。此间已是招提寺门首了。〔旦对众介〕你们去寻那住持老僧。叫他开了殿门。〔众叫介丑扮老僧上〕那个。来了。来了。度脱诸众生。令知法如幻。众生不异幻。了幻无众生。〔见众介〕列位何来。〔众〕我们是季相国府中小姐。到此烧香。快把殿门开了。〔丑应介旦对众介〕你们且到殿外伺候。着秋英随我进去罢。〔众应下二旦介丑〕这就是大士圣像。小姐请拈香。山僧去看了茶来。〔下旦作焚香拜介〕 

　　【二郞神】莲台下见飘香天花冉冉。念四大从来如梦幻。赖无边佛力垂慈。幸免摧残。因此上皈依释子筵。度椿庭须登彼岸。还祝赞。弟子愿母亲呵。把慧日常瞻。寿考绵绵。 
　　〔小旦〕秋英也有一炷香。祈祷一祈祷。 

　　【啭林莺】旃檀宝篆笼瑞烟。斋心顶礼金仙。眞成薄命空追怨。向春风枉却韶颜。做绿衣微贱。〔小旦作笑介〕小姐。这次你也须要跪在这裏。〔旦〕怎么说。〔小旦〕你自跪了听我说。〔旦跪介小旦〕愿我小姐与秋英呵。蚤成就三生夙愿。〔旦笑起介〕啐。这痴丫头又来风了。〔小旦〕仗良缘。输诚供养。莫使误婵娟。 
　　〔丑上〕竹炉烹雀舌。花径候鱼轩。请小姐方丈吿茶。〔小旦〕小姐我们就往西廊下走转。看看两廊新装的佛像去。〔丑〕这等山僧先到方丈拱候。〔旦小旦西行生东上〕 

　　【集贤宾】空斋愁寂躭宴眠。芸窗懒事遗编。听满院松风淸籁远。把浮生暂尔偷闲。招寻僧院。〔相遇旦作惊介〕呀秋英。那边有人来了。我与你方丈去罢。〔小旦作笑介〕小姐。不妨事。他有眼睛看我们。我们也有眼睛去看他。〔生作笑尾后自语介〕还是这一位小娘子说得是。〔旦回身见生惊下生望介〕怎么世上有这等标致的女子。不知谁家宅眷。恍疑是飞来仙媛。舒望眼。这愁情倩谁消遣。 
　　适纔听得说到方丈吃茶。料必就来。还站在此等他出来。再饱看一回。〔虚下旦小旦上〕小姐。天色尙早。且再和你到殿前耍子一回。 

　　【莺啼序】相携素手方丈前。向珠林且自游衍。趁春风柳媚花妍。芳菲满眼惊变。〔生作远望介旦〕秋英。你看适纔回廊下的那人。又在那边窥望了。怪何来无知少年。蓦地裏将人流盼。〔小旦笑介〕咦小姐。难道你怪他看你。口裏虽只如此说。心下一定思忖。道若得谐缱绻。不枉了百年姻眷。 
　　〔旦作微笑介〕呸。这丫头甚么说话。 

　　【水红花】〔生〕看他霞绡雾縠胜飞仙。步翩跹新妆娇艳。纤腰束素更嫣然。并香肩瑶阶踏遍。〔旦转身介〕秋英。我和你来了这一会。天色将晚。回去了罢。〔旦〕又蚤是夕阳西转。听淸罄出云端。只索要离禅关也啰。 
　　〔旦小旦将下生撞上旦作惊避遗春芜众上同二旦下介生〕适间前面走的那女子。分明有顾盼之情。只恨他两人同行。小生不敢上前通问。这也都成虚话了。自到斋中去罢。〔作行见春芜介〕呀。这罗帕想就是那女子遗下的。怎么这等香得紧。敢是他有意于我。故意失堕在地。要我拾取。也未可知。但不知甚么人家。好生想杀我也。 

　　【尾声】从今惹下相思怨。待我对了佛前拜个揖。望慈悲早成方便。这罗帕呵。就倩你做红丝系足缘。 
　　咳。不意今日出来。惹了一场风月债。怎么是了。怎么是了。 


　　第六出　说剑 
　　【高阳台】〔外佩剑上〕落莫惊秋。穷愁销鬓。生涯尙尔飘泊。自笑投珠。谁怜抱璧双刖。悠悠满眼多纷扰。向淸宵梦扰魂越。望中原几番搔首。壮怀空热。 
　　萧条对短褐。激烈投长缨。时人不解识。往往呼狂生。自家荆佽飞便是。布衣为侠。负气自奇。屠狗椎埋。混迹五陵年少。吹箫扣角。空悲此日英雄。相慕一方。相怨一方。姓名何惜人轻薄。得意一言。失意一言。世事从他自陆沈。自家曾得千金宝剑一口。向年曾斩蛟江上。年来倥偬。不曾看着他。今日昼闲无事。把他来拂拭一番。有何不可。〔拂剑叹介〕哎。宝剑宝剑。你相随我十余年。我旣坎坷。你又沈沦。如何是好。 

　　【高阳台】十载风尘。经年巷陌。宁敎意气摧折。看匣底芙蓉。寒芒电走风掣。到如今轻撇。萧萧永夜悲鸣也。怕龙光渐尔消灭正堪怜歌鱼幸舍向人弹彻。 
　　〔末扮剑仙上〕十年藏一剑。霜刃未曾试。今日把赠君。为有不平事。自家剑仙便是。因见义士荆佽飞。他本蓬莱仙种。偶然寄迹人间。无心紫绶金章。有意靑萍黄石。俺待欲传伊剑术。来到此间。已是他门首了。不免径入。〔外作看剑末撞入介外〕你这道者。从何而来。到此何干。〔末〕尊官。你听我道来。 

　　【斗鹌鹑】只见你光闪闪手揽吴钩。昏惨惨气冲牛斗。猛可的叱咤风云。蓦地裏神情抖搜。俺待将龙剑相投。只索把兽环频叩。〔外〕你敢是假此为名。游方抄化的么。〔末笑介〕差了。差了。休穷究。谩夷犹。俺祗为着四海纷争。只落得一身奔走。 
　　〔外〕如今正是太平时节。你说个四海纷争。就不识时务了。〔末〕你道是太平时节。俺且试说与你听者。 

　　【紫花序】早见那欃枪明夜。又见那太白经天。又见那魍魉号秋。因此上向炉边欧冶。早成就匣裏纯钩。还愁。〔外〕你却愁着些什么来。〔末〕俺只怕靑萍误落凡夫手。只索自回风舞雪。胜比那传术驰猿。恰便是理解屠牛。 
　　〔外〕嗄。我且把个古人问你。假如行刺。似那锄麑。你道何如。〔末〕他剑术虽高。不谅彼己。可不枉了一死。 

　　【调笑令】俺笑他死槐阴恁拙鸠。〔外〕说剑似庄周何如。〔末〕俺笑他三说荒唐罔赵侯。〔外〕你道似何人纔好。〔末〕须一精神似木鸡待斗。还须解弄丸机彀。〔末把剑介〕你看这剑呵。常兀自赤虹贯斗。好一似白练横秋。 
　　俺试舞一会。你仔细看者。〔舞介〕 

　　【秃厮儿】披长剑风生蒯缑。恣挥霍星昏旄头。须得心应手。君知否。〔末把剑与外介〕俺将此剑赠了你。你早提三尺殛蚩尤。莫教鬼哭与神愁。 
　　〔外〕请问高姓。何方居住。日后待俺好来相访。〔末〕你不必问俺姓名。你若要见俺。竟自到终南山来便了。〔闪下外〕原来是个剑仙。来传我剑术。 

　　【尾声】你看他乘云驾雾凭虚走。早把那昆仑秘术来传受。我且自弢敛着奇踪慢慢的相便宜轮机偶。 

　　第七出　探遗 
　　【疎影前】〔生上〕禅宫乍起。又钟声隐约。旛影参差。想邂逅情深。梦魂萦系。何年得遂恩私。 
　　事不关心。关心者乱。小生昨日遇着的那女子。原来就是那东邻季相国小姐。一时瞥见。颇有盼睐之情。其时争奈耳目众多。只得佯为却避。岂料天缘辐辏。那小姐遗下一方罗帕。被我拾了。想他今日一定着人来寻。不免就还他去。或者因此得遂私情。也未可知。你看日已三竿。且到佛殿前探望一回何如。 

　　【普天乐】怅临春把玉貌成追忆。多应是千里曾相遇。下闲阶欲步踟蹰。望侯门深鏁娇姿。咳。小姐小姐。非是我宋玉敢这等妄想。谁教你寄春情把秋波偷递。料佳人此际。定成心许。想起来小姐纵有此情。他还有母亲在堂。怎由得他。怕奇花点缀璚枝。逐东风飘扬无主。笑翩翻舞蝶。空自追随。 
　　〔小旦上生望介〕远远望见个人来。好似昨日那女使。多分是来寻这罗帕了。且闪过一边。听他说些甚么。〔虚下小旦〕 

　　【疎影后】匆匆纔离朱门裏。早来到祗林佛地。〔俯身寻介〕看苍藓盈阶。残英满砌。寻踪问迹凭谁。 
　　小姐对我说。分明脱在西廊下。怎么不见。多分被人拾去了。〔望介〕那边一个人来了。且把扇儿遮了过去。〔作遮脸行生上遇介小旦背介〕呀。这人就是昨日与小姐撞着的。〔生〕小娘子。宋玉拜揖。〔小旦作答礼介〕相公失瞻了。〔生〕敢问小娘子。莫非是季府中女郞么。〔小旦〕正是。〔生〕小娘子昨日是两位同来。今日为何一人到此。〔小旦〕贱妾就是季府女使秋英。昨日同来的就是我家淸吴小姐。因到此烧香。调下了一件东西。以此着我来寻。〔生〕不知小姐为甚缘故。调下的是甚么宝物。〔小旦〕相公。你听我说。 

　　【太师引】趁春风兰若曾随喜。遇书生仓皇趋避。〔生〕嗄。小娘子不认得了。昨日就是小生。敢是一时唐突。小姐和小娘子一定恼我了。〔小旦笑介〕好挜卖。谁来恼着你。只可惜那春芜呵。翻做了湘皋遗佩。那些个赤水还珠。到如今追寻无计。只踏遍芳草萋萋。旣寻不着。且自回去。小姐一定等我哩。料香闺盈盈望迷。怎知做满船空载月明归。 
　　〔作欲下介〕咳。可惜不知甚么人拾了去。〔生〕小娘子转来。 

　　【刘泼帽】娘行不用多匆遽。料轻绡不远东西。〔作拂袖介小旦〕好古怪。这分明是我小姐身上那春芜的香气。〔生笑介〕可知我与你小姐臭味相同哩。看余香遍染春衫袂。〔作半露春芜介〕看这香罗。其实可爱。须好护持。敢使他轻遗坠。 
　　罗帕到拾得一方。不知是你家小姐的么。〔小旦见介〕正是。元来你拾了。就该还我纔是。怎么到藏过了。〔生笑介〕若是就送还的时节。小娘子竟去了。小生怎能彀得与小娘子亲近这一会。〔小旦笑介〕这些秀才家。专会弄人。〔背介〕 

　　【前腔】看他翩翩玉貌多闲丽。向春闺梦遶魂迷。想怜香惜玉应闲事。〔生〕可见小娘子是小生知心的人哩。〔小旦〕宋相公。好说与伊。妄想成何济。 
　　这次好还了我么。〔生〕春芜是小姐的。我自亲手交与小姐。也不枉了我这段殷勤。〔小旦〕这个到不劳得。我拿去说你的意思便了。〔生〕若是小娘子肯如此见怜。我宋玉感激无地。〔揖介小旦〕到好笑。有这等一个涎脸。〔生还春芜介〕 

　　【尾声】香罗付与卿卿去。小生还有一句话儿。若得做红丝相系。愿把纒头报取伊。 
　　与我多多致意你小姐。 

　　正是 

　　〔小旦〕绞绡失却暗惊心。　　　　感取书生意气深。 
　　〔生〕着意栽花花不活。　　　　无心插柳柳成阴。 
　　〔生笑介〕这事多分要成了。〔小旦笑介〕这也难道。 

　　第八出　闺语 
　　【风入松慢】〔旦上〕闲庭日暖正春明。柳外啼莺。妆楼睡起慵临镜。春衫半污脂痕。无那桃花漫眼。看花似不胜情。 
　　奴家昨日与秋英到招提寺中烧香。行至西廊。偶遇着一个秀才。那时慌忙回避。不意将春芜手帕一时遗失。我想佩服在身。怀袖氤氲。时存芗泽。一旦失了。岂不可惜。况近来眞诚的少。薄幸的多。天幸诚实的得了。不过说我一时无心遗坠。倘那浮薄之徒所得。他定向人前造语生情。指为口实。岂不玷污了我。如今着秋英潜往那厢寻觅。怎的去了半晌。还不见来。不免向庭前等他一回。 

　　【大圣乐】遶雕栏花坞冥冥。满地■〈艹縻〉芜衬落英。香闺人去无凭准。凝望眼。动销魂。俺这裏少原自抱忘簪恨。怕他做知子相投杂佩情。漫启重门望也。空敎人几番立遍花阴。 
　　【不是路】〔小旦上〕莲步轻盈。院宇沉沉。户半扃。穿芳径。〔窥介〕呀。小姐又早在此等了。你看他含颦无语自怜情。〔旦〕秋英。你回了。春芜可曾有了么。问卿卿。多应是飘蓬断梗浑无定。〔小旦〕小姐。你且莫夷犹。听诉因。自喜多侥幸。〔出春芜介〕看珠回合浦还重并。更得一枝梅信。〔旦〕有甚一枝梅信。 
　　〔小旦〕你道是那个拾了。〔旦〕是那个。〔小旦〕就是昨日在西廊遇着的那秀才。〔旦〕旣是他拾了。你与他素不相识。怎么去与他讨得来。〔小旦〕你听我说。 

　　【解三酲】离侯门忙投佛境。向回廊悄地偷寻。我正在那裏东寻西觅。他到跟前蓦地来询问。我因此上诉与衷情。他听得了。就向袖儿裏取出这春芜来。道罗帕到拾得一方在此。不知是你家小姐的。我见了说正是。他说旣是小姐的。小生亲自送还小姐。我说这个到不敢动劳。待我自拿去还小姐。说你的意思便了。他闻言不觉相依允。料不是无情陌路人。〔旦笑介〕这痴丫头。你怎么就见他是有情的。〔小旦〕他还相倩。〔旦〕倩你做甚么。〔小旦〕他说对你家小姐说。春芜便还了。只有一句话儿。权把做红丝系足。愿结姻盟。 
　　〔旦微笑介〕啐。这丫头又来说痴话了。我且问你。那秀才姓甚名谁。那裏居住。〔小旦〕小姐。你说是那个。就是西邻的宋秀才。〔旦〕元来就是他。我一向闻得他呵。 

　　【前腔】那书生才高鄢郢。更翩翩逸志凌云。他倾心属意怜闺阃。我自合谢伊情。秋英。世上有这等忠厚的人。我要你去谢他一谢。你好将雁帛传芳信。我自向鸳帷候报音。伊将命。须索要言词婉顺。礼意殷勤。 
　　〔小旦〕小姐。今日晚了。明日去罢。〔旦〕使得。 

　　【尾声】〔小旦〕明日向招提潜投奔。〔旦〕正是有句紧要说话。几乎忘了。你教他还将唇舌守如瓶。莫向人前作浪闻。 
　　暗传消息到禅房。　　　　报李投璚意怎忘。 
　　从此恩情应美满。　　　　愿祈地久与天长。 

　　第九出　庆寿 
　　【普天乐】〔小生扮楚襄王引众上〕鬻熊创业开鄢郢。百二河山雄鎭。狎主齐盟。维城周室。一统天王明圣。春秋鼎盛。喜孜孜补衮。跻跻臣邻。乐奏南熏。尊倾北斗宴升平。 
　　凭陵霸业振西偏。文武勤劳奕世传。赐祚自矜承宠锡。分封端不愧承宣。寡人楚襄王横是也。职叨民社之司。都建荆蛮之地。分茅胙土。赖周天子宠绥。右拂左萦。凭项庄王余烈。砺方城。带汉水。久称六百雄图。车千乘。粟十年。素号富强大国。践祚以来。幸臣窃政。信庄辛之论。肃淸城社。连衡而后。嬴秦肆虐。闻楚人之射。踊跃中原。今日春融日暖。柳媚花明。正逢寡人初度之日。百官到来称贺。不免上殿。 

　　【遶地游】〔净扮登徒履上〕银虬晓箭。阁道烟花转。〔外扮唐勒〕集夔龙凤池春暖。〔末扮景差〕袖拂炉烟。身依阆苑。〔合〕排阊阖云瞻九天。 
　　〔净外末同进介〕主公。臣登徒履臣唐勒臣景差朝见。〔小生〕诸大夫少礼。〔众介〕臣等启主公。今日恭逢圣诞。且春日晴和。烽边息警。臣等敬陈瑶岛之觞。窃效华封之颂。〔小生〕看酒过来。 

　　【玉芙蓉】〔净〕臣登徒履进酒。神枢绕殿明。华渚飞虹影。看桃华敛实。椿树含荣。携将铜狄千春颂。并取瑶函十赉文。〔合〕胥欢庆。比华封祝圣尽输忠。把倾葵赤胆佐承明。 
　　【前腔】〔外〕臣唐勒进酒。乔松荫玉宸。介母临僊境。愿筹添海屋。算跻冈陵。筵开黼帐杯前寿。座列香奁胜裏人。〔合前〕 

　　【前腔】〔末〕臣景差进酒。祥云接凤城。仙仗瞻龙衮。会箕畴敛福。轩筴长春。霓裳竞度飞仙曲。露掌齐称上寿觥。〔合前〕 

　　【前腔】〔小生〕寡人回敬诸大夫一杯。弦歌万户淸。伯业千秋盛。捧璚巵更进。玉佩和鸣。香飘宝殿春风转。花覆彤庭淑景新。〔合前〕 

　　宫殿参差列九重。　　　　祥云瑞气捧阶浓。 
　　微臣欲献唐尧寿。　　　　遥指南山对衮龙。 

　　第十出　言谢 
　　【紫苏丸】〔生上〕竹林啼鸟春将半。掩空斋向谁为伴。侯门如海思空悬。愁绝鱼和雁。 
　　暖日荡游丝。春愁不自持。梦中不识路。何以慰相思。小生自见那季小姐之后。十分思念。好生闷逼。昨日因秋英寻讨春芜。已曾送去还他。就托他将我心事传与小姐。不见个信息来到。未知天缘若何。我想那小姐。生长侯门相府。他但知绣幕璚楼。怎肯顾荜门圭窦。多管将我这情思奚落了。也未可知。今日喜得天气晴和。且到阶前散步一回。〔作行介〕呀。你看蜗涎满径。鸟迹盈阶。禅房竹院。懒寻僧话须臾。雪案蓬窗。倦对圣贤探讨。好生凄楚人也。 

　　【金索挂梧桐】看闲阶草色鲜。曲径花丛乱。鎭日恹恹。底事寻思遍。怕今生缘分悭。忆婵娟。料斟酌天寒有若个怜。多应是落花有意相留恋。难道是流水无情自枉然。还追念。几将淸梦共纒绵。恨悠悠隔断仙源。心折仙源。盼不见桃花面。 
　　〔小旦上〕风弄鸟声碎。日高花影重。欲传湘女意。竟觅梵王宫。俺小姐因那宋秀才还了春芜。着我到招提寺谢他。来到此间已是。〔作相遇生惊喜揖介〕呀。秋英姐。甚么好风吹得你来请到书房中待茶。〔小旦〕如此恰好。〔生小旦行介〕竹径通幽处。禅房花木深。〔生〕此间已是。敢问秋英姐。今日到此。不知还是小姐的意思呢。还是秋英姐思念小生。到来相访。〔小旦笑介〕呸。我与你有甚相干。来念着你。这是我家小姐感你前日还了春芜。特着我来谢你。〔生〕元来是小姐恩情怜念。〔作笑揖介〕小生就要谢恩了。但不知还有甚么说话么。〔小旦〕小姐说那春芜呵。 

　　【东瓯令】只是金瓯坠。已茫然。不料天台有信传。延平宝剑重相见。谢得伊怜念。〔生〕正是。小姐遗下。恰好小生拾着。眞是有缘千里能相会。〔小旦〕这也难说。俺小姐呵。他奇花莫作等闲看。你谩说有天缘。 
　　〔生〕秋英姐。你怎么把这话儿来说远了。你还不知小生的心事哩。 

　　【前腔】情脉脉。意悬悬。教我屈指风前倍黯然。香芜拾取因非浅。几度春情乱。终朝回首路漫漫。相望眼将穿。 
　　秋英姐。小生前日托你在小姐跟前说小生意思。不知小姐怎么说。〔小旦〕俺小姐呵。 

　　【三换头】他怜才意坚。偷香情浅。任兰闺寂寞。花慵柳眠。小姐到说得好哩。道你是金华时彦。又道姮娥爱少年。〔生〕小姐旣是这等错爱小生。来看小生一看何如。〔小旦〕他欲见凌云客。还愁多露难。情意殷勤。特遣靑鸾云外传。 
　　〔生〕小生正在此间愁闷无聊。幸得秋英姐来报了这个喜信。十分闷怀。解了九分。还有一分不曾解。〔小旦〕这是怎么说。〔生作搂小旦介〕这一分是不曾得蒙秋英姐见爱。故此不解。〔小旦〕不要这等厌人。想小姐望久了。我要回去。〔生〕小生还有几句话儿要说哩。〔小旦〕有甚么话就说与我知道。 

　　【前腔】〔生〕形孤影单。梦摇魂断。只道三生分浅。谁道一时留恋。这其间喜得你佳人竟垂淸盼。我结草须无地。怕牵丝未有缘。目断深闺。想一段相思两地牵。 
　　秋英姐。你与我拜上小姐。若是得便。还要会小姐一面。有许多心事。要亲对小姐讲哩。〔小旦〕晓得。 

　　【尾声】〔生〕去难留情无限。幽怀密意仗伊传。〔小旦〕正是。我到忘了。小姐教对你说。鹦鹉前头莫浪言。 
　　〔生〕这个一定的。秋英姐。若有佳音。千万来回。报小生一声儿。〔小旦应下〕 

　　第十一出　构衅 
　　【阮郞归】〔净上〕小窗春暖日迟迟。无端有所思。名园深处且私窥。莺期知甚时。 
　　有意种花花不活。无心插柳柳成阴。登徒子为何道此两句。东邻季小姐。姮娥月貌。西子花容。下官十分在意。要见他一见。也不能够。近来听得说到与那西邻宋秀才有些缘故。不匡这块好羊肉。到落在狗口裏。仔细思量。不要说我是个大夫。他是秀才。比我不过。就是他那几句歪文字。季小姐也用他不着。小姐用的是绫罗绮绣。我有绫罗绮绣。小姐用的是玩好奇珍。我有玩好奇珍。况且桃来李答。一定也不折本。只是无缘。不曾觌面。如何是好。且喜庭帏日暖。花柳争姸。季小姐或者到园中看花。也未可知。若得遇着他。待我饱看一回。不然寻着他使女秋英。也好买嘱他通个消息。慢慢的日亲日近。那小姐水性妇人。自然喜我了。正是欲图生快活。须下死工夫。〔虚下小旦上〕 

　　【驻马摘樱桃】花事依稀。试问春归第几枝。想画桥烟水。锦瑟银笙。翠袖璚巵。咳。做我这样人呵。谁怜闺阁闭娇姿。空将罗绶封愁泪。〔打莺介〕打起莺儿。怕他解说香闺幽思。 
　　〔净上窥介小旦〕小姐着我来园裏摘花儿。来到这裏已是。呀。谁在外面。〔开门见介〕我且问你。你是甚么人。这等不知事体。辄敢走到这裏。〔净〕我们看耍子儿的。〔小旦〕 

　　【四边静】俺是侯家庭院重门闭。何人敢唐突。莫不是岐路觅亡羊。桃源问归计。〔净诨小旦背介〕看他言词没緖。藏头露尾。敢是平乐浪无知。胸中有奸计。 
　　〔净〕姐姐。敢是秋英姐么。〔小旦〕我便是。你问他怎么。〔净〕实不敢相瞒姐姐说。下官就是西邻登徒子。闻得宅上有位小姐呵。 

　　【前腔】羞花闭月眞娇媚。无缘共亲密。如今下官欲劳姐姐到小姐面前。代言一声。说下官思想小姐。魂都想没了。你若与我寄相思。今生敢忘德。自古道礼下于人。必有所求。姐姐。我就跪在这裏。没奈何潜来花底。躬身拜启。望你做蜂媒。向花间递消息。〔小旦〕 

　　阿也。好不识时务。俺这裏潭潭相府。谁敢在此胡言。况我家小姐。聪明伶俐。月貌花容。看你三分不像人。七分不像鬼。要想我家小姐。正是那癞虾蟆思量天鹅肉吃。 

　　【刬锹儿】娘行心性多聪慧。倾城玉貌世应稀。〔净〕你家小姐虽然标致。〔摇摆介〕看我也配得他过。〔小旦〕呸。好货。亏你不识羞。怪伊家太无礼。把相门谩欺。〔净揖介〕我的姐姐。你便与我做个方便。〔小旦〕你无知小辈。胡言乱语。休在人前乞怜摇尾。 
　　〔净怒介〕这丫头怎么骂我摇尾乞怜。终不成我是狗。〔小旦〕我且问你。俺小姐是相国之女。你就敢来轻觑他。〔净〕你家虽是相国家风。我又不是朝廷的官。强似去寻那宋家的穷秀才。〔小旦〕甚么宋秀才。你且说来。 

　　【前腔】〔净〕我家声赫赫多荣贵。定强如■〈兀监〉■〈兀介〉那穷儒。〔小旦〕可惜没有此事。就有了怕你怎么了。〔净〕你说不怕我。我就去许他深闺寄声息。窬墙暗窥。〔小旦〕就是我小姐看他。干得你甚事。要你吃这等寡醋。好没廉耻。〔净〕怎么就骂我无耻。寻思就裏。令人怒起。只敎你祸在萧墙。风波倐起。 
　　〔小旦〕啐。我不与你这小人对嘴。且进去。正是闭门不管窗前月。分付梅花自主张。〔下净〕这腌■〈月赞〉泼溅。我不指望他与我成事。反忍了他一场气。眉头一蹙。计上心来。他旣然与那宋玉私通。早晚必定是他走脚通风。着宋玉进去。我这裏邻近有个人。叫做王小四。此人虽是个无赖的光棍。到有些胆勇气力。不免将些银子与他。央他夜夜往季府后门带领我家小厮们四下巡逻。倘若拿着宋玉。事儿发作。季老夫人得知。一定卖那泼贱到隔江过海去。不然也打他几十下。消了我这恶气。正是明鎗容易躱。暗箭最难防。 

　　第十二出　邂逅 
　　【珍珠帘】〔旦上〕朱楼日上人初起。凭栏处。不分漫人愁緖。〔小旦〕红袖共隈依。问谁娇媚。 
　　〔诉衷情〕宝鸭香消帘半卷。梦初醒。天气好。花事又凋零。〔小旦〕何处小莺声。轻轻绣幕暗生尘。负春情。〔旦〕秋英。我今日身子困倦。睡起得迟了些。不知甚么时候了。〔小旦〕小姐。是日午光景了。〔旦〕我睡起无聊。且和你到后花园楼上耍子一回去。〔小旦〕小姐。正是。有这等一桩好笑的事。早上我到园裏摘花儿。西邻的登徒大夫。在门外窥望。我问他你是何人。他说要见小姐一面。又有许多胡言乱语。被我抢白一场去了。〔旦〕这等我们不要去罢。〔小旦〕小姐。他如今一去定不来了。〔旦〕也说得是。脉脉心情祇自怜。〔小旦〕妆成束素更嫣然。〔旦〕年年来到梨花下。〔小旦〕瘦不胜衣怯杜鹃。〔作登楼介旦〕秋英。你看。记得春初时节。如今又是暮春了。 

　　【梧桐树】看残英缀旧枝。弱柳抟轻絮。人面桃花几度空相对。盈盈闺思迷。寂寂重门闭。暮草斜阳。渐觉春无主。把闲愁尽付东流去。 
　　秋英。我且问你。你可晓得。墙外这条小路。是那裏去的。〔小旦〕你不认得这条路。若打从东南上去。通着那前街官道。若从西北上去。正是那招提寺的路。〔旦〕秋英。你说起招提寺。我想起前日那春芜的缘故。如今又成画饼了。〔小旦〕小姐。岂不闻一飮一酌。莫非前定。况这婚姻事。是百年缘分。怎么就看得这等容易。 

　　【前腔】你难将月下期。偿却花间意。绣枕文衾各自躭憔悴。看你香消翠凤衣。带缓黄金缕。想淡月残灯。密雨纱窗寂。都凭好梦寻鸳侣。〔二旦作望生上小旦〕 

　　呀小姐。你看来的到像宋秀才模样。待他走来。我们仔细看眞。是也不是。 

　　【浣溪沙】〔生〕日易西春难住。趁东风且自徘徊。〔作望介〕呀。你看那花园中楼上的。好像小姐和秋英一般。待我走向前去。〔又作望介〕嗄。果然是。且喜园门又开在此。只见支颐漫想情千缕。怎能彀握手追欢话片时。〔旦〕秋英。想他见你我在此。故意走来走去。 

　　生作听介〕还堪取。只听得雕栏畔一声娇语。顿敎人不禁魂迷。〔小旦〕小姐。我且和你走下去。看他怎的。〔二旦作下楼介〕 

　　【前腔】笑书生空留意。漫寻春步入花溪。〔生作望介〕两个下楼来了。待我闯将入去。〔旦〕我仓忙欲避浑无计。〔小旦〕小姐。你邂逅相逢似有期。小姐。你看他竟不走动。待我去。看他怎么说。〔作近前遇生介〕呀。宋相公。请问到此贵干。〔生〕小生因心事无聊。偶尔闲步到此。不期幸遇小姐在前。小生欲求一见。〔小旦作笑介〕一个小姐。就是这等容易见得的。你空浪语。他是松筠操似蕙兰质。休猜做败叶残枝。 
　　〔生〕小生只要谢谢小姐难道敢有甚么别意。〔小旦笑介〕旣是这等。我对小姐说。不知小姐肯也不肯。你且未要过来。〔生〕晓得。〔小旦与旦介〕小姐。那宋秀才要见你谢一谢。你肯见他么。〔旦作低笑〕秋英。我与他从来非亲非故。怎么就好相见。〔小旦〕小姐。常言道远亲不如近邻。他是我们邻舍。就见也何妨。待我接他过来。〔笑对生介〕你今日不知甚么造化。小姐容你相见。快请过去。〔生作喜容整衣见介〕小姐拜揖。〔旦〕秀才万福。〔小旦〕小姐。我去那边看看。恐有人来不便。〔旦〕去去就来。〔小旦应下旦〕秀才。奴家前日一时不检。失下春芜。那时若非秀才高谊。谁肯相还。曾着秋英寄谢。至今感激无地。〔生〕小生自那日瞥见芳容。自谓此生万幸。不意又因春芜一事。又蒙小姐错爱。曾对秋英姐有言。愿把春芜权为红丝系足。不知小姐尊意若何。〔旦作微笑不语介生〕小姐。怎么不回报小生。敢是说小姐是相府佳人。小生是蓬枢贱质。仰扳不起么。〔旦〕秀才美意。我岂不时时在念。只是此事不是女孩儿家好启口的。秀才。你不信时。就把前日春芜赠你。当为日后表证。〔出春芜介生揖受介〕多谢小姐。 

　　【秋夜月】一霎时。谢得你输情意。相逢不是曾相识。倾心便许谐姻契。料佳人意美。怕书生数奇。 
　　【前腔】〔旦〕你休见疑。料天缘曾相契。恩情定不成虚费。看盟言共守应难易。暂参商别离。算双星有期。 
　　【尾声】〔小旦上〕听花前絮语情无已。你两人好大胆。竟忘却隔墙有耳。要觅爱追欢还须待后期。 
　　相公。你快出去。裏面有人来了。〔生〕这等小生去了。〔旦〕秀才正是。还有句话。早间秋英摘花儿。遇着那登徒大夫在此。胡言乱语。被他抢白一场去了。他定记恨在心。日后倘秀才来时。须要谨愼些。〔生〕晓得了。〔二旦〕正是情到不堪回首处。一齐分付与东风。〔小旦作关门进介生吊场〕咳。小姐小姐。我宋玉正为你心事无聊。不意今日幸得见你。但你不许我这话也罢。如今教我怎生消遣。 

　　【犯尾序】情思正茫茫。邂逅红妆。花下偷傍。词组怜情。这芳盟怎忘。追想。他定不做言儿虚诳。翻惹得我心儿悒怏。想起来。小姐虽是眞心。我如今是甚么光景。还思忆。我是孤禽铩羽。怎敢望鸾凰。 

　　第十三出　定计 
　　【字双双】〔丑扮王小四上〕我每无耻又无知。放肆。不怕府县与三司。惹事。打拳赌力我为师。把势。有人问咱姓名时。王四。 
　　自家不是别人。却是楚国中一个泼皮破落户光棍王小四的便是。并无计策资身。只有掇赚度日。哄人说话。眞如锦上添花。拐人钱财。好似瓮中捉鳖。赌博是我衣食饭碗。偷盗是我祖代家风。况兼生来有力。名号千斤。因此只在市井胡行。不怕官司吿讦。〔叹介〕咳。只是命运低微。人情薄恶。觅利如大海捞针。揽祸似干柴引火。这几日赌输了。正在家闷坐。不知我这裏登徒大夫。为着甚么。早间着人来寻我。我想那个人。虽然是一个大夫。到常在风月行中走动的。或者他晓得我也是个中人。要寻我去帮闲。也未可知。若得如此就好。口裏嗒嗒。腰裏撒撒。是一桩好生意来了。说话中间。已到他门首。有人在此么。〔末扮院子上〕侯门深似海。不许外人敲。是那个。〔丑诨介〕王四爷拜你老爷。〔末见介〕呸。我只道那个王四爷。元来就是王小四。嗄。是了。早间听得老爷说。有甚么说话分付你。想是来叫你么。〔丑〕正是。〔末〕这等。待我禀过老爷。你进来。老爷有请。〔净上〕 

　　【哭岐■〈浦上女下〉】相思难捱。何时欢爱。书生可怪。抢人买卖。如今事体有安排。只敎他临期不遇空追悔。 
　　〔末〕禀老爷。王小四在外面。〔净〕快着他进来。〔丑见介〕王小四磕爷头。〔净扶介〕乡里乡间。怎么行这个礼。请起作揖。〔对揖介〕院子。再看个座儿来。你自回避。〔末应下净逊丑坐丑作不敢介净〕王四兄。我一向晓得你是个能事的人。如今一件事求着你。你再不要推阻。〔丑〕不知老爷要我做甚么事。〔净〕你猜。〔丑〕嗄。敢是要寻我去嫖。〔净〕若论这嫖行裏行径。虽不是甚么撒漫使钱的子弟。那些穷孝顺。虚帮衬。假小心。极会得。〔丑〕这等敢是要去赌。〔净〕若说这赌。我虽不是樗蒲百万的好汉。那骰子铺牌打马钓角。极是长技。〔丑〕这等敢是要学帮闲。〔净〕若说那闲中一节。我的头极尖。嘴极长。〔丑〕头尖嘴长。怎么是闲中。〔净诨笑介〕头尖会钻刺。嘴长会呵脟。况且我又文理粗通。那歪扯诗文。也来得两句。以此不但城中几家士大夫。都是我走动。那吴下有两家大家。也用着我。〔丑〕这等说将起来。我懂了。敢是老爷要去做些不公不法的事。〔净拍手大笑介〕是了。是了。〔丑〕只不知老爷要做甚么勾当。〔净〕你不晓得。我这裏邻居季相国之女淸吴小姐。十分标致。我一向看上他。不知怎么到被我这裏东邻宋秀才括上了。前日闻得他每日在后花园耍子。走去要偷看他一看。不意撞着那秋英丫头。不由分说。一顿噪骂。以此心下十分气他不过。我想起来。他旣与宋玉私通。毕竟是那丫头做脚。我如今欲劳你每夜黄昏时候。带领我府裏几个小厮。前往季府花园。四面巡逻。倘遇宋玉。那时拿住。也出得几口气。今日先奉开手银五两。日后成事。重重谢你。我决不失信的。〔丑〕若说季府。我最熟。裏边我也常走。只是一件。倘日后把宋玉打断了。老爷与季小姐好了时节。难道我是替买看吃的。我只让老爷尝了头套汤。等我也括个粥碗罢。〔净〕这个不通。我就要吃醋了。〔丑〕老爷且不要忙。鹅子石塞床脚。未稳哩。〔净〕你休取笑。听我说来。 

　　【玉山頺】为寃家孼债。好姻缘未曾得谐。眼中钉无计消除。心上人有缘难会。你向东墙相待。使他们难逃机械。纵有佳期在。要两分开。这回方得称心怀。 
　　【前腔】〔丑〕恩官看待。念我是个区区贱胎。要折他此日鸾俦。须仗我平生蜂虿。将他布摆。方报得你深恩似海。不敢相躭捱。到长街。教他今宵难免这场灾。 
　　〔净〕急去莫稽迟。　　　　潜踪休露迹。 
　　〔丑〕眼望旌捷旗。　　　　耳听好消息。 

　　第十四出　宸游 
　　【出队子】〔小生净外末随众扮宫监上〕祥光淑景。祥光淑景。烽火全销四海淸。传闻御辇出郊埛。箫鼓喧喧接禁城。翠葆迎风。朱旗障云。 
　　〔众见介小生〕寡人白惭匪德。谬承丕基。自受命以来。幸仗诸大夫戮力同心。交邻御侮。且喜比来四封无警。三农有时。値此春景融和。寡人窃欲效先子怀王故事。巡游云梦。与诸大夫吊古探奇。以尽游观之兴。不知诸大夫以为何如。〔众跪介〕主公统绍千春。名高三郢。山河鼎盛。寰宇恩敷。正宜招寻胜地。共乐尧天。臣等愿跸属车。敢辞骖乘。〔小生〕旣如此。分付卤簿仪从。竟往云梦去。〔众应起行介〕 

　　【普天乐】〔众〕翠华游笙歌引。乐芳晨躭韶景。严城启。严城启。骑从如云。趁东君着意花神。〔合〕呀。见山川掩映。东皋丽日明。到处香车簇拥。簇拥舞队歌尘。 
　　【北朝天子】〔小生〕拍雕鞍骕骦。调璚箫凤凰。千官黼帐随天仗。都人士女笑欢呼道旁。沐恩光。沾宸赏。奏春波激扬。舞回风飘扬。喜喜昂。喜昂喜喜昂。闹骈阗天街扰攘。天街扰攘。荷君恩齐天壤。荷君恩齐天壤。 
　　〔众〕启千岁爷爷知道。圣驾已到云梦。请爷爷登台。〔小生〕分付诸侍从暂且休息。待寡人与诸大夫骋望。〔众应下小生〕大夫。你看千峯岳峙。万井云屯。南接苍梧。北连陉塞。眞可称四塞之国矣。〔作回望介〕呀。大夫。你看好怪。前面崇山峻岭。画栋雕墙。乍有乍无。如烟如雾。须臾之间。变化无穷。此何气也。〔外末〕臣启主公。前面那飞甍百尺之处正是先王所建云梦之观。那崪然直上者。正朝云之气也。〔小生〕大夫。何谓朝云。〔外末〕主公听启。 

　　【普天乐】记先王曾临幸。梦仙姝来宫禁。〔小生〕那仙姝是何神。〔外末〕巫山女。巫山女。艳质盈盈。借恩私枕席曾亲。〔合〕呀。望嵯峨峻岭。高唐护白云。怅阳台何处缥缈。缥缈玉貌芳魂。 
　　〔小生〕寡人一闻大夫之言。不觉情惬于中。叫内侍们取酒过来。待俺君臣畅飮一回。〔众持酒上介净〕臣登徒履进酒。 

　　【北朝天子】敞瑶台倚碧天。喜宸游値禁烟。似千秋丰镐周玉宴。霞觞引满愿君王万年。伯图雄。金汤险。遶香貂御筵。护流苏珠幰。赧赧颜。赧颜赧赧颜。愧微臣深蒙天眷。深蒙天眷。贺升平皆欢忭。贺升平皆欢忭。 
　　〔小生〕寡人适方飮酒之间。想起大夫所谭神女之事。不觉神情恍惚。睡思懵腾。寡人意欲就此台馆。偃卧片时。诸大夫且往台下闲玩一回。〔众〕领旨下。〔小生〕正是祗将桑海千秋事。付与槐南一梦中。〔睡介小旦扮神女二旦扮仙女随上〕 

　　【普天乐】宝幢翻云軿整。度红尘穿丹磴。香风送。香风送。玉佩淸冷。驾苍虬碧海云平。〔二旦〕启娘娘。前面已是云梦台了。〔合〕呀。看山川掩映。东皋丽日明。到处香车簇拥。簇拥舞队歌尘。 
　　〔小旦〕妾本巫山神女。适见楚国襄王。谈妾往事。遂尔神动色飞。念他精诚所积。敢动神祗。今乘他昼卧台端。不免唤醒他睡魔。显应一番。多少是好。〔对二旦介〕女使。与我唤起襄王睡魔来。〔二贴介小旦〕襄王。你听我道。尘缘未了意徘徊。暂向人间去复来。欲问妾家何处是。行云行雨在阳台。〔三旦下小生作起介〕呵。好怪好怪。内侍们。快宣诸大夫上台。〔众介小生〕诸大夫。寡人有一异事。试与诸大夫言之。 

　　【北朝天子】正华胥梦迷。见仙灵步徐。道向阳台朝暮行云雨。乘鸾驭鹤被蹁跹羽衣。下褰帷。情相御。恨匆匆欲辞。意迁延还住。转转思。转思转转思。笑尘凡空怀仙侣。空怀仙侣。意如痴魂如醉。意如痴魂如醉。 
　　〔净外末〕此皆主公圣德格天。致使山灵邀惠。愿主公千岁千千岁。〔小生〕寡人意欲将此事撰成一赋。亦可为一时纪异。不知诸大夫谁能任此。〔众〕臣等凡庸。不足以仰副圣望。臣等博访雄奇之士。为主公赋之。〔小生〕旣如此。今日天色渐晚。分付诸侍从且回行在去。〔众〕领旨。〔众作行介〕 

　　【普天乐】御离宫临仙境。去途遥斜阳暝。千峰遶。千峰遶。翠盖霓旌。见都城灯火黄昏。〔合〕呀。望嵯峨峻岭。高唐护白云。怅阳台何处缥缈。缥缈玉貌芳魂。 

　　第十五出　阻遇 
　　【懒画眉】〔生上〕纱窗日落渐黄昏。乌轧江楼角一声。何妨着屐独闲行。〔作听更声介〕闲云不系东西影。十二楼中月自明。 
　　小生自蒙季小姐十分错爱。好生思想。今早秋英来说。老夫人今日不在。小姐二更时分。到后花园中相期一会。天色尙早。且再少待片时。 

　　【前腔】却怀孤影在禅庭。珍重佳人惠好音。我魂消目断未逢眞。只道是吴宫花草埋幽径。今夜谁知笑对藏花洞裏人。 
　　〔内打二鼓〕呀。说话之间。又早二更了。不免去走一遭也。〔作行介〕 

　　【前腔】路岐兼得一般平。半踏香裾宛约行。此间已是季府园门了。为甚的门横金锁悄无人。只听得风摇叶落塡宫井。想此去处原是僻隅。今夜看起来。此地还成要路津。 
　　〔丑众扮巡逻上生惊望介〕呀。那壁厢有人来了。且待我闪在一边。听他做甚么。〔虚下众〕受人之托。必当终人之事。今夜老爷分付我们巡更。捉那宋玉。来到此间。已是季府后门了。须要小心。〔丑〕哥。方纔明明见个人走来。怎么不见了。〔众〕多是那话儿见我们在此。想躱在黑暗裏去了。〔丑〕如今我们且不要捉他。只做不晓得。待我唱个山歌儿嘲他。〔众〕你不要胡唱乱唱。他是个有才学的人。到吃他笑。〔丑〕不妨。我把几个牌儿名编个歌儿。唱与你们听。 

　　【山歌】西河秋霁踏莎行。好姐姐在桃源忆故人。他两个只指望销金帐裏风光好。啰裏知被我这秃厮儿隔断子玉楼春。 
　　何如。〔众〕果然好。我们如今再往那边看看。〔作走遇生介众〕甚么人。敢在此闲走。我们是拿那话儿的。若拿着了。活切了他。〔生作行〕这话好怪。〔丑〕我们且往东边去看。那个敢大胆走来。〔众作东行下介生〕 

　　【前腔】一闻击柝一伤神。运落风波梦亦惊。想杳无消息苦为情。我晓得了。记得小姐曾对我说。登徒履到他花园边窥望。被秋英抢白了一场。今多分是那厮使的奸计了。我想来只怕小姐无情。小姐旣有意于我。登徒履。登徒履。任你五丁驱得神功尽。定不教他寂寞流苏冷绣茵。 
　　罢罢。且自回去。再作区处。〔下众上丑〕咍。适纔见的。分明是宋玉。当面挫过。到饶他去了。〔众〕旣去了。我们自回去罢。各人自扫门前雪。莫管他家屋上霜。〔下生上〕小生今夜满望与小姐成事。谁料被那厮所阻。咳。小姐小姐。非是我宋玉无情。只是 

　　【朝天子】如此风波不可行。只索斜倚熏笼畔坐到明。断肠魂梦两沉沉。泪沾襟。便从今莫自追寻。怎禁他蓦地来上心。蓦地来上心。 

　　第十六出　候约 
　　【虞美人】〔旦上〕含情无限伤秋思。偷把重门启。〔小旦〕麝兰烟断冷金猊。香梦悠悠。已逐行云去。 
　　〔旦〕靑天无云月如烛。露泣寒花白如玉。〔小旦〕霜乌一夜啼到明。美人独在空房宿。〔旦〕秋英。收拾到房裏睡了罢。〔小旦〕呀小姐。你今夜约宋秀才来相会。怎么又这等假意儿起来。〔旦〕虽是约他。知道他来也不来。等他做甚么。〔小旦〕小姐。他为你废寝忘餐。恨不能插翅相从。岂有约了他不来的道理。〔旦〕旣如此。便等他一等。只是不知甚么时节了。〔小旦〕小姐。你听那谯楼上。更鼓想还未曾起哩。 

　　【罗江怨】风和玉漏迟。柔情漫支篝灯入夜水沈微。芙蓉帐冷月痕低也。小阁轻寒。门掩黄昏际。心如柳絮飞。心如柳絮飞。飘扬无定时。咄书空浪作鸳鸯字。 
　　【前腔】〔小旦〕辘轳声渐稀。秋千影移。多情浑似隔天涯。凄风轻软透罗帏也。小姐。你十二朱楼。有个人同倚。三生定有期。三生定有期。我一心还自疑。〔旦〕秋英。你却疑着甚么。〔小旦〕怕相抛之子歌江汜。 
　　〔旦〕秋英。你这个又多疑了。你听那谯楼上已是二鼓了。你去看看他来。 

　　【香遍满】他潜踪秘迹。似狐冰听澈心更疑。怕小犬迎人花下吠。你将伊须护持。休敎他叹路岐。〔小旦〕这个到不须小姐分付。只是一件。〔旦〕是甚么。〔小旦作迟介〕奈一时多战栗。按不住心摇曳。 
　　〔旦〕好姐姐。便与我去一去。〔小旦应下旦〕 

　　【前腔】红楼凝思。把熏笼彻夜还自倚。宿鸟迎风惊乍起。见重重帘幙垂。盈盈望眼迷。看花阴月渐低。无奈心迢递。 
　　怎么这时候还不见来。多是不来了。〔小旦上〕 

　　【好姐姐】可怜仙源路迷。芳草徧王孙何处。只听得江城吹角。疎钟下翠微。〔旦〕来了不曾。〔小旦〕那裏见他。小姐。你空儃伫。碧云望断人千里。多管是乔才脱赚伊。 
　　【前腔】〔旦〕敎人澘澘泪垂。蓝桥水滔滔西逝。咳。秋英。我也不恨他。〔小旦〕小姐。你恨着那一个。〔旦〕只恨我无媒自许。今朝悔已迟。〔小旦〕小姐去睡了罢。〔旦〕浑忘寐。重檐风马催愁起。影彻孤帏思转迷。 
　　【尾声】落花可惜随流水。只索向梦中相会。〔内作鸡鸣介小旦〕呀。又早鸡鸣了。 

　　起叹介〕愁听寒窗唱晓鸡。 

　　恹恹欹枕拥寒衾。　　　　香冷灯残梦不成。 
　　自是武陵消息断。　　　　落花流水两无情。 

　　第十七出　诉怨 
　　〔外佩剑上〕五陵年少意翩翩。十载雄心未着鞭。笑杀骅骝终伏枥。不知解纻是何年荆佽飞。一向客游在外。许久不与宋生厮会。且喜昨已抵家。他在城西招提寺读书。不免去访他一回。少叙离情。有何不可。迤■〈辶里〉行来。早已出了这关门也呵。 

　　【北新水令】一生轻侠叹无知。感书生缔交深契。想途穷空掩泣。岁晏谁怜予。看日已平西。日已平西。望禅关在枫林深处。 
　　说话之间。不觉已到招提寺。此是他书斋门首。待我叫一声。宋兄在么。〔生〕 

　　【南潘妃曲】新愁旧恨应千缕。寂寞空斋裏。〔外〕开门。开门。〔生〕试问相过是阿谁。〔开门介〕慢启蓬门。疾忙窥视。呀。原来是荆兄。久不会了。自别后赋离居。今日足音何幸君来至。 
　　〔作进坐生叹介外〕宋兄。入门休问荣枯事。观着容颜便得知。我与你故人久别。今日相逢。正当驩然道故。握手相倾纔是。今日裏呵。 

　　【北步蟾宫】为甚的闷淹淹蹙损双眉。咄咄书空无语踟蹰。敢怨着暗裏投珠。抛将鼓瑟。待学吹竽。料鹏抟终须奋飞。把豹隐暂尔卑栖。俺与你年少雄心。休得要愁老居诸。 
　　〔生〕荆兄。这是小弟平日的心事。不知近日又有一件烦恼。正是不如意事常八九。可与人言无二三。〔外〕宋兄。俺与你名虽友生。情同骨肉。你有甚事。何不就对俺讲。倘若事有可图。自当竭力。〔生作沈吟介〕嗳。不说罢了。〔外作起身介〕宋兄。俺平生惟称足下知己。今日犹且避嫌。是俺素行不孚于人。强扳人做知己。是俺见差了。〔生〕这是小弟心事。实难于启齿。〔外〕嗳。大丈夫一言契合。颈可刎。心可剖。有甚难说的心事。〔生〕荆兄。你旣这等知爱。小弟便说与你听。一定不妨了。 

　　【南江儿水】记那日曾游戏。向禅堂小院西。无心邂逅东邻女。一时相见还相避。他把香罗蓦地潜遗坠。我偶向回廊拾取。使我白璧完归。因此把幽情私缔。 
　　〔外〕原来如此。那女娘是谁家宅眷。你旣拾了他手帕。他一定不知去了。怎么又还得他。〔生〕这女娘就是东邻季相国之女。淸吴小姐。他因与侍女秋英。到此烧香。小弟偶尔相遇。其时小姐将所佩春芜。一时遗落。小弟拾了他的。料他必来相寻。次日在门首闲步。他果然使秋英到来。小弟一时意兴。竟还了他春芜。又将几句言语挑动。那小姐公然就着秋英来谢我。自此时时通问。因而有情。前日小姐又将春芜赠我。以为日后婚姻之约。正所谓英雄气短。儿女情深。言之殊自愧耻。〔外〕可知道哩。 

　　【雁儿落带阵阵嬴】可知你恰相逢意惨凄。抱孤愤长嘘气。却元来自纒绵儿女情。顿敎人摧折了英雄志。我劝伊行不用苦寻思。宋兄。你适才所说。旣有个秋英。两下通问。怎不仗靑鸾传素书。打叠下屠龙计。想莺俦自可期。笑你痴迷。怎生的空追忆还思。宋兄。非是俺自夸。若使俺有这机会呵。直待要咏夭桃诵摽梅。 
　　【南侥侥令】〔生〕佳期空有待。离恨转难舒。我懊恨奸徒生恶计。致使隔参商在两下裏。隔参商两下裏。 
　　〔外〕奸徒是谁。生甚么恶计。〔生〕那奸徒就是这邻居的登徒履。他前日往季相国园亭。窥视小姐。正遇秋英。抢白了一场。因而怀恨。料我两下必相往来。每夜使个棍徒王小四。带人巡逻。两人情意虽深。无计可施。不相闻问。又已月余了。小弟正为此萦怀。适値荆兄到来。所以郁郁不乐。〔外怒介〕元来这厮辄敢如此无状。有何难处。俺就替你刺杀这厮。 

　　【北收江南】呀。听伊言怒气满胸臆。料么么何足计。自许生平侠骨并要离。〔按剑介〕还将匕首自轻携。登徒履。登徒履。任伊家妄为。任伊家妄为。只敎你萧墙祸起在须臾。 
　　【南金谷园】〔生〕谢君家十年故知。论交情金兰可期。更为我报雠雪耻。效衔结。敢忘伊。效衔结。敢忘伊。 
　　〔外〕宋兄。小弟昔年曾遇剑仙。相传剑术。一向不曾试用。今日当为兄用之。 

　　【北琼林宴带太平令】把吴钩悄自提。把吴钩悄自提。他祸临头怎能知。恰待要香饵垂纶特地施。到头来鱼难饵。俺这裏谢酬知还存高谊。他那裏痛噬脐不胜追悔。纵是那八阵图怎施灵异。六出计漫夸奇诡。俺呵。到如今一诺敢辞也。只为雄心未除。呀。方显得俺负气为奇。 
　　俺就别了你去。你须在此候我者。〔下生〕你看他。 

　　【南尾声】雄风奕奕争驰去。但愿把深仇报取。且自向衡门颙望伊。 
　　靑龙共白虎同行。　　　　吉凶事全然未保。 

　　第十八出　报仇 
　　〔丑上〕本待将心托明月。谁知明月照沟渠。我王小四。想那登徒大夫。不自揣量。强要去拐那季小姐。那小姐他自有宋玉这等一个斯文人物。那裏看得你上眼。日逐千方百计。设谋造意。不知又是甚么悔气星进命。寻着我这等一个极不欺心的人去做事。前日接了他银子。走去巡逻。果然那宋玉二更时分来。被我赶走了。如今只是一件。我骗他说季府极熟。他竟信了我这句话。每日只顾要我寻秋英。通问消息。我想起来。那裏认得甚么秋英春英。不免将计就计。假写一封书。只说小姐因宋玉失约。心下气闷。如今到思量登徒大夫。特叫秋英传递这封书与我寄来。约他今夜来相见。他必然大喜。又有银子与我。如今书已写在此。天色将晚。不免去走一遭。正是由他奸似鬼。吃了老娘洗脚水。〔笑下净上〕有约不来过夜半。闲敲棋子落灯花。我登徒子为那季小姐。用了多少心机。费了多少钱财。寻得王小四。设下这计较。弄得那宋玉上天无路。入地无门。才出得这口气。只是季小姐还不得到手。前日王小四又道他在季府最熟。这几日每日叫他去寻问那秋英一个消息。他说今日来回报。怎么天色已晚。还不见来。〔丑假作忙上〕忙将小姐信。报与老爷知。〔见介丑〕今日得一天大的喜信。报老爷知道。〔净〕说来。说来。〔丑〕小子今日正在季府门首。只见那秋英裏面走将出来。东看西望。被我走到他身边去。他把四下裏看一看。见没人。就在袖儿裏面取出这封书来。说小姐寄与登徒相公的。我小姐因宋玉负心。切齿痛恨。闻得登徒大夫思想我小姐。如今要与他来往。特寄这书与他。小姐今夜亲自来相会。我得了这消息。飞报与老爷知道。只不知书上甚么话头。〔净作惊喜念书介〕贱妾季淸吴瑞萧拜。怎么这书起手就差了。妇人写书。只有端肃。那有甚么瑞萧。〔丑〕瑞萧。敢是小姐的名字。〔净〕上面有了季淸吴是名字。怎么又是个名字。〔丑〕或者是小姐的别号。你且读下去看。〔净又念介〕上登徒相公辱爱下。奴家闻君错爱。日夜相思。今夜月白风淸。过君书斋。与君一睡。呵呵。〔作疑介〕每尝闻得那季小姐精于翰墨。这封书。恰像个白丁写的。〔丑〕你不晓得。那小姐慌张得紧。以此写来不精细。〔净〕说得有理。〔丑〕老爷。今夜小姐来。把这所在。收拾精致些。〔净〕你看我这里。 

　　【泣颜回】〔净〕金屋遍奢华。列琼筵满引流霞。博山龙麝。把银瓶遍插名花。非是我骄矜自夸。喜今宵一刻千金价。傥仙姬肯渡尘凡。又何须更觅胡麻。 
　　王四兄。我嫖了些小娘儿。睡了些私窠子。拐了些良家妇女。那有季小姐这样标致的。宋玉这个酸丁。怎么配得他过。〔丑〕正是。除是老爷这等人物才相称。老爷。你今夜 

　　【前腔】堪夸。似锦上更添花。咳。宋玉宋玉。须知彩凤怎肯随鸦。笑狂生低下。也空劳受尽波查。〔净〕王四兄。月色渐渐下去了。怎么还不见来。〔丑〕闲庭月斜。想金莲款款凌波弱。〔净〕有理。那三寸三分的小脚儿。怎么走得快。听高楼玉漏沉沉。启重门望眼巴巴。 
　　〔丑〕老爷。我到门前去看看。倘若小姐来时。就好迎接他。〔净〕说得是。说得是。〔先下丑作探望介外带剑上介丑遇外介外〕唗。你这厮是谁。〔丑跪介〕 

　　【扑灯蛾】英雄息怒嗔。听我将言禀。我是前街王小四。一生贱号千斤也。〔外〕唗。谁问你号。只问你在此做甚么。〔丑〕奉登徒使令。着我在花下候佳人。谁知我遭逢凶衅。望爷爷饶恕我残生。 
　　〔外〕如今登徒子在那里。〔丑〕他在书房中等候。〔外〕想你这干人呵。 

　　【前腔】胸中奸计生。笑裏戈矛隐。恣肆猖狂甚。恼得人怒发上指也。冲冲气愤。须知剑下不容情。休再想饶伊身命。还追省。应敎斩草要除根。 
　　你看那边有人来了。〔丑回顾净刺杀丑介〕正是善恶到头终有报。只争来早与来迟。〔净上遇外介净〕你是甚么人。这等夜半更深。在此何干。〔外〕你是何人。来问我。〔净〕这厮想瞎了眼。我登徒老爷都不认得。〔外〕元来你就是登徒履。我正要见你。〔外拔剑介净作慌跑下外追上掷剑刺净足净倒外下丑扮夫人上介〕呀。你为何跌倒在此。〔净〕夫人。不好了。一个人把我一只脚斫坏了。〔丑〕呀。果然。又还好哩。他若把那话儿割了。叫我弄些甚么。我如今扶你去睡了罢。〔净〕夫人。扶便扶我进去。只是还要你等等季小姐。〔丑〕呸。买干鱼儿放生。死活也不知。快进去。快进去。 

　　第十九出　悲秋 
　　【喜迁莺】〔生上〕书帏梦冷。正悠悠离思。萧萧孤影。愁鬓三千。岁华重九。那堪漫眼风尘。肝胆自怜白首。功名谁借靑云。凄凉处。淸霜落月。断角残砧。 
　　枕簟惊寒已暮秋。心愁难付与东流。年来意气俱消尽。不分书空独倚楼。小生宋玉。记得春时寓居招提寺。不觉又经秋暮。你看草木摇落。风景变衰。抚景兴怀。感时增叹。想我功名未遂。岁月推移。正是四时递来而卒岁。阴阳不可与俪偕。好生愁寂人也。 

　　【雁鱼锦】悲思少年空浪游。抱雄奇把岁月成拖逗。又早是风雨黄花候。叹新愁旧恨。鎭锁眉头。好敎人抚景夷犹。离忧痛寡俦。怎如那南归雁阵几度冲寒去。当不过蟋蟀哀吟淸宵伴客愁。 
　　咳。想起俺当年在屈师门下时节。又是一番淸梦。俺屈师徒以修能姱节。遂为奸邪所陷。今日追想起来。令人不胜扼腕。 

　　【二犯渔家傲】休休。浊世谁收。痛英灵渺渺。强半成乌有。想遭时未偶。问灵均此际还知否。望湘水落日乍浮。见江树寒乌乱投。吊丛祠半荒丘。儃伫久。竟忠魂何处悠悠。我待把椒浆敬投。只落得向雕梁。对月影。怀淸范。怎能彀驾桂棹。听波声。逐远游。 
　　一时感怆。不觉忧端猬集。想起前时春芜一事。那季小姐厚恩。不知何日能酬。我宋玉旣不能为师门报怨于当年。又不能为佳人酬恩于今日。人生恩怨两字。也不能修。空有堂堂七尺之躯。思之岂不愧耻。 

　　【二犯渔家灯】风流。燕侣莺俦。怎知道姻亲到底成虚谬。静掩蓬门。慵临草阁。拨尽寒灰。羞对衾裯。香罗在手。想画栏十二。应锁远山眉秀。他那里相思尽日沾鸳袖。俺这裏极目经时望翠楼。 
　　我想这事。都是登徒履这厮呵。 

　　【喜渔灯犯】无端抵死把孽寃相构。只指望掣文鸳暗藏机彀。又谁知做江空水寒。月明不饵空下钩。感得十年故友存交谊。笑杀我尙居人后。敎我怎不含羞。到如今书生分薄多■〈忄孱〉■〈忄愁里〉。须有日淑女情深定好逑。 
　　【锦纒道犯】更回首。叹谋生浑如拙鸠。踪迹漫沈浮。怕朱颜一去。甚计迟留。向泥途空淹敝裘。傍萤窗怕听残漏。夙愿定须酬。正是康庄有日还追骥。肯使白石终宵独饭牛。 
　　落叶萧疎鎭掩门。　　　　闲庭小径长苔痕。 
　　伤心最是黄昏后。　　　　风雨寒砧处处村。 

　　第二十出　訉病 
　　【意难忘前】〔旦病妆上〕情思转阑珊。更粉消珠泪。翠锁眉山。〔小旦〕残灯风幕冷。淡月晓窗寒。 
　　〔菩萨蛮〕〔旦〕蛩声泣露惊秋枕。罗帏泪湿鸳鸯锦。病起楚天凉。残更与恨长。〔小旦〕凄风翻翠幌。雨后灯花暗。毕竟不成眠。鸦啼金井寒。小姐。你今日身子想觉好些了。〔旦〕秋英。我从前日被他哄了这一场。心下十分气愤。早知他是这样负义的人。我悔把这眞情待他。到如今事又不成。倘或外人知道。反惹一番笑语。以此仔细思量。感成这场病症。岂不自悔。〔小旦〕小姐。秋英正要说这桩异事。前日那晚。原来宋秀才来到这里。不意被登徒履这狗才知觉。他四面使人巡逻。纵使他好分要见小姐。叫他一人如何抵当。又闻得数夜前。前街杀死一个甚么王小四。登徒大夫又被人斫伤了脚。想多分是那宋秀才做出来的了。〔旦〕原来这样。到是我错埋怨了他。秋英。我今日身子略觉好些。你扶我到窗前少坐片时。〔小旦〕正是。常言道久睡伤神。况今日天气晴爽得好。我扶小姐去略坐一时。〔旦〕呀秋英。你看我病中光景好可怜。 

　　【小桃红】佩兰香褪。泪竹痕鲜。一握轻绡缓也。他锦字空柔翰。我玉匣闭哀弦。〔小旦〕小姐。人生恩爱。自有定分。况你病中。不宜空费神思。〔旦〕纵敎我不寻思。怎禁得梦儿中。话儿裏。情儿恋也。想鼓尽云和人更远。愁緖相牵。似殢酒淹淹。 
　　【意难忘后】〔老旦上〕秋云外。晓风前。听砧杵催寒。〔作望二旦喜介〕好了。女孩儿起得了。喜重帘深处。并倚香肩。 
　　〔作进介小旦〕小姐。老夫人来看小姐了。〔旦见介老旦〕孩儿。你今日身子好些了么。夜来曾睡得着么。〔旦〕孩儿今日身子略觉好些。适纔叫秋英扶在窗前少坐。却喜得母亲来看孩儿。〔老旦〕咳孩儿。不知我为你好不忧心。我见你 

　　【下山虎】妍华消尽。膏沐摧残。怕二竖成灾患。顿使膏肓病纒。〔小旦〕若说小姐的病。不止膏肓。还中了心病哩。〔老旦〕我晓得了。多管是卜凤无期。孤鸾恨牵。帘卷西风人倚阑。消瘦成慵懒。想无限伤心不忍言。看罗袂啼痕遍。你把闲愁暂宽。孩儿。且不要说你自要宽解病怀。也须索要慰我衰残値暮年。 
　　想我与你说了这一会话。你身子一定困倦了。我且去。停一会再来看你。秋英。你依旧好好伏事小姐睡了。〔小旦〕晓得。〔老旦〕正是秋容祇助佳人怨。春思翻教阿母疑。〔下小旦〕小姐。你看夫人适才说的这些话。虽是劝解小姐。那曾有一句道得你心事着的。 

　　【蛮牌令】你扃绣户。掩香奁。鸳枕剩。凤帏闲。多少悲凉无处诉。空赢得泪阑干。叹无端多情引惹。拨不尽万种情牵。夫人。你要小姐的病好呵。要除他风流业寃。定须是喜孜孜美满追欢。 
　　【尾声】〔旦〕看寒城烟柳斜阳晚。听一派秋声哀雁。都只是助人愁叹。 
　　〔旦〕为甚的三秋抱怨。　　　　祇因着一晌留情。 
　　〔小旦〕憔悴你朱颜绿鬓。　　　　冷落他白日黄昏。 

　　第二十一出　忤奸 
　　【三台令】〔净登徒履跛形丑扮家童扶上〕悠悠怨愤难平。使我终朝痛心。暗裏自思寻。直须害却狂生。 
　　〔丑〕老爷。今日脚痛好些么。〔净〕咦小厮。今日一发疼得紧。我想起来我的脚痛到还有好的日子。想那王小四的吃饭家火割了去。怎么好。〔丑〕老爷。若说起那王小四。不要说杀。就剐也不多。〔净〕怎么说。〔丑〕老爷。你还不懂哩。他当初只指望要马扁你的钱财上手。他那里认得甚么季府裏。那些说话。都是胡说。你还要想他。〔净〕嗄。是了呢。他骗了我。依你说。该杀的。我老爷又骗了那一个。该斫伤这只腿。〔丑〕老爷。你要捉拿宋玉。奸季小姐。难道到是好人。〔作诨笑介〕到不好说。〔净〕不妨。你就说。〔丑〕依小的说起来。老爷也该与他同请行的。〔净〕到多谢你的盛情了。这是闲话。且放过一边。我仔细想起来。这桩事多分是宋玉那厮造下的计较。连日着人缉访那行刺的人。再没消息。昨日又听得唐景这两个老头儿把他荐在楚王那裏。作高唐神女赋。明日早朝。召见殿庭。我想倘然楚王用了他。他日逐使起嘴脸来。我一发弄得决撒了。如今我有个处置。今早门上传报进来说。那两个老头儿今日来望我。不免在茶话中间。把宋玉说他些不好。常言道解铃须用系铃人。当初是他两个说他进去。如今依先要这两个说他出来。不怕他不依我说。〔丑〕咳老爷。我看你近来怎么这等懵懂得紧。他们都是一路的人。为甚么听你说。况你平日做人。又有些儿歪僻。那一个是喜你的。我到劝你不如罢了。〔净〕这等怎么处。咳。我好恨。 

　　【绣带儿】追思起不觉令人恨转增。一时难按心兵。我又不曾咸腓胡行。为甚的灭趾遭屯。〔丑〕老爷。你还说不胡行。须省。这恢恢天网难自泯。善恶事到头终应。〔净〕嗳。这小厮可恶。我正心焦。你又来恼着我么。〔丑〕老爷。不须心焦。若是肯依我说。时时是快活的。从今把前非痛惩。方免得这无端外来忧愤。 
　　〔净怒介〕你不要在这里恼我。你自请出去门外立着。〔丑应下〕 

　　【前腔】〔外末带从人上〕招寻。乘休沐联镳市井。一似求羊往来三径。〔杂禀介〕禀老爷。此间已是登徒老爷门首了。〔外末〕通报。〔杂介见介外末〕大夫。小弟们连日朝政匆匆。有失问候。尊恙可好些么。〔净〕多蒙二位大夫枉顾。只怕不济事了。想微躯残喘难存。感同官不弃垂情。〔外末〕大夫说那里话。听禀。吾曹交谊金石盟。只是媿药饵未将芹敬。但愿取沈疴顿醒。料苍天应不把股肱摧殒。 
　　〔净〕今日多承二位大夫来看我。慢慢谈一谈去。〔外末〕愿领尊教。〔净〕小弟因贱足病后。又有一月不进朝裏了。不知主上近日用人何如。〔外末〕大夫还不知道。前日主上要做高唐神女二赋。诏选词臣。因此我两人遍访国中。近得一个才子。昨已奏知主上。明日早朝。就召见了。〔净〕大夫。我这国中。自屈大夫亡后。只有二位是才子。又有那个是有才学的。〔外末〕大夫。你这里邻居的宋玉秀才。难道不是个才子。〔净〕这等说来。敢是你们到把他荐了。〔外末〕正是。〔净〕咳。二位这就见差了。主上特托你两人求贤。合当寻个有名头的纔是。那宋玉不过是个黄口竖子。他是什么才子。 

　　【红衫儿】那鲰生岂得称才俊。落魄风尘。他本是沟中瘠。难为席上珍。咳主上。你空费着买骏黄金。〔指外末介〕怎知他把驽骀来鞚引。二位还去说不要用他。也省得玷污了我们。若敎他位列簪缨。可不羞杀缙绅。 
　　【前腔】〔外末〕他翩翩三楚声华振。姿貌超羣。心负云霄志。名高月旦评。〔净〕他旣是这等好。何不自去挣个官做。到要靠别人做事。〔外末〕十年间屈首衡门。似南山修成豹文。今日裏特荐明庭。方显得处囊锥露颖。囊锥露颖。 
　　〔净〕大夫这等说。你们决意要用他了。〔外末〕要用他。〔净〕嗄。如今不难我与你两个赌了。你说要用他。我偏要不用他。〔外末〕你怎么就不用得他。〔净〕 

　　【连枝赚】我稽首彤庭。面叩君王奏此情。??兵他相凌并。他只思量 
　　【一】旦图徼幸。偏敎你事到临头成画饼。〔末〕嗳大夫。你休争竞。为何抵死来相憎。〔外〕他好一似鬼蜮含沙妄射人。〔净〕怎么就骂我。那些个言辞巽。激得人怒起难容忍。〔外末笑介净〕你笑那一个。〔外末〕我笑伊谗佞。笑伊谗佞。 
　　〔净怒介〕阿也。我是朝中上大夫。你两个还在我下位。怎么就把言语来伤我。 

　　【红芍药】出言语直恁欺人。想着我宠冠臣邻。我屈指朝中半从顺。怪伊行敢相矛盾。〔外末〕我祇将忠义存。向权门怎生卑逊。况复是同袍合簪。又何妨语言厮挺。 
　　〔外〕景大夫。不要与他缠。我们且去着。正是常将冷眼观螃蟹。〔末〕看你横行到几时。〔下净〕你看这两个老贼。也不别我。竟自去了。我好恼。我好恼。小厮在那里。〔丑上〕听得叫小厮。慌忙门外立。未审有何因。入门看脸色。〔净作怒声又叫介丑〕想是那话儿不照了。〔见介〕老爷叫小的做甚么。要我去请唐爷景爷转来。〔净〕还要说他。事到做不成。忍得他一场好气。〔丑〕老爷。我原劝你不要。定不肯听我说。如今何如。是我高么。〔净〕看起来眞个是你有些见识。我如今一不做二不休。〔丑〕老爷。你却待怎么。 

　　【尾声】〔净〕我来朝定把封章进。要除却我胸头恶忿。〔丑〕只怕君王也未必听。 
　　〔净〕可奈同寅太不仁。　　　　〔丑〕须敎明日奏枫宸。 
　　〔净〕平生不作皱眉事。　　　　〔丑〕世上应无切齿人。 

　　第二十二出　献赋 
　　【点绛唇】〔末扮黄门上〕仙仗初开。晨光渐启。祥云裏。殿影参差。玉陛千官至。 
　　下官楚国黄门是也。主上昔游高唐。因感神女之异。曾命文武诸曹。博访雄才之士。着赋以纪其盛。昨日唐景二大夫。曾举秀士一人。名为宋玉。雄奇博洽。逸世超羣。主上大喜。今日召对殿庭。天色渐明。已是早朝时候。主上升殿。只得在此伺候道犹未了。秀士早到。 

　　【前腔】〔生巾服上〕日上罘罳。风传警跸。金门启。五色云车。跻跻趋金紫。〔末〕 

　　天颜咫尺。奏事者不得近前。如有表文。就此三舞蹈执笏披宣。〔生〕郢中下臣宋玉谨叩首陛下臣本草茅贱士。叨荷圣恩。待诏殿庭。愿大王千岁千岁千千岁〔末〕主上传旨。寡人昔游云梦之台。望高唐之观。晡夕之后。精神恍惚。若有所喜。纷纷扰扰。未知何意。目色髣髴。乍若有记。见一妇人。状甚奇异。寐而梦之。寤不自识。罔兮不乐。怅尔失志。闻卿奇才。幸开我胸臆。一一赋之。孤将亲览。〔生〕臣宋玉谨以高唐之景先赋。奏闻陛下。 

　　【降黄龙】缅忆高唐。望朝云缥缈。暮雨微茫。巫山互折。见巫山互折。步巉岩层累。下临沧漭。惊惶。洪波摇荡。忽见鼋鼍乘浪。似迢遥乘槎海畔。把碣石相望。 
　　【前腔】重冈。独立芒芒。虎谷风悲。鹤巢云障。千岩积翠。问仙游遗躅。羡门高旷。淸赏。依稀竽籁。万壑松声传响。乍惊心凭高望远。顿生惆怅。 
　　〔末〕主上有旨。卿赋高唐景物。摹写殆尽。恍然在目。卿当再以神女姿貌为孤赋之。孤将鉴赏。〔生〕臣宋玉再闻陛下。 

　　【前腔】云翔。翠盖幢幢。绣服轻盈。佩环飘扬。更修蛾艳质。遐想一天娇样。欢畅。褰帏偷御。待把情缘相向。恨须臾迁延怅别。又增凄怆。 
　　臣更有蒭荛之言奏闻。自知冒渎天听。望陛下赦臣万死。 

　　【前腔】君王。圣寿无疆。宵旰惟勤。武修文讲。念苞桑遗训。千载自当惩创。博访。遗贤逸士。待取岩廊弼亮。鎭金汤千秋永固。伯图雄长。 
　　〔末〕奉圣旨。宋玉词华颖利。思致幽闲。更兼颂不忘规。孤不胜嘉悦。卽日除授上大夫之职。撤殿前卤簿之半。送归私第。叩阙谢恩。〔生〕千岁千千岁。〔末〕宋大夫。你 

　　【衮遍】文章豹雾藏。文章豹雾藏。羽翼鹏抟上。乌帽宫袍喜气如春盎。不负萤窗十年相傍。浑一似趁龙门逐桃花浪。〔生〕 

　　【前腔】风尘久自伤。风尘久自伤。雨露谁承望。自分凄其敝迹居颜巷。一旦遭逢天恩浩荡。从今去忝臣邻惭无状。〔二旦扮宫人持节随众吹打上〕 

　　【尾声】天街一派笙歌响。绮罗娇艳簇红妆。看取欢声载道傍。 

　　第二十三出　巧诋 
　　【天下乐】〔小生扮襄王上〕淸琐词臣自异才。挥毫终日侍蓬莱。谗言无那多纷扰。载鬼车中莫浪猜。 
　　寡人前日因宋玉赋高唐一事。见他才高倚马。文擅雕龙。体貌闲丽。微词悦人。寡人心下不胜喜悦。遂拜为上大夫之职。昨日闻得国中士民。多有不誉。未知何故。且待登徒大夫到来。问他一番。 

　　【粉蝶儿】〔净拄杖上〕盘跚难挨。羞杀我职居槐宰。 
　　我登徒履。被宋玉那厮。占了这许多便宜。心下十分气恨不过。前日意欲央浼唐景两人去楚王跟前谤他一场。不意那两人又是护着他的。如今国人都不奬誉他。乘此机会。不免进见楚王。倘然问及。就把这些言语添些作料。诽谤他一场。楚王一定听信。岂不是将计就机。来到宫门。且自进入。〔见介小生〕寡人正有一言欲问大夫。〔净〕不知有何圣谕。〔小生〕自寡人拜宋玉为大夫之后。那国中士民。也无甚议论么。〔净〕主公不问臣。臣不敢乱言。主公今日旣问及下臣。臣方敢实吿。臣自先朝以来。受前王培植之恩。主公宠绥之惠。每思奋不顾身。报效万一。岂知主公近日听信唐勒景差言语。竟将国中一个上大夫之位。轻轻把与那鲰生做了。近日来那民心多有不服。议论多有不平。主公还当三思。〔小生〕那士民他的意思怎么不平。〔净〕待臣奏上。 

　　【八声甘州】君王听吿。他道那书生秽行。怎佐淸朝。〔小生〕寡人只爱他才学。〔净〕纵区区一技。料他每只抵铅刀。你垂淸空自勤三接。他遗臭难敎冠百寮。听喧嚣。定不是谗口嗷嗷。 
　　【前腔】〔小生〕他在词曹。独擅名高。更翩翩弱冠。俊伟丰标。喜凤毛飞彩。怪纷纷枭吻争交。身依玉陛充僚佐。才彦金华压俊髦。〔净〕主公虽是这等称美他。臣想起来。不是唐景二大夫这样没眼睛的人。料他一世也不得番身。〔小生〕大夫。不是这等说。他是英豪。肯终敎困老蓬茅。 
　　〔净背介〕听主公说的话。都是偏护着他的。怎么是好。 

　　【前腔】我心焦。他语话蹊跷。算将来无计倾夺伊曹。嗄。有计了。〔转身介〕主公。你只知其一。不知其二。你但晓得宋玉好人才。好学识。你还不知他的手段哩。〔小生〕他有何不好处。〔净〕那东邻有女。终日裏去目挑心招。〔小生〕大夫。这是闺门暧昧之事。你怎么晓得。我知道了。多敢是那宋玉居你上位。你心下有些不平么。〔净〕臣怎敢有此心。臣只愿夔龙济济集凤沼。怎敢做鸠鸟栖栖妬鹊巢。臣还有一句话。蒭荛。更须防宫禁游遨。 
　　【前腔】〔小生〕他一朝。爵位崇高。妬嫉丛生。顿成谗巧。大夫。若说那东邻一事。这是佳人才子。论钟情千古难遭。他盐梅自是商家佐。岂向花柳宁甘濮上嘲。思着。似无端尺水顿起波涛。 
　　登徒大夫。你说的话。寡人已知道了。寡人还要细访。你且请回罢。 

　　〔净〕君王不用太猜疑。　　　　莫信狂生擅滑稽。 
　　〔小生〕混浊不分鲢共鲤。　　　　水淸方见两般鱼。 

　　第二十四出　秋闺 
　　【祝英台近】〔旦上〕玉笙寒。鸡塞远。岁月已偷换。〔小旦〕晓睡初醒。卷幔凄风乱。〔合〕试看寂寞鸳衾。萧条珊枕。愁对洞房深院。 
　　〔罗敷令〕〔旦〕辘轳金井梧桐晚。几树惊秋。昼雨和愁。百尺虾须上玉钩。〔小旦〕琼窗望断双蛾皱。回首边头。欲寄鳞游。九曲寒波不泝流。〔旦〕秋英。你看我日来愁病多端。不曾有个舒展眉头的时节。如今又是暮秋天气。好生伤感人也。〔小旦〕正是。小姐。你这几日精神意緖。比往时大不同了。你是千金之躯。况老夫人只靠你一人。还该消遣些才是。不要这等苦苦的烦恼。 

　　【祝英台】你看玉容消。金镜冷。鬼病日恹恹。膏沐倦施。绣线慵拈。尽日画帘羞卷。庭院。看霜林无火常燃。暮霭非风自展。向瑶阶乘闲缓步。共伊消遣。〔旦做下阶倦介〕 

　　【前腔】慵倦。步难移。心易懒。生怕倚阑干。秋英。我思量那时节呵。径草蒙茸。苑柳参差。到如今又见井梧飘乱。〔小旦〕呀。小姐。我到忘了。听得外面说那宋秀才。献甚么高唐赋与襄王。襄王喜他。竟与他官做了。〔旦〕有这等事。你不说。我也还不知道。乖蹇。他那裏宦海沈沦。我这裏愁城遥远。泪双悬凄迷心折。梦遥魂断。 
　　【前腔】〔小旦〕休怨。你惜风情。儋月思。顦顇惣徒然。小姐。我说个比方你听。不要说世上的人有离合悲欢。就是那守寡姮娥。斟酌天寒。一任广寒无伴。小姐。你不要怪我说。你无端。空怀着彩凤文鸳。他料不想孤鸾哀雁。笑伊家空自翠钿欹坠。带罗消减。 
　　〔旦〕秋英。你说那里话。你还不知我的心事哩。 

　　【前腔】堪叹。诉衷情。追往事。哽咽不能言。只指望做连理同芳。比翼交欢。谁料做断猿衔怨。〔小旦〕小姐。你不要痴迷。富易交。贵易妻。这是人情之常。那宋秀才一定忘记你了。〔旦〕休言。他虽是无意留连。我宁自有心萦恋。最堪怜西楼梦冷。角声凄断。 
　　〔小旦〕这个不难。他前日是穷秀才。老夫人一定不肯与他。如今做了官。就把小姐与他。也不辱没了我家门风。我就向老夫人跟前去说。〔旦〕虽然如此。我与你如何开口。且待另日。再作计较。我与你且进去罢。 

　　〔旦〕秋来景物倍伤心。　　　　怅望佳期泪满襟。 
　　〔小旦〕但愿应时还得见。　　　　须知胜是岳阳金。 

　　第二十五出　解嘲 
　　【挂眞儿】〔小生带内监上〕萋菲由来成贝锦。顿敎人尽日沈吟。朝罢深宫。人闲宴处。且自向伊询问。 
　　画虎画龙难画骨。知人知面不知心。寡人向日因爱宋玉才华。遂拜他为上大夫之职。昨日闻得登徒大夫说他体貌闲丽。口多微词。又性好色。愿王勿与出入后宫。寡人想起来。那士无贤不肖。入朝见嫉。宋玉才名颇盛。寡人宠爱方深。那登徒子一时媢嫉。此亦人情。今日退朝无事。不免召宋大夫到便殿中。问他一番。免我犹夷。辨他心迹。有何不可。内侍传旨。宣宋大夫进便殿。〔众传旨介〕 

　　【西地锦】〔生冠带上〕日落禁林淸影。风摇内苑秋声。暂归休沐有余情。又赴九重恩命。 
　　〔进见介〕主公。臣宋玉见。〔小生〕大夫少礼。大夫。昨日有一人诉卿于寡人。今日特召大夫前来。面质其事。〔生〕臣启主公。不知诉臣者何人。所诉者何事。〔小生〕诉卿者卽登徒大夫也。寡人心下未有所决。 

　　【白练序】因此狐疑处。把此事应须辨假眞。道你多洵美。那更巧言便佞。狂生辱荐绅。况醉月迷花不事君。他还对寡人说。须详审。愿堤防莫使往来宫阃。 
　　【醉太平】〔生〕蒙问。把前言乍省。似妖狐射影。市虎惊心。纵微臣落拓。岂肯自甘无行。〔小生〕大夫。你旣不好色。颇亦有说否。〔生〕那东邻佳人。三载浪窥臣。尙兀自未成心允。那登徒子之妻。貌如嫫姆无盐。登徒子悦之。使有五子。王熟察之。谁为好色。望君王垂悯。把中山匣底。竟成画饼。 
　　【白练序】〔小生〕令人怒感生。他奸谋恣行。恨鸱枭恶吻。把凤雏喧憎。况你才名振楚城。更簪绂新承宠渥深。寡人知道了。他要相凌倂。故把这唇鎗舌剑陷你在锦阵花营。 
　　叫宫门传旨。登徒子妬贤嫉能。欺君罔上。徒念彼老臣。姑免究治。着革了职。冠带闲住。〔众传旨介小生〕请问大夫年庚几何。曾娶妻否。〔生〕臣年逾弱冠。尙未婚娶。〔小生〕那东家之子还在否。〔生〕大王听启。 

　　【醉太平】那娉婷。钟情特甚。誓共姜节操。敬俟朱陈。〔小生〕大夫一向也知他起居否。〔生〕而今忧愤。锁深闺自怜孤另。〔小生〕大夫可也念他么。〔生〕伤情。空劳魂梦逐行云。谁念取枕余衾剩。从前追省。一声河满。双泪珠倾。 
　　〔小生〕大夫。此是甚么人家女子。〔生〕就是季相国之女。名为淸吴。〔小生〕原来是季相国之女。那季相国呵。 

　　【宜春令】从先世号老臣。痛乘箕听钧天帝庭。想萧条兰玉。班衣冷落蹁跹影。试看那金屋娇姿。须配取玉堂才俊。〔合〕欢庆。管敎你便谐秦晋。 
　　【簇御林】〔生〕分离去。岁月更。怅经时。别恨增。似分飞落雁惟孤影。把三生自拟无凭准。今日笑颜生。君恩似海。成就百年姻。 
　　〔小生〕大夫。此事不难。寡人明日亲为大夫主婚。卽遣景大夫。往彼作伐便了。〔生〕多谢圣恩。 

　　〔生〕浩荡天恩敢自忘。　　　　小臣何以报君王。 
　　〔小生〕不须玉筯愁千缕。　　　　会见银河度七襄。 

　　第二十六出　反目 
　　【霜天晓角】〔丑上〕终朝气愤。难遣心头恨。几度暗中思忖。寃家怎得离身。 
　　自家登徒履的妻子便是。可恨我那老公。本等好好一个人。只因看上了那季小姐。朝也教我送下饭。暮也教我送茶果。只指望拐得他上手。马扁他一手钱财。谁知那小姐到与那宋玉好了。又去顾了近处光棍。要捉拿宋玉。不知被一个甚么人。竟把一只脚来砍伤了。前日又到楚王前要去排陷他。又被他使个暗箭。到把我老公官爵削了。如今想将起来。我终不成只随着这跷老叫化子。意思要改嫁一个。只是一时难说。早上思量得个计策。叫他出来。寻个头由。闹他娘几场。假意要死要活。他缠我不过。也只得随顺我。那时逼他写了休书。别嫁一个。倘或好似他。却不是下半世快活。〔叫介〕老官在那裏。来与你说话。 

　　【前腔】〔净拄拐上〕命途困窘。残疾谁怜悯。天网恢恢眞可信。须知祸福由人。 
　　〔见介丑作怒介净〕奶奶。我正在那裏脚疼。你又叫我做甚么。〔丑〕你说脚疼。我还心痒哩。〔净〕奶奶。你怎么心痒。〔丑〕怎么心痒。想我当时嫁你。指望鱼水同欢。图你一生受用。谁知你这败子。贪花恋色。不顾家园。今日趁得十两。也去寻小娘儿。明日括得五两。也去寻私窠子。近日甚么来头。又去思量这东邻季小姐。叫我与他往来。三日一小送。五日一大送。拱去与他。不匡那小姐自与宋玉一心一意。拱去的东西。转手就拿与宋玉受享了。前日又被甚么人哄骗。说季小姐来与你睡。等到三更半夜。不知被个甚么人。把一只脚竟自斫伤了。及至到楚王面前。要诽谤宋玉。指望出口气。又被他使个暗箭。楚王到把你官爵革了。闲住在家。如今官又没得做。银子又没得用。〔诨哭介〕看别个妇人嫁老公。终朝罗绮。每日珍羞。好不快活。我如今这等苦恼。看了他们怎不心痒。〔净〕奶奶。我登徒履也要做好汉的。难道到要这等。只是你我命该如此。常言道嫁鸡逐鸡飞。也说不得了。〔丑〕呸。亏你不羞这毴脸。甚么嫁鸡逐鸡飞。我原是个凤皇。到嫁了你这个逐瘟头。如今思量起来。我眞过不得日子。没奈何我到要问你讨个长短。〔净〕奶奶罢么。我有甚长短。与你过得一日。是两个半日。〔丑〕我这等个聪明伶俐的人。跟着你这贫子过活。好苦。我如今只有两条门路。〔净〕那两条。〔丑〕你问我那两条么。刀上一条。索上一条。与你说了。〔净〕奶奶。这个成不得。你若死了。你家吿起人命。我到去吃官司。〔丑〕不要。如今我到有个商量。〔净〕甚么商量。〔丑〕你如今写下一纸休书。说登徒履不能养育妻子。情愿凭伊改嫁。誓不反悔。你到只当出脱了我。〔净〕咳奶奶。你如今要嫁。也只由你了。只是我好恨。〔丑〕你敢恨着我。〔净〕我怎敢恨奶奶。 

　　【一盆花】我恨只恨他们忒狠。到如今敎我毁体残形。拐棒终朝不离身。顚连困苦谁来问。看田园尽倾。囊槖又贫。奶奶好了。我有计了。〔丑〕你若有计。我依旧随你。〔净〕与你向卑田院裏。做乞食沿门。 
　　〔丑〕啐。若要做叫化了。我也不消嫁了。〔净〕我这等个跷子。不去叫化。有些甚么做得。 

　　【前腔】〔丑〕你平日裏心高气硬。笑伊家今日无计谋生。你日常间拱的甚么张员外李舍人。何不去与他们求乞些。也好过活。何不摇尾乞怜向朱门。将来也可资身命。〔净〕咳奶奶。若是好手好脚的人。还有人用得着。如今走在人前先自厌人了。还有那个来采着我。〔丑〕我心中自评。敎人怒增。只是别嫁个去罢。不是我忘恩负义。也只是各自寻门。 
　　〔丑〕笑你平生心太欺。　　　　逢人只要落便宜。 
　　〔净〕如今祸到临头日。　　　　追悔从前也是迟。 

　　第二十七出　赐婚 
　　【似娘儿】〔末扮景差引众上〕衔命出彤庭。为二姓契合朱陈。佳人才子由来称。赤绳系足。朱楼合卺。不须白雪窥臣。 
　　〔众〕禀老爷。已到季府门首了。〔末〕快通报。〔众介杂上〕荒径频年无客到。衡门今日为谁敲。〔见介众〕景老爷要见你夫人。〔杂〕夫人有请。 

　　【海棠春】〔老旦上〕门檐雀网生。车马谁相问。 
　　〔相见介末〕夫人请上。下官有一拜。〔对拜介〕当年闺壸重贤媛。相国家声旧所传。〔老旦〕寂寞自甘居陋巷。喧□何意驻高轩。请问大人。今日枉顾。不知有何见谕。〔末〕夫人尙不知道。我主上近因夫人邻居宋玉秀才。献高唐神女二赋。主上不胜喜悦。竟拜为上大夫之职。昨日召至便殿议事。因问他婚姻一事。那宋大夫年方弱冠。尙未成婚。主上闻知宅上小姐。虽自破瓜之年。未遂摽梅之愿。今日特遣下官造府求亲。伏乞慨允。〔老旦〕寒门屡受国厚恩。但恨夫君不禄。未能图报涓埃。今小女葑菲之姿。又承圣眷。但恐宋大夫翩翩新贵。未必肯顾蓬茅。〔末〕夫人休得谦逊。 

　　【琐窗郞】伊家奕世簪缨。在先朝号老臣。才郞琰琬。淑女娉婷。喜百年姻眷。更九重恩命。〔合〕论蒹葭倚玉。总是三生定。亲执伐。奉君命。 
　　【前腔】〔老旦〕叹孀居独守蓬门。荷明君特赐婚。感皇恩浩荡。天使殷勤。不必玄黄稠叠。把红丝为聘。〔合〕论蒹葭倚玉。总是三生定。蒙执伐。谨依命。 
　　〔末〕天语恭承出凤楼。　　　　管敎织女会牵牛。 
　　〔老旦〕婚姻自是前生定。　　　　不是天缘莫强求。 

　　第二十八出　寻眞 
　　〔外道妆上〕回看世事转无凭。十载沈酣梦始醒。欲访仙缘何处路。寒山半出白云层。自家荆佽飞是也。想俺四海论交。半生任侠。击剑喜攻长短。读书独爱纵横。报仇雪耻。曾从知己酬恩。问舍求田。不解时流生计。赌命聊凭一掷。视若鸿毛。学敌宁止万人。心存虎视。到如今淸流难俟。白首无成。回想尘缘。恍如梦幻。先年曾记得那剑仙对俺说。他年若肯相从。可到终南寻访。昨日已别了俺故人宋兄。弃了家业。竟往山中学道。你看行了数程。只见松楸远近。但闻啸虎啼猿。坟冢高低。惟有卧麟梦鹤。云迷野径。风撼长林。天色又早将晚也。 

　　【北二犯江儿水】斜阳西坠。昏惨惨斜阳西坠。向仙源寻眞侣。任龙蛇扰攘。??鹿豕依栖。脱红尘如敝屣。白发早成丝。靑山学息机。沆瀣餐饥。薜茘为衣。伴卢敖向三山投杖履。尘凡梦稀。从今把尘凡梦稀。玄踪心契。直待要玄踪心契。俏芒鞋踏烟霞入翠微。 
　　一路行来。仔细想那世人。都为这一个情字。陷了多少英雄好汉。卽如俺那宋兄。祇为着季淸吴一人。不知费了多少心机。受了多少幽怨。若不是俺荆佽飞报复于前。楚王成全于后。那宋兄宁免终身抱恨。如今纵是才郞女貌。百年相守。想起来那光景也只有限了也。 

　　【前腔】风流佳丽。想他每风流佳丽。只道美恩情能到底。便人巢金屋。醉倚璚巵。到头来一梦裏。白日疾如驰。挥戈总是痴。怎如俺紫府神栖。丹灶尘飞。驾苍螭听云璈仙吹起。沧桑事非。任从他沧桑事非。劫灰陈迹。那管他劫灰陈迹。把百年间好光阴只抵一局棋。 
　　【北淸江引】山图赤斧堪为侣。笙鹤冷风起。世外御鸿蒙。日下飞凫舃。望蓬莱几千重。只咫尺。 

　　第二十九出　团圆 
　　【夜行船】〔生上〕两袖天香归路晚。启屛山烟袅龙涎。才子风流。佳人月貌。荷君恩喜谐姻眷。 
　　下官前日荷蒙圣恩。赐婚季府。数日前遣聘去了。拟定今日黄道吉日成亲。又蒙主上撤殿前仪仗鼓吹。赐我迎亲。适才辞谢主上回家。天色已晚。已曾分付当値的排设酒筵。不知完备未曾。当値的那里。〔杂上〕十二朱楼月正圆。淸蛾皓齿列璚筵。画堂今夜人如玉。疑是壶中一洞天。禀老爷。酒席俱已齐备了。〔生〕旣如此。分付执事人等都在府门伺候。一面唤宾相承应。〔杂应介〕 

　　【小重山】〔老旦上〕佳婿乘龙归禁苑。仙姬跨凤下瑶天。〔旦上〕钿车翠幌拥鸣鸾。〔小旦上〕风光好。喜共结良缘。 
　　〔杂〕禀老爷。季老夫人送夫人到门了。〔生接介丑扮掌礼随意喝生旦拜介〕 

　　【山花子】玉堂学士声华远。更看金屋婵娟。度春风欢娱百年。星河鹊驾高悬。〔合〕问相逢三生有缘。璚楼绣幄列管弦。兰堂桂室排绮筵。孔雀屛开。丝幙红牵。 
　　【前腔】〔生〕想禅宫乍覩春风面。料今生恩爱徒然。觑春芜靑衫泪沾。九重纶綍恩偏。〔合前〕 

　　【前腔】〔旦〕追思往事多悲怨。尽拚拆散双鸳。喜今宵缺月再圆。凤箫吹彻双仙。〔合前〕 

　　【前腔】〔小旦〕佳人玉貌眞堪羡。更才郞藻思河悬。似名花连枝合欢。两行绣被花笺。〔合前〕 

　　【红绣鞋】〔众〕洞房笑语喧阗。喧阗。一轮月上中天。中天。淸光今夜为人圆。从此去。锦堂欢。祈百岁。结良缘。祈百岁。结良缘。 
　　【尾声】人生如露还如电。且共时人乐少年。抵多少悲欢都只在断简残编。 
　　尊前有酒喜如渑。　　　　暂尔高歌玩物情。 
　　白雪旧知成寡和。　　　　淸商聊且度新声。 

　　春芜记终 
