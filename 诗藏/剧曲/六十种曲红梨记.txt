《六十种曲 红梨记》　　（明）徐复祚

红梨记　　（明）徐复祚 着 

　　绣刻演剧十本 
　　第四套 
　　绣襦（亚仙）　靑衫（兴奴）　红梨（素秋）　焚香（桂英）　霞笺（丽容）　西楼（素徽）　投梭（缥风）　玉环（玉箫）　金雀（彩凤）　赠书（轻烟） 

　　绣刻红梨记定本 

　　●红梨记目录 

　　第一出　荟指 
　　第二出　诗要 
　　第三出　豪燕 
　　第四出　羁迹 
　　第五出　胡扰 
　　第六出　赴约 
　　第七出　请成 
　　第八出　脱禁 
　　第九出　献妓 
　　第十出　出关 
　　第十一出　错认 
　　第十二出　投雍 
　　第十三出　忆友 
　　第十四出　路叙 
　　第十五出　诉衷 
　　第十六出　托寄 
　　第十七出　潜窥 
　　第十八出　奸窜 
　　第十九出　初会 
　　第二十出　诛奸 
　　第二十一出　咏梨 
　　第二十二出　逼试 
　　第二十三出　再错 
　　第二十四出　赴试 
　　第二十五出　忆主 
　　第二十六出　闺虑 
　　第二十七出　发迹 
　　第二十八出　得书 
　　第二十九出　三错 
　　第三十出　永庆 

　　第一出　荟指 
　　【瑶轮第五曲】〔末上〕华堂开。玳筵列。尊俎虽陈。主宾未浃。且将行酒付优伶。喜转眼间悲欢聚别。也非关朝家事业。也非关市曹琐屑。打点笑口频开。此夜只谭风月。　　论卖文。生涯拙。岂是夸多。何曾斗捷。从来抱膝便长吟。觉一霎时壮心蹔折。也无甚搬枝运节。也无甚阳秋衮钺。若还见者吹毛。甘骂老奴饶舌。〔照常向内问答讫白〕 

　　【瑶轮第六曲】谢女佳人。赵郞才子。天然分付成双。奈王黼勒取。拆散两鸳鸯。正遇胡人围汴。征歌妓送入金邦。赖有花婆女侠。设谋窜取。潜地往他乡。　　才子彷徨。佳人沦落。此际实堪伤。幸钱君作宰。留寓在衙旁。却虑功名未就。改名姓潜结鸾凰。又赖花婆劝驾。登龙归娶。花烛影摇光。 
　　俊风流赵状元三错认。　　　　乔红梨谢素秋两花阵。 
　　雍丘宰生扭就凤鸾交。　　　　卖花婆计掇赚龙头儁。 

　　第二出　诗要 
　　【破齐阵】〔生扮赵汝州上〕文采南金比色。词华北斗方高。太白星精。义山浪子。谁似风流侠少。天上玉蜍欣独占。河中匹鸟恨难招。何时琴瑟调。 
　　〔鹧鸪天〕紫云垂耀是神京。走马挥鞭意气生。李贺齐名时誉在。曹刘割席世人惊。空冀骏。戮长鲸。行看奏对入延英。但令姓字先羣彦。始信才华擅二京。小生姓赵。名汝州。表字伯畴。山东济南郡淄川人也。先人赵几。拜刑部尙书。不幸蚤年身丧。遗经在笥。桮桊未忘。小生幼有慧质。长多侠思。年方二十二岁。忝中本省解元。今来会试到京。凭着我胸中学问足三冬。口内词锋倾五岳。视一第如拾芥耳。何足挂意。但恨花星未耀。鸾运尙悭。自古才子。必择佳人。是以交甫钟情于解佩。陈思作赋于感甄。如小生之风流才调。必得天下第一个佳人。方称合璧。向来闻得人言云。男中赵伯畴。女中谢素秋。〔笑介〕不知素秋怎么样一个女子。就堪与小生作对。一向问人。并无识者。昨入京来。纔知是教坊妓女。说道果然天姿国色。绝代无双。小生连连去访。不意今上预借元宵。在大内承直。尙未得会。心上且是放不下。有个同窗朋友钱孟博。乃雍丘县令。朝觐来此。与小生同寓。不免请他出来。再去访素秋走一遭。钱兄快来。〔外扮钱济之上〕 

　　【前腔】看尽河阳花锦。来听上苑莺娇。闾里灯光。天边雪月。欣逢预放元宵。百斛春醪那借取。三齐豪客未须招。浑忘乡思摇。 
　　下官钱济之。字孟博。官拜雍丘令。今来朝觐。幸与故友赵伯畴同寓在此。〔见介〕呀。伯畴兄拜揖。〔生〕孟博兄拜揖。孟博。我同你访谢素秋去。〔外笑介〕伯畴。我道你有要紧说话。请我出来。元来又是访谢素秋。一个女子。日日挂在念头上。敢是你心偏了。前日两次访他。俱不得遇。风尘中人。知他眞不在家。还是故意回你。〔生〕天下那有不爱才子的佳人。〔外〕好笑。你又不曾见他。那知他佳不佳。〔生〕文王寤寐而求。未闻先见淑女。相如援琴而鼓。何曾预识文君。谢素秋虽不曾见。人言决不虚谬。〔外〕人言若何。〔生〕道是男中赵伯畴。女中谢素秋。堪与小生同说。一定有些不同处。〔外笑介〕好一个干相思的对头。不要作癫。同你街坊上看灯去。〔生〕灯有甚好看。 

　　【玉芙蓉】咸阳寂寞宵。拥膝伤怀抱。恨无媒径路草自萧萧。玉楼未许谐萧史。金屋何妨伫阿娇。敎人恼。恼的是孤鸾星永照。最堪怜黄昏落叶响潇潇。〔外〕 

　　【前腔】你靑云志正骄。红粉何足道。喜春风得意正在今朝。岂可为莺俦燕侣三春约。忘却你鹏路鹍程万里遥。〔生笑介〕功名怕不到手。所难得者佳人耳。孟博兄不要败兴。不要道学。〔外〕非执抝。那壁厢是墙花路草。怎比得日边红杏倚云高。 
　　〔丑扮平头上〕传却玉楼信。来投金马门。小人是东院子谢家平头。俺姐姐差送书与赵解元。一路问来。说道下处在此。不免问声。〔问介内答〕正是。〔丑入磕头生〕谁家差来的。〔丑〕小人是东院谢家平头。俺姐姐蒙相公下顾。因在内府上直。两次不曾相接。特着小人来拜上。〔生〕可曾说教我来么。〔丑〕正是教请相公来。今日是十八日。灯事已了。明日姐姐一定回家。教请相公蚤蚤来了。兼有一书在此。〔生喜介〕孟博兄。你说风尘中人。我说佳人定爱才子。今却如何。快取书来。〔拆看介〕元来是一首诗。倚窗闲琐去看花。辜负郞君白鼻騧。怅恨欲知深几许。碧云重叠暮山斜。孟博兄。天下有这样一个女子。怎教小弟不想。〔外〕诗思到也淸新。明日同兄去便了。〔丑〕小人就要回俺姐姐。就求相公回书。〔外〕伯畴。你也作一绝答他便了。〔生〕小弟正欲如此。〔作写介〕主人应怅客空还。寄与封书有泪斑。但得卷葹心不死。碧云能隔几重山。平头。你先去回覆姐姐。小生明日一定蚤来。〔丑〕传将芳信去。报与玉人知。〔下生外吊生〕 

　　【倾杯序】多娇。胜道韫过薛涛。更八法能奇妙。小弟若得此人同偕伉俪呵。也强如蟾宫稳步。龙门高跳。凤池容与。鳌禁逍遥。但只恐东墙花落。西厢月冷。巫岫云高。那时节呵就状元及第也徒劳。〔外〕 

　　【朱奴儿犯】伯畴。你不害癫么。看你整备着乌纱小帽。皁朝鞾窄窄鲜好。称体新衣袖宽绰。会亲符安排了百道。〔生接〕快活快活。那时节相偎抱。醉春风碧桃。任流苏帐暖可怜宵。〔外〕 

　　【尾声】则怕欢娱极处生烦恼。〔生〕孟博兄。准备下扶头钱钞。怎能勾偷一会儿更筹须臾的天便晓。 
　　身在仙宫第几重。　　　　未知何日得相从。 
　　何时最是思君处。　　　　月入斜窗晓寺钟。 

　　第三出　豪燕 
　　【西地锦】〔小净扮王黼上〕皓月金门午夜。和风玉殿先春。内庭曲宴及词臣。谁似我天颜常近。 
　　腊底阳生月正晴。士民游乐庆升平。熙熙万象融和裏。共沐恩光贺圣明。下官姓王。名黼。字将明。开封祥符人也。官拜太傅。封楚国公。下官性颇黠慧。又善口辩。遭遇圣上。宠冠羣僚。身虽三公。位居元宰。深宫曲宴。无不陪扈。下官又故为谐谑。献笑取悦。圣上呼我为小王太傅。我就称圣上为太上道君。一日圣上站在墙边。要上墙去。奈无梯子。我就把两臂承圣足而起。大声叫道。好个扒墙天子。圣上大笑。说全亏你筑岩宰相。目今海内乂安。朝廷无事。我就上一本。说今冬天气和暖。正该及时为乐。就此十二月。令民间搭造灯棚。名曰预借元宵。圣上大喜。设宴在内庭。特令下官陪侍。因此一连数日。不得回家。似此君臣契合。多亏父子情深。我王黼自从拜太尉梁师成为父。仗他在圣上面前赞扬。遂有今日。昨日太尉说要到我家看灯。当直的。太尉爷就是你老老爷。筵席须要十分齐整。〔杂介小净〕我且问你。昨日大内承幸的教坊女乐头儿叫甚名字。〔杂〕名唤谢素秋。〔小净〕今日在我府中答应么。〔杂〕伺候多时了。〔小净〕起在一边。我府中歌童舞女虽多。端没有这妮子娉婷袅娜。我要他进我府中。亦有何难。且待宴过了太尉。再作道理。叫打差官快去打听。太尉爷出朝。急来通报。〔暂下副净扮内官梁师成上〕 

　　【前腔】宝炬腾辉三岛。鸾笙叶气千门。御香满袖散氤氲。但愿得常依龙衮。 
　　紫宸朝罢侍鹓班。诏赐宫刀白玉环。宦曜自来垂上象。貂珰独喜近龙颜。下官太尉梁师成。性善柔媚。言多甘悦。出入宫寝三十余年。历践台司二十余任。都人目为隐相。天子唤作可儿。宫掖巡游。常向臂间循绛系。殿头宣拜。每将口语代黄麻。将相公卿。个个称门生故吏。后妃嫔御。人人呼尙父元公。以此贿赂如山。门庭成市。从我者骤加官爵。违我者立见诛夷。儿童已赐绯衣。厮养半登黄甲。大儿王黼。开应奉局于都下。月钱何止万缗。小儿朱勔。总花石纲于苏州。岁输不下亿计。〔笑介〕果然财可通神。眞个威堪震主。连日内庭侍宴。不曾回家。昨日与王黼儿约去看灯。叫左右。打执事看王丞相去。〔杂〕灯火明龙阁。笙歌满凤城。侯门多富贵。绮席彩云迎。禀爷。已到王丞相府前了。〔小净上跪接〕孩儿王黼迎接恩府大人。〔副净扶进〕王黼儿。生受你。〔小净起揖〕恩府大人拜揖。〔副净笑〕好一个预借元宵的本。亏你想得到。圣上也喜欢得紧。自从建了艮岳。圣上日日在内游赏。不想时遇隆冬。百卉凋伤。车驾久不临幸。在大内闲坐不过。见了你的本。不觉喜动天颜。〔小净〕这都是恩府大人提携。〔副净〕王黼儿。我教道你。大凡官家。不要容他闲。常则是把些声色货利打哄日子过去。他就不想到政事上边。左班那些秀才官儿。便有言也不相入了。〔小净〕多谢恩府大人指教。〔副净〕叫孩儿们。今日我在此看灯。那些御前承幸妓乐。都齐在这裏么。〔杂〕禀爷。五花爨弄三百名搬演杂剧。三百名驾前吹鼓。十八部教坊妓女百二十人。都齐在此伺候。〔副净〕王黼儿。我连日困于酒食。就是这些院本杂剧。也谁耐烦看他。都打发去。止留教坊妓女。在此送酒。〔小净递酒介〕奏乐毕。〔众〕 

　　【香柳娘】喜灯月竞新。喜灯月竞新。寒威乍损。想梅花已漏江南信。看鳌山切云。看鳌山切云。靑禁玉楼邻。彤帷绛河近。〔合〕判行乐及辰。判行乐及辰。只恐怕后月今宵。阴晴无准。〔副净〕 

　　【前腔】庆民安物殷。庆民安物殷。太平景运。欢娱剩把良宵尽。任参横斗分。任参横斗分。恣意倒金尊。流光一回瞬。 
　　〔合前小净〕恩府大人。教坊妓女。有个谢素秋。到也生得停当。〔对旦介〕过来见了太尉爷。〔旦见介副净看介〕果然生得好。要丞相爷喜欢。你造化到了。孩儿们。讨个元宝赏他。起来送酒。就唱一曲。〔旦谢起送酒〕 

　　【前腔】念靑楼寄身。念靑楼寄身。柳娇桃嫩。生憎罗绮烟花阵。怪双蛾屡颦。怪双蛾屡颦。处处落花痕。年年送春恨。〔合前小净〕 

　　【前腔】听歌声佚尘。听歌声佚尘。朱唇微搵。声声调出凉州韵。更香润玉温。更香润玉温。似兰蕙绝尘氛。繁英岂堪混。 
　　〔合前副净〕酒多了。连日困倦。孩儿们。回府去罢。笙歌归院落。灯火下楼台。明日扶残醉。重寻翠羽来。〔小净送副净下小净吊〕谢素秋过来。我爱你体态轻盈。歌喉宛转。我府中歌舞虽多。却没有你这般颜色。你住我府中罢。我另眼看觑你。〔旦〕念素秋章台陋质。永巷庸流。祇堪卖酒当垆。难入琼楼玉馆。况且老爷贵府。无数佳冶丽人。岂少贱妾一辈。〔小净〕这妮子。你不见么。 

　　【前腔】这繁华绝伦。这繁华绝伦。三千黛粉。六宫颜色谁堪逊。不是少你一个。只是我爱你。你若进我府中。我把你做掌中玉珍。做掌中玉珍。〔作搂旦旦避小净〕心坎儿裏温存。肺肝儿般帮衬。〔合前旦跪小净扶起介〕 

　　【前腔】媿烟花户门。媿烟花户门。风尘陋品。岂堪与王公贵戚相厮溷。况有无数绛裙。有无数绛裙。荐夕总横陈。东邻岂足问。 
　　〔合前小净怒介〕唗。这贱人。我到有心抬举你。你却句句远我。我如今把你拘在府中。不怕你走上天去。花婆那裏。〔老旦扮花婆上〕本卖花为生。翻因花作祟。日间花裏行。夜间花裏睡。花婆磕爷头。〔小净〕花婆。你把这贱人去牢禁在府后静房裏。有呼唤纔许放出。〔老旦〕晓得。只是府中插戴的时鲜花朵。日日是小妇人采办。〔小净〕我另遣人便了。 

　　别梦依依到谢家。　　　　名珪似玉净无瑕。 
　　东风堪赏还堪恨。　　　　落尽溪头白玉花。〔下〕 

　　第四出　羁迹 
　　〔旦老旦吊场老旦〕素娘请到后边去。〔旦走介老旦〕这是老婢的卧房。你只在此坐坐罢。〔旦〕 

　　【尾犯引】花落任西东。似柳絮风飘。芙蓉霜送。栽却愁苗。耘成恨种。〔老旦〕素娘。看你翠蛾蹙远山黛拥。红泪流秋水霞笼。〔合〕听残漏声声聒耳。月落燕楼空。 
　　〔老旦〕〔南乡子〕万籁寂无声。残角呜呜近五更。香断灯昏眠未稳。凄淸。只有霜华伴月明。〔旦〕应是夜寒凝。恼得梅花睡不成。我念梅花花念我。关情。独立檐牙倚玉棂。〔老旦〕素娘。我们向来也闻你的芳名。只是无由见面。今日之事。怎么样起。〔旦〕你家老爷生要奴家进府。奴家不从。以此发恼。〔老旦〕元来如此。素娘。你好不见几。我老爷官居极品。势焰熏天。官家尙然拱手。朝臣孰不低眉。你是个女流。到要与他抗拒。况且府中富贵。天家不如。你若进来。自然得宠。那些儿亏负了你。苦死不肯相从。〔旦〕人各有志。岂可以势相迫。〔老旦〕不从他由你。只怕这头门进得来出不去哩。〔旦〕他若再来相迫。我拚得一死便了。 

　　【尾犯序】此夜恨无穷。似别鹤孤鸿。槛鸾囚凤。〔老旦〕你有何心事。就对老婢说也不妨。〔旦〕我有无限衷肠。欲诉何从。悲恸。惹祸的是花容月貌。赚人的是云魂雨梦。从今后似提篮打水。落得一场空。〔老旦〕 

　　【榴花泣】素娘。你无端何故恨匆匆。似你这月作态玉为容。正合在绮罗丛裏承恩宠。送年华暮鼓晨钟。素娘莫怪老婢说。你娼家有甚好行径。风云转蓬。倚市门调笑将人哄。休只认酒酽花醲。■〈目斩〉眼间就兴尽杯空。〔旦〕 

　　【渔家傲】我岂恋换羽移宫。奈女萝怎倚孤松。就是我辈从良。须要择人而事。〔老旦〕若要择人。那裏有我老爷这样对头。〔旦低〕咳。花婆花婆。他只是俗子村夫。难管领秋月春风。〔背〕蚤上差平头去约赵伯畴。他有诗来约我明日相会。谁想监禁在此。多分又成虚话了。看他诗中字字芳心懂。怎割舍风流业种。男中赵伯畴。女中谢素秋。不知向来何故有此言语。想我两人才貌呵相同。故敎人作颂。只愁缘分浅到底成空。 
　　【尾】通宵聒絮多惊动。〔老旦〕素娘。你何事痴迷不信从。可不道得丧悲欢总是空。 
　　夜思千重恋旧游。　　　　无穷归思满东流。 
　　窗残夜月人何在。　　　　深锁春光一院愁。 

　　第五出　胡扰 
　　【点绛唇】〔净扮斡离不上〕紫塞靑烟。玄菟白草。朝那道。劣马嘶骄。眼底中原小。 
　　汉水连天霜草平。野驼寻水碛中鸣。陇头风急鴈不下。沙场苦战多流星。咱家大金丞相斡离不是也。自从大宋与咱家盟约。倂力攻辽。还他燕云十六州。以偿用兵之赀。不意王黼背约。纳我叛人张瑴。为此提兵到此。吾想宋室君臣。偷安旦夕。方且预借元宵。咱家连夜渡河而来。克定日期。要在元旦左右。打破汴城。务要庆赏眞元宵。好快活也。把都儿们那裏。〔杂扮四卒上〕进军黄河南。穷寇势将变。日落沙尘昏。背河更一战。〔见介净〕把都儿们。自从咱渡河而南。如入无人之境。这些百姓抱头鼠窜。纷纷逃躱。此去汴京不远。眼见得破在旦夕。须要倂力杀上前去。待克城之日。大开府库。把金帛重赏你们。就此拔寨前进。〔杂介净〕 

　　【淸江引】纷纷铁骑如云绕。塞满关山道。弓随月影弯。剑逐霜光耀。看指日间破京城如电扫。 
　　〔杂〕禀爷。已到汴京城下了。〔净〕把都儿们且不要近城。只远远四下围定。待明日造起云梯。看了城中动静。再作道理。〔杂走围〕 

　　【前腔】漫漫血战何时了。直向中原捣。破竹已成功。幕燕眞堪笑。直待到京城赏元宵纔开怀抱。〔走下〕 

　　第六出　赴约 
　　【宜春令】〔生上〕风月性。云雨肠。自生成花狂柳狂。新词楚楚。俏名儿堪与秋娘抗。苏小小才貌相当。吕双双风流不让。拚醉佳人锦瑟。翠屛朱幌。 
　　日昃鸣珂动。花连绣户春。盘龙玉台镜。惟待画眉人。小生为有谢素秋之约。昨晚一夜睡不安稳。巴得天明。便起来梳洗。如今已打扮得齐整。除下旧巾帻。换套新衣裳。果然停当。只是怎得钱兄出来。不免催他去。钱兄起身未。〔外应上〕来也。 

　　【前腔】乡心切。旅梦长。〔生〕钱兄快来。〔外〕是何人催促恁忙。〔见介〕呀。伯畴。你衣衫停当。匆匆挈伴将何往。〔生〕孟博。你又忘了。谢素秋约我今日相会。〔外笑〕何乃太蚤。〔生〕小弟以为迟矣。探花信浥露何妨。护花神遇风须障。〔外笑〕你似游蜂粉牵香惹。鎭日顚狂。 
　　〔生〕不是。昨日他内府完事。一定蚤回。今日我们蚤去。也见得有些志诚。〔外笑〕好一个老实社家子弟。旣如此。就请同行。〔同走生〕 

　　【前腔】韦娘面。刺史肠。两相逢迷留怎当。芳心密意。相偎相靠从前讲。〔外〕伯畴。此间已是他家。想还未归。你看雕栏畔鹦鹉声喧。画檐边蜘蛛尘网。〔生〕眞像个不曾到家的。不见银筝抛却。玉台闲放。 
　　天气尙蚤。旣不在家。我们在此坐待一回。〔丑上〕院锁春风杨柳。门深夜雨梨花。未许情谐琴瑟。空劳梦遶琵琶。小人谢家平头。今蚤去候姐姐。不想被王丞相拘留在府。只得独自回来。呀。家中到有人坐在此。不知那个。〔见介〕元来是赵相公钱老爷。〔生外〕平头。姐姐回来了么。〔丑〕不要说起。姐姐在内府承应已完。昨日到王丞相府去。不想被他囚禁。不放回来。小人今蚤去候。没处问个消息。以此只得自回。〔生外骇〕为甚么囚禁他。〔丑〕 

　　【前腔】只为花容丽。玉貌扬。那王丞相呵。死临侵邀求凤凰。〔生外〕你姐姐从也不从。〔丑〕便是抵死不从。〔生笑〕这纔像个素秋。〔丑〕王丞相因姐姐不从。就发恼起来。把温存情况。变做了瞒神諕鬼乔模样。把我姐姐监禁在府后什么静房裏头。昏腾腾楚岫云遮。黑漫漫阳台路障。一似笼囚鹦鹉。浪打鸳鸯。 
　　〔生〕元来如此。我那素秋。你怎得个出头日子。孟博。我与你计较去救他也好。〔外〕王黼的威势。天子尙且畏他。他把一个妓女藏在府裏。你我两个措大。便思量救他。也太迂阔了。素秋旣不在。我们且到下处去。等他回了再来。〔生〕旣然到此。且耐心坐等一回。或且放得回来。也未可知。〔外〕我有朋友在南熏门外。向欲访他。此去却近。兄只在此等。我去访了他。来与你同回下处去何如。〔生〕使得。兄去就来。〔丑〕小人也再去王丞相府前去打听。若有下落。快来报与相公。〔生〕说得是。我只在此等你。〔外〕蓬荜存寒士。〔丑〕朱门访玉人。〔同下生吊〕 

　　【普天乐】只指望撩云拨雨巫山嶂。谁知道烟迷雾锁阳台上。想姻缘簿空挂虚名。离恨债实受赔偿。想杜牧是我前生样。只合守蓬窗茅屋梅花帐。素秋素秋。我想你此时呵。托香腮闷倚回廊。断难穿泪珠千丈。只落得两边恩爱做了两地彷徨。 
　　【锦缠道】咳。王黼王黼。笑村郞。强风流攀花隔墙。错认做楚襄王。全没有半星儿惜玉怜香。我这裏相思堑危如石梁。他那裏愁闷城坚若金汤。磨勒在何方。那沙咤利又十分威壮。如何更酌量。眼见得石沈山障。怨只怨孤辰寡宿命相妨。 
　　【山桃红】挠不着心中痒。咽不下尊前酿。谎歌郞夺了平康巷。花胡衕添了勾魂将。温柔乡涌出瞿塘浪。眼睁睁敎我意惹肠慌。 
　　等这半日。钱兄也不来。平头也不来。天色已晚。且到下处去。明日再来。或且有些好消息。也未可知。 

　　【尾】休言好事从天降。着甚支吾此夜长。羞杀我画不就眉儿汉张敞。 
　　一寸相思一寸灰。　　　　野塘晴暖独徘徊。 
　　行人杳杳看西月。　　　　肯信愁肠日九回。 

　　第七出　请成 
　　【红绣鞋】〔净扮斡离不引军上〕神兵席卷长驱。长驱。军声鬼哭神呼。神呼。围城邑。禁樵苏。如拉朽。似摧枯。〔合〕看直捣混舆图。看直捣混舆图。 
　　咱家大金丞相斡离不是也。自从提兵来此。与中原交战。一败张瑴于燕山。再败郭药师于白河。遂乘势直抵汴京。紧紧围住。城中十分危急。道君皇帝让位东奔。新皇帝初登大宝。胆怯心寒。前日遣赵良嗣来议和。就讲岁币二百万之外新增百万。尊咱家为伯。彼家为侄。但求退兵。咱对他说。京城破在顷刻。咱以少帝之故。敛兵不攻。欲存赵氏宗社耳。今若议和。岁币不要说起。当输犒师之物。金五百万两。银五千万两。牛马万头。表段五万疋。以宰相亲王为质。送大军过河。一一如议。咱就退兵。若还一字不依。莫怪三军啰唣。又要王黼贼臣亲诣军前发落。赵良嗣诺诺而退。想今日一定来也。把都儿们大声高叫。着宋国大臣速赴军前议事。〔杂应叫介小净扮王黼引小军持物上〕败国亡家且莫论。儿啼女哭不堪闻。蚤知今日多辛苦。悔不当初做好人。我王黼平日只晓得献媚取容。那知他军国大计。不想大金斡离不丞相提兵渡河。势如破竹。把一个汴京城紧紧围住。内外不通。又怪我纳彼叛臣。勒要到军前发落。我想此人比不得道君皇帝。不是好惹的。此去凶多吉少。为此被我通同梁太尉。盗得一颗传国玺。又将内库黄金一百万。白银二百万。前去送与他。再着些花言巧语。或且饶得我过。也不可知。全仗祖宗阴护佑。还祈天地默扶持。此间已是辕门前。你看戈戟如林。刀鎗似雪。旌旗耀日。杀气横天。好怕人也。且就此俯伏咱。〔俯伏介净〕辕门外俯伏的什么人。〔小净〕宋国下臣王黼。死罪死罪。〔净〕就是王黼么。挷进来。〔杂挷进介净〕王黼。你这贼臣。欺君误国。恃势殃民。把一个赵氏江山。弄得如此。你尙且违我盟誓。纳我叛臣。今日天兵到来。死在旦夕。更有何辞。还来见我。〔小净〕王黼自知罪重恶极。万死无逃。只是尙有一言。再祈俯纳。〔净〕有言尽着你说。〔小净〕道君皇帝出奔之时。事出倥偬。遗下传国玺一颗。乃历代受命符玺。却是王黼收得。今特将来献上丞相。以为受命混一之兆。再有王黼向趱家私。黄金一百万两。白金二百万两。以为犒赏三军之资。总在辕门。未敢擅入。〔净〕京城破日。这些玉玺金银。怕不是咱家的。谁要你来先献。不过是逃死的奸计。〔小净〕丞相要杀王黼。正如孤豚腐鼠。一刀斧手之事耳。但若丞相留得王黼狗命。待王黼回去。主张宋家事体。凡丞相所须。何不如意。丞相请自三思。〔净背〕到也说得有理。这样人杀他也没用。〔对〕放了挷。玉玺金银。传令收进。〔小净谢起复跪净〕且起来。把城中光景说一遍。〔小净〕 

　　【琐寒窗】汴京城富贵难言。千里春风奏管弦。奈君臣苟且偷乐流年。岂意大兵吊伐。长驱席卷。今日呵。只落得鸟啼花怨。〔合〕堪怜。析骸易子哭声喧。繁华一旦都捐。 
　　〔净〕宫殿不曾动么。〔小净〕 

　　【前腔】蕊珠宫已作飞烟。云篆天书迹邈然。更宣和离黍夜月空悬。奎章阁畔。盛集乌鸢。绛霄宫徧生苔藓。 
　　〔合前净〕艮岳无恙么。〔小净〕 

　　【前腔】艮岳在御宅东偏。别是神仙一洞天。有卿云列岫。龙跃诸轩。奇花异石。海输陆辇。到今来树头巢燕。 
　　〔合前净〕我闻汴京城富贵。欲来看赏元宵。依你说来。这等萧条景象。就打破也是空城。要他何用。〔小净〕要这空城。委实没用。王黼到有一计在此。〔净〕你就说。〔小净〕丞相只顿兵城下。声言攻打。把城中玉帛子女。尽行括取。然后勒要二帝亲赴军前议和。那时挟之而往。则中原之土地。丞相之土地。中原之人民。丞相之人民矣。又何求而不得哉。若只留恋空城。宽假二帝。窃恐勤王兵集。天下事未可知矣。丞相听禀。 

　　【前腔】汴京城王气萧然。万户凄凉尽倒悬。不见门生荆棘突少炊烟。驴游禁掖。狐登宝殿。臻蓬蓬歌声凄怨。丞相。你但声言。增还岁币便师旋。要主人翁亲赴军前。 
　　〔净〕好计好计。元来你是个知趣的人。一向怪差了。太傅。我也有句话对你讲。我大军凡到之处。龆龀不留。你城中也住不稳。你原是祥符人。今番进城。速速把家赀整理。回到家去。待我克城之后。逶迤而南。取你来军前听用。你是有恩与我的。少不得还你个大大官做。〔小净拜谢〕多谢丞相指迷。〔净〕还有一事。闻得你家女妓最多。快选上好的送几百名到军前消遣。〔小净背〕前日正受了谢素秋那婆娘的气。如今把他送来。出这口气。〔对〕有个妓女。名唤做谢素秋。歌舞绝伦。待王黼回去。就送他一班儿到军前听用。王黼就此吿回了。〔净〕请回罢。 

　　箭入昭阳殿。　　　　笳吟细柳营。 
　　内人红袖泣。　　　　王子白衣行。 

　　第八出　脱禁 
　　【月云高】〔旦上〕雾昏尘暗。世事多伤感。鎭日愁云结。彻夜妖星撼。王黼王黼。你把我坐守行监。■〈石叅〉可可忒渔滥。〔内作喊介〕忽听得军声喊。逗落了佳人胆。咳。不要说奴家。就是官家。这时候呵。也踯躅荒郊没掂三。翠辇空山饱瘴岚。 
　　我生之初尙无为。我生之后宋祚衰。狼烟四起兮沸鼓鼙。锋镝成林兮盛旌旗。人民涂炭兮城郭非。孤身沦落兮红颜隳。山可平兮海可竭。妾怨苦兮无穷期。奴家谢素秋。自被王黼囚禁在此。不意金兵压境。京城危在旦夕。咳。一个金瓯无缺的天下。被两三个贼臣弄得至此。王黼连日被金兵押在军前。我欲待竟自回去。一来恐怕他追赶。二来城门紧闭。便要回去。也无计出城。只得且在此等个机会而行。花婆今蚤出去打听消息。待他回来。与他计议。前日赵伯畴约我相会。又是月余。这等乱离。多应会试不成。不知还在京城否。又不知后日得会面否。好愁闷人也。 

　　【前腔】绿愁红惨。薄命多迍轗。我和你会面艰如许。姻缘事如何勘。说将来才貌相堪。生察察因人陷。我被那红颜误。他被那靑衫赚。正是两地相思一样担。百岁良缘百滞淹。 
　　〔老旦上〕灶突已炎上。燕雀犹未知。素娘在那裏。素娘。你还不知。〔旦〕花婆。为甚这等慌张。〔老旦〕 

　　【不是路】虏势难支。故国飘零事已非。你看军声沸。汴京破在须臾矣。〔旦〕官家如何。〔老旦〕道君的。东奔建业多狼狈。结绮临春万户灰。〔旦〕你老爷到军前如何。〔老旦〕老婢到把要紧说话忘了。老爷到彼呵。魂惊悸。军前勒取讴歌妓。闻得首名是你。首名是你。〔旦慌哭介〕 

　　【前腔】听说惊疑。我本是月户云窗娇媚姿。身柔脆。岂堪嫁作豺狼配。泪交颐。今朝宝瑟抛珠袂。明日金鎗卧铁衣。悲笳裏。声声断送朱颜顇。定做异乡寃鬼。异乡寃鬼。 
　　花婆。事已危迫。万望你定一计救我则个。〔老旦〕素娘。老婢一向要对你说些衷肠话。不知你心事。不好说得。老婢原不是王府裏人。向在长安城中卖花为生。莫说王公贵戚。就是三宫六院。也都厮认。为是朝夕送花朵到王府裏来。王丞相好意相留。不好恝然而去。只是每常看他行事。后日必有大祸。因此老婢也无心要住在此。他前日把你囚禁。我那时就有意要放你。未得其便。如今金兵压境。他自己也顾不全。这座冰山。能消几个风吹日炙。你我不就此时脱身。更待何时。此间府中门路。我都识熟。不怕不出。只是出门之后。投到何处去好。〔旦〕回家去何如。〔老旦〕金兵拘刷女妓。你是头儿。若回家去。可不在此待拏。〔旦〕到赵伯畴家去何如。〔老旦〕他是什么人。〔旦〕是山东解元。会试到此。〔老旦〕会试举人。不过一间两间下处。怎藏得你。老婢有个孩儿。现充守新蔡门军士。闻得金兵专打南熏门。新蔡门贼兵却少。我们就此出去。到孩儿家住下。寻个方便。溜出城去。自有脱身之所。事不宜迟。就此去罢。〔老旦同走旦〕 

　　【皁角儿】慨西风横沾泪臆。感东君殷勤周庇。千般恨凭谁诉题。总婵娟误人非细。但只见野棠春玉尘委。原上草靑血化。物是人非。〔合〕凄凉鼓吹寂寞舞衣。从今后旧时堂燕。更傍谁飞。〔老旦〕 

　　【前腔】百年事不胜痛悲。乐游原霎时尘翳。劝娘行不用凄其。红颜命自来憔悴。今日与你脱去此难还好。若还解送金虏。好一似抱琵琶弹马上。奏胡笳穹庐帐。抛掷谁知。 
　　〔合前老旦〕且喜已到新蔡门。此处已是孩儿家裏。〔叫介内答〕不在家。在城上守把。〔老旦〕素娘。天色晚了。城上紧急。出去不得。且待明蚤觑便而行。〔旦〕是如此。 

　　又见秦城换物华。　　　　岂宜重问后庭花。 
　　于今抛掷长街裏。　　　　莫怨东风当自嗟。 

　　第九出　献妓 
　　〔小净便服上〕当年志气粗豪。叱咤山岳动摇。天子视如狎友。宰相则当儿曹。岂意达虏临境。南人日夜号咷。区区亲赍金帛。前去行成讨饶。那斡离不就如阎罗天子。军士们个个是木客山魈。被我逞着口中三寸。等闲免了颈上一刀。谁管他山河破坏。谁管他宫阙焚烧。这叫做慷他人之慨。风自己之骚。我王黼平日气槪。天子不怕。不意见了金丞相。软做一堆。全亏这嘴头子说了几句。他就道我知趣。教我速速回家。后日自有重用。又讨我家歌妓。我正受了谢素秋那婆娘的气。被我就指他的名儿报去。我如今回来。打发他们起身。收拾了家赀。回祥符去。再作道理。从来狡兔营三窟。毕竟饥鹰饱一扬。来到此间。已是本府。只索进去。快唤谢素秋出来。打发他去。掌家的。在那裏。快与我唤谢素秋出来。〔内答〕谢素秋昨晚逃去了。〔小净〕花婆那裏。〔内答〕也去了。〔小净慌介〕罢了。罢了。怎么好。昨日已报过他名。如今逃了。教我那裏追寻。也罢。只就这些妓女中拣个俊俏的。冒做谢素秋解去。只要册子上开他做头便了。打差官那裏。〔丑扮打差官上〕寄语当路人。莫将国事误。可怜中华女。嫁作胡人妇。打差官磕爷头。〔小净〕打差官。我府中有歌妓一百二十名。为头的叫做谢素秋。你可造成花名文册。解送到大金斡离丞相处听用。不可有误。就传上丞相爷。 

　　【玉山颓】名姬全部。特遣助春风燕幕。看他笼玉笋翠袖长垂。步金莲绛裙轻举。是瑶台仙侣。个个向羣玉山头勾取。你说俺爷多多拜上丞相。盼望黄龙府。目烦盱。不能亲到效区区。〔丑应背〕 

　　【前腔】你掠取民间子女。敎歌舞指望朝欢暮娱。谁知把倾国名姝。反做了丧家逋虏。咳。众歌妓众歌妓。你就是衔杯舞马。肯向凝碧池头回顾。〔对净拜〕拜别恩官去。〔小净〕你快去。不要担误了公事。〔丑〕敢趦趄。〔出介〕秦楼此夕梦魂迂。 
　　〔下小净〕打差官已去。且唤掌家出来。收拾回去。掌家的那裏。〔末扮掌家上〕福兮祸所伏。祸兮福所依。试看檐头水。点滴不差移。掌家的磕爷头。〔小净〕掌家的你晓得么。金人声势甚盛。宋室亡形已彰。我昨蒙斡离丞相美意。教我且回家去。等他克了京城。渐至河南。便来召我重用。你如今把家赀尽数把车儿装上。先押出新蔡门去。到陈桥驿相等。我随后就来了。只在驿前相会同行。不可有误。〔末〕门上紧急。倘或盘问如何。〔小净〕说是我的车辆。谁敢拦阻。〔末〕这许多东西。那裏讨得许多车子。况且小的一人。恐怕照顾不及。〔小净〕也罢。就传我令去新蔡门。拨三千守城军士护送你到驿便了。〔末传〕王丞相有令。新蔡门点三千军士听用。〔内应小净〕你此去非通小可。须要小心。 

　　【三学士】他那裏长胜雄兵如虓虎。况累累千乘辎车。〔末〕朝廷待老爷这等恩深。老爷何忍弃之而去。〔小净〕你谩说朝中日近恩还重。我只怕阵上云高势却孤。〔合〕但愿长途无崄岨。平安去返故庐。〔末〕 

　　【前腔】我想你富贵荣华谁与伍。闇然消歇无余。从来高处须防跌。始信康庄卽畏途。 
　　〔合前杂扮军士四名上〕新蔡门守城军士三千名。听候爷发落。〔小净〕军士每。我打发家人回去。着你每护送至陈桥驿。须要小心。违者军法。〔杂应〕 

　　莫遣黄金谩作堆。　　　　五陵松柏使人哀。 
　　奸邪用法元非法。　　　　往事空成半醉来。 

　　第十出　出关 
　　【六么令】〔老旦旦同上〕山河顿改。阵云迷杀气横排。霜寒鼓死哭声哀。冲风起带星来。瘦腰肢战怯难禁害。瘦腰肢战怯难禁害。 
　　〔旦〕花婆。天已明矣。怎么摆布出城便好。〔老旦〕素娘。我家孩儿昨晚被王黼差押家赀到陈桥驿去。门上并无一人相认。我与你只在此等候。看有人出城。寻个计较混去。如今且不要忙。你还坐在裏头。我去外边打听。若有机会。就来报你。〔旦介同〕正是宁为太平犬。莫作乱离人。〔暂下末同车夫军士上〕 

　　【前腔】亲赍金帛。陈桥驿如隔天涯。〔内喊介末众〕杀声四起昼昬霾。怎脱得这狼豺。敎人胆战心惊骇。敎人胆战心惊骇。〔末〕已到新蔡门。唤守门军。快开城门。〔杂叫内应〕什么人大胆叫门。〔末〕王丞相府差出城的。〔内应〕旣是王丞相差来的。讨文引来验。〔末介内应〕开门。〔末军士车夫同〕敎人胆战心惊骇。敎人胆战心惊。骇。〔下小净便服上〕 

　　【前腔】冰山已坏。悔当年作事全乖。今朝行路苦难捱。生恐怕被人猜。咳。老天老天。只求保得微躯在。只求保得微躯在。 
　　自古道无平不陂。无往不复。我王黼受朝廷许多厚恩。到把一个江山送了。如今蒙斡离丞相与我暗约。教我且作归计。改日自有用处。万万家赀。已着掌家的先押出城去了。我如今也趁蚤走罢。只一件。我平日害人最多。见我回家。那班人定来算帐。却怎么好。〔思介〕我有个相知在雍丘县。且到那裏去暂住几时。再作道理。此间已是新蔡门。不免叫门则个。掌门的官儿那裏。〔杂扮守门官上〕朝朝开玉帐。夜夜卧金钲。讥察非常事。监门役岂轻。掌城门指挥磕爷头。〔小净〕我奉密旨出城公干。快开城门。〔杂应〕晓得。〔开介小净作出杂送介〕掌门指挥候送爷。〔小净〕去罢。不消了。〔小净下杂吊〕你看王丞相先将行李打发出城。此去定有跷蹊。朝廷这般待他。一遇有事。就飘然而往。要那臣子何干。我且坐在此看他可转来。〔老旦上叫〕素娘快来。〔旦急上〕 

　　【前腔】担惊担害。整终朝怀着鬼胎。〔见介老旦〕素娘好了。方才王黼丞相出城。我每快快趁此机会哄他出去。〔旦〕倘或盘问如何。〔老旦〕若还盘问我安排。〔见杂介〕快开门。〔杂〕你两个妇人。那裏去的。敢来叫门。〔老旦〕我是丞相府女裙钗。方才丞相前行。我每一时走不上。迟了一步。你盘诘谁来。〔杂〕敢是冒名的。〔老旦〕谁是冒名。你难道不晓得。我花婆到处名偏大。花婆到处名偏大。 
　　〔杂〕元来是丞相府花婆。是眞的了。只是你敢逃走出去的么。〔老旦〕你敢是阻当我么。〔叫〕老爷转来。〔杂骇介〕请稳便。国事悬敌国。权奸狎妇人。〔下老旦〕且喜已出城门。前面都是金军。我每还要脱这虎口。才得性命。〔旦〕呀。你看前边无数达虏来了。且躱在一边。等他去了再走。〔暂下杂扮达兵上〕快赶快赶。方才见许多人推着许多车子过去。说是王黼家的。必然是重货。咱们尽去追赶。追得来时一半解与老爷。一半众人分用。饶他走到焰摩天。脚下腾云须赶上。〔下旦老旦上老旦〕惭媿惭媿。这些羯奴。几乎丧在他手。他只见前面许多车子。舍命赶去。你我不就此时脱身。更待何时。〔旦〕 

　　【忆多娇】走得我气已衰。眼倦开。笳鼓喧鸣声正哀。回首龙城尽草莱。〔合〕只见林薄云埋。林薄云埋。屈曲程途怎捱。〔老旦〕 

　　【前腔】素娘。你云鬓歪。坠玉钗。山路崎岖褪绣鞋。欲觅居停门未开。 
　　〔合前老旦〕天色已晚。前边有个庵院。且去投宿一宵。明日再行。 

　　泪沿红粉湿罗巾。　　　　剑遂惊波玉委尘。 
　　今日乱离俱是梦。　　　　人生莫作妇人身。 

　　第十一出　错认 
　　【凤皇阁】〔生上〕黍离宫殿。今古兴亡阅遍。银屛金屋梦魂边。镜匣长封娇面。怕星移斗转。泪湿胭脂损旧颜。 
　　玉容何处成终诀。立向西风泪流血。昨夜分明梦裏来。醒时隐约寒灯灭。自从谢素秋被王黼拘留之后。小生日日去探问。并无消息。岂意胡虏犯阙。京城危若累卵。上皇东幸。新帝草草卽位。二三奸臣。还在左右。眼见得社稷丘墟。赵氏不血食矣。咳可叹可叹。前日有旨。朝觐官免朝。尽行复职。会试的亦许暂往邻郡逃避。事平再来。钱兄已赴雍丘任去了。他去时曾与小生有约。且到彼暂避。只为谢素秋。未得便往。好歹今日再去寻访一番。若得个下落。也不枉了许多悬想。〔走介〕你看九庙灰飞。万家烟灭。铜驼偏生荆棘。石马埋没蒿莱。别院秋深黄叶坠。寝园春尽碧苔封。好生伤感人也。 

　　【狮子序】陵谷变。朝市迁。痛宫车碾破关山野烟。更深宫寂寞。昼漏空悬。若论废兴的旋转。祗敎人怨野鹿。恨宫莺。妒飞鸢。梦迷春苑。只听得万年枝上。日暮啼鹃。 
　　此间已是王黼府前。怎么没有一人在此。不免问声。〔问〕借问声。王丞相可在府中。〔内应〕不在府。军中去了。〔生〕 

　　【太平歌】只见重门闭。草色连。鸟雀声从花外啭。〔又问〕再借问声。有个教坊妓女谢素秋在府。可曾放出去了。〔内〕不晓得。〔生〕唐环不见沈香远。汉宫难睹昭阳燕。却似广寒宫裏去觅婵娟。会面杳无缘。 
　　此处杳无寻觅。不免再到他家去。〔走介〕 

　　【赏宫花】歌楼在那偏。新愁眼欲穿。此间已是他家。寂无一人。定然不曾回了。客馆轮蹄绝。绣阁网虫沿。昔日酒旗歌板地。今朝谁是抝花仙。 
　　两处都没有个消息。只得且回到下处。明日打点回去则个。〔丑扮差官上〕歌残翡翠帘前月。醉倒巫阳梦裏云。岂料中原窈窕女。穹庐深处结良姻。自家王丞相府差官。押送歌妓到军前去。逶迤行来。已是南熏门了。〔朝内介〕众车夫。好好把车子一溜儿摆着。不要搀前落后。〔内应介生〕前面那官儿说是王丞相差的。不免上前去问声。或且得个信儿。也不可知。〔相见介生〕尊官拜揖。尊官是何衙门。今欲何往。〔丑〕在下是王丞相府打差官。奉俺丞相爷钧旨。着送歌妓到斡离丞相军前去。〔生骇介背〕好古怪。解送歌妓。莫不素秋也在裏头。〔对〕请问尊官。歌妓有多少名数。可有一个谢素秋在内。〔丑〕头名就是他。〔生悲介〕咳。老天。老天。罢了。谢素秋。你今番石沈海底。永无见面之期矣。〔丑〕我且问你。他是相府中的人。你怎么就晓得他的名儿。〔生悲〕 

　　【降黄龙】堪怜。我与他是中表姻联。自幼相从。意投情眷。尊官莫哄小生。眞个有谢素秋没有。〔丑〕为甚哄你。这不是花名册子。你自看。〔生看念〕歌舞妓女一百二十名。第一名谢素秋。〔生悲〕似羸瓶断绠。坠深深井底。再出何年。尊官。后边那些车子都是歌妓在内么。〔丑〕正是。〔生揖〕尊前。望行方便。〔丑〕你要怎么。〔生〕小生欲与谢素秋说一句话。但相容近车儿一面。死也谁怨。〔丑〕你这人莫不风癫的。这是军情事。好当耍的。〔生〕我管什么军情事。〔走近车丑阻〕车夫。快快推车儿出城去。快走起。快走。起。〔推车上走一遭〕相逢不下马。各自奔前程。〔丑同杂下生吊〕纵然有一腔心事。对面难宣。 
　　【大圣乐】素秋。素秋。你似明君远嫁祁连。抱琵琶马上眠。明明在他一辆车中。要说句话也不能。素秋。我与你这等无缘。似黄昏门掩梨花院。人不见。月空悬。他那裏载将愁闷征车上。我这裏拾得凄凉逝水前。此夜更长漏永。怕没个千番肠断。万遍魂牵。 
　　千山万水玉人遥。　　　　铜雀春深锁二乔。 
　　几处吹笳明月夜。　　　　却敎江汉客魂消。 

　　第十二出　投雍 
　　【满庭芳】〔旦上〕帝里繁华。长安人物。妆成宣政风流。绿窗朱户。十里烂银钩。〔老旦上接〕一旦刀兵齐举。旌旗拥百万貔貅。〔合〕长驱入歌台舞榭。风卷落花愁。 
　　〔旦〕一朝鼙鼓揭天来。百二山河当地灰。〔老旦〕驿馆夜惊尘土梦。繁华犹自故乡回。〔旦〕花婆。感得你恩山义海。脱离我虎窟龙潭。如今幸得军声渐远。只是奴家途路生疎。不知还投那条路去好。〔老旦〕素娘。这等乱离世界。惟有全生要紧。若还到冲要去处。恐怕安身不稳。老婢原是雍丘人氏。彼中亲戚甚多。况且僻静。兵燹一时不到。就走这条路何如。〔旦〕但凭花婆指引。〔老旦〕旣如此。请这边投南去。〔旦〕 

　　【倾杯玉芙蓉】抵多少烟花三月下扬州。故国休回首。为甚的别了香闺。辞了瑶台。冷了琵琶。断了箜篌。〔老旦〕怎禁得笳芦塞北千军奏。怕见那烽火城西百尺楼。〔合〕似靑靑柳。飘零在路头。问长条毕竟属谁收。 
　　〔老旦〕素娘。似你这般风流潇洒。如花似玉。向在风尘。知心有几。〔旦〕 

　　【破地锦】笑悠悠。若个是知心友。花婆。门户中道路有甚好处。恩变做雠。但相逢便与两字绸缪。多少鸾凰谁是雎鸠。鬼狐尤错认做亲骨肉。 
　　素娘。每常见你怀着一幅纸。像有诗儿在上。是谁赠的。这般珍重。〔旦〕是济南赵解元赠我的诗。带得在此。花婆请看。此人才是我相知。可惜不曾见面。〔老旦〕可又是作怪。不要作耍老婢。那裏有不见面的相知。〔旦〕花婆。谁作耍你。却有个缘故。那赵解元是山东才子。奴家也教坊有名。故此人人说道。男中赵伯畴。女中谢素秋。天下无双。人间希有。两边思慕。实也多时。他前日到京会试。两番相访。止因公事。未曾见面。这是他赠我的诗。不想値此大难。两边不知下落。又不知后日得见面否。〔老旦〕元来就是赵解元。前日来参见丞相。老婢也认得。果然好人物。果然是素娘对头。人言定然不差。〔旦〕怎么一个模样。就说一说。〔老旦〕 

　　【古轮台】我见他态夷犹。绿袍新染翠云流。双眸烱烱星光溜。是风流领袖。况诗句淸新。包笼着许多机勾。〔旦接〕本是织女牵牛。谁料做参辰卯酉。恨无端羯虏拆鸾俦。〔老旦〕似这般风僝雨僽。到有个天长地久。更才子多情。佳人留意。人间传语。三事岂人由。俱辐辏。管敎百岁咏河洲。 
　　素娘。此间已是雍丘县界上。寻一处僻静人家。过了今夜。明日入城何如。〔旦〕是如此。 

　　【尾】离乡背井多出丑。今夜情魂不住陡。错把雍丘做帝丘。 
　　渔阳烽火照函关。　　　　漂泊西南天地间。 
　　妾梦不离江水上。　　　　人传郞在凤皇山。 

　　第十三出　忆友 
　　【高阳台】〔外上〕太液波翻。瀛洲岛削。乾坤磨蝎重辟。神州腥秽。天河净洗何日。〔贴旦上接〕孤嫠谩恤机中纬。媿塡海无能衔石。〔合〕夫和妇楚囚相对。血泪满襟臆。 
　　〔外〕海门寒日澹无辉。艮岳樊楼尘乱飞。〔贴〕不道帐前胡旋舞。有人行酒着靑衣。〔相见介外〕下官雍丘令钱济之是也。夫人。下官入觐之时。四海偃然无事。到京以后。九庙遽尔陵夷。实宇宙之大变。亦我生之不辰。〔贴〕相公。你虽居下僚。却有民社。闻得胡奴破京而后。便欲乘势南下。恐有奸细。潜入境中。城门盘诘。不可不严。〔外〕夫人之言有理。下官已曾分付各门。固守出入。盘诘去了。〔贴〕请问相公。宋家天下。何以遂至不保。〔外〕 

　　【金井水红花】国是贤奸混。天心兴废移胡马度金微。扰京畿。中原鼎沸痛恨王黼梁师成这一班奸臣呵。致使翠华东幸。踯躅向江湄。空望断汉官仪也啰。〔贴〕山河百二。一朝顿非。轮毂三千。难道寸筹莫出。好一似渔阳鼙鼓。霓裳酿胚。好一似马嵬旌斾。淋铃雨催眼前一瞬。千古兴亡异。 
　　〔外〕夫人。下官有个至友赵伯畴。原是山东解元。在京曾与同寓。约日下到此暂住。以待京城消息。不知两日为甚绝无消耗。时刻放心不下。〔贴〕干戈汹涌。道里阻隔。未必便有他故。相公何必挂怀。〔外〕夫人。下官与赵伯畴呵。 

　　【前腔】有月曾同赏。无秋不共悲。携手又何时。况事参差。带甲满地。〔贴〕只恐登楼作赋。裘敝谩无依。〔外〕听何处鸟嘤嘤也啰。〔贴〕就使裁书锦鲤。抒情陇梅。又恐道路纵横。竟作石城漂溺。〔外〕我这裏西风独倚。残月梦回。他那裏夕阳挥泪。愁云惨飞。神交千里。料想心符契。 
　　〔末扮报事官上〕戍鼓断人行。何时见息兵。可怜异乡客。挈伴徙孤城。自家雍丘县守城官张千户是也。有事欲禀钱爷。奈已退堂。只得击鼓进见。〔内击鼓外〕外边击鼓。夫人且回避。〔贴下外〕击鼓的报甚事来。〔末〕小官奉爷钧命。把守城门。凡有出入。尽行仔细盘诘。不敢容情。今有各处逃避来的。尽说爷台仁政。本县简僻。不远千里。特来投托。男子妇女。约有几千。未奉钧旨。不敢开门放入。〔外〕你与我问明来历。要见何方人氏。作何生理。男子妇女。各造一册。开写花名。呈递过来。另自有处。〔末〕册子小官已造得在此。〔递介收介〕老爷可怜见。这些逃亡百姓呵。 

　　【解三酲】男和女携羣挈队。苦残形半带疮痍。有多少夫妻半路相抛弃。更有兄寻妹父觅儿。城头日暮悲声起。鬼磷终宵夺月辉。望乞垂仁庇。令投生地。免饲狐狸。〔外〕 

　　【前腔】痛戎马四郊多垒。致赤子在在离披。从来保障须仁吏。岂忍见就死沟渠。自惭不是睢阳守。敢坐视苍生立槁时。你与我速拯济。开门延入。不用趦趄。 
　　天色已晚。速传令去。凡一应逃难百姓。尽行放入。却也要小心。恐有奸细。〔末〕得令。一言倾太岳。万姓起重泉。〔下外吊〕且把册子细查一遍。恐有来历不明的。〔看介〕一名王将明。祥符人。好怪。将明是王黼表字。又是祥符。明明是他。到这裏做甚。嗄。是了。他旣已卖国。又将窜身。不斩此贼。何以谢天下。诛之又恐得罪朝廷。如何是好。 

　　【前腔】他是千载狐绥绥九尾。两头虺见者多危。唐家林甫吴伯嚭。倾社稷覆宫闱。当年两观诛难缓。此日羣黎怨不知。好把龙泉砺。看白虹贯日。斗气低垂。 
　　再看妇女册子。一口谢素秋。京城教坊妓。〔笑介〕这谢素秋正是我赵伯畴所喜。也来到此。伯畴若至。却也好了此良缘。 

　　【前腔】他两下情投意旎。奈阻隔会面偏希。岂意缑山已跨靑鸾背。问子晋几时归。若还得遂当时愿。始信良缘会有期。好把赤绳系。只恐无情红叶。逐水东之。 
　　此二事且待日后另自有处。 

　　山河万里竟分支。　　　　莫向中原叹黍离。 
　　往事重观如败局。　　　　水光山色不胜悲。 

　　第十四出　路叙 
　　【喜迁鸾】〔生上〕新丰酒醒。正渔笛横吹。客毡犹冷。鴈塔虚题。鸳衾独抱。空劳梦怯魂惊。故国秋风槭槭。野店寒灯耿耿。凝盼处。雍丘云树。马首遥横。 
　　断丝弃道边。何日缘长松。堕羽别炎洲。不复巢梧桐。昔有卢莫愁。绰约商玲珑。京华多少年。门外嘶靑骢。时多困轗轲。白璧沦泥中。跨马从骄虏。掩袂泣西风。愿如靑冢月。年年照汉宫。小生会试到京。不意遭此乱离。春闱不举。功名一事。甚觉茫茫。就是谢素秋。不过一妓女。要见一面。亦不可得。如今送与金人。竟成隔世之恨。咳。几时红叶传芳信。那得朱衣暗点头。这也不须说起。我想赵氏宗庙。已踰百年。金人一至。势如压卵。王黼兀自献计于斡离不。欲邀二帝亲诣金军挟之以索重贿。国家高官重禄。都养了这样人。天下事可知矣。可叹可叹。前日钱孟博赴任之时。曾约到他治所。一来可以避难。二来去京不远。信息易通。昨日已被我赚出城来。且喜军声渐远。不免取雍丘道上。趱行前去。〔走介〕 

　　【鴈鱼锦】天津桃李春正明。奈天骄一夕传边警。凤辇向毡裘亲系颈。谁知单垒就我愁城。纵千军谁敌得心兵。佳人殢虏庭。空落得赚人的诗句为盟证。若妄想见玉容除是魂梦境。孤零。合受伶俜。便靑衫飒沓。还指望红丝定。空亡守命。一霎儿俏花神变做穷灾眚。恨胡虏笳拍乱鸣。恨奸贼征歌请盟。恨国是渭为泾。三般恨。这百年眷岂望能成。难凭。这漂零异情。他那裏泣靑山。投毳帐。做了他乡鬼。我这裏捱白日。掩鸾帏。博得个痴汉名。堪惊。南北瓜分。怎如那秋鸿春燕飞翰劲。耐可当时。无繇见面。但睹娇姿。今若为情。书斋夜冷。三更梦觉。只索把枕头来整整。似这般虚脾动染相思病。何似人言莫浪称。玉关一去。已成桃梗。心知道无由会面。岂再图欢庆。但谁无志诚。他新诗赠投。言言皆动情。怎不挂肠割肚难丢舍。况孤身远投陷穽。惺惺自惜惺惺。堪笑我胸中徒有三千卷。笔下曾无百万兵。谩悲哽。这孤踪似风中断筝。汉将日征兵。有谁人问及铅椠经生。难歇脚蝇蜗利名。没转头凤鸾形影。途次总闲评。正是江淹彩笔题空恨。宋玉招魂赋不成。 
　　千里靑云未致身。　　　　五千貂锦丧胡尘。 
　　惟应鲍叔偏怜我。　　　　一盏寒灯共故人。 

　　第十五出　诉衷 
　　【生查子】〔外上〕客泪堕淸笳。为国忧偏大。知己远投箚。心事方撑达。 
　　下官钱济之。自从复任以来。且喜境内宁静。戎马无侵。只为赵伯畴未知下落。日日悬念。今早见城门报单。有个济南赵解元。喜之不胜。事冗尙未延接。前日谢素秋来逃难。次日唤来看看。果然好个女子。不枉我伯畴这般致念。才子佳人。实是良偶。两下不期都来。可不是天作之合。我意欲了此一段姻缘。就唤素秋进衙。他有同来一个老妪。名曰花婆。下官令夫人同他两个另住西衙。只有两件事难处。一来谢素秋是妓女。风尘心性。未知肯随穷秀才否。二来赵伯畴心性顚狂。未见时尙且时刻挂念一见之后。定然迷恋。怎肯把功名着紧。今日且教夫人细问素秋一番。若眞个有伯畴的心。那时另自有处。夫人在那裏。〔贴上〕 

　　【前腔】官舍绝喧哗。绣阁熏兰麝。暮霭照窗纱。楼上晚妆罢。 
　　〔相见介外〕夫人。前日教你看谢素秋行动。果是何如。可做得个良家之妇。〔贴〕相公。这妮子到也有些好处。丰姿俊雅。可方洛女湘妃。德性温纯。不减少君德耀。绝无绮罗粉黛之态。岂是寻常庸碌之妻。〔外〕夫人。我对你说。山东赵伯畴是天下才子。谢素秋亦天下美人。所以人言把他两个并说。两人也各相思慕。然未见面。今因避难。都来到此。我意欲与他了此一段姻缘。未知素秋心事若何。又不好亲自问得。你差丫鬟唤他过来。盘问一番。我只在裏头潜听。看他如何回你。〔贴〕奴家知道了。〔外〕才子佳人遇本艰。两边衫袖泪痕斑。〔下贴吊〕悬知玉洞桃千树。不是仙郞不与攀。梅香。西衙请花婆谢素秋讲话。〔内应旦上〕 

　　【前腔】飘泊类杨花。闲杀银筝马。〔老旦上接〕魂梦遶天涯。檐铁惊初打。 
　　素娘。夫人相唤。和你过去相见。〔见介各道磕头贴〕今日衙斋无事。特请你两人过来闲讲。〔旦老旦〕正该陪侍夫人。〔贴〕素秋。你本是风月队裏班头。花柳丛中领袖。今来栖身在此。恐打熬不过这般冷淡。〔旦〕夫人说那裏话。妾虽名在烟花。心同冰蘗。瑶簪翠钿。何如裙布钗荆。蕙质兰襟。宁惹游丝飞絮。但以命遭顚沛。忽値凶徒。肢体苟完。心胆都丧。拘囚永巷。魂飞夜雨穷檐。踯躅荒郊。肠断秋风古道。已分膏涂野草。饲肉于乌鸢。血染沙场。委身于犬豕。讵意命延一线。恩有二天。虽落花无主。蹔尔随风。而贞柏凌冬。不妨傲雪。夫人听禀。 

　　【绣带儿】烟霞性自矜幽雅。风尘厌杀繁华。〔贴〕呀。你是门户中人。怎好厌得繁华。〔旦〕休题起穽子弟勾栏。亦何心卖笑耍琵琶。〔贴〕你小小年纪。就想从良。敢是说差了。〔旦〕非差。锦窝中多少闲惊怕。献风情犹如嚼蜡。〔贴〕你这笙歌队。少甚鸾屛凤榻。怎肯守梅花纸帐淸寡。〔老旦〕 

　　【前腔】休讶。他怎敢向夫人行乱囃。记当日在路次闲话。〔贴〕他途中曾对你说甚来。〔老旦〕他说道怪的是热闹喧哗。喜的是淸净潇洒。他还有句心上话儿对老婢子说哩。〔贴〕怎么样心话。你就说说。〔老旦〕非夸。佳人才子名并亚。凤求凰已心通司马。〔贴〕司马是谁。〔老旦欲说旦摇手介旦〕长途裏无端问答。若对夫人说呵。可不羞杀人空做话靶。〔贴〕 

　　【太师引】这事儿岂由得他人话。好姻缘怎同蜡柤。素秋。这人儿我到也猜得有几分。〔老旦〕夫人那裏就猜得着。〔贴〕他种得广寒仙桂。你栽成阆苑奇葩。〔老旦笑〕夫人到好话。只说一个他。一个你。不说出姓名来。可不道他是何人你是谁。〔贴〕花婆。我对你讲。定然不到差。〔低〕他是靑齐俊少名四达。敢与那人儿有些缘法。〔老旦〕着。夫人猜得着。那人儿就是山东赵解元。想的也是他。要嫁的也是他。〔旦〕你这撮合口胡言乱喳。〔背低〕天那。叹人民非旧知他在何处弹铗。 
　　〔老旦〕素娘心事。果然如此。只是夫人何以知之。〔贴〕赵解元与我相公至友。在京时又与同寓。是以尽知。素秋。你把一向往来踪迹说一遍。〔旦〕 

　　【前腔】那解元风雅连城价。谱鸳鸯无端辏咱。尽道是连珠合璧。却无由尊酒杯茶。〔贴〕这等说来。还不曾会面的。〔老旦〕早是不曾会面。若曾相识。这时候可不想杀了。〔贴〕不曾见面。为甚这等着紧。〔旦〕人之相知。贵相知心。那在见面。相思只为诗一札。这情意岂容干罢。〔老旦〕夫人。解元旣是相公好友。何不移书去敎来下榻。使襄王神女蚤会巫峡。 
　　〔外上〕偶语风前一笑深。月中人许报佳音。着意种花花不发。等闲插柳柳成阴。〔相见介外〕谢素秋。你的言语。我都听见。心事亦已尽知。假若赵伯畴在此。你肯伏侍他么。〔旦〕贱妾愿终身事之。万无他变。〔外〕素秋。我面前着不得假话。后日不要懊悔。 

　　【三换头】你是天生俊娃。自幼在平康逗耍。他是穷酸措大。你怎熬得云寒月寡。花婆过来。〔老旦介外〕生恐怕先眞后假。这其间怎发付那壁厢情欢意洽。〔老旦〕老婢晓得爷的意思。〔对旦〕素娘。这婚姻老爷作主。就是官法了。旣是你有意攀堤柳。休别把春情寄落花。〔旦接〕但愿百岁相依。肯负今朝葛与瓜。〔贴〕 

　　【东瓯令】相公。我听他一番话。意甚嘉。料想他们也非是假。他准备着百年姻眷花烛下。肯再逐杨花嫁。〔旦拜〕若还得遂美生涯。这恩德天来大。 
　　〔外〕夫人。他的志愿如此。可敬可喜。素秋。赵解元向有一诗赠你。今还在否。〔旦〕怎敢忘失。 

　　【秋夜月】我着肉笼拏。外缠裹鲛绡帕。〔出诗介〕泪点重重湮花箚。〔外接看〕果是他的词翰。当年秀色犹堪把。〔旦接〕诗句儿在这答。〔泪介〕知他流落在那答。 
　　〔外〕诗稿你且收好。你要见赵解元也不难。只有句话儿。却要依我。赵解元十分注意你。这亲事不怕不成。则怕旣成之后。便不上紧功名。赵解元昨日已来在此。你如今再不要说是谢素秋。我衙门西侧。有所空闲花园。你明日先到那边住下。随后就送赵解元来。你只说是园主之女。打扮做好人家模样。与他顾盼绸缪。直待他功成名就。方才说出。我自有缘故。你两下再不可泄漏我的言语。若有泄漏。亲事决不得成。〔旦老旦〕谨领老爷严命。〔外〕夫人。你看他 

　　【金莲子】鬓掩霞。粉脂黛绿多娇姹。〔贴〕怕不似好人家女娃。〔老旦〕素娘。便卸下玉鸾钗。一双双飞却鬓边鸦。〔外〕 

　　【尾】乔打扮身儿诈。这些时且装聋做哑。是必莫把这春心漏与他。 
　　网得西施赠别人。　　　　烟霞不似往年春。 
　　常疑好事皆虚事。　　　　秋草春风老此身。 
　　〔外〕素秋。明日可就到园中去。花婆且留在衙裏。另有用处。〔老旦〕待老婢子送了素娘去就来。〔外〕使得。 


　　第十六出　托寄 
　　【步步娇】〔生上〕跋涉长途身劳怯。闷杀孤单客。好事反成嗟。万斛离愁。几时宁帖。酒香风冷月初斜。助人愁窗外迎风铁。 
　　好花携入玉阑干。春色无缘得再看。乐处岂知愁处苦。去时虽易转时难。何年塞上重归马。此夜庭中独舞鸾。旷野荒原成独步。可怜辜负月团团。小生自离京师。来赴钱孟博之约。道路艰阻。辛苦万状。且喜已到雍丘。两日去拜他。只因军事倥偬。尙未得面。今日不免再去。正是行止皆无地。招寻独有君。论文今夜雨。尊酒异时亲。此间已是衙门前了。门上报去。济南赵解元相访。〔外上〕 

　　【前腔】知己天涯多周折。梦断梁间月。惊闻长者车。紫气西关。红尘北阙。一尊牢落暮云心。看雄谭四座惊玉屑。 
　　〔相见介外〕伯畴兄那裏。呀。伯畴兄。想得小弟苦也。且喜别来无恙。〔生〕孟博兄。湖山如故。风景不殊。小弟亦幸安稳。但时移事改。不胜黍离之悲耳。〔外〕伯畴。且把别后京城光景。与吾兄所见所闻。细细说与小弟知道。〔生〕 

　　【忒忒令】汴京城天骄气赊。赵世庙犬羊蹂蹀。〔外〕四方有勤王的么。〔生〕聊城一箭。又谁人能射。〔外〕大内如何。〔生〕痛只痛毁宫墙。〔外〕二帝若何。〔生〕走鸾舆。〔外〕闻得又增了岁币。〔生〕增金币。把天常扫蔑。〔外〕 

　　【沈醉东风】念怀愍靑衣可嗟。使义士赤心徒热。圣上圣上。只为你用奸邪。把忠良弃撇。等闲间使冠裳碎裂。伯畴。二帝为何却幸金军。〔生〕这都是王黼献彼奸计。使金人邀二帝议和。挟之以索重贿。他又暗与金人相约。先自逃归。待克城之后。往彼听用。这等奸贼。不斩之何以谢天下。但不知如今潜躱何处。〔外〕伯畴。你道这贼子在那裏。他正逃在敝治。小弟已着地方拘留住了。只恐得罪朝廷。尙未屠戮。〔生〕咳。孟博。他意似虺蛇。毒似螫蝎。上方剑请为君蚤决。 
　　孟博。这等奸贼。犹豫不斩。兄何儿女情多也。〔外〕足见吾兄义忿。小弟欲俟便耳。方才所言。都是朝廷大事。请问吾兄。如今不想谢素秋了么。在京可曾相会否。所见如何所闻。〔生〕不说起谢素秋犹可。说起不觉令人可伤。〔外骇〕却为何来。〔生悲〕 

　　【园林好】痛娇娥远辞凤阙。逐胡奴轻投虎穴。〔外〕他为甚陷身胡虏。〔生〕说起来又是王黼那贼臣。金人勒要歌妓。他竟把谢素秋解去。这时候呵。走万里金莲一捻裙带怯。玉关雪佩。声断戍楼月。 
　　〔外〕有这等事。这话果眞否。还该再到他家去访问。才知的实。〔生〕 

　　【江儿水】曾向天台路。言寻云母车。〔外〕那时亦何所见。〔生〕只见冷凄凄门掩玱琅掣。静悄悄云散秦笙彻。昏惨惨天际穿窗月。痛煞煞生离死别。谁知道八句新诗。翻做了阳关三叠。 
　　〔外〕谢素秋不在家中。必有下落。那晓得解往金军。〔生〕 

　　【尹令】那时街坊乱说。闪得我意儿痴呆。望得我眼中流血。〔外〕街坊怎么说。〔生〕说可惜娇姿。万里从军徒哽咽。 
　　〔外〕伯畴。你也只听得人言如此。怕不曾亲见。〔生〕怎么不曾见。 

　　【品令】那日呵。荒荒遍寻。却遇在城堞。〔外〕甚么所在。〔生〕在南熏门傍。排遍七香车。〔外〕这些车子什么人在内。却投那裏去的。〔生〕都是歌喉舞袖。前去投胡羯。〔外〕那晓得素秋也在裏头。〔生〕我亲将册看。一一把花名开写。我那素秋呵。他是妓女班头。管领晨风与夜月。 
　　〔外〕旣在车中。曾见一面么。〔生〕 

　　【川拨棹】情凄切。对面间做了胡与越。眼睁睁望断车辙。眼睁睁望断车辙。要相亲只争步儿差迭。麝兰香渐渐灭。环佩声隐隐绝。 
　　〔外笑〕就不曾见面。车儿旁难道话也不曾讲句。〔生〕 

　　【嘉庆子】两边心事千万结。奈对面难亲话怎说。更军卒将车推扯。空望断绣帘遮。凝盼处晚山斜。 
　　〔外〕眞个可惜埋没了。〔生〕 

　　【尾】有缘比对多娇姐。无缘永别何处也。除非是梦裏相逢与你厮搵歇。 
　　小弟吿辞了。〔外〕辞了小弟。往那裏去。〔生〕杀王黼去。〔外笑〕伯畴。又来作耍。你是书生。干得这事。小弟有个武士。等他来时。就好下手。本该留兄在衙。只是房子窄狭。衙西有所空园。极是幽静。兄去暂住。正好读书。薪水之费。小弟送来。〔生〕小弟在衙内也出入不便。如此恰好。 

　　〔生〕乱离无处不伤情。　　　　〔外〕高馆张灯酒复淸。 
　　〔外〕今夜月明酒醒处。　　　　〔生〕此中多恨恨难平。 

　　第十七出　潜窥 
　　【霜天晓角】〔旦上〕双眉暗锁。心事谁知我。旧恨而今较可。新愁去后如何。〔老旦上〕 

　　【前腔】园亭芳草多。不见王孙过。澹月纔临靑琐。轻风暗动红罗。 
　　素娘。好一派月色也。看你香肩半亸金钗卸。寂寂重门锁深夜。素魄初离碧海壖。淸光已透珠帘鏬。〔旦〕徘徊不语倚阑干。参横斗落风露寒。金莲移步嫌苔湿。犹过蔷薇架后看。〔老旦〕素娘恭喜。赵解元姻事。老爷作主。定然成就了。解元已在此半月有余。他卧房就在前边。你曾瞧见他不曾。〔旦〕花婆。虽是老爷主婚。我心上还不要轻与他相见。〔老旦〕好好。素娘。你丢下一包干枣儿。倒教老婢子卖查梨。我今番猜着你了。你则道这姻事虽则老爷十分着紧。还未知赵解元心事如何。故此连日踌躇。不肯轻与厮见。〔旦〕实是如此。〔老旦〕读书人最是无情。怪不得你料量他。只是赵解元恐不是这样人。老婢向日曾见来。 

　　【小桃红】他脸儿旖旎性儿和。料不放情儿薄也。怎肯做靑楼中没查没利谎偻罗。他若见了你娇娥。直敎他蚤忘餐食无多。夜废寝眼难合也。怎做得陆贾隋何。〔旦〕这事还仗花婆做美。〔老旦〕天成就美前程。何须用卖花婆。〔旦〕 

　　【下山虎】则怕他指山卖磨。见雀张罗。满口儿如蜜钵。心同逝波。那其间有始无终。难开怎合。生察察将双头花蕊搓。认我做赔钱货。把疼热夫妻向脑后睃。进退难存坐。惹人笑呵。这的是引得狼来屋裏窝。 
　　〔老旦〕依老婢说起来。赵解元决不是这样人。若还放心不下。今夜月明如昼。我与你亲到他卧房那厢去试探动静何如。〔旦〕这到好。就此同行。〔老旦〕素娘。你看好明月也。 

　　【五般宜】我爱你到黄昏光摇碧萝。我怪你挂靑天冷侵素娥。素娘。你仔细些行走。身上不冷么。则恐怕露湿渍纤罗。则恐怕树影参差搅松髻螺。〔旦接〕则这些曲径嵯峨。一似我遭逢轗轲。但只虑甜话儿落空。虚名儿担误我。 
　　〔老旦〕此间已是他书房。为何门儿闭上。这等月色。蚤已睡了不成。〔看介〕呀。门儿锁着。想是踏月去了。〔旦〕那壁厢有个人影儿。敢是他也。我们且躱在太湖石畔。看他说些甚么。〔虚下生醉上〕好月色也。小生旅馆无聊。为友人招飮而去。不觉大醉。带月而归。咳。有甚心情吃这酒看这月也。此间已是书房。且进去咱。最是分明夜。翻成黯淡愁。玉人在何处。素魄影空留。〔叹介〕 

　　【江头送别】肩儿上担不起相思积痾。口儿裏咽不下玉液金波。何当闷酒尊前过。怪不得到口颜酡。 
　　〔旦老旦虚上听介生〕我那谢素秋呵。今晚怎生着小生睡得去也。 

　　【五韵美】这相思何时可。颤巍巍竹影窗前堕。眼朦胧疑是玉人过。园亭寂莫。怎熬得更长冷落。天那。但得个团圞梦。梦见他。纵然是一霎欢娱。也了却三生证果。 
　　夜已深矣。且安排睡去。正是美人隔秋水。落月在高楼。〔叹介〕素秋那。怎生发付赵汝州也。〔下旦老旦上老旦笑〕素娘。何如。我老婢眼珠子那裏得看差了人。我说赵解元是个有情的。不听见么。 

　　【山麻秸】他恨好事无端蹉。好一似天畔黄姑望断银河。多磨。他一句句怨着孤辰难躱。料不是王魁浪子。尾生魔汉。宋玉佯哥。〔旦〕 

　　【余音】欢来顿觉愁颜破。〔老旦〕这佳期休敎折挫。半世相思管敎一会儿可。 
　　此夜嫦娥应断肠。　　　　故园松月正苍苍。 
　　钿蝉金鴈皆零落。　　　　拟托良媒亦自伤。 

　　第十八出　奸窜 
　　【薄媚衮】〔小净上〕忙奔走。走出汴城。避到雍丘县。谁想途中。谁想途中。遇着羯奴。行李尽皆献。单剩老躯。单剩老躯。人争贱。人修怨。苦怎言。地网天罗。何时脱免。 
　　自古道。君子落得做个君子。小人枉了做个小人。我王黼遭遇道君皇帝。官登极品。宠冠羣僚。只是平日奸佞立心。固宠为计。哄他朝欢暮乐。不理政事。不数年间。把他一座江山。弄得三零四碎。把他一个身子。送得七上八落。那时我王黼有家难奔。有国难逃。多亏斡离丞相相约。破京南下。特来召我。我又不敢回家。一径避在邻县雍丘。谁料李纲那厮死守京城。不容金人南下。闻得斡离丞相渡河而北。我如今想将起来。一个好官被李纲送了。万万家资被金军掳了。此处又渐渐晓得我是王太傅。常常有人来跟寻。住不得了。寻思无计可以逃躱。只除追赶前去。若赶得斡离丞相。不愁没好官做。前日有许多情意在他面上。难道就忘了。但是再没处雇马。咳。自古道欲求生富贵。须下死工夫。就走。死也说不得了。〔走介〕 

　　【秋夜月】舍命前。怕甚程途远。但愿仍前官爵显。从来富贵生于健。走得我气喘。走得我脚软。 
　　【东瓯令】我想人生世。露华鲜。遗臭流芳各万年。虽然羯虏同豺犬。但富贵堪留恋。若还得遂我心田。宁想旧家园。 
　　【刘泼帽】当原作事眞乖舛。没来由把他家国弃捐。〔作跪介〕老天老天。我王黼愿改前非。去仕金邦。若再如此欺君误国。就对天日发一誓愿。若还再把邪谋展。愿折证靑天。世世裏贫和贱。〔内作吶喊赶上去赶上去小净作慌介〕 

　　【金钱花】听得锣鼓声喧。声喧。敎人胆丧魂牵。魂牵。喊声四起。不知是金军来迎我。又不知是雍丘县来追我。吉凶二字总难言。〔拜天介〕只怕前途裏鬼魂缠。脱得去谢苍天。脱得去谢苍天。 
　　〔内作吶喊小净拜天〕但愿苍天保佑。蚤达金军。正是不恋故乡生处好。受恩深处便为家。〔下〕 

　　第十九出　初会 
　　【风入松慢】〔生上〕今宵醉醒倍凄淸。蚤月印窗棂。好天良夜成虚景。靑鸾杳好事难成。翡翠情牵金屋。鸳鸯梦断瑶笙。 
　　独坐伤春不忍眠。信知一刻値千钱。庭中淡淡梨花月。偏透疎棂落枕边。小生昨为友人招飮。踏月而归。意兴萧然。只得闭门独寝。忽听窗外有人行动。依稀说出素娘两字。其余还有许多言语。都不仔细。不知我心中牵挂。以致误听。又不知眞个有人言及我素秋。那时卽欲开门看个明白。争奈醉得软了。动惮不得。只索强睡。为此今日有人约我看月。推却中酒不赴。今夜月色。不减昨宵。我且坐待。看可有人来。务要见个明白。想起昨宵景致。恰也好美。 

　　【桂枝香】月悬明镜。好笑我贪杯酩酊。忽听窗外喁喁。似唤我玉人名姓。我魂飞魄惊。魂飞魄惊。便欲私窥动静。争奈酒魂难省。睡瞢腾。只落得细数三更漏。长吁千百声。 
　　月色一发皎洁了。 

　　【前腔】我想嫦娥孤另。广寒淸冷。似这般圆缺无常。应自悔升沈不定看花阴过墙。花阴过墙。遮遮映映。空敎我潜潜等等。眼睁睁。寂寂黄昏后。萧萧淸夜声。 
　　坐之良久。四下寂无人声。不要做了呆汉。且到庭中步月一回。正是夜阑人不寐。月影在梨花。〔虚下旦上〕 

　　【风入松慢】花梢月影正纵横。爱花坞闲行。潜踪蹑足穿芳径只图个美满前程。岂是河边七夕。欣逢天外三星。 
　　奴家谢素秋。向来深慕赵伯畴。未得见面。昨晚到他书房前去。他正带醉回来。果然是美丈夫。日后前程必远。又听得口中喃喃咄咄。似呼我素秋名字。他未见奴家。如此注想。心事可知矣。就与他结个终身之约。料他不做薄幸的勾当。记得前日钱爷分付。教不要说出眞名姓来。为此奴家打扮做良家模样。房儿中央着花婆看守。独自来到亭上。只说看月。他若来时。便好与他成就此姻也。 

　　【园林好犯】我办着个十分志诚。还仗着繁星证盟。一心要百年欢庆。且来到牡丹亭。把罗衫再整。露湿透绣鞋冰冷。只见寒光窅冥。玉绳蹔停。并不见些儿影形。 
　　呀。那边花枝摇动。似有足声。敢是伯畴来也。我只坐在亭中。看他说些甚么。〔生上〕 

　　【沈醉东风犯】我心不离春风玉屛。望不断柳阴花影。小生独坐不过。来此步月便欲踪迹昨夜说话的。蚤不觉到中庭。呀。什么影动。元来是梧桐覆井。呀。又是什么响。远迢迢犬吠金铃。〔笑介〕好笑好笑。只为昨夜误听素娘两字。害得来眼花耳聋了。还自省。怪不得人称俊子酸丁。 
　　〔旦〕正是伯畴来了。想他还不曾瞧见我。且吟诗一首撩拨他。竹树金声响。梨花玉骨香。兰闺久寂寞。此后恨偏长。〔生作听介骇介〕这是谁人吟诗。诗句又淸新。音韵又响喨。 

　　【月上海棠犯】我侧耳听。此亭岂是蓬山境。这分明是个凤吹鸾笙。〔拂眼介看介〕呀奇怪。亭子上放出百道毫光。现出一尊嫦娥来。只索拜咱。〔拜介〕谁知枉雾驾云軿。仓卒失趋承恭敬。赵汝州是凡夫陋品。俗眼愚眉。不知天仙下降。有失回避。伏望恕罪。〔旦〕我也不是天仙。秀才何须下拜。〔生〕又奇怪。那裏一阵异香飘拂过去。只见异香满庭。麝兰不争。元来是风送着唇脂袭馨。 
　　我且大胆闯入亭子去。饱看一回。〔进介旦喝〕什么人闯入亭来。敢是贼。〔生〕 

　　【好姐姐犯】是贼。我是钻穴蓝桥尾生。警迹人相如薄幸。眞赃是何郞面粉。韩生香气凝。〔旦〕旣不是贼。是什么人。快快说来。〔生〕我是狂粉蝶。浪雏鹦。三春独掌花权柄。三春独掌花权柄。 
　　〔旦〕不许花言巧语。说眞名姓来。〔生〕眞个要眞名姓。小生姓赵。名汝州。济南人。本年解元。年方二十二岁。二月十二花朝生。是天下有名的才子。〔旦〕元来是赵解元。请上前相见。〔见介生背〕远观未的。近觑方明。天下怎么有这样一个女子。 

　　【江儿水犯】一见消魂魄。光芒射眼睛。羊脂玉碾蝤蛴颈。但风流占尽无余剩。添分毫便不相厮称。想起来。就是谢素秋。敢也只好如此。便与我那多情堪并。〔背〕我一心要与叙话片晌。又恐他不肯。反被抢白。咳。若顾羞惭事岂成。便抢白也索承。 
　　请问仙子谁家宅眷。为甚淸夜独坐在此。〔旦〕 

　　【五供养犯】妾是王家子姓。父做黄堂。薤露朝零。〔生〕元来是王太守的小姐。尊公旣亡。家裏还有谁。〔旦〕萱堂当暮景。〔生〕曾适人否。〔旦〕琴瑟未和鸣。〔生〕今夜为甚到此。〔旦〕今夜月明人静。针黹罢闲行遣兴。〔生〕这园就是宅上么。〔旦〕家君多逸致。手创此园亭。〔生〕小生为钱令公送来蹔住。不知是小姐宅上。甚是打搅。〔旦〕鸡黍惭无。深媿居停。 
　　〔生笑〕小生有缘得遇小姐。不知进退。欲屈小姐到书斋一叙。不知肯那借寸步否。书斋也就在前边。〔旦〕奴家久闻解元大名。静夜正好请教。〔生喜介〕就请同行。〔挽旦欲走内喊介〕小姐那裏。老夫人睡觉也。〔旦作慌〕不好了。母亲睡觉。奴家去也。〔生止旦旦不留〕明晚只在书房相等。黄昏左右。奴家一准来也。〔急下生吊〕阿呀。小姐。你眞去了。撇我赵汝州怎生捱过今宵也。天下怎么有这等女子。西施王嫱不过如此。且住。我止见小姐面庞身材。不曾见他脚儿大小。方纔打从这阶基去的。你看你看。沙土上可不印下两个笋尖儿般脚踪。蚤是寻得蚤。若迟了。一阵风吹散。怎见得小姐生的十全也。 

　　【玉交枝犯】想他凌波偏称。罗袜内藏着可憎。行来旖旎身不定。软红鞋血染猩猩。量来虎口三寸争。帮儿四面都周正。怎得他动春情。拨酒酲。恶心烦自在蹬。 
　　罢罢。只得回书房睡这一宵。方才小姐亲口许下明朝。 

　　【川拨棹犯】只得甘心等。又恐到明朝风浪生。可恨老夫人。再稳睡些儿。这好事可不到手也。虽然他嘱付叮咛。虽然他嘱付叮咛。但凄凉今宵四星。敎我拥着孤衾捱长夜。生察察把欢娱作闷萦。 
　　【尾】书生自昔多薄命。旧相思未了新又迎。新旧相思何日得称情。 
　　影伴妖娆舞袖垂　　　　留君不住益凄其。 
　　残窗夜月人何在。　　　　相望长吟有所思。 

　　第二十出　诛奸 
　　【滴溜子】〔末扮张千户带二卒急上〕奸邪的。奸邪的。私逃出关。如虎豹。如虎豹。咆吼下山。我奉旨前来追赶。披星跨玉鞍。踰山蓦涧。要与朝廷。扫除巨奸。 
　　自家张千户。向来把守雍丘城门。前日有个王将明来避难。我也不知是什么人。本县钱爷到晓得他就是奸臣王黼。一向着地方软拘在此。谁想他晓得有些不好的消息。昨晚竟私自逃出城去了。钱爷着我赶上去拏他转来。又付我一口宝剑。不肯回时。就便杀了。找他首级来回报。〔卒〕禀老爷。此间是三岔路口。不知该从那一条路赶。〔末〕南边是那裏。〔卒〕南边下江去。〔末〕他到江南何干。投东是那裏。〔卒〕投东是祥符。他原是祥符人。敢是那裏去了。〔末〕我想他也不敢过江南。也不敢回家。若敢回家。前日不到这裏来了。闻得他曾与金人有约。还指望收用他。一定投那裏去了。我们只投北。望山东一带去便了。〔卒应同唱前要与朝廷句下小净上〕 

　　【前腔】忙奔走。忙奔走。心寒胆寒。行不上。行不上。千山万山。追悔当年乖诞。无端丧国家。落得人离家散。〔内喊小净慌介〕何处旌旗。地覆天翻。 
　　你看你看。许多人追赶上来。一定是追我的。无处逃躱。却怎么好。且不要忙。装个大帽子。只顾走。不要采他。〔末领卒上〕可怜一座冰山。化作半杯雪水。寄语当权贵人。还须回头顾尾。自家张千户。追赶奸臣王黼到此。军士每。你看前面有个人独行。敢就是他。也未可知。你们且住在此。待我独自上前去问他。〔卒应下末喊〕王丞相慢走。〔小净不顾走介末趋上揖介〕王丞相老爷作揖。要到那裏去。〔小净〕我不认得什么王丞相。〔末背〕我也不认得他。不好就下手。且哄他一哄。〔对〕特特赶来。报王老爷喜信。不知他投那条路去了。〔小净〕老哥报什么喜信。可好就对我说说。〔末〕 

　　【红衲袄】那王老爷呵。本是朝行中第一班。殿头官三千辈孰与攀。只为犬羊臊羯中原簒。把虎踞龙蟠京国残。走官家向胡天沙漠间。致公卿落天涯晨星散。两日前京中有书到。我钱大爷说。新天子已卽位在钟山也。垂顾元臣特赐环。 
　　〔小净〕这话儿果是眞的么。〔末〕怎么不眞。为有个消息。钱大爷特着我追请回县。备人夫送往建康去。〔小净〕 

　　【前腔】一霎儿愁颜变喜颜。谁知道风雪中来送炭。已自分披靑蓑做了渔樵汉。岂承望着紫衣重入凤鹓班。过来。我就是王太傅王丞相。旣是你来迎我。轿马头踏。都在那裏。〔末磕头〕元来正是王老爷。不晓得老爷打这条路来。轿马头踏。都等在三岔路口。〔小净〕你是什么人。〔末跪介〕小人是张千户。〔小净笑介〕张千户。你有造化。你有造化。我此去若得再掌朝权呵。准与你个总兵官当折干。钱大爷呵。就升他三级俸也则当家常饭。可恨可恨。〔末〕老爷恨谁。〔小净〕恨只恨李纲苦死守长安也。把我饭碗衣食尽打翻。 
　　〔末背〕你看这奸贼。到恨着李老爷。私通金贼的情眞了。且盘问他一番。〔对〕请问老爷。李纲老爷守住京城。金人不敢南下。极是有功的。何故反恨他。〔小净〕你不晓得。斡离丞相与我最好。他说破京南来。取我去原做丞相。懊恨李纲那老头儿。着甚来由。苦死守住汴京。不容他每南下。可不是把我一个好官送了。如今虽然取去。知道官爵可能称心。李纲李纲。若得一朝权在手。少不得请下你这颗驴头。〔末背〕这贼子私通胡虏。谋害忠良。万死何足惜。钱爷付剑之时。原许便宜行事。只得下了手罢。〔对净〕你看那边迎接的到了。〔小净回首末杀介下〕 

　　【前腔】我凭着那上方剑星斗残。要诛尽人间无义汉。王黼王黼。你急忙忙走得赵官家无昏旦。却又喜孜孜匿迹潜形出玉关。你但晓得人间富贵须当绾。那知天道轮回恰好还。今朝仗剑斩元奸也。要使未死奸邪骨也寒。〔下〕 


　　第二十一出　咏梨 
　　〔生上〕铜龙漏滴已残更。素魄还留映水明。何事嫦娥音信杳。重门深掩不胜情。小生昨宵得遇小姐。眞个温柔旖旎。绝世无双。赵伯畴虚生二十二年。未曾见此香奁中物向来空忆谢素秋。每以不得见面为恨。如今看了这小姐。难道还胜似他。小姐到有可怜之意。恨杀那不做美的老夫人睡觉。瞥然去了。约小生今晚到书房相会。昨晚怎巴得天明。今蚤又怎巴得到夜。且喜已是黄昏时候。月又上了。好把门儿掩上。坐待则个。〔闭门介〕 

　　【黄莺儿】无语靠书窗。乍临风思欲狂。且将盼行云双眼来打当。愁乡醉乡。更长恨长。小姐。小姐。是你俏声儿约定在书斋访。小姐。为甚信茫茫。蚤难道脱空说谎。不与做周方。 
　　待久不来。昨晚不曾睡得。不觉睡魔蚤到。且睡些咱。〔作睡介杂扮差人上〕瑞麟香暖玉芙蓉。画蜡凝晖彻夜红。信道使君情意重。卷帘迟客月明中。小人雍丘县差人。钱爷差请赵相公看月。此间已是寓所。书房门蚤闭。不免低低唤声。赵相公。赵相公。〔生惊醒〕呀。小姐来了。〔急出开门抱杂〕小姐小姐。想得赵汝州苦也。〔杂〕赵相公。小人是本县差人。不是什么小姐。〔生看笑〕偶然睡去。魂梦顚倒。你是谁差来的。这蚤晚来敲我门。〔杂〕小人奉钱爷钧旨。说日间政事多冗。乘此淸夜。请相公看月。〔生〕我身子不快。不耐烦看月。烦你拜上钱爷罢。〔杂〕相公好好儿在这裏。怎么说了看月。就不快起来。小人恐钱爷见责。不敢去回覆。〔生〕没奈何。央及你回了罢。说赵相公身子不快。已睡觉了。你快行动些儿罢么。〔杂〕旣如此。小人只得去了。顿令北海尊虚设。〔下生吊〕还望西厢月倍明。天下最不知趣的是钱孟博。许多时不来请我吃酒。偏拣今日。我那有心情看什么月。方才差人不肯出门。则怕小姐正来。却没躱闪。如今去了。才觉自在。已近二鼓。月已中天。不见一些动静。敢是又成虚话了。不免捱进昨夜亭子边去。打听个眞消息。〔行〕此间有太湖石。且在此等候则个。〔旦持红梨花上〕 

　　【前腔】步月下回廊。露溶溶湿绣裳。想荆王已先到阳台上。你看这花枝呵经几多风狂雨狂。惹得个蜂忙蝶忙。怎能勾东君爱护金铃障。呀。前边太湖石畔。遮遮掩掩。似有人行动。我且低低唤一声。前边不是赵解元么。〔生惊介低应〕赵汝州在此。小姐你来了。果是有心人也。我望东墙。魂飞魄荡。只听得小语唤檀郞。 
　　小姐那借一步。前边就是小生的卧房。〔旦〕奴家正欲相访。〔生〕小姐。路上苔滑难走。小生扶一扶何如。〔挽行介同〕 

　　【水红花】苍苔立遍意彷徨。月昏黄。角门声响。金铃小犬吠声长。石阑旁怕有行人来往。俏俏潜踪蹑迹。嫌杀月儿光。且喜到书房也啰。 
　　〔生〕此间已是小生书房。就请小姐进去。〔入介生跪〕小姐今日下临。就如上元之降封涉。麻姑之过方平。兰香之嫁张硕。彩鸾之遇文萧。只是赵汝州有何德能。消受得起。〔旦〕解元天下奇才。妾在闺中。闻名已久。今宵之遇。岂偶然也。〔生〕小姐手中所持是何花。〔旦〕是一枝红梨花。元是异种。奴家生平最喜欢他。开时时刻不教放手。今日携来。欲博解元题咏耳。〔生〕借来一看。果是异种。但闻梨花白雪香。红的委实未见。小生胡诌一绝。小姐休笑。换却冰肌玉骨胎。丹心吐出异香来。武陵溪畔人休说。只恐夭桃不敢开。〔旦〕好高才也。奴家也要请教。本分天然白雪香。谁知今日换浓妆。秋千院落溶溶月。羞覩红脂睡海棠。〔生拍手〕海棠怎比得他。奇才奇才。椒花柳叶。俱在下风。小姐在上。名花在侧。赵汝州何人。有此福量。知是梦裏睡裏。你看这花枝呵。 

　　【莺花早】一似睡起未欣妆。浴温泉丰度狂。名花倾国何相让。谁承望。幽斋寂寞春偏酿。态郞当。〔旦〕意难忘。刚笑何郞曾傅粉。绝怜荀令爱熏香。〔生〕偏称沈香亭畔。昭阳殿旁。须把绛绡朝护。锦障夜藏。流莺那许轻相向。 
　　〔生〕小姐。夜深了。〔旦〕且再坐坐。你把甁儿装着这花。就灯下再看一回。〔生介旦〕解元。权把他做个花烛何如。 

　　【猫儿坠】你看花簪瓶底。银烛吐辉光。花烛争辉夜未央。但愿得烛明花艳永无妨。〔生〕又愿得花烛双双照画堂。烛照花芳。地久天长。〔同〕 

　　【尾】今宵始觉情欢畅。生恐怕亡赖鸡声报晓忙。把我无限恩情叫断肠。 
　　〔旦〕解元。你把这花儿供养着。添些新水。奴家时常要看的〔生〕敢不小心。夜深矣。睡去罢。 

　　花潭竹树傍幽蹊。　　　　歌舞留人月易低。 
　　惊起芙蓉新睡足。　　　　倚风情态被春迷。 

　　第二十二出　逼试 
　　【番卜算】〔外上〕仗剑斩奸谀。朝宁方淸楚。羽书又喜报平胡。夙愤今朝吐。 
　　时时抱国忧。白发朝来陡。寥阔故人情。何时一尊酒。下官钱济之。向因金酋入寇。日夜忧煎。且喜近日边报稍宁。斡离不撤围而去。这都是李少傅居守之功。虽是二帝北狩于朔漠。幸得康王卽位于金陵。臣民有主。社稷可复。奸臣王黼。昨已遣人诛之于境上。心下稍快。只是连日无暇。不曾与赵伯畴叙阔。前晚月下。邀他一坐。不知为甚托病不来。我想谢素秋在彼。必定为他不肯赴飮。听得新天子卽位。要开选场。昨日差人去催他赴试。再三不肯。却怎么好。今蚤又遣人去了。未见回报。且待花婆来时。问个端的。再作道理。〔老旦上〕 

　　【前腔】鱼水意相孚。寸步相回顾。梦魂儿不想到皇都。迷却靑云路。 
　　老婢花婆。向同素娘在西园居住。今早钱爷着人来唤。须索进见。〔见〕老爷。花婆磕头。〔外〕起来。我问你。赵解元与谢素秋恰是怎么。〔老旦〕老爷。不要说起。果是才子佳人。果是一对夫妻。如今两下如胶似漆。一步儿不肯相离哩。〔外〕前晚请他吃酒。为甚不来。〔老旦〕他那有心肠吃老爷的酒。〔外〕两日差人催他应试。为甚不去。〔老旦〕也那有心肠去会试。〔外〕那谢素秋不曾说出眞名姓来么。〔老旦〕也不敢说。赵解元一些也不知。〔外〕这才是。花婆。 

　　【醉扶归】他被丽情迷入桃源路。壮心忘却杏园图。鹏程万里兴偏孤。干费了灯下十年苦。蚤难道黄莺儿不弱玉蟾蜍。可不道书中有女颜如玉。〔老旦〕 

　　【前腔】老爷。他两个呵。一个是为云为雨巫娥女。一个是多愁多病马相如。一个懒向纱窗绣罗襦。一个无心对月浮绿醑。则待要夜去明来永欢娱。谁曾想天衢云路轻飞翥。 
　　〔杂扮差人上〕桥有销魂处。杯多滴泪斟。浮云游子意。落日故人情。小人奉钱爷差。请赵相公赴试。特来回覆。呀。老爷在后堂。不免竟入。〔老旦虚下杂见磕头介〕蒙爷差。请赵相公赴试。赵相公再三不肯去。〔外〕他如何说。〔杂〕赵相公起初说信息恐还未的。试期尙蚤。后来一发见怪老爷起来。〔外〕为何怪我。〔杂〕说在此打搅老爷。甚是不安。也要回家去。〔外〕你自回避。〔杂应下外〕花婆那裏。〔老旦上〕赵相公如何。〔外〕他只是不肯去。京中限期甚迫。只在半月内取齐。此去建康。尙有千余里。必定明后日便起身。才不误事。〔老旦〕老婢虽不曾见赵解元。却听得素娘闲讲。那解元正好不肯去会试哩。 

　　【皁罗袍】他把名利轻于粪土。正偎红倚翠。岂肯向衰草荒途。他说花丛莺燕恰相呼。榜中龙虎何心赴。〔合〕可惜他才高七步。赋埓两都。锦心绣腹。隐豹凤雏。却为柳营花阵都担误。 
　　【前腔】喜得文场初举。奈限期甚迫。途路盘纡。禹门三月浪应虚。阳台十二云翻阻。 
　　〔合前外〕花婆。你对他说。这是园主之女。岂可久恋。倘或钱爷知道。岂不乏趣。就是别处漏泄。连钱爷分上也不好看。〔老旦笑〕他两个油锅儿般热得紧。老爷这等不着紧的说话。一年也还不起身。老婢到有一计在此。老爷只备下鞍马盘缠。老婢逞着这嘴头子。管教他卽日上路。〔外〕你如何说得他心转。〔老旦〕老婢自有发付他。今日且不要说。〔外〕如此却好。你就去。等你来回话。 

　　诏书前日下丹霄。　　　　京兆田郞蚤见招。 
　　明日放参东阁去。　　　　春风催马洛阳桥。 

　　第二十三出　再错 
　　〔生上〕茜裙紫袖映猩红。飞絮轻扬花信风。好景更兼逢窈窕。千金一刻语非空。小生自遇王小姐之后。不觉神魂飘荡。废寝忘餐。天下怎么有这等样美人。便觉功名富贵尽皆轻了。好笑钱孟博只管来催我去会试。虽则是他好意。他那知我心上事。就把一个状元撇在街上。小生谁耐烦别了那人。远远去拾回来。昨日被我发作了几句。想必今后不差人来了。就再来。我也只是不去。且慢慢再住几时。只一件。小姐虽则绸缪缱绻。但是夜来明去。怎得寻个计较。日间相聚便好。待他今晚来时。把这话对他商议。昨日有客来访。今日要去答拜。不免趁蚤去了就回。〔关门〕掩却白云关。言寻靑眼客。〔下老旦提篮上〕老婢花婆是也。领钱爷命。去说赵解元赴京会试。提着这篮儿。西园采花去走一遭也。 

　　【北点绛唇】只为着年老甘贫。满街厮趁提着个匾篮儿。为营运。且度朝昏。将花朵儿作资本。 
　　【北混江龙】入的园来。好花卉也。你看那洛阳丰韵。三春红紫斗精神。白的白碧桃初绽。红的红仙杏芳芬。娇滴滴海棠开喷。香馥馥含笑氤氲。呀。什么人扯住我。〔笑〕元来是牡丹枝挂住了团花袄。蔷薇刺抓扎起石榴裙。〔拂袖〕为甚的蝶翻了两翅粉。蜂惹的满头纷。非关是金谷园中千朵艳。端只为卖花人头上一枝春。把蜂蝶来勾引。 
　　呀。远远的赵解元来了也。咱只顾采花。看他问咱不问咱。〔生上〕可怜妖艳正当时。刚被狂风一夜吹。今日流莺来旧处。百般言语怨空枝。小生方才拜友而归。已到寓所。呀。什么人在那裏采花。我且上前去问一声。兀那老婆子为甚采俺家的花朵。〔老旦作惊〕 

　　【北油葫芦】蓦听得唤一声婆子把咱嗔。引三魂。吓的我兢兢战战。可也没逃奔。那哥哥咬定牙将人狠。我这裏忙伸手将花蓝搵。我又不是园主家掌花人。又没有斗大花门印。为甚么平白地将他花枝来损。只得上前去吿个不是咱。〔见介〕哥。老婢子万福。〔生回揖老旦〕折了花枝。是老婢子不是了。望乞恕咱。别的休说。则可看我贫老又单身。 
　　〔生笑〕这也罢了。〔老旦〕 

　　【北天下乐】则见他叉手忙将礼数论。回也波嗔喜津津。〔生〕婆子。我看你年纪老了。采这许多花何用。难道自己戴。〔老旦〕老婢插戴。没福插戴他。止因为老年人没计度饔餐。采将来卖几文。卖得来换米薪。常言道人怕老来贫。 
　　〔生〕元来你卖花为活。这也罢了。你只倾出来。我逐一看看。或且有用得的。就问你买几枝儿。〔老旦做倾取一枝递生生〕这是竹叶儿。插又插不的。戴又戴不的。要他则甚。〔老旦〕要他打底。哥。不争你提起竹叶来。 

　　【北那咤令】想当初李白的开尊。虚疑是故人。王猷的造门。不须问主人。我爱他绝尘。报平安好信。哥。这竹有许多好处。摇风月。梢拂云。傲冰霜。无淄磷。你不见么。湘江上二女泪斑痕。 
　　〔生〕再取一种来看。〔老旦介生〕这是桃花。没甚希罕。要他何用。〔老旦〕 

　　【北鹊踏枝】这桃花从蓬岛分。休则向玄都问。谁知道前度刘郞。再来时面貌堪嚬。不争的把渔郞勾引。惹得人急穰穰争去问迷津。 
　　〔生〕再取一种来看。〔老旦介生〕这是海棠花。也没有甚希罕。〔老旦〕 

　　【北胜葫芦】杜鹃啼血感离人。妆点上阳春。娇似红脂嫩腻粉。这花夜间看最好。倚东风睡足。高烧银烛。烂熳月黄昏。 
　　〔生〕再取一种来看。〔老旦〕止有柳枝儿了。〔生〕这一发没用。〔老旦〕偏有杨柳最可恨。 

　　【幺】他在渭城客舍斗淸新。惯会送行人。蚤已是章台今日长条尽。则看他迎风袭袭。笼烟袅袅。肠断灞桥滨。 
　　〔生〕你篮儿裏还有别种么。〔老旦〕你不见这篮都空空的。再没有了。〔生〕元来则这几种。并没奇异。値得几文钱。〔老旦〕这园中也则有这几种。〔生〕难道则有这几种。我到有一种异花在那裏。可怜你又老又贫。送与你去多卖几文钱何如。〔老旦〕哥。生受你。借来看看。〔生〕我好好供在书房内。待我取出来。〔取花介〕这不是。你可认得这种花叫甚名儿。〔老旦取看作惊介〕呀。有鬼也。有鬼也。〔生〕婆子。靑天白日。说有什么鬼。你见这花。却怎生惊骇起来。〔老旦〕苦。哥却不知。这不是人间的花。这是鬼花。〔生〕胡说。鬼那裏有花。要你说个明。〔老旦〕误了老婢子卖花也。明日来和你说。〔生〕婆子休去。你且说一个明。〔老旦〕我说来。你休害怕。〔生〕我不怕。〔老旦〕哥。这花园是谁家。〔生〕是王太守家的花园。〔老旦〕可知道。你晓得盖造花园的缘故么。〔生〕不知。〔老旦〕王太守有个女儿。性爱看花。故此盖这所花园。到得春间万花开绽。那小姐日日坐在亭子上看花。不意墙外有一秀才。闯入园中。与小姐四目相觑。两情卷恋。只没处下手。那小姐终朝思想。害相思病死了。王太守与夫人舍不得他远离。就埋在亭子后边。那一灵不散。他冢墩上就长出一棵树来。开的是红梨花。那小姐每遇花开时。风淸月朗之夜。常常现形。坐在亭子裏。只要缠扰年纪小的秀才。〔生怕介老旦哭叫可怜生〕婆子。却为何哭起来。〔老旦〕老婢有个孩儿。也是秀才。为那城中热闹。借此花园看书。看书困倦。只见月明如昼。捱到亭子边去散步。不意亭子裏起阵怪风。现出一个如花似玉的小娘子。与我孩儿四目相窥。两情卷恋。当夜就要到孩儿书房中。只见亭子后边大叫。说老夫人睡醒了。那小姐仓忙而去。说明晚又来。到得明晚。果然又到孩儿书房中来。手中携一枝红梨花。那时孩儿年纪小。春心荡漾。与他那话儿了。从此以后。夜来明去。勾不上一月。把我孩儿送死了。咳。可怜。可怜。如今止存得一个老身好苦也。〔又哭介生作怕介〕婆子。你可曾见怎么一个模样。〔老旦〕老身那裏得见。止听得孩儿临死时说。 

　　【寄生草】他梳妆巧。打扮新。藕丝裳爱把纤红衬。眉弯新月微微晕。樱桃小口时时哂。靑螺小髻挽乌云。千般淹润都装尽。 
　　〔生〕这一会儿不由的害怕。〔老旦〕呸呸。有鬼也。有鬼也。哥。你看怪风来了也。 

　　【幺】足律律旋风刮。黄登登几缕尘。咳。王小姐。王小姐。你把我孩儿缠死眞堪悯。你送得我老年孤独无投奔。你今朝又待将咱近。〔做折桃枝介生〕这是桃枝。要他何用。〔老旦〕哥。我那裏去寻法师仗剑颂天蓬。先打恁娘五十生桃棍。 
　　〔生〕婆子。你不说。我那裏知道。兀的不諕杀我也。〔老旦〕这裏不是久站之所。我去也。〔生扯住〕没奈何。你再伴我一会儿。〔老旦〕哥。你莫不也着他手了。说与我听。〔生〕我死也。我死也。说不出。说不出。〔老旦〕咳。小姐。小姐。 

　　【赚煞尾】我与你生前本无雠。今日个赚得无人问。你何不把阴灵忖忖。但只顾将平人来害损。你便是追人命脑凶神。女吊客母丧门。天魔祟扑子弟。野狐涎打郞君。则恐罪业深地狱近。下阿鼻绝人身。〔哭介〕我那儿呵。可怜你三载幽魂。何处沈沦。咳。且喜波得这位哥。可蚤有替代。你生天路儿稳。〔下〕 

　　第二十四出　赴试 
　　〔生吊场追叫〕婆子转来。阿呀。他去了。这会儿一发害怕。我那裏知这小姐到是个鬼。如今怎么好。也罢。建业开科。钱孟博几次来催。止为着那些头脑不肯去。如今只得去了。〔思〕琴剑书箱。都在这书房裏。怎么敢再进去取。罢。撇下罢了。就今日快去别了孟博。就与他借些盘缠。快快上路去罢。〔走介〕此间已是雍丘县前。门儿闭着。敢是孟博不在衙。〔叫〕门上有人么。〔杂扮差人持物上〕呀。元来是赵相公。老爷不在衙。〔生〕那裏去了。〔杂〕下乡劝农去了。正好不得回来哩。相公可有什么要紧说话。〔生〕我来别老爷去会试。怎得他回来。〔杂〕相公几时去。〔生〕今日就起身去了。〔杂〕老爷出衙之时。曾分付小人。若赵相公起身会试。把这礼物送上。就着小人跟随前去。这是老爷礼帖。〔生看帖介〕路资二十两。春衣二袭。外又轿一乘。马一匹。呀。孟博。你这等周全我也。〔杂〕老爷着小人拜上相公。 

　　【驻马听】诏选奇才。建业新都文苑开。请相公疾忙前去。脱却泥途。蚤上金台。绿衣袭袭称身裁。朱提铄铄生光彩。〔合〕行李安排。长途稳便。何须布摆。〔生〕 

　　【前腔】沦落天涯。知己难逢伯乐偕。感得你市中一顾。价倍三千。怎竭驽骀。〔背〕想起那花园鬼祟。好不怕人也。〔低唱〕连宵搂抱鬼裙钗。险些儿性命因他害。公差。只是不曾面辞得老爷。怎么好。欲待回来。只恐怕选期迫促。一时不迨。 
　　〔杂〕老爷原说不消等别了。就请相公上路趱行罢。〔生〕旣如此。卽便起程罢。 

　　别酒纔斟先泪流。　　　　飘零合负一春愁。 
　　浮云聚散原无定。　　　　今夜相思月满楼。 

　　第二十五出　忆主 
　　【普贤歌】〔丑扮平头上〕平生学得会烧汤。打水挑柴日夜忙。谁知起祸殃。国破又家亡。单剩得区区没倚仗。 
　　小人是谢家一个平头。从幼跟随素娘。喜得我素娘做了上厅行首。往来的都是大来头。我小人跟随了一日。极少也近他一两赏钱。谁知恼了王黼那直娘的。拏回去监在家裏。刚刚遇了达子来打城。那直娘的竟把我素娘送与他去了。撇得我一身不■〈兀监〉不■〈兀介〉。那达子也狠得紧。把皇帝太子宫妃采女尽兴虏去了。又把汴京城裏人十停杀了九停。那时节我没奈何。只得将素娘存下那些东西。拏几件细软。逃出城来。遇着一个江东巨商。卖货回去。元是素娘识认的。小人将许多苦楚吿诉他。他可怜见我。带我到建康来。不料新皇帝也到这裏来建都。两日出去打听素娘消息。有认得的说道不曾跟达子去。一向在雍丘县。我一闻这信。便要到那边去寻访。闻得目下开科会试。少不得雍丘县也有举人相公们来。且打听一个眞消息。去也不迟。我想素娘其实生得好。其实大有名。 

　　【玉胞肚】如花模样。门儿外轮蹄日忙。谭笑处尽是鸿儒。典香醪惯解鹔鹴。是春风一曲杜韦娘云雨巫山枉断肠。 
　　闻得向在雍丘。这信不知眞否。 

　　【前腔】你一身鞅掌。走南北山长水长。纵今是未到胡庭。这些时栖止谁旁。月寒山色共苍苍。却忆幷州是故乡。 
　　高髻云鬟宫样妆。　　　　一枝浓艳露凝香。 
　　宁知草动风尘起。　　　　坠叶翻红各自伤。 

　　第二十六出　闺虑 
　　【祝英台近】〔旦上〕怨落花。愁芳草。游子天涯裏。〔贴上〕底事佳人。闷把阑干倚。〔老旦上〕也只为柳絮黏天。花茵藉地。〔合〕春归去音书谁寄。 
　　〔玉楼春〕〔旦〕绿杨芳草长亭路。年少抛人容易去。〔贴〕楼头残梦五更钟。花底离愁三月雨。〔老旦〕无情不似多情苦。一寸还成千万缕。〔合〕天涯地角有穷时。只有相思无尽处。〔旦老旦〕夫人磕头。〔贴扶起〕素娘。老爷因赵解元赴选。恐怕西园淸冷。教奴家请你进来。西衙同住。专待解元喜信。老爷又与你除了乐籍名字。造成一宗从良文卷。解元得意回来。就与你完成好事。今后你我只是姊妹相称。快不要行这个礼。〔旦〕多谢夫人。只是解元才得聚首。匆匆又别。行时又不曾聚话片言。花婆。不知怎么样就去了。可曾有甚言语。〔拂泪介老旦〕老婢见他儿女情多。风云气少。故此把鬼魅事激将他去。并没一些言语。〔旦〕 

　　【祝英台】咳。花婆。他是读书人心胆怯。何是恐幽微。〔老旦〕素娘。偏有读书人最胆大。解元这些时。好在洛阳看花了。〔旦〕纵使春满洛阳。待彼来攀。我则怕病染忧疑。〔老旦〕秀才豪气三千丈。那见就疑心出病来。〔旦〕休迷。他为甚的疾速登程。把琴剑书箱抛弃。我那解元呵。这些时你在何处飘零无倚。〔老旦〕 

　　【前腔】听启。他恋着翠围屛锦步障。忘却绿袍喜。因此老婢子呵将鬼语激行。提醒痴迷。不过是权宜之计。素娘。你休埋怨着我。到底。领春风十二天街。一日看花无比。那时节呵。方显得女苏张三寸功奇。〔贴〕 

　　【前腔】闻得。新天子下诏征贤。六月正堪飞。那时我与相公商议呵。此去建业。千里委蛇。只恐误却程期。〔老旦〕夫人。赵解元此去。插宫花。飮御酒。素娘岂不愿。他不为这上头烦恼。须知。他虑的是看遍奇葩。又别恋长安佳俪。悔临时未得叮咛嘱记。〔旦〕 

　　【前腔】憔悴。羞杀我镜裏孤鸾。谁与画双眉。〔贴〕素娘。你愁烦他则甚。〔旦〕我有千般闷怀。万种思惟。〔老旦笑〕方才分手。却又蚤万种思惟了。〔旦〕端不为凤拆鸾离。〔贴〕旣如此。为着什么。〔旦〕怕归时。认我做狐魅妖魑。怎再肯相偎相倚。可不是赚人高处掇却楼梯。 
　　〔老旦〕素娘。你再也休虑。赵解元不是这样人。 

　　红妆满面泪阑干。　　　　几许幽情欲话难。 
　　乍雨乍晴花自落。　　　　东风吹恨满春山。 

　　第二十七出　发迹 
　　【懒画眉】〔生冠带上〕金鸾罢试日犹悬。乍着银袍色正鲜。相将白日上靑天。今朝了却灯窗愿。糠粃谁知反在前。 
　　神鱼一跃到龙门。喜见天开五色云。金勒恰宜芳草路。玉鞭偏袅杏园春。赵汝州向来会试。忝中甲科。蒙圣恩擢为状元。方才游街回来。 

　　【前腔】只见马蹄踏遍杏花天。袍色晴拖杨柳烟。拥来飞盖称风喧。瑶尊玉■〈角戋〉琼浆滟。醉倒蓬莱阆苑仙。 
　　下官得有今日。一来亏钱孟博怂恿。二来也亏那婆子提醒我。那知西园有鬼。那小姐不是人。说着也还觉毛骨耸然。好笑今早去赴宴。有好几位同年。都说谢素秋不曾往金军去。则在雍丘住。正不知下官打从雍丘来。并无影响这话那裏说起。日下正要打发公差去报钱孟博。教他跟寻一个明白。只可恨素秋赠我一诗。被那小姐取去。倘或相见问起。怎生答应他。正是锦字茫无定。同心结不开。〔杂扮公差上〕捧檄下丹宸。迢遥去问津。骅骝开要路。雕鹗拥风尘。自家雍丘县差人是也。有事报知状元。不免径人。〔见〕禀爷。小人到中书省去。适见除书。老爷荣授开封府佥判。〔生笑〕可喜可喜。〔杂〕状元是玉堂贵客。选了外职。为何喜欢。〔生〕你那裏知道。我不喜得开封。喜得与你钱爷相聚。公差。我在此辞朝领凭。还有许多时担阁。你先回去。报你钱爷知道。〔杂〕小人来时。老爷元分付得了喜信。速速回来。小人见下处乏人。连日不敢说。〔生〕旣如此。你去取文房四宝来。〔杂介生写介〕 

　　【刮鼓令】汝州拜拜宣。念暌违各一天。幸喜得名先羣彦。副吾兄属望专。又幸蚤除铨。相望咫尺河阳花县。〔笑介〕我若教他访问素秋。只怕又被孟博笑哂。〔又笑〕若果然访得眞消息。便笑我由他。〔又写介〕闻得素秋相倚在君边。望君物色幸垂怜。 
　　书已写完。公差。你今日就去。多多拜上钱爷。等此处诸事稍完。连夜赶来。先到爷县裏会过。然后赴任。〔杂应〕领却玉堂话。忙投花县来。〔下丑扮平头上〕神龙不在沼。威凤岂卑栖。小人是谢家平头。昨日长安街上发榜。我也捱去看看。好笑。只见第一名就是我的旧相知。你道是谁。却是济南赵解元相公。我想他当原思慕我家姐姐。巴不得一时见面。连我们都有许多好处。他如今中了状元。我意思要去见见。只恐怕他不比向年了。也罢。放着大胆闯去。〔看介〕呀。为何独自坐着。趁他闲时正好。〔进介磕头生〕你是谁。呀。是谢家平头。为何在此。正要问个消息。你姐姐在那裏。〔丑〕 

　　【前腔】承尊问泪涟。痛秋娘沈九渊。闻说道远从金虏。又听得在雍丘幸瓦全。〔生〕你为何不去访问个的信。〔丑〕我欲去苦难前。身边并无靑蚨黄匾。〔生〕也有个信息来么。〔丑〕云山迢递信音悭。〔生〕也曾寻个雍丘人问问么。〔丑〕无人识熟向谁言。 
　　〔生〕你到来得恰好。我寓中乏人。你且在此答应几时。只是平头名字。有人认得。改你叫赵平罢。我已除授开封府。目下就去到任。你就与我打站。打雍丘经过时。访个眞消息与我。〔丑〕晓得。〔生〕红笺徒有千行字。赤鲤难逢谁寄将。〔下丑吊场笑〕凡人不可貌相。海水不可斗量。我平头昨日还是小娘身边烧汤的龟子。今日做了状元家裏打站的鼻头。别人使尽银子。难得进宅。偏我三言两语。便得收留。又不识三文两字。也谁知冬夏春秋。我仔细思量。那世修来的福分。何处讨来的风流。命裏有时定有。人生何必强求。〔又笑〕 

　　【前腔】平头最有缘。恰相逢赵状元。幸喜得一朝收用。似癞黑麻飞上天。好一个大叔。只是没有好衣帽装扮。衣帽要新鲜。怎得好银一两买疋屯绢。做其一领道袍穿。好模好样向人前。 
　　长官做了大叔。　　　　好似麞儿变鹿。 
　　若还主人失势。　　　　须把头来再缩。 

　　第二十八出　得书 
　　【女冠子】〔外上〕相知昔日向神州。应醉在曲江头。鱼书未到空回首。喜昨夜灯花开楙。 
　　渭北春天树。江东日暮云。何时一尊酒。重与细论文。自从赵伯畴会试去后。心上甚是放不下。这时候想已开榜。为甚差人还不见回。若论伯畴的才学。果然天下无双。只为他迷恋花酒。无志功名。故令花婆激令前去。此行定然不虚所望。 

　　【柰子花】论才名新发吴钩。便晁董堪与为俦。今来棘闱。定然入彀。为甚的捷音迤逗。倚楼。敎人目断江流。〔杂扮差上〕 

　　【前腔】奉公差奔走如流。遡长江千里悠修。昨朝建业。今日雍丘。报佳音定开笑口。〔看〕呀。老爷独坐后堂。不免进见。〔磕头介〕叩首。望公相垂情听剖。 
　　〔外〕你回来了。赵解元消息何如。〔杂〕 

　　【前腔】赵解元金榜欣收。〔外〕中了进士。殿试在第几名。〔杂〕对丹墀独占鳌头。〔外〕伯畴中了状元。可喜。你曾见他游街么。〔杂〕马蹄蹀躞。春风领袖。〔外〕晓得他除授何衙门官职。〔杂〕开封府佥书初授。〔外〕又选在开封。一发可喜。〔杂〕正是。赵状元得了开封的消息。喜之不胜。〔外〕他为何也喜欢。〔杂〕他说与老爷是至友。今喜得不时聚首。 
　　〔外〕为何先打发你回来。〔杂〕赵状元说道辞朝领凭。还有几时担阁。恐老爷悬望。先发小人回报。说先到这裏会过老爷。方去到任。书在此。〔外〕 

　　【刮鼓令】汝州拜拜宣。念暌违各一天。幸喜得名先羣彦。副吾兄属望专。又幸蚤除铨。相望咫尺河阳花县。闻得素秋相倚在君边。望君物色幸垂怜。 
　　公差回避。改日有赏。〔杂〕寸波皆霈泽。词组卽阳春。〔下外笑〕伯畴。伯畴。你这等注想素秋。不知已先入我彀中矣。 

　　【柰子花】西园中已结绸缪。有谁知暗裏藏阄。飞卿已得章台杨柳。亦何曾入他人手。待他来时。我将杯酒。细说个就中机彀。 
　　且将来书付夫人。教他转与素秋一看。以慰其心。我想素秋呵。 

　　一度凭阑一度愁。　　　　悔敎夫壻觅封侯。 
　　今宵难作刀州梦。　　　　消息眞传解我忧。 

　　第二十九出　三错 
　　【一江风】〔生上丑随上〕趁东风。袭袭飞花送。袅袅丝缰鞚。望河中。九曲风涛。天际秋云拥。羸马厌西东。羸马厌西东。〔丑〕老爷此去。便得见俺姐姐了。〔生〕我那素秋呵。你飘流类转蓬。又还愁传语成虚哄。 
　　〔丑〕禀爷。此处已是雍丘县界了。可要行一牌去。〔生〕此是钱爷治所。不消遣牌。〔丑〕不遣牌。没有头踏应付。〔生〕要甚头踏。 

　　【前腔】骤花骢。不强似朱轮拥。亦何必头踏重。望仁兄。渴欲相从。谩把离情控。相思千里浓。相思千里浓。今宵鸡黍同。蚤难道不入空题凤。 
　　〔丑〕禀爷。已到雍丘县前了。待小人先去通报。县官好出来迎接。〔生〕不要大惊小怪。你押着行李。寻个僻静下处。待我拜过钱爷。慢慢遣牌到府上任。〔丑〕晓得。只因朋谊重。翻觉宰官轻。〔下生叫〕门上有人么。报进说赵状元相访。〔外急上〕 

　　【步蟾宫】思君只夜劳魂梦。喜风雨今宵堪共。银灯花蘂夜来红。帘外鹊声高送。 
　　〔生〕孟博兄那裏。〔外〕伯畴兄。你今番是钱济之上司了。为何牌也不遣。有失迎接。〔生笑〕孟博说那裏话。我与你髫龀相知。岂以一官而改故吾。说起上司两字。使小弟不胜惶恐。〔拜介生〕微名幸得慰知心。千里重来喜盍簪。〔外〕伫听玄言霏玉屑。呼童煑茗话情深。伯畴兄。恭喜鳌头首占。于汤有光。〔生〕若非孟博兄相成。几误前程大事。前日公差回时。小弟曾附八行。相烦访问谢素秋。果然在贵治么。〔外〕与兄契阔多时。欲言者不止一事。有一杯水酒。先洗尘了。慢慢相吿。小厮看酒来。〔杂扮小厮上〕一杯今夜酒。千里故人心。酒在此。〔外〕要与伯畴讲些心话。只是衙斋喧杂。西园到也寂静。小厮移酒到西园去罢。〔生〕西园小弟不去。若到西园。小弟酒都吃不自在了。〔外〕旣如此。小弟有个内书房。就在卧房侧首。只嫌窄些。就请进去。〔行介外〕小厮回避。〔杂应下外送酒介〕 

　　【梁州序】羡你才高贾董。抟风力猛。深幸灯窗叨共。〔生看桌上红梨花作骇介背〕呀。这分明是枝红梨花。看他丰姿如昨。敎我意惶心恐。孟博。这是什么花。〔外〕是枝红梨花。天下皆无。我西园独有。一月前开得烂熳。今已凋零。小弟喜欢看他。为此翦彩妆就。供在这裏。这是我西园奇种。名唤红梨。不与众卉相伯仲。〔生笑〕孟博好混帐。这是鬼花。什么奇种。把来供在此。我只为这鬼卉妖花几送入人鲊瓮。那裏是异种奇葩直得费翦工。孟博。我与你扭碎了。〔扭花介〕休得要太蒙懂。 
　　〔外笑〕可惜了。伯畴。你方才不肯到西园去。见了这花。却又惊恐。必有缘故。细细说与小弟。〔生〕 

　　【前腔】但说着西园孽种。使我发毛都悚。说着也是害怕的。元来那花园亭子后边。却有个红颜荒冢。他阴灵还聚。平白地把人调弄。〔外〕有这等事。伯畴不曾遇他么。〔生〕想那日风淸月朗。他手执梨花。曾结鸳鸯梦。〔外〕伯畴。你是读书人。女子私奔。也是常事。为何认他做鬼。那裏有载鬼张弧乘夜凶。还则是有女怀春浥露从。何须用太疑恐。 
　　〔生〕孟博又来混帐。如今不说罢。说起连酒都吃不下了。孟博。谢素秋可在贵治么。何不使小弟一见。〔外〕果在此。已被小弟取入衙裏。因是不好同住。与寒荆在西衙另住。门儿尙锁着。待小弟亲去开他过来。暂释杯中酒。来寻花底春。〔下生笑整衣巾〕元来谢素秋果在这裏。可喜可喜。赵汝州你何来的福量。人间三事。都全了也。〔旦老旦同上旦〕秋风红叶不成媒。分付春庭燕子知。〔老旦〕好去将心托明月。管教明月上花枝。〔旦〕花婆。赵解元在此。则怕他疑我是鬼。怎好过去相见。〔老旦〕不妨。老婢同你进去。〔进介生见作骇急叫〕有鬼。有鬼。呸。有鬼。钱孟博快来。 

　　【太师引犯】猛相逢。闪得我心儿动。甚寃雠把我时时紧从。〔旦〕伯畴。则我便是谢素秋。为甚惊骇。〔生觑介〕分明是那人行动。怎说我素秋芳踪。〔旦〕状元。我眞个是谢素秋。休认错了。〔生〕你是鬼王小姐。今番不被你哄了。〔指旦怒〕几被你无端葬送。怎又来千般摩弄。〔老旦〕状元。认得老婢子也不认得。〔生〕好好。你也是个对证。你曾与我在花间诉衷。恁说道孩儿亦为彼丧其躬。 
　　〔老旦〕状元听老婢子说。这正是谢素秋。不要认错。 

　　【前腔】与你西园已赴巫山梦。觑多娇云裳月容。〔生〕那裏是人。分明是鬼。〔老旦〕但只看衣衫有缝。行动处形影相同。〔生〕旣如此。当原为甚说是王小姐。〔老旦〕为是你迷留爱宠。则恐怕阻隔蟾宫。因此上老婢子与钱老爷定计。激劝状元。惭无计阿奴火攻。只指望状元及蚤猎飞熊。〔生〕你旣是我素秋。当原赠你的诗。如今在那裏。〔旦出诗卷介〕 

　　【醉太师】诗筒。把做璚瑶珍重。〔生看〕这是我赠他的。还有他赠我的。〔旦〕就在后边。羡相衔首尾。已配雌雄。〔生〕我闻鬼祟善能摄人东西。莫不是摄来的。还则是鬼。〔老旦〕状元。可怜素娘把你这诗呵。终朝作诵。看泪痕点点斑红。呀。钱老爷来了。〔外上〕堂中。因何嘈杂声闹哄。〔生〕正是孟博快来决决。他是西园鬼王小姐。怎么苦死说是谢素秋。〔外〕这是小弟不是。先作个请罪揖才说。〔揖介〕其实是素秋。当初若还说明。你定恋着娇鸾雏凤。怎能勾抟鹍奋鹏。因此上做成机彀把鸿鹄绦笼。 
　　〔生背〕这般说。果是我素秋了。只是我在南熏门车子内撞见的却是什么人。心上只是疑惑。〔思〕嗄是了。平头是他家人。如今唤他进来。眞假立刻就见。〔对外介〕家裏人赵平在外。可与小弟唤了进来。〔外叫〕小厮分付前堂皁隶。赵状元家大叔赵平唤进来。〔内应丑上〕忽闻呼唤急。忙来听使令。〔进介见旦介旦〕兀的不是我家平头。〔丑拜哭〕兀的不是我家姐姐。为何却在这裏。〔生笑〕如今才是我素秋了。我道天下美人。那裏就有两个。孟博。则被你瞒杀赵汝州。骇杀赵汝州也。素秋。又被你想杀赵汝州也。〔老旦〕状元。如今才信老婢子么。素娘。难得状元坚心待你。亲递状元一杯酒。〔旦递酒介〕 

　　【绣太平】玉锺。笼翠袖殷勤手捧。〔老旦〕状元也回奉素娘一杯。〔生递酒〕宁辞满斝回奉。〔老旦〕状元。你好快活也。昨日个御酒黄封。今宵烛影摇红。〔外〕小弟也奉一杯。匆匆。杯盘草草媿非恭。〔生〕却不道主人情重。天色已晚。吿辞了。〔外〕今宵权在西衙一宿。明日吉日。小弟同拙荆送素娘到彼成亲。整备乘龙跨凤。西园不弱武陵溪洞。 
　　〔生〕赵平。你把行李发到西园。且待成亲之后。发牌到府上任。〔丑〕晓得。 

　　两两红妆笑相向。　　　　紫绡暖揭芙蓉帐。 
　　淡云轻雨拂高唐。　　　　睡觉不知新月上。 

　　第三十出　永庆 
　　【逍遥乐】〔贴旦上〕瑞气笼淸晓。帘卷虾须庭院小。歌喉宛转凤将雏。诗传红叶。玉出蓝田乐奏云璈。 
　　芙蓉绣缛暖融和。胜事相逢喜气多。细看月轮还有意。定知靑桂近姮娥。今日赵状元与谢素娘成亲。相公因他客处。教奴家整备酒肴。花灯合卺。送过西园去。酒肴已备。只等相公同往。呀。相公蚤已来矣。〔外上〕 

　　【前腔】绝胜蓬瀛岛。凤驾鸾车初拥到。〔老旦上〕娇姿一似垂杨袅。〔旦上〕玲珑宝髻。丁冬环佩。乘风缥缈。 
　　〔外〕夫人。筵席可曾完备了。〔贴〕完备多时了。〔外〕旣如此。我们同送谢素娘过去。〔贴〕奴家怎好与赵状元相见。〔外〕下官与他情若同胞。相见何妨。〔行〕路入桃源渺。〔贴〕参横银汉微。〔旦〕月寻鸾扇下。〔老旦〕星向鹊桥飞。此间已是西园了。〔外〕花婆与我唤掌礼。请状元蚤赴佳期。〔老旦唤掌礼上〕熟读周孔礼。专谐秦晋欢。掌礼磕头。〔外〕掌礼。吉时已到。蚤请状元行礼。〔掌礼照常念生上〕 

　　【前腔】天上人间少。玉树琼枝相映耀。刘郞正是当年少。仙娥窈窕。云英捣药。秦女吹箫。 
　　〔外〕掌礼过来。状元老爷客处在此。只是交拜便了。〔掌礼喝拜完外〕小弟叨伯畴手足之爱。荆妇不敢避嫌。〔生〕正欲请嫂嫂叩谢。〔生旦外贴对拜生〕小弟身叨一第。姻结百年。夙愿尽酬。皆吾兄嫂之赐。〔外〕状元多才。素娘艳质。今日相逢。实为天作之合。〔旦对生〕奴家若非花婆。久已死于强暴。花婆。请受奴家一拜。〔拜介老旦扶定〕折死老婢子。〔生〕旣如此。下官到任之后。再行报谢罢了。〔外〕花婆看酒来。与状元贺喜。〔外贴旦老旦送酒同〕 

　　【一封书】春风醉碧桃。喜风微燕雀高璚楼启碧霄。玳筵开。花烛烧。多少佳人幷才子。谁似你双双年正娇。〔合〕意坚牢。海山遥。百岁和谐琴瑟调。〔生旦同〕 

　　【前腔】当日遇贼曹。折东西魂梦劳。今日缔久要。结绸缪。漆与胶。始信卷葹心不死。夙世姻缘今世招。〔合前〕 

　　【尾】天敎付与双才貌。富贵风流都占了。那更福寿无疆乐圣朝。 
　　终日昏昏醉梦间。　　　　朝看飞鸟暮看还。 
　　高堂置酒夜击鼓。　　　　又得浮生半日闲。 

　　红梨记终 
