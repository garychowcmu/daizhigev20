                       梨园原
                                淸 黄旛绰等着

梨园原提要
 
    梨园原一卷，据本书序文说：在淸代干、嘉时候，有一位名叫黄旛绰的老艺人，汇集他生平所得，着成一书，名曰“明心鉴”。后来又经他的朋友胥园居士（庄肇奎）增加了一些考证，改名为“梨园原”，有一八一九年（嘉庆二十四年）序。书成未刻，原稿保存不善，颇有伤损。到道光时候，黄的弟子俞维琛、龚瑞丰得到这一残稿，并各出心得，托友人秋泉居士（叶元淸）代为修正增补，再度成书，有一八二九年（道光九年）序。但仍未能刊行。一向祗有钞本流传。一九一七年，梦菊居士汇辑了两种钞本，并加以校订，才初次铅印出版。此后上海出版的两种石印本（一种附在《梨园大全》之内），北京中华印字馆出版的一种铅印本（附《老狼讨封》），都是根据梦菊居士本重印的。
 
    在古代谈论戏曲的著作之中，以表演技术为主的，这是仅见的一部，尤其作者又是一个艺术修养很深的演员。虽然书中也还有些展转钞引的材料，迹近神话的传说，难以置信，但其中艺病十种、曲白六要、身段八要，以及《宝山集》八则等，都是非常精錬而扼要的实际经验之论。
     
 
梨园原序
 
    《乐记》云：“古者，乐部有乐师，分五音六律，以定四时八节之声，以备享庙之用。”乐部之设，所由来也。今日梨园乐虽无金声玉震、藁木贯珠，然亦作于朝庙，达乎乡国，何为乎以娼优例之，岂不负此梨园一业也！观胥园居士赠黄旛绰先生《梨园序》，论梨园出处数则，皆有先圣先贤，证据班班可考，梨园之不应例入娼优也明矣。孟子有言曰：“今之乐，犹古之乐也，能无重？”余本陋劣无知，略明大义，爰叙数语以弁首。
 
    嘉庆二十四年己丑望日，惕庵居士题。
 
    惕庵居士姓郑，名锡瀛，顺天大兴县人。己亥科举人，乙巳科进士。
     
 
胥园居士赠黄旛绰先生梨园原序
 
    “鬼门道”者，乃戏房出入之所。谓之鬼门道者，言其扮演者代鬼行事，故谓之鬼门道。愚俗不知，因戏场置鼓于门，卽讹传为“鼓门道”，于理无据；又曰“古门道”，皆非也。东坡诗云：“扮演古人事，出入鬼门道。”正此谓也。赵子昂曰：“戏曲，良家子弟所扮演者，谓之‘行家生活’；娼优所扮者，谓之‘戾家把戏’。”或问其故，予曰：“戏文者，出于鸿儒、硕士、骚人、墨客，其所作者，娼优岂能扮乎？推其门，正其理，娼优故以为戾家也。良家子弟扮者，虽亦有风花雪月，然均合乎情理。当太平之盛，雍熙之治，欲追昔感今，故取良家子弟通于音律者，扮演戏曲，以饰太平，隋谓之‘康衢戏’，唐谓之‘梨园戏’，宋谓之‘华林戏’，元谓之‘升平乐’。梨园乐者，唐明皇所赐；至于娼优，乃勾栏中乐工也。愚俗不明，呼为一类，实未明其原耳。”
 
    胥园居士姓庄，名肇奎，顺天宛平人，乾隆癸酉科举人。
      
 
修正增补梨园原序
 
    乙丑之岁，余旅京师。暑夏长画，颇厌尘嚣。梨园中有俞维琛、龚瑞丰者，雅通文墨，于逆旅中时相过从。余每叹其艺之精也，俞、龚谦抑特甚。处久之。一日，龚谓余曰：“吾子不尝许吾之技为可观乎？”余曰：“然，诚绝技也。”龚曰：“吾之技，皆吾师教诲有方之力也。吾师黄旛绰先生，本江南书香，以家寒弃儒习乐，竟享大名。尝汇其生平所得，笔之于书，名曰《明心鉴》。有胥园居士佳其志，助其考古证今，凡有关于梨园一业，虽片纸只字，皆续载于是书。经数年之久，乃臻完美，复更其名曰《梨园原》。余幼孤，赖吾师鞠养，及长，教之以技，每出示《梨园原》使读之。尝谓：“梨园之业，非贱业也。切须束身勿邪以自重，虚心勿怠以精其技。勿负吾言。”其后余出游南省，数载始归，而吾师已作古人矣。余吊其家，赠其资。询以是书，乃其后人不知爱护，鼠啮蠹食，殆过半矣。余携之归，每欲修补以供后人，又苦不文。今吾子不以下交为辱，敢布腹心，欲出此残书，并平生所得，千君撰补，吾子其亦概许乎？”余欣然答之曰：“余于戏曲，固不了了，然心喜之深矣。况供撰缮之役，尚可勉为无已。谨任执笔之劳，以成君之志。”翌日，龚出其书。残缺处，余代修补之；舛误处余代考证之；龚、俞之所心得，余代撰述之。凡数十日，始告厥成。文不求工，但取其浅而易解。贻笑大方，是所不计。呜呼！戏曲小道，精奥乃尔，可轻视乎？书成，爰序数语，以志。道光九年，岁次乙丑，季夏，秋泉居士题。
     
      
 
梨园原                                                    淸 黄旛绰等着
 

          论戏统
 
    古时戏，始一出鬼门道，必先唱【红芍药】一词。何也？因传奇内必有神、佛、仙、贤、君王、臣宰及说法、宣咒等事，故先持一咒，以释其罪；兼利诸己——隔宿昧爽，因喉音闭塞，故齐声而扬。古制云：“太子【千秋岁】，春围【画锦堂】。一株【红芍药】，开遍【满庭芳】。”取其曲牌名为引口词。后人因其单薄，添【倒垂莲】，套其体也。
 
          老郎神
 
    老郎神卽唐明皇。逢梨园演戏，明皇亦扮演登场，掩其本来面目。惟串演之下，不便称君臣，而关于体统，故尊为老郎之称。今遗有唐帽，谓之老郎盔，卽此义也。戏中所抱小娃，谓之喜神，取其善而利于技，非卽老郎。今人供翼宿星君为老郎，其义未详。
     
 
          谢阿蛮论戏始末
 
    戏者，以虚中生戈。汉陈平刻木人御城退白登事，后为之效，名曰“傀儡”。至唐明皇，选良家子弟，于梨园中演习戏文，分为“生”、“旦”、“凈”、“末”、“丑”、“外”、“小旦”、“小生”，此八名为正，而后增“付凈”、“作旦”、“贴旦”、“老旦”，共十二人为全角，余皆供侍从者。现身说法，表扬忠、孝、节、义，才子、佳人，离、合、悲、欢，扬善、惩恶，此亦大美事也。至宋、元则尤盛矣。董解元有曰：“扮演古人事，出入鬼门道。”以四方之音传戏，各从土语所传，不可讹错。习者择之而取焉。
 
          王大梁详论角色
 
    角色者，言其本角之物色也。生者，主也，凡一剧由主而起，一轶之事在其主终始，故曰生。旦者，乃于寅刻之先，以男扮女，是男非男，似女非女，见时不能分，因其扮妆时在天甫黎明，故曰旦。丑者，卽丑字，言其丑陋匪人所及，撮科打诨，丑态百出，故曰丑。凈者，静也，言其闹中取静，静中取闹，故曰净。外者，以外姓人有尊崇之色者，故曰外。老旦，其所司母、姑、乳婆，亦应于黎明扮妆，老少虽不同，以其男女则一也，故曰老旦。末者，道始末也，先出场述其家门，言其始末，故曰末。小生或作主之子侄，或作良朋故旧，或作少年英雄，或作浪荡子弟，故曰小生。小旦或作侍妾，或养女，或娼妓，或不贞之妇，故曰小旦。贴旦，卽副旦也。凡男女角色，旣妆何等人，卽当作何等人自居。喜、怒、哀、乐、离、合、悲、欢，皆须出于己衷，则能使看者触目动情，始为现身说法，可以化善惩恶，非取其虚戈作戏，为嬉戏也。
      
 
        论鼓板乐式
 
    雷海靑传古乐器云：“瑟、管、弦、丝、竹、埙、篪、鼓，文庙祀丁之日，合全乐奏之。汉武帝时，有东方曼倩其人，能识神鸟，能解鸟语，善戏谑谈笑，帝宠为大夫。同朝之臣，恶其谄主，遣其它出。忽一日，鸟至殿，身羽五色，尾长三尺，朗鸣于庭。鸣时，双目开闭不定，昂头，立一足，伸一足，鸟尾摇摆。良久始去。帝诏朝臣问之，无一能识者。乃诏曼倩归。帝述神鸟，曼倩答曰：‘此神鸟，名十二鸿也。其鸣，乃歌也；其立，乃舞也。歌之时闭左目，出阳声；闭右目，出阴声。摆尾，乃分板眼。其尾分十二支，乃按十二月之数；加闰月生者，则十三支也。立一足、伸一足者，乃舞耳’。帝未深信。又过旬日，其鸟复至，朗鸣如前。帝使曼倩听之。倩曰：‘其所歌者，升平之词也。’帝命记其词，大悦。卽日命诸臣作歌、作词，而使曼倩作曲。于是曼倩按天文、地理、人物、宫室，分门编其牌名，依名塡词。其后有昆陵蒋维忠先生，名孝，嘉靖进士，制《十三词调谱》；又有松陵词隐先生，姓沈，名璟，万历进士，撰《九宫曲谱》，辨阴阳，为世所传。此乃曲词之始。至笙、管、笛、箫，古制有鸟头，掩孔出字，卽如十二鸿闭目出阴、阳声。笛有两垂须，盖卽鸟足之义。琴、瑟在同时就有，始三十六弦、二十四弦、二十六弦，后九弦、七弦。月琴四弦。琵琶四弦，弹出曰琵，弹进曰琶。琴、瑟调和，取‘仙翁’二字和协。弦子等调，俗曰‘堂’。诸乐器分为尺、工、五、凡、六、合、四、一、上九字，而一、凡为半音，六、合为高低合音。此外尚有鼓、板、锣。鼓之式，中心记黑、红月，分阴、阳钉，盖卽取十二鸿眼眶肉粟。古制有数尺见圆者，后来愈化愈小，故失钉数。板，古式十二块，刻羽文在上，卽如十二鸿鸟尾。锣乃点静塞闹，古制：进兵鼓、退兵锣。今人乱为敲锣，可谓非法极矣。总之，各种乐器，均仿于十二鸿神鸟，依式草创耳。”
“解鸟语”，原脱一“语”字。
“九宫曲谱”，原作“九宫详曲”。
     
 
          论曲原
 
    王伯良曰：“曲者，乐之支也。自《康衢》、《击壤》、《黄泽》、《白云》以降，于是《越人》、《易水》、《大风》、《瓠子》之歌继作，声渐靡矣。乐府之名，仿于西汉，其属有鼓吹、横吹，相和及淸商杂调诸曲。入唐而以绝句为曲，《淸平调》、《欝轮袍》、《梁州》、《水》之类；又创为《忆秦娥》，《菩萨蛮》等曲，盖太白、龟年辈实为作俑。入宋而词始大振，周侍御、屯田其最也。入元而益漫衍其制，北声北曲，遂擅一代，顾未免滞于弦索，且多染胡语。迨明季又变为南曲，婉丽妩媚，一唱三叹，于善、美兼至，极声调之能事。始犹南、北画地相角；近年以来，燕都之歌童舞女，咸弃其捍拨尽效南声，而北调几废。何元朗谓：‘更数世后，北曲必且失传矣。’”
“横吹”，原作“簧吹”。
     
 
         明心鉴
 
    词曰：闲来仔细看端详，关心音韵论几庄：三仄还应分上去，两平要辨阴阳。辨一番形状、腔、白、情、文理，揣摩曲意词合章。要将关目作家常，宛若古人一样。乐处颜开喜悦，悲哉眉目怨伤，听者鼻酸泪两行，直如眞事在望。个个点头称赞，人人拍手声扬，余前多受良方，今日始知无恙。
 
    夫除恙者，非除人染病之恙，乃除梨园艺病之恙也。人病用药疗之，艺病岂可不求疗治之法。求疗治之法如何？必须于书中求之。可叹人不知自己之艺病，不肯虚心，遂染成各种难改之艺病。病根一深，则虽欲再治，但恐不易耳。我梨园子弟务须愼之谨之。不必求其有功，只求无有艺病，日久技术必精，则可成为上好之角色。卽如人，不必求身体何等强壮，如能善养，使其永久无病，则自然日见强壮矣。技艺之道亦然。 
     
 
          艺病十种
 
    曲踵腿湾也。白火说白过火。错字认字不眞。讹音将字音念讹。口齿浮口齿无力。强颈项颈不动。扛肩耸肩。腰硬腰不活动。大步行步太忙。面目板脸上不分喜怒。
 
              曲踵
 
    无论踢腿、抬腿、坐时、立时，必须将腿伸直，不可曲湾。而行走时更须腿直、身不动，方能合乎台步。万不可如平人随便走路，曲直不定也。
 
              白火
 
    说白固须字字淸楚，不可含混，然而要分出阴阳、轻重、急徐，按其文之缓急，查当时之情形，应念急则急，应缓念则缓，方为上乘。若一意急念，用力过猛，必致不合乎戏文；日久习惯，则成过火之病也。
 
              错字
 
    每读剧本之时，必须字字斟酌。如有不认识者，或领教于人，或查阅字汇，必使其字音、字义全然了了，然后出口。总之，虚心好问，卽无此病矣。
     
 
              讹音
 
    讹音者，似是而非也。比如“遗诏”念成“一道”，“舞蹈”念成“无道”，均系以讹传讹，不但其音不对，听者无从解释，而其义亦无法讲解也。
 
              口齿浮
 
    唱曲、说白，凡必须口齿用力，一字重千斤，方能达到听者之耳；不然，广园旷地，人数众多，未必能人人听淸。
 
              强颈
 
    凡唱念之时，总须头颈微摇，方能传出神理；若永久不动，则成傀儡矣。
            
              扛肩
 
    耸肩则觉项短，于台下视之，尤不美观。
         
 
              腰硬
 
    腰硬则全身不灵活。文则如上马、下马，武则如舞弄刀、枪，皆仗腰间之灵活，方能出色。
 
              大步
 
    台步须大、小合宜。大则野，小则迟。行走过忙，势必全身摇动，冠带散乱，殊不雅观。
 
              面目板
 
    凡演戏之时，面目上须分出喜、怒、哀、乐等状。面目一板，则一切情状俱难发挥，不足以感动人心，则观者非但不啼不笑，反生厌恶也。
 
    以上十病，皆系平素怠惰而得，切宜早日医治。有诗如下：艺病浑身染，多因旧日惰。虚心当药饵，病则立除却。
  
          曲白六要
 
    音韵。句读（音逗）。文义。典故。五声。尖团。 
      
 
              音韵
 
    每发一字，先审其唇、齿、喉、舌、鼻，或半唇、半喉，或半舌、半齿，或半齿、半鼻，均须辨明。各有一定部分，不可强使归于他部。特制出一表列下。按表类推，则不致有悞矣。
  唇————非夫奉微
  齿————至耻是射
  喉————号奥靠欧
  舌————黎楼亮列
    无纯乎鼻音，皆系
  鼻————西一令进
    与他音相辅者。如：
    按上表所列类推之，则发出之音，自然字正音圆，不致有唱者为“天”听者为“焉”，唱者为“地”听者为“息”，唱者为“元”听者为“言”，唱者为“黄”听者为“旁”之弊也。
 
              句读
 
    句者，一整句也；读（音逗）者，半句也。唱曲时不分句、读，尚有腔调以绳之；惟说白必须句、读分明，方能达出本意。如“岂不知圣人云”，“岂不知”三字为读，至“圣人云”始为一句。说 白至读时，略微一顿，不可过久；至一句，则稍久亦无妨也。
     
 
              文义
 
   曲白须先知其讲解。又有字同义不同、字同音不同之别。
 
     字同义不同：容易 从容 容貌
     字同音不同：华山（音画）  华夏（音划）  华萼（音花）
      以此类推，虚心研习，可免讹字、讹音之疵。
 
              典故
 
    词曲说白之内，往往引用古人典故，务须查明出处，心中了了，则可以传神。
 
              五声
 
    五声系阴平、阳平、上、去、入是也。唱曲不知发声、收声之理，则其字音出口卽变。要知五音之别，须将下列之表读熟千遍，然后逢字卽知阴阳矣。
 
              五声表 
     
 
 阴平     阳平     上     去     入
 风       缝       讽     奉     父
 烟       言       眼     宴     易
 声       绳       省     盛     是
 书       赎       属     树     朔
 阴平——由高而低。发音高，收音低。
 阳平——由低而高。发音低，收音高。
 上——其音向上。
 去——其音向前。
 入——其音短而急。
 
    凡工尺短者，可以脱口而出；工尺长者，须将一字分为数音，如“人”字，若工尺长，则可分为“任”、“恶”、“恩”，徐徐吐之。惟阴平字不宜分音。神而明之，得其三昧矣。
 
              尖团
 
    尖字、团字之分，近日罕有知其据者，往往团字变为尖字，实为曲白之大病。夫尖字系半齿音，如酒、箭、线，乃半齿音，故应用尖；久、剑、现则不然，非随意可以念成尖字也。近时多不察之。
     
 
          身段八要
 
辨八形。分四状。眼先引。头微愰。步宜稳。手为势。镜中影。无虚日。
辨八形——身段中有八形，须细心分淸。
  贵者：威容 正视 声沈 步重
  富者：欢容 笑眼 弹指 声缓
  贫者：病容 直眼 抱肩 鼻涕
  贱者：冶容 邪视 耸肩 行快
  痴者：呆容 吊眼 口张 摇头
  疯者：怒容 定眼 啼笑 乱行
  病者：倦容 泪眼 口喘 身颤
  醉者：困容 模眼 身软 脚硬
分四状——四状为：喜、怒、哀、惊。
“冶容”，原作“蔼容”。
      
 
  喜者：摇头为要 俊眼 笑容 声欢
  怒者：怒目为要 皱鼻 挺胸 声恨
  哀者：泪眼为要 顿足 呆容 声悲
  惊者：开口为要 颜赤 身战 声竭
　但看儿童有事物触心，则面发其状，口发其声；喜、怒、哀、惊现于面，欢、恨、悲、竭发于声。
眼先引——凡作各种状态，必须用眼先引。故昔人有曰：“眼灵睛用力，面状心中生。”
头微愰——头须微愰，方显活泼；然只能微愰，不可大愰及乱愰也。
步宜稳——台步不可大，尽人皆知矣，然而亦不可过小。总之，须求其适中，以稳为要；虽于极快、极忙时，亦要淸楚。
手为势——凡形容各种情状，全赖以手指示。
镜中影——学者宜对大镜演习，自观其得失，自然日有进益也。
无虚日——言其日日用功，不可间断；间断一日，则三日不能复原。学者切记之。
 
          宝山集八则
 
声。曲。白。势。观相。难易。宝山集。宜勉力。 
     
 
              声
 
声欢：降气 白宽 心中笑
声恨：提气 白急 心中燥
声悲：噎气 白硬 心中悼
声竭：吸气 白缓 心中恼
  各声虽皆从口出，若无心中意，万不能切也。
 
              曲
 
    曲者，勿直。按情行腔。阴阳缓急，板眼快慢，当时情理如何，身段如何，与曲合之为一，斯得之矣。
 
              白
 
    白病数字。数字者，卽按字直念也。昔人有词曰：“说白病数字，佳者四声全。（四声乃欢、恨、悲、竭。）长、短、高、低语，官、私、紧、慢言，有如家常语，还同事样般。听者有兴趣，能泣亦能欢。”
      
 
              势
 
    样势也。昔人有词曰：“势贵如眞，要在虚心。对镜去病，日见增新。”
 
              观相
 
    学者于私下妆作古人，对镜自观。其品行忠直者，正直为之；奸逆者，邪曲为之。有意有情，一脸神气两眼灵。喜则令人悦，怒则使人恼，哀则动人惨，惊则叫人怯，如同古人一样，始谓之眞戏。视听之学，寔私下工夫也。有等登场者，意乱心荒，胆怯神散，虽认眞演唱，观者恶之矣。
 
              难易
 
    概曰：“难”。余曰：“不难”。夫学者，必先难而后易。除是跨海、越山，余无难事耳。能笃志学习，时时不倦，未登场之前愼思之，既归场之后审问之，焉有不日新日精者？若私下无工而妄想得大名者，未之有也。
 
              宝山集
      
 
    《宝山集》云：“曲唱千回腔自转，白将四声练如眞，状多镜里形容也，势向三光观影身。（三光乃日、月、灯之光也。影中勤练，看势好歹）”曲唱千遍，其身自转。
 
              宜勉力
 
    《宝山集》云：“生、旦、凈、丑、末，虽分理一般。少年宜勉力，废寝与忘餐。苦心天不负，技艺日加善。一朝闻妙道，夕死心也干。”
 
          宝山集载六宫十三调
 
              六宫
仙吕宫  淸新绵邈    南吕宫  感叹悲声
中吕宫  高下闪转    黄钟宫  富贵缠绵
正  宫  惆怅雄壮    道  宫  飘逸淸幽
      
 
大石调  风流酝藉    小石调  旖旎妩媚
高平调  迢遥滉漾    歇指调  急倂虚歇
般涉调  惆怅顿挫    商角调  悲伤宛转
角  调  呜呼悠扬    宫  调  典雅沉重
征  调  摇曳闪转    商  调  凄惨怨慕
羽  调  缠绵幽逸    水  调  淸幽委婉
双  调  健捷激昂
 
          涵虚子论杂剧十二科
 
    一曰  神仙道化         二曰  山林泉壑
    三曰  披袍秉笏         四曰  忠臣烈士
    五曰  孝义廉节         六曰  叱奸骂谗
    七曰  逐臣孤子         八曰  鏺刀赶棒
    九曰  风花雪月         十曰  离合悲欢
    十一曰烟花粉黛         十二曰神头鬼面
      
    书成何所名？名曰《明心鉴》。要诀尽其中，莫作等闲看。留赠后进者，暇时仔细参。天下无难事，惟须立志坚。大淸道光九年，岁次己丑，夏日，秋泉居士撰文。梨园后学俞维琛、龚瑞丰口述。
 
    秋泉居士姓叶，名元淸，字莹子，保定府人。
     
 
重修梨园原序
 
    余客京师，近十年矣。每于公余之暇，留心社会。全国首都，百凡优美，而更以戏曲为各埠冠，故酷好之。丙辰夏，访余友逸庵于其斋，适有梨园老伶郑蕙舫者，持抄本《梨园原》求售。盖是书为梨园前辈所撰述，后学视为珍宝，秘不示人者。前淸咸、同时代，三庆班名伶卢胜奎（俗名卢台子）独藏此本。郑为卢之弟子，故得抄录一册。迨至今日，乃成独本。余素闻其书，无由得覩，乃嘱吾友代购之。暇而披阅，始知遗漏甚多，深以为憾。今岁孟秋，偶游东晓市，见残书堆中有抄本《梨园原》四页，购之以归。与旧本详校，乃竟系旧本所缺者，欣喜过望。于是求助于逸庵，正其讹，考其误，不半月是书乃成。并请于吾友，精印成书，以为梨园后起之乡导，顾曲者茶余之谈助。爰叙顚末，以为重修是书之序。
 
    中华民国六年十月上旬鄂人梦菊居士题。
      
