六十种曲 彩毫记 明 屠隆

彩毫记　　（明）屠隆 着 

　　绣刻演剧十本 
　　第三套 
　　春芜（朱玉）　琴心（相如）　玉镜（温峤）　怀香（韩寿）　彩毫（李白）　运甓（陶侃）　鸾鎞（杜恙）　玉合（韩翊）　金莲（苏轼）　四喜（宋郊） 

　　绣刻彩毫记定本 

　　●彩毫记目录 

　　第一出　敷演家门 
　　第二出　夫妻翫赏 
　　第三出　仙翁指敎 
　　第四出　散财结客 
　　第五出　湘娥访道 
　　第六出　为国荐贤 
　　第七出　颁诏云梦 
　　第八出　别妻赴京 
　　第九出　拜官供奉 
　　第十出　长安豪飮 
　　第十一出　预识汾阳 
　　第十二出　湘娥思忆 
　　第十三出　脱靴捧砚 
　　第十四出　禄山谋逆 
　　第十五出　游翫月宫 
　　第十六出　宫禁生谗 
　　第十七出　知几引退 
　　第十八出　祖饯都门 
　　第十九出　母子虑祸 
　　第二十出　乘醉骑驴 
　　第二十一出　归隐林泉 
　　第二十二出　渔阳鼙鼓 
　　第二十三出　海靑死节 
　　第二十四出　访道仙翁 
　　第二十五出　永王设计 
　　第二十六出　泛舟采石 
　　第二十七出　誓死不从 
　　第二十八出　展叟单骑 
　　第二十九出　展武相逢 
　　第三十出　救主出围 
　　第三十一出　难中相会 
　　第三十二出　官兵大捷 
　　第三十三出　罗袜争奇 
　　第三十四出　蓬莱传信 
　　第三十五出　庐山受枉 
　　第三十六出　远谪夜郞 
　　第三十七出　妻子哭别 
　　第三十八出　仙官列奏 
　　第三十九出　他乡持正 
　　第四十出　汾阳报恩 
　　第四十一出　钦取回朝 
　　第四十二出　团圆受诏 

　　第一出　敷演家门 
　　〔末上〕高人妙理通弦索。　　　　换羽移宫且为乐。 
　　请看水底一灯明。　　　　照见莲花都不着。 
　　【满庭芳】洒落天才。昂藏侠骨。风流千古靑莲。万金到手。一日散如烟。许氏淸虚慕道。与夫君同隶神仙。官供奉淋漓诗酒。傲睨至尊前。　　名花邀彩笔。遭谗去国。湖海飘然。正遇永王构逆。抗节迍邅。豪士挺身救难。赖汾阳叩阙陈寃。金鸡赦。还乡复爵。夫妇得重圆。 
　　高常侍含沙妒宠。　　　　郭令公纳爵酬恩。 
　　许夫人采眞洞府。　　　　李供奉大隐金门。 

　　第二出　夫妻翫赏 
　　【破齐阵】〔生上〕宝剑秋呼风雨。彩毫夜飮虹霓。名擅雕龙。诗成倚马。淸思裁云翦水。未抒天外冥鸿翅。且养山中隐豹姿。男儿生自奇。 
　　天才磊落自髫年。斗酒淋漓诗百篇。佛果前身号金粟。仙姿现世是靑莲。小生李白。字太白。陇西成纪人也。梁武昭王暠九世文孙。太夫人诞白时。长庚入梦。人言是太白星精。学富珠玑。倒神女之三峡。文成云锦。夺天孙之七襄。淸狂玩世。自负王佐帝师。潇洒出尘。人拟仙风道骨。摇笔而出语惊人。果然不食烟火。策杖而寻幽避俗。生来雅志山林。家本西秦。习五陵之豪侠。客游南楚。爱七泽之汪洋。相国许公。妻以孙女。名唤湘娥。扬鸾飞凤。谩夸水月精神。控鹤乘云。亦有烟霞气韵。小生宿隶神霄。乃伯阳之苗裔。荆妻旧侍王母。傥飞琼之后身。各无心于香奁。耻怀缱绻。并栖情于石室。渴慕淸虚。今日日朗风和。値芳春之淑景。沙明水碧。当荆楚之岁时。不免请娘子玩赏则个。〔请介正旦扮许湘娥带侍女上〕 

　　【花心动】紫阁靑闺理靓妆。好把罗衣初试。嫩草抽茵。新柳垂丝。娇莺啼上花枝。春山不及修眉好。问小鬟粉黛还宜。〔合〕向雕阑画槛。寻芳拾翠。 
　　〔相见介生〕娘子时届韶华。家临云梦。你看云山重叠。时时鸟度屛风。烟水澄鲜。个个鱼游宝镜。瑶瑟泠泠。波上时来帝子。朱旗猎猎。云中恍睹荆王。牙樯锦缆。齐飞白浪长天。画阁朱帘。尽卷红霞暮雨。眞个好一派烟波光景也。我和娘子玩赏片时。却不是好。〔旦〕正该如此。侍儿们将酒过来。 

　　【集贤宾】〔生〕春来云梦天似水。水边楼阁参差。十二雕阑霞散绮。看万顷微茫无际。鸥飞鹭起。映两岸靑苹白芷。〔合〕图画裏。人尽在琉璃宝地。 
　　【前腔】〔旦〕袨服新妆春自理。菱花冷侵涟漪。七泽三湘辞赋美。喜得壻相如可比。峡云巫雨。羞说起高唐风致。〔合前〕 

　　【琥珀猫儿坠】〔生〕素书黄石。进履圯桥时。谢傅东山雅自期。白云明月是心知。〔合〕栖迟洞口。春深几度蔷薇。 
　　【前腔】〔旦〕锦心绣口。下笔太淋漓。才子风流世所稀时来应作帝王师。 
　　〔合前〕官人。妾虽身居闺闼。性带烟霞。雅慕长生。愿希度世。闻庐山女道士李腾空。得金液还丹之术。服炁辟谷。出神飞形。妾身欲携女使一二。裹粮访之山中。叩求大道。未审官人。意下如何。〔生〕男子得道。隶籍木公。女子成眞。列名金母。自古有之。娘子宿占仙班。生有道气。腾空女子。何妨采眞。卑人当作诗送行也。〔旦〕多谢官人。又有一事奉吿。妾家有薄产数十万金在扬州。多年不曾经理。意欲烦你一行。尊意肯否。〔生〕广陵天下佳丽。龙舟帐殿。有炀帝行宫。二十四桥。烟花无恙。卑人正欲一往游览。〔旦〕如此甚好。明日打点行李。先送官人东游。妾乃西行访道也。 

　　【簇御林】〔生〕行宫废。帐殿移。御堤荒。烟草迷。江都丝管依然沸。傍朱楼。且取金樽醉。〔合〕谩凄其。河桥明日分手各天涯。 
　　【前腔】丹霞畔。碧水湄。访仙踪。拜女师。玉淸金笥玄言秘。饵飞虹一粒堪遗世。〔合前〕 

　　劳歌一曲解行舟。　　　　人自伤心水自流。 
　　炀帝行宫何处是。　　　　烟花三月下扬州。 

　　第三出　仙翁指敎 
　　【夜行船】〔外扮司马子微上〕家在天台华顶上。丹台名姓。烟霞骨相。碧落千寻。红霞百丈。听一派僊音嘹喨。 
　　金幢绣柱响斿铃。帝许名山住福庭。顶上眞人时出现。夜深朗诵蕋珠经。贫道覆姓司马。名承祯。字子微。洛州温邑人也。名藏丹室。佩淸华大洞之章。身居赤城。傍桐柏眞人之府。道高于都水监。拜敕玉霄峯顶。位列于东华君。承恩紫极宫前。陇西李白。原是天上星官。谪居尘世。才华绝代。风骨超羣。贫道虑其缠绵婚宦。迷却宿缘。终堕落于人间。何由再返于天界。今日此人东游维扬。道经江陵。不免与之相见。点化他一番。远远望见李太白来也。〔生带从人随上〕 

　　【前腔】白浪黏天浮画舫。云飘零乱。沙鸥下上。霞气初澄。遥空更敞。雅称我芒鞋竹杖。 
　　〔相见介外〕李先生稽首。〔生〕仙翁拜揖。念小生与仙翁素乏平生。何以见顾。〔外〕贫道偶见先生仙风道骨。可与神游八极之表。故尔邂逅。钦注高风。〔生〕多谢弘奬。非所敢当。请问仙翁高姓大名。〔外〕贫道乃天台山隐者。司马承祯是也。〔生致敬科〕呀。原来是子微先生。道高河上。名在丹台。凡夫得遇眞人。三生至幸。小生进则欲经邦济世。小建麟阁之勋。退则欲学道栖眞。早证神仙之位。不知此生缘分如何。望眞人指教。〔外〕天机秘密。难尽宣言。子旣是神仙中人。不妨泄露。足下此行。不久当遭逢明主。列职淸华。须愼笔端。应防谗口。蹔尔扬名天阙。终当浪迹江湖。须要外示放旷。内宝灵明。必能返辔上淸。逍遥碧落。此外非贫道所知也。〔生下拜科〕多谢尊师指教。使白如拨云雾而睹靑天。愿终身佩服明训。 

　　【北双调新水令】〔生〕仙人偶下白云乡。驻飚车淸言半饷。松摇晴露滴。苹挟水风香。心地淸凉。似身世游蓬阆。 
　　【南风入松慢】〔外〕知君旧籍隶虚皇。列近侍班行。谪来尘土离仙仗。美才华彩笔写琳琅。瞥然见杲日风神秀朗。好和你超八极。共翱翔。 
　　【北水仙子】〔生〕念小生呵少年流落在荆湘。西望伤心陇树长。一编十载栖林莽。堪叹我命虽艰。心自壮。也只得附丝萝相府东床。俺待要匡社稷。扶王霸。希谢安。学子房。回首觅不死仙方。 
　　【北折桂令】〔外〕你元是紫府仙郞。蹔被谪淸都无恙。你且去近侍君王。准被着簪笔彤墀。含香画省。起草明光。切莫弄酒杯落拓。诗赋淸狂。也须知如簧可畏。贝锦难防。有一日鼙鼓动渔阳。冠盖走苍茫。那时节。早归洞府。急备资粮。 
　　【淸江引】〔合〕今朝握手江湖上。劝蚤晚抛尘网。朱颜暗裏销。白发愁中长。你看今古英雄俱宿莽。 
　　〔外〕今日一会。宿世良缘。吾子前途保重。贫道辞别去也。〔生〕多谢仙翁指教。他日相访于天台石梁。幸无相忘也。 

　　〔外〕邂逅相逢亦宿缘。　　　　〔生〕仙都重会是何年。 
　　〔合〕分明说破前生事。　　　　一梦长庚岂偶然。 

　　第四出　散财结客 
　　〔小外扮武谔上〕腰间湛卢剑。头上缦胡缨。救难灭踪迹。杀人留姓名。自家姓武。名谔。排行十七。东吴人氏。避地江都。胆气绝人。豪侠好义。生平有一大雠人。被我一剑行诛。又有一大恩人。不是千金难报。闻陇西李太白。高才尙义。结客捐金。昨日取醉平康。六院诸姬。齐来相见。竞以轻绡练裙。求其诗赋。太白乘醉落笔。手不停挥。各有赠篇。潇洒淸妙。临去悉厚赠金帛。日散万金。我不免去一见此人。果是如何。〔小生扮员半千上〕兴到文藻飞。饥来颜色槁。吟成百篇诗。不能易一饱。自家员半千。高才流落。寓住维扬。闻李太白一代才子。轻财重义。不免去访他。求他一济。〔丑扮张光乍上〕朝从都市游。暮向娼楼宿。身上着罗衣。家中无半粟。自家扬州城中一个浪子。名唤张光乍。家无活计。花酒为主。少年场中。风流有数。昨日与人赌输万贯钱。无从措处。闻此间有个李太白。仗义疎财。极肯交结好汉。不免去走一遭。〔占扮柳条靑上〕少年生深闺。逢人便掩面。今日走路傍。哀哀泪如线。妾身乃扬州城中女子柳条靑。父亲柳宿。薄宦仓曹。逋欠官粮。追赔禁狱。妾欲卖身救父。一时未得便成。闻此间有一个李相公仗义。专一怜贫恤苦。不免含羞去见他一面。〔丑〕列位想都是要见李太白先生的。求门上通报。大家进见。〔通报介生上末净从人同上〕 

　　【西地锦】〔生〕潮满江心放棹。月明桥上吹箫。五陵结客方年少。千金于我鸿毛。 
　　门外何人。〔末〕禀上相公。门外有四位客人相访。〔生〕请进来。〔并进见介生〕四位何来。各请道名姓。〔小外〕小子姓武。名谔。排行十七。东吴人氏。〔小生〕小生姓员。名半千。颇善诗赋。〔丑〕小子姓张。名光乍。少年场中。有名子弟。〔生〕这一位小娘子何人。〔占〕妾身姓柳。名条靑。乃司仓柳宿之女。父亲有难。求见相公。〔生〕请列位见教。下顾为何。〔小外〕小子生平豪侠。有大雠人。业已一剑行诛。又有一大恩人。思得千金为报。闻先生轻财重义。特尔相投。倘蒙慨然。吾事毕矣。〔出人头介〕仇人头颅现在此。〔生〕这个没凭据。焉知眞假。〔小外怒起介〕我武十七好汉。怎肯欺人。旣为小人所疑。合当速去。〔生挽科〕烈士不欺人。小人无知。豪杰不必介怀。左右快取千金为赠。〔小外〕如此多谢。〔生指小生〕此位有何见教。〔小生〕念小生结发读书。颇工辞赋。屡举不第。流落江湖。饥寒困苦。世无郭元振。故敢吿急足下。〔生〕仆亦久闻员君大名。愿虚怀请教。适纔武十七说报雠杀人。事亦大奇。求君见教一篇。〔小生〕领命。〔沈吟介〕古人好侠烈。其事多咨且。荆卿西入秦。乃与舞阳俱。意气岂不壮。剑术何其疎。副车中徒尔。空衣斩亦虚。夫君运奇节。长啸起雄图。赤雷闪宝剑。淸霜泣头颅。义声振天地。成功秪须臾。激昂千载下。永为壮士模。〔生〕奇哉。矢口成篇。雄壮激烈。眞才子也。左右快取千金为员先生寿。〔小生〕多谢。〔生指丑〕此位有何见教。〔丑〕小子无赖。昨与博徒赌输万贯。求相公见助。相公倘要往平康取乐。小子最善帮闲。〔生〕左右取万贯送此人。〔丑〕多谢。〔生〕小娘子为何事而来。〔占〕妾父薄宦。逋欠官粮。监追在狱。妾身意欲自鬻救父。一时未有因缘。望相公垂怜。救拔苦难。〔生〕娘子言之良苦。不知你所须几何。〔占〕得五百金足矣。〔生〕左右发五百金。赠这小娘子。〔小外〕李公高义。足冠千古。我四人一同拜谢。 

　　【驻云飞】千古人豪。义气棱层五岳高。日角扬奇表。天藻藏灵窍。嗏金帛等秋毫。垂怜无吿。救困扶危。功德标穹昊。定拟仙班地位超。 
　　【前腔】〔生〕浪迹萍飘。一片雄心久不消。重义轻金宝。结客连燕赵。嗏癖性爱钱刀。王戎和峤。长物浮云。不散还须耗。留取花生五色毫。 
　　〔众〕散财结客不言恩。　　　　天下饥寒尽在门。 
　　只手一挥三十万。　　　　定应功德奏天阍。 

　　第五出　湘娥访道 
　　〔外扮展灵旗上〕火轮电甲卫淸都。使酒天门偶大呼。却被雷师纠不法。侯家聊罚作人奴。某许相国府中老苍头展灵旗是也。与昆仑奴俱是天上九关守将。偶乘醉使气。两人大闹天门。一时同谪。昆仑奴在崔千牛家。我展灵旗在许相国家做一个给使。忠心报主。武勇超羣。我家小姐往庐山访李仙结庵处。小姐车儿早到也。〔旦道扮乘车占扮步摇随上〕 

　　【卜算子】〔旦〕门遶碧溪湾。路出靑天半。茆庵只在白云间。一派箫声远。 
　　〔外〕禀小姐。此处已是庐山李尊师隐居。请小姐停车。〔旦〕老苍头先入通报求见。〔外跪禀介〕禀上尊师。荆楚许相国孙女。秀士李白妻许氏。远来访道。求见尊师。〔内叫〕此间没有仙人。无道可访。不劳相见。〔外〕禀小姐。庵内人说没有仙人。不肯相见。〔旦〕待我亲求。〔跪介〕妾身乃相国许公孙女。秀士李白妻。许氏湘娥。久慕玄风。千里拜访。乞尊师念弟子远来至情。俯容一见。〔内应〕仙师出来也。〔老旦扮李腾空丑扮侍女上〕 

　　【前腔】绛雪驻容颜。紫雾腾霄汉。蕊珠一卷掩松关。石几炉香满。 
　　授诀扶桑大帝君。曾窥丹检绿韬文。晓来控鹤朝眞去。不带靑天一片云。自家女眞李腾空是也。门外何人至此。〔旦〕贱妾许氏。托体相门。猥以凡胎。渴慕大道。远来参访。愿度迷津。〔稽首拜介老旦〕女娘请起。念贫道山野村姑。隐居避世。有何道术。敢劳轩车。〔旦〕尊师深居名山。籍登天阙。延年度世。出神飞形。无劳过谦。愿垂慈悯。〔老旦〕女娘生居华屋。志慕淸虚。道骨天成。登眞可冀。你听我道来。 

　　【北二犯江儿水】流星飞电。人世是流星飞电。荣华纔转眼。似车轮下坂。弩箭离弦。撇香闺。寻仙馆。竹色暗红泉。松声出紫烟。龙起瑶天。鹤下琼田。鎭日价泛沧溟。游阆苑。〔旦〕闻言爽然。洒凉飔闻言爽然。淸都别院。喜来到淸都别院。早不觉白泠泠。凡骨顿僊。凡骨顿僊。 
　　【前腔】〔旦〕繁华庭院。生长在繁华庭院。香奁珠翠满。厌修眉蝉鬓。宝靥花钿。也明知时光短。因此叩灵坛。斋心礼上仙。手启霞编。口授眞诠。我自愿侍龙车。陪凤辇。〔老旦〕知卿有缘。宿生来知卿有缘。红尘不恋。受淸虚红尘不恋。请看那仙都裏。桃熟几番。桃熟几番。 
　　【北寄生草】〔老旦〕调铅粉。匀颜色。美容华。正少年。秀眉好目流淸盼。金钗■〈髟上委下〉堕连珠串。轻绡缥缈摇纨扇。只解道喜时六幅翠裙长。又谁知悲来三尺红罗短。 
　　【前腔】庭前树。生连理。锦中花。栽合欢。争妍妬宠眞堪叹。赵姬入殿班姬远。杨妃荐寝梅妃怨。却纔的凤皇台上听笙箫。早又奈鸳鸯冢畔悲笳管。 
　　〔旦〕多谢尊师训诲。闻师曾授金液还丹于圣祖。如蒙不弃。乞示秘方。〔老旦〕你宿有仙缘。我岂敢秘惜大宝。只是此时尙早。你且回去。脱了世事。再来授道。愼勿久恋红尘也。〔旦〕如此万幸。弟子今且回去。异日再来。〔老旦〕女娘请了。 

　　〔老〕多君相门女。　　　　学道爱神仙。 
　　〔旦〕一往屛风叠。　　　　〔合〕乘鸾着玉鞭。 

　　第六出　为国荐贤 
　　〔小末扮高力士上〕紫禁莺花满玉除。终年出入侍鸾舆。莫言抽笔无文藻。狗监当年荐子虚。自家唐朝内臣高力士是也。官监门大将。列棨戟光荣。近侍崇班。貂珰领袖。问万乘之寝兴。有怀捧日。司六宫之扃钥。无梦行云。不握彤管的供奉。长依凤阁龙楼。未赐铁券的王侯。尽着蟒衣狮带。今上开天宝之元。绣口锦心。挍辞赋也合当为天子。太眞占昭阳之宠。云魂水魄。去脂粉越显是个仙人。春花秋月。合万邦景物。尽妆点海宇升平。暮管朝弦。总四部梨园。只打叠君王行乐。远远望见内家承应一部乐工来也。〔末扮李龟年净扮曹昆仑贴扮贺怀智老旦扮张野狐上〕君王乐谱手亲删。羯鼓声高琴瑟间。一自三郞度曲后。许多天乐在人间。〔小末〕你众人往那裏走。〔众〕公公叩头。小人们闻皇上爷今日便殿开宴。召诸学士应制赋诗。小人们在此伺候供应。〔小末〕知道了。你众乐工俱伶俐绝伦。最善诙谐科诨。今日要考你们一考。〔众〕一凭公公分付。〔小末〕听我命题。我要个应无比。眞可喜。这些儿。不如你。天上正好新月。李龟年你就把新月为题。〔李诺〕有了。嫦娥容貌应无比。三五团圆眞可喜。虽然露出这些儿。多少明星不如你。〔小末〕妙哉。皇上爷常爱太眞娘娘的双乳。曹昆仑你就把他为题。〔曹诺〕有了。娘娘颜色应无比。玉乳酥胸眞可喜。罗衫隐现这些儿。新剥鸡头不如你。〔小末笑科〕更妙。贵妃娘娘常笑安禄山鼻准。贺怀智你就把他为题。〔贺诺〕有了。胡奴粗大应无比。鼻准隆隆眞可喜。像王留下这些儿。高帝龙孙不如你。〔小末〕也好。张野狐轮到你了。却没有题目怎么好。〔老旦〕就把公公为题。〔小末〕这也使得。你就诌来。〔张诺〕有了。公公富贵应无比。玉带蟒衣眞可喜。若还留得这些儿。天上神仙不如你。〔众大笑介小末〕殿上钟鼓声动。想圣驾升殿也。〔众下小生扮唐玄宗近侍随上〕 

　　【喜迁莺】皇都淑景。看柳拂琱栏。花明藻井。璧月生辉。卿云散彩。笙歌万户升平。〔小旦扮杨贵妃侍女上〕春梦海棠初醒。晓日新妆宝镜。倚宫娥。隔帘试听学语新莺。 
　　〔朝见介小生〕寡人隆基。力翦宫妖。嗣登宝位。享国长久。际世升平。雅志右文。挥洒颇工睿藻。凡胎慕道。祷祠精感灵祗。雕龙绣虎之士。济济并列于朝端。骖鸾控鹤之夫。翩翩来集于阙下。性格大饶风韵。声歌且入欢娱。知音度曲。我三郞之弦索通神。掩扇回眸。这妃子之容华绝世。今日与太眞同御便殿开宴。召诸学士应制赋诗。妃子送酒。〔小旦送酒介〕 

　　【太师引】〔小生〕帝城浩荡春如许。丽昭阳罘罳绮疏。试看取五云宫阙。兼带着六甲行厨。引高歌激楚阳阿舞。细趁着回风低度。尽堪送金尊玉壶。微醺处。睨佳人皓齿红肤。 
　　【前腔】〔小旦〕椒房沐宠承恩遇。愧自比当熊贯鱼。独占他三千粉黛。怎堪方十斛明珠也。秋风扇箧愁纨素。愿长如织女黄姑。奉宸游秦宫汉都。勿使凄凉风雨羊车。 
　　〔外扮贺知章末扮崔宗之小外扮王维上〕臣知章。臣宗之。臣维。朝见陛下。愿陛下万岁万岁万万岁。〔小生〕卿等平身。朕昨日同贵妃幸骊山温泉游览。卿等未曾扈驾。可应制各赋诗一章。诘朝进览。〔外末小外应诺小生〕贵妃不妨与众卿相见。〔小旦相见外末小外上酒介〕 

　　【针线箱】〔外末小外〕际明良玉京天府。赐微臣金茎仙露。荐琱盘凤腊和麟脯。倚锦瑟鹍弦雁柱。灵妃自赋唐山曲。天子亲歌丰镐都。〔合〕眞殊遇。千年鱼水。又何妨卜夜欢娱。 
　　【前腔】〔小生小旦〕喜良佐鹓鸾簉羽。更淑女王雎内助。正文修武偃升平日。好妙选雍熙乐部。昭阳殿裏雕梁燕。太液池中锦浪凫。 
　　〔合前小生〕朕记得汉武君臣柏梁联句。今日卿等与宴。朕欲同咏一篇。贵妃亦须赓和。〔外末小外诺小旦〕贱妾身比行云。才非咏雪。仰同凤啸。愿学蛙鸣。〔小生〕就把今日宴会为题。九重临化日。万国喜同风。高殿凌飞鸟。〔末〕长梁挂彩虹。〔外〕驼峯来域外〔小外〕凤吹入云中。燕镐皇恩渥。〔小旦〕横汾圣藻雄。〔小生〕卿等联句并工。可令付史馆。传作千秋故事。〔众并叩谢〕皇上首倡。美同白雪。臣等属和。幸附靑云。 

　　【解三酲】〔小生小旦〕和柏梁辉光汉署。叶卿云喜起姚虞。风流千载明良遇。美词华玉散琼敷。宋家彩笔扬神女。司马天才驾子虚。〔合〕眞无妬。任燕泥庭草。秀句珊瑚。 
　　【前腔】〔外末小外〕赋秋风才凌汉武。咏齐纨思比班妤。皇娥白帝应欢聚拊孤桐江渚踌躇。七襄文锦天孙杼。五彩神光洛浦珠。 
　　〔合前小生〕朕闻陇西有一布衣李白。道品淸高。天才宏放。卿等知否。〔小旦〕皇上适闻李白。妾亦久闻此人。果是不凡。皇上若聘取来京。必能润色鸿业。匡佐太平。〔小生〕妃子乃能荐贤为国。贤哉。明当厚礼颁诏。聘取高人也。 

　　【三学士】〔小生小旦〕安晋东山须谢傅。凌云曾赏相如。他熊罴自眷垂竿好。我麟凤还愁结网疎。林壑好颁丹诏去。将豪杰起。社稷扶。 
　　【前腔】〔外末小外〕才子声名人慨慕。动君王玉帛安车。那彩毫赋拟光文运更黄石编堪佐庙谟。好贮图书东璧府。雠秘典。直禁庐。 
　　〔小生〕自古明皇解爱才。　　　　〔众〕玺书早发下蒿莱。 
　　〔小旦〕妾身正沐君王宠。　　　　〔合〕不为相如买赋来。 

　　第七出　颁诏云梦 
　　【唐多令】〔旦上〕紫府采眞回。红尘转自哀。旧家门径满靑苔。不是辽阳千载。羞宝镜。对妆台。 
　　晓入瑶台露气淸。天风吹落步虚声。尘心不断俗缘在。千里下山空月明。奴家自别庐山李尊师回家。尘缘虽在。道念转虔。挥手烟霞。会须有日。良人东游广陵。至今未返。想他世味念浅。潇洒出尘。只是曲櫱情深。淸狂负俗。终当不碍其修眞。早晚一定回来也。 

　　【前腔】〔生〕文气应三台。雄心出九垓。黄金散尽好归来。留得奚囊尙在。聊混迹。任人猜。 
　　〔相见介旦〕官人回来了。〔生〕娘子。庐山访道。几时先回。〔旦〕奴家归纔三日。到得庐山。幸遇腾空尊师。他许我道骨可成。人缘未断。且暂回家。潜修密谛。后会有期。官人你到扬州。经理家产何如。〔生〕不好对娘子说。小生遇落魄公子。急难贫人。将数十万金。一时散尽。素手归来。实无颜色。可见卿面。〔旦〕官人此言差矣。佛氏以施财为檀越。道家以济人为功德。眼中旣见困穷。自当救拔。身外无非长物。岂可悭贪。官人以数十万金济贫恤苦。上淸当书大德。贱妾亦分微功。君诚元振之流。妾岂王衍之妇。何言之陋也。〔生指旦介〕贤哉。贤哉。此男子所难。卿能如此。难得。难得。功出女娘。小生何功之有。 

　　【玉胞肚】〔生〕生平慷慨。散千金难期复来。念翳桑宣子能怜。叹王孙漂母犹哀。因贪绿蚁向歌台。又费靑蚨佐酒杯。 
　　【前腔】〔旦〕君怀磊块。笑伦戎公然守财。济燃眉功德应深。散纒头怀抱聊开。扬州骑鹤有时来。何必腰间万贯回。 
　　〔外扮展灵旗上〕报相公娘子。朝廷差官备礼赍诏。征聘相公。已到邮亭。快摆香案迎接。〔生〕有这等事。只索迎候诏旨。〔末扮使臣上〕奉天承运皇帝诏曰。自古哲后昌时。保世滋大。必资嵓穴奇伟。光赞基隆。轩后凝图。厥资风牧。苍姬绵历。实籍非熊。绮皓安刘。东山宁晋。载在史册。流照于兹。尔陇西隐士李白。天藻淸英。玄风遐迈。尘视轩冕。埋光葆眞。指翔鸿以明心。托神龟而曳尾。朕是用虚怀钦式。远慕孤标。安车玄纁。敬聘林壑。斧藻皇业。助我休明。君其感激风云。星言夙驾。仍敕所在有司。敦促就道。朕不遑启处。侧席降辇。以待高贤。钦哉。谢恩。〔生谢恩介〕朝使大人拜揖。〔末〕李先生拜揖。皇上久慕高风。隆礼征聘。宜急赴君命。勿恋山林。〔生〕念白落拓布衣。疎狂贱士。文采不足以光大业。道德不足以表明时。有愧征书。安敢奉诏。愿上辞疏。乞朝使大人为仆转闻。〔末〕皇上渴慕大贤。折节注想。岂辞疏得免。有司自能敦迫。下官焉敢代辞。就此吿别了。〔生〕如此。野夫不敢久羁使节。明日聊具酒船。一泛云梦。卽当祖饯河桥也。请大人暂归馆驿。野夫寻当奉拜。〔别介末〕胥靡已发明王梦。山客应怀魏阙心。〔下旦〕恭喜。朝廷厚礼征聘。相公虽雅存出世之情。亦当小展匡时之略。便宜应命。不必固辞。〔生〕小生夙怀济世安民。非碌碌隐者。但权臣女谒。方布列于要津。野性疎才。恐不宜于世路。为之奈何。〔旦〕旣是朝廷有事。正赖贤良整顿匡扶。为何辞避。〔生〕容小生再细筹之。 

　　【玉交枝】〔生〕玺书远赉。遇明主摉求草莱。北山此日惊松桂。还令猿鹤疑猜。布衣那有经济才。怕朝绅难改疎狂态。〔合〕怎忍撇靑萝紫苔。怎忍别朝霞暮霭。 
　　【前腔】〔旦〕君王心爱。要张罗冥鸿下来。十年流落栖江海。忍敎宝剑沈埋。豫章此时收异材。丰城此日生光彩。〔合前〕 

　　〔生〕此日东山迎诏旨。　　　　只愁北陇勒移文。 
　　〔旦〕匡时定难男儿事。　　　　好去朝天谒圣君。 

　　第八出　别妻赴京 
　　【逍遥乐】〔生上〕竟不容高卧。王路兼程催似火。行行忍别碧山阿。秦京迢递。帝阙嵯峨。极目关河。 
　　送我红尘道。夺我白石嵓。野人穿薜茘。身不惯朝衫。自家蒙朝廷诏征。有司日夜催迫上道。不容辞免。只得勉就衣冠。到长安面圣。再作道理。不免请娘子出来。拜别则个。娘子有请。 

　　【前腔】〔旦〕紫绶新装裹。妾亦鸾翘钗凤亸。笑人其奈白云何。东山秣马。北极鸣珂。南浦离歌。 
　　〔生〕娘子拜揖。〔旦〕官人万福。〔生〕王命难辞。官司催急。卑人只得勉行。与娘子分别。倘若久留都下。当差人迎接家眷。〔旦〕鄙谚有之。学成文武艺。货与帝王家。愿相公此行。报效朝廷。务竭忠荩。大勋旣就。入道未迟。〔生〕卑人就此拜别。 

　　【柳摇金】〔生〕春山紫逻。晴湖绿波。野鹜点汀莎。问路逢津卒。随风送棹歌。何意入利名缰锁。何意入利名缰锁。惆怅别烟萝。望长安日下浮云奈何。〔合〕禁门金阙。淸漏银河。金阙银河。新拜钩陈御座。 
　　【前腔】〔旦〕君才王佐。文成绮罗。岂肯老岩阿。补衮陈言入。抽毫应制多。好去侍龙池画舸。好去侍龙池画舸。辇路凤皇坡。卿云有烂。虞庭载歌。 
　　〔合前旦〕相公到京。朝见皇上。拜何官爵。千万早寄好音。慰妾悬望。〔生〕娘子放心。卑人到京。早晚卽有信回。 

　　〔生〕落日下河梁。　　　　〔旦〕游子暮何之。 
　　今逢渭滨猎。　　　　端可帝王师。 

　　第九出　拜官供奉 
　　【上林春】〔外上〕天子临轩。词臣入直。已征到山林隐客。争看才子如云。陛见朝绅动色。 
　　下官太子宾客。礼部侍郞贺知章。四明镜湖人也。皇上尝以李白人才问臣。臣力荐其仙才天纵。皇上下诏。隆礼聘召来京。今日朝见。下官在此伺候。〔生野服上〕 

　　【步蟾宫】日华殿阁罘罳映。炉香袅。隐隐銮声。布袍草履上承明。麋鹿难驯野性。 
　　〔相见介〕贺大人拜揖。〔外〕李先生拜揖。下官昨日已将先生聘到情由。一一奏闻皇上。今日朝见。想必就有玉音也。〔内臣上〕皇帝有旨。据礼部侍郞贺知章奏。陇西隐士李白。征聘到京。圣上御金銮殿。卽勅贺知章引见殿中。故勑。〔小生扮唐明皇引内臣宫娥上〕 

　　【破阵子】矰弋冥鸿刷羽。箫韶丹凤仪庭。靑藜照夜思刘向。彩笔凌云羡马卿。何妨降辇迎。 
　　〔外〕臣奏陛下。奉诏征聘到隐士李白朝见。〔生〕草莽臣李白朝见陛下。愿陛下万岁万岁万万岁。〔小生〕朕久闻卿名。才华绝代。今睹卿面。风骨超凡。甚慰朕顾慕之意。非止欲藉文章。润色鸿业。且愿资经略。匡佐太平。方今世务。何者为急。卿其勿吝敷陈。〔生〕臣山野鄙夫。不谙经国大计。幸蒙淸问。敢不悉竭愚衷。 

　　【刮鼓令】匡时媿未能。论经纶属俊英。臣幼习虫鱼薄技。又学韬钤喜论兵。圣世际升平。车书九州岛。笙歌万井。念隐忧漆室效葵倾。鉴先几曲突徙薪情。 
　　〔小生〕卿当平世。怀此隐忧。所忧何在。幸明以吿我。 

　　【前腔】〔生〕宫闱未肃淸。大居边细在庭。臣草莽那知忌讳。城社潜奸久藉凭。藩鎭拥强兵。宠臣易骄。胡雏欲逞。念深谋须早建维城。看英风谁为请长缨 
　　〔小生〕先生面陈。具见忠谋远识。朕当书绅。可勑中书省。卽拜翰林供奉。仍赐天厨御食。朕当亲为调羹。以示隆眷。〔外生同拜谢介小生下内臣宫女捧冠带上生服谢恩〕 

　　【二犯鲍老催】〔生〕欣逢圣明。这冠裳一朝宠膺。淸阶华省。列供奉金门岁星。珍馐赐出天厨盛。亲将御手调金鼎。感君恩重。志欲酬。言难罄。誓抒忠谠匡朝政。〔合〕今宵初听宫漏声。来朝早候龙旗影。 
　　【前腔】〔外〕高才盛名。被殊恩人臣极荣。虚怀采听。注名字丹书御屛。绯袍宫锦花相映。掖垣晚出天街暝喜明良。遇簉羽。齐夔龙。并良规。好上千秋镜。 
　　〔合前生〕念小生遭际。全仗大人吹嘘。何以为报。〔外〕荐贤为国。朝廷公典。岂是私恩。何报之有。 

　　〔外〕喜济风云会。　　　　新承雨露恩。 
　　岁星今不见。　　　　方朔在金门。 

　　第十出　长安豪飮 
　　〔丑上〕解衣来飮尽公侯。美酒长安只此楼。蹀蹀靑骢系垂柳。累累紫绶挂帘钩。小人乃长安城中酒保是也。金波玉液。酒价十千。画栋雕梁。楼居第一。调羹仙子。手和芍药。绝赛豪家药娥。当垆丽人。面带芙蓉。不数成都卓女。停车下马。无非公子王孙。留佩解貂。尽是神仙卿相。翰林供奉李太白老爷。极爱我家酒美。常与诸名士取醉于此。不免张设铺面。恐今日诸公又来也。〔外上〕游仙自我好。狂客任人呼。淸梦在帝所。归心指镜湖。自家贺知章也。〔末上〕人间宰诗社。天上掌文星。帝怒经葱肆。风雷役五丁。自家杜甫是也。〔小生上〕有酒日为乐。无官百不忧。饶他封万户。输我醉乡侯。自家孟浩然是也。〔生上〕春衣宿杜陵。急管吹平乐。飮者独留名。圣贤皆寂寞。自家李白是也。〔相见介生〕今日与诸公相约。同醉酒楼如何。〔众〕如此甚好。〔生〕叫酒保将酒过来。〔丑上应〕 

　　【榴花泣】〔生〕朝班初散。并马出铜沟。过紫陌。醉红楼。云和一曲倚箜篌。占长安我辈风流。心中隐忧。看五侯甲第连鸳甃。总难提赤凤宫中。且相将绿蚁垆头。 
　　【前腔】〔外〕家临镜水。吾意记仙游。人易老。岁何遒。苍茫千顷一渔舟。蹔徜徉手拍柸浮。花阴过楼。见垂杨罨画移淸昼。尽欢娱绣袜行春。奈凄凉纨扇知秋。 
　　【前腔】〔末〕升平海宇。家国叹金瓯。呈赵舞。发吴讴。风姨日姊竞温柔。殢君王祸水难收。华戎怎侔。想胡雏大啸东门后。把年华且付沈酣。寄淸狂幸有糟丘。 
　　【前腔】〔小生〕萧然布衲。不挂帝王忧。驯野鹿。狎沙鸥。朱门华屋偶来游。喜无拘傲尽王侯。新糟细篘。似松风飒飒和山溜。任人间万事空劳。了吾生一醉何求。 
　　〔旦占老旦上〕沈香亭北敞云屛。羯鼓声高众乐停。夜半归来宫漏永。薛王沈醉寿王醒。我众人乃唐朝大内供应。一班女乐工是也。今日皇上爷不曾宣唤。且向酒楼取醉一番。呀。列位老爷万福。〔生〕你众人是御前供应。这一会来得却好。劳你们歌舞侑觞。当奉赠缠头之锦。〔众诺送酒〕 

　　【胜如花】〔旦占老旦〕宜春苑。花萼楼。正对南山龙首。召顐官屡奉銮舆。倚宫妃频倾珠斗。竞整顿歌喉舞袖。〔合〕指拢弦春寒玉彄。步生莲花挑凤头。转盼回眸。闪秋波欲溜。斜带着远山微皱。动君王一曲凉州。动君王一曲凉州。 
　　【前腔】〔生外末小生〕阳阿舞。激楚讴。双趁纤腰檀口。袅亭亭扇落桃花。寒俏俏楼低杨柳。直坐到酒阑时候。 
　　〔合前净上〕小人是河西节度使。哥舒老爷差官。请李爷明日赴宴。〔生〕知道了。覆哥舒老爷。我明日来奉拜。〔净应下外〕天色已晚。明日早朝。我们散罢。请各酬赠列位女郞。〔众〕多谢列位老爷。佐酒银条脱。追欢金缕衣。只愁歌舞散。化作彩云飞。〔下外〕太白。闻哥舒节度讨吐蕃有功。求兄作勒碑文字。已脱稿了。乞见教我辈。〔生〕连日中酒。未暇挥毫。今晚回去篝灯。了此公案也。 

　　〔生〕劝君莫惜金缕衣。　　　　〔外〕高歌一曲梁尘飞。 
　　〔末〕且看欲尽花经眼。　　　　〔小生〕怎忍花前不醉归。 

　　第十一出　预识汾阳 
　　【西地锦】〔净扮哥舒翰将士从上〕坐断河西四郡。威名天下俱闻。阴山夜哭匈奴遁。桓桓麟阁元勋。 
　　秦时明月汉时关。武帝长征人未还。但使龙城飞将在。不教胡马度阴山。下官河西节度使哥舒翰是也。起自胡种。戮力皇朝。屡立战功。历官节鎭。迩者奉命讨吐蕃。连战连捷。斩首千级。奏凯天朝。论功裂土。大小将士。赏赉有差。独裨将郭子仪无尺寸功。反丧部下士卒。合当依律处斩。也曾申称临敌患病。未可凭信。军法难容。军中例当立碑纪勋。已丐求翰林供奉李太白先生作文。昨日请他宴叙。想必到也。〔将士绑小外郭子仪上〕奉哥舒元帅将令。到边关上擒拏失律裨将郭子仪。已到辕门首。在此伺候。〔生从人上〕 

　　【生查子】书生愧请缨。大将膺分阃。燕然借勒铭。万古留雄鎭。 
　　来到此间。是哥舒元帅帅府了。〔见郭介〕呀。看这绑缚汉子。伟干长躯。丰神轩举。临难不慑。必是人豪。带过来。你这汉子为何犯法至此。〔小外〕这是那一位老爷。〔从〕这是翰林供奉李太白老爷。皇上爷第一宠眷的就是。〔小外〕原来就是这一位老爷。小人愿以寃情奉吿。小人乃郭子仪。华州人氏。见做哥舒元帅部下一员裨将。元帅奉命讨吐蕃。小人适然染病。不能从征。曾申公文。禀白元帅。同事者妬忌。谤小人临阵退缩。元帅听信谗言。按军法将行诛戮。寃屈无伸。望老爷拔救。〔生〕你部下军士。有从行在此的么。〔小外〕部下军士。可怜三百人俱在此。欲赴帅府保救。军法威严。只怕无益。〔生〕我知道了。叫左右报知元帅。说我到门。〔报介净〕快请李爷。〔相见介净〕李先生拜揖。〔生〕元帅拜揖。〔净〕久慕才名。疆场武夫。无从抠请。幸惠高轩。〔生〕元帅干城虎将。下官文墨鲰生。荷蒙宠招。实出大幸。初见台颜。不宜辄有陈说。适纔在辕门首。俄见一汉子。姓郭名子仪。临刑绑缚。下官望见此人。相貌奇伟。风骨超凡。停车问之。此人云。西征之役。实是抱病不前。元非临阵退缩。部下三百人匍匐保救。见在门首。望乞元帅宽贷。〔净〕李先生。你天下奇才。小将雅知钦重。旣蒙见教。敢不允从。李先生人天法眼。说此人奇伟。必是不凡。叫左右带郭子仪进来。〔带进介净〕郭子仪所犯情罪。本该军法从事。翰林李爷在此取饶。姑贷汝死。仍复裨将之职。勉力后效。以赎前愆。叫左右去了他绑缚。去罢。〔小外〕多谢老爷不杀之恩。〔净〕谢了李爷。〔小外〕叩谢李爷救拔残命。〔生〕元帅。此人后日功名。不在元帅之下。〔净笑〕先生识拔。必不谬言。郭子仪你可牢记此言。努力报効。〔小外〕谢二位老爷。丈夫杀身报知己。壮士不死立大功。〔下净〕左右将酒过来。 

　　【玉芙蓉】淸时拟凤麟。绝世称豪俊。际明主。正好匡时补衮。疏陈斧扆千秋训。文洒笺毫五色云。〔合〕斟佳酝且深杯满引。醉倚营门。高歌击剑动星辰。 
　　【前腔】〔生〕当今一虎臣。手绾元戎印。专征讨。长驱力扫妖氛。龙旗忽闪威名振。麟阁今标图画新。 
　　〔合前生〕下官就此吿别。多谢华筵。〔净〕多慢从者。小将另日吿罪。 

　　〔生〕玉帐频斟金叵罗。　　　　〔净〕乐人奏曲尽铙歌。 
　　蒲萄元是凉州酿。　　　　〔合〕珍馔新开热洛河。 

　　第十二出　湘娥思忆 
　　【月云高】〔旦占步摇上〕金銮召对。君王赐殊礼。太乙燃藜下。女史熏香侍。寂寞春闺。月痕绣床裏。〔占〕水绿湘江渺。纵有鱼笺难寄。门掩房栊睡起迟。鸟语雕栏花影移。 
　　〔小重山〕〔旦〕夫壻朝回初拜官。凝妆春日上翠楼。寒罗衣冷。叠粉香残。新礼斗碧。玉嵌星冠。〔占〕秦树隔长安。蘼芜连楚泽。映淸湍。王孙何处解征鞍。灵妃怨。瑶瑟与谁弹。〔旦〕步摇。朝报到来。闻相公已朝见。天子亲迎降辇。御手调羹。卽日拜翰林供奉。君恩旣重。欲隐不能。报主匡时。丈夫之事。只是相公心本萧疎。气太豪迈。仕路险昃。恐易招尤。以此放心不下。〔占〕小姐所见虽是。相公才名盖世。圣主宠眷异常。想无他虞。请勿为念。 

　　【香罗带】〔旦〕君行南浦时。垂杨乍丝。红英转眼同逝水。林花开已到荼■〈艹縻〉也。游子去。几时归。天涯芳草春梦迷。盼断宝玦靑骊也。月落华淸河汉低。 
　　【前腔】〔占〕龙须生网丝。香销黛眉。鸾笙柱寒闲玉指。萧郞此去步彤墀也。时染翰墨淋漓。象床绣衾凉似水。说甚云雨堪疑也。神女荆王祇梦思。 
　　【罗江怨】〔旦〕长离彩凤姿。云霄见稀。一朝应瑞喜来仪。君臣鱼水结心期也。捧日擎天。好展平生志。鸱夷霸越归。留侯拓汉基。那时间。方顿神仙辔。 
　　【前腔】〔占〕文章献赤墀。甘泉紫芝。凌云辞赋世称奇。至尊叹息幸同时也。降辇调羹。臣子荣遭际。从龙笔札随。婴鳞肝胆批。好抒心斗杓调元气。 
　　〔旦〕落拓新丰市。　　　　〔占〕回翔金马门。 
　　〔旦〕片言能遇主。　　　　〔合〕七尺可酬恩。 

　　第十三出　脱靴捧砚 
　　【祝英台】〔小生明皇上从宫女内侍小末高力士末李龟年上〕日生香。花酿■〈日耎〉。春色许谁管。殿阁罘罳。芳树流莺换。〔小旦〕好倩锦帐留春。华灯照夜。流水年光何短。 
　　〔临江仙〕〔小生〕上林三月春如海。金尊赏到名花。妆成只恐妬明霞。〔小旦〕轻笼薄护。红艳隔屛纱。欲换新声翻旧谱。东皇别是年华。遍呼乐部选诸家。〔合〕踏云鹅管。天路玉京赊。〔小旦朝见介小生〕妃子赐坐。今日沉香亭北。牡丹盛开。对妃子。赏名花。不用旧乐。须别选新声。非绝代才子。不能猝办。叫高力士。李龟年。急宣翰林供奉李白。〔小末叩头领勑旨下小末急上呼召李白介内应〕李白不在家。与飮中八仙同醉酒楼。可往那裏去呼召。〔小末急行科〕圣上有旨。宣召翰林供奉李白。〔生醉上〕 

　　【西地锦】断送繁弦急管。酕醄白眼靑天。醉中深趣华胥宴。向他醒者难传。 
　　〔小末〕李翰林先生。圣上有旨宣召。可急趋君命。〔生〕我醉也。我醉也。去不得。去不得。〔小末〕怎么了。圣旨宣召。敢说去不得。我两个不免扶拽他走。〔见皇上介小末末扶生叩头生呼〕万岁。万岁。万万岁。〔小生〕李先生何处醉来。〔生〕臣该万死。臣不知圣上呼召。与同官共醉酒楼。死罪。死罪。〔小生〕沉香亭北。牡丹盛开。朕与妃子同赏。不用旧时乐章。另制新声。非卿不可。故尔相召。〔生〕臣虽中圣。敢不奉诏。愿给笔札。〔生吐介小生〕内侍快取水来与李先生净面。〔小生〕可给金花笺与李先生赋诗。仍着高力士与他脱靴。贵妃捧砚。以助供奉吟兴。〔生援笔立就跪白〕臣诗三章已成。呈圣上御览。〔小生〕卿何神速也。雕龙倚马。卿实兼之。贵妃烦你朗诵。〔小旦诵〕云想衣裳花想容。春风拂槛露华浓。若非羣玉山头见。会向瑶台月下逢。一枝浓艳露凝香。云雨巫山枉断肠。借问汉宫谁得似。可怜飞燕倚新妆。名花倾国两相欢。长得君王带笑看。解释春风无限恨。沉香亭北倚阑干。〔小生〕妙哉。淸雅藻丽。大有风人之致。矢口立成。妙丽如此。眞仙才也。可命李龟年卽将此词。度入乐府。被之管弦。〔末诺小旦进酒〕 

　　【倾杯玉芙容】〔小生〕上国名花压众芳。亭北开淸赏。最可喜人主征歌。学士挥毫。妃子行觞。薄寒晓护茱萸帐。香气晴熏翡翠裳。〔合〕斟佳酿。倩仙人玉掌。更兼那。新翻天乐绕虹梁。 
　　【前腔】〔小旦〕铃索风传百和香。广殿云屛敞。却正好检点花神。约束封姨。管领东皇。金笺彩笔光千丈。锦瑟瑶笙队两行。〔合〕音嘹喨。借天风送响。惟愿取。万年行乐侍君王。 
　　【玉芙容】〔生〕仙宫宝嵌妆。帝释珠交网。羡红云让态。绛月输香。彩旛护景春无恙。瑞蜡留欢夜未央。〔合〕停歌唱。觅词人。醉乡沉沉裏。摩娑双眼扫琳琅。 
　　【前腔】〔众〕轻烟幕尙方。■〈日耎〉日浮仙仗。贺太平帝王欣赏花王。佳人貌比双成样。才子胸盘五色肠。〔合前〕 

　　【雁来红】〔小生小旦〕凭琱槛。倚绣床。舞花奴。醉索郞。金钗委堕低罗幌。红晕桃腮上。衮袖轻揩汗粉香。〔合〕天靑朗。亭台夕阳。酒重斟。欢无恙。 
　　【前腔】〔生〕荷怜才。圣度汪。恕微臣。酒态狂。千秋盛事垂天壤。新调淸平剏。乐府从今隶太常。 
　　〔合前小生〕叫众乐工。将李供奉淸平调歌来听者。〔众诺〕 

　　【朱奴儿】〔众乐工〕准备着巫山断肠。不争敎浥露凝香。羣玉瑶台路渺茫。只落得云花并想。〔合〕当筵唱。新词乐。方待岁岁歌花放。 
　　【前腔】分不得纎腰艳妆。却将比飞燕昭阳。倾国名花两斗芳。常带笑。君王来赏。 
　　〔合前小生〕朕将锦段十端。贵妃可将宫罗十疋。酬赠李君。〔生叩头介〕皇上贵妃宠赉。愿皇上万岁。万岁。万万岁。〔小生〕近日吐蕃猖獗。庙堂与他议和。卿可草和蕃篇。明日早朝。送朕亲览。〔生〕领勑旨。 

　　〔小生〕落拓词臣频中圣。　　　　风流天子解尊贤。 
　　〔生〕脱靴捧砚从来少。　　　　盛事宫闱万古传。 

　　第十四出　禄山谋逆 
　　【番卜算】〔净扮安禄山将士从上〕裂土控燕韩。部落连蕃汉。包藏逆节伏神奸。一举神州乱。 
　　营州牧羊儿。生来有贵相。刘石乱中华。虏亦应天象。自家东平郡王安禄山。作人养子。官至方鎭。天宝入朝。蒙今上封王赐第。天子殊恩。铁券开裂土之赏。贵妃异宠。锦褓赐洗儿之钱。中外虽传丑声。宫闱实未及乱。彼不过视我为弄臣。乌鸦岂偶彩凤。我未免因而生邪念。黑蟆妄想天鹅。方今天子耄昏。女宠布列。权相窃柄。藩鎭拥兵。乃奸人得志之秋。豪杰奋身之日。不免潜造兵戈。阴养死士。相机观变。反叛朝廷。岂不是好。〔门卒上〕禀大王爷。永王爷来拜。〔净〕快迎接。〔丑扮永王璘将士从上〕 

　　【前腔】盘石贵宗安。灵派天潢远。高皇龙种骨非凡。岂肯终藩翰。 
　　吴楚昔好乱。淮南畜异志。汉文从代来。日夜窥神器。自家永王璘是也。凤雏龙种。生来锡土称孤。蜂目豺声。天性幸灾乐祸。闻东平郡王阴蓄逆谋。特来密访。与他同举大事。不患无成。已到他府门首。将士通报。〔通报介净〕殿下拜揖。〔丑〕郡王拜揖。闻郡王大业。救世安民。寡人特来请教。〔净惊介〕殿下何故道此不祥之语。方今主上无过。海宇晏安。我禄山岂肯作此灭门之事。〔丑〕郡王不须疑我。方今主上淫昏。女宠作横。四夷窥伺。藩鎭阻兵。眼见得天下大乱也。寡人亲为帝胄。位则重臣。岂忍坐视。士马精强。人地雄伟。寡人远出郡王下。若郡王起西北。寡人起东南。天下不足定也。〔净〕殿下。今上爱子。地尊礼绝。有志大业。禄山愿佐下风。〔丑大笑〕大事若成。寡人与郡王中分天下。孤知郡王系念妃子。这个却分不得。敬让郡王。〔净大笑〕何论中分。天全一物。足以释西伯。〔丑〕翰林供奉李白。有文武全才。若得他来相助。何患大事不成也。 

　　【琐窗郞】〔丑〕你英雄盖世无前。骨相贵不可言。身通宫掖。手握兵权。倘一朝大举。谁能留难。〔合〕管敎他六飞狼狈百寮窜。拥皇屋。登宝殿。 
　　【前腔】〔净〕论荒淫主上衰年。狐鼠辈窃弄权。贤王有志。出震承干。愿驰驱鞭凳。助凌霄汉。〔合前〕 

　　〔丑〕女谒盈朝主德昏。　　　　〔净〕乘机一剑扰乾坤。 
　　从来养虎能贻患。　　　　莫怪胡儿解负恩。 

　　第十五出　游翫月宫 
　　〔小外扮叶眞人上〕玉扎丹书位上眞。道成妙用自通神。虚空来往罡风裏。大地山河一掌轮。自家叶法善眞人是也。括苍人氏。授道圣师。兼精符箓。化形而出有□无。名为自在。弹指而上天下地。此是逍遥。今乃中秋节序。唐天子久厌人间良夜。欲一观天上中秋。要与杨贵妃同游月宫。虽是人主侈心。亦有夙缘合往。昨在殿上与贫道言语相激。愿同往月宫。贫道慨然许之。此时翰林供奉李白在傍呵笑。说古来那有此事。语太荒唐。天子说旣如此。你可一倂带供奉同往。此人原是太白星官。谪居人世。亦不妨同行。今晚月望之夕。天子已备法驾从人。只得挈他一游月府。须索走这遭也。〔下正旦扮嫦娥侍女旌节随上〕眞有仙娥控白鸾。香风肃肃佩珊珊。靑天碧海无人到。桂树扶疎月殿寒。吾乃月宫仙子嫦娥是也。世人说我是后羿之妻。窃服西王母灵药。私奔月宫。此言非也。世人又妄分晦朔。全未得眞。那有晦朔。上方光景常圆。行有正旁。下界看来时缺。我乃虚无一气化成。何藉金母之灵药。试看淸冷九天之上。岂有窃药之仙人。文士好弄笔端。妄言造罪。这也不在话下。今日乃人间中秋之节。叶眞人挈唐天子杨贵妃从臣李白来游月宫。此三人并是仙班。谪居凡界。天子与贵妃尘中虽已造业。灵根尙未尽消。李白潇散淸狂。风骨正堪入道。数应得一到此。不合阻他。仙凡路殊。难与相见。只许他们一游便了。〔下小生明皇小旦贵妃外叶眞人生李白内侍宫娥幢盖掌扇上小生〕人间此夕是中秋。〔小旦〕仙子相携月府游。〔生〕高处只愁风露冷。〔外〕竦身已在碧云头。贫道奏知皇上。法从旣随。银河已驾。请皇上与从者同登。〔小生〕呀奇哉。果然空中隐隐垂下银桥来也。〔外〕请皇上稳登。勿生恐怖。 

　　【新水令】〔小生〕半空隐隐驾银桥。步罡风陡生寒峭。仙人衣袂湿。宫女佩环摇。雉尾俄高。早不觉寥天杳。 
　　〔外〕皇上来到此处。已是月宫。请径入则个。 

　　【步步娇】〔小旦〕琼楼玉宇光笼罩。顷刻飞身到。星河逼绛霄。远远望见大殿。金书署广寒淸虚之府。殿署淸虚。金书朗耀尘念霎时消。双眸闪烁神魂掉。 
　　〔生〕你看桂树之下。有素衣仙女数人。乘白鸾歌舞。〔外〕这是嫦娥仙子的侍女。 

　　【折桂令】〔小生〕碧琉璃冷浸霞标。只见桂树扶疎。合殿香飘。有几个仙女。婆娑素袖萧骚。裂靑天叫云玉笛。散瑶台泣露琼箫。蜕尽炎嚣。飒尔神超。煞强似濯魄冰壶。换骨佺乔。 
　　【江儿水】〔小旦〕侍女纷相见。姮娥不可邀。绮疏贝阙霞光绕。珠幢绣盖香烟袅。玄文秘检弢深奥。何处参求道妙。自愧凡胎。身染莲花泥淖。 
　　【雁儿落带凯歌回】〔生〕尙自隔红云帝座遥。却下见赤县神州小。为甚这孤轮奔驰日夜劳。亏煞你把大地山河照。堪羡这守淸虚爱寂寥。叠鸳衾闲凤翘。耻赠银条脱。羞将金步摇。说甚么捐佩塡桥。灵光保得长明皎。万里秋毫。早则个轻身欲界超。 
　　【侥侥令】〔外〕人间曾不信。天路坐相邀。只素女白鸾长不老。又那里记春秋限暮朝。 
　　【收江南】呀谁没有升天的羽翼呵。向碧落好游遨。都只为尘凡火宅不能抛。这淸凉世界转迢遥。驾天风海涛。驾天风海涛。何处望下方宫殿郁岧峣。 
　　〔小生〕眞人。我听得一派乐音。好淸越也。〔外〕这个名为霓裳羽衣之曲。 

　　【园林好】〔小生〕听宫娥霓裳调高。是仙音凡夫怎操。畅好度玲珑缥缈。聊记取。入箫韶。删下里。整云璈。 
　　【沽美酒带太平令】〔众合〕五云车。灵旗导。七宝宫。鸾舆到。回思尘世眞堪悼。岁月流。容颜槁。且别去玉京瑶岛。怎当得风露寒宵。早则求长生大道。但转盼月华西了。恁呵。休等到银蟾没夜。金乌向晓。呀。再来游。只怕天汉无桥。 
　　〔外〕河汉左移。月轮西坠。请法驾回宫。 

　　【淸江引】僊人道术眞玄妙。剖破虚空窍。金丹亦易成。天路非难到。愿得似姮娥长不老。〔小生〕仙游喜得谱霓裳。〔小旦〕高处琼楼夜转凉。〔生〕回首虹桥随步灭。〔合〕依然银海路茫茫。 

　　第十六出　宫禁生谗 
　　〔小末扮高力士上〕贵客何当僇辱。书生性太狂迂。宁为王生结袜。怎当李白脱靴。我高力士。官监门卫大将军。加开府仪同三司。门多将吏。富贵倾朝。身近龙颜。威权在手。皇太子尙且呼我为兄。诸王公悉皆尊我为父。叵耐李白这厮。无非是一个翰林供奉官儿公然在沉香亭上。伸了两只驴脚。令我脱靴。虽然皇上有命。他也不该如此放肆。我高力士。一生好汉。被这厮抹杀尽了。怎消得这一口忿气。闻得太眞娘娘。极爱他才藻。把他称赞。时常在宫中念他。怎么是好。不免入宫。求见娘娘。构起是非。挑得太眞娘娘恨怒。那时纔好下手。〔净扮宫女上〕个个长门悲夜月。人人纨扇泣秋风。粉黛三千俱退步。可怜肥婢在宫中。奴家乃太眞娘娘宫中侍儿是也。若论我娘娘。且休论羞花闭月万种丰姿。好叫他吃烟火的仙子。单只说送暖偷寒。千般妖媚。眞个是施香粉的狐狸。有时沉酣杯盏。水晶帘下低垂。软酥酥半颓红玉。殢人醉态可怜。有时卧起雕床。云母屛边斜倚。淡溶溶微展秋波。乍醒睡容更妙。君王未曾举意。早已猜破机关。掩扇回眸。不由人不引入迷魂阵。遣还偶尔失欢。做出许多情态。毁容截发。一发教送上鬼门关。六宫中美色岂无。纵然容貌过他。只输他着人的娇态。一时间眼前不见。便有粉黛罗列。总不是可意根苗。正是三郞有些悔气。撞着通天精魅。三千宠爱一身。空把牙根咬碎。〔小末笑〕咬碎了牙根。怎么吃饭。〔净笑〕正是。近日吃饭不得。将就只用七八碗儿。腰肢都瘦减了。〔小末〕也还看得过。比着伍子胥的腰大十围。觉略减了些。我要见娘娘。你可通报。〔报介小旦上〕 

　　【传言玉女】晓日曈昽。啼莺唤醒春梦。拨不开风流爱宠。东风乍软。朱户裏帘钩齐控。羡酒中豪士。花前高咏。 
　　月夕花晨总不闲。夜来沉醉晕红颜。今朝又报陈歌舞。生怕君王召玉环。妾乃贵妃杨氏。前同皇上赏牡丹。宣翰林李白撰新乐府三首。烂醉抽毫。一挥而就。淸雅新丽。光彩射人。世间有此人品。有此才调。岂不可爱。我最喜他二句借问汉宫谁得似。可怜飞燕倚新妆。〔小末叩头〕奴婢高力士叩头。娘娘千岁。奴婢适纔听娘娘口吟新诗二句。莫不就是前日李白赏牡丹的诗么。〔小旦〕正是。〔小末〕娘娘以为何如。〔小旦〕诗句绝妙。只是我愧不敢当。〔小末〕娘娘。奴婢只道娘娘恨此人切齿。元来反喜他。〔小旦〕高内侍。缘何李白能辱人如此。〔小末〕汉家赵飞燕出身倡家。淫乱无行。以此人比娘娘。玷辱极矣。娘娘是一国之母。他为臣子。辄敢放肆。奴婢切为不平。〔小旦怒介〕高内侍你说得是。我到一时不曾检点。这厮播弄笔端。讥讪太甚。全无人臣之礼。可恨可恨。〔小末〕此人自恃文才。轻世傲物。纵酒猖狂。因见皇上爷眷他。愈加放肆。娘娘须用裁抑此人。勿令过度。〔小旦〕我知道了。 

　　【解三酲】〔小旦〕只敬他天才出众。怎知他性赋顽凶。笔端辄敢含讥讽。那些个臣子谦恭。狂奴直是鸦嗤凤。圣主轻将蛇作龙。难轻纵。难轻纵。管敎他立遭贬窜。俛受牢笼。 
　　【前腔】〔小末〕娘娘是瑶台仙种。况兼那宠冠诸宫。衣冠贵族门楣重。怎生比娼女遭逢。淋漓狂态难供奉。玷辱朝班累圣聪。才何用。才何用。少甚么贤臣补衮。文士雕龙。〔小旦〕叵耐狂生诗太狂。〔小末〕只愁谤语外传扬。 
　　但凭换日偷天手。　　　　难免嘲风弄月殃。 

　　第十七出　知几引退 
　　【谒金门】〔生上〕时不遇。刬地蛾眉生妬。天外冥鸿终刷羽。浮云愁日暮。 
　　一领朝衫不恋我。三寸彩毫生祸胎。胸中云梦尙无恙。长笑一声归去来。下官应聘而来。礼当殊遇。官拜淸华。圣恩无以加矣。夙无珪珇之缘。终是山林之骨。内监以脱靴为衅。宫妃以捧砚生谗。君侧之谤难防。枕边之言易入。屡官不拜。圣眷顿衰。嫌隙已成。料难久住。况主上荒迷于酒色。朝纲大坏于宵人。诸杨窃柄。政以贿成。各鎭拥兵。令从旁出。眼见得天下大乱矣。我不免见机早决免贻后忧。思量司马眞人临别言语。验若蓍龟。此老眞圣人也。我看这手中一管彩毫作祟。何用你入梦生花。我待要烧却你呵。 

　　【孝南歌】毫端彩。五色俱。裁云镂冰琼蕊敷。枝稳凤栖梧。花寒桂生蠹。宫闱萋菲。眩碧成朱。圣主应投杼。一曲淸平。顷刻移宫羽。恩也疎。礼也疎。何用再踌蹰。小车儿在路衢。 
　　念我文拟鹓鸾。武通龙豹。此行指望济世经邦。谁想竟成画饼。 

　　【前腔】阴符诀。黄石书。姜牙子房期并。駈长剑起雄图。丹心报明主。谁知天意不用。男儿中道遭谗阻。一笑回头。便捐翔鸿去。樵也苏。钓也渔。烟水是吾庐。好相寻旧酒徒。 
　　【好姐姐】淸都。丹房药炉。好去觅旧时仙侣。红泉无恙白云千顷疎。寥阳路。从今发桂还为主。满地松阴鹤梦孤。 
　　【前腔】悬车明辞禁庐。谢圣主挂冠神武。此生无复含香画省趋。寻眞处。桃花流水迷云树。未许时人问隐居。 
　　【尾声】羊肠虎口人难住。这恩眷敢忘圣主。只恐怕戎马关山动地呼。 
　　侍奉君王不到头。　　　　飘然一衲赋仙游。 
　　从今不作华淸梦。　　　　烟雨江湖一钓舟。 

　　第十八出　祖饯都门 
　　【挂枝儿】〔小外扮郭子仪冠服将士从上〕结发从戎经百战。一朝裏建节登坛。万死余生。千秋高义。河桥忍别恩官。 
　　建牙吹角不闻喧。三十登坛众所尊。家散万金酬士死。身留一剑答君恩。下官郭子仪。吐蕃之役。几乎丧身。幸赖翰林李太白力救。得免伏法。屡立战功。历官方鎭。今为朔方节度使。下官每思性命官爵。皆李公所赐。功名初立。大恩未酬。太白近因高才盛名。为内宠所妬。上疏天朝。挂冠归隐。此公才堪王佐。文为世宗。正宜补阙拾遗。在帝左右。一旦遭谗去国。朝野不平。下官猛欲上表奏留。犯颜伏阙。奈我疆场之臣。难以力诤。李公今日辞朝长往。不免径出都门。送别则个。〔外贺知章上〕渭城朝雨浥轻尘。客舍靑靑柳色新。劝君更尽一杯酒。西出阳关无故人。下官贺知章。今日太白辞官去国。诸公载酒送行。下官去走一遭。〔相见介小外〕贺大人拜揖。〔外〕郭大人拜揖。公之此来。想为送别太白。〔小外〕正是正是。李公旷世奇才。正宜匡扶社稷。一朝播去。朝野同嗟。下官虽抱不平。争奈是疆场外吏。诸公何故不上疏保留。〔外〕太白之去。诸公深惜。奈为得罪宫禁。力难挽回。蹔尔挂冠。赐环不久。远远望见太白行李来也。〔生道装上〕脱我今日之红尘。还我旧时之白云。家在荆湖临梦泽。沙淸水碧吊湘君。下官上疏辞官。再三恳启。圣上不准辞。赐宫锦袍一袭。路费五百金。止许给假还山。不时召用。辞朝已罢。遂出都门。长安缙绅诸公。尽在都门十里外送别了。飘然长往。遂出火坑。好不快活也。呀贺季眞。郭节度。缘何不与诸公同别。独送远来。〔外小外〕我二人分义与诸公不同。所以远送一程。不忍就别。〔生〕多谢二公。〔外小外〕左右将酒过来。 

　　【金井水红花】〔外〕紫禁双龙矗。靑天一鹤还。拂袖去长安。是登仙。孤云为伴。遥望沙淸水碧。凉月一渔竿。好结束远游冠也啰。羡你蟠龙五彩。吐凤三都。倚马千言。醉后花笺忽满。争奈牝鸡司旦。雄狐作奸。却使太阳回照。虹霓蔽天。英雄泪眼。不禁临岐饯。 
　　【前腔】〔小外〕生死深恩在。关河别恨牵。洒涕上离筵。惨无言。天涯频盼。恨不剖心泣血。昧死向金鸾。顷刻裏问征鞍也啰。羡你学克武库。才郁虹梁。志洁冰盘。一任浮云舒卷。昨日鸾坡起草。龙墀侍班。今日羊裘烟水。鸱夷钓船。只愁去后。烽火咸阳乱。 
　　〔外〕请问太白。足下出都。行踪何往。好对我们一说。别后也好相闻。〔生〕实吿季眞节度二公。山妻近日书来。移家扬州。方外故人司马子微。客游金陵。白欲到扬州一见山妻。卽往金陵会子微。曾有华山道者元丹丘。亦是白烟霞好友。今将往拉此人。同到金陵访道也。〔外〕足下旣访名山。我辈尙沉苦海。小弟不久亦黄冠入道矣。〔生〕如此甚好。 

　　【玉莺儿】〔生〕名山不远。访仙踪烟霞宿缘。念卑人已服霞衣。我荆妻亦顶星冠。山空醮筵。天高斗坛。久无瑶瑟湘灵怨。〔合〕喜飘然。风尘满目。知不到松关。 
　　【前腔】〔外小外〕眞凌霄汉。似华阳东门挂冠。授丹书早晚驱鸡。与夫人同学骖鸾。木羊上天。茆龙着鞭。许家拔宅成仙眷。 
　　〔合前〕我二人只得奉别了。太白前途保重。〔生〕多谢了。 

　　〔生〕祖帐东门意气浓。　　　　〔外〕临岐惜别话匆匆。 
　　〔小外〕欲来华岳峰头觅。　　　　〔合〕知入云山第几重。 

　　第十九出　母子虑祸 
　　【霜天晓角】〔旦占上旦〕长安日下。帝里靑骢跨。〔占〕云梦已离巫峡。广陵来看琼花。 
　　【前腔】〔小生伯禽上〕白云西挂。何处严亲舍。极目红尘。车马销魂。紫禁烟花。 
　　母亲拜揖。〔旦〕孩儿到来。相公久宦长安。杳无音信。奴家因楚中旧业荒落。移家广陵。且喜孩儿伯禽年纪渐长。旣习诗书。兼理家事。扬州薄产。被相公仗义散尽。尙存田亩足供十口饔飧。只是闻得天子荒淫酒色。内宠浊乱朝纲。相公在近侍淸班。不知税驾。好生挂念。如之奈何。〔小生〕禀吿母亲。吾父文成鸾凤。道合龙蛇。合则致主匡时。希留侯谢傅之迹。不合则奉身而退。追两疏都水之风。舒卷在我。不须忧虑。〔旦〕汝父才名太盛。物忌所归。是吾忧也。 

　　【渔家傲】人去后。日向凄凉度岁华。萧萧的华屋空存。金钗无些。荏苒相门风光换。旧时王谢。自从那夫壻之京。一家儿飘梗路花。也都敎粉褪香残。香残来空自嗟。 
　　【剔银灯】〔小生〕秦京道。苍茫的树遮。家君去。无奈羁身在金马。一阵阵花飘在一丝丝垂杨下。一弯弯月伴着一搭搭星河夜。天涯。回首故国。雨过楚天靑。迢迢梦赊。 
　　【摊破地锦花】〔占〕论才华已占断朝和野。恋酒和花。珊瑚玦落在谁家。学士风流。才子豪奢。望京华。怎到得碧油车。 
　　【麻婆子】〔合〕帝王帝王躭燕乐。花奴羯鼓挝。妃子妃子日专宠。宫娥泪似麻。词臣叨秩列淸华。社稷担子怎生卸。只恐草动风惊也。那时何处是吾家。 
　　〔旦〕岂有扬州十万钱。　　　　〔小生〕隋堤柳色尙依然。 
　　〔占〕只愁后夜长安梦。　　　　〔合〕拟傍荆门郢树烟。 

　　第二十出　乘醉骑驴 
　　〔生骑驴上〕头顶星辰碧玉冠。飘然策蹇出长安。故人家住云台上。翠扑莲花掌上看。李白离了长安。往华山访故人元丹丘。来到这裏。已是华阴界上。我想长安靑骢宝马。怎如驴背逍遥也。 

　　【意迟迟】一解金鞍辞辇道。驴背斜阳好。野旷碧天高。凉风飒飒吹秋草。华山仙掌忽当前。遥想那琼宫路插云台杳。 
　　〔末扮华阴县令上〕簿书作令休云俗。勾漏旌阳俱是仙。最喜华山收部内。莲花日日县门前。下官华阴县令。任华是也。幼攻诗赋。渴慕名贤。曾撰两长歌自通于杜子美李太白。子美有诗见答。只是太白无一字相闻。闻得此君落拓淸狂。纵酒遗世。近因牡丹一咏。得罪宫闱。他不知我。我自慕他。几回欲解印绶。访之长安。蹉跎未果。这也不在话下。今日早衙开门。教左右。门外有投牒吿状者。着令进来。〔生骑驴过县门门卒喝生下驴生不肯下喧嚷科末〕看你像是一个道士。怎敢骑驴不下。径过公门。〔生〕方外野人。不知礼法。望大人恕罪。〔末〕你是何等样人。从实供来。〔生〕我是海上钓鳌客。不必问我家乡姓名。〔末〕这厮好无礼。敢造次狂言。我且问你。你海上钓鳌。以何物为钩线。〔生〕我以四海为鱼池。三山为钓台。虹霓为丝。明月为钩。〔末〕以何物为饵。〔生〕以天下无义气丈夫为饵。〔末〕谁是无义气的丈夫。这厮唐突公门。欺傲官长。不知有礼。安知有义。旣犯吾法。合当受刑。左右将刑具伺候。〔生〕是野人有罪了。听吾一言奉禀。〔末〕你有甚么说话。且容你说上来。〔生起立介〕 

　　【北一枝花】我本是山林物外豪。管领着风月闲中调。出落我丹山飞彩凤。安排着沧海钓神鳌。莫怪哰叨。莫怪哰叨。且喜将日月笼儿跳。等闲把烟霞担子挑。终日价与绿酒为邻。不眨眼报道黄花绽了。 
　　〔末〕不须闲说。且讲你平生勾当来。 

　　【梁州序七】〔生〕我有时向王侯门衔杯潦倒。有时向田父老插杖逍遥。乐乐乐。那月明荡入芦花棹。受用的风生浦口。受用的露满蓬梢。受用的凫雏雁子。受用的兰笋菰苗。乐乐乐。舴艋儿夜泊溪桥。袯襫儿冷挂山椒。乐乐乐。准备着靑钱酒馆歌楼。靑钱酒馆歌楼。受用的是唤客绣裙花袄。醉的是殢人玉管金箫。任河汉星低。帘栊月晓。两眉端不挂闲烦恼。直待把公侯藐。乾坤傲。永不踏红尘向市朝。眞唤做圣世渔樵。 
　　〔末〕你旣是野人。受用渔樵风月是有的。怎么说绣裙花袄。玉管金箫。你好不夸口。〔生〕大人俱是有的。〔末〕胡说。 

　　【牧羊关】〔生〕怎知道。欢过后。愁还到。福穷时。祸所招。一霎时送将来罗网难逃。陪伴他虎穴龙巢。掇赚我羊肠鸟道。怕的是龟亡还为壳。愁则愁翠死却因毛。走入在是非场。终朝有。进一步风波平地高。 
　　【四块玉】难难难恩情化作仇。大怒藏嘻笑。昨日价酒杯来往逞风骚。把人儿爱惜如珍宝。顷刻裏变浮云。顷刻裏同蒿草。早觑破这相逢没下梢。 
　　〔末〕看这人絮叨叨。埋怨谁来。莫非害风了。 

　　【哭皇天】〔生〕好好好急忙裏收缰早。猛回头浪花中拏将柁牢。常言道人情初见应须好。苦杀人从前恩义总难消。我只将一副头颅来保。待还寻当时茆屋。旧日渔竿。桃花流水。桂树山坳。虚飘飘一往孤云不可招。好拜上你邑侯呵。莫苦问山人踪迹。怎便说云水根苗。 
　　〔末〕细听此人言语蹊跷。必是一位埋名隐迹的贵人。且作意问他。必然说出眞情。叫左右。此人一味胡言。必是奸细。可与他纸笔。要他从实供招。是何等人。因甚至此唐突官府。若不肯供。先行责治。〔与纸笔介〕 

　　【乌夜啼】〔生〕苦苦裏要问我的眞消耗。我只得一笔儿从实供招也。有名字曾达在圣明朝。蒙宠眷强起应君王召。我如今也不论官僚。不计渔樵。非是我人前卖弄忒装乔。人前卖弄忒装乔。也只是相逢狭路难推调。莫浪言。跨马高。总不及。骑驴好。小可的踏穿烟峤。控上云霄。〔写供状介〕 

　　【尾声】平生落拓眞堪笑。此日疎狂罪怎逃。一笔分明尽供了。策蹇华山遥。又恐山灵恼。明日的徒步云台。把洞天遶。 
　　〔生送供状末读介〕供状人。无名氏。曾用龙巾拭面。御手调羹。力士脱靴。贵妃捧砚。天子殿前。尙容走马。华阴县裏。不许骑驴。呀。原来是李翰林大人到此。〔末跪扶生起〕下官肉眼不识神仙。死罪。死罪。下官非是别人。任华是也。先年因景慕仙才。曾作长歌以姓名自通。未蒙见答。今日天遣这裏相会。此生大幸。〔生〕原来就是任君。向年领教长歌。词采流溢。小生气索。未有报章。幸会幸会。〔末〕近闻先生拜表还山。却至此贵干。〔生〕仆往华山访故人元丹丘。在此经过。〔末〕华山在下官封内。丹丘子亦素往来。如今是天台隐士司马子微招往金陵去了。〔生〕旣如此。野人吿别。〔末〕下界凡夫。幸遇仙客。容下官欵留数日请教。方当投辖。未便放行。〔生〕多谢。略在此领教一时。便当奉别。 

　　〔生〕老子靑牛出关。　　　　〔末〕肉眼误作关吏。 
　　〔生〕岂有五千玄文。　　　　〔末〕惭愧不能望气。 

　　第二十一出　归隐林泉 
　　【忆秦娥】〔旦占上〕黄花瘦。夜凉虫语秋深后。〔占〕秋深后。藁砧得请归来时候。 
　　明月不长圆。君恩有时薄。早知行路难。悔不老云壑。李郞仙才。甚得君王之宠。近闻以脱靴捧砚之故。内侍怀恨。宫妃进谗。夫君见机。力辞官爵。主上不准。诏许给假还山。想早晚到家也。我想世路从来险仄。富贵实蹈危机。世间那有不散的筵席。天子赐金。百官祖饯。蛟龙离锁。鸾凤出笼。步摇。你道好不快活哩。〔占〕我家相公。雅志求仙。夫人亦淸心好道。将拜天官仙秩那堪人世官僚。就是我步摇。也思量做王母琼华。许家鸡犬。他又何羡乎。况当今狐媚盈朝。豺狼遍地。风波将作。谤讟可虞一离螭头。便脱虎口。岂不快哉。望夫人多酿些美酒。待相公回也。 

　　【黄莺儿】〔旦〕红叶下江流。报砧声万户秋。淮南桂树寒犹茂。沙田蠏稠。芦汀雁投。银床又是吟蛩候。〔合〕倚高楼。天边破镜。夫壻大刀头。 
　　【前腔】〔占〕妆匣暗尘浮。罥珠丝庭院幽。金针无语时停绣。莼羹正收。松醪晚篘。鹍弦雁柱人归候。 
　　〔合前小生上〕帝城秋色早。归路指湘潭。却转淮南路。邮亭报解骖。禀母亲。有人来报。爹爹回来了。〔生冠带从人上〕 

　　【夜游朝】宫锦君恩归白昼。离鹓行早问盟鸥。紫蟹初肥。黄花正绽。纔下马便开醇酒。 
　　〔生〕夫人拜揖。〔旦〕相公万福。〔小生〕爹爹。孩儿伯禽见。〔占〕老爹。步摇叩头。〔生旦拜〕相公挥毫纾彩。名冠帝京。见几乞身。光映云壑。殊为可喜。〔生〕下官出山潦草。隐志不坚。立朝散樗。勋名未立。负媿良多。〔小生拜〕孩儿久离膝下。未展趋庭。今慰望云。当图捧日。〔生〕孩儿起来。〔占叩头〕老爷应聘明王。追踪绮皓。挂冠淸世。配美华阳。难得难得。〔生〕步摇起来。〔旦〕相公把立朝事体。细说一番。〔生〕容下官细陈。 

　　【啄木儿】〔生〕君恩重。帝宠优。金鼎调羹劳御手。燕天厨立拜淸华。扫云笺数奉宸游。奈灾来平地风波骤。诗成贝锦遭谗口。因此上。及早抽身返故丘。 
　　〔旦〕原来如此。相公知几引退。岂非高致。〔生〕夫人为何弃了荆南旧宅。移住扬州。〔旦〕相公听禀。 

　　【前腔】〔旦〕黄金尽。朱户幽。相国繁华逝水流。去孤帆风雨潇湘。卜新居烟月扬州。喜一犁绿野春深后。鸠鸣雉雊开千亩。好做个妇馌夫畊陇头。 
　　【三段子】〔小生〕全身远雠。喜归来烟波钓舟。靑门故侯。鎭逍遥山间水头。又何须频待朝天漏。白云片片飞岩岫。勑断风波。不喜不忧。 
　　【前腔】〔占〕郞君远游。这门庭淸如素秋。闲身便抽脱羁囚。飘然自由。已呼童多酿松花酒。安排弦索尊前侑。消受风光。且舞且讴 
　　【归朝欢】〔合〕危途的。危途的。行难到头。恶滋味。恶滋味。略敎沾口。临崖马。临崖马。丝缰早收。从今去。谁复禁寻花问柳。那管他翻云覆雨把寃家构。连天匝地兵戈斗。眞个是一往冥鸿不可求。 
　　〔生〕夫人。天台司马眞人。同华山元丹丘道者。在金陵相候。下官归见夫人。便欲一往叩求眞诀。不知庐山李腾空尊师与夫人有信否。〔旦〕先在云梦曾从方外女眞得一口诀。说妾身机缘还早。尙期十年之后。以此不曾再访。 

　　〔生〕一辞薄宦返林泉。　　　　〔旦〕便是人间散诞仙。 
　　〔小生〕明日金陵寻道友。　　　　〔占〕旌阳拔宅古今传。 

　　第二十二出　渔阳鼙鼓 
　　【传言玉女】〔小生小旦侍臣宫女随上小生〕宝殿金风。又见秋高气肃。〔小旦〕朝欢暮宴。叹流光去速。〔众〕娇歌艳舞。恨惟日犹怀不足。〔合〕愿太平天子。万年玉烛。 
　　〔小生〕雕床合欢衾。绣帐流苏结。年光不待人。容华易消歇。经心春草芳。转眼秋苕折。为欢夜未央。靑天流明月。贵妃纔赏中秋。叶眞人挈游月宫。不觉又是重阳令节了。急景跳丸。去一日少了一日。无端烦恼何为。流光飞电。期百年谁到百年。有限欢娱难定。月白风淸。乃人生难遇之景。民康物阜。正君王行乐之时。秋来春去。万事无过衔杯。昼短夜长。古人所以秉烛。贵妃进酒。乐人作乐。 

　　【画眉序】金飙动华屋。西望骊山乱峯矗。渐潭澄秋水。露凉宵烛。倾玉椀紫泛香萸。媚绣户黄垂丛菊。〔合〕殿庭喜遇登高会。爽气乍侵■〈酉灵〉醁。 
　　【前腔】〔小旦〕秋风响帘轴。金井梧飞候虫促。看鴈寒筝柱。应弦商曲。钗钿冷髻亸靑螺。罗縠映肤鲜红玉。〔合前〕 

　　【滴溜子】〔众〕秋色好秋色好。澹远山似沐。佳人好。佳人好溜脸波可掬鼎沸笙歌相逐新度凉州声遏云。又酿蒲萄熟。风露瑶台。莫管肌生银粟。 
　　【鲍老催】霜红艳目。芙容十丈高于屋。琉璃千顷临妆束。看僊妃倚半酣。歌绡襡。猛■〈扌弃〉日暝兰膏续。喧天羯鼓停丝竹。夜漏催柸行速。 
　　【双声子】花毡上。花毡上。一捻弓弯蹴。珠帘内。珠帘内。十队红妆簇。赏已遍。赏已遍。恩尽沐。恩尽沐。盼红轮西岭。素蟾东麓。 
　　【尾声】爱煞名花与倾国。尽老今生看不足。永乐升平醉金屋。〔探子上〕报报报。内侍传进去。〔小生〕宫门上旣有紧急事情。着他进来。〔探子〕报子叩头。〔小生〕报子勿忙。所说何事。〔探子〕节度使郭子仪李光弼。差小校来报。安禄山谋反。〔小生〕他怎么就敢谋反。〔探子〕皇上爷爷。大兵已动了。河北二十四郡。势如破竹。已过潼关。将逼京城来了。〔小生小旦惊介小生〕报子喘息定气。细说一番。〔探子应〕禄山凭借恩宠。久蓄异谋。招兵买马。铁骑如云。积草屯粮。金戈耀日。兵连番汉部落。王师见影逋逃。战兼步骑枭雄。州县望风纳款。东都僭位。以诛杨氏为名。借口晋阳之申。国号大燕。伪署文武官爵。敢肆问鼎之奸。杀气连天。但见男逃女窜。军声动地。惟闻鬼哭神号。藩鎭诸路。敛手抱头。尽作婴城之计。郭李二帅。摩拳擦掌。愿倡讨贼之师。皇上爷爷火速降诏。命将出师。〔速下小生〕高力士你可传旨。卽日传位太子。驾幸西蜀。诏郭子仪李光弼等勤王讨贼。〔小旦跪〕贱妾猥以陋躯。荷蒙皇上异宠。正谓永承淸驩。不想倏遭大难。反贼旣以诛杨氏为名。罪在贱妾。敢效一死。以谢万姓。请赐自尽。勿悞国家大事。〔小生〕彼不过借你为兵端。卿亦何罪。誓同生死。岂忍便为此。蹔同西行。回銮有日。〔小生〕君王乐极转生哀。〔小旦〕鼙鼓渔阳动地来。 
　　明日翠华西幸去。　　　　锦江玉垒自天开。 

　　第二十三出　海靑死节 
　　【字字双】〔丑冠服上〕奴家皇帝鼻丰隆。胡种。拖带奴奴做正宫。打哄。三千粉黛尽花容。夺宠。一声狮子吼河东。怕恐。 
　　奴家唤做酪酥娘。皇后衣冠龙凤章。翠鬓飞云光碌秃。金莲踏殿响砰磅。鼻梁孔似烟熜黑。疙肘窝如麝脑香。争奈六宫常妬宠。蒲萄架下倒千场。奴家酪酥娘。大燕皇帝安禄山正宫皇后是也。皇帝穷苦时。在营州牧羊。只奴奴一身。专房得宠。芦叶丛中作罗帐。草坡地裏当雕床。好不恩爱。如今造反。做了甚么鸟皇帝。三千粉黛。八百娇娥。朝朝寒食。夜夜元宵。那裏说起我来。我好气不过。不免等他升殿坐朝时。赶出去殿上羞他一场。方消我胸中忿气。〔下净安禄山侍臣宫女从上〕 

　　【梨花儿】我做皇帝眞受用。大碗羊肉和烧葱。三千粉黛日夜弄。嗏只不是当时可意种。 
　　我安禄山起兵。攻破长安。做了大燕皇帝。好不快活也。〔内侍〕请皇帝爷穿袍。〔净〕这教做甚名色。〔侍臣〕这教做滚龙袍。〔净穿翻身介内侍〕请问爷爷做甚么。〔净〕穿滚龙袍要打衮裏。〔内侍〕这是名色。请爷爷戴冠。〔净〕教做甚么名色。〔内侍〕这是冲天冠。〔净戴作头冲天介内侍〕请问爷爷。这是做甚么。〔净〕戴冲天冠。头要冲天。〔内侍笑〕这也是名色。〔净怒介〕狗才。早又不说。纔说个名色。〔净指介〕这是甚么东西。〔内侍〕这是龙床。〔净睡身内侍扶起介〕皇帝爷爷怎么就睡倒。〔净〕你说是龙床。寡人要睡。〔内侍又笑〕这是皇帝爷爷坐了朝见百官的。怎么好睡。〔净〕可恶。难道我都不是。〔小净扮陈希烈上〕宰相陈希烈。带领文武两班。朝见皇帝爷爷。万岁。万万岁。〔末扮雷海靑上〕太常乐官雷海靑。带领乐工一班。朝见皇帝爷。万岁。万万岁。〔净〕陈希烈。寡人做皇帝也做得过么。〔小净〕陛下龙凤之姿。天日之表。数应君临万国。〔净〕寡人初登宝位。陈希烈你也该说些好话儿颂圣。我这里重重赏你。寡人旣是龙凤之姿。天日之表。你看我鼻准如何。〔小净〕陛下鼻准高大。这是汉高祖隆准龙颜。又道是高帝子孙尽龙种。〔净笑介〕好好。你再颂我的大肚腹如何。〔小净〕陛下天生大肚。这是圣天子洪福齐天。又道是天子以四海为肚内。〔净大笑〕一发说得好。〔丑上〕说得好。说得好。教你一场闲气恼。〔净忙〕文武百官在此朝见。皇后怎么好出来。你看花班班的面孔。像甚么模样。〔丑〕我正要趁文武百官俱在此。吿诉一场。这臊奴未做皇帝时。在营州替人牧羊。我是他结发夫妻。牧羊时。芦叶丛中做了罗帐。草坡地裏当了雕床。好不恩爱哩。如今做了甚么鸟皇帝。终日搂了三宫六院众美人。把我撇在脑背后。你们说情理。使得使不得。〔末〕这是皇帝爷忒薄情了些。〔丑〕好。这个官儿公道。你替我出口气儿。〔下净〕怎么好。我家家法还不停当。丞相你怎么替我一整顿。〔小净〕外庭之事。臣敢主张。宫闱之内。还是陛下自主。〔净〕分付光禄进酒。太常演乐。待寡人取醉一番。 

　　【淸江引】大燕皇帝眞潇洒。开宴朝初罢。佳人碧玉钗。美酒黄金斝。只可恨母夜叉来倒了蒲萄架。 
　　〔末将琵琶撞净面落齿介〕你这臊羯狗。唐天子有甚么亏负你。你敢造反僭位。我为大唐供应。岂服侍你这臊羯狗。〔净大怒作落齿声〕这厮无礼。撞坏了皇帝的牙门。叫内侍火速绑出去剐了。〔众应介末〕筑裏藏铅终不济。图中怀刃未为奇。首倡大义仲臣节。一击何如博浪椎。〔绑下净〕内侍快将酒来。替寡人止痛。〔丑内叫〕好好好。这官儿毕竟替我出口气了。〔净作落齿唱〕 

　　【前腔】殿中作乐眞堪耍灾祸从天下。你落我一门牙我赏你千刀剐。也只恐早晚间剐人轮到我。 
　　陈希烈。方纔这厮无礼。落我门牙。你怎么颂圣。〔小净〕臣启陛下。这叫做主德无牙。又道是贤者而后落齿。〔净笑〕一发好。一发好。内侍快钦赏丞相金一车。银一车。彩段百疋。 

　　〔净〕百二山河帝业成。　　　　三千粉黛列云屛。 
　　羣臣献谀如流水。　　　　不及梨园雷海靑。 

　　第二十四出　访道仙翁 
　　〔外扮司马子微末扮元丹丘上外〕万户伤心泣野磷。衣冠无处避胡尘。〔末〕这番跳出阴阳外。不用桃源学避秦。〔外〕丹丘子。今日李太白来访你我。可知道了么。〔末〕贫道也知了。〔外〕太白高才。此来至心求道。我须将丹诀授他。只是此人未尽世缘。还遭国难。旣得眞诀。涉世也无妨。〔末〕太白初出长安。便走华山。远访贫道。眞一片有心人。眞师授以大道宜矣。〔生道扮上〕一脱朝衣还故山。便从云外叩玄关。金陵地肺藏勾曲。茅氏三峯积翠间。李白甫到家。见了夫人。辄来金陵。访司马眞人元丹丘先生。闻二公在茆山华阳洞口。来到这裏就是。询问山中人云。前面一茅庵。乃二公隐居之所。不免叩门则个。〔小丑扮道童上〕云冷靑牛出。山深白鹿眠。仙童无一事。石上看流泉。门外何人。〔生〕请问童子。此间是司马眞人隐居么。〔小丑〕正是。〔生〕乞烦通报。说故人李白相访。〔小丑禀介末外〕快请进来。〔生〕司马尊师拜揖。〔外〕太白稽首。〔生〕元先生拜揖。〔末〕太白稽首。〔生〕弟子隐志不坚。为世尘牵引。有违明训。诗酒疎狂。竟招衅尤。被谗去国。进退失据。不任惭惶。〔外〕贫道向已言之。此乃大数前定。非关人事。浮云幻迹。不碍修眞。〔生〕白一出都门。便走华山奉访元先生。因过华阴县门。得遇任令。说先生方游金陵。惆怅而返。幸来此处。得挹高风。〔末〕有劳光顾。有失奉迓。适间与司马眞人言。足下眞有心人也。〔生〕向蒙尊师许授道要。面订后期。今弟子已脱世尘。游身物外。入道此其时矣。望尊师慨然指引。〔外〕君之学道。故有宿缘。不敢秘吝。君可淸斋三日。焚香拜授。但君向后还有世网相牵。不能便脱。更须■〈犭羊〉狂混俗。庶可自全。〔生〕便是。二位师父想已知道了。自弟子出都。安禄山反叛。攻破长安。僭号大燕皇帝。太上皇西幸成都。新天子卽位灵武。鸾舆震惊。中原板荡。弟子虽窜身物外。曾蒙上皇宠眷厚恩。义不忘君。无能匡救。敢问尊师。弟子此后进退。祸福如何。伏惟见教。〔外〕正为国家多难。罗网难逃。混迹和光。斯为良策。怀忠秉节。保无大灾。机缘一来。终证仙果。〔生〕多谢大教。弟子敬当书绅。 

　　【尾犯序】〔外〕京洛正胡尘。万户伤心。六飞宵遁。佞幸从邪。精忠先陨。豪俊。辞美爵虽还草野。荷荣光怎负君恩。好办取和光混迹。临难显忠臣。 
　　【前腔】〔末〕物外有闲身。鼎沸山河。高卧自稳。喜得君来。向桃源问津。肥遯。且相共调猿放鹤。还究竟金丹玄牝。况有这明师指授。词组便通神。 
　　【前腔】〔生〕长啸出风尘。远祸潜形。免罹锋刃。杖策名山。远寻师采眞。无吝。许淸斋焚香拜授。入药镜玉淸心印。从此去潜修密炼。回合葆灵根。 
　　〔丑扮使者上〕禀上翰林李爷。小人是当涂县令李爷差人。县令爷是李爷族父。闻李爷辞官出京。暂寓扬州。当涂与扬州密迩。彼处有采石之胜。可以游览。方今胡虏猖獗。中原扰乱。彼处僻壤。亦可避兵。李爷故友崔宗之相公亦在彼处。县令爷差小人专请李爷往会。有书在此。〔生看介〕知道了。我与族父爷相别多年。正思一会。你先回去。我随后就来。〔外〕分付道童。使者远来。裏面可整素斋相待。〔丑应同下生〕淸斋三日。授道之后。弟子当一往当涂。看族父县令李阳冰。〔外〕你的因缘。正在彼处。须索要往。 

　　〔外〕多君北面访烟萝。　　　　〔末〕须识人生似掷梭。 
　　〔外〕谁忍相逢又相别。　　　　也知采石有风波。 

　　第二十五出　永王设计 
　　【梁州令】〔丑扮永王上〕江淮铁骑起天潢。喜士马精强。朱旗一指海波扬。提虎将。搜豹略。举龙骧。 
　　寡人永王璘是也。因丁家难。久蓄异谋。起兵荆州。长驱海甸。与安禄山犄角。约中分南北。眼见得大业有几分了。幕中只少一位军师主谋。惟有翰林供奉李白。天才豪迈。文武兼资。近闻得他辞官东还扬州。往来金陵太平之间。不免差一员能干的裨将。带领精勇军校数十人。扮作白衣。到那所在擒来。若得他助寡人。何忧大事不成。裨将那裏。〔净上〕裨将叩头。大王爷千岁。〔丑〕我闻翰林供奉李白。打从金陵往太平一路。你可带领壮士数十人扮做白衣。随路打听。擒拿前来。我这裏重重有赏。〔应下〕 

　　【四边静】〔丑〕长安宫阙披榛莽。烟尘蔽天壤。王气属荆襄。山河入吾掌。〔合〕雄图未张。高人梦想。一网得冥鸿。三军有殊赏。 
　　【前腔】〔净〕扫淸江汉天重朗。神州应如响。历数在君王。丕基造翻掌。〔合前〕 

　　〔丑〕欲包六合网英豪。　　　　只恐冥鸿惜羽毛。 
　　〔净〕但得仙才归幕下。　　　　〔丑〕管敎大业属吾曹。 

　　第二十六出　泛舟采石 
　　【遶地游】〔贴小旦扮妓女丑从人上贴〕靑楼薄命。鎭日羞妆镜。慕仙才远离尘境。〔小旦〕标格霞鲜。风华日暎。喜追随翱翔玉京。 
　　〔贴〕奴家金陵妓女。冷飞卿是也。〔小旦〕奴家金陵妓女。宋秦淮是也。我两人身落妓馆。心厌风尘。雅慕才华。酷好书史。因慕李谪仙从金陵到当涂相访。今日谪仙同左司郞中崔宗之老爷泛舟采石。邀我两人。不免去走一遭。〔行介贴〕画鹢临淸渚。轻鸥起素涛。〔小旦〕乘舟有二女。人道汉江皋。〔丑〕此间已是江干。李爷船泊在此。〔生官带穿官锦袍从人上〕 

　　【引】扁舟乘兴。日落江山胜。载佳人凌波照影。〔小生上〕牛渚云颿。鸱夷烟艇。送美酒弦歌声竞。 
　　〔净上〕禀老爷。当涂县老爷送鼓吹一部。酒肴四席。〔生〕多谢老爷。〔应下〕崔兄采石泛舟。已约金陵二姬。想必来也。〔丑〕禀老爷。冷宋二姬已到江边了。〔生〕快请上船。〔二旦登舟见介生〕分付稍水开船。〔二旦送酒介〕 

　　【梁州序】〔生〕菰云开霁。苹风荐冷。一碧微茫万顷。玉箫金管。长天月落沙明。只见晚山如黛。远水拖蓝。平展玻璃镜。随流飞。一棹画中行。夹岸峯峦个个迎。〔合〕淸濑转。红妆暎。鸳鸯鸂■〈氵束鸟〉惊难定。论泛赏此回胜。 
　　【前腔】〔小生〕瑶空入暮。银蟾破暝。天上楼船坐逈。蒹葭萧飒。冷风徐度歌声。只见帆低鹤鹳。遂起鱼龙。潭影涵深靓。锦袍仙子降下神京。两腋飘飖羽翼轻。〔合前〕 

　　【前腔】〔二旦〕曲阑珊歌扇初停。影蹁跹舞裙重整。羡惊鸿出浦。落鴈投汀。眞个是采珠洛水。解佩江皋。神女羞堪并。何当尘土质伴僊卿。疑踏金鳌背上行。 
　　〔合前丑〕禀上爷。老爷身着官锦袍。头戴华阳巾。仙风道气。轩轩霞举。两岸人观者如堵。不下千万。〔小生笑介〕太白可不道看杀卫玠。〔生笑〕杜子美有诗云。宗之潇洒美少年。看杀卫玠。还当属足下耳。〔小生〕还是看二位美人。〔二旦〕我二人因慕李相公。远从金陵来访。这两岸观者。岂不是慕着天上谪仙人。〔小生〕二位美人却说得好。 

　　【前腔】〔二生〕二神姬鼔瑟湘灵。两仙郞吹笙缑岭。恁光生杜若。香掩芳蘅。也何妨纵观都市。人隘耶溪。千古风流盛。遥空凝绀。碧月华生。红阁含烟夜气淸。〔合前〕 

　　【节节高】僊槎接汉平。傍疎星。晚天如洗琉黎净。银筝冷。珠斗横。金尊罄。罗衣不奈江风劲。玉人寒粟肤逾莹。〔合〕便欲同为上淸游。白鸾黄鹄堪乘兴。 
　　〔生〕崔兄二姬。你看水中月色更佳。山人醉矣。便欲骑长鲸。捉水月下。与琴高赤鲤同徜徉也。〔小生〕水晶宫虽好。怎知上界玉楼金阙。太白当作天仙。岂游水府。〔二旦〕相公若乘醉从龙女。拾明珠。难为姊妹二人远来之意了。 

　　【前腔】波间月更明。跨长鲸。捉来兎魄冰壶暎。龙笙应。鼍鼓鸣。蛟宫静。怀沙肯作灵均醒。广寒还许仙音听。〔合前〕 

　　【尾声】天狼照夜妖氛盛。落江湖且占客星。谁识矶头垂钓情。 
　　〔生〕江上夜阑。分付船上回舟也罢。崔兄二姬。卑人贱荆。与庐山女道士李腾空有方外之约。仆亦有旧居在彼。欲一往相访。明当奉别也。〔二旦〕贱妾二人此来。专为慕爱谪仙。相公旣往匡庐。二妾亦还金陵罢了。〔生〕多谢二姬远顾。何以克当。卑人有皇上所赐彩段。贵妃所赐宫罗。当以奉赠。〔二旦〕多谢。 

　　〔生〕木兰之楫沙棠舟。　　　　〔小生〕玉箫金管坐两头。 
　　〔二旦〕功名富贵若长在。　　　　〔合〕汉水亦应西北流。 

　　第二十七出　誓死不从 
　　〔生上从人随上〕淸都在人境。飞仙不难遇。欲寻匡庐峯西泛九江去。来到此处。已是江边了。从人可叫江船来。〔丑叫介净末外小生扮江船上〕乘舟九江水。不是九江人。结就靑丝网。中原收凤鳞。客官要往那裏去的。〔丑〕我家相公雇船。要往豫章匡庐去。〔净〕晓得。请你家相公上我船来。〔生上船介丑〕往匡庐行上水。怎么向下水行。〔净〕小将是永王部下裨将。永王差小将迎请李爷。昨在采石。闻得李爷要往九江来。假扮作稍水在此相候。俺永王爷从荆州下来。已驻师江上。只在前面。请李爷就去相见。〔生〕呀。原来落在贼人计中。永王已反叛朝廷。得罪祖宗社稷。我怎么肯相见他。〔净〕李爷少不得要相见的。〔急摇船介〕不觉已到大王驻师之处了。〔丑随将校上〕姬文恢洪基。先罗渭滨叟。但得王佐才。大业在吾手。〔净〕禀大王爷。小将设计。已获供奉李爷。见在舟中。〔丑〕好好。快请上岸来相见。〔众扶生上岸相见生长揖介丑〕久慕高名。形于梦想。幸得先生到此。寡人如鱼之得水。鸟之有羽。愿筑坛北面。拜先生为军师。分付从人。整极大筵席。用全部鼓乐。黄金千两。彩段百端。礼待军师。〔生〕大王差矣。大王与圣天子。贵则藩王。亲则肺腑。丁此胡马纵横。王室多难。銮舆播越。黎庶逃亡。大王正宜戮力勤王。勒兵讨贼。勋名垂天壤之表。宗藩有盘石之安。岂不休美。奈何勾连叛臣。反戈内向。妄窥神器。自取诛夷。我李白素怀忠义。身列淸华。受尽上皇特达之知。今天子生成之赐。常思捐糜七尺。以报国恩。岂从汝反乎。〔丑〕先生所见非是。寡人太上爱子。地尊礼绝。灵武之事。未奉诏勑。擅立为主。天下岂有无父之国哉。寡人仗义起兵。何得称反。先生从我。建不世之功。有何不可。〔生〕太上皇闻变之日。卽下诏传位太子。以郭子仪为兵马大元帅。出师讨贼。此中外所尽闻。灵武之事。何云擅立。神器有归。名分已定。相从叛逆。非反而何。〔丑大怒介〕这厮无礼。敢尔狂言相抗。汝岂谓吾剑不利耶。〔生〕李白非惧死之人。不必以刀刃相恐。大王。你听我道来。 

　　【石榴花】天潢贵胄。何事逞狂图。忘帝室。构胡奴。不思九庙展匡扶。怎猖獗自取诛锄。鸱张鬼呼。亮皇天不佑神灵怒。我怀忠久矢肝肠。肯从邪蹔保头颅。 
　　【前腔】〔丑〕龙舆板荡。唐室正瞻乌。凭帝子。定皇都。手提精锐控江湖。慕高人助我驰驱。狂言抗吾。料应伊一命如朝露。说甚么汗简馨香。且先交血刃模糊。 
　　〔生〕大王。太白断不从逆。愿伏斧锧。早赐处分。〔丑〕你不肯从我。少不得是死。叫将校把这厮去了衣冠。牢固监禁。〔众诺下〕 

　　〔丑〕军谋何故不相从。　　　　〔生〕愿舍头颅飮剑锋。 
　　〔丑〕一入牢笼无羽翼。　　　　靑霜宝剑泣芙蓉。 

　　第二十八出　展叟单骑 
　　【女冠子】〔旦贴上旦〕归装纔解。又向天涯郞君潇洒。非关薄幸。栖心物外。兵戈连四海。还愁路阻江淮。〔贴〕萍踪何在。隔盈盈衣带。目盼断银河一派。 
　　〔旦〕步摇。相公纔到家。就往金陵访道。安禄山僭据长安。永王璘又作逆荆襄。近日闻得永王提兵东下。将窥江淮。人情恟惧。相公又不在家。如何是好。 

　　【金索挂梧桐】兵戈动楚淮。烽火连秦塞。万乘流离。四海皆奔溃。仙郞访秣陵。叩仙台。阻绝危途断往来。纵然云水风尘外。还虑才名酿祸胎。愁无奈。兰香幷美世人猜。怎能勾深掩蒿莱。相守裙钗。独往淸凉界。 
　　【前腔】〔贴〕华阴洞已开。司马眞人在。世路风波不到松风籁。桃源别一村。许谁来。路截渔郞花下回。山中那得逢灾害。只举玻璃沆瀣柸。停针待。萧条绣户网尘埃。一样的月地云阶。香室淸斋。偿尽凄凉债。 
　　〔外扮展灵旗上〕才名果累人。风尘到林莽。鸿飞虽冥冥。其奈通天网。报知夫人。老爷不好了。〔旦惊介〕甚么事。老苍头你快说。〔外〕老爷从金陵往当涂。访族父县令李爷。泛舟采石。卽往匡庐。要替夫人去叩李腾空仙师。被永王璘差将士在江上劫了去。要逼我老爷做军师谋主。俺老爷抗节不从。被他剥去衣冠。囚禁在狱。性命尙不可知。〔旦哭介〕原来我家相公遭了这场大祸。兀的不是痛杀我也。〔外贴〕夫人且自宽解。吉人天相。老爷必有个脱祸的日子。 

　　【三换头】〔旦〕独行江介。谁想倐罹灾害。他怀忠负义。堂堂王佐才。焉肯助乱阶。这的是毕竟被名为祸媒。抗节王门也。微躯难自爱。牢落苏卿。问何日羝羊生乳来。 
　　〔哭介外贴〕夫人且自宽怀。 

　　【前腔】〔外〕连天雾埋。沿途蜂虿。行逢祸也。寄余生虎豺。难免目下灾。这其间一定有神明救解。麟凤宁葅醢。孤桐不作灰。奉劝娘行。且自宽心莫浪哀。 
　　〔小生上〕母亲为何事在此啼哭。〔旦〕孩儿。你父亲九江边被永王璘劫去。逼他从逆。执志不从。被贼拘囚了。〔小生〕呀。原来父亲有难。兀的不痛杀我也。〔哭倒介二旦〕苏醒苏醒。 

　　【东瓯令】〔小生〕心惊骇。泪盈腮。谁道仙游蓦遇灾。孤忠肯把平生坏。怎得离齽齘。愿皇天鉴佑脱非灾。一扫净氛埃。 
　　【前腔】〔旦〕遭桁械。作囚累。命属悬丝苦怎捱。鹓鸳强逐鸱鸮类。难免厮禁害。想全躯完节两难裁。提起转堪哀。 
　　展灵旗过来。你虽是厮养之辈。我看你英风盖世。义气超羣。你一向受先老爷抚养之恩。便是我夫妇并不曾慢你。烦你冒犯干戈。前往江干。打听老爷消息。你肯去么。〔外〕念小人夙负义气。且怀感先老爷与小姐旧恩。怎敢辞干戈杂乱。临难顾身。小人年纪虽颇老大。气盖一世。勇敌万夫。何怕贼徒猖獗。便当奋身前往。探取老爷消息。〔旦小生贴〕如此多感你深情。我母子当下拜送你。〔拜介外〕怎么敢当夫人公子下礼。可不折杀老奴也。 

　　【刘泼帽】东君运蹇遭顚沛。愿捐躯虎穴探来。英雄抖搜平生槪。定要救主回。那怕豺狼队。 
　　【前腔】〔旦小生〕忠贤失路眞狼狈。谢伊家慷慨胸怀。兵戈直犯江干寨。提起网罗灾。义气千秋在。 
　　〔外〕老奴拜别夫人公子。单身就去了。〔旦〕多谢你。路上小心在意者。 

　　〔旦〕忠良何事受灾屯。　　　　〔小生〕义士临危不顾身。 
　　直犯兵戈探虎穴。　　　　崔家磨勒未为神。 

　　第二十九出　展武相逢 
　　【夜游朝】〔小外武谔骑马上〕侠气肯居荆聂下。湛寒光剑吐莲花。遍地烽狼。极天戎马。待救出高人缧绁。 
　　自家武十七郞。向年邂逅李太白。辄以千金为赠。欲报旧恩。长怀高义。今太白被永王璘这厮劫拏。迫胁助乱。太白抗节不从。将他囚禁江上。永王已提兵犯广陵。留下三千人守寨。我欲单骑夺取。犹恐众寡不敌。不免奋勇向前则个。〔外展灵旗骑马上〕 

　　【霜天晓角】靑丝络马。宝剑金装靶。欲摧坚垒夺高牙。神武何论众寡。 
　　自家展灵旗。挺身救主。来到江边。已近永王驻师之所了。〔小外〕骑马来者何人。〔外〕汝是何人。莫非永王部下将帅么。〔小外〕胡说。吾乃来擒永王的。怎么说是他的部将。〔外〕原来如此。俺这裏与你有话讲。请各下马。〔下马介〕足下高姓大名。怎么说要擒永王。〔小外〕某家姓武名谔。排行十七。东吴人氏。向年邂逅翰林供奉李太白于扬州。立谈之顷。辄蒙此公赠以千金。常怀高义。如今闻此公被永王这厮囚禁。命在呼吸。某今仗剑欲救出此公。永王已提大兵向广陵。留下三千人守江上大寨。某家待单骑杀入也。〔外〕好汉好汉。在下非别。就是李爷家中老苍头展灵旗。闻家爷遭难。亦是单骑来救主公。幸遇义士。协力同行。可喜可喜。〔小外〕久闻展公大名。神力义勇。大功必成矣。〔外〕就此同往。〔上马介〕 

　　【点绛唇】〔外小外〕四海无家。半生豪侠心麤大。谁敢拦遮。提一剑。行天下。 
　　【混江龙】探丸走马。五陵年少尽闻咱。斩头颅报怨都城。把砗磲使酒侯家。赤闪闪神骝驰电甲。白泠泠七首泣霜花。恨不得西征突厥。东荡勾骊。名姓儿送入在麒麟画。按不定雄心磊块。销不尽侠骨槎枒。 
　　【油葫芦】〔外〕听说英雄同调者。猛回头。暗自嗟。俺也曾闹天门惊虎豹。受波查。喝一声。震丰隆大地雷霆哑。掂一脚踢昆仑斗杓。星河泻。轻七尺风尘裏。秉丹心。恩主家。且寂寂埋光。谁待要图王覇。今日裏。逞威风。仗镆铘。 
　　【天下乐】〔小外〕正遇着南北干戈乱似麻。把豪杰挦撦。神龙遭兎罝。忍交那驺虞劘虎牙。密匝匝罗网怎逃。烈铮铮刀斧可加。急忙裏。匹马单身去救他。 
　　【那咤令】〔外〕犯纵横戎马江天急暮笳。想孤臣缧绁浮生逐断楂。要忠良助邪。何分龙与蛇。总堪嗟。幸衔恩千里来豪杰。双神剑霹雳轰车。 
　　【寄生草】〔合〕驰轻骑。风何疾。望军营。路不赊。流星一道追寒月。靑锋两口明残雪。文星正朗妖氛灭。料此去必脱晏婴囚。待归来不辱苏卿节。〔同下〕 

　　第三十出　救主出围 
　　【传言玉女】〔生囚服丑末扮将校押上生〕江上囚羁。困杀我英雄豪气。看天阴愁云压垒。鸾刀在颈。肯轻落英雄眼泪。想吾家飞将。插天双翅。 
　　北阙辞汉署。南冠作楚囚。岂无剑仙术。腰下失吴钩。下官李白。因执节不从永王助乱。被他拘囚在此。只是家乡咫尺。音信不通。未知我荆妻安否若何。闻永王提兵向广陵。想必攻城。官民震动。我家眷存亡尙不可保。如之奈何。想幼慕兵符。颇精剑术。伏路逃难。何怕戍卒。但手足拘絷。不得展舒。想终无能脱此罗网矣。 

　　【南画眉序】京国叹流离。万乘蒙尘百官系念。孤臣江上亦被羁栖。拚七尺命若浮云。保一点心悬天日。〔合〕绣旗画戟纷成列。请看营门严卫。〔小外长鎗外大刀骑马杀入营门介〕 

　　【北醉花阴】〔外小外〕结阵屯营傍江水。直杀入旌旗尽靡。千骑乱。六军驰。似蜀将单破重围。如入无人地。特赤手。救顚危。拔宝剑丰城狱底。 
　　〔净扮守将带戍卒忙上〕分付大小三军。有两员骁将。不知打从何来。杀入营门。我这裏一齐奋勇。〔截杀战介〕 

　　【南滴溜子】〔外小外〕军声乱。军声乱。惊雷迅疾。潮声沸。潮声沸。助咱杀气。似一对天神下世。空中丁甲随风云霮■〈雨上对下〉。这败卒残兵么么怎敌。 
　　〔净戍卒败走下丑带戍卒忙上〕分付大小三军。这劫营贼子。不过二人。后面绝无救兵。俺这裏不须惊怕。用心围住。活擒拿此二贼便了。 

　　【北刮地风】〔外小外〕呀。你道我。入重围只两个儿。怎知有八面神威。把荒营直踹为平地。一霎裏刁斗无声。不移时旌麾夺气。俺只见血肉淋漓。〔丑〕我且问你。你两人是何处将帅。何人差使。陡然杀入我营。何不留下姓名。〔外小外〕你问我姓怎的。名怎的。奉天符上帝。可知道药又神摩利支。只待要扫魔军。拔救疮痍。 
　　〔丑战败外小外擒丑介小外〕李供奉老爷被永王这厮囚禁在那裏。你快说。〔丑〕禀上二位将军。李老爷监禁在后营木栅之内。〔外小外〕你这厮引我们去。〔丑引外小外〕俺们砍开木栅。救出李爷。〔生上〕何人砍开栅门。呀。原来是二位。此间有三千人牢守营寨。你两人怎么杀得进来。〔外小外〕我两人拚死。万夫难敌。〔内呐喊介〕叫分付大小三军。二贼已杀入后营。我们结阵把定前营。一齐倂力。定要生擒二贼。不许放走了。〔外小外〕外面想已聚集大军围住。我两人须要奋勇杀将出去。就将李爷锁扭尽行扯断。带得宝剑在此。李爷。你素精剑术。我两人用刀鎗。李爷运剑。一齐杀将出去。〔净带兵混战介净败下末又带卒混战败下小外〕且喜已杀出营门来也。 

　　【南鲍老催】〔合〕重围杀出头颅腥逐剑光泣。江天惨淡寒云密。羡追风骑。偃月刀。摩空翅。蛟龙掣锁腾骧起。鹓鸾脱网翱翔逝。空复使牢笼计。 
　　【南双声子】遭拘系。遭拘系。已拚死豺狼队。相扶掖。相扶掖。多感得英雄辈。眞意气。眞意气。伸大义。伸大义。恁留名靑史。争光白日。 
　　【尾声】看取孤忠照天地。这报主酬恩千古事。方显得男儿不浪死 
　　〔生〕多谢二位。挺身救难。如今往那裏去好。〔外〕禀上老爷。永王兵犯广陵。夫人在城中惊惧。我们急往彼处。救取夫人。〔生〕这说得是。 

　　〔生〕桓桓二义士。　　　　破贼救重围。 
　　〔小外〕还解家门难。　　　　江淮正鼓鼙。 

　　第三十一出　难中相会 
　　〔旦小生贴急走上旦〕兵马破城闉。红颜逐路尘。宁为太平犬。莫作离乱人。永王兵马攻破扬州城。大兵入城。男女四散逃走。妾身与孩儿步摇扮作道姑。将泥垢妆面。随着逃难男女。混走出城。且喜已脱虎口。只是投奔无门。游兵满路。怎生是好。孩儿。步摇。我和你信步奔走。再作道理。 

　　【水底鱼】破碎山河。家门祸事多。夫君蒙难。妾又走兵戈。孩儿。你爹爹被囚系贼中。未知存亡下落。今我与你又被兵火逃亡。好苦好苦。夫君蒙难。妾又走兵戈。〔下生外小外急上〕 

　　【前腔】击鼓鸣锣。豺狼出没多。广陵城陷。黎庶尽奔波〔生〕一路行来。闻得扬州城已被永王璘这厮攻破了。怎么是好。〔外小外〕且到城中。再作区处。广陵城陷。黎庶尽奔波。 
　　〔下净扮永王游将带兵上〕俺永王爷入扬州城。城中男女四散逃窜。吾奉大王爷命巡游搜捕。军士们须要用心四处追拏。驱逐入城。〔众应〕 

　　【前腔】跃马横戈。霜蹄疾似梭。长驱士女。四野尽张罗。军士们。前面有一起男女逃走。疾速赶上者。长驱士女。四野尽张罗。〔下旦小生贴上〕 

　　【前腔】莲步难那。残生逐逝波。流星铁骑。尘土暗平坡。〔旦〕步摇。后面军马看看追近。我和你鞋弓袜小。怎生逃走得脱。不免在此坐地。凭他拏住。只是拚死罢了〔贴〕夫人。贼徒是快马追来。插翅也难逃了。流星铁骑。尘土暗平坡。 
　　〔净带卒上〕坡子地上。有两个妇人。一个男子。拏住。〔拏介生外小外上生〕二位。这前面被贼兵拏住的妇人。好像我家山妻。〔看介〕正是正是。我三人奋勇杀上去。前面贼将好好离鞍下马。送还官员家眷。若稍迟延。截为两段。〔净〕这是那裏突出的草寇。敢犯吾锋。〔大战介净败被外斩首贼兵逃散生扶旦对哭生〕原来果然是夫人。我三人来得却好。〔旦〕天遣相公们。不先不后。救取妾身。稍迟一步。已死在贼手矣。〔小生〕爹爹。孩儿伯禽拜揖〔生〕夫人孩儿。见了大恩人武十七郞。〔见介外〕夫人。老苍头灵旗叩首。〔旦〕生受你。〔贴〕老爷。婢子步摇叩首。〔生〕起来。〔旦〕相公。你陷身贼营。怎生得脱。〔生〕亏了二位。夫人听我道。 

　　【懒画眉】永王窥鼎动干戈。簒取忠良入网罗。军麾要我赞谋谟。我忠贞怎把英风挫。甘受羁囚任坎坷。 
　　〔旦〕后来怎么得脱。 

　　【前腔】〔生〕武郞侠气胜荆轲。展叟威名磨勒过。两人并马奋抽戈。鞭稍一指营门破。救我累臣唱凯歌。 
　　〔旦〕原来如此。武君乃大恩人。妾当与孩儿为相公拜谢。〔同拜介旦〕妾夫荷君活命之恩。我母子不胜感刻。〔小外〕小人受李公大恩。杀身难报。〔旦〕老苍头。你挺身前往。要救相公。乃能与武君协力。竟成大功。我母子也当拜谢你大恩。〔同小生拜介外忙答叩首介〕捐生报主。老奴义所当然。何敢劳夫人公子行此大礼。眞个折杀老奴也。〔生〕扬州残破。势不可再留。我和夫人不免蹔到匡庐山中。依李腾空仙师避乱待天下平静。然后图归。〔旦〕相公。只得如此。一凭你主意便了。〔生〕武兄。我蒙你救难。此恩没世难忘。我意欲屈兄同到匡庐山中隐居。你意下如何。〔小外〕君侯甫脱大难。小子相应随侍同行。奈我妻子在东吴。与广陵只一江之隔。未免震惊。昔闻恩人有难。挺身而来。今当奉别君侯。回去一看妻子。〔生〕如此难以强留。只是卑人何忍与兄分别。〔小外〕蹔回一看家中。后会不远。就此拜别。〔生泣拜介小外同拜〕军中幸脱英雄难。海内长留义侠名。〔下生〕展灵旗。你可雇了江船。卽往九江去罢。〔外应〕 

　　【香柳娘】〔合〕这乱离奈何。这乱离奈何。无方可躱。思量万乘皆迁播。望浔阳素波。望浔阳素波。灵岳郁嵯峨仙人正高卧。傍靑山结窝。傍靑山结窝。灭迹烟萝。永无灾祸。〔下〕 


　　第三十二出　官兵大捷 
　　【凤皇阁】〔小外扮郭子仪末李光弼将士随上小外〕宫墙禾黍。龙辇间关西蜀路。孤臣飮泣戒师徒。誓扫胡尘淸禁籞。〔末〕威名远着寒贼胆。先声庙谟。 
　　〔小外〕天子西征蜀道难。胡尘一望满长安〔末〕王师大举淸河洛。定见都人泣汉官。〔小外〕下官兵马大元帅郭子仪是也。〔末〕下官兵马副元帅李光弼是也。〔小外〕副元帅。禄山僭号。天子播迁。故国黍离。满目京尘胡马。秋槐叶落。伤心凝碧管弦。惊魂九庙。废伏腊之藻苹。掩面六宫。为胡奴而膏沐。君父卧薪尝胆之日。臣子枕戈泣血之秋。下官与副元帅同受国恩。义均讨贼。合当身先士卒。共建忠谋。誓灭匈奴。志不返顾。请计将安出。〔末〕大元帅。贼众虽强。然惟苟图目前。都无深谋远虑。奸邪淫秽。四方之蓄忿已深。暴虐贪残。人心之思唐益切。今观士马之精锐。加以元帅之雄威。贼不足平也。〔小外〕副元帅所见极是。全仗足下智勇。下官何能之有。愚意禄山方恣荒淫。将士亦习奢侈。贼气旣盈。其强易弱。须多用间谍。益张疑兵。佯北以骄其志。设伏以捣其虚。破贼必矣。〔末〕大元帅妙算。深合机宜。可贺可贺。〔贴扮探子上〕军声动京洛。杀气满河湟。报报报。安禄山差大将史思明。领贼兵十万。长驱渡河。前来迎敌。望爷速起大兵征进。〔外〕知道了。探子可再去打探回报。〔贴应小外〕分付大小三军。分兵伏前面山下丛簿之处。吾与副元帅亲统大兵去战。佯败奔走。贼必乘势追逐。度至设伏之所。待贼兵得半。从胸背突出截杀。吾勒转兵马倂力。可一举尽歼。俱要奋勇当先。退缩不进。及专擅不用命者斩。〔众应外〕就此起兵。 

　　【四边静】〔外末〕王师锐气吞强敌。神机鬼难测。一战落旄头。黄河血流赤。〔合〕扫淸宫掖。敉宁社稷。太上奉回銮。中兴纪勋绩。 
　　〔下净扮史思明领众上〕吾乃大燕元帅史思明是也。奉皇帝命。统兵来杀唐兵。大小三军奋力向前。论功行赏。〔众诺〕 

　　【前腔】〔净〕大燕国运方隆赫。神州入图籍。灰烬岂重燃。尸居但余息。〔合〕兵如虎翼。形分卵石。斩将复搴旗。边烽霎时熄。 
　　〔小外末领众打话介小外末兵佯败走下净大呼〕唐兵大败走了。分付众军。一齐努力追杀。须教他片甲不存。全军尽没。〔众应追介小外末领众走立定介小外〕分付众军。贼兵已入吾计中。可速放炮扬旗。伏兵齐起。〔众应伏兵起两军夹攻净兵大败净被斩杀小外〕贼将已斩。余众或斩或降。分付大小三军乘胜长驱。攻破长安。生擒安禄山。恢复大唐者。〔众应报子上〕报报报。安禄山被贼子安庆緖弑死了。〔小外〕禄山旣死。都城人心摇动。乘势入城。不许迟缓。〔众应介〕 

　　【红绣鞋】〔小外末〕大刀壮士横行。横行。高蹄战马长鸣。长鸣。歼贼将。殪胡兵。淸海甸。复神京。〔合〕赐驩酺。勒勋铭。赐驩酺。勒勋铭。 
　　〔报子上〕报报报。永王璘广陵兵败。逃入鄱阳。追至庾岭。被守将皇甫侁斩首。东南平定了。〔小外末〕可喜可喜。朝廷有福。事势至此。破竹何疑。军士们。努力向前。共建大功。〔众应〕 

　　【前腔】〔小外末〕胡雏奋臂称兵称兵。凶王犄角扬声。扬声唇齿冷。辅车倾。看指日。入东京。〔合前并下〕 


　　第三十三出　罗袜争奇 
　　〔丑扮老人上〕杨家玉环专宠时。六宫凄凉无粉黛。芳魂已化彩云飞。空留罗袜余香在。小人乃御前一个小军。原是翰林供奉李太白老爷苍头。李爷辞官去国。小人流落长安。充了御前一名禁军。随太上皇爷西幸。六军鼓噪思乱。杨妃赐死马嵬。当时小人在傍。被我拾得一只绣罗袜。经今数载。香气不灭。长安人氏闻知。争来求看。每看一度索他靑蚨十文。积渐致富。如今在长安城中开张一座大酒铺。尽可过活。只是我家老婆。嗔我终日卖弄这件东西。却与化尘土的粉骷髅吃干醋哩。我说。老婆。不是爱美人的罗袜。这是我家挣财主的本钱儿。你看门外又有人来了。〔净外贴上〕弓弯踏绣岭。步步生香尘。犹存凌波袜。不见凌波人。我们都是来看太眞遗下罗袜的。老叟交了靑钱。每人十文。请出太眞的绣罗袜来。〔丑出介净〕这是九天仙子留下遗踪。难得一见。老叟。还该与你扬州十万钱纔是。〔外贴〕扬州十万钱。也不消得。只与他陈王平乐酒价十千。也罢了。〔诨介末扮淸虚道士上〕马嵬遗袜走尘寰。争怪君王爱玉环。解惑阳城迷下蔡。岂须红粉在人间。贫道淸虚道士是也。我笑世人愚痴太甚。特来一看。呀。列位在此何干。〔净〕我们都是长安城中风流子弟。来这老叟家中。借观杨妃遗下的绣罗袜。道士你来做甚么。〔末〕旣有此物。何不借与贫道一观。〔净丑笑介〕了不得。这道士也风骚起来了。〔丑〕也罢。你出家人难得见。也与你一观。〔末接介〕列位。你与我观了。我就交你靑钱十文。〔净丑〕你拿钱来。〔末〕列位。那杨妃在那裏。〔净丑〕呸。痴道士。这是杨妃遗下的罗袜。怎么就想杨妃在那裏。〔末〕呸。列位好痴。我只道妃子就在这罗袜裏面。原来只是遗下的旧袜儿。怎么一国如狂。争来借看。列位。那美人已化为尘土了。却留下这一只旧袜儿。我就说这旧袜呵。 

　　【沽美酒】绣宫罗。没半缣。制凌波。五色鲜。却与佳人脚下穿。行一步可人怜。相趁着雕舆翠辇。印香尘浅笼花毯。踏瑶阶低覆金莲。半霎时凤头帮绽。半霎时马嵬香散。觅凌波。洛浦寒。去风流不还。刚断送红罗一片。 
　　这罗袜儿虽在。穿罗袜的人已化为尘土了。我就说这化为尘土的。 

　　【前腔】白杨根。玉骨穿。黄鼠穴。粉香残。一样凄风伴冷烟。分甚么丑和姸。总不辨西施郑旦。领春光道傍语燕。悲夜月冢上啼鹃。蔓野草依稀翠钿。积荒台犹疑罗荐。盼芳魂。落那边。笑痴人尙牵。时时的双弹泪眼。 
　　莫说化为尘土的。就是现在美人的那容颜犹假。何况假妆的粉黛。就是说现在的。 

　　【前腔】美容华。秀可餐。工歌舞。若为姸。无价明珠掌上看。施义髻。贴花钿。有多少乔妆假扮逞欢乐。岂知忧患娱朝暮。不问流年。那管精枯髓干。下场头酒阑人散。好风光片饷间。你不信吾言。只看那玉环飞燕。 
　　〔众〕这道士也说得有理。我们好没来由。须索回去也。〔丑〕请问道者。我旧主人李太白老爷。弃官访道。一向云游。你旣在云水。可知他的消息么。〔末〕你问此公消息。大难方深。初陷贼庭。甫得救脱。旋遭寃枉。系狱长流。宿业所招。未能自免。〔丑悲介〕原来我主人受苦如此。他是盖世豪杰。终得无恙否。〔末〕终无大祸。还有超升时节。你老者恋恋犹有故主之情。可敬可敬。 

　　〔末〕粉褪香消委路岐。　　　　〔丑〕马嵬玉骨已成泥。 
　　〔众〕雨淋铃子秋萧瑟。　　　　〔合〕正是君王肠断时。 

　　第三十四出　蓬莱传信 
　　〔末道士上〕绛纱彷佛隔纤尘。环佩珊珊若有人。海上少君能召鬼。汉皇只念李夫人。贫道淸虚道士是也。上皇日夜思量贵妃。哭泣无已。闻军人收得罗袜一只。取入宫看了愈加悲切。又闻贫道有李少君之术。召见便殿。必欲贫道寻访妃子游魂下落。上天下地。四处跟寻。杳无踪迹。有神人报说在蓬莱山上。贫道思量贵妃原是彼处仙子谪降。一入唐宫。作过不小。应已堕落。岂得仍住蓬莱。心中不信。又别无访处。只得出神往彼一访。呼吸之间。已到蓬莱山畔。不免径入则个。〔外扮金甲神上〕道士何来。辄敢至此仙都境界。〔末〕贫道奉唐天子勑命。访杨妃游魂所在。闻在蓬莱。故敢冒昧至此。乞神将为贫道一通报。〔外〕杨妃果在此间应否相见。小将不敢自专。须替你禀过此间仙主。〔末〕多谢。〔外下复上〕我已替你禀过仙主。许容相见。妃子出来也。〔小旦扮杨妃素髻粗衣憔悴持箒上〕 

　　【祝英台近】黛痕销。啼颊损。往事不堪省。憔悴云鬟。羞践淸都境。那更旧爱犹牵。新愁未遣关情处翠华西幸。 
　　胡尘满天地。至尊乃西窜。三巴辇路危。六军中道变。含啼别君王。咫尺不得见。至今巫山梦。犹在华淸殿。贱妾贵妃杨氏是也。胡奴驾妾以为兵端。将士遂指妾以为戎首。雨惨云愁。仓皇鸟道。香残粉散。绝命马嵬。生前旣已作过六宫。死后犹得返魂三岛。蓬莱仙主。责妾荒淫嫉妬。迷却夙根。酿乱召灾。自作罪业。罚作仙都下使。扫地汲水。好生辛苦。罪业应尔。不敢怨尤。闻人间世有一道士。奉上皇命寻访妾身消息。仙主许我相见。不免出见道士。一问上皇起居。〔见介末〕贵妃稽首。〔小旦〕师父稽首。请问师父从何处来。〔末〕上皇自西蜀回銮。日夜思念贵妃。命贫道到此相访。〔小旦悲介〕上皇别来无恙么。〔末〕别来无恙。〔小旦〕妾之思念上皇。不减上皇之念妾。仙凡路隔。通信为难。上皇旣遣汝来。有何凭据。〔末〕贫道将行时。上皇赐一钿合金钗。云持此以见贵妃为信。〔小旦见哭介〕此物乃七月七夕。楼上凭栏私语时所见。宫娥无一人知者。妾今见之。不胜覩物之感。师父。你听我道来。 

　　【步步娇】钿合秋光钗痕冷。金屋蒙恩幸。银河指二星。并蒂花开。合欢衾整。璧月照深盟。芙蓉香傍鸳鸯暝。 
　　【五更转】自入宫。临鸾镜。荷君王。宿世情。三千粉黛。粉黛悲孤影。多少纨扇歌长信怀金井。最可怜夜阁雕栏凭。名花宿酒。宿酒人初醒。斜倚七宝床边。犹忆沈香风景。 
　　师父。妾身记得沈香亭上。牡丹盛开。上皇云。对妃子。赏名花。不用旧乐章。急宣翰林供奉李太白至。乘醉立草淸平调三首。淸新雅丽。天子大赏。以为仙才。贱妾不合听高力士谗言。屡阻其大用。谁想李太白是这裏仙官。后面如何相见。借问李君近来起居如何。〔末〕太白漂泊流离。身经多难。〔小旦悲介〕此君多难。皆贱妾为之也。追悔何及。 

　　【江儿水】才子登金殿。酕醄带宿酲。彩毫光与名花映。昭阳飞燕新妆并。玻璃酌酒聊相命。何物含沙射影。一出神京。展转飘零萍梗。 
　　师父。上皇自西蜀回銮。圣躬安否。〔末〕上皇回銮。圣躬且喜康健。只是日夜思念贵妃。音乐厌听。飮食尽减。〔小旦悲介〕上皇信人。眷念不肖之心。始终无间。教妾如何不感他。烦师父为我传言。善保圣体。衰年勿苦苦以不肖为念。 

　　【玉交枝】弦歌厌听久相思。君王至诚。岂无粉黛娱衰景。料不忘海誓山盟。玉京仙馆虽注名金屛旧约还重订。藕丝牵。今生正萦。葛藤纒。来生不定。〔末〕 

　　太上皇命寻访贵妃消息。幸得相见仙山。不知贵妃别后起居如何。须对贫道一言。好回覆太上。〔小旦〕师父一言难尽。 

　　【玉山颓】胡尘乍警。整大驾仓皇出城。噪军声白羽争喧。掩啼痕红袖俄倾。香残玉碎。罗袜飘沈。峻岭古道风烟冷。草花平。啼鹃夜夜月华明。 
　　〔末〕妃子物故之后。一灵何以得到此仙山。在此间安否。 

　　【解三酲】〔小旦〕谪人间原从仙境。谢尘寰复返瑶京。上淸嗔我行多眚。罚敎来给使蓬瀛。提罂松下■〈奭斗〉丹井。操箒花前扫落英。堪悲省。这是我尘心不断。灵骨难成。 
　　〔末〕如今要回覆上皇。不知贵妃这裏有何物。可令贫道持归作信。〔小旦〕我有玉环一枚。原是上皇赐我的小名。今与师父将去示信。〔与环介〕 

　　【三学士】这玉环是吾小名。君将去堪为信凭。佩环曾说留交甫。条脱应知赠许卿。好与情人宽晚景。莫为我长泪倾。 
　　【园林好】想君王年来鬓星。在人间无多暮龄。受何限风流欢庆。好回首办前程。好回首办前程。 
　　还有一句要紧说话。替我拜上上皇。 

　　【侥侥令】爱河波万顷。欲海浪千层。似你我相思天地永。怎能勾断因缘。出死生。断因缘。出死生。 
　　【尾声】叹双星佳期有定。岁岁年年绊此情。只亏煞姮娥无伴。万古凄淸。 
　　〔下末〕贵妃已进去了。不免回覆上皇去也。 

　　仙姬住蓬岛。　　　　犹复忆人间。 
　　一别指归路。　　　　苍茫海上山。 

　　第三十五出　庐山受枉 
　　【金珑玲】〔生旦小生贴同上生〕翻身离网罟。逃名且住匡庐。〔旦〕尘不到。地淸虚。〔小生〕傍山时放鹤。临水复观鱼。〔贴〕相看眞是野人居。 
　　〔生〕夫人。我们来到匡山。傍着腾空尊师栖住。且喜风尘不到。尽可安居。近日闻得强寇已平。神京恢复。下官山栖谷飮。永作淸世渔樵足矣。〔旦〕相公富贵浮云。轩冕幻泡。隐居学道。可保余生。三公九卿。何足挂齿。〔外上〕谪居红尘中。埋名六十载。限满归去来。九关日相待。我展灵旗。天门使气。被谪人寰。下贱给使。不惮辛劳。救主酬恩。粗立功效。如今谪限已满。将返天门。不免辞别主人去也。〔相见介外〕老奴一向蒙老爷与夫人恩养。未能报效。今限期已满。拜别恩主归去。幸勿阻留。〔生惊介〕老苍头。勇略忠义。乃世间奇男子。永王之难。我夫妇实荷活命之恩。恩德难报。何故一旦吿别。你有何限。去将安归。闻言惊疑。愿明对我。〔旦〕老苍头。怎忍一旦撇我夫妇而去。〔外〕禀上老爷夫人。老叟来实有限。去实有期。不敢明言。伏愿体亮。〔生〕我知道了。看老叟奇男子。定非人间凡品。我固疑之。限满之言。已知其故。下官怎敢强留。叫步摇取酒来。与老叟送别者。〔生送酒与外外跪飮生扶起〕 

　　【一江风】〔生〕看英躯义烈垂千古。可道非凡侣。播雄风独犯重围。救主离豺虎。伤心忍别予。骊驹指路衢。问君此去归何处。 
　　【前腔】〔旦小生〕效勤渠栉冒经风雨。辛苦支门户。正仳离力截游军。又拯裙钗妇。恩深礼亦殊。方回叹不如。一朝怎唱阳关路。 
　　【前腔】〔外〕叹佣奴自卖朱家鲁。少小蒙恩遇。绝鞭笞人子相看。不减柴桑主。身如桓闿徒。时来返故都。一尊惆怅迷烟雾。 
　　老奴就此拜别了。〔拜生旦小生扶起介外径下生〕呀。出门就不见了。展公非凡人。自愧肉眼。不能早识耳。〔净扮差官从人上〕自家乃御史宋老爷差官是也。故翰林供奉李白。党助永王璘叛逆。开府大将军高公公奏闻朝廷。诏书拏问。闻得在匡山隐居。来此宣诏。不免径入。〔相见介净〕此位莫非就是翰林官李公么。〔生〕下官就是。〔净〕朝廷有旨。李白跪下。〔生跪介净〕圣旨已到。跪听宣读。奉天承运皇帝诏曰。国家多难。南北阻兵。永王璘作逆淮楚。自干天讨。故供奉李白。不思受太上皇帝厚恩。乃从璘庶人敢行助逆。国法不贷。着御史中丞宋若思。宣抚大使崔涣。拘白浔阳狱。会勘具奏。明正典刑。故勑。左右将犯人李白拏下。左右拏下旦小生贴与生相对哭介生〕皇天上帝。知白此心。念臣何曾助逆。寃枉寃枉。〔净〕寃与不寃。你到勘官面前去诉。 

　　【四边静】〔生〕永王设计拘忠烈。捐躯抗臣节。犯难得逃生。何曾助凶孽。〔合〕寃魂气结。愁云惨切。瞥尔遇雷霆。终当照日月。 
　　【前腔】〔旦哭〕孤忠万死遭缧绁。残生付毡雪。素志莹无瑕。如何反污湼。〔合前〕 

　　【前腔】〔小生哭〕严亲有难肝肠裂。斑斑泪成血。有子愧缇萦。何由吁天阙。〔合前〕 

　　【前腔】〔贴哭〕狺狺虎豹司阊阖。忠邪岂无别。恸哭就桁杨。亲知死生诀。〔合前〕 

　　〔净〕诏书似火。星夜打点起身。不可迟缓时刻。〔生〕夫人儿子。我是天地间一烈丈夫。受此枉屈。决不洒一点泪。你们也不须哭泣。尊官。我就打点行了。无烦催促。 

　　〔生〕折节难忘圣主恩。　　　　〔旦〕曳裾岂肯向王门。 
　　〔小生〕大明揽辔浮云散。　　　　〔贴〕定见阳光照覆盆。 

　　第三十六出　远谪夜郞 
　　【点绛唇】〔末扮黄门官上〕漏尽铜龙。晨光初动祥云拥。天乐鸣空。风袅炉香送。 
　　月照千门响佩环。东华曙色暎南山。仙音一派飞龙近。香气先传近侍班。自家乃唐朝黄门官是也今当早朝时候。文武朝见。倘有奏章。只索在此伺候。〔小外扮郭子仪上〕 

　　【么篇】麟阁成功。貂裘沐宠君恩重。俯竭丹衷。要把忠寃控。 
　　大将已蒙开国赏。孤臣尙抱覆盆寃。脱骖永念千秋义。岂止淮阴一饭恩。下官中书令汾阳王郭子仪是也。破贼立功。勋存社稷。封王裂土。盟指河山。富贵恩宠极矣。若非恩人李供奉救难全生。焉有今日。金石可泐。此义难忘。今者此公。坐永王璘之事。负寃下狱。下官见忠义蒙恩。旣存公道。恩人有难。复轸私情。只得叩阙陈情。愿以王爵赎罪。今日早朝。径入则个。〔朝见介〕万岁。万岁。万万岁。〔末〕朝见已毕。百官退班。〔小外〕臣有小疏。冒奏皇上。〔末〕有何奏疏。就此披宣。 

　　【神仗儿】〔小外〕彤墀仙仗。彤墀仙仗。天门高敞。望日华金掌。一疏批鳞恭上陈谠论。保忠良。陈谠论。保忠良。 
　　〔末〕汾阳王有何章疏。从实奏闻。 

　　【入破第一】〔小外〕臣子仪。启圣上。国运丁灾障。遇胡雏反戈相向。诏臣建牙列帐。兼总六师。帅诸部扫除凶党。仰仗天威。长驱一鼓靖渔阳。九庙神灵无恙。遂叨蒙封赏锡王爵。裂茅土。感雨露皇恩旷荡。誓竭涓涘为报。愿抒肝胆答吾皇。昭雪沈寃。力陈忠谠。 
　　〔末〕汾阳王抒忠雪寃。所陈何事。 

　　【破第二】〔小外〕金门侍臣李白遭诬枉。下浔阳诏狱。钩治永王逆党。臣知寃状。义激冲冠。代为稽颡。念陨雹飞霜。孤忠可亮。 
　　〔末〕璘庶人倡乱。李白久在军中。助逆情眞。汾阳王何故为彼称寃。愿闻其说。 

　　【衮第三】〔小外〕臣念李白呵。为盛名。遭罗网。迫胁楼船上。他抗节怀忠阻逆谋。甘羁绁。雅志天淸日朗。犴狴桁杨湘水。累臣恻怆。把千金弃掷等浮云。拚余生草莽。 
　　〔末〕李白旣不从贼。后来如何得脱。 

　　【歇拍】〔小外〕幸义仆砍营。英雄斩将。运剑抽戈脱羁鞅。皎烈日。凛秋霜。侠气英风。已见垂声天壤。叩圣皇。莫使忠贤。遭诬受殃。 
　　〔小外〕臣之为李白伸寃。乃朝廷公论。臣还有私情。控诉皇上。 

　　【中衮第一】臣昔伏侍哥舒将。犯法几乎身丧。白也一见。奬英雄。推勇壮。脱锋铓。纔得有今日勋劳。扫腥膻。立庙廊。生死交情。深恩怎忘。 
　　〔末〕卿感恩虽深。只怕李白情罪难赦。 

　　【煞尾】白寃状。甚明傥。皇情不鉴亮。〔免冠俯伏介〕臣情愿让王爵。辞恩赏。赎无辜。免罪殃。伏遇天日重光大。宽法网。赦遐荒。忍使万国咸新。一夫罹枉。 
　　【出破】须可惜绝代奇才。去国因谗谤。漂零江海逢灾障。为此封章叩阙。下情不胜慨慷。 
　　〔末〕旣如此。汾阳请冠。下官当卽为转达天听。鸣寃赎罪情何极。友义臣忠两足夸。〔下〕 

　　【神仗儿】〔末卽上〕皇恩浩荡。皇恩浩荡。照临穷壤。况勋臣疏上。忠义情词。伉爽。颁曲赦。到浔阳。 
　　奉圣旨。据中书令汾阳王郭子仪奏。李白本一代奇才。荷太上皇帝知眷。遭谗去国。流播江湖。璘庶人闻其才名。横加迫胁。白执节不从。子仪称寃非谬。但朕览其上璘庶人东巡歌。过为谀佞。罪亦难逃。姑念此词。作在庶人逆节未露之先。子仪复力为伸救。得从末减。免其反罪。长流夜郞。子仪社稷元勋。急友人于难。至欲解爵赎罪。高义可嘉。仍赐宝玉大弓。用示褒美。所解王爵不准辞。钦哉。谢恩。〔小外拜谢介〕 

　　【滴溜子】感吾皇。感吾皇天恩高广。救逋囚。救逋囚全躯烟瘴。又颁老臣嘉贶。宝玉与大弓。玺书褒奬。愿万岁千秋。圣寿未央。 
　　〔小外〕皇恩全首领。　　　　〔末〕远谪夜郞天。 
　　〔小外〕雨露春如海。　　　　〔合〕怜才定赐环。 

　　第三十七出　妻子哭别 
　　【步蟾宫】〔生上〕圣主恩深宽斧锧。叹余生险似悬丝。长流远指夜郞西。瘴雨蛮烟迢递。 
　　恩诏下螭头。残生脱虎口。远戍向天涯。离亭怅尊酒。风生九江波。霜凋三楚柳。乾坤一流萍。去住亦何有。李白坐永王之事。系狱浔阳。几乎不保首领。蒙郭令公营救。圣主宽恩。贷其死罪。长流夜郞。臣罪应死。天王圣明。焉敢嗟怨。今日便与妻子相别。远赴谪所夫人孩儿那裏。〔旦小生贴上〕 

　　【前腔】〔旦〕万死间关余涕泪。脱奇祸又苦分离。〔贴〕津亭落叶带霜飞。〔合〕别路凄凉天气。 
　　〔生〕夫人。圣度宽弘。诏旨严切。不敢停留。卑人今日便奉别长征也。〔旦〕相公。荒徼萧条。一身独往。教贱妾如何放心。〔小生〕爹爹独往。孤身无伴。孩儿情愿随行。庶几可以朝夕服事。〔生〕万里之行。多反为累。孩儿你只在家侍奉母亲。不必同往。〔贴〕老爷。万里远别。何故匆匆。便再从容数日也不妨。〔生〕诏限时日。少不得要行。大丈夫决志出门。岂容留恋。就此吿别。 

　　【锦纒道】别亲知。走天涯。过龙标五溪。我怎顾得路崎岖。鬼国罗施。终日裏烟昏雾迷。从此去竹王祠出鬼夜窥火。畊田蛮女春犂。不作数行啼。准备着芒鞋斗笠。霜风吹槲衣。早悟却余生皆寄。切莫叹死别与生离。 
　　【前腔】〔旦哭〕你男儿値临分。耻儿女的涕泪。儿女们当此际。怎不悲啼。直恁的孤身迢递。你本是王堂仙回翔赤墀。翻做了路傍儿浪荡天涯。纔说起痛伤悲。若是那客中的衣履绽。敎谁来补缀。何人问馁饥。那裏有备晨炊的素女。想夜来灯火伴孤栖。 
　　【前腔】〔小生哭〕别亲闱。正寒天。风霜惨凄。长途去怎相随。盼天涯。不由人不泪下如丝。想此日开酺会。家家燕喜。只吾家抱向隅。悲远谪。去边陲。抛闪下孤儿。空恸哭牵衣还执袂。浮生逐马蹄。遇的是山精木魅。何日裏蒙雨露赦金鸡。 
　　【前腔】〔贴哭〕恨临岐。那谗邪把忠良禁持。怎指着凤为鸱。两下裏南北分飞。你本是老节旄苏卿海湄。翻做了着离骚屈子湘累。薄命叹蛾眉。久矣把脂抛粉弃。年年管别离。怎经得许多憔悴。从今去。又不知后会是何时。 
　　〔生〕夫人。我当日长别金銮。为淸平一调。今日远谪夜郞。又因东巡一歌。思量一生。都被这管彩毫作祸。孩儿。你从此可学躬耕南亩。切不可效汝父拈此三寸枯竹也。我与夫人就此拜别。〔旦小生贴并哭介〕 

　　【古轮台】〔合〕各含悲。出门顷刻是天涯。一生彩笔能为崇。浮萍断梗。漂寄乾坤。任凭那造物推移。地冷天荒。山空月黑。前嘷猛虎后熊罴。还是天王明圣。许长流。幸免诛夷。遥想那播迁冯衍离亭伯。漂零贾傅。才子数多奇。曾闻道。乐天知命复何疑。 
　　【尾声】离亭尊酒还须醉。醉后分携总不知。日落河桥去马嘶。〔生下旦小生贴哭倒地介〕 

　　〔旦〕留君不住益凄其。　　　　〔小生〕一片孤颿带雨飞。 
　　〔贴〕我寄愁心与明月。　　　　〔合〕随君直到夜郞西。 

　　第三十八出　仙官列奏 
　　【窣地锦铛】〔旦贴扮太上直殿仙官上〕太淸宫殿九霞高。玉佩羣眞绛节朝。天香浮动赤霜袍。一派仙音宝座遥。 
　　大道宗虚无。至眞合溟涬。手把入空炁。趺霞蹑浮景。荡累神宇澄。遗尘太霄逈。淸都元不遐。人应发深省。我两人乃太上道君直殿仙官是也。今日羣仙来朝。太上奏事。只得在此秪候。你看祥云四起。仙乐盈空。羣仙早到也。〔外司马子微上〕水抱云外楼。露滴松间鹤。明月满笙台。台空碧花落。自家司马眞人是也。〔小外叶眞人上〕灵光现眞人。形气参幻化。独留追魂碑。千古长松下。自家叶法善眞人是也。〔末淸虚道士上〕火到阴魂淸。丹熟阳神出。独往还独来。天地入超忽。自家淸虚道士是也。〔老旦李腾空上〕嵓栖久辟谷。服气吸琼华。天远罡风上。冯陵白凤车。自家女眞李腾空是也。〔外〕列位眞人请了。今日羣仙朝见太上。就此玉殿下行礼。〔各道姓名相见介外〕臣司马承祯朝见。〔小外〕臣叶法善眞人朝见。〔末〕臣淸虚道士朝见。〔老旦〕臣李腾空朝见。〔旦贴〕众仙有事奏事。无事退班。〔外〕臣承祯奏。唐翰林供奉李白。前身金粟如来。权位太白星官。其母生白时。梦太白入怀。又梦金粟如来。手执靑莲。摩顶授记。祇缘宿业。久谪人间。困苦飘零。惩创已极。外示通脱。内保淸眞。受报旣多。宿愆可贷。伏望太上道君陛下。赦过录勤。许其早证道果。〔老旦〕臣腾空奏白妻许氏。以相门之女。雅慕神仙。密纬潜修。亦应证道。〔小外末〕二臣奏世人学道。多修饰外观。缺略内行。勉作功效。罔汰神明。惟李白不修小节。放浪诗酒。内境超然。灵明无恙。合许升跻。以劝世人。〔旦贴〕太上有旨。李白着司马承祯。许氏着李腾空。各授道诀。勤加训勑。李白证蓬莱仙卿。许氏亦同往蓬莱。再积功行。方升天仙之职。世间学仙弟子。许诸仙分别考校。淸净无瑕者。方许升超。垢染有过者。量行黜落。退班。〔众应叩头谢起介末〕今唐太上皇帝。贵妃杨氏。宿根俱隶仙籍。祇缘尘念。谪在人间。乃不勤政事。罔恤黎元。日事燕游荒淫无度。又牵缠情爱。誓愿世为婚姻。尙应谪堕尘世。续未了之缘。受生来之报。俟惩艾修省。方许超升。诸公意下如何。〔众〕正应如此。〔外〕仙界玄律甚严。考校最密。世人多迷而不悟。可叹可叹。 

　　【宜春令】金书灿。玉榜高。拥祥云。羣仙正朝。看龙车凤辇。霓旌列队珠幢导。遥空引仙乐氤氲。广殿散天香缭绕。〔合〕任沧溟几度扬尘。仙家不老。 
　　【前腔】〔小外〕琅函秘。芝检弢。蜕嚣尘。神明自超。论飞虹绛雪。抽关启钥披玄奥。炼金丹九转功成。降羽轮三淸自召。〔合前〕 

　　【前腔】〔末〕先天地。本寂寥。合虚无。回翔太霄。叹朝生暮死。蜉蝣晷刻眞堪悼。王侯第寒雨荒榛。秦汉陵夕阳秋草。〔合前〕 

　　【前腔】〔老旦〕黄芽炼。白雪调。运河车。全凭斗杓。羡女眞度世。西池南岳游俱到。龙鱼字旸谷传书。蝌蚪文传桑授道。〔合前〕 

　　〔外〕千树桃花万年药。　　　　〔小外〕数间茆屋一溪烟。 
　　〔末〕寻常甲子无心记。　　　　〔老旦〕手指寒松忆岁年。 

　　第三十九出　他乡持正 
　　〔贴扮押不芦花戎装末净旦老旦扮将吏从上〕蛮土风烟木叶疎。专城南面上头居。翠钿宝袜黄金甲。人道奴颜花不如。奴家夜郞王夫人。唤名押不芦花。良人雄据夜郞。称王荒裔。虽受大唐正朔。阻险恃兵。不奉朝请。良人去世太早。无子嗣位。奴家还以王夫人统治夜郞。虽生长蛮夷。姿容绝世。耽玩书史。词赋颇通。近日大唐翰林供奉李白。得罪朝廷。长流至此。奴家闻此人绝代仙才。风神霞举。心酷爱之。形于梦寐。倘得招赘此人。共谐伉俪。死亦足矣。今日大开筵宴。请李公叙话。已许见顾。分付从人速整酒席完备。〔众应丑上〕禀上王夫人。李爷已请到了。〔生上穿宫锦袍华阳巾〕 

　　【天下乐】木客窥人山带烟。蛮荒看月几回圆。但逢有酒聊堪醉。目送飞鸿挥五弦。 
　　夜郞王夫人请白飮酒。失路之人。不敢违命。只得去走一遭。〔丑禀贴出迎介生〕王夫人拜揖。〔贴〕李大人万福。大人玉京仙子。天朝贵臣。气压千秋。笔生五彩。天遣照临荒鄙。使贱妾得遂参承。万幸万幸。〔生〕念李白流窜罪人。何当夫人如此靑盼。〔贴〕好说。教从人作乐。待我送酒。 

　　【步步娇】天上琼。枝来荒甸。五色卿云现。文章玉井莲。何处罡风吹堕咱庭院。一见使侬怜。闻名那似瞻卿面。 
　　【醉扶归】〔生〕拥寒炉火冷频添爨。向茅檐村酤自数钱。分依栖瓦钵野人居。敢来叨玳瑁王家宴。玉笙银甲响泠然。花钿绣袄光相乱。 
　　【皂罗袍】〔贴〕君本玉堂妙选。怎敎万里流落蛮烟。琉璃盏内酒如泉。珍珠帘外风如箭。他乡寒夜。凄凉可怜。新知乐事。相逢有缘。劝君蹔把双眉展。 
　　【好姐姐】〔生〕感卿卿情深意虔。举芳尊绸缪宛转。穷愁旅况。都消在歌舞筵。杯无算。醉来犹忆金銮殿。酩酊挥成五彩笺。 
　　〔贴〕分付两行女乐。盛陈歌舞。待我与李相公亲把盏者。〔贴送酒手递与生生接飮介生〕我醉了也。〔贴〕李相公在唐天子殿上。醉后草淸平调绝妙。今日在蛮府驩宴。醉后亦愿乞一诗。教侍女取销金边白练绢出来。与李相公索诗。〔生信笔书贴诵介〕涤荡千古愁。流连百壶飮。良宵且宜谈。皓月谁能寝。醉来卧空山。天地卽衾枕。信笔挥成。淸虚潇洒。眞谪仙才也。可敬可敬。〔贴呼老旦介〕女使过来。我雅慕李相公仙才。孀居无侣。愿招赘相公。永谐伉俪。你替我传说。〔老旦应对生云〕俺家夫人雅慕李相公仙才。孀居无侣。愿招赘相公。永谐伉俪。望相公慨许。便当备花烛贺喜也。〔生正色介〕夫人之言差矣。夫人君长正妻。寡居守节。我李白亦天朝名士。家有糟糠。今日之会。只好飮酒听歌。岂可及此淫乱。〔老旦传言介贴〕本以爱慕李君。兴念及此。旣如此说。亦大有理。李君信端人也。妾亦女中侠烈。义无相强。从此只诗酒往来足矣。〔老旦又传言生〕如此甚好。 

　　【香柳娘】〔贴〕慕李君谪仙。慕李君谪仙。愿谐缱绻。襄王梦杳巫山远。料红丝未牵。料红丝未牵。相见若无缘。何如不相见。〔合〕且流连酒边。且流连酒边。明月空圆。凄淸孤馆。 
　　【前腔】〔生〕敢相期百年。敢相期百年。雀屛难选。使君有妇恩非浅。感芳心自怜。感芳心自怜。芍药意虽传。■〈艹糜〉芜怕生怨。 
　　〔合前〕卑人醉了。就此吿别。〔贴〕不敢久留。就此奉送。相公有暇。还到这裏一谈。〔生〕多谢。 

　　〔生〕相逢莫问野鸳鸯。　　　　〔贴〕且听弦歌对索郞。 
　　〔生〕但使主人能醉客。　　　　〔合〕不知何处是他乡。 

　　第四十出　汾阳报恩 
　　〔外扮山神上〕金书开玉册。帝命守庐山。瀑布香炉好。羣仙日往还。小圣乃庐山山神是也。九江大盗闻李太白家眷住此山中。其妻许氏。女容秀丽。又道是相国孙女。盛有赀装。聚三百人以今夜登山。来行劫掠。太白与许氏。俱名登仙籍。将来并往蓬莱。不可不救。叫当山土地督率猛虎。惊走强人。岂不美哉。土地何在。〔末扮土地上〕禀上山王。有何分付。〔外〕今夜有九江大盗一起。谋劫李太白家眷。太白与妻许氏。并系仙乡。强人来时。汝须督率猛虎。亲行救护。〔末〕领法旨。 

　　〔合〕大抵乾坤俱一照。　　　　免敎人在暗中行。 
　　〔下〕〔净扮盗首拥众上〕纵衡合妙算。出没有神机。刀剑空中举。艨艟水上飞。自家九江大盗麦虎牙是也。近闻翰林供奉李白家眷寓住匡庐。白妻许氏。乃相国孙女。盛有资财。姿容甚美。早已聚起三百人上山去打劫他。旣得珍宝。亦可获美姝。众人可速打点上山去。〔下介旦小生贴上〕 

　　【念奴娇】〔旦〕空山地僻逈无邻。门与于菟穴近。〔小生〕雪覆栟榈茅屋冷。萧瑟谁来相问。〔贴〕北陇云低。西窗风紧。木叶俱飘尽。〔合〕怀人泪抆。路断遐荒无信。 
　　〔小重山〕〔旦〕寂寞遥天战玉龙。板扉人不到。掩寒松。〔小生〕路迷樵径断孤踪。修竹裏。一缕炊烟浓。〔贴〕时度隔溪风。东林峯欲堕。咽疎钟。〔合〕天涯破褐拥蒙茸。愁极目。云树几千重。〔旦〕孩儿。步摇。老爷自往夜郞。杳无音信。値此大雪。天寒地冻。想蛮荒迁客。凄冷怎捱。教我们怎不罣念。〔贴宽解〕老爷旷代奇才。名闻荒裔。瓢笠到处。必有逢迎。就是客馆败絮。村沽浊醪老爷旷度超然。必能自遣。不至苦楚。且请夫人宽怀。 

　　【七犯玲珑】〔旦〕〔香罗带〕天寒白屋贫。幽居无四邻。蝇须聊自馆。鹪栖稳。〔梧叶儿〕幸不到风尘。似汉皓能逃汉。秦娥解避秦。〔水红花〕不通津。渔郞难问。那有胡麻流出。桑柘自成村。〔皂罗袍〕看千峰云散晚天屯。正孤轮雪霁。寒潭印门。连枯草红残烧痕。窗窥古道。靑昏野磷。〔桂枝香〕东寺余禅衲。西庵隔女眞。〔排歌〕悲荒徼。盼远人。夷歌蛮语不堪闻。〔黄莺儿〕愁绝梦中身。 
　　【前腔】〔小生〕〔香罗带〕艰危一命屯。飘零数口存。深山堪避。地甘肥遯。〔梧叶儿〕寂寞掩柴门。老树缘苍鼠。空阶过紫麏。〔水红花〕采松榛。猕猴成阵。落日渔樵亦断。山鬼晚相亲。〔皂罗袍〕恨三年泪尽夜郞云。幸双函时有瑶池信。母仙将证。何缘问津。父寃未雪。无能叩阍。〔桂枝香〕肠似游丝罥。人如落叶分。〔排歌〕关河冻。雨雪频。不知何处醉斜曛。〔黄莺儿〕陶写见天眞。 
　　【前腔】〔贴〕〔香罗带〕双蛾减黛痕。孤鸾掩镜尘。舞衫香气。灭消风韵。〔梧叶儿〕只自守荆裙。抱瓮■〈奭斗〉。寒涧提筐拾野薪。〔水红花〕步邅迍。弓鞋帮褪。锦瑟繁华隔世。无梦到行云。〔皂罗袍〕愿得如毛女炼轻身。好长随王母幢幡引。三浆味美。醍醐最醇。六铢衣薄。明霞可纫。〔桂枝香〕白鹤留僊诀。金鸡望主恩。〔排歌〕牂牁道。漓水滨。天涯迢递暗伤神。〔黄莺儿〕华表问归人。 
　　〔外家人慌上报介〕夫人公子不好了。山上忽到一起强人。约有数百。声言围住我家庄门。劫掠财物。鸣锣击鼓。看看来近了。如何区处。〔旦小生贴惊介旦〕怎么好。想是强人道我家相门之后。盛有资财。不知吾年来已贫乏了。孩儿我们学道之人。听天委命。不可怕死。〔小生〕母亲说得是。〔净领众上鸣锣呐喊遶行下旦小生贴相持哭〕 

　　【忆多娇】金鼓近。心胆震。临危猛拚一命陨。岂知四壁家已窘。〔合〕红颜白刃。红颜白刃。须信人生朝菌。〔净领众复上鸣锣呐喊遶行下旦小生贴相持哭〕 

　　【前腔】相蹂躏。难闪遁。深山怎期逢祸衅。大节肯亏生可尽。 
　　〔合前净领众复上鸣锣呐喊介末扮土地领神兵猛虎冲散并下净众慌张走上介末神兵猛虎复上惊冲净众跌走介净〕众兄弟不好了。李公是天上文星。神明救护。你看神兵猛虎。弥山塞野而来。我们须索逃命去罢。我辈绿林豪杰。怎当猛虎神兵。莫向山中跋扈。还归江上横行。〔并下小外上〕夫人公子。且喜且喜。这一起强人。正待入门下手。山中忽然飞沙走石。神兵四起。跳出一个猛虎。将强人惊走。四散去了。〔旦〕有这等事。我们快快望空拜谢则个。 

　　【一封书】夫遭祸逐臣。母子飘零委路尘。山中寇横侵。多谢神明救妾身。若非云路金戈现。怎免昆冈玉石焚。〔合〕岳嶙峋。治匡君。须信灵山合有神。 
　　【前腔】〔小生贴〕山深处隐沦。谁料干戈蓦到门。仓忙与死邻。只手谁提罗网人。铜头六臂冲天起。白额双睛夹镜新。 
　　〔合前丑扮差官上〕相臣自古先推士。烈士由来解报恩。小官乃中书令汾阳王郭老爷所差。看取李夫人。来到庐山。已是他家别业。不免径入。〔小生〕尊官何来。〔丑〕上面站的。莫非就是翰林供奉李爷夫人么。〔小生〕就是。〔丑〕夫人叩头。小官是汾阳王郭老爷差官。看取夫人的。俺老爷两次上疏。力荐李爷。圣上兪允。赦宥前罪。起用原官。仍兼左拾遗。勑命已下。郭老爷特差小官星夜前来报喜。且具有薄礼。聊表芹意。〔旦〕多谢你家老爷盛情。生受差官远来。孩儿你可备酒饭相待。〔小生诺丑下旦小生贴〕谢天谢地。〔旦〕孩儿。步摇。不意危苦中。又得此喜信。想老爷早晚回来也。 

　　【掉角儿】想连年遭逢厄运。幸今日得闻喜信。沛雨露枯荄复苏。震雷霆蛰龙再奋。从此后增气色。长精神。同拜舞。沾洒皇恩。〔合〕名扬补衮。光生覆盆。剑还宝器。马仍神骏。 
　　【前腔】〔小生贴〕雪寃人早离尘坌。列淸班更叨禁近。报恩私相臣高义。愍流离天王恻隐。好竭节。追折槛。效批鳞。敢自爱持禄容身。〔合前〕 

　　〔旦〕纔从虎口脱非灾。　　　　〔小生〕又报螭头拜命来。 
　　〔贴〕否泰循环眞不定。　　　　〔合〕总由造物巧安排。 

　　第四十一出　钦取回朝 
　　【挂眞儿】〔生上〕远客投荒聊自快。玄冬尽。又见春来。眞炁初回。灵光渐现。参破浮云世态。 
　　卑人自到夜郞。身虽处寂寞之乡。心不作凄凉之感。或寻全眞野衲。商略烟霞。或同渔父樵夫。逍遥云水。旷然自适。都无愁闷。山妻爱子寓住匡庐。幸有李尊师相依。幽栖颇稳。只是山川辽远。不得通一书信。未免挂怀。且再作道理。〔丑末扮报人上〕此处就是原任翰林供奉李爷行馆。不免径入。李爷走报人叩头。〔生〕你远来何事。〔丑末〕特报李爷。汾阳王郭子仪老爷。御史中丞宋若思老爷。交章论荐李爷高才受枉。章疏再上。圣上嘉纳。降旨赦李爷前罪。复官翰林供奉。兼左拾遗。朝命已下。小人们特来报知。〔生〕原来如此。生受你们远来。〔丑末〕圣旨将到。李爷打点。就该起身回去了。〔生〕说得是。打点明日就行。 

　　【扑灯蛾】春从天上来。雨露宽如海。瑕垢一时消。又拜新恩冠带也。喜陡添光采。料此生何以报涓涘。须办取怀忠慷慨。又可奈神丹授道赤松回。 
　　【前腔】〔丑末〕千秋济世才。四海苍生待。簪笔侍彤墀。复际君臣鱼水也。羡调和鼎鼐。便膏车秣马好归来。莫留恋遐荒绝塞。看河梁落日照行柸。〔并下〕 

　　第四十二出　团圆受诏 
　　【薄幸】〔旦小生贴上旦〕草木回春。门阑生喜。报夫君将到。东方千骑。〔小生〕金门赐环。玉阶鸣佩。〔贴〕恩无比。已还他淸华旧秩。又兼那新衔谏议。 
　　〔旦〕万里投荒正寂寥。〔小生〕天恩浩荡下渔樵。〔贴〕虽游方外传丹诀。〔合〕好秉精忠答圣朝。〔旦〕孩儿。步摇。老爷蒙恩赦罪复官。已将到家。须打扫门径。伺候则个。〔小生应〕 

　　【长相思】〔生野服上〕叹流离。悲路岐。日落天寒野旷时。孤灯山鬼吹。圣恩垂。雨露滋。一纸丹书下赤墀。孤臣感涕洟。 
　　已分终身麋鹿羣。雪寃实荷圣明君。不愁无地朝丹阙。只恐初心负白云。李白蒙恩赐环回来。已到匡庐别业。不免径入。〔相见各悲介旦〕相公远谪夜郞。门庭不胜凄冷。荣归昼锦。道路亦有光辉。可喜可喜。〔生〕天威闻若雷霆。自分终身魑魅。圣主恩深雨露。不意复齿衣冠。侥幸侥幸。〔小生拜〕沈寃得雪。父亲固喜复朝端。孝养方伸。孩儿且幸依膝下。〔生〕孩儿起来。〔贴叩头〕闻命沾恩。蹔去依光日月。传眞授诀。终当栖志烟霞。〔生〕步摇起来。〔旦〕相公你且把到夜郞的风景说一番。〔生〕夫人听我道。 

　　【三学士】路尽南荒多瘴疠。终年雾雨凄迷。窗前■〈巛上禺下〉■〈巛上禺下〉窥人立。户外猩猩隔竹啼。深夜孤灯靑欲灭。古树裏。闻怪鸱。 
　　【前腔】〔旦〕听罢君言泪不止。蛮方风土堪悲。妾居地僻逢强暴。幸有山灵善护持。一样凄凉分两地。今日喜脱祸危。 
　　【前腔】〔小生〕一自严亲行万里。飘零母子相依。何期罪赦还官服。但愿生还老布衣。今日光荣分里闬。面圣罢。蚤见几。 
　　【前腔】〔贴〕风卷断蓬何处逝。迢遥两下相思。归来对酒双眉放。想起离肠两泪垂。长使在家贫亦可。嗟仕路。眞崄巇。 
　　〔丑家人上〕报老爷夫人公子。朝廷诏书下。〔生〕快摆香案迎接。〔末使臣上〕奉天承运皇帝诏曰。主德大要贵明。臣寃多因不察。翰林供奉李白。天才超迈。志节淸贞。宵人好谗。盛名招忌。遂两遭萋菲。益以飘沈。璘庶人之事。白抗节贼庭。以奇计得脱。谗口横作。长流夜郞。海内寃之。是朕不明之过也。兹汾阳王郭子仪。御史中丞宋若思。交章讼寃。朕惕然省悟。是用赦尔前罪。复卿原官。仍兼左拾遗。以匡朕不逮。望阙谢恩。〔生〕万岁。万岁。万万岁。〔生末相见介生加冠服〕 

　　【山花子】皇情浩荡如天地。微臣感激恩私。两叨荣词垣谏司。靑蒲紫禁委蛇〔合〕炼丹砂蹁跹羽衣。如今骑马登玉墀。早看控鹤骖赤螭。少伯留侯远共风期。 
　　【前腔】〔旦〕前身金粟如来是。又兼香案仙姿。历尘劳陶镕圣师。何妨出世匡时。〔合前〕 

　　【前腔】〔小生〕眞人道果非容易。饱尝世味难危。汰身心。莲花污泥不妨侍从金闺。〔合前〕 

　　【前腔】〔贴〕浮云幻泡看三事。风波夷险何辞。任蛮烟莺花禁墀。冰壶朗照涟漪。〔合前〕 

　　【大和佛】〔众〕绝代才华果是奇。凡骨岂能为。彩毫作崇。到底有光辉。云汉共低垂。人间天上班俱贵。并列仙曹。文苑千古见应稀。论诗酒淸狂傲睨。风烟裏。眞不损上根灵气。这龌龊徒为达人嗤。 
　　【舞霓裳】万金一日挥如泥。挥如泥。万里夜郞甘如饴。甘如饴。百年伉俪天生对。相门有女碧霞姿。羡夫妇神霄连辔。这乐府合倩金台玉管题。 
　　【尾声】昙花三宝诠眞谛。又拈出彩毫玄秘。豪客应烧笔研时。 
　　英雄天放作闲身。　　　　三寸如龙不可驯。 
　　拈出当场豪举事。　　　　靑莲千载为传神。 

　　彩毫记终 
