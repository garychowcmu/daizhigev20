远山堂剧品
明 祁彪佳着
 

 
远山堂剧品提要
 
   《远山堂剧品》，明祁彪佳着。著录明人杂剧的专书，仅有这样一部稿子（其中元杂剧占极少数）。体例和《曲品》相同，计有：妙品二十四种，雅品九十种，逸品二十八种，艳品九种，能品五十二种，具品三十九种，共二百四十二种。虽然还不能说是搜采靡遗，但已可称为蔚然大观了。
《远山堂剧品》，现存有下列两种版本：
（一）明远山堂蓝格原稿本。
（二）《远山堂明曲品剧品校录》本。

 
远山堂剧品
 
妙 品
 
    苦海回头北四折                                  周藩诚斋
 
境界绝似《黄粱梦》，第彼幻而此真耳。及黄龙证明，锺离呼寐，则无真、幻，一也。周藩之阐禅理，不减于悟仙宗，故词之超超乃尔。
    继母大贤北四折                                  周藩诚斋
 
贤者继母，传之有关风化。其词融錬无痕，得镜花水月之趣。然元人多于风檐中作剧，故至第四折往往力弱；周藩至此，亦觉笔阵少减，何耶？

    团圆梦北四折                                     周藩诚斋
 
只是淡淡说去，自然情与景会，意与法合。盖情至之语，气贯其中，神行其际。肤浅者不能，镂刻者亦不能。
    香囊怨北四折                                     周藩诚斋
 
按律之曲，精到者又恐笔钝耳。此剧毫锋铣利，以现成语簇出新裁。元人“韦曲”之调，当无能出其右者。
    烟花梦北四折                                    周藩诚斋
 
一剧中境界凡十余转，境本平常，词则珠圆玉润，咀之而味愈长。内多用异调，且有两楔子，皆元人所无也。
    复落娼北四折                                    周藩诚斋
 
句句是痛骂。骂得快时，不知其为文字矣，但见金儿一辈人，啼笑纸上，卽阅者亦恍然置身戏场中。


    花里悟眞如北四折                                周藩诚斋
 
向词曲中谈禅，遂令子夜、红儿为散花天女。此剧于证果、妙清则尽矣，于哈元善略欠发挥；惟茶三婆一折，于闲中见景，是作手高绝处。
    风月姻缘北四折                                  周藩诚斋
 
酷似元剧中语，恐亦未免蹈元人之溪径。惟其气韵高爽，胸有成竹，便能自我作古，卽以元人拟之，作者不屑也。末以番语入曲，尤为奇绝。
    渔阳三弄北一折                                  徐渭
 
此千古快谈，吾不知其何以入玅，第觉纸上渊渊有金石声。
    翠乡梦南北二折                                   徐渭
 
迩来词人依傍元曲，便夸胜场。文长一笔扫尽，直自我作祖，便觉元曲反落蹊径。如《收江南》一词，四十语藏江阳八十韵，是偈，是颂，能使天花飞堕。


    雌木兰北一折                                     徐渭
 
腕下具千钧力，将脂腻词场，作虚空粉碎。汤若士尝云：“吾欲生致文长而拔其舌。”夫亦畏其有锋如电乎？
    女状元南北五折                                    徐渭
 
南曲多拗折字样，卽具二十分才，不无减其六七。独文长奔逸不羁，不骫于法，亦不局于法。独鹘决云，百鲸吸海，差可拟其魄力。
    曲江池北四折                                      杨诚斋
 
才胆横轶，犹不及石君宝剧；而推敲点染，已极精工，是法胜于才者。一曲两唱，一折两调，自此始。
    郁轮袍北五折                                       王衡
 

或云：“王辰玉旣夺解，忌之者议论纷起。此眉山人作之以解嘲者。”骂得痛快处，第恐又增一翻感慨。急须文殊大士当头捧喝，方登无字禅。
    眞傀儡北一折                                        陈继儒
 
境界玅，意致玅，词曲更玅。正恨元人不见此曲耳。询之识者，始知是眉公在王辰玉座上所作。
    昆仑奴北四折                                        梅鼎祚
 
阅梅叔诸曲，便觉有一种妩媚之致。虽此剧经文长删润，十分洒脱，终是女郎之唱晓风残月耳。
    霸亭秋北一折                                         沈自征
 
傅奇取人笑易，取人哭难。有杜秀才之哭，而项王帐下之泣，千载再见；有沈居士之哭，卽阅者亦唏嘘欲绝矣。长歌可以当哭，信然。

    鞭歌妓北一折                                         沈自征
 
裴尚书举舟赠张本立，卽鞭笞奴妓之偃蹇者，了无愧色。此其寄牢骚不平之意耳。剧中玅在深得此意。不然，与小人得意、一旦夸张者何辨！
     簪花髻北一折                                         沈自征
 
杨升庵戍滇时，每簪花涂面，令门生畀之以游。人谓于寂寥中能豪爽，不知于歌笑中见哭泣耳。曲白指东扯西，点点是英雄之泪，曲至此，妙入神矣！
    蓦忽姻缘北四折                                       凌蒙初
 
熟读元曲，信口所出，遒劲不羣。如此玅才，惜其不作全记，今止获一脔耳。向日词坛争推伯起《红拂》之作，自有此剧，红拂恐不免小巫矣。
    莽择配北四折                                         凌蒙初
 
眉公常恨以南曲传髯客，如雷霆作婴儿啼。乃以红拂之侠，使歌纤调，亦是词场一恨事。初成以慷慨记之，且玅有蕴藉，每见其胜卫公一筹。


     顚倒姻缘北四折                                       凌蒙初
 
凌波有《桃花庄》剧，以韵调未谐而中废。及晤陈眉公，言：“微之《会真记》，张负崔也。欲传此张女以崔舍人死，死而复生，盖报张也。”凌大然之，因撺旧作一新之。《人面桃花》，崔、张卒以合卺，张负崔，崔何尝张哉。
     穴地报仇北四折                                       凌蒙初
 
且歌且泣，情见乎词。豫让报仇而死，苏不韦报仇而生：忠臣孝子，亦有幸有不幸耳。
     独乐园北四折                                          苏澹
 
玅在从君宝口角中讨出神情。此于移商换羽外，别具锤炉；卽在元曲，亦称上乘。

 
雅 品
 
    八仙庆寿北四折                                        周藩诚斋
 
境界是逐节敷衍而成，但仙人各自有口角，从口角中各自现神情，以此见词气之融透，字字发《光明藏》矣。
    夜半朝元引北四折                                     周藩诚斋
 
元人于青楼诸曲，无不极模拟之玅，故此剧于“遯入华山”一折，洗刷更自莹净；“游仙”三折，大略点缀，不失先辈矩范。
     辰钩月北四折                                         周藩诚斋
 
吴昌龄有《辰钩月》剧，周藩踵之，以桃妖代嫦娥。其序云：“太阴至精之正气，不可诬以幽会之事，故耳风、雪、月，必点缀出相，见作者之苦心。”

     三度小桃红北四折                                    周藩诚斋
 
作手能开辟者，自于寻常科■{上宀下臼}翻出新彩。如此剧，二圣以音乐着魔，卽从音乐唤醒，便觉从来传仙佛济度者，同痴人说梦矣。
    义勇辞金北四折                                       周藩诚斋
 
不但关公之义勇，千古如见，卽阿瞒笼络英雄之技俩，亦现之当场矣。每恨关公未有佳传，得此大畅。
     乔断鬼北四折                                         周藩诚斋
 
本寻常境界，而能宛然逼真，敷以恰好之词，则虽寻常中亦自超异矣。
     豹子和尚北四折                                       周藩诚斋
 
元人多喜制《水浒傅》词，然皆非罗贯中所作。周藩亦戏撰《豹子和尚》一剧，虽极意摹元，而实自得三昧之妙。

     福禄寿北五折                                         周藩诚斋
 
钟馗之语带趣，想其作躯老俱在画图中。以俗境而独入雅道，盖繇韵胜其词耳。
     获驺虞北四折                                         周藩诚斋
 
永乐间驺虞出于中州神后山，周藩作乐府以颂其盛。词如朱瑟冰弦，可以荐之明堂清庙。
    海棠仙北四折                                         周藩诚斋
 
太行之阳，有海棠岭者，开时万花如绣。周藩移数本植苑中，旣从而歌咏之，又制为新声，盖欲高烧银烛之时，不令红妆寂寞耳。南极作壻，西母为媒，韵致绝胜。
    灵芝庆寿北四折                                       周藩诚斋
 
庆贺之曲，以工整为佳。旣工整矣，又不板实，则如《河嵩神》〔一〕剧之独步词坛，复何疑哉。
     黑旋风仗义疎财北四折                               周藩诚斋

 
粗豪之曲，而独于假新妇处冷然入趣。卽如《货郎》数调，反令元人望后尘矣。北词五折，两人唱，此变体也。
     甄月娥春风庆朔北四折                               周藩诚斋
 
范希文亦作是语乎？试观希文“都来此事，眉间心上”之词，则亦一往有深情者。周藩作妓曲，无不极才情之变，此犹少逊之，而浑朴典雅，自非今人可及。
     新丰记北四折                                        周藩诚斋
 
词意条畅，一洗油腔陋习。但马周穷困之状，描写未尽，转觉乏慷慨之概。
     金环记北四折                                        周藩诚斋
 
刻意拟《西厢》，亦有肖形处。然一经摹拟，便不及《西厢》远矣。
     降狮子北四折                                         周藩诚斋
 
虽是灵鹫夆头一件可传之事，毕竟境界浅促。

     常椿寿北四折                                         杨诚斋
 
紫阳之度椿，与纯阳之度柳相似。惟谷子敬剧，局更变幻，词则相伯仲耳。杨先生自云：“南游江、汉，北历沙漠，曾遇真人指授金丹秘诀。”故传仙宗者凡四剧，词源不竭，神色愈旺，盖繇其妙理具足，故能阐发无余。
     十长生北四折                                        杨诚斋
 
《十长生》每折卽一齐列出排场，尚有板实之议。然构词之工，几能化雕镂为淡远矣。词中必点缀十物，各还以切贴之语，此北词之定式也。
     蟠桃会北四折                                         杨诚斋
 
诚斋向有《南吕》一曲，値其初度，因足成之。炼气神之诀，至第二折已津津道尽，但一味填词，觉词溢于格。
     神仙会南北四折                                      杨诚斋

纯阳之度蟠桃仙子，卽在“韦曲”之中，故诸调更多佳句。北调中间用南调，调必用四，或两之，此创格也。《山花客》，《南曲谱》无此调。卽数南调，亦断非近日词人之笔。
    沽酒游春卽《曲江春》北四折                          王九思
 
王太史作此痛骂李林甫，盖以识剌时相李文正者，卒以此终身不得柄用。一肚皮不合时宜，故其牢骚之词，雄宕不可一世。
    醉写赤壁赋北四折
 
北剧每就谑语、俗语取天然融合之致，故北调以运笔为第一义。运掉未灵，便不能以我用古，不免堆积泛滥之病矣。此剧设色于浓淡之间，遣调在深浅之，固佳矣；惜赤壁之游，词中写景而不写情，遂觉神色少削。
    单刀会北四折
 
其意致自与常调迥别，此必是元人所作。“大江东”一折，可以正今日歌者之讹。

豫让吞炭北四折
 
忠臣、义士之曲，不难于激烈，难于婉转，盖有心人决不作卤莽语。此剧极肖口吻，遂使神情逼现。
    猿听经北四折
 
微有致趣，但于禅宗尚未透彻，故顿悟处未觉快心。
    锁魔镜北四折
 
二郎神醉中射破锁魔镜，致逸两魔，后同哪咤收缚。此等意想，大有元人之韵；但词气少欠振拔，用韵亦有杂者。
    蓝采和北四折
 
度脱蓝采和，境界平常。词于淡中着色，有不衫不屐之趣。

     中山狼北四折                                         康海
 
中山狼一事，而对山，禺阳、昌朝三演之，良繇世上负心者多耳。曲有浑灏之气，白多醒豁之语，位置于元剧，在《朱砂担》、《乔踏碓》间。三剧中，以此为最。
     玉殿传胪卽《不伏老》北五折                           冯惟敏
 
偶阅俗演《梁太素》曲，神为之昏。得此剧，大为击节。近有《题塔记》，能畅写其坎坷之状，而曲之精工，远不及此。
    洞天玄记一名证有为太平仙记北四折                    杨慎
 
所陈者吐纳之道。词局宏敞，识者犹以咬文嚼字讥之。王凤洲《曲藻》云：“升庵词流脍炙人口，颇不为当家所许，盖杨本蜀人，故多川调，不甚谐南北本腔也。”
     高唐梦南一折                                          汪道昆
 
名公巨笔，偶作小技，自是庄雅不羣。他人记梦以曲尽为妙，不知高唐一梦，正以不尽为玅耳。

     五湖游南北一折                                         汪道昆
 
五湖之游，是英雄退步，正不可作寂寞无聊之语。此剧以冷眼写出熟心，自是俗肠针砭。
     远山戏南一折                                           汪道昆
 
他人传张夫人，不免妩媚，此则转觉贞静。所以远山一画，乐而不淫。
    洛水悲南一折                                           汪道昆
 
陈思王■{亶见}面晤言，却有一水相望之意，正乃巧于传情处，只此朗朗数语，摆脱多少浓盐赤酱之病。
     红线北四折                                              梁辰鱼
 
秀婉犹不及梅叔《昆仑》剧，而工美之至，已几于金相玉质矣。
     无双传补南一折                                         梁辰鱼

伯龙心逊天池《明珠》之作，而独于王之会采苹也，以为详略未当，增五百余言，仍是《浣纱》整丽之笔。
     正本扶余国北四折                                       凌蒙初
 
凌初成旣一传红拂，再传卫公矣，兹复传虬髯翁，岂非才思郁勃，故一传、再传至三而始畅乎？丰骨自在，精神少减，然鼓其余勇，犹足敌词场百人。
     祢正平北一折                                            凌蒙初
 
《渔阳弄》之传正平也以怒骂，此剧之传正平也以嘻笑，盖正平所处之地、之时不同耳。
     刘伯伦北一折                                            凌蒙初
 
初成自号酒人，欲与伯伦为尔汝交。醒眼、醉眼，俱横绝千古，故能作如是语。
    淮阴侯南北四折                                           陈与郊
 
曲第四折，已悉淮阴生平大概，可以补《千金》之未尽者矣。词近自然，若无意为词，而词愈佳。

    王昭君南北一折                                            陈与郊
 
明妃从来无南曲。此剧仅一出，便觉无限低回。内有一二语，取之元人《汉宫秋》剧。
    蔡文姬南一折                                              陈与郊
 
略具小境。以此入塞，配昭君出塞耳。《胡笳十八拍》，何不一倂演之？
     义犬记南北五折                                            陈与郊
 
先生林居时，大不得意，作此以愧门墙之负心者。《葫芦先生》一段，穷极世态，乃王辰玉所作，先生第引入之耳。
     中山狼南北五折                                            陈与郊
 
借中山狼唾骂世人，说得透快。当为醒世一编，勿复作词曲观也。
     北邙说法南北一折                                          叶宪祖

实地说法，不作空虚语。合律之曲，正以不露才情为玅。
     团花凤南北四折                                             叶宪祖
 
其事彷佛《鸳衾》，而符女之认凤钗，关目更玅。读三《寄生草曲》，如闻遥天鹤唳。
    骂座记北四折                                                叶宪祖
 
灌仲孺感愤不平之语，槲园居士以纯雅之词发之，其婉剌处有更甚于快骂者。此槲园得意笔也。第四折前后两调，各出一宫，可分为二折，第三折止可作楔子耳。
     寒衣记北四折                                                叶宪祖
 
传儿女离怨之情。深情以浅调写之，故能宛宛逼肖。槲园精工音律，于此剧北调，尤见其长。
     易水离情卽《易水寒》南北四折                               叶宪祖
 
荆卿挟一匕首入不测之强秦，卽事败身死，犹足为千古快事。桐栢于死者生之，败者成之，荆卿今日得知已矣。

    渭塘梦南四折                                                 叶宪祖
 
桐栢之词以自然取胜，不肯镌琢。如此剧，乃其镌琢处渐近自然，则选和练玅，别有大冶矣。梦中得物极奇，王伯彭已演为《异梦记》。
     会香衫北二剧共八折                                          叶宪祖
 
此卽《蒋兴哥重会珍珠衫》传也。上剧止奸尼赚衫一节事耳，未尽者以次剧继之。元人原有此体，如《西厢》之分为五剧是也。桐栢迩来之词，信手拈出，俱证无碍维摩矣。
     碧玉钗南四折                                                叶宪祖
 
为《团花凤》翻一重境界。后之欢遇也，与彼剧绝不相肖，而繁简短长，各有佳处。
     玳瑁梳南八折                                                叶宪祖   
 
郁蓝生何所见，而谓嫡之妬妾也可解，妾之妬妾也不可解？乃摭为传，寄槲园度以清歌。纤纤团扇之怨，固自取之，卽蕣华亦终觉不快。惟静妹以后进夺宠，大解人意。

     鸳鸯寺冥勘陈玄礼南北四折                                  叶宪祖
 
马嵬埋玉，此是千秋幽恨。槲园欲为千古泄恨耶？然古??生之腐亦自不可少。北词一折，几于行云流水，尽是文章矣。
     芙蓉屏南四折                                                 叶宪祖
 
今已有谱为全记者矣，乃槲园以四折尽之，不觉情景之局促，则繇其宛转融畅，词意具足耳。
     琴心雅调南八折                                               叶宪祖
 
翫其局段，是全记体，非剧体，故必八折，而长卿之事，乃陈其概。
     三义成姻南北四折                                             叶宪祖
 
词律严整。再得词情纡宛，则兼善矣。岂弄丸之手不以绘琢为工乎？近黄履之已演为《双燕记》，王伯彭已演为《题燕记》。

     桃花源南北四折                                                叶宪祖
 
传之飘洒有致。桃源一径，宛在目前。觉许时泉之一折，不免浅促。
     龙华梦南北四折                                                叶宪祖
 
白娟娟之梦，至独孤生于龙华寺目击之；及独孤归，而娟娟之梦未已也。异哉！《南柯》、《邯郸》之外，又辟一境界矣。
     贺季真北一折                                                  叶宪祖
 
同一超世者也，不遇时，则为渊明之三径、五柳；遇时，则为季真之一曲鉴湖。故传季眞之词，有闲适意而绝无感慨。
     死生缘北四折                                                   叶宪祖
 
此卽小说中《金明池吴倩逢爱爱》也。头绪甚繁，约之于一剧而不觉其促，乃其情语婉转，言尽而态有余。

 
    巧配阎越娘南北二剧共八折                                       叶宪祖
 
郭、史为五代间霸主能臣，槲园主人传以新声，满纸是英雄侠烈之概。八折分二剧，如《会香衫》式，而此更杂以南曲一折。
     福先碑北三折                                                    车远之
 
以皇甫生之狂，因宜写以豪爽之调，如万斛泉源，滚滚不竭，眞才人语也。
     男王后北四折                                                    王骥德
 
取境亦奇。词甚工美，有大雅韵度。但此等曲，玩之不厌，过眼亦不令人思。以此配《女状元》，未免有天巧人工之别。
    弃官救友南北四折                                                王骥德
 
石中郎以忠致其君，穆考功以义全其友，郑夫人以节报其夫：此等事，在眼前已邈焉若千古矣。方诸为穆内史慷慨歌之，原不欲以词藻见奇，固自洒洒可观。南曲向无四出作剧体者，自方诸与一二同志创之，今则已数十百种矣。


     倩女离魂南四折                                                  王骥德
 
方诸生精于曲律，其于宫韵平仄，不错一黍。若是而复能作本色之词，遂使郑德辉《离魂》北剧，不能专美于前矣。白香山作诗，必令老妪能解，此方诸之所以不欲曲为案头书也。
     两日双环南四折                                                  王骥德
 
天然情景，不假安排，而别离会合，事事巧凑。然其词备别离之苦，卽会合终是不快，奈何！
     金屋招魂南北四折                                                王骥德
 
方诸生遵词隐功令，严于法者也，而曲犹能婉丽如许，盖其词笔天成，岂尽繇推敲中得耶。此剧虽不足写李夫人之生面，而“姗姗”一歌，几于满纸是泪矣。
     秀才送妾南八折                                                  吕天成
 
《辍耕录》载“维杨秀士为部主事致一妾，自邗关达于燕邸。时天渐暄，多虫蚋，乃纳之帐中。部主事初疑之，旣而谢曰：‘君眞长者也！’相与痛饮尽欢而散。”剧中水仙作合，以配于焉支公主，则勤之增之。以为柳下、叔子之辈，必获美报若斯耳。


    儿女债南北四折                                                   吕天成
 
向见有传子平二折，第碌碌完儿女债耳，阅之殊闷。勤之尽易前二折之词，而于禽子夏北调，大阐玄机，有眼空一世之想，末折变幻，尤足令痴人警醒。乃知向所见，非全剧也。
    胜山大会南北四折                                                吕天成
 
此必实有其事。郁蓝以险韵谱之，意想无出人头地；若词之莹润，则非作家不能。
     夫人大南北四折                                                   吕天成
 
此勤之初笔也。填实梁冀、孙寿事，及友通斯冥诉，而冀、寿卒无恙，何耶？词惟浓整而已。
     樱桃园南四折                                                    王淡
 
张玉华萧寺孤魂，欧阳生为结缘于樱桃花下，自是寒食东风，不至抱梨花之泣，以得隽报张生，宜矣。澹居士词笔老到，不轻下一字，故字句俱恰合。


     崔氏春秋补传北四折                                             屠峻
 
传情者，须在想象间，故别离之境，每多于合欢。实甫之以《惊梦》终《西厢》，不欲境之尽也。至汉卿补五曲，已虞其尽矣。田叔再补《出合》、《催妆》、《迎奁》，《归宁》四曲，俱是合欢之境，故曲虽逼元人之神，而情致终逊于谱离别者。
     梧桐雨南一折                                                    王湘
 
传此欲与白仁甫北剧争胜，恐亦未免少逊之。然南曲得如此轻脱，不啻一毫秾纤固亦不易。
     鏁骨菩萨北三折                                                  余翘
 
菩萨悯世人溺色，卽以色醒之，正是禅门棒喝之法。聿云辟度门于戏场，大畅玄风，不第词笔之俊丽也。
     救精忠北四折                                                     祁麟佳

阅《宋史》，每恨武穆不得生。乃今欲生之乎？有此词，而桧、卨死，武穆竟生矣。
     红粉禅南北四折                                                   祁麟佳
 
红裙??茗，仕女参禅，并列词中。出以娟秀之调，如一枕松风，沁人心骨。
     庆长生北四折                                                      祁麟佳
 
太室作此以寿母，一幅神仙逍遥图，若小李将军寸人豆马，毛发生动。
     错转轮北四折                                                     祁麟佳
 
水判水语雄，王生之语婉。雄则近怒，婉则近喜。至于拟岳数段，有痛骂处，有冷嘲处，令人忽怒忽喜，以是见文人之舌，不可方物乃尔。
     死里逃生南北四折                                                  孟称舜
 
子若作南曲，尚能松秀如此，横行词坛，当无敌手。阁黎面孔，已被此剧剥尽，是文之以怒骂当嘻笑者。

残唐再创卽《英雄成败》北四折                                    孟称舜
 
为落第士子吐气，篇中俱是愤语。作手轻倩，元人之韵，呼集笔端。
     眼儿媚北四折                                                    孟称舜
 
陈教授多情至此哉，可为《牡丹亭》之陈教授解嘲矣。词如鸟语花笑，韵致娟然。
    逍遥游南北一折                                                   王应遴
 
于尺幅中解脱生死，超离名利，此先生觉世熟肠，竟可夺《南华》之席。
     苏台奇遘北六折                                                  史盘
 
叔考见孟子若有伯虎剧，遂奋笔为之，直欲压倒元、白耳。北调六出始此。
    城南柳北一折
 
不过窃元剧之绪余耳，而词能镕铸，便堪自家生活。

     罗浮梦北一折                                               徐口口号羽化
 
句中冷然有致，词甚雅，或不妨韵杂。
     春风吊柳七南一折                                                 邹式金
 
予常谱韵事，以“吊柳七”为第一。得此数语，婉转令人魂消欲死。
     椽烛修书南一折                                                    郑瑜
 
宋子京燃椽烛，拥歌姬，修润《唐书》，是一番极富丽景象。词亦华美称之。
     朱翁子南九折                                                    陈口口
 
此从《当垆记》摘出者。以朱翁子入长卿似嚽，不若别自为一传。


逸 品
 
     双莺传南八折                                                   袁于令
 
逸韵遄飞，妙在于多情之面目，得豪侠肝肠。红粉中有如此赏识，二生为之死可也。金兰一醉，又何足以酬两姬。
     僧尼共犯北四折                                                 冯惟敏
 
本俗境而以雅调写之，字句皆独创者，故刻画之极，渐近自然。此与《风情》二剧，并可作词人谐谑之资。
     耍风情南北四折                                                  吕天成
 
传婢仆之私，取境未甚佳，而描写已逼肖矣。披襟读之，良为一快。

     缠夜帐南四折                                                     吕天成
 
以俊仆狎小鬟，生出许多情致。写至刻露之极，无乃伤雅？然境不刻不现，词不刻不爽，难与俗笔道也。
    海滨乐卽《齐东绝倒》南北四折                                       吕天成
 
传虞舜负瞽瞍，为桃应实谎，为咸丘蒙附会，错综唐、虞时人物事迹，尽供文人玩弄，大奇！大奇！
     姻缘帐南北四折                                                   吕天成
 
瑶叆仙何预人事，而喋喋为闺阁饶舌？疎者令之亲，惧者动以怒；毕竟疎者不终疎，惧者乃终惧，儿女之情，固如是耳。瑶叆仙何事而饶舌哉？
    一文钱南北六折                                                    阳初子
 
世间能大富人，决非凡辈。不必假卢至散财破悭，吾已知臭员外具有佛性矣。此剧南曲较胜北曲，白更胜于曲；至构局之灵变，已至不可思议。


     空堂十举觞北一折                                                邹兑金
 
张幼于为吴中第一狂士，记其空堂自觞，却与唐子畏、祝希哲千里对面，醉语、梦语，无不是醒语、化语。凫公云：“作者其靑莲、坡老之裔孙，若士、文长之季孟耶？”
     城南寺北二折                                                     黄家舒
 
杜牧之状元入城南寺，遇入定僧，问其姓名，不对。杜诘之：“汝知状元否？”僧云：“不知。”杜故有“禅师都未知名姓，始识空门意味长”之句。黄君发之于词，读一过，令人名利之心顿尽，其以词证禅者耶？
     春波影北四折                                                     徐翙
 
此等轻逸之笔，落纸当有风雨声。小靑得此，足为不死。塡词若野君〔二〕，再于韵律着意，则骎骎直追元人而上矣。

     络冰丝南北一折                                                  徐翙
 
奇事也，而以休文之情语度之，鲛人之泪，莹莹纬络矣。
     耍梅香南北四折                                                  叶宪祖
 
淫奔之状，摹拟入神，当令《西厢》拜下风。作者必有所剌。
     花前一咲北五折                                                  孟称舜
 
唐子畏以佣书得沈素香，此正是才人无聊之极，故作有情痴。然非子若传之，已与吴宫花草同烟销矣。此剧结胎于《西厢》，得气于《牡丹亭》，故触目俱是俊语。
     桃花人面北五折                                                  孟称舜
 
作情语者，非写得字字是血痕，终未极情之至。子寒具如许才，而于崔护一事，悠然独往，吾知其所锺者深矣。今而后，崔舍人可以传矣；今而后，他人之传崔舍人者，尽可以不传矣。

     花舫缘北四折                                                   卓人月
 
此卽子若传唐子畏原本，易佣书为奴，易养女为婢。调中别出佳句，欲与孟剧较胜，而丰韵正自不减；乃其叶调之严整，更过于孟；而用韵少杂，则二剧同之。
     乔坐衙北一折                                                    张岱
 
一日寿张大尹，便博得宗子一传；二十年宰相，反乞不得崔舍人半纸谀墓文。此何以故？明眼人自当知之。文心之灵转不必言，至于选韵谐音，又何以累黍弄丸，巧妙若是也！慧业文人，纔一游戏词场，便堪夺王、关之席。
     红纱北一折                                                    来集之镕
 
痛骂胡涂主司，或哭或笑，豪气拂拂纸上。闻来君方少年，何愤懑乃尔？
     碧纱北四折                                                    来镕
 
王播当不得意时，寄食僧寮，止数茎木兰花称相知友。天之困文人，乃至此哉！迨至碧纱笼盖，声光熠耀，痴人方欢羡不已，不知元成记此正为之痛哭耳。


     闲看牡丹亭南一折                                              来镕
 
徐野君《春波影》有“小青翻阅《牡丹亭》”一境，元成为再记数语，无字不令魂断。
     钝秀才南北八折                                                 陈情表
 
圣鉴不得志于时，借钝秀才舒自已胸臆。天才豪放，不一语入人牙慧，当是临川后身，不得复绳以韵律。
    有情痴北一折                                                    徐元辉
 
点醒处机锋颇利，绝似《葫卢先生》。至于玉娘、玉郎当面煞风景，尤为痴情者顶门一针。
    眉头眼角南北四折                                                 祁豸佳
 
画龙耳之举动神情，无不逼肖。词情宕逸，出人意表。齐班生不知何许人，有此剧可不朽矣。

    闹风情南一折
 
姚江之馆师何罪，而辱之一至于此？巧处不乏，但少天然之趣。
     余慈相会南一折                                                 顾思义
 
从《锦笺》中之“争馆”讨出神情，乡语酷肖；而曲之致趣，亦自台台。
    榖儒记南一折
 
铜臭之子，滥预衣冠，趣士为文以诮之；不足，又从而歌咏之，令人绝倒。
    喝采获名姬北五折
 
王涣之酒楼事，秋阁居士已拈入《夺解》中。此剧于啸咏处，豪爽绝人。恒居士自评：“我辈填词，如侠客证禅，终带一分睚眦杀人气。”其眞文人吞吐古今之笔乎？
     玉珍娘北一折                                                   朱京藩

朱君于剧中直自叙其姓名，而写其一段淋漓感慨之致。玉珍娘直寄情耳，非繋情也。
    文长问天北一折                                                   董玄
 
牢骚怒骂，不减《渔阳三弄》。此是天孙一腔磈礧，借文长舒写耳，吾当以斗酒浇之。


艳 品
 
     踏雪寻梅北四折                                                周藩诚斋
 
以殊艳之词，写出淡香疎影，而艳不伤雅，以是见文章之玅。但孟浩然以“不才明主弃”之句，终身放逐，何必拜官天禄，乃为文人胜事乎？
     赛娇容北四折                                                  周藩诚斋
 
文人学士有歌舞四时花木者，不若花木之自为歌舞，此周藩所以为花木歌舞之也。此剧但以词胜，故工整独至；然须用狚子十五六人，场上竟不可演。
     牡丹品北四折                                                  周藩诚斋
 
按谱选词，盖名花之胜，而少欠虚景。至组织〔三〕乐府名，无一不巧，无一不恰，盖已极人工矣。

     牡丹仙北四折                                                  周藩诚斋
 
六一先生曾作《洛阳风俗牡丹记》，诚斋卽以此记作剧。其摹描处，如目击东都花事之盛。第于永叔欣赏之意，稍未畅耳。
    牡丹园北五折                                                   周藩诚斋
 
周藩三传牡丹，以美人配名花，飘韵欲仙，缀词如绣，繁英嫩蕋，零落满楮。
    红莲记北四折                                                   陈汝元
 
东坡为五戒后身，仅见之小说，亦因坡公为夙慧，想当如是耳。红莲事、叶美度已采入《玉麟记》中。太乙传此，藻艳俊雅，神色俱旺，且简略恰得剧体。
    度柳翠北四折                                                   李盘隐
 
柳翠事，已经三演。此剧芳华不及王实甫，俊爽不及徐文长，然较王剧稍核，较徐剧稍备，而字句亦极琢炼之工。

     暗掌销兵北四折                                              胡汝嘉
 
词华充瞻，亏透露得俊爽之气，否则一腐草堆矣。传红线之侠，不让梁伯龙，但彼之摆脱稍胜之。
     鸳鸯锦南北四折                                               祁骏佳
 
新歌初转，艳色欲飞。以虎易美姝，沈词隐曾采之《博笑》内，较不若此剧之豪畅。


能 品
     陶彭泽北四折
 
田子艺止数语耳，此则写来酣畅。然北韵甚严，不宜失叶。
     武松打虎北四折
 
北调。虽无警句，亦无芜语。然自词隐之《义侠》一出，而此剧削色多矣。
     九曲明珠南北九折                                             陈六如
 
吴文滋得一妓，为其负心，中道弃捐，陈六如代构此剧，舒其郁愤之气。其如阅者之煞风景何？词不乏纤丽，若去其骈白，更觉当行。
    琪园六访南北六折

六访中，惟《错访》、《病访》最有情景，曲亦具相思、相见之大概。他调尚未能洗俗还雅，用韵更杂。
     相思谱南北九折
其语意大略在凫公《西楼》中打出，亦娟秀动人。但我辈有情，自能穷天罄地，出有入无，乃借相思鬼、絪缦使作合，反觉着迹耳。
     脱囊颖南北四折                                                徐元辉
 
平原之杀爱妾也，为其见跛者一笑耳，乃卽以毛遂无跛，无乃蛇足乎？然映出脱颖一段，亦自有致。调有高爽之句，但第三折调不全，何不尽改为北？
     西楼夜话南四折                                                 叶宪祖
 
越中旧有《郭镇抚》一记，惜无善本。桐栢第记其淫纵一段耳，可以插入原记，非剧体也。
     媸童公案南北八折                                               吴礼卿
 
娈童之曲，《男后》奇矣，至《分柑》而畅；此亦可见一班。曲不无失韵处。眞子方泣前鱼，遂尔经雉欢场，止为孽债耳，作者唤醒之思深矣。


    再生缘北四折                                                    吴仁仲
 
此亦作意构曲者，惜转笔未快，故生动处觉少。钩弋旣为李夫人后身，何为复有留子夺母之事？
     东方朔南北一折
 
以雅谑供寿筵，便不入俗。东方朔之北调足矣，何必又用南调。
     宋公明南北四折
 
传事不沾滞。南剧有此，亦可观。揭阳镇一折，不能收局，岂有遗脱之故耶？
    黄花峪北四折
 
此亦非罗贯中传内所载。锄强抑暴，自是英雄本色。曲未峻拔，且须较正其讹。
     功臣宴北四折

曲有讹处，衬字亦太多，然而出口松利，下韵轻稳，亦是词坛不易得者。
    黄鹤楼北三折
 
浅近亦是词家所许，但韵致不遒上耳。北词有一定之式，后二折删去数套，当不得为全调。
     西天取经北四折
番语入词，亦疎散不俗。曲有未叶处，已经函三馆主人订正。
     气伏张飞北四折
 
有数语近元人之致，惜有遗讹。
     秋夜梧桐雨南北口折
 
此与王湘《梧桐雨》一折，总不及元白仁甫剧。马嵬之死，较他记独备。邢眞人遇太眞于蓬莱，而长生殿中竟不复明皇命，何以结果？

     都中一笑南北三折                                             杨伯子
 
状燕市之骗局，可博一笑；但作者笔不超异，故词无耸目处。
     青楼梦觉南六折
 
逢柱史至，其后乃始觉梦，然则柱史亦身在梦中久矣。此梦何难早觉？有识者直无梦可也。
     中山救狼南北六折                                             汪延讷
 
中山狼，陈记之而简，康记之而畅，不必更问环翠之子墨矣。且若狼，若杏，若老牛，作人语犹可，以之唱曲，太觉不像。遇青黎丈人，寥寥数言，亦未发挥负心之态。
     靑梅佳句南北六折                                               汪廷讷
 
全普庵监赣郡，日借花酒自娱。刘婆惜以无意得之，更为花酒增胜。闻已有演为全记者矣。
     诡男为客南六折                                                汪廷讷

 
昌朝搜核古今，于凡可为劝、可为戒者，俱人之传奇。如黄善聪以女子客处，能全身于始，可以为劝之一也。惜其作法不撇脱，造语未尖新。此必于善聪与李子同处时，极力摹拟，乃见善聪有洁身之智。
     捐奁嫁婢南八折                                                 汪廷讷
 
锺离令捐奁嫁亡令之女，传之可以范世；但须在令女身上发挥一段孤凄光景，方见捐奁者之高义。此第于两姓结姻处铺叙一番，其打局是全记体。
     广陵月卽《闻歌纳妓》南北七折                                  汪廷讷
 
张永新隔帘以小豆记曲，能正李龟年音韵之讹，此在天宝间确为可传之快事，但其后离合情境，无足惊喜耳。
     太平乐事北一折                                                汪廷讷
 
于灯市中搬演货物，亦足点缀太平。曲多恰合之句，但无深趣耳。

     小春秋南五折
 
谑语亦堪解頣。但曲本平实，便觉趣味不长。
     夫子禅南北八折                                                叶汝荟
 
迩来选佛场中，反令世人顚倒沈溺，乖庵恻然悯之，俾僧伽丑态，尽现当场，足为瞑眩之药。
    泣鱼固宠南一折
 
事尽有逸致，传之尚未委婉，词亦多堆积之病。末逢二姬，何不留以扫龙阳之兴耶？
     雪浪探奇南一折                                                  金粟子
 
坡仙知定武军时，得雪浪石，为之制铭咏诗，又以名其斋。金粟采之作南曲一折，盖常调也。
     衍庄北一折                                                    治城老人
 
长叹数调，于生死关头，几于勘透矣。而脱离之道安在，当问之云来道人。

    三卜眞状元南北六折                                              史盘
 
是剧也，一以见黄怀宁循良之征，一以见刘殿元积厚之报。其为词不涉夸张，自得颂述之体。
    清凉扇余南北四折                                                  史盘
 
此于王云来《清凉扇》之外，别构四折。内钱嘉征面斥陆万龄一折，绝有生色。
     地狱生天南北五折                                        散木湛然禅师
 
老僧说法，不作禅语而作趣语，正是其醒世苦心。词甚平，然无败笔。
     归去来辞南一折                                           田艺衡
 
隐括《归去来辞》。只此数语，亦自不俗。
     五狱游南北二折
 
北调高爽，想见向子平胸次。后段止见其碌碌完儿女债，而五狱之游，绝不演出，何以为子平也？


     鼓盆歌南北四折
 
虽未见超异，而语中转折，全不费力，是时时拈音律者，第限于才耳。剧中旣多北词，不宜杂以南曲；且以北《醉春风》在《上小楼》后，亦非是。
     折梅驿使北一折
 
陇头梅信，以诗料作词谱，惜未有冷月疎篱之致，与梅魂映带。《离亭煞》后，不宜缀以别宫之《鬼三台》、《油葫芦》四曲。
    青楼访妓南一折
 
此似王生偶有所遇，聊以纪一时之胜耳。趣虽短，词亦畅。
    问狸倩谐南北八折                                               钱珠
   
帮闲乃作巨盗乎？郁蓝之《双阁》已道破矣。此剧虽极意谑浪，终似奴婢学夫人。

     五老庆贺南北一折                                            黄中正
 
合眊先生、跎大人、聋道者、跛山翁、吃处士为五老，盖以去听塞明，正摄生之善道耳。词未融脱。
    分钱记南七折
 
此是未了传奇，非剧体也。郑生狎朱温子名友珪者，田令孜从中帮衬，极龙阳之态，此必有所指。
     善戏谑南二折
 
却要之谑四子，眞谑也。乃其为词，全不入趣，且多不叶处；惟风始四语，恰合可观。
     女豪杰南北四折                                             诸葛味水
 
诸葛君以俗演《斩貂蝉》近诞，故以此女修道登仙，而于蔡中郎妻、牛太师女相会，是认煞《琵琶》，正所谓弄假成真矣。乃其为词尽可观。

    偷桃献寿北四折                                              杨维中
 
未得北词之致，聊敷衍以供寿筵耳。
     蟠桃记南北七折                                              王淑忭
 
捃摭坎离之要，自谓窥仙宗涯埃，然于构词一道，未能不让他人也。
     竹林小记南北十一折
 
腔调不明，南北错杂。以稽叔夜挟妓登仙，亦未尽竹林诸贤之趣。惟其文彩烨然，尽堪藻饰。
     小青传南北六折                                               胡士奇
 
《春波影》一剧已传靑娘神色，他卽极意摹写，终非镂月手。若此数折则仅以铺叙了事，且词多不叶。
     裴渭源北一折                                                李大兰
 
渭源令裴伦，一门死难，大节凛然，不必如词中之饶舌。

     白鹿洞南一折                                                李大兰
 
白鹿洞阐教数语，不减当年面命。尊儒辟佛，正非精于佛者不能。不意道学乃出之词曲。
     华阳叟南北一折                                               李大兰
 
华阳叟生于宋仁宗时，至洪武而阅岁凡三百四十五矣，乃其得悟处，非以二氏之教，则又何必现天堂、地狱之二境哉。
     访师论道南北一折                                            李大兰
 
西绪禅师挥尘而谈，旣不援儒入释，亦不推释附儒，自有一种眞精进、大慈悲处，此剧阐发甚精。
     老归正道北一折                                               李大兰
 
李先生诸剧，大率崇儒黜释，又不若德公之逃释为儒，觅眞绝路头也。佛法不明，多因说佛者，故词中以之寄慨。


具 品
 
     可破梦南北六折                                             铎梦野人
 
略见大意，终未透发，且亦何必从选阉时起也？曲多讹韵，白有数语可取。
     柳浪杂剧南北十折                                           醒狂散人
 
以俗笔为之，虽极摹写，终非雅谑。惟《再醮》、《督妓》二曲，少有余韵。《偷期》内数语可观。至若《娈童》、《惧内》诸折，不如他曲远矣。
     男风记南北三折
 
数《寄生草》曲，虽觉色相太露，然正自不妨，惟嫌其它调不精切耳。
     桂花风南北六折                                               胡文焕

此等话头，虽不妨出相，然亦终非雅谑。
     斩貂蝉北五折
 
《庄岳委谈》云：“斩貂蝉不经见，自是委巷之谈。然《关公传注》称：‘关公欲娶布妻，启曹瞒。曹疑布妻有殊色，因自留之。’则非全无谓也。”
     关岳交代南北四折                                             凌星卿
 
关壮缪、岳武穆生平，大略相类；但谓其一为天尊，一为天将，交代如人间常仪，则见属俚穉。惟勘桧、卨一案，或可步《昙花》后尘。
    小雅四纪南北四折                                               程士廉
 
四时之乐，何必在酒，乃每曲以酣饮绝胜乎？《访戴》一出，略有点缀，终不得为俊雅之调。
     一麟三凤南北一折                                              陈清长
 
作词以媚人者，词必不佳。所述皆富贵繁华之境，亦不能佳也。

     举烽取笑南一折
 
此事宜有佳剧，盖幽王亦自绝痴情者。举烽犹不失韵事，柰作手之庸庸何！
     园林午梦北一折
 
崔之《长恨传》，曷若《李娃》？何必呶呶！词甚寂寥，无足取也。
     游观海市北四折
 
尽能搬弄学问，但用调不全，下韵不叶。
     孝感幽明南四折                                              樵风
 
渔父之孝，事可以风。惟是调多散杂不伦，不足为其事重也。
     剑侠完贞南北七折                                            樵风
 
飞飞之援女子也，亦剑仙中之可传者。作者气格卑下，焉得有佳词乎？

     参禅成佛南北六折                                            樵风
 
樵风于禅宗，原不深究；以口头语凑集成词，调旣不谐，理亦未彻。
     宦游济美南北四折                                           樵风
 
作此以侫戴君。满纸是塞白之语，索然无一毫趣味。
    玻璃镜南北四折                                             王素完
 
偶为张刺史记此一事耳，而穿插俱不合拍，且音韵全疎，安能免俗！
     黄粱梦北四折
 
北曲不可犯调，盖一调中有前后紧慢之不同也。况此剧用韵更杂。传《黄粱》者已穷奇极巧，安所取于是哉。
     秦楼箫史南一折

蹈袭成曲。惟雨箫词冷冷飘洒，想别有所本。
     竹林胜集南一折
 
如此雅集，而腐烂板实，岂不令竹林诸公笑人！以《水底鱼》作结曲，亦非是。
     截髪留宾南一折
 
贤哉陶母，一事可传。何和阳已采入《八翼记》中。
     鲁男子南一折
 
拙笔效颦，故庸庸若此。
     铜雀春深南一折
 
二乔数语，殊无情致，遂使雀台之春，寂寞千载。
     相送出天台南一折

集唐律成曲，如食生物不化。
     逢人骗北一折
 
取境俗，故词亦粗夯如此。
     五老庆庚星南一折                                                高口口
 
语旣寥寥，趣复不长。
     诛雄虎北一折                                                张大谌
 
侠士一言相许，不惜头颅，此剧略见大意。每曲换一韵，非法。
     三难苏学士南四折                                             张大谌
 
他人记长公，皆以其嘻笑敏捷，以故反之，然不至庸拙如作者。
     报恩虎南四折                                                张大谌

 
《报恩虎》可作《中山狼》针砭。然此正言之，又不若《中山狼》剧反言之。
庳国君北一折                                                      李盘 
 
以象之为弟，乃传其恭顺如许，戏场中安容道学套头。
     独居教子北一折                                               李盘
 
涂山夫人教其子启。寥寥数语，阐发未透。
     夏六贤北一折                                                李盘
 
少康一旅，以六贤复国，人之传奇，有何景趣！
     周文母北一折                                                李盘
 
太姒之贤，卽《葛覃》、《麟趾》之咏尚不能尽，乃此寻常口头语，何足垂训！
     赵宣孟北一折                                                  李盘

 
赵宣孟以公族大夫让其异母弟赵括，词中叙述亦达。
     鲁敬姜北一折                                                  李盘
 
传敬姜之贞静，卽寸幅中，俨见闺门雍肃之象。
     首阳高节北一折                                              李盘
 
《采薇》一歌，清风千古，谱之为词，何寻常乃尔！
     王开府南一折                                                   李盘
 
王颁佐隋破陈，灰后主之骨，为父僧辨复仇。其事非人所忍观，记之何为！
     孝义记南六折                                                 谢天惠
 
记张克谐兄弟之孝。遇盗处，有似赵礼让肥。词皆俗腐口吻。
     善恶分明南七折                                               谢天惠

 
坐怀不乱，事足描写。乃插入盗跖而各与以报应，何支离耶。
     同心记南北五折
 
嫂奸姑事，《四异》、《双串》已极其致。此剧粗具情节，曲、白无一可取。

 
 
