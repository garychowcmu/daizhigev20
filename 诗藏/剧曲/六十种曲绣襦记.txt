《六十种曲 绣襦记》　　（明）徐霖

绣襦记　　（明）徐霖 着 

　　绣刻演剧十本 
　　第四套 
　　绣襦（亚仙）　靑衫（兴奴）　红梨（素秋）　焚香（桂英）　霞笺（丽容）　西楼（素徽）　投梭（缥风）　玉环（玉箫）　金雀（彩凤）　赠书（轻烟） 

　　绣刻绣襦记定本 

　　●绣襦记目录 

　　第一出　传奇纲领 
　　第二出　正学求君 
　　第三出　伪儒乐聘 
　　第四出　厌习风尘 
　　第五出　载装遣试 
　　第六出　结伴毘陵 
　　第七出　长安税寓 
　　第八出　遗策相挑 
　　第九出　逑叶良俦 
　　第十出　鸣珂嘲宴 
　　第十一出　面讽背逋 
　　第十二出　乳壻传凶 
　　第十三出　姨鸨夸机 
　　第十四出　试马调琴 
　　第十五出　套促缠头 
　　第十六出　鬻卖来兴 
　　第十七出　谋脱金蝉 
　　第十八出　竹林祈嗣 
　　第十九出　诡代僦居 
　　第二十出　生拆鸳鸯 
　　第二十一出　堕计消魂 
　　第二十二出　歌郞竞技 
　　第二十三出　得觅知音 
　　第二十四出　逼娃逢迎 
　　第二十五出　责善则离 
　　第二十六出　卑田救养 
　　第二十七出　孤鸾罢舞 
　　第二十八出　敎唱莲花 
　　第二十九出　闻信增悲 
　　第三十出　慈母感念 
　　第三十一出　襦护郞寒 
　　第三十二出　追奠亡辰 
　　第三十三出　剔目劝学 
　　第三十四出　策射头名 
　　第三十五出　却婚受仆 
　　第三十六出　偕发剑门 
　　第三十七出　驰驿认丞 
　　第三十八出　共宿邮亭 
　　第三十九出　父子萍逢 
　　第四十出　帮宦重媒 
　　第四十一出　汧国流馨 

　　第一出　传奇纲领 
　　〔末上〕郑子元和。荥阳人氏。隽朗超羣。应长安乡试。李娃眷恋。追欢买笑。暮雨朝云。忽尔囊空。李娘计遣。路赚东西怨莫伸。遭磨折残生几丧。进退无门。贫寒彻骨伤神。叹饥吻号猿衣结鹑。幸逢娃痛惜。绣襦护体。乳酥滋胃。复振精神。剔目劝学。登科参军之任。父子萍逢诉此因。行婚礼重谐伉俪。天宠沐殊恩。〔问答照常〕 

　　郑元和长安乡试。　　　　贾二妈竹林设计。 
　　乐道德邮亭执伐。　　　　李亚仙剑门匹配。 

　　第二出　正学求君 
　　【满庭芳】〔外上〕学冠天人。望隆山斗。蝉联簪组传芳。官居刺史。风化重纲常。所喜民安物阜。听弦歌盈耳洋洋。摅忠荩。免惭尸素。竭悃报君王。 
　　专城千里保无危。抚字黔黎得所宜。讼简化行无个事。自公退食尽委蛇。下官姓郑。名儋。乃桓公之后裔。家世甚振于荥阳。时望颇崇于朝野。官居刺史。任莅常州。夫人虞氏。相夫有雎鸠之风。孩儿元和。肖父无豚犬之诮。今年正当大比。欲着孩儿去应试。未知夫人意下何如。言之未尽。夫人已来。 

　　【菊花新】〔贴〕牙签万轴绕芸窗。敎子须知有义方。丹桂孕天香。早趁凉飙飘荡。 
　　〔相见介外〕夫人。孩儿年已长成。学问充足。今当大比。欲着他去科举。你意下何如。〔贴〕相公。自古道幼而学。壮而行。孩儿学旣优长。正该着他去。倘得一官半职。也显平昔训子之功。〔外〕夫人言之有理。且唤来兴出来。试问孩儿立志何如。来兴那裏。〔丑〕洗砚鱼呑墨。烹茶鹤避烟。〔外〕我且问你。大相公一向在学中。勤惰何如。〔丑〕大相公一向奋志云程鹗荐。埋头雪案萤窗。手不释卷。口不绝吟。笔落惊风雨。诗成泣鬼神。文章光焰。度量汪洋。〔外〕我要着他去科举。可去得么。〔丑〕大相公要去科举。必定是禹门三汲浪。平地一声雷。〔外〕去请他出来。 

　　【前腔】〔生〕儒家树德有余香。一脉书香后胤昌。庭训敢遗忘。学礼学诗为上。 
　　〔外〕孩儿。读书利益。本欲开心。不可凌忽长者。不务实学。惟事虚文。不宜徒恃能文。忽欺傲慢。而沦于不肖焉耳。不可如此。〔生〕请问爹爹。今之为学者。何为不肖。 

　　【榴花泣】〔外〕论古之学者所学甚精详。知本末重纲常。彬彬文质好行藏。看先行孝弟。余力学文章。〔生〕晨昏激昂。务干干惕励心收放。效先儒入室升堂。淑诸人凿壁悬梁。〔贴〕尝闻得从来白屋出朝郞。荣亲显祖名扬。汝当励志继书香。早把皇猷黼黻。步武位岩廊。〔生〕嘉言敢忘。喜靑云有路终须上。凤皇雏准拟朝阳。乌鹊情恐难终养。 
　　〔末〕自家唤名宗禄。乃郑相公乳母之壻。有事走报。不免径入。〔外〕呀。宗禄。你在家管事。来此怎么。〔末〕今朝廷开科取士。本府把大相公名字。申报京兆尹去了。今来催促起程。特来报知。〔外〕夫人。可喜可喜。我正要着他去科举。本府已将孩儿名字申报去了。〔贴〕孩儿学问虽曰有成。只是途路风霜不惯。得一人相陪他去纔好。〔外〕夫人。这个容易。此间学中有科举的秀才。待我请一位与孩儿同去。〔贴〕恐此间秀才。与荥阳气习不同。不相契合。〔丑〕禀老爹。荥阳三家村有个儒士。姓乐。名道德。屡利科举。可请此人陪去到好。〔外〕这三家村是个小去处。怎么有好人。不可去请他。〔丑〕老爹。十室之邑。必有忠信之人。三家之村。岂无文德之士焉。〔贴〕宗禄。你旣认得他。可差来兴去请。观他抱负如何。果有学行。就央他同孩儿去罢。〔外〕说得是。来兴。你去请乐秀才。到毘陵驿前登舟。宗禄。你可去收拾行李盘缠。就来起程。〔末〕不知收拾何物。 

　　【渔家傲】〔外〕恁收拾琴剑书箱。把囊金满载行装。愿只愿车马无劳。壮行色满怀春盎。〔生〕故乡领命还前往。怎敢惮黄尘白浪。看槐黄举子正忙。管此去功名唾掌。〔贴〕我孩儿学已成章。不家食观国之光。虑只虑孱弱身躯。怎跋涉水远山长。且斟量结伴资诸讲。那乐秀才抱经纶俭让温良。他惯观场屋知趋向。料得意同登龙虎榜。 
　　【尾声】膺乡荐赴选场。倘得名标金榜。阀阅门楣倍有光。 
　　速整行装赴帝畿。　　　　成名管取驾高车。 
　　分明有个朝天路。　　　　何事男儿不读书。 

　　第三出　伪儒乐聘 
　　【秋夜月】〔净上〕假吃亏见利浑忘义。者也之乎全不济。饥来一字不堪煮。读甚么史书。讲甚么史书。 
　　自家荥阳三家村中一个儒士乐道德是也。功名蹭蹬。豪杰之志已灰。家业凋零。浩然之气已馁。和光棍惟以利欲是图。今年正当大比。这些后生小子。要来求我讲贯。且骗几文钱钞。只是这膏粱子弟。都被我哄尽。鬼也不信。不免别作区处。且到街上撞一撞。撞得个富主儿。就是主顾了。 

　　【前腔】〔丑〕爱整齐衣饰眞标致。出入府门多伶俐。人称大叔眞豪气。长多少面皮。壮多少面皮。 
　　呀。原来就是乐相公。〔净〕来兴老弟。你何往。〔丑〕特来望相公。正要到宅。〔净〕多承老翁下顾。〔丑〕有一件事作成你。故此来寻。〔净〕感承你好意。甚么好事。〔丑〕我家大相公要去科举。老爹要寻个朋友相陪。我在老爹面前。极力称赞。故来相请。〔净〕好说好说。跟别人去帮闲。有大富贵。兄弟。我若帮闲会荣贵。做得人家。我几时发迹了。不去。〔丑〕你不去也罢。只是辜负我作荐你的意思。〔净〕我这们一个人。要你这小厮作荐。惶恐。〔丑〕我作荐你不去便罢。果不出吾老爹所料。〔净〕你老爹怎么料我。〔丑〕说你是犂牛之子。怎么与我千里驹同行。〔净〕啐啐。死羊不曾见。活羊见万千。我看你在眼裏。〔丑〕来。那裏去。〔净〕放手。不要缠我生意。〔丑〕我相公此去。金银车载斗量。好少东西。你没福消受。我吿回。〔净〕你且来。我问你。〔丑〕放手。莫误我生意。〔净〕老弟不要拿班。我纔说的。都是大帽子铺门面说话。望你作成。〔丑〕我大相公此去。金银是多的。我作成你去。尽意哄他嫖赌。将来我与你八刀。〔净〕这个定然。〔丑〕就请同行。〔净〕你先行。待我收拾铺盖就来。〔丑〕又来淸水下白米。你有甚么好铺盖在家裏。〔净〕老弟没奈何。有便作成在下。你把相公的铺盖到下处。只说是我的。壮观一壮观。这个能事在此。〔丑〕你且说怎么样能事。 

　　【大迓鼓】〔净〕我相随赴帝畿。共登山玩水。吊古留题。与他马上扶沈醉。替他石上和新诗。〔丑〕若如此。忒知趣了。〔净〕知趣着人舍我更谁。〔丑〕此一去。我相公呵。金银尽有余。你哄他寻花问柳。博弈衔杯。〔净〕若如此坏了我的心术了。〔丑〕你且利其所有资其势。人生快活是便宜。〔净〕只怕误了他的前程。〔丑〕错了前程还有后期。〔净〕老兄若教我做文章呵。实不会。若教我哄人烂熟。我声音通九夷。喜高谈阔论。唾落珠玑。中原雅韵何消记。南蛮鴂舌且休题。总是仪秦仗我说词。〔丑〕你且学而时习之。莫矜夸唇舌。言愼枢机。若使妄为些子事。空劳读数行书。蹈规循矩没是非。 
　　〔净〕承教承教。就此同行。〔丑〕相公少待。我去毘陵驿前登舟。放了行李。再与你去。〔净〕旣如此专待同行。凡事全仗老弟抬举。〔丑〕你这样人。到要小厮门抬举。〔净〕你又要拿班。闲话休得说也。 

　　陪侍长安赴选。　　　　发轫先到毗陵。 
　　虽是千里之马。　　　　非人不能自行。 

　　第四出　厌习风尘 
　　【一翦梅】〔贴上〕年少烟花作女娘。罗绮飘香。粉黛生香。于今两鬓点秋霜。色裏红妆。镜裏淸光。 
　　门户虽惭卑陋。声名早播京华。久弃琴棋书画。浑忘雪月风花。老身李大妈是也。本系剑南人氏。不幸夫主早亡。失身尘坌。流寓长安。有个亲生女儿。年方二八。小字亚仙。生得如花似玉。诗词书画。吹弹歌舞。针指女工。无所不通。所交接者。皆贵戚豪族。愚夫俗子。不敢往来。今早崔尙书要同曾学士老爹来我家裏赏海棠。分付银筝整治筵席。以待他家。〔旦小旦同上〕 

　　【前腔】〔旦〕裙衬弓鞋入绣房。兰茝生香。环佩铿锵。〔小旦〕朝云暮雨为谁忙。心恋襄王。梦遶高唐。 
　　〔旦〕红锦晓拂菱花镜。淡扫春山眉瘦损。〔小旦〕起来无力凭阑杆。睡熟海棠花未醒。〔旦〕自惭陋质。而获宠名公。身虽堕于风尘。而心每悬于霄汉。未知何日得遂从良之愿。〔小旦〕姐姐只说从良。从良有甚么好处。〔旦〕从了良。了我一生之事。怎么不好。〔小旦〕姐姐有子弟娶到家去。大老婆吃醋捻酸。你要高高不得。要低低不得。那时节要出来就难了。〔旦〕嫁到人家去。大小自有名分。我尽做小的道理。就是了当。〔小旦〕了当。了当。我几曾见唱的老婆嫁人。有个了当。〔旦〕不要胡说。取针线箱来。待我绣个罗襦来穿。〔小旦〕我们这样人家。不畊而食。不蚕而衣。你有如此香肌。怕没有人做锦绣衣服与你穿。自去绣罗襦。〔旦〕银筝。你晓得甚么。古之王后。尙且亲织玄纮。我是烟花。岂可不事女工。〔小旦〕待我去取。针线箱在此了。〔旦〕且放下。 

　　【香罗带】徐开针线箱。凝神绣床。罗襦缀花还自想。牡丹魏紫配姚黄也。鸾和凤并翱翔。云霞灿灿夺目光。匏齿生香也。细嚼残红吐碧窗。 
　　【前腔】〔小旦〕姐姐身居锦绣乡。衣裳满箱。绮罗不须勤纺绣。女工针指免思量也。〔旦〕不要管我。把这绣襦呵。加五彩焕文章。〔小旦〕姐姐。待你做完了。我把熏笼再熏兰麝香。劝取娘行也。翦短郞当舞袖长。 
　　〔贴〕天仙执手整香罗。入午光涵雪一窝。翰苑文章归锦绣。却来月窟伴姮娥。呀。我儿在此做些甚么奇物。〔旦〕绣罗襦。〔贴〕我儿。你且收拾起。方纔崔尙书着人来说。少间同曾学士来我家看海棠。先送三两银子在此整酒。你快去梳妆洗面也。〔旦〕好个帮衬知趣的子弟。我去接他。〔贴〕你看这丫头。只要帮衬的子弟。竟不顾娘要钱使。那知趣的不过是打丣的。我只要觅几文钱养家。管甚么帮衬不帮衬。你与他过一世不成。〔旦〕你进去。我晓得了。只管歪厮缠。〔贴〕你看这丫头。又恼我了。〔净〕邀曾学士到亚仙家看海棠。消遣情怀则个。 

　　【船入荷花洞】如玉娇娃悬遐想。解人意心中欢畅。〔小生〕车过平康。马嘶柳巷。一派笙管嘹喨。 
　　〔旦〕呀。二位大人万福。〔净〕亚仙。闻得你家海棠盛开。特来赏翫。〔旦〕酒殽已治。专待品题。〔小生〕老先生。请品题一品题花如何。〔净〕还是先生。〔小生〕学生僭了。你看盛若霞藏日。鲜僭血染红。西施初宴罢。沈醉倚东风。〔净〕好好。品题花不如学士。品题人不如亚仙。〔旦〕奴家岂敢论人之短长。〔净〕你却阅人多矣。所以人之长短。你多晓得。〔旦〕长短多在老爷口裏。〔小生〕亚仙不要谦逊。评品我二人一评品。〔旦〕若论调羹鼎鼐。燮理阴阳。则学士不如宰相。论嘲风弄月。惜玉怜香。则宰相不如学士。〔净〕好好。品题得是。品题得是。看起来亚仙极会品的了。品得我快活。品得我快活。学士品花。亚仙品人。我如今把花与人同品如何。〔小生〕这个使得。〔净〕有有两样海棠在此。〔旦〕果是两样。〔净〕这样叫甚么。〔旦〕是垂丝。〔净〕是垂丝。就比老夫。〔旦〕你要学这样标致。再不能勾了。〔净〕我不像他标致。像垂丝一般软了。〔旦〕你腰间须软。背上还硬。〔净〕这样叫甚么。〔旦〕是铁梗。〔净〕就比学士。我便比垂丝。学士比铁梗。亚仙你却比那一样。〔旦〕我爱的是铁梗。〔净〕这丫头只喜欢硬的。〔旦〕罚你轻言。〔净〕怎么打我。〔旦〕打者是爱。〔净〕打是爱。出于何典。〔旦〕出于嫖经上。〔净〕嫖经到不曾读。不晓得好快活。〔旦〕好不着人。怎么打我这一下。〔净〕礼无不答。你爱我。我也爱你一爱。〔旦〕曾老爷在此好没趣。〔小生〕老先生请赏花。 

　　【惜奴娇】〔净〕品压羣芳。喜名传西蜀。色侵罗幌。微风荡。斜倚玉栏杆上相像。沈醉西施。浓抹胭脂。晚妆停当。〔合〕非奬。总斗大牡丹花。怎比婀娜佳况。 
　　【前腔】〔小生〕端详。艳质无双。看妖妍着雨。满枝开放。肌肤绛。翠袖卷纱明朝相彷。被酒华淸。出浴温泉。太眞模样。〔合前〕 

　　【黑麻序】〔旦〕堪伤。有色无香。倘梅花相对。两情凄惨。叹失身华屋。锦绣无障。惆怅。托根桃李场。牵情蜂蝶忙。〔合〕谩敷扬。当筵一曲淸歌。何必少陵诗奬。 
　　二位大人在上。奴家看此花呵。 

　　【前腔】摇扬。别样风光。爱垂丝妖软。舞腰宫样。好轻轻擎起。翠盘仙掌。堪伤。淸溪照艳妆。红锦衬紫堂。〔合前〕 

　　【锦衣香】画槛傍。瑶阶下。花萼芳。精神爽。脸映丹霞。晕酣仙酿。东风袅袅泛崇光。靑皇作主莫遣飘扬。怕无情风雨褪红妆。低垂粉颈。倾国倾城貌一朝摧丧。廊空响屧。马嵬途葬。 
　　〔旦〕二位老爷旣赏花。夜将阑了。还是在此安置。还是回去。〔众〕还是奉赁罢。 

　　【浆水令】夜深沈漏声响。想花神春梦悠扬。高烧银烛照红妆。空蒙香雾。月转回廊。红英灿。争趋向。半开时节宜忻赏。行乐地。行乐地易生草莽。休辜负。休辜负好时光。 
　　【尾声】哄春丽色情欢畅。水次不堪凝望。一树梨花也自芳。 
　　酒散花前兴已孤。　　　　瑶台月色侵冰壶。 
　　老夫今夜还先醉。　　　　欲倩佳人锦袖扶。 

　　第五出　载装遣试 
　　【碧玉令】〔外上〕春雷已动蛟龙起。杏花天正当乡试。〔贴〕文运天开。金榜愿名魁。〔末〕忙催促上长安。整齐行李。 
　　〔外〕宗禄。行李完备么。〔末〕完备了。〔贴〕多带些盘缠。〔末〕计其京师薪水之费。将有二载之用。〔丑〕途路千余里。来回数日间。〔外〕呀。来兴。你回来了。乐秀才可来么。〔丑〕乐秀才在毘陵驿前豋舟。等候大相公。〔贴〕相公。我夜梦见一神。赠我孩儿诗一首。不知何意。〔外〕夫人。那诗可记得么。〔贴〕那诗道。万丈龙门只一跳。月中丹桂连根拗。去时荷叶小如钱。归来必定莲花落。不知主何凶吉。〔外〕好梦。皆应孩儿。来兴请相公来。〔丑〕大相公有请。〔生上〕 

　　【少年游】地底轰雷。看潜龙奋鳞甲高飞。呼吸沧溟。化为霖雨。〔贴〕润枯苗管取勃然兴起。〔合〕庆丰登民无饥馁。 
　　少小须勤学。文章可立身。满朝朱紫贵。尽是读书人。闻得父母唤我。只得出去。〔见介〕爹娘拜揖。〔外〕孩儿。吾观汝之才。当一战而成。尔宜自勉。〔生〕孩儿此去如指掌。爹爹不必挂心。〔外〕孩儿。你母亲夜来梦见神人。赠你一首诗。敢是吉兆。〔贴〕孩儿。你佩服在心。但愿龙门一跳。月桂高扳。此去必夺锦标。〔生〕孩儿今日谨谨佩服在心。 

　　【催拍】辞膝下含情痛悲。我出门何胜惨凄。叹咫尺天涯。叹咫尺天涯。定省晨昏。从此暌违。月冷空庭。梦断慈帏。〔合〕愿此去高折桂枝。登月窟上云梯。 
　　〔外〕孩儿你此去。不愿你别的。 

　　【前腔】丈夫学飞黄远驰。肯待兎终朝守株。不见男子生时。不见男子生时。弧矢悬门。四远扬辉。莫效儿曹。恋别牵衣。〔合前〕 

　　【前腔】〔贴〕朝出去望儿早归。暮不归敎娘倚闾。何忍远赴京师。何忍远赴京师。两字功名。一旦分离。暂脱斑斓。衣锦荣归。〔合前〕 

　　【一撮棹】〔外〕云霄路千里奋龙驹。〔贴〕风雷迅春江起蛟螭。〔生〕承严训。当佩服。谨依遵。〔合〕施经济。豪气吐虹霓。黄榜标名字。锦衣归故里。双亲喜。端的是男儿。 
　　云程快着祖生鞭。　　　　月桂高扳看锦旋。 
　　素志为官须作相。　　　　高才及第必争先。 

　　第六出　结伴毘陵 
　　【光光乍】〔净上〕赴京都。已发轫。亲友皆无赆。行李萧然全没兴。买杯淡酒消渴吻。 
　　小子乐道德是也。造化。坐在家中。银子自来寻我。前日郑太守家来兴请我到此毘陵驿中。相等公子同行。如何不见来。且叫驿子哄他。〔末〕相公是何处。〔净〕狗骨头。你不认得。我是四海驰名的荥川乐相公。是你老爷至亲乡里。他办下金银表礼。来请我到此。这厮大模大样。公然慢我。叫小厮拿拜帖送他到府裏去。打他四十。〔末〕相公。小人有罪。因为公子起程。在此打点人夫。不曾接得。望乞恕饶。〔净〕打点多少人夫。〔末〕一百名。〔净〕多少顾一名。〔末〕五分一名。〔净〕我照顾你一百名。我只要五十名。〔末〕多谢相公。〔净〕不要谢。只要照顾就是。〔末〕一两银子。送与相公。〔净〕不好计较得少些。〔末〕小人晓得。再添五钱。〔净〕免见赐罢。只要记得明白。〔末〕少间公子来点。教我怎么说。〔净〕只说乐相公点齐了。〔生上〕 

　　【探春令】宾王觐国气英英。暂抛离乡井。〔丑〕谩登程。日远长安近。〔合〕观山水忘劳顿。 
　　〔生〕乐兄。多劳久待。〔净〕学生也不曾得闲。把人夫都点齐。候先生起程。〔生〕多劳足下。〔净〕当得者。〔末〕驿子送。〔净〕这驿子因贤桥梓分上。把学生何等钦敬。〔生〕来兴。把人夫再点一点。〔净〕不消点。学生俱已点过了。〔生〕不好劳先生。来兴点一点来回我。〔丑〕相公。止得五十名。〔净〕我数的怎么少。待我再去数。〔生〕不当劳先生。〔净〕眞个只得五十名。望相公饶了他罢。〔生〕这个怎么饶他。来兴。替我锁到府裏去发落。〔净〕且住。不要忙。人夫都在袖中藏。〔丑〕就在那裏叫他来。〔净〕这个不是。〔生〕为何是一包银子。〔净〕实不瞒公子说。学生被盛价催促忙了。盘缠不曾带得一些。因此卖几名人夫做盘缠。不是学生欺心。望乞饶了这驿子。〔生〕旣然乐相公认。且放了。乐兄。盘缠学生尽有。何劳先生用心。〔净〕怕你没有。我要与老兄省些。〔生〕多承雅爱。 

　　【甘州歌】隔林相应。听嘤嘤黄鸟。尙尔呼朋。同袍志合。又何必骨肉相亲。虽然四海皆兄弟。未必知心能几人。〔合〕芝兰契。金石盟。客牕樽酒共论文。东风软。绮陌春。马蹄踏碎落花尘。 
　　【前腔】〔净〕香车逐后尘。羞我谈弥六合。心醉六经。蝇随骥尾。今日裏愿随鞭凳。只图草茅时得雨。不道山花冷笑人。〔合〕风光好。柳色新。短亭过了又长亭。沽美酒。望远行。牧童遥指杏花村。 
　　【尾声】过前村长安近。龙盘虎踞帝王城。十里楼台绕庆云。 
　　西崦遥看日已曛。　　　　暮云低处路将昏。 
　　隔江人散鱼鰕市。　　　　空谷传声鸟鹊村。 

　　第七出　长安税寓 
　　〔末上〕自家姓熊。名仁。祖居长安城中布政里。开个小店。欲觅刀圭之利。难逃垄断之名。正是淸晨早把店门开。煑酒烹茶待客来。不将苦辛艺。难近世间财。〔生引众上〕 

　　【霜天引】长安国土。缥缈红云护。〔净丑〕绣幕红颜少妇。锦城沸耳笙歌。 
　　绿柳垂丝拂建章。〔净〕银冰千片落金塘。〔生〕此间已是长安了。可寻个店屋儿安下。〔净〕公子。此间是布政里。有个旧主。人又老实。房子干净。〔生〕这个使得。叫一声店主人在家么。〔末〕呀。原来是乐相公。〔净〕此位是郑相公。〔末〕二位相公请裏面坐。〔生〕店主上姓。〔末〕小子姓熊。敢问相公贵处。〔生〕你听我道来。 

　　【罗帐裏坐】我是荥阳仕族。〔末〕到此贵干。〔生〕棘围赴试。欲求一室。以安资货。〔末〕房子有。你二位各把行李收拾。〔生〕同袍行李。何分你我。〔末〕相公。试期尙远。在此耍一耍。〔合〕得高歌处且高歌。风月处莫敎虚度。〔末〕乐相公。三年不见。只觉老成了。 

　　【前腔】〔净〕少年英锐。何当折磨。风霜京邸。轻车熟路。皂靴底烂。头巾角破。 
　　〔合前生〕熊主人。试期尙早。此地胜景颇多。不知何地可以适兴。〔末〕你看文风开市路。化日丽皇都。勾栏内品竹弹丝。虞美人俏脸儿吹弹得破。酒馆中传杯弄盏。风流子飮到月儿高。沈醉扶归。任君驻车马。到处可盘桓。相公。你要适兴所在。此间勾栏裏到好耍子。〔净〕使得。就到勾栏裏。寻个表子耍一耍。〔生〕学生自幼不离书馆。玩逸之淸少见。不曾到此。望乞一指引。 

　　轻裘肥马逞风流。　　　　重到长安续胜游。 
　　绿鬓主人新白发。　　　　红颜歌妓旧靑楼。 

　　第八出　遗策相挑 
　　【淸江引】〔旦上〕钗横茉莉香飘麝。转雕栏闲戏耍。满院海棠花。一旦都吹谢。燕儿胡语把东风骂。 
　　鸳鸯绣枕芙蓉褥。红日三竿睡方足。〔小旦〕惆怅无语立东风。笑看紫燕将花蹴。〔旦〕银筝。睡起无聊。我与你到门首闲步一回。〔小旦〕姐姐请先行。〔旦〕正是蝶飞金羽翅。莺整玉毛衣。 

　　【驻云飞】环佩铿锵。倦举金莲曲槛傍。花影摇屛障。柳色侵罗幌。嗏。暖日散晴光。游丝轻扬。牵引残英。眷恋多情况。相逐东风上下狂。相逐东风上下狂。 
　　〔生上〕眞个好景致。好景致。 

　　【前腔】缓鞚丝缰。为惜残红满地香。〔旦〕银筝。你看俊俏郞君。〔生〕忽见天仙降。顿使神魂荡。嗏。转盼思悠扬。秋波明朗。看他体态幽闲。妆束皆宫样。坠鞭坠鞭。来兴拾了挽手起来。懒策金鞭入敎坊。〔丑〕请接丝鞭入洞房。 
　　〔小旦〕你看那郞君。姐姐。故意坠鞭。偷睛斜视。深有顾盼之意。〔旦〕不要胡说。且退去。〔小旦〕门前行乐客。故意坠丝鞭。〔生〕好个标致姐姐。你看绣领单衫杏子纱。眉舒柳叶鬓堆鸦。分明西子扶残醉。〔净〕郑兄。你想杀如何近得他。〔生〕乐兄。你何故来迟。〔净〕郑兄。你在此自言自语。说些甚么。〔生〕乐兄你不知。我适纔见一妇人。世间无此奇绝之色。甚妙。 

　　【驻马听】适见娇娘。并立朱门笑语香。〔净〕人物如何。〔生〕貌果沈鱼落鴈。闭月羞花。淡抹浓妆。此间是何处。有这等美色之女。〔净〕这是翔鸾舞凤碧梧坊。驰车骤马鸣珂巷。你却为何来此。〔生〕马骋康庄。一鞭缓足。信着霜蹄前往。〔净〕天遣裴航。得遇云英窈窕娘。郑兄。今日未登天府。且上蓝桥。醉飮琼浆。繁弦翠馆锦云乡。温香软玉流苏帐。倒橐倾囊。春宵一刻。肯惜黄金千两。 
　　〔生〕乐兄。千两黄金。何足计较。但不知此何宅也。〔净〕郑兄。此是狎邪女李氏家也。〔丑〕狎邪狎邪。我相公见了。魂都没了。敢是引邪。甚么狎邪。〔净〕是娼家名号。〔丑〕原来是乌龟的表德。〔生〕娼家怎么有如此之女。〔净〕他本是天上仙姝。暂谪人间庭院。〔生〕叫做甚么名字。〔净〕叫号亚仙。〔生〕果名称其实。〔净〕郑兄。他肌体丰艳。小可的不与他往来。所喜者都是富家官宦。若要动他半点芳心。须是不惜黄金百两。〔生〕如此之言。信不可求。但患其不可。黄金百两何足惜。〔净〕旣如此忻慕。明朝洁服盛从而往。去见其母。托词税院攻书。求见其女。方成其事。〔生〕承教。乐兄。去到那里。只患难就。我一见这寃家呵。 

　　难拴猿马意。　　　　欲缔凤鸾交。 
　　不因渔父引。　　　　怎得见波涛。 

　　第九出　逑叶良俦 
　　〔小旦上〕玉人梳洗故迟迟。斜倚妆台有所思。红日三竿鸟声乱。刚刚淡扫远山眉。俺姐姐昨日在门前站立。偶见一个郞君。十分俊美。他见俺姐姐故意坠鞭。顾盼多时而去。俺姐姐甚想他。恐他又来。着我伺候。 

　　【锁南枝】〔生〕莺花市。燕子楼。天生到此百不忧。何处系骅骝。章台有杨柳。〔小旦〕那来的到像这郞君。〔生〕见侍姬举止羞。倚朱门若相候。 
　　〔小旦〕果是那人来了。〔生〕敢问小娘子。此是何宅。〔小旦〕此是李氏宅也。待我去请姐姐出来。姐姐。昨日坠鞭郞君来了。〔旦〕在那里。〔小旦〕在门首。〔旦〕请进来。叫妈妈陪坐。待我更换衣服。出来相见。〔小旦〕相公请裏面坐。姐姐换了衣服就来。妈妈。有客在此。〔贴〕来了。来了。 

　　【前腔】年将迈。鬓已秋。下阶出迎礼不周。呀。相公请了。里巷隘梁辀。丰神耀琼玖。相公请裏面来。〔生〕妈妈指引。〔贴〕银筝。你先引路。〔小旦〕妈妈这裏坐。〔贴〕延宾馆暂款留。〔小旦〕待奴家看酒来。〔贴〕先看茶后沽酒。 
　　〔小旦〕领着妈妈言语。这官人来了。着坐下。叫我先看茶后看酒。〔贴〕须索就去。不可迟止。〔生〕不消酒罢。〔贴〕银筝。请姐姐出来。〔小旦〕姐姐有请。〔旦〕奴家来也。 

　　【孝顺歌】〔旦〕掀罗幕荡玉钩。弓鞋裙衬双凤头。〔小旦〕姐姐快出来罢。〔旦〕我欲见又含羞进前还退后。〔小旦〕昨日见了他。恨不得吃了他下去。今日又做这般张志。〔旦〕昨来邂逅。柳下停骖。暗通情窦。〔贴〕我儿过来。见了相公。〔旦〕敛袵再拜深深。恕妾失迎候。〔生〕不敢。〔旦〕重凝睇定两眸。认仙郞是坠鞭否。〔生〕小生就是昨日遗鞭者。〔贴〕相公贵处。〔生〕荥阳郡是故丘。〔贴〕上姓。〔生〕郑元和忝为儒者流。〔贴〕令尊在么。〔生〕老父治常州。〔贴〕原来是公子。令堂在么。〔生〕高堂有慈母。〔贴〕父母旣在。不该远游。〔生〕非干远游。〔贴〕旣非远游。到此贵干。〔生〕应举求名。试期未偶。〔贴〕多蒙下顾。有何见谕。〔生〕欲赁别院攻书。未审相容否。〔贴〕房屋尽有。只管来住。〔生〕银百两请暂收。若成名再加厚。 
　　〔贴〕但小房陋狭。不足以容公子所处。安敢受惠。〔生〕妈妈。还有粗币四端。奉充贽敬之礼。〔贴〕这一发不当了。〔生〕轻渎妈妈。且收了。〔贴〕如此多谢相公。银筝沽酒来。与相公接风。〔生〕小生聊奉白金十两。望备一宵之飮。〔贴〕今日之馔。日常备办。留此以待他日。〔生〕多谢厚意。〔小旦〕妈妈。酒完了。请相公西堂坐。〔贴〕相公请了。〔生〕小生领命先行。 

　　【锦堂月】金鼎香浮。琼巵酒艳。西堂且开情厚。花底相逢。姻缘幸然辐辏。听鸾箫夜月秦楼。会神女朝云楚岫。〔合〕风流薮。趁此年少良辰。傍花随柳。 
　　〔旦〕我看此郞君。容貌不凡。 

　　【前腔】听剖。拙妇如鸠。高巢仰鹊。悬思牖户绸缪。反笑鸿儒。俯寻荜门圭窦。傍纱牕听讲诗书。扫尘榻躬操箕箒。〔合前〕 

　　【醉翁子】〔贴〕知否。谯楼上初传玉漏。你行馆何方。归寓休后。〔生〕小生弊寓在延平城门外。离此有数里之程。俛首。若路远无亲。总画栋云连何处投。〔贴〕相公行馆旣远。就此舍下草榻如何。〔生〕多谢。〔合〕重进酒。飮到月转花梢。尽醉方休。 
　　【前腔】〔旦〕他来由。欲求缔鸾交凤友。托蹴屋而居。冀望一宵相留。〔贴〕你二人呵。情投。我只索相从。任从追随秉烛游。 
　　〔合前生〕小生自见小姐之后。心常在念。虽寝食未尝敢忘。〔旦〕贱妾之心亦如之。〔生〕小生在此。非但求屋而已。欲酬仰慕之私。〔旦〕男女之际。大欲存焉。情苟相得。虽父母之命。不能止也。贱妾固陋。若不弃嫌。须荐君子之枕席。〔生〕只愁小生没福。〔贴〕汝二人眞所谓郞才女貌。有何不可。 

　　【侥侥令】〔生〕阶前频顿首。〔贴〕不要拜。〔生〕宾馆谢相留。〔贴〕旣做我家女壻。当以郞君目之。〔生〕愿作厮养家僮从呼唤。携枕抱衾裯。敢自由。 
　　【前腔】〔贴〕乘龙欢配偶。骑鹤上扬州。管取日日笑时花近眼。舞罢锦纒头。兴未休。 
　　【尾声】玉人鬓亸金钗溜。整顿纤纤呈素手。沈醉东风汗漫游。 
　　锦衾珊枕享奢华。　　　　缱绻多情解语花。 
　　不恋故乡生处好。　　　　受恩深处便为家。 

　　第十出　鸣珂嘲宴 
　　【出队子】〔净上〕浮生如寄。浮生如寄。四海为家有故知。花朝月夕醉金巵。不费钱财只动嘴。想冷热醎酸年来自知。想费用盘桓心中自知。 
　　〔作笑介〕自家乐道德是也。向者郑太守请我相陪其子来此赴试。为因试期尙远。偶尔闲行入平康巷。遇着一妓。叫名李亚仙。被他缠住。日夜在他家追欢买笑。把我撇在店中。甚是寂寥。今日且到李家去。只说与他扶头。哄他酒吃。乐他娘一乐。有何不可。此去一则看元和兄。二则消遣情怀。来到此间便是了。有人在么。〔贴扮李大妈上〕是谁叫。来了。〔净〕是乐相公。 

　　【玩仙灯】〔贴〕户外有人声。想是佳宾来至。 
　　却原来是一位相公。请问相公何处。〔净〕我是郑相公的好朋友。〔贴〕莫非是乐相公。〔净〕然也。〔贴〕失敬了。郑相公。有客来相访。〔生〕大姐。闻得妈妈说。有甚么相公来此相访。看是何人。 

　　【凤凰阁】〔生旦〕偎红倚翠。任意栖迟行乐地。 
　　〔生〕乐兄。连日失陪。多罪多罪。〔净〕好说。足见抛撇。〔生〕小弟这两日因大姐相留。实是抛撇。得罪了。〔净〕公子文章魁首。亚仙士女班头。〔生〕偶尔姻缘辐辏。〔旦〕山鸡羞配鸾俦。〔净〕好大姐。出口成章。郑兄。学生备得些须白金。烦妈妈与我整治个小东道。与老兄扶头。〔生〕不劳。〔净〕不多。一两银子在此。〔生〕妈妈。我这裏自整。还了乐相公。〔贴〕乐相公乃郑相公好朋友。何劳二位举意。老身自当备办。乐相公。见成水酒。不成意思。休怪。〔净〕人心若好。吃水也甜。〔贴〕银筝看酒来。〔小旦〕白玉杯中浮绿蚁。水晶壶裏喷淸香。酒在此。〔生〕大姐唱一曲。奉乐相公一杯。〔净〕不要起动大姐。郑兄请行一令。〔生〕这个使得。乐兄请一杯做令官。〔净〕方纔银筝说道水晶壶裏喷淸香。就要一句诗。内有水晶二字。有的免飮。如无罚一大杯。郑兄先行起。〔生〕还是乐兄请。〔净〕郑兄请。〔生〕学生占了。水晶帘动微风起。〔净〕被你抢了我的。如今该妈妈说了。〔贴〕盘中惟有水晶果。〔净〕又被你说了我的。如今该大姐说。〔旦〕一盆花浸水晶球。〔净〕我是没了令。〔生〕旣没了。请罚酒。〔净〕有有。一篙撑入水晶宫。〔生〕乐兄令只不是诗联。况又粗糙。该吃一大杯。〔净〕取笑取笑。郑兄。我夜来在灯下。诌得一个歌儿。赞美公子与大姐。只是不成腔调。唱不出。〔生〕不敢不敢。请教一二。 

　　【画眉序】〔净〕修眉远山碧。脂粉翻嫌涴颜色。看嫣然一笑。果然倾国。秋波莹眼角留情。金莲小香尘无迹。〔合〕绮罗丛裏春云暖。尘思坐来消释。 
　　〔旦〕承过誉了。〔净〕借酒来奉妈妈一杯。〔生〕他是主人。怎么劝他。〔贴〕这叫做痴客劝主人。惠而不费。〔净〕我就对了这一句。〔生〕怎么对。〔净〕■〈衒，亢代玄〉衒哭孤老。哀而不伤。〔生〕休得取笑。〔净〕借酒来奉郑兄。〔生〕足见盛情。这个到也不消了。 

　　【前腔】〔净〕衣冠好妆饰。谈吐珠玑泻文墨。喜风流酝籍。有谁能匹。谩追随凤枕恩情。且莫问鹏程消息。〔合前〕 

　　【鲍老催】〔旦〕酒倾玉液。劝君飮尽无涓滴。当筵豪放无忧戚。听凤笛吹。鼍鼓敲。鸾笙吸。挥金买笑何足惜。良辰美景岂易逢。赏心乐事难兼得。 
　　〔净〕姐姐妈妈。此景果不易逢也。可羡可羡。 

　　【滴滴金】〔生〕流光瞬息驹过隙。莫把靑春枉抛掷。痴心日夜看财虏。目生眵。头早白。金堆玉积。若敎花柳皆疎放。纵活到百年有何所益。 
　　〔净〕郑兄请酒。〔生〕乐兄。小生连日得罪。该敬老兄一杯何如。〔净〕小子微意。特敬兄耳。休嫌。 

　　【滴溜子】〔旦〕歌节奏。歌节奏。五音六律。声宛转。声宛转。停腔待拍。白雪阳春无敌。行云响遏。采丽词入格。戛玉铿金。情融意适。 
　　〔净〕自然气象不同。酒美而殽更佳。花娇而香更馥。可爱。〔旦〕多承过奬。 

　　【双声子】〔净〕龙涎炙。龙涎炙。黄金鼎。香堪挹。麟餔擘。麟餔擘。靑玉案。盘何密。谩歌舞。谩歌舞。排场寂。排场寂。看钿蝉金鴈。锦茵狼籍。 
　　〔贴〕大姐还多劝乐相公几杯。〔净〕小子酒也勾了。不消了。 

　　【尾声】笙簧沸耳花间集。画阁不堪莲漏滴。夜晏又开筵席。 
　　我不吃了。〔贴〕乐相公收锺。〔净〕收锺入袖来。 

　　金缕高歌舞柘枝。　　　　银筝斜倚玉山颓。 
　　酒不醉人人自醉。　　　　色不迷人人自迷。 

　　第十一出　面讽背逋 
　　〔末上〕买笑挥金乐少年。王孙失却丽春园。几番欲谏难开口。恐把忠言当恶言。自家熊店主是也。荥阳郑公子来此赴试。今日在妓女亚仙家。把车马行李搬去。止留下铺盖箱笼在房内。着乐秀才一人看守。可惜一个聪明俊秀公子。被烟花迷惑在彼。呀。乐相公来了。〔净〕我来了。我来了。 

　　【卜算子】翠馆为贪杯。受了鸨儿气。无端醉后惹闲非。恨小非君子。 
　　好恼好恼。自招烦恼。烦恼延缠。皆因自讨。店主人你不要问。我说来好恼。〔末〕乐相公。今日为何这等烦恼。〔净〕不好吿诉。我去亚仙家。与郑相公扶头。行令中间那鸨儿骂我是光棍。我这们一个人。可是光棍。你道我气也不气。〔末〕相公且休恼。等郑相公回来。把他家行径。细说与他知道。省他不去嫖。就绝了他的衣食。有甚难处。〔净〕有理有理。他今日要来下处。看我等他来时。你一句。我一句。使他知醒纔是好。〔末〕正是如此。呀。道犹未了。郑相公早已来也。 

　　【前腔】〔生〕忘却赋归欤。祇为逢仙子。绮罗筵上醉金巵。不语眞君子。 
　　〔净〕郑兄。你道酒中不语眞君子。是我席上多言了。〔生〕乐兄善戏谑。何必计较。〔净〕取笑取笑。学生决不记怀。小弟有片言相禀。万勿见罪。〔生〕有何见谕。卽当领命。何罪之有。〔净〕郑兄。你令尊着学生相陪到此。指望你稳步蟾宫。高扳仙桂。今执事迷恋烟花。略不以功名为念。恐辜负了令尊之望。〔生〕学生为试期尙远。因客邸凄凉。暂时消遣。岂敢迷恋。〔末〕郑相公。你旣不迷恋。何不在草舍观书。到搬在娼家居住。〔生〕店主人。乐相公在此。我论月一般还钱。不少了你房金便是。休管休管。〔末〕相公差矣。我岂为房钱而言。只是这娼妓人家。一动一静。都是哄人的机关。你怎肯信。〔生〕店主人。他眞心与我好。那李亚仙也不是哄人的。〔末〕相公怎见他眞心。〔生〕他与我设誓。手上烧香疤。成一个大疮。〔净〕郑兄。你初出来嫖。不晓得。那叫苦肉计。〔生〕何谓苦肉计。〔净〕你听我道。 

　　【北寄生草】他把那香烧臂。精巴巴火燎皮。心胸虎口阴脐处。浑身何止二三十。许多岂为君留意。他要生心起发一主大钱儿。方使这设盟苦肉烧香计。 
　　这为苦肉计了。〔生〕那老鸨儿把他拘束得紧。他要跟我逃走。这也是哄我。〔末〕这一发是假意。相公岂可听信。 

　　【前腔】〔净〕这是锦套头虚语。其中有密机。私奔暗约长吁气。牵情不用绳拘系。虔婆假意潜防卫。终朝钞拥太行平。有一日无钱便道沙堤隤。 
　　〔生〕何谓终朝钞拥太行平。〔净〕比似你今日有钱。他要一。你奉二。撒漫使钱。他便哄你逃走。你说前面山高难行。他道山纵高。有人行的平路。这是终朝钞拥太行平。〔生〕何谓一日无钱沙堤隤。〔净〕倘或你日后没了钱。那老鸨子唆他在你跟前。急急聒聒要钱。你无钱与他。那时你与他说走了罢。他见你没了钱。他就改口道。脚小鞋弓。前面山路崎岖。我行走不惯。这便叫一日无钱沙堤隤。〔生〕他几番为我与鸨子赌气。就要寻死。 

　　【前腔】〔末〕他背后多嫌鄙。面前假作悲。道赤绳双足无缘系。红绡三尺寻悬缢。算来只要图财利。俺耳闻眼见万千人。那曾见一人情重眞心死。 
　　〔净〕这店主人好言语。好言语。难得难得。〔生〕他一日不见我去他家。就哭得不耐烦。那眼泪可是假得的。〔净〕郑兄好不明白。你一日不去。少了他一日钱钞。他见你这般富贵。不哭你哭谁。〔末〕郑相公。那乐相公说得有理。说得有理。 

　　【前腔】〔净〕他欲觅金银使。还思玉筯垂。眉峯锁黛将张郞殢。连珠炮打抛红泪。愁容八阵图排起。分明活脱楚虞姬。假饶是重生项羽也心肠碎。 
　　〔生〕泪出痛肠。如何假得。〔净〕他不哭你。哭你那些。〔生〕他如今要嫁我了。〔净〕说死尤可。若说嫁来。小则倾家破产。大则丧命亡身。〔生〕那有此事。我见好些唱的。都从了良哩。〔净〕那从良的。非出于自然。出于无奈。或因钱债追迫。或因官府牵连。或被妈儿打骂。受气不过。所以纔起嫁人之心。他一时之兴。那有眞心实意嫁人。〔生〕他昨日又说嫁我。〔净〕你听我道来。 

　　【前腔】他许嫁牵情思。贪财欲倡随。从良忍不得鸨儿气。纵然乘兴而来矣。终须兴败还乡去。你看几人到底守深闺。不信呵。请君只看那傍州例。 
　　〔生〕乐兄。诗云窈窕淑女。君子好逑。〔净〕你岂不闻乎。妓者不说嫁。子弟无牵挂。正此谓也。 

　　【解三酲】〔生〕论文王好逑淑女。〔净〕文王的是淑女。这是唱的老婆。〔生〕好色人之所欲也。好色心人孰无之。靑楼美人眞可意。妖妍貌世应稀。〔净〕试期尙远。我且与你回去。再来还未为迟也。〔生〕不思故乡归去矣。林外空劳叫子规。〔末〕公子。乐相公是好言劝你。〔生〕承嘉谕。只是我愚而不悟。望恕昏迷。 
　　〔下净〕郑元和撇我在此。公然去了。可是个人么。〔末〕正是。乐相公。你好言语。他公然不听也。乐相公。 

　　【前腔】你药石言逆人之耳。苦口劝不理些儿。只听枕边如蜜语。却不道运心机。黄金只恐容易费。流落天涯何日归。吾差矣。与他们非亲非故。干惹嫌疑。 
　　乐相公。各人自扫门前雪。不管他家瓦上霜。〔下净〕见物不取。失之千里。郑元和不听我忠言相劝。忙忙而去。不免收拾他铺盖。都使上我的图书。只说是我的。还有几只箱在此。捵开来盗取些东西。呀。且喜且喜。还有三四百两银子在内。正是欲求生富贵。须下死工夫。叫店主出来。作别而去。店主人有请。〔末〕忽闻呼唤。随卽趋承。〔净〕郑元和不听我劝谏。撇我在此。寂寞煎熬。试期又远。我且到一个所在。望一个朋友。又来未迟。卽日就去。店主人。你与我拜上他。〔末〕相公。你终不别他就去。 

　　【前腔】〔净〕收拾起半肩行李。〔末〕这铺盖之类。是郑相公的。〔净〕箱笼是他的。原封不动。在那一边。〔末〕这铺陈是你的。收拾了。〔净〕你看么。四边有暗记图书。图书若打在中天柱。这房儿是咱的。我如今再把欺心使。〔末〕还有甚么欺心的。〔净〕我把令正娘子脸上打一个图书。印了图书是我妻。〔末〕相公也不是这样欺心的。〔净〕我姑饶恕。快打发嗄程饭米。卽便回归。 
　　〔末〕嗄程之类。当得奉承。郑相公也该别一别去。〔净〕这样人别他怎么。 

　　料他终作异乡尘。　　　　莫怪朋友两处分。 
　　湖海茫茫云外迹。　　　　乾坤落落梦中身。 
　　〔净吊场〕我今若回去。他父亲必然着人究追下落。我左右是无家之人。回去怎么。不免写起招子。只说常州郑刺史之子。因赴科举。行至中途。遇盗所杀。车马金银。劫去无迹。有能捕获者。径到常州取赏。就把来兴出名。只说他恐家主见责。逃往他方度命。各处将招子贴遍。等人传至常州。有何不可。 

　　只凭半张纸。　　　　惹起一家愁。 

　　第十二出　乳壻传凶 
　　【贺圣朝】〔外上〕两岐麦秀桑田。万民示辱蒲鞭。循良有传效前贤。管取好名传。 
　　〔众作皁隶参见科外〕穷庐安赤子。明壑布阳春。刺史官衔旧。文风礼乐新。下官常州刺史郑儋是也。到任以来。且喜判重如山。民安如堵。但不知民间疾苦。怨慕何如。且唤耆老社长。询问一番。那皁隶唤耆老社长进来。〔净丑〕雨后有人耕绿野。月明无犬吠荒村。老爷磕头。〔外〕那两人叫甚名字。〔净〕小人姓黄名裳。〔丑〕小人姓黄名裏。〔外〕你二人都好个名。且问你。今年徭役。拨得如何。〔净〕今年徭役。极公论。忒均平。〔外〕我比先任老爷手裏如何。〔净〕老爷。先官手裏猫狗也不得空闲。〔外〕怎么猫狗也不得空闲。〔丑〕老爷。有诗为证。任是深山更深处。也应无计避征徭。〔外〕你只说先任比我如何。〔丑〕老爷在上。容小的禀来。那先任老爷在此呵。 

　　【月上海棠】徭役难。乡民贫乏皆逃窜。看苔封泥锁。蓬荜门关。自老爷下车以来。感黄堂德政宠施。喜合浦明珠重返。〔合〕加餐饭。争歌五袴。无复饥寒。 
　　【前腔】〔外〕我在此呵守一官。民之父母行方便。要举直措枉。劝善惩顽。万井中不断炊烟。四境内相闻鸡犬。〔合〕欢声满。含哺鼓腹。无复愁烦。 
　　老人出去。〔净丑〕徭役事均平。乡村民快乐。〔末〕不好了。〔外〕宗禄慌慌张张。为着甚事。 

　　【好姐姐】〔末〕小人偶出府前。闻说道相公遭难。〔外〕我儿为何遭难。〔末〕为金多被盗。一身丧九泉。〔外〕此是传闻来的。那有此话。〔末〕端可验。这招子是实都贴遍。〔外〕是何人贴的。〔末〕是来兴贴的。〔外〕他怎么不回来。〔末〕他落天涯未得还。〔外〕如此果是害了我那孩儿。宗禄。虽如此说。把此情愼勿就言。我夫人呵。若知道肝肠哭断。我将疑将信。心中殊不安。宗禄此事不可就言。须访探。举头见日长安远。怎得人从日下还。 
　　〔外〕宗禄密访此事。且谩说与夫人知道。〔末〕知道了。 

　　公子直如弦。　　　　传闻死道边。 
　　前程暗如漆。　　　　今日信斯言。 

　　第十三出　姨鸨夸机 
　　【杏花天】〔净上〕桑楡暮景身无倚。红颜谢鬓已如丝。风情已逐年华去。犹存下剩粉残脂。 
　　自小声名属教坊。而今弄得鬓如霜。蜂蜜舌头砂糖口。心肠似铁性如钢。小妾姓贾。排行第二。人都叫我做贾二妈。不幸夫主早亡。单身在教坊司居住。本司李大妈是我的妹妹。他家女儿亚仙。是教坊中出色的粉头。一向不曾相见。今日去看他一看。来到此是李大妈家门首。〔贴李大妈上〕 

　　【前腔】东风料峭门深闭。看落红满地胭脂。子规夜半犹啼哑。不信道唤春不回。 
　　二妈。甚风吹得你来。〔净〕久不相见。特来探望。〔贴〕二妈请坐。多承下顾。〔净〕大姐怎么不见。〔贴〕他陪郑相公在房内。待我叫他出来。 

　　【桃李争放】〔旦〕小阁陶情。楸枰弈戏。忽听娘行唤取。 
　　〔净〕大姐。闻得你接着一个好姐夫。且喜且喜。〔旦〕他是个读书的老实人。〔净〕你要那虚花头的怎么。有造化方接着老实孤老。趁他爱你时。起发他些东西。自古道痴心老婆负心汉。不要挫过了。日后情疎。你再要就难了。〔旦〕他是个志诚君子。与别人不同。怎么开口起发他的。也要顾些仁义相处。〔净〕我门户中。不过千谋万计。只是哄他。顾不得甚么仁义。〔旦〕好说。这事不是我行的。眼前出于无奈。要顾终身事业。怎做得那冷热人。使人抱怨。〔净〕大姐。你听道来。 

　　【忆多娇】他初到时。我把甜话儿。娇声艳语承奉之。席上人前偷眼觑。他若在我家歇时。我与他锦帐深闺。我与他锦帐深闺。睡到日上三竿纔起。若在我家住久了呵。我就假意儿。长叹吁。乔妆哭嫁幷走死。翦发烧香设盟誓。若要起发他东西呵。还有个法儿。还有个法儿。顿放摇桩做鬼。 
　　〔旦〕怎么叫做顿放摇桩做鬼。〔净〕大姐。孤老与你好了。假如妈妈要钱。你又不好明白与他说。只故意在他被中枕上。哭哭啼啼。说我家妈妈见这裏没生意。要到别处转动转动。我又为你在此。怎么放得下。他见你这般爱他。必然加厚与你些钱钞。这便是摇桩做鬼。〔旦〕郑相公是个读书君子。不是那虚花子弟。〔贴〕我儿正是如此。 

　　【斗黑麻】那帮衬知音。虚花子弟。打卯烧香。来或暂时。这等人呵。吾门户不许窥。且喜这郑相公。他是公子王孙。万金有余。〔旦〕娘。虽说他是有钱的。性儿也是难拿的。〔贴〕从他性儿。如狼似虎。摆入我门来。摆入我门来。绵羊软的。〔旦〕总万计千谋无非为利。论色不迷人。人而自迷。虽一夜做夫妻。亦是前缘。少他债儿。〔贴〕你不信娘的说话。只怕色衰爱弛。韶华能几。秋月春花。朝云暮雨。 
　　〔净〕大姐。你娘说的都是好言语。〔贴〕我儿。你不好说。只叫银筝倒鬼罢。 

　　觅利机关巧。　　　　靑楼太不仁。 
　　要知山下路。　　　　须问过来人。 

　　第十四出　试马调琴 
　　【逍遥乐】〔生上〕鼎沸笙歌扰。火暖椒兰烟雾袅。淹留乐地恣逍遥。〔旦〕黛眉粉面。翠馆靑楼。绿水红桥。 
　　〔生〕黄金何足惜。淑女眞难得。〔旦〕行乐度春秋。浮生水上沤。〔生〕大姐。你这两日。身子不快好些么。〔旦〕正不好。勉强梳洗在此。〔生〕你想甚么吃。我着人去买来。〔旦〕我要马板肠煑汤吃。只怕没处买。〔生〕这个何难。来兴那裏。〔丑〕如今不叫来兴。〔生〕叫甚么。〔丑〕去了来字。改做请字。叫做请兴罢。〔生〕休胡说。你会杀马么。〔丑〕我被老歪货哄了你的银钱该多少。恨不得把他一刀两段。方称我心。忒会。〔生〕杀甚么。〔丑〕你叫我杀李大妈。〔生〕不是。杀我骑的五花马。〔丑〕我只道叫我杀李大妈。喜得不奈烦。相公这一匹好马。为何要杀他。〔生〕大姐思量马板肠煑汤吃。故此要杀他。〔丑〕这五花马。日日与相公骑。大姐夜夜与相公骑。你骑了他一夜。大块银子与他。五花马终日骑他。何曾有半个钱与他。那骗钱的到不杀他。反杀省钱的。相公好痴。〔生〕休讨打。〔丑〕相公休恼。小人就去杀马了。〔生〕亚仙。几上有琴。你可试操一曲。〔旦〕恐污耳。〔生〕自古道不焚香不弹。待我烧些香来。 

　　【二郞神】〔旦〕炉熏袅。启南轩把丝桐缓操。弹一曲彩凤求凰声合调。听嗈嗈不似离鸾别鹤无聊。〔生〕如此妙音。愧我不是知音者。〔旦〕差矣。我喜遇知音情更好。〔生〕再弹一曲猗兰如何。〔旦〕使得。君兰也。妾草也。今日呵。叹猗兰不嫌伴草。〔合〕两情高。愿鼓瑟宫商。相应和调。 
　　【集贤宾】〔生〕淸商宛转音律悄。听巫山夜雨萧萧。暗约高唐魂梦杳。想夜奔文君窈窕。相如智巧。把绿绮轻挑低调。〔合〕心太扰。总不入歌楼欢笑。 
　　【猫儿坠】〔旦〕愿为侍妾。箕箒日犹操。玉树蒹葭虽有诮。兎丝免得附蓬蒿。〔合〕偕老。愿恩意地久天长。海阔山高。 
　　【前腔】〔生〕同心比翼。拟结凤凰俦。梧竹栖迟不暂抛。丹山有日共归巢。〔合〕偕老。期誓海盟山。如同地厚天高。 
　　〔丑〕五花马的板肠汤在此。〔生〕亚仙。马板肠汤有了。〔旦〕呀。可惜可惜。 

　　【尾声】〔旦〕这五花马身价高。〔生〕汤煮板肠卿所好。〔旦〕拿去罢。又厌腥膻不吃了。 
　　〔丑〕好作贱。可惜杀个五花马来。动也不动。〔小旦〕特将心腹事。报与二人知。姐姐。你日日弹琴。只怕明日不能勾了。〔旦〕为何说此话。〔小旦〕妈妈说在此没有生意。要转动转动。临淸魏官人着人来请见。拿二百两银子在此接你。妈妈打点要去。〔旦〕等他去自去。我不去。〔小旦〕姐姐说得好自在话儿。端端为你来接。由你不去。〔生〕如此怎么好。〔小旦〕自古道。小娘爱俏。妈妈爱钞。你比魏官人加倍些。管你去不成。〔生〕有愧有愧。我就送四百两来。〔小旦〕银子几时送来。我好去回那人。〔生〕有在此。还少些。待处足了。就送来。 

　　风情月思小桃园。　　　　歌舞排场乐少年。 
　　昨夜宿酲犹未醒。　　　　今朝画阁又排筵。 

　　第十五出　套促缠头 
　　〔贴上〕不织不耕为活计。擢风擢月作生涯。我一家止靠亚仙一个赚钱。如今被郑相公妨占。不得活动。昨日着银筝去说。止得他二百多两银子。他罄囊与我。道无有一些了。不免唤女儿出来。打发他去罢。亚仙那裏。〔旦〕妈妈。来了。何事分付。〔旦上贴分付旦介〕 

　　【遶地游】〔旦〕忽闻母命。玉趾离闺阃。上堂去穿花径。 
　　〔贴〕我儿。昨日着银筝去问郑相公借银子。只送得二百两。不勾我使用。与他再借些。〔旦〕他说连包与你。再没有了。〔贴〕他旣没了钱。打发他去罢。〔旦〕娘。君子爱财。取之有道。财谁不爱。也要顾些仁义。郑相公在我家。也使尽好些钱了。何忍就赶他出去。〔贴〕不要管我。包你不伤犯了他罢了。快请他出来。〔旦〕相公有请。 

　　【前腔】〔生〕葵花灿锦。隔院闻人请。多应是有人劝飮。 
　　〔贴〕郑相公。你久处我家。多有简慢。你是我嫡亲女壻。料不见罪了。〔生〕小生久叨馆阁。思报无地。何出此言。〔贴〕老身一向失问。令尊令堂高寿。〔生〕学生父母。俱有七十余岁了。〔贴〕旣有许多高寿。不宜久处在外。〔生〕学生非不知之。为功名出于无奈。 

　　【黄莺儿】〔贴〕你定省在晨昏。却暌违秋复春。为人子者心何忍。你恋着靑楼丽人。忘却白发老亲。孝为百行之本。万善之源。你怎么恋乎此。但知务末浑忘本。〔合〕少年人。戒之在色。〔生〕好胡说。〔贴〕不胡说。是孔子语谆谆。 
　　〔生〕妈妈。小生久处在宅。并不闻此言。今日何故苦苦相劝。〔贴〕你久恋我家。囊橐倾尽。后倘有失所。岂不归罪于我。故此好言相劝。〔生〕好薄情。〔贴〕非是薄情。我与你彼此有益。 

　　【前腔】〔生〕你看他词色太骄人。使区区疑虑生。〔贴〕相公不须疑虑。早早去罢。〔生〕我岂不欲回去。奈功名未遂无归兴。〔贴〕你也把父母想一想。〔生〕欲望太行白云。难舍巫山彩云。恩情两地萦方寸。〔合前〕薄情人。贪财爱钞。故尔语谆谆。 
　　【簇御林】〔旦〕情含笑。眉展颦。恐仙郞感慨兴。相公何必愁闷。丈夫四海家无定。休得要怀故土思乡井。〔生〕我几时要回去。何曾想家。是你那母亲赶我。〔合〕他是老年人。言顚语倒。不可认为眞。 
　　郑相公岂不闻圣人云。喜怒不形。物我无间。今日虽是妈妈不是。看我的薄情。只是如故。不要记怀罢。〔贴〕你还有十两银子与我。再住几日也不妨。 

　　【前腔】〔旦〕言虽慰。气未伸。念关山役梦魂。囊琴羞把朱弦整。怕声声弹出思归引。〔合前〕 

　　金尽床头惹厌憎。　　　　风波萍迹任浮沈。 
　　人情若比初相识。　　　　到底终无怨恨心。 

　　第十六出　鬻卖来兴 
　　〔末上〕自家熊店主是也。郑公子来此科举。迷恋娼家。金银嫖尽。今被老妈要钱。无从措置。央我把那来兴卖与崔尙书家。文契俱写完了。不免催他去交还他去。〔生〕今日到熊主人。将来兴去卖。 

　　【金蕉叶】有缘有缘。遇佳人情浓眷恋。燕蹴飞花落舞筵。叹囊空兴味萧然。 
　　〔相见介生〕熊店主。相烦你的事可成么。〔末〕文书幷银子十两在此。来兴一去。银子就与相公。〔生〕来兴那裏。〔丑〕只为思乡切。家山入梦频。宁为故乡鬼。莫作异乡人。大相公叫来兴怎么。〔生〕我久居于此。盘缠已尽。此间店主人说崔尙书家待人甚好。我将你卖与他为义男。你可随着店主人去。〔丑〕呀。大相公。你把来兴卖了。可怜小人随侍到长安。不辞劳碌。兼受老爹奶奶抚育之恩。承相公同手足之看。此欲图报。素志未酬。今便一旦抛离。于心何忍。相公。你若速归乡井。小人愿卖身以作盘缠。你若仍恋烟花。决不敢奉命。言诉及此。痛泪难禁。〔生〕来兴。我也舍你不得。到此出于无奈了。 

　　【小桃红】我只为黄金散尽。翠馆难淹。鬻汝休含怨。从容向前。〔丑〕小人怎敢怨相公。只是割舍不得。〔生〕来兴。我毕竟是个寒儒。你随我无荣显。那崔尙书府中。甚是势头。适彼窃威权。将托身。食人食事必从驱遣。你到他家务要学好。免受鞭笞。省我挂牵。〔丑〕相公。你把我这身卖了银子。又不可浪费了。把做盘缠回去罢。〔生〕故园羞回转。生死听天。羊触籓篱。进退两难。 
　　【下山虎】〔丑〕小人呵。远随科试。来到长安。望你登高选。我也喜欢。谁知道眷恋红妆。取次辎装罄然。〔生〕来兴。我如今悔矣。〔丑〕相公。店主人再三劝你。却把忠言当恶言。不听人之劝。卖我微躯値几钱。小人受老爹奶奶的厚德。今生不得报了。可怜可怜。欲见爹妈面。除是梦返故园。望断孤云泪两悬。 
　　【蛮牌令】〔末〕来兴去罢。此间离相府路迂远。辞旧主莫留连。〔丑〕店主人。你且从容片时。我今日别了相公呵。关山无日转。音信倩谁传。相公。你若不早早回去。只管迷恋在此。倘爹知道难容见面。只苦杀老母愁烦。想晨昏望儿眼穿。相公。你如今趁有这几两银子在身边。须当早早回去罢了。你莫困穷途。速整归鞭。 
　　〔末〕来兴去罢。 

　　【尾声】〔丑〕临行再拜肝肠断。相公。未曾报谢得老爹奶奶。望乞代言千万。死当结草衔环。 
　　拜别恩东欲断肠。　　　　何年再得倚高堂。 
　　休恋故乡春色好。　　　　受恩深处卽家乡。 

　　第十七出　谋脱金蝉 
　　【园林好】〔贴上〕三竿日纱牕影红。有人在鸳鸯被中。睡熟■〈酉縻〉醿香梦。不知道已晨钟。午饭后近昏钟。 
　　我已着人请贾二妈。怎么还不见来。 

　　【前腔】〔净〕团花扇低遮丑容。一路上无人簇拥。空有香风飘动。只落得引游蜂。飞攘攘惹狂蜂。 
　　呀李大妈。唤妾身有何事干。〔贴〕二妈。荥阳郑相公。他久恋我家。妨占亚仙。不肯接人。又不好捻他出去。特请你来商议。求一妙策。〔净〕我闻得郑公子甚有金银。为何要捻他出去。〔贴〕他在此金银已尽了。 

　　【江儿水】买笑经年久。行囊近日空。〔净〕旣没了钱。叫你的大姐把意思远些儿。〔贴〕奈痴儿迷恋多承奉。〔净〕怕与他好了。要桃之夭夭。〔贴〕想夜奔追随心萌动。〔净〕旣如此。你把脸儿放下来纔是。〔贴〕我嫌疑他也知惶恐。〔净〕如此要留他。要打发他。〔贴〕我进退无谋操纵。请问娘行。何策把寃家断送。 
　　〔净〕你要打发他去。有何难。他是贵公子。比常人不同。怎么好捻他出去。须用金蝉脱壳之计纔好。〔贴〕甚么金蝉脱壳之计。〔净〕我与你先寻下一所房子。你着令爱同郑元和到竹林寺求男。就着他央我为媒。讲话之闲。急差人来报说你偶得暴疾。我先着令爱回来看你。你就悄地搬开。后使郑生回来。我亦搬去。教他两处无寻。这便是金蝉脱壳之计。〔贴〕只恐哄他不信。 

　　【前腔】〔净〕只说求男女。烧香古庙中。令他访妾闲谈咏。你托疾差人将言哄。女儿前遣驰飞鞚。潜地行踪移动。敎他两处无寻。做了一场春梦。 
　　〔贴〕此计甚妙。多谢见教。〔净〕休谢休谢。我去了。金风未动蝉先觉。暗送无常死不知。〔贴〕事不宜迟。且叫女儿郑相公出来。安他去。 

　　【五供养】〔旦〕琴调瑟弄。母命传呼。速应相从。〔生〕囊空情减杀。礼貌欠从容。登堂腼腆。只恐簧言讥讽。〔合〕花红无百日。开落任东风。质问因由。吾当遵奉。 
　　〔贴〕郑姐夫女儿你过来。〔生〕妈妈有何见谕。〔贴〕郑姐夫。你与我女儿相知岁久。没有孕嗣。此间竹林院神道甚灵。你可备些牲礼。与我女儿同去祈求。倘得一男半女。则我女儿终身有望。日后你便为官。也弃撇不下。〔生〕小生囊箧已尽。何幸眷育海涵。反作百年姻眷。扪怀知感。刻骨难忘。〔贴〕郑姐夫何出此言。你与我女儿两个呵。 

　　【前腔】恩深情重。设誓求男。全始全终。待你祈祷回来。就央贾二妈为媒。与你结姻。那时节屛开金孔雀。褥隐绣芙蓉。姻缘重结。一对和鸣鸾凤。〔合〕门阑多喜气女婿近乘龙。白璧蓝田。想伊曾种。 
　　〔生〕多谢妈妈厚意。〔贴〕我儿明日同姐夫祈祷回来。就请贾二妈来。〔旦〕请他来何干。〔贴〕自古道匪媒弗克。我央他与你为媒。〔生〕正是伐树须用斧。〔贴〕引线必须针。〔生〕明日去竹林院烧香。香纸不曾备。且叫保儿来问他。〔丑〕相公有何分付。〔生〕我明日要到竹林院烧香。祈求男女。我不知要办甚么东西去。 

　　【玉交枝】〔丑〕神仙斋供。间腥荤粢盛洁丰。要三牲酒醴亲赉捧。爇寳鼎沈木香浓。高烧银烛影摇红。〔生〕这些东西明日买罢。〔丑〕明日迟了。须是今朝置买来朝用。〔合〕这神灵有感必通。愿早叶熊罴吉梦。 
　　〔贴〕保儿说的是。还是今日买罢。就依他今日买完备了更好。 

　　【前腔】〔生〕我无钱使用。典春衣殊觉赧容。保儿。你与我拿这件衣服去卖了。买些香纸牲醴来用。就烦伊置买多劳动。〔丑〕相公。衣者身之章。不可卖了。〔生〕我的衣服。一年一换。穿过就不用了。〔丑〕这等看起来。那来兴也是相公穿过的。〔生〕怎么来兴也是我穿过的。〔丑〕不然如何将他卖了不用。〔生〕休胡说。我志豪迈莫笑身穷。鬼神祷吿竹林中。夫妻同返桃源洞。〔合〕许配偶忻然相应。〔丑〕要娶大姐。必须得好些礼。〔生〕论聘仪容当补送。 
　　【尾声】娶而不吿心惶悚。只索行权曲从。〔丑〕相公。你娶了我大姐呵。不似如今这等拘束。任你睡到日高花影重。 
　　喜筵重启结夫妻。　　　　祷吿归来莫待迟。 
　　借问竹林何处是。　　　　赤栏桥过碧江湄。 

　　第十八出　竹林祈嗣 
　　【步虚传】〔贴上〕竹林仙院礼三淸。歌舞楼台弃锦筝。日暮焚香绕坛上。步虚犹作按歌声。 
　　〔众道姑相见介贴〕小道原是教坊司一个名妓。姓曹。排行居长。人都称为曹大姐。因被妈儿爱了没疼热的钱钞。不管好歹。因此忿气出家。道号净眞。我如今识破悲欢离合之情。特修养丹炉。消磨火性。寻几个霞烟外逍遥善信。存一人至诚心散漫捱光。甚时得到蓬莱。今日四月望日。且唤道姑出来烧些香。〔丑〕扫地靑牛卧。栽松白鹤栖。要知仙女丽。原是教坊妻。院主稽首。〔贴〕道姑。今日四月十五日。乃天生圣母娘娘诞辰。恐有求嗣的到此烧香点烛。至道台上礼拜。 

　　【浪淘沙】〔贴〕瑞草满瑶阶。白鹤飞来。香焚柏子碧云开。一卷黄庭消白昼。万虑尘埋。 
　　众道姑们伺候着那烧香的施主们来。〔众〕知道。 

　　【前腔】〔生旦〕琳馆白云隈。竹裏门开。飞甍画栋绝尘埃。玉罄一声云外鸣。彷佛蓬莱。 
　　〔贴〕大姐久不到竹林院烧香了。此位相公上姓。〔旦〕是荥阳郑相公。〔贴〕到此贵干。〔旦〕奴家目下与他成婚。特来求嗣。〔贴〕如此请上香。〔丑〕方纔来到就上香。待我送下香钱纔是礼。〔生〕有。自当奉谢。〔贴〕相公请上香。初拜。二人同拜。 

　　【亭前柳】〔生〕夫妇愿和谐。鸑鷟早投胎。易生还易长。无难亦无灾。〔合〕大开方便门儿待。六道轮回。生化果奇哉。 
　　〔旦〕神灵。愿我夫主郑元和呵。 

　　【前腔】他应试显奇才。步武上金阶。碧桃和露种。红杏倚云栽。〔合〕大开法济门儿待。六道轮回。生化果奇哉。 
　　【前腔】〔贴〕绛烛吐莲台。宝篆结云霾。求儿应副望。孔释送将来。〔合〕大开广照门儿待。六道轮回。生化果奇哉。 
　　〔生〕香钱祝钱。莫嫌轻鲜。〔丑〕相公。你这每一个标致人。不扯手不像个嫖客。〔生〕实是轻意。日后容补。〔丑〕相公。如今世界。千万个容当再谢。不如一个伏乞笑留。见添些如何。〔贴〕不要计较罢了。 

　　不孝有三无后续。　　　　祷吿灵神定获福。 
　　今日无官一身闲。　　　　他年有子万事足。 

　　第十九出　诡代僦居 
　　【福淸歌】〔净上〕老年来因无娇媚。不放松脚儿还细。把持门户胜男儿。只多了丫髻。接旧人尙有丰致。 
　　前日李大妈与我税一所房子。在此暂住。掇赚那郑元和。受人之托。必当终人之事。少待他来。自有道理。〔元和与李亚仙同见贾二妈〕 

　　【唐多令】〔生〕素手相携。祛炎扇可挥。不禁汗透碧纱衣。引入槐阴深处。 
　　步步行来远。遥遥路更长。一湾流水绿。满地落花香。〔旦〕可曾到了他家么。〔生〕此间已是贾二妈门首。〔净〕郑相公。贵脚踹贱地。有何见谕。〔生〕二妈。小生此来。非为别事。〔净〕端的为何事来此。实与老身说知。〔生〕二妈听道。 

　　【桂枝香】将欲婚谐伉俪。〔净〕原来要娶大姐。且喜且喜。几时成就。〔生〕卽日筵开罗绮。想蓝田白玉曾埋。双足赤绳曾系。〔净〕你二人到此贵干。〔生〕凂娘行作伐。凂娘行作伐。〔净〕只怕没有福做这个媒人。〔生〕望毋推挋。自当酬礼。〔合〕喜孜孜。欲结同心带。须衔合卺杯。 
　　〔净〕这等说呵。显得李大妈识人了。将亚仙与你做夫妻。不枉了一对儿。后日一定有好处。 

　　【前腔】你是靑年才子。大姐是红颜淑女。有缘千里相逢。此日正宜匹配。吾当赞襄。吾当赞襄。玉成其事。成人之美。 
　　〔合前〕旣是这般说呵。老身不得不依命。作成老身也趁一件袄子穿。〔生〕自然重谢重谢。 

　　【不是路】〔丑〕我汗马奔驰。满目炎天路欲迷。他新迁寓。尙书府过戟门西。此间已是贾二妈门首。且带住马。径入报知。呀。大姐。不好了。〔生旦〕却是怎的。为何的。言辞急遽无头緖。〔丑〕只为娘行一病危。〔生〕大妈有甚么病来。〔丑〕妈妈忽得暴疾。如今将垂死已。〔旦〕呀。怎么好。他衣衾棺椁何曾备。〔净〕若如此呵。早为之计。早为之计。 
　　〔生〕待我回去。请个医人看治。 

　　【前腔】〔净〕他病笃求医。恐船到江心补漏迟。〔生〕二妈说那裏话。宁可衔药而死。我与你同回去。还将药石少扶持。〔净〕只有一匹马。你二人怎么同回。〔生〕二妈有马。再借一匹。〔净〕吾家裏。常时有马今无矣。〔生〕如此怎么。〔净〕把马先送大姐去。然后来接姐夫就是。〔生〕言之有理。大姐。你且先行我慢些。〔旦〕你权于此。我到家卽遣雕鞍至。〔生〕万勿迟滞。万勿迟滞。 
　　大姐。正在恩爱之间。又起这等风波。教我如之奈何。我适纔所言。在此专望来接。〔旦〕我决不迟滞。〔生〕你乘不惯。须要仔细。 

　　【掉角儿】〔净〕叹浮生没根没蔕。病衰年难医难治。〔生〕我来时妈妈好好的。为何就有病起来。事有可疑。〔净〕相公。天也有不测风云。人岂无不虞灾异。姥将亡无人管。最孤恓。吾须备斋祭之仪。〔生〕天将暮矣。为何马犹不至。〔净〕眞个马还不见来。〔生〕心急如火。待我走去罢。〔净〕这许多路。怎么走得。〔生〕我心焦如火。怎辞劳瘁。 
　　〔净〕再待一待。〔生〕天已晚了。待不得。只得走罢。一心忙似箭。两脚走如飞。〔净〕看他信以为实。竟走回去了。 

　　【前腔】他那识咱虚情假意。忙收拾迁居行李。黄金殿深锁鸳鸯。白玉楼空余燕子。楚阳台云雨散。梦魂迷。巫山女何处寻之。眞诚君子。岂知奸宄。走头无路。中吾深计。 
　　自古道。烟花之门。那有眞意。只索离了他。走回去便了。你好苦好苦。 

　　【尾声】金蝉脱壳潜移徙。蕉鹿梦使他无据。郑郞。那裏是长久夫妻。 
　　郑元和去了。想李大妈已离原宅。妾身也离此处。教他两处踏空。 

　　穷途无奔又无投。　　　　南去北来休便休。 
　　今夜彩云何处散。　　　　梦随明月下靑楼。 

　　第二十出　生拆鸳鸯 
　　【金钱花】〔贴上〕行行离却花街。花街。轻轻蹴起纤埃。纤埃。垂杨江上立苍苔。日哺矣。尙不来。日晡矣。尙不来。 
　　老身要脱赚郑元和。哄我女儿同到竹林院求男女。就着他去央贾二妈为媒。我已着人去报。忽得暴疾。哄我女儿先回来。移家到安邑门去住。脱离了那穷酸秀才。行李已搬下船。只等我女儿。如何不见来也。〔做急走介旦乘马上介〕 

　　【前腔】〔旦丑〕忽闻母病堪哀。堪哀。一鞭驰骤前来。前来。呀娘。你缘何独自立苍苔。使我心惊战。意疑猜。使我心惊战。意疑猜。 
　　〔贴〕远远望见。却是我女孩儿来了。不免站在江边。等着他来上船。免得郑生又来寻觅。〔旦〕娘。说你偶得暴疾。孩儿不胜惊骇。驼马而来。你今为何独立在江边。〔贴〕我好好的。那有甚么病。只因郑元和久住我家妨占。不能脱他。我与贾二妈定下金蝉脱壳之计。我与你如今搬到安邑东门去居住。别寻生意。他那裏来寻我。〔旦〕倘寻不见。他一定去寻贾二妈了。〔贴〕赚了郑元和出门。贾二妈也搬开了。叫他那裏去寻。〔旦〕好苦。娘。你下得这般狠毒。〔贴〕不消说闲话。快些上船来。你哭他怎的。〔旦〕娘。虽则我门户人家。也要顾些仁义。惜些廉耻。何故这等狠毒。天不容地不载呵。 

　　【山歌】〔净〕我做船家爱淸奇。满船常挂月明归。今日装了大姐在舱裏坐。好像范蠡载西施。 
　　快下船来。 

　　【前腔】〔贴〕蓦地搬场去不来。脱壳金蝉忒使乖。东奔西投无寻觅。赚了个抱负经纶好秀才。 
　　【红衲袄】〔旦〕他本是抱负经纶一个好秀才。〔贴〕我这样人家只爱钱。管甚么好秀才歹秀才。若有钱。便是叫化子也接。他若无钱。纵是贵公子也是闲的。〔旦〕娘。他偶然堕风尘却遭着你毒陷害。〔贴〕他自家没了钱。怎说我陷害也。〔旦〕娘。是你亲口许我嫁他。〔贴〕这是他有钱时的说话。〔旦〕我那郑公子呵。辜负了生前结下了同心带。空落得梦中飮合卺杯。今日弄得他两处无寻觅。忍敎他哭穷途消壮怀。多管是减容光谁偢倸。一似芙蓉生在秋江上也。不向东风怨未开。 
　　〔贴〕事已至此。你哭他也是枉然。休要哭。 

　　【山歌】〔净〕不向东风怨未开。相思郁结满愁怀。不是郞君寻人劳健步。只为胸中七步才。 
　　〔贴〕莫说七步。就是八步才也难了。 

　　【红衲袄】假饶有七步才学问该。怎识破八阵图形势排。我未见好德人如好色。他自取失身家还失财。旧时的鸣珂巷空走来。新时的宜阳院徒自踹。端的是踏破铁鞋无觅处也。十谒朱门九不开。 
　　【山歌】〔净〕九不开九不开。妆台明镜漫尘埃。姐姐打扮好似良家女。宽绰绰衣衫别样裁。 
　　【红衲袄】〔旦〕宽绰绰把衣衫别样裁。高耸耸云髻特地改。风月门牢砌了迷魂寨。粉骷髅照出了孽镜台。收锦茵杨柳腰舞不来。敛歌喉桃花扇从今卖。始信道明年此地知谁在也。尘世难逢笑口开。 
　　〔贴〕笑口开。笑口开。郑子于今思不谐。莫怨他。 

　　【山歌】〔净〕尘世难逢笑口开。人生离合命安排。恩情有日重相会。枉使机关名行乖。 
　　【红衲袄】〔小旦〕不是设机关名行乖。赚得他走路岐涕泪洒。似娘行不肯招乘龙客。吹箫人懒再登引凤台。长相思愁闷怀。短相思眉锁黛。姐姐。你的闷怀呵。眞个是花影重重叠叠瑶阶也。几度呼童扫不开。 
　　〔净〕船已到安邑东门了。请大姐妈妈上岸。 

　　怪底东风恶。　　　　摧残并蔕花。 
　　白云他自散。　　　　明月落谁家。 

　　第二十一出　堕计消魂 
　　【六么令】〔生上〕顚危老死。在他人尙要扶持。况吾为壻感恩私。心急急。敢迟迟。不辞辛苦忙归去。不辞辛苦忙归去。 
　　适纔贾二妈处。说将马来接我。久不见至。只得步回。呀。为何李大妈把门封锁了。好怪么。不免问邻舍家。便知分晓。老哥借问。此间李家。为何把门封锁在此。〔内应〕搬去了。〔生〕他搬在那裏。这房子是谁锁的。〔内应〕不知他搬在那裏。这房子是曾学士着人封锁的。〔生〕李家搬去。不知分晓。只得还转贾二妈家。去问他个下落。〔忙走介〕 

　　【前腔】朱门深闭。不知他何方僦居。回头怅望彩云飞。天已暮。日沈西。奈林深路黑难行矣。奈林深路黑难行矣。 
　　此去贾二妈家。还有五六里之程。天色已晚。途路又生。去不到了。不免借这酒馆。歇宿一宵。明日早行。店家何在。〔净〕高悬一灯火。应接四方人。官人何来。〔生〕我借你馆中一宿。明日早行。行路辛苦。有酒看一壶来。〔净〕请坐。酒在此。〔生〕酒保。我明日五更就去。把门不要锁了。〔净〕房钱酒钱都没有。去了那裏来寻你。〔生背介〕正是盘缠一文也没有在身边。怎么好。罢罢。我把这件衣服抵在此。明日就来取。〔净〕也罢。典衣沽酒飮。开榻任君眠。〔下生〕亚仙。亚仙。不知你今晚在何处。这酒怎么吃得下。睡又睡不着。好闷人呵。 

　　【普天乐】想玉人飘泊归何处。没有半句叮咛语。约先行吾当随至。谁知半路抛离。叹乌鹊无栖止。却敎我踏枝不着空归去。灯半灭。他也羞照愁眉。漏已断我犹垂两泪。好懊恨也。亚仙。亚仙。我早知如此。步步追随。 
　　呀。天明了。酒保。我去也。〔净〕不要偷了我的酒壶去。〔生〕酒壶在桌上。自家仔细。 

　　【忆莺儿】听鸡乱啼。鸦乱飞。野寺晨钟渡水迟。月小山高星渐稀。穿东过西。魂消思迷。此间是贾二妈门首。呀。他为何也把门儿闭。〔合〕好跷蹊。美人庭院。翻做武陵溪。 
　　正门虽则封锁。那角门半开。待我悄悄进去。呀。为何一人也无。中门又开在此。上有吿示。不许闲人径入。天已大明。不免叩门。贾二妈。贾二妈。呀。为何没一人应。不免进去叫一声。谁在裏面。〔末〕侯门深似海。不许外人敲。甚么人在此喧嚷。〔生〕是学生。〔末〕是个秀才。到此有何事干。〔生〕特来寻鸨儿贾二妈。〔末〕这是崔尙书老爷的百花园。又不是教坊司丽春院。寻甚么贾二妈。〔生〕昨日小生于此聚会。今日何故匿之。〔末〕你无故而来。言无由緖。为何到说我匿他。好无礼。打这厮。〔打介生〕救人。救人。〔丑〕原来是我大相公。〔生〕是我。来兴。救我一救。〔丑〕是我旧恩主。放手。〔末〕旣是你旧主人。莫怪了。〔下丑〕相公。你为何到此。〔生〕来兴。一言难尽。我被李大妈教我与他女儿到竹林院求嗣。就着我去央贾二妈为媒。忽报大妈暴疾。唤了女儿先回。蓦地搬开。不知去向。〔丑〕你怎么不跟了他。〔生〕只因无马。亚仙先回。我后至。就不见了。〔丑〕旣不见李大妈。就该去寻贾二妈〔生〕贾二妈昨日在此。今日正来寻他。也不知那裏去了。〔丑〕相公。你前日不听店主之言果中烟花之计。你今日呵。 

　　【前腔】无所倚。何所归。计中烟花追悔迟。身世伶仃怯路岐。鸳鸯伴离。〔生〕我如今那裏去问信好。〔丑〕鳞鸿信稀。你今要寻他呵。好似捕风捉月无凭据。 
　　〔合前丑〕相公。老爹奶奶在家悬望。不如趁早回去罢。 

　　【斗黑麻】〔生〕我欲赋归欤。行囊罄涩。欲在此依栖。又无旧识。无伎俩养身策。〔丑〕在此等科举。倘然得中。十分之美。〔生〕我今学业已废。休拟登科。观光上国。〔合〕相逢可惜。风波遭陷溺。进退无门。进退无门。仰天叹息。 
　　【前腔】〔丑〕相公。你带月行来。满身露湿。我这件衣服呵。是白苎新裁。未沾汗液。相公。你平日满身罗绮。你如今穿这破损衣服。怎么见人。我小人这件衣服虽粗。情愿奉恩主少遮饰。〔生〕来兴。多谢你。〔丑〕相公不要谢我。还有一贯靑蚨。你略支旦夕。 
　　〔合前内云〕来兴。老爹叫。〔丑〕老爹叫小人。只得去了。相公。老爹奶奶望你。可早早回去。免在此玷辱家风。〔下生〕如今往那裏去好。 

　　【玉胞肚】只得望门投止。好羞惭籧篨戚施。想桃源路隔天台。使刘郞肠断遐思。一朝无奈。妬花风雨便相催。两地分开连理枝。 
　　信地行来。此间已是布政裏旧店主家。不免叫一声。有人在么。〔末〕是何人。呀。原来是 

　　【前腔】相公来至。为何足趦趄吾心有疑。〔生〕店主人。不好了。果被烟花掇赚。两处无寻。〔末〕你被他哄了么。今日始信吾言。〔生〕我如今还到那裏寻他好。〔末〕相公。这样人家。萍踪浪迹。你那裏去寻他。便驾高车驷马难追。〔生〕若如此进退无门。不如死休。〔末〕相公。死有轻于鸿毛。重如丘山。你功名未遂。况说双亲老矣。劝君休要丧沟渠。权在寒家住几时。 
　　相公敢是未吃早膳。〔生〕昨日到今。水米不曾打牙哩。〔末〕受饿了。妈妈。郑相公在此。快看早饭来。〔净持饭上〕 

　　【川拨棹】一碗饭长腰米。十八样小菜儿。〔末〕妈妈。怎么有十八样小菜。〔净〕两卖韭菜。二韭一十八。呀。原来是郑相公。怎的不比往日风流了。请早饭。〔生〕我吃不下。〔末〕你肚中饥饿。请吃一口。〔生〕我肚中虽饿。奈气恨塡胸。要吃吃不下。〔末〕相公。你且努力加餐。你且努力加餐。禄享千锺自有时。〔生〕谢施恩救我饥。谢施恩救我饥。 
　　〔净〕郑相公。闻得你与那大姐成婚了。 

　　【前腔】〔生〕婚姻事休提起。他哄求子潜脱离。〔净〕亲也不曾成。就去求子。可惜你是个秀才。岂不曾读大学之书。岂不曾读大学之书。未有学养子而后嫁者也。〔末〕莫胡言笑大儒。莫胡言笑大儒。 
　　【尾声】〔生〕撑肠拄腹难消气。一病多应是死。〔末〕相公。可自保护万金之躯。 
　　感君厚德暂容身。　　　　一饭重怜气莫伸。 
　　惟有感恩幷积恨。　　　　千年万载不成尘。 

　　第二十二出　歌郞竞技 
　　〔外上〕人争名利几时休。昨日红颜今白头。自家京兆府一个老人。蒙本府差管此间凶肆。近日闻得东西二肆相争主顾。必来吿诉于我。且待审个是非则个。 

　　【淸江引】〔丑上〕孜孜为利淸早起。又有不成人的先入市。主顾抢我的。夜饭没米煮。敎我家老婆呷西风。过日子。 
　　自家东肆长是也。专靠做歌郞。送殡为活计。我的主顾都被西肆长夺去。今日待他来打他一顿。再作道理。 

　　【前腔】〔净上〕钱财入手非容易。一个钱当两个使。人皆买酒呑。我独吃冷水要争口气养妻儿。做财主。 
　　〔丑〕财主。你为何抢我主顾。〔净〕你为何夺我买卖。〔丑〕你抢我的。到说我夺你的。〔打介净〕打得好。打得好。〔外〕业旣在凶肆。何必肆其凶。你两人为甚么厮打。〔丑〕听小人吿诉。我两人都靠送殡为活。他把我主顾都抢了。〔净〕他把我买卖都夺了。〔外〕你们是我差管。当以理说。〔丑〕若是以理说。他凶器不如我的鲜明。〔净〕他歌声不如我的凄怆。〔外〕一个夸凶器鲜明。一个夸歌声凄怆。你二人都有一样不齐。〔丑〕老官人。歌郞虽不及他的。 

　　【四边静】我那丧车器用皆完固。幡幢间功布。存没两辉光。佳城送安厝。那西肆长。〔合〕抢人主顾。绝人道路。仔细算将来。如杀我父母。 
　　〔净〕我凶器虽不及他。 

　　【前腔】歌声凄怆称独步。蒿里与薤露。号泣于旻天。遑遑子求父。 
　　〔合前外〕自古丧礼之说。与其易也宁戚。临丧以哀为本。你二人都率领歌郞。到天门街上赌歌。歌得人凄怆的。主顾都是他的。再不许抢夺。〔净〕老官人。我二人不要光赌。各以二万钱为据。歌得胜的。钱也是他的。主顾也是他的。永不许夺。我和你去。〔丑〕老官人。丧车我与他赌。歌郞我不与他赌。〔外〕你听我道。 

　　休敎乐道輀车。　　　　歌出哀声为贵。 
　　优劣公论在人。　　　　背地不须讲议。 

　　第二十三出　得觅知音 
　　〔生上〕病体堪怜在异乡。归心今日忆荥阳。黄金散尽无相识。安得良医说药方。小生被烟花计赚。无处投奔。多蒙店主收养在家。忽得一疾。十分沉重。死在旦夕。我想起来。无数金银。一旦废尽。今日便死。自作自受。固不足惜。只是我爹娘年纪老矣。止生我一身。日夜望我中举荣归。谁知死在他乡呵。身子越觉沉重。不免少睡片时。 

　　【字字双】〔净〕柴如甘草米如珠。凶岁。收留败子病将危。疫疠。呼汤呷水吃他亏。悔气。推他出去丧沟渠。了事。 
　　老身熊店主之妻是也。我家老儿没分晓。这般年岁。收留郑元和在家。不幸又染起疫疠。三日不食。倘或差失。如何是好。如今老儿不在家。只说扶他去讨药。推在凶肆之中。断送这根苗。多少是好。呀郑相公。你今日病体如何。〔生〕不好了。妈妈。还有三只箱。一床铺盖。我若死后。可买棺木盛了。寄顿寺中。倘我爹娘差人寻我之时。千万寄回安厝。我在幽冥。感激不浅。〔净〕相公。我扶你到医人家去。取讨些药救你如何。〔生〕多谢妈妈。只怕走不动。〔净〕待我扶着你去。 

　　【步步娇】〔生〕我气息淹淹难调理。应做他乡鬼。妈妈。我走不动了。〔净〕勉强再走几步。〔生〕伶仃步怎移。〔净〕旣走不动呵。且傍墙阴。暂眠凶肆。〔生〕妈妈。旣是凶肆之中。怎么教我睡在此。〔净〕且在此睡。待我去请个医人来看你罢。〔生〕你去请良医卽便来扶归去。 
　　〔净〕我去就来。〔下〕 

　　【玉山颓】〔生〕孤身狼狈。病膏肓死期必矣。三釜养勿及爹娘。九泉恨两目难闭。关山万里。谁为我招魂翦纸。不见良医至。姥应归。敎我满面啼痕卧落晖。 
　　〔丑上〕赌歌欲求胜。潜地觅知音。自家东肆长是也。目下要与西肆长赌歌。哀挽稍劣。如今腰带二万钱。到街上寻一个声音溜亮的。雇他歌一歌则个。 

　　【步步娇】欲觅知音人何处。缓步寻凶肆。〔生〕妈妈救我一救。〔丑〕忽见墙阴一病儿。听他凄怆呻吟。觑他形容如鬼。〔生〕救人。〔丑〕这般一个病人。为何倒在此。待喘息定移时。对我说详细。 
　　【玉山颓】〔生〕沈痾将死。被主人妻弃我路岐。望君家援救残生。活穷鳞望施升水。〔丑〕你姓甚名谁。〔生〕元和郑氏。〔丑〕我晓得你。你是读书人。必谙丧礼。〔生〕丧家礼是吾余事。〔丑〕你做嫖客。必会歌唱。声音如何。〔生〕声音甚是溜亮。〔丑〕若如此。随我回家去。唱蒿里。薤露兼歌何易晞。 
　　〔生〕敢问长者何处高姓。〔丑〕我就是东肆长。近日要与西肆长赌歌薤露。你今随我回去。教熟歌词。倘得取胜。自当重谢。 

　　薤上堪怜露易干。　　　　歌来闻者便心酸。 
　　少个凄怆须敎熟。　　　　百客人前出众难。 

　　第二十四出　逼娃逢迎 
　　【出队子】〔贴上〕香消兰麝。香消兰麝。丝索流尘暗锦筝。阶前草色入帘靑。听别院笙歌声沸鼎。偏有吾家无人及门。 
　　老身李大妈是也。当初掇赚郑元和。指望我女儿另寻孤老觅钱。谁想他只思着那酸子。终日掩镜悲啼。再不肯接人。且唤他出来。打上一顿。要他接客。多少是好。亚仙那裏。 

　　【霜天晓角】〔旦上〕飘蓬断梗。踪迹应无定。双鲤江头绝信。孤鸾镜裏伤情。 
　　〔见介贴〕贱人。我家不耕不织。止靠你觅钱养家。你今故意面垢头蓬。终日悲啼。如何是了。〔旦〕奴家与郑生誓同生死。一旦被你掇赚。不知存亡。使我忧心悄悄。待死而已。何假倚门献笑。诱人财物。〔贴〕贱人。你看别人家闹热烘烘。惟有我家呵。 

　　【泣颜回】车马寂无声。叹雀罗可布衡门。不见俗语云。良田万顷。不如日进分文。思之可嗔。那酸子有甚好处。你鎭朝昏掩泪也慵临镜。贱人。你靑春能几何哉。你看这般嘴脸呵。比昨时越减精神。 
　　【前腔】〔旦〕坚贞。立志脱风尘。〔贴〕落在风尘中了。守甚么坚贞。〔旦〕谁道章台杨柳。翻成嶰谷松筠。愁眉锁黛。远山画笔无凭。爱黄花满庭。傲霜枝禁得那西风紧。久忘情秋月春花。早灰心暮雨朝云。〔贴打介〕 

　　【扑灯蛾】贱人不思忖。贱人不思忖。良家且淫奔。你旣落烟花寨。休思百世流芳也。那书生薄幸。又不曾花烛结婚姻。却为何恁般执性。打敎伊务必弃旧去迎新。 
　　【前腔】〔旦〕靑楼懒再登。靑楼懒再登。空闺守贞静。鎭把重门掩。自许尘心洗净也。〔贴〕贱人。不要说趁钱。标致孤老接着一个。也强如孤眠独宿。〔旦〕任芙蓉帐冷。不慕玉堂金谷霭春温。去旧染修身谨行。喜莹然白璧何愧玷靑蝇。 
　　【尾声】〔贴〕贱人坚执不从顺。对我公然强硬。贱人好好听我说。重整新妆去倚门。 
　　我这烟花中守不得贞。撇不得淸。 

　　菱花独对试新妆。　　　　消瘦容颜祇为郞。 
　　闭门不管窗前月。　　　　一任梅花自主张。 

　　第二十五出　责善则离 
　　〔末上〕自家宗禄是也。俺老爷在此述职。纔方跟随访友到此。忽见天门街上。东西凶肆。赌唱歌词。那善唱的歌郞。声音举止。俨然似我家大相公模样。不免将此情报与老爷知道。呀。老爷来了。 

　　【新水令】〔外上〕杏园东去曲江西。约同僚一船回去。叹故人靑眼稀。觅旧题苍苔翳。凤阙崔嵬。仰瞻在白云深处。 
　　宗禄。行李可曾收拾完么。〔末〕俱完了。小人有一言吿禀。〔外〕有甚么说话。 

　　【步步娇】只见天门街上人如蚁。不免偷忙觑。都是东西凶肆。在那裏赌歌。小人呵。见歌郞貌甚奇。那歌郞与我大相公行藏声响浑然无异。〔外〕旣有此事。为何不问一声。〔末〕我也欲问因依。又恐他不是。 
　　【折桂令】〔外〕宗禄。那歌郞虽是淸奇。岂是吾家千里之驹。此话休题。此话休题。我儿金多被盗。久丧沟渠。他身不到帝阙金闺。名已登鬼箓阴司。〔末〕老爷。天下没有这般相像的。定是他。〔外〕也不可就信眞了。你与我访问个端的。免得我生疑。那年少伊谁。与我儿一样丰姿。 
　　〔末〕老爷且在此坐。那歌郞都到酒楼上买酒吃去了。少不得在此经过。待他来时。小人留他来见老爷。〔净扯生上生〕你扯我怎么。 

　　【园林好】〔净〕白马篇唱得不低。二万钱使我顿输。〔生〕官府差人作证。赢你的。又不是夺你的。〔净〕可怪你是来历不明之子。结扭去吿官司。结扭去吿官司。 
　　〔打生介生〕地方救人。〔末〕不要嚷。放手。〔净〕他夺了我的二万钱去。〔末〕他叫甚么名字。〔净〕他叫做郑元和。〔末〕你还不知道他是常州府太爷的公子。父亲朝觐在此。你这光棍。到要诈他的钱。拿去见老爷。〔净〕大叔。小人不知。望饶放了罢。〔下末〕大相公。老爷在此。〔生〕大哥不要认差了。我不是甚么大相公。〔末〕小人是宗禄。怎么不认得。〔生〕我也不认得甚么宗禄。且放手。〔末〕我决不放你。老爷。大相公在此。 

　　【雁儿落】〔外〕呀。我闻说你为金多死盗贼。谁想你流落在卑污地。做歌郞歌薤露词。做歌郞歌薤露词。那裏是念之乎者也儿。 
　　宗禄取马棰来。着实与我打。〔生〕爹爹。饶了孩儿性命罢。〔外〕你这不肖子。那许多辎装。都那裏去了。 

　　【江儿水】〔生〕被盗劫辎装去。〔外〕那乐秀才在那裏。〔生〕为财疎朋友离。〔外〕来兴在何处。〔生〕来兴也逃走了。孤身沦没在泥途裏。更遭疾病多狼狈。〔外〕你一向在那裏。〔生〕幸逢肆长加恩惠。馆谷亏他周济。〔外〕他旣馆谷你。为何又做歌郞。〔生〕为感恩私。权做歌郞报取。 
　　【得胜令】〔外〕呀。我指望你步靑云登高第。却缘何裹乌巾投凶肆。广寒宫懒出手扳仙桂。天门街强出头歌蒿里。不肖子。您也曾读诗书。怎不知廉耻。积德门闾。到养这等习下流不肖子。 
　　宗禄与我着实打。〔生〕爹爹。不是孩儿要做这样勾当。〔外〕不是你做。却是谁做。 

　　【玉交枝】〔生〕因遭顚沛。故从权径窦奔驰。不踰闲大德儿无愧。〔外〕做这样勾当。还教是无愧。气死我也。〔生〕孩儿也是出于无奈。执卑聊表微躯。〔外〕还要强辨。宗禄与我打死罢。〔生〕爹爹。虎狼尙然不食儿。可怜骨肉当饶恕。望爹爹深垂悯慈。论至亲莫如父子。 
　　〔外〕不肖子。你志行如此。污辱吾门。有何面目复相见也。宗禄与我一下打死。免得玷没我家风。〔生〕爹爹。容孩儿回去见母亲一面。情愿就死。 

　　【沽美酒】〔外〕你要到高堂慰别离。休指望带伊回。宗禄。你与我剥了他衣服打。牛马襟裾却去除。敎他精皮肤受鞭笞。打么。〔末〕老爷。勾了。请息怒。〔外自打介〕打敎他血流漂杵。我教这不肖子。〔末〕呀。大相公死了。〔外〕三魂丧纔中吾意。七魄散就弃沟渠。不肖子。你歌薤露送人之死。你今死谁歌蒿里。你今死吾心方喜。〔末〕大相公已死了。〔外〕死了。纔出俺心头恶气。 
　　宗禄。把尸首与我抛出去。〔末〕老爷可怜念父子之情。买一棺木盛殓回去。〔外〕这样不肖子。留他尸首怎么。与我撇在荒郊野外去。〔下末〕可怜。可怜。〔背生介〕 

　　【尾声】〔末〕千金躯弃荒芜地。这搭地到好。不免放在此。刚放下。你看蝇蚋纷纷来至。老爹。你一时之怒。打死了他。你若见这样呵。随你铁打心肠也痛悲。 
　　尸弃荒郊外。　　　　孤魂甚日归。 
　　何人陈薄奠。　　　　谁与饭来追。 

　　第二十六出　卑田救养 
　　〔丑上〕年少郞君罹祸亡。死于非命实堪伤。自家东肆长是也。前日与西肆长赌歌。得蒙郑元和歌胜。赢了二万钱。夺回主顾。不想他父亲知道。把他打死。弃尸野外。他一命由我而亡。于心何忍。我今去寻着他尸首。权把芦席包裹。再买口棺木殡殓。闻得丢在郊外。不免去寻看。呀。果投在此。蝇蚋纷纷食肉。可怜可怜。 

　　【洞仙歌】郞君一命危。是咱负累伊。把苇席来包裹。少间盛殓之。再拜泪双垂。英魂随我归。免做荒郊鬼。 
　　且依放此处。去买棺木来盛殓。〔下净上〕 

　　【前腔】朝闻歌楚词。日暮身亡矣。呀。芦席包裹。是个死人。怎么在裏头挣动。待我打开来看。呀原来是郑元和。闻他被父亲打死了。怎么又活将转来。试摸胸次温和。沉沉脉息微。待我叫他一声。郑元和。〔生〕嗳哟救人。〔净〕好了。活转来了。我悄地自驮回。还将药石医。留他在卑田院裏呵。不怕无生理。 
　　低声唤醒元和。　　　　驮回院裏调和。 
　　闻说救人一命。　　　　胜造七级浮屠。 

　　第二十七出　孤鸾罢舞 
　　【月儿高】〔旦上〕深秋时候。帘幙西风透。延伫东篱畔。人比黄花瘦。抛闪多才。要见不能勾。便做话别临岐。尙兀自牵衣执手。何况蓦地敎他无奔投。野草闲花满地愁。 
　　郞如柳絮被风顚。飘泊堪怜。妾心如藕乱丝牵。折断犹连。江上鱼沈双鲤。镜中影吊孤鸾。别时容易见时难。闷倚阑干。奴家被娘做成圈套。掇赚郑郞。不知他流落何处。我想他故乡羞转。盘缠又无。多应闷死了。纵然不死。知他如今在那裏。 

　　【前腔】穷途奔走。累累丧家狗。怎得还乡里。何日功名就。愿他早到鹓班。又恐撇下鸳鸯偶。天那。我有万千心事。怎能勾见他。除是梦裏来相会。重把衷肠分剖。默默相思泪暗流。罗帕熏香病裹头。 
　　夜已深了。不免睡罢。睡便去睡。孤枕忧思。怎生挨得到晓呵。郑郞。和你几时得见呵。〔哭介〕 

　　帐冷芙蓉梦不成。　　　　知心人远转伤情。 
　　枕边泪似阶前雨。　　　　隔了窗儿滴到明。 

　　第二十八出　敎唱莲花 
　　【水底鱼儿】〔丑上〕跛足难行。经年不出门。卑田甲长。所任信非轻。 
　　自家卑田院甲长是也。收养跛聋残疾鳏寡孤独之人在此。着他各处叫化养活。我哥哥没分晓。日来收个病汉。叫做郑元和。两腿溃烂。秽不堪闻。今虽将养得好。那人担轻负重不得。养他何用。不免叫哥哥出来。打发他去。呀。哥哥已来了。 

　　【前腔】〔净上〕薄艺随身。弄蛇弄猢狲。终日酩酊。浊酒满瓢呑。 
　　兄弟。你叫我则甚。〔丑〕哥哥。你驮那郑元和回来调养。如今病已好了。他到吃自在饭。我每辛辛苦苦叫化来养他。如今叫他出来。也要去叫化。若不肯去。赶他直走。〔净〕我当初也是这个主意。故此收留来家。待我叫他出来。郑元和。 

　　【似娘儿】〔生上〕死裏复逃生。卑田院聊寄残形。深秋无奈兼贫病。衣衫褴褛。语言无味。面目堪憎。 
　　二位甲长。不知呼唤小生有何见谕。〔丑〕郑元和。好自在性儿。我弟兄辛辛苦苦。日夜叫化。你到吃见成的。〔生〕小生坐食。也自觉惶恐。 

　　【罗帐裏坐】〔净丑〕你并无一长可取。又无门路可投。自古道宁分数斗。莫增一口。你今休怪。当场出丑。劝伊莫待雨淋头。早趁晴干急走。 
　　【前腔】〔生〕念我一身狼狈。况无亲识见怜。望君收录。感恩非浅。〔丑〕这个休说。难道只管养你。〔生〕我愿为乞丐。〔丑〕你怎么干得这样的卑贱事。〔生〕到此地位。也说不得了。怎辞卑贱。〔净〕只怕你害羞。不肯叫老爹奶奶。谁肯与你东西。〔生〕我把莲花落唱出叫求钱。望老爹奶奶方便。 
　　〔丑〕你口声不像叫街的。待我二人教你。〔教诨介〕 

　　愿唱莲花落。　　　　沿街做乞儿。 
　　情知不是伴。　　　　事急且相随 

　　第二十九出　闻信增悲 
　　【剔银灯】〔贴上〕家冷落敎人可怪。女孩儿愁眉攒黛。闭门不肯迎冠盖。终日裏无聊无赖。贱才。为寃家挂怀。全不与娘的挣财。 
　　安邑东门僦住居。门前冷落车马稀。〔小旦〕瑶琴尘暗钟声远。输与银筝动富儿。〔贴〕老身自移居在此。争奈我女儿终日想着郑元和。誓不接客。如何是好。方纔崔尙书与曾学士。要来我家赏桂花。就央他劝我女儿。仍前接客。多少是好。银筝。看茶酒伺候。 

　　【菊花新】〔净上〕歌台舞榭日徘徊。一曲淸歌酒一杯。〔小生〕乘暇且追陪。百岁几逢佳会。 
　　〔小旦〕银筝磕头。〔净小生〕免礼起来。〔贴〕二位老爷拜揖。〔净〕一向闻得你女儿为了旧日的好孤老。不接客。我们在此。难道他也不出来。〔贴〕怎么敢。亚仙。崔老爷在此。快出来。〔旦〕身子不快。不来。〔净〕哄他只说郑相公有人稍信在此。〔小旦〕姐姐。郑相公有信来也。 

　　【海棠春】〔旦上〕离恨好难排。勉强迎冠盖。 
　　〔见介净〕亚仙请我一请。报你一个喜信。〔旦〕甚么喜信。〔净〕当初郑元和与你好。当不得这好孤老三字。如今实受孤老了。〔旦〕怎么实受孤老。〔净〕你是个聪明人。猜一猜。〔旦〕要奴家猜么。 

　　【渔家傲犯】莫不是骥尾蝇随归去来。〔净〕那裏有便人带他回去。〔旦〕莫不是又追欢上花柳街。〔净〕嫖本也没了。还上甚么花柳街。〔旦〕莫不是成了功名夸拾芥。〔净〕书本也丢了。夸甚么功名拾芥。〔旦〕莫不是在穷途做乞丐。〔净〕这个到猜的七八。〔旦〕这言怎生使我猜。如今他在那裏。〔净〕朝东暮西。那有踪迹。〔旦〕若寻得他见呵。我欲赠双头金凤钗。〔净〕乞丐要钗也没用。人见了反做贼拿。〔旦〕好苦。只落得界破残妆泪满腮。〔净〕亚仙。明说与你知道罢。郑子一寒如此哉。语言颓。瘦骨骸。风雪有情归瓦罐。雨云无梦到阳台。 
　　〔旦〕他如今果然做甚么勾当。〔净〕歌残世上莲花落。忘却天边桂子香。试看身衣鹑百结。尽是风流换得来。 

　　【梧桐树】〔旦〕天那。只道你逢旧识。只道你归乡国。只道你攻书。只道你陈廷策今日忽闻忽闻这恶消息。一似五彩文鹓敛羽栖荆棘。使我两泪交颐掩面空悲泣。罢罢。靑楼颦笑从此都收拾。 
　　【东瓯令】〔净〕他流污下你休怨忆。你落在风尘中了。空自贞坚人不识。〔净小生〕世间那有这等痴心的人。眼前夫在妻淫奔。情窦尙窥觅。难道你磨而不磷。湼而不淄。洁白似昆璧。 
　　【尾声】〔旦〕玉郞飘梗无踪迹。空想丰神何处觅。从此帐冷芙蓉秋月白。 
　　〔净〕痴妮子。想那叫化头怎么。不如陪我们赏桂花散闷却不好。〔旦〕妾闻此消息。方寸乱矣。有何心緖赏桂花。〔净〕如此眞个不见人了。〔旦〕抱怨归空阁。无心赏桂花。〔下净〕这贱人好无礼。公然去了。叫小厮薅了他的鬓毛。〔小生〕老先生。娼妓守志。古今难得。我和你成人之美纔是。怎么到坏他节行。着银筝唱曲奉酒。有何不可。〔净〕有理有理。银筝你递酒。不要学那歪货。〔净搂小旦介小旦〕我与老爷到有一半好。〔净〕怎么一半好。〔小旦〕你欢喜我。我不喜欢你。却不是一半好。〔净〕原来也是不欢喜我的。〔小旦〕取笑取笑。请看花。〔奉酒介〕 

　　【山花子】〔净〕广寒仙桂香无赛。姮娥亲手栽培。被区区和月掇来。人间传得根荄。〔合〕看繁英金粟乱开。美人玉纤轻折采。一枝斜压白玉钗。香浸金杯。欢飮开怀。 
　　【前腔】〔小旦〕枝柯碧翠多潇洒。淸高不染尘埃。散天香熏透骨骸。龙涎奚足称哉。 
　　〔合前小旦〕二位老爷。月上了。请玩月。〔奉酒介〕 

　　【红绣鞋】一轮月满瑶台。瑶台。凉飙轻卷阴霾。阴霾。如宝鉴把尘揩。〔合〕辉玉臂。耀金钗。移桂影。转瑶阶。 
　　【前腔】〔众〕羽裳一曲新裁。新裁。宫商高下和谐。和谐。珠错落。显奇才。〔合前〕 

　　【尾声】南飞孤鹊无依赖。触景敎人感慨。怎能勾千里人从月下来。 
　　万里山河秋寂寂。　　　　千门市井月漫漫。 
　　此生此夜不长好。　　　　明月明年何处看。 

　　第三十出　慈母感念 
　　【忆秦娥】〔贴上〕梧桐雨。潇潇窗外添愁思。添愁思。儿夫入觐。何时来至。 
　　与郞计水程。九月定到家。芙蓉黄菊蕊。烂熳齐放花。奴家郑太守之妻是也。相公上京入觐。临行之时。再四叮咛。到京访问孩儿消息。一去许久。不见回来。如之奈何。好似和针呑却线。刺人肠肚系人心。好苦也。〔外上〕别了夫人。上京朝觐。探问孩儿消息。谁知此子不成才。被我打死。夫人问我。怎么回他。 

　　【前腔】孩儿不肖遭时否。一时打死成抛弃。〔末〕成抛弃。夫人知道。定敎心碎。 
　　〔外〕人似天边雁。离京已到家。〔贴〕相公回来了。途路风霜不易。〔外〕夫人。辛苦休题。〔贴〕相公。你访问孩儿消息如何。〔外〕夫人。元和不死。〔贴〕旣不死。且喜且喜。孩儿如今在何处。〔外〕不要说起。那不肖子他将金银费尽。却在天门街上做歌郞。我见了他。不胜一时之怒。被我一顿打死了。〔贴〕打死了。〔外〕实是打死了。〔贴哭倒介〕 

　　【啄木儿】听说罢心痛悲。我那儿。骇得我魄散魂飞一似痴。我那儿。怎能勾扇枕温衾。空想你恋别牵衣。相公。我三年乳哺多劳瘁。你一朝何忍轻抛弃。父子五伦之大。你今一旦打死呵。使父子绝伦恐非人所为。 
　　【三段子】〔外〕晚年养渠。绍箕裘深惭有儿。令他赴举。望成名光耀里闾。他自甘流落卑污地。将咱玷辱难饶恕。死有余辜何足追悔。 
　　【啄木儿】〔贴〕看你形容悴血气微。短发萧萧境落晖。叹老景谁奉肥甘。葬佳城谁举灵輀。书香一脉何人继。孤魂休望春秋祭。你我年已七十。并无子息。可不苦杀我穷人无所归。 
　　【三段子】〔外〕反而自思。夫人。着他赴举。指望荣显。谁知流落。做这样勾当。辱门墙不如没儿。百年做鬼。且休题不耕而馁。与其不肖把家私废。何妨一旦鞭棰毙。〔贴〕也不思日后有谁收拾你的尸骸。〔外〕岂有玉函无人来掩瘗。 
　　【尾声】〔贴〕你看寒沙夕照荒邨裏。举目不堪愁思。我儿。你怎如踦犊跳骧也得随母归。 
　　〔贴〕相公。你当初无子。千方百计求男祷女。五旬来止得一子。非为容易。你今因小过就将他打死。使郑门之嗣斩绝。你我年皆七十。举目看谁。终身之事。如何是了。〔外〕夫人。这个何愁。吾家族属蝉联。待我择一个昭穆承继便了。你哭也何益于事。〔贴〕昭穆之人。终非骨肉。自古道虎狼不食儿。你把自家骨肉伤残。兀的不痛杀人也。〔外〕人已死了。哭便怎么。我妾媵无数。或者天可怜见。还生一个好儿。也未可知。 

　　莫惜靑年丧异乡。　　　　免敎玷辱我门墙。 
　　从今不敢高声哭。　　　　只恐猿闻也断肠。 

　　第三十一出　襦护郞寒 
　　【一江风】〔旦上〕雪儿飘。四野彤云罩。万径人踪杳。想多才流落何方。天那。应做穷途莩。恩情一旦抛。恩情一旦抛。鳞鸿万里遥。细思量似把心肠绞。 
　　倦倚绣床愁不寐。缓垂绿带髻鬟低。玉郞一去无消息。一日相思十二时。自从郑郞被赚。不知下落。奴家日夜萦心。前日崔尙书说他在外求乞。银筝。不知此言果否。〔小旦〕姐姐。崔老爷见你想他。故意哄你。姐姐如何就认眞。〔旦〕银筝。今日大雪。求乞的甚多。倘有叫街的门首过。叫个进来。我问他一声。或得郑郞消息。未可知也。〔小旦〕姐姐。你听鼓板咚咚。又是一起叫化的来了。〔旦〕取针线箱来。我做些针指。待他门首过。叫个来我问他。〔生同净丑众乞丐上〕 

　　【沽美酒】〔生〕鹅毛雪满空飞。破草荐盖着羊皮。残羹剩饭口中吃。李亚仙你怎知。破帽子在头上搭。破布衫露出肩甲。腰间系一条烂丝麻。脚下穿一双歪乌辣。上长街又丢抹。咱便是郑元和。家业使尽待如何。劝郞君休似我。〔众合〕小乞儿捧定一个瓢。自不曾有顿饱。肚皮中捱饥饿。头顶上瑞雪飘。最苦冷难熬。正遇着严冬严冬天道。凛凛的似水浇。冻得咱来曲折了腰。呀。有那个官人每穿破了的绵袄。戴破了的旧帽。残羹剩饭舍些与小乞儿嚼。因此打上一回哩哩莲花哩哩莲花落也。　　一年纔过。不觉又是一年春。哩哩莲花。哩哩莲花落也。小乞儿也曾到东岳西庙裏赛灵神。哈哈莲花落也。小乞儿摇搥象板不离身。哩哩莲花。哩哩莲花落也。只听锣儿铴铴铴。鼓儿咚咚咚。板儿喳喳喳。笛儿支支支。伙里伙里伙伙里伙里伙。小乞儿便也曾闹过了正阳门。哈哈莲花落也。只见那柳阴之下。香车宝马。高挑着闹竿儿。挨挨拶拶哭哭啼啼都是女妖娆。哩哩莲花。哩哩莲花落也。又见那财主每荒郊野外摆着杯盘。列着纸钱。都去上新坟。 
　　哈哈莲花落也。 

　　【醉太平】〔生〕卑田院的下司刘九儿宗枝。郑元和当日拜为师。传与俺莲花落的稿儿。抱柱杖走尽了烟花市。挥笔写就了龙蛇字。把摇搥唱一个鹧鸪词。这的不是贫虽贫的浪子。　　一年春尽不觉又是一年夏。哩哩莲花。哩哩莲花落也。只见那财主每。凉亭水阁。散发披襟。手执纨扇。冰盘沈李赏浮瓜。哈哈莲花落也。又只见一只小舟儿。轻摇谩棹。短缆孤篷。提着鲜草。穿着鱼顋。手执莲台赏荷花。哩哩莲花。哩哩莲花落也。惊起那水面上鸳鸯儿。一双双。一对对。忒楞楞腾。忒楞楞腾。飞过了浪淘沙。哈哈莲花落也。镂金的破瓢。碾玉妆成金系腰。这话敎人笑。我在莺花市上打围高。叫化些马打郞羊背皮通行钞。叫化些赤金白银珍珠玛瑙。叫化些双凤斜飞白玉搔。叫化些八宝妆成镶嵌绦。叫化一个十七十八女妖娆。在怀儿中搂着。因此打上一回哩哩莲花哩哩莲花落也。　　一年夏尽不觉又是一年秋。哩哩莲花。哩哩莲花落也。只见那财主每。插着黄花。簪着红叶飮金瓯。哈哈莲花落也。可怜那小乞儿寂寂寞寞夜间愁。哩哩莲花。哩哩莲花落也。又见那北来的孤鴈儿吚吚哑哑过南楼。哈哈莲花落也。叫着那个官人们娘子们。有甚么吃不尽的馒头皮儿。包子嘴儿。麻饼屑儿。馓子股儿共馍馍。哩哩莲花。哩哩莲花落也。舍些与小乞儿也。强似南寺烧香。北寺看经。请着和尙。唤着尼姑。洴洴澎澎。叮叮咚咚。打着铙钹。持斋把素念弥陀。 
　　哈哈莲花落也。 

　　【醉太平】〔生〕遶前街后街。高大院深宅。那一个慈悲好善女裙钗。与乞儿一顿饱斋。与乞儿换一床铺盖。与乞儿绣一副合欢带。与乞儿携手上阳台。这的不是救贫的奶奶。　　一年秋尽不觉又是一年冬。哩哩莲花。哩哩莲花落也。只见揉绵下絮舞长空。哈哈莲花落也。可怜见小乞儿曲曲深深把身躬。哩哩莲花。哩哩莲花落也。只见头顶上淅淅索索起了几阵腊梅风。哈哈莲花落也。只见那财主每。红炉暖阁。羊羔美酒拥娇娥。哩哩莲花。哩哩莲花落也。我想有时节。绒毛毯儿。高丽席儿。红绫被儿。那些铺盖睡了好快活。 
　　哈哈莲花落也。 

　　【醉太平】〔生〕贫穷的志高。村杀我俏难学。敎乞儿苦熬。戴一顶半新不旧乌纱帽。穿一领半长不短黄麻罩。系一条半连不断旧丝绦。这的不是风流每的下梢。〔净〕如今各人分路去。郑元和。你今日往安邑东门去。〔众下生〕老爹奶奶。好冷。〔旦〕银筝。你听外面叫街的声音。好似郑郞的。〔小旦〕待我看来。叫街的转来。〔生〕奶奶。求讨些。〔小旦〕看你不像叫化的。〔生〕娘行每娘行每听吿。叫化的也有些低高。远在山林近市朝。有钱时也曾象板鸾笙间着凤箫。俺也曾月夜花朝。凤友鸾交。结骔帽儿带着。白玉钩儿束着。琥珀珠儿垂着。纻丝袄儿穿着。斜皮靴儿登着。袜子也是绒毛。五花马儿骑着。獬■〈犭八〉狗儿随着。来兴童儿跟着。身边带着宝钞。撞着一个妖娆。他把咱来相招。引入了窝巢。日日花朝。夜夜元宵。乐乐滔滔。快活逍遥。〔小旦〕旣是这般受用。怎么出来叫化。〔生〕今日裏身子嫖得穷了。结骔帽儿坏了。白玉钩儿断了。琥珀珠儿撒了。纻丝袄儿当了。斜皮靴儿绽了。绒毛袜子破了。五花马儿杀了。獬■〈犭八〉狗儿死了。来兴童儿卖了。单单剩得个躯劳。身边没了宝钞。老鸨儿将我絮絮叨叨。把我赶出门来。受了多少苦恼。李亚仙不知那裏去了。郑元和不得已了。因此打上一回哩哩莲花哩哩莲花落也。 
　　〔小旦〕你敢是荥阳郑公子么。〔生〕我就是郑元和。〔小旦〕呀。姐姐。郑姐夫在此。〔旦〕在那裏。〔小旦〕这不是他。〔生〕奶奶。求讨些。〔旦〕这就是他。天那。 

　　【香柳娘】〔旦〕看他似饥鸢叫号。看他似饥鸢叫号。恁般苦恼。〔生〕皇天。好冷。求讨些。〔旦〕我闻言不觉心惊跳。你不认得我了。我是李亚仙。〔生〕原来是大姐。〔旦〕你怎么这般模样了。看肌肉尽消。看肌肉尽消。〔生〕皇天。好冷。病骨冷难熬。遮身无破袄。〔旦〕解绣襦裹包。解绣襦裹包。且扶入西厢暖阁。免敎冻倒。 
　　〔生〕我这般模样。大姐。我不进去。〔旦〕令你一朝及此。妾之罪也。快进去。不妨。〔生〕只怕累你受气。〔旦〕今日弄得你这般模样。我就死也无怨恨。请进去。〔小旦〕姐姐。待我去看些火来。〔贴上〕甚么人喧嚷。 

　　【前腔】听西厢暖阁。听西厢暖阁。为何闹炒。〔小旦〕妈妈。郑姐夫在此。〔贴〕这寃家谁引他来到。〔生〕妈妈可怜。〔贴〕你看他枯瘠疥癞。殆非人状。快推出市曹。快推出市曹。遍体臭■〈羊星〉■〈羊喿〉。蓬头一饿莩。这般模样呵。想死期将到。想死期将到。若有人知。官司怎了。 
　　快赶那叫化头出去。〔旦〕娘。听儿吿禀。他乃是宦家子也。昔日驱高车。持金装。至孩儿家。不逾年而荡尽。你与贾二妈互设诡计。舍而逐之。殆非人行。令其失志。不得齿于人伦。父子之道天性也。使其情绝。杀而弃之。又困踬若此。天下之人。尽知为孩儿所害也。况此子亲戚满朝。一旦当权者熟察其本末。祸将及矣。况欺天负人。鬼神不佑。待自贻其殃耳。请细思之。〔贴〕你待要怎么。〔旦〕孩儿今年已二十岁矣。计其资。不啻値千金。今娘年六十有余。愿计二十年衣食之用以赎身。当与此子别居。所居非遥。晨昏得以温凊。儿愿足矣。〔小旦〕妈妈。姐姐不接客。立志坚贞。你虽不容他。他也不肯干休。况那郑姐夫呵。 

　　【前腔】他是儒林中俊髦。他是儒林中俊髦。他父亲呵。官居当道。倘一朝事露娘圈套。这罪名怎逃。这罪名怎逃。寻出祸根苗。撰钱树皆倒。愿救他潦倒。愿救他潦倒。从姐所言。不须推调。 
　　〔贴〕决不容他。〔旦〕娘若不从。孩儿投金于水。寻个自尽。看你靠谁。〔贴〕咳。看这丫头行径呵。 

　　【前腔】想立志已牢。想立志已牢。只得凭伊计较。依便依了你。把黄金囊槖须倾倒。丫头。你好痴心。觑他人形貌。觑他人形貌。似蛇虺不成蛟。龙门怎高跳。贱人。你只图旌表。你只图旌表。要做夫人。位高五花官诰。 
　　你旣如此。离北隅四五家。有一隙院。可税而居。〔旦〕谨依尊命。 

　　贫寒冷彻骨。　　　　保养愿施恩。 
　　受尽苦中苦。　　　　方为人上人。 

　　第三十二出　追奠亡辰 
　　【霜天晓角】〔贴上〕亡儿生忌。娘反持觞祭。不见膝前嬉戏。空遗五采斑衣。 
　　有子丧他邦。教娘倍感伤。故衣尙悬架。感痛何时忘。孩儿元和。身丧他邦。今日是他忌辰。昨已分付乳母。备办纸帛牲醴祭奠。乳娘何在。〔丑上〕奶奶。祭礼已完备了。〔贴哭介〕我儿。当初只望你早扳仙桂。稳步靑云。飨你五鼎之仪。显我三迁之教。今日呵。 

　　【锦堂月】到教我无穴埋尸。何时瞑目。我那儿。谁人掩覆虆梩。我犹望生还。晨昏鎭倚门闾。不念我鬓着秋霜。反为你魂消夜雨。〔合〕愁提起。看取旧日衣裳。是娘亲制。 
　　【前腔】〔丑〕尘几。笔网珠丝。书从蠹走。牙签帙乱离披。墙倚韩檠。忍敎肠断慈帏。你本是上国名儒。今做了穷途饿鬼。〔合前〕 

　　【醉翁子】〔外〕悄地。听老母哀哀哭子。恨昔日无思。敎我不胜追悔。〔贴〕你将他打死。今日思量他怎么。〔外〕听取。当不得庭前。反哺慈乌月夜啼。〔合〕身后事。倩谁葬佳城绋引灵輀。 
　　【前腔】〔贴〕过隙。论光阴人生能几。你七袠龙钟。枯杨枉自生稊。〔外〕堪悲。叹月冷沙寒。老蚌何由重孕珠。〔合前〕 

　　【侥侥令】〔贴〕招魂空翦纸。触物动遐思。忍看寄垒人家双紫燕。母子自喃喃自变量飞。 
　　【前腔】百年无后嗣。千里丧神驹。不及蹇步驽骀浑无恙也。得骤云衢上帝畿。 
　　【尾声】〔外〕噬脐莫及徒追悔。可惜我呜呼老矣。簪笏何人传继述。〔小生上〕 

　　紫诏传天语。黄堂报喜音。驿丞见。〔外〕驿丞何干。〔小生〕浙江一个舍人。赉通报在此。老爷高升了成都府尹。兼剑南采访使。〔外〕取上来看。吏部一本为缺官事。剑南缺采访使。推得常州府刺史郑儋。政事优为。才能胜任。堪升成都府府尹。兼剑南采访使。奉圣旨。是。我知道了。驿丞去罢。〔小生下贴〕相公。你年老无子。枉自碌碌。不如乞休。回家自在何如。 

　　礼云七十可休官。　　　　又荷君恩升剑南。 
　　白发乌纱心尙赤。　　　　安民报国亦何惭。 

　　第三十三出　剔目劝学 
　　【金珑璁】〔旦上〕卖钗收古典。劝郞希圣希贤。穷理义坐靑毡。 
　　倒橐收回万卷书。明窗净几惜居诸。寒灰余烬借吹嘘。三寸舌为安国剑。五言诗作上天梯。愿郞他日锦衣归。奴家自与郑郞沐浴更衣。税一书院另居。且喜数月之间。肌肤稍腴。卒岁平愈加初。奴家劝他斥去百虑。以志于学。俾夜作昼。今已三载。业虽大就。再令精熟。以俟百战。多少是好。说犹未了。郑郞已到。 

　　【前腔】〔生上〕命途遭偃蹇。鸿鹄暂困林间。毛羽长看孤鶱。 
　　〔旦〕官人。妾闻天之将降大任于是人也。必先劳其筋骨。饿其体肤。你贫贱患难。皆已历过。何不奋志于学。以俟百战。〔生〕卑人声振京闱。名闻天下。海内文籍。莫不该览。亦可以试。书已读尽。无可庸功。〔旦〕官人。自古书囊无底。那有读得尽的。 

　　【沈醉东风】你且对靑灯开着简编。须励志莫辞劳倦。坐待旦。竟忘眠。坐待旦。竟忘眠。干干黾勉。如与那圣贤对面。〔合〕鸢飞戾天。鱼跃在渊。察乎天地。道理只在眼前。 
　　【前腔】看诗书不觉泪涟。〔旦〕为何哭起来。〔生〕这手泽非爹批点。〔旦〕若如此不怨父母。方是个好人。〔生〕想熊胆。苦参丸。想熊胆。苦参丸。娘亲曾勉。今日呵。亏杀你再三相劝。 
　　〔合前生〕大姐。夜深了。去睡了罢。〔旦〕官人。岂不闻古之人悬梁剌股。以志于学。你今懒惰。焉能有成。你且读书。我做些针指。 

　　【江儿水】刺绣拈针线。工夫自勉旃。谩配匀五彩文章炫。似补衮高才将云霞翦。皇猷黼黻丝纶展。若论裙钗下贱。十指无能。羞逞芙蓉娇面。 
　　〔生〕大姐。你听夜深了。 

　　【前腔】玉漏催银箭。金猊冷篆烟。〔旦〕你书到不读。敢是要睡。〔生〕奈睡魔障眼精神倦。你听红楼犹把笙歌按。倒金尊秉烛通宵宴。〔旦〕你还想红楼翠馆怎么。〔生〕淹倦情怀撩乱。听声彻檀槽。想是曲罢酒阑人散。 
　　【玉交枝】〔旦〕你文章不看。口支离一刬乱言。读书有三到。〔生〕那三到。〔旦〕心到眼到口到。你书到不读。为何频顾残妆面。不思继美承前。〔生〕见你秋波玉溜使我怜。一双俊俏含情眼。〔旦〕你不用心玩索圣贤。却为妾又垂靑盼。 
　　〔生〕我的娘。谁教你生得这般样好。 

　　【前腔】〔旦〕且把书来收卷。罢罢。为妾一身。捐君百行。何以生为。我拚一命先归九泉。〔生〕大姐何出此言。〔旦〕你喜我这一双眼么。〔生〕端的一双俏眼。〔旦〕我把鸾钗剔损丹凤眼。羞见不肖迍邅。〔生〕呀。不好了。涓涓血流如涌泉。澘澘却把衣沾染。今始信望眼果穿。却敎人感伤肠断。 
　　呀。大姐苏醒。 

　　【玉胞肚】〔旦〕我在冥途回转。尙兀自心头火燃。你还只想凤友鸾交。焉得造鹭序鹓班。我好痴。这般不习上的。管他则甚。我向空门落发。伊家休得再胡纒。纸帐梅花独自眠。 
　　〔旦〕罢罢。我不免自去落发为尼。你若有志读书。做个好人。尙有相见之日。若只如此。我永不见你了。〔生〕罢罢。他妇人家尙然如此立志。我何苦执迷如此。大姐。你不须烦恼。小生闻得上国开科。如今就此拜别。若得官回来见你。若不得官。决不见你之面。〔旦〕如此却好。我有白金十两。赠君为盘费。〔生〕多谢。 

　　【川拨棹】明日别。朝金殿。把胸中经济展。〔旦〕论所学达者为先。论所学达者为先。早成名吾心始安。〔生〕不成名誓不还。 
　　【尾声】〔旦〕孤帏再把重门掩。不堪离恨寄冰弦。断雨残云思黯然。 
　　才郞快着祖生鞭。　　　　腾踏飞黄路占先。 
　　从此闺人常侧耳。　　　　泥金帖子好音传。 

　　第三十四出　策射头名 
　　【点绛唇】〔小生上〕金马神仙。玉堂贵显。膺天眷。勑赐传宣。鹄立文华殿。 
　　圣主临轩日。英才殿试时。下官翰林曾联璧。钦命为考试官。今日正当策试。试士每早到。 

　　【前腔】〔生〕帘卷虾须。扇分雉羽。参鸾驭。虎殿龙墀。口吐虹霓气。 
　　〔小生〕试士不得近前。就此跪听试策。〔生〕诚惶诚恐。稽首顿首。万岁万岁万万岁。〔小生〕皇帝制曰。朕获承天序。钦若明训。严恭寅畏。十有六载。而大化未流。大朴未复。五刑未措。五教未敷。是用申诏羣公卿士详延谨议。尔诸士子大发所蕴。宜悉以对。成着于篇。无隐所识。朕将亲览。〔生〕臣郑元和谨对。 

　　【耍孩儿】纲维统御为天子。纲维统御为天子。无怠无荒四海归。色荒内作今亡矣。鼎新革故思安国。鼎新革故思安国。舍己从人纳谏辞。言路平如砥。将来可谏。旣往难追。 
　　【二煞】返翠华离蜀地。黑雾消红日丽。旧邦其命维新矣。祸消胡虏妖环日。祸消胡虏妖环日。运转唐尧虞舜时。济济来多士。任贤勿贰。去恶无疑。 
　　【三煞】马嵬坡践贵妃。雨淋铃歌楚词。归来忍见奔云骑。风枝露叶如新采。风枝露叶如新采。万里红尘进茘枝。此贡当深去。不虐无吿。须惜民脂。 
　　【四煞】奉祖宗孝可思。接臣下恭可思。孝思不敢违先世。恭思不敢忽臣下。恭思不敢忽臣下。视远唯明不蔽私。听德唯聪惠。此言呵。出于太甲。言岂无稽。 
　　〔小生〕三叩头。平身。试士退班午门外。待下官转达天听。暂辞金陛去。拱候玉音来。〔下〕 

　　【滴溜子】〔生〕玉阶下。玉阶下。浩气吐虹。金阙上。金阙上。轻云舞凤。御炉天香浮动。直言对圣君。愿期得中。天地无私。文章有用。〔小生同昭容内臣捧冠笏上〕 

　　【双声子】〔众〕午门外。午门外。旗常列。晴霞拥。河堤上。河堤上。金鼓振。春雷动。桃浪涌。鱼化龙。鱼化龙。喜天开文运。道展儒宗。 
　　圣旨已到。跪听宣读。皇帝诏曰。秀士郑元和应对详明。直言有据。极谏无隐。宜居第一。特赐袍笏各一。除授成都参军。卽日赴宴琼林。教坊司鼓乐头踏毕日。卽便走马赴任。毋得稽迟。谢恩。〔生〕万岁万岁万万岁。 

　　【尾声】〔众〕绿袍乍着君恩重。黄榜初开御墨浓。男儿到此是豪雄。 
　　龙楼凤阁五云迷。　　　　对策丹墀日未西。 
　　一色杏花红十里。　　　　状元归去马如飞。 

　　第三十五出　却婚受仆 
　　【燕归巢】〔净上〕枕流漱石乐闲居。无梦到彤闱。玉堂学士女将笄。今择壻。我为媒。 
　　老夫崔尙书是也。荥阳郑元和。向年被娼家逐出。沿街乞丐。今中了状元。曾学士有一女。欲招他为壻。特央我作伐。我想他与李亚仙如胶似漆。谅不再娶。受人之托。只得与他一说。此间是他寓所。崔兴送帖子进去。说崔老爷相访。〔末〕状元新得第。冠盖远来迎。〔丑〕崔老爷相访。〔末〕禀老爷。有崔老爷相访。 

　　【玩仙灯】〔生〕佳客登门。倒屦出迎忻幸。 
　　〔见科〕学生一介寒儒。谬叨首选。私淑教益。感谢不胜。〔净〕状元学问该博。自擅天下之美名。老夫衰朽樗材。敢当教益之虚誉。〔生〕未遑造拜。何当先施。〔净〕老夫有一事相吿。未知允否。〔生〕老先生有何事见谕。学生拱听。〔净〕曾学士先生有一令爱。欲招足下为壻。特凂老夫作伐。万勿推辞。〔生〕学生与李亚仙有婚姻之约。老先生所知者。况盟言在耳。岂可相背。〔净〕状元。你如今呵。 

　　【梁州序】名魁金榜。身登廊庙。怎恋闲花野草。章台杨柳。争如玉洞仙桃。那曾学士呵。他爱你偷香韩寿。傅粉潘安。画眉张京兆。红丝牵绣幙雀屛高。犹胜龙头夺锦标。〔合〕那小姐呵。似玉肌。如花貌。靑春二八年犹少。休固执。莫推调。 
　　〔生〕学生流落之时呵。 

　　【前腔】我残生几丧。得蒙李亚仙把我微躯重造。不厌疮痍枯槁。酥滋肠胃。勃然雨起枯苗。劝读因他剔目。勉我悬头。刺股勤昏晓。扶持登甲第入皇朝。岂肯做薄幸区区儿女曹。 
　　〔净〕如花似玉的小姐。不要错过了。〔合前〕状元。我还有句不知进退言语对你说。 

　　【前腔】论先奸律有明条。况不可娶而不吿。这婚姻匪媾。把良缘辞了。偏爱熟油苦菜。飮惯茅柴。浊酒经多少。不知如蜜味有香醪。难道是不飮从他酒价高。〔合前〕 

　　【前腔】〔生〕恶姻缘弦续鸾胶。好恩义理宜旌表。愿明王宠锡。五花官诰。目下请我父母到来。试看萱花椿树。乔木丝萝。雨露同荣耀。木桃投我也报琼瑶。〔净〕亲事定要成。〔生〕谩道银河鹊驾桥。 
　　〔合前丑〕状元老爷。 

　　【节节高】才高压俊髦。好英豪。气凌太华词源倒。龙门峭。万丈高。只一跳。月中丹桂连根抝。〔生〕这乃是我母亲梦中诗句你那知道。〔丑〕小的还记得有二句。〔生〕那二句如何道。〔丑〕去时荷叶小如钱。归来必定莲花落。 
　　【前腔】〔生〕我闻言心斾摇。这根苗。你缘何却好都知道。〔丑〕老爷。小的就是来兴。〔生〕来兴。你为何在此。〔丑〕听哀吿。乞恕饶。休烦恼。老爷。你忘记了。当初鬻我来投靠。如今愿得同归棹。 
　　〔合前净〕状元。这小厮原来是尊使。〔生〕原是学生家童。〔净〕我把这小厮送还状元如何。〔生〕如此。多谢老先生。〔净〕崔兴。你跟郑老爷回去。状元。人便还了。这亲事成了如何。〔生〕别事听从。这亲事决不敢奉老先生之命。 

　　玉堂无福做东床。　　　　苦李还寻大道傍。 
　　不是一番寒彻骨。　　　　争得梅花扑鼻香。 

　　第三十六出　偕发剑门 
　　【一翦梅】〔旦上〕一自仙郞赴选场。朝暮思量。寝食难忘。罗帏鸳被懒熏香。月冷西厢。花老东墙。 
　　自从郑郞赴选。不知中否何如。萦心挂肚。忽染小疾。又无人看我。好闷人也。 

　　【二犯傍妆台】抱病掩妆奁。粉容消瘦。愁黛锁眉尖。郞别去。芳容减。不见返。闷怀添。只恐朱衣头不点。又怕鱼龙甲未全。藁砧何在。山上有山。归期破镜看新蟾。 
　　【不是路】〔生〕驺从骈阗。塞巷拦街众拥观。〔众皂喝科生〕左右回避。〔旦〕心惊战。缘何鼓吹闹闹喧。〔生〕到妆前。〔旦〕官人回来了。且喜且喜。今得见锦衣旋。〔生〕不负卿卿苦勉旃。蒙相劝。果然得中靑钱选。〔旦〕使我不胜忻忭。不胜忻忭。 
　　官人。自你赴选之后呵。 

　　【降黄龙】我旦夕忧烦。〔生〕忧甚么。〔旦〕怕你偃蹇功名不成空返。今日呵。喜登甲第。不枉奴剔目痛言相劝。峨然头角峥嵘。始遂心头之愿。官人。还有一桩要紧事。自古道。不孝有三。无后为大。宜当早结婚姻。以奉蒸尝。无自黯也。你如今结媛鼎族。早成姻眷。 
　　【前腔】〔生〕休言别缔良缘。我前日求乞街坊。自分死于沟壑。多赖卿卿救吾残喘。再生恩义。愿酬以霞帔凤冠荣显。如今与你同船省亲回去。早把同心带绾。〔旦〕官人差矣。书中有女颜如玉。你今名魁金榜。怕无贵戚相扳。恋我风尘下贱。〔生〕前日曾学士央崔尙书与我作伐。以女妻我。那玉堂人曾家招赘。卑人若负心呵。怎肯再三辞免。 
　　今下官蒙圣恩除授成都参军。卽日走马上任。你可收拾行李。一同起程。 

　　【黄龙衮】〔旦〕君今往剑南。君今往剑南。贱妾难留恋。从此分离。再不须相见。〔生〕大姐为何出此言。〔旦〕当初是我累君。故尔剔目激劝。今已复君本躯。妾亦不相负也。愿以残年归养老母。君当自爱。妾从此去矣。君今贵显。料无所愿。今永别怕牵肠收泪眼。 
　　〔生哭科〕你若弃我而去。郑元和要这性命何用。卽当刎死大姐之前。 

　　【前腔】〔生〕微躯赖汝完。微躯赖汝完。恩若天高远。生死相同。荣辱无殊间。向时剔目。赖卿激勉。请收拾针线箱幷书剑。 
　　〔旦〕相公如此恩情难舍。必不得已。我与母亲送你涉江。至于剑门。当令我回。〔生背介〕也罢。待他送到剑门。再作区处。大姐请妈妈一同送我到剑门。我自差人送你回来。〔旦〕旣然如此。几时起程。〔生〕限期甚促。明日就要行了。 

　　明日下三巴。　　　　何时再返家。 
　　剑门千里远。　　　　先过长风沙。 

　　第三十七出　驰驿认丞 
　　【赏宫花】〔净上〕风霜饱谙。千辛博一官。邮亭忙碌碌。宦途间。山寺日高僧未起。算来名利不如闲。 
　　自家乐道德是也。向来因陪郑元和赴京科举。盗得他三四百两银子。授例上纳丞差。除授成都驿驿丞。昨日报说有采访使来。不免去迎接。〔下〕 

　　【出队子】〔外〕旌旄前导。旌旄前导。擎捧纶音赴剑南。毘陵赤子苦扳辕。手握甘霖施海甸。采访民情。风化所关。 
　　下官常州刺史郑儋。蒙圣恩升任成都府府尹。兼剑南采访使。与夫人一路行来。剑南将近。宗禄。分付后面人夫趱行。〔末应介〕 

　　【忆多娇】〔外〕落照边。古木间。倦鸟知还敛羽翰。白发乌纱未得闲。七十为官。七十为官。暮景桑楡汗颜。 
　　〔净〕成都驿驿丞接老爷。〔外〕天色晚了。就在成都驿裏歇罢。〔净递脚色手本科外〕取上来。是荥阳乐道德。是我乡里了。起来作揖。〔净〕不敢。〔外〕我是常州郑刺史。〔净〕原来是郑老爷。向年有孤所托。万罪万罪。〔外〕旣往不究。不须介意。这裏到成都府。有多少路。〔净〕已将近了。 

　　成都已将近。　　　　今夜宿邮亭。 
　　明朝还早发。　　　　王事最关情。 

　　第三十八出　共宿邮亭 
　　【出队子】〔生上〕高崖断碛。高崖断碛。冻合彤云万木僵。饥鸦乱噪雪飞扬。驿路迢迢多野况。劲节凌霜。梅花自香。 
　　下官郑元和。蒙圣恩除授成都参军。亚仙母子。约定送到剑门就回。亚仙亚仙。我若无你。还要这参军做甚么。且到剑门。再作区处。左右。分付后面人夫趱上。 

　　【忆多娇】〔旦贴〕过一山。又一山。山远天高烟水寒。两岸楼台枫叶丹。回首乡关。回首乡关。望断孤云惘然。 
　　〔净〕成都驿驿丞接老爷。〔生〕天色晚了。就在驿中安歇罢。〔净〕驿中已有剑南采访使老爷在此了。〔生〕旣是亲临上司。我须参见。〔净〕天色晚了。老爷明日见罢。〔生〕说得是。明早相见。驿丞且回避。〔旦〕相公。我已送至此。可打发我回去罢。〔生〕且待我见过了上司。再作计较。 

　　落日山边奏暮笳。　　　　邮亭驻节暂为家。 
　　信是人间行不尽。　　　　天涯更复有天涯。 

　　第三十九出　父子萍逢 
　　【西地锦】〔外上〕揽辔澄淸天下。星轺玉节交加。〔贴〕官居采访关风化。越敎我咨嗟。 
　　〔外〕叫驿丞。打点人夫起程。〔净〕禀老爷。人夫齐备了。还有属官候见。 

　　【前腔】〔生〕欲向邮亭投刺。下僚当尽其卑。旌旄拥道夸绮丽。经过草木生辉。 
　　驿丞递帖子进去。〔净〕成都参军禀见。〔外〕取帖子上来。成都参军郑元和。呀。夫人。好古怪。那参军与我孩儿同名同姓。也叫做郑元和。夫人。你且退后。待我着他进来相见。〔生〕成都府参军参见老大人。〔外〕起来作揖。参军且把履历出身。试说与我知道。〔生〕老大人听禀。 

　　【刮鼓令】愚生自幼时。习遗经守学规。领父命长安科试。〔外〕中第几名。〔生〕幸登庸占榜魁。〔外〕失敬了。原来是新状元。府上拟定是宦家。〔生〕阀阅旧门楣。〔外〕令尊也居宦么。〔生〕家父呵。见任常州刺史。郑儋名姓四方知。〔外〕令堂在么。姓甚么。〔生〕念老母虞氏相庭帏。 
　　【入赚】〔外〕听诉因依。原来是我孩儿。〔生〕原来是我爹爹。〔外〕果是吾家千里驹。孩儿。我与你父子如初。你母亲亦在此。夫人快来。〔贴〕忙移步。茫茫愁思障烟迷。〔外〕孩儿为官在此。〔贴哭科〕我亲儿。在遐陬骨肉重相会。〔外〕夫人。且止悲伤试问伊。我儿前日呵。吾捶死。焉能一旦身荣贵。你备陈原委。备陈原委。 
　　〔生〕爹爹母亲听禀。 

　　【前腔】向在京师。流落穷途一命危。逢乞丐。复醒微息救回归。偶啼饥。雪中得遇鸣珂妓。为我遮寒脱绣襦。〔外〕夫人。亏了此女。〔生〕多恩惠。勉旃剔目攻书史。遂登科第。遂登科第。 
　　【掉角儿】受官衔参军重委。赴成都剑门过此。幸椿萱萍水相逢。诉衷曲顿生欢喜。李亚仙坚求退。儿强之。送到此。欲谐婚配。〔贴合〕施恩仗义。当思报取。若不是他每激励。怎能得今日荣贵。 
　　【前腔】〔外〕论山鸡离披毛羽。配文鸳固难为对。深池藕拔起污泥。出墙花喜成连理。恁何忍遽分手。撇路岐。还相会有缘千里。 
　　〔合前外〕孩儿。乡里乐道德也在此做驿丞。〔生〕那驿丞孩儿也道有些面善。〔外〕就着乐驿丞为媒。遣礼定下。卽在剑门筑一馆。留他母子暂住。我与你同到成都。赴任之后。整备六礼。迎他到府成亲便了。 

　　【尾声】遣良媒行聘礼。剑南筑室且留伊。待赴任成都接彩舆。 
　　宦海萍逢诉曲衷。　　　　春生乐意喜匆匆。 
　　今宵剩把银缸照。　　　　犹恐相逢是梦中。 

　　第四十出　帮宦重媒 
　　【霜天晓角】〔贴上〕魂消驿路。何日还乡故。〔旦〕昨夜银灯结蕊。今朝喜鹊喧呼。 
　　〔贴〕孩儿。闻得郑老爷差人筑一别馆。留我母子在此。其意不知为何。〔旦〕母亲。事虽如此。我与你只愿回去。 

　　【水底鱼】〔净〕娶妇如何。匪媒不得它。其则不远。执柯以伐柯。 
　　自家乐道德是也。郑采访着我与李大妈说亲。此间是他行馆。不免径入则个。〔贴〕乐相公久别。为何到此。〔净〕薄宦在此。〔贴〕原来出仕了。相公下顾。有何见谕。〔净〕妈妈。前日令壻呵。 

　　【一封书】在驿亭下偶过。遇爹娘感慨多。〔贴旦〕他父母为何到此。〔净〕他父亲见任此间采访使。衷曲诉始初。〔旦〕他父母晓得。敢是怪我了。〔净〕他感卿卿深爱护。为此特使我来。行聘求婚为内助。〔旦〕他要娶那个为妻。〔净〕要娶你为妻事舅姑。〔贴〕在那裏成亲。〔净〕赴成都往任所。牛女双星夜渡河。 
　　【前腔】〔旦〕蒙抬举贱奴。笑妆奁衣饰无。〔净〕已具有凤冠霞帔在此。请收下了礼目。〔旦〕何当如此郑重。纳聘礼尽多。喜墙花今结果。追想前情深有负。〔净〕他如今都不计较了。〔贴〕荒秽包容大丈夫。 
　　〔合前净〕我如今就去回覆郑老爷父子。择日来迎取令爱彩舆。〔贴〕多劳相公终始作成。 

　　二姓姻缘成始终。　　　　琴调瑟弄两和同。 
　　有缘千里能相会。　　　　无缘对面不相逢。 

　　第四十一出　汧国流馨 
　　【菊花新】〔外上〕宦途骨肉喜相逢。花烛筵开喜气浓。〔贴〕鱼水愿和同。早叶熊罴吉梦。 
　　〔外〕就请乐驿丞作宾相赞礼。〔净请科〕今宵夫妇喜团圆。千里相逢岂偶然。旧女壻为新女壻。恶姻缘做好姻缘。 

　　【遶地游】〔生〕试看宫袍出洞天香风动鼎喷龙涎。〔净请科〕重整新妆下彩楼。舅姑初见假娇羞。试看凤冠霞帔厮称好。绝胜舞罢锦纒头。〔旦〕髻耸明珠。冠缬垂羞面。〔小旦〕簇拥似神仙。 
　　〔净〕二位旧人请。〔小旦〕二位新人。〔净〕新亲旧朋友。二位新人请上花毡。齐眉并立。伏以二姓交欢。一生谐老。新老爷荣扳仙桂。再休要问柳寻花。新夫人梦醒高唐。再莫去撩云拨雨。珊瑚枕上。虽然一对新人。红锦被中。各出两般旧物。请老爷夫人同拜高堂。〔生旦拜科〕 

　　【三学士】〔外〕海上鳌头夸独占。金屋已贮婵娟。桂开月殿曾高折。柳亸章台懒再扳。〔合〕花烛洞房开绮宴。三星灿。二姓欢。 
　　【前腔】〔生〕深锁阳台天黯黯。襄王梦断巫山。翻云覆雨虽分散。换羽移商反合欢。〔合前〕 

　　【前腔】〔旦〕之子于归谐缱绻。山鸡幸配文鸳。愿操箕箒从君子。羞抱琵琶过别船。〔合前〕 

　　【前腔】〔众〕千里相逢偿夙愿。天然骨肉团圆。从敎白日笼鹦鹉。莫把春心托杜鹃。〔合前〕 

　　【唐多令】〔小生〕丹诏下尧天。褒封到剑南。 
　　圣旨已到。跪听宣读。奉天承运皇帝勑曰。有恶必惩。不以贵而少逭。有善必劝。不以贱而或遗。此国家之常典。天下之公论也。兹者致仕尙书崔完奏称。成都参军郑元和妻李氏。本系鸣珂妓女。乃能剔目毁容。劝夫勉学。卒底于成。虽古先烈女。不能踰也。兹用封为国夫人。呜呼。乱臣间见于世族。辱妇每出于名门。尔李氏狎邪而白坚贞之志。波靡而励中立之行。是则尤人所难者也。岂非秉彝之美。有不间耶。参军郑元和。任尔成都。知所勉矣。膺兹宠命。孰曰滥哉。谢恩。〔外贴生旦〕万岁万岁万万岁。〔外〕天使大人拜揖。〔小生〕恭喜贺喜老大人。 

　　【大环着】〔众〕捧龙章宝篆。捧龙章宝篆。望阙朝天。报答洪恩。抚绥荒甸。天下文明运转。海不扬波争羡。扫胡尘干戈收敛。周南化风行草偃。麒麟现。出醴泉。看王气祥云远笼金殿。 
　　【前腔】〔众〕喜书生弱冠。喜书生弱冠。赴试长安。车马金装。盛其服玩。紫府佳娃罕见。遽尔坠鞭属意。买笑挥金。暮乐朝欢。早不觉囊空长叹。娃留意。阿母嫌。看捻出机关悄然抛闪。 
　　【余文】唱莲花六出天。襦护郞寒。剔目劝。汧国夫人元有传。 
　　匹配本自然。　　　　人情信有缘。 
　　烟花盟缔好。　　　　最喜两团圆。 

　　绣襦记终 
