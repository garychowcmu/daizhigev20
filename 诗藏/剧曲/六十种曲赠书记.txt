《六十种曲 赠书记》

（明）无名氏 着

（明）毛晋 辑


赠书记

（明）无名氏 着 

绣刻演剧十本

第四套

绣襦（亚仙）
靑衫（兴奴）
红梨（素秋）
焚香（桂英）
霞笺（丽容）
西楼（素徽）
投梭（缥风）
玉环（玉箫）
金雀（彩凤）
赠书（轻烟） 

绣刻赠书记定本 

●赠书记目录 

第一出
家门始末 

第二出
扫茔遘侠 

第三出
甘逐携书 

第四出
恃权抄没 

第五出
订盟闻难 

第六出
侠妓极刑 

第七出
旅病托栖 

第八出
秘书赠合 

第九出
女妆避缉 

第十出
全节脱缚 

第十一出
假尼入寺 

第十二出
招选宫妃 

第十三出
奚奴辨本 

第十四出
男妆避选 

第十五出
戍谴奚奴 

第十六出
逞雄落草 

第十七出
禅关匿影 

第十八出
认女作子 

第十九出
认男作女 

第二十出
女雄斩恶 

第二十一出
奸谋出使 

第二十二出
阴释保姆 

第二十三出
雪寃邀宠 

第二十四出
对阵留情 

第二十五出
招降女将 

第二十六出
赏功赐婚 

第二十七出
花烛猜谜 

第二十八出
乞访书因 

第二十九出
轻烟辨男 

第三十出
保姆识女 

第三十一出
错配成眞 

第三十二出
奉诏团圆 

第一出
家门始末

【满庭芳】〔末上〕年少书生。工容淑女。双双奇事堪夸。改妆避难。飘泊各天涯。不料婚姻钦赐。男和女形影争差。花烛下徘徊却顾。此际两相遮。〔问答照常〕轻烟多侠气。捐躯引手。不类烟花。更奚奴保姆。恋主亡家。一任流离顚沛。功名立。会合在京华。简书后仍还面目。玉始倚蒹葭。 

第二出
扫茔遘侠

【遶地游】〔生披发上〕髫年英俊。失恃茕茕甚。继箕裘靑箱自幸。甘相遭逢。终童驰骋。待追踪乘时请缨。

〔鹧鸪天〕寂寞相如卧茂陵。家徒四壁不知贫。世情已逐浮云变。裘马谁为感激人。花溅泪。鸟惊心。欲将修短问乾坤。阳和不散穷途恨。霄汉常悬捧日心。小生谈麈。表字子玄。广陵人氏。年仅垂髫。气常耸壑。河阳之花似貌。邺下之步比才。挥麈而惊四筵。杨修之捷悟不为异。扪虱而谈一世。贾谊之经济不足奇。父亲官拜兵部尙书。北伐辽夷。颇多功绩。只因与宰相卫三台相迕。大功终身不叙。抑郁而死。门户萧条。家奴解散。只有个老苍头叫做奚奴。与小生朝夕相依。目今淸明佳节。早上分付奚奴。安排祭礼。到坟上拜扫。不知完备未曾。老苍头那里。〔外白须扮院子上〕李善能依主。昆仑未是奴。禀官人。有何分付。〔生〕我早上分付你安排祭礼。可曾完备么。〔外〕完备多时了。只等官人起身。〔外挑榼同生行介〕 

【集贤宾】北邙山下雨露零。会节届淸明。我在望松楸时泪陨。値芳辰感慨弥深。相携祭品。把一束生刍自尽。〔外〕官人。那望着的华表。就是老爷坟墓了。〔生悲介合〕悲特甚。望华鹤杳然无影。

〔外〕官人。打从这边转去。〔下贴上〕 

【遶池游】章台柳嫩。正値三眠景。惜长条肯将轻赠。懒饰铅华。慵施脂粉。习戎兵身生将门。

不饰蛾眉取世怜。自矜意在古人前。迷香洞杳谁能到。寂寂纱窗小有天。奴家魏氏。小字轻烟。身落烟花。志多倜傥。不娴词赋。有愧薛涛。善识英雄。足方红拂。奴家出自将门。颇多膂力。弓马熟闲。止为父母双亡。流落平康巷裏。只是女流之辈。有技安施。这也不在话下。目今淸明佳节。人人拾翠。个个寻芳。昨约姊妹们同去郊外踏靑。他们随行逐队。都陪着王孙公子游玩去了。我不免叫四儿出来。同到郊外闲玩片时。四儿那里。〔丑扮侍儿上〕现在风流队。前身花月妖。姐姐唤四儿。敢是要同我去踏靑么。〔贴〕正是。〔丑〕姐姐先行。四儿随后。〔同行介〕 

【集贤宾】艳阳天气物色新。看游骑纷纷。辗破萋萋芳草嫩。柳丝垂偏侵绿鬓。暖风拂径。轻揭处罗衫香喷。临丽景。暗逗得这芳心不定。

〔虚下副净扮乞儿持竹筒上〕本身为甲长。始祖是齐人。自家乞儿的便是。今日淸明佳节。祭扫的甚多。讨得些浑酒在此。待我再到那边讨些蔬菜来下酒。〔虚下生上〕淸明时节雨纷纷。路上行人欲断魂。小生谈麈。适纔到坟上祭扫过了。见这郊外花柳争姸。游人簇拥。因此先打发老苍头回家。在此闲步一回。你看远远望见有个妇人来了。我且在此伺他一回。〔贴丑同行上介〕 

【黄莺儿】掩暎步香尘。喜花光照眼明。〔遇生介贴背向丑介〕那郞君生得好丰姿。〔生背介〕怎么有这等标致的女子。〔贴〕何来卫玠穿芳径。看他丰姿出羣。飘飖韵生。我琳琅触目今何幸。〔生随贴行介丑〕小官人放尊重些。怎么只管随来随去。〔贴背介合〕想钟情。追随綦履。使我暗飞魂。

【前腔】〔生〕邂逅许飞琼。喜芳皋似武陵。看他凌风玉袖天香喷。花容出羣。〔贴〕我们到那边去。〔同丑行介生〕莺声出尘。把身躯扭揑多娇韵。

〔合前生〕我看他不像个良家行径。待我再赶上去。〔作急走踢翻竹筒介净扯住生介〕阿呀。我千辛万苦。讨得这些酒。你踢翻了我的。好好赔我来。〔生〕我身伴不带得银子在此。你随我回去。赔你些罢。〔净〕那有工夫随你回去。〔生〕教我把什么赔你。〔净〕我不管你。〔诨介贴〕那郞君不带得银子在此。把什么赔你。待我把几贯钱。替那郞君赔了罢。〔净作谢贴介〕与人方便。自己方便。〔净下生谢贴介〕多承高谊。感激不胜。〔贴〕区区小事。何足称谢。〔生〕请问小娘子尊姓。家住那里。待小生好来奉还。〔贴〕奴家姓魏。小字轻烟。家住平康巷中。郞君若得便。到家下看看也好。只是不敢仰扳。〔生〕小娘子。我看你这般意气。竟不是烟花中行径。可敬可敬。〔贴〕郞君。 

【猫儿坠】我是将门世胄。误落在风尘。一点芳情未许人。式瞻芝宇顿倾心。〔合〕欣欣。辐辏天缘。三生有幸。

〔贴〕郞君高姓。家住那里。〔生〕小生谈麈。表字子玄。父亲官拜兵部尙书。一旦弃世。止剩得小生一人。 

【前腔】茕茕无倚。落魄一鲰生。虚掷年光误茂龄。〔贴〕这等说。郞君得自做张主的了。奴家也没有鸨儿的。郞君任意来往甚妙。〔生〕如此甚好。你情亲应不厌家贫。

〔合前外上〕游人归已尽。步屧返偏迟。〔见介〕官人。天色已晚。还不归家。到与这位小娘子在此扳话。〔贴〕奴家就此吿别。适逢文从。后会难期。〔生〕多谢娘行。前途保重。〔贴丑下外跪介〕奚奴有句话禀上官人。〔生〕你有何说话。〔外〕红颜虽足怡情。妓女最为无义。奚奴阅人已久。尽识他覆雨翻云。官人涉世未深。遂被他情牵意恋。况且靑年正该力学。楚馆岂可留心。〔生〕我晓得了。如今就此回去。 

淸明祭埽向先茔。



邂逅红颜意气深。

画虎画皮难画骨。



知人知面不知心。 

第三出
甘逐携书

【临江梅】〔旦同老旦上旦〕靑镜年华惊暗换。愁多减却朱颜。〔老旦〕影形相吊琐窗前。〔合〕风景堪怜。遭遇堪怜。

〔靑玉案〕〔旦〕碧云冉冉蘅皋暮。彩笔空题断肠句。试问闲愁知几许。〔老旦〕月楼花院。绮窗朱户。惟有春知处。〔旦〕奴家贾氏。小字巫云。年将二八。运落孤单。父母双亡。弟兄寡偶。止有保姆伴我晨昏。岂期叔父将奴凌逼。因此上欲待拈针刺绣。争奈应接不遑。欲待观史翻经。其如手足无措。好生懊恼人也。〔老旦〕小姐。你且耐烦些。再作道理。〔旦〕保姆。我那叔父呵。 

【琐窗寒】满腔中都是贪婪。肯把伶俜儿女怜。鎭终期欺侮最苦难堪。晨昏凌迸。扪心嗟叹。想骨肉如同冰炭。〔内作鸦鸣介合〕胆寒。猛听鸦叫窗南。怕他又肆摧残。

〔丑巾服上〕为仁不富。为富不仁。自家贾椒的便是。我哥哥无子。止生一女。且喜哥哥死了。这家资应该是我的。可奈那妮子霸占定了。不肯与我。今日特来赶他出去。〔作进介旦〕叔叔。我父亲挣下这许多家赀。他虽无子嗣。我做女儿。也该应得的。你不念亲情骨血。都占去了。今日又来做甚么。〔丑〕唗。胡说。这宅子不是家赀。你女生外向。怎么有这房子与你住。快搬出去。〔旦〕嗄。叔叔。你还道我有甚金银藏在家裏。故此要赶我出去。如今随你搜寻便了。〔丑〕我也懒得搜寻。只是搬出去罢。〔老旦〕员外。小姐是黄花女儿。老爷在日。何等爱惜他的。如今要赶他出去。教他往那里住。〔丑〕门前那些披屋裏。难道住不得的。〔老旦〕咳。员外。员外。老爷挣了偌大家赀。只生得这点骨肉。反赶他披屋裏住。你于心何忍。〔丑怒介〕唗。谁要你多嘴。 

【前腔】叹哥哥似伯道无男。我是他手足之亲岂等闲。论家赀今朝该我专权。〔老旦〕你旣是老爷的嫡亲手足。难道小姐不是老爷的嫡亲女儿。〔丑〕咳。自古女生外向。谁容霸占。〔老旦〕如今小姐尙未出嫁。怎么说得个外向。〔丑〕唗。你是何人。敢来胡缠。〔丑打老旦介〕我愤然。岂容你乱语狂言。令人怒气冲天。

〔旦〕叔叔。你何消打他。我就让这宅子与你便了。只是我不出闺门的女流。往那里去。那花园要借我住住纔是。〔丑〕这也罢了。只是宅子内一草一木。都是我的。不许你拿出去。〔老旦〕小姐自己的房奁。难道也不容他带去。〔丑〕这个我也要搜检过了。纔许拿去。〔旦哭介〕 

【琐窗郞】追思泪雨潸潸。痛双亲肉未寒。你忍心虎踞。肆意狼贪。我无门诉苦。向天称怨。〔合〕拚把家私多让伊家管。向三径裏寄身暂。〔老旦驼包上丑检介〕 

这些都让你拿去。只是这书是我哥哥的。怎么也拿了去。〔旦〕奴家一生不爱金银。雅好文墨。这些书便让与奴家罢。〔丑〕书籍我左右用他不着。便与了你。也要晓得我的好处。 

【前腔】我将伊骨肉相看。因此付缣缃没吝颜。〔老旦〕这也亏杀你不识得他。〔丑〕怎么亏杀我不识他。〔老旦〕你若读书识字。怎把经史轻捐。却又吃了不识他的苦。〔丑〕怎么又吃了不识他的苦。〔老旦〕你若通文达理。怎把周亲厮赶。

〔丑〕放屁。〔旦〕保姆。我们不要与他对嘴。去了罢。〔合前〕 

莫怪区区太恃强。



家赀一旦入吾囊。

大风吹倒梧桐树。



自有傍人说短长。 

第四出
恃权抄没

【菊花新】〔净冠带众拥上〕衮衣玉带位黄扉。执掌朝纲恁敢欺。往事猛追思。禁不住一时怒气。

紫阁近龙颜。太阿我独专。百僚咸听命。威福欲熏天。下官平章军国重事卫三台是也。专权席宠。作威作福。逆吾者死。胜似撄鳞。顺吾者生。易如拾芥。争奈那兵部尙书谈侃。屡次迕我意旨。我当日就要杀他。只因位居次相。凡事不得自由。如今我独掌朝纲。他虽身死。我岂忘情。因此诬他和番事情。奏闻皇上。特差官校籍没他的家私。还要将他子孙远流边塞。只有一件。万一他家知了风声。蓦地逃窜。我岂不枉费了许多心机。早上差人去唤官校。待他到来。嘱付他们速去方好。〔杂扮官校上〕惧法朝朝乐。欺公日日忧。欺公犹自可。莫教撞对头。〔进见介净〕你们是差去抄没谈尙书的么。〔杂应介净〕你们恰要小心在意。他家一个个不要放走了。〔杂〕禀丞相爷。那谈尙书在日。颇有功劳。朝廷为甚么要抄没他。〔净〕你那里晓得。 

【剔银灯】朝廷把兵权付伊。谁料他肆行无忌。临边故就和番计。获明珠似马援薏苡。当时。朦胧肆欺。今发觉难逃法司。

〔净〕你们须作速趱行。不可迟误。〔杂应介〕 

【前腔】区区的官除锦衣。专执掌形名法纪。今朝邀惠供差使。敢临岐稽迟圣旨。须臾。前途共驱。管籍没他家赀罔遗。

再三嘱付执金吾。



事到临岐莫自疎。

计就月中擒玉兎。



谋成日裏捉金乌。 

第五出
订盟闻难

【步步娇】〔贴上〕曩遇才郞潘安貌。洛下年方少。晤语在蘅皋。教我意乱魂迷。目成心诺。有约在今宵。果车倚待萦怀抱。

奴家轻烟。前日郊外踏靑。遇着了谈子玄。是个风流年少。教我梦想眠思。屡屡着人约他过来。他逡巡不果。又说道今日得便。准来相访。我已治下酒肴相待。为何这时候还不见到来。只得向门外等待一回。有何不可。〔生上〕 

【园林好】燕子楼似桃源路遥。莺花市想仙姝住杳。喜刘阮权时潜棹。小生谈麈。承轻烟屡屡相约。只因老苍头力阻。不能如约。今日我已打发他出外去了。特地走到平康巷来。不知那一家是。〔贴望介〕那来的正是谈郞。〔生遥问介〕借问一声。魏轻烟家在那裏。〔贴出迎介〕奴家在此奉候。〔生笑介〕蒙预迓喜难消。〔贴〕蒙惠顾慰无聊。

〔生〕小娘子。小生是落魄少年。毫无寸长。不知小娘子何所见而垂情若此。〔贴〕郞君。奴家阅人多矣。似你这般相貌。胸中才藻。不问可知。眼下虽则如此。后来必有发达之日。奴家在尘埃中识别郞君。郞君日后不可忘记了我。〔生〕小娘子高谊。自当铭刻五内。岂敢相忘。〔贴〕你是。 

【江儿水】浊世佳公子。云霄一羽毛。令人一见心倾倒。因此不惭堕落红尘渺。私心期尔谐姻好。我久迓膏车光耀。今日纔得喜上眉梢。觌面追陪欢笑。

〔生〕小生屡蒙见召。渴欲趋赴。只因前日小娘子遇见之后。那老苍头苦苦见阻。不得脱身。今日打发他出去了。纔得走来相会。实出万幸。小娘子。我思量前日呵。 

【五供养】风和日韶。游屐丛中偶挹丰标。不意小生与小娘子彼此契合。这是有缘相遇巧。不怕径路草萧萧。眞个三生幸徼。共盘桓迷香洞杳。便一刻千金价。难买这春宵。〔贴〕谈郞。你日后决不可忘记了奴家。〔生〕肺腑恩铭。怎生推调。

〔净扮保儿上〕有客来堂上。思量去掇汤。姐姐。酒肴都备在房裏了。〔贴〕谈郞。请到裏边去坐一坐。〔生作沈吟介〕保儿过来。我央你到我家去见那老苍头。不要说我在这裏。只说我在张相公处会文晚了。不及归家。叫他自闭上了门。不消等得。〔净应下外上〕酒不醉人人自醉。色不迷人人自迷。我家官人自前日见了妓女。心心念念。要到他家裏去。被我再三阻住。今日我到城外去了。回来不见官人在家裏。一定走到魏家去了。只得苦劝他一番。强他回去。一路问来。闻得此间是他门首。不免径入。〔进见生介外〕官人。你怎么走到这个去处来。〔生〕朋友家会文。路经此处。权来相访。〔外〕哎。官人。这去处不是你走的所在。况且你小小年纪。便是这等游荡。日后顶冠束带。一发不知底止了。〔跪哭介〕老奴蒙老爷抬举。把官人托付老奴。若是官人这般行径。死后那有面目去见老爷于地下。 

【月上海棠】年幼小。行须择地将身保。这烟花丛裏谩恣风骚。况书中自有红颜。何须向平康逑好。〔生〕我晓得了。今晚更深夜静。行走不便。明日绝早回家。你去罢。〔外〕官人。今晚决然要去的。便淸宵杳。看月色莹莹。归路非遥。

〔净上〕有事不敢不报。无事不敢乱传。官人。祸事到了。〔生惊介净〕你适纔差去寻老苍头。原来到在这里。老管家。你官人说。在张相公家会文晚了。未及归家。叫你自闭上了门。不消等得。〔贴〕你不要胡说。甚么祸事到了。〔净〕我走到谈相公门首。只见许多人把你的前门后门团团围住。吃了一惊。问声人看。都说朝廷差官校出来。抄没家产。还要拏解你们。故此本县先叫人来围住的。〔生〕有这等事。可不痛杀我也。〔倒介贴外叫醒介生〕 

【好姐姐】魂消。天来祸苗。念严父三朝元老。功高绩高。为甚身家俱不保。〔外〕我知道了。老爷在日。与卫丞相有隙。他如今做了首相。干出来的事了。料他妆诬巧。当朝便把仇雠报。官人官人。完卵何曾见覆巢。

〔贴〕谈郞。你如今幸得在奴家这里。还好及早计较。逃外方躱避几时。再作区处。〔生〕小娘子。我小小年纪。路途不熟。教我走到那裏去。〔贴〕奴家适纔听得这老管家言语。定是个忠直的。叫他跟随了去就是。 

【玉交枝】临岐祸到。好潜踪他方遁逃。〔哭介〕只奴家呵。良宵欢会只道姻缘巧。又谁知风波瀚灏。鸾交凤友逐蓬漂。莺俦燕侣遭鸮鸟。祇敎人香消粉消。想从今魂劳梦劳。

〔外背介〕妓女们的心性不可料的。万一他此时叫我官人逃走。明日他又去出首。也未可知。待我激他一激。〔转介〕小娘子。说便如此说。我官人今日走了。明日官府知道在你家走的。连累你吃官司。不当稳便。你不如把我们送到官去罢。〔贴〕老管家。你怎么是这等说。奴家虽是妓女。颇有侠肠。今日与你官人订盟。此头可断。此言断不可移。你放心前去。再不消过虑。〔外拜贴拜〕 

【玉胞肚】千金一诺。感娘行云天义高。我衔恩没齿难忘。倘相逢重续鸾交。但愿此去朱家顷刻遭。明庭载义匿逋逃。

〔生〕老苍头。我们去便要去。身边盘费分文没有。怎么样好。〔贴〕谈郞。这个奴家已筹之熟矣。〔出衣银介〕白银百两。你路上权且度用。还有衣服几件。是奴家穿的。一时做不及了。你拿到路上。随便改做男衣。也好遮寒。〔生〕多谢小娘子。 

【侥侥令】承尘叨。密赠临别惠绨袍。念我呼吸存亡浑难保。你极力赐周旋。德怎消。

〔外〕官人。趁此时没人知觉。快些走罢。〔生〕小生就此拜别。〔拜介〕 

【尾声】临行拜别魂飘渺。〔贴〕痛此去相逢难料。只落得梦绕天涯云树遥。

暂时聚首似抟沙。



好事多磨莫浪嗟。

此夜不知何处宿。



可怜季布已无家。 

第六出
侠妓极刑

【卜算子】〔丑冠带杂随上〕奉命迢遥至。籍没尙书第。追缉逋逃不可迟。拷讯先邻里。

下官锦衣卫百户便是。奉朝廷勑旨。差我来抄没谈尙书家裏。又蒙卫丞相分付。说不要放走了他家人犯。不想来到这里。抄没得个空囊。家中一无所有。又刚刚走了一个正犯谈麈。老苍头奚奴。这都是本上有名字的。教我怎么样去复命。况且也不好见得卫丞相的面。早上差人去拿他的邻里到来。严刑拷讯。定知端的。〔杂带众邻里上〕城门失火。殃及池鱼。楚国亡猿。祸延林木。〔杂〕禀老爷。谈尙书家的邻里拘到。〔丑〕你们这干人都该死了。那谈麈与奚奴是朝廷要的人犯。如今那里去了。从直说上来。〔众〕禀老爷。前晚本县差人把他家前后门都围住的。不知他们那里去了。〔丑怒介〕胡说。叫左右。扯下去各打三十。〔众〕老爷不要打。待小人们说。其夜谈麈在妓女魏轻烟家裏歇的。拿魏轻烟到来。就晓得谈麈的去向了。〔丑〕这等拿魏轻烟。〔杂应下带贴同净上〕 

【前腔】〔贴〕弱质遭拘系。〔净〕祸到难回避。〔贴〕九死甘心信怎渝。〔背向净介〕我与你要一般样的说话。〔合〕拷讯凭天使。

〔杂〕禀老爷。魏轻烟与他家保儿当面。〔丑〕魏轻烟。这些邻里。都说谈麈前夜在你家裏。如今走到那里去了。〔贴〕小妇人不认得什么谈麈。〔丑〕那邻里怎么说。〔众〕老爷。这些妓女都是极奸极诈的。如今问那保儿就是。〔丑〕保儿。你可认得谈麈。〔净〕老爷。小的只认得个谈官人。头发是披肩的。不认得什么谈麈。〔丑〕是了。那谈官人前夜可在你家裏。〔贴摇头介净〕不在小的家裏。他说在张相公家裏会文晚了。不及归家。叫老苍头闭上了门。不消等得。〔丑笑介〕却原来。魏轻烟。你听那保儿的说话。明明在你家裏了。你还赖到那里去。从直供招。免受刑罚。〔贴〕老爷。实是不在小妇人家裏的。老爷那。 

【八声甘州】平康巷裏。是游闲传舍。来往难稽。况且小妇人呵。杜门久矣。那曾和他子夜追随。〔丑〕你不要闲讲。快说那谈麈往那裏去了。〔贴〕小妇人与那谈麈非亲非故难踪迹。今日到无故无因惹是非。〔众〕老爷。他说的都是谎。〔贴〕匪欺。望明台鉴察眞虚。

〔丑〕不用刑罚料你也不肯招。叫左右。与我着实打三十。〔杂打贴介丑〕你招也不招。〔贴〕 

【前腔】嗟吁。风波倏起。似祸延邻木。殃及池鱼。〔丑〕你还不招么。左右。与我把他拶起来。〔杂拶贴介贴〕只落得严刑垂毙。痛无端怎吐情辞。〔丑〕叫邻里上来。我这等拷讯他。他只是不肯招。敢是你们说谎么。〔众〕小的们在老爷面前怎敢说谎。其夜这保儿来打听消息。小的们还撞着他哩。〔指净介〕明明探听伊潜至。〔指贴介〕你喋喋花言总是媸。〔丑〕却原来。左右。把他梢起来。〔梢贴介众〕肆欺。料关身三木难违。

〔丑〕保儿。你怎么说。〔净〕小的实是不晓得。〔丑〕叫左右。扯下去也打三十。〔打净介净〕老爷。小的招了。〔贴〕保儿。你不要胡说。〔净作不说介丑〕保儿。你不招么。叫左右。把他拶起来。〔净〕小的愿招。那谈麈其夜果然在小的家裏。同那老苍头逃走的。只是去向小的不知。问我家姐姐就是。〔丑〕魏轻烟。你如今赖到那裏去。〔贴〕老爷。那保儿受刑不起。胡言乱语的。实是不在小妇人家裏走的。〔丑〕这等可恶。叫左右。再扯下去打三十板。〔打贴作几死介丑〕 

【解三酲】你任严刑全无实语。笑泼贱直恁痴迷。叫左右。扶他起来。〔杂扶贴介贴〕淹淹弱气扶难起。拚今朝一死何辞。〔丑〕你说了他去向。我就饶你了。〔贴〕老爷。那谈麈不要说不在小妇人家裏走的。纵使小妇人放他去的。他如今天南地北乘风御。教我这裙布荆钗恁处追。〔丑〕不要你追寻。只要你说他往那一路去的。〔贴〕他原不在小妇人家裏去的。小妇人那裏知道。〔丑〕左右。再把他梢起来。〔杂梢贴作晕介净哭介〕阿呀。姐姐死了。老爷。可怜他死得无辜。求饶恕。〔丑〕思饶恕。除非把眞情吐露。正犯追归。

〔贴作醒介〕老爷。小妇人闻得谈尙书在日。大有功于朝廷。怎么要抄没他家。连累到儿子身上来。老爷。你也须 

【前腔】念功劳赫然先世。应宽宥藐尔孤儿。〔丑笑介〕那谈尙书欺君卖国多奸计。到今朝连坐无疑。如今你不招。也不怕他走到天上去了。我图形画影悬乡僻。逐里捱家急捕追。叫左右。放了这妇人的拶子。把来肘了。押他出去寻那谈麈还我就是。难饶恕。〔净背向贴介〕你也该图饶恕。〔贴背向净介〕我一言旣出。万死难移。

三木关身祇自伤。



朝廷正犯怎窝藏。

可怜犯法身无主。



纵死应知侠骨香。 

第七出
旅病托栖

〔杂扮贼上〕生涯个个不相同。小子从来业贝戎。左手将来右手去。越奸越巧越贫穷。自家偷儿的便是。一向靠着贾二员外照管。偷了邻家财物。不曾吃亏问罪。今日贾二员外叫我东门外花园裏去偷他侄女的衣饰。我思量那贾老员外挣偌大家赀。二员外都僭了他的。也勾受用了。怎么又要偷他那些衣饰。说便如此说。自古道养军千日用在一朝。怎么不与他去走一遭。正是人若不黑心。狗就不吃屎。〔下生抱病外驼包裹扶走介〕 

【风入松】掉头鼠窜泣途穷。苦伶仃病体茕茕。小生谈麈。为朝廷籍没事情。同这老苍头别了魏轻烟。只得连夜避难潜逃。不恇行路辛苦。染成一病。老苍头。我待提两足千钧重。移一步不禁酸痛。〔外〕官人。这市中人烟辏集。不好住得。日裏又不敢出头。如今不免趱出城去。再作区处。〔行介〕听声声谯楼晓钟。忙趱步出城东。

〔下丑上〕事不关心。关心者乱。自家贾椒的便是。前日我逐那侄女出门时节。见他妆奁到有许多金银珠翠。一时迷误。与他拿了去。因此今夜着偷儿去偷了他的出来。怎么五更钟响了。还不见他回家。好生放心不下。只得走到园边去看他一看。那墙上跳出来的想是他了。〔杂驼包裹上跳墙介〕贼星甚旺。买卖称心。〔丑〕偷儿。你出来了么。事体如何。〔杂〕二员外。靠你的洪福。偷得着手。〔作看介丑〕这些书偷他出来做甚么。〔杂〕二员外。自古说。偷书不为贼。我今日偷他出来。做个指实。省得人骂我是做贼的。〔丑〕不要胡说。天色将明了。把这些书丢在那间空屋裏。我们快些回去。〔杂〕二员外且慢些。许我的就见赐了。〔丑〕你这小人我难道赖你的不成。〔杂〕二员外。我是穿窬小人。那比得梁上君子。〔下生外上〕 

【前腔】强捱病体出城东。听鸡鸣犬吠村中。东方渐渐天光动。好敎人私心惊恐。〔外〕官人。天色渐明。我和你趱到前面这村人家去。见景生情何如。〔生〕老苍头。奈心转急那移转慵。问恁处可潜踪。〔下老旦持甁上〕 

【急三鎗】侵晨起。将水汲。亲携瓮。〔看介〕好古怪。为甚么墙头上。草鬔松。

待我汲水进去。再来看。〔作汲水介外扶生行介〕 

【前腔】行不上。悲双足。都臃肿。〔生叫苦介〕我头炫晕。好似在雾云中。

〔生作跌倒老旦惊外扶起介老旦〕哎。可怜这等一个淸秀的小官人。为什么这样伶仃。〔外〕妈妈。这个是小人的家主。出来探亲。路上得了些病。因此这等伶仃。〔老旦〕旣如此。何不在旅店中借住住。将息好了回去。〔外〕旅店裏人众喧哗。不好住得。要寻个僻静的所在。安歇两日。不知妈妈那裏有空房肯容借住否。〔老旦〕那边这房子。左右空在这裏。任你们居住。只是床铺都没有的。怎么好。〔外〕这也只索将就了。〔老旦〕这里来。〔作同进房老旦见书介〕呀。这些书籍。是小姐房中的。怎么乱丢在这里。恰是这等。墙头上的草乱鬔松了。我正有些疑心。一定是贼了。快进去报与小姐得知。正是福无双至。祸不单行。〔急提瓮下生作睡地介〕老苍头。这村落甚是僻静。可以潜踪。你拿那些书来我看。〔外取书与生看介生〕这是唐诗。这是古乐府。这是古史。都是我看过的了。〔又看介〕这是■〈土巳〉桥老人授张子房的兵书。世间罕有的。怎么又只得上卷在这裏。 

【风入松】翻书细拭目朦胧。看神机妙算无穷。〔叹介〕哎。这书到是有用的。只是我如今那得个出头日子。便韬钤满腹成何用。罢罢罢。我闻得枚乘七发可以起病。我把他当了七发。向病裏暂时捧诵。〔掩卷作悲介外〕官人。你为甚么又堕下泪来。〔生〕我猛回思潸潸泪丛。怕累及绣闱中。

〔外〕这是魏娘子一段侠肠。如今也顾他不得了。〔老旦上〕 

【急三鎗】荒园内。乘夤夜。偷儿哄。好笑无人觉。直到早起始知风。

〔老旦〕老身把失贼事情。报与小姐得知。小姐恬不介意。只是见那书籍七零八落了。到有些动情。因此叫老身出来。收拾这些书籍进去。〔作进收书介生〕妈妈。这书你都收了进去。只这本■〈土巳〉桥老人的秘书。借小生权看一日。只是还有下卷。不知可有么。若有在裏面。一发借小生看一看。〔老旦〕官人小小年纪。到肯读书。可敬可敬。 

【前腔】你方年少。肯潜心把诗书诵。这志气。岂凡庸。

〔外〕妈妈。我官人年纪虽小。无书不读。只有这书不曾看见。因此病中也不忍释手。 

【风入松】靑箱王氏积如墉。又兼他明敏天锺。诗书寓目都成诵。喜这书是枕中秘种。因此不忍释呻吟病中。求暂假感何穷。

〔老旦〕老身进去。一定对小姐说。教他寻那下卷出来。送与官人看就是。〔生〕这等甚妙。 

病从三径暂居停。



应是西垣翰墨林。

羡你少年能力学。



鹏抟指日上靑云。 

第八出
秘书赠合

【剑器令】〔旦上〕三径甚淸幽。依保姆茕茕厮守。怪穿窬潜窥窗窦。缣囊狼籍堪尤。

奴家贾氏巫云。止因父母双亡。叔叔贪我家财。恃强逼逐。只得避居园内。不想昨夜被那窃盗潜来。将我衣饰偷得一空。这也罢了。只是这些书史。我要朝夕讽诵的。被他都零落了。好生懊恼人也。 

【醉扶归】牙签锦轴吾良友。明窗净几共夷犹。人生卽此足忘忧。何须家业如铜斗。哎。贼。贼。你探囊胠箧任搜求。可惜把西垣东壁轻穿透。

〔老旦捧书上〕忙拾遗编返。随将芳信传。小姐。这些书偷儿都丢在外厢空屋裏。都收拾在此了。〔旦作寻介〕这些书史。到都在这裏。只有■〈土巳〉桥老人的秘书。不见了上卷。可惜可惜。〔老旦〕小姐不要可惜。这本书有个缘故。正要对小姐说。〔旦〕怎么。〔老旦〕早间有一个老子。跟着个美少年。因远出探亲。一时病起。暂借我们空房。将息两日。那少年见了这书。就不忍释手。说还要与小姐借那下卷看看。〔旦〕那少年也晓得这书好么。〔老旦〕小姐。那少年也不像个寻常的人。 

【皂罗袍】他道胸藏二酉。那典坟丘索。业已搜求。他道这书呵。是帐中之秘未经眸。因此不能释手相硏究。〔旦〕那少年有许多年纪了。〔老旦〕那少年不过十五六罢了。他髫年明敏。杨修一流。〔旦〕他相貌何如。〔老旦〕他丰姿俊逸。潘安共俦。只是可怜他病中鸡骨棱棱瘦。

〔旦背介〕我如今姻缘未偶。嫁得这人。也是好的。只是怎么敢造次。〔转介〕保姆。你去对那少年说。 

【前腔】我架上图书尽有教他且盘桓时日。恣意探求。这秘书连下卷你都拿去。送了他罢。你与他说。这书我虽然珍藏什袭不轻投。旣逢赏鉴何难授。保姆。还有一件。他顚连逆旅。浑如马周。倘枯鱼乞贷。我何辞监侯。不妨朝夕资升斗。

〔老旦〕老身晓得了。 

少年踪迹实堪夸。



貌比河阳富五车。

莫道故乡生处好。



受恩深处便为家。 

第九出
女妆避缉

【接云鹤】〔生上〕遭逢不偶苦迍邅。翻书暂且伴愁颜。

小生谈麈。避难到此。不料病体迍邅。只得借这家园外小房。暂住几日。老苍头赎药去了。独坐无聊。再把那秘书来看看。〔看介〕果然奇妙。只是怎得那下卷来成个全书便好。〔老旦持书上〕 

【前腔】居停义把旅人怜。五车相赠许留连。

〔见介老旦〕官人。老身在小姐面前。说官人雅好书史。恰与俺小姐臭味相投。因此着老身送这书下卷在此。小姐又说古书尽有。官人若肯多住几时任意翻阅就是。〔生〕多谢。有这等贤德的小姐。〔老旦〕官人。你听我道。我小姐呵。 

【一封书】留心在简编。鎭朝昏博雅偏。听得官人也好看书。相投臭味间。自比赠藏书缣袠全。我小姐还说。邺侯架上书常满。班嗣何曾吝借桓。若是旅中有些欠缺。小姐自当周旋。〔合〕这辟疆园任盘桓。狐偃何妨屡受餐。

〔生〕小生到不曾动问得。你家小姐高姓。为甚么独居在此。〔老旦〕小姐姓贾。小字巫云。只因父母双亡。有个恶叔占了他家赀。又逼逐他出来。故此避迹在这个园裏的。且问官人高姓。〔生背介〕我的姓名怎么好说得的。不免权答应他过去罢。〔转介〕小生言炎。年方一十五岁。〔老旦〕也是十五岁。却与小姐同庚。〔生〕小生怎比得你小姐来。 

【前腔】风尘误少年。苦鹏程滞远骞。〔老旦〕可有尊人在堂么。〔生悲介〕椿萱馆早捐。〔老旦〕可曾有亲事么。〔生〕念红丝尙未牵。居停徼幸逢靑眼。起病邀灵七发篇。

〔老旦背介〕我小姐也未尝许人。嫁得他也好。这事且从容再处。〔转介〕官人。这等说。你一发该在此多住住了。〔合前老旦〕老身就此吿别。再来奉候。官人。你病体未痊。客窗保重。〔生〕多谢娘行。屡劳惠顾。〔老旦下生看书介〕且喜这书下卷也在此了。待我仔细看来。〔外急上〕一心忙似箭。两脚走如飞。官人。不好了。〔生惊介外〕老奴走到街坊上。只见喧喧嚷嚷。捱捱挤挤。都在那里看什么榜文。老奴也在人丛中一看。原来把官人与老奴画影图形。各处张挂。又要十家一牌。五家一保。逐日捱查。不举首者。一体同罪。我们怎生走得脱身。〔生作沈吟介〕老苍头。我有计了。他如今说我是垂髫的。我不免顶冠束发起来就是。〔外〕官人。你发虽束了。面庞不曾改得。况且那家肯容留我们。〔生〕这等我削发披缁。寺院裏就好容身了。〔外〕也不好。你发便落了。面貌原有。人还认得出。〔生〕这怎么好。〔外〕老奴到有个计在此。官人。你年纪尙小。须髯不曾见影。况且容貌娇嫩。又像个处子。不如扮作女人行径。他如今只在男子队裏寻你。那个把你做女人物色。你随便投在尼姑庵裏。权住几时。有何不可。且喜魏轻烟赠得几件女衣在此。又不消做得。无如此计最妙。〔生悲介〕我是男子。怎么到改了女妆。可不羞死了人。〔外〕官人。事到如此。也说不得了。快梳妆起来。〔生〕这等取妆镜过来。〔外持妆镜上照介生〕 

【三仙桥】羞把菱花照遍。霎时间。须髯换桃腮杏脸。那裏是本来的面目。暂且将眉黛染。暂且将那膏沐傅。脂粉硏。挽着个高髻翩■〈扁迁〉。绿鬓掠。朱唇点。还怕改不尽那莽男儿的形容伟然。梳妆已了。不免把衣裳换了。〔换衣介〕蓦地裏卸儒衫。拖着罗裙软款。待我学走几步看。〔作走介〕权学步效邯郸。到此祇令人增长叹。

老苍头。你看我像个女人么。〔外〕宛然是个处子。改得绝妙。〔生〕老苍头。这秘书我要随身的。你与我藏在包裏。就此同行罢。〔外〕阿呀。官人。老奴怎好与你同行。若是两个同行。连累官人也做出来了。如今官人潜逃他方避难。待老奴依旧回到本县投到。只说官人死了。老奴把老爷生前功绩。分诉一番。万一分辨得明白。官人还有出头日子。不然老奴拚得一死。以报老爷养育之恩便了。〔生悲介〕老苍头。我与你相依有年。怎忍得一时分手。〔外〕这也说不得了。老奴就此拜别。〔拜介〕我那官人。 

【忆多娇】〔生〕我命运艰。在顚沛间。学画蛾眉甚黯颜。何异髠钳西汉前。〔合〕执手留连。执手留连。死别生离眼前。

【前腔】〔外〕官人。你途路间。谩直前。一路须防人缉探。露尾藏头祸怎言。〔合前〕 

【斗黑麻】〔生〕老苍头。我与你昔日安居。相依有年。今日穷途。追随此间。忍一旦遂相捐。教我客路凄其。形孤影单。〔合〕情悰可怜。潸潸各泪涟。怕分别须臾。分别须臾。相逢甚难。

【前腔】〔外〕官人。你路上风霜。须要小心保全。你旅邸凄凉。莫把老奴挂牵。我此去辨深寃。若得昭雪贞魂。我便捐躯自甘。〔合前〕 

可怜书剑逐漂蓬。



我向西时尔向东。

情到不堪回首处。



一齐分付与东风。 

第十出
全节脱缚

〔丑净扮解子上〕缉捕蒙差使。红颜命运乖。我们蒙锦衣卫老爷差遣。押那魏轻烟去捉拿谈麈的。适才魏轻烟说谈麈在南郊外林子裏躱着。未知眞否。不免押了他同去走遭。魏娘子快来。与你同到南郊外去。〔贴囚服肘上〕 

【一江风】受波査不为风流话。只是义气难禁架。奴家魏轻烟。为谈郞走了。要在奴家身上缉获。〔背介〕我怎忍去缉拿他。只是终日比较不过。思量个脱身之计。假意说他躱在南郊外林子裏。〔净〕娘子。我们如今往南郊外去么。〔贴〕要去就去。〔行介〕谩咨嗟。大索争差。到着处将奴押。〔背介〕纵然见了他。纵然见了他。忍将去路遮。〔转介〕谩说道祸延邻木多惊讶。

〔净〕小娘子。如今南郊去不及。天色已是晚了。前不着村。后不着店。那里去投宿。不如在古庙裏权过了夜。明早行罢。〔贴〕但凭二位。〔丑〕这等请进去。小娘子。这地下冷得紧。你怎么睡得。〔贴〕如今也说不得了。〔作睡介丑潜起介〕你看他们都睡着了。我一时火动起来。再也睡不去。不免待我悄悄的去打个死虎。〔作潜摸贴惊起介〕 

【薄媚衮】谁人把罗裙带挝。梦裏俄惊讶。〔丑搂贴推介丑〕我的娘。不要叫醒了他。〔贴〕堪笑伊家。堪笑伊家。因甚霎时轻觑咱。肆揄揶。〔丑〕小人怎敢轻薄小娘子。〔贴〕虽落烟花。虽落烟花。肯随风嫁。逐浪斜。〔丑搂贴推介丑〕我的娘。你这等做得出。〔贴〕彩凤乌鸦。如何并驾。

〔净作醒介〕你们为甚么大惊小怪。嗄。是了。待我也来拈个头儿。〔作搂贴推介净〕我明对你说。今夜与我大家好好。万事全休。不然的时节。也不怕你飞上天去。 

【前腔】伊休得将言自夸。权向精蓝下。相倚蒹葭。相倚蒹葭。凡事周旋都在咱。保无他。如做抟沙。如做抟沙。将他咤。把我叉。〔作搂贴介〕管虎捉龙拿。做场话靶。

〔丑〕伙计不要啰唣。小娘子自然见允的。〔贴背介〕我正要脱身。不免将计就计。骗他开肘。〔转介〕二位。旣承谬爱。请开了奴家的肘。自然顺从。〔丑净作开肘介贴打丑净介〕 

【刘衮】狂奴的。狂奴的。怎把我轻谑。我怒气冲冲。须臾■〈口七〉咤。棒下不容情。谁能禁架。堪笑飞蛾。自将火惹。

〔作打死丑净介〕你看他两个被我都打死了。我不免乘此快逃到他州外郡去罢。〔走介〕 

【前腔】今夜裏。今夜裏。蓦地把人杀。官府知风。怎生禁架。亟亟向前途。云腾雾驾。回首章台。令人泪洒。 

第十一出
假尼入寺

【懒画眉】〔生女妆背包上〕靑衿卸却换罗襦。此际情悰有恁知。可怜我孤身流落在天涯。呀你看前面有所庵院。不知是尼姑在裏面。又不知是僧家。待我向前去看。祗园僻筑荒村裏。〔内作鸣钟介〕隐隐钟声出翠微。

门儿闭上在此。待我敲一敲。〔作敲门介丑扮尼姑上〕 

【前腔】掩关趺坐未移时。剥啄何来试启扉。〔作开门见生介丑〕呀。骤然惊见一娇姿。敢是观音下降人间世。教我沐手焚香礼拜迟。

〔生〕老师父。奴家是个凡女。不是观音。〔丑〕到此何干。〔生〕奴家父母双亡。孤身流落。情愿出家。闻得宝庵淸净。特来投托。望乞师父见怜。〔丑〕小娘子。出家虽是好事。只是你花容娇艳。柳性飘扬。恐怕出家不了。〔生〕奴家一入空门。尘心便灰冷了。师父听禀。 

【前腔】我椿萱见背苦无依。这都是前世姻缘悔已迟。我如今呵。再不回头苦海向莲池。将来堕落知何地。因此上情愿焚修二六时。

〔丑〕苦海无边。回头是岸。小娘子。你如今就回头也不叫做迟。这等我与你题个法名。叫做自如罢。就到这佛前来拜了佛。我替你祷吿。阿弥陁佛。保佑弟子自如道心坚固。庵业兴隆。〔生拜佛介〕 

【前腔】证明三寳亟皈依。〔回顾丑低唱介〕此去前程仗护持。〔转介〕师父请上。待弟子顶礼。〔作拜丑介〕莲台望挈证菩提。〔背介〕我思量此处安身虽好。只是人来人往。不当稳便。呀。我有计了。〔转介〕师父。弟子要三年面壁将关闭。不枉空名号自如。

〔丑〕徒弟。坐关极好打动施主。我一向有这意思。只是有几个和尙放舍不得。不曾坐关。你若肯坐关。待我先到各位夫人奶奶人家去说一声。假意要他护关。其实要他布施。以后选个好日。送你进关就是。你且随我进来。吃些素斋。 

佛地淸幽好寄身。



今朝谁识是书生。

坐关原是空门事。



年少还防坐不成。 

第十二出
招选宫妃

【贺圣朝】〔小生扮内监众拥上〕几年出入长杨。一身沾惹天香。喜今朝奉勑往南方。看旌节徜徉。

下官司礼监太监费有的便是。每年招选宫女。尙在北地。只因频年招选。那些民间美女。几无遗珠了。因此圣上特差下官。前往江南招选。〔众〕禀爷。车仗鞍马。俱已齐备。请老爷就此起程。 

【二犯江儿水】与我簇拥着旌旄前往。衮衣临路长。且暂辞仙仗。权离堂皇。捧黄麻贲路傍。祇为飞燕去昭阳。班姬空未央。用此诏选明珰。节指南方。喜沿途风光堪玩赏。花菲柳芳。山明水漾。〔杂扮驿丞上迎接介小生〕向皇华把紫骝暂系缰。

驿丞过来。叫更夫知更。明日我要早早起程的。不可有误。〔杂应介〕 

一路驱驰鞍马劳。



皇华馆内驻星轺。

九重凤阙时回首。



梦裏常惊侍圣朝。 

第十三出
奚奴辨本

【桃李争春】〔末冠带众拥上〕黄堂承诏。紫衣绿绶飘飖。皂盖朱幡晃耀。

下官淮阳刺史傅子虚的便是。前日朝廷差官校来籍没谈尙书家产。刚走了他的亲子谈麈。与家人奚奴。一向画影图形。逐里捱家。再无踪迹。昨日忽然那奚奴来我府中投到。不知何意。今日不免带他出来。审个明白。好申解上司。叫左右。带那奚奴出来。〔杂押外囚服上〕 

【颗颗珠】着处缉逋逃。特来投到。拚死在今朝。

〔杂〕奚奴当面。〔末〕你是奚奴么。那谈麈那里去了。〔外〕谈麈同小的逃到中途。不奈风霜。得病死了。〔末〕尸骸在那裏。〔外〕小人因他无处埋葬。将来烧了。〔末〕胡说。若没有尸骸检验。怎么凭得你口裏的说话。就信他死了。〔外〕老爷听禀。 

【五更转】痛少年遭顚倒。奔驰难打熬。忧危成病药饵浑难疗。身丧■〈艹遽〉庐。魂依荒草。〔末〕胡说。敢是放他走了。把这样言语支吾。〔外〕老爷。他若走得。小人也走得的。何不与小主人向远方藏身杳。区区怎生怎生甘投到。老爷。你就裏参详。情悰了了。

〔末〕这也说得有理。只是我这裏不曾有人拿你。你怎么就肯来投到。〔外〕老爷。小人思量。一来画影图形。各处缉获。左右逃不脱的。二来要与尙书爷辨明寃枉。我尙书爷呵。 

【前腔】他仕圣朝为元老。功名冠百僚。祇因忤相身死家难保。万里君门。覆盆难照。〔末〕闻伊语顿敎人伤怀抱。朝廷一时一时无公道。我难道附势趋炎。把是非顚倒。

你家尙书。我也知道他是个淸廉的。再没有个人出来与他辨明心迹。你这老子不惜性命。挺身出来与他分诉。却也难得。我宁可不做得官。放你去罢。〔外〕老爷。小人是朝廷人犯。今日就放了。小人到底走不脱的。遗累老爷。反为不美。只是小人有个辨本。求老爷与小人上一上。存没都感戴不尽了。〔末〕这个何难。我就与你上。〔外〕老爷。小人的本。不辨尙书爷死后的事。只说他在日呵。 

【刘泼帽】他若和番旣受金和寳。怎死后四壁萧条。箕裘只靠儿曹绍。今日一旦冰消。这寃屈天难叫。

〔末〕你老爷今日受这等的惨祸。 

【前腔】人人称屈难顚倒。祇畏着虎视咆哮。因此互相结舌违公道。你忠贯丹霄。把寃屈向天阍叫。

如今本在那裏。〔外递末收介末〕左右。把他好好的养在监裏。待我与他上了辨本。候旨定夺便是。 

忠贞久屈不能伸。



赖有奚奴雪覆盆。

惟有感恩幷积恨。



万年千载不成尘。 

第十四出
男妆避选

【遶红楼】〔旦上〕三径荒芜花事阑。祇剩得弱柳三眠。寂寞幽姿。相依为伴。此际少人怜。

奴家贾氏巫云。前日把园外小房。借个少年居住。赠以秘书。就叫保姆说。留他多住几时。不想他卒然间不别而行。不知何故。这也不在话下。近日闻得朝廷差个太监。各处招选宫女。我思量叔叔。若要陷害奴家。必然报知上司。选我入宫的。因此叫保姆进城探听消息去了。待他回来。便知分晓。〔叹介〕 

【瓦盆儿】年来运落。几回伤感损朱颜。为蓦地丧椿萱。占家赀遭逢骨肉日摧残。祇敎我鎭朝昏临梦寐难安。到今朝怕乘机阴谋得肆奸。断送人深宫倾陷。若是这少年在这裏。也好趁此机会嫁了他。完我终身大事。不想他又竟自去了。这是我命蹉跎。运迍邅。缘淹蹇。只落得愁闷倚阑干。

〔老旦上〕屋漏更遭连夜雨。舩迟又被打头风。小姐。不好了。二员外果然把你名字申报上司。少刻就有人来拿你。我闻得这信。走也走不及。赶回报与你得知。〔旦〕有这等事。可不痛杀我也。〔作倒介老旦〕阿呀。小姐苏醒。〔叫旦醒介〕 

【榴花泣】闻言魄丧。到此情谁援。拚将身命赴黄泉。强如宫禁锁云鬟。〔老旦〕小姐。你如今也不要哭了。自古道。三十六着。走为上着。不如急忙收拾了些衣饰走了罢。〔旦〕保姆。这等你快去收拾。我与你同行。〔老旦〕小姐。若是我与你两个妇人在路上行走。不惟路径不熟。见你这个容貌。也要被官府拿住的。为今之计。怎么商量一个计策出门便好。〔旦〕便是。怎么便好。〔老旦〕有计在此了。〔旦〕怎么。〔老旦〕小姐。你不如改做男子模样。收拾银子行罢。衣妆改换。脱壳效金蝉。〔旦〕保姆。这等你怎么了。〔老旦〕小姐自去。老身在此。任凭二员外处置便了。娘行玉全。把余生摧折应无憾〔旦〕我怎么割舍得你。〔老旦〕阿呀。小姐。事不宜迟了。早收拾髻上乌云。快更换身内靑衫。

〔旦作男妆介老旦〕小姐扮起来俨然是个男子。快些去罢。〔旦悲介〕 

【喜渔灯】衣妆暗换非情愿。祇因避难。逢人处怎不頳颜。况深闺久安。久安那识程途险。这苦楚若个垂怜。

保姆。我与你就此分别罢。〔共悲介〕 

【尾声】〔旦〕临行执手柔肠断。〔老旦〕问何时辽阳鹤返。怕我景逼桑楡你归来我命淹

〔旦下老旦〕小姐已去了。待我在此等他。看他怎么说。〔丑上〕财利迷心。亲情不顾。〔作见介丑〕小姐在那裏。快叫他梳妆起来。朝廷要选他入宫。〔老旦〕咳。二员外。朝廷那裏晓得他。这是你的奸计。〔丑〕唗。你怎么就破口骂我。我如今也不计较你。待小姐起了身。慢慢的摆布你就是。〔老旦〕小姐在那裏。〔丑〕敢是你把他藏过了。〔老旦〕我也在此。藏他在那裏。他听得这个消息。哭了半日。走出园来。我连忙赶他。不恇他已投河死了。〔丑〕投河死了。到也除了我一害。这也罢了。如今你难道还住在这园裏。快些与我请出。〔老旦〕我偏不去。〔丑〕你若不去。我就拿你到官。说小姐是你藏过的。〔老旦〕我正要与你到官。把前因后节说个明白。 

【驻马听】他弱质恹恹。父母双亡煞可怜。你不思卵翼。反为家赀日肆摧残。迫居荒径已难堪。贪谋未厌将伊陷。致使身捐。当官分诉。看你有何言辨。

〔丑怒打老旦介〕你这老乞婆。这等放肆。 

【前腔】任你包弹。我当日只为这妮子。投鼠临岐忌器偏。你今朝何恃。辄敢猖狂喋喋多言。斑斑两鬓不堪挦。龙钟怎耐吾蹂践。快出名园。饶伊一命。再来胡缠。

可耐虔婆出语轻。



一朝赶出这园庭。

自家骨肉尙如此。



何况区区陌路人。

〔老旦下丑笑介〕我何曾把那女子名字呈报上司。止不过假意吓他。要他逃走的意思。不恇这妮子竟投河死了。那老乞婆又被我逐出。岂不是天随人愿。如今又思想起来。譬如不占得这所花园。将他卖了。纳个指挥做做。那时显祖扬宗。岂不为快。正是不须识字做斯文。个个称吾老大人。思想欺心眞好事。何劳吃素念心经。 

第十五出
戍谴奚奴

【宴蟠桃】〔净冠带杂拥上〕位冠臣僚。势倾廊庙。令行谁敢相挠。

下官平章军国重事卫三台的便是。前日要修旧怨。把谈侃的家产籍没了。满朝正汹汹不平。只是畏我权势。不敢倡言。不想那淮阳刺史。拏着了那奚奴。将他正法罢了。反替他上甚么辨本。我若不重重处置他。众人乘势起来议论这桩事。那时我怎么掩得众人的口住。如今把那傅子虚削职听调。奚奴流在滇南充军就是。〔看本作掷地介〕 

【柰子花】觑封章怒气难消。若容情把狂悖轻饶。满朝文武。人人尤效。那其间如何是了。堂候官过来〔杂应介〕你到吏部与刑部去相吿。把淮阳刺史与那奚奴。一移郊遂。一追官诰。

刺史眞狂悖



封章代上闻。

一朝权在手。



便把令来行。 

第十六出
逞雄落草

〔净扮老妪上〕店招千里客。户纳四方财。自家杨家府内一个喽啰的便是。俺府中都是女将。专以劫掠为生。官军不敢轻犯。因此府主着我开个酒店在这山前。凡有来往客商经过。将些麻汗药藏在酒内。待他吃了。一时晕倒。男子年老的开剥来当猪肉货卖。年小的解到府内打草料喂马。若拿得妇女。送到军前听用。正是由你奸似鬼。吃了老娘洗脚水。〔虚下贴背包佩剑上〕 

【普天乐】历长途多辛苦。怀寳剑堪防护。频回首。频回首云树模糊。待藏身复壁蹉跎。呀。看羊肠鸟路。身经几坎坷。只见西山日暮。日暮托宿蘧庐。

天色晚了。路又艰行。且喜有个酒店在此。不免投宿一宵。明日趱路罢。店主人有么。〔老妪应介〕娘子。要沾酒的。投宿的。〔贴〕要投宿的。〔老妪背介〕看这妇人尽有精细。不免把酒麻倒他。送到府中去。〔转介〕娘子可用酒。〔贴〕行路辛苦了。多少用些。〔老妪〕酒在此。〔虚下贴〕 

【前腔】憇驰驱向村居坐。浇磈礧把村醪佐。灯儿下。灯儿下影只形孤。〔看介〕我看起来。这是山僻去处。尽可藏身。明日与那妈妈说。借住几时。再作区处。店儿中地僻人疎。呀。我踌躇四顾。这是藏身一锦窝。今夜吃不多酒。怎么身子一时晕将起来。站立不住了。只见须臾疲倦。疲倦若个相扶。

〔作倒介老妪见介〕倒也。倒也。待我绑缚住了。明早送进府中去。正是酒不醉人人自醉。色不迷人人自迷。〔下贴作醒惊介〕呀。我怎么被人绑在这裏。想这个店中是做歹事的。我被他麻药酒醉倒的了。待我且只做睡着的困在此。待他动手。我自有处。〔老妪上〕瓮中捉鳖。手到拿来。咦。还睡着在这裏。待我叫了伙计出来。伙计快来。〔丑上老妪〕与你同拿他到府中去。〔扶贴挣脱绑拿倒老妪介〕 

【四边静】我昨宵蒙鸩生几误。你坑人料无数。恶贯一朝盈。临岐适逢我。〔拔剑介合〕胸中气吐。腰间剑磨。叱咤便披靡。么么怎逃躲。

〔丑〕待我去报与主帅得知。亲自来拿他。〔急下贴杀老妪介〕我此时不走。更待何时。〔作急下老旦领众撞上老旦〕唗。那妇人往那裏走。〔作战介老旦〕他到也来得的。 

【前腔】区区素号杨家府。官兵势常阻。藐尔一孤身。如何敢当我。

〔贴合前作又战介老旦〕住了。你是什么样人。到此何干。〔贴〕我生身在将门。适遭牵害。逃难到此。〔老旦〕这等我府中尽可容身。你旣避难。何不就在我府中权住几时。〔贴背介〕我正没处投奔。便住几时。再作道理。〔转介〕这也使得。只是我怎么受你的节制。〔老旦〕老身怎么敢屈娘子。如今只是结为姊妹。山前有个小寨。娘子在那边居住就是。〔贴〕这个甚妙。〔老旦〕叫喽啰迎娘子到山前去。〔行介〕 

【普天乐】向山前把旌旗度。沿村口把干戈布。人争拥。人争拥密似星罗。马争驰疾似穿梭。呀。看前行后伍。齐齐唱凯歌。济济跄跄来往。来往同诣前坡。

〔众〕禀主帅。到了山前小寨了。〔老旦〕贤妹就此安营罢。〔别介〕 

第十七出
禅关匿影

〔净末扮村老上〕一生无所事。言乍作生涯。我们是村中好汉。人家有事请我去吃杯。又送几文。万事全休。不然扰得他不伶不俐。不上不落。方纔罢手。今日闻得庵中有个新来的尼姑坐关。老尼姑也该来与我们说知纔是。怎么竟不相闻。这等无理。待我们走将去。看他怎么。若是买嘱我们也罢。不然。如今太监正在这裏招选宫女。报了上司。拿他出去。正是一日不识羞。三日不忍饿。〔下丑扮尼姑上〕今朝佛弟子。面壁学参禅。老身庵主便是。今日是好日。新来的徒弟进关。只待列位夫人奶奶到来。就送他进去。呀。如何还不到。〔老旦贴旦杂扮院子随上〕 

【迎仙客】女菩萨去参禅。求檀越共护关。这其间功德广无边。会集仙庵。顶礼敢迟延。

〔见介丑〕列位夫人稽首。〔老旦〕女菩萨进关。简甚么时辰。〔丑〕专等列位夫人。如今就送他进关了。夫人。老身昨夜梦见有个女娘。与我几朵莲花。说明日到庵裏的都送一朵与他。我醒来思量。那女娘一定是观音菩萨。列位今朝到此。都是莲花会上的人。故此观音菩萨叫我送莲花与列位。阿弥陀佛。〔旦〕老师父。这女菩萨坐关。也要得多少钱粮。〔丑〕佛嗄。多少但凭列位夫人布施。若论他意思。要请部藏经。又要造个藏经阁。这是没数的。他说若是有钱粮多。就斋些僧。与施主作福。如今也定规不得。只看施主的钱粮多少做事。〔贴〕你说的都是现在功德。我们几个做个领袖。替你募缘就是。〔丑〕阿弥陀佛。列位夫人。只看佛天面上。老身怎敢强求。〔生披袈裟众锣鼓长旛引上〕 

【浪淘沙】佛子仗龙天。身寄祗园。掩关趺坐绝尘缘。〔背介〕此际机关谁觑破。〔转介〕我待面壁三年。

〔丑〕阿弥陀佛。过来见了列位夫人。〔见介〕如今拜了佛。待列位送你进关。〔生作拜佛介〕阿弥陀佛。弟子 

【前腔】顶礼佛筵前。祈祷诚虔。保佑弟子无灾无难在禅关。〔老旦〕我们齐来拜了女菩萨。〔众拜生作回拜介〕我关内晨昏邀福庇。仗檀越周旋。

〔丑〕阿弥陀佛。你在关裏。早晚拜些经忏。保佑列位夫人。〔生〕这个自然的了。弟子就此进关去。〔众锣皷送进介丑〕求列位夫人把封条来封好了。〔老旦〕叫院子。拿封条来一齐封了。〔众作封介净末上〕口裏搭搭。腰裏撒撒。〔作进众拦惊介丑〕阿弥陀佛。那裏来的。〔净〕我们是村中父老。闻得你们小尼姑进关。特来护法的。〔老旦〕这也难得。〔净〕如今进关也不曾进。〔丑〕进关去了。〔净〕怎么不见我们一见。〔丑〕阿弥陀佛。就在这关门首扪心罢。〔生见净末介净向末〕到生得有些意思。〔丑〕阿弥陀佛。今日列位夫人在此。不当稳便。明日请二位吃斋罢。〔末背净介〕我们做作起来。〔净〕放屁。我们希罕这些斋吃。如今朝廷要选宫女。我们特地来拿他的。〔老旦〕宫女在民家去选。这是出家人。怎么也来选他。〔末〕宫女只要选标致的。那裏管什么出家不出家。〔众〕这是列位夫人奶奶。不要胡说。〔净〕夫人奶奶难道反大似朝廷。〔老旦〕这两个光棍这等可恶。推他出去。〔众推净末共打介〕 

【太平令】佛地禅关。启闭和伊有甚干。须知护法多冠冕。怎索诈。酒和钱。

〔净〕列位夫人不晓得我们。老尼姑。你难道也不晓得我们。 

【前腔】久住村间。虎踞区区已有年。如何恃势将人撼。太无状。怎能堪。

〔众推介〕你不快走。还要多说。〔净末〕打得好。打得好。不要打出祸来。我们去报了上司。差人来拿他便了。〔下丑〕列位夫人。万一官府差人来。怎么好。〔老旦〕有我们在此。包你不怕他。〔丑〕这等便好。 

护法今朝为掩关。



等闲平地起波澜。

饶君用尽千般计。



运不通时只是难。 

第十八出
认女作子

【香柳娘】〔末便服杂随行介〕舍幨帷步行。舍幨帷步行。免官自忖。明时非罪心何恨。下官淮阳刺史傅子虚。因与谈尙书家奴代上辨本。那卫三台把我赴京听调。如今要往长安。我思量起来。迕当权相臣。迕当权相臣。危若逆鳞撄。全躯颇侥幸。怕羁留帝京。怕羁留帝京。把炙手威行。熏天势逞。〔下旦巾服上行介〕 

【前腔】改衣妆独行。改衣妆独行。凄然顾影。说甚深闺思妇空挑锦。奴家贾巫云。因叔叔要陷我入宫。蓦地别了保姆。改做男子模样。逃将出来。此处不知什么地方。路途又不认得。况且娇怯不前。如何是好。〔行介〕苦驱驰未经。苦驱驰未经。两足甚逡巡。孤身恁怜悯。〔作跌倒介〕苦嗄。向长途仆倾。向长途仆倾。弱质伶仃。扶持谁倩。〔作起又倒介末杂同行上〕 

【前腔】趱程途不停。趱程途不停。〔旦叫苦介末回顾见介〕道傍人陨。呻吟入耳心相悯。院子。你看路傍有个人跌倒在那裏。你去扶了他起来。〔杂作扶旦介末看介〕觑丰姿不羣。觑丰姿不羣。为甚行路止孤身。顚连少人倩。〔旦〕小生因父母双亡。叔叔谋占家赀。把小生逐出于外。漂流在这裏。痛茕茕影形。痛茕茕影形。从父凭陵。漂流不禁。

〔末〕可怜。你也曾读书识字么〔旦〕小生自幼读书。就是诗词文字。都是晓得些的。〔末〕一发可怜了。〔旦〕老尊长。 

【前腔】那诗书典坟。那诗书典坟。曾经讨论。可怜事势处到今日。靑云事业何须问。〔末背介〕我老年无子。看此子相貌不凡。他又是读书的。不如收他为子罢。〔转介〕我实对你说。老夫淮阳太守。为迕了当朝宰相的旨意。削职回籍听调的。乏箕裘后昆。乏箕裘后昆。把你续螟蛉。不知你相肯。〔旦背介〕我左右没处去。且将机就计。应承了他。再作道理。〔转介〕只怕小生没福。若大人肯收留。卽当拜谢。〔拜介〕念漂流此身。念漂流此身。提挈大恩。比亲生尤甚。

〔末〕你原姓甚么。〔旦〕小生姓贾。〔末〕这等就名你傅贾罢。 

怜伊漂泊逐孤蓬。



抚育朝昏伴老翁。

今日得君提掇起。



免敎人在污泥中。 

第十九出
认男作女

【西地锦】〔小生冠带众拥上〕彩女沿途相觏。今朝适到江州。星轺驻节应难久。疾忙遴选娇柔。

下官司礼监太监费有的便是。奉命南来。招选宫女。来到江州地方。昨已出示。着里老报选。叫左右。唤那些里老进来。〔杂应介净末上〕昨日仇难报。今朝恨始伸。〔进见介小生〕你们是江州的里老。可访得多少美女。快报名上来。〔净〕老爷。小的两个是独民村的里老。再没有美女。只有尼姑庵有个小尼姑。年方二八。甚是标致。他靠着仕宦人家的势头。小的们不敢去拿他。老爷差人到庵中去。方纔拿得动。〔小生〕这等。叫左右。你去好好的唤他来见我。不可生事。扰害地方。〔杂应同净末下杂同生上〕 

【玉井莲】关内焚修。谁料遭逢不偶。

〔杂同生进介杂〕小尼姑当面。〔小生〕那小尼姑抬头起来。〔作看介〕果然生得标致。你叫什么名字。〔生〕尼姑叫做自如。〔小生〕朝廷招选宫女。你要入宫了。〔生〕老爷。尼姑情愿出家。 

【忆虎序】奴从苦海。业已回头。止情愿披缁素。早谢却御衾裯。把粉剩脂残甘质陋。那裏惯当熊向御沟。〔合〕再四哀求。再四哀求。乞放舍区区比丘。

〔小生〕尼姑。你不晓得那入宫的好处哩。 

【前腔】身衣锦绣。位比公侯。你贵与富应生受。朝和夕又何忧。〔生〕老爷。尼姑只好向淸净空门消白昼。那有福向长信昭阳侍御游。

〔合前小生〕我还对你说。似你这般容貌呵。 

【忆莺儿】钩弋俦。班婕侔。管宠幸须臾住上头。定不长门赋自幽。〔生〕老爷。我是缁衣女流。沙门比丘。那昭阳飞燕非吾偶。〔合〕老爷若放浮沤。情愿焚香顶礼。朝夕把恩酬。

〔小生〕那些里老说。地方上女子的姿色。再没有好似你的。故此报你到我这裏来的。我怎么好放你去。〔生〕老爷。尼姑昨日进关。他们齐来索诈酒食。只因庵中不动荤酒。不曾请他们吃得。因此把尼姑报在老爷台下的。 

【前腔】诈未休。共挟雠。因此拘系区区似楚囚。老爷。你莫中奸人这计谋。〔小生〕我今日权虽自由。怕人多效尤。公庭释放应难骤。

〔生〕老爷做主。谁人敢有异词。〔合小生〕我若放了你回去。已后招选的我就不好坚执了。如今我且带你进京。不送你入宫。你左右要出家。我另造一间净室。与你焚修就是。你也识字么。〔生〕尼姑粗知经术。略识禅机。只因父母双亡。无依无靠。因此发心出家的。〔小生〕你原来会得作文字的。可喜可喜。下官身为阉竖。雅慕文才。一发要你在此了。你父母双亡。我就收你为女儿。不识你肯拜我为义父否。〔生背介〕我若拜他做了义父。他定然不送我入宫了。〔转介〕若得如此。实出万幸。〔作拜介〕 

【江神子】念奴家是裙钗一女流。怎敢望潭府收留。莫不是天怜我似浮鸥。要提挈凤凰台上凤凰游。因此上机缘辐辏。

〔小生〕叫左右。另打扫一间洁净的房屋。与小姐独自居住。〔生〕奴家有些书籍在庵中。怎么去取了来便好。〔小生〕叫左右。快到庵中。把小姐书籍都收拾了来。〔杂应介〕 

似伊才貌实堪夸。



踪迹无常逐浪花。

休恋故乡生处好。



受恩深处便为家。 

第二十出
女雄斩恶

【水底鱼】〔丑戎服众拥上〕纳级从戎。三军也顺从。官居千总。师徒佐下风。

下官贾椒。谋占了我哥哥这些家产。十分富豪。因此将些银子。纳个指挥。如今选在滇南做个千总。今日该我沿山巡哨。你看旌旗簇拥。戈戟森严。十分声势。如今不免带了这些军士上山去打猎一回。有何不可。叫军士们。你可在军中去取些酒肴。从我到各山打猎。打得野兽的赏酒。打不着的罚一日兵粮入官。自古道管三军不吃淡饭。你们不可延捱。就此起兵前去。〔众喊行介〕 

【前腔】校猎山东。旌旗照日红。前遮后拥。生平乐事浓。〔喊下贴带众上〕 

【前腔】哨聚山中。人人号选锋。官兵虽众。争如女将雄。

自家魏轻烟。避难到此。幸遇杨家府女帅。结为姊妹。屯兵小寨。今日领兵出猎。叫喽啰每。前面那一簇人马那裏来的。〔众〕禀先锋。那是巡哨的官兵。〔贴〕我们旣在此结寨。怎么许他巡哨到这裏来。大家杀将上去。〔众喊行介〕 

【前腔】摆列军容。他无人在目中。我称戈动众。敎他立见凶。〔喊下丑带众急上〕 

【包子令】久说杨家兵甚猛。兵甚猛。今朝相遇命眞穷。命眞穷。〔内喊介丑〕叫军士。我们快回去罢。〔众〕阿呀。敌兵都到面前了。那裏走得及。〔丑〕这等拿酒来吃。且壮壮胆。再作区处。〔丑作吃酒慌介贴领众上围介众推丑出战丑慌介〕手足慌张难举动。一齐吃酒壮心胸。〔众〕阿呀。兵都到了。还要吃酒。〔丑〕也罢。待我拚命去杀一阵。畏刀避剑岂英雄。

〔贴战丑杀丑介贴〕叫喽啰每。收兵回去罢。〔行介〕 

【前腔】金镫鞭敲山震动。山震动。凯歌声唱路生风。路生风。出猎谁知将兽纵。反敎官将泣途穷。旋师山寨乐融融。 

第二十一出
奸谋出使

【粉蝶儿】〔净冠带众随上〕飮恨难消。鎭日萦吾怀抱。

下官平章军国事卫三台的便是。前日淮阳刺史傅子虚。为那奚奴上了辨本。我把他赴京听调。他如今已到京师。我意欲将他从重处置。人情甚是汹汹。若轻了他。又无以警戒后人。怎么样便好。〔作沈吟介〕 

【石榴花】寻思计较。不觉皱眉梢。我待重处了他。争奈朝中汹汹有羣僚。我待轻恕了他。难禁怒气欲冲霄。说甚么休休雅量。度外置儿曹。且从容相机构祸苗。料区区怎出吾圈套。管敎首领浑难保。那时仇恨始能消。

〔杂扮报子急上〕报报。〔净〕报甚么事的。〔杂〕报军情事的。〔众禀净引杂进介杂〕禀丞相爷。 

【缕缕金】那杨家将势咆哮。时时兵马耀。向山椒。无故官兵杀。滇南骚扰。特飞驰羽檄报中朝。须臾肆天讨。须臾肆天讨。

〔净〕我晓得了。你自回避〔杂下净〕嗄。我有计了。那傅子虚我正没有处他的所在。如今不免降做滇南参军。差他统兵征剿。文臣不谙武备。必然败绩。那时把失机事情杀他。有何不可。堂候官。你去对那兵部说。 

【前腔】滇南路贼兵骁。官军无故杀。势难饶。今日彰天讨。将须耆老。那淮阳刺史是人豪。差他去征剿。差他去征剿。

轻来捋虎须



决意杀狂且。

恨小非君子。



无毒不丈夫。 

第二十二出
阴释保姆

〔老旦作乞妇上〕当日为保姆。今朝做乞婆。老身原是贾小姐的保姆。只因小姐避难潜逃。二员外将我逐出。无所依倚。只得沿途求乞。就寻访小姐下落。来到此处。将次与长安相近。小姐一些踪迹也没有。不免再趱路前去。我沿途乞食。随意发心。〔下末便服旦巾服同上〕 

【玉女步瑞云】〔末〕待罪神京。听勘何时论定。〔旦〕绕三匝南枝栖稳。〔末〕 

下官傅子虚听调到京。收留义子傅贾同来。处分未有下落。好生放心不下。〔旦〕爹爹。穷通富贵。自有天数。请宽心宁耐些。〔杂上〕使功不如使过。假公因以济私。〔进见介〕小的是报事的。朝廷因杨家女将骚扰滇南。如今降老爷做司马参军。统领本处人马。带罪征剿。若得胜回来。论功行赏。若还败绩。二罪俱罚。兵部分付说。今日就要老爷起身。〔末〕晓得了。〔杂下末〕孩儿。我一向止攻簿书。那晓得武艺。况且闻滇南一路。兵疲粮寡。怎得取胜。这分明是卫丞相陷害我了。〔旦〕爹爹。事旣到此。不须忧虑。孩儿幼习兵书。粗知韬略。待孩儿到滇南去。代爹爹相机行事。〔末〕只怕你但知运筹。未能对垒。〔旦〕爹爹只管放心。孩儿自有道理。〔众扮官军上〕朝廷天子宣。阃外将军令。〔进见介末〕快取披挂过来。孩儿。你也披挂了。〔各披挂介末〕叫众将官。今日黄道吉日。就此发兵。沿街不许僧妇冲锋。违者以军法从事。就此起兵前去。〔老旦上〕你看那边有兵马来了。待我躱在一边。〔作躱介末旦领众行介〕 

【滴溜子】今朝的。今朝的。王三锡命。专征的。专征的。滇南前进。一时军容饬整。前遮后拥间。威风特甚。辟易中途。有谁肆行。

〔杂拿老旦介〕禀老爷。有个妇人冲道。〔旦见老旦惊介末〕我今日出兵。你该回避。怎么敢来冲道。叫军校与我绑起来。〔老旦〕爷爷饶命。 

【前腔】虔婆的。虔婆的。不知军令。将军的。将军的。乞饶草命。〔旦背介〕故人相逢路径。行藏待细询。何由得近。〔作拭泪介〕咫尺天涯。珠泪暗零。

〔旦转介〕爹爹。出兵之利钝。全不系一妇人。听他声音。是孩儿同乡。可惜他是个无知乞婆。饶恕了他罢。〔末〕公子讨饶。饶你去罢。〔老旦作谢见旦惊介末旦众唱辟易中途有谁肆行下老旦〕老身一命。几乎丧在这裏。幸得那先锋讨饶。方才得免。那先锋的模样。明明是我小姐。不知什么缘故。从戎到此。他旣不好认我。 

【双声子】移行径。移行径。蓦地裏难相认。藏名姓。藏名姓。为甚把三军令。对众人。对众人。怎细询。怎细询。想两地情踪俱似狐冰。

我如今只在京中求乞。打听他回来。那时见他。问个明白便了。 

几回访问叹蹉跎。



今日相逢在路途。

踏破铁鞋无觅处。



得来全不费工夫。 

第二十三出
雪寃邀宠

【燕归梁】〔生女装上〕遶匝鹪鹩暂借栖。煞强似漂泊无依。祇怜踪迹与心违。问发迹是何时。

自家谈麈。因被仇人诬害。扮做女子。避难尼姑庵中。不想朝廷招选宫女。又被地方里老结报在官。幸得义父不送我入宫。抚养为义女。哎。父亲。父亲。你但怜我才貌。故此收留我你那知道我的踪迹来。〔叹介〕 

【玉芙蓉】华年镜裏移。壮志闺中滞。每徘徊顾影。自觉痴迷。〔叹介〕世上人只见妇人时有英雄气。那见男子妆成美女姿。〔合〕心如沸。把行藏自思。问今朝扫眉何日得扬眉。

〔小生上〕权臣虽窃柄。公道在人心。〔见介小生〕女孩儿。你素长于诗文。我今日要你草个制词。那宰相卫三台挟私报仇。把兵部谈尙书来籍没他的家产。我一向不平这事。不想他家有个奚奴。上个辨寃的本。又被他蒙蔽住了。我昨日偶然看见这本。呈送爷爷御览。爷爷看了大怒。要闲置他在洞霄宫。我待发到翰林院去草个制词。恐怕事未成而机先露。如今你与我草了。待我突然自宫中发出。教他措手不及纔好。〔生背介〕不想父亲的寃屈。到也有昭雪的日子。〔转作写介小生〕你做完了。念与我听。〔生念介〕切惟平章事卫三台者。鼠藏社穴。狐假虎威。日暂蔽于蔀丰。神人为之共愤。郄必修于身没。朝野为之称寃。今置尔提举洞霄宫。用警官邪。以昭公论。〔小生〕做得好。待我就拿去送与爷爷看过。发将出去。正是诏虽出于袖中。威实归于圣上。〔下生叹介〕这等看起来。我义父尽有见怜之心。意欲把我踪迹诉与他得知。只是改妆一事。实为骇听。一时难以启齿。待我慢慢的乘便与他说个明白便是。 

【前腔】寃魂雪有时。浪迹沈无底。叹改妆异事。骇听难提。好教我一时呑吐难轻语。五内踌躇不自持。

〔合前小生上〕斜封朝野快。佳制圣明扬。〔见介〕女孩儿。爷爷见了你的制词。说道直捷痛快。大为称赏。问我是谁人草的。我就说是你草的。爷爷就要宣你入宫。我再三哀求。奴婢止有此女。靠他养老的。因此罢了。爷爷还说。尙要与你择婚。 

【朱奴儿】蒙御览称扬制词。道你比谢女何疑。女孩儿。自古说一经品题。便成佳士。况且你蒙爷爷的称扬。可喜可喜。何幸今朝遇品题。顿使我一旦增辉。还怜你愆期待时。要与你择佳壻。

〔生背介〕好教我 

【前腔】舌尖上沈吟几时。怕出口追悔还迟。只得忍气呑声窃三思。〔转介〕爹爹。孩儿谢尘缘旣已披缁。休提起愆期待时。谩说道择佳壻。

〔小生〕女孩儿。爷爷若做主与你择了个女壻。谁敢违拗得他。〔生作低头叹介〕 

才华夙负女中难。



喜得君王带笑看。

踪迹今朝言未得。



赐婚他日势难瞒。 

第二十四出
对阵留情

【红绣鞋】〔老旦贴戎服统众上〕官军下寨山前。山前。应兵哨聚山巓。山巓。兵甚利。甲偏坚。人奋勇。士争先。操胜算。震天关。

〔老旦〕自家杨家府女将。只因前日先锋杀伤官兵。朝廷差官前来征剿。叫喽啰们。一齐杀下山去。〔众喊唱末二句下末旦戎服众随上行介〕 

【前腔】一朝秉钺登坛。登坛。三军驱率滇南。滇南。戈耀日。帜漫山。兵荷戟。将披坚。齐用命。向无前。

〔老旦贴上遇战老旦末各立高处介旦出马介〕谁人敢出马来。〔贴接介旦〕 

【扑灯蛾】狐从营窟潜。虎负山嵎险。便猖獗不能拦。蓦地把官兵轻犯也。天诛怎免。尙不思降服山前。效螳螂当车怒暂。管须臾折冲三箭定天山。

〔贴看笑介〕先锋。你靑年妙貌。临阵之际。刀剑无情。还该三思。勿贻后悔。我看你 

【前腔】翩翩美少年。休把干戈按。使一命付干鋋。〔旦〕休得胡说。快放马过来。〔贴背介〕我觑着他丰神腼觍也。教我刚肠先软。〔向众介〕喽啰每。看我活捉那先锋过来。忍敎他锋镝摧残。待生擒〔背介〕徐谐缱绻。〔转介〕我有计在此了。这其间敎他立刻胆先寒。

〔作相战贴射倒旦马旦跌介贴〕小先锋。你今日且收兵。明日换了马再来交战罢。〔外扶旦末同下老旦〕喽啰每。且收兵回山寨去。〔众唱操胜算震天关下外扶旦末同上〕 

【哭相思】胜负兵家难预探。怪他们锋难撼。

〔末〕你这个军士叫做什么名字。到肯出死力。在阵背了先锋回来。〔外〕小的就是奚奴。前蒙老爷极力周旋。故此今日聊申犬马之报。〔末〕亏了你了。你就在帐前听用罢。〔外应介旦〕爹爹。孩儿适纔坠马的时节。那先锋不把孩儿杀死。到叫孩儿说明日换了马再来相会。甚觉有情。若得个人去招安他。料他必然投降的。〔末〕孩儿。你怎么见得他有情。〔旦〕 

【泣颜回】女将意相怜。不住将人留盼。霜蹄暂蹶。其时注情非浅。我私心自展。若招降他料必无违犯。怎得个说客先容。也免得兵马相残。

〔外〕小人适纔在阵上看见那先锋。到像是妓女魏轻烟。不知他为甚么到在这裏。若果是魏轻烟。旧日与小人的家主时相往来。小人亦有一面之识。小人情愿亲到他山寨裏去。说他投降。若不是魏轻烟。小人就被他杀在那裏。也好报老爷昔日之恩。〔末〕这个甚妙。〔外〕老爷。 

【前腔】他昔日在勾栏。曾与奚奴识善。他生平任侠。匪区区女流柔软。若说他纳款。须把言词奬借休相犯。〔旦〕这等不难。我看他尽有情于我。你就把联婚来许他就是〔外〕若许他缔结姻盟。益坚他敛戢兵端

出兵今日损威风。



女将偏怜意气浓。

此去管敎输款顺。



联姻胜似汉和戎。 

第二十五出
招降女将

【醉落魄】〔贴杂随上〕阵云中。蓦见先锋奇俊。目成心许。役梦劳魂。

奴家魏轻烟。昨日与官军接战。见那先锋仪容俊雅。年尙靑春。意欲与他结为婚姻。因此打他下马。又放他回去。叫他今日相会。明明是放些情儿在他面上。不知他可会得奴家的意儿来否。他若会得这意儿。今日一定该着人来招降。若是不会此意。今日又来挑战。不免生擒他到来就是。且待探哨的到来。便知端的。〔杂同外上〕纔离细柳营。又到杨家府。〔杂〕你在此少待。等我禀过了先锋。然后进去。〔杂进介〕禀先锋。今日官军按兵不动。只见一个军士来到山前。说要求见先锋的。如今与他同到帐前。〔贴〕着他进来。〔杂引外进贴看介贴〕你是奚奴。为甚么到在此处。〔外〕小的是奚奴。昔日与我官人别了先锋。来到路上。见画影图形。捱家逐里。要拿官人与小的。我官人见事势急了。无计可施。只得扮做女子。独自逃难。不知往那裏去了。小的随卽到本府投到。求太爷与我上个辨寃的本。那太爷与我慨然上了。卫丞相见了大怒。把那太爷削籍听勘。把小的充军在此处。不想卫丞相又要陷害那太爷。就差他提兵在此征剿。昨见先锋不杀的美情。特差小的到此。拜上先锋。那招安一事。不知可通容否。我太爷呵。 

【高阳台】为忤权臣。使参兵柄。明驱他陷阱沈沦。〔贴〕你那先锋叫做什么名字。〔外〕他唤做傅贾。他自小螟蛉。能文能武超羣。昨蒙先锋放了回去。他衔恩。知伊兀自多情也。遣奚奴劝伊效顺。我公子还有言拜上。只是小人不敢说。〔贴〕你就说不妨。〔外〕他说约婚姻遥从凤卜。亲致冰人。

〔贴笑介〕奚奴。你如今晓得官人在那裏。〔外〕便是不知他的下落。〔贴叹介〕我前日也为官人的事被那官校追比不过。只得逃走到此。一向便思量官府招安。回来访你官人下落。昨见你那先锋呵 

【前腔】靑春。年比终军。貌同荀令。忍将锋镝相倾。因此我昨日放了他回去况且我不过一时避难。我权在幽径潜身。何如韦曲藏莺。如今。招安诏出朝廷也。管取率杨家一齐效顺。

〔合前贴〕你如今回去说。我统率杨家女将。一同在此。专候朝廷招安的旨意一下。我便收兵到京。与先锋相会。〔外应介贴〕昨因对垒识荆州。一点芳情寄鄂舟。〔外〕今日招安逢故旧。追思往事付东流。〔外下贴〕喽啰每。快请主帅到来。〔老旦众拥上〕对垒威风震。先锋敌忾多。〔见介老旦〕先锋。今日不出兵搦战。请老身到来。有何话说。〔贴〕官兵昨日失利。特地差人招安。我们乘着此时。大家归顺。主帅的山寨旣可永保无虞。奴家的身子又可生还故土。不然万一朝廷统领各路兵马。前来夹攻。那时我们应接不暇。要降降不及。悔之晚矣。不知尊意何如。〔老旦〕老身祖先素称顺义。偶为贪官污吏相驱。致使负固。今日官兵到来。交战失利。反来招安。必不敢轻慢我们的了。况又承先锋之命老身焉敢不从。〔贴〕主帅。我们与官兵呵 

【前腔】争衡。昨逆颜行。今来抚顺。我们好乘机此际安生。若再图徼幸。未知鹿死谁人。〔老旦〕我邀灵。今朝决胜山嵎也。致他们招降有命。〔合〕共归心。屯兵境上。听令朝廷。

〔贴〕这等我们暂屯兵境上。听候朝廷的诏旨就是。正是 

喜孜孜鞭敲金镫响。



笑呵呵齐唱凯歌回。 

第二十六出
赏功赐婚

【点绛唇】〔小生扮黄门官上〕月淡黄扉。鸡鸣绛绩。千门启。师师济济。万国衣冠侍。

九重阊阖开宫殿。万国衣冠拜冕旒。下官黄门官的便是。正値早朝时分。怕有奏事官到来。只得在此伺候。〔末上〕 

【前腔】受钺曩时。班师此际。私心喜。穷酋顺义。兵革无庸试。

下官傅子虚。奉命征剿杨家女将。为着招安一事。特地奏闻。〔小生〕奏事官就此俯伏。〔末跪介〕臣傅子虚奉命诛叛。仗臣义子傅贾之谋。杨家一时降顺。奏闻陛下。 

【驻云飞】臣仗天威。纳叛招降直一时。臣子傅贾呵。年幼多豪举。决策无遗议。嗏。遣使远招携。翕然归义。赞相功多。还赖平康妓。宥罪嘉功乞圣慈。

〔小生〕官裏道来。卿所遣使臣。与那平康妓女。是何名姓。备细奏闻。〔末〕昔日谈尙书家仆奚奴。谪戍滇南。适与那先锋是中国妓女魏轻烟识熟。臣子傅贾。决策招安时节。奚奴挺身前往。那魏轻烟慨然效顺。如今统率杨家兵马在境上。伏候圣旨。伏乞皇上赦两人之罪。使他还朝。论功行赏。不胜欣幸之至。 

【前腔】戍谴多时。功过相当宥匪私。那魏轻烟也为着籍没谈尙书的事。波及潜逃避。效顺辜堪恕。〔小生〕官裏道来。卿子年旣幼小。可曾娶妻未。〔末〕嗏。他幼小适流离。收为义子。坦腹无缘。孤负东床壻。诚恐诚惶渎圣慈。

〔小生〕退班。〔末起立介众扮宫监捧勑上行介〕 

【神仗儿】天颜有喜。天颜有喜。喜叛酋顺义。把兵端不试。捧出黄麻御制。恩波浩荡。祥云斐亹。着木凤绕丹墀。看木凤绕丹墀。

〔杂〕圣旨已到。跪听宣读。皇帝诏曰。怀远招携。承平之盛事。论功行赏。激劝之良规。兹尔原任淮扬刺史傅子虚受钺有嘉升滇南安抚使。其子傅贾。决策多奇。授滇南招讨使。赐婚司礼监太监费有义女为婚。择日成亲。奚奴奉使有功。魏轻烟归顺可奬。准傅子虚所奏。准还故乡。赐爵鎭抚。杨家女将封顺义将军。仍驻滇南。听安抚招讨二使节制。谢恩。〔末谢起介众〕 

【尾声】招携怀远非容易。看丹书襃崇特至。钦赐婚姻遇更奇。 

第二十七出
花烛猜谜

【上林春】〔生女妆丑扮侍女随上生〕婚赐朝廷谁不羡。祗是我神魂惊闪。〔丑〕小姐。试看堂上催妆。好把香奁检点。

小姐。良时将至。不要只管沈吟。请自梳妆。待侍儿去取了凤冠员领来。〔下生〕自家谈麈。当日只为避难。扮做女子。谁想弄假成眞。今日朝廷命嫁那傅贾。我思量起来。欲将此事就对义父说明。料他也罢了。只是皇上前日见我做了贬卫三台的制词。随卽要选我入宫。义父苦苦不肯。今日因皇上赐婚纔说是个男子。皇上不道义父被我瞒过。反疑心义父与我通共一路。欺诳朝廷了。万一见罪。如何是了。我想此事到底瞒不过的。且待成亲之后。再作区处。如今羞答答的教我怎生样梳妆。〔作梳妆叹介〕 

【红衲袄】我怎生傍妆台贴翠钿我何心惜奴娇笼玉串。我本是贺新郞要捧天孙雁。到做了似娘儿轻乘帝女鸾。哎。傅郞。你只指望罗帐裏偷谐合卺欢。又谁知昼锦堂空将花烛灿。〔丑持冠带上〕小姐。良时已至。你旣梳妆完了。请带了这凤冠。穿了这锦袍。〔作与生穿带介生〕侍儿。你见我振袖倾鬟。只道锦上花添也。谁忆秦娥不耐烦。

〔丑〕小姐。老爷分付梳妆已毕。等新郞到来。出阁行礼。〔下末旦冠带众吹打行介〕 

【不是路】鼓吹喧阗。绛蜡纱笼光烛天。人争羡。婚姻御赐人生罕。似神仙。两两天风吹下凡。阆苑蓬莱何足羡。〔众〕禀老爷到门了。〔小生生上迎介净喝介小生生〕迎鸾幰。门阑喜气多璀灿。〔生背介〕私心惊战。〔旦背介〕私心惊战。〔净照常喝生旦拜介共送酒介末小生〕 

【贺新郞】二姓交欢。荷天恩约婚金殿。想三生分缘非浅。试看那耿耿银河良夜悬。暎华堂梅梁吐艳。〔合指生介〕香闺秀。〔指旦介〕淸朝彦。喜佳人才子谐姻眷。这乐事共相羡。

【前腔】〔生旦〕四顾琼筵。〔旦背介〕惜新人枉为仙眷。〔生背介〕笑新郞枉垂淸盼。〔各背介〕眞个是丝幙今朝适误牵。好敎人笑啼不敢。

〔合前末小生〕叫侍儿。送新人进房。〔众引生旦行介〕 

【节节高】新郞正少年。配婵娟。良宵三五风光占。丛花艳。鹊驾塡。鸳衾灿。金莲引处香风扇。牛郞织女应相羡。何必崎岖上玉京。此中卽是神仙畔。〔末小生众下生旦吊场分坐介〕 

【宜春令】瞻衾枕。抱歉然。我和他形神一般。傥图缱绻。还愁被底双鸳闪。〔作偷顾生介〕小姐。小姐。你若是跨凤箫郞。到好做骖鸾仙眷。〔合〕这其间。雄飞雌伏。倩谁厮辨。

【前腔】〔生背介〕蒙巾帼。暗自惭。凤求凰依违眼前。觑着这锦衾灿烂。只图交颈鸳鸯暖。谁知我蔽罗帏便将面目轻藏。解罗襦难把本来偷掩。〔合前丑扮侍女持烛上〕 

【三学士】玉漏沉沉夜色阑。〔作窥介〕呀。新人尙未安眠。待我进去。劝他们睡了罢。〔作进向生介〕小姐。这时候怎么还不睡。〔向旦介〕相公。你悠悠共对灯前语。〔笑介〕怎不思款款同交枕上欢。相公。他便害羞。你该去替他解了衣服。强他去睡纔是。怎么手也不动。只管陪他坐。坐到几时呢。他寳袜防身牢自绾。须强把罗带宽。

〔生背介〕我怎么与他同睡得。不免权推做有病罢。侍儿。〔丑应介〕我 

【前腔】病体淹淹带懒宽。伊休乱语胡言。〔丑笑向生介〕小姐。这个是免不得的。〔旦背介〕我正没法。如今将计就计也只推有病便了。〔转介〕小姐。我今宵疾惫思高枕。也只为当日干戈始息肩。〔生〕这等。侍儿。你送相公到书房裏去睡罢。对相公说。莫怪稽迟莺与燕。自有日合图欢。

昨日天山早挂弓。



蒙恩鱼水喜和同。

今宵空把银缸照。



错配鸳鸯逐晚风。

〔生下丑送旦作到书房丑下旦吊场介〕今夜之事。几乎败露。幸得小姐推病。我将计就计。到这书房中来了。不免挑起残灯。少坐片时。 

【太师引】向灯前。顾影心怀歉。想当时匆匆改颜。只思量权时避难。谁承望缔合姻缘。哎。小姐小姐。不是我将伊抛闪。还是你红鸾星黯。致今朝相逢木兰。〔作四顾介〕你看小姐书房中。到有这许多书在此。待我取来看一看。且喜简编满架。尽足盘桓

〔作翻书惊介〕这■〈土巳〉桥老人的秘书。是我赠与那少年的。怎么到得小姐案头来。这事古怪得紧。〔作沈吟介〕 

【前腔】检牙签。蓦地心惊闪。这书呵。我分明相遗少年。怎今日置他几畔。好敎人犹豫灯前。我待把情踪细探。怕触讳又难觌面。我待不审个明白。这狐疑从何释然。呀。我有计了。我明日去访魏轻烟。就央他来问小姐。他们同是女人。料必有实话说的。待托他居间婉转。究悉根源。

正是 

雪隐鹭鸶飞始见。



柳藏鹦鹉语方知。 

第二十八出
乞访书因

【忆秦娥】〔贴便服上〕生不偶。姻缘两字嗟僝僽。嗟僝僽。沈吟此际。蛾眉轻皱。

奴家魏轻烟。昔日与那谈麈方订婚姻。倏遭顚沛。如今在阵前看上了傅贾。意图缱绻。他着奚奴来招安时节。亲口许我联姻。我自谓终身有托。因此竭力说化主帅。一同降顺。来到京师。满望相谐伉俪。谁想他又蒙朝廷赐婚。娶了司礼监的义女为妻。我这婚姻事竟绝望了。〔叹介〕我此生这等不偶得紧。 

【水仙子插玉芙蓉】乖张燕尔俦。孤负莺求友。我仔细思量。他薄幸名须受。他若是说朝廷赐的婚。不由他做主。也要思量朝廷为什么赐婚。也亏我效顺天朝。因此上蒙恩偶。这是我差了。他前日堕下马来的时节。我就拿住在那裏。省得今朝泣好逑。他那裏洞房花烛暖。我这裏良夜影悠悠。前日奚奴亲口许我联婚的。待我去问他。为甚言不应口。〔叹介〕说便如此说。与奚奴有甚相干。这却是傅郞心上的事。他到今朝恣意吹箫倚凤楼。竟将我恩义丢。我自强觅甜桃。也终落他人后。〔旦冠带杂随上〕 

【靑玉案】昨宵伉俪几贻丑。今日偷闲寻故友。

下官傅贾。闻得魏轻烟昨已到京。又要央他问那秘书的消息。特来相访。叫左右。到他门上通报一声。〔杂叫丑扮侍女上杂〕傅爷要见。〔丑进禀介贴〕他今日也来见我么。我见他做甚么。你对他说。当日好相见。今日不好相见了。〔丑出说介旦〕怎么见得当日好见。今日不好见。你去说一定要求见的。〔丑进禀介贴〕他是这等说。你对他说。当日有婚姻之约。便好相见。今日有男女之分。就不好相见了。〔丑出禀介旦〕这分明是奚落下官了。待我自闯将进去。〔作闯进贴欲避介贴〕侍儿。快闭上了门。不要容外人进来。〔旦〕小娘子。下官也当得入幙之宾。那裏是外人。〔贴〕 

【大圣乐】今休说入幕绸缪。我和伊陌路空相遘。〔旦〕小娘子。你怎么说这等的话。当日在阵上。尙蒙你见怜。今日怎么到说远了。〔贴〕傅相公。你还记得前日么。今朝亏你还思旧。我只道你将往事霎时休。〔旦〕小娘子。这婚姻是朝廷赐的。不干下官事得。须信道姻缘会合眞非偶。我事到其间不自由。〔贴〕傅相公。你娶的新人好么。一定胜似奴家了。昨夜鸾交凤友。须知道新婚燕尔。绸密如酒。

【前腔】〔旦〕休提起昨夜衾裯。笑良宵伉俪空相偶。〔贴〕傅相公。也亏你今日这时候就起来了。〔旦〕孤帏何必眠淸昼。〔贴〕你不要在我跟前说这等假话。难道你两个昨夜不同睡。〔旦〕果然。小生身子不快。小姐亦有些小恙。下官独自在书房中歇的。〔贴笑介〕这等你也忒不卽溜了些。〔旦笑介〕小娘子。我无意觅鸾俦。〔丑〕老爷。侍儿到有句话对你说。你如今这等少年。又做了高官。便再娶位夫人。也不妨事。〔旦〕小星有待因难偶。鱼贯堪怜宠未酬。〔贴作变色起介〕你请回去罢。新人候久。休得要绵藤话语。把乐事迤逗。

〔贴欲下旦〕小娘子。下官正有言相吿。为何就要进去。〔贴〕先锋。奴家与你是陌路人了。又有何言。〔旦〕小娘子不消着恼。下官还有一事奉求着小娘子。昨夜下官成亲之后。两下各有小恙。难以合卺。因此送下官到他书房中歇了。见他桌上有■〈土巳〉桥老人秘书二本。这书是下官赠与一个少年的。怎么到在他案头。其中必有缘故。小生欲待觌面问他。恐怕他事涉嫌疑。不好直说。还要小娘子去替小生问个来历。自当重谢。〔贴〕你们是夫妻之间。到不好问得。要我外人在中间传言送语何用。〔旦〕不是。小娘子。你们同是女伴中。说话中间必无疑虑。故央你去。听我道。 

【刮古令】书斋寄凤俦。把图书暂校雠。见遗编心还问口。致狐疑暗筹。端的这因由。情踪一时浑难面剖。求伊代析这根由。那时节管姻缘两地共绸缪。〔贴〕 

这个当得奉命。先锋。我好笑你 

【前腔】承恩叶好逑。不思谐衾与裯。眼睁睁把良宵孤负。早难道似银河隔女牛。今日反添愁。想区区这筹何须穷究。昨宵若早会鸾俦。这疑端岂不霎时勾。

〔旦〕小娘子。这话也不消说了。如今同你到岳父家裏。与小姐问个明白何如。〔贴〕先锋请先回。奴家少间就来。 

昨宵堪叹悞佳期。



偶阅图书费所思。

浑浊不分鲢共鲤。



水淸方见两般鱼。 

第二十九出
轻烟辨男

【谒金门】〔生女妆上〕新妆试。又早脂殷粉憔。底事寻思无妙计。对人羞自语。

自家谈麈。改男做女。不过规避一时。那裏知道事到今日。朝廷赐配傅郞。昨夜成亲。被我再三推病。躱闪过了。这事到底要露出来的。我待对他说个明白。又怕惊动了他。反做出些事来。我若不对他们说。又遮瞒不过。怎么样便好。如今教我又好笑。又好苦。眞个度日如年也。〔叹介〕 

【沈醉东风】忆当年衣妆改移。到今日恍如眼底。经历过。事偏奇。错偕伉俪。这其间实难区处。我待不说明白。这事儿怎支。我待说个明白。这话儿怎提。踌躇。几度心中不自持。〔贴上〕 

【忒忒令】向侯门姗姗步移。望纱窗垂垂幕蔽。奴家魏轻烟。蒙傅郞托我询问小姐事情。来到他门首。可有人在么。〔杂扮侍儿上贴〕你说我是杨家女将。要见小姐。〔丑禀生生背介〕我正为这些事。在此踌躇不决。又是一个好没趣。怎生样见他。〔转介〕你去对他说。我身子不耐烦。改日请见罢。说我恹恹病体。苦支吾无计。〔杂出复介贴〕你对小姐说。一定要求见的。我久矣。仰淸光。特抠衣。趋莲幕。忍敎把凤题。

〔杂进禀生介〕这等请进来。〔贴进见相惊介贴〕原来就是你。〔生低向贴介〕小娘子禁声。〔向杂介〕你们回避。〔杂下贴〕谈郞。前日闻得奚奴说你改做女子。孤身逃难。不知去向。不料你到在这裏。你把从来的事。一一对奴家说个明白。〔生〕 

【尹令】改妆祇思规避。那知为招彩女。感他抚为义女。因此上身羁绣帏。不想朝廷又把我来配与傅郞。苦首鼠今朝怎两持。

小娘子。你怎么也在那滇南去了。〔贴〕奴家也为你的事。被那些官校终日威逼不过。只得逃避去的。 

【品令】当年为伊。避迹向天涯。今因顺义。相逢在京师。不想你今日做出这场好笑的事来。待我去请傅郞来。当面与他说个明白罢。〔生扯住贴介〕我今日呵。藏头露尾。总然难自秘。还须顾虑。这事眞堪骇异。怕言出须臾。驷马仓忙已迟。

〔贴〕你事到今日。不肯说明。还要遮瞒。 

【豆叶黄】似偷铃掩耳。若个受伊欺。不如待奴家与你明言就裏。免使猜疑。〔贴作笑介生〕小娘子。你笑些甚么。〔贴〕我笑那傅郞。认你做齐姜宋子。谁知到是宋朝居室。龙阳当妻。〔生〕小娘子。你若去说时。须要乘机遘会。须要乘机遘会。莫造次临岐语不投机。

〔贴〕我自有道理在此。傅郞昨夜在你书房中。见了那■〈土巳〉桥老人的秘书。他甚是疑心。央奴家来问你的来历。你如今就把这书的来历说与我知道。待我慢慢的说到其间。其时与你说个明白何如。〔生〕这书是一个女郞赠我的。〔贴作沈吟介〕你且说来。〔生〕 

【桃红菊】忆曩时名园寄居。偶然将枕函偷觑。随感取佳人高谊。随感取佳人高谊。相投赠追思宛如。

〔贴〕这等你曾见那女郞么。〔生〕小生不相会面。是他一个保姆拿来送与我的。〔贴〕这一发古怪了。傅郞适纔明明对我说。是他送与个少年的。少年不消说是你了。你如今又说是个女郞赠的。难道他到是个女郞不成。〔生〕正是。这事又有些古怪。适纔傅郞要小娘子问我这书的来历。我如今反要小娘子去问他那赠书的缘故了。 

【川拨棹】心如沸。这奇踪难轻臆。谁能释两地狐疑。谁能释两地狐疑。〔贴〕料根苗须臾尽知。好敎人笑怎支。〔生〕好敎人羞怎支。

〔贴〕如今傅郞在那裏。〔生〕想是在书房裏。〔贴〕这等待我到书房裏去。〔生〕小娘子。你向 

【尾声】书斋款款和伊语。这其间须当料理〔贴〕我自有道理。管取你们涣释狐冰在片时。

几年书剑逐漂蓬。



今日相逢似梦中。

底事茫茫难自释。



不堪分付与东风。 

第三十出
保姆识女

〔老旦上〕远来寻故主。特地谒侯门。老身是贾小姐身畔的保姆。闻得小姐在滇南回来。入赘在费内监家裏。特来相见。门上有人么。〔杂上〕侯门深似海。不许外人敲。〔见介〕老身是傅老爷的保姆。特来求见。烦通报一声。〔杂〕老爷有请。〔旦上〕 

【传言玉女】心旆摇摇。兀坐正萦怀抱。忽传言故人来到。〔见抱哭介〕经年阔绝。苦朝夕魂飞梦绕。相逢此际。行藏暗晓。

〔旦顾杂介〕你在门上看。有人来卽便通报。〔杂下老旦〕小姐。我闻得你招赘在此。我到替你耽了许多忧虑。你怎能勾不露出本相来。〔旦〕昨夜喜得小姐推病。我将计就计。到书房裏睡了。事体幸不败露。今夜料难躱闪。正踌躇不决在这裏。〔老旦〕待老身与你说明白罢。〔旦〕你且慢些。我适纔央魏轻烟到小姐跟前探听消息去了。待他到来。再作区处。〔贴上〕 

【上林春】疑踪管析在今朝。特向书斋倾倒。

〔见介旦〕小娘子。那秘书的来历。可曾替我问得明白么。〔贴〕先锋。秘书的来历你且慢些问。那小姐的来历到有些奇异在这裏。〔旦惊介〕怎么样奇异。〔贴〕你 

【降黄龙】误结鲛鮹。眼底佳人。浪说多娇。担搁了画眉张敞。举案梁鸿。甚觉无聊。先锋。今宵。我与你相完夙约。到得个鸾顚凤倒。〔旦〕这等说。分明是奚落下官了。〔贴〕我怎么奚落你。这其间奇踪幻态。颇堪喷笑。

〔旦〕小娘子。你明白对我说罢。〔贴〕先锋。奴家还要问你。你适纔对奴家说。那书是你赠与一个少年。如今那小姐又说是个女郞赠与他的。这是怎么说。〔旦〕 

【前腔】蹊跷。此际情踪。展转狐疑。愈难分晓。小娘子。我晓得了。私心逆料。多分眼底佳人。就是曩时年少。〔贴〕这到也差不多儿。只不知那女郞是怎么样说的。〔旦背介〕根苗。欲言还止。觉颜汗付之一笑。〔向老旦介〕保姆。你与我前因后迹。向他明吿。

〔老旦〕小娘子。那秘书是老身将去送与个少年。那少年难道是个女子不成。〔贴〕女子定不是女子了。〔旦〕这等那人为什么将男改女了。〔贴〕我对你说。他叫做谈麈。就是谈尙书的儿子。只因朝廷缉获得要紧。因此扮做女子。逃避在尼姑庵裏出家。为因招选宫女。遇着费内相怜他才貌。留为义女的。〔旦〕有这等奇事。〔贴〕便是。 

【黄龙衮】潜踪计脱逃。潜踪计脱逃。秘迹人难料。只是赠书人。今朝踪迹无分晓。〔老旦〕小娘子。事到而今出人意表。想木兰当日裏因非巧。

〔贴〕阿呀。你说差了。木兰是女人改做男子。如今谈郞是男子改做女人的。〔老旦〕小娘子。男子改得女人。难道女人改不得男子的。〔贴〕嗄。是了是了。适纔谈郞说那书是保姆送与他的。保姆一定是妈妈了。难道先锋是个女子不成。〔旦作低头介老旦〕女子未必就是女子。男人定不是个男人。〔贴〕嗄。是了。怪道我要与你连婚。你只管推却。我那知就裏。今日待奴家去与二尊人说明此事。到把小姐配与谈郞。两下裏都没病了。 

【前腔】天生鸾凤交。天生鸾凤交。错合因非小。只是婚赐自朝廷。岂容草草无分晓。我代向尊前把行藏相吿。要恳他明白上陈情表。

〔老旦〕如此甚好。 

昨宵心事两狐疑。



不料伊行遇甚奇。

雪隐鹭鸶飞始见。



柳藏鹦鹉语方知。 

第三十一出
错配成眞

【西河柳】〔小生冠带杂随上〕心惊耸。姻事多虚哄。壻匪乘龙。女偏跨凤。

下官费有。当日收留义女。不料是个男子。蒙爷爷赐配与那傅贾。那傅贾到是个女人。世上有这样冠履倒置的异事。特地差人去请傅老先生到来。与他商议定了。好上表奏闻。叫左右。傅爷到来。卽便通报。〔杂应介末冠带上〕 

【寳鼎现】闻说奇踪。一旦令人惶悚。

〔见介小生〕老先生。你可晓得这奇事么。原来小女到是个男子。令郞到是女人。〔末〕这是谁人说的。〔小生〕魏轻烟对下官说的。他说现有奚奴与保姆可证。〔末〕这等叫他两个来。待我当面问个明白。〔小生〕左右。快去唤奚奴与保姆来。〔杂应下外冠带同老旦上〕欲知已往兴亡事。须问当年把臂人。〔见介末〕奚奴。你当日说你家主死了。如今费爷的小姐就是你家主。这怎么说。〔外〕听禀。 

【赏宫花】他当年计穷。为潜逃改女容。假说道身作南柯梦。其实寄迹梵王宫。遴选当年邀覆庇。今日裏眞成错配凤楼重。

〔小生〕保姆。这等你小姐怎么又扮做男子模样。〔老旦〕老爷。我小姐因他叔父为争家赀。要报他做宫女。计无所出。只得扮做男子。逃走出去的。 

【前腔】他孤身遇凶。怕相仇挟入宫。只得暂把衣冠拥。漂泊泣途穷。邂逅星轺恩养久。今日裏休提女壻近乘龙。

〔小生末笑介〕有这等的奇事。只是事关朝廷。必须奏闻。我们明早同上表章罢。 

【前腔】恩蒙九重。赐婚姻喜气浓。谁料误配鸾和凤。错合失雌雄。奇事从来眞罕有。交章明日达宸聪。

闻说当年有木兰。



如今幻迹更无端。

明朝封事须交上。



管取鸾封下九天。 

第三十二出
奉诏团圆

【临江仙】〔贴上〕柳妥长条空浩漾。何时堪赠仙郞。裏面有人么。 

旦冠带老旦上〕两人踪迹岂寻常。一朝明辨析。相对觉周章。〔见介生作万福旦揖介贴〕你们两个到了今日。还妆这个模样做甚么。我昨已对两位尊人说明白了。他们今朝去上表章。一定就有旨意下来。我堪笑你两个呵。 

【好事近】佳壻饰红妆。佳妇翻为张敞。洞房合卺。须要顚倒鸳鸯。〔生〕茫茫。历尽许多磨障。到今日巧会鸾皇。〔旦〕小娘子。你谩道姻盟虚谎我和你贯鱼以宠。共事萧郞。

〔生〕这个足见小姐的贤德。〔外便服上〕 

【临江仙】主仆从来悲撇漾。相逢帝里彷徉。〔见抱哭介〕当年两地苦参商。一朝相聚首。悲喜两非常。

昨日两位老爷叫老奴与保姆去。审问相公与小姐事体明白。今朝入朝。奏过圣上。旨意卽刻就到了。连魏娘子也赐配相公了。如今相公小姐请改了本等妆束。迎接圣旨。〔生旦贴〕正是春从天上至。恩向日边来〔下外〕保姆。你看相公与小姐这几步像得很。〔老旦〕怎么不像。俨然是生成的在那裏。 

【好事近】才貌却相当。缘合未堪奇赏。出人意料。在那错联鸾凰。〔老旦〕这也亏了魏轻烟。他们茫茫。不是他剖破两边虚谎。到此际尙自彷徨。〔外〕便是这等说。他今朝同连鸳帐。是主恩渥处。挈带风光。

〔生巾服旦女妆贴冠上末小生上〕一封丹凤□。飞下九重天。圣旨已到。跪听宣读。诏曰。夫妻好合。人之常情。男女改妆。世之奇事。今据滇南安抚使傅子虚司礼监太监费有所奏。谈麈改男为女。贾巫云改女为男。一时错合。实出创闻。朕不胜惊喜。今卽将贾巫云所任职衔。移授谈麈。为滇南留守。贾巫云封怀远夫人。魏轻烟旣属贾氏招安。合行同侍谈麈。赐为媵妾。谢恩。〔生旦贴谢介末小生〕你们今日另结花烛。〔生冠带旦贴同拜介〕 

【越恁好】今朝欢鬯。今朝欢鬯。遇合岂寻常。盈盈喜气扬。膺冠带未为畅。姻缘错合难思想。不因风浪。怎显得团圞一室多奇样。词坛传播争欣赏。 

赠书记终 
