六十种曲 精忠记 明 无名氏

精忠记　　（明）无名氏 着 

　　绣刻演剧十本 
　　第一套 
　　琵琶　荆钗　香囊　浣纱　寻亲　千金　精忠　鸣凤　八义　三元 

　　绣刻精忠记定本 

　　●精忠记目录 

　　第一出　提纲 
　　第二出　赏春 
　　第三出　猾虏 
　　第四出　应诏 
　　第五出　争裁 
　　第六出　饯别 
　　第七出　骄虏 
　　第八出　胜敌 
　　第九出　临湖 
　　第十出　叩马 
　　第十一出　蜡书 
　　第十二出　班师 
　　第十三出　兆梦 
　　第十四出　说偈 
　　第十五出　省母 
　　第十六出　挂冠 
　　第十七出　调勘 
　　第十八出　严刑 
　　第十九出　辞母 
　　第二十出　东窗 
　　第二十一出　赴难 
　　第二十二出　同尽 
　　第二十三出　中计 
　　第二十四出　怜主 
　　第二十五出　闻讣 
　　第二十六出　毕命 
　　第二十七出　应眞 
　　第二十八出　诛心 
　　第二十九出　吿奠 
　　第三十出　行刺 
　　第三十一出　伏阙 
　　第三十二出　天策 
　　第三十三出　同毙 
　　第三十四出　冥途 
　　第三十五出　表忠 

　　第一出　提纲 
　　【满庭芳】〔末上〕南渡功臣。中兴良将。平金奋志驱兵。太师秦桧主和议。奸佞朝廷。屡诏班师。东窗下与夫人设计。陷害岳家父子。屈死非刑。更堪怜堕井银瓶。那秦丞相被寃魂迷弄。心疑忌。往灵隐去斋僧。遇叶守一从头点化。报应甚分明。方显忠良谗佞。千古谩评论。 
　　金兀朮突走三关。　　　　叶守一揭出供案。 
　　田思忠伪诏班师。　　　　秦丞相东窗事犯。 

　　第二出　赏春 
　　【女冠子】〔生上〕怒发冲冠。丹心贯日。仰天怀抱激烈。功成汗马。枕戈眠月。杀金酋伏首。驾长车踏破贺兰山缺。空怨绝。待把山河重整。那时朝金阙。 
　　〔鹧鸪天〕笔底龙蛇走篆虫。胸中豪气贯长虹。五车经史藏心腹。百万貔貅掌握中。心胆壮。气英雄。云台麟阁岂难逢。从今且养凌云志。听取春雷上九重。下官姓岳名飞。字鹏举。本贯相州汤阴人也。自古建都之地。贤人隐迹之乡。粤自夏河亶甲迁鼎于此。嗣后秦强楚霸定盟于兹。韩忠献文武全才。杜正伦一门三秀。俗尙英雄之习。谙通诗礼之风。何幸吾身生长于此地。吾乃博通六艺。兼览百家。学射周同。受制张俊。春秋褒贬。吾欲考其二百四十年之昭鉴。左传名家。吾欲核其一十六年之沿革。当今蛮夷猾夏。边界惊惶。宋室南迁。二帝有蒙尘之耻。举族北辕。诸臣无靖难之功。竭力事亲。乃为子职之本分。尽忠报国。实为臣道之当然。若欲移孝为忠。便可图存匡复。饥餐胡虏肉。方称吾心。渴飮月支血。始遂吾意。正是遇难独当天下事。功成却进手中筹。今日且喜天气晴明。对此春光。不免请夫人小姐。一同赏玩。多少是好。院子何在。〔末上〕翠竹珠帘映画堂。氤氲风动玉炉香。满园桃李争春笑。唯有东君得主张。老爷有何钧旨。〔生〕传话后堂。请夫人小姐出来赏春。〔末〕领钧旨。〔请介老旦小旦上〕 

　　【凌波仙子】日长风静重门掩。人意懒。卷珠帘。双飞紫燕语呢喃。出门花似锦。春意浩无边。 
　　〔众相见介老旦〕相公呼唤妾身出来。有何事干。〔生〕夫人。今日且喜天气晴明。下官欲对此春光。同夫人玩赏。〔老旦〕旣要赏春。何不唤岳云张宪一同赏玩。〔生〕早上已差孩儿们往教场中演习人马。故此不在。〔老旦〕旣不在。女孩儿把盏。〔小旦〕将酒过来。 

　　【锦堂月】丽日开晴。和风扇暖。春来景物偏奇。家国安宁。开筵正好欢会。边庭上烽火无警。朝野内干戈槖戢。〔合〕今朝裏。幸喜豪杰峥嵘。际遇明时。 
　　【前腔】〔老旦〕佳致。花柳芳菲。人生有几。开怀畅飮休辞。怕绿鬓成丝。朱颜易改堪悲。当此际骨肉团圆。莫负却韶光明媚。〔合前〕 

　　【前腔】〔生〕欣遇。国祚雍熙。时和岁稔。居安岂可忘危。宝剑长磨。忠肝义胆谁敌。直待要扫荡胡尘。方遂我平生豪气。〔合前〕 

　　【前腔】〔众〕桃李。色映金巵。香生罗绮。花前莺燕于飞。夫妇和谐。休夸琴瑟调宜。愿百年奕叶传芳。好儿孙箕裘相继。〔合前〕 

　　【醉翁子】〔生〕何须舞柘枝。歌飜金缕霭和气。一门长幼无虞。莫辞重整金罍尽醉方归兴有余。〔合前〕 

　　【侥侥令】〔众〕轻风飜翠幙。瑞霭喷金猊。唯愿三边皆宁静。四海乐升平全盛时。 
　　【尾声】花姿柳态皆春意。歌舞留人日又西。沈醉后管弦声细 
　　开筵对景正芳菲。　　　　风送淸香入酒巵。 
　　自古算来皆是命。　　　　不如快乐得便宜。 

　　第三出　猾虏 
　　【新水令】〔净上〕平生胆气最刚强。敢把南朝压量。俺吃的是滑秃秃美酪酥毡帐裏醉卧好风光。俺将大宋呵。搅扰的地乱天荒。端的是人强马壮。 
　　曲袖飘飘舞茜纱。骆驼■〈燕〉蹀弄琵琶。雪花舞处多黄雁。天汉垂边见白沙。猎射场中骑劣马。旌旗影裏闪飞鸦。人人都唱升平调。兀的不是女直邦中第一家。俺祖女直部落。节度使乌古回达子刻钵里。俺这裏白山黑水。因避大辽兴宗之讳。改号曰大金。俺大哥哥炎寒太子。二哥荅达郞君。第三个五花公主。则俺是完颜量兀朮四太子是也。自从俺平了辽宋。得了汴梁河南。康王泥马渡江。去到临安建都。他手下新得四将。内有一将。姓岳名飞。此人有万夫不当之勇。两个孩儿岳云张宪。部将王贵牛皋。出入阵中。所向无敌。今有打探的来报。说此人统领大兵。要收河北之地。不免叫副将秃忽没哈迷赤金吾鲁等出来商议。众小番何在。〔众上〕 

　　【风检才】番将丛中第一。谁人及得俺武艺。不论鞭简与挝搥。毡帐裏捆牛蹄。闲来时打臂石。 
　　我们番将实是乖。惯吃牛肉不持斋。孩子都在马上养。长大都叫虎喇孩。〔见介净〕把都。今有南朝一将。姓岳名飞。此人有万夫不当之勇。统领大兵前来。要收复河北之地。你们与我整理铁浮图拐子马上前迎敌。听我分付。〔众介〕 

　　【豹子令】号令严明不可违。不可违。修缉边寨震天威。震天威。倘有敌兵来到此。杀交一阵血淋漓。〔合〕用心机。晨昏操守莫稽迟。 
　　【前腔】〔众〕元帅威名震边陲。震边陲。建功立业在须臾。在须臾。旦夕巡哨防奸细。小心前去听施为。〔合〕 

　　腰间寳剑血模糊。　　　　杀取南朝片甲无。 
　　身后欲求生富贵。　　　　眼前须下死工夫。 

　　第四出　应诏 
　　【菊花新】〔生上〕赏春宴罢醉颜酡。蜀锦征袍喜暂脱。兵甲洗天河。待一统中原方可。 
　　勇出万人敌。威风不可当。功因多难立。身为太平闲。昨日分付两个孩儿教场操演人马。想必回矣。 

　　【前腔】〔小生扮岳云上〕少年威武振华夷。敌国闻风胆气摧。〔小外扮张宪上〕聪敏识兵机。韬略胸中无比。 
　　〔小生〕出匣龙泉血未干。平生志气斩楼兰。勤王报国应无惮。掠地攻城岂畏难。〔小外〕旗影动。角弓湾。犀纹射日剑光寒。太平时节无征战。好把兵书仔细看。〔小生〕旗甲不要散了。待我禀过老爷。自有分付。〔众应介见介小生〕孩儿教场回了。众旗甲都在府门首。听候爹爹发放。〔生〕着他们进来。〔众入叩头介生〕今日小将军下操。还未赏你。生受汝等。散去罢。〔众应下介生〕孩儿。今日操演。人马整齐么。 

　　【锁南枝】〔小生〕承军令。到敎场。旌旗影转风荡扬。羽箭似流星。火炮连天响人马壮。弓弩强。纵有武侯八阵图。孩儿也夫相让。 
　　〔生〕小孩儿。人马如何。〔小外〕爹爹听禀。 

　　【前腔】沙场暖。草正芳。纷纷铁骑频来往。笳鼓振声齐。队伍多停当。犀甲胄寳剑光。纵有韩信背水阵。孩儿也未相让。 
　　【前腔】〔生〕听吾道。自忖量。军机岂可成虚诳。号令用严明。赏罚无偏向。有进死心。无退生想。纵有孙子减灶谋。我也未相让。 
　　〔丑上〕有事须通报。无因莫乱传。禀老爷。朝廷诏命到来。〔生〕快排香案迎接。〔丑〕得令。〔末上〕 

　　【出队子】亲承朝命。亲承朝命。便兴师克日成功复。賷捧纶音出禁闱。将军火速帝畿。从此愿风烟永息无虞。 
　　圣旨到。跪听宣读。朕闻多难所以兴邦。殷忧所以启圣。兹迩戎虏猖獗日甚。狼子野心。朝和暮背。旣去复来。为我国家之患久矣。致使日有羽书之警夜有狼烟之惊。正我君臣。卧薪尝胆之秋。图复中兴。报仇讨罪之日。必有鹰扬之将。急遏猾夏之虞。尔岳飞才兼文武。勇略过人。运筹有功于帷幄。料敌不乖于成算。是宜拯生民之涂炭。念二圣之蒙尘。率百万之师。决千里之胜。扫荡腥膻。殄灭无遗。庶可以雪国家之耻。慰生民之望。尔其夙夜小心。倍道兼进。以体朕之至心。叩阙谢恩。〔生〕万岁。万岁。万万岁。 

　　【大圣乐】〔生〕荷皇朝诏委微臣。敢捐躯答圣恩。怎容蠢尔成边衅。惟赤胆秉忠贞。管敎两京恢复非夸逞。四海皆为尧舜民。〔合〕班师日。喜气新。歌声奏凯满怀春。敷王化。破虏尘。归朝金阙拜纶音。 
　　【前腔】〔末〕望将军速整三军。向边庭定策勋。古来名将谁如恁。这英雄冠羣伦。此行杀虏无踪影。不负皇朝宠赐恩。〔合〕 

　　【尾声】〔众〕统三军忙征进。中原一统早升平。拟在凌烟着姓名。 
　　〔生〕天使大人请回。下官整肃人马。择日兴兵便了。请了。〔末应介下生〕孩儿过来。一壁厢分付王贵。快点人马。一壁厢分付牛皋。催攒粮草。不得有违。众应介〕 

　　一封丹诏出重霄。　　　　父子宁辞汗马劳。 
　　剑戟光芒磨日月。　　　　管敎丑虏望风逃。 

　　第五出　争裁 
　　〔末上〕受人之托。必当终人之事。自家岳府中院子。我家爷要做红锦战袍。不免去唤贵裁。他原是我府中主顾。只索去走一遭。贵裁在家么。〔内应介〕不在家。当官去了。〔末〕旣不在家。后巷有个贱裁。叫他去罢。转东过西。此间就是。贱裁在家么。〔丑上〕谁叫。谁叫。来了。 

　　【五方旗儿】我做针工。年来命运通。裁新换旧。人人尽敬重。直身员领高低样范同。三针一寸拏来卽便缝。 
　　我做裁缝眞个非容易。裁长补短须教会。子弟衣服用袖宽。耆老衣衫用褶细。异样踅折费工夫。深衣直摆须拖地。棊盘员领不易做。单夹披风却好裁。偷料之时手脚忙。主人来搜心胆碎。你道慌也不慌。〔末〕这是做贼的了。怎么不慌。〔丑〕只当放你娘三年烂臭屁。大叔取笑。你今日来此何干。〔末〕我们岳府裏叫你做红锦战袍。〔丑〕这是老贵的主顾。我不去。〔末〕不妨。有我在此。〔丑〕旣如此请行。转弯抹角。这裏就是。〔裁衣介净上〕 

　　【靑香儿】论针工我们无敌。使翦刀全凭眼力。上条阳领欠敎直。呀不曾使得火熨。 
　　小子没名姓贵。端的无针引线。做衣服不用尺量。看段疋高低能辨。虽则是本分营生。免不得东骗西骗。今日一家请我裁一件靑罗直身。却被主人看见。〔末〕见些甚么。〔净〕单单偷得一双鞋面。〔末〕休道出本相来。〔净〕大叔是岳府裏。闻知叫我做战袍。故此特来。〔末〕你说不在家。我叫贱裁在此做了。〔净〕大叔。我是有名的。他是没名的。你去叫他出来。〔末介丑〕大叔。你去叫他进来。〔末介净〕大叔。他这等可恶。你与他说。这府裏原是我的主顾。生活是他做。酒饭是我吃。工银是我得。若还他不肯。打得他两脚直。〔末介丑〕你去说与他知道。生活是我做。酒饭是我吃。工钱是我得。若是他不肯。打得他魂都失。〔末介净〕待我自去对他说。咄。贱裁。你是没名的私匠。我是有名的官匠。你今日来抢我的主顾。是何道理。〔丑〕咄。老贵。旣是你的主顾。如何不叫你。倒来叫我。放屁。〔净〕贱裁。你是没名私匠。也到岳府裏摇摆。做衣服何曾有熨斗。翦刀尺用根柴棒。裁胸背翦坏了兽头。裁补子差了花様。只好缝些义口布袋。也来与我师父看様。饶你一顿拳头。休得在此口强。〔丑〕老贵。你休得说人没兴。谁不识你行径。不说自家本事平常。到来寻人毛病。你缝贴腰何曾齐整。上护领何曾端正。偷裙幅心惊胆丧。弄手脚何曾有定。今日撞着老贱。打教你难逃性命。〔净介〕 

　　【扑头钱】〔净〕我怪你抢人主顾。〔丑〕我怪你绝人道路。〔净〕我见你偷人段疋。〔丑〕我见你赖人细布。〔末〕且停嗔。休发怒。〔净〕踢杀你贱裁老贼。〔丑〕打杀你贵裁老馿。〔末〕这官差没甚的。又何须两边狠毒。〔净丑〕你忒煞欺负人。人欺负。大家拚死赴冥途。 
　　不见生活要你陪。　　　　同行何必苦相欺。 
　　好手之中逞好手。　　　　得便宜处落便宜。〔净作抽肠法浑丑丑作猫惊法浑净同下〕 


　　第六出　饯别 
　　【挂眞儿】〔生上〕奉诏兴师岂敢违。临期话别当时。〔老旦小旦〕簪缨家世正团圆。谁想又成分袂。〔小生小外〕年少昂昂鎭武威。随征进殄灭蛮夷。〔合〕敢効劬劳。不辱君命。谈笑功成名遂。 
　　〔相见介老旦〕安居正好同欢悦。忽闻征进成离别。〔生〕受爵佐皇朝。捐躯不惮劳。〔小生〕匆匆去意急。欲缓何山得。〔小生小外〕谈笑取功名。何须别泪零。〔老旦〕相公今日出军。我与孩儿特备酒肴相饯。〔生〕何劳夫人。〔递酒介〕 

　　【催拍】〔老旦〕倒金樽临岐送行。唱阳关不忍醉听。报国尽忠。报国尽忠。暮宿朝餐。恐你劳形。一旦成功。万载扬名。〔合〕分袂去。卽日登程。烟树外。夕阳暝。 
　　【前腔】〔生〕受皇宣不俟驾行。统雄兵卽日登程。扫荡胡尘。扫荡胡尘。骨肉难抛。怎得留停。恢复中原。遂我平生。〔合〕 

　　【前腔】〔小旦〕想严尊驱驰此行。仗天威功业早成。风霜怎禁。风霜怎禁。得胜之时。早办回程。和气匆匆。母子欢欣。〔合〕 

　　【前腔】〔小生小外〕我只今拜别远行。望萱堂不必挂心。孩儿惯经。孩儿惯经。三箭天山。唾手功名。他日归来。戏彩阶庭。 
　　〔合丑上〕杀气昏昏蔽日红。征尘滚滚暗长空。羽书昼夜如飞递。早望将军建大功。报事的磕爷头。〔生〕怎么说。〔丑〕禀爷。但见胡马嘶风。胡笳吹咽。皂雕旗展开万点寒鸦。羊角弓弯如半轮秋月。千员良将。百万雄兵。恍惚间神号鬼哭。猛可的天崩地裂。人民奔走。须臾撇却锦州城。将士峥嵘。顷刻踹平花世界。鼙鼓喧天动地来。纷纷儿女尽含哀。将军好展擎天手。重整山河显大才。〔生〕量这些胡贼做甚的。你去罢。〔丑应下生〕夫人。军情事急。不得迟缓。下官就此拜别了。〔众拜介生〕 

　　【一撮棹】军机事。难迟缓。速登程。〔老旦〕君今去。使奴家泪盈盈。〔小生小外〕辕门外。人马骤。鼓声频。〔众〕二圣鸾舆返。三军唱凯歌声。唯只愿罢干戈早休兵。 
　　虎豹提兵自古无。　　　　威风凛凛振皇都。 
　　功成奏凯班师日。　　　　管取凌烟阁上图。 

　　第七出　骄虏 
　　【花心动】〔净上〕红缨大罩铁兜鍪。正値西风塞上秋。帐下拥貔貅。夺乾坤易如唾手。 
　　自家兀朮四太子是也。今有南朝岳飞。统兵前来与俺交战。把都每谁有本事的说上来。〔众随意各说介丑〕我有本事。论俺本事眞熟惯。上阵交锋不懒慢。领兵只觉手脚慌。拿住便叫可怜见。〔末〕你输了。〔丑〕不输。他那裏点银鎗。俺这裏狼牙箭。一来一往。战三十合。被他左胁上去了一大片。〔末〕你又输了。〔丑〕不输。被我连人带马收。收拾勒马跑回营。腰间取出针和线。连皮带骨缝。缝一个绽。跳上马来又征战。那入娘的换了家伙了。〔末〕换了甚么兵器。〔丑〕换了丈八矛。俺这裏连珠箭。一来一往。战了六十合。被他右胁上又去了一大片。〔末介丑〕还不输。连人带马收。收拾跑回营。腰间又取针和线。连皮带骨缝。缝一个绽。跳上马来又征战。那狗挪的又换了家伙了。〔末介丑〕他那裏大刀砍。俺这裏刚刚剩得三枝秃头箭。一来一往。战了一百二十合。恼了那入娘的。提起大刀矻■〈石宅〉连人带马砍做七八段。〔末介丑〕不输。被我连人带马收。收。收拾跑回营。腰间又取出针和线。连人带马缝一个大破绽。跳上马来又征战。那入娘拦住马头。不与我战了。反赠我一疋罗。一疋绢。〔末介丑〕他说道将军本事烂平常。倒做得一手好针线。〔净喝介〕胡说。把都每听我分付。一战初临寒水。二国智力相交。三军怎敢犯秋毫。四门旗整肃。五虎将英豪。六出无穷计。七星旗号飘摇。八方遥望阵云高。九层回子手。杀他十万小儿曹。卽便拔营前去。〔众应介净〕 

　　【淸江引】秋高草黄马正肥。秃喇哈都精锐。皂雕旗展开。寳剑光磨日。杀敎他锦州城都弃与。 
　　【前腔】皮裘任穿不怕寒。劣马偏骑惯。弓开雁坠云。日落穷庐暗。打辣酥满斟一醉酣。 
　　长驱大进胜天兵。　　　　管取从今阵阵赢。 
　　铁锁连环千万骑。　　　　南蛮相遇践交平。 

　　第八出　胜敌 
　　【花心动】〔生上〕统兵出戍振边庭。杀气腾腾神鬼惊。〔小生小外〕恢复锦州城。拯拔涂炭生灵。 
　　〔生〕孩儿。军马完备未曾。〔小生〕完备多时了。〔生〕旣如此。唤将士过来。听吾号令。〔众应跪介生〕大小三军。听吾号令。吾乃钦奉圣旨。今者当职。身为上将。统领大军。奋武扬威。诛凶讨逆。尔部下荷戈之卒。悉听指挥。蠢尔丑虏。肆行不道。腥膻我中夏。污染我皇朝。銮舆迢递以北征。士女怆惶而南渡。生民涂炭。宗庙丘墟。言之痛心。思之切骨。凡杀尔等父兄者。思报父兄之仇。害尔室家者。思雪室家之耻。勇者効力。务扬克敌之威。智者献谋。宜图万全之计。称尔戈。立尔矛。扬尔干。精明器械。锻乃锋。■〈釒厉〉乃刃。壳乃甲。整肃军威。坐作进退之有方。攻击刺杀之合节。要使元凶授首。毋令众恶逃生。肃淸夷虏之尘。恢复乾坤之旧。敢有不遵军令。不奉教条。或进而不前。或迟而在后。或妄言祸福。或泄漏机谋。或侵损居民。或卖放军士。或自相窃盗。或恣意喧哗。凡兹有犯。罪在必诛。枭首辕门。以警其众。功成则爵禄有加。败则家身难保。予叨总帅。用示于师。令之不明。将之罪也。予故三令五申。以宣诏诰。自令之后。务在遵行。违吾令者。定行处斩。〔众应介生〕粮草俱已完备了么。〔众〕各处俱到了。只有临安府不到。〔生〕解粮官叫甚么名字。〔众〕叫万俟卨。〔生〕不要管他。掌号拔营便了。〔领众介〕 

　　【水底鱼儿】兵马飞行。刀鎗耀日明。振天笳皷。喊声神鬼惊。征尘四起。旌旗猎猎轻。意图恢复。驱驰促去程。驱驰促去程。 
　　〔丑上〕临安府粮官吿进。〔生〕你在那裏才来。〔丑〕风水不便。故此来迟。〔生〕军马未动。粮草先行。你故意来迟。依我军法该斩。〔丑〕爷爷看临安府分上。〔生〕若不看临安府分上。定行处斩。今看临安府三字。打四十棍。〔打介生〕去罢。 

　　【窣地锦裆】沙场草暖马蹄轻。战将英雄虎豹形。弓弯秋月箭流星。稳征鞍杀气生。〔众下净领众上〕 

　　【前腔】长驱大进铁浮图。粉践南蛮片甲无。雕弓羽箭迸连珠。管取成功夺帝都。〔生领众上〕 

　　【前腔】天兵席卷动乾坤。猎猎旌旗耀日明。寳刀提起火光喷。敌国闻风尽丧魂。 
　　众将官扎住营寨。王贵上前去打话。〔末〕得令。你那裏何人领兵。〔丑〕俺这裏兀朮四太子亲自领兵。副将秃忽没哈迷赤等。前部先锋金胡芦。一国胡儿。要踹你南朝尽为平地。你那裏何人领兵。〔末〕俺这裏岳爷爷亲自领兵。副将岳云张宪等。前部先锋王贵牛皋。领三千铁骑。要拿你一国胡儿。〔丑浑介末〕正将上前打话。〔生〕膻羯狗。快送二圣皇帝出来。万事全休。不然交你番天覆地。社稷荡为丘墟。生灵涂作魑魅。〔净〕你早哩。你那二圣被俺拿住。这裏靑衣行酒哩。〔生〕言之痛心。思之切骨。岳云你先对此阵。若不能胜。斩汝号令。〔战介净败下丑被拿介生〕拿过来。你是甚么人。〔丑〕我是兀朮手下土胡朮。〔生〕我砍你一个驴头。干得甚事。我放你回去。做个递书人。好好说与那膻羯狗。快送二圣皇帝复归本朝。万事全休。声言不肯。俺整顿人马。直底黄龙。迎取二圣还朝。快走。〔丑浑下生〕孩儿。且喜今日杀败金兵。传令把军马扎住朱仙鎭上。不许回军。如有私自逃回者。斩首示众。就此收兵。〔众介〕 

　　【五马江儿水】奉诏临边征讨。军威煞整齐。仗我平生威武。席卷长驱。弃辎粮奔走去。蠢尔堪嗤。逆乱天时。今恢复东京不远。迎取蒙尘二帝。谈笑转京畿。方遂我数年间中兴之志。 
　　杀气横空鎭武威。　　　　金兵百万望风摧。 
　　喜孜孜鞭敲金凳响。　　　　笑吟吟齐唱凯歌回。 

　　第九出　临湖 
　　〔末上〕翠影遮残杨柳月。和风吹断藕花香。玻璃千里笙歌沸。天上人间锦绣乡。自家秦府中院子。昨爷分付。着俺打点湖船。要游西湖。不免往钱塘门外去唤张胡船。不争三五步。咫尺是他家。〔叫介丑上〕画船荡桨载落花。口食身衣尽靠他。今日有人来唤我。见钱交过不容赊。大哥有何分付。〔末〕我是秦太师府裏。分付唤你船游湖。〔丑〕原来秦府中大叔。要几张卓儿〔末〕与二两银子。只要摆两张卓面。整齐些。爷还要赏你。〔丑〕大叔。晓得了。不须分付。〔末下丑〕擅将山水胜。磨尽古今人。〔下净上〕 

　　【菊花新】秉钧喜握天颜。英贤位压朝班。淸如冰玉重如山。调和鼎鼐。四海民安。 
　　忆昔身遭俘掳。驱驰千里拘囚。凄凉几度可怜秋。只为汴京失守。曾与金人盟誓。航海夫妇回州。官居淸要胜封侯。稽颡丹墀拜首。下官姓秦名桧。字会之。乃江宁人也。政和年间。状元及第。官授都御史之职。自汴京失守。将下官与夫人掳至金邦。曾与大金盟誓。得放还乡。愿作他国细作。回至临安。见了圣上。拜礼部尙书。赐以金鱼玉带。奏言官裏。若要天下太平。须用南自南北自北。我许大金和议。便后有张鼎胡铨朱松等上疏。言金人不当与和。被我将此三人暗中奏请。俱贬于韶州。其时公卿大夫都皆怨恨下官今本朝有一名将官姓岳名飞见今统领大军。要收河北之地。近日边上报来。道眞个旗开得胜。马到成功。倘被他收复了河北之地。大金必定罪我。欲将军马收回。奈缘圣旨差遣。未可擅便。今早圣上又赐玉带一条。精忠旗一面。着下官賷送与岳飞。此一节怎生区处。不免待夫人出来。与他计较。道犹未了。夫人早到。〔贴上〕 

　　【前腔】平生幸喜。居华地。争羡夫荣妻贵。赏春宴乐人难比。幸满门和气。 
　　〔相见介占〕相公。今日回朝。不卸衣服。为何闷坐在此。〔净〕夫人。我因岳飞收复了汴京。倘他成功。是我负了大金盟誓。今日早朝。又钦赐玉带一条。精忠旗一面。着下官差人送去与岳飞。为此闷坐。〔占〕相公。你是朝中宰相。怎不细思。若使岳飞平伏了汴京。岂不是你负了大金。思量起来。又将玉带送去。却不又长他锐气。〔净〕夫人。你有甚么计策。说与下官知道。〔占〕相公。你何不隐下了玉带绣旗。遣一心腹人。打听他父子不公不法之事。一一的尽奏过圣上。取回京师。再作区处。〔净〕夫人高见。昨日已曾分付院子安排酒席。与夫人西湖游玩。意下何如。〔占〕旣如此。妾身当陪侍。〔净〕院子。昨日分付画船备酒。完备未曾。〔末〕俱已完备了。〔净〕旣完备。排执事钱塘门外登舟。夫人。你看好景致。湖光灔潋晴光好。山色空蒙雨亦奇。〔占〕欲把西湖比西子。淡妆浓抹也相宜。〔净〕叫开船。〔末介丑歌介〕远望靑山山色奇。逋仙放鹤鹤高飞。灼灼艳桃开锦色。依依绿柳傍苏堤。〔净占〕 

　　【淘金令】苏堤傍柳。掩映湖光阔。六桥跨水。荡漾玻璃碧。四圣堂前。就中奇绝。迤逦三贤堂过。景物全别。观山玩水不暂歇。兰舟往来。使人欢悦。翠遶红围。另般标格。 
　　〔丑又歌介〕大小孤山列两边。南北高峯透半天。前头就是大佛寺。后头就是小吴山。〔净占众随介〕 

　　【前腔】吴山翠耸。雾蔼笼金阙。雷峯蘸深。松桧盘龙势。南北高峯。逈出林野。玛瑙坡前。西去断桥横列。孤山那裏松阴折。笙歌奏阕。夕阳晚月。不觉轻车远来相接。 
　　轻舟兰棹过横塘。　　　　波影澄淸映绿杨。 
　　水向石边流出冷。　　　　风从花裏过来香。 
　　〔净〕院子。赏那船户一两银子。〔末介丑〕谢爷赏。〔净占下丑〕大叔坐一坐去。〔末〕方纔唱的山歌。老爷夫人喜得紧。〔丑〕我如今就把本事山歌。唱与大叔听何如。〔末〕最妙。〔丑〕吃湖船。着湖船。祖宗三代靠湖船。造船并起屋。嫁女及婚男。逢子朋友也要哈酒。遇子娼妓也要使几个铜钱。到春来泊船在桃花洞口。绿柳桥边。到夏来鸡头莲子。更兼白藕新鲜。到秋来香橙黄蟹。新酒菊花天。到冬来三冬景雪漫漫。上铺被。下铺毡。三杯浊酒。一枕高眠。有时泊船钱塘门口。涌金门前。有时泊在吴山脚下。静寺河边。眼看靑山绿水。耳听急管繁弦。一任闲非不管。一日还我三餐。朝中宰相不如我。赛过蓬莱阆苑仙。〔末〕妙妙。有劳了。〔丑〕吃三杯何如。〔末〕不消了。〔丑浑介并下〕 

　　第十出　叩马 
　　【玩仙灯】〔净上〕出阵亏输。时运年来不利。 
　　数载边庭立大功。谁知一旦丧英雄。城池失陷亡军马。锐气昏昏似梦中。俺奉主公之命。统百万之众。与大宋交战。被岳家父子。杀的大败亏输。并不曾得他半枝折箭。他今屯兵在朱仙鎭。离东京不远。若是他收伏了东京。料我河北之地不能保也。不免带这些残兵回去。再作区处。把都每那裏。〔众上〕力尽弧弓软。时违铁马迟。裹疮怕出战。飮血复登陴。元帅有何分付。〔净〕俺如今被岳家兵杀得大败亏输。并不曾得他半枝折箭。俺如今要带残兵逃回。再作道理。〔众应介净〕 

　　【解三酲】趱三军暂回故里。闷昏昏垂首丧气。功名到此成虚废。岳家兵有神机。他将铁浮图摧残皆粉碎。杀得我马倒人歪血溅衣。如今去。且收拾。等待天时。 
　　〔外扮书生上〕元帅住马。〔净〕咄。那书生怎么说。〔外〕将军可守不可走。 

　　【甘州歌】书生冒虎威。敢直言叩马。乞赐听启。〔净〕你怎么说。〔外〕将军。权臣在内。岂容大将立功于外。权臣在内。大将军岂容功绩。〔净〕书生。俺如何处他。〔外〕将军莫若遣一心腹之人。暗通消息。必定召回岳军。而大事定矣。若能暗使人通信息。管敎他克日班师怎敢违。〔净〕好计好计。叫把都每快取蒙古儿过来。谢书生眞奇计。且将军马扎住屯栖。 
　　〔众〕蒙古儿在此。〔净〕你快收去。多谢了。 

　　马前仗剑蒙垂敎。　　　　他日功成不负恩。 
　　百两黄金为谢意。　　　　岳家指日便回军。 
　　〔净吊场〕书生一似针和线。从头钓出是非来。秦桧夫妻被我掳至金邦。其时要回家去。对天设誓。愿为我国细作。我如今写一封书。藏在蜡丸。着心腹人送去。叫取纸笔来。〔写介〕 

　　【一封书】金兀朮。上达丞相秦公台座前。当初放你还。莫忘前设誓言。今有岳家军父子。扰乱边庭不得安。仗尊前将他取回还。草草不恭书拜宣。 
　　书已写完。哈迷赤于南朝最熟。不免唤他去走一遭。〔叫介丑上〕 

　　【字字双】家住塞北号沙沱。住坐。牛羊马疋是家伙。且过。皮裘皮袄最穿多。碎破。羊肉馒头是干粮。■〈米磨〉■〈米磨〉。 
　　自家哈迷赤是也。只因平生胆大能干事。主帅命我管河北河南之地都判官。专管半空裏。能飞扑灯蛾。元帅呼唤。不免上前参见。〔见介净〕我唤你出来。别无话说。只因你能干事。况南朝最熟。可将这一个蜡丸。送与秦丞相。再密密嘱托。叫他好生用计。快将岳飞父子取回杀害。以报我昔年放你之恩。如其不然。统领大兵。打破城池。那时有何面目相见。拿将出来。决不饶你。听我分付。 

　　【四边静】你到南朝说与秦丞相。休把誓盟忘。用计杀岳飞。免我心劳攘。〔合〕用心主张。休作泛常。若得事完成。方显报恩贶。 
　　【前腔】〔丑〕小番非是多夸奬。此去必停当。昼伏夜潜行。踪迹有谁挡。〔合〕 

　　将书传递到杭州。　　　　秦桧须当用计谋。 
　　杀取岳家三父子。　　　　那时方见报寃仇。 

　　第十一出　蜡书 
　　〔末上〕珠幌斜连云母帐。玉钩半卷水晶帘。轻烟袅袅归香阁。日影腾腾转画檐。自家秦丞相府中院子。且说我那丞相。眞个是官高极品。累代名家。身居八座之尊。班列羣僚之上。巍巍架海紫金梁。兀兀擎天碧玉柱。早间蒙爷分付。若有大小事情。卽便通报。〔丑上〕事无大小。关心者乱。自家哈迷赤的便是。奉元帅命。着我打扮作南朝服饰。送蜡书与丞相。行路之间。已到府门首。大叔。丞相爷常年用我的蜡丸。烦你通报。若用了自当酬谢。〔末〕少待。待我禀爷。丞相爷有请。〔净上〕 

　　【金珑璁】忧闷重如山。朝夕裏梦寐不安。 
　　〔末〕府门首卖蜡丸的。他说道丞相爷用惯他的。着小的通报。〔净〕着他进来。〔末介丑〕卖蜡丸的叩头。〔净〕院子回避。你是哈迷赤。怎么得来。〔丑〕俺元帅被岳家父子杀的大败亏输。不曾得他半枝折箭。着我多多上覆丞相。把岳家父子取回杀害。方显你报金国之恩。不然俺元帅兴起大兵。打破京城。那时难以相见。今有蜡书奉上。〔净〕此处不可久住。我不得另写书缄。多多上覆。我差人送你过关去。院子那裏。你打发卖蜡丸的。赏银十两。送他过关去回话。〔丑末应下净〕咳。岳飞。岳飞。 

　　【前腔】你直待要扶社稷。展山河。〔占上〕相公。相公。我见你终朝频念想。要杀害。有何难。 
　　〔净〕进士登科作状元。此身遭虏已多年。〔占〕不将金国深恩报。下逆黄泉上逆天。〔净〕今有兀朮四太子。着哈迷赤送蜡书。着我杀害岳家父子。如何使个计策。〔占〕这些小事。还不决断。可惜你是个朝中大臣。你如今差人吿他一状。按兵不举。与金国同谋。奏过圣上。取回班师。送下大理寺勘问。暗分付问官。害他性命。一来报金国之恩。二来显你大权。有何难处。〔净〕妙计。妙计。正所谓家有贤妻。下官就着田思忠賷金字牌十二道。取他回来便了。 

　　【桂枝香】〔净〕大金盟誓。专言和议。倘他们收伏金邦。显我不仁不义。谢夫人见识。谢夫人见识。言词详细。速发金牌。前去取回归。寻个风流罪。三人命必危。 
　　【前腔】〔贴〕相公听启。妾言端的。都道他是报国忠臣。岂当我谗言拨置。若班师到京。若班师到京。问他按兵不举。不负金邦盟誓。细思之。商议在东窗下。毋令别个知。 
　　东窗商议莫迟疑。　　　　巧计谋成只自知。 
　　陷穽安排无走失。　　　　休敎泄漏这天机。 

　　第十二出　班师 
　　【行香子】〔生上〕掌握雄兵。扫荡膻■〈羊星〉。〔小生〕只因恢复东京。英雄至此。立节全名。〔小外〕显威风。施勇敌。建功勋。 
　　〔生〕孩儿正所谓见物不取。失之千里。〔小生〕爹爹为何说此言语。〔生〕想我父子三人。杀金酋望风而走。收伏金邦。只在目下。昨日报人来说朝廷准了和议。勑张韩刘三枝人马。皆已回京。唯我人马不曾动。田思忠賷诏前来。不知眞假。〔小生〕爹爹。传来之言。不可深信。 

　　【瑞烟浓】〔生众合〕雄威纠纠杀金酋。已敎胆丧魂消。他弃甲潜逃。从此边疆不再扰。主和议南北成堪笑。这都是悞国权奸机巧。我自全忠孝。愿皇图巩固。万民安乐。 
　　【出队子】〔末上〕金牌宣诏。跨马难禁途路遥。恭承皇命岂辞劳。只为黎民涂炭扰。从此班师。暂停征调。 
　　〔众跪介末读诏介〕圣旨已到。跪听宣读。朕闻有虞之世。三苗不服。命禹往征。惩彼负固。伯益赞襄。班还师旅。迩来金酋猖獗。旣不可以言语说。犹不可以威势加。谨修德政。俟其自化。矧韩世忠刘锜等。各已班师归。尔岳飞孤军。安可久住。仰速回军。别有处置。体朕之至意。俱望阙谢恩。〔生众谢恩介生〕天使大人。朝廷准和议策了。〔末〕准了。〔生〕岳飞不知。大人先请。岳飞随卽收拾人马回京。〔末〕将军。朝廷宣命莫稽迟。刻日班师不可违。〔生〕一点丹心终为国。〔小生小外〕此情唯有老天知。〔末下生〕你说传来之言。不可深信。说犹未了。旨意已到。快分付掌号。班师便了。〔小生〕爹爹今统大军。深入虏境。虽有班师之命。而一旦遽尔回军。只恐金人乘势复入。将有不测之变。那时悔之晚矣。〔生〕我岂计不及此。朝廷旨意奈何。〔末上〕 

　　【滴溜子】离朝省。离朝省。疾忙进程。擎宣诏。擎宣诏。怎敢暂停。此行君王之命。将军岂可违。须拜听。卽日班师。且莫进征。 
　　〔相见介末〕将军身食君禄。命悬君手。今朝廷已准和议。张韩刘三将俱已回京。将军屡诏不还。不知为何。〔生〕非是岳飞不收拾人马回京。只因虏人巢穴。尽聚东京。屡战屡奔。疾走渡河。以此羁迟。不遽班师。〔末〕大将军。你切莫计功多。朝廷立意和。〔生〕心中无限事。天意竟如何。〔生〕朝廷罪我。快分付张号回军。〔小生小外〕爹爹。想我父子三人。身冒矢石。出万死一生。得河北之地。千日得之。一日失之。且待一发收伏东京。迎二圣还朝。那时叩阙谢恩。将功折罪。未为迟也。〔生〕孩儿说那裏话。朝廷之命。岂容迟得。〔净丑扮父老上〕 

　　【出队子】才得乐业。才得乐业。闻说班师众所惊。幸离左衽脱膻腥。万户千门歌太平。从此班师。又起战争。 
　　〔众父老叫介〕将军未可班师。救我百姓。〔生〕甚么人喧嚷。〔众〕禀爷知道。是河北父老要见爷。〔生〕着他进来。〔净丑〕爷爷。父老每磕头。将军未可班师。救我百姓。〔生〕我有甚好处与汝等。留我怎么。〔净〕怎么没有好处。向者将军来时。我等顶香盘。运粮草。箪食壶浆。以迎王师。此一节胡虏悉皆知之。将军一旦回军。我等无噍类矣。〔生〕众父老。今日非吾不欲恢复。朝廷累次金牌宣诏。岂敢有违。〔丑〕将军。我等沦没膻腥。将踰一纪。伏闻将军整兵。志在恢复。我等悬望车马之音。以日为岁。今将军所向。胡疆渐伏。丑虏皆奔。我等以为幸脱左衽。忽闻将军班师。不以中原赤子为念。是岂忍弃垂成之功乎。〔生〕不是我要回京。是朝廷主意。〔净丑〕将军若是回去。金人知道赶来。我等就似滚汤泼老鼠。一窝儿都是死。〔众〕朝廷又有旨意来了。〔净丑〕好了。这定是留岳将军了。〔末賷金牌上〕 

　　【滴溜子】尊朝命。尊朝命。走马到来。将军的。将军的。火速便回。道孤军不宜迟滞。朝宣出禁闱。须识机。你看十二金牌。宣诏似飞。 
　　将军。这是十二道金牌。宣取班师。如何故迟不至。〔生〕孩儿。朝廷诏我如此紧急。不免就此班师便了。只是我十年之功。废于一旦。快摆香案来。〔哭介〕我那二圣呵。 

　　【啄木儿】怀忠荩。珠泪弹。圣上。竟不念二圣蒙尘何日返。全信着悞国奸臣。怎做得卧薪尝胆。金酋望风皆逃窜。朝廷屡诏催军转。枉费我十载功劳一旦间。 
　　【前腔】〔末〕君王诏。不等闲。十二道金牌出禁班。边庭上暂且停征。召将军速回京辇。毕竟是加官进爵添荣显。威名振主眞希罕。义肝忠胆自古难。 
　　【三段子】〔众父老〕黎庶痛酸。望旌旗度日似年。鸾舆未返。望穷荒哀号怎攀。将军此去何日返。金酋到此皆涂炭。父老随迁。只得往南。 
　　【归朝欢】〔生小生小外〕听他道。听他道。使我泪涟。眼见得皆为变迁。嗟离乱。嗟离乱。此际怎免。自今急回帝辇。为臣报国应无忝。几年汗马身历战。天那。博不得功就名成姓字显。 
　　〔生〕我与天使大人单骑回京。你二人回去拜上母亲妹子。不必挂念。我到京师。料然无事。如有我亲手笔札取汝。方可进京。否则不可乱动。〔净丑留介生〕尔等不要慌。还有两个小将军在此。归期尙缓。〔净丑浑介〕 

　　暂尔收兵赴帝京。　　　　须臾分别便登程。 
　　杀取金酋皆逃窜。　　　　凯歌番作楚歌声。 

　　第十三出　兆梦 
　　【高阳台】老旦上时念儿夫。统兵讨虏。交锋令鎭边庭。昨夜三更。缘何梦寐不宁。〔小旦〕家尊去后常念想。每日裏两泪盈盈。向堂前深深再拜。问取缘因。 
　　〔老旦〕孩儿。你父亲与哥哥进征之后。杳无音信。昨夜三更时分。得其一梦。甚是不祥。〔小旦〕请母亲说与孩儿知道。〔老旦〕 

　　【山坡羊】昨夜三更方寐。正合眼蒙眬之际。忽然自入深山内。见一虎觅食落在深涧裏。被强徒把他擒拿住。将他削爪敲牙损却身上皮。〔合〕思之。吉凶尙未知。思之。敎人心下疑。 
　　【前腔】〔小旦〕听婆婆言其端的。敎奴家不觉垂泪。我爹爹有甚不明事。奴暗思爹爹甚所为。想他赤心报国。报国行仁义。料不做韩彭剑下危。 
　　〔合老旦〕院子那裏。〔末〕绣阁忽闻呼唤语。疾忙趋步出阶庭。夫人有何分付。〔老旦〕你去寻一个卜卦先生进来。〔末〕晓得。出得府门首。咫尺是他家。先生在家么。〔丑〕谁叫。来了。来了。〔上〕 

　　【梨花儿】我做先生本事高。诸家课命皆熟妙。走到人前信口嘲。嗏。若来问卜何曾效。 
　　〔末〕好先生。〔丑〕我做先生不俗。子平幼年曾读。流星诀篇篇记得。演禽经字字精熟。有人请我烧纸。便要偷鱼偷肉。占卦占卦不灵。算命批语断续。前日有一个人与我不和。报了我阴阳生。惊得我满身麻木。若要分晓。还要请家叔。〔末〕这等不高了。〔丑〕高也不高。低也不低。庄家人不识串字。中中。你却是何宅。〔末〕我是岳府中。请你卜卦。〔丑〕就去。〔末〕少待。〔禀介相见介老旦〕取课钱来。〔祷介〕 

　　【柰子花】夜来一梦跷蹊。不知主何凶吉。虔诚祷吿天和地。免敎人心中疑虑。乞赐昭彰报应详细。 
　　〔丑〕吉日良时。天地开张。日月合其明。四时合其德。今请易中先圣八卦大人。八八六十四卦。内占一卦。三百八十四爻。内占六爻。爻不可乱动。卦不可乱成。今有上姓。〔老旦〕姓张。〔丑〕要问张氏有凶断凶。有吉断吉。明彰昭报。呀。覆夫人。卜得山风蛊卦。〔老旦〕蛊者何也。〔丑〕蛊者坏之极也。不知何用。〔老旦〕先生听我道。 

　　【剔银灯】今日问先生就裏。〔丑〕袖裏一些东西也没有。〔老旦〕吉凶事乞推详细。儿夫领兵边庭去。不知主有甚灾危。想他们赤心报国。空惆怅不觉泪垂。 
　　【前腔】〔丑〕小子吿夫人听启。这卦象应是跷蹊。小子不敢说。〔老旦〕但说何妨。〔丑〕相公必有牢狱罪。〔老旦〕怎么有这等事。〔丑〕待我再缴一卦。〔缴介〕呀。一发不好了。此卦主男子有血光之灾。女人有分离之苦。〔老旦〕应在几时方好。〔丑摇手介〕要出头直待来世。〔老旦〕莫非谬言。〔丑〕断直望夫人休怪取。〔老旦〕取课钱来谢先生。〔丑〕不须谢小子吿辞。 
　　〔下老旦〕孩儿。适来先生之言。心中疑虑。我欲请几位道士解禳此梦如何。〔小旦〕母亲。如此甚好。〔老旦〕院子过来。你与我请几个道士进来。做斋禳星。以解此梦。〔末应介〕纔离潭府。来到洞天。〔请介净丑上〕 

　　【普贤歌】出家办道人不如。打静工夫谁可及。丹成幸满时。飞升事可期。只恐眼下无钱忍肚饥。 
　　小道小道。其实玄妙。善能步虚。又会佐醮。忽然兴发。化道使钞。被人拿住高吊。送到岳府问罪。料他今日又逃回。依旧与人做醮。〔末见科禀介相见介老旦〕我今请二位来。要祈保将军出军得胜。人马平安。夜梦不宁。将凶化吉。〔净〕请说意旨。〔老旦〕大宋国相州府汤阴县信女张氏。同女岳氏银甁。有夫信官岳飞。同男岳云张宪。奉旨领兵在边。兼以连宵寝睡不宁。保禳他在边身安无咎。〔净丑〕元来如此。小道宣扬。大叔礼拜。〔净丑介〕 

　　【颂】炉间香遍满。红莲花西河柳寄生草高插金瓶。金络索对玉环八寳妆叠成御座。整肃三段子之坛场。庄严四边静之法界。一心奉请。凤皇阁上二郞神。高阳台中菩萨蛮。速驾风马儿之云程。暂班降黄龙之圣驭。供献双鸂■〈氵束鸟〉鬬鹌鹑之珍羞。摆设红林禽奈子花之异品。进梅花酒。献玩仙灯。打三棒鼔。作五供养。称人心愿诉衷肠。今有虞美人。同女七娘子。壻刘泼帽。外甥耍孩儿等投诚。伏为张氏忽于今年十二月内月上海棠时分。在销金帐中。梦见山下虎争食山坡羊。思念不祥。因上小楼卜算子。聊施桂枝香十百二十炷。金字经五百五十卷。兼施十段锦一疋布一锭金等件。恭设小梁州内水仙子瑞鹤仙等。恭就家庭启建四朝元道场一会。答酬前愿。仍用祈保夫君出队子在外。身中不犯胡兵之凶。早获得胜令之喜。方解长相思之苦。得安望远行之心。伏愿普天乐。醉太平。家家双劝酒。归朝欢。人月圆。户户庆靑春。热荡沽美酒。辣煑水底鱼。请到七兄弟和佛儿相随。唱起洞仙歌。吃得醉扶归。步步娇难行。月儿高照亭前柳。谒金门催玉漏迟。摸番了油葫芦。污了郁金衣。情知不是路。杜韦娘早到。点起剔银灯。手执引军旗。将我打破点绛唇。血流满江红。痛到五更转霜天晓角。贪口食天尊。不可私议功德。 
　　夫人请上香。 

　　【排歌】〔二旦〕特展丹衷。焚香拜启。虔诚祷吿虚皇。昨宵有梦太不祥。今启斋坛作保禳。〔合〕求福庇。祛祸殃。一家内外得安康。严斋沐。听赞扬。精诚端可感穹苍。 
　　【前腔】〔净丑〕诵罢琳琅。余音尙扬。白鹤飞下坛场。七星寳剑气光芒。斩怪祛邪到处强。 
　　〔合前〕吿夫人。道场圆满。愿夫人福长灾消。吉祥如意。小道就此吿回。〔老旦〕起动先生。院子取香金酬谢。〔净丑〕多谢了。 

　　收拾经筵罢醮坛。　　　　愿祈斋主保平安。 
　　再祈边境风尘息。　　　　父子功名奏凯还。 

　　第十四出　说偈 
　　【临江仙】〔末上〕尘世纷纷何日了。那堪岁月匆匆。番云覆雨本无踪。人生如一梦。方晓到头空。 
　　明心不用昙花照。见性何消贝叶传。出水水消元是水。回光月落不离天。贫僧乃金山寺中住持道月和尙是也。能通三教。习麻衣希夷之相。颇知过去未来之事。夜来伽蓝托梦。故人岳鹏举来此径过。须当迎接。徒弟那裏。〔丑上〕汲泉烹细茗。一钵了余生。师父稽首。有何分付。〔末〕徒弟。你可打扫山门方丈。倘有官客到来。卽便通报。〔丑应介〕 

　　【步步娇】〔生领众上〕纔离边疆征尘地。单骑回京去。江山如画图。四野人民渐安生理。〔众〕禀爷。瓜州地面了。〔生〕朝夕煞奔驰。早来到瓜州地。 
　　左右。我故人道月长老。他在金山寺住持。我要去访他。可泊了船。叫摆江船渡我过去。〔众介生过船介〕闻钟始觉山藏寺。到岸方知水隔村。〔丑〕无事不登三宝殿。等闲休向塔中行。和尙接爷。〔生〕和尙。你道月长老有么。〔丑〕有。师父。岳爷相访。〔末〕快请。将军请了。〔生〕长老请上。下官有一拜。江心一梵宇。佳致胜蓬瀛。〔末〕久旱逢甘雨。他乡遇故情。〔丑诨介末〕休得胡说。快分付摆饭。将军。一向闻将军统领大兵与金国交战。愿将交锋事情。一一见教。〔生〕长老听说。 

　　【驻云飞】只为金国侵邦。涂炭生灵作战场。勑我元戎将。锐气谁能挡。嗏。杀得丑虏尽潜藏。感吾皇。博得个衣紫腰金。朝野为卿相。方显男儿当自强。 
　　【驻马听】〔末〕四远名扬。元帅英雄谁敢当。〔生〕敢问长老。下官气色何如。〔末〕看你近来模样。气败神疎。面带灾殃。〔生〕烦长老仔细看一看。〔末〕侧耳天庭。鼻准气靑障。九州岛衰败非常相。元帅。不好说得。〔生〕但说何妨。〔末〕元帅此去。必有丧身之祸。似过长江。破船逢着惊人风浪。 
　　〔生〕还有一件。我夜来梦见二犬争言。主何凶吉。〔末〕呀。元帅。你是个读书之人。岂不晓得二犬争言。岂不是个狱字。此去必有牢狱之灾。〔生〕长老说那裏话来。 

　　【驻云飞】我有济世经邦。一点丹心托上苍。虽有奸邪党。怎把我精忠谤。嗏。勋业世无双。净边疆。裂土封侯。拜受君恩贶。图像麒麟万古扬。 
　　【驻马听】〔末〕你不信阴阳。岂不闻消长盈虚事有常。想淮阴韩信。英布身亡。彭越遭殃。干戈扰攘。却用你承当。太平谁许你为卿相。元帅。你自索斟量。莫待临崖勒马将缰绳来放。 
　　〔生〕承教了。下官就此吿别了。〔末〕元帅。贫僧有一偈。元帅可牢记。将军此去莫心焦。为见金牌祸怎消。滚滚风波须仔细。留心把舵要坚牢。请了。恕不远送了。〔下丑上介生〕张保。我是回京的官。不来看他也罢。倒说出许多不好。好生狐疑。〔丑〕爷不要听他。百姓们早间见了和尙。便叫厌物来了。便有一日不顺溜。老爷于路行来。或者有些尘垢在面上。他就说得许多悔气。若张保面上靑靑白白的。怎么不说。〔生〕休得胡说。分付开船。〔外领众摇船上〕来的甚么船。〔丑〕岳爷钦取回京的。〔外〕快拢来。有圣旨在此。〔生跪介外〕奉圣旨。岳飞屯兵三关不与金人交战。是何主意。纽解来京。另行勘问。〔上刑具介生〕大人。这个是马头张保。望大人方便。〔外〕便带这一人也罢。余者不容。〔丑哭介〕老爷怎么好。〔生〕不妨。自有天理在上。此去何愁。 

　　【懒画眉】铁浮图计破谁耀铁兜鍪。拐子马伤残谁敢扬尔戈。功成十载尽消磨。三军散尽把我身拘束。争奈宋室江山怎奈何。 
　　犯法身无主。　　　　权从作罪人。 

　　第十五出　省母 
　　【一翦梅】〔老旦小旦上〕夫去边庭今久矣。望断音书。旦夕忧疑。 
　　孩儿。你爹爹与哥哥在边上征剿。杳无音信。好闷人也。〔小旦〕母亲。爹爹久无音书。想只是无暇修札。请自宽心。〔小生小外上〕 

　　【前腔】父蒙宣召赴京畿。定省亲闱。诉与因依。 
　　〔入相见拜介老旦〕为何你爹爹不见回来。〔小生〕覆母亲知道。朝廷不知为何。连发十二金牌。宣诏回军。爹爹单骑与天使回京去了。着孩儿回来拜上母亲妹子。不须忧念。我爹爹呵。 

　　【白练序】承宣命。解军权。促行装。往帝京。敎传示萱堂。暮年衰景。思省。闷转萦。恐十载功劳一旦倾。〔合〕从天命。前程休咎。未知分明。 
　　【前腔】〔老旦小旦〕伤情。泪暗零。边庭未宁。因何事金牌屡促回京。朝廷。必自明。早难道功劳成画饼。〔合〕 

　　【尾声】悲欢离合皆前定。好办丹心答圣明。天理昭然福自生。 
　　吉凶犹未测。　　　　母亲休痛忆。 
　　眼望旌捷旗。　　　　耳听好消息。 

　　第十六出　挂冠 
　　【探春令】〔净上〕心藏机事有谁知。取岳飞班师。管敎一命归泉世。方遂我平生志。 
　　恨小非君子。无毒不丈夫。可奈岳飞手握重兵。专沮和议。被我连发十二道金牌取回。就送大理寺牢固。不免委官勘问。左右何在。〔众〕堂上一呼。阶下百诺。丞相有何钧旨。〔净〕你去大理寺请周少卿来。〔众介末上〕 

　　【三台令】幼年努力功名。万丈龙门已登。大理掌刑名。秉公正四海人钦。 
　　平生正直性无偏。一点丹心答上天。但愿苍生归化育。免教黎庶受熬煎。下官大理寺少卿周三畏是也。你是那裏。〔众〕小的是秦府中差来。请爷议事。〔末〕就去。〔众报介末入相见介净〕今早传下旨意。为岳飞屯兵三关。不与金人交战。实怀二心。委你勘问。务要他招按兵不举之罪。回覆圣上。保你做大大官。〔末〕旣有圣旨。岂敢故违。只是军民人等皆言岳家父子三人尽忠报国。杀金人望风而走。岂有按兵不举之理。望丞相思之。〔净〕少卿。你听我道。 

　　【普贤宾】他倚着兵权在手。将日月迁。把兵扎住在三关。父子三人名位显。全不肯奋勇当先。把粮虚运转。只恐他别生机变。取他回帝辇。杀却他遂吾心愿。 
　　【前腔】〔末〕贫穷寿夭都在天。人都道他是盖世英贤。统领三军安寨垣。秉忠心四海名传。今遭罪愆。天不肯从人心愿。交我难尽言。〔净〕你切不可容情。〔末背介〕老丞相呵。怎做得与人方便。 
　　〔净〕徐宁。你可带了原状去。〔众应介〕 

　　只为他人甚有谋。　　　　按兵不举作因由。 
　　管取一门都杀尽。　　　　任他何处报寃雠。 
　　〔净下末吊场〕咳。皇天无私。惟德是辅。今岳将军收复河北之地。万死一生。不得加官进爵。反着我问他按兵不举之罪。于天理何在。也罢。待我审录一番。再作区处。徐宁。快带岳将军出来。〔众介生囚服上〕 

　　【胡捣练】为国战无休。平白地把我作监囚。 
　　岳飞为朝廷征讨金酋。正在成功之际。不知为何连发十二道金牌。取我到京。又道圣旨不容朝见。将我监在大理寺。徐宁。带我出来怎么。〔众〕今日周少卿老爷勘问你。〔生〕周少卿是个正直的人。料有明白。〔见介末〕将军请起。〔生〕岳飞今日有犯。怎敢。〔末〕奉圣旨。〔介〕将军。有人飞书吿你按兵不举。虚运粮草。与金国同谋。你从实供招。免受刑法。〔生〕大人在上。岳飞从幼便以尽忠报国四字铭刻于身上。请大人细验。〔开衣介末看介〕元来果有此四字。也罢。且把交战事情。一一说上来。下官拱听。〔生〕 

　　【锁南枝】蒙朝命。统大兵。奋英雄恢复河南郡。父子三人扎住朱仙鎭。〔末〕这就不该了。怎么不与金人交战。〔生〕怎么不战。一日裏有数次恶战争。杀得那金酋望风不见影。 
　　〔末〕旣有许多功。怎么有人吿你按兵不举。〔生〕 

　　【玉交枝】非按兵不举。定奇策功业早成。长驱大战皆得胜。〔末〕复那裏地方为证。〔生〕复荆襄诸郡为证。金兀朮杀得不见影。膻奴望风皆逃遁。捻指间立见太平。这便是岳飞罪名。 
　　【前腔】将军听启。你功劳如何是罪名。伪游云梦擒韩信。这都是误国奸臣。苍天照临必自明。阿权附势眞谗佞。听说罢敎人泪零。敎人泪零。 
　　将军。你且监中少坐几日。下官自有道理。徐宁带去。〔生〕一片丹心如铁石。尽忠报国有谁知。〔下末〕众禁子散去。明早来伺候。〔众下末〕我想岳将军有这等功劳。不能封侯受爵。反受缧绁之苦。下官叨蒙俸禄。不能救困扶危。岂可随奸附恶。屈陷忠良。天理岂能容哉。况强敌未灭。二圣未返。无故戮一大将。必失士卒之心。非社稷之计也。且如韩信栾布。不能自保其身。我三畏愿学张子房弃职归山。作个长生不死之术。多少是好。若回私衙。妻儿缠扰。必不能脱身。不免就此前去。〔脱冠带介〕 

　　【画眉序】跳出利名关。脱下乌纱与罗襕。换麻衣草履。自觉身闲。一任他雨覆云翻。谁似我冰消雾散。笑谈拂袖归山去。再不入虎穴龙潭。 
　　周三畏修行办道。　　　　秦丞相不分忠孝。 
　　今纳下象简罗袍。　　　　学逢萌不闻宣诏。 

　　第十七出　调勘 
　　【玉胞肚】〔净上〕心中谋事。恨未消如何撒手。昨朝委人去推究。未知肯与分忧。不成招罪怎干休。不是寃家不聚头。 
　　昨日着周三畏勘问岳飞。如何不见回报。〔杂上〕屈陷忠良实可悲。辞官弃职远灾危。指望将心托明月。谁知明月照沟渠。报事。报事。吿丞相。周少卿见岳将军供说尽忠报国情山。他心不忍勘问。弃职归山去了。特来禀复丞相。〔净〕正是画虎不成反类狗者也。眉头一蹙。计上心来。有一寺丞万俟卨。与岳飞有仇。着他勘问。必然肯下手拷打。左右去大理寺。请万俟寺丞来。〔杂请介丑上〕 

　　【梨花儿】忽闻丞相呼唤咱。欢欢喜喜来回话。必然岳飞那事发。嗏。将他杀害方干罢。 
　　下官自幼不识文墨。长大那晓行藏。不分忠孝与贤良。到手何曾轻放。〔杂〕丞相爷请爷议事。立等。〔丑〕就去。〔杂禀介丑相见介〕丞相呼唤下官。不知有何分付。〔净〕大理寺衙门倒了。前日我委周三畏勘问岳飞。就容情惧罪。脱逃去了。我今委着你去勘问。务要他招按兵不举。虚运粮草之罪。保你做大官。〔丑〕多谢丞相抬举。小官衙门裏有两様新刑法。不怕他不招。〔净〕甚么新刑法。〔丑〕叫做披麻问。剥皮拷。〔净〕甚么披麻问。剥皮拷。〔丑〕把麻揉得粉碎。把鱼胶熬的烂熟。带岳飞出来。只说你部下王俊吿你按兵不举。虚运粮草。你招也不招。他若招了。带他去了。他若不招。去了衣服。敷上一层鱼胶。一层麻皮。一层麻皮。一层鱼胶。敷上六七层。叫带去。一日不问。二日也不问。第三日带岳飞出来。招也不招。若是招了。将温汤揉软取去。若不招。叫牢子与我扯下来。扯一块。去一块皮。这叫做披麻问。剥皮拷。〔净〕如此最好。 

　　【对金环】委你去勘岳飞。要问按兵不举之罪。若还不肯招成罪。用非刑好生决治。〔合〕记取你容情定不轻恕。 
　　【前腔】蒙尊委怎敢推辞。到其间须审详细。重加刑法难容恕。要他招按兵不举之罪。〔合〕明日。定来禀复台旨。 
　　汝今先到狱庭中。　　　　勘问须当用计凶。 
　　父子三人都杀尽。　　　　定须一网打交空。 

　　第十八出　严刑 
　　〔末上〕打扫厅堂。净设坐位。整顿蒲鞭。安排刑具。自家蒙万俟爷分付。今日推问岳将军。教我办下麻皮鱼胶。不免在此伺候。道犹未了。老爷早上。〔丑领众上〕 

　　【大斋郞】今日辨是和非。当堂推问详细。若还不肯招前罪。管敎他命归泉世。那时怨着谁。 
　　自家万俟卨是也。尀耐岳飞。我前日解粮到边上去。略迟了些。被他细问起来。打四十棍。如今也撞在我手裏来。本钱利钱通要还这个寃家到手。叫牢子。如今带岳飞出来。叫你打。着实打。叫你拶。着实拶。若有容情。一槪问罪。都起来站着。叫徐宁快带岳飞出来。〔众应介带生上〕 

　　【前腔】平白地把人拘系。绝灭天理。赤心报国遭罪戾。做了倾盆哑妇。怨诉谁知。 
　　〔生〕今日是甚么官勘问。〔杂〕周少卿为你。惧罪弃职。入山去了。今日问官是万俟老爷。〔生〕咳。可怜他竟弃职去了。你说万俟老爷。是那个万俟爷。〔杂〕就是临安府通判升过来。今做寺丞。〔生〕就是他。他前日解粮来。被我打了四十。今日落在他的彀中。罢罢。心存正道。何怕奸回。〔见介〕大人在上。岳飞没有公服。不得施礼。〔丑〕唗。你晓得入公门鞠躬如也。我奉朝命勘问你。那个与你施礼。〔生〕我有功于社稷。无罪于朝廷。〔丑〕你旣有功于社稷。无罪于朝廷。又缘何你部下军人王俊吿你按兵不举。虚运粮草。诈称无粮。〔生〕三军未动。粮草先行。难道无粮不成。〔丑〕无粮不成。反输一帖。我倒跪了你何如。〔生〕我是统兵都元帅。怎么跪你这样鬼嘴。〔丑〕你是统兵都元帅。我是耍戏官。请圣旨过来。〔生〕旣有圣旨。怎么不跪。〔丑〕如今也不要跪。请起。这等可恶。〔生〕 

　　【集贤宾】我待学张巡许远立庙堂。〔丑〕张许谁不晓得。他是唐时人。他领孤军鎭守睢阳一郡。后来也被擒拿而死。何况于你。〔生〕说那裏话。史书上万载名扬。〔丑〕名扬名扬。那裏是你的战场。〔生〕父子三人历战场。要平金静扫边疆。徒劳意攘。我那圣上呵。自坏了金汤保障。寃屈怎当。我想当初身为主帅。今日反为囚犯。折罚我这般模样。 
　　〔丑〕岳将军。人都说你是好汉。便是这个罪名招了罢。〔生〕你旣要我招。何不叫那吿人来对理。〔丑〕那吿人吃多了海蜇。停食而死了。不打不招。奉圣旨把岳飞好生打四十。〔打介丑〕拶起来。〔拶介丑〕本钱到了手了。这拶是利钱。你若不招。再用一套剥皮拷。不怕不招。叫左右看麻皮鱼胶过来。〔众介生〕 

　　【前腔】将我千般拷打百样伤。打得我两腿成疮。〔丑〕你就是白起不惜阴隲。正如曹翰不存仁心。故今日有此业报。〔生〕白起残心坑赵降。那曹翰好屠城老幼遭殃。人都诵讲。宣尼尙厄于陈蔡。何况于我。命不从斯文天丧。〔丑〕我这裏是甚么衙门。谁许你通文调武。可恶。〔生〕空自忖量。我与国家立此大功呵。那裏是衣锦还乡。 
　　〔丑〕你不招么。左右的将热胶来灌在他身上去。〔生〕不要灌。我招。 

　　【猫儿坠】我待一笔招认。便死有何妨。〔低唱介〕争奈我孩儿将兵马掌。若知此事怎生当。悲伤。愿取到京师。一处身亡。 
　　〔丑暗听伸舌介〕岳将军自言自语。说些甚么。〔生〕我岳飞岂不要屈招。争奈我有两个孩儿。把军马扎住朱仙鎭上。他若知我受此寃屈。必然领兵前来报寃。那时难全父子忠孝之名。〔丑〕岳将军好人好人。〔背介〕我倒忘了。还有两个儿子。领兵在外。眞个知道。要来报寃。那时怎么好。早是他心好说出来。岳将军。如今你待要怎么。〔生〕情愿亲写书札。取我两个孩儿来京。一同受罪。方全我父子忠孝名节。〔丑〕左右快取纸笔来。〔杂介生〕 

　　【一封书】今书与宪云。我到京师无战征。朝廷命取恁。要封官当拜领。暂把三军屯扎住。莫负皇朝宠锡荣。见佳音。便登程。努力加鞭莫暂停。 
　　书已写完。你可差人送去。〔众介丑〕将军且请宽坐。〔杂带生下〕 

　　【哭相思】尽节全忠下狱牢。千般拷打要成招。黄泉有日寃相报。方显男儿恨不消。 
　　〔下丑〕事不三思。必有后悔。早是如此。傥或把他打死了。他两个孩儿有万夫不当之勇。领兵前来。不要说我与丞相。朝廷也难保。徐宁。你取了书。径到鄂州去见了他两个孩儿。只说老将军在京无恙。专等二位小将军到京。一同封功受赏。 

　　丞相言词要忖量。　　　　如今须是谨堤防。 
　　候取二人同下狱　　　　管敎父子一齐亡。 

　　第十九出　辞母 
　　【破阵子】〔老旦上〕烽燧年来未息。一朝何事班师。〔小旦小生小外上〕爹爹别去无消息。吉凶事全然未知。〔合〕敎人心转疑。 
　　〔老旦〕人无远虑。必有近忧。自你爹爹去后。杳无音信。不知为何。〔小生〕便是。母亲。我爹爹呵。 

　　【傍妆台】为皇朝。捐躯征取敢辞劳。待扫荡胡尘净。扶日月上靑霄。竟不料权奸阻。火速遣金牌诏。班师旅。脱战袍。空敎父老望旌旄。 
　　【泣颜回】〔老旦小旦〕京师千里路迢迢。杳没音书来到。愁萦怀抱。终朝转觉无聊。功多位高。虑萧墙祸起应不小。顿交人珠泪痕抛。何日裏再同欢笑。 
　　【不是路】〔杂上〕水宿风叨。跋涉程途。今喜到鄂州道。岳侯甲第接靑霄。〔小生小外〕是谁曹。有甚事前来须说分晓。〔杂〕手札亲賷不惮劳。须知道将军严命休违拗。起程须早。起程须早。 
　　〔小生〕你且西厅请坐。〔杂介下小生〕母亲。且喜爹爹有书到了。〔老旦〕读与我听。〔小生照前读书介老旦〕爹爹旣有书召汝等。汝等卽当起程便了。〔小生小外〕谨依母亲慈命。孩儿就此拜别前去。〔拜介〕 

　　【皂角儿】叹别离心中正焦。见尺书喜从天到。暂违却萱堂旨甘。随卽侍严亲趋诏。沐天恩。承宠渥。食天禄。万载名标。〔合〕只今别去。山长水遥。意匆匆远离膝下。目断魂消。 
　　【前腔】〔老旦小旦〕到岐亭愁折柳条。离筵设酒杯慵倒。望帝乡白云缥缈。听骊歌珠泪痕抛。愿边疆无事扰。抚黎民。除残暴。顿息兵刀。〔合〕修文偃武。升平圣朝。再团圆一家骨肉。快乐陶陶。 
　　【尾声】〔众〕愿边疆无征调。赤心一点佐皇朝。巩固山河祈永保。 
　　尺素相催卽离家。　　　　欲留无计谩嗟呀。 
　　根深不怕风摇动。　　　　树正何愁月影斜。 

　　第二十出　东窗 
　　【齐天乐】〔净贴上〕荷枯菊老秋光尽。时値小春天气。画阁新开。红炉再整。户垂帘幙。〔合〕三友堂前。共赏松竹梅花寿。 
　　〔占〕你看东窗好景眞奇绝。竹间苍松梅似雪。〔净〕若无闲事挂心头。便是人间好时节。夫人。我为岳飞一事在心。日夜不安。正是伏虎容易纵虎难。无言终日倚栏干。男儿两眼恓惶泪。流入襟怀透胆寒。我欲把岳飞放了。夫人意下却道如何。〔占〕相公。你是朝中大臣。这些小事。不能决断。今将岳飞监在牢中。如虎入穽。若放了他出去。反受其害。〔净〕夫人。你有甚计策。可说下官知道。〔末上〕一年好景君须记。正是橙黄橘绿时。自家韩元帅府中院子。着我送柑子与丞相献新。〔杂禀介末入磕头介末〕小人奉韩元帅之命。送黄柑与爷献新。〔净〕旣如此。生受你元帅厚意。回去多拜上。〔末〕口传丞相语。回覆我东人。〔下净〕夫人。韩元帅着人送黄柑与我。正是有花方酌酒。无月不登楼。我曾分付摆酒。与夫人玩赏片时。将酒过来。〔净〕 

　　【黄莺儿】今喜足奢华。宰权衡。世所夸。威名赫赫闻朝野。情欢意惬。传杯弄斝。华堂富贵堪图画〔合〕事无他。对苍松翠竹。相间早梅花。 
　　【前腔】〔占〕对此景偏佳。好筵开。泛紫霞。寒威不到朱帘下。红炉炭加。香熏绣幄。猛拚沈醉在东窗下。 
　　〔合杂上〕有事不敢不报无事不可乱传。禀丞相。岳飞两个儿子拿到了。〔净〕都收下了监。不可放在外面。〔杂〕理会得。饶君会使升天志。难躱今朝目下灾〔下净〕夫人。适来送的柑子。剖来嗄酒何如。〔占〕不要剖坏了。此乃杀岳飞的刽子手。〔净〕此乃柑子。焉能杀得人。〔占〕相公。你将柑子捞空了。写一纸书藏在黄柑内。令人送与勘官。教他到风波亭。将岳飞父子三人尽皆摆布了他。方免后患。〔净〕多谢夫人妙计。下官就写书差人送去。 

　　心事难凭枉致疑。　　　　夫人其实好心机。 
　　凭此黄柑无后患。　　　　东窗消息少人知。 

　　第二十一出　赴难 
　　【新水令】〔生上〕建功立业遭刑宪。寃枉事自有天知见。这苦怎生言。敎人无语。仰天长叹。 
　　可恨万俟卨这厮。将我百般拷问。不知我得何罪于朝廷。此等寃屈。何由控诉。罢罢。惟付之长叹而已。前日我修书去取两个孩儿。不知何故。还不见到。正是虽无千丈线。万里系人心。〔杂上〕有事忙传报。无因莫乱传。禀爷。二位小将到了。〔生介小生小外上〕 

　　【临江仙】一旦英雄都逝矣。今朝反受灾殃。 
　　爹爹在那裏。〔生〕孩儿你来了。〔相抱哭介〕 

　　【哭相思】百战功劳空盖世。英雄番作是和非。父子三人遭屈死。满怀寃恨有谁知。 
　　【前腔】〔小生小外〕幼年为将统貔貅。博得个紫绶金章做列侯。谁想今朝谗巧妬。满怀怨恨自含羞。 
　　爹爹当初听了孩儿。杀到黄龙府。迎取二圣还朝。将功折罪。不听孩儿言语。故见如此。〔生〕不要说了。我死为忠。你死为孝。 

　　【五更转】自那日在朱仙鎭。把奇谋曾诉。恁金牌屡至。屡至班师旅。〔小生小外〕且整肃军威。把金酋杀取。抵黄龙府。迎二圣将蒙尘洗。如今到此。到此成何济。〔合〕仰面长吁。泪珠空滴。 
　　【前腔】〔生〕百战功谁能及。指望封侯受显职。争知到此。到此成虚废。身系缧绁。抱不明寃屈。父子每都被囚。老母在天涯隔。交人忿怒。忿怒塡胸臆。〔合生〕 

　　【前腔】自古来兴亡事。其中当自识。赤心直待扶红日。南渡君臣何轻社稷。陷此身甘受死。愿流芳册。皇天在上。在上垂昭格。 
　　〔合丑扮张保上〕家贫显孝子。世乱识忠臣。我是岳爷爷手下马头张保。随俺爷到此。将他发在大理寺收监。这两日不曾进去。今日将这碗饭送去与他充饥。野老献芹。聊表微意。只有门上紧急。怎生得进。前日俺有势时节。打进去。骂进去。那个不让我。苦恼。如今怎么敢。不免前去跪在那裏。其中也有慈悲好善的。言话之间。此处已是牢门首。只得跪在此间。〔哭叫介净〕咄。你在此怎么。〔丑〕爷。小人是岳爷马头张保。两日不曾看得主人。望老爷方便。〔哭介净〕狱不通风。又是秦爷对头。你是何人。要进去。〔丑〕老爷。人道公门不可入。我道公门好修行。岳将军被人诬陷。望老爷方便。〔净〕你旣是这等说。我做个方便。放你进去。不要嚷。秦爷不时差人打听。不要连累我们。〔丑〕多谢老爷。〔净〕朝廷为你主人。新造一所监房。雷霆发号令。星斗焕文章。你主人父子都在章字号。又一件。那汤饭你可先吃些与我看。〔丑尝介〕爷。小的怎么敢。〔入介〕我那主人在那裏。〔生〕张保。〔丑哭介〕 

　　【山坡羊】主人。你秉赤心赤心忠胆。杀金酋金酋百万。捉杨么在湖水中。破拐子马眞神算。今被陷这寃屈事怎甘。何曾把兵沿途缓。都是悞国奸臣将巧计谗。〔合〕今番。今番要见难。 
　　【前腔】〔生〕我哀号呼天呼地。性刚不分一个彼此。哭啼啼元来是张保。恍惚恍惚如天至。张保。你将耳过来。〔低唱介〕试问伊。夫人小姐知未知。〔丑〕小的在这裏。尙且不知内外。夫人小姐隔了千山万水。那裏知道。〔生〕苦。我那夫人呵。指望百年撕手。到此成何事。我是个好男子。缘何想起家事来。圣上。我生不能报陛下。身死后须当作厉鬼。〔合〕思之。二圣蒙尘谁报取。思之。中原父老盼望谁。 
　　〔丑〕老爷。你可吃一口。问官来时。也好与他对理。〔生〕我儿。我两胁胀痛。吃不下。〔丑〕二位小主人请吃一口。〔小生小外〕我一发吃不下了。〔丑哭介〕主人。 

　　【前腔】你略餐一口素饭。聊表献芹之念。你当初身为主帅。便是御馔也何希罕。今在患难间。休嫌品物悭。前程万里。自有天知鉴。主人。你有甚么门路。可说与张保知道。张保当与主人出力。〔生〕我的儿。待死而已。有甚门路。〔丑〕敎我救主无门珠泪涟。〔合〕今番。今番再见难。 
　　〔净作催介〕快出去。倘有官府下来。不当稳便。〔生小生小外〕 

　　【江儿水】自那日承恩去。父子每赤心报国坚。把金酋杀取皆逃遁。岂料奸臣生恶意。金牌召我回京地。今作囚徒狼狈。便死何妨。也得名扬于世。 
　　〔净〕快出去。万俟爷来了。〔丑〕主人。我小人去。再来看主人。〔生〕再来看我怎么。你看我一个下落。急急回去报与夫人小姐知道。去罢。〔丑〕领命就去。苦呵。〔大哭下杂〕万俟爷执事远远来了。只得在此迎接。〔丑领众上〕 

　　【红绣鞋】今日推问岳飞。岳飞。今番必定招罪。招罪。绷抓吊拷受禁持。怎当拶指与竹笓。 
　　左右带岳飞过来。〔生〕你道今日问官是那个。就是解粮来迟。被我打他四十。如今落在他人手裏。你每上前只把功劳与他讲。不要性躁。〔小生外〕谨依爹爹严命。〔生〕两个孩儿取在此了。他的性格与我不同。〔丑〕唗。他就是一块生铁。下了炉也打软了。带他过来。〔小生外〕大人在上。家父在此。有劳看顾。小生不得施礼了。〔丑〕唗。你部下军人王俊吿你按兵不举。虚运粮草。与金国同谋。我不是请你吃酒。可是当耍。谁与你施礼。〔小生外〕旣有吿人。带过来与他面证。有罪就认。〔丑〕吿人前日有一角文书差他边上去了。吃多了海蜇。停食死了。〔小生外〕唗。我就一造打死你这一起奸臣。〔生〕我儿不要性躁。只将功劳慢慢与他讲。〔丑〕还是老将军说得有理。二位怎么这等气质。请退些。逐个上来问。不必粗躁。老将军你招了罢。〔生〕 

　　【楚江秋】想我三人有盖世功。今日落伊套中。犹如虎落深穽中。领兵为帅静边戎。使我怒气冲霄。恨秦桧专权宠。〔合〕安邦的也是空。勤劳的也是空。都做了一枕华胥梦。 
　　〔丑〕退后。岳云上来。你招了罢。〔小生〕 

　　【前腔】我功劳足可矜。英雄猛勇。赤心报国每尽忠。诬我按兵不举受非刑也终日裏世事匆匆。眞个是成虚哄。〔合〕功多的也是空。名高的也是空。都做了一枕庄周梦。 
　　〔丑〕退后。张宪你上来。你这様小小年纪。不与朝廷出力。也随着父兄干这般大逆事。可恶。〔小外〕 

　　【前腔】疆场建大功。安边太平。忠心为国能尽诚。做了郊原鸟尽弓藏也。谁知在牢狱遭刑。只落得身命倾。〔合〕功高的也是空。名高的也是空。都做了一枕南柯梦。 
　　〔丑〕人人说你三人是好汉。不见得。〔生〕杀金酋望风而走。怎么不是好汉。〔丑〕旣是好汉。这等轻轻的一个死罪。如何就认不起。〔生〕唗。奸贼好生无理。 

　　【前腔】〔生小生外合〕怀奸通大金。人极计生。金牌召我来到京。我只道封官受赏显功能也。何曾与金国通谋。寃屈事如山重。〔合〕忠贞也是空。怀奸的也是空。都做了一枕蕉鹿梦。 
　　〔丑〕请了。我也不问了。〔生〕你也问不得这桩事。回了圣旨罢。〔丑〕请。我晓得了。〔二生小外下丑〕进牢中去了。方纔他不动手。若动手。你这几个人个个被他打死。众人过来早上秦丞相钧旨。分付我着你众人今晚带他风波亭上。一齐绷扒吊死结果了。明日衙门裏来回话有赏。〔众介〕 

　　父子三人命。　　　　今朝一旦亡。 
　　任他功盖世。　　　　一命见阎王。 

　　第二十二出　同尽 
　　〔末同众上〕手执无情棍。怀揣滴泪钱。日行狼虎路。夜伴死尸眠。自家徐宁。万俟爷分付秦丞相旨意。将岳家父子三人。今晚在风波亭上。一齐吊死回话。众兄弟。我想他父子就是老虎一般。谁近得他。莫若我众人请他出来。哀吿他自尽何如。〔众〕使得。岳将军有请。〔众跪介生上〕快起来。我从来不曾看得汝等怎么行这礼。敢是朝廷有好音么。〔众〕有倒有些说话。只是不好说得〔生〕但说何妨。〔众掩泪介〕不敢说。〔生〕是了。敢是朝廷要去我父子。〔众〕果有旨意。只是我等俱不敢。〔生哭介〕皇天。我有如此大功。倒要去我。罢罢。朝廷之命。与汝何干。只是我两个孩儿知道。犹恐有变。你可放了我的杻。只说朝廷有赦。叫我两个孩儿出来。我自有处。〔众应介生〕岳云那裏。〔小生〕爹爹。有。〔生〕孩儿好了。朝廷有赦。汝可就缚。迎接旨意。〔小生〕怎么缚了。〔生〕恐你有变。〔众缚介〕张宪何在。〔小外〕有。爹爹。怎么把哥哥缚了。〔生〕我儿。朝廷有赦。恐汝等有变。汝亦当就缚。迎接圣旨。〔众缚介生〕汝等也把我缚了。那裏迎接圣旨。〔众〕风波亭上去。〔生〕罢了。我那儿。我那日在边上回来。江心内金山寺中有个道月长老。是我故人。因便过访。临行时与我一偈。偈曰。将军此去莫心焦。为见金牌恨怎消。滚滚风波须仔细。留心把舵要坚牢。我只道扬子江风波。谁想我父子死于风波亭上。〔小生小外〕爹爹这等说。是朝廷要去我父子了。何不早说。我们打将出去。〔生〕说那裏话。自古忠臣不怕死。怕死不忠臣。 

　　【山坡羊】收拾了凌云豪气。〔小生〕丢撇了十年功绩。〔小外〕同聚首仃伶父子。〔众〕恨奸臣刬地裏生奸计。母与妻。知他在那裏。良田万顷占不得眠牛地。视死如归。有谁人扶社稷。〔合〕思之。赤心报国天地知。思之。误国奸臣天地诛。 
　　〔众下末〕你看岳爷爷上天去了。都是秦丞相主意。非干我等之事。岳爷爷。 

　　【忆多娇】天也知。地也知。如何忠孝屈陷伊。这段寃仇天地知。恨杀秦贼。恨杀秦贼。把他一家陷溺。 
　　我们众人不免回秦丞相讨赏便了。正是 

　　阎王注定三更死。　　　　病不留人到四更。 

　　第二十三出　中计 
　　【双劝酒】〔净上〕专权为党。主和为上。只为岳飞恃强。常怀心上。杀害他父子俱亡。那其间报答金邦。 
　　常言人无害虎心。虎无伤人意。尀耐岳飞倚仗父子勇武。意欲恢复中原。专阻和议。今被我令人吿他按兵不举。拿下大理寺勘问。连日不肯成招。思想起来。延挨日久。恐为后患。夜来分付勘官。将他父子三人尽皆吊死。今早不见回报。〔末〕受人之托。必当忠人之事。〔净介〕徐宁。着你干的事如何了。〔末〕蒙丞相钧旨。岳飞父子三人。夜来三更时分。尽皆吊死了。〔净〕好好。事已完矣。我如今奏过官裏。将他家属老幼。尽皆发遣。不许本处藏留。徐宁听我道。 

　　【番皷儿】我在金国。在金国。曾盟誓。前日被他阻和议。只谓势不两立。阴中吾计。杀死在牢中。方称吾心意。 
　　【前腔】吿恩主。吿恩主。好深计。将他装却这般罪。今朝死矣少人知。相验相同。莫交为累。 
　　父子三人一旦亡。　　　　发他老幼去他方。 
　　善恶到头终有报。　　　　且图眼下莫思量。 

　　第二十四出　怜主 
　　〔丑上〕阃外归来狱已成。秦人指日坏长城。九泉父子三人死。忠佞从来不共生。自家岳将军帐下张保。且说我将军父子三人。眞个文武双全。忠孝兼尽。儿童知其姓名。草木知其威势。杀败金人三四十阵。方得河北之地。要杀到黄龙府。迎取二圣回朝。谁料奸臣妄奏。将金牌取回京师。要问他按兵不举之罪。送大理寺吊死了。不免星夜到鄂州去报老夫人知道。作急前来。置买衣棺。埋葬将军父子尸首。多少是好。 

　　【步步娇】盖世英雄成何济。都做了衔寃鬼。夫人他怎知。我不惮崎岖。报说详细。这苦诉阿谁。不觉双垂泪。 
　　无故杀忠臣。　　　　凄凉不可闻。 
　　岂辞辛苦意。　　　　报与故园人。 

　　第二十五出　闻讣 
　　【临江仙】〔老旦〕孩儿夫壻在京畿。何事鱼雁全稀。〔小旦〕望穷云树路参差。精神长恍惚。心事乱如丝。 
　　〔老旦〕孩儿。自你爹爹取你两个哥哥到京。杳无音信回来。好生挂念。〔小旦〕母亲。正是烽火连三月。家书抵万金。 

　　【好事近】〔老旦〕正好乐期颐。又値边衅烽起。金牌屡诏。催逼得父子班师。思之。此去望京城。消息何不寄。顿令人暗掷金钱。问卜并没端的。 
　　【前腔】〔小旦〕多应是加官受赏拜丹墀。因此上无暇修书。何须忧忠。不久定有归期。重开绮席。那其间骨肉仍欢会。感皇恩宠锡无穷。端不负汗马功绩。 
　　【太平令】〔丑上〕不惮驱驰。特把凶闻报与知。将军父子皆倾逝。说着伊泪偷垂。 
　　【前腔】〔二旦〕为甚因依。惊得我娘儿心战栗。〔丑〕不须哽咽听咨启。请登程及早去收尸。 
　　〔老旦〕为何。〔丑〕吿夫人小姐知道。秦桧蒙蔽朝廷。连发十二道金牌。取老将军回京。不容朝见。竟发大理寺收监。〔老旦〕旣如此。缘何老将军手札。复取两个小将军去。〔丑〕老将军恐小将军有变。特地取去。一同勘问。〔老旦〕那时老相公招也不招。〔丑〕自不曾招。忽于腊八之夜。在风波亭上。将老将军父子三人一齐都吊死了。〔老旦小旦〕死了。兀的不痛杀我也。〔倒介丑介老旦〕 

　　【香柳娘】痛骨肉夭亡。家无依倚。奔丧千里身怎惜。把行囊整束。把行囊整束。只得苦奔驰。骸骨怎抛弃。〔合〕恨奸臣太毒。恨奸臣太毒。排陷忠良。负屈何时报取。 
　　【前腔】〔小旦〕劝娘行起程。劝娘行起程。离闺门前去。天涯父子一灵无倚。把骸骨葬埋。把骸骨葬埋。我便死有何辞。肝肠痛欲碎。 
　　〔合老旦〕张保。你去分付院子。叫下船只。我亲到杭州。收拾尸骸。〔丑〕领钧旨。〔下老旦小旦〕 

　　【哭相思】诬陷忠良身屈死。却交谗佞恣为非。若然天理无私曲。这段寃仇必报之。〔下〕 

　　第二十六出　毕命 
　　〔末上〕一株小橹荡行舟。半载离人半载愁。一隔芦花江上月。几年心事上眉头。蒙夫人分付。唤下船只。要到杭州去。今已唤下。且待夫人出来。就此上船。〔丑扮船家随上老旦小旦上〕 

　　【凤凰阁】如醉如痴。这苦浑如梦裏。终朝无语泪双垂。父子三人为怨鬼。伤哉举寂莫。甚日何年见你。 
　　〔老旦〕不见孩儿共我夫。空交留得一身孤。〔小旦〕月明只有身随影。父子三人影也无。〔老旦〕院子。分付你唤下船只。可有了么。〔末〕船已唤下。请夫人小姐登舟。〔众作上船介〕 

　　【皂罗袍】〔老旦〕此身全不由己。只得与孩儿离却深闺。奔丧日夜往京畿。含羞忍耻离乡里。〔合〕魂飞魄散。行程恨迟。鞋弓袜小。步行较迟。悠悠望断江儿水。 
　　【前腔】〔小旦〕母子共千山万水。谩敎奴两眼泪滴如珠。终朝慽慽意如痴。秦贼。谁知你暗使拖刀计。〔合〕 

　　【前腔】〔末〕且喜杭州到矣。把船儿暂且泊住郊西。且休惊怖少伤悲。恐行人岸上相窥视。 
　　〔合老旦〕这是那裏了。〔末〕这是临安城了。请上崖。〔老旦〕你打听老相公尸首在何处。〔末〕老相公尸首还在大理寺天牢内。〔老旦〕天那。怎么得见。〔末〕夫人小姐。不须啼哭。秦桧不时差人打听。他若知道。必有大祸。不免待小人处置祭礼。悄地到大理寺牢门前一奠后。再作区处便了。〔老旦〕此去大理寺有多少路。〔末〕还有一里之程。〔老旦〕旣如此。你与我安排祭礼。卽便前去。〔末〕理会得。祭礼俱完备在此了。〔老旦〕院子。你可引路。我母子随后。〔行介末〕这裏就是。〔众哭介老旦〕孩儿。这是你父兄骨肉。你可主祭。待我随后。〔小旦〕谨依母亲慈命。我那爹爹哥哥呵。父兄抱屈丧天涯。母子飘零最惨凄。血泪千行心欲碎。望空浇奠最伤悲。 

　　【绵搭絮】望空浇奠最伤悲。谁料父子衔寃。赴黄泉没转期。细思之。涕泪交垂。指望你荣归故里。怎想一旦分离。只为你忠勇过人。被奸臣将巧计施。 
　　【香罗带】〔老旦〕奸臣将巧计施。诬陷你功劳尽虚。圣上呵。忠臣尽节为怨鬼。丈夫。自别之后呵。我心无日不思伊。也思我一旦家无主。娘儿倚靠谁。思量展转心痛悲。〔合〕恨秦桧奸臣也。将我一家都陷溺。 
　　【绵搭絮】〔小旦〕想只为不从和议。设陷仇隙。圣上呵。全不念汗马功劳。害忠良眞可惜。〔背唱〕暗寻思。我银甁呵。在世有何为。不如身归冥路。也得父子相会。虽则祭礼轻微。望灵魂来鉴之。 
　　【香罗带】〔老旦〕灵魂来鉴之。这寃情怎洗。你在冥中父子当报取。今日呵。徒烧香纸奠尊罍也。痛切心将碎。凄凉意似痴。交人怎不珠泪垂 
　　〔小旦背介〕我父兄已死。在世何为。呀。此间有井一口在此。不免投入井中。也得与父兄相见。母亲。前面来的不是爹爹哥哥。〔老旦〕在那裏。〔小旦投井介〕 

　　【满江红】将此身溺淸泉无疑虑。 
　　〔下老旦〕呀。我那儿呵。 

　　【绵搭絮】一家骨肉屈死无遗。我那儿呵。你就死捐生。弃娘亲何太急。痛谁知。命在须臾。更有谁收骸骨。暴露荒堆。我一家都死了。老身在此。将何所靠。须信今日丧黄泉不待时。 
　　〔撞死下末杂〕夫人小姐俱已自尽。可怜可怜。 

　　【忆多娇】娇艳质。俱丧失。珠流玉碎眞可惜。忠孝一门眞异德。恨秦桧奸贼。恨秦桧奸贼。把我一家陷溺。 
　　我们在此也没干。不如收拾回去罢。 

　　权奸误国陷忠臣。　　　　今日凄凉不可闻。 
　　双手劈开生死路。　　　　一身跳出是非门。 

　　第二十七出　应眞 
　　【挂眞儿】〔外扮行者上〕自幼出家叅佛祖。身居王舍城中。酆都救母早超升。往来极乐国。地藏号圆明。 
　　王舍城中安此身。酆都救母往灵云。出家何必多年久。一夕蹉跎岁月深。贫僧乃是幽冥教主地藏王是也。今下方黑气冲天。我佛慧眼一观。乃是临安秦桧屈陷忠臣岳飞父子。幽魂不散。怨气冲天。今奉如来法旨。着我化一风魔和尙。到杭州灵隐寺投下。待他来时。从头点化一番。教他也知善恶报应。 

　　【醉太平】叹人生世间。如一梦邯郸。争名夺利弄机关。到头来说个等闲。劝君好把无常盼。忽然到了难留恋。禅机明示不须叅。待他来说个再三。 
　　此是香积厨。不免写诗在此则个。 

　　寳藏光中普现身。　　　　途开地藏济生民。 
　　从空伸出拏云手。　　　　提起天罗地网人。 

　　第二十八出　诛心 
　　【光光乍】〔丑上〕做长老。事头多。遇花酒。不空过。夜来抱着沙弥睡。这场快活谁似我。 
　　松下山门日昼长。竹间僧舍午风凉。谁能似我无尘虑。一炷淸香答上苍。小僧是灵隐寺中住持和尙是也。今早丞相秦爷。发下香金。来我寺中做超生法事。不免净扫法堂。伺候则个。〔净众随上〕 

　　【出队子】三公之位。三公之位。自小登科占上魁。只因前日杀岳飞。使我心中如醉痴。灵隐寺修斋忏悔。 
　　〔丑〕和尙接爷。〔净〕和尙。我送下香金。烦着你修斋法事。完备未曾〔丑〕完了。只等老爷拈香。〔净〕行香。我先要看佛。然后行香。这是什么殿。〔丑〕这是大雄殿。〔净〕愿岳家父子早早超升。〔丑〕这是弥陀殿。这是枯木堂。〔净〕这是那裏。〔丑〕这是香积厨。〔净看诗介〕缚虎容易纵虎难。无言终日倚阑干。男儿两眼英雄泪。流入胸襟透胆寒。这诗我与夫人在东窗下商量作此诗。如何倒写在这裏。叫和尙。〔丑应介净〕这壁间诗是谁写的。〔丑〕这诗是一个游僧写的。〔净〕那游僧还在么。〔丑〕还在。〔净〕旣在。可唤他出来。〔丑〕禀老爷。这游僧是犯风疾的。倘他出来。有言语冒犯。不当稳便。〔净〕旣是风疾的。不计较。教他出来。〔丑应介〕叶守一。你且出来。〔风〕谁叫。〔丑〕秦丞相在此唤你。快出来。〔风〕我在此忙哩。〔丑〕什么忙。〔风〕我在念佛忙。〔丑〕你念的是什么佛。〔风〕我念的是普天下人不理会的佛。〔丑〕你念一声与我听。〔风〕我念与你听。南无阿弥陀佛。〔丑〕这佛三岁孩童也晓得念的。你且出来。〔风上〕我来。我来。若人破了知。三世一切佛。印官法戒性。一切惟心造。贫僧叶守一是也。师父呼唤。上前相见。呵呵师父。〔丑〕叶守一。你终日拿了一枝笔。东也写。西也写。如今写出事来了。〔风〕写出什么事来。〔丑〕你写什么诗在香积厨下。秦丞相见了。甚是发怒。你且去见他。〔风〕就是那秦桧么。〔丑〕正是。〔风〕我正要见他。呀。果是秦桧。〔净〕果是风疾的和尙。壁间的诗。是何人写的。〔风〕这诗么。是你做的。是我写的。〔净〕为何这胆字写得这样小。〔风〕秦桧。你的胆大。做出事来。我的胆小。不做出事来。〔众喝介净〕咄。胡说。你手中拿的是什么东西。〔风〕是一把苕菷。〔净〕这苕菷要他何用。〔风〕我有用处。要扫殿上这些奸臣。〔净〕怎么不去放了。〔风〕放他不得。〔净〕为何。〔风〕放了他就要弄权。〔净喝介风〕秦桧。待我把这苕菷从头至尾。说与你听着。 

　　【忒忒令】起初时不知下稍。把公事做得顚倒。使我心下吃场烦恼。〔净〕好高寺。〔风〕秦桧。休管寺低高。不平处把丘山寃尽扫。 
　　〔净〕丘山是个岳字。你称岳家姓怎么。〔风〕我称他姓不打紧。你如何害他的性命。呵呵。〔净〕休胡说。你旣知我姓秦。这秦字怎么写。〔风〕你晓得大金三人示么。〔净〕咄。胡说。〔背介〕好怪。他怎么知道。你这蠢东西。休得胡说。〔风〕 

　　【园林好】你笑我风魔蠢痴。我知你其中见识。参不透吾心主意。不解我这禅机。试听我说端的。 
　　〔净〕和尙。你负袋儿。要他何用。〔风〕我自有用他处。 

　　【嘉庆子】这执袋随身系。他裏面包含着损亏。有一件东西在裏头。我与你看。〔净〕甚么东西。〔风〕掏空的黄柑在裏头。暗藏着不平之气。长随我住香积。无一日敢相离。 
　　〔净〕你旣出家。为何不剃头。〔风〕你做歹事。倒交我剃头。 

　　【尹令】做歹事交咱替你。正是本心不知道理。空敎我有言难支对。想着此事难瞒昧。向日在东窗下人怎知。 
　　〔净〕你说甚么东窗。风和尙。我今日来此礼佛。怎么将言语挺撞着我。〔风〕秦桧。 

　　【品令】你今来寺中。听我说详细。非为礼佛。你来释寃罪。不须乱言。参透其中意。从头至尾。你须索牢记。若听吾言。昔日休听大贤妻。 
　　〔净〕天下人民。都说我淸廉正直。〔风〕秦桧。 

　　【豆叶黄】你瞒心昧己。全凭着巧语支持。你心事。我须知。来来。上面是甚么东西。〔净〕天。〔风〕我只道是地。湛湛靑天不可欺。〔净〕你来。我就害了岳家。那个知道。〔风〕言说道那一个得知。那一个得知。做的事藏头露尾。 
　　〔净〕叫和尙说了这一会。好不奈听。赏他一分斋吃去罢。〔风介〕我不吃。我不吃。〔净〕你不吃便罢。怎么把馅来倾坏了。〔风〕呵呵。别人吃你馅。我怎么吃你馅。 

　　【月上海棠】你自想今朝与你同相对。你为官终日虚请了堂食。你所为免劳。今日方纔悔。自取犯法违条罪。坐全不觉立而饥。苦将良言我索劝你。 
　　〔净〕叫和尙。他说饥了。再与他一分斋。〔丑与介风介〕我不吃。我不吃。〔净〕唗。这和尙坏了我一分斋便罢了。怎么又坏我一分斋。可恼。〔风〕我坏了两个馒头。便恼起来。你怎么坏他三个不说起。 

　　【五韵美】因我饥有谁怜济。你坏他推托与谁。杀他三个。〔净〕我是朝廷宰职。就害了他何妨。〔风〕可知你朝廷宰职。来灵隐寺做斋设祭。这裏头包含着气。人尽知。两边对面。是你自家做的。 
　　〔净〕风和尙。你这病那裏得来的。〔风〕我这病东窗下得来的。〔净〕为何不医。〔风〕只因少了一味药。〔净〕少了那一味。〔风〕少了岳家父子。 

　　【六么令】想着你于家为国。听我从头分明说破。泄漏天机。你今日裏悔之何及。你来求忏悔。当初这胡为。休得要瞒神唬鬼。 
　　〔净〕风和尙。这裏不好讲话。冷泉亭上去。〔风〕冷泉上不好。还到风波亭上好了事。〔净喝介风〕 

　　【玉交枝】他慌张乔势。到如今悔之自迟。〔净〕去西廊下再斋你。〔风〕西廊下斋我全不济。少不得东窗事犯须臾。〔净〕黎民与我立德政碑哩。〔风〕黎民与你立德政碑。全然不晓其中意。这寃苦天知地知。这寃苦你知我知。 
　　〔净〕和尙。你这样嘴舌利便。敢晓得甚么本事么。〔风〕我呼得风唤得雨。〔净〕和尙好夸口。我如今要风。〔风〕如来佛与奸臣一阵风。〔内介净〕好大风。我如今要雨。〔风〕如来佛与奸臣一阵雨。〔内介净〕果然好雨。和尙。风雨怎么来得能速。〔风〕这是一日连发十二道金牌来的。 

　　【江儿水】要风风疾至。〔净〕果然好风。〔风〕这不是风。这是朱仙鎭上黎民怨气。要雨雨便随。〔净〕果然好雨。〔风〕不是雨。这是屈杀了岳家父子天垂泪。呵呵。我只得忍辱波罗蜜。这的是念彼观音力。你平白地害了他三个。如今还着于本人了。我的言词你须记。举头三尺。自有神明难昧。 
　　〔净背介〕被这和尙说得我毛骨耸然。不免回去罢。叫左右打轿。〔风〕秦桧。来来来。你当初做四句诗。我如今赠你八句。可拿去看。〔掷介净〕左右拿上来看。〔杂介净〕怎么这纸是皱的。〔风〕这纸是蜡丸内取出来的。〔净〕休胡说待我看来。久闻丞相理乾坤。占断朝纲第一人。都下庶民嗟怨重。堂中埋没老功勋。蔽邪陈善谋皆死。塞上欺君罔万民。贤相一心归正道。路上行人说。怎么诗不全。〔风〕若见诗全。你就要死哩。呵呵。你再横看。〔净〕久占都堂。蔽塞贤路。胡说。好不奈烦。去罢。与君一夕话。胜读十年书。〔卜风〕去了。 

　　【川拨棹】能听我说就裏。唬得他战兢兢魂魄飞。他今日不辞而回。他今日不辞而回。尽知你坑人所为。到今日悔自迟。到今日悔自迟。 
　　秦桧今朝会。　　　　胸中发尽言。 
　　祥云生足下。　　　　咫尺到西天。 

　　第二十九出　吿奠 
　　〔施全上〕奸臣施巧计。酷意害忠良。我今行刺去。便死有何妨。自家乃岳少保帐下副将施全是也。俺主人赤心报国。立意复仇。不料奸臣秦桧。背国忘君。专主和议。将俺主人父子屈陷。死于非命。吾思昔日豫让与智伯报仇。欲杀襄子。荆轲与燕丹报仇。欲刺秦王。虽至于死。成大义也。我主人被奸臣所害。施全此心不平。且潜身行刺。正所谓勇士不忘丧其元。义士不忘丧沟壑。我虽非古人之比。一则报主人大恩。二则替天下人雪忿。乃吾之愿也。今日打听他灵隐寺设斋。天色尙早。不免到主人坟上。祭奠已毕。躱在众安桥下。待他来时。行刺便了。 

　　【新水令】含悲趋步到临安。痛恩东此生难见。也曾驱兵平北虏。到如今负屈丧黄泉。秦桧权奸。害忠良满门家眷。 
　　我施全到此坟上。只见愁云叆叆。烟雾腾腾。敢是施全来意不专。故此老将军见责。咳。我施全好差矣。我主人那裏见责小人。 

　　【步步娇】将军怒气冲霄汉。所以天垂暗。雷轰号令严。风拥羣鸦。一似得胜还军转。主人。你死为中原。那朱仙鎭上父老呵。空把旌旗盼。 
　　老将军。施全没有什么孝顺老将军。只有一陌纸钱一杯酒在此。〔化纸介〕 

　　【折桂令】献牲肴拜吿台前。少保灵魂少住云軿。生不能请功受赏。推轮捧毂。拜将登坛。你也曾驰单骑入虏塞。杀得金酋丧胆。到如今受非刑。死无辜。功也徒然。名也徒然。勇也徒然。可惜你有万灶貔貅。都做了散雾霏烟。 
　　二位小将军。施全也没有什么孝顺。也只是一陌纸钱一杯淡酒在此。 

　　【雁儿落】轰轰烈烈二英贤。报国勤王忠勇先。平金讨虏。也曾去除民患。只指望请功勋姓字显。谁知道被奸谋蒙蔽了天颜。秦桧。你主和议得承恩宠。暗通金欺君弄权。恁忠直反做了寃愆。 
　　老夫人小姐呵。 

　　【得胜令】你三从简。四德全。三从简。四德全。死无辜。为衔寃。安邦反受了逆天怨愁塡海。闷堆山。俺这裏拜伏在阶前。徒然泪涟。只得仰面酬尊酒。躬身化纸钱。 
　　俺只管祭奠。倒忘了刺秦桧之事。 

　　【前腔】呀。战马归华山岩。征袍染杜宇烟。云影一似旌旗闪。蝉鸣一似金鼓喧英也么贤。冷落了出匣诛夷剑。留也么连。二圣鸾舆尙未还。 
　　【沽美酒】含悲涌泪如泉。发冲冠。怒加添。气吐虹霓万丈悬。似曹瞒把吉平推勘。孙子遭了庞涓机变。提一口斩将钢剑。须索要向前迎面。愿苍天从人心愿。我呵。但得个中途路裏遇见撞见。施猛勇向前。呀。把那弄权贼挫尸万段。 
　　【淸江引】班师屡诏催军转。发金牌十二面。欺君暗似漆。天理明如鉴。把弄权贼害忠良。今日寃报寃。 
　　远远望见一簇人马将近。想是秦桧来了。不免躱在桥下则个。 

　　潜身桥下隐。　　　　等待贼臣来。 

　　第三十出　行刺 
　　【步步娇】〔净众随上〕礼佛归来心悒怏。尀耐风和尙。将咱发尽言。漏泄深机。情理难容放。归路渐昏黄。将队仗急催上。 
　　我的马怎么不行。叫左右。我的马有三不行。遇鬼神不行。遇好人不行。遇奸细刺客不行。看前面是甚么桥。〔众〕是众安桥。〔净〕桥下必有奸细。与我搜看。〔众介〕禀爷。桥下有一人手持宝剑。杀气腾腾。想是个刺客。〔净〕叫手下挡住了。〔施〕不要上前来。来一个。死一个。来两个。死一双。做事不成。何须隐名。〔净〕汝是何人。〔施〕我乃岳少保副将施全。俺主人父子。被你奸臣秦桧害了。我只道你妬他功绩。却元来与金国同谋。欺君卖国。屈我圣天子万乘之尊。陷俺大将军万人之敌。弃祖宗之基业。剥百姓之膏脂。事逆天之虏酋。污中原于左袵。今汝为叛逆凶邪。不仁不义。不忠不孝。虽斩汝万段。不足以雪国家之耻。诛夷九族。不足以报主人之仇。奸贼。刀来了。〔投刀介净〕缚了。送去刑部监候。奏过朝廷。定有区处。〔施〕奸贼。只是你气数未绝。〔净〕风和尙说见了施全就要死。果见此人。好古怪。 

　　为主前来行刺。　　　　谁知谋事不成。 
　　该衙门牢监候。　　　　明朝卽便典刑。 

　　第三十一出　伏阙 
　　【点绛唇】〔末上〕紫陌鸡鸣。东方将曙云开暝。金莲花炬。阁道辉光映。 
　　日侍金銮遶建章。衣冠身惹御炉香。共沐恩波凤池裏。朝朝喜得觐龙光。自家黄门官。値早朝时分。恐有百官奏事。只得在此伺候。〔外〕 

　　【前腔】漏尽锺鸣。辘轳軏軏重门禁。严加肃静。再把衣冠整。 
　　宋朝社稷复东周。南渡扶持赖岳侯。岂料更遭奸佞手。忠魂耿耿动人愁。自家韩世忠是也。为屈陷忠良上疏。圣主临朝。不免径入。〔末〕来者何官。就此俯伏奏事。〔外〕臣韩世忠启奏。臣诚惶诚恐稽首顿首。臣有短表。冒奏天颜。臣窃见边城失守。二帝蒙尘。圣驾南迁。金酋骄悍。廷臣宰职。束手计穷。汤阴一将。名曰岳飞。与其子岳云张宪呵。 

　　【驻马听】报国精忠。父子三人立大功。恢复荆襄淮泗。草寇金酋。灭迹潜踪。约诸军痛飮在黄龙。銮舆指日当迎奉。〔合〕似此勋庸。乞加封赠。满门荣宠。 
　　【前腔】秦桧奸雄。归向金邦计已穷。潜把金牌十二。伪诏班师。设计窗东。万俟卨罗织巧牢笼。莫须有三字寃难控。〔合〕似此奸凶。乞加显戮休存遗种。 
　　〔俯伏介末〕圣旨到来。所奏皆准。向为秦桧掌执朝事。蒙蔽圣上。屈陷良将岳飞父子。圣旨卽日差官一员。将岳飞父子以礼勑葬于西山栖霞岭下。仍立忠臣庙宇。追封岳武穆王。佞臣秦桧万俟卨。着该衙门拿问的实。另有处置。谢恩。〔外〕万岁。万岁。 

　　【山花子】山呼万岁承恩宠。词章喜动重瞳。把忠臣父子尽封。秦贼首恶难容。〔合〕念沈寃一朝洗通。建康耻雪立大功。捷书飞报文敎崇。方显当初结发从戎。 
　　【前腔】〔末〕膻腥扫空。大将声名重。复中原自许孤忠。为王家御侮折冲。名垂靑史无穷。〔合〕 

　　【红绣鞋】〔外末〕旌旗建号精忠。精忠。羣邪遁迹潜踪潜踪。驱丑虏。息罴熊。安社稷。喜皇封。麟阁上。画形容。麟阁上。画形容。 
　　【尾声】钦承诰命龙颜动。孝子忠臣气自冲。千载芳名汗简中。 
　　忠臣为国死衔寃。　　　　天道昭昭自可怜。 
　　留得靑靑二三册。　　　　是非千载在人间。 

　　第三十二出　天策 
　　【意不尽】〔生上〕埋没英雄。枉存忠立节。暗损威风。空忆紫泥封。谁谅我孤忠 
　　双剑龙飞脱宝函。将军扼腕虎眈眈。奸邪误国英雄死。千古令人恨不甘。自家岳飞。只为屈死秦桧之手。更不知我两个孩儿在于何处。前面来的好似我孩儿。〔小生小外上〕 

　　【前腔】生前屈死三人命。幽魂耿耿在黄泉。 
　　〔小生〕兄弟。爹爹不知在于何处。〔小外〕前面来的好似我爹爹。〔生〕呀。两个孩儿在此。 

　　【哭相思】自那日系缧绁。死别多时节。今喜又相逢。何日把寃仇雪。 
　　孩儿。我你死于秦桧之手。今日又得相逢。我想在生时呵。 

　　【晓行序】义胆忠肝。挺一戈风雪。往来兵间。功成际。一旦命殒权奸。堪叹。未复江山。便做昔日砍头严颜。尙留传。满门一剑。血痕斑斑。 
　　【前腔】〔小生〕非惭。灵爽尤全。管还交逆虏心寒。恨权奸设计。陷害何堪。此番。金酋再犯关。谁人敢战酣。满朝班。尽偷生畏死。岂能排难。 
　　【前腔】〔小外〕堪叹。自知平素精忠。天理必褒谈。流芳简册。千古传扬。岂作一时虚诞。长安。可惜不是太平宫殿。顿敎人痛忆。泪珠偷弹。 
　　〔末上〕金阙褒忠捧紫泥。将军钦奉莫稽迟。满门父子膺天宠。忠孝芳名万古希。玉帝有旨。跪听宣读。钦奉上帝勑命。下界行台司宣奏。宋朝丞相秦桧。阴通金虏。专权妄上。其妻王氏。舌剑唇鎗。巧言助逆。寺丞万俟卨。党恶附权。恣行罗织。致岳飞一门。死于非命。第父死于忠。子死于孝。妻女死于节义。忠良贤孝。萃于一门。良为可嘉。今特行天曹。特差使者封尔岳飞授雷部赏善罚恶都元帅。岳云授雷部都总管。张宪授雷部副总管。得同知三曹事。妻张氏授天仙宫仙姑。女银甁授地仙府仙姑。其奸恶秦桧等速拘勘问。申报天庭。以凭发落。呜呼。赏善锄奸。乃天曹主宰之大权。阳施阴报。实循环报应之常理。尔唯钦哉。望阙谢恩。〔生众〕万岁。 

　　【相逢令】感皇天恩赐无穷。降紫泥表我精忠。英风千古芳名重。着凌烟仪容堪奉。〔合〕超众。喜一门父子沾宠。 
　　【前腔】〔末〕捧天书飞下丹宫。表将军盖世英雄。云屯雾霭旌旗拥。列三曹威仪堪重。列三曹威仪堪重。 
　　〔合〕岳元帅旣授天恩。当尽乃职。速往理寃殿勘问。伸报天廷。不得有违。〔生〕谨奉玉旨。〔末下生〕叫听差小鬼。〔鬼判上〕吿元帅。有何台旨。〔生〕听差小鬼近前。听吾分付。 

　　【好姐姐】差你往阳间。促取宋秦桧同妻王氏。更有万俟卨。都与我牢固持。疾忙去。风云瞬息行千里。依限前来莫放迟。 
　　法令分明不可违。　　　　此行差遣定遵依。 
　　善恶到头终有报。　　　　只争来早与来迟 

　　第三十三出　同毙 
　　【金蕉叶】〔净上〕奈何奈何。这两日病儿委实难过。〔占〕服药祷祈消祸。那裏有一毫痊可。 
　　〔净〕妙药不医卿相病。好香难解鬼神嗔。〔占〕且须调理加餐饭。莫把闲情恼病身。〔净〕夫人。我前日在灵隐寺。见了风和尙。说出岳家之事。又逢刺客施全。被他一惊。回来后精神恍惚。常见他父子前来索命。打得我遍身疼痛。多应不济事了。〔占〕自古道心疑生暗鬼。那有此理。你心上还有甚事。〔净〕你还不知道。今有张俊李广许迁等五十三人。平昔说我奸佞。却与岳飞一类。我如今着赵鼎儿子出首。说这起人都要谋反。不要说五十三人。就是五百三十人。都死在我手裏。〔占〕旣如此。把文书佥押了。发出去。〔净〕堂候官那裏。〔丑〕堂上闻呼唤。阶前听使令。堂候官磕头。〔净〕我分付你的文书。可曾完备。〔丑〕蒙爷分付。俱已完备了。〔净〕旣然完备。待我佥押。〔手战介〕佥不得了。〔跪介〕岳爷爷饶我罢。〔丑下净〕 

　　【下山虎】药饵不效。病已沈疴。早知道成灾祸。将错就错。人命关天。莫言小可。痛忆东窗下事如水逐波。点点还来入旧窠。休夸奬。莫强呵。想我夫妻灾来怎躱。 
　　〔鬼上介净〕左右。有鬼。〔鬼锁净占下杂〕可怜老爷一时昏乱。叫道有鬼。与夫人一同就气绝了。 

　　人生切莫使奸心。　　　　若使奸心祸必侵。 
　　莫道阴阳无报应。　　　　寃寃相报自来寻。 

　　第三十四出　冥途 
　　【山坡羊】〔净占鬼上〕黑沉沉暝途迢递。冷飕飕阴风括地。性烈烈没面目的夜叉。恶狠狠催促登程去。心暗思。身居相位日。熏天势业成何济。今朝做囚魂无所依。〔合〕夫妻。苦哀哀受禁持。夫妻。苦哀哀受禁持。 
　　〔鬼〕秦桧。你在世为官之日。挟宠专权。欺君卖国。与金相通。残害忠义。到此罪不胜诛。〔打介〕还不快走。 

　　【水红花】〔净占〕一身枷杻受禁持。苦谁知。无亲无识。满目山林殊异。心下暗惊疑。更逢着雨淋漓也啰。 
　　〔鬼〕你这妇人。旣为丞相夫人。缘何教唆夫主行此不仁不义之事。今旣到此。有何分说。〔打介〕还不快走。〔净占〕 

　　【山坡羊】念当时一言拨置。到如今悔之无计。将你我百般凌辱。生擦擦难存济。思旧日。香闺锦绣闱。如今被锁押身狼狈。正是祸福无门人自取。 
　　〔合鬼〕时限到了。还不快走。〔净占〕 

　　【水红花】酆都将到事临危。怎徘徊。心中惊惧。眼看万山剑树。四望黑云迷。无倚靠苦奔驰也啰。 
　　只为生前没善缘。　　　　死归冥路受熬煎。 
　　功名富贵成何用。　　　　方信阴司报应严。 

　　第三十五出　表忠 
　　【满庭芳】〔生上〕高驾云骈。轻摇风斾。鹏程万里须臾。阴兵随从。前后列旌旗。〔小生小外〕瞬息天涯咫尺。奔腾骏马频嘶。〔合〕威灵着。云屯雾拥。来往疾如飞。 
　　〔生〕忠烈从前少。威名到处闻。生为忠义将。死为正直神。〔小生〕父子叨天爵。今朝寃屈伸。〔小外〕尽忠排国难。虽死受皇恩。〔生〕孩儿。我和你生前呵。 

　　【小桃红】只为精忠二字。苦被奸臣诬陷亡身命。寃屈怎伸。记当时杀金酋。秉赤心。救苍生。中外扬名姓也。谁想一朝成画饼。〔合前〕误国眞奸佞。提着怒增。千古令人恨怎平。 
　　【前腔】〔小生小外〕忠肝义胆。补报朝廷。为不从和议。生出此情。想那时发金牌。取回军。返帝京。诬罪皆非命也。今日追思各泪零。〔合前〕 

　　【菊花新】〔末上〕只因正直排奸佞。弃职归山隐姓名。受仙品。得超升。一任红尘滚滚。 
　　小道周三畏。昔为大理少卿。闻知岳侯父子会勘秦桧之事。小道不免去做个证见。岳侯二位小将军稽首。〔生〕呀。元来是周大人。〔末〕贫道只为尊侯之事。弃职归山。蒙上帝封为灵应眞人。闻我侯勘问秦桧之事。特来做个证见。〔生〕多谢了。周眞人。我剑戟横空杀气高。金兵百万望风逃。〔末〕自从公死钱塘后。宋室江山把不牢。〔生〕叫鬼判带万俟卨过来。〔鬼判锁丑上〕 

　　【玩仙灯】生前阿附权奸。死后遭刑宪。 
　　〔入跪介生〕万俟卨。你认得我四人么。〔丑〕元来都是我故人。岳将军几时高迁的。区区为事在府裏。待事完之日。竭诚来拜贺。〔生〕唗。你这阿附权奸。屈陷忠良的奸贼。到此还要多说。〔丑〕老将军怎么开口就骂。这都是秦桧主意。学生不过赶兴而已。干我甚事。〔生〕胡说。与我打。〔打介丑〕周老先生。我与你是同僚分上。讨个方便何如。〔生〕不要管。再打。〔又打介丑〕愿招愿招。 

　　【普天乐】幼读书为官贵。当守道行仁义。自不合阿附权奸。屈勘你按兵不举。忽蒙递空柑至。内藏着秦桧书一纸。着将军父子三人。向风波亭一时勒死。从实供招。并无一字差异。 
　　〔生〕旣招了。发下酆都。永堕地狱。再不许轮回。〔鬼丑下生〕带秦桧夫妻二人过来。〔鬼判枷销净占上〕 

　　【玩仙灯】生为朝廷奸佞。死受阴司报应。 
　　〔鬼判介生〕秦桧。你在阳世。旣为丞相。当秉忠贞。却乃欺君卖国。杀害忠良。致金酋又来作衅。宋且不能保。到此有何话说。〔净〕吿元帅。此事都是万俟卨问差了。并不干小人之事。〔生〕唗。你这奸贼。 

　　【风入松】奸邪误国害英雄。主和议与金虏交通。瞒天罪恶如山重。诬陷我按兵不动。屈杀人天理怎容。有谁不识我精忠。 
　　鬼判。带那长舌妇人过来。〔鬼介生〕 

　　【前腔】你在东窗设计有谁知。把我似缚虎须急恁般长舌难容恕。助夫起不仁不义。那金兀术统兵后追。有谁敢去相敌。 
　　〔占〕此事都是夫主与万俟卨同谋。不干妾身之事。〔生〕胡说。与我着实打。〔鬼打介净〕吿元帅。前奉朝廷旨意。其实与桧无干。〔生〕旣是朝廷主意。那王俊谁暗唆的。打。〔末〕不必发怒。待小道与他执证来。秦桧。 

　　【前腔】你当初委我勘岳侯。分明是虚驾情由。那时无计相搭救。愿弃下金章紫绶。秦桧。你到今尙不肯顺受。又何必苦搜求。 
　　〔净〕夫人不好了。周少卿又来做证见了。只得招了罢。元帅。愿招。〔生〕叫鬼判取纸笔与秦桧供招。〔净〕供状人一名秦桧。原系江宁人氏。自幼曾读诗书。政和年间及第。只为失守汴京。掳至金邦居住。其时要得脱身。曾与兀术盟誓。幸得回朝做官。却作他每奸细。只因私受蜡书。其时便生恶意。为君不肯顺受。上表阻梗和议。要取将军班师。连发金牌十二。使王俊谬吿按兵不举之罪。送下大理寺推问。朝廷皆被蒙蔽。见君不肯招状。与妻东窗设计。将伊父子三人。勒死风波亭内。为此从实供招。如虚甘当重罪。〔生〕旣招了。带上来。我发放他。叹尔秦桧。你是夷虏奸雄。处国家多难之时。遭天运变迁之日。大宋不幸。养你这个忘恩恶犬。身享南朝禄。横生北狄心。长脚踏番社稷。罪恶滔天。白眼看破乾坤。古今唾骂。我待挫烧桩磨。安足以赎迷天罪过。今发下酆都。那裏自有施为。秦桧。你从此去见王安石。与他讲过。早知今日。如见李林甫。与他说悔不当初。罢罢。一家身命因忠死。万古乾坤志不磨。鬼判押入酆都。再不许他轮回。〔众〕秦丞相欺君卖国。今受此酆都地狱。奉劝世人行善。休学小人酷毒。〔鬼带净占下生〕孩儿。且喜秦桧之寃。万俟卨之恨。俱以洗雪。只是你母亲妹子。不知在何处。呀。远远望见云气升腾。敢有仙家来也。〔老旦小旦上〕 

　　【临江仙】久别尘凡游阆苑。今喜得到报寃殿。 
　　〔生〕呀。来的是我夫人小姐。〔老旦〕前面来的是我丈夫孩儿。〔众合〕 

　　【哭相思】闻君身屈死。母子愁无倚。谁想有今朝。冥路重相会。 
　　〔生〕夫人。忆昔承恩西破戎。捷书飞报迕奸雄。〔老旦〕如今幸得膺天宠千载芳名永不穷。〔生〕一自领兵别后。谁料遭此毒手。陷我一门死于非命。幸得上帝怜悯。尽得封赠。可喜。周大人来了。〔见介丑上〕 

　　【滴溜子】离天宇。离天宇。卽时去行。腾云雾。腾云雾。顷刻万程。天曹得蒙王命亲临。冢已成。及殿庭。紫诰一封焚赠拜领。 
　　吾乃钱塘西湖上栖霞岭下当境土地之神是也。昨承宋朝皇帝焚赉诰命一通。遣小圣开读。须走一遭。诰命已到。跪听宣读。诏曰。功施社稷。宜膺茅土之封。净扫虏尘。当沐恩荣之典。咨尔故岳少保。精忠报国。节义传家。正当功业垂成之秋。忽堕权奸惨毒之手。幽魂久滞。忠节宜旌。兹特遣官营造葬域。建立庙宇。追封岳飞为鄂国武穆王。妻张氏鄂国夫人。岳云封左武大夫安边将军承宣使。张宪封烈侯。女银甁小姐追赠仙娥。仍勑有司。春秋祭祀。赐庙额曰精忠。少卿周三畏。不附权奸。弃官学道。封为翊忠太眞人。亦得附庙享祀。呜呼。英灵不爽。服此休嘉。钦哉。谢恩。〔众〕万岁。 

　　【大环着】感皇天恩赐。感皇天恩赐。表我精忠。不冺我半生百战之功。幸一门重得显荣。千古不磨名重。恨奸臣无端计策。与金酋计挽相通。〔合〕谁知道得再逢。明正贼臣之罪难容。 
　　【前腔】〔小生小外〕自幼为偏将。自幼为偏将。出入军中。须信百战百胜成功。正相当封侯赐宠。怎知道权奸妬忌英雄。幸今朝皇天诰封。千百世钦仰精忠。〔合〕 

　　【越恁好】仙宫玄洞。仙宫玄洞。云霞长护拥。一家老幼承天眷。喜从容。〔合〕金冠玉弁龙光动。环佩铿锵。忠臣烈士名尤重。奸臣贼子成何用。 
　　【尾声】人生在世纲常重。子孝臣忠自古同。莫学奸臣恣逞凶。 
　　秦桧无端害岳侯。　　　　致令宋祚一时休。 

　　精忠记终 
