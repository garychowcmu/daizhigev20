《六十种曲 霞笺记》　　（明）无名氏

霞笺记　　（明）无名氏 着 

　　绣刻演剧十本 
　　第四套 
　　绣襦（亚仙）　靑衫（兴奴）　红梨（素秋）　焚香（桂英）　霞笺（丽容）　西楼（素徽）　投梭（缥风）　玉环（玉箫）　金雀（彩凤）　赠书（轻烟） 

　　绣刻霞笺记定本 

　　●霞笺记目录 

　　第一出　家门始末 
　　第二出　中丞训子 
　　第三出　丽容矢志 
　　第四出　霞笺题字 
　　第五出　和韵题笺 
　　第六出　端阳佳会 
　　第七出　洒银求欢 
　　第八出　烟花巧赚 
　　第九出　洒银起衅 
　　第十出　父子伤情 
　　第十一出　求美结欢 
　　第十二出　书房私会 
　　第十三出　聘求佳丽 
　　第十四出　丽容行售 
　　第十五出　被赚登程 
　　第十六出　踰墙得喜 
　　第十七出　追逐飞航 
　　第十八出　得宠遭妬 
　　第十九出　探音获实 
　　第二十出　丽容习礼 
　　第二十一出　主仆相逢 
　　第二十二出　驿亭奇遇 
　　第二十三出　驸马联姻 
　　第二十四出　春闱首选 
　　第二十五出　诉情得喜 
　　第二十六出　得笺窥认 
　　第二十七出　霞笺重会 
　　第二十八出　养亲辞归 
　　第二十九出　司书报喜 
　　第三十出　昼锦荣归 

　　第一出　家门始末 
　　【思嘉客】〔末上〕羡却靑楼张丽容。玉郞才子偶相逢。霞笺诗句相酬和。翠馆恩情乐正浓。乔才赚。惜飘蓬。椒房宫怨叹无穷。春风得意马蹄疾会看佳人出尙宫。 
　　李玉郞楼头漫兴。　　　　张丽容笺上钟情。 
　　洒银公无端构衅。　　　　花花主着意完盟。 

　　第二出　中丞训子 
　　【齐天乐】〔生上〕寒窗几载师颜孔。樗朽敢言天纵。天上碧桃。日边红杏。浪说那倚云栽种。亲闱暮景。且刺股埋头。藏火囊萤。 
　　〔菩萨蛮〕男儿志欲超凡俗。六经须向窗前读。丹桂遇开时。期攀第一枝。黾勉三冬足。方得千锺粟。白首悦高堂。还呈戏彩裳。小生姓李。名彦直。小字玉郞。松江华亭人也。年方弱冠。齿正龆龄。身列黉宫。名扬庠序。月车掷果。虽称冠玉之姿。杏苑传琴。尙切羹墙之望。家君讳栋。昔为都宪。今已归林。母亲何氏。身沐皇恩。颇称内德。正是义方有训非私淑。熊胆调丸愿苦心。小生日讲学于会景楼上。久违定省。淹及月余。今归问安。道犹未了。爹妈早到。 

　　【逍遥乐】〔外上〕解组归来甘退隐。林下且图嘉庆。〔老旦上〕鸾形凤影。喜白首和偕。晚景康宁。 
　　〔鹧鸪天〕〔外〕官居侍御立朝班。铁面丹心獬豸冠。〔老旦〕骢马绣衣君宠沐。龙章花诰妾恩沾。〔生〕娱晚景。乐天年。簪缨门第霭祥烟。〔外〕泾渭同流谁与辨。朝簪卸却且偷闲。下官姓李。名栋。官拜御史中丞。夫人何氏。孩儿彦直。且喜才学有成。下官虽叨重恩。每念华亭之鹤。恒思松水之鱼。以此偷闲林下。以终余年。孩儿。你在学中。今日为何回来。〔生〕吿爹妈知道。出就外傅。古人格言。易子而教。先贤遗训。孩儿感父师并严。岂敢违于白昼。久违定省。今特回来问安。〔外〕问安侍膳。人子当为。你且听我道来。 

　　【石榴花】官居侍御。身已许朝廷。甘藜藿。守葵诚。堪嗟豺虎怎同羣。愿归来卸却朝簪。〔生向外揖介〕严亲福龄。喜年来不改松筠性。〔合〕也须知满积黄金。总不如敎子一经。 
　　【前腔】〔老旦〕龙章凤篆。宠沐一时荣。犹薤露。似浮萍。袖蛇抱虎古今同。问何如解绶归耕。〔生揖老旦介〕萱亲喜宁。守灯毡不负参丸命。 
　　〔合前末上〕少小须勤学。文章可立身。自家儒学中一个膳夫是也。来到李都宪门首。有人么。〔小生扮院子上问答禀介外〕你是斋夫。到此何干。〔末〕大相公前日吿假回府。孙老爹多拜上老爷。〔西江月〕白昼光阴易过。靑春不再回来。要成梁栋济川材。须是藏修十载。折桂斧斤磨快。上天梯子安排。那时平步上云阶。管取名扬四海。〔外〕我知道了。你可回去拜上你家老爹。今日晚了。明日来罢。叫院子取一钱银子赏他。〔末〕谢老爷。不闻村俗语。惟有读书声。〔下外〕学裏孙先生请孩儿会课。司书那里。〔丑上〕架叠五千卷。吟成三万言。成名须及早。堂上好承颜。老爷奶奶。司书磕头。〔外〕司书准备金鞍玉勒。随大相公学中会课。〔丑〕理会得。老爷。富丽人家气象。簪缨甲第光辉。骅骝高鞚柳阴西。玉辔金鞍无比。放鹤亭前晖色。云龙山下轻衣。杏花十里去如飞。大相公管取状元及第。〔外〕这小厮倒会讲话。 

　　【朱奴儿】就有道须敎志诚。趋函丈莫使留停。惜寸光阴须苦心。怎敢堕冥冥之行。存忠正。乘时大行。须有日荣三鼎。 
　　【尾文】幼龄天赋文章盛。祖生鞭休敎滞停。拟望云霄一奋鹏。 
　　闲寻忍使立污朝。　　　　定省归来敢惮劳。 
　　世上万般皆下品。　　　　思量惟有读书高。 

　　第三出　丽容矢志 
　　【淸江引】〔旦上〕琼楼十二雕栏转。尽把珠帘卷。腰似春风柳软。〔贴旦上〕徐步画檐前。举靑梅把莺儿唤。 
　　〔玉楼春〕〔旦〕章台试把垂杨折。往事堪悲心欲裂。落花无语怨东风。泪和紫瓣流红叶。〔贴〕靑楼佳品称奇绝。翠馆名姬夸秀杰。自将风月担儿担。莫把闲愁锁双靥。〔旦〕妾身张丽容。小字翠眉。身生乐籍。名占敎坊。粗习诗书。略谙歌舞。侨居对景朱楼。附近儒斋艺苑。天那。几时遂我从良之愿也。〔贴〕姐姐。你名重当今。色倾上国。声闻寰宇。争覩芳容。不是我倚门献笑。就是墙头上野花一般。〔旦〕诚有天壤之隔也。妹子。我有心事。岂汝所知。且看香来。烧炷夜香则个。〔贴〕香在此。请姐姐烧香。 

　　【一江风】〔旦〕对苍天谩诉心头怨。恨落风尘贱。宝炉烟飞上靑云。直透灵霄殿。望嫦娥鉴此言。望嫦娥鉴此言。愿相逢美少年。把红丝早系金莲畔。 
　　【前腔】〔贴〕枉熬煎。忒不通权变。须及早谐缱绻。贵王孙万唤千呼。未许覩如花面。奈双丸易转迁。双丸易转迁。暗裏朱颜换。那堪老大人轻贱。 
　　〔旦〕妹子。言虽如此。必须是从良。方了我终身之愿。你看母亲来了。〔老旦上〕楚馆秦楼春色。调脂弄粉生涯。弃旧从新门户。暮迎朝送人家。我儿。你们在此做些甚么来。〔旦〕母亲。孩儿在此烧一炷心香。〔老旦〕我儿。我们这样人家。烧什么心香。你这般老实。那有人来。我幼年时节。不知哄过了多少子弟。如今年老。专靠你们挣家。方纔临安赵尙书公子。着人将三百两银子四个尺头送来。接你到杭州去。不过是游一游西湖。到天竺烧一炷香就回。你随他去。总成娘赚这一主银子何如。〔旦〕母亲。不要听他。偌大一个杭州。岂无名妓。这是哄我去。只说不在。回他便了。〔老旦〕回他便了。他是尙书公子。偌大势头使将来。我们怎么当得起。〔旦〕娘这般年纪。还不看人。〔老旦〕倒说我不看人。 

　　【大迓鼓】你须加艳丽妆。遍身罗绮。兰麝熏香。倚门献笑乔模样。若还撞着个有钱郞。暮乐朝欢。说甚从良。 
　　【前腔】〔旦〕娘行自忖量。一颦一笑。各自行藏。迎新送旧倡家相。若还撞着个薄情郞。泥途堕落。怎比从良。 
　　自许登楼洗艳妆。　　　　从他蜂蝶过东墙。 
　　闭门不管窗前月。　　　　分付梅花自主张。 
　　〔旦下老旦贴吊场老旦〕咳。罢罢。自小养得他娇了。见了二百两银子。不在心上。你怎么不劝他。〔贴〕方纔正在此劝他。他执意要从良。〔老旦〕多少从良的姐儿。不得了当。前船便是后船的样子。谁似做小娘的。朝朝寒食。夜夜元宵。却不受用。呀。我倒忘了。檇李黄相公在此。接下湖船。快去快去。 

　　安排呈彩袖。　　　　准备试淸喉。 

　　第四出　霞笺题字 
　　【水底鱼】〔净上〕天下英豪。文章敎尔曹。岩岩气象。可比泰山高。 
　　小子生来豪俊。自幼天资难并。只因怕读千文。连忙就改百姓。家父执掌朝纲。母亲累有封赠。博弈自我本行。妓者是我性命。自家洒银公子便是。只因禀性愚顽。家父将我送在儒学中孙教官处攻书。吾辈朋友中。只有李玉郞天资敏捷。自分难并。今日先生公出。整酒在会景楼上。与他一叙。言之未已。方可人来矣。 

　　【前腔】〔丑上〕记得离骚。人前好摆摇。后生可畏。仲尼见我跑。 
　　自家方可人是也。诸友在会景楼。不免上楼。呀。洒兄拜揖。〔净〕老弟。好个拢头属老成。〔丑〕洒兄差了。自古道龙头属老成。那有拢头之说。〔净〕拢头属老成有解。如老弟未冠之时入了学。拢起头来。属我老成朋友刮你。这叫拢头属老成了。〔丑〕洒兄。你每每戏谑小弟。恐非道义之交。〔净〕甘罗活到彭祖年纪。幼年也曾作过。你不曾读论语。阳货献豚。子路请祷。古之圣贤。也是如此。何况你我。〔丑〕难道这桩事情。也刻在书本上的。〔净〕难道小弟造出来的不成。〔丑〕若如此。小弟请教。〔净〕你若肯请教。自有进益。我看你昨日作文。全欠体认。中间来意。甚觉枯涩。皆因不通泰之故。我有一个静室。甚是幽雅。俏俏一个来。传你个秘诀。包你停当。〔丑〕小弟传了兄的秘诀。日后屁都放不出。〔净〕粪发在后。〔丑〕不要取笑。 

　　【前腔】〔生小生上〕天挺人豪。灯窗敢惮劳。槐黄时候。纶竿钓海鳌。 
　　〔净〕李兄为何来迟。〔生〕家有严君。不敢请耳。〔净〕兄。非此之谓也。父母在。不远游。游必有方。是道也。道其所道。非吾之所谓道。我欲冠者五六人。杀鸡为黍而食。唯酒无量。咏而归。不亦乐乎。〔众〕也说得是。看酒过来。 

　　【梁州序】〔生〕楼开图画。势侵云表。隆栋朱扉围遶。雕栏十二。金钩锦带飘飖。眞个是举头红日。入眼靑山。仰见星宫好。云间佳丽处。总堪描。瑞气盘旋入斗杓。〔合〕英才会。斯文道。看气求声应遵遗敎。如骨肉。胜同胞。 
　　【前腔】〔小生〕雕盘堆砌。金樽倾倒。畅飮不须推调。花浓酒酽。何妨尽日逍遥。眞个是襟怀潇洒。道义交孚。岂数金兰好。佳宾盈四座。尽人豪。助我诗情文思高。 
　　〔合前内动乐介净〕听丝竹之声。管弦之亮。信如天外飘飘。宛若淸商洒洒。艺圃之外。角妓所居。想是此间。故有铿锵之妙耳。 

　　【前腔】听秦楼一派鸾箫。闻巷陌几声筝调。更宫商淸婉。唱彻檀槽。堪羡阳春白雪。玉振金声。何必歌苏小。行云知己遏。类鸣蜩。欲傍秦筝看阿娇。 
　　〔合前内唤打秋千介丑〕三兄。你看满院秋千。但闻其声。不见其形。登高远望一番。有何不可。 

　　【前腔】粉墙头露出多娇。秋千影送来花貌。有千般旖旎。万种妖娆。最喜鬔松云髻。斜亸瑶簪。金钏轻遗落。碧纱笼玉体。衬红绡。铜雀何须锁二乔。〔合前净〕 

　　李兄。坐此名楼。见此美事。何不作赋以记之。〔生〕小弟庸才。何当献笑。敬承台命。岂敢固辞。〔净〕李兄端有七步之才。如诗不成。罚依金谷酒数。〔生〕书笥中尙有霞笺。取来试题几句。〔众〕请了。〔生写介〕暂存视听一凝思。涓涓一派仙音至。繁弦急管杂宫商。声同调歇迷腔字。独坐无言心自评。不是寻常风月情。野猿塞鴈声哀切。别有其中一段淸。初疑天籁传檐马。又似秋砧和泪打。碎击冰壶向日倾。乱翦琉璃斗风洒。俏者闻声情已见。村者相逢不相恋。村俏由来趣不同。岂在闻声与见面。〔净〕兄之佳作。不亚子建之才。若请教先生。必当称赏。〔生〕却不要。这是偶尔戏谈。不可与先生知道。〔众〕小弟奉敬一杯。与李兄润笔。 

　　【节节高】霞笺茜色娇。用心苗。新诗题上龙蛇耀。风云巧。染兔毫。相思调。颜筋柳骨夸玄妙。银钩铁画连城宝。朋侪畅飮正酕醄。宫墙又早先生到。 
　　〔末上〕折桂心虔力学功。银蟾流影入帘栊。书窗半榻荼■〈艹縻〉架。自与人间景不同。〔众见介末〕诸生。书到不读。在此燕飮。〔净〕诸生文课已完。用此润笔。但杯盘狼藉。不敢亵渎师长。如何是好。〔末〕庾亮有言。老子婆娑。兴复不浅。洗盏更酌。抑又何妨。〔净〕有酒食。先生馔。曾是以为孝乎。看酒来。〔众〕 

　　【前腔】羣英一网包。际明朝。几番时雨聆淸敎。熏风到。尘俗消。胸襟好。数声长笑都城晓。满腔尽把诗书饱。师生恩义比天高。木桃何以琼瑶报。 
　　〔生〕先生在此。学生吿解一解再来。〔末〕请自便。〔生〕方纔戏题霞笺。此诗倘先生知道。殊非体面。且将来掷过墙去。 

　　【尾】潜踪隐迹人难料。一幅霞笺隔院抛。把你做红叶传情出御桥。 
　　〔众〕看大杯。请先生飮一杯。〔末〕不消。 

　　有日飞腾出巨渊。　　　　藏修几案费钻硏。 
　　远移蓬梗非无地。　　　　近就芝兰别有天。 

　　第五出　和韵题笺 
　　【懒画眉】〔旦上〕芭蕉分影送银蟾。几树高槐噪晚蝉。〔贴上〕双钩缓促小金莲。穿帘争覩呢喃燕。〔拾笺介〕呀。何处飞来灿锦笺。 
　　〔临江仙〕〔旦〕门掩梨花小院。粉墙高映靑楼。缄书毕竟阿谁投。濯葱排燕几。掬水拭双眸。〔贴〕晚妆纔罢无些事。玉钗斜亸搔头银盘推着水晶球。曲栏杆绕处。一纸彩笺收。〔旦念生前诗介〕 

　　【二犯江儿水】霞笺堪羡。这一纸霞笺堪羡。如丹娇色染。正分来独茧。出自冰蚕。烜金睛。煋白眼。一幅锦云联。三星映碧天。声韵敲金。笔势端然。却正是走云烟。翻艺苑。家邻杏坛。俺这裏家邻杏坛。宫墙英彦。他那裏宫墙英彦。想多才戏题红遗下彩联。 
　　妹子。我仔细看来。词新调逸。句秀才华。作此词者。非登金马苑。必步凤凰池。宁与寻常俗子伍哉。且住。久闻学中有个李生。小字玉郞。年方弱冠。胸怀星斗。气吐云烟。今此霞笺。或出伊手。亦未可知。〔贴〕姐姐。是了是了。我前日倦立门前闲戏耍。乱将花瓣鹦哥打。柳阴忽见白面郞。金辔雕鞍紫骝马。曾向儿童问姓名。漫将名字说来眞。殷懃报道千金子。裔出儒绅列上卿。彦直称名家姓李。玉郞小字才无比。日向黉宫勤读书。恂恂二八芳年纪。今日呵。好似唐朝于佑遇翠琼。红叶曾传伉俪情。你今收得霞笺在。天遣琱弓中雀屛。姐姐。你回他一首何如。〔旦〕此言深为有理。你可将那写颊胭脂。染成霞笺一幅。卽和前韵。〔贴〕霞笺染就。请和前韵。〔旦写介〕太湖独倚含幽思。霞笺忽尔从天至。龙蛇飞动泼云烟。篇篇尽是相思字。顚来倒去用心评。方信多情似有情。不是玉郞传密契。他人焉有这般淸。自小门前无系马。梨花夜雨可曾打。一任渔舟泛武陵。落花空向东风洒。名实常闻如久见。姻缘未合心先恋。诗中本是致幽情。知心料得如见面。〔贴〕好诗好诗。〔旦〕诗已写完。但愧不成韵。还从原处投去。 

　　【懒画眉】轻将玉笋染云烟。再祝司天乞可怜。三生若也是良缘。东华幸与些儿便。早觅知音送彩笺。〔将笺投原处下〕 

　　【前腔】〔生上〕危楼读罢困人天。强对南熏奏五弦。徐徐行过小池边。诗情正好闲消遣。悔却前朝弄薛笺。 
　　〔拾笺介〕昨遣红词过墙去。伊谁复见池边。东园春色到西园。轻开方胜帖。试看有何言。〔念诗介〕好诗。妙哉妙哉。可爱可爱。 

　　【二犯江儿水】霞笺堪翫。这一幅霞笺堪翫。胭脂娇尙浅。料封来谢馆。寄向金园。粉痕香。流万点。折作巧连环。描成并蒂言。他道方信多情似有情。和韵鲜姸。词意天然。却正是女中媖。人内选。风魔解元。果然的风魔解元。秦楼娇艳。可羡那秦楼娇艳。想多情仗宫词结个好缘。 
　　细看此诗。措词不凡。留情更切。且金琼献瑞。彩笔流云。作此词者。休夸谢道蕴。不数李易安。岂与风尘女论哉。且住。此对景楼有个美伎。名唤丽容。小字翠眉。操志不常。才貌异众。想此霞笺。或出伊手。未可知也。司书那裏。〔丑上〕忽听呼双字。楼前听使令。大相公唤司书。那壁厢使用。〔生〕司书。此间对景楼有个张丽容。你可知道么。〔丑〕小人知道久矣。隔墙有个翠眉娘。多少王孙欲断肠。等闲不出来相见。巫山空自恼襄王。〔生〕我要会他一面。怎么得见他。〔丑〕相公。这个不难。他有一个妹子。唤名小乔。每日在门首闲耍。见了小乔。就可见他姐姐了。〔生〕此言有理。我明日假以买书。经过其门。若见小乔。不失此良遇也。 

　　【懒画眉】桃花洞裏武陵源。咫尺天台路杳然。云英玉杵捣曾坚。他还珍重羞相见。辜负临风答寸笺。 
　　霞笺赓和十分春。　　　　毕竟何时见玉人。 
　　明日马蹄芳草路。　　　　定须解佩会风云。 

　　第六出　端阳佳会 
　　【锁南枝】〔贴上〕眉重画。粉再匀。绣裳罗带倚市门。如玉一枝新。天然好花阵。行人见。欲断魂。我且按瑶簪。理蝉鬓。 
　　昨日姐姐拾得霞笺一幅。看他反复翫叹。不忍释手。今日乃是中天令节。方纔佩了朱符。插了艾虎。且到门首闲看片时。 

　　【前腔】〔生丑上〕红芳径。绿草茵。骅骝骋嘶来柳阴。〔丑〕相公。你看绿杨影裏。一座朱楼。白粉墙边。半湾碧水。那壁厢倚门小艳故逞妆。岂非万绿丛中红一点乎。〔生〕花底坐红裙。偏将绿衣整。天台路。不易寻。我且解金鞍。与厮问。 
　　司书。可将金勒马带在芳草坡中去。〔丑应介贴〕那个骑紫骝来的。就是前日白面郞。题笺的想必是他。待我叫他一声。李相公那裏去。请进待茶。〔生〕请问大姐。小生素未相识。何以见呼贱字。〔贴〕久邻艺圃。难言不识尊容。观君丰度。岂非玉郞乎。〔生〕觌仰美容。莫非翠眉娘耳。〔贴〕家姐。〔生〕原来令姐。莫非是小乔么。〔贴〕就是。相公请进。相见家姐何如。〔生〕只是拜意不专。焉敢造次。〔贴〕何妨。相公请坐。姐姐有客。 

　　【前腔】〔旦上〕香添兽。理素琴。花奴忽报言有人。〔贴〕姐姐。此生蕴藉不常。早宜相见。〔旦〕是谁。〔贴〕姐姐常谈的李玉郞。〔旦〕帘下暗偷睛。他风流果聪俊。〔贴〕姐姐。多少富家子弟。不在你眼中。今日见他。便尔留意。玉郞好造化也。〔旦〕禁声。你是女儿性。何恁声响喉咙。恐伊听。 
　　〔贴〕相公。家姐相见。〔生旦见介生〕仙女得从花底出。一见令人思欲迷。绿鬟高髻裁宫锦。不信人间有翠眉。〔旦〕王孙何处迷芳草。误入天台石也香。底事不交神女梦。红颜还肯忆刘郞。〔丑科介〕 

　　【前腔】〔生〕我尊师范。游圣门。娉婷为何称小名。〔旦〕观君丰度。玩君霞笺。名唤玉郞。名称其实矣。钦羡钦羡。〔生〕彦直愧凡庸。愚生李为姓。向日朱楼上聆妙音。因此把霞笺偶题逞。 
　　【前腔】〔旦〕我颜空媚。身类萍。靑楼恨留轻贱名。〔生〕观卿才貌。久矣相亲。今覩美容。实为万幸。〔旦〕惶恐惶恐。念丽容呵。陋质效施颦。殊难与君并。前在花阴处缓步行。拾得你霞笺步君韵。 
　　〔生〕我道就是翠眉娘也。外蒙和韵佳章。可称吟坛珠玉。〔旦〕两地欣逢。信由天合。〔生〕原来二笺相値。似为有缘。〔贴〕李相公。我姐姐身虽落在风尘。志实悬于霄汉。你两个德容并美。才貌双全。正是一对。〔生〕好说。要求见妈妈。〔贴〕娘。有客。 

　　【前腔】〔老旦上〕烟花市。风月情。年华不如在幼龄。〔贴〕有客在此。〔老旦〕何不早说。闻说有佳宾。敛袵且相敬。承尊降。愧失迎。念三生有何幸。 
　　相公。老身常在太湖石畔。烧些夜香。静听书声。敢是相公奋志。今日屈过寒门。不胜光宠。〔生〕小生误作刘晨。不意奇逢兰蕙。〔老旦〕二姐过来。今日乃端阳佳节。何不留公子在此一叙何如。〔贴〕正是现成东道。〔生〕多谢厚情。岂敢过扰。司书过来。可将买书余下银子。送来妈妈。小生今日偶尔买书。余下不多银子。聊为一馔之费。伏乞笑留。〔老旦〕公子。老身不意间屈留一话。岂敢受赐。若如此。老身赌誓。〔贴〕呀。娘。今日是节日。不要赌誓。自古道。恭敬不如从命。〔老旦〕看酒来。 

　　【锦堂月】午节欣逢佳辰。喜遇筵开。兽炉祥拥。榴绽繁红。渐有芰荷风送。羡今宵有会乘龙。愿他日丹山栖凤。〔合〕桃源洞。喜误赚刘郞。路迷仙洞。 
　　【前腔】〔旦〕惭悚。鸾镜长朦。花钿慵整。只为懒于迎送。深荷包容。陋质岂堪陪奉。看彩鸾夜月同骑。羡双鲤朝游偕共。 
　　〔合前内唤〕妈妈有客。〔老旦〕公子。有客不得奉陪。〔生〕妈妈请便。〔老旦下内唤〕二姐有客。〔贴〕相公。本当奉陪。不意小房有客。暂辞片时。得罪了。〔生〕请便。〔贴下旦〕相公。请上对景楼。〔生〕今夕是何夕。同登对景楼。〔旦〕从来天帝女。毕竟会牵牛。妾在闺中。闻君家多择伉俪。而百无一谐者何也。〔生〕小生缘浅。不遇丽人。因此逗遛。久愆佳偶。若有如卿才貌者。又何敢言择乎。 

　　【醉翁子】我愚性。叹丽质深藏红径。因此上无分东床。懒将盟订。〔旦〕思省。我只是败柳残花。怎插君家孔雀屛。〔合〕休执恁。从今后地久天长。海誓山盟。 
　　【前腔】〔旦〕我不幸。这贱躯落风尘耻甚。怎能彀飞出樊笼。脱离坑穽。〔生〕你何用怨雨愁云。我做公家软玉屛。 
　　〔合前生〕请问小娘子。旣混风尘。卽由造物。自甘苦守。实出何心。〔旦〕李郞说那裏话。今见君子。可托终身。卽便洗干红粉。焉肯再抱琵琶。若不捐弃风尘。情愿永侍巾栉。〔生〕旣蒙卿家眞心待我。愿为比翼。永效鹣鹣。若有私心。神明作证。〔旦〕若然如此。和你对天盟誓。将此霞笺。各藏一幅。留作他年合卺。〔生〕正是。和你各留一幅便了。 

　　【侥侥令】〔生旦〕神明须有证。天地岂无灵。愿鉴微忱无虚谬。保佑我好夫妻松柏龄。 
　　【前腔】〔旦〕虔诚惟一点。稽首拜三星。愿取今生常厮守。默赞我美姻缘永不更。 
　　【余文】百年姻契今初订。两幅霞笺作证盟。分付邻鸡莫乱鸣。 
　　夜抱幽香小院春。　　　　如今春色破梨云。 
　　彩鸾羞作凡鸡伴。　　　　此夜谐和百岁盟。 

　　第七出　洒银求欢 
　　【秋夜月】〔净上〕家富豪。打扮十分俏。吴绫鹤氅狐裘袄。三檐伞儿花藤轿。娼门去摇。花街去嫖。 
　　刘郞一见武陵花。从此心猿荡也咱。前日李玉郞题了霞笺诗。引动了心猿。系不住意马。欲往花柳之乡一乐。我一人怎么好去。有了。此间有一个木子吹。甚有风情。请他相陪。院子那里。〔末上〕有福之人人伏侍。无福之人伏侍人。公子有何分付。〔净〕你认得那木子吹么。〔末〕小人认得。〔净〕你去请他来。说大爷立等。〔末〕那木子吹是个骗人财物。败坏家产的。这样人寻他怎么。〔净〕可恶。叫你去请。有许多闲说。〔末〕待小人去请来。转湾抹角。此间就是。木官人在家么。 

　　【前腔】〔丑上〕棕扇摇。戴顶巾儿俏。走向人前呵呵笑。哄些银子妻儿饱。奉承一个老嫖。奉承一个老嫖。 
　　〔丑见末介〕老哥何来。〔末〕洒银公子着我来相请。〔丑〕就行。〔末〕木官人来了。〔见介净〕老木。你花柳之乡惯熟。可有出色驰名妓者么。〔丑〕有。黄四娘家貌美。杜韦肠断新诗。东坡琴操点为尼。明月白云丰味。燕燕莺莺正好。婷婷袅袅相宜。秋娘络绣颇淸奇。樊素小蛮标致。〔净〕这些太古了。〔丑〕公子。人是旧的好。〔净〕这是古妓不必言。目今出色有名的。〔丑〕要现在的。有有。王五肌如炭墨。董三手像擂槌。马金大脚走如飞。陆凤板门牙齿。赵美眼眶靑紫。李娇头顶毛稀。无情蒋四最呆痴。只有张妹一团和气。〔净〕那个张妹。〔丑〕张丽容绝妙的。〔净〕莫非会景楼旁边住的。〔丑〕正是。〔净〕素闻其名。烦兄同往何如。叫院子多带些金银随去。〔末应介〕 

　　【六么令】追欢买笑。武陵源何处迢迢。落花流出小危桥。情荡漾。兴粗豪。门前已有渔郞到。 
　　有人么。〔老旦上〕堆鬓蛾眉是可人。碧桃花尽已逢春。也知多为婵娟误。只合平原老此身。是那个。〔丑〕是我。〔老旦〕呀。木官人。连日少会。此间相公上姓。〔净〕老木一进门来。就要把我上秤。〔丑〕不是。问上姓。妈妈。洒银公子老爷见在当朝。〔老旦〕这等老身失敬。〔净〕失敬失敬。不必问姓。只要你家女儿近身。医我满身骚病。〔老旦〕要见我女儿。待我唤他出来。丽容有客。〔旦内应〕与李相公弈棋。没工夫。〔老旦如前回介净〕怎么下棋。不得出来。唗。这等可恶。小厮拿出来。〔老旦〕不要着恼。待我老身再去唤他。〔下丑〕公子。这嫖的一字。要帮衬和气。你来一次就着恼。他旣没工夫。我每明后日再来纔是。〔净〕老木。这些难道不晓得。小娘推弈棋是他者意。如此答他。使也知道。〔丑〕公子一发在行。〔净〕老木。不要见他美貌娉婷。适纔答应口声。犹如莺啭花梢。〔丑〕果然好娇声。 

　　【玉胞肚】〔净〕翠娘音妙。信天生风流俊娇。啭春莺两瓣红牙。引人魂一声腔调。蜂猜蝶恨思无聊。愿驾星河渡鹊桥。 
　　【前腔】〔丑〕襄王休恼。管成就巫山翠翘。秪凭着万贯钱神。自然的合着关窍。王孙不必恁心焦。定取飞琼弄玉箫。 
　　〔老旦上〕表记玉簪眞可爱。荆钗不数汉梁鸿。公子。劳久等了。不要说起。小女方纔千方百计。唤在老身房中了。他正仰慕公子盛名。争奈李玉郞缠住。半步不离。为此我女儿头上亲除下一根玉簪。低声嘱付着我。期公子明日相会。〔净〕令爱拿来约我的。果然。〔老旦〕果然。〔净〕妙妙妙。这等我们且去。明日再来不迟。 

　　佳人亲赠玉搔头。　　　　明日应须谐凤俦。 
　　翠被春浓人未起。　　　　卖花声已过前楼。 

　　第八出　烟花巧赚 
　　【金珑璁】〔生上〕日高将向午。翠衾鸳枕珊瑚。〔旦上〕晓妆眉未补。玉郞细语频呼。钩锦帐。挂流苏。 
　　〔生〕画眉愿得侍妆台。阿娇已贮黄金屋。〔旦〕晴沙日暖浴鸳鸯。曾如被底双鸾宿。妾本风尘。失身下贱。岂堪配尔君子。聊可充君下陈。〔生〕二笺相会。你我皆出无心。诗句相投。天缘似乎有意。要结三生之契。永图百岁之姻。〔旦〕但君出自宦门。抑且严君峻砺。愧我花间贱子。何由得拜公姑。〔生〕岂不闻男女之际。大欲存焉。两心相得。虽父母之命。不可止也。明当以我心事。禀知家君。再三恳求。决无不可。所虑者。惟恐令堂移花别苑栽耳。〔旦〕君未观娇红记乎。倘有不虞。则申为娇死。娇为申亡。夫复何恨。昨晚家母欲索你宿钱。今日必遣小乔来与你絮聒。这都是娼家故态。不必尽言。我已收拾箱奁中。将有百两。少刻若来。你可付与他便了。〔生〕如此盛情。足见厚爱。所谓心坚金石。其臭如兰也。〔旦〕你连日心迷花酒。学业顿忘。秋闱已近。乘此南窗日永。淸风徐来。欲效李亚仙故事。勉君诵读一番。不识君意可否。〔生〕大姐此言诚善。就取过书来待小生观看。〔旦〕你旣读书。我将针线绣一个香囊。与你佩带。〔生〕想当初李亚仙不弃郑元和之盟。后中状元及第。小生愧无郑生之才。有辜翠娘之望。〔旦〕那郑元和荣贵不弃亚仙。后封夫人。生五子并皆荣显。贱妾不愿生前受享诰封。只愿死后再同枕席耳。〔生〕小生有寸进之日。若忘大姐之恩。天必殛之。〔旦〕转祸为祥。你且看书。 

　　【园林好】你且对芸窗翻阅史书。学充足方成大儒。切莫把光阴虚度。你须下这苦工夫。你须下这苦工夫。 
　　【江儿水】〔生〕时习心还悦。天眞乐自如。隔墙任尔笙歌度。不须剔目把衣衫污。凤楼终许归天府。好把丝纶经补。这眩锦鲛绡。绝胜回文织妇。 
　　〔净潜上偷窥下贴上〕风月场中闲耍。面无愧色。绮罗队里奔趋。身有余香。李相公。拜了。姐姐请上。有话讲。〔旦〕有何话说。 

　　【五供养】〔贴〕萱亲嘱付。为家贫不复似初。欲将娇丽女。移去住京都。我潜来报汝。未审何方区处。〔旦〕妹子。他要去自去。我不去。〔贴〕一家过活。那一样不在你身上。只为这里生意欠好。要搬去。怎么说他去我不去。〔生〕二姐。你姊妹不必相争。有什么计策敎我。留得姐姐不去。重重谢你。〔贴〕相公。这也不难。有银子送些与妈妈。自然不去了。〔生〕言之有理。方纔家中送得白金百两在此。正要送来与妈妈。二姐来得恰好。就烦送去如何。〔贴〕这也使得。〔生〕封缄金百两。聊赠买花资。伏乞转言。望无推阻。 
　　〔贴〕相公。有了银子。你二人放心耍子便了。正是无钱身怎安。有钱鬼可使。〔下丑上〕天有不测风云。人有旦夕祸福。奶奶着我请大相公回家。不在会景楼上。想在张家。我只得到此。呀。大相公。 

　　【前腔】严亲分付。为连旬偶尔病痡。传言娇幼子。归问莫踟蹰。更有高堂慈母。请相公呵。卽回去亲调药饵。〔生〕如此怎么好。〔丑〕快走。〔生〕家父有恙。一定要回。〔旦〕这等官人急宜归去。待令尊平安就来。〔生〕事出两难。怎生是好。〔生〕太行云影堕。巫峡梦难图。蹔别妆前。卽来回顾。〔生留恋介丑急唤下〕 

　　【玉交枝】〔旦〕两情欢处。喜连宵朝欢暮娱。酥胸紧贴还交股。怪风波顷刻传呼。〔望介〕咳。三秋一日信有诸。寸心千里宁无故。〔净暗上听介〕翠娘。你且将双眉蹔舒。对吾行道个万福。 
　　翠娘。你是难得见的。请上待我拜见。〔旦〕相公上姓。〔净〕洒银就是学生。昨日奉拜。卿卿弈棋空返。今日重来奉拜。适见卿卿一边看书。一边针指。眞个是宜室宜家。令小弟赞叹不已。〔旦〕公子请尊重。贱妾恨堕污泥。兹已洗干红粉。此身已许李生。岂容轻露头面。请到前面。舍妹相陪便了。〔净〕乞求一宵之乐。再不敢重犯。〔旦〕闻得君家与李生同窗好友。〔净〕这些事管什么好友。〔旦〕旣是同窗好友。瓜田不纳履。你可知道么。 

　　【前腔】同窗何妬。愧奴家失身贱途。怎看做李郞妻子张郞妇。休猜做九尾淫狐。〔净〕说上天去。也要成就。〔旦〕若还恁般强逼奴。幽魂应到天庭诉。〔净〕昨多承玉簪赠吾。因甚的蓝桥间阻。 
　　〔旦〕有甚么玉簪。〔净〕昨日妈妈将玉簪期我。今日为何这等推托。不要如此。 

　　【川拨棹】〔旦〕你休相侮。这风流别去图。〔净〕你若无礼。送到县家去吿你。〔旦〕■〈扌弃〉得个命丧锟吾。■〈扌弃〉得个命丧锟吾。〔净〕取笑怎敢。〔旦〕我怎做浮萍逐水波。掩重门甘守株。闭闲亭只自如。 
　　〔推倒净下老旦上〕贱人。怎么这等撒娇。公子起来。〔净〕可恶。你那女儿不过是妓者。怎么这等放肆。把我推这一交。就进去了。〔老旦〕公子不要恼。这是你造化到了。〔净〕怎么造化到。敢是跌出来的造化。〔老旦〕咳。公子。你虽读书。不曾看嫖经。〔净〕嫖经上怎么。〔老旦〕打情骂趣。〔净〕果然。〔老旦〕难道老身生出来的。〔净〕承教了。今日不成。明日再来。多拜上。〔老旦下净暗想介〕可知道他虽是如此。一双娇眼还瞧着我。 

　　【余文】秋波偷转将人顾。无尽头相思害我。咳。今夜独自在馆中。好生难过。只得全仗消愁酒一壶。 
　　佳人二八眞堪美。　　　　血点樱唇喷香嘴。 
　　流水无情恋落花。　　　　落花有意随流水。 

　　第九出　洒银起衅 
　　【剔银灯】〔末上〕予深幸斯文宗匠。荷朝廷深加作养。英才乐育都相长。且优游春风绛帐。思量。贤才大方。化龙鱼遨游势翔。 
　　彩凤修翎鸣晓日。苍龙完甲听春雷。公门悉有繁桃李。都在先生一范围。下官松江教授孙有道是也。本系科甲出身。蒙朝廷命我造就人材。来临此郡。连日迎送上司。不曾稽查诸生日课。乘此夜凉。不免潜到号房。察访一回。正是十年窗下工夫到。黄甲何愁不注名。〔下〕 

　　【前腔】〔净上〕昨宵见娉婷模样。引得我神魂飘荡。归家不觉心儿痒。眼睁睁不能相傍。端详。这多情女娘。何日得身沾异香。 
　　可恨那张丽容与李玉郞。如漆似胶。昨日我去。他执意不从。可恨可恨。方才书童对我讲。孙老爹每夜出来巡绰我们攻书。今夜灯前坐着。倘若出来。我有道理。小厮。孙老爹出来。咳嗽一声。〔内应介〕 

　　【淸江引】开宗明义章第一。大学章句序。学而时习之。不可须臾离。亦有仁义而已矣。 
　　〔末暗上内咳嗽介净〕你看书上都讲仁义二字。想我看书。皆赖先生训诲之功也。吾辈朋友李玉郞。一向在先生面前。何等循规蹈矩。近日迷恋妓者张丽容。一发不守学规。日后倘先生知道。说你是个学长。怎么不禀与我知道。若禀了先生。又伤了朋友之情。进退两难。如何是好。罢罢。自古道各人自扫门前雪。休管他家瓦上霜。〔末〕洒银。〔净〕那一个这等放肆。呀。原来是先生。书童怎么不来通报。〔末〕你书到不读。在此说些甚么来。〔净〕学生见书上几句词章新的。学生在此读他。〔末〕怎么样。〔净〕诵与先生听。 

　　【打枣干】揭开书本儿从头论。上写着释新民。汤之盘铭。苟日新。眞个多丰韵。先是日日新。后是又日新。圣贤的言词眞个美得紧。 
　　妙妙。〔末〕放屁。闲说。〔净〕先生有滋味的。〔末〕我适才听得你说李玉郞怎么。〔净〕学生方才说李玉郞一览就记。比吾辈不同。〔末〕我听见你说嫖什么妓者。〔净〕不曾。〔末〕斋夫广告牌子来。〔净〕先生听得了。待学生说。李玉郞近日在那里嫖。〔末〕那一家。〔净〕张丽容家裏。〔末〕我知道。敢是你同他去嫖。〔净〕学生怎么与他去嫖。敢是先生同他去嫖。〔末〕我怎么同他去。〔净〕难道先生同他去嫖不成。此是先生不拘束他。自古道。养子不教父之过。训导不严师之惰。〔末〕若他乃尊知道。却不罪我。也罢。今晚修书一封。着人送去与李老先生。自有家教。 

　　【剔银灯】李家郞才华精爽。怎不把寸心求放。少年若恋平康巷。后来时终难成望。〔净背介〕端详。这胡涂怎当。又谁知区区妙方。 
　　须遣文星烛夜台。　　　　算人堪笑我痴呆。 
　　自古家无读书子。　　　　眞个官从何处来。 

　　第十出　父子伤情 
　　【高阳台】〔外上〕心赤如丹。头颅渐光。那堪一子未上靑云。〔老旦上〕承德堂前。晚景更添欢悦。 
　　〔外〕下官前日获一小恙。身体欠安。多赖夫人调养。平复如初。〔老旦〕皆赖天地祖宗阴佑。〔净斋夫上〕欲高门第须为善。好要儿孙在读书。此间已是李府。有人么。〔末上问答禀见介外〕到此何干。〔净〕孙老爹有书拜上老爷。大相公连日不来读书。在妓女家嫖。〔外〕有这等事。〔看书介〕 

　　【一封书】尊公子幼年美质。须当在简编。今月裏忽然恋张姬。结誓缘。自此放心无束检。异日难图昼锦旋。寄书笺。达忠言。草草陈情余不宣。 
　　有这等事。上覆你家老爹。我还要细访。看二钱银子与他。〔末应介净谢介下老旦〕相公。孙先生书来。为些什么。〔外〕你养得好儿子。近日书到不读。习了下流去嫖。〔老旦〕经目之事。犹恐未眞。传来之言。岂可深信。〔外〕唤司书。〔末唤介丑上〕司书何所事。尽日掌文书。受尽苦中苦。方为人上人。司书磕头。〔外〕你日间在那里。〔丑〕随大相公在会景楼上看书。〔外〕晚间。〔丑〕号房承宿。〔外〕我问你。大相公近日嫖。你晓得么。〔丑〕小人不晓得。大相公在书房中。〔外〕唤他出来。〔丑〕大相公有请。 

　　【生查子】〔生上〕别去镜台前。独抱鸳鸯枕。 
　　司书。有一封书在书房中。你可送去与张翠娘。〔丑〕相公还要张翠娘李翠娘。老爷奶奶知道了。要打司书。被我遮饰过了。相公你可自作道理。〔生见介外〕你那里来。〔生〕会景楼上看书来。〔外〕日间在那里读书。夜间哩。〔生〕号房承宿。〔老旦〕相公。孩儿说话。与司书一样的了。〔外〕孙先生有书。你看。〔生看介外打生介〕 

　　【泣颜回】空自戴儒冠。似沐猴枉着靑衫。书香一脉。料伊家未必能传。〔老旦〕且须当耐烦。本娇生豢养难禁谴。〔外〕岂不闻爱勿劳禽犊之爱。恨伊家有愧先贤。 
　　【前腔】〔生〕严亲息怒望矜怜。蒙训责敢不尊言。〔外〕未登云路。先穿补衣。快脱下来。〔生脱衣内穿女衣介外〕分明浪子形状。岂是读书人的行径。施朱间紫。可轻将亵服来穿。〔老旦〕伊家听言。昔斑斓五彩人争羡。〔生〕今日裏服御翩翩。看他年宫锦袍鲜。 
　　〔外〕不肖子。公卿之子。不学流为庶民。庶民之子。勤学可为公卿。你这不成才的。这般懒惰呵。 

　　【扑灯蛾】宫袍勿浪言。抵触罪难免。纵飮宿娼楼。好把家声玷辱也。〔老旦〕相公且耐烦。〔外〕还来护短。叫司书。从今锁禁。不许出门前。〔老旦〕老相公须当宛转。岂不闻尧舜之子未尝贤。 
　　【尾文】〔外〕夫人。我簪缨甲第还修善。到养这轻狂下贱。那些个奋发在靑年。 
　　〔外〕叫司书。将这不肖子锁在书房中。若放他出来。一顿打死你这狗才。 

　　辱没家声习下流。　　　　不如打死也干休。 
　　儿孙自有儿孙福。　　　　莫与儿孙作远忧。 
　　〔外下生老旦吊场老旦〕我儿。攻书是你本等。怎么行这样事。 

　　【高阳台】〔生〕在会景楼中。偶题诗句。隔墙被伊收拾。他卽返霞笺。其时又为儿得。堪惜。怜伊玉洁冰淸也。〔老旦〕那烟花难探消息。我那儿。可将张丽容丢下了。我对你爹爹说。别选个侯门贵戚。玉枝金叶。 
　　〔生〕母亲对爹爹说。娶张丽容与了孩儿。孝顺母亲便了。 

　　【尾声】〔老旦〕再三不用多饶舌。叫司书开了书房门。推入书房去也。〔老旦下生〕天那。敎我独守孤灯和泪血。〔下〕 

　　第十一出　求美结欢 
　　【西地锦】〔小生上〕塞外英雄自许。朝中富贵谁伦。肘悬金印令严明。颇牧还期相并。 
　　自家阿鲁台是也。自幼在伯颜丞相门下往来。累立奇功。升我为都统制之职。鎭守苏松等处地方。前者琉球等国作乱。被我一计平伏。成此大功。回来指望封侯请赏。奈无物进与伯颜丞相。不能如意。不免唤参军铁木儿出来商议便了。参军何在。 

　　【前腔】〔末上〕阃外威权深重。军门体统尊严。 
　　〔见介小生〕参军。我立此大功。指望封侯请赏。谁知泯灭无闻。思想起来。奈无异物进与伯颜丞相。不能如意。你有什么好计献上来。〔末〕禀元帅。伯颜丞相富贵已极。天下奇宝皆出其门。为今之计。须得绝色美女进去。方可得其欢心。〔小生〕好计。就命你将千金彩段。苏松等处搜寻美女便了。 

　　【泣颜回】汝可速登程。愧无媒承献名臣。须寻国色。使嫖姚终保麒麟。〔末〕殷勤。去寻苎萝村。娇媚休敎隐。效陶朱密访旁搜。献伯颜以结欢心。 
　　好去搜求美女。　　　　神京献与伯颜。 
　　阃外将军一令。　　　　朝中天子三宣。 

　　第十二出　书房私会 
　　【唐多令】〔旦上〕秋气入林皋。梧桐叶渐凋。情郞一别信寥寥。尽日杳无消耗。 
　　〔忆秦娥〕菊铺金。凌波小袜穿花阴。穿花阴。有何情緖。对景留心。耳边消息空沉沉。朱楼十二愁登临。愁登临。从他一别。想到如今。奴家自见李郞。将谓终身有托。谁想陡遭谗佞。竟起风波。日来被洒银公子在此缠扰。正无处躱避。偶然白尙书夫人生辰。来唤奴家承应。一则假渠内阃。遣我愁肠。二来便道探取李郞眞信。却不是好。有财那里。〔净上〕听得有风声。慌忙走不停。不知要递柬。不知要传情。姐姐唤有财那里使。〔旦照前白介〕可将乐器藏在锦囊中。随我前去。〔净〕拿什么好。紫鸾箫。〔旦〕萧史秦楼逢弄玉。我今何意品鸾箫。不好。〔净〕斑竹管。〔旦〕湘妃雨后来池上。又被风吹别调间。也不好。〔净〕琥珀词。〔旦〕知音只向知音说。不是知音不与弹。不好。〔净〕琵琶扫一扫何如。〔旦〕这个使得。当初古人借此写怨。我有一腔春恨。正要弹他。取来。〔净〕在此。〔旦〕有财。我问你。我今此去。可打从李府门首经过么。〔净〕姐姐。正打从李相公门首经过。〔旦〕我欲进去探取李玉郞一回。〔净〕如今李相公不是前日那李相公了。学裏孙老爹知道他在我家嫖。一封书送与李都宪。拿回家去一顿打。锁禁书房中。为你害成相思病在家。〔旦哭介〕呀。李郞呵。〔净〕禁声。妈妈教我不要说。又说了出来。〔旦行介〕 

　　【月儿高】〔旦〕关关睢鸟。双双向林杪。同举还同宿。同食还同饱。谁想大限无端何期来早。雄在东洲唤。雌在西林叫。似雨逐寒梅粉褪娇。苦嗄。毕竟桃花命裏招。〔下〕 

　　【前腔】〔生病丑扶上〕双双鸳鸟。依依戏莲沼。同翅还同绊。同浴还同啸。谁料渔人冲波使兰棹。雄向沙头困。雌向溪边遶。雨打梨花谁与敲。毕竟杨花命合飘。〔长相思〕小窗东。小窗西。寸断柔肠春思迷。空闻铁马嘶。忆佳期。盼佳期。梦见虽多相见稀。相思无尽时。小生被父亲锁禁书房。虽在华堂。犹如狴犴。这时节茶饭不思。只觉淹淹沈困。天那。又不知丽容一向如何了。正是海上有方医杂症。人间无药疗相思。司书。老爷方才那里去了。〔丑〕白府拜寿去了。〔生〕司书。老爷旣不在。你可到张翠娘家。讨一个回音与我。〔丑〕相公。你是极聪明的。被那张丽容弄得昏头搭脑。吃茶也是张丽容。吃饭也是张丽容。相公想着翠眉娘。翠眉娘不来想着你。我如今去问信。倘老爷回来怎么好。〔生〕不妨。只说取药去了。〔丑〕如此小人就去。出得府门。好古怪。那来的好像张丽容。〔旦净上〕毕竟桃花命裏招。 
　　有财。这都宪第莫不是李府么。〔净〕正是李府了。〔旦〕旣是李府。我立此柳阴下。你上前问个消息。可见得一面么。〔净〕晓得。待我到府门首去。〔丑净见介丑〕有财。为何到此。〔净〕我家姐姐也在此。〔丑〕翠娘在此。〔见旦介〕我相公正着我来看翠娘。〔旦〕我要到白府供唱。先来看你相公。〔丑〕老爷白府中拜寿去。大相公封锁在书房中。见不得。〔净〕司书哥。老爷不在。姐姐进去见一见何妨。〔丑〕我府中人口众。倘老爷知道了。岂不累我。〔旦〕悄悄进去便了。〔丑〕也罢。随我进来。有财。你进来不得。〔净〕我怎么进来不得。〔丑〕我府中门坎高。你这乌龟怎么样进去得。〔净〕滚进去便了。〔丑〕转湾抹角。此间是书房门首了。〔旦〕你看这样封锁在此。怎得出来。〔净〕司书哥。开了书房门。待我姐姐进去见一面何如。〔丑〕门开不得。窗眼裏看一看。待我对大相公说便了。〔旦作窥介〕 

　　【桂枝香】看他容枯色槁。形衰力少。减尽了司马风流。瘦损了六郞花貌。记相逢那宵。记相逢那宵。共同欢笑。鸳衾顚倒。〔净〕司书哥。将书房门开了。放姐姐进去见一面就回。〔丑〕门开不得。〔净〕你不知道心病还将心药医。你相公病为我家姐姐身上起。见一面或者好了不见得。〔丑〕说得有理。悄悄进来。〔旦见生睡哭介〕会今朝。天那。轻别惊相见。不敢高声泪暗抛。 
　　〔丑〕不要说我相公浑了。方才被你一哭。哭得我也浑了。〔旦抱生低唤介生醒介〕 

　　【前腔】惊魂初觉耳边谁噪。〔旦〕玉郞。张丽容在此。〔生〕呀我那翠娘嗄。恰纔的梦裏相逢。谁承望伊家来到。〔旦〕玉郞有何心事。可对我说。〔生〕有心事万千。有心事万千。一时难吿。惟天可表。还记雨云交。〔旦〕玉郞莫非弃旧也。〔生哭介〕翠娘呵。头发因何翦。香疤为甚烧。 
　　〔内唤老爷回介丑〕不好了。今日要弄出来。老爷回来看大相公。这里没有阴沟洞。看你躱在那里去。〔净慌旦躱桌下介丑〕我在外面将门锁了。只说取药。倘老爷不进来。是我祖宗有幸。 

　　【前腔】〔外上〕痴儿病倒。箕裘谁绍。我为官保一世淸名。怎遭这豚儿不肖。我那不肖子。被我打了。锁在书房中。我想父子之情。终不可失。当时毛轮已曾一夜十往。闻得他有病。心甚悬挂。白府赴宴。因此先回。叫司书开了书房门。〔丑咳嗽介〕息索息索。〔外〕怎么。〔丑〕禀爷。锁簧秀了。〔外〕慢慢开。〔丑开介外〕我儿。你这病为何起的。敢想那张丽容。〔净扒介外〕这是什么人。〔丑〕老爷。这个人叫做知古今。说得好琵琶词。大相公病体沉重。无可消遣。弹些词儿听听。〔外〕他打那里来的。〔净〕来处来的。〔外〕往那里去。〔净〕去处去。〔丑〕适才门儿锁上的。他在狗洞裏钻进来的。〔外〕原打狗洞裏叉出去。〔丑〕饶你口张夸。终须往外叉。〔净〕好了好了。怕来钻狗洞。再不背琵琶。我到出来了。我的翠娘怎得出来。〔下外〕想你这病儿。想你这病儿。有方难疗。吾心缠扰。自今朝。把意马牢拴系。心猿紧护着。 
　　我明日再来看你。司书好生看大相公。〔虚下丑〕快走。我的骚娘。不要连累我。〔外复上〕叫司书。〔旦照前躱介丑应介外〕好生伏事大相公。去请太医。明日好了。重重赏你。〔丑应介外〕欲将诗酒牵愁绕。愁绕诗情酒兴疎。〔下丑〕几乎做将出来。老爷复转来。这个骚货在裏面走将出来。老爷见了了不得。如今待我惊他一惊。叫司书。桌儿下什么人。拿出来嗄。〔旦惊介丑〕活惊杀你。〔旦〕玉郞。你爹爹这等严厉。我和你怎生是好。〔生〕屈于大人之命。奈何奈何。 

　　【忆多娇】伊有恩。我有情。一似明月梅花两照心。却被妬雨残花月被阴。〔合〕两泪纷纷。两泪纷纷。未卜何时再见君。 
　　【前腔】〔旦〕奴意眞。君意眞不待君家我也必丧身。和你两地相思却怎生。〔合前〕 

　　【斗黑麻】〔生〕恨杀严亲。将我鸳鸯拆羣。我在神前和你双双设盟。伊今去我欲消魂。阶下残红。一似情人泪零。〔合〕衷肠难尽。临岐不忍分。顷刻天涯。顷刻天涯。只向东风诉陈。 
　　【前腔】〔旦〕生只愿如平陵。鹿车共乘。奈你严厉椿萱丸熊苦心。今别去痛难胜。对泣相看。犹恐猿闻断魂。 
　　〔合前净丑上〕相公。奶奶出来了。翠娘快快出去罢。 

　　【哭相思】〔生旦〕结发夫妻在一朝。霎时相会又相抛。低声又恐人知道。不觉寃声彻九霄。〔旦下生吊〕魂黯黯。思迢迢。秋窗最苦洒芭蕉。〔丑〕不如收拾闲风月。纸帐梅花独自熬。〔下〕 

　　第十三出　聘求佳丽 
　　【番算子】〔末上〕玉帐荷专征。金阃承台命。号令在团营。豪气威风凛。 
　　自家铁木儿是也。昨奉元帅将命。着处搜求美女。再无绝色者。不免在教坊司唤瑟长来问他。左右的。可去教坊司唤一名瑟长来。我有话分付他。〔杂唤介丑上〕胭花为活计。脂粉作生涯。〔入介〕教坊司瑟长叩老爷头。〔末〕瑟长。你在教坊司几年了。〔丑〕小人在教坊司一万多年了。〔末〕怎么有这许多年。胡说。〔丑〕爷。郄不道是万岁绿毛龟。〔杂介丑〕实不瞒爷说。小人虽没有一万年。其实是个积年老乌龟。〔末〕休胡说。我且问你。出名妓者有几名。〔丑〕爷。官妓虽多。绝色者甚少。〔末〕有德色兼全者报上来。〔丑〕爷待小人想。嗄。有了。有一个张丽容。琴棋书画。无所不通。工容贤淑。无所不备。果然是德色兼全。〔末〕果然如此。我将千金彩段作为聘礼。你先去分付他母亲。我随后亲到他家。与他面讲。你把他容貌试说一番。 

　　【东瓯令】〔丑〕老爷听禀。眞国色。果倾城。堪羡红楼张丽容。千娇百媚都齐整。绰约难相并。吟诗作赋更鸣琴。歌舞着芳名。 
　　【刘泼帽】〔末〕卽忙前去传军令。料他们敢不应承。黄金白璧来行聘。准备彩舆迎。淑女多荣幸。 
　　千金不惜买花钱。　　　　台命传来敢浪言。 
　　美女若敎来相府。　　　　这回端的好姻缘。 

　　第十四出　丽容行售 
　　【双劝酒】〔老旦上〕云鬟髻鸦。汗巾罗帕。呼汤唤茶。果然挜靶。行来好似虎排牙。一家儿都怕妈妈。 
　　事不关心。关心者乱。我女儿丽容往白府中供唱。毕竟打从李府门首经过。犹恐他进去探望李玉郞。这也不打紧。倘然他老爷知道。这事怎了。已曾差人打探消息。未见回话。好生放心不下。 

　　【前腔】〔丑上〕朱楼女娃。淸奇潇洒。张家老妈。果然造化。当朝一品大官家。怕风尘无福消他。 
　　此间是张家门首。不免径入。老妈妈。拜揖了。〔老旦〕呀。老官人一向不到我家。今日甚风吹到这裏。敢是讨月钱么。〔丑〕妈妈。岂为这些小事。〔老旦〕敢有甚么官身。〔丑〕也不是。妈妈。有一件喜事报你。〔老旦〕有何喜事。〔丑〕这裏阿鲁台老爷闻得你女儿张丽容天姿国色。绝世无双。他将千金彩段聘你女儿。进与伯颜丞相。差参军铁木儿亲到你家。与妈妈面讲。因此先着我来通知一声。〔老旦〕咳。老官人。别人不知道。你是知道我家的。老身一家人口。单单靠得这个女儿赚钱养家。他若去了。老身靠谁。〔丑〕阿呀。妈妈。你从来有算计的。今日为何这等懵懂了。他将千金彩段来作聘礼。你且收下。打发女儿出门去了。再寻中意的丫头讨几个做人家。岂不两便。况且官府利害。怎由得你。〔老旦〕老官虽然如此说。只是我舍不得这样好女儿。〔丑〕妈妈。你女虽好。我晓得他近日恋着个人哩。〔老旦〕便是。就是那李玉郞。〔丑〕原来他旣恋着李玉郞。你女儿最要捣鬼的。倘他两个合了一条腿。寻个计策。使起官势来。多则不过二三百两。少则不过一二百两。如今比他平空的多了七八百两银子。难道不好。〔老旦〕难道我是这不识好歹的。只是不知那个天杀的。报我的女儿应选。〔丑〕妈妈。若是我遭瘟。〔老旦〕老官不是。这个报我女儿的。其实作成我赚了一主银子。我要补报他。〔丑〕呀。妈妈。若不是我。也要遭瘟。〔老旦〕旣如此。尙容尙容。〔丑〕妈妈。千个尙容。不如一个笑诺。这也不在话下。你且听我道来。 

　　【黄莺儿】丞相选娇娃。翠眉娘貌甚佳。阿鲁台不惜千金价。买丫镮侍他。驾仙舟送他。云帆冉冉乘风挂。〔末领左右上〕女娘家。风情债满。从此脱烟花。 
　　〔丑〕瑟长接老爷。这是张丽容母亲。〔老旦〕鸨儿叩头。〔末〕瑟长。你与他讲了么。〔丑〕小的与他讲过了。他说老爷严命。怎敢不从。〔末〕旣如此。将千金彩段收下。快打发女儿下船。再看五两银子。赏那瑟长。〔丑〕谢老爷。 

　　今朝选汝他乡去。　　　　明日灯前少一人。 
　　〔末下〕〔丑〕恭喜恭喜。丽容姐怎么不见。〔老旦〕白府中供唱未回。〔丑〕妈妈。不可走漏消息。若漏了消息。这丫头就不回来了。〔老旦〕老官。我有这样本事。才赚得这样钱使。你但放心。〔丑〕这等我先吿辞了。 

　　闭门不管窗前月。　　　　一任梅花自主张。 
　　〔丑下〕〔老旦〕有财那裏。〔净上〕有财有财。烧火劈柴。旧姐姐要去。新姐姐未来。妈妈有何分付。〔老旦〕有财。怎么姐姐此时还不见回来。他若回来。知此消息。他怎么肯下船去。你有甚么计较。说一个来。〔净〕我有计在此。〔老旦〕你且说来。〔净〕妈妈。你平日哄千哄万。不知设法了多少计较。倒来问我。〔老旦〕休得胡说。〔净〕不要恼。待我说么。我悄悄地到白府中去。报他一个假信。只说李相公放出来了。带了许多金银。叫下游山船。接你到船中。去游虎丘张公洞。他那裏晓得官船私船。待他下船。竟自开去。有何不可。〔老旦〕此计甚妙。 

　　计就月中擒玉兔。　　　　谋成月裏捉金乌。 

　　第十五出　被赚登程 
　　【八声甘州】〔末领左右侍女上〕兰舟画桨。听一行皷吹。泛尔沧浪。为当朝宰相。千金选得红妆。〔杂〕水手见爷。〔末〕叫水手。晓行须挽中流楫。侍女们。张丽容来时呵。夜宿还亲粉黛香。〔贴〕张美人来时。老爷不便。禀老爷。前船请坐。〔末〕说得有理。合当避嫌疑。且进前航。〔末下〕 

　　【前腔】〔二旦吊场〕金钗十二行。映画船箫鼓。水色山光。数声吚喔。轻鳞飞出松江。沈烟须早笼鸳帐。锦被殷勤迭象床。〔合〕合当。张美人来时。我与你呵。承値他前世娇娘。 
　　【赚】〔旦净急上〕步履匆忙。欲共才郞泛锦江。有财。李相公在那裏。〔净〕在楼船上。一双靑眼望寒塘。〔旦〕进官舱。满前胜景同观赏。何幸追欢侍玉郞。〔二旦〕看他娇模样。分明神女瑶台降。使人惊恍。使人惊恍。 
　　〔二旦〕侍女们磕头。〔旦作慌介〕呀。二位姐姐。不要差认了人。好跷蹊。 

　　【前腔】我是薄命平康。休错认云英伴楚襄。〔二旦〕美人。你且休劳嚷。今朝华屋贮琳琅。〔旦〕有财。这是怎么说。如今李相公在那裏。〔净〕那裏甚么张相公李相公。这裏阿鲁台老爷。要选姿容绝色。进伯颜丞相。妈妈因你恋着李玉郞。不肯接客。得了千金。将你如此了。〔旦〕卖了。可怜天那。恨娘行结成四面靑丝网。打散双双金凤凰。〔二旦〕美人。千金聘汝。岂曰不美。此行富贵已极。何必顾恋穷酸。甘为下贱。〔旦〕有财。你快与我报与李相公知道。使我见他一面。便死也甘心。〔净〕姐姐。此间已有官府关防。那个容你如此。你不若写书一封。我与你寄去如何。〔旦〕这也说得是。只是舟中纸笔不便。如何是好。罢。我不免咬破指头。写血诗一首于向日霞笺之末。〔写介〕死别生离莫怨天。此身已许入黄泉。愿郞珍重休相弃。拟结来生未了缘。薄命妾张丽容敛袵再拜。夫君李玉郞亲拆。有财。此书烦你递与李郞。道我书不尽言。有死而已。〔净〕姐姐你休悒怏。此书为你专投上。慢添惆怅。慢添惆怅。〔净下〕 

　　【解三酲】〔旦〕我只道是章台相傍。却原来浪打鸳鸯。凤头鞋跌绽无情况。甘苦断九回肠。似彩云梦断悲苏小。高挂云帆出豫章。心难放。■〈扌弃〉得个珠沈玉碎。断送年芳。 
　　【前腔】〔末众上〕趱程途急须前往。命舟师速整帆樯。轻舟快桨兼程上。金屋裏贮娇娘。朝欢暮宴承歌舞。翠被香浓乐未央。娇模样。还凭你花营奏凯。勒铭旗常。 
　　〔末〕叫水手。快把后船催趱前来。〔众应介〕 

　　【尾声】画船摇曳淸波漾。似西子扁舟宫样妆。荇藻生情笑语香。 
　　千金难买美人心　　　　相府繁华处处春。 
　　回首靑楼歌舞地。　　　　可怜衫袖暗生尘。 

　　第十六出　踰墙得喜 
　　【解三酲】〔生上〕难禁这孤房鞅鞅。没奈何偷越危墙。潜身直到平康巷。朱楼裏会娇娘。似春风燕子逢刘盼。蹔醉佳人锦瑟旁。〔合〕非妄想。也难道广寒玉杵。未付裴航。 
　　小生被父亲锁禁空房。思想翠眉娘。其实无一时放下。今早司书说我父亲今日赴席去了。被我越墙而出。一路行来。此间已是他家门首。裏面有人么。〔净应上〕门前冷落车马稀。不知那个遭瘟的。呀。原来是李相公。冲突冲突。李相公。你前日锁在那狗洞裏头。今日缘何得出来。〔生〕怎么是狗洞。〔净〕我合是狗洞裏出来的。〔生〕闲话休说。快请姐姐出来相见。〔净〕还要说姐姐。姐姐因想得你紧。吊死了。〔假哭介生〕果然吊死了。可怜那。〔跌脚介净〕且不要哭。你抹了眼泪。不曾吊死。倒在我袖儿裏。〔生〕一个人怎么在你袖儿裏。〔净〕不是。有书在我袖儿裏。〔生〕快将来我看。〔净递书生接看介〕薄命妾张丽容敛袵再拜。夫君李玉郞开拆。这是我霞笺。事有可疑。呀。后面有血诗一首。死别生离莫怨天。此身已许入黄泉。愿郞珍重休相弃。拟续来生未了缘。有财。大姐那里去了。〔净〕这里阿鲁台老爷。要选姿容绝色者。进与当朝伯颜丞相。妈妈因他不肯接客。得了千金。将他卖了。〔生〕呀。卖了。可怜。妈妈你好狠心。快请妈妈出来相见。〔净〕妈妈搬去了。〔生〕都是你这伙人干出来的勾当。快还我大姐来。不然拿你到官去。〔净〕相公不要恼。待我说与你知道。姐姐那日下船之时。因放你不下。就要投水。亏我救得他住。因此修这封书。着我报与你知道。如今两只大官船。一只是铁木儿伴送的。一只是姐姐在裏面。开船不过一两日。你如今快快赶上。倘会他一面。也未可知。〔生〕旣如此。有财。你同我赶上去。〔净〕晓得了。相公你来。你便朝西。我往东走。〔推生倒介下生〕 

　　【前腔】恨杀我侯门天样。羞杀我陌路萧郞。偷香怎到天台上。娇丽质在何方。渭河折柳愁萧玉。珠掌何能遇凤翔。我因要见他。且喜带得些银子在此。如今也顾不得爹娘了。连夜赶上。会他一面。也未可知。忙追上。顾不得风餐露宿。水远山长。〔下〕 

　　【前腔】〔丑上〕没来由远追寻访。受恩处怎敢相忘。他琵琶已抱章台傍。靑靑的柳条长。好笑好笑。我家相公无道。撇了白头二亲。恋着个靑春年少。只为一个小娘。弄得七顚八倒。老爷不在家。大相公因想翠眉娘。越墙而出。老爷奶奶着我追寻。出得门来。身边并无钱钞。好苦人也呵。似髠钳季布投张俭。忘命飘流客异乡。 
　　方才听得有人说。我相公为张丽容赶上京去了。我也只得赶上去。〔合前下〕 

　　第十七出　追逐飞航 
　　【缕缕金】〔净扮樵夫上〕担柴担。转山湾。更往长街上卖铜钱。沽买三杯酒且容消遣。〔生急上〕饶伊走上焰魔天。腾云也追赶。此间已是官马头。怎么不见些动静。前面有个挑柴的。问他一声。老官。可见张丽容么。〔净〕山裏红没有。〔生〕原来是耳聋的。〔高声介〕你见翠眉娘么。〔净〕大尾羊在山上。〔生〕是个小娘。〔净〕小羊。大羊生的是小羊了。〔生〕不是。〔净〕北寺在苏州。〔生〕问你打从那里来。〔净〕我是沿河来的。〔生〕你可见两只大官船么。〔净〕五月端午的虾蟆晒干了。便是干蟾。〔生〕我问你是两只大座船。曾过去么。〔净〕座船过去了。〔生〕过去多少路了。〔净〕过去有两站路了。〔生〕老官。起动你指引。陪我去一去。〔净〕相公。一日不趁。一日不活。我老人家要打柴。没有闲工夫。〔生〕我有银子谢你。〔净〕和尙得钱经也卖。你拿银子来看。〔生与银介净〕这等眠倒来。待我挑你去。〔生〕这反不便。只要你指引便了。〔合〕饶伊走上焰魔天。腾云也追赶。〔下〕 

　　【前腔】〔丑卖糖挑担上〕挑糖担。到街前。生意虽微细嘴儿甜。惯哄儿童辈铜钱来换。卖糖卖糖。〔净生忙上〕饶伊走上焰魔天。腾云也追赶。 
　　〔生净忙行与丑相撞打番糖担生被丑纽住介净〕劈开生死路。跳出是非门。〔先下丑〕怎么将我糖担踢番了。要陪我的来。〔末上〕闲坐草堂观史策。门前因甚闹声喧。呀。这是李公子。因何在此。〔丑〕公公。我在此卖糖。将我糖担一脚都踢番了。小本经纪。教我如何折得起。〔末〕小哥不要啰唣。这是李都宪公子。待他陪你些银子罢了。〔生〕老丈。小生愿赔。这银三钱重。你可将去。〔丑〕不彀不彀。〔末〕小哥罢了。〔丑〕蒙公公分付。只得罢了。正是得放手时须放手。得饶人处且饶人。〔下生〕老丈多谢了。〔末〕公子。请到舍下献茶。〔生〕老丈。小生有些小事来此。吿辞了。〔末〕公子。老夫有一句话。请问公子。〔生作忙欲行介〕老丈有话就说。小生要行了。〔末扯住介〕公子且从容。前者舍亲为些小事在本县。欲求令尊老先生与县主讲一讲。舍亲曾备薄礼奉上。缘何这两日不见回音。〔生〕这事小生实不知道。但老父平日足迹不入公门。恐不得如命。小生吿行了。〔末又扯住介〕不然。公子令尊大人想是作难。若是礼薄。待老夫对舍亲说。再加厚些。求公子在令尊面前鼎言一二。〔生〕老丈。小生实不敢相瞒。有个朋友在前面。候小生说话。小生去一去。就来请教。〔末扯生生推倒末急行下末〕你看后生家这等性急。将老夫推倒。竟跑去了。且回家去罢。正是闭门不管窗前月。一任梅花自主张。〔下生上〕一心忙似箭。两脚走如飞。正是要紧之际。被这老头儿絮絮叨叨。又阻了一会。呀。天色将晚。怎生是好。 

　　【北新水令】乌啼霜满小春天。逐东风去心如箭。成灰心未死。痛血泪先斑。有恨难传。有恨难传。百忙裏搵不住澘澘泪眼。〔下〕 

　　【南步步娇】〔二旦侍女随旦上〕轻舟远送珠千点。印湿香罗茜。无语泪偷弹。黛蹙蛾眉。肌松金钏。想起旧姻缘。须知藕断丝难断。〔下〕 

　　【北折桂令】〔生上〕战笃速举步难前。力软筋疲。袜绽鞋穿。恨杀我孔雀屛悬。芙蓉帐冷。翡翠衾单。受了些似羊肠山遥水远。经了些没早晚露宿风餐。纔过了淮安。又早桃源。本待要写衷肠倩鸿雁传情。怎能反天风去挽云骖。〔下〕 

　　【南江儿水】〔三旦上〕还梦星前愿。犹疑枕畔言。咭叮咚可惜冰弦断。路迢迢阻隔关山远。急煎煎打散鸳鸯伴。空透灵犀一点。似云裏风筝断却一条长线。〔下〕 

　　【北雁儿落】〔生上〕我为你违义方椿与萱。我为你绝苦口亲和眷。我为你厌珍羞怕待沾。我为你圣贤书无心看。我为你茅店内和衣睡。我为你渡溪头忘水漩。一路问来。此间徐州了。且喜此处埠头多有生口。那赶脚的牵驴儿来。〔丑上〕客官要驴儿往那里去。〔生〕我要赶铁木儿座船。你可见过去么。〔丑〕铁木儿是两只大座船么。〔生〕正是。〔丑〕若是。差两日路了。〔生〕你旣看见过去。船中可见什么人么。〔丑〕不见什么。只见船舱裏面有个妇人声音。不知唱曲儿。也不知是哭。又听得只顾叫道局长局长。〔生〕呀。可怜呵。这分明叫我玉郞了。掌鞭的。可将快蹇驴赶上去。重重谢你。〔丑〕要一两银子。〔生〕就是一两。〔上驴介〕趁侵晨跨上宝雕鞍。急煎煎揽辔更加鞭。〔丑〕慢行些。〔生〕你道是蹇驴行须慢。怎知我热心肠不放宽。加鞭赶上了翠眉娘重相见。传也么言。愿赠你扬州十万钱。〔下〕 

　　【南侥侥令】〔三旦上〕鱼沈还雁杳。月缺与花残。两地相思相牵绊。辜负了美前程寄锦笺。〔下〕 

　　【北收江南】〔生丑上〕呀。早知道这般样拆散呵。到不如不遇婵娟。到做了伯劳东去燕西飞。愁看那孤雁唳霞天。〔丑扯住介〕下驴来。打坏了驴儿。将什么去趁钱。〔生〕驴儿不快。〔丑〕官人心急马行迟。〔生〕前面甚么山。〔丑〕是望夫山。〔生〕妻。你不知望我否。〔丑〕相公将银子来。我买料与驴儿吃。送你过山。〔生〕也罢。这一两银子。你可收下。〔丑接银上驴跑下生〕呀。赶脚的。你可转来。被他哄了去。望夫山可怜。又不敢高声啼哭怕闻猿。〔下〕 

　　【南园林好】〔三旦上〕你缘悭。奴身命蹇。离恨天玄而又玄。我欲向金山题怨。悲槛凤。奈囚鸾。悲槛凤。奈囚鸾。〔下〕 

　　【北沽美酒】〔生上〕金雀屛各一天。玉簪折分两边。合浦珠飞甚日还。丰城剑老燕山。师旷镜堕深渊。正好行路。不觉天色昏黑。呀。不好了。一阵狂风骤雨来了。如何是好。前不巴村。后不着店。只得冒雨而走。走金蛇几行掣电。迅雷轰惊翻幕燕。雨滂沱乱飞银练。意怆惶神疲力倦。我呵又黄昏黯然。见柴门吐烟。风又大。雨又紧。其实一步也走不得了。呀。试敲门且投宿店。 
　　店主人有么。〔丑上〕酿成春夏秋冬酒。醉倒东西南北人。那一个。〔生〕投宿的。〔丑〕这等大雨。伞也没有。浑身都打湿了。请裏面坐。〔生入介〕夜饭整治些来吃。衣服与我烘一烘干。明日五更。便要起身。〔丑〕知道了。〔下生〕妻。教我怎生睡得着。 

　　【淸江引】试将薄粥充饥咽。无奈精神倦。揉残茉莉香。拆散鸳鸯伴。只落得伴孤灯红泪眼。 
　　乍得相逢结好盟。　　　　相逢又早别离深。 
　　相思相见知何日。　　　　此时此夜难为情。 

　　第十八出　得宠遭妬 
　　【夜游朝】〔净上〕位正朝纲。官居宰相。四时燮理阴阳。赫赫威名。岩岩气象。首出百僚之上。 
　　下官元朝左相伯颜是也。为天子之股肱。作朝廷之耳目。奉我者无功亦赏。抗我者有绩必诛。叫左右的。大小事情卽来通报。〔杂应声介〕 

　　【前腔】〔末上〕未上封章。先投宰相。献红颜叨沐恩光。〔见杂介〕长官。俺是鎭守苏松统制阿鲁台差参将铁木儿。求见丞相爷。烦乞通报。聊具白金二十两。乞笑留。〔杂〕可见得么。〔末〕不妨。见得的。〔杂〕禀老爷。苏松统制差铁木儿求见。〔净〕令他进来。〔末〕铁木儿叩爷头。〔净〕你是阿鲁台差来的。〔末〕是。〔净〕你那本官屡报虚功。外邦尙未臣服。差你来何干。〔末〕俺本官久失修敬。聊具珍珠一斗。美女一人。少申犬马。〔净〕珍珠彩段。不足为奇。若有美人。令进来。〔末〕美人可来。〔旦上〕紫府潭潭。朱门两两。天下人民共仰。 
　　〔末〕美人小心相见。〔旦〕张丽容叩头。〔净〕美人抬头。〔旦抬头介净笑介〕妙妙。天姿国色。绝世无双。铁木儿。你那本官如此用心。封侯进爵。指日可望。还有甚么话讲。 

　　【琐窗郞】〔末〕仗天恩坐鎭松江。四国诸侯尽纳降。遣来飞捷奏上金章。涓埃未报。中心鞅掌。献佳人聊供歌唱。〔合〕美妆。天姿国色果无双。祗应叠被铺床。 
　　【前腔】〔净〕我堂堂画栋雕梁。只少金钗十二行。喜娉婷到此满室生香。琼瑶投我。岂寻常佳贶。贮金屋谩同歌唱。〔合〕美妆。天姿国色果无双。令人如醉如狂。 
　　〔内云〕圣旨下。〔小生持节上〕圣旨已到。跪听宣读。诏曰。丞相伯颜所进番僧。教演宫女已熟。朕在便殿。诏丞相同观。谢恩。〔净〕万岁。叫那松江来的官儿。明日领书。叫侍儿将新娘送在夫人处。〔应介净〕君命召。不俟驾而行。〔下〕 

　　【前腔】〔丑夫人贴随上〕享荣华高坐中堂。何处飞来恶祸殃。侍儿。我闻得苏松统制进甚么美人。说道甚是标致。〔贴〕夫人。美人叫做张丽容。果然生得十分标致。〔丑〕呀。我看他春山淡扫。秋水横波。腰肢摆动。香浮遍体。两脚行来。莲生满地。我见犹怜。况老奴乎。看他温柔体态旖旎轻扬。一似太眞容貌。西施模样。怎交他相亲相傍。〔合〕美妆。天姿国色果无双。〔作揉腹介〕令人频餍酸浆。 
　　〔旦〕夫人。张丽容磕头。〔丑作怒介〕唗。贱人。这裏不是你伫立之所。叫侍儿。可赶他厨房中去。〔贴应介旦先下丑〕事不三思。终有后悔。留那妇人在此。必定夺我之宠爱。如何处之。〔贴〕便是。夫人可寻思一计摆布他纔好。〔丑〕有了。如今花花宫主招赘兀都驸马。我连夜写下表章。将他献与太后。伏侍宫主。绝了祸根。岂非两得其便。好计好计。 

　　计就月中擒玉兔。　　　　谋成日裏捉金乌。 

　　第十九出　探音获实 
　　【驻马听】〔生上〕奔走神京。只为佳人张丽容。一任登山涉岭。冒雨冲风。露宿霜征。红颜断送入朱门。书生空想团圆庆。小生一路赶来。盘纒衣服尽行用去。又打听得张丽容送入伯颜丞相府中去了。只得不避艰险。到他府门前去打听消息。来到此间。受尽艰辛。侯门如海。敎我向谁询问。 
　　【前腔】〔净执事随上〕朝罢宫廷。妙舞淸歌总出羣。眞个是鸾形曲折。燕影蹁跹。响落梁尘。微臣何幸得躬承。顿敎人意马心猿引。我知道了。幸有新进娉婷。准备着偎香倚玉。洞房欢庆。 
　　〔生闯导介净〕什么人闯我的导。拿进来。〔众应拿介净〕你怎么在我府门前探望窃窥。复冲我的节钺。你敢是个奸细么。〔生跪介〕念小生云间世族。偶寄迹于京华。丞相天上台星。望垂慈于草芥。〔净〕听汝之言。绰有儒风。那里人氏。叫甚名字。 

　　【祝英台】〔生〕住云间。李彦直。黉序一儒生。〔净〕松江人了。可有父母么。〔生〕父列缙绅。恪守官箴。〔净〕做甚么官。〔生〕当年侍御皇廷。〔净〕旣是宦家。起来。作揖。〔生〕不敢。〔净〕宦家子弟。为何你狼狈至此。〔生〕愚蒙。只因游学京师。命蹇难图侥幸。阿鲁台所进张丽容。与小生有中表之亲。昨敝乡人来说。已送在府中。故此小生特来探信。又谁知误犯台颜。望行宽纵。 
　　【前腔】〔净〕惭悚。却原来葛瓜之亲。错认是飘蓬。看英姿美容。潇洒风流。多应是未遇蛟龙。须加功。奋志芸窗。拟作皇家梁栋。自今日拔起泥途。你且免冲冲。 
　　〔生〕谢丞相不罪之恩。〔净〕令妹到此。尙无亲人。旣为中表。相见何妨。〔生〕小生到此。正图一面。蒙丞相不疑。足仞大度。〔净〕何疑之有。命侍儿请新娘出来。〔杂应介丑扮侍女上〕听得击云板。将人骇破胆。来到老爷前。不敢还不敢。侍儿磕头。〔净〕侍儿请新娘出来。见了他表兄。〔丑〕新娘新娘。说起话长。昨朝一到拜中堂。夫人见他十分美貌。果然绝世无双。犹恐夺了宠幸。连夜写下表章。将他献与太后。伏侍宫主。招赘才郞。表兄不劳相见。老爷免得思量。〔净〕唗。去罢。〔丑下净〕气死我也。张丽容献与我的。怎么进与太后去了。气死我也。李生。你远来到此。令妹又不能相见。如何是好。也罢。科场已近。你可在此攻书。老夫有处。〔生〕多谢丞相大恩。〔净〕叫院子。你可送李相公到相国寺中看书。分付寺僧教他好好看待。薪水之资。我这里一应送去。〔杂应介〕 

　　可惜美娇姿。　　　　堪嗔嫉妬妻。 
　　情知不是伴。　　　　事急且相随。 

　　第二十出　丽容习礼 
　　【神仗儿】〔二旦扮宫女众内臣小生捧诏上〕宫娥纷队。宫娥纷队。蓬瀛难赛。满目天香霭。耳听仙音一派。商律奏八音谐。商律奏八音谐。 
　　〔丑迎接介小生〕王太后旨下。伯颜夫人苗氏所进宫人张丽容等。恐未谙礼仪。着盈绣宫教演精熟。待宫主娘娘大婚之日选用。谢恩。〔丑谢介〕 

　　【前腔】天花散彩。天花散彩。皇恩宠赉。身沐恩光大。自媿裙钗女孩。趋玉步下金阶。趋玉步下金阶。〔下〕 

　　第二十一出　主仆相逢 
　　【金蕉叶】〔生上〕奈何奈何。我娇妻在宫中怎么。想前生寃家债多。致今生无福消他。 
　　无双何意入唐朝。仙客难寻续命胶。安得押衙重在世。皇宣套写赚多娇。小生自那日赶上京来。指望与丽容近船一见。谁想先献与伯颜丞相去了。及去府中探亲。假托中表。幸伯颜终系胡人。信而不疑。卽许相见。谁想机会难逢。又被夫人所忌。进入皇宫。蒙丞相送我在寺中看书。你看好大雪也。正是漫揭心经因遣闷。懒拈雪句为怀人。〔末老僧上〕扫地恐伤蝼蚁命。爱惜飞蛾纱罩灯。相公。稽首。〔生〕长老。拜揖。〔末〕相公在此。甚是有慢。多罪多罪。〔生〕小生无故受你供养。何以克当。〔末〕相公在此客边。甚有不乐之容。今圣上有一花花宫主。招兀都驸马。迎送嫁妆于金亭馆驿。街上士庶纷纷。相公何不出去看一看散闷何如。〔生〕有这等事。小生一定要出去看一看。〔末〕待贫僧奉陪如何。〔生〕雪天不劳禅步。〔末〕旣如此。贫僧煑茗奉候。〔下生〕适才长老说圣上招兀都驸马。迎送嫁妆于金亭馆驿。想张丽容或者天可怜见。也在数内。邂逅相逢。亦未可知。出得寺门。好大雪也。 

　　【忆莺儿】风一窝。云四合。迷失靑山绿树多。唯有寒鸦栖古木。琼铺棘驼。瑶堆凤阁。琉璃殿上银妆裹。〔合〕欲见宫娥。去金亭馆驿。天意肯从么。〔下〕 

　　【前腔】〔丑军士上〕风似梭。雪又磨。堪叹穷途没奈何。为逐恩东遭坎坷。喜来帝都。无计可图。假妆一个操军做。〔合〕去摆围戈。倘然邂逅。主仆笑呵呵。小人司书是也。只为大相公追赶张丽容。不知去向。老爷奶奶放心不下。着我追寻。我直赶到京。无处寻问。在此日久。盘缠使尽。欠下店主人饭银无处。店主人是个操军。今日花花宫主招赘兀都驸马。我替他在此应名摆围。你看士庶纷纷。俱来看送嫁妆。或者我大相公也出来观看。天使相逢。未可知也。〔行介生上〕欲见宫娥。去金亭馆驿。天意肯从么。 
　　〔丑撞生介〕呀。那来的正是我大相公。〔相见丑拜介〕 

　　【哭相思】萍水相逢恩主。敎人对面欢悲。 
　　〔生〕司书。你怎么也到这裏。〔丑〕自从大相公出来之后。老爷奶奶放心不下。着我追寻大相公。一路赶来。谁想直到此间相会。〔生〕咳。老爷奶奶好么。〔丑〕都好。请问大相公在那瑞安歇。〔生〕司书。自从到京之日。卽便托做张丽容家中表姊妹。投入丞相府中。以图一见。谁想丞相夫人不容。随将丽容进上太后宫中去了。以此不得相见。蒙丞相恩顾。送在相国寺中看书。〔丑〕咳。大相公。你也吃尽苦了。 

　　【忆多娇】〔生〕我遭折磨。受奔波。画饼姻缘空泪沱。风景凄凉感慨多。〔合〕无限狂图。无限狂图。怎遂诗吟蓼莪。 
　　〔生〕司书。你旣来寻我。缘何这等打扮。〔丑〕只因宫主迎送妆奁。我店主人是个操军。我欠他饭钱。转央我来应名。以此这般打扮。〔生〕元来如此。我亦闻得太后娘娘点四十宫人从嫁。我想张丽容或在数内。也未可知。明晚定宿在金亭馆驿。我和你都妆做军卒。浑入其内。若得一见。死也甘心。〔丑〕大相公。这也不难。就穿了我的衣服。待小人再去顶替一名便了。 

　　【斗黑麻】〔生〕卸下儒冠。把靑毡带着。穿上戎衣。把蓝袍换却。乔打扮他怎知觉。变影移形。又恐他行见错。〔合〕官家势恶。令人倾岱岳。总使觌面相逢。觌面相逢。祗应偷睛看他。 
　　乔妆军士混戎衣。　　　　不许傍人识妙机。 
　　雪隐鹭鸶飞始见。　　　　柳藏鹦鹉语方知。 

　　第二十二出　驿亭奇遇 
　　【香柳娘】〔众扮内臣三旦扮宫女上〕喜身承帝光。喜身承帝光。一生欢畅。身穿五彩团花蟒。羡皇家瑞祥。羡皇家瑞祥。公主出椒房。宫人伴随唱。〔合〕送香奁嫁装。送香奁嫁装。满朝贺章。万民瞻仰。〔下〕 

　　【前腔】〔生丑上〕效军家扮妆。效军家扮妆。非同博浪。只为一宵恩爱情难放。混军中执斨。混军中执斨。不见翠眉娘。偷睛转凝望。〔合〕若相逢俊龎。若相逢俊庞。两两变鸳鸯。双双飞上。〔生丑摆列介〕 

　　【前腔】〔众宫女上〕出龙楼凤墙。出龙楼凤墙。香舆车仗。〔众下旦吊白〕前面那摆围的军士好像玉郞。军人俨似他模样。待我唤他一声。玉郞。〔生应介〕翠娘。〔旦〕低声唤玉郞。〔生〕低声唤翠娘。〔旦〕天那。对面怎相亲。〔众〕快赶上去。怎么一人失落后边。〔旦〕裙褪迟迟上。〔合〕送香奁嫁装。送香奁嫁装。满朝贺章。万民瞻仰。〔下〕 

　　【前腔】〔生〕听声声耳厢。听声声耳厢。有言说向。眼前隔断如山嶂。分明似唤郞。分明似唤郞。留下粉脂香。音容竟何往。〔合〕若相逢俊庞。若相逢俊庞。两两变鸳鸯。双双飞上。〔下〕 

　　【前腔】〔众上〕看街衢路长。看街衢路长。尽垂丝帐。宝珍堆积光芒亮。那金珠满厢。那金珠满厢。富贵果无双。须知福缘长。〔合〕送香奁嫁装。送香奁嫁装。满朝贺章。万民瞻仰。〔众到驿摆开介内臣俱下三旦生丑分内外吊场〕 

　　【前腔】〔生〕正军中令张。正军中令张。分明说向。羽林甲士勤遮挡。旣通音在画墙。旣通音在画墙。欲待往东廊。还疑在西向。〔合〕若相逢俊庞。若相逢俊庞。两两变鸳鸯。双双飞上。 
　　【前腔】〔旦〕正沉沉夜央。正沉沉夜央。更传三棒。你看众人心上无事。就睡着了。我有一腔春恨谁说向。方才路傍军人。分明是李玉郞妆做的。若果然。料他必在墙外打听奴家消息。我亦不免私出堂外。试探动静。且看众人睡了未曾。姐姐。姐姐。呀。他们都睡着了。〔走出介〕试轻移下堂。试轻移下堂。悄立向阶傍。墙边去探访。已到墙边。不免咳嗽一声。且低将嗽扬。且低将嗽扬。〔生接嗽介旦〕你听这声音俨是玉郞。我欲唤他。犹恐人知。不当稳便。我只叫霞笺诗便了。〔叫介〕霞笺诗安在。〔生〕李玉郞佩带在此。〔旦〕天那。厮唤相呼。转添悒怏。〔生丑作扳墙诨介〕 

　　【前腔】〔生〕嗽声儿过墙。嗽声儿过墙。莺梭轻样。难禁血泪抛红浪。闻你在铁木儿船上。我一路赶来。随到丞相府中寻问。不想把你又献入宫中去了。你休敎痛伤。你休敎痛伤。你旣在驸马府中。后日倘有机会。诉出你衷肠。终须脱罗网。〔旦〕前日那霞笺诗。于今可在这裏么。〔生〕这霞笺一纸。这霞笺一纸。且收入锦囊。免敎惆怅。 
　　〔将霞笺丢入介旦拾介〕呀。 

　　【前腔】见霞笺断肠。见霞笺断肠。血诗题上。一封又见从天降。待我映雪看来。人生离合系于天。切莫将身赴九泉。似此两情金与石。今生应拟续前缘。天那。此是和奴家前日舟中之韵。似当初绣窗。似当初绣窗。两地和诗章。到今日呵。争如隔天样。玉郞。你旣为我来到京中。今当大比之年。君当努力。愿登荣虎榜。愿登荣虎榜。你早上封章。姻亲可望。〔众扮军士生丑诨下众宫女吊场〕 

　　【前腔】听莲筹渐长。听莲筹渐长。五更时傍。阶前已听金鸡唱。见曈曈晓窗。见曈曈晓窗。红日上扶桑。东方已明亮。张家姐姐。天明了。快起来梳洗。同进驸马府中去。 

　　〔旦起介众〕快梳云理妆。快梳云理妆。这般风流俏娘。果然堪赏。〔下〕 

　　第二十三出　驸马联姻 
　　〔外扮赞礼官上〕淡月疎星遶建章。仙风吹下御炉香。侍臣鹄立通明殿。一朵红云捧玉皇。下官礼部赞礼官是也。今日花花宫主招兀都驸马成亲。公主在金亭馆驿。道犹未了。驸马早到。 

　　【惜奴娇】〔众鼓吹迎小生上〕玉洞金池。喜亲迎天女。成就婚期。香车内妆点许多珍异。希奇。晓日初升。楼台耸处。红云端裏琉璃翠。叹人生倘若无缘。怎有这般遭际。 
　　礼官请公主升舆。 

　　【斗宝蟾】〔二旦扮宫女随小旦上〕升舆拂拂香霏。〔外〕公主娘娘已升舆。请贵人垂帘。 

　　〔小生垂帘介〕把珠帘垂下。带金拖地。羡红披白象。又且紫驼乘驭。偏宜。车前锦带吹。马前拥绣旗。看须臾。不觉的香尘乱滚。已到玉淸宫裏。〔外〕请公主升座。请驸马上前行君臣礼。〔小生拜介外〕君臣礼毕。请娘娘行夫妇礼。〔小生与小旦对拜外〕行礼已毕。宫人排花烛送归洞房。 

　　【锦衣香】〔众合〕年正宜。时方利。月建辉。日无忌。从此谐和团圆到底。象牙床上捧金杯。双双合卺。共效于飞。似广寒宫裏。把嫦娥谪来人世。一对天缘美。已成姻契。鸾顚凤倒。如鱼得水。 
　　【尾】洞房佳趣眞无比。神女襄王入绣闱。任取冰轮挂柳西。 
　　玉淸宫裏喜相逢。　　　　鱼水和谐乐正浓。 
　　今夕牛郞逢织女。　　　　明年王母产金童。 

　　第二十四出　春闱首选 
　　考试随做。 

　　第二十五出　诉情得喜 
　　【临江仙】〔小旦上〕春眠不觉东方晓。画眉人来返天朝。 
　　羞傍妆台整玉容。翠翘浮动宝玲珑。罗裙半溅潇湘水。金线斜牵太液风。奴家花花宫主。自从下嫁兀都驸马。且喜调和琴瑟。并美皷钟。侍儿们取过香奁。待我谩施膏沐。〔老旦扮侍女上应介〕 

　　【二郞神】〔小旦〕春睡起。渐怯怯香肌褪脸桃。妆楼外一树垂丝笼雾袅。玉奴频笑。荼■〈艹縻〉忽报鸦娇。听窗外流莺声唤巧。倦梳洗懒将鸾照。琴瑟好。闲却靑螺。留倩郞描。 
　　唤张丽容与我点鬓。〔老旦唤介〕 

　　【啭林莺】〔旦上〕闻呼弱质点翠翘。敎人眉皱心焦。叹愁容妆不出欢容笑。到妆前若问根苗。这衷肠怎剖。还须要恳求哀吿。张丽容磕头。娘娘千岁。〔小旦〕起来。与我点鬓。〔旦掠鬓介〕润香膏。将翠钿贴上。〔跌掠儿介〕呀。不觉跌损掠儿稍。 
　　〔跪介小旦〕这贱婢。我看你每日双眉锁翠。两目流霞。倘不尽心实诉。难逃玉碎珠沈。有何寃枉。从实说来。〔旦〕奴婢蒙娘娘另眼看待。实有寃苦在心。今日蒙娘娘垂问。料想终难隐藏。我这一腔幽恨离愁。就奏与娘娘知道。娘娘恕奴婢万死。〔小旦〕说上来。 

　　【集贤宾】〔旦〕丽容自愧年幼小。遭逢恨落尘嚣。故把瑶琴作凤操。〔小旦〕你可曾有丈夫么。〔旦〕原自有旧家京兆。〔小旦〕你旣有丈夫。为何伯颜夫人又将你献与太后。〔旦〕只为阿鲁台以千金构奴。转献与伯颜丞相。那夫人见贱婢有些颜色呵。心烦意恼。把奴家计献当朝。〔小旦〕原来如此。你丈夫何方人氏。姓甚名谁。〔旦〕我丈夫姓李名彦直。松江人也。他知贱婢进京。闻知他也进京来了。听奴告。李彦直他也在京寻讨。 
　　【皂罗袍犯】〔小生众扮内臣随上〕争羡状元荣耀。喜靑年俊雅。学广才高。退朝未许卸宫袍。归来且看如花貌。〔见介小生〕可曾进膳么。〔老旦〕进膳过了。〔小生〕可曾画眉。〔小旦〕还未。〔小生〕取笔砚过来。〔老旦値小生画眉介〕敢辞劳。轻将粉黛新月一钩描。 
　　这是张丽容。为何跪在此。〔小旦〕驸马。那张丽容呵。 

　　【黄莺儿犯】原是楚馆一妖娆。啭歌喉。番舞腰。桃开引得渔郞到。为阿鲁台祸招。伯颜妻妬枭。两夫妻拆散相思调。看他轻轻眉黛。盈盈泪抛。脂憔粉悴。愁多妇思劳。可怜误了人年少。 
　　〔小生〕你丈夫何方人氏。姓甚名谁。〔旦〕我丈夫姓李名彦直。松江人氏。〔小生〕李彦直。有这等事。张丽容。你且起来。公主。下官早朝时分呵。 

　　【猫儿坠犯】见胪传金殿。独把状元标。乃是松江一俊髦。年方弱冠貌英豪。胸藏星斗文章饱。公主。那状元你道甚么名字。就叫做李彦直。也是松江人氏。张丽容。你且过来。那李状元莫非是你旧交。如果是呵。这相逢古今罕少。 
　　【川拨棹】〔旦〕听言道。顿敎人愁暗消。我丈夫虽上云霄。虽上云霄。怕人心尺水丈涛。谁引牵牛渡鹊桥。〔小生〕我引牵牛渡鹊桥。 
　　张丽容。你当初与李彦直分散之时。曾有一物作证验否。〔旦〕有。红楼当日锁花钿。分付新词结旧缘。无奈幽芳闭深谷。怀中剩有此霞笺。〔小生〕旣有霞笺。取上来。〔旦应介小生看介〕好好。写作俱好。胸藏锦绣出天然。果是龙蛇竞笔端。张丽容。我今宛转与你成佳配。这回端的好姻缘。〔旦〕谢爷千岁。 

　　【尾声】〔小生〕霞笺一幅新诗调。眞个供成风月招。肯把红颜没下稍。 
　　古来好事定多磨。　　　　今日应须喜气多。 
　　权把霞笺当红叶。　　　　管敎织女渡银河。 

　　第二十六出　得笺窥认 
　　【贺圣朝】〔生上〕白面书生挂绿。靑年才子腰黄。〔末上〕翰林声价岂寻常。题雁塔姓名香。 
　　〔见介末〕状元。君为诸士首。我作探花郞。致君原有略。匡国岂无方。〔生〕风流李彦直。才华赵子昂。翰林同注选。四海共扬芳。〔末〕年兄。我等幸擢巍科。同沾雨露。前日已谒过丞相。今日须往驸马府中一拜。小弟昨日画得一幅白头荣贵之图。敢劳年兄题咏。不知允否。〔生〕年兄所作甚佳。小弟勉吟在上。只是狗尾续貂。未免蝇污白璧。愧赧愧赧。〔末〕年兄太谦了。礼仪备下。请同行。〔合〕转过绿水红桥。便是靑楼朱户。报进去。〔报介院子应介〕 

　　【前腔】〔小生上〕何幸身叨国戚。果然凤友鸾行。 
　　〔见介生末〕驸马请上。学生等有一拜。〔小生〕二公请上。学生有一拜。〔生〕一介守寒庐。深荷提携。日华常伴滚龙衣。〔小生〕门径春来靑草绿。幸屈高车。〔末〕圣世有唐虞。何幸如之。龙孙凤种得常依。拜迟了。〔小生〕不敢。〔生末〕看礼单。薄礼奉充贽敬。〔小生〕太多了。多谢。〔末〕学生灯下染成白头荣贵图一幅奉上。聊供淸玩。伏乞笑留。〔小生〕学生闻子昂一笔。价値千金。又是状元题咏。此乃无价之宝了。多谢多谢。〔生末〕拙笔何劳过奬。〔小生〕学生最爱者文人墨士佳作。近日得一幅霞笺。但不知何人所题。乞二公一观。〔生〕乞求一观。〔送接介〕 

　　【太师引】〔生〕见霞笺使我心惊恍。这些时交人忖量。多管是故来相弄。想名花已入东墙。〔背介〕妻。又恐你把衷情说向。我与你同在驸马府中呵。咫尺天渊有如千丈。相思帐由他主张。须道乐昌分镜合徐郞。 
　　【前腔】〔小生〕这是古霞笺眞堪赏。题写着诗词几行。未审是何人吟唱。看将起来。此乃和韵。还有前咏一幅。知是失在何方。想人物终须无恙。〔生悲介小生〕斯文会因何惨伤。须知道乐昌如梦合陈王。 
　　〔生〕驸马。此笺学生欲假去细玩一番。可使得么。〔小生〕状元。有何不可。只是要还。〔生末〕吿辞了。〔小生〕还有鲁酒一杯。淸话一饷。看酒。唤女乐帘下供唱。〔众介〕 

　　【皂角儿】〔三旦丑扮宫女上〕歌数声音韵悠扬。奏一派管弦嘹亮。整纤腰舞袖■〈衤郎〉裆。倒金樽劝酬佳酿。还须是遏行云。歌白苎。逞歌喉。番丽曲。调转新腔。〔合〕韶光正芳。淸乐未央。管甚么日归东岭。月映西廊。 
　　【前腔】〔生出席介〕遥望见红裙艳妆。分明是那人模样。隔珠帘偷觑容光。还隔着几重山嶂。若得他放白鹇。开鹦鹉。劈雕笼。收丝网。再配鸳鸯。〔合〕心中惨伤。低声怕扬。似天河隔断牛女。对面参商。 
　　【前腔】〔旦〕细把他仪容比方。再将他行藏酌量。带乌纱相貌堂堂。已定是那人行状。只恐他步云梯。登月殿。上龙楼。题虎榜。不念旧日鸾凰。 
　　〔合前小生〕宫人回避。〔旦众下生末〕多谢美情。生等吿辞了。〔小生〕有慢。〔生末下〕 

　　【尾声】〔小生吊场〕一场好事从天降。赵璧隋珠无恙。把两地风情我一担当。 
　　分付内使。可办妆奁。明日送张丽容到状元寓所成亲。〔杂应介〕 

　　今朝杯酒见衷肠。　　　　两地新诗结凤凰。 
　　风静始知蝉在树。　　　　灯残方见月临窗。 

　　第二十七出　霞笺重会 
　　〔净内使上〕夫妻本是前生定。曾向蟠桃会裏来。自家奉驸马爷命。送张丽容到状元寓所成亲。此间已是。报进去。〔杂报介〕 

　　【临江仙】〔生上〕银盏灯花报喜。灵鹊噪绕檐头。 
　　〔相见介净〕状元恭喜贺喜。奉驸马爷命。多多拜上状元。昨日见状元认了霞笺。卽欲将尊阃就席间相见。奈何诸客在席。恐涉不雅。今备妆奁之资三千贯。特着咱们送与状元完聚。〔生〕多谢驸马厚恩。尙容踵门拜谢。〔净辞下众迎旦上拜介生打发众下生〕妻呵。记得会景楼。霞笺诗句佳。〔旦〕愿言托君怀。分开天一涯。〔生〕似鸟惊松萝。如鱼沈荷花。〔旦〕今朝谐旧好。艳妆还若耶。〔丑〕老爷奶奶。司书磕头。〔生旦〕司书起来。〔丑诨介〕 

　　【啄木儿】〔生〕记当年跨玉骢。邂逅相逢诗句通。情正惬鱼水和同。蓦惊飞分散西东。似金针落海波涛涌。怕今生难作鸳鸯冢。只落得泪眼丝丝血染红。 
　　【画眉序】〔旦〕薄命叹飞蓬。隔关山云树丛。苦花枝无主。一任东风。献侯门受尽磨砻。侍椒房荷蒙珍重。喜今再得重欢会。欢会在昼锦堂中。 
　　【解三酲】〔生〕记那日画船风送。我恨不得插翅腾空。只道襄王空想阳台梦。似南山鸟雌失雄。今朝剩把银缸照。打破愁城几万重。〔合〕欢声哄。愿得个天长地久。同享皇封。 
　　【尾声】恣欢娱。勤摩弄。收拾起断肠悲痛。犹恐相逢似梦中。 
　　司书。如今幸喜中了状元。又喜得与夫人完聚。明日上表省亲。我已修书一封在此。你可先到家中报喜。我们不日就起程了。〔丑〕司书晓得了。明日就先回去。 

　　今宵久旱逢甘雨。　　　　况是他乡遇故知。 
　　重会洞房花烛夜。　　　　果然金榜挂名时。 

　　第二十八出　养亲辞归 
　　【出队子】〔小生上〕南轩秋霁。寂寂悠然有所思。凤台有曲调声奇。此曲悠扬知者希。皓齿丹唇。响入云涯。 
　　昨日送张丽容与李状元完聚。闻知他乞恩养亲。一则贺喜。一则与他饯行。此间已是。报进去。〔杂介〕 

　　【前腔】〔生旦上〕庭芜白露。岁候时更感客情。远途策蹇可惭心。越鸟巢南归故林。定省双亲。且辞别故人。 
　　〔相见介生〕愚夫妇正欲趋府拜谢大恩。反辱先施。惭愧惭愧。〔小生〕恭喜恭喜。丰城之剑复合。关雎之咏再歌。但乏妆仪。愧赧愧赧。〔生〕驸马说那里话。请受愚夫妇一拜。 

　　【前腔】衔恩感德。感德衔恩铭在心。当图结草报君恩。〔小生〕你何必拘拘致谢勤。〔生旦〕破镜重圆。天高海深。 
　　【前腔】〔末上〕姻缘天分。才子佳人事偶成。况兼贵戚作冰人。如此奇逢世罕闻。特地相探。高歌渭城。 
　　〔众报相见介末〕咳。驸马。你瞒得我好。这样奇逢。怎么不通我知道。〔小生〕其事虽美。其实安可对老先明言。 

　　【红衫儿】〔末〕状元。我道你筵前因甚焦。暗地珠抛。却原来鸳侣分飞。同心带飘。〔生〕年兄。我为奸人骤起波涛。〔向小生揖介〕感天孙驾桥。〔小生〕如此良缘。下官实出不知。是公主究出根苗。成就了百年契交。 
　　〔生〕公主大恩。不胜感戴。 

　　【三学士】〔小生末〕公主金闺质自超。重文章慨赐英豪。一场好事收姻牍。五百名中姓字标。〔生〕二公。小弟呵。〔合〕念父母劬劳。年又老。辞金阙返故郊。 
　　〔小生末〕此事弟辈已知。有酒一杯。一则贺喜。一则饯行。〔生〕多谢了。 

　　【前腔】〔小生末〕把酒殷懃送故交。不堪回首心摇。明朝又是孤舟别。今日淸樽在渭桥。〔合〕车马萧萧。临古道。愁绝处泪暗抛。 
　　别酒殷懃慷慨深。　　　　未知何日再逢君。 
　　劝君更尽一杯酒。　　　　西出阳关无故人。 

　　第二十九出　司书报喜 
　　【三台令】〔外上〕孩儿一去无音信。空使人心怀耿耿。〔老旦〕敎人靑眼悬悬望。梦魂常忆儿身。 
　　〔外〕夫人。自从孩儿去后。我已曾差司书寻访。再无音信回来。为此放心不下。〔老旦〕相公。老身日夜悬悬。想念甚切。奈何奈何。 

　　【傍妆台】〔合〕游子未言旋。书帏冷落。蠹简剩残篇。望书香承我后。期胤美继前贤。中郞有女还传业。杨子无儿怎拜官。恨人随花老。泪沾竹斑。何时报道返家园。 
　　【不是路】〔丑上〕归到云间。扣首阶前贺喜颜。老爷奶奶。司书磕头贺喜。大相公中了状元。蒙圣恩准赐驰驿回家省亲。不日就到了。来投献。泥金好把喜音传。〔外〕心欢忭。幸得家童送锦笺。酬心愿。古来积德门楣显。试将书看。试将书看。〔拆书看介〕 

　　【一封书】儿不孝万千。离亲闱临帝辇。三献策中状元。赐宫袍彩色鲜。蒙驸马殷懃偕伉俪。送出宫人与儿结百年好姻缘。元是旧霞笺不日还家谢罪愆 
　　司书。大相公驸马送甚么宫人。〔丑〕老爷。就是向日会景楼上的话儿。〔外〕夫人。天下有这等奇事。 

　　【扑灯蛾】儿曹喜荣显。传胪上金殿。及第状元郞。宫花御酒荣赐也奇逢异典。兀都驸马赠红颜。却元来是旧时娇艳。眞堪羡。残花再发月重圆。 
　　【尾声】恩沾御墨辞皇辇。得意传胪昼锦旋。敎人说会景楼中李状元。 
　　满城桃李正年芳。　　　　一举成名四海扬。 
　　不是一番寒彻骨。　　　　怎得梅花分外香。 

　　第三十出　昼锦荣归 
　　【菊花新】〔生上〕承恩年少返家乡。夫妇荣归昼锦堂。〔旦上〕深沐绿衣郞。得遂终身之望。 
　　〔生〕夫人。幸喜恩赐驰驿回家省亲。一路行来。离家已近。不免再趱行前去。〔众介〕 

　　【朝元歌】〔合〕长途短途。策马都经过。深波浅波。棹艇都惊破。看取残花飞堆江路。片片兴人愁慕。别酒离歌。敎人此时感慨多。别久信音疎。承欢返故都。云间在目。幸喜高标大擢。 
　　叫左右。此间已是我家下。报进去。〔众介〕 

　　【海棠春】〔外老旦上〕报道状元回。顿觉心欢忭。 
　　〔相见介生〕爹爹母亲请上。待孩儿媳妇参拜。〔拜介〕日边红杏倚云栽。夺得宫花压帽回。〔众〕姻缘本是前生定。曾向蟠桃会裏来。 

　　【山花子】〔合〕锦堂开设繁华宴。堪佳骨肉团圆。占骜头名魁状元。荷衣挂体鲜姸。〔合〕喜双亲童颜鹤顚。愿遐龄寿算千年。龙孙凤侣期满前。松柏同荣。共乐尧天。 
　　【红绣鞋】记当初共掷霞笺。霞笺。喜今日大家欢忭。欢忭。一首诗结三生愿。这奇遇古希传。 
　　【尾声】一家齐荷君恩眷。愿皇图巩固永绵绵。世际升平设喜筵。 
　　国正天心顺。　　　　官淸民自安。 
　　妻贤夫祸少。　　　　子孝父心宽。 

　　霞笺记终 
