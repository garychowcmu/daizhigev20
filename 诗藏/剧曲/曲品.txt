全文
曲品卷上东海郁蓝生撰琅琊方诸生阅
自昔伶人传习，乐府递兴。爂段初翻，院本继出，金元创名杂剧，国初沿作传奇。杂剧北音，传奇南调。杂剧折惟四，唱惟一人；传奇折数多，唱必匀派。杂剧但摭一事颠末，其境促；传奇备述一人始终，其味长。无杂剧则孰开传奇之门？非传奇则未■杂剧之趣也。传奇既盛，杂剧浸衰，北里之管弦播而不远，南方之鼓吹簇而弥喧。国初名流，曲识甚高，作手独异，造曲腔之名目，不下数百；定曲板之高下，不淆二三。乍见宁不骇疑，习久自当遵服。所谓规矩设矣，方圆因之。数其人，有大家、名家之别；按其帙，有极老、半旧之分。故赏其绝技，则描画世情，或悲或笑；存其古风，则凑泊常语，易晓易闻。有意架虚，不必与实事合；有意近俗，不必作绮丽观。不寻宫数调，而自解其韬；不就拍选声，而自鸣其籁。极质朴而不以为俚，极肤浅而不以为疏。商彝周鼎，古色照人；玄酒太羹，真味沁齿。先辈巨公，多能讽咏；吴下俳优，尤喜搬串。余虽不遵古而卑今，然必须溯源而得委，仿之《画史》，略加诠次，作《旧传奇品》。
古帙虽多，作者泯没，略举三四，以概其余。
东嘉高则诚，能作为圣，莫知乃神。特创调名，功同仓颉之造字；细编曲拍，技如后夔之典音。意在笔先，片语宛然代舌；情同境转，一段真堪断肠。化工之肖物无心，大冶之铸金有式。关风教特其粗耳，讽友人夫岂信然？勿伦于北剧之《西厢》，且压乎南声之《拜月》。
右神品
常州邵给谏，既属青琐名臣，乃习红牙曲学。词防近俚，局忌入酸。选声尽工，宜骚人之倾耳；采事尤正，亦嘉客所赏心。存之可师，学焉则套。
乌镇王雨舟，人以曲称，曲缘事重。颇知炼局之法，半寂半喧；更通琢句之方，或庄或逸。我钦高手，世想令名。
右妙品
沈练川名重五陵，才倾万斛。纪游适则逸趣寄于山水，表勋猷则雄心畅于于戈。元老解颐而进卮，词豪■指而搁笔。
武康姚静山，仅存一帙，惟睹《双忠》。笔能写义烈之肺肠，词亦达事情之悲愤。求人于古，足重于今。
右能品
李开先铨部贵人，葵邱隐吏。熟誊北曲，悲传塞下之吹；间著南词，生扭吴中之拍。才原敏赡，写冤愤而如生；志亦飞扬，赋逋囚而自畅。此词坛之雄将，曲部之异才。
沈寿卿蔚矣名流，确乎老学。语或嫌于凑插，事每近于迂拘。然吴优多肯演，吾辈亦不厌弃。
邱琼山大老虽尊，鸿儒近腐。闲情赋罢，元亮原是趣人；双文句删，微之且为簿幸。乍辞幄讲，亟谱家词。造捏不新，知老笔之已钝；主张颇大，庶末俗之可风。
右具品
博观传奇，近时为盛。大江左右，骚雅沸腾；吴浙之间，风流掩映。第当行之手不多遇，本色之义未讲明。当行兼论作法，本色只指填词。当行不在组织饾饤学问，此中自有关节局段，一毫增损不得；若组织正以蠹当行。本色不在摹剿家常语言，此中别有机神情趣，一毫妆点不来；若摹剿正以蚀本色。今人不能融会此旨，传奇之派，遂判而为二：一则工藻缋以拟当行；一则袭朴淡以充本色。甲鄙乙为寡文，此嗤彼为丧质。而不知果属当行，则句调必多本色矣；果具本色，则境态必是当行矣。今之窃其似而相敌也，而吾则两收之。即不当行，其华可撷；即不本色，其质可风。进而有宫调之学，类以相从，声中缓急之节；纷以错出，词多礉戾之音。难欺师旷之聪，莫招公瑾之顾。按谱取给，故自无难；逐套注明，方为有绪。又进而有音韵平仄之学，句必一韵而始协，声必迭置而后谐。响落梁尘，歌翻扇底。昧者不少，解者渐多。又进而有八声阴阳之学，吹以天籁，协乎元声，律吕所以相宣，神人用以允翕。抑扬高下，发调俱圆；清浊宫商，辨音最妙。此韵学之缺典，曲部之秘传，柳城启其端，方诸阐其教。必究斯义，厥道乃精；考之今人，褒如充耳。《广陵散》已落人间，《霓裳曲》重翻天上。后有作者，不易吾言矣。嗟乎！才豪如雨，持论不得太苛；佳曲如林，抡收何忍过隘？僭分九等，开列左方。人吾品者，可诩流传；轶吾品者，自惭腐秽。作《新传奇品》。
沈璟宁庵吴江人
汤显祖海若临川人
右二人，上之上。
沈光禄金张世裔，王谢家风，生长三吴歌舞之乡，沉酣胜国管弦之籍。妙解音律，兄妹每共登场；雅好词章，僧妓时招佐酒。束发入朝而忠鲠，壮年解组而孤高。卜业郊居，遁名词隐。嗟曲流之泛滥，表音韵以立防；痛词法之蓁芜，订全谱以辟路。红牙馆内，誊套数者百十章；属玉堂中，演传奇者十七种。顾盼而烟云满座，咳唾而珠玉在毫。运斤成风，乐府之匠石；游刃余地，词部之庖丁。此道赖以中兴，吾党甘居北面。
汤奉常绝代奇才，冠世博学。周旋狂社，坎坷宦途。雷阳之谪初还，彭泽之腰乍折。情痴一种，固属天生；才思万端，似挟灵气。搜奇《八索》，字抽鬼泣之文；摘艳六朝，句叠花翻之韵。红泉秘馆，春风檀板敲金；玉茗华堂，夜月湘帘飘馥。丽藻凭巧肠而浚发，幽情逐彩笔以纷飞。蘧然破噩梦于仙禅，皭矣销尘情于酒色。熟拈元剧，故琢调之妍俏赏心；妙选佳题，故赋景之新奇悦目。不事刁斗，飞将军之用兵；乱坠天花，老生公之说法。信非学力所及，自是天资不凡。
此二公者，懒作一代之诗豪，竟成千秋之词匠，盖震泽所涵秀而彭蠡所毓精者也。吾友方诸生曰：“松陵具词法而让词致，临川妙词情而越词检。”善夫，可为定品矣！乃光禄尝曰：“宁律协而词不工，读之不成句，而讴之始协，是为曲中之巧。”奉常闻而非之，曰：“彼鸟知曲意哉！予意所至，不妨抝折天下人嗓子。”此可以睹两贤之志趣矣。予谓二公譬如狂狷，天壤间应有此两项人物。不有光禄，词硎弗新；不有奉常，词髓孰抉？倘能守词隐先生之矩矱，而运以清远道人之才情，岂非合之双美者乎？而吾犹未见其人，东南风雅蔚然，予且旦暮遇之矣。予之首沈而次汤者，挽时之念方殷，悦耳之教宁缓也。略具后先，初无轩轾。允为上之上。
陆采天池江都人
张凤翼灵墟长洲人
顾大典道行吴江人
梁辰鱼伯龙昆山人
郑若庸虚舟
梅鼎祚禹金宣城人
卜世臣大荒秀水人
叶宪祖桐柏余姚人
单本槎仙会稽人
右九人上之中
天池湖海才豪，烟霞仙品。壮托元龙之傲，老同正平之狂。著书而问字旗亭，度曲而振声林木。
灵墟烈肠慕侠，雅志采真。汪洋挹叔度之波，轩爽惊孟公之座；稽古搜奇于洞壑，养亲绝意于公车。
衡宇俊度独超，逸才早贵，菁华挽元白之艳，潇洒挟苏黄之风。曲房姬侍如云，清阁宫商和雪。
伯龙负薪吴市，储史仇池。相如之病茂陵，王粲之客荆楚。丽调喧传于白苧，新歌纷咏于青楼。
虚舟落拓襟期，飘飖踪迹。侯生为上座之客，郗郎乃入幕之宾。买赋可索千金，换酒须酣一石。
禹金名家隽胄，乐苑鸿裁。贡京同贾谊之入秦，作客似陆机之游洛。著述不遗鬼妓，交游几遍公卿。
大荒博雅名儒，端醇古士。张衡之精巧绝世，荀爽之俊美无双。耽奇蕴为国珍，按律蔚称词匠。
桐柏南宫妙选，东海英流。曼倩倜傥而陆沉，季子揣摩而脱颖。掀髯共推咳唾，折齿不废啸歌。
槎仙慧黠陈言，巧抒新识。淳于饮一石而后醉，靖郭闻三言而见奇。诙谐可以佐欢，警敏尤能排难。
此九君者，或为山人先达，或为先辈诸生。绮思灵心，各擅风流之致；
寄悰赋感，共标游戏之奇。如张，如郑，尤所服膺；如卜，如叶，素相友善。
允为上之中。
屠隆赤水鄞县人
汪廷讷昌朝新安人
龙膺朱陵武陵人
郑之文豹先南城人
陈所闻藎卿秣陵人
余翘聿云池州人
冯耳犹吴县人
爽鸠文孙
阳初子
右九人上之下
屠仪部逸才慢世，藻句惊时。太白以狂去官，子瞻以才蜚誉。偃恣于娈姬之队，骄酣于仙佛之宗。
汪鹾使家世仁贤，才华宏丽。陶朱散金而甘遁，向平游岳而怀仙。松萝之坐隐名高，槐棘之宦游趣远。
龙宪副佛根无染，仙骨不羁。文渊著绩于烽烟，长源陶情于签轴。雅韵炊金馔玉，新裁绣口锦心。
郑工部月露才华，风流性格。少陵蜚英于粉署，摩诘标趣于京曹。似具一片烈肠，雅负千秋侠骨。
陈茂才文藻菁葱，词源觱沸。桃叶渡头之渔父，孙楚楼上之酒人。卜居奇迹于凤凰，玩世联交于萝月。
此数君者，艺苑之名公，词场之俊士。即此小技，足征大才。允为上之下。
戴子鲁金蟾永嘉人
车任远柅斋上虞人
顾希雍懋仁昆山人
顾仲雍懋俭昆山人
祝长生金粟
文九玄赤城
濮草堂嘉兴人
苏汉英闽人
右七人中之上戴则绰有雅致，宫韵独谙。车则蔚有才情，结撰亦富。二顾，盖文士而抱坎■之悲，书生而具英雄之概者。文不知其行藏，亦是流丽之才，工美之笔。濮叟编掇甚巧，吟咏颇饶，放于葛天、无怀，解乎《南华》、《道德》。苏生逸才，仅窥斑豹。此七君者，俱非凡俗。允为中之上。
沈鲸涅川
黄伯羽钓叟上海人
陆弼无从江都人
谢谠海门上虞人
秦鸣雷华峰天台人
谢廷谅九紫湖广人
陈与郊禺阳海宁人
陈汝元太乙会稽人
张太和屏山钱塘人
许潮时泉靖州人
钱直之海屋会稽人
章大纶金庭钱塘人
右十二人，中之中。
涅川、钓叟，一长于炼境，一妙于选题。无从，诗酒之豪；海门，高旷之吏。华峰，以状元而乐归隐；九紫，以郎署而赋薄游。禺阳给谏，富而好文；太乙知州，才而嗜古。屏山才华颇■，时泉组织尽工。直之博雅宿儒，金庭倜傥名士。此十二君者，观其词学，俱铮铮者矣。允为中之中。
高濂瑞南钱塘人
朱濑滨昆山人
程文修仲先仁和人
全无垢逍遥鄞县人
吴世美叔华乌程人
陈济之无锡人
杨柔胜新吾武进人
张午山秣陵人
卢鹤江无锡人
庚生子杭州人
两宜居士
以上十一人，中之下。
高瑞南才誉腾于仕籍，吴叔华逸藻出于世家。其余诸贤，不悉其人，但观词采，悬想才情，亦皆有学有识，可咏可歌。允为中之下。
汤家霖瑞南钱塘人
王錂剑池钱塘人
秋阁居士
王恒伯贞
端鏊平川
鹿阳外史
朱鼎永怀昆山人
吴鹏图南宜兴人
吴大震长孺徽州人
张从德同谷
王玉峰
杨夷白钱塘人
李阳春兰宾永嘉人
黄惟楫说仲台州人
右十四人，下之上
剑池校曲功多，久沉酣于音藏。永怀谈词侣盛，方鼓吹于骚坛。长孺文士之豪，寄牢骚于客舫；说仲尚书之裔，推爽俊于侯家。馀人亦自斐然，各帙有足取者。允为下之上。
心一子杭州人
顾怀琳云间人
涵阳子东嘉人
泰华山人
月榭主人
陆江楼
朱期万山上虞人
李玉田汀州人
杨文炯星水馀姚人
张濑滨溧阳人
赵于礼心云上虞人
邹逢时胜门馀姚人
以上十二人，下之中
别号莫稽，诸人未识。朱乃世家令子，终困志于卑官。杨亦宦族清流，犹钓奇于髦士。赵以宿儒而游翰墨。邹以野客而习声歌。各有片长，共宜拔录。允为下之中。
江宗姬肇邰徽州人
沈祚希福溧阳人
冯之可易亭彭泽人
谢天瑞思山杭州人
黄廷俸胡文焕全庵杭州人
邱瑞梧龙渠翁朱从龙春霖句容人
金怀玉会稽人
以上十人，下之下。
汪为新安素封之胤，游太学而结契公卿。金乃稽山学究之翁，弃青衿而
陶情诗酒。其余诸子，俱所未知。吾闻瓦缶之音，难与黄钟比韵；林石之卉，讵堪金谷争奇？然细响适聪，野葩悦目。征歌按拍，觉鸡肋之难捐；藏垢纳污，岂涧毛之不荐！允为下之下。
不作传奇而作南剧者
徐渭天池山阴人
汪道昆南溟歙县人
以上二人，俱上品。
徐山人玩世诗仙，惊群酒侠。所著《四声猿》，佳境自足擅场，妙词每令击节。汪司马一代巨公，千秋文伯。所著《大雅乐府》，清新俊逸之音，调笑诙谐之致。虽俱染指于斯道，未肯争雄于个中。然片脔味存，一斑文见。
允为上品。
不作传奇而作散曲者
周宪王诚斋
陈铎秋碧南京人
王九思渼陂鄠县人
康海德涵武功人
杨慎升庵新都人
常伦楼居沁水人
顾梦圭雍里昆山人
唐寅六如吴县人
祝允明枝山长洲人
刘龙田山东人
金銮白屿应天人
李日华吴县人
虞竹西昆山人
沈仕青门仁和人
张文台直隶人
周秋汀直隶人
陆之裘南门太仓人
陶陶区直隶人
冯惟敏海浮临朐人
王世贞凤洲太仓人
秦时雍复庵毫州人
吴嵚武进人
殷都无美嘉定人
沈瓒定庵吴江人
袁中道小修公安人
以上二十五人，俱上品
周宪王色天散圣，乐国飞仙。胤出天潢，才分月露。陈秋碧越音嘹亮，王渼陂秦韵铿鍧。康翰林绝技矜狂，杨状元异才甘放。常楼居艺林掞藻，顾雍里名族标英。唐解元巧擅解衣，祝山人神凝洒翰。刘龙田风来东鲁，金白屿响振江东。李日华斗胆翻词，虞竹西柔肠度曲。沈野翁丹青入道，张隐君浮白采真。周家郎顾误名高，陆氏子闻奇誉美。陶先生玄襟潇爽，冯侍御绮笔鲜妍。王司寇当代宗工，秦大夫中原儒雅。吴居士会心丝竹，殷部郎触目琳球。沈佥宪清望斗山，袁孝廉逸才月露。盖诸公多浚文章之派，并扬词曲之波。歌套数，洋洋盈耳之欢；唱小令，呜呜会心之妙。篇章应不朽，姓字必兼存。允为上品。
曲品卷下东海郁蓝生撰琅琊方诸生阅
传奇品定，颇费筹量，逐帙置评，不无褒贬。盖总出一人之手，时有工拙；统观一帙之中，间有短长。故律以一法，则吐弃者多；收以歧途，则阑入者杂。其难其慎，此道亦然。我舅祖孙司马公谓予曰：“凡南戏，第一要事佳；第二要关目好；第三要搬出来好；第四要按宫调，协音律；第五要使人易晓；第六要词采；第七要善敷衍，淡处作得浓，闲处作得热闹；第八要各脚色分得匀妥；第九要脱套；第十要合世情，关风化。持此十要，以衡传奇，靡不当矣。”第今作者辈起，能无集乎大成？十得六七者，便为玑璧；十得三四者，亦称翘楚；十得一二者，即非碔砆。具只眼者，试共评之。括其门类，大约有六：一曰忠孝，一曰节义，一曰仙佛，一曰功名，一曰豪侠，一曰风情。元剧之门类甚多，而南戏止此矣。
旧传奇作者姓名多不可考，今合入四品，不复分别。
神品一
琵琶
高则诚明永嘉人
蔡邕之托名无论已。其词之高绝处，在布景写情，色色逼真，有运斤成风之妙。串插甚合局段，苦乐相错，具见体裁。可师可法，而不必议者也。
词隐先生尝谓予曰：“东嘉妙处，全在调中平、上、去声字用得变化，唱来和协。至于调之不伦，韵之太杂，则彼已自言，不必寻数矣。”万吻共褒，允宜首列。
神品二
拜月
云此记出施君美笔，亦无的据。元人词手，制为南词，天然本色之句，往往见宝，遂开临川玉茗之派。何元朗绝赏之，以为愈于《琵琶》，而《谈词定论》则谓次之而已。
妙品一
荆钗
以真切之调，写真切之情，情文相生，最不易及。词隐先生称其能守韵。然则今本有失韵者，盖誊录之讹耳。直当仰配《琵琶》而鼎峙《拜月》者乎！
妙品二
牧羊
元马致远有剧。此词亦古质可喜，令人想见子卿之节。吴优演之，最可观。
妙品三
香囊
词工白整，尽填学问。此派从《琵琶》来，是前辈中最佳传奇也。毘陵邵给谏所作，佚其名。
妙品四
孤儿
事佳，搬演亦可。但其词太质，每欲如《杀狗》一校正之，而棘于手，姑存其古色而已。即以赵武为岸贾子，韩厥自刎，正是戏局。近有徐叔回所改《八义》，与传稍合，然未佳。予意依古传，韩厥立孤，席间出赵武遍拜诸将，岂不真奇！
妙品五
金印
季子事，佳。写世态炎凉曲尽，真足令人感激，近俚处俱见古态。今有插入张仪而改名《纵横》者，稍失其旧矣。
妙品六
连环
王雨舟作乌镇人词多佳句，事亦可喜。元有《夺戟》剧，亦妙。
妙品七
玉环
此■括元《两世姻缘》剧，而于事多误。想作者有憾乎外家耳。陈禺阳作《鹦鹉洲记》，方是实录。
能品一
白兔
词极古质，味亦恬然，古色可挹。世称《蔡》、《荆》、《刘》、《杀》，又云《荆》、《刘》、《拜》、《杀》。虽不敢望《蔡》、《荆》，然断非今人所能作。
能品二
杀狗
事俚词质。旧存恶本，予为校正。词多可味，此等直写，事透彻，正不落恶腐境，所以为佳。
能品三
教子
古本尽佳，今已两改。真情苦境，亦尽可观。
能品四
彩楼
作手平平，稍入酸境，且事全不核实。古人好诙谐如此，然亦古质足取。吕文穆曾居龙门山寺，为僧所敬礼，何必以王氏纱笼之诗强诬之也？
能品五
四节
沈练川作
清倩之笔，但传景多属牵强，置晋于唐后，亦嫌颠倒。沈作此以寿镇江杨邃庵相公者。初出时甚奇，但作得不浓，只略点大概耳，故久之觉意味不长。一记分四截，是此始。
能品六
 

千金
沈练川作
韩信事，佳。写得豪畅。内插用北剧。但事业有余，闺阃处太寥落。且旦是增出，只入虞姬、漂母，亦何不可？
能品七
还带
沈练川作
裴晋公事，佳。铺叙详备。但周女何苦作嫠妇缠扰人家，当作闺女。周叟出狱，送女谢裴，而裴不纳。女竟不嫁，后陪夫人入京，年且长矣，夫人苦劝裴留之，而生幼子诜，为宣宗朝学士，则各有结局。
能品八
金丸
元有《抱妆盒》剧。此词出在成化年，曾感动宫闱。内有佳处可观。
能品九
精忠
此武穆事。词简净。演此令人愤裂。予尝欲作一剧，不受金牌之召，而直抵黄龙府，擒兀术，近二帝，归而奏桧罪正法，亦大快事也。
能品十
双忠
姚静山作茂良，武康人。此张、许事，境惨情悲，词亦充畅。其调有采入谱者。
能品十一
断发
事重节烈，词亦佳，非草草者。且多能守韵，尤不易得。
具品一
宝剑
 

李开先作章丘人
李公作此记，谓弇州曰：“何似《琵琶》？”弇州答曰：“但当令吴下老曲师讴之乃可。”此公熟于北剧，传林冲事亦有佳处，内自撰曲调名亦奇。
具品二
银瓶
事亦俚琐，而吴优盛演之。内〔二犯江儿水〕作南调最是，可以正今曲之误矣。郑清之与史弥远登阁言易储事，且训理宗于潜邸有功，此事宜入。
具品三
娇红
沈寿卿作
此传虞伯生所作，而沈翁传以曲，词意俱可观。以申、娇之不终合也而合之，诚快人意。第本传中有娇之妒红，红之讦娇，生之惑鬼，娇之远别，种种情态，未经描写，殊未快意，安得清远道人传此，以极其情之必至乎？具品四三元沈寿卿作冯商还妾一事，尽有致。近插入三事，改为《四德》，
失其故矣。
具品五
龙泉
沈寿卿作情节正大，而局不紧，是道学先生口气。
具品六
投笔
调平常，多不叶，但以事佳而传耳。旦亦系增出，何不只用曹大家？与任尚争尤无谓。
具品七
举鼎
事真，调俚，亦见古态。
具品八
 

罗囊
此记出在正德末年，高汉卿忠孝事亦可观。内〔梁州序〕“春光如海”一套，歌者盛传之。
具品九
五伦
邱文庄公作大老巨笔，稍近腐。内《送行》“步蹑云霄”曲，歌者习之。或谓此记以盖《钟情丽集》之愆耳。新传奇每一人以所作先后为次，非有所甲乙也。
沈宁庵所著传奇十七本
红蕖
著意铸裁，曲白工美。郑德璘事固奇，无端巧合，结撰更异。先生自谓：字雕句镂，止供案头耳。此后一变矣。
埋剑
郭飞卿事奇。描写交情，悲歌慷慨。此事郑虚舟采入《大节记》矣。《大节》则以吴永固为生。
十孝
有关风化，每事三折，似剧体，此是先生创之。末段徐庶返汉，曹操被擒，大快人意。
分钱
全效《琵琶》，神色逼似。第广文不能有其妾，事情近酸，然苦境可玩。
双鱼
书生坎坷之状，令人惨动。杂取符郎事，《荐福碑》剧中北调尤佳。
合衫
苦楚境界，大约杂摹古传奇。此乃元人《公孙合汗衫》事，曲极简质，先生最得意作也，第不新人耳目耳。余特为先生梓行于世。
 

义侠
激烈悲壮，具英雄气色。但武松有妻，似赘。叶子盈添出，无紧要。西门庆亦欠斗杀。先生屡贻书于予，云：“此非盛世事，秘勿传。”乃半野商君得本，已梓，优人竞演之矣。
鸳衾
闻有是事，局境颇新。妻之掠于忭也，章台柳矣。含讥无所不可。吾友桐柏生有《凤》、《钗》二剧，亦取此。
桃符
即《后庭花》剧而敷衍之者，宛有情致，时所盛传。闻旧亦有南戏，今不存。
分柑
男色无佳曲。此本谑态叠出，可喜。第情境犹未彻■，不若谱董贤更善也。
四异
旧传吴下有嫂奸姑事，今演之，快然。净、丑用苏人乡语，亦足笑也。
凿井
事奇，凑泊更好。通本曲腔名，俱用古城名串合者，此先生逞技处也。
珠串
崔郊狎一青衣，赋“侯门如海”诗，事足传。写出有境，第其妻磨折处，不脱套耳。
奇节
正史中忠孝事，宜传。一帙分两卷，此变体也。
结发
是予作传，致先生而谱之者。情景曲折，便觉一新。
坠钗
 

兴娘、庆娘事，甚奇。又与贾云华、张倩女异。先生自逊，谓“不能作情语”，乃此情语何婉切也！
博笑
体与《十孝》类。杂取《耳谈》中事谱之，多令人绝倒。先生游戏，至此神化极矣。
汤海若所著传奇五本
紫箫
琢调鲜华，链白骈丽。向传先生作酒、色、财、气四记，有所讽刺，是非顿起，作此以掩之，仅半本而罢。觉太曼衍，留此供清唱可耳。
紫钗
仍《紫箫》者不多，然犹带靡缛。描写闺妇怨夫之情，备极娇苦，直堪下泪，真绝技也。
还魂
杜丽娘事，果奇。而著意发挥怀春慕色之情，惊心动魄。且巧妙叠出，无境不新，真堪千古矣。
南柯梦
酒色武夫，乃从梦境证佛，此先生妙旨也。眼阔手高，字句超秀。方诸生极赏其登城北词，不减王、郑，良然，良然！
邯郸梦
穷士得意，兴尽可仙。先生提醒普天下措大，功德不浅。即梦中苦乐之致，犹令观者神摇，莫能自主。
以上俱上上品。
陆天池所著传奇二本
明珠
无双事奇。此系天池之兄给谏陆粲具草，而天池踵成之者。抒写处有境有情，但音律多不叶，或是此老未精解处。乃其布局运思，是词坛一大将也。
 

西厢
天池恨日华翻改，故猛然自为握管，直期与王实甫为敌。其间俊语不乏。常自诩曰：“天与丹青手，画出人间万种情。”岂不然哉？愿令优人亟演之。
张灵墟所著传奇七本
红拂
此年少时笔也。侠气辟易，作法撇脱，不粘滞。第私奔处未见激昂，吾友槲园生补北词一套，遂无憾。乐昌一段，尚觉牵合。娘子军亦奇，何不插入？
祝发
伯起以之寿母，境趣凄楚逼真。布置安插，段段恰好，柳城称为七传之最。但事情非人所乐谈耳。
窃符
选事极佳。窃符乃通本吃紧处，觉草草。槲园生补南北词一大套，意趣顿■。
虎符
前半真，后半假，不得不尔。女侠如此，固当传。
灌园
有风致而不蔓，节侠具在。彼上虞赵生作《溉园》，远不逮矣。
扊扅
此伯起得意作。百里奚之母，蛇足耳。张太和亦有记，别一体裁，而多剿袭。
平播
伯起衰年倦笔，粗具事情，太觉单薄。似必受债帅金钱，聊塞白云尔。顾道行所著传奇四本
青衫
 

元、白好题目，点缀大概亦了了，仿佛《四节记》。
葛衣
此有为而作，感慨交情，令人呜咽。妇人入庵似落套，然无可奈何。
义乳
李善事出《后汉书》，事真，故奇。且以之讽人奴，自不可少。
风教编
一记分四段，仿《四节》体，趣味不长，然取其范世。
粱伯龙所著传奇一本
浣纱
罗织富丽，局面甚大，第恨不能谨严。事迹多，必当一删耳。中有可议处。他作有《红线》剧及《江东白苧》散词，俱佳。
郑虚舟所著传奇二本
玉玦
曲雅工丽，可咏可歌，开后人骈绮之派。每折一调，每调一韵，尤为先获我心。
大节
工雅不减《玉玦》。孝子事业有古曲，仁人事今有《五福》，义士事今有《埋剑》矣。
梅禹金所著传奇一本
玉合
许俊还玉，诚节侠丈夫事，不可不传。词调组诗而成，从《玉玦》派来，大有色泽。伯龙赏之。恨不守音韵耳。《金鱼记》当退三舍。又曾著《玉导》，家君谓之曰：“符郎事已引入《双鱼》。”遂止。
卜大荒所著传奇二本
 

冬青
悲愤激烈，谁诮腐儒酸也？音律精工，情景真切。吾友张望侯云：“槜李屠宪副于中秋夕，率家乐于虎邱千人石上演此，观者万人，多泣下者。”吾友方诸生曰：“大为义士吐气。但当时瘗骸事，皆吾邑王监簿名英孙号修竹者为之。盖王系国戚，又世家也。挺身以前，虑事泄罹祸。又唐玉潜、林景熙、谢皋羽、郑朴翁诸人，皆王门下馆客。遂捐重赀，募里中人，挟二士经纪其事。王固自讳，人遂讹传。今已渐白。杂见王家乘及元张丁、孔希普、赵子常所跋谢皋羽《冬青树引》，及季长沙《辨义录》。近张太史修《会稽新志》中，载唐、林四绝句诗，乃王修竹倡之，而诸君属和者。王诗极慷慨淋漓，可为堕泪。王亦才士，有《修竹集》，林有《霁山集》，其中倡和诸篇，皆大略可见。不然，林一羁旅客，唐一穷学究，非有力者为执太阿，安所得措其手于逆髡烈焰之中，而保冬青卒无恙耶？”惜不侥惠卜君，一洗发之也。
乞麾
发挥小杜之狂，恣情酒色，令人顿作游冶想。吾友方诸生曰：“其辞骈藻炼琢，摹方应圆，终卷无上去叠声，直是竿头撒手，苦心哉！”小杜风流楚楚，其钟情髽女，注目紫云，故豪士本色。每读“两行红粉”及“绿叶成荫”之句，辄为柔肠欲绝。今记中乃两全之，良是快事。又牛奇章镇维扬，每夕令街卒卫杜书记夜游，报帖盈箧，其怜才缱绻，可令千古英雄雪涕！今横罹粉墨，毋乃冤乎？宴分司御史者是李聪，记中作李听，恐是刻本之误，更须查定耳。
叶桐柏所著传奇五本
玉麟
三苏事，旧有《麟凤记》，极俚。美度初为删定，遂尽易其旧。词致秀爽，尤宜喜筵。
双卿
本传虽俗而事奇，予极赏之。贻书促美度，度以新声，浃日而成。景趣新逸，且守韵甚严，当是词隐高足。
鸾鎞
杜羔妻《寄外》二绝，甚有致。曲中颇具愤激。唐时进士题名后，可以遍阅诸妓。必作羔醉青楼之状，而后其妻“醉眠何处”之句，猜来有情耳。插合鱼玄机事，亦具风情之一班。温飞卿貌最陋，何多幸也！
四艳
 

选胜地，按佳节，赏名花，取珍物，而分扮丽人，可谓极情场之致矣。词调俊逸，姿态横生。密约幽情，宛宛如见，却令老颠复发耳。
金锁
元有《窦娥冤》杂剧，境最苦。美度故向凄楚中写出，便足断肠，然吾不乐观之矣。
单槎仙所著传奇一本
蕉帕
传龙生遇孤事。此系撰出，而情节局段能于旧处翻新，板处作活，真擅巧思而新人耳目者。演行甚广，予尝作序褒美之。
以上俱上中品
屠赤水所著传奇三本
昙花
赤水以宋西宁侯嬲戏事败官，故托木西来以颂之，意犹感宋德。或曰：“卢杞即指吴县相公，孟豕韦即指纠之者。”才人丧检亦常事，何必有恚耶？其词华美充畅说世情极醒，但律以传奇局则漫衍乏节奏耳。
彩毫
此赤水自况也。词采秀爽，较《昙花》为简洁。
修文
赤水晚年好仙，为黠者所弄，文人入魔，信以为实。然遂以一家夫妇子女托名演之，以穷其幻妄之趣，其词固足采也。
汪昌朝所著传奇十四本
此外有小剧八种：《刘婆惜画舫寻梅》，《钟离令捐奁嫁婢》，《韦将军闻歌纳妓》，《东郭氏中山救狼》，《薛季昌石室悟棋》，《黄善聪诡男为客》，《绍兴府同僚认父》，《叶孝女报仇归释》。
长生
昌朝奉仙，遂为纯阳阐发，甚畅。第繁缛处似《昙花》，予拟一删，未敢捉笔。
 

投桃
潘用中事见小说，予初欲谱之。今观此记，甚有情趣，佳句可讽，且精守韵律，尤为可喜。
种玉
吾越金叟撰《摘星记》，即霍仲孺父子事。此记略具幽情，兼扬将相之业，而出以葩藻，胜《摘星》多矣。
三祝
范文正父子事，可以训俗。此记摭事甚侈，而词尽富足。若演行亦须一删。
狮吼
惧内从无南戏，汪初制一剧，以讽枌榆，旋演为全本。备极丑态，堪捧腹。末段悔悟，可以风笄帏中矣。
二阁
予曾为《双阁画扇记》，即此朱生事也，不意君亦为之。予杂取纨袴子半入之，此则惟咏梅雪，更觉条畅。
威凤
此阋墙之变，当与《双雄》叔虐侄者并传。
彩舟
舟中私合事，曲写有趣，与《香球》稍相类，盖昔原有此事耳。
义烈
此以张俭为生，备写陈、窦之厄。党锢之祸，读之令人且悲且恨。
飞鱼
金三以病弃之，身获八箧，而重与妻遇，事奇。至结义、散金、破贼，读之令人气壮。汤海若为之序。
忠孝完节
村夫巷妇无不艳谈包龙图，以《龙图公案》所载忠孝事，最能动俗也。
昌朝抬掇其关系之大者，演为斯记。虽未必尽核，颇足维风。
重订天书
孙、庞事，原有杂剧，今演之始■，词采较初行本更觉工雅有致。
高士
此记必有托。插入海阇黎一事亦新。音律大有可商处。
同升
昌朝自写其林居之乐耳，令人有天际真人之想。
龙朱陵所著传奇一本
蓝桥
龙公才甚敏而绮。具草时以稿示家君，云：“为母寿也。”词白极琢丽。
吾邑杨生《玉杵》，何足挂齿哉！
郑豹先所著传奇三本
白练裙
风流调笑，真戏笔也。不必以传奇体绳之。
旗亭
董元卿遇侠事佳，曲多豪爽。汤海若为之序。
芍药
卢储文为妻所赏，闺阁人具只眼，可敬可羡。郑公恨不遇耳。词多俊语，汤海若甚赏之。
陈荩卿所著传奇四本
此外，散曲有《萝月轩乐府》、《濠上斋乐府》、《吴越游草》，可剧有《王子晋缑岭吹笙》、《孙子荆枕流漱石》、《周子冲易须拜相》、《徐髯仙南巡应制》。
金门大隐
 

萝月道人诸传，严守松陵之法程，而布局摛词尽脱俗套，予心赏之。
相仙
神童代不乏人，而树相业、登仙箓者少，邺侯兼之。
金刀
慕容超流离困厄，幸赘贤媛，终归故国。以刀还阿母，具见英雄之概。
诗扇
木生拾扇而得佳偶，其事固奇。海上遇仙，玉壶起死，尤出人意想之外。
佘聿云所著传奇二本
此外有《锁骨菩萨》剧
赐环
往余见《丹铅录》，载华生事，意甚悲之。今此记描写权佞奸态、丑态毕尽，不减《鸣凤》、《鸾笔》二记。真才士也。此犹似未习音律时。
量江
樊若水事，奇。全守韵律，而词调俱工，一胜百矣。
冯耳犹所著传奇一本
双雄
闻姑苏有此事。此记似为其人泄愤耳。事虽卑琐，而能恪守词隐先生功令，亦持教之杰也。
爽鸠文孙所著传奇二本
题塔
梁灏事曲写晚成志节，亦足裁少年豪举之气。俗演望仙楼一事，不足观。
霄光
传卫青事佳，不尚主则反入腐境矣。铁勒奴不知何指。
 

阳初子所作传奇一本
红梨花
元人有《三错认》剧，此稍衍之，词亦秀美。以上俱上下品
戴金蟾所著传奇二本
青莲
纪太白事，简净而当，不人妻子，甚脱洒。《彩毫》虽词藻较胜，而节奏合拍，此为擅场，派从《玉玦》来。音律工密，尤可喜。
靺鞨
事鄙俚，而以秀调发之，迥然绝尘。似为贾人子解嘲者。
车柅斋所著传奇二本
四梦
《高唐梦》亦具小境。《邯郸》、《南柯》二梦多工语，自汤海若二记出，而此觉寥寥。《蕉鹿梦》甚有奇幻意，可喜。
弹铗
车君自况，情词俱佳。方诸生以其少天趣短之。杭人谢天瑞有《狐裘记》，以孟尝君为生，然甚猥琐，不及此。
顾懋仁所著传奇一本
五鼎
主父偃恩仇分明，写出最肖，旦不与生对，甚新。第《五鼎》欠发挥，徒寄之一言耳。
顾懋俭所著传奇一本
椒觞
陈亮事真，此君似有感而作。梁伯龙极赏之。固是甚有学问者。
祝金粟所著传奇一本
 

红叶
韩夫人事，千古奇之。此记状之得情，且能守韵，可谓空谷足音。吾友玉阳生有《题红记》，远胜之。然正不必一律论也。
文赤城所著传奇一本
天函
先先子即无如翁汪鹾使也。此记摘自《坐隐先生纪年传》中，晚遇至人，片语顿悟。先先选举一段，事甚奇，模甚真。曲白双美，何妨杂集。
濮草堂所著传奇一本
锦笺
此记炼局遣词，机锋甚迅，巧警会心。向云经诸名士而成，今乃知螺冠独擅其美。
苏汉英所著传奇一本
梦境
此传洞宾事，比《长生》简净，而笔亦俏，颇得清远、豹先之致。以上俱中上品
沈涅川所著传奇四本
双珠
王楫事真，第后半回生及子得第，补出耳。情节极苦，串合最巧，观之惨然。
分鞋
程君事，载《辍耕录》。女子贤哉！此记写之■甚。
鲛绡
此二本或云非涅川作，未查。魏必简事似有之。情景亦苦切。卧草中而相士至，幸以解难，亦新。
青琐
 

古有《怀香记》不存。贾午事不减文君，此记状之，甚婉曲有境。
黄伯羽所著传奇一本
蛟虎
周孝侯除三害事，甚奇，可以范俗。词亦近人。
陆无从所著传奇一本
存孤
李文姬、王成事，甚奇。词亦雅，且有风致，但稍浅略，未做得畅耳。
其序似天池旧有撰而无从续之者。
谢海门所著传奇一本
四喜
二宋事佳，词亦工美。上虞有曲派，此公最高。
秦华峰所著传奇一本
清风亭
事必有据。世之妒妻，欲杀妾子者多矣。此段仗君提醒。俗有《申湘藏珠记》，亦如此，而调不称。
谢九紫所著传奇一本
纨扇
才人笔，自绮丽。记中申伯湘事，似自况也。局段未见谨严。
陈禺阳所著传奇二本
鹦鹉洲
纪韦南康事，词多绮丽。第局段甚杂，演之觉懈。是才人语，非词人手。
樱桃梦
此摭青衣樱桃事。梦中观巨鹿一战，亦奇快。词藻工丽，可追《玉合》。
 

陈太乙所著传奇二本
金莲
摭三苏事，得其概。末添鲍不平，正是戏法耳。词白俱骈美。
紫环
事亦佳，然尚未脱套。观其宾白工整，非草率者。
张屏山所著传奇一本
红拂
伯起以简胜，此以繁胜，尚有一本未见。此记境界描写甚透，但未尽脱俗耳。汤海若极赏其〔梁州序〕中句。记序云：“《红拂》已经三演：在近斋外翰者，鄙俚而不典；在冷然居士者，短简而不舒；今屏山不袭二家之格，能兼杂剧之长。”
许时泉所著传奇一本
泰和
每出一事，似剧体。按岁月，选佳事，裁制新异，词调充雅，可谓满志。
钱海屋所著传奇一本
忠节
此小说中《怀春雅集》也，风情而近古板者。此君学甚富，每以古人姓名叶韵，不一而足，亦是别法。
章金庭所著传奇一本
符节
汲黯人品好，使事亦佳。描写田、窦炎凉事，曲折毕尽，的是名笔。但稍觉客胜耳。吾友叶美度有《灌夫骂座》剧，可以参观。
以上俱中中品
高瑞南所作传奇二本
玉簪
 

词多清俊。第以女贞观而扮尼讲佛，纰缪甚矣。
节孝
陶潜之《归去》，李密之《陈情》，事佳。分上下帙，别是一体。词隐之《奇节》亦然。
朱濑滨所著传奇一本
鸾笔
此朱上舍为吴复庵作也。记江陵夺情，邹、赵诸公廷杖时事，语多凿凿，可称实录。江陵九原有知，亦当颡泚。
程叔子所著传奇二本
望云
载狄梁公事俱核，词亦斐然。吾越金叟亦有《望云》一记，词虽不佳，而中有二张召幸、对博赌裘、怀义争道、三思遇妖诸事，演之可观。惜此记未曾博收之耳。
玉香
此据《天缘奇遇传》而谱之者。人多攒簇得法，情境亦了了，故是佳手。
别有《玉如意记》，亦此事，未见。
全无垢所著传奇一本
呼卢
刘寄奴真人杰，其踪迹果奇。此记据实敷衍，亦快人意。
吴叔华所著传奇一本
惊鸿
杨、梅二妃相妒事佳，词亦秀丽。但以杨国忠相而后进太真，于事觉颠倒耳。
陈济之所著传奇一本
题桥
 

相如事佳，此记最典实。文君有姊，似蛇足。吾友叶美度有《琴心雅调》八出，佳甚。
杨新吾所著传奇一本
绿绮
词有佳处。茂陵女改作妓，点缀无妨。以文君为处子，正不必。至于投庵则套矣。
张午山所著传奇一本
双烈
传韩蕲王事，甚英爽生色。但前段梁国之母作梗，近套，亦无味，必当删去。
庚生子所著传奇一本
歌风
高帝微时，甚奇。且父母俱庆为天子亲，极尊荣矣。此记蔚有才气。其项王自刎时数语，尤堪击节。
卢鹤江所著传奇一本
禁烟
介之推忠而隐者也，人品最高。此记摹写俱备，但摭晋重耳事甚详，嫌宾太盛耳。末用八仙，则可笑也。
两宜居士所著传奇一本
锟铻
此以重耳为生者，发挥明尽，观者洞然。古尚有《斩祛》一记，未见。
以上俱中下品
汤宾阳所著传奇一本
玉鱼
郭汾阳事宜谱曲。此记著意铺叙，甚长。但前半摹仿《琵琶》，近套，可厌；后半皆实录也。删去父母为快。
 

秋阁居士所著传奇一本
夺解
郁轮袍事，王辰玉撰剧甚佳。此记词采可观，但傅会为李林甫婿，不妙。境界略似《明珠》。其中幽情，何必捏出？且大都采《娇红传》中语，亦不妙。惟酒楼闻伶人歌诗事，插入甚好。
王剑池所著传奇一本
春芜
宋玉事，予曾作《神女》、《双栖》二记。此记串插有景况，然何必禅寺也？闻为一友赋幽欢者。
王伯贞所著传奇一本
合璧
此记解大绅事，词亦佳，但欠脱套。
端平川所著传奇一本
扊扅
此记在伯起前。叙事颇达，第嫌其用禅寺为套耳。
鹿阳外史所著传奇一本
双环
此木兰从军事，今增出妇翁及夫婿，串插可观。此是传奇法，词亦佳。
朱永怀所著传奇一本
玉镜台
此君与二顾同盟，而才不逮。纪温太真事未畅，粗且体裁。元有此剧，何不仍之？
吴图南所著传奇一本
金鱼
 

此即韩君平、柳姬事。自《玉合》出，而诸本无色，然亦可行。
吴长孺所著传奇二本
练囊
亦赋章台柳也。云与张仲豫共成之者。事未脱套，而词亦有可观处。人红线一事，似突然。
龙剑
此平宁夏哱贼事也。为魏公洗垢，故宜收。
张同谷所著传奇一本
纯孝
董黯孝行甚富，今已为神矣。慈溪以此得名。词颇真切。
王玉峰所著传奇一本
焚香
王魁负桂英，做来甚悲楚。别有《三生记》、《茶船记》，则载双卿事，词不及此。
杨夷白所著传奇二本
龙膏
此张无颇事。往予谱为《金合记》，此君见之，谓龙宫近怪，易为元载女。是亦一见也，然非本传矣。
锦带
余述事，乃假记。词亦具有情致。
黄说仲所作传奇一本
龙绡
此柳毅传书事。事佳，亦观。盖山人在新建座上所成者。旧有《传书记》。近有姑苏周侍御亦撰此记，词多近俚，不逮矣。
 

以上俱下上品
心一子所作传奇一本
遇仙
董永事奇，词亦不俗。此非弋阳优人所演者。
顾怀琳所作传奇一本
佩印
朱买臣史传本是极好传奇。此作近俚，且插入霍山，时代亦舛谬。
涵阳子所作传奇一本
杖策
邓禹年少封侯，千古快事。严陵、梅福插入亦好。此以邓为梅婿，不知严为梅婿也。词亦未工。
泰华山人所作传奇一本
合剑
此是唐太宗为生，尉迟敬德为小生者。内载“起兵晋阳”及“喋血禁门”事，甚详悉。而炀帝之淫奢，娘子军之战功，俱可观。词尚未称。
月榭主人所著传奇一本
钗钏
皇甫吟事，非假托者。词简而朗。观此可为密事告友之戒。
陆江楼所作传奇一本
玉钗
此记李元璧忠节事。内有佔紫芝园一节，必有所指。安丙擒吴曦事亦好，至其词，不过常人手笔。朱万山所作传奇一本玉丸即此君自况也。别有传，词调情节，亦平畅。
李玉田所作传奇一本
 

玉镯
此记王顺卿丽情重会事。北人能南词，亦空谷之音也。
杨星水所作传奇一本
玉杵
此合裴航、崔护而成。选事颇佳，而词多剿袭。
张濑滨所作传奇一本
分钗
伍生、二兰事，必有托也。内有曲数套可讴。
赵心云所作传奇二本
溉园
即齐王法章事，而此以王孙贾为生者。然是庸笔，意致可取。
画莺
此《钟情丽集》辜辂事，乃邱文庄公所撰少年遇合事也。此事可传，而发之未透快。
邹胜门所著传奇一本
觅莲
照刘一春本传谱之，亦详备，而词采未鲜。以上俱下中品
汪宗姬所作传奇一本
丹管
诗人作词，不文而近俚，何也？
沈希福所作传奇一本
指腹
贾云华还魂，有旧传奇，未见。事佳。此记词白尚近俗。近又有《洒雪记》，乃孙清源作。
冯易亭所作传奇一本
护龙
此昙阳子事。当巧状其灵幻之态，而词乃庸浅，姑以事存之。
谢思山所作传奇二本
狐裘
此孟尝君事叙得■，但不能脱套。
靖虏
祖生击楫事佳，而词多俗。
黄廷俸所作传奇一本
白璧
张仪事佳，而调平平。
胡全庵所著传奇三本
奇货
吕不韦事佳，恨不得名笔一描写之。予拟作《玉符记》，未果。
犀佩
此采士人妻题金山寺诗，及山东侠士携南官归二事合成者。生名符基，则谓“无稽”之意也。搬出亦可。
三晋
赵简子事佳，亦恨不得名笔。
邱瑞梧所作传奇一本
合钗
即明皇、太真事，而词不足采。内《游月宫》一折，全钞《彩毫记》，可笑。
龙渠翁所作传奇一本
蓝田
此杨伯雍种玉事，甚奇。调甚庸浅。
朱春霖所著传奇一本
牡丹
此祝英台事，非旧本也。词白肤陋，止宜俗眼。
金怀玉所作传奇九本
香球
江秘事，亦有趣。状败家子处，堪警俗。词则不足道也。
宝钗
此《耳谈》中杨大中一段事。甚奇，搬出亦可。
望云
词不佳，远逊程叔子所作。然其纪狄公妙事殆尽，搬出甚好。
完福
此吉庆戏也。俗境，王生事不核。
妙相
全然造出。俗称为《赛目连》，哄动乡社。
摘星
霍仲孺事佳，而才不逮，今已为《种玉》所掩。
绣被
此纪东汉王忳事，而失其实，不足观也。
八更
纪匡衡事，而绝不相蒙，何也？岂以《琵琶》诬蔡故耶？
桃花
崔护佳事，而所造失真，且境态不妙，何以曲为？与俗本《西湖记》类也。以上俱下下品作者姓名无可考，其传奇附列于后
绣襦
元有《花酒曲江池》剧。此作照■国夫人本传谱者，情节亦新，词多可观。虽不逮《玉玦》而亦非庸品。尝闻：《玉玦》出而曲中无宿客，及此记出而客复来。词之足以感人如此哉！右上下品
鸣凤
记时事甚悉，令人有手刃贼嵩之意。词调尽■达可咏，稍嫌繁。江陵时亦有编《鸾笔记》者，即此意也。
百顺
王曾无子而有子，可喜。词亦充赡。纪丁、寇事可观。右中上品
合镜
特传乐昌一事，亦畅。但云作越公女，反觉不情。别又有一本，尽通。
四豪
如《四节》例，分信陵、孟尝、平原、春申作四段，而首尾以朝周会合。
各采本传事点缀，的是可传，尚欠工美。
霞笺
此即《心坚金石传》，死者生之，分者合之，是传奇体。搬出甚激切，
想见钟情之苦。但词觉草草，以才不长故。
赤松
留侯事绝佳，写来有景。但不宜钞《千金记》中《夜宴》曲，且此何必
夜宴也？如许事而遣不繁，亦得简法。倘更以词藻润之，足压《千金》矣。
五福
韩忠献公事，扬厉甚盛。还妾事，已见郑虚舟《大节记》中。
右俱中中品
双红
此合《红绡》、《红线》之事而成，亦佳，但词多剿袭。
离魂
倩女事佳，吾友方诸生有南调剧，甚妙。此系明州新编者，亦可观，而词未善。
犀合
内弟与姊夫之妾通，而谋杀姊夫及姊，可畏哉！事亦新，词亦平雅。
五福
徐勉之事。积德似窦禹钧，境界平常。似时人作此以媚富翁者。
右中下品
黑鲤
刘司狱必当日有其事。词亦平通
绨袍
范雎事佳，搬出宛肖。元有拷须贾剧，何不插入？
镶环
蔺相如使秦事，甚壮；与廉颇交，更有味。但云为平原婿，可笑。作者笔不超脱。
金台
乐毅事佳，而局颇俗。
箜篌
此乩仙笔也。彼谓自况，词亦骈美。但时有袭句，岂仙人亦读人间曲耶？或云乃越人证圣陈生作。
右下中品
曲品补遗
叶宪祖桐柏，余姚人续撰传奇一本
双修记
坊间俗本，有《刘香女修行宝卷》，道婆辈每宣诵之。美度喜其事僻而谐俗，复不袭旧，遂制新声。盖单指弥陀一句，是修净土直捷法门，不似禅修，翻多教律。彼《昙花》以仙佛牵合，殊恨庞杂也；俗演《目连》、《妙相》二记，词陋恶不堪观。此记行，为善女人加一钳锤矣。
右上中品
陈宗鼎吴郡人所著传奇一本
宁胡记
此以匡衡为生，内状王嫱嫁胡事，宛转详尽，是著意发挥者。北词有《孤雁汉宫秋》剧，写汉帝诀别凄楚，虽有情境，殊失事实。今一正之，良快，叙亦骈美。
右中上品
陆士璘华甫，秣陵人所著传奇一本
齐鸣记
赵范、赵葵兄弟，镇楚州有威名。杨姑之淫，李全之勇，乃宋之一蠹，驱剪快人，此记颇能摹写。
王洙杏坛，钱塘人所著传奇一本
合襟记
此记楚芈申复楚事，足供挥洒。伍之鞭尸，包之泣师，忠孝具见矣。
泰华山人云间人所著传奇一本
合剑记
唐太宗晋阳倡义，传二降王及喋血禁门事，俱有境。隋炀帝之淫奢，亦多奇。此记才情丰溢，演之必壮观。
右中中品
烟霞子隐求甫，东吴人所著传奇一本
灌城记
即纪宁夏平哱事。此以叶龙潭为生者，写情事颇详核。彼《龙剑记》，则以魏确庵为生，可参观。
马湘兰金陵妓所著传奇一本
三生记
始则王魁负桂英，次则苏卿负冯魁，三而陈魁彭妓，各以义节自守，卒相配合，情债始偿。但以三世转折，不及《焚香》之畅发耳。马姬未必能填词，乃所私代笔者。
右中下品
黄惟楫说仲，赤诚人续著传奇一本
口口记
此符郎、春娘事，然词隐先生已借入《双鱼记》矣，尚有《四赏记》未见。
狄玄集玉峰，鹿城人所著传奇二本
四贤记
《辍耕录》中，载此乌古保事，内配最贤，可以风世。
猇亭记
关云长一生事，写之轰烈，第后段即接以玉泉显圣，奈年代辽越何？
天南逸史姑苏人所著传奇一本
玉佩记
词隐先生曾谓予曰：“此周侍御所作也。”柳毅传书事，情景粗具。
纪红川句容人所著传奇一本
分钗记
王景隆昵名妓玉堂春事。见弹琵琶瞽者能道之。此亦荡子之常技，复远嫁贾人，稍似《金钏记》，情趣亦减。
