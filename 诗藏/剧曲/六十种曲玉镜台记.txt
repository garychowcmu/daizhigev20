六十种曲 玉镜台记 明 朱鼎

玉镜台记　　（明）朱鼎 着 

　　绣刻演剧十本 
　　第三套 
　　春芜（朱玉）　琴心（相如）　玉镜（温峤）　怀香（韩寿）　彩毫（李白）　运甓（陶侃）　鸾鎞（杜恙）　玉合（韩翊）　金莲（苏轼）　四喜（宋郊） 

　　绣刻玉镜记定本 

　　●玉镜台记目录 

　　第一出　开场 
　　第二出　宴会 
　　第三出　探姑 
　　第四出　议婚 
　　第五出　刺绣 
　　第六出　请婚 
　　第七出　下镜 
　　第八出　成婚 
　　第九出　石勒起兵 
　　第十出　王敦失守 
　　第十一出　庆赏 
　　第十二出　新亭流涕 
　　第十三出　闻鸡起舞 
　　第十四出　石勒称王 
　　第十五出　诏聘太眞 
　　第十六出　绝裾辞母 
　　第十七出　赴官 
　　第十八出　母妻思忆 
　　第十九出　渡江击楫 
　　第二十出　郭璞仙术 
　　第二十一出　燃犀 
　　第二十二出　闺思 
　　第二十三出　石勒报败 
　　第二十四出　寄家书 
　　第二十五出　得书 
　　第二十六出　王敦反 
　　第二十七出　召太眞 
　　第二十八出　击帻 
　　第二十九出　丹阳兵报 
　　第三十出　拘温家属 
　　第三十一出　系狱 
　　第三十二出　狱吏相戒 
　　第三十三出　狱中寄书 
　　第三十四出　拆书见镜 
　　第三十五出　败王含 
　　第三十六出　擒王敦 
　　第三十七出　苏狱 
　　第三十八出　赏雪 
　　第三十九出　南北凯旋 
　　第四十出　完聚 

　　第一出　开场 
　　【燕台春】〔末上〕时序变迁。沧桑翻覆。乾坤几见纷更。唐虞世远。人驰蝇利蜗名。营营虚度浮生。赖扶植纲常。维持名敎。中流砥柱。眼底谁能。　　古今词传。纷纷迭出。雕锼矫揉。虫技轰轰。更有朱弦囊锦莺簧三传。调古音淸。白雪阳春。金声玉振恁人听。凭君看取。雄词惊四座。压倒羣英。 
　　【沁园春】润玉佳人。太眞才子。下镜成婚。适五胡作衅。神州陆沈。怀愍北狩。天马南奔。奉诏勤王。绝裾辞母。夫妇萱堂两处分。与刘祖同心协力。百战净边尘。　　不意王敦叛逆。诡将心腹诱强臣。俾丹阳出守。声罪致讨。妻孥陷狱。难屈坚贞。义感说客。持书寄镜。一怒鲸波尽削平。离鸾合。门迎具庆。天禄永承恩。〔下〕 

　　第二出　宴会 
　　【满庭芳】〔生扮温峤上〕笃志希贤。潜心乐道。十年硏究遗编。灵椿早谢。萱草喜芳姸。且殷懃菽水。供子职膝下承欢。念良姻乘龙未遂。种玉尙无缘。 
　　〔鹧鸪天〕经纶学业冠天人。胸次才猷迈等伦。韬匮久藏和氏璧。潜蛟犹未际风云。移巨楫。霈甘霖。要将经略济斯民。庭前爱日情尤重。五彩难教易缙绅。自家姓温。名峤。表字太眞。世居晋阳。先人讳幨。拜河东郡守。母崔氏。诰封恭人。慈亲内治有方。坤仪合则。淸白传家。不堕韦平世业。诗书庭训。式追孟母遗芳。正是门无黄金聘。家有白发亲。温峤今日正可承欢养志。报效劬劳。岂敢浮慕勋名。遗忧风木。但室家未遂。中馈乏人。这也不须愁他。男儿只要苦志灯窗。自有佳人。求为匹配。正是娶妻莫恨无良媒。书中有女颜如玉。道犹未了。母亲早上。〔老旦扮母上〕 

　　【逍遥乐】逝景浑如箭。瞬息韶光知几转。孤鸾独对困穷年。芝兰未茂。华毂无传。自惭孟母三迁。〔生〕天边靑鸟翩翻。苑上红芳烂熳。〔合〕抚时对景且开颜。休将往事萦牵。 
　　〔见介老旦〕〔浣溪沙〕几载孤帏守短檠。辛勤教子未成名。颙看奋翮鹍鹏。〔生〕罔极深恩报未能。孝思郑重利名轻。何心顾恋尘缨。〔老旦〕孩儿。灯火十年。勋庸未遂。如之奈何。〔生〕母亲。功名外物。何足为意。佳景难逢。不宜虚度。幸喜母亲福寿并臻。须当抚时觞庆。 

　　【集贤宾】〔生〕靑阳初试寒气软。东风帘幙轻翻。柳外啼莺声睍睆。看上苑桃腮红染。韶华满眼。瑶岛上庆云高现。〔进酒合〕金樽满。须对此芳辰酬劝。〔老旦〕桑楡欲暮嗟岁短。暗中跳掷金丸。镜裏潇潇靑鬓换。只望你飞腾霄汉。身扬姓显。庶把我断机名阐。〔合前〕 

　　【猫儿坠】〔生〕堂前母老正可戏斑斓。麟阁浮名属等闲。人生百行孝为先。须怜。趁此余龄。竭力承欢。〔老旦〕男儿立志期高远。投笔封侯眞可羡。休敎恋恋在田园。休谦。趁此靑春。快着云鞭。 
　　【余文】韶光明媚眞堪恋。只恐流年暗裏减。为须早着看花眼。 
　　〔老旦〕孩儿。从姑刘夫人孀居太原。久疎鱼雁。汝宜暂辄讲习之功。往彼一探。以慰我内外葭莩之情。〔生〕母亲慈命。孩儿卽便起程。 

　　〔生〕漫对花前捧碧巵。　　　　〔老旦〕栏杆春日影频移。 
　　〔生〕一番奔走风尘下。　　　　〔合〕倏忽靑阳又暮迟。 

　　第三出　探姑 
　　【薄幸】〔贴扮刘母上〕鬓谢兰膏。容虚鸾镜。庭除香满。红芳掩映。杜重门帏空月冷。〔旦扮刘女上〕淸昼永。雕栏独凭。倦柔胈绣丝无力。奉慈帏昏定晨省。 
　　〔贴〕九十春光忽已半。海棠枝上红簪遍。独有未亡人。偏惊物候新。〔旦〕香闺人静悄。淸夜闻啼鸟。晨起事浓妆。殷勤问高堂。〔贴〕老身温氏。夫主刘絪。官拜前朝节度。不幸弃世多年。子现叨为当朝太尉。干城攸寄。禄位崇高。庶不负于先人。可传芳于后叶。女润玉。年方及筓。未遂有家。且喜德性幽闲。工容秀丽。大则书数词章。小则拈针刺绣。靡所不通。〔背〕观他才貌兼全。为须觅一快壻。孩儿。自从父亲丧后。教育你兄妹成人。受了多少辛苦。 

　　【黄莺儿】风雨峭寒凝。困孤帏已半生。淸灯独秉黄昏静。茕茕寡形。淹淹暮龄。松筠节操寒犹劲。〔合〕强支撑。辛勤敎子。聊可继簪缨。〔旦〕花屿晓归靑。听黄鹂似管笙。追随幸値融和景。萱花遶屛。兰枝荫庭。华堂嘉瑞眞堪庆。〔合〕对芳晨。持觞祝诵。南极耀长庚。 
　　【簇御林】〔老旦〕桑楡暮鹤鬓星。叹朱颜易变更。人生聚散如飘梗。孩儿。只恐怕靑春易掷当知儆。〔合〕细叮咛。流光瞬息。无逸是仪刑。〔旦〕离襁褓初长成。叹闺箴未谙经。子仪姆训须三省。自兢兢勤愼戒荒宁。〔合前〕 

　　【菊花新】〔生上〕布帆千里曳东风。山色湖光图画中。逆旅次新丰。盼龙门何日逢。 
　　自家拜违萱堂。来访姑氏。不觉已到刘府。怎的无人在此。门上有片云板。待我敲看。〔丑扮梅香上生〕烦乞通报。表侄温太眞相探。〔丑报介〕门外有个温生来见。〔贴〕是表兄温太眞。你且回避。〔旦下生见介〕〔浣溪沙〕骨肉参商岁几更。关山渺渺暮云横。遐思种种系愁城。〔贴〕姑嫂当年离别轻。至今衡雁渺无声。相逢聊可慰衷情。〔生〕小侄奉老母之命。远来探望。且喜尊姑容颜如旧。五福俱全。可慰吾母惓惓之望。〔贴〕远劳垂顾。途路风霜。自从别来。常常挂念。不知吾嫂近来安否何如。 

　　【好姐姐】〔生〕自从朱陈缔盟。关河渺迢迢修绠。音尘阻绝。双雁隔云萍。〔合〕合欣幸。几年踪迹潜形影。今日重逢喜气盈。〔贴〕老身孀居可矜。念孤儿牵名边境。深闺弱息。及筓未施衿。〔合前〕梅香。绣房中引出小姐拜见温兄。〔旦上〕绮窗把绣丝暂停。将母命金钿重整。忙移莲步。〔做羞见退介〕羞脸怯趋迎。〔贴〕孩儿。内外至亲。何须羞避。过来相见。〔见介合〕合钦敬。义属葭莩。殷懃着悃诚。〔贴〕孩儿。温太眞廊庙之才。瑚琏之器。汝当志之。太眞他是当时俊英。况又有阀阅门屛。一朝腾踏。唾手觅公卿。 
　　〔合前贴〕贤侄。旣蒙光降。暂留宾馆。一则可以款叙阔情。二则可以温习经史。不必阻推。叫书童引去。 

　　〔生〕几年踪迹隔衡阳。　　　　〔旦〕不见浑如参与商。 
　　〔生〕今日不知何夕也。　　　　〔贴〕与君共此烛灯光。 

　　第四出　议婚 
　　〔末扮院子上〕曾是皇家几世侯。入云高第照神州。柳遮门户横金锁。花拥笙歌咽画楼。小人乃是刘太尉府中一个院子。昨日奉老夫人严命。叫我洒扫院落。整理图书。设南洲之榻。开东阁之筵。以候温公子。若论我相公。累代富贵。眞个门阅冠层霄。家声盖六合。怎见得。但见千寻甲第。数尺榱题。飞栋逼丹霞。嵬檐参碧落。髣髴临春结绮。参差得月齐云。遶城波色楼台涌。满座山光剑戟摇。桂苑兰宫。纬布三辰之秀。金鳌玉宇。联锺五岳之英。帘幙卷东风。翔集迁莺贺燕。轩楹敞南岳。争看起凤腾蛟。四十里紫丝步障。绮陌辉煌。疑是蓬莱阆苑。十数枚照乘明珠。夜光灿烂。浑如贝阙龙宫。千斯箱。万斯仓。敛粟帛如山积。脂为壁。蜡为薪。等黄金同土价。日食万钱难下筯。画堂内簪履三千。眞珠三斛买歌姬。绣屛前金钗十二。只见桃李满门墙。眞个珠玑列华屋。谩夸富贵繁华。且说书斋景致。但见雪案溶溶。尘埃绝迹。芸窗湛湛。香雾烟凝。架插金藤。八万卷积案象风云。几盈玉牒。三十束连编形月露。翠幕中收贮锦囊绮籍。何殊天禄石渠。芸阁内珍藏玉轴牙籖赛过同文翰苑。燃靑藜以照夜。明烛奎文。继日晷而焚膏。光传太乙。凤衔挥碧落。笔阵花生五色文。龙壁起云烟。墨池纹涌三层浪。看他累朝科甲相仍。赖此书香远继。果是鎭家宝藏。岂应独羡嬴金。铺设已完。公子早上。〔末下〕 

　　【风入松】〔生上〕幷州客子忆咸阳。更目断衡湘。苹蘩无寄堪惆怅。温凊隔问音疎旷。晋接喜开东阁。梦魂只在高堂。 
　　堂上舞衣悲乍冷。卿云望望无鸿影。主人倾盖虽多情。王孙岂敢忘归省。小生蒙姑母留止宾墀。礼意勤恳。但心系北堂。不安寝食。不免乘此淸闲。遍观台榭。博览羣书。消遣旅怀则个。 

　　【解三酲】我抱经纶久辞鹗荐。冲霄志暂戢修翰。只因萱室桑楡短。甘养志与承颜。穷经须把分阴惜。论道还当希圣贤。劳黾勉。须学取箪瓢陋巷。暂乐田园。昨见表妹。才貌无双。观此窈窕之淑女。堪为君子之好逑。弱冠未谐中馈选。绣幙红丝尙未牵。琼楼美人多婉娈。我欲将白璧种蓝田。只恐月下书难检。红叶题诗谁与传。空悬念。怎得那吹箫秦女。跨凤乘鸾。 
　　【霜天晓角】〔贴上〕高轩垂聘。下榻忙承应。杂佩惭无相赠。休敎弹铗生嗔。 
　　〔见介〕贤侄。陋室荒村。飮膳凉薄。多慢多慢。〔生〕寒儒重蒙厚款。心甚不安。将欲吿辞归矣。〔贴〕请留数日。老身有一切己事相干。未敢启齿。〔生〕愿闻。〔贴〕自古道男大当婚。女长须嫁。润玉年已及筓。要觅一婿。斧柯之任。相属何如。〔生背呀〕小生正有请婚之意。未敢擅言。今蒙委及。不免乘机而发。姑母。佳婿难得。欲求其人。如峤比者何如。〔贴背介〕太眞初来。吾已注意。只恐孩儿乏德非配。故此逡巡未发。今观此言。渠亦有意。贤侄。吾女卜婿。岂敢希汝为比。倘果得如温郞。三生幸也。 

　　【啄木儿】〔贴〕吾女呵。他有松筠操。冰玉颜燕婉难逢甥馆闲。仗冰人懋选东床。使吾女获配英贤。庶不负侯门钧眷。吾女果得婿如温郞呵。正是孟光得遇梁鸿选。好敎他举案齐眉效凤鸾。〔生〕令爱呵。他是瑶池侣。玉籍仙。相府门楣谁不羡。只恐着蟾阙难登。谁敢把丹桂高扳。〔背介〕此缘若非温峤。其它岂佳偶也。凤卜鸾盟须自荐。女貌郞才应无忝。不枉了千载奇逢宿世缘。 
　　〔背介〕旣以受委。暂且承命。姑母。温峤此去。卽当愼择贤才。以充其选。〔贴〕多谢。〔生〕奉命台前议结亲。〔贴〕伐柯执斧总凭君。〔生〕再三不用亲嘱付。料想也是会中人。〔生下贴吊场〕梅香。叫老院子过来。〔末上〕有福之人人伏事。无福之人伏事人。覆老夫人喏。〔贴〕院子。我已分付温公子与小姐选婚。你可去结彩楼。开绣幙。若有靑年才子如温生者。方许应选。〔末〕老夫人差矣。门下旣有温郞。天下才子。无出其右。何不就将小姐嫁他。又令择之他处。正所谓道在迩而求诸远矣。〔丑〕自古道见钟不打。又去寻铜。今温郞靑春年少。小姐美貌芳年。天生一对夫妻。老夫人快招他做姐夫。好带挈梅香哩。〔贴〕你二人之言皆有理。但男女非行媒不知名。非受币不交亲。我于温郞。非无此意。但媒聘未通。难以出言。你且设饵待鱼。若有天缘。自当契合。 

　　〔贴〕孔雀屛开烛影红。　　　　〔末〕会看佳壻近乘龙。 
　　〔丑〕有缘千里能相会。　　　　〔合〕无缘对面不相逢。 

　　第五出　刺绣 
　　【花心动】〔旦上〕日上纱窗。对菱花筓总。双蛾浓画。轻拂罗衫。低垂帘幙。高堂问寝初罢。〔丑扮梅香上〕伤春兀自无聊赖。侍巾箱勤劳炊爨。守箴规不出闺门之外。 
　　〔画堂春〕〔旦〕东风吹柳日初长。雨余芳草斜阳。〔丑〕杏花零乱燕泥香。睡损红妆。〔旦〕宝篆暗消兰麝。画屛萦遶潇湘。〔丑〕晓寒轻透薄罗裳。无限思量。〔旦〕奴家生长闺门。克遵姆训。绣幙低垂。不管繁华春色。重门深锁。惟贪针指工夫。昨日温秀才来看母亲。偶尔一见。观他丰姿秀丽。礼度雍容。眞庙廊伟器。诚恐蛟龙得云雨。终非池中物也。〔丑〕小姐。温公子有宋玉之才。潘安之貌。小姐何不吿过老夫人。就招他为姐夫。却不是好。〔旦〕贱人无耻。女子之嫁也母命之。老夫人未有此意。怎么叫我开得口。〔丑〕小姐自家难说。待秋兰去吿老夫人何如。〔旦〕呀。这婚姻事岂是你小贱人说得的。你好好去安排绣床。随我学习女工便了。〔丑〕小姐。你又苦恼我也。〔旦〕贱人。执麻枲治丝茧。都是你分内事。有甚苦恼。〔丑〕小姐。你满头珠翠。遍身绮罗。何不自享安逸。务要苦自劳神。〔旦〕岂不闻诗有豳风之规。书有无逸之戒。自古帝后王妃。尙然不费蚕织。何况于我。我今日岂可恃此富贵。而溺于宴安乎。〔丑〕小姐极是。只是秋兰春心荡漾。天气困人。其实当不得这劳苦。〔旦〕贱人。不知劳者不久逸。你今日若不辛苦。怎得后日安乐。今后再不许说此话。我若吿过老夫人。好生惩治你这贱人。〔丑〕小姐见怜。秋兰再不敢了。〔刺绣介旦〕 

　　【桂枝香】拈针纫线。轻铺巧幻。绣成黼黻文章。和那色丝黄绢。看日迟昼长。日迟昼长。风熏罗幔。稍觉意慵心懒。〔丑〕小姐。你且休息休息。〔旦〕莫偷闲。檐前寸晷难留住。花影俄然上画栏。〔丑〕红消翠减。神疲力■〈言前〉。绣不就鸾凤双飞。和那鸳鸯作伴。谩停针暗伤。停针暗伤。惹得我芳心缭乱。〔长吁介〕好苦呵。受人羁绊。转忧煎。人生浮世如春梦。何苦营营误少年。〔旦〕姆仪婉娈。须当黾勉。贱人。你休惹着飞絮游丝。闲藤野蔓。为妇人女子呵。惟勤组紃。惟勤组紃。何须扼腕。休辞劳倦。听吾言。飞花任自随流水。兰蕙依然春自姸。〔丑〕娘行惩劝。懃劳何惮。从今收敛春心。再不把红绡写怨。任流莺乱啼。流莺乱啼。蜂狂蝶恋。何心顾盼。更拳拳。抱衾甘受宵征苦。流落黄裳最可怜。 
　　〔旦〕庭院重重春昼深。　　　　〔丑〕隔窗斜日转花阴。 
　　〔旦〕停针默默娇无语。　　　　〔合〕徒倚栏杆思不禁。 

　　第六出　请婚 
　　〔末扮院子上〕金屋深沈贮阿娇。吹箫秦女亸云翘。早教翡翠闻王母。不许乌鸢噪鹊桥。受人之托。必当终人之事。老夫人差我结彩楼选婿发放。要如温公子这等人才。方许赴选东床。只怕难得。远远望见一人摆将来了。看何如。〔净扮富翁上〕 

　　【普贤歌】田连阡陌气豪迂。囊裏黄金积有余。石崇那罕稀。陶朱总不如。彩凤求凰吾是侣。 
　　人人嘲我守钱奴。豪富冠神都。营营钱树子。孳孳盗跖徒。孔方结兄弟。金穴乃我居。聚敛鸱夷子。征商贱丈夫。贪婪如劫夺。窃取胜穿窬。但知金玉贵。那晓圣贤书。〔末〕又道人不通古今。马牛而襟裾。〔净笑介〕只求仓廪实。谁笑腹空虚。文君如选婿。我是马相如。〔末笑介〕只怕外相如内不相如。又有一位来了。衣服且是齐整。〔丑扮公子上〕 

　　【水底鱼儿】荫袭勋资。家声振九衢。风流豪侠。门盈驷马车。 
　　俺自家贵介本官余。膏粱环绮襦。世世袭华毂。潭潭府中居。生来靠祖父。身不负犂锄。肺腑藏白曳。形骸血肉躯。意度颇骄纵。物色何豪腴。侯门选才子。我是千里驹。〔末〕只恐君才非良马。磨中之黔馿。〔丑笑介〕笑骂从他口。好官我为之。〔净丑〕我二人一富一贵。名门大族。闻知府中招婿。特来赴选。〔末〕二位家势。果是当今第一。只一件。老夫人道小姐有倾国倾城之貌。不可容易许人。定要考一考。〔净〕考不难。小子有不醉之量。兼人之餐。人人号我酒囊饭袋。那怕搞。〔丑〕小子更高。日食一万钱。夜倾三百盏。人人号我餔啜之徒。随你搞。〔末〕二位乃飮食之人。食粟而已。非是搞酒饭。要考才。〔净〕这个一发不打紧。我家货殖致富。资拟王公。人皆称我为多田翁。眞是菽粟盈太仓。黄金满中库。〔丑〕我家祖父在任。竭民膏血。卷起地皮。眞个位高金多。胡椒八百石。锺乳三千斤。若要考财。我二人最多。〔末〕又道不义之富贵。于我如浮云。我说的非是双财。要单才。〔净〕腰缠十万贯。此乃是担财。〔末〕不是。要你肚裏的才。〔丑〕身居黄金屋。口食千锺粟。这不是肚裏财。〔末〕二位说来说去。只说金银。我家不要金银。只要诗文。〔净〕杜诗李诗。不如细丝。韩文柳文。不如松文。古人道得好。黄金置身贵。文章不疗饥。又道纨裤不饿死。儒冠多误身。古人说话。那一句不说钱财好。要甚么文才。〔末〕我太尉是诗礼之家。与别人不同。只要书。不要财。〔丑〕你就说书怎见高。财怎见低。〔末〕书有香。铜有臭。二位乃人间臭物。请退请退。〔净〕 

　　【驻云飞】我富拟王侯。金谷园中名最优。囊橐多丰厚。乔木吾称首。嗏。肥马与轻裘。朱轮辐辏。争奈路阻蓝桥。玉兔空杵臼。自讶明珠惜暗投。〔丑〕画毂鸣驺。纨裤相仍逞贵游。世禄夸勋旧。冠盖称华胄。嗏。声势盖皇州。丰姿魁秀。争奈梦断阳台。云黯巫山岫。花落无心逐水流。〔末〕绣幕红楼。好选英贤作好逑。〔净〕如今做亲的只贪财主。〔末〕铜臭非佳耦。〔丑〕如今做亲的只贪官家。〔末〕乳臭非良友。嗏。野鹜岂鸾俦。名珠难售。怎敎窈窕佳人。流落庸人妇。正是红叶无情出御沟。〔下净丑〕亲事不成。回去回去。钓罢纶收。此处无鱼别下钩。种玉难成就。待兔空株守。嗏。无分探瀛州。空敎仰斗。下第归家。季子颜何厚。难洗今朝一面羞。 
　　〔净〕侯门有女选郞才。　　　　〔末内应〕俗子无缘莫入来。 
　　〔丑〕夜静水寒鱼不食。　　　　〔合〕满船空载月明回。 

　　第七出　下镜 
　　【金珑璁】〔贴上设绣幙〕门阑增喜庆。鹊桥高驾琼楹。占凤卜。听鸾盟。〔旦〕繁花团绣影。绮罗簇拥金屛。弦管沸。瑞烟凝。 
　　〔贴〕手卷眞珠上玉钩。重重步障罩红楼。靑鸟未传云外信。思悠悠。〔旦〕绣幙层层系彩球。夭桃灼灼覆瀛洲。结帨未堪承母命。觉含羞。〔贴〕孩儿。前日委托太眞为汝选配。未见回报。梅香。兰房锦瑟。花烛绮筵。不知完备了未。〔丑〕伏老夫人。俱已完备了。〔贴〕 

　　【锁南枝】你看兰房裏。锦瑟傍。香风瑞烟迥帏帐。结绮候仙郞。三星照罗幌。桃腮艳。莲炬煌。弄玉已乘凰。箫郞早临降。〔旦〕开宝匣。压锦妆鸳帏鹊屛总羞向。采藻幼何当。结缡心悒怏。我若离了膝下呵。晨昏裏。谁奉养。恋恋在萱堂。难敎我暂疎旷。 
　　【生查子】〔生带玉镜上〕淑女选才郞。门阅谁能称。自荐入东床。玉镜聊为聘。 
　　自家谨承姑命。选择门楣。我思量起来。以表妹之貌。配温峤之才。眞为天作之合。岂可令他人得之。今去见姑母。竟当自荐。以此镜为聘。成就这段佳姻。有何不美。梅香通报。〔贴出幕前见生介〕所托之事。今竟何如。〔生〕吿姑母。已得人矣。门第才望。不减如小生。〔贴〕何人。〔生〕便是温峤。〔贴笑介〕老身久有此意。莫非天也。旣如此。就令小女事君。以执箕箒。〔净扮媒婆上生出镜介〕荷蒙不鄙。愧乏白璧黄金。止有玉镜台一面。以为聘礼。〔贴〕收了。〔生拜介〕寒门衰陋鄙人。幸蒙不遗葑菲。得与馆甥之选。窃恐有玷名门。贻羞淑女。〔贴〕太眞说那里话。小女蒲柳之姿。得事君子。正谓门阑多喜色。女壻近乘龙。何须过谦。〔叫介〕孩儿。多承太眞不弃。汝身得有所托。过来相见。〔旦含羞投扇笑介〕我固疑此奴。今果如所卜。〔下丑〕小姐招得这个好郞君。十分欢喜。莫说小姐欢喜。众梅香皆欢喜。〔笑下贴〕 

　　【香柳娘】喜门迎席珍。门迎席珍。冰淸玉润。汝二人匹配。可谓相宜。佳人才子堪合卺。汝金玉可亲。金玉可亲。怀抱济川才。胸中饱经蕴。〔合〕况渭阳旧姻。渭阳旧姻。世结朱陈。堪谐秦晋。〔生〕我本怆荒鄙人。怆荒鄙人。才非英隽。布韦未及明时奋。荷高门汲引。高门汲引。甥馆迭为宾。何当此荣进。〔合前〕 

　　〔生〕昔年曾向玉京游。　　　　一飮琼浆意气投。 
　　〔贴〕今日得成秦晋约。　　　　〔合〕早敎织女会牵牛。 

　　第八出　成婚 
　　【传言玉女】〔贴上〕宝鼎烟迷。红云呈瑞。画堂前重裀叠翠。牛郞和织女。今夜鹊桥重会。摽梅初实。桃夭时値。 
　　院子何在。〔末上〕帐前新绾鸳鸯带。堂上初开玳瑁筵。云满巫山峯十二。门迎珠履客三千。伏老夫人。有何使令。〔贴〕今日与小姐毕姻。筵席安排了未。〔末〕安排完备了。〔贴〕怎见得。〔末〕〔西江月〕但见翠幄金屛灿烂。宝珰玉佩铿锵。珊瑚枕上绣鸳鸯。花底香风荡漾。玉琐平铺纨袴。靑墀鼎沸丝簧。洞房花烛夜爃煌。争看神仙仪仗。〔贴〕有甚么酒馔。〔末〕〔临江曲〕鸡■〈后〉猩唇罗五鼎。红肥锦缕飞霜。肉台盆内总膏粱。珍庖调玉脍。仙府饫琼浆。玉薤流霞兰叶翠。烟浮蚁绿鹅黄。兰陵美品郁金香。松醪盛玉碗。结盏候仙郞。〔末下贴〕请亲母新郞出来。〔老旦上〕 

　　【女冠子】高门垂庇。蓬茅顷刻生辉。〔生上〕风云未际。鲰生未遇。姻娅承恩。惭非佳壻。〔老旦〕请新人出拜堂。〔旦上〕妆罢还羞愧。桃腮红衬。莲步轻移。〔合〕阴阳今托始。千载奇逢。人生得意。 
　　〔夫妻对立介丑揭盖头介唱〕三尺红罗覆绿鬟。盖头高揭露朱颜。娇羞敛袵低头立。俊俏才郞偷眼看。啰嗹哩啰嗹。〔丑喝拜净〕窃以窈窕佳人。委实兰房之秀。象贤庶士。乃为席上之珍。迩者神相其成。天作之合。一双两好。绸缪宜合于瑟琴。二姓百年。燕婉喜谐乎伉俪。哕哕兮桐冈之凤。关关焉河上之鸠。于以采藻。于以采苹。克谨蒸尝之荐。载弄之璋。载弄之瓦。早膺莞簟之祥。伏愿姑嫜交庆。家室攸宜。螽斯秩秩。麟趾振振。〔拜介〕礼仪已毕。夫妇请飮交杯酒。〔生〕 

　　【画眉序】绣幙系红丝。画烛行行照罗绮。愧尘凡何幸。获配仙姝。遶银屛队队红妆。列华屋绳绳珠履。〔合〕良缘喜下妆台镜。庭前彩凤来仪。〔旦〕铺翠压琼脂。玉树交加结连理。慕荆钗德耀。举案齐眉。愧我非金屋婵娟。喜得遇象贤公子。〔合前老旦〕下嫁屈王姬。贤助眞堪主中馈。见门盈百辆。化洽关雎。幸喜得种玉连城。须及早鸣珂帝里。〔合前贴〕轮御结矜褵。孔雀屛开缔佳士。看东床坦腹。庆洽门楣。产嘉瑞天上麒麟。新物色门墙桃李。〔合前丑〕 

　　【滴溜子】郞君是郞君是燕山桂枝。小姐是小姐是飞琼伴侣。双双同谐伉俪。匹配总堪奇。如鱼似水。管取熊罴早叶梦裏。〔生旦〕 

　　【太和佛】带结同心花共蒂。联袂酳金巵。瑟琴在御。夫唱妇相随。偕老百年期。〔合〕齐看取。佳人才子两相宜。〔贴老旦〕银海琼舟浮绿■〈酉义〉。人人如在瑶池。香生枕簟。今夜花烛共欢娱。他年金榜标名字。〔合〕齐庆取。佳儿佳妇世间稀。〔合〕 

　　【双胜子】兰房裏。兰房裏。春光好。花容媚。瑶台上。瑶台上。笙簧巧。歌声细。银缸烂。银缸烂。香篆弥。香篆弥。看交杯酬劝。欹醉扶归。 
　　【余文】山盟海誓今宵缔。美貌芳年正及时。乐事人间能有几。 
　　〔生〕双星今夜渡银河。　　　　〔旦〕乔木枝头系女萝。 
　　〔老〕细看月轮还有意。　　　　〔合〕定敎丹桂近姮娥。 

　　第九出　石勒起兵 
　　【北点绛唇】〔净扮石勒同卒上〕盖世英雄。风生叱咤眞骁勇。番汉云从。鼙皷渔阳动。 
　　秉握干符起远陲。帐前初建九斿旗。丈夫志气掀天地。郁郁安能守一隅。自家姓石。名勒。表字季龙。世为西番部长。自归晋后。迁居上党。经今数世。臣节不亏。近因司马氏骨肉相残。纪纲废弛。九川辐裂。四海鼎沸。俺自起兵已来。旬月之间。众至四十余万。一皷已下常山巨鹿数郡。幷州诸胡羯。尽皆归降。如今就要起兵。约同刘曜长驱中原。不免叫出谋主张宾大将石生与他相议。二臣何在。〔外扮张宾上〕受图黄石老。学剑白猿公。〔丑扮石生上〕摧锋万人敌。略地两隅空。〔外丑〕伏将军。有何分付。〔净〕张谋主。你可同石生统领大众。约会始安王刘曜。攻取洛阳。执了晋帝。中分天下。星夜就道。不可有违。〔外丑〕领钧旨。〔净〕 

　　【北雁儿落】率五丁振旅出幽幷。驱千乘阃外承军令。拂靑萍光射斗牛星。敲金镫声振空山应。〔外〕阵前兵列着六花形。马上旌藏着双烛影。任纵横虎斗与龙争。肆凭陵拓地收藩屛。〔丑〕 

　　【得胜令】烈轰轰羯皷震天鸣。沸腾腾铁马追风骋。乱纷纷犀象壮军声。密层层旗纛遮天冥。奋武威北伐南征。国破城平。直待要立马吴山顶。眞个是将猛兵勍。入中原迁周鼎。〔丑〕气峥峥跨海噬长鲸。喧吓吓飞骑过葱岭。黑黯黯蛮雨暗江汀。白茫茫瘴雾迷山径。喊一声日坠天倾。地裂山崩。管取一战定东京。怕甚么天府金城。早敎晋君臣来系颈。 
　　〔丑〕挟槊弯弓马上飞。　　　　〔末〕攻城略地运谋机。 
　　〔净〕早敎大将挥神笔。　　　　〔合〕定见降王走传车。 

　　第十出　王敦失守 
　　【番卜算】〔净扮王敦上〕御侮握兵权。卫国居垣翰。羣胡分道寇中原。朝野皆惊眩。 
　　承恩坐鎭洛阳城。奕世勤王国史称。夜卷牙旗千里雪。朝飞羽骑一河冰。下官都督王敦是也。从兄王衍。官为司徒。王澄官为司寇。世称三窟。因国内搔动。朝廷勑俺都督中外诸军。鎭守中原。昨报刘曜石勒分道南侵。兵势强盛。河北诸军。尽皆败衂。今已渡河。将至城下。天子议欲避兵。未知何如。兵校你可传令五城诸将士。坚守城池。不可轻忽。〔丑末〕领钧旨。〔净〕准备鞍马。待我巡警一番。〔巡介〕 

　　【红绣鞋】强胡刘石呼延。呼延。连兵入寇中原。中原。云骓铁骑两纷然。旗蔽日。皷喧天。倾上郡。破重关。〔末丑〕皇城守御惟艰。惟艰。移文急召兵援。兵援。将军且请展愁颜。增楼橹。固城垣。坚甲胄。整旗旛。 
　　〔外扮探卒上〕天殃危社稷。烽火及甘泉。吿都督。刘曜石勒攻破宣阳门。天子及六宫妃嫔。尽皆被执。丞相周顗等从数骑突出东门而去。都督作急点起军兵。去夺御驾。趱快趱快。〔净〕天那。这等大事。如何支撑。 

　　【包子令】胆丧魂惊心愦乱。心愦乱。裂冠毁冕困腥膻。困腥膻。乘舆覆辙遭天谴。思量臣子有余愆。有余愆。〔合〕须戮力转日回天。转日回天。〔丑末〕正气扫地山河变。山河变。君雠誓不共戴天。共戴天。裹疮泣血还百战。三军怎敢暂偷安。 
　　〔合前净〕众将士。你可各牵轻骑。间道衔枚。疾速邀截石勒刘曜那厮归路。努力夺回圣驾。六宫后妃公主。赏以万金。爵以万户。〔末丑传令介众〕吿都督。众将士皆胆战心惊。无人敢去。〔净〕旣如此。京城已失。敌锋方锐。不免收拾败残军马。奔到江东去罢。 

　　渔阳烽火照函关。　　　　玉辇匆匆下北山。 
　　百二山河成破碎。　　　　蒙尘天子几时还。 

　　第十一出　庆赏 
　　【锦堂春】〔生上〕风暖莺声巧啭。雨余阶下苔斑。荼■〈艹縻〉架上红方绽。正値艳阳天。〔旦上〕红杏枝头春闹。珠帘曙影斜穿。惜花祇恐花飞片。隔竹怯啼鹃。 
　　〔生〕〔蝶恋花〕无情日月双丸跳。转眼韶光。又是淸明候。春照水波明已透。芳郊常恐花枝瘦。〔旦〕人世难逢开口笑。问柳寻花。好景休辜负。凤瑟鸾笙时合奏。对花正値人年少。〔生〕娘子。你看春满郊原。万花如锦。可备筵席。请岳母母亲同到南园翫赏。以叙天伦之乐。多少是好。〔旦〕筵席俱齐备了。〔生〕旣如此。请二母出来。〔老旦上〕 

　　【淸平乐】流光似箭。镜裏容颜换。又报南园春过半。浮世眞如梦幻。〔贴旦上〕翦翦风生绣幙。微微雨过栏杆。且共看花梓泽。何须去访桃源。 
　　〔老旦〕春院恹恹睡起迟。三竿红日上朱扉。〔贴〕重门深锁无人到。惟有呢喃双燕飞。〔老旦〕亲母。孩儿旣蒙招赘。老身又辱帲幪。华居厚膳。何以克当。〔贴〕骨肉至亲。何分彼此。贤壻请我二人出来。有何话说。〔生〕吿岳母母亲。天地为万物之逆旅。光阴乃百代之过客。浮生若梦。为欢几何。当此和煦天气。品物咸亨。安排蔬酌。同到南园赏花觞咏。以乐天年。〔贴老旦〕佳景难逢。靑春不再。旣有此举。甚合两心。便可携觞同往。〔行介〕此间就是南园了。〔合〕只见万种奇葩呈艳丽。十分春色在枝头。好景物也呵。将酒过来。〔生〕 

　　【锦堂月】丽日江山。春风花草。繁华几经过眼。九十风光。回首又逾强半。叹浮生忙裏推迁。怜暮景暗中频换。〔合〕金樽满。听取花下笙歌。捧觞酬劝。〔旦〕堪观。桥梓阴连。萱花秀毓。交加雨露鲜姸。桂蕊兰香。韶华占断名园。连理树并蒂交枝。比翼鸟双栖同绾。〔合前老旦〕凭栏。琴瑟调弦。斑斓戏彩。花前掷舞蹁跹。拾翠寻芳。衔杯且自消遣。孩儿。休长恁林壑投闲。须早把桑弧射远。〔合前贴〕开帘。九棘森然。三槐掩映。羹墙礼乐相传。更冰玉生辉。门楣壻馆多贤。闲庭畔迟日暄长。尘梦裏余光影短。〔合前生〕 

　　【醉翁子】堪恋。国色与天香缀满。〔摘花与旦插介〕须摘取花枝。满头插遍。〔旦〕欣忭。向金谷丛中。对酒高歌同缱绻。〔合〕歌圣善。愿寿考无疆。永保团圆。〔老旦〕黾勉。看我儿材器如瑚琏。你须奋翮鹏程。策名金殿。〔贴〕襄赞。看时事多艰。怎忍怀宝迷邦袖手看。〔合前贴老旦〕 

　　【侥侥令】凤箫声渐缓。柘袖舞初阑。〔生旦〕不觉杨柳楼心歌残照。扇底落东风尽醉酣。〔贴老旦〕兽炉销玉篆。绮席彻犀钱。〔生旦〕只见秋千影落栏杆晚。飞盖与游缰尙缆牵。 
　　【余文】欢歌永日犹嫌短。傍花随柳过前川。偷得浮生半日闲。 
　　人生七十古来稀。　　　　日向花前尽醉归。 
　　传语东风共流转。　　　　暂时相赏莫相违。 

　　第十二出　新亭流涕 
　　〔末扮院子上〕庙堂无策可平戎。坐使甘泉照夕烽。宝鼎铜驼荆棘裏。龙楼凤阁黍离中。小人乃王都督手下的便是。前日随都督鎭守中原。兵败奔来江左。痛想国家被兵之时。眞个好惨伤也呵。只见那蜂蚁成屯。豺狼载道。鸟飞不下。兽挺亡羣。风烈兮日曛。山崩兮水沸。利镞穿肠。血满长城之窟。惊沙扑面。尸塡巨港之涯。数代衣冠。沦于左袵。两朝豪杰。没入古丘。晓日空残垒。堪伤满目荆榛。夜月迥颓垣。忍见高卑陵谷。二帝尘蒙。洛邑江山千里暗。百僚鼠窜。咸阳宫殿三月红。发掘诸皇陵。谁收暴骨。焚烧九太庙。尽化飞灰。失耕陇亩。鞠为麋鹿之场。无主寝园。遍是莓苔之境。眞个世运厄阳九。干戈祸生灵。好苦呵。何时一扫胡尘静。太平重见汉官仪。今日都督分付整顿筵席于新亭。请王司徒周司徒刘太尉三位老爷飮宴。商榷朝政。筵席已完。都督早上。〔净扮王敦上〕 

　　【出队子】神京捍御。推毂承恩总六师。背城百战苦难支。竭力输忠心无二。一点丹衷。神人鉴知。 
　　九重城阙迥烟尘。回首中原叹陆沈。自顾勤王曾百战。捐躯空自建奇勋。王敦捍御京国。昼夜血战。出万死。得一生。奈何孤旅难支。遂致失守。及帝后播迁。急欲遣骑。邀回圣驾。只因士卒破胆。不能用命。以故无成。若论我今日。拥众来奔新朝。当有不次之待。反听刘隗刁协之徒。窃弄威柄。将我补天浴日之功。弃而不录。思之不能无怨也。罢罢。此是国家正当危急之际。不宜自立异同。姑且勉力匡扶。待关河平定。别议之耳。左右的。酒席完备了未。〔末〕完备了。〔净〕请各位老爷出来。〔末下外扮王导上〕 

　　【满庭芳】国步艰难。忧如天坠。谁为王家死绥。〔小外扮刘琨上〕戎马在郊。羽书日夜交驰。〔末扮周顗上〕太阿柄倒持。南冠无奈北风吹。〔合〕堪悲处。旧京何在。人民城郭都非。 
　　〔见介外〕列位大人。夷狄乱华。宗国倾覆。吾等食人之食。不能死人之事。宁无愧于心乎。〔小外〕自古道主忧臣辱。主辱臣死。若论二帝受此困顿。吾侪分当捐躯赴难。以全忠节。但恐自丧沟渎。无益于时。故且忍耻偷生。以图恢复。列位大人。我与你须当尽心竭力。期复大雠。不可苟安岁月。坐失事机。〔净〕只一件。方今刘石盛强。难与为敌。只宜画江固守。以保宗社。况江东幅员数千里。借使无失。黄河以南。犹可作龟兹国。何忧之有。将酒过来。〔外〕 

　　【江头金桂】此时何时。敢躭杯酒。自羯虏窥觎神器。胡尘四塞迷。顷刻把中原板荡。冠履倒置。黎民无孑遗。只恨我生不逢时。沦胥顚沛。况我备员枢轴。休戚攸关。焦思苦心当自励。敢素餐尸位。素餐尸位。须鞠躬尽瘁。是何时。从头收拾山河旧。天外重将落日挥。〔末〕仰见三辰失位。神京九鼎移。自从虏马飮江。沧桑迁变。指顾江山。漫非旧日之景。可伤可伤。携手凭高睇盼。风景不殊。举目有江河之异。〔流泪介外〕呀。周大人。休得悲伤。我与你当共戮力王室。克复神州。何至作楚囚对泣乎。〔末〕猛然间覩物兴悲。早不觉澘然流涕。列位大人。我自愿漆身呑炭。尝胆卧薪。同心协力期雪耻。须歃血为誓。歃血为誓。〔歃血介〕冰霜坚志。强维持。还将破碎乾坤整。沙漠重迎二圣归。〔小外〕那日把金瓯轻毁。周京遍黍离。回首故都何处。亲舍千里。白云遥指在天际。〔外〕刘大人。自古为国者不顾家。今天子安在。敢言亲乎。〔小外〕列位大人说得是。只为王室凌夷。不遑恋桑梓。那日二帝北狩之时呵。追想牛车北去。俛首羌氐。攀辕满城空泪垂。人生値此大雠。何用生为。恨不得见危授命。见危授命。杀身全义。自思之。还须射却天狼落。会见渔阳无皷鼙。〔净〕想那日王师失利。金汤瓦解危。忍见生灵百万。肝脑涂地。敎我奋身空捍御。怎当得虏势滔天。三军夺气。直似泰山压卵。膂力难持。倒戈望风空溃围。为今日之计呵。且画江固守。画江固守。暂作偏安之计。自迟疑。吾曹纵有擎天手。只恐大厦终非一木支。 
　　〔小外末〕都督此计左矣。我晋朝非在上者无道。良由宗室争权。自相鱼肉。遂使犬戎乘隙。毒流中土。今遗民思奋。若能命将出师。远近豪杰。必望风响应。何故区区作自守虏乎。〔外〕二位大人言之极当。〔小外〕又一件。二帝在北。不宜恝然。须当时复遣问起居。以尽臣子之义。〔小外〕 

　　【忆多娇】国破裂。君难急。靑衣之耻犹未雪。逋臣此恨何时竭。〔合〕壮怀激烈。甘为嵆侍中血。〔末〕天柱折。地维缺。一江南北乾坤别。遥看朔漠心如噎。〔合前〕 

　　【斗黑麻】〔外〕只愿江左羣寮。心孚契结。狥国忘家。忠肝似铁。收疆土。恢帝业。麟阁图形。燕然勒碣。〔合〕寸心迫切。衷肠似火爇。听取江流。声如哽咽。〔净〕若论我文武才猷。为时俊杰。兄弟桓桓。世称三窟。朝廷若能用我。我扶宗社。驱胡羯。再造乾坤。重援覆辙。 
　　〔合前外〕刘大人。下官昨日举保祖士雅为元帅。足下为副帅。兴兵北伐。铜符已下。刻日请行。〔小外〕旣有诏命。下官就与祖公同行便了。 

　　〔净〕鼎湖龙去洛城崩。　　　　〔末〕扰扰乾坤几战争。 
　　〔外〕独使至尊忧社稷。　　　　〔小外〕诸君何以答升平。 

　　第十三出　闻鸡起舞 
　　【夜游朝】〔外扮祖逖上〕怅望中原成慨叹。何忍见生灵涂炭。生世不辰。遭时多难。何日裏扫淸帝辇。虏寇日骚动。干戈卒未休。中州王气尽。江汉水声愁。泣血瞻河洛。临危驻石头。云何舒国难。彻底副君忧。祖逖。表字士雅。范阳人也。少负奇才。素有大志。为长安倾覆。率部曲渡江。上书自陈恢复之策。蒙圣恩擢居元帅征西大将军。鎭守雍丘。着刘太尉参赞机务。近因新朝荐遭离乱。物力疲弊。不给兵廪铠杖。使我自往召募。卽今内无资粮。外乏救援。单弱如此。大事何由克济。曾记古人有一旅中兴。三户创业者。兵家运用之妙。存乎其人。岂众寡强弱之足计哉。此行但当以忠烈感激将士。使知顺逆。庶几义声昭彰。理直气壮。师出有名。大功可就矣。今日铜符已下。命驾有期。已遣人去请刘太尉到此。秉烛夜谈。怎的还未来。军校伺候着。〔小外上〕玉帐承恩叨帝眷。参帏幄出鎭雄藩。兵甲胸中。指挥羽扇。管敎靑海无传箭。 
　　通籍金銮为辅弼。坐筹玉垒寄干城。自家蒙圣恩除为副帅。领兵北伐。如今往参元帅。以定出师之期。〔见介外〕昨日新亭。有何高论。〔小外〕诸公无非忠义。都督王敦。非惟不能为国分忧。且有悖逆之语。观其造意。中蓄不臣。窃恐外难未靖。而萧墙之祸复起。奈何奈何。〔外〕王敦狼目豺声。终当叛乱。但智识庸下。吾辈若存。足可以制之。何虑之有。〔小外〕元帅言是。请问雍丘之行何日。〔外〕庶事草创。仓卒难行。如今且往淮阴屯田开治。待兵粮备足。器械精利。然后刻期而发。今夜欲与公讲论一宵。咨诹请益。〔小外〕元帅坐筹帏幄。决胜千里。必有成谋。但兵贵神速。师出不意。亦一奇也。〔外〕太尉言之有理。 

　　【刮鼓令】分符出汉关。驾元戎据玉鞍。麾鈇钺。奋鹰扬。亟图报君恩一寸丹。以太尉神武谋略。为之辅佐。刘石不足平矣。匡辅荷英贤。持危赖君神机妙算。我和你此去呵。管敎三箭定天山。献俘齐奏凯歌还。〔小外〕元帅。你身当虎豹关。把乾坤早斡旋。奋威武冲锋冒险。向黄龙系可汗。下官樗栎之才。岂足为元帅副。伴食我应惭。何幸作西枢翊赞。元帅。为须取日返虞渊。播迁天子驾重还。 
　　〔小外〕夜已二更。神思困倦。且枕戈少憩片时。〔外〕左右。你去击柝巡警。我与太尉抵足一宵。〔枕戈睡介丑末同巡更丑介〕老哥。我和你夜夜巡更。风雨四侵。蚊蚋匝体。肚中又饥饿。妻子又宿自。好苦呵。我和你且唱个歌儿耍子何如。 

　　【五更怨】深更悄。风雨多。腹饿筋疲怎奈何。几许销金共鸳枕。云雨会。那知漏下有更夫。击柝歌。〔末〕方纔雨下。如今又有月了。新月挂。曲如钩。照见穷闾几处愁。多少红楼长夜宴。欢娱甚。独敎辛苦执更筹。恨悠悠。 
　　〔鸡鸣介丑末〕呀。更筹尙未换。怎的鸡鸣了。〔外醒蹴小外足介〕太尉。午夜未央。巽风未动。卽闻此声。岂非恶声耶。可怪可怪。〔小外〕下官方在朦胧。闻之以觉。此乃乾坤倒寘。万物失序之象也。可叹可叹。〔外〕 

　　【刮鼓令】荒鸡午夜传。忽惊回客梦残。为只为乾坤顚踬。蹇蹇孤臣睡怎安。我终夕思茫然。揽衣起。彷徨待旦。〔舞介〕欲待要仗剑斩楼兰。燕然勒石纪功还。〔小外〕边烽昼夜传。苦遭逢国步艰。怎能彀舆图淸晏。汉官仪何日看。王都督。这等奸佞之徒呵。空自戴蝉冠。叨窃君恩当知愧赧。此行沥酒为誓。若不稽颡至呼韩。玉关此去不生还。 
　　〔外〕太尉。淮汉乃洛阳咽喉。欲得中原。必先取河北。公当速将一旅之师。先去按视地形。便宜行事。下官随当继发。〔小外〕领命卽行。元帅。世方多故。如欲戡乱经邦。非贤才不可。下官有妹夫温峤。故河东郡守温幨之子也。文武兼资。管萧之亚。敢荐为幕宾何如。〔外〕旣有良弼。明日卽当保举为总兵司马。赉诏征聘。 

　　〔外〕枕戈不寐觉凄凉。　　　　〔小外〕中夜闻鸡起欲狂。 
　　〔外〕欲使呼韩来稽颡。　　　　〔合〕须敎诸葛起南阳。 

　　第十四出　石勒称王 
　　【西地锦】〔净扮石勒上〕一旅奋扬边地。千载开创洪基。英雄自合居天位。功德可配唐虞。 
　　黻冕端居九五尊。应天御世辟乾坤。九金神鼎初归我。五玉诸侯尽在门。寡人自收中州之后。王师到处。无不归降。近从羣臣之请。立居天王之位。国号大赵。建都洛阳。昨闻刘曜窃据关陕。亦自称王。如此僭妄。诚匹夫之勇。井底之蛙耳。俟彼数年。吾当问其鼎矣。又闻司马睿卽位建康。内有周顗王导辅弼之臣。外有祖逖刘琨熊虎之将。此亦勍敌。不可蔑视。不免召谋主张宾。勇将石生石虎。定议则个。〔外扮张宾上〕 

　　【前腔】决胜庙谟雄断。料敌方寸神机。〔丑扮石虎石生同上〕倚天长剑泣蛟螭。那怕金垒汤池。 
　　我王万岁。〔净〕右侯。我昨披舆地图。四海如此其广。何时可一天下乎。〔外〕吿大王。顺德者昌。逆德者亡。欲一天下。当顺民心。古之王者。在德之厚薄。不在地之大小。〔净〕卿言极是。我如今欲破刘曜。计将安出。〔外〕 

　　【东瓯令】大王听吿。晋家鱼肉爰失其鹿。天下英雄相兢逐。刘曜呵。虽然掩袭幸先得。未必民心服。吾王威武华夷属。一怒皆慑伏。〔净〕刘曜兵强地险。恐未易破。〔外〕刘曜躭嗜曲蘖。纲纪废弛。虽据关中。济得甚事。他是个公孙木偶修边幅。大王视彼眞如几上肉。若令大众临函谷。势应如破竹。管敎他舆榇口衔玉。稽颡作臣仆。〔净〕刘曜若擒。江东用何术以破之。〔外〕江东带甲百万。江汉为池。君臣辑睦。恐未易破。江东虽小承正朔。终作三分为鼎足。况兼天堑限南北。盘基恐难覆。大王若要图之。只须迭出三军。蚕食吴和蜀。〔净〕军师智勇胜颇牧。庙算皇猷当启沃。我推赤心置人腹。遣将自推毂。石生石虎。你须努力收疆服。酬功赉天禄。 
　　石生石虎。你二人武勇高天下。今日在我跟前。把行阵的本事。各逞一番。以观汝二人将略何如。〔末〕吿大王。战以克敌为功。凡用兵布阵。须要自度权衡。敌为火阵。我为水阵。以水制火。彼必败矣。敌为地阵。我为天阵。以天临地。我必胜矣。生地则出鱼丽之阵。死地则出云鸟之阵。衢地则用八卦之阵。围地则用六花之阵。增灶减灶。方略不同。囊沙量沙。动静莫测。孙子曰。兵未战而妙算胜者。得算多也。将通于九变之利者。知用兵也。〔净〕好智略。石生说。〔丑〕吿大王。兵以敢死为勇。凡用将对敌。必须先作勇气。则寡可胜众。弱可制强。七纵七擒。能破貔貅百万。八战八克。那怕虎贲三千。蜀剑阁只消空拳打开。函谷关拟把靴尖踢倒。挟太山而超海。只作寻常。举九鼎而拔山。岂足为异。擒了司马刘曜回来。方显功业。英雄盖世。〔净〕好勇略。你二人果然勇足以当锋。智足以取胜。灭晋除刘。易如反掌。右侯。我就拜你为军师。石生石虎为大将。一同提兵前去。先定关陕。后取江东。务要协力同心。建功立业。不可有违。〔众〕领旨。 

　　【金钱花】披坚执锐离营。离营。貔貅彪虎云从。云从。管敎一战陕城空。擒刘曜。定关中。〔合〕传露布。返元戎。返元戎。〔众〕喧天鼙皷声雄。声雄。师行谁敢当锋。当锋。一枝长戟六钧弓。摧函谷。定江东。 
　　〔合前〕身驰铁骑臂彤弓。出塞将军玉帐雄。九姓羌胡随制节。六州部落互相攻。〔众下净吊场〕大军启行。万机稍暇。不免宣出二姬。玩赏一番。多少是好。内史。请二位夫人出来。〔旦老旦上〕 

　　【金璁珑】承恩居未央。罗衣染惹天香。携柘袖。谙宫商。纶音方召幸。忙整金钗双凤凰。趋殿陛侍君王。 
　　我王万岁。〔净〕二妃。我连日留心军旅。失了掖庭之乐。今当人闲昼永。熏风入弦。召你二位出来。翫赏片时。以消炎暑。〔旦老旦〕 

　　【山花子】珠帘高卷金钩控。御炉香喷烟浓。烈炎威不到九重。南熏乐沸丝桐。〔合递酒介〕泻琼霞光浮碧筒。六宫粉黛擎玉锺。百寮济济待衮龙。万岁嵩呼。共祝华封。〔净〕深宫悄似朱明洞。玉壶冰簟生风。见祥云瑞气郁葱。火龙任自腾空。〔合前旦老旦〕妾身幸遇宸恩宠。昭阳殿裏从容。喜羊车时过后宫。御沟何用题红。〔合前净〕宵衣旰食身端拱。倾心延揽英雄。念征人冲冒镝锋。何时奏捷肤功。〔合前〕 

　　【舞霓裳】〔旦老旦〕谩束湘裙舞回风。回风。乐谙新腔喜溢重瞳。重瞳。吾王圣德威声重。万国遍朝宗。于变时雍。〔合〕齐看取华夷一统。河淸晏。航海梯山尽修贡。〔净〕晓入瑶台遇飞琼。飞琼。缓步金莲环佩玲珑。玲珑。歌声响遏行云迥。明月上帘栊。沈醉还宫。 
　　〔合前旦老旦〕更阑人醉。大王请进椒房。 

　　〔净〕铜壶银箭漏声催。　　　　〔旦〕飞燕昭阳待宴回。 
　　〔老旦〕珠翠两行齐侍驾。　　　　〔合〕羊车挽入后宫来。 

　　第十五出　诏聘太眞 
　　【一翦梅】〔生上〕槐棘阴浓翠满庭。帘卷风淸。炉爇香淸。掩书俯几忆平生。刻鹄初成。画虎还成。 
　　〔浣溪沙〕年少英雄七尺躯。学书学剑欲何如。至今沧海尙遗珠。心惊萱室时偏短。暗想中原势已危。避兵何地可安居。俺晋朝自从宗室相残。五胡分扰。神州陆沈。琅琊南渡。温峤身虽草莽。志存恢复。争奈高堂母老。幽室妻单。喜惧交战于心。出处未致其决。正是欲伸赤手扶红日。恐断靑眸望白云。 

　　【懒画眉】中原戎马乱纵横。每见妖星气不平。平生有志复神京。须敎挽却天潢水。洗净山河战血腥。 
　　【又】欲挥神剑斩长鲸。拟绝天骄拔汉旌。只因日暮念萱庭。孤云恐切河阳望。且韬迹辞荣暂隐名。〔外扮使臣赉诏幷冠服上〕 

　　【六么令】一函纶命。雨露沾濡日月明。争看莘野起阿衡。佐圣主寄干城。〔合〕行看四海乐升平。 
　　圣旨已到。新官冠服迎接。〔生穿衣跪介外读诏介〕皇帝诏曰。朕惟天位惟艰。必贤才斯可辅理。邦家多难。非俊髦孰与经纶。我祖宗缵禹旧服。奄有华夏。传世五君。代无失德。兹因骨肉乖离。以致羌胡云扰。宗社失守。大帝北辕。朕自渡江已来。苦心焦思。不遑宁处。今欲招来天下豪杰。克日北征。期于泄忿歼胡。重援溺辙。前者鎭西大将军祖逖奏称。太原温峤。才兼文武。学贯天人。实有御侮之才。堪作腹心之将。朕准奏宣麻封尔为总兵司马。赴鎭听调。尔当体朕宵旰求贤之诚。分猷报主是力。勤劳夙夜。匡国救民。倘俾大雠得复。王业中兴。朕当分茅锡土。崇德报功。钦哉持命。望阙谢恩。〔山呼介外〕温大人。边境吿急。便可就道。弗可愆期。〔生〕朝廷恩命。不敢有违。卽当辞别母妻。起程便了。 

　　〔外〕羡君谈笑出风尘。　　　　〔生〕叨受兵符宠渥新。 
　　〔末〕鹏鹗九霄初奋翮。　　　　〔合〕行看功业画麒麟。 

　　第十六出　绝裾辞母 
　　【谒金门】〔旦上〕空留恋。指日河桥人远。漫把鸳鸯轻拆散。从今添个思君怨。〔生上〕堪叹靑钱入选。名利牵人一线。〔合〕母子夫妻情分浅。两意难排遣。 
　　〔旦〕相公。君命召。固当不俟驾而行。亲年老。岂可便违颜而去。〔生〕夫人。亲恩固所当尽。君义亦不可违。老母在堂。专望贤妻小心侍奉。卑人若有寸进。便当整斾西还。不敢久恋上国。〔旦〕朝廷旣有诏聘。奴家不敢阻当。不知起程在于何日。〔生〕边事紧急。就去堂上辞别母亲岳母。卽便起行。〔老旦上〕 

　　【腊梅花】我孩儿应聘赴神京。顷刻天涯形影。〔贴上〕看骅骝方骋。鹍鹏奋迅。扶摇万里上云程。 
　　〔生〕母亲。子道未能全。王事苦间关。〔老旦〕孩儿。穷经须济用。忧国义当先。〔贴〕贤壻。丈夫四方志。乡井莫留连。〔旦〕相公。但愿功成后。锦衣及早还。〔老旦〕孩儿。朝命旣促。登程须早。〔生〕母亲。孩儿本欲困守穷闾。供为子职。只为羽书逼遣。无可奈何。今日只得促装前去。母亲。岳母。善保尊体。切勿挂怀。 

　　【园林好】离膝下。游子违亲事远征。离膝下。脂车启行。只虑着桑楡暮景。〔合〕衷曲裏结愁城。〔旦〕君今去。冷落了金钗绣屛。君今去。心悬斾旌。只怨我红颜薄命。〔合前老旦〕 

　　【江儿水】你仗剑丹心壮。我衰颜两鬓星。临行怎禁得离愁耿。儿。你驾着星车长涂骋。我倚门空觅孤鸿影。孩儿此去呵。你好把长缨奏请。〔合〕早愿功成。衣锦归来重欢庆。〔贴〕贤壻。你立身期远大。报国任纵横济时早把国钧秉。贤壻。我孩儿见统兵在河北。见时千万教他戮力王室。切勿以老身为念。论事亲虽合全孝行。许国尤当摅忠荩。〔生悲介〕贤壻。大丈夫当立功异域。何必顾恋乡闾。岂可藏居乡井。 
　　〔合前旦〕 

　　【五供养】叨陪妾媵。中馈饔飧自合应承。夫。我只愁关山和峻岭。陟险冒炎蒸。未卜狼烟甚日平。叹别离在俄顷。执手殷懃问。何日是归程。〔合〕别泪盈盈。忧心炳炳。〔生〕贤妻启听。我须不是浪裏浮萍。肯飘飘流异境。忘却扊扅情。母亲。岳母。非我违颜干利名。只因难拒皇朝的三聘。妻。白发堂前母。望你代温凊。〔合前末丑扮军士执旗上〕 

　　【不是路】按剑登程。军士纷纷郊外迎。兵车整。羽书催趱不留停。授专征。朝廷钦限休违悞。吿请将军早启行。小人奉祖元帅严命。请司马老爷赴任。交传命。道中原豺虎纷岐径。仗君绥定。〔生老旦〕闻罢伤情。唱彻骊歌不忍听。〔旦〕心悲哽。牵衣把臂泪如倾。形和影。从今两地伤孤另。愁浥轻尘向渭城。〔生〕还思省。慈帏远隔斑衣冷。旅愁千顷。 
　　军士。你可去河边等候。待我吿别老夫人就来了。〔末丑〕领钧旨。正是战士离家心独苦。将军赴鎭势偏雄。〔下生〕母亲有何指教。〔老旦〕孩儿近前来。我分付你。 

　　【玉交枝】运筹决胜。料吾儿韬略素精。临戎敌忾宜奋勇。恩威赏罚须明。功名及早辞宠荣。高堂风烛浑不定。〔合〕莫敎人门闾独凭。〔生〕萱庭严命。孩儿自当服膺。此行须展平生志。决不敢旷职徒行。此去呵。中原板荡如已宁。陈情辞禄还归省。〔合前旦〕 

　　【川拨棹】夫。你囊锥如脱颖。把归鞭须早整。休要恋着钟。鼎蝉缨。钟鼎蝉缨。忘却我裙钗布荆。君当牢记玉镜之盟。毋使妾有白头之叹。须记取结发盟。莫敎羞白头愁破镜。〔生〕妻。与你糟糠盟订。念这宋弘敢负情。〔出镜介〕卑人若忘前情。有如此镜。便把这菱花为证。菱花为证。偕老深盟誓不更。我生平非薄幸。劝娘行莫挂萦。母亲。岳母。此间就是河边了。就此吿别。〔老旦〕孩儿。为官虽是好事。只是母子之情。一时间舍不得你就去。你六月栖栖冒暑行。我的心中浑似冰。只怕你留滞边城。留滞边城。朝夕使我望眼睁。况我穷年値暮龄。远游人当自儆。〔生泣拜介〕儿非为忠名遗孝经。非不念慈亲在疚惸。但只愿显亲扬名。显亲扬名。我故奉檄违颜敢受征。孩儿登舟去罢。〔老旦〕孩儿且慢。你去端的几时回来。〔生〕母亲在堂。岂敢久游。料不久还具庆。别吾慈策步登。 
　　〔生下绝裾介老旦泣介〕呀。衣裾断了。逆子。你这等去得忙。〔旦泣介〕夫。你径不回头就去了呵。〔贴〕亲母。他也只为王事要紧。不要怪他。且自耐烦回去罢。 

　　【余文】愁戚戚。泪盈盈。可怜骨肉两漂零。江山咫尺分吴越。肠断关河信杳冥。 
　　〔老旦〕堪怜绝裾便登舟。　　　　〔贴〕王事多艰不自由。 
　　〔旦〕心折此时无一寸。　　　　〔合〕满腔离恨逐西州。 

　　第十七出　赴官 
　　【望远行】〔生上〕钦承恩诏。驿骑忙驰骤。〔外扮戴渊上〕碧落初开。残蟾犹照。忽听前林吚喔鸡声频报。〔末丑〕盼星绳何日辕门得到。 
　　〔见介生〕〔踏莎行〕玁狁侵陵。王师薄伐。勤王六月征车发。思亲回首恋家山。忧君极目瞻天阙。〔外〕金谷榛芜。乾坤幅裂。尘埃满目人情别。风云入阵塞烟淸。收功直拟穷狼穴。〔生〕大人何往。〔外〕下官戴渊。亦为奉诏勤王。〔生〕旣如此。卽当联斾同行。戴大人。温峤昨承诏命。卽便戎服登舟。临岐之际。母亲扯住衣服。自家匆促别时。不觉裾绝。今日细思想。此情如何过得。〔外〕温大人。始于事亲。终于事君。公义私恩。岂能兼尽。闻尊堂太君年龄未衰。足下毕了王事。回来奉养。未为晚也。〔生〕大人说得是。如今天色渐明。趱行几步。〔生〕 

　　【甘州歌】我心怀国愤。奉勤王诏命。远赴辕门。胸中蕴藉。尽是兵甲经纶。披星戴月驰边塞。执锐披坚扫虏尘。〔合〕驱骠骑。骤虎贲。征车日夜不停轮。云烟渺。岐路分。江潭何处是通津。〔外〕祝融烈火云。见扶桑旭日。拥出金盆。征衣汗透。空思解愠南熏。关山渺渺愁远道。烽火年年报虏尘。〔合〕双龙逝。五马奔。长蛇封豕峭戍羣。囊沙地。聚米屯。风声鹤唳不堪闻。〔生〕平生许国身。念登舟绝裾。母子轻分。赤心一点。恒自忧国忧民。〔外〕六飞杳杳归何处。兆庶纷纷困虏尘。〔合〕胡风兢。国步屯。汉家陵寝遍荆榛。乾坤沸。玉石焚。荒凉铜雀锁愁云。〔末〕荆樊叹陆沈。看舳舻煨烬。横槊谁吟。松杉远近。何处是天阙神京。〔丑〕指挥白羽驱胡骑。直向黄龙靖虏尘。〔合〕烟郊暮。陇日嚑。余烽野烧暗惊魂。丹心壮。剑气横。何时传檄定三秦。 
　　【余文】秉旌旄临战阵。邮亭此夜暂停骖。报国纵横七尺身。 
　　〔生〕刘项持兵鹿未穷。　　　　〔外〕路边戈甲正重重。 
　　〔末〕将军奋力勤王事。　　　　〔合〕夺取龙骧第一功。 

　　第十八出　母妻思忆 
　　【忆秦娥】〔老旦〕长悲叹。天涯游子音尘断。倚门慈母。泪痕如线。〔旦上〕春山懒扫香云乱。起来谩把珠帘卷。空阶坠叶。晚风吹散。 
　　〔老旦〕〔玉楼春〕夜来风雨人伤别。凄凄四壁闻蛩咽。梦破五更心欲折。笛声吹落梧桐月。〔旦〕碧空杳杳云山叠。秋波望断双鱼绝。美人遥忆隔湘江。一寸柔肠千缕结。〔老旦〕媳妇。自从孩儿去后。双鬟垂白。百虑成灰。追想前日绝裾之事。养子也是徒然。〔旦〕婆婆。王事靡盬。不遑将母。丈夫那日也只是急于王事。故有此愆。〔老旦〕忘家狥国。理固当然。只是我一时放心不下。〔旦〕丈夫功名成就。必然辞禄归田。婆婆不必挂念。〔老旦〕孩儿去后。又是二月。途路风霜。山川阻隔。令人朝夕倚闾悬望。好愁闷也呵。 

　　【傍妆台】愁倚画栏中。中原极目。遥隔万山重。叹胡虏方骚动。怎得个信音通。儿。你亲老家贫期禄养。早建班生万里功。〔合〕事亲尽孝。事君尽忠。休敎虚负学三冬。〔旦〕彩云天远凤楼空。几多幽怨。堆积在心胸。愁蹙损双眉黛。泪湿透两绡红。何时细柳休兵甲。早使扶桑得挂弓。〔合前老旦〕 

　　【下山虎】去时南陆。忽转西风。懊恨征车发。离緖一緵。儿。你要把乾坤旋转。致令母子西东。往事空嗟类转蓬。韶光看瞬息。金井惊飞一叶桐。淸夜劳魂梦。愁戚倍浓。尺帛何由倩便鸿。〔旦〕夫。你栉风沐雨。冒镝冲锋。汗马沙场上。白日贯虹。怎能彀天骄授首。早使称奏肤功。献捷归朝万户封。窃禄承天宠。夫。只怕你忘却糟糠嗜鼎钟。苦我这裏钗折羞双凤。纵有膏沐呵。谁适为容。肠断巫山十二峯。 
　　【余文】堪嗟聚散如春梦。无情流水自溶溶。载不得万恨千愁到海东。 
　　〔老旦〕入夜西风枕簟秋。　　　　〔旦〕感时伤别思悠悠。 
　　〔老旦〕倚门望断无消息。　　　　〔合〕一曲栏杆一曲愁。 

　　第十九出　渡江击楫 
　　【夜游朝】〔外扮祖元帅上〕职掌元戎。居台辅。秉金符。宸阙恩崇。北门锁钥。中流砥柱。拟作皇家霖雨。 
　　淮海藩维一老臣。兵符三授荷君恩。指挥军事回天地。训练强兵动鬼神。祖逖自鎭守雍丘已来。且喜士卒调和。华夷宣化。后赵鎭戍相继率部曲来降。第恨大雠未报。中原未复。难共戴天。前者刘太尉举荐妹夫温峤。朝廷下诏征为司马。闻此子文武备足。有牧民御众之才。刘越石眞能违众举亲。温太眞可谓不负所举矣。俺如今要收河北。已遣越石先行。只等司马来到。拔寨起程。兵校。温爷怎生不见来到。伺候着。〔丑末〕喏。〔生上〕 

　　【番卜算】拥众挟彤弓。戮力驱胡虏。腰横长剑气冲霄。期雪永嘉耻。 
　　温峤蒙圣恩除授总兵司马。督府参军。这里正是元帅帐下。兵校每通报着。〔相见介外〕刘越石数言足下智勇才略。超今迈古。今幸得拜下风。请教行师之道何如。〔生〕吿元帅。行师之道。以节制仁义为先。攻击不足以当节制。节制不足以当仁义。务要先明分数。使兵识将意。将识士情。有不战。战必胜矣。〔外〕请教临阵之法何如。〔生〕兵以能知虚实识地形为上。先处战地而待敌者逸。后处战地而趋战者劳。故善战者。逸能劳之。安能动之。出其所不趋。趋其所不意。攻其所不守。守其所不攻。临阵之法。无过于此。〔外〕高论高论。俺雍丘南有刘曜。北有石勒。二虏声势甚振。将何计以破之。〔生〕刘曜石勒。外虽相亲。内实相妬。元帅要除此二竖。须先遣辩士说使乖离。俾自为攻战。元帅徐兴问罪之师。塞住喉咽。绝其粮运。以收渔人之功。此所谓用夷攻夷之术也。〔外〕足下妙算。正合吾意。就此拔寨渡江便了。〔外〕 

　　【四边静】〔渡介〕司马。只因先皇不听御戎之论。故有今日。羌氐种落居京域。冠裳累胡族。狼虎入庭除。神州遂沈陆。〔合〕皇庭失鹿。华夷兢逐。我和你报主尽忠丹。捐躯誓恢复。〔生〕想我朝之祸呵。内庭蹀血相鱼肉。外夷肆狼毒。元帅。经略藉雄才。中兴可先卜。〔合前外〕金符分阃承推毂。孤臣志弥笃。温司马。祖逖今日击楫为誓。若不淸中原而复济者。有如此江。与你击楫渡中流。誓收旧疆服。〔合〕调和玉烛。维持钧轴。若不复中原。空敎窃君禄。〔丑末〕旌帆千里挥舻舳。操戈舞双纛。奋勇敢争先。兵机贵神速。 
　　〔合前〕吿老爷。风顺帆速。舟行如飞。瞬息之间。已抵北岸。〔外〕迅利如此。助若有神。足见佳兆矣。〔生〕军士暂且上岸屯营。明日议图进取。〔外〕江阳空阔。谨防斥堠。〔丑末〕领钧旨。 

　　【福马郞】大帅桓桓严部曲。背水屯营。沿江设伏。怎禁得霜征幷露宿。〔合〕你看狐兔遍陵谷。桑田沧海尽翻覆。〔丑〕策马弯弓持利镞。泣血裹疮。曾无惧衂。幸喜中原今有颇牧。 
　　〔合前外〕已遣刘越石取淮北。今司马进兵淮西。二将夹攻。以逼中原。 

　　〔外〕决胜今朝共运筹。　　　　〔生〕安危须仗两分忧。 
　　〔丑〕分明会得将军意。　　　　〔末〕不斩楼兰誓不休 

　　第二十出　郭璞仙术 
　　〔末扮郭璞上〕罗浮道士谁同流。草衣木食轻王侯。世间甲子管不得。壶裏乾坤只自由。郭璞表字景纯。河东安喜人也。幼习经文。书穷尧典舜典。长通卜筮。学究先天后天。参透圣域贤关。洞达天根月窟。师郭公而得靑囊。眞个五行藏智府。慕长房以谙缩地。果然千里在目前。一粒粟中藏着三千世界。半瓢水裏包涵万里山河。推祸福。定吉凶。因此识彼。决兴亡。测穷达。卽始见终。鬼谷孙膑何足算也。君平左慈吾岂让焉。卖卜至长安。莫解吾曹秘术。观光来上国。谁知瓢裏仙丹。正是三醉岳阳人不识。朗吟飞过洞庭湖。徒弟赵戴过来。〔丑〕师父有何分付。〔末〕徒弟。我昨仰观天文。俯察地理。见七马负图。中土合遭板荡。一龙跨海。江东定见中兴。将星芒赤。主大将有灾。天狼鬣明。必强臣内叛。今祖士雅握兵在外。王处重专权于内。天之所兆。其在此二人矣。又知温太眞明日兴兵渡淮。牛渚矶中水族多怪。恐有覆舟之患。我和你赉带通天犀角。往军前教他燃照。水族自然畏避。舟楫无虞矣。〔丑〕旣如此。就请启行。〔末〕 

　　【沽美酒】我御云轩下碧虚。采嵩山九节蒲。袖拂靑飙驾羽凫。朝北海。暮苍梧。入洞府画江为路。跨玄鹤笼霄卷雾。设香饵铜盘钓鲈。开宝鼎丹炉烧兔。火出龙水中生虎。〔合〕啸蓬莱日月长。沧海任敎枯。我的容颜长长如故。〔丑〕俺昨日乘风出九逵。又飞身渡五湖。缩地潜形入药壶。歌白鹿。握丹符。掣金蛇羣魑奔怖。九龙瓢甘雨时需。五色石苍天可补。看世人残疾鬼躯。怎学得俺长生衡宇。〔合前〕 

　　靑山云汞裏。　　　　此地是吾家。 
　　一瓢藏宇宙。　　　　三尺斩妖邪。 

　　第二十一出　燃犀 
　　〔净丑扮水怪上舞介末扮鱼头使者上〕众水怪听吾号令。自家奉水母娘娘严命。今后如有过河者。俱要猪羊祭赛。若不祭赛。风浪覆舟。不许有违。〔同下生上〕 

　　【阳关引】文命拜中郞。温省分符节。长驱虎队出江淮探狼穴。〔净丑〕虏灶满荒郊。烽火连三月。是何时哀笳声断边尘灭。 
　　〔生〕呜呜塞笛起征鸿。猎猎旌旗飐晓风。千里烽烟愁焰黑。两淮血战杵漂红。心悲皷角丹心壮。影动龙蛇剑气雄。拟向围场尽狐兔。元臣重建贰师功。下官昨承祖元帅严命。教我分兵去取淮西。来到此间。就是牛渚矶了。叫兵校舣船等待。就要过淮。〔丑净〕吿将军。艨艟巨舰。俱已齐备。就请登舟。〔生〕旣如此。可传各哨练兵官部领军马上舟。〔净丑〕领钧旨。〔末扮郭璞上〕腾空出蓬岛。缩地到江淮。郭璞今日为温司马欲渡牛渚矶。特来燃犀助他。免致倾覆。这里已是军前。不免进去相见。〔生〕道者何来高姓大名。〔末〕河东郭璞。就是小生。〔生〕久仰芳名。未获荆识。今蒙屈驾下顾。必有良谋见示。〔末〕郭璞从游赤松。久谢尘事。见将军忠诚体国。特来辅导。此间水族多怪。舟行不稳。带通天犀角。与将军燃照水底。可使蛟蜃潜形。风平浪息。舟楫无虞。〔生〕此间果有怪物么。〔末〕怪物委的是有。将军如或不信。待小生点起犀角。照与你看。〔燃犀介诸怪上舞介众〕呀。只见奇形异状。鬼蜮神妖。赤羽绯袍。素车白马。往来奔窜于水涯。好怕人。若没有这位眞人救护。险些儿被他害了。〔生〕你也说得是。郭先生。如今船可行了。〔末〕且慢着。待小生书一符投入水中压他。待诸怪潜踪灭迹。方可行舟。〔书符投介众〕呀。好怪好怪。方纔这些妖魔。见眞人这灵符。怎生就不见。〔生〕水怪旣平。放舟前去。 

　　【朝元歌】扬帆海隅。破浪过牛渚。身似凭虚。漂泊随波遡。你看队队旌旄。层层楼橹。我待把神州撑住。驱石中流。迎还二龙归鼎湖。跨海净狼胥。凌波拯溺舆。〔合〕三军飞渡。齐要去奋威耀武。〔净〕几载临戎御侮。骁雄赳赳武夫。鸣剑志伊吾。啮雪餐风。沈舟破釜。敢辞金革苦。死■〈首或〉生俘。长鲸短狐皆翦屠。塞北望来苏。诸番空穴居。〔合前丑〕挟取长戈劲弩。凭河捋虎须。踊跃志餐胡。旗炫蛟龙。阚如虓虎。须效着鹰扬尙父。千里旌旗。长江一望皆舳舻。你看风顺帆轻。遡流西下。好迅利也呵。看兰桨似轻凫。涛平如坦途。〔合前末〕辟谷餐霞吸露。生涯一钵盂。羽化住蓬壶。辞却蝉缨。栖身豹雾。我特御风轩翥。超海燃犀。湖蛟海噩掷剑诛。〔生〕先生如今何往。〔末〕我拂袖返天衢。淸风吹步虚。 
　　〔速下遗简帖介生〕呀。郭先生怎么忽然不见了。〔净丑〕郭眞人腾云去了。遗下简帖在此。〔生看介〕元来是西江月一首。此乃仙人指点之意。〔读介〕〔西江月〕二帅功联南服。三夷锋挫北陲。五原一夜坠南箕。兵甲萧墙复起。落帻王臣效义。俘囚烈妇堪悲。乐昌寄远复完归。南北旋车重会。细观此词。前二句说二帅功联。三夷锋挫者。此必我与越石舅同破张宾石生石虎之验也。后句不可尽晓。将来必应。留此以为他日之验。军校。船到岸了未。〔众〕吿老爷。船已傍岸了。〔生〕分付管兵官上岸安营。明日交战。〔众〕领钧旨。 

　　〔生〕牛渚净妖魔。　　　　〔净〕淸淮异汨罗。 
　　〔丑〕斜阳幸无事。　　　　〔合〕沽酒听渔歌。 

　　第二十二出　闺思 
　　【破齐阵】〔旦上〕帐冷芙蓉红减。被寒翡翠靑残。膏沐慵添。鬓云撩乱。镜中羞对孤鸾。夫壻天涯音信断。母氏高堂凋素颜。苦忧愁有万千。 
　　惸惸绿鬟妇。凄凄守深闺。昼永愁成緖。夜阑心欲灰。忆昔我夫子。下以玉镜台。鱼水遂欢合。琴瑟相和谐。一旦东征去。玉匣蒙尘埃。颦眉未翦柳。瘦脸慵妆梅。绣户网蛛丝。洞房生莓苔。兵戈苦扰攘。衡阳无雁来。思君不可见。一日肠九回。妾欲登崔嵬。我马咸虺隤。妾欲拨丝桐。离鸾声悲哀。临风长太息。览镜重徘徊。萱草可忘忧。奈此迟暮催。努力尽妇道。展我藜藿怀。愿言太阶平。怀抱同君开。奴家嫁与太眞。纔方五月。指望与他同事萱亲。承欢膝下。奈朝廷恩命。辟为总兵司马。差往边方。别时以玉镜贻我云。愿如此镜。就得团圆。到今数月。并无音信回来。又兼婆婆朝夕挂念。奴家只得自宽自慰。呑声劝免。正是天长地久有时尽。此恨绵绵无绝期。〔诗〕亲操井臼事温郞。菽水甘心奉北堂。一旦中原烽火急。秉旄拥众去勤王。 

　　【四朝元】勤王应诏。匆匆离故园。见骊驹在道。骨肉分散。执手空留恋。叹征车莫挽。征车莫挽。那更赤帜高悬。白刃纷然。锦缆云帆。彩鹢如飞箭。那时节呵。敎奴怎不肝肠断。嗏。岁月易推迁。倏尔经年。又是秋之半。蟾宫几缺圆。良人去不返。天涯海角。思思念念。空瞻淮汉。〔诗〕晓妆羞涩怕临鸾。多病多愁损旧颜。十二碧峯何处所。伤情无语自凭阑。凭阑慨叹。无心理鬓鬟。看金钿花褪。玉镜尘满。重门长自掩。盼薄情人远。薄情人远。闪得奴枕冷衾寒。影只形单。消瘦腰肢。淸减芙蓉面。寥寂难消遣。嗏。云雨两情悭。只落得减翠销红。泪湿靑衫遍。君身名利牵。妾心锺幽怨。苦夫南妇北。朝朝暮暮。空寻鱼雁。〔诗〕别时容易见时难。烟火相违万里间。一度相思一惆怅。愁看红日薄西山。西山日晚。慈闱当暮年。奴只得执炊中馈。采藻南涧。劳瘁曾何惮。愿苍天保佑。苍天保佑。保佑我姑嫜鹤算童颜。松柏南山。楡景身康健。庶免奴躭忧患。嗏。我这裏意惓惓。夫。只怕你委质于人。怎遂得返哺慈乌愿。征夫未解鞍。羁旅身淹宦。雕栏闷倚。凄凄戚戚。羞看归燕。〔诗〕梧桐叶落雁来初。迢递无从寄远衣。遥望戍楼天欲暮。满城■〈皷上卑下〉皷白云飞。云飞楚陕。思君望眼穿。只愁着世危时乱。黎民涂炭。夫。你致力为藩翰。愿三军奋勇。三军奋勇。竭节输忠。敢果争先。扫净妖氛。四塞旌旗偃。献捷黄金殿。嗏。躬捧紫泥颁。剖玉分茅。子贵亲荣显。夫。你忠孝两周全。恩宠光里闬。夫妻子母。懃懃恳恳。共同欢宴。 
　　【余文】乾坤触处兵戈满。藳砧此去几时还。襟袖啼痕千万点。 
　　河桥日夜望归舟。　　　　肠断秋江欲尽头。 
　　万里交河音信断。　　　　悔敎夫壻觅封侯。 

　　第二十三出　石勒报败 
　　【北新水令】〔净扮石勒上〕金城万里笑谈麾。屈羣雄威加海内。氐羌咸俯首。典午复凌夷奄有寰宇。跨云龙自称帝。 
　　虎踞中原气势雄。关南冀北属尧封。待看收拾荆扬地。天下车书遂大同。寡人自称帝号已来。将勇兵强。华夷慑服。左挈右提。东征西伐。执刘曜于关中。殪巴氐于朔北。奄有八表。底定四方。惟江南一隅。独阻声教。已遣张宾石生兴兵渡淮。指日击斩刘琨温峤。生擒祖逖王敦。径至石头城。降了司马睿。复使靑衣行酒。执戟前驱。岂不为快。昨遣细作。打听消息。未见回报。如今军中无以为乐。况値秋飙。闷怀悒郁。且召二姬宴飮帐下。听候捷音。有何不可。正是折冲千里外。谈笑一樽中。宣二姬出来。〔旦老旦上〕 

　　【前腔】绮窗斜倚鬓云欹。对秋空万般情緖。郁陶伤漏永。憔悴怯歌吹忽听纶音。整宫妆趋宸陛。 
　　我王万岁。〔净〕二姬免礼。浮光眞一瞬。灏气忽侵颜。混一是何年。吾心尙歉然〔旦老旦〕陛下。宇内已澄淸。何苦复穷兵。黄花不常好。且把金樽倒。〔递酒介净〕 

　　【石榴花】风云际会。建极号称皇。包六合。并遐方。江南余孽势犹猖。阻声敎违我王章。兵临晋疆。纵长江天堑难为障。管教他衔璧归降。遍南服接踵梯航。〔老旦旦〕吾皇。勋业格龙荒。居中土。制皇纲。四方风动配陶唐。又何必黩武遐邦。须当揣量。劝我王早返征南鞅。再休劳旰食宵衣。你且向花前掷舞传觞。 
　　〔末扮探子上〕健儿阃外探军机。千里程途一日驰。汗马不辞边塞远。辕门急报我王知。吿大王。张谋主已被刘琨杀败了。〔净〕怎见得兵败。喘息定。慢慢说来。〔末〕 

　　【北得胜令】云黯黯烟尘蔽日昏。闹嚷嚷狐兔乱啼奔。密层层草木皆图阵。溢漫漫膏血沿淮浸。猛阚阚的刘琨。忽律律被他杀败谋臣。急忙忙止不住星奔夜遁。 
　　〔净〕探子。你休得张皇。石将军有万夫不当之勇。必然倂兵往敌。何惧之有。探子。你再去打听来。〔末〕领钧旨。几番承诏命。往复向边邮。〔下旦老旦〕伏陛下。军情务重。所当留心。且请停杯罢。〔净〕边城小警。何足介怀。你可再整羊羔。重飘舞袖。剧飮一番。 

　　【泣颜回】秋色已苍苍。忽惊看靑鬓摧霜。心怀悒怏。叹威声尙阻荆扬。论我兵力最强。投鞭可断长江浪。须知蕞尔江南地。应敎反掌沦亡。〔旦老旦〕霓裳。舞袖对三郞。恩承蝶幸身御椒房。欢歌燕赏。对芳辰谩自凄惶。看韶华靡常。这浮光倏忽堪惆怅。劝吾皇须惜余阴。且优游莫为人忙。 
　　〔丑扮探卒上〕勇将无谋大败还。缺戕破斧弃淮南。降兵十万夜流血。辜负君王望凯旋。报我皇。石将军已被温峤杀败。弃河北走了。〔净〕怎见得兵败。喘息定。慢慢说来。〔丑〕 

　　【北鸳鸯煞】猛将军误陷伤门阵。乌合众纷纷蹈白刃。万乘元戎皆成煨烬。弃了神州。失守了江淮大郡。若大军威。当不过弹丸遗晋。大王须索要再整牙旗。重兴甲胄。荡平了江南诸鎭。 
　　〔净〕探子。急去报与石将军。教他暂且回兵。待蓄养兵力。再图进取。〔丑〕喏。一函玉勑君恩重。万里星驰使职劳。〔丑下净〕二姬。猛将谋臣。相继败没。如之奈何。〔旦老旦〕兵家胜负。自古无常。只宜养晦待时便了。〔净〕正是正是。吾已醉矣。扶入寝宫去罢。 

　　【北胡芦尾】万人敌反遭了乌江刎。三尺剑今向丰城困。怎能彀收复溃陷山河重建了干旋大运。 
　　〔净〕帝王历数未归吾。　　　　猛士无功谋士疎。 
　　〔二旦〕利钝莫将萦念虑。　　　　须知一忍是良图。 

　　第二十四出　寄家书 
　　【喜迁莺】〔外扮刘琨上〕频年征讨。喜巨猾潜踪。稍淸江表。〔生上〕晦日重开。淸平有调。四野欢声载道。〔合〕露布驰闻金阙。丝纶将下层霄。褒崇处。羡累累金印。煌煌丹诏。 
　　〔生〕两河罢战万方淸。原上军回识旧营。〔外〕立马望云秋塞静。射雕临水晚天晴。〔生〕尊舅。温峤荷蒙福庇。得佐下风。今日略有微功可录。庶不辜尊舅举荐之意。〔外〕妹丈。刘琨久在边庭。有失亲炙。今幸二帅并捷。天假相逢。可喜可贺。昨日石勒部下张宾石虎被吾二人连战杀败。奔往北方去了。如今且喜军声稍震。江淮肃淸。论功班爵。妹丈当居其最。〔生〕此乃祖元帅筹握之功。尊舅分麾之力。于下官何有。如今羌胡旣败。肝胆已丧。须乘胜逐北。捣其巢穴。譬如破竹。数节之后。迎刃而解。歼厥渠魁。迎还二圣。在此一举。不可失也。〔外〕妹丈之言。固为有理。但穷寇莫追。归师勿掩。况我数战兵疲。未可轻动。宜且解甲休兵。徐图后举。〔生〕尊舅说得是。 

　　【惜奴娇】卫国勤劳。藉羣帅雄才武略。翦却天骄。喜太平有象。顷刻间大明重照。皇风已播胡尘扫。杳没个豺狼分扰。〔合〕念我曹。须要报国精忠。克全臣道。〔外〕英豪。志气凌霄。欲待要柱石皇朝。藩维帝里。齐名周召。我二人呵。若不把倾颓晋社还重造。空负却经邦才调。〔合前生〕尊舅。自别家乡。杳无音信。未知萱亲岳母和妻室安否何如。〔外〕妹丈。此情此意。你我皆然。但天各一方。心悬两地。奈何奈何。〔生〕迢迢。水远山遥。盼乡国白云天杳。昊天罔极。念慈恃劬劳难报。只怕荆妻年少。甘旨未能供调。〔合〕念我曹。还待要报答春晖。克全子道。〔外〕辽辽。目断魂销。念母氏余龄衰耄。慈帏梦遶。怎做得克谐以孝。烽烟隔绝鱼鸿渺。谁为我传音耗。 
　　〔生〕尊舅。王师虽得胜。中原未复。一时怎得回家。如今各修书一封。差人驰驲送去。以慰家中悬悬之望。〔外〕妹丈说得是。〔写书介生〕书已写完。左右。卽时叫铺兵递去。不许稽迟违限。〔末〕领钧旨。正是征人边戍久。乡信到家迟。〔下净扮报人上〕将星沈渭水。凶问报辕门。小人乃祖元帅帐下旗牌。俺元帅破敌成功。未及受赏。先已薨逝。特将讣音报与二位将军知道。这裏正是营前。不免进入去咱。〔见介〕吿将军。祖元帅昨日午时病故了。〔生外惊介〕天那。天不欲使国家恢复中原。何夺吾士雅之速耶。〔悲介外〕 

　　【江儿水】听伊语。敎我泪雨飘。哲人萎弃眞堪悼。元帅。你勋庸未克遂分茅。遽然跨鹤归华表。妹丈。我和你聊束生刍攀吊。〔合〕泪洒西风。遥对着忠魂奠吿。〔生〕元帅。想你那日渡江。中流击楫之时呵。他的丹心壮。志气豪。英雄奋击中流棹。元帅。岂知勋绩归遗草。霎时间天柱峯摧倒。元帅死了不打紧。只恐人之云亡。邦国殄瘁。晋室兴亡浑难料。〔合前〕 

　　百战沙场不顾身。　　　　关河千里绝腥尘。 
　　方驱胡虏燕云外。　　　　又见星流渭水滨。 

　　第二十五出　得书 
　　【霜天晓角】〔旦上〕西风荐爽。灏气侵罗幌。辜负姮娥独宿。寥寥此夜偏长。 
　　咫尺江山分楚越。故人千里伤离别。寂寞孤灯魂欲消。寸寸愁肠千缕结。两处相思一样愁。满腔离恨压兰舟。高堂慈母倚闾望。游子天涯尙滞留。相见诚难别何易。等闲忽把韶光逝。人生会少别时多。几许愁肠远莫寄。妾自儿夫去后。勤劳中馈。供调甘旨。萱室姑嫜。子情两尽。昏而定。晨而省。岂敢惮烦。冬则温。夏则凊。终无懈怠。正是难将寸草心。报答三春晖。奴家鸡鸣卽起。盥漱问寝已毕。又当侍膳。如今天气尙早。且少坐一回。 

　　【香遍满】叹白头二母皆当暮龄。昼夜萦牵梦想。每日鸡鸣问寝高堂。岂敢惮劳苦。岂敢暂疎旷。怎学得慈乌反哺。报答我母氏姑嫜。丈夫。你为王事多鞅掌。高堂有母不遑将。我须当代你服劳奉养。每日躬调滋味。侍膳奉霞觞。到不如荆钗裙布。同欢乐守糟糠。 
　　日已向辰。不免铺设酒肴。请二亲早膳。二亲有请。〔老旦上〕 

　　【一翦梅】游子何时归故乡。地隔参商。弦绝宫商。〔老旦〕征人千里向河梁。时近重阳。目断衡阳。 
　　〔老旦〕媳妇。婢妾满前。佣奴环列。何苦自执炊爨。亲调飮食。鸡鸣而起。夜分不寐。辛勤奉侍。我二人受之何安也。〔贴〕孩儿。你生长荣华。那知烹饪。一旦有家。便能周悉。贤哉贤哉。我与婆婆时常敬汝之孝。又且惜汝之劳。〔旦〕中馈乃妇人之职。若不亲任。诚敬何伸。顾二亲年老。只愿常为调膳。乃所甘心。何劳之惮。母亲婆婆请膳。〔老旦〕亲母。我和你只为图着孩儿三牲五鼎。心中增了许多离緖。到不如田舍翁终身乐业。白头相守之为愈也。〔贴〕亲母说得是。〔做吃膳介老旦〕 

　　【罗帐裏坐】孩儿。自从玉关去后。抚时感伤。虽有膏粱味。无心宴飨。孩儿。只因你忘了遗羹。承亲母推食的厚贶。〔合〕这恩义总难忘。媳妇。你这般贤慧呵。你的孝行眞堪旌奬。〔贴〕亲母。我和你形衰力倦。靑鬓染霜。纵有八珍馔。恐难长受生前养。孝顺的儿呵。看你辛勤供菽水。诚敬奉蒸尝。只愿我的刘琨和贤壻二人呵。〔合〕愿他此去调羹庙廊。莫做了伴食的宰相。〔旦〕忆同花前宴赏。玉粒桂浆。到如今杯盘冷落。饔飱久旷。丈夫。你休把我炊扊扅烹伏雌的恩忘。〔合〕丈夫。你便有食前方丈。须索记举案齐眉的孟光。 
　　〔老旦〕飮膳已毕。且把杯盘收拾过去。取金钱来卜远人消息。〔卜介〕 

　　【刘泼帽】神蓍秘诀诚无妄。吉凶休咎托靑囊。好卦好卦。看此卦眞绝唱。〔合〕中正遇干刚。是龙德方亨之象。〔贴〕我也卜一卦。〔卜介〕好卦好卦。大川利涉宜攸往。大人利见遇非常。此卦虽好。只恐国家任重。二郞一时不得返家乡。当重任为保障。〔合前旦〕奴家也卜一卦。〔卜介〕看此卦呵。五行四兆看无恙。二爻内腾蛇缠足。哥哥与丈夫只恐皆被滞留边塞。谅他的进退好似触藩羝羊。第三爻文书发动。想必就有信息回来。寄萍迹衡阳雁行。 
　　〔合前末扮驲使递书上〕淮海寄双鱼。星轺日夜趋。善传天外信。惯达世间书。小人乃中原驲铺兵。传递家书到刘太尉府中去。这里正是。不免进入去。〔见介〕吿禀二位太老夫人。刘太尉温司马二位老爷有书。〔贴老旦〕拿上来。〔梅香接介丑〕差人不知温相公教上覆我么。有甚么人事寄来送我么。〔末〕这个没有。〔贴老旦〕谢天地。果有信息回来。可征卜蓍之验。〔贴〕梅香。此乃家报。不比公文。来人当以酒饭相待。〔末〕感谢太老夫人。正是相思千万里。一字値千金。〔下老贴〕媳妇把家书拆封。读与我二人听。〔旦〕这封是丈夫的。〔读介〕 

　　【小桃红】温峤百拜。岳母萱堂。只为劳王事远离故乡。母子和夫妇。两地久参商。违定省绝温凊。把斑斓疎旷也。凝望孤云欲断肠。料二母偕妻室各保安康。封寄阳关啼数行。这封是哥哥的。〔又读介〕刘琨顿首。书附衡湘。蜗角虚名累天各一方。不能似曾参终奉养。只落得瞻望陟高冈。喜塞尘虽稍宁。问归期犹羁鞅也。未审何时脱锁缰。料慈恃曁贤妹福履胜常。昼夜思亲泪两行。 
　　〔贴〕且喜吾儿若儿。功名皆已成就。不枉母氏教育之恩。今日有书回来。正古人所谓千里如面谈。我三人悬悬之望。此可少慰矣。 

　　【余文】萍踪游子滞遐方。目断天涯重惨伤。为见佳音喜欲狂。 
　　〔贴〕万里交河形影疎。　　　　〔老旦〕母思游子妇思夫。 
　　〔旦〕金钱卜得平安信。　　　　〔合〕果见鸿传尺素书。 

　　第二十六出　王敦反 
　　【菊花新】〔净扮王敦上〕朝廷昏眊纵奸谋。淹弃吾曹如寇雠。积忿起戈矛。要使淸流作浊流。 
　　羣小专权摈上卿。妨贤病国忿难平。一朝兴起晋阳甲。指日还将君侧淸。王敦世受晋恩。本不当怨望。但近日主上昏瞶。奸雄窃柄。狗尾续貂。忠良摈斥。不胜一时之忿。举兵武昌。据石头以胁制君父。加九锡而妄自尊崇。僭窃如此。无复为盛德事矣。罢罢。男子不能流芳百世。亦当遗臭万年。昨已上书罪状刘隗刁协。若朝廷自能觉悟。二首朝悬。诸军夕退。倘执迷如初。吾将称兵向阙。放太甲。诛四凶。居摄禅祚。任自为之。军校。请钱军师出来议事。〔末扮钱凤上〕 

　　【前腔】图王霸业藉谋猷。晋国江山捻指收。谈笑觅封侯。管葛良平是我俦。 
　　自家钱凤是也。蒙主公宠任。言听计从。战胜攻取。若论我主威德。宜称王号。自家累表劝进。再三谦让不从。如今定要强他受禅便了。〔见介净〕钱世仪。外事如何。〔末〕伏主公。刘隗刁协兵败逃亡。晋帝遣百官诣门待罪。主公何不趁此机会。诛其君而吊其民。纂成大统。开基应天。时不可失也。〔净〕军师。自古百足之虫。至死不僵。今天子虽弱。羽翼尙多。且宜待时而动。不可造次。〔外扮周顗上小外扮戴渊上〕 

　　【前腔】无端贼子起邪谋。烈士攒眉把国忧。奋志欲安刘。一剑何能驱沐猴。 
　　〔小外〕下官司寇戴渊是也。〔外〕下官司空周顗是也。吾二人奉旨去见王处仲。此行当以逆顺谕之。使知反正。万一不从。有死而已。可于苟且求活耶。〔小外〕周大人。此贼久怀异志。特畏祖士雅耳。今士雅已亡。彼无所惮。恐非口舌所能济也。〔外〕军士通报。〔丑〕老爷。百官在门外。〔净〕军师。你且入幕回避。〔末〕忝与腹心任。堪为入幕宾。〔下见介外小外长揖介净〕司空司寇。钱世仪劝我卽位。你二人怎么说。〔外〕呀。都督差矣。公家世受国恩。尽忠累代。要当世济其美。克全大节。岂可信贼臣钱凤之言。突起邪谋。自取族灭。〔净〕二位。天下乃天下人之天下。非司马氏一人之天下。昔舜禹受禅。汤武应天。于我有何不可。〔小外〕都督。昔文王三分天下有其二。以服事殷。今都督德非文王。主上又无独夫之暴。岂可妄为。事宜三思。〔净〕庸才不识大体。反把言语来挺撞我。以我今日之势。兴一旅之师。直至晋室。执子婴于咸阳。殪商辛于牧野。谁能当我。你二人快去制黄袍。作禅诏。庶可转祸为福。〔外〕都督息怒。你且历数自古篡弑之人。能保首领者有几。足下平日颇知书史。漫不知警何也。你今日若听我言。回兵武昌。复修臣节。则晋氏君臣蒙福。足下身家亦安。如或不然。吾二人不过一死。何祸之足惧。但惜足下以垂白之年。悬首白旗。忘奕世之忠。反为悖逆之鬼耳。〔净〕胡说。你二人若不上表称臣。降阶舞蹈。就绑到教场去砍了。〔外〕反贼。我恨不斩汝万段。岂肯从汝反耶。何不速杀我。〔净怒介〕绑起来。〔卒按使跪外小外〕要杀便杀。何以怒为。我国之三公。岂可屈膝。〔净怒唱介〕 

　　【八声甘州】狂言犯上。对我前辄敢面折强抗。当车奋勇。好一似怒臂螳螂。你逞着如簧辨口相讥诮。到做舌剑唇鎗受祸殃。〔合〕■〈忄莽〉戆。管敎你族灭身亡。〔外〕强臣肆陆梁。忠良士岂肯附逆阿党。〔净〕不附我。就把你凌迟碎剐哩。〔外小外同伸颈介〕反贼。任伊寸斩。难敎我毁裂冠裳。人生自古谁无死。只要死得其所。吾复何恨。生前仗节全忠义。死后千年姓字香。〔小外悲介外〕大丈夫当慷慨赴义。何用悲为。〔合〕休怅。舍生取义便死何妨。〔小外〕逆贼。何须较短长。论人生须要扶植纲常。丈夫在世。磊落落气宇轩昂。逆贼。你休猜做萍梗随波浪。我是松柏坚眞傲雪霜。〔净〕你死休要悔。〔小外合〕忠谠。亡身狥国万死甘当。〔丑末〕书生不自量对吾主直恁妄诞猖狂。非吾窘辱。也是你自冒锋芒。你死何益于世。纵粉身碎骨曾何益。沟渎沈沦枉丧亡。〔合〕追想。要生全除是俛首归降。 
　　〔外小外〕逆贼。你虽苏张更生。不能挽我金石之志。只求速死。〔净〕旣然不降。绑去砍了罢。〔押介外小外〕丹心悬日月。身命等鸿毛。〔杀下生扮王导上〕军士报王司徒请留人。〔卒〕禀司徒爷。迟了。二位老爷俱已死了。〔生〕罢了罢了。处仲处仲。我就见你灭门绝户。〔哭介〕我虽不杀伯仁。伯仁由我而死。冥冥之中。负此良友。〔哭下末扮郭璞上〕身乘黄鹤归天上。尘拂淸风来世间。都督留人。〔净〕二贼皆已斩了。〔末悲介〕善人国之至宝。况天子三公。岂可擅杀。王处仲。你举动如此。岂能令终。〔净〕郭景纯你休闲说。我视二贼犹狐雏腐鼠。杀之何害。久闻景纯高于易学。试卜吾继统大运何如。〔末卜介〕卦爻凶险。谋逆难成。〔净怒背云〕此人又来求死。事出反掌。何谓难成。我晓得这是晋帝使他来说我。不免再试他看。郭璞。吾寿几何。〔末〕明公举事。祸必不久。若还武昌。寿不可测。〔净怒介〕此人言语不祥。拏去砍了。〔丑绑介末蜕衣走介丑〕禀爷。郭先生不见了。蜕下衣服在此。〔丑〕快闭了大门。追寻出来。〔丑寻介末旋转走介丑〕禀爷。郭先生法大。能会飞天缩地。怎么拿得他来。〔净〕胡说。一人拏不住。怎么夺天下。定要拏来。〔丑拏介末钻入甁介丑〕禀爷。钻入甁裏去了。〔净〕胡说。甁有多大。钻得进去。分明是你容情卖放。若不拿来。斩你示众。〔丑伸手入甁拿介咬住手介丑高叫介净〕连甁击碎。且看走那里去。〔丑击碎甁介碎甁片片骂反贼介丑〕郭眞人。再不敢拿你了。不要骂。〔净〕郭先生。你仙术眞高。我特试先生耳。岂敢杀你。请出来与我相见罢。〔末空中应介〕逆贼。你枉杀忠良。欺君罔上。岂能久在人世。我去了。两袖淸风蓬岛近。一声长啸海天悠〔丑〕禀爷。郭眞人腾云去了。〔净〕此事可为怪诞。我一时无见识。要杀他。杀又杀不得。又被他侮慢一场。若论他蓍卜我事难成。自古道人情贤于梦卜。又道事在不疑。卜之何益。今日之势。但以人事决之可也。妖术何足信哉。兵校。昨已宣诏去召温司马至帐下听用。不知到否。你去打听着。〔丑〕领钧旨。 

　　图王雄据石头城。　　　　屠戮朝臣任纵横。 
　　妖术诬民何足信。　　　　管敎晋社一时倾。 

　　第二十七出　召太眞 
　　【谒金门】〔生上〕心耿耿。愁见锋生内屛。一扎天书传外境。祇恐称伪命。〔小外扮刘琨上〕管钥钦承台省。分阃亲操斧柄。逆竖无端窥晋鼎。庙谟须预定。 
　　〔生〕黄云初断塞尘空。淮汉澄淸贡赋通。奋志正期收汉北。忽惊天阙起烟烽。〔小外〕秋风凛凛军威肃。紫电腾腾剑气雄。剧虏骁夷皆授首。狂夫犯顺敢撄锋。〔生〕吾二人翦荆拓地。奏绩天朝。尊舅荣擢帅府。下官超迁枢密。正欲荡平北虏。酬报君恩。不意王敦逆命。逼辱帝后。屠戮大臣。卽今有旨召下官回朝。俺想近时天子政令。非由己出。此必逆敦恐我二人倂力攻他。故矫此诏。以分其势。如今尊舅留此经略。下官奔回。以淸内难。〔小外〕妹丈。此贼久蓄异谋。知其必有今日。妹丈旣承诏命。不得不行。此去须当委曲济难。务期绥安宗社。边隅重任。下官自当竭力应承。〔生〕当今豪杰。惟舅与峤。二人同心。何忧外侮。今内事峤请独任。外事托在尊舅。必要协力同心。共舒国愤。 

　　【红衲袄】当日裏拥貔貅长驱出帝京。今日裏靖狼烟把山河重再整。正待要空漠南还二圣。会明良颂太平。谁知道野糜鹿游陛廷。社鼠城狐栖内省。尊舅。我和你只恐九仞功成一旦倾。〔小外〕我也曾叩明廷泣请缨。我也曾握金符分阃命。欲待要把单于来系颈。欲待要奏奇勋勒鼎铭。忽惊那股肱臣窃楚柄。向潢池弄甲兵。逆贼。你背却当年歃血盟。〔生〕怎能彀跨天潢翦巨鲸。怎能彀斩荆棘淸跸警。怎做得帏幄谟谋能决胜。揽辔登车天下平。此时朝廷武备衰弱。社稷危如累卵。我盼皇朝中心如咽哽。叹国家存亡浑未定。我须卷甲兼行援帝城。〔小外〕我昔日听荒鸡终夜惊。我昔日宴新亭伤异景。到如今总元戎居藩屛。到如今破幽燕近乘胜。〔哭介〕祖士雅若在。岂使狂贼致此。也只为五丈原坠将星。致此孛天狼当舍明。遥望枫宸涕雨零。 
　　〔丑末〕舟楫仪从。皆已完备。请老爷登程。〔生〕就此拜别。 

　　【东瓯令】我赴君难传羽檄。绝塞孤臣忧社稷。我国家凋弊之余。复値此乱呵。眼看朝市成陵谷。兴废信难测。王司徒辈袖手傍观。可笑可笑。庙廊无计羞肉食。束手漫无策。〔小外〕妹丈。你承君命远驰驲。千里渑池须奋翼。此时国势危疑。天子孤立于上。围城天子悲孤注。须勇往去援溺。妹丈你挥戈早着回天力。委曲绥邦国。 
　　送君千里。终须一别。方内之事。一以委托妹丈。登舟去了罢。〔生〕此行凭仗朝廷威福。或者就得淸平。边邮任重。尊舅惟尽心乃事。〔洒泣登舟介〕 

　　【尾声】江山咫尺分南北。万里云程争奋翮。只愿鈇钺一麾除叛逆。 
　　〔生〕拜诏旋征车。　　　　〔小外〕挥戈除反侧。 
　　〔合〕眼望旌捷旗。　　　　耳听好消息。 

　　第二十八出　击帻 
　　【胜葫芦】〔丑扮内臣上〕职任中官承诏命。颁王爵。锡封荣。玉勑一函。鸾舆千乘。争看着石头城上有龙兴。 
　　俺自家官居近习。职掌黄门。供掖庭之洒扫。给椒房之使令。银珰左貂。黄衣廪食。光耀四星之辉。王爵手握。天宪口衔。班列五侯之贵。供奉与朝参。善伺人主之喜怒。拾遗承顾问。能蔽元后之聪明。宫闱亵近。驰声色以蛊惑君心。威福自由。恣奸险而中伤善类。朝士拜舞后尘。公卿颐指气使。果然鼠凭社贵。眞个狐藉虎威。好气势也呵。小臣今早伏承帝命。遣赉玉玺丹符。裂畿内十郡。封王都督为吴王。又赐王姬媵妾。辂车卤簿。敎坊乐器。八宝九鼎。异器奇珍。不知其数。国家数十年积聚。一旦尽需东府。可怜可怜。左右的。如今天色渐明。吴王将次升殿。朝仪仙仗。俱已完备了未。〔末〕吿老公公。龙床龙衮。凤辇凤旗。俱已完备了。〔丑〕旣完了。请爷爷升殿。〔末下净上〕 

　　【贺圣朝】践祚将移九鼎。扫除州郡初淸。英雄有志事垂成。一着戎衣大定。 
　　〔丑〕爷爷千岁。〔净〕黄屋初乘左纛从。紫微光照海门东。满朝文武阶墀下。万里山河掌握中。我自戮诸凶已来。朝野畏惮。罔肆陆梁。本欲就移晋室。犹恐人心未服。姑且先假王号。渐图卽眞。昨日温太眞已到。我想丹阳咽喉之地。欲令鎭守。无过此人。况太眞乃我交契。决不相负。且待钱军师出来。与他商议。内使。宣温枢密钱军师上殿议事。〔生上〕 

　　【前腔】屈膝佯从伪命。胸中顺逆常明。〔小外上〕蛟龙池上欲飞腾。渭水熊罴方骋。 
　　〔生小外〕我王千岁。〔净〕二公请升殿。有事计议。丹阳国之重鎭。欲得心腹一人去守。以防不测。二公孰可。〔生背云〕我正欲出守丹阳。以图国贼。忽有此议。莫非天也。如今不免佯举钱凤。彼必惮行。转推于我。果得遂此行。大事成矣。主公。世仪精神满腹。麾下诸臣。无出其右。〔小外〕伏主公。运筹帏幄。峤不如臣。折冲千里。臣不如峤臣请留侍左右。太眞可令出守。〔净〕世仪言是。太眞不可推辞。卽便领符前去。将酒过来饯行。 

　　【皂罗袍】阃外金符传命。念丹阳喉咽。责任非轻。好施谋略往经营。莫敎荆棘萌岐径。〔合〕深沟高垒。坚甲利兵。华夷威震。关河肃淸。南都拱手传君令。〔生〕忝荷方隅威柄。感吾君厚宠。重寄垣屛。〔背介〕此行去就总难凭。逆贼难敎我背主从邪佞。〔合前小外〕太眞。你再把师徒爰整。羡君侯才略。远过良平。好凭一剑靖沧溟。四方底定无烽警。〔合前生背云〕此行虽出世仪举荐。只恐面是心非。去后决行谗谤。如今不免设一巧计。以杜谗贼之口。〔假醉介〕世仪。宿昔曾为刎颈。荷君家汲引。获寄长城。〔把酒介〕擎樽握手与你论平生。世仪。休敎忘却金兰订。 
　　〔小外〕下官醉了。飮不得了。〔生〕呀。温太眞行酒。钱世仪何人。乃敢不飮。〔手扳小外帽落介小外怒介〕太眞。你好粗率。惟酒无量不及乱。怎生强得。〔净〕太眞醉了。休要怪他。〔小外〕何足计较。〔背云〕畜生无理。且待他去着。〔净〕太眞。军务紧急。就此启行去罢。 

　　【余文】马离建业敲金镫。祖帐军门饯晓行。何日舆图乐太平。 
　　〔净〕符分半虎鎭丹阳。〔生〕剑跃双龙入武昌。〔小外〕前筯筹来平六国。〔合〕鞭梢投处断长江。〔净外下生吊场〕叫左右。速将檄文传布各处藩鎭。叫他作速兴兵。约会于石头城下。候我军令。同时进取。又将密书二封。送去王司徒及王彬将军。叫他整兵。以为内应。连夜速发。不得有违。〔合〕一朝权在手。堪把令来行。〔下〕 


　　第二十九出　丹阳兵报 
　　〔末扮将军上〕文昌新入有光辉。紫界宫墙白粉闱。晓日鸡人传漏箭。春风侍女护朝衣。自家乃吴王殿前将军是也。今早我王御朝已毕。如今将下便殿议事。着小将铺设绣墩御宴。相将整顿已完。殿下早上。〔净上〕 

　　【生查子】三杰运良筹。拟变家为国。〔小外〕虎豹添羽翰。心膂恐难托。 
　　〔净〕招来熊虎将。引作腹心臣。〔小外〕莫信直中直。预防仁不仁。〔净〕军师。你为何出此言。我前日遣太眞去守丹阳。观他智勇谋略。必能与敌抗衡。为我作江淮保障。付托可为得人矣。〔小外〕主公。作事当愼于始。用人须察其心。太眞与朝廷甚密。不可深信。且丹阳天下兵冲。今遣此人去守。使英雄得用武之地。正所谓藉寇兵而赍盗粮者也。非惟不为我用。窃恐反为我敌矣。〔净笑介〕太眞昨醉。少加声色。何得便尔相谗。〔小外〕主公错矣。钱凤岂为此小嫌介意。但事关休戚。不得不言。自古道明者覩未然。况已着乎。今日不听逆耳之谏。只恐突决栋焚。变生不测。悔之晚矣。〔净〕自古用人不疑。疑人不用。太眞素与我厚。决不相负。你不须多虑。〔小外〕事在预防。若待羽翼成后。噬脐无及。〔净〕不妨。温峤果有他意。王含在外。取之如摧枯拉朽耳。何惧之有。〔末上报介〕有事不可不报。无事不可乱道。吿殿下。温枢密到丹阳。号召四方兵众。移檄远近诸侯。声言讨主公谋逆之罪。地方一时搔动。如何是很。〔净〕这厮果然如此忘恩。确如军师所料。吾今乃为小贼所欺。可恼。可恼。〔小外〕适问主公固执不信。今竟何如。〔净〕罢罢。是我得之。是我失之。亦复何恨。 

　　【雁过沙】惊尘起萧墙。干戈忽扰攘。都缘我自不揣量。却把在柙虎兕放。温峤这贼子呵。你怎敢忘恩欺罔。背却我推食推衣恩养。〔小外〕檄书自丹阳。腹心起祸殃。温峤倚仗你做个渭水鹰扬。谁知道反做了挥鉏博浪。今民心未忘晋室。只恐赤帜一起呵。四方豪杰应如响。霎时间转弱为强。〔末丑〕主公只为不听军师之言。故有此害。看他徙薪言非妄。今日呵。灶突果炎上。军师妙算世无双。主公。今后只依军师之言。何患大事无成。你的龙兴帝业堪倚仗。早敎登坛为大将。那乳臭儿怎敢当。 
　　〔净〕军师。事已至此。计将安出。〔小外〕主公不必多忧。自古弱不可以敌强。寡不可以敌众。主公今日之势。谅非温峤所能敌。宜速令王含戒严守备。一边差人拘温峤母妻至此为质。令其作书招之。何患太眞不降。〔净〕军师言是。军校传与王将军。叫他谨守城池。密地差一队军马。去太原擒温家母妻。不得有违。〔众〕领钧旨。 

　　〔净〕忽传阃外腹心离。　　　　〔小外〕船到江心补漏迟。 
　　〔卒〕本待将心托明月。　　　　〔合〕谁知明月照沟渠。 

　　第三十出　拘温家属 
　　【卜算子】〔老旦上〕边戍几经年。四序频迁变。穷愁堆积在眉端。早夜难消遣。〔旦上〕藳砧今何在。山上更安山。新愁旧恨两萦牵。人去何时返。 
　　〔老旦〕〔浣溪沙〕玉露凋伤枫叶凄。东征游子未言归。倚门终日思依依。〔旦〕玉枕夜寒鸳梦断。金钿秋尽雁书稀。彩毫空写断肠词。〔老旦〕媳妇。你丈夫当初出去。只道便得回家。谁知久留边戍。奈我年当衰暮。疾病来侵。怎得个团圆的日子。〔旦〕婆婆。前日丈夫书中说。边警稍平。料目下便可凯旋归第。婆婆不必愁烦。〔老旦〕媳妇。只今天气将寒。边城久役。狐裘蒙戎。如何是好。〔旦〕奴家累积蚕缫。如今织作征衣。令人送往边塞。〔织介老旦〕媳妇。你旣亲执其劳。我当拮据相助。〔旦〕 

　　【山坡羊】冷飕飕寒风如箭。夜凄凄寒砧捣练。愁戚戚把金梭掷抛。啁喞喞促织声如劝。缀锦纹错综緖千万。搅得奴心如麻乱。夫。未审何时。重谐缱绻。〔合〕惓惓。织就回文献九天。悬悬。织就寒衣送玉关。〔老旦〕眼睁睁倚门颙盼。闷恹恹凭栏长叹。软怯怯潦倒孤孀。恨绵绵日暮桑楡短。记别时曾与他密缝针线。儿。早期你衣锦荣里闬。谁知道利绾名缰。几见了星移物换。〔合〕堪怜。授征衣为御寒。何年。戏斑衣到膝前。〔旦〕乱纷纷西飞归燕。嘹呖呖南来征雁。杳茫茫信阻衡阳。泪汪汪界破残妆面。一寸心犹如系着千尺线。柔肠百结牵萦绊。夫。你今恋着补衮荣华。也索记牵丝的姻眷。〔合〕惓惓。织就回文献九天。悬悬。织就寒衣送玉关。〔老旦〕思悠悠离情无限。颦蹙蹙愁眉难展。孑茕茕姑妇孤单。扰攘攘触处遭兵难。儿。成就你黼黻经纶的手段。休忘我敎子将机断。〔鸦噪介〕呀。乌鸦噪。敢有甚么凶兆。怯听鸦声。当庭噪晚。〔合〕堪怜。授征衣为御寒。何年。戏斑衣到膝前。〔末走上报介〕 

　　【不是路】骤马飞还。奔向堂前咽怎言。神魂断。肝肠寸寸万锋攒。〔倒介旦老旦〕呀。院子。你怎么这等慌慌张张。〔末〕夫人。天大的事来了。怎生是好。〔旦老旦〕你缘何敎人唬得心兢战。莫不是沙场凶信传。〔末〕不是。王敦叛。〔旦老旦〕王敦作叛。与相公何干。〔末〕我相公呵。只因不顺奸臣愿。来拘家眷。来拘家眷。〔旦老旦〕听罢伊言。魄散魂飞寸胆寒。何雠怨。将人白地裏摧残。泪珠涟。从今骨肉抟沙散。身命何由得保全。〔老旦〕天那。孩儿在家到得安乐。如今做官。反被他连累。〔旦〕怎知有此横祸。空埋怨。一家不幸遭天谴。无门逃窜。无门逃窜。 
　　〔老旦〕院子。贼兵来到那里了。〔末〕须臾就到了。小人再去打探来。老夫人和小夫人快先走罢。正是一心忙似箭。两脚走如飞。〔末下老旦〕媳妇。贼兵来近。我和你抛家走了罢。正是闭门家裏坐。祸从天上来。〔下净丑扮兵卒上〕 

　　【红绣鞋】操戈执戟摇旗。摇旗。披霜日夜星驰。星驰。猿惊兽挺肆雄威。承主命到山西。擒温峤母和妻。 
　　〔净〕众兵团住温家。一个个都挷起来解去称赏。不可走了一人。〔丑末〕怎的无人在此了。想是那边宅子上。〔净〕那边是刘太尉的家眷。不要惊动他。温家母妻。一定走出在外。我和你赶到路上去拏他。〔下旦老旦走上〕 

　　【香柳娘】苦奔驰在路岐。苦奔驰在路岐。如醉如痴。一朝祸起萧墙裏。见纷纷骑追。纷纷骑追。城火及鱼池。衔寃吁天地。恨奸雄恣肆。奸雄恣肆。扰乱邦畿。乾坤鼎沸。〔下净丑上〕 

　　【红绣鞋】笑他乳臭婴儿。婴儿。敢与吾主厮持。厮持。撩蛇践虎不知机。今日裏别雄雌。遭剉辱受灾危。〔下旦老旦上〕 

　　【香柳娘】叹征人远离。叹征人远离。边城淹滞。谁知平步风波起。顾乾坤四围。顾乾坤四围。水隔与涂迷。难寻脱身计。苦疲羸怎支。苦疲羸怎支。穷困谁依。人离业废。 
　　〔旦老旦欲下净丑拦住介〕不要走。不要走。快来就缚。〔旦老旦惊倒介净〕都挷起来。〔旦〕婆婆年老。望乞容恕。〔净〕那里管你。只是挷去。〔旦老旦〕 

　　【余文】魂欲逝泪交颐。半世生涯顷刻危。缧绁缠身怎脱离。 
　　〔净〕堪笑书生不见机。　　　　〔丑〕敎他阖室受灾危。 
　　〔老旦〕从来祸福由人召。　　　　〔旦〕须信人欺天不欺。 

　　第三十一出　系狱 
　　【虞美人】〔净上〕奸雄背主心怀二。敢肆螳螂臂。将倾晋社总难支。纵自粉身效报曾何济。〔小外上〕入幕善谋。底囊多智。几将羣策屈羣雄。争奈吾王忽却经邦计。 
　　〔见介净〕尀耐温峤背逆无状。昨已差人去拿他家属。怎的还未拿到。〔小外〕门外喧嚷。想必拿到了。〔末丑押旦老旦上〕 

　　【诉衷肠】灾殃天降非由己。陷穽难回避。不能明哲保身。可怜百口为累。 
　　〔丑末〕吿殿下。温峤家属拿到了。〔见介〕犯妇。你的孩儿受我爵禄。去守丹阳。如何背义。反顺朝廷。起兵犯我。今日拿你两个。别无话说。只要你写书招他来降。富贵共享。若是不从。就要你粉身碎骨哩。〔老旦〕吿都督。温峤昔为吾子。今为王臣。去就从违。非由老身张主。〔净〕这妇人奸诈。还敢说此大话。好打哩。〔小外〕女流之辈。不知事体。主公且从容问他。不须发怒。〔净〕也是。温母。时事有兴废。为人当识机。今者晋室欲亡。虽三尺童子皆知。你的孩儿。素称智略。何独暗昧如此。况我平日与你孩儿交好。你若不快招他来降。只恐国家败亡之日。玉石俱焚。那时悔之晚矣。〔老旦〕大人。老身只知顺逆。那晓兴废呵。〔净怒介〕这婆子可恼。怎的叫做顺逆。你就说来。〔老旦〕 

　　【孝顺歌】事君的忠义先。人臣大分敢有愆。龚胜愿捐生。苏卿岂忘汉。我孩儿呵。他的坚贞难转。果若要使招降。我姑妇宁甘伏剑。〔净〕今四方贡献。皆入吾府。将相岳牧。尽出吾门。你孩儿一人。济得甚事。快叫他来降。以免一家性命。〔老旦〕君子有杀身得以成仁。吾儿今死王事呵。纵然马革包尸。国史淸名无玷。〔净〕休要夸口。你两个今日被我拘收在此。不怕你不写书哩。〔旦〕吾夫子他是当世贤。丹心壮节日月悬。伏毒慕樵玄。纳肝效弘演。〔净〕胡说。若不写书招你丈夫来降。你两个休想生哩。〔旦〕要杀便杀。今日夫为忠臣。妻为节妇。死亦何恨。我丈夫呵。他竭忠赴难。我愿全节忘身。怎肯低头从叛。〔净〕这等说。就拿去砍了。〔旦〕纵然鼎镬交加。我虽九死无憾。〔净怒介〕我有移天势操着生杀权。这两个妇人好无礼。无端佞口敢犯颜。左右。把二妇人拶起来。要他写。固执若仍前。敎恁触刑宪。〔旦老旦〕天那。这苦怎生受得。〔哭介小外〕二位夫人写了罢。省得受这苦楚。休得泪涟。要解倒悬。须是早从权变。〔老旦〕钱先生。我二人宁受斧钺之诛。难从逆命。〔小外〕夫人。事已至此。不得不从。你今是釜裏之鱼。怎禁得百般熬炼。〔老旦〕自古道死有轻于鸿毛。我姑媳二人只要中心无愧。万死不辞。我生无愧死亦安。堂堂此身肯瓦全。视死却如归。偷生岂吾愿。〔小外〕二位夫人。事关门户。不可执一。且宜暂时从顺。以解目下之危。〔旦老旦〕我甘自摧残。怎肯向狗彘屈身。乞怜求免。〔净怒介〕这贼妇把我比做狗彘。拿去砍了。〔小外〕跖之犬吠尧。岂尧不仁乎。主公不必计较。二位夫人。你不听我说。休要悔。〔旦老旦〕罢了。千死万死。无过一死。若还苦逼禁。迟早请将头来断。 
　　〔净〕果然不从。推出斩了罢。〔丑末押走介小外〕主公。小不忍则乱大谋。今日杀此二妇不打紧。只恐温峤蓄忿。致死来与我战。反添一勍敌矣。不如且把二妇收监。遣一辨士说他写书。事或可就。若再坚执。杀之未晚耳。〔净〕军师言是。且饶他。收到监裏去。〔末丑〕领钧旨。〔押下旦老旦〕精灵万古昭锺阜。一死鸿毛断不渝。〔下净〕军校。传与王彬。教他去狱中劝二妇写书。书如写成。就教他赉往丹阳。说温峤来降。〔末丑〕领钧旨。 

　　〔净〕不施万丈深潭计。　　　　〔合〕怎得骊龙颔下珠。 

　　第三十二出　狱吏相戒 
　　【水底鱼儿】〔丑扮刑吏上〕性嗜苞苴。经书目不知。有钱陪笑。无钱翻脸皮。 
　　吾乃刑曹司吏。专一欺公作弊。语言当面撮空。行事千般诡秘。上司假托腹心。法律视同儿戏。洗补改换卷宗。出入罪名随意。有钱死者复生。无钱生者没世。不管枉事屈情。定要夤缘使费。乡民那晓奸谋。任我谋为摆置。装成圈套机关。馈赠门迎如市。只求才贿盈囊。那管遍卖田地。〔笑介〕犯人到我房中。果然是个悔气。〔内问〕你每这等凶狠。只怕身家被累。〔丑〕不管他上司访察有名。拚个充军徒罪。〔净扮狱官上〕 

　　【前腔】职任卑微。俸资薄又稀。若不贪贿。妻儿吃甚的。 
　　我本秋曹司狱。为官一味贪酷。胸中惟嗜苞苴。杖头只打钱谷。酒席专为抽风。言谈尽藏骗局。下监推审犯人。量财以为直曲。富翁苏放长枷。穷汉严加桎梏。不求淸白传家。只要满嬴金玉。〔内问〕你每这等贪婪。难掩上司耳目。〔净〕不管他绣衣考察官员。拚个两腿无肉。〔见介净〕叫禁子拿监簿来看。新到犯人赵一。未有拜见钱。扯下打二十。〔末打犯人诨介净〕新到犯人温氏等二口。闻知家道发迹。要他分例五十两。昨已设酒送去。请他打抽风。要他二十两回答。快去催来。〔末〕他是官家。这一起只得将就些。〔净丑〕王亲犯法。与庶民同。怎么将就得。〔净〕重犯有分例的。苏了枷。张四李八无钱。上起枷来与比较。〔丑〕张四家道富。不要枷他。〔净〕怎的不枷。〔丑〕旣富矣。又何加焉。〔净〕且饶他。只把李八枷起。〔丑〕李八家贫。不要枷。〔净〕怎的也不枷。〔丑〕加之以饥馑。要饿死了。〔净〕提控还是读书人。说得有理。一发饶他。〔末〕南监北监。已安排酒。请老爷暖寒。〔净丑〕如此便去。正是三杯和万事。一醉解千愁。〔下末〕老爷。老官去了。且叫各监主出来商量讨钱则个。〔净扮牢头上〕含寃昔日罹天网。囹圄于今作福堂。禁子哥。今日卖买如何。〔末〕便是不济。如今老爷老官要见面钱。又要酒吃。表子陪。一应酒店各色样银。都靠在犯人身上。这两日没人收监。甚是淸淡。如何是好。〔净〕这有甚难。监中常例。多讨些。就彀用了。〔末〕怎的要得他的来。〔净〕我教你。犯人没钱的。枷纽铗镣匣床不要苏他。日间不许他吃饭。夜间不许他在床上睡。饥寒难忍。便是铁人也要使钱。怕他不彀用。〔末〕这等要惹祸。〔净〕也看人。若遇刁头。便用将就。若本分主子。及财主有身家的。怕他怎么。这等人极好待他。常常买些酒请他。他吃了酒。自然用回答。又常常暗地般唆是非。弄他相打相骂。两边过面。酒又有得吃。钱又有得送。又时时诳说。听得上司与外郞说某犯人亏枉。外郞好生替你方便。有等呆人听信。将银子央你去嘱托。或打探消息。定不白过。〔末〕自古道接人钱财。与人消灾。哄他银子。不替人干事。可不抱怨。〔净〕衙门人都是撮空趁钱。只要哄得钱财落手。那管他人痛痒。〔末〕这等断主顾买卖。下次谁人信你。〔净〕不妨。下次又换个圈套骗他。又有件好买卖。如今监中有许多强盗在此。叫他分头扳枉各县财主。他必着人拿银子来央你除名。不来行移的。报上名字。行牌去拘他到官。朦胧官府。只说是贼。那里晓得都是平民。自古道贼口出圣旨。眞假皆凭贼说。不怕他不多多拿钱来买求脱白。〔末〕这等狠毒。〔指天介〕只怕上头的人。不放过你。〔净〕有甚天理。我当初活打死人。问死罪时。家当不济。如今做了监主。被我置偌大家产。官府提控。与我相交。禁子皂隶。服吾驱使。犯人磕头拜跪。眞个朝朝飮宴。夜夜元宵。妻子在家。享不尽的富贵。如今可惜已老要死了。世人要学我的。快去打个人死。来顶我的缺。叫他一生受用不尽。禁子哥。那两个妇人。问他讨些儿。〔末〕又来惹祸。这是温枢密的家眷。不当耍。〔净〕我自不怕他。官府知道。不过打几板。难道再问个死罪。倘送些钱钞。落得受用。正是 

　　今朝有酒今朝醉。　　　　明日愁来明日当。 

　　第三十三出　狱中寄书 
　　【忆秦娥】〔老旦丑扮梅香扶上〕身劳瘁。神魂失次浑如醉。浑如醉。衰病余龄。怎当惊悸。〔旦〕夫君仗节勤王事。妻孥母子皆遗累。皆遗累。许国纯忠。阖门全义。 
　　〔老旦〕我生之初尙无为。我生之后国运衰。人民涂炭城郭坏。礼义灭亡法度隳。身流落兮天一涯。肠欲断兮心欲摧。〔旦〕暗室寥寥风雨凄。长夜迢迢更箭迟。夫与妻兮忽仳离。姑与母兮生死安足知。义重命轻兮鸿毛如。誓捐此生兮全纲维。〔老旦〕媳妇。我和你被王敦罗织于狱。如今肢体虽完。心胆已丧。残骸余喘。与死为邻。我当衰暮之龄。死无遗恨。但惜汝美质芳年。罹此大祸。如之奈何。〔旦〕婆婆。臣之死君。妻之死夫。其义一也。古有投崖之烈妇。断臂之贞妻。妾何惧一死。但婆婆教子成名。不克一受褒封禄养。为可恨耳。〔老旦〕媳妇。你看囹圄萧条。寒风刮面。四顾怆惶。形影相吊。好苦呵。 

　　【月儿高】体羸心惴。衰容顿顦顇。子母遭凌替。身陷家倾弃。顚沛流离。死无葬身地。反贼。我宿禀冰霜厉。纵然九死心无二。苦呵。三木囊头苦怎支。仰吁苍穹知不知。〔旦〕夫狥忠义。妾身愿随逝。痛忆姑年暮。履险遭顚踬。及溺胥亡。共作忠良鬼。婆婆。此身甘玉碎。怎把名污靑史。天那。天胡不憗遗。阖室顚连控吿谁。 
　　〔净扮狱卒上〕贪婪为活计。桎梏作生涯。二位夫人。各样常例如何说。〔老旦〕牌头。我们仓卒被差人拘来。分文不曾带得。如何是好。〔净〕夫人差矣。自古道在山靠山。在水靠水。如今司狱老爷。提控老官。常例风火一般在我处要。难道我替你吃杖子。监主柴水床席家火秋风看监神福酒席守门等钱。难道不肯出。你若待我好。我也看承你好。你若吝钱。便是官家也要冲撞。〔老旦〕牌头。一应分例。定然不少。待我亲戚来日就有。〔丑〕牌头要钱何用。〔净〕娘子。你不晓得。钱之为用。危可使安。死可使活。忿争非钱不胜。幽滞非钱不拔。你为有钱不用。在此受苦。〔丑〕这等说。我家钱尽多。早说待我挑一担来与你。如今没钱。马子也没人掇。〔净〕娘子。自古道有钱鬼可使。你若有钱。司狱老爷。六房提控。争替你掇马子。怕他没人。〔末扮王彬上〕 

　　【菊花新】忠良伏锧实堪悲。节义双高世所稀。吾忝与藩维。岂肯从谋不轨。 
　　王彬为处仲所使。至囹圄中劝温太眞令堂写书。我昨见二妇这等忠烈。一时感激。恨不得助顺讨逆。岂肯为其作说客。以诱人于不义乎。如今见二位夫人。且休提写书之事。处仲若问。只说书已写寄太眞便了。狱卒开门。我要见温老夫人。〔见介净下老旦〕大夫何来。〔末〕下官王彬。素与令郞交契。昨见二位夫人。丹贞贯日。不胜忻羡。我愿夫人始终如一。不可畏其鈇钺。少变淸操。〔旦老旦〕多承规训。谨当铭诸腑脏。〔末〕下官奉差。命往见令郞。如有尊简。敬当附去。〔老旦〕如此却好。媳妇代笔。修书一封。央大夫寄去。〔旦写介老旦〕 

　　【玉山颓】衡阳拘系。叹惸惸身惟影随。念一家瓦解冰消。好一似断梗飞絮。大夫传与吾儿。敎他惟勤王事。切莫把母妻为意。〔旦〕书已写完了。〔老旦〕旣写完。拜奉与大夫。〔拜介合〕尺素传吾子。〔哭介〕儿呵。只怕今生不得与你相见了。永相违。荣封禄养恨无期。〔旦出玉镜介〕大夫。奴家当初赖此镜与太眞成婚。后夫君别去。誓以重逢。不料竟成画饼。相烦大夫寄还夫君。俾知我不久为泉下客矣。菱花遥寄。叹双鸾此日仳离。从夫去久掩淸光。料今生会合无计。逆贼。你纵有鼎镬刀锯。怎夺我淸风高志。〔合〕尺素传夫子。永相违。重谐伉俪料无期。〔丑〕使君听启。念奴身金屛侍儿。抱衾裯藉宠专房。到如今漂泊谁倚。俺一家愁无遗类。空使我寸肠割碎。〔合〕尺素传吾主。永相违。承恩鱼贯料无期。〔末〕闻言酸鼻。劝夫人不须泪垂。夫人。惟天相德。惟德合天。古今常理。你看湛湛靑天。岂肯把哲人遐弃。下官虽在王敦门下。忠君报国之心。未尝少间。此行自当与太眞定计。裏应外合。剿除国贼。救出二位夫人。暂请耐心少坐。不必愁恼。〔旦老旦〕如此多感。〔末〕听我片言宽慰。管敎你夫妻子母重会。〔合〕尺素传贤子。暂相违。回天返照岂无期。 
　　〔老旦〕相见时难别亦难。　　　　〔末〕东风无力百花残。 
　　〔旦〕春蚕到死丝方尽。　　　　〔丑〕蜡烛成灰泪始干。 

　　第三十四出　拆书见镜 
　　【高阳台】〔生上〕外难初平。萧墙祸起。堪嗟宝鼎沈溺。百辟顚连。相胥尽罹锋镝。但自家腹心幸値君皇宠。须当竭股肱之力。秉忠丹风前劲草。心如金石。 
　　国破家何在。扶危命亦轻。欲呑豫让炭。愿结仲由缨。世事风前烛。浮生浪裏萍。满腔忠孝诀。忍死敢偷生。自家素与逆敦友善。今彼旣有亏大节。吾亦与之绝交。昨者用计出守丹阳。建牙集众。据咽喉之地。以图恢复。分遣檄书。约会诸鎭。同时大举。如今不免练习兵众。戒严启行。多少是好。只一件。自从别却母妻。频年在外。竟不知家中音耗如何。正是天涯厌覊旅。家乡劳梦魂。 

　　【前腔】目断河阳。孤云缥缈。高堂已添垂白。虎斗龙争。征人几时宁息。叹当年绝裾轻分散。顿敎人飮恨如惄。妻。更怜你尘蒙玉镜。云情辽隔。 
　　左右。门外有报军情的。着他进来。〔末扮王彬上〕家贫显孝子。世乱识忠臣。自家昨日往狱中见太眞母妻。心如铁石。大节凛然。彼妇人女子。尙能如是。可笑沈充钱凤之徒。阿附逆臣。窃不义之富贵。宁无愧于心乎。正是同时英俊颜何厚。未死奸雄骨已寒。今将书镜往丹阳报与太眞知道。这里正是幕府。不免入去咱。〔生〕王大人何来。〔末〕下官有一事。报与枢密知道。〔生〕有甚事。〔末〕逆敦怪枢密起兵勤王。差人拘令堂令阃于狱。〔生惊介〕逼令作简来招枢密降顺。二位夫人誓死不从。〔生泣介〕逆敦复遣下官往狱中说之。下官颇知礼义。岂肯自毁纲常。到监惟以大义劝勉二位夫人。特领尊堂翰简。尊阃玉镜。来见枢密。书镜在此。〔生读书介〕逆敦以吾儿効顺勤王。逮捕我二人于狱。逼令作书招汝。思惟吾家忠勋奕世。纲纪三朝。岂肯自隳其素履。陷汝于不义。故宁伏剑而死。饲肉于乌鸢。岂肯负耻而生。屈身于狗彘。汝其奋励激昂。早赴君父之急。尽心王室。勿以母妻介怀。若皇天有知。庶几君难可靖。亲仇可复。倘心殚力竭。便当慷慨捐身。阖门死义。汝其志之。勿违吾言。吾无恨矣。临简悲咽。不知所云。〔生哭介〕王大人。下官只为竭忠王室。致令举家系累。慈亲若亡。吾其为皋鱼矣。 

　　【驻马听】痛忆慈颜。刃剜愁肠血泪澘。也只为忧先天下。致令母子分离。骨肉摧残。苦方图禄养报亲恩。岂防今日翻为患。大恸号天。大恸号天。昔赵苞母为贼虏。痛恨呕血而亡。我今日呵。赵苞之恨料应难免。〔末〕枢密不必愁烦。我当以计绐逆敦。必要保全尊眷。请免忧煎。拯溺持危我当自斡旋。你休得要心劳内顾。恋恋私情。忘却忠丹。劝君努力独身先。纵横百战维多难。此时外多强寇。内有叛臣。正危急存亡之秋也。枢密。你切莫偷安。切莫偷安。将颓汉日赖君挥转。 
　　〔生〕多蒙指教。下官惟以王事为重。亦别无顾虑。但母妻在狱。倘可拯救。望大人哀怜。〔末〕君当奋力于外。我必维持于内。宝眷若有半点差池。下官任罪。〔生再叩首介末〕大人。休将私意挠公事。好把忠良翊圣朝。〔下生吊场外扮探卒上〕马汗踏成泥。朝驰几万蹄。雪中行地角。火处宿天倪。报枢密。诸鎭兵皆已会合。只等枢密号令。进兵攻城。如今逆贼遣王含总兵来伐丹阳。〔生传令〕速整大众。前去迎敌。 

　　【淸江引】邦危主辱王臣蹇。卷甲齐赴援。倚我若长城。怎敢图身便。披坚执锐甘百战。〔丑末〕虎臣一身都是胆。叱咤眞枭悍。霜刃气横秋。利镞如飞电。风声凛凛山岳撼。风声凛凛山岳撼。 

　　第三十五出　败王含 
　　【金钱花】〔丑扮王含带卒上〕森森戈戟如霜。如霜。连衡薄伐丹阳。丹阳。惊鸿骇鹿乱奔忙。诛逆竖。取金汤。〔合〕移晋祚。篡君王。 
　　自家王含是也。只为温峤背义归晋。奉主公严命。提兵往讨。前面尘头起处。料是温峤兵到。军校每。擂皷排阵。杀上去。〔生带卒上〕 

　　【前腔】长驱虎豹龙骧。龙骧。高牙大纛挥扬。挥扬。管敎一箭落天狼。翦荆棘。净封疆。〔合〕通禹服。会明良。 
　　〔生〕反贼向前打话。〔丑〕温峤。我主公何等相待你。为何忘恩。如今及早投降。席藁待罪。可保母妻无虞。不然。九族皆死刀下。〔生〕反贼。汝无父无君。曾禽兽不若。我忘家狥国。与日月争光。不须开口。〔上前交锋介丑净败下生〕王含旣败。乘胜杀奔石头城。擒了王敦。不可有违。〔众〕领钧旨。 

　　由来勋业属英雄。　　　　一洗鲸波辇路通。 
　　先入贼巢擒首恶。　　　　尽封府库让元功。 

　　第三十六出　擒王敦 
　　【生查子】〔净上〕大运应昌期。名讳登图谶。威德振南天。一皷收余烬。 
　　虞廷将绍执中传。晋氏须臾鼎播迁。非我敢收秦氏鹿。祇因天命属龙颜。俺自起兵以来。僭窃位号。宰制朝权。天子不过拥虚位而已。只今万民推戴于野。百僚劝进于朝。你看禅台高筑。将黄袍加身矣。乾坤重阖辟。民物再更新。人生际此。岂不称大丈夫。近日只为温峤这厮背恩。起兵丹阳。此乃纤介之疾。不足为意。已令王含率众往擒。捷音未报。不免召沈充钱凤二军师筹议。军师何在。〔外末上〕 

　　【前腔】心怀六出奇。口注悬河论。三顾幸遭逢。坐使收干运。 
　　主公千岁。〔净〕军师。昨日王彬回说。温峤闻母妻被系。心持两端。逡巡不敢与我挑战。王含此去。一皷可擒。〔外末〕主公。自古道。识时务者呼为俊杰。温峤不知天命。败亡必矣。何足惜之。〔净〕正是正是。天气严寒。且与二位军师谈笑鼎樽。决机帏幄。将酒过来。〔净〕 

　　【玉芙蓉】彤云蔽太空。玉帐寒威重。念征人栉风沐雨当锋。军师坐筹帏幄资韬略。行阵决机赖折冲。〔合〕金瓯奉。明良会逢。且铺裀炙炭。谈笑酒樽中。〔外〕台阶位望隆。前席承君宠。际风云攀龙附凤登庸。挥鉏击毙三秦鹿。掉舌钩连六国从。〔合前末〕当年友赤松。膺聘为梁栋。论奇勋伊周伯仲豪雄。谋猷克壮夸元老。鱼水欣逢学卧龙。〔合前丑〕军师元臣着匪躬。殿下圣主由天纵。看舆图相将一统皇封。干旋坤转河淸晏。航海梯山万国通。 
　　〔合前卒上报介〕力尽弓弰怯。天亡马力穷。英雄悲失路。无面见江东。报我王。王含将军大败逃亡了。〔净〕吾兄老婢何足以赴大事。如今我与二位军师自往督战便了。再去打听来。〔卒喏下又卒慌上〕报报报。祸事到。不好了。〔净慌介〕怎么的。〔卒〕温枢密统领大队人马。长驱而来。司徒老爷。王彬将军。开门降纳。我兵尽皆溃散。不济事了。二位军师虽有奇谋。不能赋诗退虏。须索望风逃避。如今也顾不得主公了。各自逃生罢。双手擘开生死路。一身跳出是非门。〔外末卒逃走介生带卒撞上〕 

　　【水底鱼儿】高鸟伤弓。惊飞绝影踪。长驱乘胜。穷窠一扫空。军校。挷了反贼。〔挷介〕把反贼上了囚车。解送朝廷处分。妻孥逆党。尽行诛戮。胁从者监下。死事者纪录。候旨定夺。凡我行阵。一槪论功行赏。速令人报知王司徒。教他放二位夫人出监。待我扫淸余孼。卽便凯旋回朝。〔合〕懋绩丰庸。捷书奏九重。天颜有喜。皇恩拟报功。皇恩拟报功。 
　　骠姚立大功。　　　　万里绝烟烽。 
　　马放华山下。　　　　车书已大同。 

　　第三十七出　苏狱 
　　【祝英台】〔老旦丑扶上〕叹拘挛囚羑里。长夜浑如岁。〔旦〕缺月沈晖。镜去人将逝。〔丑〕怎能彀再覩靑天。重逢甘雨。〔合〕雪前耻阖门完聚。 
　　〔老旦〕〔捣练子〕心耿耿。泪潺潺。愁来两鬓忽成班。〔旦〕银箭铜壶宵漏永。罗衣不耐五更寒。〔老旦〕媳妇。我和你久系狱中。不能摆脱。前日蒙王大人持书去报孩儿。未知他能除此贼。以解我倒悬之厄否。〔旦〕朋友在难。尙然相恤。岂有母亲妻子而不顾乎。丈夫早晚必有安全之计。婆婆且自宽心。〔老旦〕又一件。我多感你令堂照觑。不意一旦抛离。辜负厚恩。深为可恨。〔旦〕至亲骨肉。分所当然。但情锺两地。天各一方。母亲不能亲来一探婆婆。此心不能无歉。〔丑〕老夫人和小姐不必愁烦。倘我老夫人挂念。早晚来此相探。亦未可知。〔老旦〕万水千山。怎生得到。〔贴上〕 

　　【霜天晓角】登山渡水。去国遥千里。苦忆姻家儿女。心忙岂惮驰驱。 
　　花正开时遭雨打。月当明处被云遮。老身只为亲母女儿被王敦屈陷于狱。今日不惮千里。特来相探。这里正是司狱。不免进去相见。禁子开门。〔末扮禁子上〕牢门重锁钥。不许外人敲。你这婆子好不达时务。你是何人。来叫禁子。〔贴〕我是刘太尉的母亲。要相见温老夫人。〔末〕原来是刘老夫人。禁子有罪。就开门。〔报介丑〕我道老夫人一定来。昨夜梦见牙齿相打。〔老旦〕为何。〔丑〕有肉吃。〔贴进介旦老旦相抱哭介贴〕亲母无罪无辜。罹此大祸。〔老旦〕命涂多舛。不敢怨尤。〔旦〕奴家苦遭折挫。辱及慈亲。〔贴〕女儿虽在缧绁。非其罪也。〔老旦〕亲母。多承远顾。甚慰渴怀。但老身衰龄构难。形存心死。无可以报厚德。〔贴〕义在瓜葛。何说此话。今日之事。有贤壻小儿在外。必能委曲济难。决无玉石俱焚之理。不必愁烦。〔旦〕母亲言之有理。只是目下难过。〔老旦〕 

　　【绵搭絮】久羁囹圄。鎭日锁双眉。况我老病疲羸。桎梏晨昏苦怎支。叹当时课子诗书。指望你荣归戚里。光耀着门楣。今日呵。反被你遗累妻孥。身陷俘囚履祸机。〔旦〕忧心如醉。未语泪先垂。娘。自别尊颜。一日思亲十二时。隔温凊冷落了斑衣。苦背却姑亲慈恃。两下离披。娘。今日裏陷溺沦胥。辜负当年亲结褵。〔贴〕自你身担狴犴。我倚遍着门闾。恨不得插翅飞来。恤患分忧相护持。逆贼。你流毒善类。是何道理。恨奸雄恣肆狼威。拆散你夫妻子母。骨肉乖违。亲母。孩儿。你休道上帝无闻。作善从来天不欺。〔旦〕一从夫去彻夜相思夫。我和你琴瑟乖张。违却当年白首期。夫。你不记当时对泣牛衣。今日裏将奴抛弃。中道与你分离。向日把玉镜寄还夫君去了。切恐破镜难圆。羞对孤鸾独自飞。〔丑〕流离顚沛。惄似调饥。憔悴了艳质芳华。多病多愁减带围。困累累命若悬鱼。苦我好似随风飞絮。浪荡遶天涯。苦捱不过几个黄昏。愁伴萧萧皷角悲。 
　　〔净扮狱官上〕沙场擒逆竖。犴狱出俘囚。狱官奉王司徒严命。道王敦已被诛戮。快请温家二位夫人出监。禁子快开牢门。〔净跪见介〕老夫人。小夫人。一同贺喜了。〔旦老旦〕呀。我有何喜可贺。〔净〕吿夫人。王敦已被温枢密诛了。王司徒传命教请二位夫人出监。闻知刘老夫人来此。一同送至公馆安下。少间枢密就回来相会了。〔贴老旦旦〕呀。元来王敦这贼子诛了呵。谢天谢地。〔净〕轿马俱在门首等了。请三位夫人就此启行。〔合〕 

　　【余文】经年漂泊身狼狈。阳春忽布网罗除。岂料光生腐草余。 
　　〔老旦〕干戈扰攘几年余。　　　　〔贴〕搔首欣看奏捷书。 
　　〔旦〕善恶到头终有报。　　　　〔合〕只争来早与来迟。 

　　第三十八出　赏雪 
　　【步步娇】〔旦上〕困历经年方离犴。岁律旋将变。朔风透体寒。路隔崇朝。咫尺行云断。萱草欲凋颜。转向愁中惨。 
　　睡觉不知雪。但惊窗外明。漫天飞六出。和月照三更。草木浅深白。郊原上下平。旅怀苦嗟怨。谁与寄边城。奴家与婆婆久淹缧绁。自分捐生。不料反贼受剿。王司徒将我姑媳释放。假馆侨居。服御飮食。皆出尙方供应。当初在狱。这等贫寒。如今这等丰富。人生遭遇不齐如此。今日大雪纷纷。不免请婆婆母亲出来。围炉赏宴。以慰闷怀。多少是好。二亲有请。〔贴老旦上〕 

　　【前腔】久困衡阳堪嗟叹。何幸得重欢宴。微躯赖苟全。涸辙重回。合浦沈珠返。翘首盼关山。游子何时见。 
　　〔老旦〕长对西风叹式微。今朝何幸赋归欤。〔贴〕故园松菊犹存否。〔旦〕旧日人民果是非。〔老旦〕亲母。我姑妇二人。久罹困厄。只道丧身草莽。岂料死中得生。〔贴〕亲母。自古道作善降之百祥。作不善降之百殃。今日亲母获福完归。王敦贾祸诛灭。理势必然也。〔旦〕二亲。且喜危而复安。否中生泰。値此三白之盈庭。可以转灾而为瑞。宜献酬樽俎为庆幸。〔贴〕旣如此。卷起毡帏。传杯玩赏。〔贴〕〔如梦令〕琼树玉尘罩满。暖阁红炉装遍。〔老旦〕困蕊不禁寒。摧折柔枝无限。〔旦〕肠断。肠断。人共楚天俱远。〔老旦〕 

　　【梁州序】碧空铺絮。彤云垂幔。玉界琼洲如练。祥光呈瑞。西畴已兆丰年。自喜白头相聚。雪耻重归。煑茗相酬劝。羊羔倾绣幕。且同欢。往事休将入梦牵。〔合〕臣绩懋。君恩显。看全家禄养承天眷。尽子职。遂亲愿。〔贴〕穷冬将逝。洪钧初转。窗外日添宫线。灰飞葭管。新阳渐破严寒。自喜分毡来访。返棹同还。旅食开华馔。昨闻驲报。知我儿奏功江北。贤壻奏功江南。可喜可喜。陇头逢驲使。羽音传。会见联车共凯旋。〔合前旦〕杜重门顾影萧然。褪膏沐香云缭乱。叹罗浮梦遶。楚台云散。丈夫。你虽是功收淮蔡。只恐马阻蓝关。旅泊如天远。倚栏肠欲断。对孤鸾。玉镜何时得再圆。〔合前丑〕抱寒衾悄夜忘眠。倚熏笼离愁无限。苦银屛冷落。香销红怨。且学那撒盐歌咏。煑雪烹茶。拚醉聊排遣。灞桥频望远。寸心悬。何日征人得解鞍。〔合前贴〕 

　　【节节高】霙花舞玉盘。罩满琼檐。乾坤一夜银妆遍。冰壶湛。玉笋纤。珠宫灿。〔老旦〕亲母。敝裘得荷绨袍恋。穷途何幸逢靑眼。〔合〕渐觉楼头转东风。往咎前愆。尽逐冰澌涣。〔贴〕熹微启暮天。缺月重完。淸光幸喜仍还见。孩儿贤壻如今呵。役车旋。锦色鲜。荣里闬。〔老旦〕三牲五鼎叨君宴。光生白屋把穷愁换。〔合前〕 

　　【余文】天涯咫尺无由面。别易从来相见难。遥对南关泪暗弹。 
　　〔老旦〕暴虎当年罹鞠讻。　　　　〔贴〕一朝脱悔喜重重。 
　　〔旦〕夜来剩把银缸照。　　　　〔合〕犹恐相逢是梦中。 

　　第三十九出　南北凯旋 
　　【一枝花】〔生上〕穷林高鸟尽。威德华夷震。干戈今载戢。返戎轸。四海澄淸。从此无血刃。吾民方解愠。瞻望神京。喜皇极重开元运。 
　　五载驰驱戎马间。攘夷诛叛凯歌还。投簪早上朝天表。戏彩重承膝下欢。温峤外平强寇。内翦贼臣。乘舆反正。班师回朝。昨闻我母妻岳母皆在公馆安下。患难之余。急欲相见。正是他乡千里梦。故国一时心。左右。催仲夫马前行。〔末丑〕禀爷。天色将晚。且在句容驲安下。明日回朝。〔行科生〕 

　　【风马儿】戡内乱获丑执讯。荷封荣累累金印。望天门来朝紫宸。聊展我经纶蕴。解组辞归作逸民。作逸民。〔净扮驲官上〕邮亭居要道。星节此停骖。句容驲驲丞接老爷。〔生进介〕驲丞。我鞍马劳顿。不许闲杂人打搅。来日鸡鸣时就要起身。〔净〕领钧旨。 

　　下外扮刘琨上〕戡外乱新平玁狁。系呼韩聊舒宿忿。绥淮夷皆来献琛。廓尧封纾忠悃。羁鸟今归恋旧林。恋旧林。边庭百战壮谋猷。西北强胡一旦收。虏马不嘶葱岭外。悲笳声断玉关头。形容已绘麒麟阁。官职今封定远侯。持节归来拜明主。陈情还作故乡游。刘琨自与祖元帅击楫渡江已来。不觉五载。今幸削平燕赵诸国。返轸回朝。争奈久疎定省。归心箭发。连日奔驰。且喜已到金陵地面。正是归促顿忘车马倦。心忙不解夕阳斜。左右。天色已晚。且向句容驲安歇。驲丞怎生不见。〔丑叫介净上〕轺车日夜纷来往。驲使奔忙赖脚跟。来了来了。怎得许多人夫轿马打发。眞个好苦呵。〔外〕这驲丞好打。怎生来迟。〔净〕吿爷。驲丞有罪。方纔迎接温枢密。不知老爷来到。望乞恕罪。〔外〕我的妹丈也来了。不期而会。天使之然。就进去相见。〔见介外〕恭喜妹丈。剿除国贼。迅扫禁庭。返播迁之舆。建中兴之业。〔生〕恭喜尊舅。荡平剧虏。稽颡呼韩。绝北顾之忧。雪永嘉之耻。〔末丑〕二位老爷联辔凯旋。光荣帝里。世间难得。〔外〕侧闻亲母与吾妹被逆贼拘系于狱。其情却为何。〔生〕尊舅。一言难尽。 

　　【一封书】自那日奉别呵。边城返战轮。向丹阳代叛臣。触狼威怒嗔。驾飞殃及我亲。逆贼监母妻于狱。遣说客逼令写书。招下官降顺。母妻誓死不从。姑妇丹贞天垂悯。多承岳母远来相探。贼平之后。王司徒同请到公馆安下了。〔外〕家母也来此。眞个是天缘。〔生〕枯木今来复遇春。〔合〕和你觐明君。报亲恩。昼锦荣归指白云。〔外〕自从与妹丈别后。连战大胜。如今刘石诸番。皆已窜居沙漠去了。当时独秉钧。净妖氛建大勋。喜狼星尽陨。万里尧封复鼎新。妹丈。和你望阙陈情求解印。三釜还酬报母心。〔合前〕 

　　【余文】今宵旅邸同高枕。明日辞君归养亲。脱却兜鍪带葛巾。 
　　〔生〕左右。先着几人飞马星夜报与二位太老夫人知道。说刘爷在边上也同回来了。 

　　〔生〕玉帛朝回望帝乡。　　　　〔外〕克淸大定乐时康。 
　　〔卒〕天涯尽处无征战。　　　　〔合〕兵气销为日月光。 

　　第四十出　完聚 
　　【步步娇】〔老旦上〕叹当时逆旅遭穷困。只道合室摧锋刃。〔贴〕谁想相逢在此辰。须知离合皆前定。〔旦〕伉俪喜重谐。不负山盟信。 
　　〔老旦〕几年身世各浮萍。白首相看泪满缨。〔贴〕老去不知花有态。愁来惟觉酒多情。〔旦〕花逢逆旅容偏瘁。月向朱门色更明。〔合〕今日重逢且欢笑。开罇共享太阶平。〔老旦〕亲母。恭喜。大舅亦回。双台并照。光耀人间。〔贴〕世间盛事。萃于一门。今日方显吾二人教子之功。孩儿。何不差人路上一接。〔旦〕早已差人去了。牌上说寅时起马。想必就到。〔丑末上报介〕乌头作相回。联辔拜亲帏。圣朝恩浩荡。草木也光辉。伏太老夫人。温爷刘爷回来了。〔生外上〕 

　　【夜行船】五载身先当白刃。扶社稷救生民。爱日情深。望云心切。辞禄今从招隐。 
　　〔见悲介生〕母亲。孩儿罪累逆天。致使慈亲受祸。万死不足以赎。岳母。荷蒙周恤。赖庇生全。贤妻。奉母孝敬。节操坚持。修书寄镜之情。尤为可悯。〔外〕母亲。久别尊颜。寸肠千结。亲母。吾妹年幼。有缺奉事。贤妹。勤俭相夫。克全四德。允宜表扬。〔贴老旦〕二郞虽然受了几载辛勤。今幸功成名就。耀祖荣亲。封妻荫子。乃人间之大乐也。往事休题也罢。〔旦〕哥哥。出将入相。功悬日月。足绍先人之盛。相公。离愁万种。待归款诉。今旣见君。不觉喜心。翻倒半句也无。〔生外〕骨肉重逢。天伦攸叙。须假樽罍。以酬具庆。〔贴老旦〕正当如此。〔生〕 

　　【排歌】忆别慈亲。今经五年。苦遭王事萦牵。云横秦岭路漫漫。千里思亲几泪涟。〔合〕平国难。奏绩还。狼胥山上姓名镌。今生分。宿世缘。夫妻子母两团圆。〔外〕旅邸云萍。庭闱暮萱。堪怜两地心悬。望云几上太行巓。今幸承欢拜膝前。〔合前旦〕信断双鱼。镜分两边。那日被难之时呵。此生自分溺深渊。今日呵。鱼水何期再合欢。〔合前生〕夫人。自与你别后呵。云锁巫阳。霜凋楚关。堪悲乡梦阑珊。那日接得母亲翰简。与夫人玉镜。几乎痛绝。当时镜破凤离鸾。琴瑟于今再整弦。〔合前老旦〕孩儿。自你别后呵。频倚门闾。双眸望穿。蓍龟朝夕频占。密缝人去抱忧煎。今日荣归始解颜。〔合〕你看蝉冠重。锦绶鲜。红缨白马壮奇观。绳祖武。启后贤。兰荪桂子竞芳姸。〔贴〕昔日呵。女困俘囚。儿淹外藩。终朝意马心猿。喜今脱悔璧重还。文命遥临新故园。 
　　〔合前丑末扮报人上〕金殿九重明日月。泥金一札下云霄。吿爷。朝廷有诏旌表。快排香案迎接。〔下小外扮使臣赉诏上〕 

　　【六么令】丝纶灿烂。彩凤亲衔飞下九天。阳春顷刻播人间。褒节义表忠贤。〔合〕阖门堪羡承恩眷。 
　　圣旨已到。跪听宣读。皇帝诏曰。朕惟世道莫重乎纲常。人伦必先于忠孝。实风化之攸关。当激劝以励后。予一人遭家不造。戎马在郊。二帝蒙尘。两京失守。近赖皇天悔祸。羣寮誓心。驱刘石于沙漠。剿王敦于方内。日月生光。寰宇再朗。枢密温峤。绝裾激愤。慷慨赴义。其母崔氏妻刘氏。身居狴犴。而妇姑之大分不渝。太尉刘琨。闻鸡起舞。枕戈餐胡。其母温氏。教淑义方。而子壻之戎功克奏。此其忠贞节孝。有光于国家者。特封温峤始安公。崔氏淑德夫人。刘氏太原郡夫人。刘琨魏国公。温氏硕德夫人。他若司徒王导之大义灭亲。故将祖逖之中流击楫。周顗戴渊之蹇蹇孤忠。郭璞王彬之谔谔讳论。或以劳定国。或以勤死事。存者超擢。没者追恤。王敦首行造逆。国有常刑。羽翼沈充钱凤王含等戮止其身。胁从者尽行赦宥。呜呼。兴衰拨乱。系国家气运之隆。彰善殚恶。实王朝劝惩之典。善恶之报。天道王章。昭昭明矣。尙念之哉。望阙叩谢。〔山呼介生外〕使臣请坐。〔小外〕不须了。正是君臣交庆风云会。草木均沾雨露恩。〔下生〕 

　　【催拍】我昔日呵总元戎叨登将坛。今日呵措天下如盘石安。喜旋坤转干。旋坤转干。牛放桃林。马息华山。名遂功成。进职加官。〔合〕辞帝阙解组东还。依桑梓乐田园。〔外〕忆当时符分玉关。幸今日鹏抟羽翰。曾浴日补天。浴日补天。尊国攘夷。封土泥丸。锡爵分茅。凤舞龙攀。〔合前旦〕恨畴昔零落翠钿。喜今朝鸾胶续弦。看霞帔凤冠。霞帔凤冠。雨露沾濡。车马骈阗。春盎朱门。喜溢眉端。〔合前贴老旦〕念佳儿联车凯旋。荷明主褒功尙贤。更裕后光前。裕后光前。汗简垂名。诗礼相传。奕叶云仍。槐棘森然。〔合前贴老旦〕 

　　【一撮棹】羡二郞忠孝两全。〔生外〕龙颜喜动。恩荣慰我慈颜。〔旦〕新涣汗。六龙飞下云间。〔合〕河淸颂。共祝太平年。但愿四方风动闾阎。歌圣泽。鼓腹含哺永永乐尧天。 
　　【余文】前朝懋绩标词翰。玉台镜记烂云编。千古名扬四海传。 
　　永嘉弗兢国衰微。　　　　绝裾温郞倡义旗。 
　　淮渡燃犀还击楫。　　　　新亭洒泪复闻鸡。 
　　枕戈北塞胡尘净。　　　　击帻南都兔窟夷。 
　　玉镜分开还复合。　　　　纵横遗迹总堪奇。 

　　玉镜台记终 
