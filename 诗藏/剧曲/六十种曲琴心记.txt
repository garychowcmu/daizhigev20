六十种曲 琴心记 明 孙梅锡

琴心记　　（明）孙梅锡 着 

　　绣刻演剧十本 
　　第三套 
　　春芜（朱玉）　琴心（相如）　玉镜（温峤）　怀香（韩寿）　彩毫（李白）　运甓（陶侃）　鸾鎞（杜恙）　玉合（韩翊）　金莲（苏轼）　四喜（宋郊） 

　　绣刻琴心记定本 

　　●琴心记目录 

　　第一出　家门始终 
　　第二出　相如倦游 
　　第三出　文君新寡 
　　第四出　设馆都亭 
　　第五出　王孙作醵 
　　第六出　孤红窥宴 
　　第七出　挑动春心 
　　第八出　私通侍者 
　　第九出　临流守约 
　　第十出　夜亡成都 
　　第十一出　临邛夜追 
　　第十二出　相偕抵舍 
　　第十三出　汉宫春晓 
　　第十四出　家徒四壁 
　　第十五出　杜门谢客 
　　第十六出　当垆市中 
　　第十七出　勉拨房赀 
　　第十八出　归途遇寇 
　　第十九出　得意荐扬 
　　第二十出　誓志题桥 
　　第二十一出　阳关送别 
　　第二十二出　给管求文 
　　第二十三出　空闺永叹 
　　第二十四出　持节锦行 
　　第二十五出　奸臣误国 
　　第二十六出　牛酒交欢 
　　第二十七出　金闺荣返 
　　第二十八出　招安绝域 
　　第二十九出　花朝举觞 
　　第三十出　唐蒙设陷 
　　第三十一出　文君信诳 
　　第三十二出　相如受绁 
　　第三十三出　空门遇使 
　　第三十四出　靑囊阻嫁 
　　第三十五出　狱中哀泣 
　　第三十六出　廷尉伸寃 
　　第三十七出　茂陵春色 
　　第三十八出　卓老觅女 
　　第三十九出　长门望月 
　　第四十出　吟寄白头 
　　第四十一出　賷金买赋 
　　第四十二出　锦江晓发 
　　第四十三出　片帆追送 
　　第四十四出　鱼水重谐 

　　第一出　家门始终 
　　【月下笛】〔末上〕屈指少年。无端过了几番寒食。流光可惜。白驹驰。锦梭掷。频敎燕子留春住。尽力留他不得。但黯然春去。落红成阵。暮云凝碧。　　无那新愁积。把才子文章。美人颜色。全凭翠管。巧将一段春织。风流写入宫商调。劝取骚场浪客。愿休辞潦倒。看俯仰古今陈迹。 
　　今日是满座风流才子。四方儒雅先生。喜听锦囊佳句。愿闻白雪新声。所演的乃是相如琴心记。听道家门始终。 

　　【满庭芳】蜀郡相如。临邛卓氏。风流两爱琴声。当筵挑动。私约去都亭。可奈家徒壁立。勉当垆涤器营生。一旦题桥奋志。词赋动朝廷。　　时来君宠渥。持旌奉使。太守郊迎。从此王孙献食。謟奉文君。不道姻缘宁贴。白头吟尙自伶仃。感长门千金一赋。重洽旧时情。 

　　第二出　相如倦游 
　　【高阳台引】〔生上〕鹏困图南。骓伤逐北。命乖时蹇难说。一点羁心。功名两字消灭。愿言守志蓬蒿裏。奈秋风渐凋华发。但凄然临瑟羡竽。背灯弹铗。 
　　鹧鸪天〕有志能令气不羣。无缘空自绩殷勤。纵横已废鱼肠剑。涉猎难消鸟篆文。愁白日。覩靑云。长安何处是明君。虚将两泪沧江上。叶落萧萧不可闻。下官司马长卿。蜀郡成都人氏。父母爱之。字曰犬子。有怀蔺相如之为人。故自更名相如。久矣椿萱双逝。伤哉琴瑟孤盟。曩岁以赀求郞。得为武骑常侍。聊欲摅蕴藉于当年。陈经济于世主。争奈景庙好谈黄老。摈薄名儒。一时词赋贤才。多归梁国。遂谢病西游。与诸生同事。虽幸蒙知遇之隆。尙未逞逸羣之志。不意孝王捐馆。宾客解散。挟绡者怀珠自悲。曳裾者搴裳濡足。良可叹也。思欲退归田园。徒苦荡析家业。江湖不能遂其志。廊庙弗克展其才。命也何尤。幸有相知王吉。筮仕临邛。昨日修书来邀。不免暂过一回。再作区处。正是云淡水平烟树簇。鴈飞汾上不宜秋。已曾分付靑囊。收拾行李。想已完备。靑囊何在。〔丑上〕翠箧乘黄卷。靑囊伴绿琴。萧然何处去。千里觅同心。相公。行李已备。就请起程。〔生〕靑囊。你晓得此行呵。心中有多少不平之气。那一件所感之事。所触之景。不关上愁来。〔丑〕相公。怎见得。〔生〕你不知道。 

　　【高阳台序】命压孤身。愁深双泪。英雄到底埋没。有用文章。番成无限悲切。酸咽。空敎几度秋风也。向萧条梦裏分说。这早晚尘途。怎如他朝臣待漏。玉珂金阙。 
　　〔丑〕相公。这功名事怪你不得。 

　　【前腔】堪噎。紫阁垂绅。朱门授简。当时已惭裾曳。何况飘蓬。转眼又成胡越。愁杀。那更路渺双亲也。论姻缘未谐阀阅。把一生合受团圆。变为残缺。 
　　〔生〕靑囊。你看这景色呵。 

　　【前腔】销骨。短剑无铓。孤琴罢响。荒村野店黄叶。一点征鸿。愁共远天俱绝。心裂。貂裘已破黄金尽。这冻魂仗谁医热。怕从今无限凄凉。恨深啼鴂。 
　　【前腔】〔丑〕相公。休怯。你病入凋梧。贫依衰草。一时计穷途拙。且自藏珍。张仪尙存余舌。须达。终还有个与我提携起。成就了无心事业。那时节云翼飞腾。身名双绝。 
　　相公。天色已暮。古道无人。快请趱行前去。 

　　【尾】〔合〕临邛远在孤云末。天边归鸟随云疾。人去云空和鸟没。 
　　故人书寄北风遥。　　　　千里心旌望去轺。 
　　今日夕阳衰柳畔。　　　　一鞭秋色马萧萧。 

　　第三出　文君新寡 
　　【梨花儿】〔净扮女婢上〕春兰吃苦常叫天。夏莲不见男儿面。秋菊心酸知几遍。嗏。冬梅较我还轻贱。 
　　自家卓府中使女山茶便是。因老相公着我每在后花园中轮班打扫。只得在此伺候。如何同伴的不见到来。呀。话犹未了。来得恰好。玉兰姐已至。〔丑上〕 

　　【前腔】梅香似我天下难。春心一发无由散。从入朱门愁不挽。嗏。知心常似天涯远。 
　　〔净见诨介丑〕闲事休缠。今日秋风飒飒。必有残叶堆阶。怕老相公到来游翫。不如乘此打扫一回何如。〔净〕玉兰姐言之有理。我和你到碧梧亭一带扫去来。〔扫介〕 

　　【淸江引】碧梧亭下残枝满。拥篲罗裙短。行过木樨轩。重到芙蓉馆。向池头。戏鸳鸯。愁无伴。 
　　玉兰姐。这壁厢打扫已完。再到丁香亭去来。你看幽香云澹。空翠烟霏。好生景致也。〔丑〕是好景致。如今待我扫。 

　　【前腔】水晶帘额丁香馆。挽处游丝断。轻霭碧林重。斜日苍苔满。过栏杆。怕风来。吹头乱。 
　　山茶姐。我和你打扫已完了。倘那女娘公子到来。你却奉承那一个。〔净〕我喜那似娘儿斗百花。只见满宫花。满路花。一庭花。后庭花。锦上花。雨中花。一枝花。一丛花。金钱花。木兰花。蝶恋花。解语花。花开多少怀春女。难道山茶不惜春。〔丑〕好好。你春兴发作了。〔净〕休取笑。你却奉承那一个。〔丑〕我喜那醉公子惜余春。只见锦堂春。汉宫春。月宫春。凤楼春。玉楼春。武陵春。绛都春。沁园春。塞垣春。燕台春。上林春。春来多少贪花汉。难道玉兰不是花。〔净〕好好。我的春兴发作。你的花心也动了。内作鸦鸣介丑净惊介〕呀。不好了。去了罢。怕老相公到此。惹出闲事来。老天老天。莫使鸦鸣鹊噪。早成凤友鸾交。〔下〕 

　　【西地锦】〔旦上〕舞鸾衾翠减。啼珠凤蜡红残。画屛空自遶湘山。人共楚天俱远。 
　　香肌缩处损纤腰。欲减罗衣寒未消。风触珠帘自无赖。叶喧凉吹渐萧条。奴家卓氏。小字文君。同胞弟妹。只有卓胜文姬。自身叨长。毓秀闺房。初凭爹爹诺窦太后之侄窦圭为妻。不幸芳年十七。未字而寡。冰蘖之操。虽执之甚坚。奈萱亲旣逝。空阃无聊。春莺秋燕。甚难为情。随身侍女虽众。仅足以供使令。只有孤红小妮子。从幼伴奴习些针黹。读些典籍。闷来闲话。颇似知音。今日爹爹在后园赏桂。邀我同游。不免唤他把镜儿来。恐怕发乱了也。孤红何在。〔贴上〕惜春常怕花开早厌漏偏愁月上迟。咬碎罗衫人不识。风情惟有绛唇知。小姐。孤红万福。〔旦〕孤红免礼。〔贴〕小姐。你为何这几日玉减香消。花慵月懒。敢有甚么心事来。〔旦〕女孩儿家那有心事。〔贴〕小姐。那婚姻大数也。夫妇大伦也。大数固不偶。大伦容可废乎。况凤管未逢萧史。蓝桥不识裴航。旣无一夜之恩。安有百年之义。窦郞无缘。一旦捐馆。小姐芳姿绝世。妙韵可人。当有名贤为配。国士成双。乌得拘拘小节。遂缺陷半生。〔旦〕孤红。言之差矣。忠臣不易主。烈女不更夫。此古圣之言也。岂有未嫁易节。以身殉欲者乎。若老相公知道。就要罪你了。今后决不可如此。我纔唤你。要取镜儿。可到绣奁中。带取一枝花朶来。〔贴应介〕照花前后镜。花面交相映。莫作镜中花。雾隔头难并。〔暂下取镜上〕能照千■〈髟上坙下〉发。难谙一片心。小姐。镜儿在此。〔旦照介〕 

　　【二郞神】云鬟乱。苦愁容。对菱花独看。恨倦倚纤腰春未半。使秋光先到。黄花瘦入朱颜。竟何事钿蝉零落遍。凤钗横一朝分散。镜儿。羡甚么团圆。怪人间到有孤单。 
　　孤红。你看我呵。绿鬓易销春思浅。靑丝难掠晚妆残。眞好苦也。〔贴〕小姐。你脸如芙蓉。眉如远山。肌肤柔滑如脂。这等芳容。难道终身孤另。 

　　【前腔】幽闲。春山横黛。秋波蘸眼。那映水芙蓉凝嫩脸。奈泪珠抛尽。靑丝一味萧闲怨。结发今松愁鬓宽。知甚日赤绳重绾。镜儿。少一个画眉郞官。使淸光瘦减婵娟。 
　　小姐。可怜你月思尽淹秋水下。风情却老鬓云间。待何日扬眉对月。栉发乘风。〔旦〕孤红。我忽然身子不快。不去后园游翫了。〔贴〕旣不去呵。那琴是小姐所好的。何不以此自娱。〔旦〕不要。 

　　【集贤宾】锺郞已死虞舜远。知音寡矣羞弹。〔贴〕琴旣不用。看书如何。〔旦〕不要。识字番令愁莫展。怎看得书中题怨。〔贴〕绣床上完些女红如何。〔旦〕也不要。莲花并干。怎绣得心中丝断。〔贴〕小姐。俱不好呵。待奴家吹箫一曲如何。〔旦〕也不要。秦楼畔。声裂处凤来人散。 
　　〔贴〕小姐。俱见差了。那琴儿 

　　【前腔】朝飞雉缈声固远。须知九嶷幽恨堪怜。书中意呵。不是淫词和浪简。终未可午窗抛倦。女红呵。休认做闲拈针线。看眼底鸾回凤转。那箫呵也何妨。银桥畔。明月夜玉人敎遍。 
　　〔净副净上〕静临兰槛卸头时。钿叶菱花锦带垂。欲劝主娘花下去。胆甁先赠木犀枝。小姐。老相公在西园赏桂。等候多时。又着我们来请。望乞就移莲步。〔旦〕我身子不快。不去了。〔贴〕小姐。娇体虽可惜。父命不可违。孤红与你久滞深闺。也带挈耍一耍。〔旦〕旣如此。勉强走一遭。 

　　【猫儿坠】绮花似翦。锦步独承莲。袅娜腰肢闷不前。萧萧梧叶角门边。〔合〕走遍。直待要历尽林亭。转过秋千。 
　　〔净副净〕小姐。快些请罢。 

　　【前腔】西园又晚。银月忽笼烟。绛烛光生碧树间。花梢珠斗又斓斒。〔合前〕 

　　【尾】此行共入天香院。看河汉粼粼碧浅。好一似随着嫦娥到广寒。 
　　绛绡风动怯身寒。　　　　行到花间待月看。 
　　漫掩朱扉合金锁。　　　　不容人倚玉栏杆。 

　　第四出　设馆都亭 
　　【一翦梅】〔小生上〕故人寥落寄穷途。音问常孤。魂梦常孤。便鸿曾附数行书。知在成都。知在神都。 
　　昔日金兰谊。今朝云水遥。如何千里别。能使一心焦。下官王吉。表字祥甫。今为临邛县令。追念故人司马相如。宦游不遂。曾作书往邀。如何久无消息。昨梦可喜。想是今朝到也。不免唤吏去问亭长。可曾打扫都亭未。司吏何在。〔副末上〕得谙三尺法。胜读五车书。吿老爷。有何钧旨。〔小生〕差你到都亭中去问亭长。可曾打扫完备。待司马相公到时。请在亭中暂歇。就来通报。〔副末〕理会得。相期杨柳天边客。分付梅花驿裏人。〔下小生〕叫皂隶。着直当老人。整备果酒。都亭伺候。〔众应介小生〕渭北江东人未见。暮云春树独依依。〔下〕 

　　【风检才】〔净上〕皂罗袍着来又破。乌纱帽带来偏大。说起接官心也苦。鎭日间受饥饿。如此卑官不思做。 
　　自家都亭长便是。到任不多时。只见上司来往。年纪又大。常例又无。不知受了许多辛苦。前日大爷分付。教我打扫都亭。有乡里来到。不免伺候一回。呀。一个提控又来。毕竟也为他了。 

　　【前腔】〔末上〕要当该非干小可。守房科其实难过。容易三年没事务。到后来落一个。大使仓官杂职做。 
　　恰纔遵大老爷之命。来到都亭。且喜亭长在此。与他作揖。〔见介末〕大老爷差我来问都亭。可曾打扫完备了。〔净〕提控。你自请看呀。那牌头也来了。 

　　【前腔】〔小丑上〕气轰轰承牌似火。脚腾腾拿人似虎。事出官差岂是我。孔雀毛不多大。也到令人胆惊破。 
　　自家皂隶头张虎势便是。大老爷差我来唤直当老人买办。各处寻他不见。来到都亭前。只都亭长提控在那裏。不免问他一声。〔见介〕亭长提控。可见申明亭王八老人。〔净〕那远来满头灰的不是他。 

　　【前腔】〔小净上〕破头巾枯桑叶补。烂须绦绵纱索做。乡下奔来筋裸裸。媳妇儿极亲我。常放公公杀些火。 
　　〔众〕怎么吃你杀了火。〔小净〕难道公公会爬灰。煨媳妇不着的。〔众〕却原来你到是一个火头。〔小净〕休取笑。牌头。你寻我做甚。〔小丑〕大老爷着你整备果酒。在此等乡里到来。〔小净〕这个有。〔小丑〕也看我与外郞相公在此。你两人请我一请。〔净小净〕就到酒肆中去。〔合〕 

　　【前腔】买铺陈好歹赚个。赍廪给左右没数。吃得些儿无罪过。上小楼两傍坐。逢酒须呑不论大。 
　　偷得官身。　　　　刻些公帐。 
　　大家一醉。　　　　不许留剩。 

　　第五出　王孙作醵 
　　【一江风】〔生丑上〕喜停车已入仙郞县。政治民安堵。满城中声遍弦歌。敎化如东鲁。田野草莱除。田野草莱除。公门鸟雀虚。不三年成了弹琴治 
　　〔净上〕方纔说大老爷乡里要到。你看远远来的莫不是他。我且问那相随的人。便知分晓。〔问丑介〕你家相公可是大老爷乡里。〔丑〕正是。你问他怎的。〔净惊介〕亭长跪见。〔生〕请起。〔净〕请相公在亭中少坐。王老爷就来了。〔生〕晓得了。烦你通报一声。〔净〕通报通报。疾忙来到。〔下〕 

　　【生查子】〔小生众上〕官况托冰壶。友谊敦芳醑。数载梦中孤。今日樽前聚。 
　　〔众报介见介生〕久别丰仪。常念一双凫舃。〔小生〕自违颜范。每怀四海交情。〔生〕祥甫民人社稷。已伸仕学之功。忠信明察。不愧临民之本。圣门三善。施以一心。可敬可嘉。〔小生〕长卿学贯天人。暂系冲霄之翼。术兼文武。聊羁轶驾之才。富贵逼人。功名在迩。至如小弟薄劣。何足为长者道哉。特治水酒一杯。与兄洗尘。左右将酒过来。〔递酒介〕 

　　【惜奴娇】特进醍醐。忝当年旧雨。今洗尘涂。愁城内愿破许多辛苦。从来沦落世途。君须屈指樽前遍数。飞凫喜能到海云边。握手旧人相诉。 
　　【斗寳蟾】〔生〕追思鲍叔夷吾。总交情似水。久要如故。看乾坤今古。有几人为伍。幸遇。当歌豪气逸。横剑侠心孤。且倾壶。君须念入秦张禄。投朱季布。〔小生〕 

　　久不奉晤。须索痛飮。就求一令行酒。〔生〕是如此不敢辞。〔行令介〕 

　　【生查子】〔外上〕身老爱才华。座上皆珠履。〔末上〕相约驾香车。芳草迷游处。 
　　卓老先生拜揖。〔外〕程先生拜揖。适承走使相期。同往都亭。以拜嘉客。柬帖已备。就请同行何如。〔末〕领命。〔外〕飘飘飞盖欲访花。行过都亭驾小车。〔末〕日暮水声山色裏。画桥烟树接平沙。〔众〕吿相公。此间已是都亭了。〔外〕进去通报。〔净接柬报介生对小生云〕素不相识。避之如何。〔小生〕二公皆邑中好客之士。相见何妨。请进来。〔众请见介外末对生云〕久欲登龙。幸兹攀凤。〔生〕自惭薄劣。何幸光临。〔外末对小生〕父母大人。久隔鸣琴之教。〔小生〕卓程二公。常怀挟弹之期。〔小生讨茶介推坐介外末〕老汉不敢轻渎。瞻仰贵乡里高风。明日聊治一杯奉叙。不知大人心下何如。〔小生〕敬当领命。〔生〕不劳了。 

　　【锦衣香】愧陋儒。承枉顾。奈中途餐风露。客病难依。朋情独负。相招岂敢漫支吾。试看野鹤。始信山臞。〔小生〕长卿。念诸公治具。为英贤盍簪图聚。莫使人旁午。殷勤申慕。早求车马。同行共赴。 
　　【浆水令】〔外末〕顾鄙夫樗材迟暮。仰贵客山斗规模。思扳宠泽贲茅庐。敢僭邀羽从鸾车。如蒙拒。羞蓬户。林泉无计光生路。惟求晤。惟求晤。高风美度。父母大人。相倾盖。相倾盖。借吹嘘。 
　　〔小生〕领命。〔外末〕学生就此拜别。早是马嘶归路黑。不妨香袖半笼鞭。〔下小生〕学生亦就此暂别。望吾兄息驾此亭。早晚自当躬候。〔生〕旣托相知。不劳挂念。且有大政。就请回车。〔小生〕领命。叫左右分付本亭人役。好生服侍司马相公。〔众应介小生〕杯酒追欢心更赤。故人相见眼逾靑。〔下〕 

　　【尾】〔生〕绿■〈艹縻〉芜。来路阻。日落空亭听鹧鸪。此夜临邛独睡初。 
　　〔下丑〕都亭长。恰纔的甚么人。〔净〕他是本县富人。常要奉承官府。想是那卓王孙有女在家。要认你相公做女壻哩。〔丑〕难道。〔净〕委实有个女儿新寡。小字文君。工容言德无有不备。方纔你挑这一张琴。他也晓得弦上音的。果若配合。却好夫妻。〔丑〕我没有老婆。怎生是好。〔净〕呸。这样人家。岂没有个使女。若得到他家。正是主人吃肉剩也有骨头呀。〔丑〕啐。〔生内叫介丑〕来了。 

　　客馆相依赖故人。　　　　新知何事远招宾。 
　　一枝且寄鹪鹩月。　　　　数盏还辞曲米春。 

　　第六出　孤红窥宴 
　　【薄幸】〔旦上〕楚馆云空。秦楼月小。问玉箫淸绝。何方声杳。翠帏孤梦。碧窗惊晓。〔贴上〕愁无了。奈眼底花残蝶懒。知甚日春风重到。 
　　〔旦〕容如露井桃。命似风堤絮。花落絮飘扬。共逐东流去。〔贴〕絮好不成绵。花开难结子。谁与问东君。毕竟春谁主。〔旦〕孤红。你每常时动不离身。今早如何唤你不见。〔贴〕不瞒小姐说。闻老相公大开东阁。广设玳筵。往召都亭贵客。奴家偷觑一回。那席面好生摆得富贵齐整也。你听我道来。只见 

　　【罗裾怨】鸾笙杂凤箫。红牙板敲。羽衣戍削旋六么。莺声宛转遶梁娇也。湿透弓鞋。人傍金盘草。吃的汤品呵。猩唇凤髓调。猩唇凤髓调。驼峯丝脍搅。更麟脯和龙脑。 
　　不识那人有何福分。享得我家如此款待也。〔旦〕孤红。那人有福没福。与你甚么相干。要游玩呵。到不如随我。 

　　【前腔】闲游十二桥。同攀翠条。看花赶蝶芳树梢。红鸾小扇恣逍遥也。卷起湘帘。唤醒金笼鸟。相呼玳瑁猫。相呼玳瑁猫。蓬松金凤翘。大家捉喂蜻蜓饱。 
　　〔贴背云〕小姐不知。我心中要见的。 

　　【香遍满】彩销红袖。不若皂锦袍。共斗西园草。怎似我将花故与东君拗。觑风流样子。胜伴俏媌■〈女条〉。便心情不恁么。偏饿眼看来饱。 
　　〔旦扯贴介〕丫头。你春心动了。决不可如此。我对你说。你如今呵。 

　　【前腔】目前虽另。到底有佳招。不似奴空老。见洞口桃花也被他偷笑。恨绮罗香减。眼底春事消。这翠眉封恨。约略知多少。 
　　孤红。秋色澄淸。趁此光景。去耍则个。你先去开了角门。待我后来。〔贴应介〕先将金锁撤。报道玉人来。〔下旦〕恰纔闻孤红之言。不觉为彼所动。未免靠晚些儿。悄自堂前窥那贵客怎生人物也。天呵。 

　　有女正怀春。　　　　更尔悲秋色。 
　　试听寒蛩声。　　　　独自眠不得。 

　　第七出　挑动春心 
　　【小重山】〔生上〕半亩桐阴秋未衰。淡烟笼雨过。湿空阶。阿谁惊起鹿羣开。〔丑上〕忙报取。邀酒使重来。 
　　吿相公。卓家又差人在此邀飮。〔生〕你去回报他相公。身子不快。不来了。就到书房中抱取绿绮琴过来。试弹一曲。以消旅怀则个。〔丑应介〕靑鸟不传云外信。阳春偏入指中音。〔下生〕天呵。你看这客馆萧条。秋容惨淡。好生闷人也。阴廊画杂苔花老。废壁云深薜茘寒。〔丑携琴上〕拍托勾剔。打抹挑泛。小人不知。相公弹惯。吿相公。琴在此。〔生〕靑囊。我在此抚琴。你去烹一壶茶来。今后卓家人至。可决意回报他。〔丑〕相公。你不去飮酒。计亦左矣。小人闻知他家有个小姐。唤名文君。容羞闭月。才擅知音。近日新寡。未曾许配。想是欲招相公为壻。故此摆下会亲酒。〔生〕咄。岂有此理。他是敬我人才。二来王老爹分上。故此相邀。不许胡说。〔丑〕相公。你若不去。待我替吃了。先领他一个梅香来做老婆。相公又省得去嫖。大家用一用。却不是两得其便。〔生〕咄。胡说。快烹茶来。〔丑〕喏。你看我相公外貌虽恭。中心实喜。且潜躱在此。听他怎么说。〔生〕这厮所言。倘或有之。就浼王祥甫作伐。有何不可。〔丑偷上〕相公。不消王老爹作伐。闻知小姐好音。若飮酒之时。将机就机。把琴去挑动他。那时或者天作良缘。勾引他逃别处去。也到省出茶礼钱。〔生〕教你烹茶。到来闲话。好打。你去门外伺候。王老爹到时。卽来通报。〔丑应下生〕琴呵。委实是挑动得他。强似央人做媒。莫作嘲风弄月。须知戏凤调凰。廿载相携未就。今宵莱尔成双。 

　　【驻云飞】幸履仙阶。一曲冰弦事早谐。了却烟花债。全仗丝桐在。嗏。魆地好音来。调成欢爱。密意深情。愿尔多才解。休使双飞凤足歪。休使双飞凤足歪。 
　　【西地锦】〔小生上〕自愧牛刀未解。堪怜鹄操能哀。〔生〕呀。王兄来了。多因满目云山隘。闷时独上琴台。 
　　〔小生〕卓氏待兄久矣。如何不屑一顾。〔生〕委实有恙。非敢固辞。〔小生〕安有不赴之理。他为吾兄虚席以待。一座不敢尝食。因此小弟自来相邀。车马人从。门外久候。吾兄屈驾枉顾。小弟交谊有光。〔生〕旣如此。只得领命。〔小生〕仗剑追游。携琴访客。高怀旣展。风月不孤。就命靑囊。抱此绿绮。过谐欢宴何如。〔生〕靑囊。你抱琴随来。〔丑应〕只因将进酒。从此罢催茶。〔下〕 

　　【小重山】〔外上〕仙客如何阻上台。空敎阶日转。半侵苔。〔末上〕前驱拥篲亦虚哉。横榻处。今夕待谁来。 
　　卓老先生拜揖。〔外〕程先生拜揖。老夫代公治具。往召相如。奈何邀之者数四。辞之者再三。适间王父母来。见他不在。只得自往迎之。想是故人。决不忍拒。一定偕来。〔末〕日将昃矣。恐不来了。 

　　【西地锦】〔生小生丑众上〕白马遥嘶靑盖。朱扉逈映苍槐。多应贤主劳相待。喜看入座风来。 
　　〔众报介外末见介生〕相如白面。缪承靑眼。幸念采薪之忧。少原方命之罪。〔外末〕无能山野。久慕高风。已幸识荆。又承光贲。〔小生〕诸公景行惟贤。足占美主。〔外末〕父母交游投分。雅称嘉宾。〔外〕将酒过来。〔递介〕 

　　【驻云飞】〔合〕凉满瑶台。举目南山入座佳。碧树凝淸霭。丹桂飘香界。嗏。爽气又西来。远峯横黛。秋水长天。都映轩窗外。金盏须倾一百杯。彩袖须翻几十回。 
　　【玉交枝】〔生〕碧云天外。雁飞时黄花已开。苍山几点家何在。空怜落日荒台。暮蝉声咽多感怀。临风搔首宽罗带。〔合〕应暂羁悲秋赋才。且图尽看花酒债。 
　　【前腔】〔小生〕垂杨渚外。喜芙蓉贴水乍开。冲波白鹭能无赖。蓼花汀上飞来。天边红树叶似裁。参差远带靑林外。〔合前〕 

　　【前腔】〔外末〕盈空仙籁。听松风轻飘露台。鹤鸣江上音何快。相随玉笛飞来。金风白苎紫凤钗。淸凉同住神仙界。〔合前〕 

　　【前腔】〔生众〕新凉堪爱。月华生淸光满怀。樽前玉树浮光彩。水沈香遶蓬莱。徘徊醉踏花满阶。夜深秉烛春如海。 
　　〔合前外〕司马先生。请令行酒。〔生〕但求豪飮。照席行去。〔众〕领命。〔生〕道逢曲车口流涎。〔小生〕长鲸一气吸百川。〔外〕白眼仰望无靑天。〔末〕长安市上酒家眠。〔生〕好好。正是醉乡深处便为家了。〔旦上〕玉佩传情远。仙香出袖微。寄言江上客。从此觅神妃。奴家闻爹爹相邀贵客。不免到堂前偷觑一回。多少是好。呀。你看他淸标应物。如春月之濯柳。英气逼人。似野鹤之出羣。高才幸遇。雅况难通。怎得临身。使奴默觊。〔生〕小子更衣就来。〔暂下旦〕你看他下席更衣。是天使然也。不免将声低咳。使他感意凝眸。〔咳介生惊撞见介〕呀。这是那一阵仙风。〔外〕司马先生。出神那裏去了。〔生〕偶想一句坟典。〔旦〕呀。不好了。爹爹知道。事必败矣。且潜躱一厢听着。〔下介小生〕长卿。你旅况不佳。高情难惬。乞展锦囊。聊挥焦尾。一者见江湖之妙手。二者延宾主之淸欢。幸谅素交。勿嫌不揣。〔生〕学生已醉。弹不得了。要与卓老先生借取书斋。暂时少憩。酒醒之后。请教何如。〔外〕就请到栖凤斋中。我们移席在碧华台伺候。〔生〕多谢多谢。〔众行介外〕先生。此间已是小斋。请进则个。〔生别介众〕喜见淸风吹玉榻。醉看华月上仙台。〔下生〕靑囊。带进琴来么。〔丑〕琴在斋中了。相公。这墙外树影参差。峯峦秀拔。想是他家花园了。怎得小姐出来。〔生〕咄。又来花嘴。快出去。〔丑〕喏。明知不是伴。岂敢又相随。〔下生〕小生本非眞醉。只因席上闻声。想是文君咳嗽。欲待眼角留情。又恐众人窥见。思欲将琴挑动。又怕识者猜疑。只得佯醉。借榻书斋。少待更深人静。那时仗一曲瑶琴。吹到他耳朵裏去。若是委实有情。难道不打动他。我且闲伫一回。再作区处。呀。这是谁人题咏在粉垣上。可奈花阴遮了。不免细看他出来。呀。到是一篇渔父词。〔旦上〕朦胧淡月云来去。人间没个安排处。满庭重叠绿苔斑。空留影吊连枝树。奴因偷觑令客。怕为爹爹所知。只得潜听一厢。如今闻他借榻西斋。携进琴去。未必无心于我。且行到西园墙外。听那琴中弹出什么来。〔贴内云〕小姐那裏。〔旦〕呀。不好了。且去哄他睡着。纔好安心出来。正是淡月疎烟凝竹处。有情无奈乱鸦啼。〔下生〕天呵。景致虽好。只是这时分怎捱得过。 

　　【玉胞肚】残砧潇洒。更寒虫啾喞暗阶。想轻罗扇扑流萤。使乌纱帽侧西斋。愁看骇鹊。三飞绕树去还来。莫似银河有路开。 
　　小姐。你若是不来呵。 

　　【前腔】将人厮害。好良宵辜负不才。单枕畔翠被寒生。小屛中碧簟秋来。萧条宋玉。云空月暗楚阳台。枉对灯檠手托腮。 
　　你若是到来呵。 

　　【前腔】眞怜病客。女娘行风情满怀。脸上霞暖透酥胸。鬓边花春满金钗。沈香亭畔。朦胧忽转凤头鞋。碧玉栏前独步来。 
　　老天。你不要做歹了。 

　　【前腔】放些宽债。把月轮云中暂埋。三通鼓禁手毋敲。五更鸡闭口休开。池边宿鸟。悠悠直梦晓光来。月落乌啼慢慢捱。 
　　〔丑内云〕相公。夜深了。睡一睡罢。〔生〕且去发付他。再出来伺候。未为迟也。 

　　美人来不来。　　　　今夕为何夕。 

　　第八出　私通侍者 
　　【霜天晓角】〔旦上〕珊瑚钩荡。悞触冰弦响。蓦地偷开锦帐。琴心遶遍檀郞。 
　　银潢耿耿霜棱棱。可怜线断风檐筝。斋中有人睡未起。罗裙窣地潜踪行。奴因贵客丰仪。春心飘动。闻知借榻西斋。欲到那厢潜听。又被孤红惊唤。一时春思难降。恰纔脱得身来。如何悄无声响。莫是那生睡着了也。细听则个。 

　　【下山虎】〔生〕河横玉树。月转回廊。猛见花阴去。心中自忙。小姐。或者你正来时。我又睡着。还愁你云度空阴。又恐那天回晓光。展眼惊心不可当。〔旦〕呀可怪。苍苔路湿。湮透弓鞋。腰肢瘦损。不禁延伫。且倚着花梢。再听则个。〔生〕且住。你看宿鸟微惊。庭枝低亚。莫是多娇在那厢了。乐意相亲傍。花生暗香。咫尺天台隔短墙。 
　　如今待取琴来。对西园下试弹一曲如何。墙高不掩相思路。纸帐灯昏曲意来。〔下旦〕呀。你听隔墙人声。想是那生了。不免踮着鞋尖。耸听则个。〔生携琴上〕一树花中连理梦。七弦丝内五陵人。琴呵。数年相随。全在今夜一更。玉成好事。不免横膝而弹。〔整介〕呀。为何第五弦松了。再整一整纔好。〔旦〕呀。已有整琴之声。听他所弹何曲。 

　　【前腔】低头独立。不语情伤。漫卷香罗袖。闲拈翠珰。先生。未听你指上高山。难示我心中远况。两下风流正未降。天呵。只怕孤红睡醒。来寻着我。怕我春心荡。邀归洞房。那时节番与梅花做主张。 
　　〔生〕古怪。为何第三弦又断了。再整则个。〔整介贴上〕娟娟明月鉴空帷。花下寻人步款移。行到画栏幽绝处。冷香吹入缕金衣。我家小姐向人前一味冰霜。及至没人去处。便生下许多风月。早上道我偷看堂中贵客。十分埋寃。如何口是心非。藏奸卖巧。背了孤红。窃窥文士。这个也罢了。如今蝶恋花红。莺寻柳绿。金闺空掩。锦帐寂然。想是潜出西园去了。我且悄地藏身。追寻踪迹。看他怎生模样。呀。你听那壁厢弄琴在栖凤斋中。呀。你看这壁厢潜身在太湖石畔。多应弄出好事来也。细听则个。小姐。你被孤红偷着眼。可容野雉谩藏头。〔听介丑上〕好事多磨障。还资一路人。相公背我弹琴。必有所为。怕他弄出事来。不免潜去追踪则个。呀。你看你看。要寻老底板。便脱丑靑囊。不免仔细听着。〔听介生〕琴已整完。试向西园弹一曲凤求凰以自寓如何。〔弹介〕 

　　【恋牌令】凤兮倦家乡往。〔旦〕凤兮凤兮归故乡。他自比了。〔生〕欲寻伴远求凰〔旦〕遨游四海求其凰。是乏配的了。〔生〕奈无所相将为聘。岂今夕造斯堂。〔旦〕时未遇兮无所将。何期今夕兮升斯堂。说我家召他。〔生〕喜丝萝偷萦筵上。有婵娟明艳闺房。〔旦〕有艳女兮在闺房。说着奴家了。〔生〕室空迩人遐异方。渺难从。毒我衷肠。〔旦〕室迩人遐毒我肠。说我难得相近。〔生〕鸳鸯呵。也有接双颈交文吭。成好事共翱翔。偏我不能似他。〔旦〕何缘交颈为鸳鸯。相颉颃兮共翱翔。他言及至此。不觉我有相从之志。〔生〕天呵。怎能勾顚鸾倒凤。一地裏两情忘。〔旦〕得托字尾永为妃。交情通体心和谐。若成伉俪。定有恩私。〔生〕叹知音从来绝响。有谁能中夜相亡。〔旦〕中夜相从更有谁。我也愿随你。只是闺门紧急。孤红无赖。如何是好。〔生〕奋双翼共起高翔。勿相孤使余悲伤。 
　　〔旦〕双翼俱起番高飞。无感我思使余悲。良可叹也。〔作长叹介〕翩翻情意三回指。委曲叮咛一再行。按下身心浑不得。喃喃兀自念书生。〔生〕事有古怪。你听墙外低吟。其声淸婉。莫是小姐果在那厢。待我手扳庭树。跳过高墙。正是尽情传绿绮。拚死为红颜。〔跳介丑〕呀。相公。不要性急。倘是别人。怎生是好。〔生〕咄。不要管我。〔丑〕旣是这等。待小人过去打探一回。纔好做事。〔生〕这厮每事有见。只得用你过去。〔丑〕相公抬我一抬。〔生〕我就抬你。切要仔细着。〔抬介丑跌介末上〕开门开门。王老爹醉了。逃下碧华台。差我来请司马相公同回。〔生〕呀。不好了。怎生区处。〔丑〕相公。不妨得。你自出去。小人有理会在此。〔生〕也罢也罢。若见小姐之时。多将美言打动。不可露出自家穷困的话儿。〔丑〕这个不劳分付。〔末又敲门介生〕来了来了。 

　　【尾】将成好事多魔障。天上人间祇隔墙。寃家。你便略慢些儿做甚谎。〔下旦〕 

　　那厢琴声已罢。无路相从。芳魂飞动。如之奈何。〔贴偷上云〕你看小姐呵。瞥地见时犹可可。却来闲处暗思量。不免叫破他。与之宽慰一番。〔旦〕不免捱进房去。再寻计策。正是好事若成眞好事。相思无路苦相思。〔行介贴〕小姐不劳挂心。奴家有计在此。〔旦惊背云〕呀。不好了。〔丑跳介〕梅香姐。妙计在此。〔旦贴背云〕呀。又不好了。〔贴〕小姐。想是那生了。你且住在这壁厢。待我去问他。咄。你为何黑夜入人家。〔丑〕却不道非奸卽盗。〔贴〕啐。我道甚么人。到是一个油嘴囚根。不好了。贼在此。〔丑扯贴介〕梅香姐。不要忙。我不是贼。我是司马相公的使者。差我跳过墙来。与你小姐讨一个慈悲善心。〔贴〕啐。亏你相公这样穷酸嘴脸。求甚么慈悲善心。〔丑〕梅香姐。没奈何。若小姐肯结幽盟。潜谋脱计。月下蓝桥不远。就中富贵难量。〔贴〕又不打你。谁要招这许多闲话。〔丑〕打不打是个和奸。〔贴〕啐。快走出去。明夜这时分。我自与小姐偷从都亭一带游耍。你不要又来胡缠。〔丑〕一定在那边伺候。〔贴〕且住。你家主是那裏人。〔丑〕是成都人。〔贴〕还未回家么。〔丑〕一待小姐相会。后日就回。〔内叫介〕靑囊。〔丑〕呀。不好了。只得过去。〔扯贴浑嘴介跳介〕未尝锅内肉。光落嘴边肥。〔下贴〕小姐。你往常时动辄瞒我。如今说不得了。也罢。你不要藏羞。且去睡着。左右孤红与你成此好事。〔旦背云〕我有甚么瞒你不得。 

　　【桃李争放】有何他事情慌。赖伊今夜包藏。 
　　〔贴〕小姐。你还硬嘴。待我从头说来。你起初时呵。 

　　【亭前柳】带笑灭银缸。那步出兰房。我悄悄裏随着。见你喜寻新学士。偷避小梅香。〔旦〕我自家游翫。有甚么寻学士。〔贴〕是谁听琴。口裏说着许多话。一声琴韵切。细端详。许多话儿我也不言了。谁要与去凤翱翔。 
　　〔旦背云〕天呵。秋老愁多如昨日。夜长人去是今宵。 

　　【前腔】羞脸好难藏。远况倩谁降。〔转拜贴介〕孤红姐。没奈何。可怜我萧条频惜玉。冷淡独怜香。〔贴笑介〕小姐。当初是你管我。如今是我管你了。也罢。且进去。隔墙人去远。事休忙。终是我与你成双。 
　　只为七弦琴。　　　　弄出相思调。 
　　落得梦魂中。　　　　犹怕丫鬟叫。 

　　第九出　临流守约 
　　【破阵子】〔生上〕着意栽花未盛。关心待月难明。湿烟着雾全迷景。薄雨含云半阻晴。佳期望未成。 
　　云自无心水自闲。今朝何事忽相关。祇因云水溪边意。同在孤亭客梦间。自家在卓家弄琴之后。精神恍惚。如醉如痴。昨夜靑囊说此事十分可成。但不知文君心上如何。侍者画计如何。道途通塞。家中谨急如何。好生挂牵人也。不免唤靑囊出来。再与他商议则个。靑囊何在。〔丑应上〕惯作偷花使。甘为引凤人。〔见介生〕靑囊。我问你。昨夜所云。委实眞的么。〔丑〕这个怎敢胡说。只愁他出门时女人家道路生疎。被人识破了。待到晚些。小人潜躱在卓家近处。等他出来时。卽便远远招呼。纔保他无事。〔生〕说得有理。你进去与我收拾行装。一待到时。卽同走成都。却不是好。决不可使左右人识破。那时王老爹就知道了。〔丑〕理会得。〔生〕且住。我对你说。 

　　【倾杯序】把重门仔细扃。但取琴书整。再不要管寓房中事。也莫顾水冻花瓶。火冷香炉。纸破帏屛。刚求会得嫦娥月。稳度牵来织女星。你呵须遵命。把机关自省。休直与外人猜破暗中情。 
　　〔丑〕一心专督。小人就去收拾。博得意转心回。便是主欢仆喜。〔下末上〕读律无如我。详刑不让人。将来新典吏。已往旧农民。自家临邛县吏。因正堂老爷差送请帖与乡里先生。此间就是。竟入则个。〔见介〕小人是王老爷差送请帖吏。因老爷县中有事。失来相陪。靠晚治酒在明远楼奉叙。昨晚卓程诸公。俱已相邀奉陪。不久就来了。望相公早临。〔生〕夜来中酒。身子不快。决不劳了。明早自来面叩。〔末应介〕但愿不来吃酒。免得驴前马后。〔下生〕王祥甫。你好生不知趣。差人若再来逼我呵。 

　　【前腔】偌大寃家自此生。送我恹煎病。那人来时。倘不遇我。断送了绰约腰肢。美满姻缘。妥贴恩情。二更酒醉愁难醒。满枕春寒恨怎生。天呵。使王兄不来召我。眞侥幸。与婵娟相趁。那一座临卭县。恍如那靑天移下五云城。 
　　靑囊。完备未曾。〔丑上〕先将行李安排了。漫把归途取次行。吿相公。琴书俱已收拾了。〔生〕王老爹在此邀飮。如何是好。〔丑〕待小人去再覆一声便了。只是天色已晚。该去守候小姐。相公只在临流去处潜等纔是。〔生〕晓得晓得。你须在意者。〔丑〕这个不劳分付。全凭三寸舌。牵惹一枝花。〔下生〕待我锁上书斋。闲步一回则个。 

　　【玉芙蓉】云深客锁亭。露下虫鸣井。小姐这时呵。想靑鸾共侣。早已飞腾。只怕金铃小犬惊疑影。玉树娇鹦苦唤名。魂难定。与寒波厮竞。衠一味愁援罗带遶溪行。 
　　小姐。你正是花枝明月多娇态。积下三般可恨人。〔下丑上〕人静更深花落处。好天良夜凤来时。恰纔辞过王老爷。来候卓小姐。如何杳无消息。天。你也可怜见我家相公。 

　　【前腔】邮亭冷似冰。客路飘如梗。望观音出世。普救残生。呀。你看这后园晚景。一沟水月流难定。几树烟花暗不明。我且守守罢。潜心等。望朱门寂静。眼见得依依萤火砌边生。 
　　这裏不见。还到前门去。正是惊心怕胆成何事。受恼担烦着甚来。〔下生〕痴心脉脉嫌更短。望眼迢迢怯路长。有约不来。好生闷人也。 

　　【前腔】相思债已成。间阻人难并。奈人间天上。咫尺蓬瀛。金闺尙隔千重锦。玉洞犹遮万树春。阳台境。与神妃寂静。怎能勾巫山云起片时成。 
　　如今不免再候上去。望尽白云浑落寞。却嫌明月更模糊。〔下丑上〕望得眼睛穿。急得肝肠断。自家到前门去。不见小姐。还到后门去。只怕相公呵。 

　　【前腔】磨穿脚底疼。咬得牙根冷。骂我道这囚根掇赚。哄得伶仃。梅香姐。你须念三分好事三分命。一半姻缘一半情。〔内笛声介〕呀。谁高兴。向梧桐树底。悠悠吹笛到天明。 
　　〔内作人声介〕呀。不好了。怕有人从园中出。待我潜躱一边。天。今夜一场好事。止怪得 

　　北里笙吹秋后月。　　　　西园人语夜来风。 

　　第十出　夜亡成都 
　　【鹊桥仙】〔旦上〕漫卷珠帘。暗离香阁。罗袂寒生落叶。欲随行雨过巫山。又恐怕巫山云叠。 
　　睡鸭炉中香篆冷。翔鸾屛上画江寒。蓬山万里春应别。只恐乘风拂袖难。奴家昨夜听琴心动。一时为孤红所知。不觉惶愧无已。幸他怜念。相许周全。如何漏下二鼓。他兀自杳无佳意。好生闷人也。未免乘此月下。祷吿上苍。一求孤红休另。二求爹爹脱空。三求早会那人。便谐欢庆。天与月呵。好听着奴家道来。 

　　【孝顺歌】嫦娥伴应念妾。从来美事天作合。今夜呵。愿奇计脱金蝉。幽情付黄蝶。佳期暗浃。与弄琴人一时欢接。事得早完。何辞多拜。不惜泥染罗裙。跪写心重叠。呀。簪儿坠。云鬓阘。这也不论了。但令鹊桥人早和贴。 
　　天呵。这等时候。怎得孤红出来。响铁檐前风力软。小楼西角月华沈。〔贴上〕百尺虾须懒上钩。妆成不语自含羞。情多意涩灯花暗。欲别深闺一段愁。俺小姐心欲潜奔。孤红已愿相随。不免哄他一哄。看伊怎生模样。呀。小姐。不好了。事已败矣。〔旦惊介〕怎么说。〔贴〕恰纔卷下包儿。正出凝香阁。被飞霞撞见。竟到老相公跟前首我。牵诱小姐为非。若老相。公信着。盘究起来呵。小姐。只恐怕 

　　【前腔】蛛丝网苦罥蝶。鱼封早被狐狸劫。鷟鸑未褷翎。虎豹已张鬛。思量起来。我便把菱花碎跌。一问朱颜为何流血。眞个锦片前程。难写偷花押。如今却怎么好。〔旦〕孤红姐。教我计无所出。只图自尽罢了。〔贴〕且住。我若救得你。何以相酬。〔旦〕没奈何。你若有计出门。我就把你。〔贴〕把我做甚。〔旦〕把你做夫人大。〔贴〕你做甚么。〔旦〕我便为侍妾。愿求早行程见寃业。 
　　〔贴背笑云〕女孩儿家未出闺门。又会分大小了。也罢。我做大时。你须尽为小之礼。 

　　【锁南枝】湘裙幅仔细折。盘龙髻绾花替插。立绽凤头鞋。凋残杏花颊。鸳鸯被早铺叠。立傍象牙床守家法。 
　　〔旦背云〕若是这等。丫头大了。嫁人何用。也罢。我且哄他出门。变卦不迟。姐姐。一定从你。〔贴〕你旣从我。我先从你。如今悄地潜行。我自有计在此。〔扶行介〕 

　　【前腔】〔合〕雕栏畔两口嗫。咳嗽呑声将指搯。并拽短衫行。时分手来搭。〔贴〕这是中门了。待把匙钥偷开。朱门启金锁掣。犹怕钥匙声响鸣铁。 
　　小姐且住。我有包儿。在牡丹亭下。待取同行。〔旦笑云〕原来起初话儿都是掉谎。只是如今身上生寒。如何是好。〔贴〕包内自有衣服。待出门时与你穿。〔内作人声介旦惊介〕姐姐。不好了。 

　　【忆多娇】重辛苦。我也休诉说。只是四下人声奴心怯。〔贴〕这是管园人巡警。不要打从那裏去。竟自矮墙中跨出就罢。待我扶了你。〔合〕扳着花枝将身拽。呀。一声树拉。一声树拉。不觉心惊胆慑。 
　　〔贴〕小姐。后园已出。不可如此妆束。我偷一套冠服。是老相公燕居之衣。好到幽僻去处换着。有人相遇。只道男子行动。快换去来。〔旦同下介〕能教月色穿林过。瞒得花香拂袖来。 

　　【前腔】〔丑〕心内怯。气未接。做事不成浑没法。奔走东西空望切。自家守候小姐多时。如何杳无音问。天呵。脚踪空蹑。脚踪空蹑。咽吐空劳内热。 
　　这裏不见。还到后门去。小姐。你不可永夜闲阶卧桂影。却忘新约在心头。〔下〕 

　　【前腔】〔旦贴上〕袍锦褪。纱帽压。香罗襕束腰一捻。粉底靴儿根头遢。〔贴〕小姐。你看我靑衣小帽。像也不像。〔旦〕怎生不像。只见两肩窝狭。两肩窝狭。似一个官人侍妾。 
　　〔贴〕我闻都亭去此三里余。远在南关外。自家道路生疎。不免竟自南行则个。老相公。东君东君。觉也未曾。有花飞去。早已难寻。〔下〕 

　　【前腔】〔生上〕人影寂。更漏彻。懊恨风前心更裂。月色梅花两愁绝。情事难说。情事难说。只恐番成恶业。 
　　小生伺候文君。只愁路人知觉。未免捱将上去。体探何如。正是风泛蕙香空袅袅。月将花意竟沉沉。〔下旦贴上〕行行重行行。好事成不成。今夜一轮月。随人明不明。〔丑上浑介〕梅香姐。明不明大家照照。等得我好苦。〔贴〕啐。你好风顚了。唤我梅香。〔丑〕你若不是梅香。定变一只羵羊。〔贴〕怎么变着羵羊。〔丑〕满身臊气。〔贴〕啐。你自前走。〔丑〕不要撇我。待我随了你。相公就在前面。〔各行介生上〕呀。你看远来的。如何有女子态度。莫是小姐与那丫鬟做这般乔妆束。我且看一个仔细下手。正是情慌禁不住。行近恐难眞。〔旦〕孤红。我走不动了。〔贴〕小姐。来路已多。料应相去不远。趱行几步。恐怕后边有人追来。〔生应介〕有小生在此。那个敢追。〔旦贴惊介丑〕咄。你是甚么人。〔打生介生〕咄。靑囊。是我。〔丑〕呀。相公失瞻了。此间就是小姐。〔贴〕那个靑童是谁。〔丑〕他是官人的性命。娘子的寃家。他把小人捉空。小人叫他乖乖。〔贴打丑介〕啐。穷酸家主。不中我意。谁希罕你来。〔生跪介〕今夜感小姐一言难尽。谢梅香四拜非多。只是小姐花月姿容。却不耐风霜辛苦。则怕有人追着。此非久居之地。不如直走成都。纔保无事。不知小姐意下如何。望梅香姐撺掇一声。〔贴〕我与小姐行不动了。要你驮去。〔生〕教我一个怎驮两人。教靑囊替了罢。〔贴〕不去。不去。〔丑〕待我来。待我来。正是和尙偷妇人。乐驼。乐驼。〔贴打浑介〕小姐。事出无奈。勉请前行。 

　　【斗黑麻】〔生〕止赖得一声瑶琴谱牒。便上了数行月书婚帖。〔丑〕谁似我奋雄鬛。欲渡无梁。做了济川舟楫。〔合〕从今意惬。从今意惬。路多甘远涉。碾破关山半轮秋月。 
　　【前腔】〔旦〕为隔叶黄鹂偷迁山峡。把带雨梨花羞飞下榻。〔贴〕谁似我冒家法。脱却龙潭。来寻凤穴。 
　　〔合前内云〕赶上去。〔众惊介生〕不好了。弃了行李。快走。快走。我扶了小姐。靑囊扶了梅香姐。〔贴〕不要。虽是仓忙之际。不可失了礼。我扶了小姐。你两人自行。〔生丑〕这个不去。〔夺扶行介〕 

　　【尾】追来逸骑何■〈爕〉蹀。这个寃家难对答。偷情的下场头地行须捷。〔下〕 

　　第十一出　临邛夜追 
　　〔末上〕重门不锁金蝉计。千里空寻彩凤巢。自家卓府中院子便是。只因小姐文君。带了孤红。黑夜潜逃。老相公差俺辈分路追他。俺想起来。有心去了。必无处寻觅。分明是前日弄琴的天杀。哄了他去。呀。且住。为何有包儿在此。莫是小姐遗下的。我且将此回报。图免受责。小姐。小姐。我赠你四句歪诗。 

　　只有私奔势甚难。　　　　一重山似万重山。 
　　眠时不敢轻安席。　　　　梦裏常愁未出关。 

　　第十二出　相偕抵舍 
　　【少年游】〔生旦贴丑上〕烟花命运。风流业债。今日事初谐。疋马靑山。孤帆绿水。相送到天台。 
　　〔生〕万里秋风万里身。〔旦〕含羞相对意中人。〔贴〕归来欲识行藏处。〔丑〕满地蓬蒿满座尘。吿相公。家中已到。容小人先去打扫。〔生〕正是。你先去。〔丑到家打扫介〕天呵。我家这等凄凉。小姐不打紧。那个夸嘴丫头怎生住得。打扫已完。且去烧茶则个。他家但吃洗尘酒。我家只有接风茶。〔下生〕小姐。此间已是敝庐。请进去。〔贴作悔状趦趄不行介旦扯贴云〕且进去。再作区处。〔同进介生揖旦介〕小姐。辱你见爱。弃家相随。勉受目前贫困。渐图日后荣华。〔旦〕说那裏话。〔生〕靑囊。小姐行得劳顿了。快烹茶来。〔丑携茶上生递旦介〕小姐。  

　　【急板令】念狂鲰困穷不才。勿生嗟埋寃此来。看时回运泰。终有日马奋天衢。凤起蓬莱。飞腾靑汉。稳步金阶。〔合〕权消受破壁靑苔。残叶户小茅斋。 
　　〔旦〕长卿。妾身旣已属君。何论贫苦。 

　　【前腔】愧此身无能女钗今属你多能秀才。这也是时该命该。愿守春风。锦片花开。肯怨秋光。苦雾云埋。 
　　〔合前贴〕靑囊过来。我对你说。 

　　【前腔】你好把空头尽埋。往常间花言顿乖。〔推丑介〕你且去。天呵。追思可哀。早知今日呵。你就赌尽黄金。着我难猜。罢罢。只得好歹守他。正是船到江心。事到头来。 
　　〔合前丑〕孤红姐。不要恼。你小姐呵。也虽是 

　　【前腔】掌中珠今日破胎。我相公呵。也自有席上珍靑年久怀。倘卖与皇家。你自有红锦为纒。白玉为钗。我呵。也不是今日行酒靑衣。汲水芒鞋。 
　　〔合前旦〕长卿。我且散步一回。看你家行径何如。呀。这东南上朱甍画栋。峻宇雕墙的。是那一家。〔生〕卑人不好说。这是相如祖基。曩岁以赀求郞。已属之他人了。〔旦笑介〕旣如此。你名利两失。将何倚赖。〔生〕惜哉。画虎不成。屠龙空诮。其实好羞惭也。 

　　【人月圆】徒感慨。业荡家声坏。颔下珠空云自迈。堂前燕去春何在。〔丑〕相公。目今消乏。与他理会些济急也好。〔生〕咄。肯把心胸豪气败。〔合〕须宽待。终有日门闾鼎耀。富贵重来。 
　　〔旦〕长卿。奴亦甘于淡薄。只愿你名成身显。不孤今日相从之意。正是 

　　【前腔】有志客。必取文章价。翔鸾翥凤人终爱。黄金白璧时终在。〔贴〕小姐。倘或他名利不就。只恐尘土云霄成感慨。 
　　〔旦〕岂不闻下机金印。伏跨登坛。〔合前生〕小姐。路上风霜了。请进安歇一回则个。 

　　去时孤另返时双。　　　　随分安眠对小窗。 
　　今夜相逢眞是梦。　　　　对君欢笑剔银缸。 

　　第十三出　汉宫春晓 
　　【菊花新】〔贴扮宫人上〕未央前殿月轮低。帘外春寒报晓鸡。起着绣罗衣。一盏绿荷灯细。 
　　正殿云开露冕旒。下方珠翠压鳌头。天鸡唱罢南山晓。春色先归十二楼。奴家乃是汉宫中美人。皇上圣神文武。非妇人之所敢知。帝后淑善温良。岂妾等可能称颂。只是自家选入宫来。常叨侍从。每得乘骖。赖二人之恩休。擅六宫之宠幸。玉食锦衣。不愧沈鱼落鴈。珠珰翠佩。无惭闭月羞花。宝镜簪香。喜见晓星之历历。铜沟弃粉。闲看春水之溶溶。开遍海棠。先报长公主夜来消息。踏残芳草。只愁病王孙日后思量。绣罢碧纱牕下。偷添一线红丝。闲来白玉桥边。打起数声黄鸟。听铜壶初下。借新月钩帘。凤额绣旌风乍约。望烛龙未舒。染白云为幌。兽镮朱户露将晞。舞靑霓。歌白雪。靑琐闼中供奉。调专子夜之奇音。持象板。捧鸾笙。碧桃花下朝天。乐奏咸池之大雅。身穿石竹罗衣。闷亸蜚襳斗草。头戴山花宝髻。开揄阿锡藏钩。双双对立鸳鸯殿。数队掌案仙官。可是争姸负宠。两两相偎翡翠楼。几班弄咮神女。更无妬爱憎怜。春满梨花夜月。长门空揜恨。秋高砧杵晓风。幽合别含愁。谁言天上逍遥。且看斗牛七夕。冷浸一盘冰藕。试问人间快活。休云鸾鹤千秋。寒彻九淸霜籁。望姑苏台乌夜啼。问西施何方去也。亦自兴悲。盼阿房宫麋鹿走。念弄玉不可归欤。能无致感。此一人之乐。万人之忧。前人之辙。后人之鉴也。今日山河一统。民物咸熙。深宫无事。行乐有余。更喜新册圣后。乃是大长公主之女。阿娇陈氏。帝未卽位。一见心喜。许以金屋相贮。今正后宫。宠幸莫先。昨上驾临宫内。至今未出。不免伺立开门。随班朝见。呀。为何同伴的不见到来。你看这宫中景色呵。露井银床冻不收。深宫花暗晓莺愁。残红满地无人扫。一半随风落御沟。〔旦上〕闲行复阁路高低。新入深宫处处迷。不怪内人严锁钥。园东常得到园西。〔相见介贴〕长宫贵人。我和你春眠乍醒。晓妆初罢。同入仙班。往朝圣驾何如。〔旦〕如此领命。行介丑净扮宫监上〕 

　　【前腔】九重殿阙五云飞。柳外春星逐箭移。为问禁莺啼。传报六宫来未。 
　　〔开门介〕呀。贵人来了。圣上有旨。令六宫参见的都入坤顺门伺候。〔旦贴〕东君似惜花枝嫩。故意风藏别殿头。〔下丑净〕我和你闲立在此。大家打球如何。〔净〕这个使得。〔打介〕 

　　【忆莺儿】〔旦贴上〕香染衣。露染裾。谒罢君王归院迟。宣政门前日乍移。春光正宜。春心颇娱。翠翘金凤新妆洗。恣游嬉。鸣鸠乳燕先在碧牕西。 
　　〔丑净〕贵人已出。我和你戏他一戏来。〔潜上介〕 

　　【前腔】花又飞。鸟又啼。花落鸟啼思欲迷。如鸟如花眞可悲。香回翠车。风掀翠裾。春心欲禁凭谁主。〔扯旦贴介〕惜芳菲。可容蝴蝶偷过画桥西。 
　　贵人。贵人。你长颦知有恨。贪耍不成妆。心中无限事。试说与何妨。〔旦贴〕啐。冰心本付梧桐月。肯与疎星点落晖。〔下丑净〕啐。一场春兴无聊赖。打起鸳鸯不放眠。〔下旦贴上〕 

　　【前腔】草满蹊。水满陂。恼得杨花压路飞。无限伤春春自知。莺花满堤。烟霞满衣。春愁漫逐游丝去。画阑低。珠帘高挂惟有燕雏飞。 
　　今日在宫无事。不免到第六院中。相寻五姨七姨同耍则个。五姨七姨有么。〔内应〕来了。〔丑净扮姨上〕懒结芙蓉带。愁松翡翠裙。晓来香阁坐。常恐又斜曛。〔见介〕贵人。当此春光。正欲相邀共叙。来得恰好了也。侍儿。快烹龙团来。〔旦〕茶到不劳。我和你随喜耍将去。五姨。这朶花儿开得好也。〔丑〕这是红踯躅。〔旦〕是好牡丹花。勑赐一棵红踯躅。谢恩未了奏花开。〔贴〕这个红耳霜毛的是甚么。〔净〕这是玉兔。圣上前日打猎。取将回来的。〔贴〕是好白兔。天子不教人射杀。玉鞭遮到马蹄前。〔丑〕长宫贵人。你常立案傍。身近起居。一日用下许多纸。〔旦〕只因圣上常在后宫。每日请来金凤纸。殿头无事不多书。〔净〕二姨。这头门怎么常闭了。〔贴〕这是鱼藻宫。〔净〕是鱼藻宫。鱼藻宫中锁翠娥。君王近处不曾过。〔旦〕今日大家行乐。不要负此佳景。就把汉宫春晓为题。联诗一首。不成者就罚金钗一股。〔众〕如此。昭容请。〔旦〕不虚逊了。日照仙人掌上霞。〔众〕好好。正切今上故事。〔贴〕朝回金屋驻香车。〔众〕又切娘娘故事。如今是我们了。日暮汉宫传蜡烛。倒浇一朶合欢花。〔旦贴〕不好。不好。意又粗俗。题又迂远。罚金钗二股。〔丑净〕愿输二钗。求两位联成。〔旦贴〕银甁先汲甘泉水。欲喷宫前几树花。〔丑净〕妙作妙作。再请游去。 

　　【石榴花】〔旦〕蓬莱深处。花底聚羣妃。丛绿鬓。坐围棋。楸枰忽见花阴碎。过沈香亭外游嬉。爱娇莺乱啼。带春声飞入昭阳裏。〔合〕笑回身紫燕朱楼。漫凝眸粉蝶金堤。 
　　【前腔】〔贴〕香炉烟气。常绕绣屛飞。吹玉管。奏新词。金花笺上独题诗。刺桐边孰掩朱扉。怪美人睡时。抱琴来无兴调纤指。〔合〕湘裙短伫立金阶。凤鞋小学步丹梯。 
　　【泣颜回】〔丑〕行转绿杨枝。欲攀处忽自踌蹰。君王昔日。曾于此玉辇经时。立琼轩自思。到如今春别千门裏。〔合〕且璚浆待月亭东。试金丸打鸭池西。 
　　【前腔】〔净〕何处凤笙吹。和鸾车隐隐声驰。胭脂满径。等闲间又送春归。谩伤情片时。怪桃花欲谢偏无主。〔合〕休恋着紫陌游深。只恐怕玉殿宣迟。 
　　〔内云〕娘娘有旨。圣上在太液池赐宴。着六宫美人同领君恩。 

　　【尾】〔合〕转向花阴行路迷。忙到瑶池日又西。定有承恩独赐衣。 
　　人间天上得春风。　　　　独有深宫春最浓。 
　　十二时中花与月。　　　　管弦催处不曾空。 

　　第十四出　家徒四壁 
　　【贺圣朝】〔贴上〕愁看芳草迷魂。新妆一日何曾。能消几个闷黄昏。把离恨支撑。 
　　愁重不禁秋色老。体轻空被主人怜。奴家记得圣人有云。三思而行。再斯可矣。当初随小姐与长卿同来。本图他有个荣华日子。谁想到不弥月。那穷酸鬼口食不周。把小姐的衣饰都费尽了。他兀居瓮牖。尙对残编。如何救得饥也。早遣靑囊出村借米。至今未归。破甑生尘。空囊垂罄。我且乘小姐卧时。到门外拾些枯柴。挑些苦菜。煑碗汤与他充饥。天呵。这四壁凄凉。孤琴冷淡。好不羞死了文章魁首。仕女班头。〔拾柴介〕 

　　【花心动】落叶荒村。搅西风去来飘滚叶呵。今日归根。何日逢春。相沾雨露深恩。只怕花开铁树浑无准。空令我役损愁魂。做一场南柯虚梦。将心勾引。 
　　不免将柴堆下去。挑菜儿。〔挑介〕 

　　【好姐姐】土泥轻沾指痕。伤心处盈盈娇嫩。菜呵。我就是你。偏谙苦味。同生一处根。如今将伊吃呵。只为饥难忍。无方设计堪输荩。借此聊生学献芹。 
　　料得此时。小姐也应起身。我且进去煑汤则个。正是时挑野菜和根煑。旋斫生柴带叶烧。〔下〕 

　　【前腔】〔旦上〕黯然思量断魂。都忘了他时铅粉。虽遭苦运。甘为薄命人今何恨。岩岩瘦骨空担病。袅袅微肢漫损神。 
　　景色萧萧道路难。佳人流泪上花班。愁来自拔金钗股。划出瞿塘十二滩。奴家一时背父。千里从夫。岂料居徒四壁。食减三餐。终日相捱。莫能存活。思量目悔。左右一身当灾。教孤红图甚。也受这股苦楚。也罢也罢。长卿虽则贫困。决不久居人下。我且隐忍过去。再作区处。幸得谙些女红。且去绣完一幅裙襕。将来易些柴米用度则个。〔绣介〕 

　　【前腔】可怜鸳鸯浪纹。愁緖乱暗萦方寸。花空开连理。谁知没下根。魂难倩。纔添彩线丝重乱。认得金针眼又昏。 
　　呀。我好饥了。不免唤孤红讨早膳吃。〔唤介贴上〕锦帐添香睡。银羹信手调。如今番寂寞。靑菜污红绡。小姐唤我。必为早膳。待取汤去。聊与充饥。小姐。一碗淸汤在此。请些则个。〔旦〕呀好苦。如何早膳也无。这碗淸汤。教我如何吃得下。〔贴〕小姐。不瞒你说。靑囊借米未回。故荐此汤充饥。虽不是烹龙宰凤。也强如啮雪呑毡。倘一日苦尽甘来。这个中滋味也该晓得些。就请略略沾唇。权当些些充腹。〔旦〕便吃他也不能饱。恰纔绣得裙襕在此。你去易些薪米来。〔贴〕好苦也。当初刺凤描龙手。今做寻柴换米人。呀。你看那穷酸的又来要早膳吃了。 

　　【寳鼎儿】〔生上〕可怪进退双难。羝羊触藩偏困。 
　　相如不自度德量力。私挟文君至此。可奈贫不自给。对面成羞。他虽无怨尤之心。以我大丈夫处此。宁不愧死无地。自昨至今。尙无粒食。早遣靑囊借米。想是已回。闻小姐起身。不免唤他同吃早膳。小姐。〔旦〕呀。来得恰好。就请用些。〔生吃介〕呀。怎生是碗苦菜汤。小姐。相如罪当万死。〔哭介〕 

　　【雁来红】你虀汤可恼情。比糟糠更苦呑。〔旦〕糟糠之妻。我也甘做。只是你读书呵。太羹难把盐梅进。空受酸辛运。〔贴〕先生。这滋味你道如何。小姐呵。不是担饥忍饿人。你呵。空悬甑。萧条起尘。苦把分羹为合卺。 
　　〔生〕孤红。事已至此。不须嘲笑。呀。靑囊回了。快取米来。〔丑上〕上山擒虎易。开口吿人难。泪眼抛来湿。喉咙叫得干。有皮刚剩骨。无胆只留肝。不说心中苦。先疼眼下酸。〔生〕咄。我要米用。怎生在此胡说。〔丑〕相公。一言难尽。小人到沈小二家借米。那妻子道我家自用也不勾。那裏有得借人。小人苦苦求他。反被一场羞辱。因此含泪而归。胡诌几句。不意相公听见了。〔生〕有这等事。教我有何面目。不如投井而死罢。〔投介丑叫介旦贴救介旦〕长卿。你大丈夫一至此哉。当时第居临邛。或从昆弟假贷。犹足为生。何至自苦如此。〔生〕相如虽则贫困。怎肯仰给于人。〔旦〕可惜你读书的。不识古人遇难时。 

　　【前腔】不记得过昭关倦伍员。不记得过函关苦晋文。不记得霸王曾向吴门困。不记得李广邮亭闷。不记得尼父皇皇病在陈。〔贴〕你还要顾名义。不肯去空衔恨。将声谩呑。守寒枝栖不稳。 
　　〔生〕小姐。我就去呵。 

　　【园林好】不虑着他人见嗔。只怕你父亲厮近。倘伊知觉。中起风波。恰不是蓦地裏悲欢难论。须臾凤折鸾分。须臾凤折鸾分。 
　　〔丑折生云〕相公。这等凄凉四壁。又图甚合宅团圆。你看这 

　　【沈醉东风】搅人魂风酸雨昏。断人肠病容愁鬓。偏苦着冷秋天鴈迷孤阵。怎能勾笑口相亲。教他两人。实住不得。愁松布裙。闷压破茵。怎奈得此际凄凉时运。 
　　〔旦〕你虑我父亲呵。若去而免祸。正是死中求活。 

　　【川拨棹】他若念天亲。有些意分。管和你夫妻原厮近。他若宿忿未消。有傍人和劝解纷。长卿。我眞心将来劝君。非是大限来时各自分。 
　　靑囊。你明日就去买船。到临邛再作区处。 

　　【红绣鞋】〔合〕须道骨肉私恩。情亲。看来不是外人。须信。明朝早泛蜀江云。投他郡。背孤村。将来事。且休论。 
　　〔生〕靑囊。米又借不回家。好生饥饿。我还有鹔鹴裘一领。你去阳昌家典下一壶酒来。我与小姐解闷。〔脱介〕 

　　【尾】重裘脱却身无分。追欢且解今宵闷。〔贴丑〕只恐醒来背不温。 

　　第十五出　杜门谢客 
　　【卜算子】〔外上〕丑事莫轻题。贱女淫奔去。骨肉总分离。生死休完聚。 
　　冷面皮博得忧烦少。热心肠招搅是非多。自家卓王孙。一时错见。误召相如。私挑贱女夜奔。呕气追寻成病。自不肖去后。不曾计较侍女。不免唤这些丫头出来。问一端的。娇羞寻芳那裏。〔丑净上〕娇羞羞杀人。寻芳寻出事。试听相公声。决无好意思。吿相公。有何钧旨。〔外〕咄。小贱人。你且跪着。一一招那不肖去的根由。何人哄诱。若说不明。定用重责。〔丑〕小姐在时。轮班伏侍。那日起事之时。不在娇羞番上。〔外〕寻芳怎么说。〔净〕虽则丫鬟直日。委未知情。〔外〕还要遮掩。〔打介净〕容寻芳细禀。〔外〕你从实说来。 

　　【解三酲】〔净〕记当时堂中设席。是孤红报与他知。〔外〕报甚。〔净〕他说道都亭贵客将至矣。那时小姐就心动了。托言斗草出香扉。〔外〕你怎不随他去。〔净〕敎奴细调鹦鹉语。他到进房时。月上花梢影已西。只听得进门来。哑哑咿咿如觅侣。相偷话锦香丛来。不许人知。 
　　〔外〕后来怎么。〔净〕那日去时。娇羞直日了。〔丑〕老相公息怒。容娇羞吿禀。 

　　【前腔】他那日呵。照遍菱花梳掠懒。半揭珠帘挑绣迟。向苍苔屡试弓鞋底。老相公。不好说得。分明是燕衔春去欲潜飞。临到月上些儿。偷香低拜姮娥语。祷吿之后。两下偎肩相去时。娇羞也不知道。只见夜分之际。倒换熏笼。忽怪银床冷落。锦被虚铺。纔晓得重门启。惊忙叫孤红不见。自此方知。 
　　〔外〕这事不消说。是孤红了。你们也不得无罪。且去整他衣饰过来。到堂前听候。不许羁迟。〔丑净应介外〕叫左右。由他亲贵人来。只说相公有疾。不劳进见。〔众应介外〕不是志同泄柳避。敢言疾为孺悲辞。〔下〕 

　　【卜算子】〔末上〕闲事莫相关。祇为招闲气。事若到头来。抵死难推去。 
　　自家程郑。当初好意。偕卓老治酒。往招相如。谓此人天马在廐。所以香■〈禾未〉聊陈。那知他社燕寻巢。番惹得落花成片。久不往晤。深怀愧赧。早承王父母相期。不免同拜。以赎罪愆。道尤未了。王父母已至。 

　　【金鸡叫】〔小生众上〕可怪狂鲰事。相累惭颜无地。 
　　下官王吉。曩念相如。作书图聚。讵谓风情旣畅。硕德遂凉。文君之行。千载一笑。向来政事羁身。未及卓家请罪。早约程君同往。不免造门一见。呀。程君来了。相见则个。〔见介小生〕早间相约。望卽偕行。〔末〕领命。请大人同行。满床锦绣留寃帐。一树铅华生祸苗。〔下副净上〕管门惟白鹤。封锁只靑苔。自家卓府院子。因相公杜门不接宾客。只得守候在此。相公。你好痴。贼出关门。屁出掩臀。当防不防。痴老猢狲。〔下〕 

　　【前腔】〔小生末众上〕带笑推朱户。来劝主人休怒。 
　　〔众〕吿老爷。卓府已到了。〔小生〕通报。〔众敲门介内云〕敲门是谁。〔众〕大老爷。同程相公来拜。〔内〕老相公有疾。见客不便。着小人候谢。〔小生〕程先生。想是卓老见罪。托此为辞。学生先返。望公曲求一见。尙容异日同荆请。〔末〕领命。〔小生别介〕明知鼓琴者。故作采薪忧。〔下末〕掌门的一定与我通报。只说故人求见。强起何妨。〔内应介外上〕惭迎惊寝客。先得叩门心。恰纔小厮进报。程君苦欲相见。必为不肖的事。拒他也罢。又没处吿此宿忿。只得相见。诉此心曲。左右开门。请程相公相见。〔众应介末外见介末〕老先生。一向违教。有何尊恙。〔外〕请坐请坐。不须提起。 

　　【一封书】言之怒越随。这场羞不可追。〔末〕老先生息怒。〔外〕当日事怎知。他把洗尘樽做了合卺杯。我只道借书斋呵。染得文章新翰墨。那知他错赋风流旧楚词。这七弦丝。身自随。到是鸾胶暗续时。 
　　〔末〕还是学生之罪。因此踵门。我则道 

　　【前腔】蛟龙有困时。向盐池怜视之。那知他岐山凤引雌。向丹丘挟翅飞。当初若学生治具。也有弱息在家。只恐怕眼底蓝桥他意远。屛上巫山错梦驰。这畜生委实无理。也罢。老先生。他有显贵之时。或者驾龙车。掣凤旗。可道风流女壻归。 
　　〔外〕休得嘲笑。还恨自家淫贱丫头。 

　　【前腔】吾生値命奇。再羞言掌上珠。当初教他嫁人不肯从。心奸貌似痴。由你豪门贵戚。只说守冰霜莫浪题。到如今呵。倾倒传家三世业。违弃过庭廿载规。我只是弃绝了他。任奔驰。远羁栖。花落花开总不知。 
　　〔末〕适间王父母也来请罪。因使者见拒。只得去了。他也多拜上。 

　　【前腔】狂生事已非。望仁人念少垂。也看令爱分上。亲生骨肉儿。到头来莫苦追。相如呵。虽则是强把他根求并蒂。老先生。你不可把令爱轻忍奇葩当别枝。倘有还乡之日。恕儿愚。望亲慈。转把幽盟作好期。 
　　坐久劳神。就此吿别。〔外〕深承宽慰。足纫雅情。相见王公。为生致谢。〔末〕无端半日烹茶话。都为三杯怨酒来。〔下外〕娇羞寻芳那裏。〔丑净上〕物在人何在。春归燕未归。可怜明镜黑。花片积罗衣。吿相公。衣饰在此。〔外〕娇羞点首饰。寻芳点衣服。不许乱了。仔细点来。〔净〕待我先点首饰。 

　　【十五郞】这是鹊金钗相配俱齐。这是稳犀簪雕凤螭。这是碧琳冠子回风髻。这是靑玉佩。赤玟箆。这是镂珊瑚寳钏双龙制。这是■〈勹外盍内〉叶玲珑翠靥儿。这是昆明珠。夜光珥。 
　　首饰点完了。〔丑〕如今衣服是我点。 

　　【前腔】这是杂纤罗雾縠垂霓。这是织芙蓉彩色衣。这是新裁齐纨蜀锦靑霞缕。这是金错袿。绣成襦。这是帖画鸳鸯一幅鲛。绡袂。这是鸡舌香熏百和裾。这是金华缡。紫轮被 
　　衣服点完了。〔外〕你们且去看守。待二小姐适人。并此赠嫁。〔丑净〕小姐回来。怎生是好。〔外〕咄。他是薄福的人。我已杜绝了他。谁要你说。快去跟随二小姐。不要做莺雏双出。廐马一空。那时一发闷死我也。天呵。年老身闲无外事。谁腔此恨上心头。〔下丑净〕老相公。老相公。再莫去请人罢。 

　　终朝宰凤烹龙。　　　　到去遗珠泣玉。 
　　不若悭吝之徒。　　　　自家吃些酒肉。 

　　第十六出　当垆市中 
　　【三台令】〔旦上〕酿成三月春浓。人倚临邛肆中。〔贴〕不语怨东风。怎憔悴一朶芳丛。 
　　〔醉太平〕〔旦〕恩深怨深。愁临病临。向来萧索难禁。〔贴〕悔听墙外琴。〔旦〕芳菲懒寻。年华易侵。到今休说知音。〔贴〕空孤随凤心。〔旦〕孤红。我你因见长卿贫困。劝归临邛。本意与昆弟假贷。犹足为生。岂意人情恶薄。竟孤所望。幸赖奴家乳母张老媪见怜。将些家财助我僦舍。奴家只得自身当垆。丧名亏耻。也不论了。只是相如自着犊皮裈。涤器于市。类保庸杂作。何羞如之。且喜今日晴和。当有市飮者过此。他与靑囊负薪未归。你何不去唤一声。〔贴〕待我去。待我去。妇道顺夫子。缝衣幕酒浆。如何今日裏。陪笑倩人尝。好不羞杀了酒坊神也。〔下〕 

　　【水红花】〔净副净上〕晓来齐跨五花骢。控雕弓芳堤打哄。珊瑚鞭子袖微笼。过新丰妖姬目送。笑指银瓶兰瓮。共取醉春风。满■〈扌弃〉取沈湎曲波中也啰 
　　〔净〕黄莺飞上绿杨枝。正是间关春昼时。〔副净〕满地楡钱收不尽。大家留取醉金巵。〔净〕老兄。你好撒漫也。楡叶都当了钱使。〔副净〕楡叶当不得钱使。那滚地杨花怎吃我当了锦褥眠。〔净〕虽则杨花心性。你也睡不稳些。〔副净〕不打紧。会使口穿钱。那怕拦街睡。〔净〕休取笑。前面有美姬当垆。同去沽飮一壶何如。〔副净〕使得使得。就请就请。〔做撞见旦介副净〕老哥。你看他家酒淡。那妇人眼裏都是水。〔净〕啐。你不晓得。这是绝妙的妇人。岂不闻眉偃春山。眼横秋水。〔副净〕却元来店眼若好。吃水也甜。〔进诨介旦怒叫贴介生上〕丈夫沦落竟何言。犊鼻含羞只自寃。〔贴丑上〕他日乘鸾归去后。空余酒肆在人间。〔生〕呀。已有酒客在此。孤红靑囊。你去整点与他吃。〔贴丑〕好羞好羞。〔各做介旦当垆生杂作介净〕今日之乐。花酒兼全。满拚沈醉。尽兴而归。〔副净〕不惟腰下金龟可换。还有店中红粉堪怜。人生那裏不使钱。赚钱折本。也俱不论。〔净〕待我先唱只曲儿打动他。 

　　【排歌】柳叶初浓。桃花正红。画桥流水村东。如花人面乍相逢。春色迷魂暗裏通。〔合〕风光艳。天气融。戏看飞燕掠芳丛。歌三叠。酒数锺。顿敎余量十分充。 
　　〔副净〕如今是我唱。店娘子。将酒来。〔贴递介浑介贴〕啐。〔下〕 

　　【前腔】〔副净〕十二秦楼。三千汉宫。何如野店娇红。当杯人手莫匆匆。仔细看花花万重。〔合〕眉间俏。眼裏红。涉江何用采芙蓉。春情荡。耍兴浓。不妨潦倒杏花中。 
　　〔净〕我和你把小梅香为题。联诗一首。可怪他家小老婆。摇摇摆摆脚来那。〔副净走下浑贴介〕梅香姐。不知你洞口萋萋草。可似区区嘴上多。〔丑怒打介又浑旦介生怒打介末上〕纔出靑山外。重过金市东。自家程郑。踏春过此。如何前面酒徒喧嚷。叫左右打他过去。〔众应问介〕呀。到是卓家小姐开店在此。待我报与相公知道。〔丑〕且不要。〔净副净惊介〕呀。不好了。去了罢。谁知窠子人家。现出拿魂太岁。〔下生旦惊介〕不好了。事败矣。〔下众报末介末惊介〕有这等事。快请司马相公出来。〔众请介内云〕靑囊。你去多拜上相公。事出无奈。没颜相见。改日面叩。千万勿与卓家知道。〔丑应答末介末〕旣如此。我去罢。教相公宽心。大丈夫不可如此。天呵。谁想英雄汉及此地位。不得不去再劝卓老速来看觑。正是区区陌路犹心痛。何况他家骨肉为。〔下生旦贴上旦〕长卿。长卿。你好羞死人也。今日出乖露丑。遗笑程君。奈何。〔生〕小姐。且不要埋怨了。 

　　【北醋葫芦】随你有调羹手功也必图那盐梅足。休道是啖黄虀便羞比天厨禄。须知他丈夫得意居金屋。也出自商岩版筑。不见那汉齐王乞食淮阴曲。 
　　〔旦〕他日固有亨泰之时。但今朝污辱如此。怎生忍耐得过。 

　　【么】我只道是金鼎银炉锦绣铛受用尽千锺美粟。谁承望杏花村却把那靑旗矗。枉恨杀倚市人儿红粉辱。这些酒徒无赖。欲待骂绝了他。又恐怕生涯断续。只索向瓮头春底埋头哭。 
　　〔贴〕小姐。一日辛苦多了。请去安歇罢。〔旦〕垆边人似月圆时。皓腕空凝双雪姿。〔贴〕落得人间千载后。身名俱污说雄雌。〔下生〕靑囊。今日之事。实我不才。你好生收拾进去。明日早些张肆。〔丑〕怕有卓家人来。如何是好。〔生〕这也说不得了。 

　　退难缩后进难前。　　　　俯则羞人仰愧天。 
　　若怕主娘埋怨你。　　　　便须佯醉脚根眠。 

　　第十七出　勉拨房赀 
　　【普贤歌】〔外上〕平生不作皱眉人。懊恨寃家累老亲。今日声自呑。今日羞自忍。只为骨肉之情忘气分 
　　自家因不肖之女。愤愤成疾。奈何又归临邛当垆卖酒。辱及万千。本意杜门不纳。又被亲朋苦劝。只得拨还他往昔备嫁之物。并钱百万。家童百人。使之善归成都。不致目前遗笑。早间分付掌家的。如何不来回覆。〔小外上〕人似西门豹。身管北门钥。可为赵孟老。我是孟公绰。启吿相公。拨与小姐的衣饰人财。俱已完备。〔外〕唤那领头的过来。〔小外应介丑净上〕 

　　【梨花儿】我在家中吃饭吃方稳。如何又要出家门。你看我男子烧汤女傅粉。嗏。临邛市上不折本。 
　　老相公。有何钧旨。〔外〕你去对那不肖的说。当初背父淫奔。图受千般富贵。如今随夫出丑。空怜四壁萧条。小肆当垆。穷坊涤器。岂大人家女子所为。我本意不分一钱。又为骨肉两字。勉依亲友。强给人财。自今归去。早图生理。不许再无廉耻。灭绝家风。若要重见父亲。除带了凤冠霞帔。白日回来。纔许进门。〔下丑净〕官差不自由。只得去。只得去。 

　　【前腔】他们坐得好安稳。我们行得好酸辛。趁早去。趁早去。把他那店上东西吃一顿。嗏。茅厮裏面窠出快活粪。 
　　天有不测风云。人有旦夕祸福。小姐昨日眼泪汪汪。今朝手头碌碌。〔下〕 

　　【剔银灯】〔贴上〕春来苦愁容瘦损。与小姐一味氲成闷。只为卖些酒呵。惹他浪蝶纷成阵。博不得许多钱呵。被他们羞得倒褪。又难去赤脸认眞。只得把余恨自呑。 
　　相如穷酸的。你当初着靑囊牵诱之时。只说许多受用。如今教我呵。 

　　【前腔】旧时事重还唤醒。骂寃家几遍愁难尽。你风流惹下凄凉运。把那甜语花言。心口全然不应。今日到此淸溪之下。采芹为羹。教我不胜回首。只见嫩芹芽波上滚。和一片沉沉水云。 
　　呀。不好了。你看远远来的。好似府内院子。和小姐手下梅香。抬着甚么东西来也。我且藏在绿杨树下。假以采芹为由。觑他过去。〔小外末丑净上〕溪边说有胡麻饭。行尽桃源不见人。我每走遍市中。再寻小姐不见。你看水边一个妮子。不免问他一声。小娘子。你晓得卓小姐酒垆何在。〔贴〕不晓得。〔丑〕且住。恰像孤红嘴脸。待我去唤他。孤红。〔贴〕我是八黑。不是孤红。〔众〕你若不认呵。莫怪我每说来。 

　　【前腔】你本是伶俐闺房老倩。如何哄小姐呵。蓦地裏阴谐秦晋。牵合以来。到今又与秋相近。你呵鎭日间醉乡劳顿。快起来罢。你引咱相见一人。我报你春来万分。 
　　〔贴〕事已至此。走不脱了。只索见罢。呀。到是列位哥哥姐姐。〔众〕孤红。你不要惊惶。这些东西。都是老相公付与小姐的。只是你一向随他。有何受用。〔贴〕消受不起。你听我说。 

　　【前腔】尽图他花柳丛中解闷。不吃饭淸泉消困我与小姐呵。浓妆日日增金粉。〔低云〕羞只见宾客塡门。相公亲为荐鼎。倒不尽瓮头佳酝。〔众〕这等事忙。你何暇至此。〔贴〕为小姐咬得菜根。因此上自来采芹。 
　　〔众〕休得夸称肆中乐事。快率我们去见小姐。还有一件。老相公只要你回来。伏侍二小姐。重牵一个好姐夫。〔贴〕啐。又来了。又来了。 

　　莫道当垆不妙。　　　　今日送来钱钞。 
　　人人学得文君。　　　　个个倚门卖俏。 

　　第十八出　归途遇寇 
　　【缕缕金】〔末上〕人似虎。马如龙。驰驱山阪下疾如风。膂力眞骁勇。天生奇种。来的莫问好英雄。金银且留用。 
　　自家临邛道中有名响马是也。惯一啸聚山谷。出没溪洞。的派祖是九江王布。从堂叔是五斗贼鲁。喝下马的话儿是传家之美训。夺将去的勾当乃教子之良谋。三枝飞箭。忽剌剌去鸟惊开。一道烟尘。黑湫湫寒云闪过。芒砀山好风水。俺要住他一个月。乌江路没尽头。至今不学八千人。正是呑舟之鱼跳梁。不若毒蛇当道。蔽海之虾跋扈。争如白虎临头。天生一个好资质。岂可今生不做贼。闲话休题。那远来的想有金银在车。不免隐在鹿园中。待他过来。卽便断路。在咱山下过。怎敢不低头。〔下〕 

　　【前腔】〔生旦丑贴众上〕筋力倦。路途穷。相驰千里外叹离踪。流水潺潺送。半经云陇。〔末上〕来的莫问好英雄。金银且留用。 
　　咄。下车来。〔生〕可怜贫儒行路。绝无东西。〔末〕胡说。先杀那妇人。怕你不将与我。〔生〕大王息怒。但饶性命。听取财物。〔末〕将过来。〔生递哭介末〕谁知无本生涯。做出有钱勾当。〔下众哭介丑〕相公。且喜山童等一车未至。请略宽心。〔旦〕内中柔软的都去了。纵使后车无恙。也济得许多事。〔丑〕小姐。前路昏黑。恐怕又有强梁。不如进觅人家。暂住一宵。明日行罢。〔生旦〕言之有理。〔行介〕 

　　【前腔】嗟命薄。叹时穷。谁知中路裏遇奸凶。猛把刀锋动。几成长痛。吁吁两气恨无从顿觉余愁重。〔下〕 

　　第十九出　得意荐扬 
　　【菊花新】〔小外上〕汉家天子重英豪。惊见文章思俊髦。始信读书高。万里帝星偏照。 
　　江山千里头俱白。骨肉十年眼尙靑。追念旧人浑不见。故园回首最关情。自家杨得意。蜀人也。见为狗监事上。只因圣躬好猎。常得侍奉天颜。早间从过长杨。因检阅梁王书籍。得子虚赋。深加激赏。自以不得与此人同时为恨。得意因言。故人司马相如所献。上为惊起。卽诏遣成都召之。此来必有好处。未免唤家僮杨名。随往一遭。杨名那裏。〔末应上〕欲觅鳞鸿路。先辞虎豹圈。吿公公。杨名见。〔小外〕急趱人夫到成都去。〔末〕不知有何事情。〔小外〕我儿。正要问你。可晓得司马相公向来消息如何。〔末〕公公。他自往年回家。幸遇王吉相公临邛作令。闻其顚沛。作书邀之。那时有富人卓王孙者。闻其才名。治酒相召。不意有女好音。相如故以琴心挑动。遂至一宵欢庆。四壁潜依。夫妇穷坊出丑。王孙掩户遮羞。后来虽蒙救济。近复被寇萧条。看他踪迹如此。只怕忧愁日积。生死难凭。〔小外惊介〕有这等事。倘若不幸呵。一负朝廷重望。二负故人相荐。三负生平志气。也罢。且到成都。再作区处。 

　　【赏宫花】云深去轺。故乡千里遥。黄叶迷征路。寒雁下空濠。〔合〕长卿。你苦得过呵。受尽山林泉石趣。重登廊庙赋词高。 
　　〔末〕吿老公公。落霞残照。程途易晚。请趱行罢。 

　　【前腔】星随使轺。皇都回首遥。苜蓿回关路。荒藓遍城濠。长卿。只怕你预塡沟壑呵。〔合〕泪向山阳笛裏尽。魂从宿草露中招。 
　　〔众〕吿公公。前面是皇华驿了。〔小外〕进去安歇。 

　　天子虚前席。　　　　亲臣下九重。 
　　试听雷雨动。　　　　草莽蛰潜龙。 

　　第二十出　誓志题桥 
　　【虞美人】〔生上〕秋来底怪添僝僽。病压淸霜候。寒螀喞喞树飕飕。愁听梦中哀雁度南楼。 
　　相如自与文君当垆。幸遇王孙悔悟。不料中途狼狈。至今搤■〈月厄〉生愁。文君抱病。积日多矣。奈何越加沉重。闻有严君平卖卜。卦兆通神。不免到升仙桥一问。以决狐疑。再过医士王草头家。求些妙药。得文君早早身痊。不免叫靑囊随去。靑囊那裏。〔丑应上介生〕随我去问卜讨药。教孤红在小姐跟前用心伏侍。〔丑应内应介生〕明医兼暗卜。生死就分明。〔下外扮卖卜人上〕 

　　【上春花】天人术业仙人口。问穷通暂将机剖。〔笑介〕人间空指泛灵槎。道我卜穷星斗。 
　　休问成都卖卜人。隐居不仕是严遵。杨雄昔亦来从学。却怪违时后事新。自家严君平。乃上罗天眞降世。因痛下民兹蠢。仗卜以示玄机。你看文昌星司马相如远临。多为其妻卓氏之故。且待到来。当以定数示之。〔生丑上〕路遥行处急。天远问时迟。靑囊。前面是君平肆了。进见则个。〔见介生〕严先生。草率进拜。实有所求。〔外〕有何见谕。〔生〕贱内有恙。敢烦一卜。以示吉凶。〔外〕领命。〔卜介〕司马先生。数起于一。厄于三。通于五。三五会于八。阳外而阴中。刚强而柔弱。自君卜之。深合贞悔之理。不惟夫人病妥。先生之运亦亨矣。可庆可庆。〔生〕倘有此日。报贶非轻。小小谢仪。幸先挥顿。〔外〕不消了。不消了。〔辞介生强介净扮王草头挑船上〕 

　　【前腔】庸人度量庸医手。问灵丹全然不究。〔笑介〕父亲传下草头方。学得杀人如溜。 
　　〔生外做见介〕王先生。父亲心法。怎么相传。〔净〕他道胡乱人家病发。一味用些刻罚。外感认做内伤。虚损谓之劳发。不问神圣工巧。莫辨望闻问切。作些聪明哄他。撞得着时便活。只怕一帖跷蹊。背了药箱便豁。所以小子急时。常叫药师菩萨。〔生〕休取笑。学生房下有疾。要求几服药。〔净〕说病源来。〔生〕胸膈饱满。心腹疼痛。飮食不进。咳嗽身热。〔净〕这个不打紧。待我簇这几帖药去。一吃就好。〔簇介〕 

　　【琐窗郞】看将来病起忧愁。这般症非一头。胸膈饱满。是郁结所致。当用陈皮枳实。心腹疼痛。是有积血。当吃糖酒三瓯。咳嗽身热。飮食少进。该用麦冬钱半。五分■〈木巳〉枸。若到煎时。切记三片生姜。二碗水煎久。先生。若吃好之时。你呵须重谢大开手。 
　　〔生〕只怕你是个劫药。〔净怒介〕若是劫掠。我是贼郞中了。不做这等事。不做这等事。〔生〕休取笑。休取笑。这药金请收下。〔净推介外劝受介生别介〕问医图勿药。求卜愿通神。〔外净〕药医不死病。卜度有缘人。〔下生〕靑囊。我行得劳顿了。且在升仙桥坐一坐去。〔坐介丑〕相公。无人在此。有一言奉禀。〔生〕有话便说。〔丑〕小人闻知。幽鸟不飞。难迁乔木。潜龙久蛰。终困盐池。鸳俦翠馆。何如鹭序朱门。宝凤靑楼。不若玉堂金马。如今小姐厥疾不瘳。尙尔赖扶药石。可奈相公跣足视地。安图稳步云霄。自谓美玉待沽。还有连城日也。岂念遗珠自泣。终无合浦时乎。倘幸妆台病起。急须鞍马登程。欲图偕老西施。早决兴吴之计。保护虞姬。重盟霸楚之谋。休得恹恹风月。担悞一天雷雨。凄凄花草。胡遮万里春光。失此不为之所。他年悔亦晚矣。不识相公之志。寒灰可复燃耶。〔生惊起揖丑介〕靑囊。你忠言相劝。我怎不从。一待小姐病痊。决向前程进取。若今生不乘驷马高车。誓不过此桥。我且题柱为盟。借取笔砚来。〔丑借介生题介〕 

　　【柰子花】天应念沦落狂鲰。奋靑云稳取封侯。河桥望裏锦袍归昼驾仙驺山川增秀。〔合〕辐辏。愿英声一时腾茂。 
　　【前腔】〔丑〕喜题柱刻画银钩。愿东人早占鳌头。相公。你对此桥呵。秦王鞭石奇功立就。勿淹留鹊河塡守。〔合前〕 

　　【前腔】〔生〕靑囊。男儿汉壮气呑牛。丈夫志岂困荒丘。我此去呵。定逢黄石圮桥功就。恁惊看拿云双手。 
　　〔合前丑〕相公。虽则这等说。还怕你放小姐不下。 

　　【前腔】尾生志终溺狂流。向蓝桥只恋鸾俦。好不误了生平志气。待小人也拜这桥几拜。只愿我相公呵。从桥誓毕有如此口。果若得意回来。看苍头马前欢走。 
　　〔合前丑〕相公。或者小姐病中烦躁。就请回罢。〔生〕靑囊。小姐一好。我就到京去了。〔丑〕只怕枕头上恩情重大。明日又忘了。 

　　不为妻友激。　　　　多被仆夫言。 
　　他日风云会。　　　　看过驷马轩。 

　　第二十一出　阳关送别 
　　【卜算子】〔旦上〕怕卷绣罗帏。转展长吁气。〔生上〕莫把新愁怨落晖。镜裏人憔悴。 
　　〔旦〕池塘浅蘸烟芜。帘幙门垂风絮。〔生〕抛却鬬草工夫。冷落踏靑心緖。〔旦〕只因病损愁多。落得花飞春去。〔生〕可怜绣阁生苔。常对月华笼砌。〔旦〕长卿。奴家卧病日久。医药难痊。不识何方可堪调治。闻你昨日问卜。未审吉凶何似。乞从实道来。〔生〕我去问卜。乃是严君平先生。一占就得美数。不惟卿卿病可。抑带区区福至。前程万里。指日腾骞。若此数获符。纔报你的恩义。只怕好事难凭。徒生妄想。〔旦〕只愿有此一日。不负患难相从。〔生〕呀。孤红携药来了。〔贴〕遮泪抟轻扇。含愁揭绣帏。可怜香阁伴。乌发病中稀。小姐。药在此。〔旦〕好苦。吃不下。〔贴〕小姐。没奈何勉强求生。好听奴家奉劝。 

　　【黄莺儿】你应恨夜亡时。到如今重悔之。恹恹病欲担忧死。你还把娇身自持。穷愁自支。宽心守待他荣贵。你若病体不保。他得意之时。又自有春风桃李效雄雌交鸾舞凤谁忆旧栖枝。 
　　〔旦〕孤红。事到如此。为甚求生。不如死罢休。〔丑跑上〕吿相公。不知朝裏怎生差一个使臣到来。〔旦贴惊下〕 

　　【玩仙灯】〔小外上〕迢递下彤墀。为文星远来招取。 
　　老监杨得意。恭承王命。特至成都。钦召相如。且喜到他门首。不免径入。〔生见介小外〕圣旨已到。跪听宣读。皇帝札曰。咨尔相如。圣人莅世。必资臣工。不学耻问。无以翼不逮也。今朕获居臣民之上。以承宗庙之祀。欲肆力坟典。以轶皇王故辙。朕不敏是用惕惕。近阅梁孝王籍。得子虚赋。读之茫然。自以为不及。深恨不得与卿同时。旣闻杨得意进言。知卿所作。特诏卿偕来入朝。朕将亲试焉。毋以不明。弃而不往。亟欲陈于篇之周之密之重之闭之兴。以启朕躬。乌虖念之。其亟来毋怠。钦哉。望阙谢恩。〔生谢介拜外介〕杨兄。岂意蓬窗衰腐。遽烛龙光。〔小外〕贤弟。本是旸谷飞雏。始朝天日。〔生〕只是山妻有疾。不忍出门。如何是好。〔外〕长卿差矣。君命召不俟驾而行。迟且不可。岂应不去。恶有细君之恩。大于人君之命乎。就请束装。不可濡滞。老汉略转家中一看。竟到升仙桥拱候了。〔生〕请坐洗尘。〔外〕不劳了。愿求早奋靑云步。莫得痴迷锦帐丛。〔下生〕小姐。快些出来。〔旦贴上〕不怪呼声急。惟嫌出户迟。长卿。诏书为何到此。〔生〕向游梁王门下。曾作子虚赋献之。幸为今上所知。特遣杨兄召我。此去必受荣华。只是舍卿不下。〔旦〕长卿。奴家病根。实在忧困中来。你若果有好处。我也甘心就死。只是早回。实奴深望。〔生〕一定就回。〔旦〕孤红。你去治一杯酒来。我与长卿送别。一面收拾行装。不可迟了。〔贴应介〕今朝始信文章好。莫道丫鬟不识人。〔下旦〕长卿。你去兴匆匆。我离愁叠叠。想当初到不如不随你呵。那晓得 

　　【步步娇】花惜分香云别雨。一旦萦愁緖。无限别离悲。苦淡酸辛许多滋味。十分空结并头欢。半生忽洒相思泪。 
　　长卿。我百种艰辛。无多厮守。时遭寡鹄。命犯孤辰。如之奈何。〔生〕小姐。龙虎难逢。鸳鸯易散。今日之别。岂是下怀。 

　　【园林好】为君命相应便驰。把妻恩霎时割去。总幸得文章知遇。〔合〕偏怜着故人违。偏怜着故园非。 
　　【前腔】〔旦〕凄凉处新恨有余。断肠时旧愁无际。须臾顷顿迷烟树。〔合〕相看处断云飞。相看处断鸿低。 
　　【江儿水】〔生〕怅与幽闺远。愁将客馆依。知心的何处人儿去。奈天涯风景今遭际。怎知道鹓鹭成行队。害得鸳鸯折配。〔合〕把翠馆靑楼。翻蔽了断云孤寺。 
　　【前腔】〔旦〕忽自松蝉鬓。须臾锁黛眉。盼知心咫尺成千里。长卿。你此去呵。短琴孤剑荒村裏。频将好梦安排睡。须念鸳衾恩意。只怕到了京畿。别见红楼思娶。 
　　〔生〕小姐何出此言。 

　　【五供养】旣承相契。错受知音当垆苦依。便敎新贵显。怎把旧盟违。我一上靑云。便问锦江鱼水。肯因春好看。悞了月明时。〔合〕管取荣还福双至。〔旦〕长卿。你回来不见我呵。〔哭介〕好向荒坵蒿里。叶落萧萧西风劲时。相寻寒骨处。奠酒一陈辞。哀声啼处。也使芳魂知遇。不孤飞雉远。早慰鹤羣思。〔生〕小姐休提。〔合〕管取荣还举案与眉齐。 
　　〔丑上〕早是出门常见月。可怜分袂又经秋。吿相公。天色将暮。前路难行。杨公公又着人相请。〔生〕回报他就来了。〔丑应介生〕小姐。只此吿别。〔旦〕且住。孤红快些出来。〔贴〕浇酒入愁肠。化作相思泪。日暮下西楼。人远心重醉。小姐。行装一束。别酒一樽在此。〔旦〕取过来。〔递介〕长卿。你就去了。 

　　【玉交枝】愁多难语。暗伤情惟牵去衣。我这殷勤尽付眉尖处。闷把一杯频注。苦杯行犹在纤手低。魂飘已出纤云际。〔合〕叹今宵魂梦怎依。叹他年荣辱怎知。 
　　〔贴〕我也奉相公一杯。 

　　【前腔】眞心休废。念相从几成祸危。记都亭月下徘徊处。四壁归来秋去。卖花声在金市西。醉乡开在红尘地。你呵。再休题瑶琴自随。再休题靑囊自随。 
　　〔丑〕相公去了罢。〔生〕来了。来了。〔别介〕 

　　【川拨棹】〔合〕抛红袖。上翠车。向津桥。穿林树。看此去彩凤朝飞看此去红日朝辉。尽道相如衣锦归。〔生〕马嘶残雨春芜湿。人立朱门翠袖长。〔下旦〕孤红。他已远去了。好苦也。昨日相知今又非。昨夜成双今不知。谁知命运当奇。忽看成咫尺天涯。孤红。只怕他风情满壮思。我幽情损瘦肢。 
　　【尾】从今莫说团圆处。愿鳞鸿早传书去。莫使路远人迷。 
　　萧萧疋马出关门。　　　　四野荒烟遶乱村。 
　　莫道征人看不见。　　　　一鞭残照易黄昏。 

　　第二十二出　给管求文 
　　【北点绛唇】〔末上〕独掌朝班。每依仙辇。把珠帘卷。细拂龙床。谨退向丹墀站。 
　　自家汉朝一个中常侍也。官居禁苑。职理词章。贵出列侯之上。权齐卿相之间。不说在下淸高。朝廷富贵。只看今日皇上出猎。这銮舆整肃。卤簿端严。那裏说得尽。但见似霭龙香。曲引昭仪过复阙。如雷象辇。大开阊阖下平门。双凤花袍来广汉。都看仙仗回旋。交螭团扇听騊駼。尽讶神仪闪烁。前驰道。后护驾。莫非铁甲之将军。左纪言。右编事。悉属金章之太史。辇过长杨。细雨忽来淸跸。驾临云梦。淸风预为祛尘。表林麓而廓草莱。虞旌递引。翦荆棘而夷芜秽。晋鼓喧推。奉辔驰驱。暗有追轮造父。弭旌护从。潜回转御纤阿。沈弓绿。烧火红。云旗白。林谷为之变迁。猛车厉。迅乘出。羽骑驰。雷电为之交作。江河阹而大山橹。曾无得脱之蜚廉。干将戟而乌嘷弓。岂有偷奔之解廌。前开一面。除非可轶遗风。预设三驱。或者能逃野马。但见上杀归田。咸谓割鲜轮染。不道东津讲武。相从大狩威施。姹楚夸齐休足论。渭川漆泽近郊圻。君王岂是荒游日。本为边疆习鼓鼙。呀。圣驾未出。奏事官早到。 

　　【刘泼帽】〔生小外上〕五云缥缈龙光闪。入皇都帝阙遥瞻。天威咫尺将身敛。拜舞谒丹墀。祇应受重瞳鉴。 
　　〔生〕昔日西秦今又来。咸阳依旧殿门开。〔外〕须知圣帝非常主。不学秦王坑俊才。〔生〕杨兄。路途迢递。饱历风霜。不在话下。你看云霄咫尺。帝阙森严。何等王气也呵。〔外〕长卿。风云易失。雨露难逢。你在孝景之时。沦落不偶。今日忽逢天上传宣。又是一番模样了。此是午门外厢。仔细进见则个。 

　　【前腔】〔合〕九重日射黄金殿仰天王不胜惊胆。玉炉香雾空中染。〔拜阙介〕忽见彩霞端。万雉回团扇。 
　　〔末〕伏谒的是何官。〔外〕臣狗监杨得意。奉诏往召相如。今来伏谒。〔末〕旣如此。吾当转达。身挂紫袍垂气象。口传天语出丝纶。〔下内云〕圣上有旨。朕卽欲往猎。闻相如已至。急宣进谒。〔生行介〕 

　　【六么令】忙趋急敛。上金阶谨拂朝衫。云边侧耳听传宣。天语近。拜应前。鲰生何幸膺高荐。 
　　兢兢心一小。默默口三缄。〔下末上〕出入金阶谁结袜。高低丹陛自传胪。适宣召的官员。暂且在此间候一回则个。呀。杨内相。那官好生端整也。〔外〕此人文章冠绝天下。岂惟都雅。近猎时名。〔末〕原来皇上为爱文章如此。人生岂可不读书哉。〔外〕便是。 

　　【前腔】〔合〕这回有感。论文章必显儿男。谁人得似起幽潜。方奋翮。正图南。无穷恩露从今染。 
　　〔内云〕圣上有旨。适见相如。甚慰朕想。许尙书给笔札。中常侍送入东阁。朕猎还卽欲观文。毋悞。钦此。〔末〕奉圣旨。〔生上〕 

　　【刘泼帽】天颜有喜文词艳。坐丝纶此地非惭。我不枉将书那日穷硏遍。十载破靑毡。一旦朝金殿。〔小生扮尙书给笔札上〕 

　　【前腔】亲持彩笔文光焕。更几重蜀纸湘缣。行看顷刻云烟遍。须信读书男。终久芳名炫。 
　　〔对生云〕先生请收下。下官吿辞。管城子卽日抒词。楮先生行当黻藻。〔下外〕长卿。圣上有何说话。〔生〕皇上一见就问。子虚赋卿所作乎。相如对是臣所作。此诸侯之事不足观。请为天子游猎赋以进。上为大悦。因命入东阁成文。〔外〕好好。不负所举。此文一成。富贵无限。贤弟。只望你着意呈进。生〕何劳挂念。 

　　【出队子】赋才无玷。赋才无玷。定有奇花上笔尖。风云月露让谁担。不学雕冰文字险。〔合〕奏达云霄。必定喜添。 
　　〔外〕中常侍。我这兄弟文章呵。 

　　【前腔】鬼神惊战。鬼神惊战。万斛珠玑信手拈。翔风直是玉楼仙。一泻江河惊倒撼。〔合〕眞个是才擅京西。望切斗南。 
　　〔外〕老夫本欲奉陪。恐驾出有妨。就此暂别。请问操觚客。何如捧辔人。〔下末〕先生。请到东阁去。〔生〕常侍请。〔末〕先生。此间已是东阁了。 

　　【前腔】〔合〕紫薇花烂。紫薇花烂。几树芭蕉映碧檐。玉钩初下午时帘。金钥门开莺数点。一笑掀髯。文思顿酣。 
　　〔末〕左右看茶。 

　　【前腔】〔合〕茶烟书卷。茶烟书卷。金鸭香销冷玉函。庭前白鹤忽乘轩。几上靑云随笔转。眞个是玉堂学士。翰苑神仙。 
　　〔末〕学生吿辞。〔生〕天使大人有劳了。〔末〕送人游阆苑。复自入天门。〔下生〕未卜风云事。先沾雨露恩。〔下〕 

　　第二十三出　空闺永叹 
　　【破阵子】〔旦上〕一自才郞别去。新愁和泪俱增。〔贴上〕疎帘常挂凄凉月。破壁空悬惨淡灯。〔合〕谁怜怅别情。 
　　〔旦〕手捻花枝意似痴。一春常是忆人时。如何说得凭阑处。风袅垂杨千万丝。孤红。长卿一去经旬。更无音问。好生闷萦怀也。〔贴〕小姐。山川修阻。鱼雁难凭。请宽心保重则个。〔旦〕孤红。我这病体虽痊。可奈落红点地。新月钩空。幽景离怀。共成愁绝。不免庭下闲步一回。你去煎些茶来遣兴。〔贴应介〕莫道月团心内苦。暂将雷荚口中甜。〔下丑净巡更上〕月子虽明光未圆。几家忧闷几家欢。好像高灯台点火偏弗照。则我夹被牵绵苦则单。〔下旦〕呀。你听墙外行歌。好生惨人也。 

　　【四朝元】黄昏初静。歌从月下闻。道几家欢乐。同对淸景。也有人呵异乡抛独影。漫支颐自省。漫支颐自省。怎得团圆。此夜双淸。只怕薄絮丝空。绣衾香冷。虚受纒绵病。嗏。眞自悔长生。灵药虽偷。碧海心空另。今日呵。寒云枉自行。暗雨徒相竞。与谁厮倩。朝朝暮暮。阳台之径。 
　　〔贴携茶上〕磵底松声初罢响。水边云气乍移来。小姐。茶在此。〔旦〕孤红。把水沈香烧一炷来。〔贴〕积火终须暖。寒灰亦自燃。〔下丑净巡更上〕荷叶团圞秋裏衰。亮月团圞云裏埋。镜子团圞奴房裏照。梅子团圞心裏歪。〔旦〕长卿。 

　　【前腔】佳期无定。思君梦不成。奈露侵双袜。月吊孤影。使愁人惊怨冷。把吴歈再审。把吴歈再审。他道败叶秋残。皓魄阴生。靑镜尘空。梅花子另。虚却团圞景。嗏。君在五云城。妾在空闺。独立依金井。似朱阑系玉瓶。素纤牵翠绠。水声不定。涓涓滴滴。夜长更永。夜长更永。 
　　〔贴携香上〕芳兰漫爇愁焚液。灵麝虽香苦囓脐。小姐。熏炉在此。〔旦〕孤红。乘此月明之下。去取吴绫一幅。和那翦尺来与我。要做一兜肚。寄与长卿。见我千丝万緖。常系心头也。〔贴〕秋来只恐君心冷。寄取吴呑一纩绵。〔下丑净上〕瞿塘峡口冷烟消。白帝城头月子高。欲寄征夫书一纸。成都门外不通潮。〔下旦〕呀。你听竹枝词越越惊人。好生凄怆也。 

　　【前腔】瞿塘烟冷。是伤怀第一层。况那些碧云轻琐。绿窗初静。挂城头孤月明。欲缄书远赠。欲缄书远赠。他又道江上无潮。难通纸上多情。这万里桥高。盼不见五陵人逈。咳。空留下泪滴冰绡冷。嗏。说甚么貌娉婷。尽受着半路蹊跷。和那个九死恹煎病。天。我这命穷虽然是限五行。长卿。你夫妇也应同一命。这些八字呵。谁人摆定。分分两两。较来偏称。较来偏称。 
　　〔贴上〕抽思拔虑怜针线。割肚牵肠是翦刀。小姐。吴绫翦尺。彩线金针。俱在此了。〔旦〕你且留下。好去铺着床儿。我欲托此良宵。梦寐一见相如也。〔贴〕鸳鸯枕上华胥国。鸾凤衾中宋玉台。〔下丑净上〕夫戍萧关妾在吴。西风吹妾妾忧夫。一行书信千行泪。寒到君边衣到无。〔下旦〕呀。好生怪。此行歌使人重有所感。〔缝介〕 

　　【前腔】凄声相应。分明夫戍紫塞城。妾便是悲秋楚国。望云秦岭。说不尽凄凉景。更西风酿冷。更西风酿冷。搅浑了血点模糊。泪滴飘零。闪不过雨暗云愁。空消受月华灯影。更一个半年愁病。嗏。这离恨怎支撑。苦则苦我这裏信难通。怕则怕他那裏心难定。枉教我肥瘦儿胸中遥自忖。宽和涩刀上空相应。这衣带呵。愿与我将他拘定。长长短短。使伊追省。使伊追省。 
　　〔贴上〕寂寞绣屛香一炷。绿窗风雨梦来时。吿小姐。床已铺完。月阴将雨。请进去安歇。明日做完罢。〔旦〕与我好生收拾进去。 

　　【尾】初心看月消残病。不道满耳悲歌感兴。酩子裏长吁付短檠。 
　　破云遮月忽朦胧。　　　　欲梦还愁梦不通。 
　　梦后欲知前梦处。　　　　一床衾枕半床空。 

　　第二十四出　持节锦行 
　　【生查子】〔生上〕雄文对日裁。到阙瞻天拜。〔丑上〕奏罢五云开。望绝彤芝盖。 
　　〔生〕岁去愁终改。春还命自来。〔丑〕何须问丞相。东阁几时开。〔生〕靑囊。不意我沦落不偶。竟谢文章之力。得蒙皇上宠召。命入东阁。遂梦黄衣老。命我作大人赋献之。因以神仙之事感上。早间奏过。令在金马门待诏。倘赐披阅。必有好处。你就回家报与小姐知道。呀。远来的敢是杨公公么。 

　　【前腔】〔小外上〕金堤绕碧苔。玉树纷靑霭。十里锦风来。隐隐穿仙界。 
　　老汉昨日侍从出猎。不知长卿进赋如何。不免去听些消息。呀。长卿已先在此。皇上见赋否。〔生〕赋已献过。令相如待诏此间。〔末持冠服金段上〕 

　　【前腔】皇恩海样该。帝眷天来大。捧旨下瑶阶。齐听纶音赉。 
　　圣上有旨。适见相如之赋。使朕意欲凌云。深以相见为晚。然非得意所荐。朕安知之。兹拜相如为著作郞。赐锦四疋。杨得意赐金十斤。以彰进贤之美。钦此。谢恩。先生请易冠服。〔生易介〕 

　　【驻云飞】自顾微骸。宠被君王特召来。媿此疎愚在。敢望郞官拜。嗏。本谓自沈埋。牛衣甘耐。肯信如今一旦腰横带。得上黄金市马台。得上黄金市马台。 
　　〔末〕杨内相。这赐金请收下。〔外受拜介〕 

　　【前腔】为举贤才。数笏黄金赐满怀。报国微诚在。谢友推恩大。嗏。珍捧下瑶阶。光生天外。始信文高无限恩波贷。〔合〕愿祝皇家日进才。愿祝皇家日进才。 
　　〔内云〕圣上有旨。着相如有事咨问。〔外别生介〕老夫在门外奉候。且到五龙楼。待看单凤下。〔下生伏阙介内云〕圣上问著作郞司马相如。朕卽位以来。遂遣唐蒙往宾夜郞邛■〈〈束束〉上火下〉。不过使其来享也。今违朕旨。略通具制。糜费兵革。巴蜀吏民无不嗟怨。问卿何以治之。更问邛筰之君。多欲请为内附。卿以何策处置。可条对详答。不得轻议悞事。〔生〕臣奏陛下。 

　　【驻马听】虏贵怀来。岂可无谋作祸胎。唐蒙不能体陛下之意。致使良民怨望。财用虚供。抚辑无才。为今之计。正宜晓谕巴蜀吏民。招服夜邛诸国。擒取唐蒙。罪吿天下。邛筰之君长旣欲请为臣妾。亦宜曲为容纳。不可拒绝。以孤外夷归附之诚。当今四海尽为家。何妨万国齐瞻戴。莫负忠怀。从款塞一一梯山航海。 
　　【滴溜子】〔旦贴持符节上〕君恩到。君恩到紫罗城外。兵权到。兵权到玉门关外。看他征南功大。亲持此节归。收功绝塞。赐宴金门。共叨恩拜。 
　　圣旨到来。就此拜著作郞司马相如为中郞将。领兵三千。建节往使。用驰四乘之传。卽日辞朝。檄谕巴蜀民。以鉴朕意。招安西南夷。以入王廷。就取唐蒙治罪。归报之日。另行升赏。毋得生事。以负朕托。钦此。谢恩。〔生受节介旦贴〕执节承恩重。还宫进步轻。〔下生〕王事不敢久稽。就此起程。 

　　【驻马听】顿首三台。敢露丹心幸帝谐。惭愧孙吴将略。卫霍功勋。贾董文才。皇风自此扫氛埃。何辞苦楚行荒塞。看奏凯回来。讴歌满路遥拜九天恩赉。 
　　〔外上〕忽闻苍龙蛰。俄动野鸥眠。适闻长卿出使。特来饯送。来的敢是他。〔见介外〕贤弟恭喜。特奉水酒奉饯。〔内云〕圣上有旨。急召杨得意入朝。欲问虎圈中事。〔外〕来了来了。贤弟。不得表情。勿怪勿怪。朋情虽所急。君召莫容迟。〔下生〕靑囊何在。〔丑上〕纔在宫墙看流水。俄从车马出都门。相公有何钧旨。〔生〕我出使事体。你知道么。〔丑〕小人纔听虎贲卫点兵三千。相从中郞将出使。因此知道。〔生〕叫左右取盔甲过来。〔众应上〕晨韬史氏之笔。暮握使臣之斧。始知学剑学书。不愧能文能武。吿老爷。盔甲在此。〔生换介〕就此起程。 

　　【水底鱼】耀日戈开。森森剑戟排。红旗一派。遥从画角来。遥从画角来。 
　　【前腔】〔众〕玉塞门开。黄云覆地埋。夷酋早拜。天敎飞将来。天敎飞将来。 
　　天子重三推。　　　　将军俨若雷。 
　　塡塡旗鼓出。　　　　人在黑云隈。 

　　第二十五出　奸臣误国 
　　【连珠令】〔净扮唐蒙率众上〕身作藩臣衣紫绯。■〈豸皮〉貅百万久征西。多因腹内无忠胆。故使身肥国不肥。 
　　大节何须问。奸谋且自藏。试看忠国者。千古浪传芳。自家武功将汉使唐蒙。虽名通夷。实图自利。上不管朝廷。下不念百姓。卽今夜邛纔服。取货如山。只有■〈〈束束〉上火下〉中未去。所进难量。今日便欲登程。不识巴蜀吏卒转漕奉币的可曾完备么。〔内〕俱已完备。〔净〕如此就行。 

　　【淸江引】隋何陆贾非眞使。服虏谁能事。言到横行时。谈及招安处。〔合〕上天山。勒汉功。神威至。 
　　【前腔】〔众〕云开瀚海天兵至。马上横戈刺。飞箭石头摇。神剑韬中觑。〔合〕凯歌回。奏君王。蒙恩赐。 
　　此去倂山河。　　　　功名史上多。 
　　只愁金鹊印。　　　　无福奈君何。 

　　第二十六出　牛酒交欢 
　　【夜行船】〔末上〕承乏一方为保障。应不愧汉吏循良。五马高车。二千石俸。犹自见人俯仰。 
　　下官蜀郡太守是也。闻知中郞将司马相如。驰传巴蜀。所到之处。无不郊迎。下官爵非卑下。分之所在。不敢有违。昨探消息。知是今日临境。以此出郊迎候。如何临邛令不见到来。〔众〕王知县来了。 

　　【前腔】〔小生上〕新筑沙堤行宰相。喜今朝凤翥龙骧。燕友逢春。莺朋出谷。此际欢生遐壤。 
　　自家临邛令王吉。向与相如分手。彼落天涯。生叨久任。近闻帝眷。诏拜郞官。持节使经县界。只得候见一回。闻府尊大人在此。不免进去相见。〔众〕临邛县知县见。〔末〕贤令请起。天使将至。馆舍完备未曾。〔小生〕吿大人。天使乃知县故人。凡事必不深较。〔末〕贤令。汝言谬矣。虽云故人。今承君命。乃天使也。敢不敬奉。一定要远接。你须负弩前行。〔小生〕领命。〔末〕这鼓吹喧腾。车尘杂沓。想是使车已至。须要进接。不可违慢。〔小生〕是。 

　　【前腔】〔生上〕驰驿拥旄为大将。急王程带月披霜。水泛僊槎。星随使节。万里独专虎帐。 
　　〔众〕禀将军。临邛县已到了。〔生〕叫左右传示迎接官知道。将军有令。本郡太守不必郊迎。县令不劳负矢。俱到驿中相见。〔众应介〕都亭长接老爷。〔生〕起去。着府县官参见。〔末跪介生〕请起。〔末〕不敢。〔生〕一定请起。〔小生进跪介生亦跪介〕王祥甫。岂有故人不贵。而贵中郞将者乎。一定请起。就与郡守公同坐一坐。还有心曲之言奉吿。〔末〕天使大人。学生暂辞出外。恐与王县令别有话讲。〔生〕旣如此。先请。〔末辞暂下生哭介〕祥甫。你知道么。我忆当初。 

　　【刮鼓令犯】承宠召到此方。正秋风落叶黄。这都亭中呵。也曾寓宿床头孤剑响。恰纔经行之所。也曾寄迹花边绿酒香。谁知今日重来。衣锦复还乡。亭前风月看更扬。垆头芳草到偏长。〔合〕风云会不可量。从来奇遇信天将。英雄志到底偿。空将穷达笑炎凉。 
　　〔小生〕吾兄荣华至此。也是积学使然。须信道。 

　　【前腔】文共武卷与藏。到时来自有方。蓬荜从来生宰相。这草昧何能困霸王。昔日今朝。事实不同。谁道忽生光。尘中传舍栖骕骦。人间酒肆寄仙郞。〔合〕眞堪羡孰敢方。顿敎旌斾烂生光。情怀展笑语芳。谁言国士信无双。 
　　〔生〕王兄。还有一言奉吿。〔小生〕有何见谕。〔生〕言之可羞。不得不为知己道。 

　　【前腔】当日事谢女娘。肯相从作夜亡。弟又困穷无似。他一心愿凄凉。尽恁顚连不厮放。害尽娇羞病几场。小弟只为功名心急。割舍他病躯入京。生死势难量。欲待回家一看。又因王事在身。如何是好。空悬望眼愁断肠。未知何日始还乡。专望吾兄呵。相怜念赐慨慷。周全汝嫂旧糟糠。异日归来。当图报一拜堂。泰山高义为君扬。 
　　〔小生〕这个不劳分付。小弟就差人奉候。长卿。我与你呵。 

　　【前腔】胶漆爱旧谊长。喜今朝挂锦裳。说着尊嫂之事。委实可庆。我不是冰人当受赏。眞个是月下婚书暗有光。当初旣忝其始。如今敢不厚其终。心事愿相将。泥金敢惮奔走忙。看飞骑到华堂。管使尊嫂呵。〔合〕愁眉翠喜色黄。凤楼帘卷试新妆。金闺启锦席张。欲看金印笑迎忙。 
　　〔生〕王兄。向来官况如何。〔小生复寒温介〕 

　　【忆多娇】〔外上〕司马郞。怨未降。淫女当时恼夜亡。肯信今朝大有光。颇自羞惶。犹恐前愆未忘。 
　　老汉卓王孙。恶女文君。偷奔司马。虽曾少济。未尽周全。岂意一旦高贵。令人自抱羞惭。如今建节都亭。万方瞻仰。眞个好男子也。只恨当时。何不明嫁与他。旣不见日前扬丑。又不见目下乖违。一着之差。满盘俱废。我今特备牛酒。以图交欢。此间已是驻节所在。闻府尊大人伺候在此。不免央他转致。以求一见。府尊大人有请。〔末上〕呀。卓老先生。〔外〕公祖大人。老夫欲见小壻。求公祖转致一声。〔末〕这个使得。〔进见介〕吿天使大人。尊岳丈求见。〔生〕请起。〔作惊背低唱介〕 

　　【滴溜子】吾何有。吾何有泰山岳丈。何曾去。何曾去坦腹东床。是了。这是卓老趋炎了。酒垆中缘何情状。如今呵。都亭建节时有许多佳况。罢罢。君子无绝人已甚。况亲连瓜葛。也曾受惠。旧日绨袍犹存念想。 
　　公祖大人。此老虽系亲情。只是待生过当。今日不接。乃为薄幸了。可着他进来。〔末应介生〕王祥甫。还是我配他女儿不是。〔小生〕天作之合。与兄何干。〔外进介〕老夫卓王孙。特来献贺。〔生〕岳丈请上。小生有一拜。〔外〕不敢。〔末小生劝介〕 

　　【和佛儿】〔生拜介〕谢得当初醉锦堂。笙歌沐宠光。到后来呵。酒垆忍耻。垂赐济空囊。思欲踵门拜谢。又恐峻门防。〔外〕不敢。〔生〕因此上直待成名两鬓霜。直待成名两鬓霜。 
　　老先生。如今令爱好去看他了。〔外〕一送天使登程。就去请回。专待荣归。拜纳门下。向来有失看待。老夫罪甚。因此特奉牛酒为欢。公祖父母二大人。 

　　【前腔】都因老汉没缘当。风流不识俊才郞。因此之故。特来荆请。尘驿拜仙装。于汤与有光。〔合〕须信道篱鶠何曾识凤凰。篱鶠何曾识凤凰。 
　　〔末小生〕老先生。若请令爱。府县添差人夫防护。不知几时遣人。〔外〕明日遂行了。〔生〕公祖先生。朝廷此使。一欲檄谕巴蜀吏民。以唐蒙略通生事。非由上意。一欲往招邛筰冉駹。使皆内附。那一纸榜文。好生广示。相如就此拜辞。〔末〕知府不敢动问。暂屈使轺。今晚都亭少憇如何。〔生〕王程有限。断然不敢。唤左右起程。列位请回罢。〔众〕一定送至郊外。〔小生负弩前行介〕 

　　【双声子】仙驺动。仙驺动。旗半卷。鼓全响。都亭远。都亭远。树欲暝。月初上。穿林莽。穿林莽。渡海航。渡海航。看归途列炬。去驿焚香。 
　　〔生〕众官去罢。 

　　【尾】山岗陟峻川滉瀁。车马无愁客路长。不怪寒星渐渺茫。〔下末小生对外云〕 

　　令壻虽则怏怏。老先生自当老成。不可挂念。〔外〕老夫岂敢。〔下小外上〕报报。小人是京中探子。来报王老爷高升了御史大夫。〔末〕可喜可喜。叫左右赏赐探子。送王老爷进察院。〔小生辞介末行跪介〕 

　　窄狭无如仕宦途。　　　　朝来低首暮高呼。 
　　谁人肯把功名弃。　　　　轩冕泥涂称丈夫。 

　　第二十七出　金闺荣返 
　　【临江仙】〔旦上〕江空树远彤云渺。倚阑望也心焦。夫君何事去迢迢。芳缄无使达。双泪付鲛绡。 
　　〔如梦令〕曾共锦帏闲哄。一曲舞鸾歌凤。常记别伊时。和泪出门相送。如梦。如梦。窗外梅花风动。奴家自别长卿。时光易失。风月难消。绿窗凄冷。抚锦帐而魂消。秦岭迢遥。望碧云而目断。回肠一日九煎。倒枕终宵千遍。昨夜寒灯吐蕊。好梦牵情。想有佳音来到。且唤孤红出来。教他寻问消息一回。多少是好。孤红那裏。〔贴上〕 

　　【前腔】熏炉拨尽寒烟渺。可怜翠被香消。倚阑闻得唤声娇。要知心腹事。多半忆风骚。 
　　小姐叫孤红。不知有何话说。〔旦〕孤红。你知我心中事么。〔贴〕小姐有事。说与孤红知道。〔旦〕长卿远别。愁緖萦牵。握手无期。怀心日切。〔贴〕小姐。目下想有人回。不须愁损。〔末小外上〕路远行来急。官差恨去迟。自家临邛县差来皂隶。迎接司马夫人。访得此间是他门首。敲门则个。〔旦〕呀。孤红。听敲门声。 

　　【红衲袄】莫不是近邻家沽浊醪。〔贴〕小姐未尝乞假。不是。〔旦〕莫不是游春侣邀欢笑。〔贴〕小姐又无女伴。不是。〔旦〕莫不是踏靑人误作桃源到。莫不是捕鱼翁错认酒家敲。〔贴〕小姐。不是奴家取笑说。如今不在临邛店了。不是不是。待我再听。〔合〕听一声惊魂易飘。忖一回愁心乱搅。虽不是相府侯门我这冷落深闺也。怎许诗人带月敲。 
　　〔旦〕孤红。问一端的。纔可开门。〔贴〕敲门是谁。〔末小外〕我是临邛县差来皂隶。〔旦〕呀。事有古怪。孤红且不要开。你再去问他。莫不是 

　　【前腔】王相公为故人千里寄书劳。莫不是马相如有平安两字佳音到。莫不是遇鹰鹯祸事从天到。莫不是报泥金且喜在今朝。因甚来此。〔贴应问介末小外〕正是。你老爷奉朝命出使。近经本府。相见卓老相公。教他来请夫人。因此府县添差人船。在此迎接。〔旦〕有这等事。〔合〕听一声闷怀忽消。问一回愁眉顿扫。须信道虎略龙韬终不能困英雄也。岂是区区儿女曹。 
　　孤红。着他在外安歇。再问他。卓家人几时到来。〔贴〕呀。道犹未了。喜红姐早到。〔净上〕离家无十日。做梦有千遭。自家老相公差我迎接小姐。访道此间是他门首。果然不差。〔见介〕呀。小姐。小姐。夫人。夫人。喜红磕头。〔旦〕你为何到此。〔净〕容喜红吿禀。你家相公近日做官。经过临邛县。那个不羡他。 

　　【前腔】那戴的是紫金冠更有貂蝉耀。穿的是赭红袍坐的是五山轿。龙旗虎帐却向马前绕。锦旃罗伞又早车上飘。我老相公呵。为见了驿亭中新壻娇。就把那酒垆中旧恨消。因此上命咱千里来邀也。乞早登程上紫霄。 
　　〔旦〕我不去。旣有今日钟情。何必当初寡爱。〔贴〕小姐。炎凉世态。都是自家中起。一定该去。想不比旧时了。〔旦〕孤红。你不知我呵。 

　　【前腔】虽则是见爹行到增着俺闲烦恼。虽则是会亲人反被他称笑。〔贴〕笑甚么来。〔旦〕他道这画屛后静悠悠会听琴的夫人到。他道这酒肆中假惺惺会哄人的小姐乔。又说道这当初离洞房一双脚。这当初跨墙头一捻腰。只管喞喞哝哝那些个女伴弹唇也。羞杀桃花满面娇。 
　　〔净〕小姐。如今老相公另造一院。分付家僮禁说前愆。但称新喜。你急须荣返。不可兀自猜量。〔贴〕待孤红怎么。〔净〕把一副玉磨赏你。〔贴〕要他何干。〔净〕这个上好撮头。〔贴〕啐。休取笑。〔旦〕孤红。你着到来人役。俱至南关伺候。打点行装。就起程罢。〔贴应众下副净上〕开门。开门。〔贴〕是谁。〔副净〕本县闻夫人归家。特差人舟防送。倂送盘费在此。〔旦〕收了盘费。人到南关等候。〔副净下丑上〕头秃面偏扮。身短脚到长。谁知穷嘴脸。一半恶心肠。自家沈小二妻。闻得司马夫人回家。特来相送。你听他家中喧嚷。想是便起程了。不免进去。呀。夫人。夫人。恭喜。恭喜。闻知回府。特备些薄礼相送。〔旦〕娘子尊姓。实未相闻。今日先施。诚为过当。〔丑〕拙夫沈小二便是。〔贴〕却原来。礼到不劳。见赐米粮数升何如。〔丑〕惶恐。惶恐。大姐。你家裏做官。无米也八千粞了。不用罪我罢。夫人旣不受馈。愿送登舟。〔旦〕沈娘子。旣承相送。就请前行。〔丑〕夫人请。〔旦〕孤红。这条路儿。我与你当初呵。 

　　【大迓鼓】相随月下逃。明时锦袖。暗裏靑绡。更寻春酒市羞归棹。重怜遭寇病萧萧。〔合〕肯信如今。欢过画桥。 
　　【前腔】〔贴〕小姐。须知福分高。喜春风犹到。花蕊还娇。看芙蓉城裏度鸾箫。锦江兀自上春潮〔合〕万里升仙。如驾鹊桥。 
　　【前腔】〔丑净〕从今福正饶。看凤冠归舍。虎帐还朝。使佳人才子共逍遥。重经此路不为劳。〔合〕共御香车。同过翠桥。 
　　〔末外众上〕禀夫人。各处人夫俱在此。请问下那一座船。〔旦〕我在卓家船上。你们防送便了。沈娘子。请回罢。有劳了。〔丑〕夫人。路途保重。 

　　相送仙娥上宝舟。　　　　今朝离别不须忧。 
　　一帆风送长江鹢。　　　　知入云霞最上头。 

　　第二十八出　招安绝域 
　　【水底鱼儿】〔生领兵上〕仗节开关。长风万里闲。堂堂朝使。此去压诸蛮。此去压诸蛮。 
　　叫左右。唤本地官员过来。〔众应介外小生上〕只因天使大。显得地官卑。犍为太守越隽太守见。〔生〕圣上所谕之事。一则檄谕父老。二则谴取唐蒙。三则略定西夷。今日已到长城地面。俱不用随我出边。卽便开张榜文。羁取唐蒙。归卽施行。违者重究。〔外小生应介生〕开关去。 

　　【前腔】不斩楼兰。乌号岂用弯。输情招虏。帝旨马前传。帝旨马前传。〔下〕 

　　【前腔】〔丑净上〕毳幙腥膻。随咱蓦地眠。长驱打猎。打到玉关前。打到玉关前。 
　　吾乃邛筰冉駹二大王。近闻夜邛■〈〈束束〉上火下〉中与汉朝通。多得赏赐。俱为内附。向遣通事奏知。也要归顺。他若不容。我便杀将去。呀。那远来的是中国人么。 

　　【前腔】〔生众上〕万里关山。垂鞭看凯还。玉阶金阙。遥拜贺龙颜。遥拜贺龙颜。 
　　唤通事过来。〔小生〕惯行异域随何力。会听禽言公冶长。〔生〕去通与邛筰冉駹二酋长知道。汉皇帝因你欲求内附。特差天使到此。你若容置郡县。当岁赏金帛。倘或不从。大兵压境来了。〔小生打话介丑净罗拜介生〕旣除边关。关益斥道。叫左右。取赏锦币千端。黄金万两。卽其所属之地。列为郡县罢了。〔众应付金帛介丑净覆拜唱前曲下生〕大事已定。到牂牁郡去。待取唐蒙到来。请旨定夺。左右。起程前去。 

　　【前腔】斥道除关。华夷共一天。不须三箭。瀚海静波澜。瀚海静波澜。 

　　第二十九出　花朝举觞 
　　【步蟾宫】〔外上〕门阑多喜春重到。更兼蔗境逍遥。不妨绿酒醉花朝。人共靑山老。 
　　养子不教父之过。不如养女身受富。不肖空怜作马牛。富贵犹能耀门户。我卓王孙。家资富足。身体康强。一子二女。所不足者非财也。向因长女文君。不问而嫁相如。深以为恨。岂知近日得官。经过临邛。自家只得献牛酒以交欢。喜得文君已回。相如不日还家。我的面皮何等荣耀。前已另造一院。欲分与他一应财帛。俱与男等。趁此花朝吉日。特备喜筵。送女归院。早上已曾分付庖丁。不知可曾完备么。庖丁何在。〔净上〕小子是庖丁。茶汤样样精。馒头如石块。索粉似麻绳。猪肺将糖蘸。肝肠用醋烹。一逢霜雪下。肴馔冷如冰。〔外〕咄。这样庖丁。要他何用。〔净〕吿相公。这是打发小人家的。若到府中。自有手段。〔外〕怎见得。〔净〕鎗戳还魂鹿。刀劖牵命羊。■〈垂刂〉。鱼先用药。捉狗乃烧汤。鹅掌拖黄■〈扌牛〉。鸡■〈巴上毛下〉带粪尝。要知辣手段。一味用生姜。〔外〕不好。打出去。〔众打介〕不好了。禀相公。他口内都含肉。腰间尽带椒。作裙包鸭腿。兜肚塞胡桃。两肋皆藏藕。空臀又夹糕。原来头上发。一半是猪毛。〔外〕有这等事。快不要他。〔净〕饶了这次。小心伏侍。〔外〕也罢。汤水要像模样。〔净应〕汤水要像模样。一味浓盐赤酱。〔下外叫〕春英请大小姐。秋芳请二小姐。鹤驾请大叔。都到茂椿堂饮宴。不得稽迟。 

　　【前腔】〔旦上〕陌头柳色惊看早。正晚妆楼上无聊。〔贴上〕忽听牕外语相邀。应赴花间召。 
　　〔旦〕孤红。奴家自前日回来。卽蒙爹爹款待。改造别院。与我居住。今日又设喜筵。定应送我入院。但不知长卿归信。心上挂牵。闻爹爹堂上多时。不免向前趋拜。〔贴〕待我先行。〔旦〕怎么到是你先行。〔贴〕若不是孤红带挈你。那有今日。恰不是我先行。去吃第一席。〔旦〕这丫头又来取笑。呀。妹子兄弟也来了。 

　　【前腔】〔小旦上〕春藏步帐花开早。喜云鬟翠亸香绡。姐姐万福。〔旦〕妹子免礼。〔丑上〕读书未得换靑袍。却被傍人笑。 
　　〔旦〕笑你甚么来。〔丑〕他笑我考不上的老童生。呀大姐姐。你为何这几日越越瘦了。想是忆着姐夫之故。我劝你。今日爹爹设宴。把那肥猪肉多吃几块。也好补一补。〔旦〕咄。油嘴毛头。爹爹在堂上。快去相见。〔丑应介旦小旦〕爹爹万福。〔外〕大孩儿免礼。你是夫人了。〔旦〕爹爹在上。孩儿与妹同胞。岂敢以小贵自尊。〔外〕孩儿有理。我言之谬矣。〔丑〕爹爹。孩儿闭眼。〔外〕咄。怎么闭眼。〔丑〕一只钉钉在裏头。拔不出哩。〔外〕畜生。你妬我爱姐姐。你怎不学他丈夫做官。〔丑低云〕这也容易。我也拣着人随了。做得官时也是一个后进夫人。〔外〕大孩儿。我与你另造一院。俱已完备。今日是个吉日。又喜花朝。特备酒席送你。〔旦〕多谢爹爹。〔外〕孩儿。今日韶华。更觉倍增。画桥东风裏。燕子归来寻旧垒。余寒犹峭。红日薄侵绿绮。〔旦〕嫩草方抽碧玉茵。媚柳轻拂黄金缕。莺转上林。鱼游春水。几曲阑干遍倚。又是一番新桃李。〔众〕佳人应怪归迟。梅妆泪洗。〔旦贴〕凤箫声绝沈孤鴈。望断淸波无双鲤。云山万重。寸心千里。〔外〕看酒过来。 

　　【梁州序】雕轩花嫩。琼林莺小。正是东君未老。隔帘柔影。翻飞社燕寻巢。忽见酸风逃去。小雨偷来。惹得芳菲恼。锦堂春透也管弦嘈。看酒晕桃花满面娇。〔合〕红袖舞。玉樽倒。向良辰美景同欢笑。眞乐事胜蓬岛。 
　　【前腔】〔旦〕绿窗飞絮。瑶阶芳草。点缀春光空好。梨花梦冷。虚将粉蝶痕消。你看翠绡封泪。罗袖分香。新恨凭谁吿。秦关何处是碧云遶。懒向花间听凤箫。 
　　〔贴〕小姐。老相公在上。不必感怀。〔合前〕 

　　【前腔】〔小旦贴〕惜风光帘幙春宵。惹风花池塘春晓。看双飞旧燕。认巢归绕。怪得落花芳磵。绿树苍云。不见仙郞到。海棠知未放且藏娇。〔贴〕留取风枝杜宇巢。〔合前〕 

　　【前腔】〔众〕画楼前翠管风飘。朱帘外绿杨烟渺。渐黄昏人静。碧山归鸟。不怪华灯碍月。飞袖妨花。笑引金樽倒。去年人面也旧丰标。只恐风流减楚腰。 
　　〔合前外〕孤红过来。我赏你一杯酒。〔贴〕谢老相公。〔外〕好生伏侍小姐。老爹回时再赏你。叫左右。与我抬下金珠锦绣五十杠。胡椒饴蜡八百斛。点差家僮侍女二百人。送小姐归院。〔众应提灯行介〕 

　　【节节高】〔合〕纱笼烛影摇。度赤栏桥。仙香递引金童导。行芳沼。过碧桃。经云峤。琼楼玉宇人难到。王孙富贵人间少。〔合〕看取堂前锦衣归。共拜一封丹凤诏。 
　　〔众〕吿相公夫人。院中已到了。 

　　【前腔】朱门映水遥。笑声高。云鬟绰约天人妙。风光好。帘影摇。歌声杳。花台柳榭东风巧。流苏帐暖春鸡报。〔合前〕 

　　【尾】人归别院笙歌闹。看天明曙色渐高。明日开筵莫惮劳。 
　　〔外〕孩儿。此是内室。你进去整顿。点检物件仔细。 

　　锦步承行踏落花。　　　　亲恩珍重惜娇娃。 
　　侍儿羣笑搴珠箔。　　　　共指红楼是主家。 

　　第三十出　唐蒙设陷 
　　【探春令】〔净上〕怒从心起怎饶人。为寃家难忍。思量欲把深雠报。恨不得寃业尽。 
　　下官唐蒙。向为夜邛诸域未安。朝廷命我招讨。其实存心不忠。借托通币。夤缘为奸。不意为朝廷所知。特遣司马相如领节密计擒我。今已为郡县羁縻在此。思量计无所出。左右身名俱废。这仇不可不报。有二计在此。不免唤手下善谋的梅盛林过来。与他商议。梅盛林那裏。〔丑上〕旣能善谋。又能善断。由你铁汉。也做两段。恩主有何钧旨。〔净〕你晓得我今日为何受难。〔丑〕这个都是司马相如。〔净〕着手着手。过来。有事与你计较。一要差人到卓家去。以司马迁下蚕室之事。假云相如受刑。以此惊动文君。那父亲极势利的。就要改嫁他了。这个谁去得。〔丑〕小人去。〔净〕一面差人入京。多使金银。扬言相如在西夷坏事。朝廷知道。必来拿他。这是何人去。〔丑〕徐孝去。他有亲兄做内官。一去就定当。〔净〕这个好。还有一件。要到相如那裏。哄他妻子病故。教因私废公。这是谁去。〔丑〕陈奉去。〔净〕我儿。你好中得我意也。干得事成。把一半家私分你。天呵。 

　　【泣颜回】弄假要成眞。到临邛管嫁文君。搅乱他朝廷心变。酩子裏气丧三军。使鸾离凤分。霎时间打破他烟花阵竟未知一朝生死。说甚么万里功勋。 
　　【前腔】〔丑〕休说寳和银。把家私唾手平分。但能消除君怨。这便是图报君恩。〔净〕不要漏了消息。〔丑〕这个不劳嘱付。我机深意深。看前行万事都无损。他那裏祸不单行。俺这裏福自双生。 
　　舌上生飞剑。　　　　心中起毒蛇。 
　　惯能伤性命。　　　　极会败人家。 

　　第三十一出　文君信诳 
　　【祝英台】〔旦上〕盼长天秋欲暮。哀鴈寥寥度。〔贴上〕绝塞云空。书断关山路。〔合〕怎当得玉笛飞声。碧梧零露。是晚庭移步。 
　　〔旦〕合欢未已离愁继。相见无多会面难。〔贴〕只有春山消瘦剧。近来添得泪痕斑。〔旦〕孤红。自从归家。虽蒙爹爹款待。只是想着长卿。无限烦恼。闻他对爹爹说。不日就回。如何杳无音问。教人倚闾而望。好生愁闷也。你随我到爹行前去。央他遣人打探一回消息。多少是好。〔贴〕这个使得。小姐请行。呀。老相公已来了。 

　　【谒金门】〔外〕人家须养女。今日悔生儿。阀阅增辉人助喜。风流美壻。仙旌指日回舆。 
　　自家两日不见女儿。欲去看他一回。呀。女儿到与孤红在此。〔见介〕女儿连日好么。〔旦〕爹爹如此慈爱。有何他忧。只是丈夫无信。欲求大人访问一回。〔外〕我正有此意。叫卓然过来。〔末上〕卓然卓然。就到眼前。相公有何钧旨。〔外〕你到都亭中去。访问司马老爷边方消息。速来回报。〔末〕要知边上信。须听驿中言。〔下外与旦叙寒温介〕 

　　【唐多令】〔丑上〕机事关心不苦。忙到赚人头路。 
　　在下梅盛林。承恩主唐蒙之命。来哄文君。因此妆一个抄化军士。到他门首。未免高叫一声。有人问及。我就将机就机回他。老爹奶奶。可怜梅盛林。抄化些钱财。〔末上〕咄。这抄化的不许在此喧嚷。〔丑〕院公。可怜流落军士。〔末〕且住。你是那裏来的。〔丑〕我随司马老爷往夜邛■〈〈束束〉上火下〉中。因他罪犯朝廷。下了蚕室。故此独自逃回。〔末〕怎么下了蚕室。〔丑〕便是割去了那话儿。〔末〕咄。老爷不日就回。你到胡说。还不走。〔丑〕还不走。还不走。文君听见难开口。总然有日放回来。要紧东西全没有。〔下末报介〕相公。小姐。不好了。〔外旦惊介〕怎么说。〔末〕小人纔出门。撞见了一个抄化军士。他说道司马老爷往边。为因得罪朝廷。下了蚕室。故得逃回。以此小人进报。〔外旦〕快去唤他转来。〔末应下外〕孩儿不要惊。待我自去问王大尹。〔旦〕全赖爹爹。〔外〕我就去了。〔下旦贴吊场哭介〕孤红。我夜梦不祥。不意有此信来。倘有这事。教我怎生下落。天呵好苦也。去年今日别君时。忍泪含羞一送之。不道关河烽火隔。等闲烧断合欢枝。长卿。长卿。不料你生平际遇。一至此乎。 

　　【新水令】嗟哉夫子亶通儒。嗟哉夫子亶通儒。有雄才剑横奇技。又多能综众书。慕前贤易相如。嗟落魄无侣。空游倦凤凰羽。 
　　【步步娇】〔贴〕梁国去曾成子虚赋。毕了驷马高车志。追思旧好初。孔美雍容仰彼怜予。传绿绮。两心娱。怨知情却为知音起。 
　　【折桂令】〔旦〕因此上谢冰弦永托为妃。藉淸樽不耻当垆。肯知道命也难扶。生年浅促。薄福自苦。竟撇我放不下中庭影孤。哭难招长夜魂阻。枉使凄恻。愿你在患苦须知。若这九原可从呵。我也愿成一个夫妇每生死同墟。 
　　【江儿水】〔贴〕枉笑着风流主好事非。恨书生穷遇终不济。负却弹琴当日意。抛闪得人也没由去。蓦地思量心碎。小姐。怎知他绿绮双调。今做了靑鸾孤处。 
　　〔内云〕孤红姐。卓然在此回覆。没处寻那抄化的军士。〔旦〕这军士果然不见了。没处讨一个的信了。如何放得下。 

　　【雁儿落】空步着郁萋萋乱草枯。虚听着哀呖呖断鸿度。哭声儿呑不吐。痛魂也驰难赴。边上将军。你那裏果也不果是卓文夫。先惹得泪痕多。天呵。我这裏秋天暮。他那裏长夜徂。肯信道两下裏成牵顾。孤也么孤。今夜裏琐窗前哑哑啼夜乌 
　　【侥侥令】〔贴〕相公旧情空记取。专房宠幸到今非。虽欲归来重事你。只怕你到春归人不归。春归人不归。 
　　小姐。还有一虑。相公总然遇难。靑囊为何不回。〔旦〕便是。 

　　【收江南】总然是马相如犯罪呵。今此信付胡涂。难道是靑囊不得上征途。归来说与信音乎。偏累我睁睁眼枯。偏累我睁睁眼枯。孤红。只恐怕靑囊担病死无辜。 
　　〔贴〕小姐不必过哀。 

　　【园林好】且踌蹰。眞言未知。漫追思。人言有虚。且待老相公回来。便知分晓。但愿得逃军传误。纔免得两心孤。纔免得两心孤。 
　　〔旦〕倘爹爹回来。又没有眞信呵。 

　　【沽美酒】望天涯难觅夫。怨军士闪人孤。转眼风波当地多。今生命复孤。爹爹呵。是一个狠心徒。是一个狠心徒。谁念亲故。禽兽有同羣之顾。草木有连枝之素。他呵。淸波中泛起泥污。打奴骂奴。呀。枉捱着几年虚度。 
　　【尾】悠悠咽咽魂难措。迢迢远远音不赴。死死生生谁与顾。 
　　〔贴〕小姐。下蚕室是何等罪刑。〔旦〕你不晓得。言之可羞。呀。爹爹来了。〔外上〕不闻天外信。难慰合中情。女儿。方纔问王大尹。他尙不知。你不要愁烦。且到妹处散闷一回。〔旦〕谢爹爹。孩儿身子不快。不去了。〔外〕明知心腹事。两下不开言。〔下旦〕孤红。你知爹爹之意么。〔贴〕不晓得。〔旦〕也罢。我也不去说破他。 

　　独有春风恶劣。　　　　惯把娇枝吹折。 
　　一发将花揉碎。　　　　问他怎生轻别。 

　　第三十二出　相如受绁 
　　【骂玉郞】〔生上〕月裏嫦娥水上仙。隔了蟾宫影洛浦烟。人间天上久无缘。漫劳牵。去沉沉动别经年。问何事不还。问何事不还。只因路阻关山。待何时始旋。待何时始旋。说一句梦裏心言。得与你片时相见。也胜如今日。也胜如今日。边城万里。独受风烟。自熬煎。到如今欲回难转。眞个是到头来不由人便。 
　　仗节边城自拊髀。勑书何事望来稀。朝中怕有奸雄在。不使书生衣锦归。叨蒙皇上重委。招安西域。擒取唐蒙。事虽定夺。但上表请旨。未见勑谕。淹留日久。事有可疑。况兼思忆文君。朝夕忧惧。未免先发靑囊回家。一待旨到。卽驰临邛便还。却不是好。靑囊那裏。〔丑上〕身在牂牁心在蜀。不知何日始归家。吿老爹。有何钧旨。〔生〕取砚笔来写书。差你回去。〔丑〕笔砚在此。〔生〕相如再拜小姐妆次前。 

　　【前腔】忆昔轻分九月天。独自经溪峡上濑船。奔流一夜过千山。水潺湲。闷沉沉回首频看。放不下你望眼欲酸。你望眼欲酸。放不下你病体多般。总君王见怜。总君王见怜。博得个浅职微官。奈其间又多牵绊。靑囊。你去多拜上。自都亭驻节。自都亭驻节。你亲前嘱付。曾有心言。到今年。多应是欢喜家还。休道是薄情人恩多成怨。 
　　靑囊过来。还有心言对你讲。〔侧耳低言介末上〕一身都是胆。满口尽胡柴。自身陈奉便是。承恩主唐蒙之命。来哄相如。此间是他辕门。假妆一个卖箭的。撞进去。自有话儿动他。军士们。要买好箭么。〔众〕咄。不许喧嚷。〔末〕不打紧。你门老爷是我乡里。〔生〕左右。甚么人喧嚷。拿进来。〔众拿介生〕你是何人。敢来喧嚷。〔末〕爷爷。小的是临邛人。卖箭的。〔生〕旣是临邛。家住那裏。〔末〕将军听禀。 

　　【归朝欢】西郊外。西郊外九坞树前。〔生〕为何到此。〔末〕闻得将军鎭此边。敢来望。敢来望贵眼一看。〔生〕这箭呵。我军中也用得。你可认得卓王孙家么。〔末〕小人认得。家近柏台书院。〔生〕他家没有事么。〔末〕小人不敢说。〔生〕便说何妨。〔末〕听他家小姐今受蹇。〔生惊介〕怎么受蹇。〔末〕一朝春谢花零片。〔生〕晓得小姐是那一个。〔末〕想是将军旧有缘。 
　　〔生哭介〕我妻。你若死了呵。教我 

　　【前腔】何心去。何心去做个好官。衣锦敎谁带笑看。终须去。终须去抚着你棺。哭得眼昏肠断。天呵。怨当初为甚轻分散。早知长别无由见。且自相捱过一年。 
　　〔末〕将军不必悲啼。却是小人有罪了。就此拜辞。〔生〕也罢。我箭亦不用了。赏你一两银子去。〔末拜介〕多谢将军。此言眞是箭。直使透肝肠。〔下小外上〕在朝无直士。专阃失忠臣。自家亲承圣旨。来责相如。此间是他衙门。竟入则个。圣上有旨。跪听宣读。皇帝诏曰。朕因夜邛诸国。为唐蒙生事。因遣司马相如往彼招安。岂故违朕谕。多得西域金钱。致令诸国怨望。甚为误旨。着彼处有司。卽使儖车解京。没其在官行资。不许梢经本处。钦此。〔生〕天使大人。相如有何负国。朝廷这等待我。〔小外〕将军不必怨怅。你功高望重。不久自明。 

　　【前腔】虽则是。虽则是朝廷废贤。你功名着在边。应有日。应有日君王自怜。你勋名左则全。不见人生运命多迁变。世途成败无须怨。毕竟天心与保全。 
　　〔生〕若像今日。做那官有何用。 

　　【前腔】谁还愿。谁还愿鹓行豸冠。待漏趋朝万国天。谁还愿。谁还愿虎符豹冠。倚剑横冲万里烟。如今呵。沉沉宦海迷难转。拘拘利锁将人缱。战马嘶风自可怜。 
　　〔外〕学生吿辞了。从今六月霜飞处。何日三年雨到时。〔下生哭介〕靑囊。你俏俏逃回。访问小姐之信。若他不死。不要说这桩事。倘然死了。到坟上拜哭一回。若相如有生还之日。这穷骨头左右和你葬一处。〔丑哭〕相公。小人去了。放心不下。怎生是好。〔生〕我儿。你不要啼哭。被人知道。连你也带住了。不如趁早去罢。〔丑〕好苦也。眼看惟恐去。魂断欲相随。到晚孤亭宿。哀哀哭向谁。〔下末〕可恨柔奸误人国。更将阴险害忠臣。自家牂牁太守。闻朝廷有旨。着下官拿下相如。此必唐蒙设陷。然事出朝廷。岂敢有违。且去进见。〔众〕牂牁太守见。〔生〕取小帽来。〔末进见介生〕郡守公。小生被谮。送入槛车。此古来常事。就将过来。〔末〕岂敢。〔生〕郡守大人。我只怨当初读书做甚么。 

　　【大圣乐犯】读诗书番上高竿。弄笔如鎗光未寒。奈余锋倒向胸中窜。今日呵。逢书蠹。遇刀瘢。说甚鳞甲逢时见。空使须髯系狱看。自从离家以来。江云断。海气连。山妻生死见无缘。谁承望圜扉内。犴狴间。英雄翻做福堂仙。 
　　〔末〕将军。朝廷自有公道。 

　　【前腔】混蓬蒿必辨芝兰。翥凤终须胜集鹯。阴云自有晴天见。看主圣。释臣贤。将军呵。天将大任行当念。野鹤遭笼暂受愆。还多慰。幸勉旃。到头休说下场言。他日功名白。竹帛镌。终看千古姓名传。 
　　将军还请到敝衙去。 

　　长烟落日孤城闭。　　　　淡月淸霜怨角来。 
　　寄语孤臣勿回首。　　　　故乡千里独登台。 

　　第三十三出　空门遇使 
　　【谒金门】〔外上〕蟾宫开未稳。空尔住天孙。薄福牛郞身已殡。凭敎别箭。重穿孔雀金屛。 
　　老病无端惜暮年。可堪余恨日芊芊。如今也有开怀日。不复都亭拜马前。自家悔识相如。他往使之时。只得献牛酒以交欢。谁道这厮轻薄。将言见诋。那时因他高贵。所以勉强低颜。岂料边疆偾事。今为朝廷所执。不觉出我呕气。见有田太尉鼓盆。欲思续弦。昨日官媒来说。已曾许下文君。今日行礼。明日成亲。观其势力又大。阀阅又称。不怕女儿不从。何患相如有说。正是暗裏来暗裏去。旣无定亲茶。莫做吾家壻。来过此间。未免唤文君出来。只说相如已死。我劝你改嫁罢。看他怎么说。文君何在。〔旦贴上〕 

　　【菊花新】从知边信日销魂。病身娇怯懒开门。忽听爹行声唤紧。除非巢燕早归春。 
　　锦字书封了。银河鴈去迟。只愁关路隔。不得到辽西。〔旦〕孤红。我自闻凶信之后。不觉病体恹恹。爹爹在堂相唤。莫是得他眞信回了。相见则个。〔外〕孩儿。相如已死了。见有田太尉失配。你嫁与他罢。〔旦哭〕爹爹差矣。相如讣音。有何可据。出此异言。断不敢从。〔外〕咄。淫贱东西。窦圭初死之时。你言与此何异。〔贴〕老相公。当初不得为贞女。如今必欲为烈妇。岂可复失身于人哉。〔外〕咄。讨棍来。凡事是你牵诱。先把你打上一顿。看他嫁也不嫁。〔旦〕爹爹息怒。不须打得。任凭何日成亲便了。〔外〕好好。我儿。你出此言。方为孝顺。我去与你打点妆奁。喜看乘龙客。相谐引凤人。〔下贴怒介〕小姐。你方纔此言。敢是忘了相如了。〔旦哭介〕孤红。你不晓得。我见他要打你。故将此言哄他。如今事已迫矣。快取翦刀来。待将头发翦下。就与你逃入山去便了。〔贴〕小姐旣然如此。待我取翦刀来。我也说不得了。〔旦哭翦介〕 

　　【香罗带】追思结发人。愁空鬓云。翦刀飕飕飒飒寒怎闻。发儿长长短短人空诮也。谁念我卓文君。苦从今翦去除怨根。铁。总凭你削下头来也。翦不断我心中镜裏人。 
　　〔贴哭介〕好苦。我也翦下来。 

　　【前腔】发儿。空随绣阁人。经今几春。如何一旦香竟分。寒蝉两翼痛销魂也。这菱花镜暗昏昏。翦刀。你就是心肠铁打也难闻。当时绾出盘龙也。今日飘为陌上尘。 
　　〔旦〕孤红。我和你竟到峨眉山中小巫山庙裏去罢。〔贴〕小姐。此去不多路。出城数里便是。打从后门幽径中去好。相如。当初为你离香阁。今日因君过碧山。落得凤头鞋子绽。空留香迹在人间。〔下小尼上〕雾卷黄罗帔。云凋白玉冠。野烟溪洞冷。林月石桥寒。自家尼姑通性。在小巫山庙裏出家。释名比丘尼是也。教未入于中国。法已播于南方。一心淸净。两手皈依。风月襟怀。烟霞态度。昙钵淸泉。散处作为甘露。山斋余饭。设时用变天花。菩提树下谈玄。忘补朝阳之衲。贝叶经边入定。搜空透笋之衣。庐岳高僧。一别知经数腊。茅山道士。望来已隔三还。花心中迸出百和香。下山门人人争嗅。头顶上现出九光火。开佛殿个个忙参。净扫松关。林外马来蹀■〈爕〉。皆吾比比之俦。闲开竹径。严端锡下逍遥。尽是如此之辈。小行者年无二八。到起贼心。太师行寿有三千。偏多妄想。珠幢远立苍苔。绰约风吹罗汉。宝磬频生石塔。逶迤路遶金刚。旣谓锁骨菩萨化身。正要灵感昭应。发菩提念。舍身如来转世。偏能慈悲普救。起度筏心。尼姑色相如此。正是杨枝一滴非消渴。亟作山河大地春。你看那来的妇人。举止行动。好似大人家出来的。且待他到来。必有话说。不免将山门扫净。再作理会。〔旦贴上〕 

　　【前腔】行寻野庙门。松杉遶云。忽逢暮雨轻洒尘。感奴一念叩灵神也。今受难为何因。巫山之神。襄王寂寞今几春。你翠幄空围也。露泣花愁不奈人。 
　　风流今古惜年华。虚发瞿塘口上花。云雨自从分散后。人间无复到仙家。孤红。此间想是巫神庙。看空山寂寂。古木森森。好生悲感。未免径进参神。暂图安歇则个。呀。尼姑少礼。〔尼〕娘子请坐。徒弟看茶来。〔丑上〕黄藕浓云冠。靑烟绛节笼。品流巫峡外。命籍紫微中。师父。茶在此。〔尼〕那位娘子为何不坐。想是名分所在。〔旦〕尼姑。远来相投一言难尽。 

　　【三仙桥】堪怜儿夫薄运。为朝廷遇囚困。因亲改嫁。苦逼谐秦晋。尼姑。事出无奈。为此翦香云。忙逃奔。愿弃人间进佛门。只得来投你。苦死不见丈夫身。生不得与亲。人近。我看你这裏景致呵。像一个望夫山沉沉眼昏。似一个逍遥谷又带着九嶷峯恨。〔尼〕娘子眞个可怜。那位姐姐也翦下了发儿。莫是官人的次妻。〔旦〕尼姑。你不知道。两泪流来两样分。非似哭丈夫的亲情分。 
　　〔尼〕这等说起来。想是随从娘子的。为主母而然。一发难得。〔旦贴〕我们二人。今日特来拜你为师父。〔尼〕你要做我的徒弟。只怕受不得许多淡薄。你听我说。我这裏呵。 

　　【前腔】只好着麻衣坐稳。不似你罗衣宽褪。只好吃黄虀当斋。不似你珍羞厮混。我这裏是山林静。那更虎狼羣也。又不似你鸳鸯成阵。要诵些佛谶与经文。打参时牢闭门。又不似你施朱傅粉。便上了西方成南无这般淸困。你休弃了在家的繁华错认了出家的淸净。 
　　娘子。请到裏面去坐一坐。再作理会。〔旦贴〕欲弃铅华来过此。〔尼〕不妨淸净入空门。〔下丑上〕哭到东时哭到西。无过死别共生离。茫茫走遍关山路。愁听寒猿索莫啼。自家在牂牁郡。别了相公入狱。又到临邛县。访得小姐入山。因此追来这裏。是个古庙。不免问声。有人么。〔尼贴上〕听取敲门者。多应问路人。小娘子旣为徒弟。当给使令。外厢有人。你可去回他。〔贴〕师父。我从来不知规矩。今日师父暂去回了。自此之后。俱是奴家。〔尼〕你在伽蓝后听着。客官何来。〔丑〕我是问信的。纔有两个妇人经过。尼姑可曾见他。〔尼〕不曾见。〔丑哭介〕好苦。教我那裏寻他。〔尼〕客官。你寻他做甚。〔丑〕尼姑。你不知道。 

　　【莺啼序】我东人受谤遇灾迍。一时气丧边军。更虚言谬传家信。道夫人葬埋红粉。〔贴〕事有古怪。听那人声气。多似靑囊。待我上前些。再听他道来。〔丑〕因此上差我回来。那知他被逼潜逃。向深山削发为尼。与一个知心同奔。若这裏不见。教我何处追寻。望前难进。断人魂夕阳时分。 
　　未免再赶上去。〔贴跑上〕靑囊。靑囊。且住。且住。〔丑〕呀。小姐在那裏。〔贴〕小姐在此。〔尼〕待我请他出来。〔旦上〕靑囊。你为何到此。〔丑〕相公特差我来看小姐。〔旦〕且住。你停了气息。说与我别来缘故。〔丑〕小姐听禀。 

　　【前腔】他去京师得遇圣主恩。到临邛曾拜王孙。嘱付了小姐恩亲。到边方广安诸郡。那晓得唐蒙这厮。恨相公拿了。反谮相公受赂。朝廷将他下狱。把忠良误作奸邪。使鹤羣被笼遭困。这个也罢了。他又传虚信。〔旦〕怎么虚信。〔丑〕道娘行病死。乱人方寸。 
　　因此教我逃回。一看下落。不意撞见了张老娘。说道小姐为相公逼嫁。逃入峨眉山去了。以此特地追寻。〔旦〕相公受刑。不是下蚕室么。〔丑〕那有这话。〔贴〕小姐好了。虽然蜡烛犹余泪。幸得春蚕尙有丝。〔旦〕孤红。两边遭难。虽不至死。只是命运乖张。如何有出迹之日。 

　　【琥珀猫儿坠】呼天不应。独遭这时运。长卿。我今做了霜花忽飘陨。敎伊又落在枯纒井。 
　　〔合〕偏闷。听不得此夜山中。落叶成阵。〔丑〕小姐与孤红住在此。待我去见你老相公。看他怎生回我。尼姑出来。你与我款待小姐在此。待与老爹说了。重重谢你。〔尼〕说那裏话。我是出家人。天上人间。方便第一。〔丑〕小姐。靑囊去了。明日再来回报。空手入宝山。拾得连城玉。〔下尼〕夫人请进去。到裏面安歇。 

　　【前腔】我与你空门暂隐。且将六根净。莫恨尘缘犹未尽。黄粱有梦还堪信。〔合〕权进。休得去枉赚相思。自取劳顿。〔合〕画眉不尽。且去接殷勤。把臂论心到夕曛。莫敎异日闻芳讯。回首空山一片云。 
　　难从父命入荆扉。　　　　喜见家奴万里归。 
　　今夜相思知较可。　　　　笑随孤梦隔江飞。 

　　第三十四出　靑囊阻嫁 
　　【北端正好】〔丑上〕两脚受奔波一味担饥饿。恨满充肠胃。气满塞胸脯。奈全家拆得伶仃苦。叹傍人见我谁知我。 
　　自家寻着小姐。要见卓老儿。此间将近。如何有鼔吹之声。莫是田太尉那厮。思量娶亲了。待去访一的实。纔可撞进。正是待彼张声处。为吾下手时。〔下净上〕会做媒人骂两头。一千三百再加瓯。只愁反被两头骂。喝去呼来胜似牛。自家官媒便是。近日与田太尉卓小姐做一头亲事。昨日行礼。今日过门。因此特来迎候。你看掌礼也到了。〔副净上〕烂破头巾纸褙多。夫妻行礼喝兴拜。落得问龙幷撒帐。偷些喜果献家婆。〔净〕献家婆。到是我吃多。〔副净〕月老老休取笑。你看那新人不肯出门。莫是二婚娘子到要妆俏。〔净〕不是妆俏。还是裏面洗澡。〔副净〕若是洗澡。这盆浴汤我要。〔净〕你要他做什么。〔副净〕晚老婆的尿。好浇饭吃。而况洗澡水。这滋味说不尽。〔净〕闲话休题。他家裏人来了。大家上前去问他。怎么不开门。 

　　【前腔】〔丑上〕肚裏毒蛇窠。脸上钢刀刴。将了掂颩棒。发起大干戈。恼人肠迸出咆哮虎。头顶上将长江水来救火。 
　　恰纔去访张老娘。果是今日成亲。不免到他门首。打那厮一番。〔净副净〕大哥。借问一声。你家裏怎不开门。〔丑〕怎不开门。打你囚根。〔打介净〕不要打。〔丑〕你是何人。〔净〕我是官媒。〔丑〕你是官媒。打做一堆。〔又打介〕掌礼过来。你姓甚么。〔副净〕我是张待诏。〔丑〕你是张待诏。打得你做狗叫。〔又打介末上〕自家卓老相公。因小姐逃出。差我对月老说另改一个日子。如何门外许多喧嚷。〔看介净副净〕大哥救我一救。〔末〕打的是谁。〔丑〕打的是谁。赏你一个擂槌。你是卓家人么。你老贼嫁了我家夫人去。有何言语答我老爷。都要随我到官司去。做一个了断。〔众〕大哥。委实我们不是了。情愿跪你一跪罢。〔丑〕跪了。听我说。〔打净介〕媒人这贼。你 

　　【前腔】不在月中来。怎向冰间过。截了蓝桥水。激起楚江波。强姮娥到去联河鼓。〔打介〕待把你这头来砍腰下斧。 
　　〔打副净介〕掌礼这贼。 

　　【前腔】你不识五伦尊。怎信三从大。便掌成双礼。去唱合欢歌。你这般莽撞吃不成撒帐果。只怕你恶姻缘到头来纒得苦。 
　　〔打介〕卓家的狗囚。你那老贼呵。 

　　【北滚绣球】也到是一个鬼魔。也到是一个贼奴。闪些儿点污了婚姻簿。猛可的硬心肠扯断丝萝。郞不郞。秀不秀。文不文。武不武。到去与油煠猢狲的人做夫妇。那裏管伤伦败俗也犯了萧何。要使你乞怜学做亡家狗。忍气甘为缩颈鹅。始罢干戈。 
　　你们且去。老爹回来。自有分晓。 

　　可怪王孙太不仁。　　　　如何反去怨媒人。 
　　空敎掌礼遭凌辱。　　　　回报田家别娶亲。 

　　第三十五出　狱中哀泣 
　　【喜迁莺】〔生上〕穷愁难诉。奈地远天高。物在人故。狱底思君。他乡念妇。都成影只形孤。一点赤心虚负。九曲黄泉漫阻。徒自苦。对霜天淸角。永夜长呼。 
　　文章憎命欲如何。始信天阶有网罗。羞杀荣华归昼锦。酒痕番少泪痕多。小生囚拘三年。辛苦万状。不知文君死葬何处。靑囊身泊何方。举目无依。空怀悲切。幸有狱官怜念。少弛枷钮。常得呻吟风雨之际。悲歌霜霰之时。今日天阴惨淡。鬼哭神号。不胜酸鼻生余恨。一度思量一度愁。 

　　【雁鱼锦】追伤。自昔如梦乡。记靑年束发多惆怅。从小有慕蔺生高尙。相如改号名扬。向靑云万里。每自轩昂。屠龙豪气长。羡胸中堆锦绣。笔底千层浪。看玉貌甚都。谩叨称美望。　　图王。弹剑游梁。一时际会也。须道风云壮。高文共奬。那其间名压邹枚上。兎园笑吟登赋场。烟霞句就台榭光。玉堂翰墨垂芳。闪些个君王捐馆悲亡。分披难禁这两厢。这些时奔走中飘零琴剑悲司马。那些时欢娱处歌舞楼台忆孝王。　　彷徨。利锁名缰。叹从来倦游滋味谁能状。四海空囊。绾着客骑古道秋风。访旧他方。相逢气爽。都亭朝谒。更足美情佳况。只为那王孙座上朱弦响。又惹出丹穴双飞两凤皇。　　玉楼琼阁。琴心飘荡。月明风细。相引赴高唐。奈家贫运衰。依然新愁和泪长。生受酒垆蒙耻。临邛店笑迎商。烟花主张。敎我受尽凄凉。又早是多情雅量怜岳丈。与我带却金珠归故乡。　　逢欢赏。赖子虚金门荐。扬美誉旣流芳。天书远召。拜节中郞。闷来屈指呵。辜负了锦心绣肠。羞杀了鸾衾凤帐。今日裏叹行藏。正是灯前半夜生平事。和雨都来恼客肠。 
　　〔净扮狱官上〕呀呀。这是谁人啼哭。闸狱老爷来了。呀。原来是司马先生。请到本房裏去。闻知新廷尉老爷王吉。是你乡里。他到时必有好处。〔生〕此信眞的么。〔净〕这个那有假。〔生〕如此且喜。多谢多谢。〔并下〕 


　　第三十六出　廷尉伸寃 
　　【称人心】〔小生上〕阴云蔽久。靑天乍得舒眸。忠臣恨三年未酬。幸赖一封朝奏。君王肯首。一霎时春回枯树。蓦地裏光生敝帚。 
　　友道君恩不易全。谁能披日拨云烟。今朝信有回天力。不负交情二十年。下官大廷尉王吉。当时与契兄司马相如。都亭一别。本谓收功绝域。衣锦荣还。那知唐蒙行谮。反害他下吏三年。无人一白。小生叨居此任。只得冒死以闻。幸皇上圣明。旨下廷尉议了来说。小生直以相如为唐蒙所谮。情所当恕。唐蒙倾陷忠良。法宜重究。覆本去了。如何不见圣旨倒下。呀。前面来的想是玉音了。 

　　【海棠春】〔小外上〕可叹久要人。临难怜朋旧。 
　　旨下廷尉王吉。前议司马相如之罪。皆唐蒙造言。乃复其官爵。唐蒙卽日磔诛市朝。以彰国家大典。钦此。〔见介小生〕叫左右。狱中去请司马老爷出来。请他换了冠服相见。〔众应下小生〕叫左右。锦衣卫狱中。快取唐蒙来。〔众应下〕 

　　【前腔】〔生上〕肯信辙中鱼。斗水重蒙救。 
　　相如自分九死一生。谁料王祥甫奏明朝廷。拔我寃狱。友谊至此。蔑以加矣。今来唤我。不免向前趋谢。呀。杨兄也在此。〔相见哭拜介小生〕长卿本意九死为期。不意阳和忽布。且喜又复官爵。还令文园。〔小外〕唐蒙这贼。也去狱中拿了。〔生〕且喜且喜。天呵。不觉孤忠感泣。待我望阙一拜。 

　　【琐窗郞】想当年蒙耻拘囚。谅微骸弃不收。一时遭困。覆辙翻舟。圜扉啼怨。血沾襟袖。〔合〕感一时云开雾散春还又。逢圣主。遇良友。 
　　【前腔】〔小生〕自都亭款接绸缪。别离后羡贵游。谁知机伏。塞马生愁。虚排忠义。受寃谗口。 
　　〔合前生〕王杨二兄。你不知小弟另有一种忧思。 

　　【前腔】悔当初欲觅封侯。忍轻拆鸾凤俦。堪怜别后。竟掩荒丘。至今魂梦。断烟衰柳。〔小生小外〕这到不晓得。〔合〕恨今朝前程美满谁能又。人再聚。花重茂。 
　　【前腔】〔小外〕长卿。叹人生聚散云浮。纔生喜忽变忧。春风一夜。霜露三秋。不须成惋。且共消愁。〔合〕看他年前程美满谁能又。人再聚。花重茂。 
　　〔小外〕此信必是唐蒙生造。不可听他。〔众押净上〕犯人唐蒙一名取出。〔小生〕绑去西角头斩了。〔净〕爷爷。小的当死。请问何罪。〔小生〕还要胡说。你坏了边方大事。又去倾害忠良。事干大典。法难轻恕。绑去罢了。〔众押下小生小外〕长卿。请到贵衙门去。明日小弟二人同来奉贺。〔作别介〕 

　　人生悲喜苦难凭。　　　　今日相知不负盟。 
　　万事到头终有报。　　　　天心人意自分明。 

　　第三十七出　茂陵春色 
　　【挂眞儿】〔小旦上〕红杏枝头春已到。看双蝶花外飘飖。隔叶黄鹂。映阶碧草。抵死将人情搅。 
　　有女怀春人不知。知心惟有素罗衣。腰间常带宜男草。袖裏时藏赠客珠。香脉脉。思依依。流苏帐裏怕闻鸡。玉郞那得常为伴。心事空怜阿母疑。自家茂陵园东邻女是也。年纪破瓜。芳姿倾国。幽情含玉。慧性宜人。喜见风花性度。闷来无事颦眉。愁躭针黹工夫。懒罢不胜回首。杨柳垂条。比不得许多丝緖。藕花落瓣。显不尽些子莲心。隔芭蕉独立斜阳。自怜默默缘何事。倚阑干细看新月。窃叹盈盈独受孤。时与梧桐影闪过邻东。盼不见操琴学士。每听子规声啼过柳外。唤不醒挟弹郞君。池塘夜雨。烧残绛烛空悲。帘幙东风。敲断玉钗虚叹。正是绿遍芳郊。果掷桑间。无处觅红深远陌。诗题叶上有谁知。知心旣少。薄幸偏多。野合无缘。幽期莫遂。近有西邻茂陵园中。有一个郞官在内读书。其人丰姿都雅。骨格淸奇。每听他长吁声罢。便调一曲瑶琴。短步时停。忽就数行飞草。风流难遇。岁月易迁。每向东墙偷觑。那人略不关心。正是相见无言还有恨。几回拚却又思量。好生挂牵人也。未免乘他闲暇。再去送情。得他回心。是奴适意。〔登梯介〕 

　　【懒画眉】云梯三叠凤鞋高。斜卷春衫荳蔻梢。你看他远远步出西斋来了。乌纱帽侧过芭蕉。我欲卖弄一个风前俏。故把靑梅作弹抛。〔抛介〕 

　　【前腔】〔生上〕孤眠常自背夭桃。只为病酒恹恹犯五痨。呀。这的是何来飞燕掠梅梢。呀。却原来露出如花貌。尽一个风前月下妖。 
　　虽然如此。不必看他。彼有流酸之心。我无止渴之意。自家读些书史便了。〔取书介〕这是三坟。我也怕看他。这是孙子十三篇。我也不看你。都吃你误了我。这是轩岐之书也到好。我这病中学些服食。则有生理。〔背读介小旦〕他已见我了。为何假卖风情。待咳嗽一声。将我心去换他转来。〔咳嗽介〕 

　　【前腔】丁香欲吐暗芳飘。又早似茉莉风吹几阵高。〔叹介〕我叹一声呵。分明挜卖海棠娇。薄情的故把春光眼底成消耗。害得我一点香涎咽不消。 
　　〔生背云〕他咳嗽之声。钟情于我。虽则是色授魂消。心愉目送。只是自家妻子尙不知生死下落。那有好心肠看他。 

　　【前腔】谩思当日凤琴调。番惹得纷纷泪暗抛。茂陵女。你杏花墙外任妖娆。我旧枝未得春风信。肯学那浪蝶偷栖风露梢。 
　　〔小旦〕亏心薄幸交。何事隔蓝桥。〔生〕蓝桥虽咫尺。无意渡春潮。东邻女。我虽感你之情。你不知我有心事来。我自有 

　　【桂枝香】秦楼凤渺。楚山云杳。茫茫烟树迷人。盼断故园春老。你新巢空垒。呢喃空好。于飞难效。谢多娇。好入梨花去。休思画栋巢。 
　　〔小旦〕你好薄情也。负我 

　　【前腔】一时魂遶。千回心倒。空惭薄命红颜。不遇多才年少。把心香浪烧。把心香浪烧。恨前缘不到。使我娇姿空老。任妆乔。不能锦帐勾春睡。虚使银缸和泪挑。 
　　〔生转对小旦云〕东邻女。非是小生薄幸。有事关心。无缘作合。下墙去罢。怕有人来。不当稳便也。〔下小旦〕好生薄幸人。 

　　祅庙云深水满桥。　　　　楚阳台下雨空劳。 
　　今宵坐向月明裏。　　　　肠断高楼碧玉箫。 

　　第三十八出　卓老觅女 
　　〔外上〕黄梅落雨晴何在。蛛网牵丝心自知。老夫前日闻知相如受罪。一时难忍。逼嫁文君。可奈此子。不从父命。眷恋夫情。夜拉丫鬟。逃奔双出。寻觅多方。杳无踪迹。我思相如之信。又恐难眞。倘若回来。将何抵当。只得把他住院暂时封锁。一面打听相如消息。一面细访女儿下落。再作区处。正是冷热灶中烧火。难猜满肚炎凉。只有老夫腹内。甜酸苦辣都尝。〔下〕 


　　第三十九出　长门望月 
　　【忆秦娥】〔小旦上〕愁难竟。长门望月偏孤另。〔净女婢上〕偏孤另。愁人怨魄。凄凄相并。 
　　〔小旦〕初入承明日。深深报未央。长门七八载。无复见君王。寒风入骨淸。独卧愁空房。躧履步庭下。幽怀空感伤。平日所爱惜。自待却非常。色美反成弃。命薄何可量。君恩实疎远。妾意徒彷徨。家岂无骨肉。偏亲老北堂。此身无羽翼。何计出高墙。性命诚所重。弃割怜自戕。悠悠长门月。淸宵每断肠。词赋若可买。千金不吝。偿。妾身陈后是也。当时为皇上宠幸。贮我金屋。何等荣贵。后因子夫夺宠。贬妾长门。色未就衰。宠已先弛。追思往昔。无限兴悲。只恐残花易败。缺月常孤。泣雨愁风。生不如死。〔净〕吿娘娘知道。祸福无常。忧喜难定。圣上一日心悔。娘娘卽便荣还。何苦悲凄。自伤玉貌。且请保重则个。〔小旦〕你看这深宫景色。好生惨人也。 

　　【山坡羊】露瀼瀼黄金阶冷。月明明珍珠帘静。叶萧萧南宫雁声。虫喞喞永巷和愁听。数暗萤。双双纵复横。碧云掩镜怜无影。靑鸟沈书漫有情。〔合〕君心。凄凉玉井冰。君恩。萧疎晓殿星。 
　　〔净〕娘娘眞个好苦也。你看 

　　【前腔】杵悠悠金砧衣冷。漏沉沉银床风静。水潺潺铜沟怨声。烟漠漠络纬惊霜听。盼远萤。天河参已横。南枝去鹊留空影。深院孤鸾锁别情。〔合前〕 

　　【前腔】〔小旦〕柳依依芙蓉池冷。草萋萋梧桐园静。乱纷纷昭阳笑声。闷悄悄独傍朱门听。懒扑萤。阑干身半横。银缸火暗三秋影。玉笛霜飘永夜情。〔合前〕 

　　【前腔】〔净〕雾昏昏鸳衾香冷。晓冥冥羊车音静。思沉沉寒鸦数声。鸡喔喔忽向朦胧听。一点萤。金塘犹自横。舞衣香断临风影。团扇秋深对月情。 
　　〔合前净〕娘娘。天色已曙。一夜好生消受了。请去安歇罢。〔小旦〕老宫媪。君王心背。百计难回。必待何人。可以转讽。〔净〕吿娘娘。圣上所好者词赋。前日狗监杨得意云。有成都人司马相如。皇上所爱。若能求得此人作赋讽谏。或者有回天之力。〔小旦〕果有高才美赋。何惜千金一买。就着杨得意卽便与我赉金往叩。务要周全。〔净〕领懿旨。奴婢就去。 

　　眞成薄命久寻思。　　　　不觉今宵泪似丝。 
　　但得黄金买词赋。　　　　昭阳重见月明时。 

　　第四十出　吟寄白头 
　　【小重山】〔丑上〕泪咽无言祇自伤。不胜心腹事。步郞当。可怜天外薄情郞。深负了栖栖孤雁行。 
　　九疑易隔无情面。海水难量薄幸心。今日悔思前日事。错教人听断弦琴。自家因小姐差往都亭。访问相公消息。始知官爵已复。不应又恋了茂陵女子。要娶为妾。把小姐一片眞心。尽付东流。本身又为无人担汲薪水。不得工夫上京。好生烦恼。若他果然薄幸。我也不去随他了。你看这山门黄叶。扫却还堆。好生惨人也。我且闲坐一回。且待孤红出来。与他商议一番。纔去见小姐。呀。说犹未尽。孤红姐已出来了。 

　　【香柳娘】〔贴上〕望天涯路长。望天涯路长。茫茫烟浪。如何鱼也难游上。盼靑霄渺茫。盼靑霄渺茫。空着雁排行。谁传这愁况。向神前合掌。向神前合掌。勤烧暗香。消除业障。 
　　妾因小姐同入山中。三年以来。望断京师消息。今早教靑囊打听。至晚不回。以此小姐着奴家到山门首望他。未免参了神明乃去。〔参介见介〕呀靑囊。为何不来回覆小姐。反在此间闲耍。呀且住。你为何抛下泪来。我猜着你了。〔丑〕你猜着甚么。 

　　【前腔】〔贴〕岂东君受祸殃。岂东君受祸殃。遭罹法网。〔丑〕不是。〔贴〕山厨莫少斋和酿。你空担饿肠。你空担饿肠。〔丑〕不是。〔贴〕我猜着了。莫是念家乡。偏生业缘想。〔丑〕不是。〔贴背云〕事有古怪。这腌臜丑状。这腌臜丑状。除非发狂。痴心妄想。 
　　〔丑〕孤红姐。我的苦。就是你的苦。〔贴〕怎么。 

　　【前腔】〔丑〕见夫人惨伤。见夫人惨伤。暗添悒怏。〔贴〕又为甚么。〔丑〕玉京人已今天上。〔贴〕这是喜信了。为何下泪。〔丑〕奈轻迷艳妆。奈轻迷艳妆。桃李正芬芳。春风忽飘荡。〔贴哭介〕有这等事。他好负心人。教我与小姐怎生下落。〔合〕恨寃债未偿。恨寃债未偿。银河渐朗。又生风浪。 
　　靑囊。教我怎去回覆小姐。〔丑〕便是。我若说了。教他何以为情。呀。小姐亦自出来了。 

　　【前腔】〔旦〕为恩多易伤。为恩多易伤。肯敎情放。修眉懒画春山样。枉灵幡绣长。枉灵幡绣长。不得见才郞。空孤佛心赏。呀。我教孤红看靑囊回来。如何在此下泪。不好了。这丫头岂春情已荡。岂春情已荡。东君无主。顿敎花放。 
　　孤红。你两人在此。说甚言语。不要弄出歹事来。若空门怕守。你自出山去罢。〔贴丑背哭介〕小姐。不好对你说。〔旦侧听介〕 

　　【五更转】〔贴丑〕我眉头蹙心内怏。回思各断肠。你怪我们坏事。却不知他如今红被重翻浪。〔旦〕呀。你言及至此。岂长卿有甚恶意来。〔贴〕若欲追问缘由。敎我泪珠先放。〔旦扯贴介〕孤红。必有缘故。你就说与我知道。〔贴〕孤红不晓得。还问靑囊。〔旦〕靑囊。你过来。我问你。〔丑〕小人也不晓得。只听见人说。在京师。仍贵显。多佳况。〔旦〕有何佳况。〔贴扯丑云〕不要说。〔旦〕咄。怎生不要他说。〔贴背云〕小姐。人情浅薄难逆量。〔旦〕难逆量呵。莫是薄情的变着心了。〔丑〕好羞人也。又做出当初弄琴模样。 
　　〔旦哭介〕天呵。有这等事。〔跌倒介贴〕小姐苏醒。〔旦〕孤红。不意薄情的断送至此。我今进退无门。如何是好。〔贴〕小姐且不要烦恼。他旣辨了寃迹。做了高官。难道就把你的恩情。我每的苦楚忘了。这段姻缘。左则我二人做的。你就写下一封书。待奴家自去。递与他看。那一个惜风情的。怎生又好似我们俊小姐。你书中把一言半语打动他。自然回心转意。〔旦〕天呵。妾意怜靑鬓。君心弃白头。请量东海水。看取浅深愁。书中有何言语。我只以白头自叹。与之吿绝罢了。孤红取笔砚来。〔贴〕小姐。笔砚在此。须尽情写下。〔旦哭介〕 

　　【前腔】我皑如山雪深。皎如云月亮。可奈你山云竟渺茫。空孤雪月难亲傍。又似斗酒城中相逢欢赏。今日斗酒欢。祖席间。西沟上。明朝水忽东流往。渺渺双沟。咫尺东西波涨。 
　　〔贴〕小姐。你着意打动他。 

　　【前腔】〔旦〕又似东郭樵。西郭响。共丁丁木两厢。隔空山声似相推让。猛被执柯人断声柯上。天。嫁休啼。娶休想。凄凄怅。安得一心人。相从白首终无恙。男儿欲相知。何用钱刀为。正是鱼尾离簁。袅袅风竿孤赏。 
　　孤红。书已写就。我有金钏一只。与你当作盘费。路上小心。定要讨个实信回来。〔贴丑〕这个不消分付。就此拜别前去。 

　　【前腔】卸袈裟。出道场。前途苦去路长。身随征雁横孤嶂。相公。你锦水空流东北鸳鸯虚荡。教小姐呵。女萝枝。空自强。谁亲傍。罢罢。小姐。你前生受业今遭障。旣出家在此。还要消遣空门。暂作维摩行相。 
　　〔贴〕师父出来。有话烦你。〔尼上〕坐视三千界。冥游不二城。忽闻龛外哭。犹有未空情。小娘子。叫我为何。〔贴丑〕我们闻得老爷喜信。要到京中去走一遭。烦你伴小姐一两个月。不时就来迎接。重重相酬。〔尼〕且喜。夫人早暮扶持。俱在我身上。〔贴丑〕小姐就此去罢。〔别介〕且住。还有一言相劝。莫卷龙须席。从他生网丝。〔行介又转介〕且留琥珀枕。或有梦来时。〔下旦〕尼姑。二人已去。我和你到那佛前。祈祷一回则个。〔尼〕使得。夫人先行。〔旦行介〕 

　　【祝英台】叩慈悲。来方丈。都为负心郞。他步入秦楼。撇下阳台。偏把旧时人旷。凄惶。寃家■〈扌弃〉却难丢。欲待忘他又想。〔合〕甚日也保佑夫妻随唱。〔尼〕夫人休怏。拜如来。称大寳。业果自然忘。你身在靑山。目断瑶京。空把远愁添上。不如今夜裏呵。绳床。松涛几阵牕前。带却茶炉声响。〔合〕我和你共坐一灯烟幌。 
　　一封书去泬寥天。　　　　行盼神都意惘然。 
　　可惜平生弄琴手。　　　　挑灯来卜掷金钱。 

　　第四十一出　賷金买赋 
　　〔小外众持金上〕玉阶初赐紫金来。欲觅文园作赋才。莫怪长门掩秋扇。春风重上柏梁台。自家狗监杨得意。奉陈后之旨。赉金百斤。赐与相如。求赋长门。以悟主上。闻得他养病茂陵园中。不免到彼寻访。传宣后旨则个。正是马卿作赋日。狗监荐贤时。〔下〕 

　　【步蟾宫】〔生上〕朱明又过端阳矣。感时序景是人非。那堪多病更相思。卧起新蝉声裏。 
　　一度思家一惘然。天涯度日更如年。那能一滴金茎露。救取文园渴吻煎。相如别家日久。闷怀难拨。前着靑囊访问文君消息。争奈杳然。近日东邻有女。虽自美好。非我思存。况兼旧疾复作。消渴难堪。当此炎蒸。益难驱遣。呀。你听门外人声。莫有佳客过访。左右看来通报。〔小外上〕大暑去酷吏。淸风来故人。左右。此间已是茂陵园。敲门则个。〔众介报介见介生〕杨兄久别。何幸光临。〔小外〕长卿。你高才独步。紫禁传芳。陈后久谪长门。奉旨賷金求赋。得卿含宫嚼羽。转悟天心。则幽谷生春。寒灰重暖。仙家有千岁之感。相知益百倍之光。谨献匪仪。幸为留意。〔生〕小弟为贱内未来。思念成疾。后旨虽不敢违。鄙赋且容缓进。〔小外〕吾弟蜚英腾茂。下笔如神。不须谦让。就请挥毫。吿辞了。〔生〕待茶。〔小外〕不劳了。恐妨彩笔人。急返黄金殿。〔下生长叹介〕帝后失宠。愿以黄金买赋。至如世间夫妇。一旦爱弛。将何以回恩义。不觉重有所感。左右取笔砚来。闲人不许喧嚷。〔众应介〕 

　　【前腔】〔贴丑上〕封愁缄恨人千里。风花性何处佳期。别来心事且休题。探取新撩云雨。 
　　〔贴〕行来愁顿剧。香汗湿罗衫。〔丑〕欲探东君意。先藏信一缄。孤红姐。此间已是茂陵园了。你且暂住一回。藏下这封书。待我空身进去。只说小姐已死。看他恋了新人。怎生放出薄情话儿。那时你便进递书。〔贴〕有理。〔丑进见介〕相公磕头。〔生〕靑囊来了。你却为何一别四年。教我望穿两目。百事休题。且说夫人近来。〔丑〕夫人被相公气死了。〔生〕怎生是我气死。〔丑〕夫人闻相公官爵已复。娶了茂陵女为妻。忘了旧情。一时抱忿缢死。〔生哭介〕天呵。这是那一个造谎。害得好苦。我这四年间。谢柳辞花。悲鸾泣凤。却为甚来。我今左则一死罢了。〔丑〕相公果无此事。不须烦恼。夫人遣孤红来探相公。〔生〕又调谎了。孤红在那裏。〔丑〕在门外。孤红姐进来。〔贴〕无可奈何花落去。似曾相识燕归来。〔见介〕相公恭喜。新夫人在那裏。我要见他一面。只是我小姐薄福。巴不得相公得意。却又如此。〔生〕孤红不要罪我。听我道 

　　【绵搭絮】书生薄命有谁知。从来好事都非。遍数离愁无尽期。害人痴梦想俱迷。小姐不念多情留恋。番将薄幸猜疑。寃恨如天。毕竟时乖和运否。毕竟时乖和运否。 
　　〔贴〕难道没有这话。我则道 

　　【前腔】新人娇俺姐何如。肯信赌呪推辞。洗得来淸没一丝。好花枝瞒却开时。你知道小姐为父亲逼嫁。削发为尼。自把风流蕴藉。都付与救苦慈悲。〔胸中扯书投介〕这便是小姐送来的书。可怜那无限心情。全在这封张半纸。 
　　〔生哭拾读介〕呀。到是白头吟五解。小姐。你不惟秀色可餐。这文词益妙。眞个女相如也。靑囊。你过来。说一个明。〔丑〕当初小人到临邛。访问小姐下落。问知有个逃军。假报说相公下狱。那时卓老轻信。逼嫁势严。为此小姐与孤红潜自削发。竟逃入小巫山庙中。小人一时寻着。不敢轻离。四年无信。近日始知此情。因此着小人同孤红来奉书吿绝。并无他故。〔生〕有甚吿绝。指日相叙便了。你便回去。卽请夫人入京。无人伴送。就央尼姑同来。〔丑〕孤红怎么不去。〔贴〕我亦要回。只恐去后。怕生别情。姑留看管。小姐问及。就将此意回报。〔丑〕我不去说。只说你到做了茂陵女。恋着相公。不肯回来。〔贴〕啐。〔生〕靑囊。你去茶饭。讨些盘缠。快快起身。〔丑〕如此吿辞。苦尽甘来在此遭。奔波谁念路程遥。归来饱饭黄昏后。博得孤红一个么。〔下生〕孤红。你到裏边歇息。待我完了长门赋就出来。有话问你。〔贴〕相公有何要紧。这等匆忙。〔生〕你不知道。皇后退贬长门。上情莫夺。賷金求赋。欲还旧宠。今日狗监坐待。不敢有违。〔贴〕却原来。天下未尝无对。相公无情。皇上也无情。娘娘薄福。小姐也薄福。君臣同病。夫妇同伤。有这等奇事来。陈娘娘。陈娘娘。你好痴。你好痴。莫把黄金买词赋。相如自是薄情人。也罢。奴家且进去。看杀薄情人。怎说多情话。〔下生〕眞个今日之事。好生有感。我且作了赋。再作理会。 

　　【前腔】夫何一佳人兮。步逍遥以自娱。魂逾不返。貌槁空居。愿赐问而自进兮。得尙君之玉音。何地承君愁。望离宫只自吁。阴云翳而四塞兮。天窈窈而昼阴。听轻雷响象君车。日黄昏而望绝兮。怅独托于空堂。空盼淸宵明月。凄凉寂寞庭除。援雅琴以变调兮。奏愁思之不可长。可怜着流征声沈。我思悠悠谁对语。 
　　贯历览其中操兮。意慨慷而自卬。 

　　【前腔】徘徊倚袖。涕泗沾衣。无面目之可显兮。遂颓思而就床。梦到君傍。可怪鸡鸣惊唤予。望天星耿耿朝稀。忽见相躔毕昴。东方晓日辉辉。望中庭之霭霭兮。若季秋之降霜。夜漫漫其若岁兮。怀郁郁其不可再更。不奈偃蹇踌蹰。荒落亭亭嗟独居。 
　　〔贴偷上云〕言语巧偷鹦鹉舌。文章分得凤皇毛。相公在此作赋。待我悄悄裏听他做些甚么来。〔生〕赋已作完。不觉动了痰火。且在石床上养息一回。待与孤红讲话。〔贴〕相公。你作赋完了。〔生〕完了。〔贴〕讲与奴家听一听。〔生〕词赋语长。一时难讲。不过怨望而已。〔贴〕难道奴家不知音。就不肯说。也罢。我自去了休。〔生〕孤红姐转来。我有知音话儿对你说。〔贴〕有甚么知音话。〔生〕作赋过劳。痰疾忽动。我要眠息一回。央你暂时扇枕。半晌煎茶。醒时谢你。〔贴〕正当驱使。〔生〕不要惊了我。手弄生绡白团扇。孤眠全仗北牕风。枝头莫放黄莺语。惊机瑶台梦不通。〔睡介贴打扇介〕痨病鬼。你教我打扇呵。分明要 

　　【皂角儿】扇底风晚凉作雨。煎茶呵。分明要炉中火夜深求水。只怕你梦儿中上楚台热心已消。到华胥风情走矣。只愿你做一个遶南柯蛱蝶飞。梦西园池塘树。枕上淸虚。〔生睡中惊作抱态介贴〕呀。不好了。这极情的。早应见鬼。魂灵乱飞。不免把扇儿打醒他。〔打介〕笑微微。借将团扇。打伊惊起。 
　　〔生醒抱贴介〕孤红姐。没奈何救我一条性命。〔贴〕啐。〔扭身〕不要胡厮缠。我看你这病儿呵。 

　　【前腔】瘦骨头削尖了嘴。哑喉咙咳湾了背。小姐来时。你要叙旧情凤羽顚飞。又要与隔墙那人呵。恋新枝燕巢偷垒。只此两下。怕你打发不去。恰又要恣风情勾春兴。摘花心偷香味。你好贪痴。〔生〕便死也不顾了。〔浑介贴〕不要是这等。休扯罗衣。断了带围。被人知。笑伊村杀。呌做风流鬼。 
　　〔生〕也罢。我与你到水亭上去。〔扶行介贴推介〕 

　　【尾】喜得荷亭凉似水。把床上残书拾去。将与鸳鸯作阵飞。〔下〕 

　　第四十二出　锦江晓发 
　　【高阳台】〔旦上〕檐鹊频惊。灯花旋结。夜来好梦关情。寂寂空山。谁怜甲子频更。〔尼上〕淸心试礼伽蓝问。知甚日信转瑶京。〔合〕斋钟罢。松扉共倚。愁看野云生。 
　　〔旦〕尼姑。我昨夜独坐幽窗。最喜灯花双结。今朝闲凭小槛。又看喜鹊羣鸣。若非妄生。定为佳兆。我与你到山门首闲步一回。或者有消息到来。亦未可知。〔尼〕夫人请行。呀。那远远来的。不是你家大官。〔旦〕呀。果然是靑囊。〔丑净上〕人逢喜事精神爽。路到平安不觉多。自家奉相公之命。来请夫人。不觉又至山中了。梢水的。你在此。待我进去。〔见介旦〕呀。为何孤红不见。〔丑〕怕相公又生别情。只得留身在彼。〔旦笑云〕他不回之意。我已明了。相公见书么。〔丑〕书已见了。前日之言。都是假的。特差人船在锦江滩上。候请夫人。就央尼姑伴送。望乞早早登程。〔旦〕尼姑放这裏不下。如何是好。〔尼〕夫人要去。敢不奉陪。些小山门。自有徒弟看守。〔旦〕此去锦江滩。有许多路。〔尼〕夫人。一过山湾。就是通津了。〔尼朝内云〕徒弟。你好好看守山门。我送夫人上京。不日就回。〔内应介尼〕夫人请行。相送仙姬共出山。〔旦〕待看飞锡复南还。〔丑〕不复回头恋空庙。〔净〕随潮直上锦江滩。〔梢水的吿夫人〕潮已平了。请下船解缆。好风好风。待我扯起蓬来。 

　　【甘州歌】〔旦〕篷窗漫兴。见山高月落。石没潮升。平堤初涨。多少野鸥飞竞。风飘翠袖空中举。日照新妆水底明。波纹皱。钗影横。烟花疑在镜中行。溪蒲绿。津树靑。帆樯如入画中生。 
　　【前腔】〔尼〕禅关望已扃。看白云缥渺。乱封诸岭。薜萝衣薄。尽使峡风吹冷。遥山晚带枫林翠。别浦寒流石竹靑。恒沙渺。彼岸平。从敎寳筏济羣生。慈航度。法海澄。悠然还学渡杯僧。 
　　【前腔】〔丑〕桃花浪几层。看鱼吹春涨。鸟下云屛。淸江碧汉。争覩画鹢飞腾飘飘雪卷芦花白。猎猎风吹荇带靑。村居远。驿岸平。云鸠拖雨过前汀。兰桨荡。桂棹轻。芰荷香裏画船行。 
　　【前腔】〔净〕偏谙水上情。看开篙浪急。捩柁风生。靑钱不用。行看箬裹鱼烹。长年江上谁怜我。黄帽溪头别有名。桃叶渡。杨柳汀。尽敎沙嘴落帆轻。烟波阔。风日晴。不须千里问归程。 
　　【尾】〔合〕从敎仙子多乘兴。驾云腾雾上瑶京。争羡鹊度银河牛女星。 
　　半篙春水滑。　　　　一段夕阳愁。 
　　行云离蜀峡。　　　　飞梦入神州。 

　　第四十三出　片帆追送 
　　〔外上〕万事有分定。浮生空用忙。不胜心腹事。今日自羞惶。自家待文君夫妇。其实过当了些。那晓得女儿出外。相如又复官爵。他日相逢。有何面目。访知文君在小巫山庙中。不免去看他一番。只说父亲错误。不必记怀。今日特来护送入京。必定回心转意。迤逦行来。已到庙中。不免敲门则个。〔内云〕是谁。〔外〕我是来看司马夫人的。〔内云〕今早京中差人来请。连我师父都送去了。〔外〕天呵。再早得一步儿也好。送他不着。好生烦恼。也罢。且回去卽趱人船。追送罢了。正是 

　　自家势利自家亲。　　　　只为孩儿识好人。 
　　枉使当时情状恶。　　　　敎人都骂卓王孙。 

　　第四十四出　鱼水重谐 
　　【似娘儿】〔生上〕巧夕遇新秋。穿针伴怅望西楼。〔贴上〕鹊桥早已安排久。伫看凤幄。行瞻龙驾。相会牵牛。 
　　〔生〕辞家远客怅秋风。千里寒云与断蓬。今夜银河风浪静。蟾光鹊影笑相逢。孤红。昨日靑囊有信附来。说小姐今日进京。你可曾打扫房栊。整治菓酒。〔贴〕这个不劳分付。呀。靑囊来了。〔丑上〕吿相公。夫人到了。〔生贴〕且喜且喜。我须与你出去迎接则个。 

　　【前腔】〔旦上〕景色蔼新秋。逢四美反起余愁。〔尼上〕佳人才子今成偶。旧愁万种。新愁千緖。一笔都勾。 
　　〔生〕呀。夫人拜揖。〔旦背介生〕夫人。向来恩情抛掷。得罪万千。且转过来。小生拜罪。〔旦又背介生〕尼姑。特央你劝。自当酬谢。〔尼〕夫人且与相公相见了。有话到房裏说。〔旦〕我要新人相见。〔生〕小姐。相如若有此事。上天可鉴。〔贴〕小姐。孤红磕头。前话果是虚传。就请相见罢了。〔旦转行礼介生〕忆昔相离衰柳前。〔旦〕经今倏忽六余年。〔生〕空门岁月卿何苦。〔旦〕绝塞风霜我亦怜。〔生〕莫怪浪传红叶信。〔旦〕须知愁寄白头篇。〔合〕愿今同指星河誓。常似中秋月倍圆。〔生〕夫人。今日是七夕良辰。相逢甚异。小生特备果酒。与夫人欢赏。休追往事。且乐新欢。孤红取酒来。〔贴〕洗尘兼叙旧。消怨更遮羞。〔下尼〕吿老爷夫人。尼姑就此吿回。〔生〕尼姑。夫人在你山中。多多生受了。且住在此间耍几日。差人送你回去。〔尼〕尼姑一则放山中不下。二则趁此便船。不敢久留。〔生〕叫左右。快将白金百两。送与尼姑。助修神庙。待我回来。再当酬谢。〔尼谢拜〕但愿老爷夫人。生男必做公卿将相。生女必配君宰侯王。福共山川俱积。寿同日月无疆。〔下贴〕相逢不是寻常会。此酒方为第一杯。相公小姐。果酒在此。〔生〕待我递小姐一杯。 

　　【画眉序】梧叶始知秋。劝取天孙别来酒。喜西斋风景依然还又。听琴心浥露生寒。求凤侣见花添瘦。〔合〕常敎景色增新也。惟有故人依旧。 
　　〔旦〕我也回奉一杯。 

　　【前腔】团扇早辞秋。肯信今朝更携手。看胸前犹系别时红豆。叹龙宫漂泊孤鸾。喜凤幄欢娱双宿。 
　　〔合前旦〕孤红靑囊过来。今日是牛郞织女相会之期。你二人也看随我夫妇。受了许多辛苦。就拜了天地。今夜成亲。上下大小一样团圆。〔生〕再赏你黄金百两。〔贴背云〕不去配与那尖嘴油头。〔丑〕尽勾尽勾。〔旦〕不要推辞了。靑囊去扯他过来行礼。〔丑扯介贴〕羞人搭搭。怎生下跪。〔拜介〕 

　　【前腔】〔贴〕斜月挂淸秋。怨指红鸾强谐偶。若瑶池仙眷错配儿俦。小姐。都是你做冷欺花。相公。君也忍将烟困柳。〔合前〕 

　　【前腔】〔丑〕恩主共千秋。双捧金壶笑斟酒。愿人间天上共效绸缪。贺郞君玉润冰淸。祝小姐枝繁叶茂。 
　　〔合前外上〕旣作虚心事。甘为反面人。自家追送女儿来京。此间是他寓所。不免含羞而入。〔生旦接介外〕贤壻贤壻。久违尊范。每靳老怀。孩儿。一别四年。幸逢双喜。〔生旦〕前事休提。且同今乐。〔小生小外上〕锦鸳方得侣。珠履更生春。杨兄。适闻长卿夫人已到。合当往贺。我与你同走一遭。〔见介生〕二兄请坐。妻父也在此。〔小生小外〕恭喜恭喜。呀。嫂嫂拜揖。〔旦行礼介众跑上〕圣旨到来。圣旨到来。〔末持诏上〕有缘成眷属。无价是文章。圣旨已到。跪听宣读。皇帝诏曰。咨尔文园令司马相如。夫襃德录贤。劝善刑暴。帝王所繇昌也。朕德菲薄。不明于礼义。迨至元光五年。废后陈氏。安置长门。已堕万化之原。太始二年。俾卿隐处去位。冒寃失职。元首股肱之义蔑如也。是何朕耄不德至此哉。前过东掖便门。见卿作赋感朕。使昭然有闻。其复册陈氏为后。进卿中二千石。妻卓氏贞心不替。厥迹可嘉。封蜀郡夫人。廷尉王吉。狗监杨得意。理辜进贤。法当上赏。其以三适之赏赏之。靑囊爵百户。孤红亦给牛酒。卓王孙奸滑贼伦。应籍其家资。卿其祗命。以弼朕德。以丕洪基。毋懈。钦哉。望阙谢思。〔生众谢介小生〕天使请坐。〔末〕不劳了。九重宣诏罢。一骑望云回。〔下外〕我无颜相对诸公。暂进裏面歇息一回。诸公请自在。忆昔都亭招宴日。谁知此际丧家时。〔下生〕山妻初到。治一杯水酒。敢留二兄少坐。聊叙故旧之情。〔小生小外〕幸逢喜事。只得领命了。〔生〕左右将酒过来。〔生旦贴丑〕 

　　【鲍老催】殷勤斗酒。感仁兄荐拔频垂手。相同欢笑怜朋旧。〔生〕再取酒来。望二兄多飮几杯。何妨扇底歌。尊前舞。花间漏。开怀共醉黄昏后。〔合〕马蹄踏碎月明阶。金鞭醉拂行人首。 
　　〔小生小外〕学生回敬兄嫂一杯。 

　　【前腔】英雄困久。云番雨覆君知否。荣华富贵天成就。官爵高。才名茂。鸾凤偶。人生美愿酬八九。 
　　〔合前众〕今日谢天不尽。 

　　【双声子】难消受。难消受。百年人同福寿。同福寿。古今谁更有。〔合〕君恩厚。君恩厚。难报酬。难报酬。愿天长地久。万岁金瓯。 
　　【前腔】新声奏。新声奏。传奇应难朽。应难朽。料知音同笑口。〔合前〕 

　　【尾】康宁富贵皆辐辏。愿子子孙孙称寿。乐不尽满堂春昼。 
　　才子文章冠古今。　　　　佳人倾国更知音。 
　　花间每忆相思调。　　　　月下常追隔壁琴。 
　　分散莫嫌淸夜怨。　　　　团圆须记白头吟。 
　　谁人为写云和曲。　　　　落魄孙生万古心。 

　　琴心记终 
