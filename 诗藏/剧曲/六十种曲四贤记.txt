《六十种曲 四贤记》

（明）无名氏 着

（明）毛晋 辑


四贤记

（明）无名氏 着 

绣刻演剧十本

第六套

白兔
杀狗
昙花
龙膏
飞丸
东郭
节侠
双珠
四贤
牡丹 

绣刻四贤记定本 

●四贤记目录 

第一出
开演 

第二出
义劝 

第三出
灯宴 

第四出
孝养 

第五出
寓奸 

第六出
迁擢 

第七出
嘱托 

第八出
分岐 

第九出
构衅 

第十出
媒议 

第十一出
解绶 

第十二出
允娶 

第十三出
入宅 

第十四出
致归 

第十五出
招纳 

第十六出
祈熊 

第十七出
挑斗 

第十八出
赐胤 

第十九出
弄璋 

第二十出
报命 

第二十一出
训读 

第二十二出
社会 

第二十三出
出家 

第二十四出
梦警 

第二十五出
送炭 

第二十六出
遘难 

第二十七出
路赠 

第二十八出
投栖 

第二十九出
诘问 

第三十出
奏凯 

第三十一出
吿贷 

第三十二出
赴选 

第三十三出
泣夜 

第三十四出
请假 

第三十五出
邂逅 

第三十六出
寻亲 

第三十七出
会母 

第三十八出
具庆 

第一出
开演

【意难忘词】〔末上〕乌古孙公。享荣华富贵。乏嗣传宗。坚心辞纳宠。甘作白头翁。妻杜氏娶姱容。眞德量宽洪。更可钦王家孝女。礼义雍雍。天王特赐罴熊。当侍姬入道。妖寇兴戎。许君能济困。杨妪亦多功。贤公子早登庸。喜庆相情隆泰山。追寻庶母。骨肉重逢。 

第二出
义劝

【满江红】〔生上〕简命南台。司宪纪霜淸秋肃。熙盛世功名昭著。受天申禄。一点丹衷期补衮。半生孝道成虚局。是何年白璧育蓝田。我心方足。

〔鹧鸪天〕豪气千寻贯碧空。彩毫快捷方式已先通。身归版册舆图裏。心寓诗书礼乐中。膺宠命。显英雄。金章紫绶五花騘。朝廷有道靑春好。沛雨和风处处同。自家乌古孙泽。表字润甫。裔本完颜。言从华译。编插淮宁。百有余载。荷蒙大元皇帝诏赐右榜进士。累升建康肃政廉访使之职。褰帷观察。揽辔澄淸。公廉寡欲。娟娟明月照■〈义鸟〉冠。直节端方。凛凛淸霜飞象简。室人杜氏。眞拟孟光之贤。侍婢丁香。颇习小蛮之技。但我年将不惑。身后无人。旣获谴于圣经。又遗惭于宗祀。咳。休提身外无穷事。且尽生前有限杯。院子何在。〔小生上〕自古迎春喜建寅。今年寅日正逢春。千门万户曈曈日。尽道天家雨露新。覆老爷。有何台旨。〔生〕夜来着你治酒。可曾完否。〔小生〕完备多时了。〔生〕传话后堂。着丁香伏侍夫人出来。〔小生〕领钧旨。〔旦上〕 

【念奴娇】香云霭霭。倚镜台整理宝髻鸾钗。〔丑上〕芳草初芽。幽禽试舌。春色来何快。〔合〕唱随缱绻。人在蓬壶瀛海。

〔相见介〕〔木兰花〕〔生〕小园半夜东风转。吹皱冰池云母面。〔旦〕晓披阊阖见朝阳。知向碧阶添几线。〔丑〕小烟弄柳晴方暖。残雪禁梅香尙浅。〔小生〕殷勤洗拂旧东君。多少韶华都借看。〔生〕夫人。兹当人日。会遇新春。洁整辛盘。少充家庆。〔旦〕妾方举念。君亦同心。敬从尊命。看酒过来。 

【六犯宫词】红椒新酝。靑丝生菜。燕喜时逢淸泰。春还人日。壶中甲子天开。〔旦〕彩胜随宜翦。花枝别样裁。三星照。百岁谐。蟠桃会裏共君来。〔丑〕华堂烛影摇金带。翠幄莲香拥绣鞋。〔小生〕愿老爷奶奶呵。振振麟趾。■〈口雝〉■〈口雝〉凤喈。纶音不断恩光大。〔合〕永和谐。夫荣妻贵。都是命安排。

〔生〕院子。把酒席收过了。〔小生应下生〕夫人。你看时光易过。齿发无情。细思两字功名。总是一场虚幻。〔旦〕此相公知止之言。高尙其志。只一件。你虽然宜室宜家。尙未弄璋弄瓦。妾将迈矣。君可惕然。〔生〕夫人貌比桃夭。性同玉润。正在孕珠之际。胡出分枕之谈。〔旦〕贱躯多恙。生意为艰。莫若宠娶新房。庶可嗣全后胤。〔生〕说那裏话来。 

【桂枝香】年华非迈。充闾有待。追寻比翼同心。忍使割恩分爱。〔旦〕相公。不孝有三。无后为大。〔生〕谢娘行介怀。谢娘行介怀。你的德齐嵩岱。量弘沧海。我泪盈腮。枉慕燕山桂。空临玉镜台。

【前腔】〔旦〕宗祧何赖。弓裘谁代。从来无子重婚。莫为有妻妨碍。〔生〕夫人。我想商瞿四十而生五子。今卑人与你年亦如是。何患无儿。〔旦〕望君家记怀。望君家记怀。你的盛年难再。韶颜易改。我自疑猜。伯道天亡后。淳于世所哀。

〔丑〕婢子当时在家。曾与老爷算过命来。〔生〕算我如何。 

【前腔】〔丑〕算老爷呵。命膺冠盖。身居鼎鼐。并不犯寡宿孤辰。也不犯三刑六害。算奶奶呵。在明年诞怀。在明年诞怀。鸾星交泰。蚌珠生彩。我笑咳咳。百子红楼近。三天赤脚来。

〔生〕富贵荣华似梦中。



〔旦〕相看又做白头翁。

〔丑〕冥冥树德无人见。



〔合〕天上麒麟信必通。 

第三出
灯宴

〔小生上〕薄雪初消野未耕。卖薪买酒看升平。吾王勤俭娼优拙。自是丰年有笑声。自家乃是户部分司一员供应官。今乃上元佳节。华国灯宵。蒙本司许爷着我备酒。延请乌古孙爷庆爷二位观灯。果然好景也。但见处处烟花。家家灯火。绮罗春富贵。箫管夜纷纭。散开一种芙蓉。化作满城菡萏。三星在户珠帘卷。万烛当楼宝扇开。辉光灿烂。分明是一座鳌山。形势嵯峨。想象那九重凤阙。紧步的不觉暗尘随马去。缓步的堪憎明月逐人来。霓裳子弟。踏歌可遏行云。竹马儿童。赛鼓不分淸漏。碎纷纷蛾蝶高飞。旣来不返。活泼泼鱼龙戏影。似假疑眞。教坊司差几个舞盘的妓者。他能弄百尺高竿。勾阑院送两班跳鬼的厮儿。自做出诸般杂剧。那壁厢巧笑倩兮。见佳人遗钿堕翠。这壁厢美目盼兮。喜公卿佩紫拖朱。玳瑁筵。珍馐味。夜夜元宵。琉璃锺。琥珀浓。朝朝寒食。正是春回璧月华灯裏。人在蓬壶阆苑中。道犹未了。许爷早到。〔外上〕 

【卜算子】粉署喜淸闲。绮席延时彦。连宵灯火吐祥烟。万井氤氲满。

自家许益。字友文。山东淄水人也。官拜户部员外郞。驻札江南。董督漕课。尊贤礼士。宁辞三握之劳。节用爱民。亦窃五袴之颂。所喜乌古孙润甫。与我十分契厚。情若同胞。兹値灯宵。岂宜虚度。适已差官去请。幷邀建康路总管庆稚卿同赴良筵。少摅宦况。供应官。筵席完了么。〔小生〕完了。〔外〕孙庆二爷到来。疾忙通报。〔小生〕领钧旨。 

【前腔】〔生上〕紫陌画桥边。〔末上〕翠馆红楼畔。〔合唱〕灯光月影共婵娟。此景佳无限。

〔相见介外〕我有嘉宾。鼓瑟吹笙。〔生末〕虽有兄弟。不如友生。〔生〕小弟方将儗屈。反辱先施。〔末〕庆童分居属吏。岂堪共席。〔外〕下官与润甫贤弟。均承简命。各守地方。且与庆先生休戚相关。何乃过让。供应官。将酒过来。 

【梁州序】天街雪霁。帝城春暖。拂拂条风初遍。人逢佳节。何妨取乐追欢。毕竟乘鸾缑岭。跨鹤扬州。遂却生平愿。黎民齐击壤。庆丰年。振动东南半壁天。〔合〕斟绿醑。开华宴。拚夜深沈醉蓬莱院。歌丽曲。撒金钱。

【前腔】〔生末〕元宵三五。新正当半。早有梅开一点。仙台光满。应怜皓月娟娟。试看星桥合锁。火树攒花。灿烂惊人眼。拦街喧笑也。纵奇观。百道金蛇上碧天。

〔合前二旦扮官妓众扮伶人上〕鲍袖舞郞当。秦喉歌遶梁。新正三五夜。何处不风光。伶人官妓叩头。〔小生〕起来。大吹大擂。送各位爷观望鳌山。 

【前腔】〔众唱〕九华灯银烛高燃。八宝灯红光飞艳。怪无知老子长揖灯前。只见牛郞灯影。织女灯辉。在乌鹊灯儿畔。鸳鸯灯作侣。锦灯悬。十二朱楼别有天。〔合前〕 

【前腔】凤凰灯瑞现岐山。孔雀灯春生屛幔。挂麟狮虎豹獬豸灯连。又见斗鸡灯巧。舞鹤灯奇。走马灯儿战。鱼龙灯戏水。鼓灯圆。忽讶银河落九天。〔合前〕 

【节节高】虾灯须两鬈。蟹灯鲜。螳螂灯怒臂休相援。纱灯炫。缨络姸。油花煽。鲛绡灯片片腥红茜。绣球灯滚滚珍珠串。〔合〕紫禁烟花十万重。鳌山景物尤堪羡

【前腔】香炉灯袅烟。橘灯旋。菜灯雅淡靑不变。莲灯浅。藕似船。荷檠卷。芙蓉灯照映娇娥面。牡丹灯巧出佳人翦。

〔合前外〕供应官。吩咐他去罢。明日领赏。〔众应下〕 

【尾声】金吾不禁迟银箭。一任骖游步衍。此夜欢呼兴独偏。

〔生末〕夜深吿辞了。 

〔生〕客漏迢迢兴已阑。



〔末〕灯前月下酒杯宽。

〔外〕不知天上今宵乐。



〔小生〕应似人间一样欢。 

第四出
孝养

【霜天海角】〔小旦上〕桑枢蓬户。居处甘凄楚。愁拟伤心杜宇。情同反哺慈乌。

脉脉暗伤情。茕茕志愈贞。蛾眉攒损黛。鸦鬓亸销靑。明月随孤影。禯华负此生。报刘嗟日短。哽咽泪交倾。奴家王氏。陈州人也。幼长良门。未归靖室。不幸爹娘弃世。独存祖母在堂。争奈家业凋零。全赖女红资给。衣捣寒砧。错认村舂雨外急。席遮破壁。翻嫌邻火夜深明。穿花作钿。临妆兀自羞惭。削竹为簪。结束有谁嘲笑。为爱淸香焚柏子。欲亲寒素伴梅花。 

【四朝元】梅花寒素。淸芬想象奴。是罗浮仙种。不染尘土。偏与那松竹伍。痛双亲早暮。痛双亲早暮。为甚厌弃人寰。超驭仙都。宁撇孩儿。怎抛慈母。生死同岐路。论我这般样穷命。不如死休。只是撇婆婆不下。好苦呀。嗏。疾首自心孤。白发红颜。命薄如朝露。高堂年纪多。耳聋目将瞽。万千愁緖。啾啾喞喞。向谁哀诉。向谁哀诉。

自从双亲早丧。幸亏姨母相周。只是他是个寡妇。全赖收生糊口。教我也难饕餮他。今早缺欠供膳。不免磨麦充饥则个。 

【前腔】含啼捱磨。行行力气无。奈皴纤手。蹙踅娇步。也知是没奈何。怕婆婆发怒。怕婆婆发怒。道我定省空劳。甘旨全疎。洁尔晨餐。贫而无措。忍见尘生釜。古人有言。虀盐乐道。菽水承欢。只是我祖母年近七旬。风烛不定。分当衣之以帛。食之以肉。纔是为孙女的孝顺。今日一贫如洗。将菽水奉养他。好惶恐人也。嗏。每日裏强支吾。菽水承欢。他慈爱还如故。我殷勤磨此麸。暂时济饥饿。钗荆裙布。孤孤影影。两相回护。两相回护。

〔丑上〕老病如枯鹤。相将鬼作邻。堂前无孝子。膝下有贤孙。〔小旦〕孩儿磨面太急。得无惊寝高堂。〔丑〕非也。我看你年时二纪。工貌双姸。孝过崔姬。贤同德曜。欲寻佳配。未得其人。夜来兴思及此。焉能高枕忘忧。你听我道。 

【孝顺歌】你温柔性。窈窕躯。靑春正当二十余。偃蹇未于归。哀哀泣霜杵。栖迟破庐。〔小旦〕孩儿奉侍有日。适人之事。说他则甚。〔丑唱〕奈我景入桑楡。又无家计。你只管顾恋区区。毕章相担误。〔小旦〕婆婆得一日活。孩儿尽一日孝。不必挂怀。〔丑唱〕贞与孝载史书。待来生我报汝。

【前腔】〔小旦〕听说罢。泪似珠。飘飘此身水上凫。痛杀我先人。孤魂在何所。幽明异途。〔丑〕我饥寒不免。归路有期。独可惜你去后如何结果。〔小旦〕衰老亲婆。少年孙女。两口相依。甘受饥寒苦。我那婆婆呀。奴岂做薄幸徒。若嫁人未必好结果。

【前腔】〔贴旦上〕罗敷节能自如。朝来见怜止屋乌。呀。为甚的眼模糊。其中有缘故。〔小旦〕实不相瞒姨娘说。方纔祖母言及眼前诸务。不觉痛伤如此。〔贴旦〕我晓得了。敢为饔飱已无。〔丑〕杨姨母请坐。〔贴旦〕亲家母。你人逐仙游。家居荒土。且莫悲伤。苦乐皆天数。老身带有百贯钱在此。我儿你收去。钱百贯供菜蔬。倘空虚再相助。

〔丑〕需索多遭。犬马难报。〔贴旦〕至亲之间。何报之有。 

〔丑〕萧萧风色拥柴门。



〔贴〕隔岭猿啼欲断魂。

〔小旦〕孤寡不堪贫彻骨。



〔合〕方捱白昼又黄昏。 

第五出
寓奸

【出队子】〔净上〕不衫不履。恋酒迷花学做痴。端公左道颇跷蹊。牛马襟裾好滑稽。就裏机关。许谁得知。

自家叫做棒胡。陈州元是故都。年纪方登弱冠。为人一味胡涂。心似钩湾又曲。胆如天大犹粗。酷爱使鎗弄棍。偷忙逐犬熏狐。崇事虚无之教。能烧铅汞之炉。惯诱风流童圊。曾拐标致尼姑。此中素有大志。权为市井狂徒。夜来只少一件。〔内云〕少那件。〔净笑介〕只少个护脚的家婆。迤逦行来。此间已是集福道院。有个道士张霞杯。颇有仙风。深谙世故。不免进去。与他闲话一回。有何不可。有人么。〔小生〕 

【前腔】桃源洞裏。白鹿靑牛去复归。眠云枕石乐天机。回首兴亡一局棋。未审何人。前来问奇。

棒相公稽首。〔净〕张丫胚拜揖。〔小生〕霞杯乃贫道贱号。何以戏为。〔净笑介〕莫怪莫怪。两日不到仙庄。开口便觉粗俗了。张先生。我小子不蚕而衣。不田而食。请问如何可以治生。〔小生〕何不商贾为业。〔净〕什么叫做商贾。〔小生〕行货曰商。居货曰贾。〔净〕不将辛苦意。难趁世间财。不去做他。〔小生〕援例求一文武官职何如。〔净〕朝臣待漏五更寒。铁甲将军夜渡关。劳碌大。一发不去做他。论咱家的主意。只今朝廷无道。僭御中华。不若先收河洛。打破燕京。寻一顶白帽儿戴戴。却不是好。〔小生〕 

【好姐姐】呀。少年落魄不羁。白帽儿非通容易。大言不惭。岂是人所为。眞狂悖。隔墙有耳君须记。棒相公。你方纔幸尔对我说。万一对他人说呵。泄漏风声受族诛。

【前腔】〔净〕道人你又来见鬼。笑谈中原非眞意。想潜龙在渊。直须会雷雨。忘年契。感蒙金玉谆谆谕。从此呑声不再提。

〔净〕闲来松院访仙翁。



风袅茶烟九曲通。

〔小生〕窗上日光弹指过。



一番淸话又成空。 

第六出
迁擢

【鹊桥仙】〔生〕廉持霜斧。明悬冰鉴。浪有声名播远。当今圣主惠黎元。四顾河淸海晏。

自家莅任以来。历俸计踰三载。廉访各属贤能。汉人大居其半。然而治迹异常。考得庆童为最。前特具疏保荐。升授广东廉副。间有一二不臧者。已经明斥其非。使令改过迁善。大都君子成人之美。岂忍注之下考。正是但存方寸地。留与子孙耕。〔外上〕禀爷。庆总管到门禀见。〔生〕道有请。 

【粉蝶儿】〔末〕视篆三年。喜备门庭良选。

老大人请上。卑职庆童有一拜。仰荷吹扬。谬膺新命。未遑报本。先布谢言。〔生〕稚卿恂恂雅度。烨烨淸才。久已立名。允宜高擢。今下官呵。 

【画眉序】为国荐高贤。冰镜无私照淸浅。羡君家卓异。拔萃居先。念斯须借寇攀辕。料早晚征黄归院。〔合〕此行虽隔三千里。同瞻舜日尧天。

【前腔】〔末〕下吏愧才绵。幸辱明公赐靑眼。似嘤嘤黄鸟。出谷乔迁。承奬借知遇玄晖。蒙推重功亏王翦。〔合前〕 

【滴溜子】〔小生〕方翘翅。方翘翅金陵地偏。重回首。重回首帝京遥远。趋报行台公馆。〔生〕你是那衙门差来的。〔小生〕马上健儿飞报乌古孙爷高升宣抚司使。钦除宣抚司。权当八面。〔末〕任何处地方。〔小生〕请看颁来广东符券。

〔生〕叫办事官接上来。你且出去。明日领赏。〔小生〕嗄。〔下末〕恭喜老大人高转广东开府。卑职再借恩光。〔生〕同事地方。此亦奇偶。动问先生。几时起程。〔末〕关山险阻。道路迢遥。深欲附骥同行。未审台台允否。〔生〕先生先往浔阳驻札。候学生打发贱累还乡。卽便赶来相会。〔末〕旣如此。卑职暂且拜别罢。 

【双声子】纶和綍。纶和綍捧读恩非鲜。桑和梓。桑和梓依倚情何恨。〔末〕山阻扼。水渺漫。愿齐驱宛马。并泛吴船。

【尾声】〔生〕翩翩南去如飞燕。一道春风杨柳烟。〔生〕稚卿。你到得浔阳可■〈宁〉延。

〔末〕从容别君去。



〔生〕握手送君行。

〔合〕遥望云深处。



多应是帝京。 

第七出
嘱托

【夜游朝】〔净〕画毂朱门膺世赏。姻联桂掖椒房。坐列金钗。步施锦障。笑眼底侏儒伎俩。

略识诗书趣。偏多辨给才。无心求富贵。富贵逼人来。自家典瑞院使彻里帖木儿便是。俺先朝驸马。今上姑夫。素履恣睢。性资孟浪。阿堵为心。最可笑一尘不染。苞苴是务。也难道三尺无欺。官居淸秩。争如金马玉堂仙。宠冠羣寮。奚羡白旄黄钺贵。近闻圣上欲遣一官前往两广等处采办珍奇。以实内藏。俺想此差大有利益。昨托中官滑厮儿在圣前举荐。原期今日回覆。待他来时。便知分晓。 

【生查子】〔丑上〕三月好风光。万里晴云朗。款款出宫墙。柳色侵衣上。

滑厮儿行礼。〔净〕老中贵请起。我和你交厚年深。情如兄弟。今后相见。只许作揖。昨者云云事体若能建力。自当重酬〔丑〕请问酬之几多。〔净〕白银一千两。〔丑〕古人一饭报之千金。小子力可回天。酬不在于一饭之下。〔净〕奉谢黄金五百两何如。〔丑〕也不消送得。我想粤东之地。郡有廉州。土产明珠。大如燕卵。求赐三四十颗。如惠百千万镒。〔净〕果蒙斡旋。敬从尊命。动问此来。必有好音示我。请坐了。〔丑〕容禀上。 

【锁南枝】承台命力赞襄。今早万岁爷爷御淸德殿。玩看古物。金口曰。朕欲差官前去两广勾当。未有其人。那时小子迎合圣心。径将驸马爷台讳以对。上曰。依尔所奏。传谕中书省。写勑与他。天颜有喜已允详。书勑早誊黄。龙光可瞻仰。从此去愿勿忘。赠明珠胜千两。

【前腔】〔净〕男儿志当自强。雕虫小技非所长。不瞒足下说。我老大狠心肠。如蛇欲呑象。若到廉州郡觅夜光。谢君家好情况。

〔净〕谋事由人力。



隆恩出帝书。

〔丑〕临行重嘱付。



报我夜明珠。 

第八出
分岐

【西地锦】〔旦上〕门外骊驹扰扰。堂前燕雀翛翛。闺身生怕旅中劳。早已眉儿淡了。

〔捣练子〕心戚戚。意孜孜。离别何堪有所思。嗔杀画楼人弄笛。声声吹出断肠词。妾随夫君游宦于此。不觉光阴荏苒。乡信间关。久已怀归。未逢其会。近因官满升转粤东。打发妾身归家。独自肩舆之任。且待丁香收拾行李吿完。只索起程分手。 

【前腔】〔生上〕雨色初收山岛。晴光转布江皋。〔合〕匆匆分袂碧天遥。两下离愁多少。

夫人。我虽膺新命。未遂初心。盖闻彼中羊肠曲折。鸟道崎岖。烟瘴沈浮。舟车阻塞。只得暂违伉俪。然亦无可奈何。但此一去。多则一年。少则半载。卑人卽便请吿矣。〔旦〕相公此行。妾心如捣。旣许归期。践石以望。〔丑上〕筐箱皆旧物。花鸟亦新愁。〔小生净扮院子上〕为语远行客。白云是故丘。禀上。行李俱已打叠了。〔生〕我就相送夫人一程。叫院子分付护送人员。俱到前途伺候。 

【甘州歌】〔生〕风尘缥缈。自秣陵长往。千里迢遥。驱驰王事。克尽此生忠孝。〔旦〕虽夸日边红杏好。还愿庭前玉树高。〔丑小生净〕悠悠斾。款款桡。须知水陆一般劳。瞻南闷。盼北焦。离情泛滥似春涛。

【前腔】〔生〕从来胆气豪。为轻抛鸳侣。便觉烦恼。天光云影。徘徊半晌无聊。〔旦〕君如念妾吟织锦。妾定思君折大刀。〔小生净丑〕牵朱绂。绾翠翘。凤凰台上暂停箫。桃花片。杨柳条。谁人妆点灞陵桥。

〔小生净〕禀爷。此间已是界乡了。〔生〕界乡乃江右地方。与夫人就此拜别罢。 

【忆莺儿】心斾摇。泪雨飘。顷刻分岐两寂寥。搔首蹰躇不忍抛。〔旦〕叮咛几遭。言词怎了。前途郑重休轻躁。〔生〕请夫人先行。〔旦〕愿相公珍重。 

随旦唱净随生唱各分走合唱〕杜鹃娇。声声啼血。偏吊旅魂消。〔并下外同左右上〕 

【前腔】春色描。春景饶。云护花枝列锦标。风逗花香袭绛袍。自家许友文。向来巡历外郡。闻知友弟乌古孙润甫荣升宣抚。今特赶回庆贺。不意他已离任去了。叫左右。与我带取壶榼。快赶上。行人未遥。离筵可邀。见车尘飞起敢是他来到。〔生同左右上〕倩扶摇。翩翩劲翮。直上碧云霄。

呀。许兄在此。〔外〕果然是尊驾。〔生〕小弟不才。幸叨重寄。奈因钦限迫切。不能枉道相辞。反承远送。益厚罪愆。〔外〕贤弟与我契深倾盖。谊切弹冠。不咎贺迟。愿存饯叙。 

【前腔】进浊醪。别故交。祖送依依恋小轺。未卜何年同幕僚。〔生〕兄归远途。弟当拜别。相知见招。情投漆胶。愿折梅逢使传音耗。请了。〔外〕简慢了。〔分走合唱〕恨滔滔。其如白首。相逐问渔樵。〔并下末同左右上〕 

【前腔】他德孔昭。我信不挠。■〈宁〉望浔阳江上潮。又见山林鸟欲巢。左右的。快去十里长亭。打探乌古孙老爷驰驿消息。速来回报。〔众〕领钧旨。〔生同左右上〕恩沾九霄。荣齐六曹。埋轮自有张纲操。〔众作报末介末〕庆童在此迎候老大人。〔生〕稚卿守约不违。可谓信矣。就请同行。〔合唱〕出西郊。不堪观处。落照在林梢。

〔生〕残霞落日满云旌。



勑命森严不敢停。

〔末〕谩说有花幷有酒。



两程兼做一程行。 

第九出
构衅

〔小生上〕竹皮冠子木棉衣。一卷黄庭与世违。欲向终南山下住。不知春色几时归。自家身将槁木。迹类飞蓬。超物外以淸修。出寰中而洁想。末缘纳履。试学吹笙。松窗白鸟每相亲。花榭碧鸡能自舞。博望乘槎。浪说张骞犯斗。吴门市药。曾闻梅福登仙。蘧蘧蝶梦初回。碌碌猿心已定。玩世敢求勾漏令。栖尘空慕岳阳楼。贫道张霞杯。世传吾祖道陵法术。浪迹江湖。济人利物。年来寄居此间。一意修眞学道。左近有个棒胡。人皆呼为巷伯。时常到此聒噪。只得强颜待之。今乃玄帝降临之日。必有人来祷祝。我且诵些经典。消除磨障。多少是好。〔作诵经介〕 

【缕缕金】〔净上〕恣浪荡。好游嬉。不戴僧伽帽。不着道人衣。风月机关事。颇知一二。惯从闲处打乖儿。特来耍一会。

〔小生〕棒相公稽首。〔净〕稽首稽首。你可知否。两个婆娘。背夫逃走。〔小生〕良家女子。来此烧香。请相公尊重。到方丈拜茶。〔净〕不去。也不劳赐茶。〔贴旦同小旦上〕 

【前腔】朝雨歇。冷凄凄。直愁苔径滑。步行迟。转过松林外。石桥流水。看神霄宫殿瑞烟迷。端的是福地。

〔小生〕两位奶奶请到正殿上香。〔贴旦〕此是舍亲。为因祖母丧亡。要在圣前荐度。老身亦来进香。敢烦仙长宣扬法旨。〔小生〕这是本领。不消分付得。〔净诨介〕老张。待我来点香烛何如。〔小生〕 

【古江儿水】天花散空。淸香一炷。宣扬宝号。闲停法器。祗迎圣驾发慈悲。〔合〕玄天鉴知。仁威护持。这功德不可思议。

【前腔】〔小旦〕王氏女子。双亲早逝。继亡祖母。恐沦恶趣。仰祈超度上瑶池。

〔合前净〕老张且住。待咱家也在圣前祷吿心事一番。 

【前腔】棒胡可人。风流标致。尙无妻室。不多年纪。早求佳配效于飞。〔合前贴旦〕 

【前腔】杨门老妪。多灾多悔。茕独一身。眼将昏瞶。愿凭赐寿和福庇。

〔合前小生〕老奶奶。此间令亲。就是王家孝女。失敬了。〔贴旦〕我儿去罢。礼忏焚香福自遐。〔小旦〕方知此地是仙家。〔同贴旦下净笑介〕落花有意随流水。〔小生〕流水无情恋落花。〔净〕好女子。岂非天姿国色乎。老张露出马脚来了。你是个出家人。怎么到认得他。〔小生〕相公听道。 

【香柳娘】那蛾眉女流。那蛾眉女流。秉心如水。寝苫枕块居亲制。〔净〕他家中更有何人。〔小生〕奉衰年祖母。奉衰年祖母。生则卫饥寒。死能尽丧祭。论他的孝名。论他的孝名。里中着闻。休得轻觑。

【前腔】〔净〕这情悰可怜。这情悰可怜。幽鸾憔悴。虚挨岁月成何济。念区区旷夫。念区区旷夫。正好琴瑟两和谐。花烛共欢喜。仗君家做媒。仗君家做媒。〔小生〕贫道方外人氏。岂能作伐。〔净〕你若不做媒。我便抢归完聚。

〔小生〕这也欠通。诗云。娶妻如何。匪媒不得。待我用心慢慢裏与你说合便了。自古婚姻事。无媒失大仪。〔净〕得他心肯日。是我运通时。请了。〔下小生〕咳。棒胡棒胡。我怎肯与你为媒。坏此戒行。若不诺其所请。必致变成大祸。且待明日遣一香火报知杨奶奶。使令孝女趋避。免被恶少所辱。贫道亦就弃此檀越。往泰山去也。 

【沽美酒带太平令】俺避红尘隐翠微。履三山访九嶷。野鹤孤云无定期。黄石诀。紫芝词。也不去谈天说地。也不去争名夺利。寻一所小小茅庐。和露种碧桃千树。淸梦稳莺啼何处。棒胡。我笑伊。你好痴。怎如俺布衣。呀。强似你膏粱罗绮。

寻得桃源好避秦。



个中谁识避秦人。

从今拭却降魔剑。



笑斫珊瑚可作薪。 

第十出
媒议

【挂眞儿】〔旦上〕人远天涯音信罕。那堪底事频烦。〔丑上〕细雨檐花。淸霜砌草。对此偏增愁叹。

〔踏莎行〕〔旦〕闷积如山。愁深似海。堂前独自无聊赖。〔丑〕人生光景不多时。镜中只恐朱颜改。〔旦〕妾身杜氏。出自名门。久谐鸾凤之缘。未叶熊罴之梦。自与相公分别。倏忽又及暮年。书信寥寥。好伤感人也。 

【黄莺儿】院落酝淸寒。想征人衣尙单。归音不寄南来雁。双眸已干。孤身未安。书香一脉谁承范。懒加餐。登楼几度。疑是望夫山。

【前腔】〔丑〕草木半凋残。怯西风不忍看。刚临白昼先愁晚。同心带宽。凌云髻湾。我这娇容粉面都消减。奶奶。你免忧烦。羊肠古道。非比玉门关。

〔旦〕院子那有。〔小生上〕朱月重重闭。淸风日日来。覆奶奶。有何分付。〔旦〕今早着你请那邻西收生杨妈妈。可曾去么。〔小生〕请过了。〔旦〕你再去请。〔小生〕晓得。〔下贴旦上〕 

【海棠花】草舍日多闲。何事人催唤。

夫人万福。请问呼唤老妾则甚。〔旦〕杨妈妈请坐。我家相公呵。 

【簇御林】箕裘业乏后传。叹奴家生育艰。〔贴旦〕夫人年时正茂。生育何难。〔旦〕向者劝我相公娶妾。执意不从。我如今想他日复一日。年复一年。却不蹉跎过了。特烦杨妈妈寻一媒妁。娶一少妇。送至任所。倘能生得一男。吾之愿也。〔贴旦〕老爷不是不从。但虑夫人见忌。〔旦〕说那话来。小星三五原无患。汉宫春色均沾惯。〔丑〕奶奶。你假僝僝。一之为甚。岂得再寻鸾。

〔旦〕咄。胡说。〔贴旦〕夫人。 

【前腔】你眞贤慧世所难。对汤■〈新上女下〉无赧颜。闺帏正气充霄汉。葛累樛木周南赞。老妾有一姊女王氏。年已二十二岁。尙未嫁人。贫而行孝。相宜生子。见今倚傍寒家。待我对他说说何如。〔旦〕呀。妈妈。他旣是贞孝女子。岂肯为人次室。〔贴旦〕夫人。他父母俱亡。孤身无主。老妾已会其意。故敢斗胆吿言。他影孤单。相从君子。尽可代苹蘩。

【猫儿坠】〔旦〕坐来淸论。孝行已班班。德性温柔料不凡。烦伊宛转去传言。〔贴旦〕休惮。管敎他早下妆台。侍侧承欢。

〔丑〕杨大娘。你先对他说。 

【前腔】月中仙桂。不许别人攀。倘若攀多鼻内酸。道丁香姐姐最奸顽。〔旦〕丫头。你又来无耻。〔合唱〕天天。但只愿螽羽诜诜。掌上珠还。

〔贴〕敛袵去殷勤。



〔旦〕音声侧耳闻。

〔丑〕直从山下过。



〔合〕引出洞中云。 

第十一出
解绶

【淸平乐】〔净上〕金鱼白马。赫赫人惊诧。予夺权衡归掌握。声势何如史贾。

平明旌节下羊城。喜气遥应接凤庭。父老羣然来叩马。声声道我是财星。自家钦奉圣恩。巡行两广。穷追缗课。旁采珍奇。干没万有百千。贡纳十无一二。至于司郡庶僚。并听咱家节制。休怪我留心谣诼。祗喜他曲意趋承。昨者差官知会广东宣抚司转行廉州。取办顶珠百颗。将报滑公之德。可恶该使乌古孙泽留执原票。公然抗违。正是恨小非君子。无毒不丈夫。今早驻节省城。不免大开辕门。容各官进见。〔小生丑上〕禄俭谁云薄。官卑自足荣。钱课官与典库官叩头。〔净怒介〕■〈口秃〉。各属大大官员不来参谒。谁要你来见我。〔小生丑〕请爷息怒。以小事大者。畏天者也。〔净笑介〕这官儿到会掉文。且起来作揖。钱课官。你地方上百姓为何拖欠缗钱。〔小生〕老爷听禀。〔西江月〕户口遭逢饥馑。缗钱逋负顚连。循良之吏示蒲鞭。征比原分急缓。自奉檄文催督。兢兢岂敢俄延。俯求恩典赐题蠲。尸祝百年遗感。〔净〕胡说。典库官。你这些时采办何物。〔丑〕容禀上。〔西江月〕珍的是寸珠圆活。奇的是七宝玲珑。珊瑚一种大如松。猫儿眼双睛炯炯。自奉风雷号令。顿教帑藏丰隆。其它白铁与靑铜。〔净〕这铜铁要他何用。〔丑〕正所谓备而不用。〔净〕可见你才干有余。收在本衙门用罢。〔丑〕谢爷抬举。〔生上〕 

【前腔】玉堂金马。襟况多潇洒。〔末上〕瞻彼巍巍车盖也。扑面红尘无那。〔丑〕 

禀爷。宣抚使乌古孙爷与廉访司副使庆爷各有帖儿投见。〔净〕他怎么用帖儿。闭上仪门。着他由角门而入。〔生〕呀。你看这厮好放肆。为何把中门闭了。叫左右。快与我打开。〔净〕乌古孙泽。你敢打我仪门。好大胆。〔生〕彻里帖木儿。我和你对品同寅。均为王使。这角门之礼。出于何典。〔净〕狗才。独不闻朝廷勅书乎。〔生〕奸贼。勑书欲怎么。〔末〕两位大人不消破口。〔净〕我好恼也。 

【八声甘州】冲冠怒发。恼得人气噎。切齿磨牙。这顚狂卤莽。无端打入南衙。〔生〕你那素餐尸位本是井底蛙。做了嚼国呑民道上蛇。〔末〕君家。又何须叱咤喧哗。

【前腔】〔净〕知么。朝廷有法。许谁人违忤。抵触纷挐。我机心已定。管敎他影落含沙。〔生〕生平忠直非自夸。请剑祛除佞与邪。〔末〕嗟呀。似蛟龙取笑鱼鰕。

〔丑小生〕乌古孙老爷。我两个小官呵。 

【解三酲】劝恩台妆聋做哑。休得要螳臂当车。〔生〕彻贼。你敢为顶珠之事憾我乎。〔净〕若题起顶珠一事多奸诈。尙兀自口喳喳。〔生〕你恶端罄竹难书写。贪秽熏天怎掩遮。〔末〕成话靶。愿从新和好。廉蔺情佳。〔小生丑唱〕 

【前腔】霁霆威嗔休争罢。彻老爷。你量宽洪笑骂由他。〔净唱〕小名儿久已闻华夏。遭指摘被嚅唲。〔生〕你道是金枝玉叶连姻娅。少不得甲帐凄凉怨落花。〔净〕这厮十分无理。快赶出去。〔末〕眞啰苴。论衣冠雅道。岂可相挝。

〔净〕狂夫气槪郁嶙峋。〔丑小生〕括目相看转怒嗔。〔并下生〕仰天大笑出门去。〔末〕吾辈岂是蓬蒿人。〔生〕庆稚卿。你看这厮豺狼成性。虺蜴为心。挟宠殃民。贪财贼国。我怎肯堕其术中。罢罢罢。今日只当弃职归山也呵。 

【北端正好】卸下了紫罗袍。解下了金鱼衩。那稀罕脚上穿朱舃。头上戴乌纱。爱则爱二酉山中雅。只落得自在无牵挂。

〔末〕老大人朝中柱石。天下羽仪。遽尔归去。可不念头差了。 

【滚绣球】〔生〕俺念头儿不差。主意儿也不假。祗想起身后的麒麟种寡。图什么眼前的富贵荣华。谩说道朝中柱石。和着那羽仪天下。则是我战兢兢甸宣王化。那裏肯半星儿辜负了官家。从来声誉千金价。此去逍遥万里槎。美玉无瑕。

〔末〕彻贼政苛猛虎。贼重毒蛇。大人一去。其如苍生何。 

【叨叨令】〔生〕他只会开私赂挠公法。恣聚敛纵渔猎。肉山酒海频堆架。这都是黎民膏血供朝夜。骂一声泼佞臣也么哥。骂一声泼佞臣也么哥。你的罪名儿准准有天来大。

〔末〕老大人。撇了这条担儿。果然高蹈也。〔生〕 

【倘秀才】撇掉了这一条烦恼担。肩儿轻卸。跳出了那一重是非门。身儿闲暇。学种靑门五色瓜。随野鹿。听池蛙。再休想长安去看花。

〔末〕大人解绶归田。不知可有章奏么。 

【白鹤子】〔生〕遥拜辞圣君呵敢指望赐玉环。又何须封章奏候黄麻。〔末〕卑职杯酒未具。情何以堪。〔生〕多谢你惨离离割不断友人情。可怜我去匆匆说不及相知话。

【收尾】俺归心早到东篱下。七尺纶竿牢自把。今日裏蹇驴儿胜是鸣珂马。与先生们唱一声喏别去也。〔下〕 

〔末〕知他宦况已全销。



肥遯山林远市朝

寻得浮丘翁住处。



便应回首白云遥。 

第十二出
允娶

【高阳台引】〔小旦上〕木叶声干。柴门寒峭。那堪孤雁嘹呖。满眼凄其。此中忧愤如织。残灯破壁黄昏雨。和泪珠万点千滴。细思量亲魂杳杳。碧天无极。

〔菩萨蛮〕彤云暗合西风起。西风凛凛愁无已。鸡犬不嫌贫。相依薄命人。几年愁緖乱。一任光阴换。厌浥有佳篇。篇篇记得全。奴家噙熊丸而苦志。飮雪片以寒心。疎棂颓屋。面面皆风。弱质羸形。年年是病。自从祖母亡后。幸随姨母同居。叵耐里中棒胡。屡欲强婚逼娶。感承张道人调停。得寝虎狼之念。想起奴家自乳断荤。曾师识字。当此奸雄注目之时。恶少垂涎之日。不若出家做个道姑。隐居僻处。吃些安乐茶饭。免堕阿鼻狱中。正是心将流水同淸净。身逐闲云无是非。〔丑扮媒婆上〕 

【普贤歌】我做虔婆甚挑剔。三寸舌儿甜似蜜。西子可唐突。无盐可刻画。说合为媒称第一。

呀。小姐万福。请问令姨母杨妈妈在么。〔小旦〕集上买米去了。妈妈到此何干。〔丑〕老妾此来。非为别事。特与小姐求亲。〔小旦〕谁使你来。〔丑〕是陈州第一个俊俏郞君。叫做棒大爷。〔小旦〕那无赖的又来缠扰。如之奈何。〔丑〕上好姻缘。不宜推却。〔小旦〕妈妈请坐。听我相吿。 

【高阳台】苦海沈深。愁城危耸。孤身自许无适。〔丑〕这等样月貌花容。难道永不嫁人了。〔小旦〕月貌花容。多应是变做焦额。〔丑〕休执。仙郞有意寻妙侣。偏爱您少年颜色。望欣然玉成其事。早偕鸾吉。

【前腔】〔小旦〕萧瑟。甘守蓬门。不求金屋。辟纑苟度朝夕。〔丑〕若靠辟纑度日。不如揭帐生春。〔小旦〕辜负冰言。吾心难转非石。〔丑〕差特。合欢被底春似海。好笑你这般偏僻。祇恐怕萧墙祸起。镜台倾侧。

我且去回覆他。仙子元无意。良媒空自来。〔下贴旦上〕衡门终日闭。不许外人开。我儿。出去的妇人是谁。〔小旦〕是棒胡遣来做媒的。〔贴旦〕如此怎么好。〔小旦〕 

【前腔】那凶逆。数遣囮媒。几遭抑勒。分明如鬼如蜮。〔贴旦〕你我女流。又无援手。不若嫁他。免遭毒害。〔小旦〕姨娘。我是凤鸟投林。岂肯栖止荆棘。〔贴旦〕端的。满船空载明月也。笑虔婆故来缠及。恨只恨花枝无主。蝶窥蜂忆。

【前腔】〔小旦〕悲戚。自小知书。从来茹素。祗园可寄踪迹。〔贴旦〕你靑年出家。终招睥睨。男子生而愿为之有室。女子生而愿为之有家。邻近乌古孙爷。四十无儿。他的夫人杜氏。托我寻个专房。以图后嗣。你若嫁入他家。使棒胡不敢跳梁。老身亦有倚赖矣。〔小旦背唱〕这段姻亲。敎人背地羞涩。〔贴旦〕今日。宜家纳采崇旧礼。那夫人十分贤德。倘能彀生男育女。锦衣玉食。

〔小旦〕奴家向受姨娘大恩。敢不敬从媒议。 

【尾声】无端泄漏春消息。频仗东君轻借力。〔贴旦〕从此后桃李芬芳香閟室。

〔小旦〕狡狡狂童枉用谋。



强人婚配使人愁。

〔贴旦〕也知贫富皆由命。



不是姻缘不聚头。 

第十三出
入宅

【锦堂春】〔旦上〕光满金鎞玉钿。香余月帔霞裙。〔丑〕朝来靑鸟传佳信。又见一番新。

〔南歌子〕篆霭龙文细。屛闲雀影寒。画堂深处碧阑干。〔丑〕高卷水晶帘额看芝兰。〔旦〕妾因夫君无子。日夕关心。前承杨妈妈以姊女王氏许嫁我家为妾。昨已具过茶礼。约在今日送来。适遣老院婆接取入宅。还未见到。 

【前腔】〔小旦〕陋质难堪箕箒。娇羞欲避人羣。〔净〕行来咫尺侯门近。〔贴旦〕喜处更含颦。

〔净〕禀奶奶知道。新人到门了。〔旦〕丁香。快去请来相见。〔丑〕常言道先进寺门是我大。我不去请他。〔旦〕贱人。你不去敢是讨打么。〔丑诨介〕便去牵他进来。阿也。好标致。杨大娘请进去。〔贴旦〕奶奶万福。我儿。你就过来拜见奶奶。 

【三学士】〔小旦〕瞻仰慈帏勤拜恳。念奴家年幼孤贫。星星未脱蓬茅性。恰恰多惭蒲柳身。〔合〕鸟托上林栖旣稳。喜孜孜春日温。

【前腔】〔旦〕半世孤单眉黛损。叹庭除兰桂萧森。愿伊早获传宗信。慰我先悬敎子心。〔合前〕 

【前腔】〔贴旦〕嘱付吾甥当守谨。〔丑〕杨大娘。你好差矣。若是教他手紧。我这宅子裏羣小怎能过活。〔贴旦〕不是说手紧。谨留心侍奉晨昏。夫人。俯求福庇苍头女。胜是恩怜白发人。〔合前〕 

【前腔】〔丑〕非是多言及弄唇。且当场说个元因。则索要画开鼎足三分势。不许独占巫山一片云。

〔合前旦〕叫合宅男女们。今后皆以新姨相称便了。〔净〕晓得。〔贴旦〕老妾吿辞。明日再来。虽非花烛夜。聊作洞房春。〔下外上〕车马和銮近。家庭喜气均。启奶奶知道。老爷回来了。〔旦〕有这等偶然。岂非天作之合。快开大门迎接。〔生上〕 

【胜葫芦】途路风霜受苦辛。方入宅便欢忻。〔旦〕相公请进。〔生〕瞥见细君无恙消愁闷。故园仍旧。松菊依然未全贫。

〔小旦作避虚下生〕莫笑区区遽赋归。行装琴鹤两相依。〔旦〕知君元是淸狂客。不逐红尘远是非。〔丑〕丁香叩头。〔生〕起来。夫人。我纔进门来。见一穿红女子。为何避去。〔旦〕你问他怎的。相公且把归致缘由。试说一番。然后以情相吿。 

【啄木儿】〔生〕承垂问。略具论。自往天南已树勋。有一驸马。叫做彻里帖木儿。欺侮下官呵。恨奸臣状似豺狼。啖黎民味若鸡豚。〔旦〕想是相公被他中伤了。〔生〕他夸张不礼人先进。我激昂直刺言无隐。因此上拂袖归来理钓纶。

【前腔】〔旦〕明且哲。善保身。进退知机独羡君。旣优游志在靑山。且从容说出红裙。〔生〕那红裙是我家亲戚么。〔旦〕不关亲戚来相讯。〔生〕敢是螟蛉他人女儿。〔旦〕也非乞养图厮慁。单为你娶个叠被铺床第二人。

【三段子】〔生〕心惊耳闻。念卑人何求小星。〔旦〕情眞意肯。劝良人宜从此姻。〔外净〕老爷。你虽是月中老兔怜秋孕。不若枝头结子当春信。孝道为先。请乞笑允。

〔生〕旣承夫人厚情。请问是那家女郞。〔旦〕是邻近王家处女。〔生〕且唤来相见。〔小旦复上拜唱〕 

【前腔】低回自忖。愧寒微难充下陈。〔生作觑介〕胡卢自哂。喜端详堪居次宾。〔丑〕新姨忒杀多谦逊。〔背唱〕老儿学得虚帮衬。抛撇奴家。端的是狠。

〔旦〕天色已晚。院子出去罢。〔外应下旦〕丁香。你可领着女使们。今夜就送老爷到新姨房内安寝。我去治酒送来。〔生〕夫人且消停。〔旦〕闭门不管窗前月。吩咐梅花自主张。〔急下生〕 

【归朝欢】呀。寃家的。寃家的苦苦用情。顿敎我泪珠频陨。〔小旦作羞介〕今宵会。今宵会未知怎生。〔丑向小旦唱〕这云云。好一似猫儿吃腥。〔净〕结成老阳少阴缘和分。双双又作鸳鸯阵。褥软芙蓉百夜恩。

〔生〕乔客新从梦裏来。



〔小旦〕相携云雨楚阳台。

〔丑〕分明春色东归早。



〔净〕艳李秾桃一夜开。 

第十四出
致归

【小蓬莱】〔外上〕两鬓全销官况。一经已振家声。〔贴旦上〕年光易老。几多乡思。无限闺情。

〔外〕满天风雨破寒初。黯黯征愁上客车。〔贴旦〕只恐渡江归去后。梅花谁折寄吾庐。〔外〕夫人。我许益官为郞秩。冷拟广文。报绩三周。淹留十载。兹想权臣当道。岂容俊义同朝。前者具疏乞休。至今未见邸报。且待进禄回来。便知端的。早间会一岭南使客。说道乌古孙润甫与彻里帖木儿抗礼有嫌。挂冠归去矣。〔贴旦〕他如此美官。怎肯弃任。 

【懒画眉】〔外〕他是个人中龙虎济时英。怎肯学牛马趋承毁令名。好笑我白头郞署似冯卿。淹留岁月图侥幸。只落得一事无成两鬓星。

【前腔】〔贴旦〕君家原是老书生。仕路须知有爱憎。营营樊棘止靑蝇。休夸肘后黄金印。总不如濑水滩头钓月明。〔小生上〕 

【前腔】碧梧零落抵燕京。直到绕树琼花返秣陵。你看风光不改旧门庭。老爷奶奶叩头。〔外〕进禄你回来了。乞休事体。可曾命下。〔小生唱〕喜纶音已下中书省。恩赐归田保暮龄。

〔贴旦〕且喜旨意已允。相公几时起程。〔外〕卽日成行。进禄快去税舟应用。〔小生〕理会得。〔净扮舟人唱山歌上〕昨夜江边春水生。艨艟巨舰一毛轻。向来枉费推移力。此日中流自在行。〔小生〕稍手过来。怎么不应。待我高叫他。稍手过来。〔净〕来了。〔小生〕你敢耳聋的。〔净〕耳到不聋。船便聋的。〔小生〕那有此话。〔净〕汨罗江上鬬龙船。却不是聋的。〔小生〕这是蛟龙之龙。〔净〕你若不说。直聋到底。〔小生〕不要闲说。我奉户部许爷台旨。雇你船只到靑州去。重重有赏。〔净〕大官传谕。只管奉承。〔小生〕泊此伺候。禀爷。船已觅下。请乞登临。〔外〕 

【排歌】彩鹢孤飞。靑帆片轻。中流一望如平。闲心早与野鸥盟。归思还同旅雁情。〔小生〕老爷。你蝇头利。蜗角名。不如渔父棹歌行。千重网。万丈坑。从今脱却向沧溟。

【前腔】〔贴旦〕鸟悦波光。鱼瀺水声。悠悠日淡云横。凝眸不见石头城。一曲阳关系客情。〔净〕老爷。你尘襟净。宦况倾。香山结社有谁争。前途暮。隐复明。半疑星斗半疑灯。

〔外〕放棹下平沙。



〔贴〕江城奏暮笳。

〔小生〕声声如泣诉。



〔净〕游子在天涯。 

第十五出
招纳

【水底鱼】〔末上〕日日操戈。开山力气多。逢场作戏。春风到处和。

姓名弓伯长。武艺最高强。来觅英雄汉。何须问故乡。前日小子在于汴梁马头耍拳。一会遇着一个撮弄的朋友。叫做乌六秃。甚是乖巧。他说陈州城外。有个棒大爷。十分豪侠。招纳叛亡。教我先到此地。期在今日同去投谒。远远望见他也来了。〔丑上〕 

【前腔】背曲腰跎。箱中把戏多。人人好笑。笑咱们偷了鹅。

〔末〕书罢笼鹅去。何曾别主人。却像是偷的。〔丑笑介〕呀。被你知道了。张兄果先在此。就到棒家去罢。〔末〕乌兄。我你若去见他。送些人事便好。〔丑〕讲得有理。只是我不曾备得。有处有处。我近日打从函关过来。偶得一本书集在此。送他何如。且拿出来与你看看。〔末〕小弟不识一丁。看他怎么。我有一幅古画。乃是弥勒佛像。倂送更通。〔丑〕有此书画。绝妙者也。待我引道前去。〔丑末同唱〕 

【雪狮子】垂杨树绿婆娑。垂杨树绿婆娑。穿过了这高坡。见妖娆妓女当垆坐。多情处。多情处双眼儿秋波。叫道好哥哥。今日来也么。明日来也么。若肯来时吃些茶果。闪得我快活呵呵。

〔丑〕此间已是棒家。裏面有人么。〔净上〕 

【秋夜月】金叵罗。酒泛莲花朵。昨宵醉醒还流唾。叫小厮。试看门外谁相顾。留之不可。〔小生上〕不留亦可。

两位何来。〔丑末〕小哥。我两个来见你家大爷的。〔小生〕少待。〔作禀介净〕唤进来。〔丑末〕我小人仰慕大爷声名。如雷灌耳。特从汴京而来。欲投门下荫庇。薄呈书画二事。以为进见之仪。〔净〕这书是谶纬之书。正思仰间。忽焉而至。那画儿是布袋和尙。好古怪。昨夜梦见他来拜我。今日果应其然。二位莫非天上差来的。〔丑〕差不多儿。〔末〕又来说天话。〔净〕小厮收了书画。快备酒饭。二位姓甚名谁。有何本事。〔末〕小人弓伯长。武艺颇精。耍拳为最。〔丑〕小人乌六秃。飞梁走柱。撮弄尤佳。〔净〕请各试演一回。〔末〕待我来。〔打拳介〕 

【驻马听】掌擦拳摩。鹞子翻身似掷梭。打出双龙入海。五虎搜山。八臂降魔。〔作使刀介〕这三停刀法白猿拖。〔使棍介〕那连珠棍势猱狮舞。〔净〕好本事。〔末〕武艺如何。只止见烟尘抖乱。满天星火。〔丑做撮弄介〕 

【前腔】急急鸣锣。三套圈儿变幻多。撮出金莲独步。一斗黄粱。半疋红罗。再撮出普陀山上白鹦哥。又撮出蓬莱山顶神仙果。〔净〕妙妙。撮得干净。〔丑〕撮弄如何。欲做那飞梁走柱。怕人瞧破。

【前腔】〔净〕绝技名科。幸喜君从草舍过。谢你两人佳贶。六甲天书。一幅弥陀。〔末〕是弥勒尊佛。〔净〕我说错了。小厮将酒过来。得高歌处且高歌。三杯美酒同欢贺。两位贤契结义如何。〔末丑〕多谢大爷。〔净〕从此后雷陈契合。休分尔我。

〔净〕江湖豪侠独称咱。



〔末〕萍水交欢亦可夸。

〔丑〕休恋故乡生意好。



〔小生〕受恩深处便为家。 

第十六出
祈熊

【十二时】〔小旦上〕西陆秋光早。见槛外紫薇开了。义处偏帷。力行正道。无奈媸儿却也妆乔。心裏自能分晓。

习习淸风拂镜函。幽禽啼向小窗南。不如意事常八九。可与人言无二三。奴家自入门楣。专工针线。感夫人优遇。姊妹情同。蒙老爷珍重。主宾礼待。惟有女奴丁香。语言每每妬忌。我想这样贱辈。与他争甚高低。正是是非终日有。不听自然无。 

【二郞神】梳妆了。想当时这忧心悄悄。幸嫁入侯门能自保。身体发肤。禀之于亲。今奴家深受主人厚待。卽劬劳之恩。无以加矣。东人珍爱。争如生我劬劳。海样山般恩不小。是何日衔环相报。咳。丁香。你道我是什么样人。我这裏淸操。似庾岭梅英。楚畹兰苕。

只是我夫人每以袵席相让。使奴家寝处何安。 

【集贤宾】他贤贤易色情更好。推开锦帐春宵。我暗地含羞还怕笑。怕笑我专欢恣乐。〔丑暗上作听介小旦〕喜得夫人已有半年身孕。岂非天报其贤。我且撮土为香。对天祷祝。愿他必生贵子呵。向虚空拜祷。愿早赐维熊佳兆。〔丑下介小旦〕呀。窗后有一女子走去。想是丁香窃听了。我堪懊恨。空做出许多奸狡。

你看庭前花艹生香。只索采些簪戴。〔作采花介生上〕 

【啭林莺】闲来淸玩景最饶。庭前绿媚红娇。幽禽乐意嘤嘤叫。见佳人独自逍遥。在此攀花拾草。眞个是闺中年少。〔丑复上作张视介小旦〕贱妾不知老爷进来。失于迎候。望乞恕罪。〔跪介生〕起来。你在这裏折花么。取过来。捻花梢。为伊簪戴。掩着翠云翘。

我一向不曾问得你。外家更有何人。〔丑上听介〕 

【啄木儿】〔小旦唱〕蒙垂念。泪点抛。父母长眠天地老。此时止存祖母一人。苦他们泣守风灯。是奴家奉养霜毛。〔生〕他如今在么。〔小旦悲介〕到如今黄台抱蔓都消耗。帝乡缥缈空瞻眺。剩得我雨外孤鸠入凤巢。

〔生〕你且不必堕泪。我与你做些佛事追荐他便了。〔小旦〕多谢老爷。〔丑走下介〕 

【黄莺儿】〔生〕听说这根苗。铁心肠也动摇。待明朝。为你亲修醮。老天老天。我妻实可表。妾亦可褒。女中难得两个贤和孝。适间丁香进来。〔小旦〕贱妾在此祷吿奶奶生位贵子。拜起时节。但见其影。不见其形。〔生〕笑儿曹。偷铃掩耳。莫不是妬妖娆。

〔小旦〕重门虽设喜常关。



燕子双双语未闲。

〔生〕劝尔不须愁思发。



恐将玉筯挂朱颜。 

第十七出
挑斗

【挂眞儿】〔旦上〕睡起恹恹如病酒。心儿裏乍喜还忧运协红鸾。梦回玉燕。屈指偏惊时候。

丝丝细雨散淸凉。池馆残荷带水香。试看鸡冠花正发。一天秋色下潇湘。妾喜新姨入宅。尽能代理中庖。况且他勤愼温良。略无龃龉。我也十分器重。以礼待之。不意妾身怀妊。未卜熊蛇。每日担忧。不施膏沐。今早起来。好不自在也。 

【绵搭絮】芙蓉娇态。恰像不禁秋。懒向妆楼。生怕风摇白玉钩。病心头。厌吃珍馐。渐觉罗裙带短。绣袄襟兜。愧杀我老蚌含珠。怎向堂前礼数稠。怎向堂前礼数稠。

〔丑上〕人心参不透。鬼话冗偏长。奶奶请茶。〔旦〕丁香。新姨在那裏。〔丑〕这时候还睡在床上。与老爷讲淸话哩。〔旦〕鸡初鸣。咸盥漱。他是读书女子。岂肯留连荒亡。〔丑〕阿呀。豺向虎头搔痒。蝇从牛背吹毛。奶奶信他是个好人。吃尽了你的骨髓。还不晓得。奶奶听禀。 

【泣颜回】莫怪我吹求。论人心毒似蛇蟊。〔旦〕怎见得。〔丑〕前日婢子到太湖石畔。听见新姨对天咒诅奶奶花胎早堕。六甲俱空。苗而不秀。秀而不实。却又抛泥三次。拜了两番。做个魇阳之法。〔旦〕或者撮土为香。祷吿别事。你莫非听错了。〔丑〕他明明咒诅。那些儿意好情投以后采花闲耍。适値老爷进来。他又做出许多娇态。我老爷与他呵。簪花满头。荡春心挽住了纤纤手。〔旦〕这是闺中常态。说他怎的。〔丑〕奶奶好笑。他欢喜之中。不知为何哭将起来。方纔见喜地欢天。忽然间绿惨红愁。

【前腔】〔旦〕思量半晌更躇踌。怕赵家飞燕毁誉藏阄。丫头。你声声僝僽。类桑林唤雨班鸠。〔丑〕奶奶。我是个极老实的。怎敢说谎。〔旦〕咄。贱人跪下。你可是妬忌新姨么。他是良家好逑。性幽闲且自多忠厚。你如今掠是搬非。干讨得鬼哭神愁。

叫院婆。讨拶子过来。〔丑〕奶奶饶恕。〔生上〕 

【石榴花】朝来雨歇。凉思淡悠悠。闺中闹炒未停休。呀。夫人。你缘何色变欠温柔。试与我说个根由。〔旦〕小丫鬟无中生做有。谤新姨对天罚咒。〔生〕咒谁。〔旦〕说他咒我花胎早堕。六甲俱空。我想新姨决无此事。明系贱人造谤。所以在此着恼。又道你在闲庭话绸缪。他就垂淸泪湿轻裘。

【前腔】〔生〕交交黄鸟。时向上林游。空劳长舌语诌诌。那日新姨曾向我说。对天祈愿夫人。生位贵子。以酬贤德。今日呵。险将恩爱变成雠。喜娘行德量偏优。我问他双亲今在否。因此上暗抛红豆。好笑这小贱人恁般无理。为甚的妬贤良弄机谋。倾秦晋构孙刘。

叫院婆。取皮鞭来打这贱人。 

【剔银灯】〔丑〕虽则是云停雨收。可不想旧时的情窦。鹭鸶行状黄昏后。也曾闻河东狮吼。爹行千休万休。休将那皮鞭紧抽。

【前腔】〔生〕姑念你朝歌暮讴。姑念你持觞侑酒。姑念你流黄夜织春葱瘦。夫人。我讨个面皮罢。权记取这回出丑。〔旦〕驽骀好不识羞。洗不淸湘江水流。

【余音】〔丑〕从今收拾如簧口。谢夫人慈悲宽宥。〔旦〕咄。还不走去。〔生〕丁香。丁香。你错认随风转舵舟。

〔旦〕耳边何物絮叨叨。



〔生〕不是鸧鹒是伯劳。

〔丑〕从此深藏牢闭舌。



〔合〕免遭弹弋失翎毛。 

第十八出
赐胤

【赏宫花】〔末上〕天王至尊。端居白玉京。蕊珠宫殿裏。凤鸾鸣。〔合〕但见大将桓桓腾九气。眞仙济济会三淸。

五云高处焰摩天。风雹雷霆万里权。作过世间无限事。檄书先到玉皇前。小圣奏书博士。出入天门。往来云路。宣上帝之勑旨。传百神之奏章。旌其善而惩其恶。赫赫无私。激其浊而扬其淸。冥冥不爽。今当上帝垂拱之日。恐有仙官奏事。只索在此伺候。〔外上〕 

【前腔】无形有灵。遨游百二城。纠察贤和否。奏天庭。

〔合前〕吾乃日间游神是也。向日听乌古孙泽之妾王氏。百口道及正室杜氏之贤。屡屡为其祈子。小圣咨访土地。复核相同。今値杜氏分娩之期。不免奏闻天帝。赐彼一男。以彰其德。此间已是金阙了。〔末〕奏事官不得上殿。就此披宣。〔外〕臣大梁等处日游神奏启。 

【古女冠子】诚恐诚惶乞俯听。自承奉帝皇勑令。神游曾至陈州境。乌古氏世簪缨。为人沈静。居官淸正。嫡妻杜氏贤无比。侍宠王姬孝有名。思省。端的是一门三行。

〔末〕圣旨道。据尔所奏。德行可嘉。还当备述顚末。以便劝赏施行。〔外〕那乌古孙泽呵。 

【前腔】年齐不惑弓裘冷。念结发固辞储聘。还堪羡闺中杜氏多恭敬。私娶妾每留情。必戒必钦。无争无竞。只图早种蓝田玉。不忌重开孔雀屛。耿耿。惟愿着子孙昌盛。

〔末〕圣旨道。其妾王氏有何令名。幷奏上来。 

【前腔】〔外〕王姬孝顺曾孤另。事君子肃肃宵征。见嫡妻怀娠求麟定。崇日裏拜神明。论他的善心。天须感应。乞恩降福酬三姓。赐子多龄列九卿。允请。使小臣不胜欣幸。

〔末〕圣旨道。乌古孙泽廉平自守。伦义不乖。妻杜氏贤德无俦。允宜有子。特勑岁星下世。与他为嗣。官登二品。荫及五孙。妾王氏前系掌书仙女。久谪尘凡。今旣孝名独着。善念尤勤。候其吿终。速征归位。用彰内阃之贤。庶协下方之请。谢恩。〔外〕善哉善哉。〔小生扮岁星二旦持符节同上〕 

【滴溜子】彤芝盖。彤芝盖红云几层。黄金阙。黄金阙瑶天万顷。圣旨敢不躬领。东方一岁星。结庐人境。若问归时。百年钟磬。

〔外末〕小圣辈候送星官一程。〔小生〕不敢劳重。〔众唱〕 

【朝元歌】迢迢太淸。紫气含阳景。荧荧玉绳。白灿横秋影。缥缈仙风。鸾骖鹤乘。最喜弹冠相庆。躔度羣英。回看尙依云外旌。曼倩是前生。昆仑阿母惊。梦魂初醒。都化作碧桃红杏。碧桃红杏。

躬承宝勑下云端。



为报贤良心地宽。

尽道他家生贵子。



安知我辈是星官。 

第十九出
弄璋

【临江仙】〔生〕长啸投闲心已矣。功名还羡鸱夷。苍天留意赐麟儿。庚星曾入梦。甲子始成仪。

无官一身轻。有子万事足。岁月苟能挽。采蕨商山曲。自家仰承天地覆载之恩。俯赖祖宗荫佑之德。夜来室人杜氏分娩一男。使我十分欢喜。顿忘顾后之忧。百世蒸尝。甫遂崇先之愿。正是着意种花花不发。等闲插柳柳成阴。院子何在。〔小生上〕堂上一呼。阶下百喏。覆老爷。有何台旨。〔生〕吩咐庖人治酒。〔小生〕备下了。〔贴旦上〕 

【福靑歌】老年人收生活计。小郞君生得头玉眉翠。〔丑作抱小儿笑上〕思量何物哭啼啼。一张阔嘴。恰像有食牛之气。

〔贴旦〕老爷恭喜。〔生〕杨妈妈。劳动你。〔贴旦〕奶奶着我同丁香姐怀抱公子。送与老爷观看。幷请命名。〔生抱介〕 

【玉抱肚】呀。瞥然惊异。我孩儿兰芽桂枝。况盈盈秋水精神。更棱棱玉骨淸奇。何妨错写弄麞书。信是吾家千里驹。

【前腔】〔贴旦〕明知就裏。〔生〕明知什么来。〔贴旦〕抱曾参曾闻仲尼。喜今朝锦褓藏身。着他年金榜名题。〔丑〕老爷。眞个是海中仙果子生迟。雪裏高山未白时。〔生〕 

丁香。你且抱好了公子。不要惊他。妈妈。烦你进去上覆奶奶。要保重些。公子取名良祯。〔贴旦〕晓得。黄金容易得。白璧最难求。〔同丑下外衣巾同净庶服上〕 

【字字双】乌古孙公罢相归。〔外〕高致。〔净〕出门倒着白接■〈罒离〉。〔外〕游戏。〔净〕夜来已得掌中珠。〔外〕天与。〔净〕轻轻敲破脚踝皮。〔外〕打喜。

〔生趋迎介〕列位乡丈。薄席已设。不消敲罢。〔净笑介〕敲也不曾敲。筵席先已备下。若是认眞敲将起来。吃不尽许多了。〔外〕恭闻老先生弄璋之喜。里中诸辈。特具菲仪奉贺。〔生〕礼仪槪不敢领。单收帖儿。以见厚情。院子。取公服来。〔净〕小子有一言相吿。昨夜三更时分。拙荆纺织未眠。闻得半空中环佩铿锵。笙竽嘹喨。说道送入乌古孙宅去。初不知其为何。今早忽闻老大人得了公子。一则称庆。二则奉报。〔生〕学生何德所致。有此奇兆。〔外〕叫乐人进来吹弹。吾辈以盒酒相劝。〔生〕免劳赐罢。就请登筵。院子。看酒来。 

【山花子】堂开绿野筵初启。葱葱瑞霭充闾。〔净〕小子乃是垄断鄙夫。不敢僭越上坐。〔生〕说那裏话。荷高情扳留允宜。乡党中岂论高低。〔合〕喜盈盈琼巵满携。檀槽弦响。箫管吹。欢娱。此时狂若痴。共看云中鸑鷟高飞。

【前腔】〔外净〕郞君定是非凡器。吐淸辉鲛室明珠。念吾侪绳枢布衣。借余光照及寒微。

〔合前末上〕欠钱如管辖。讨债似催科。把门大官。闻得近侧吉一叔在尊府中赴席。烦乞转致。说道富员外家差人在门外等你。〔小生〕知道了。你且到那边等着。〔末下介小生〕那一位是吉一叔。〔净〕是我。〔小生〕富家有个大官在门外等你说话。〔净〕等我我不吃了。吿辞老大人去罢。〔生送酒介〕 

【太和佛】太白双擎乐有余。何故苦推辞。〔外〕朱檐画栋。日影已西移。岂可再徘徊。〔净〕红潮登颊心先醉。〔背唱〕只恐怕门前轻薄。不去又来催。〔生〕你喞喞哝哝。为我说详细。方免得狐疑犹豫。〔净〕老大人在上。小子家贫难活。借得富员外家印子钱五千。已偿其利。今日要拿我去追倂本钱。无可奈何。〔生〕却是这个缘故。你也不须忧虑。院子过来。急急裏支取靑蚨代偿之。

〔小生〕领钧旨。〔下净〕多蒙代偿。将何补报。 

【舞霓裳】我感取恩波活枯鱼。活枯鱼。〔外〕吉兄。你愿取恩台寿耆颐。寿耆颐。〔净〕鲰生今日遭奇遇。除是身为犬马效驱驰。〔生〕常言道济人之急。并不是钓誉沽名做声势。

学生席虽简薄。必求乡丈委顿而别。同到东园步步何如。〔外净〕谨依尊命。〔同唱〕 

【红绣鞋】东园载酒委蛇。委蛇。西园沈醉方归。方归。香雾散。暮云迷。歌金缕。舞氍毹。汤饼会。更先期。汤饼会。更先期。

〔外净〕吿别了。〔生作醉介〕请了。〔外净〕酒中不语眞君子。财上分明大丈夫。〔下众作扶生介〕老爷已醉。扶将进去罢。 

【尾声】玉山将倒须扶去。又早见月明天际。〔生〕我喜上心来不自持。

丹桂飘香满画堂。



月中仙子贺仙郞。

而今不羡燕山叟。



更比燕山遶树芳。 

第二十出
报命

【生查子】〔末上〕乾坤和气充。日月恩光重。揽辔问痌瘝。据案裁繁冗。

眇眇孤臣寄海滨。几番淸梦入枫宸。相逢尽说当今事。贵杀黄金贱杀人。自家广东廉访司副使庆童是也。胸藏经纬。气负豪雄。文堪治国安民。武可谈兵训卒。虽居豸职。未展鸿猷。争奈虎狼塞路。有碍麟游。则怜鳿鴠号天。终遭枭食。可恨彻里帖木儿倒持伦纪。凌毒缙绅。因受乌古孙公之辱。每常迁怒于我。已经摘其恶状。具奏官裏。且待承局京回。便知音信。正是身居虎口犹安坐。命弃鸿毛更疾呼。 

【锦缠道】负英雄。这丹心高悬九重。耿耿许谁同。恨奸臣居然似虎如熊。一味价弄天纲凌夷士风。剥得个赤离离财尽民穷。我直节慕龙逢。肯偷生甘为阘茸。咳。乌古孙大人。你如今呵。逃名入剡中。早惊觉邯郸春梦。好将尺素寄来鸿。

〔外上〕南越乍回销客泪。长安不见使人愁。承局叩头。〔末〕本章几时上的。〔外〕老爷听禀。 

【普天乐犯】荷丁宁劳征鞚。戴星往曾赍贡。〔末〕有何话说。〔外〕天颜动。天颜动。振电惊虹。险些儿剖凤剸龙。〔末〕那时怎么。〔外〕圣上呵。回嗔转容。勑恩官闲住。彼丑尊崇。

圣旨道。庆某恃才纵肆。揑谤命臣。本当重处。姑着闲住。彻里帖木儿照旧供职。中书省知道。〔末〕圣上不纳忠言。我就解绶去也。 

【古轮台】笑融融。而今履迹任西东。追寻万树桃花洞。免劳讥讽。解组归农。也强似畏途迎送。决胜调筹。连衡合从。算来都是一场空。功名何用。〔外〕论前人自始还终。牧羊守节。闻鸡奋义。炙鱼殉勇。靑史有遗踪。膺天宠。安车指日召明公。

【余音】〔末〕淸风半榻琴三弄。堪鄙那书空殷仲。〔外〕祸福难凭塞上翁。

飘然归去作闲人。



鎭日垂竿远市尘。

宁使山阴访安道。



岂容林下卧辛宾。 

第二十一出
训读

【紫苏丸】〔小旦上〕窗上晓光初满。掩镜鸾拈针消遣。追思陈迹也徒然。天已从人愿。

相去日已远。衣带日已缓。奴家为何道此两句话儿。只因祖母弃世。不觉十有余年。面壁悲伤。终为无益。好笑丁香造谤生非。幸得夫人白我心迹。但奴家志想出家。义甘受侮。所喜者嫡子良祯。聪明贤孝。虽则从师习学。居常每见轻佻。感遇夫人厚情。着我早晚教诲。彼以庶母称尊。我亦爱如已出。若得他成人立业。庶不负笔舌辛勤。好似红杏出墙桃傍水。一般颜色两般看。〔丑上〕 

【步步娇】画阁朱扃人如婉。我何事常蝇点。我丁香往往恶口毒舌。阴谤新姨。谁想他反加许多美意。教我好羞惭也。如今只索负荆请责。以赎前愆。〔作负荆介〕今朝赧赧然。错效骊姬。空投飞箭。〔作跪介小旦〕丁香。这是做什么勾当。〔丑〕愿新姨恕贱婢之罪。悔过向妆前。负荆请罪求方便。

【江儿水】〔小旦〕项羽重瞳目。从来不识贤。何妨你是重台贱。笑予帘外新归燕。等闲未见春风面。合受蜂僝蝶怨。〔丑〕二奶奶。贱婢是老鸦口。杨花性。不要作准罢。 

小旦〕嘱付杨花。莫搅乱自家庭院。丁香。你旣知罪。且起来随我到奶奶那边吿谢一声。〔丑〕敬从所使。〔小旦〕知过须当改。〔丑〕受恩不敢忘。〔并下小生扮乌古孙良祯上〕 

【五供养】诗书万卷。由义居仁。圣圣相传。偷看师已去。还怕母多严。这靑团佳扇。挥动处余香堪玩。此是太湖石畔丁。蜻蜓飞上下。转过粉墙边。试拍取双双系缠红线。〔作拍蜻蜓介小旦上〕 

【玉交枝】弓鞋步浅。觑郞君攀缘弄顽。轻轻趋抱低低唤。虑他们未惯惊弦。良祯儿。你书到不读。顽得好哩。〔小生〕庶母拜揖。孩儿要娘拍这蜻蜓与我。〔小旦〕咄。你不能苦志期大观。反将微物来幽盼。我想三国时杨修九岁能文。你如今年已十一岁了。论奇才杨修幼年。比杨修还多二年。

【园林好】〔小生〕谢娘行提撕敎言。恕孩儿佻儇好闲。从此黜浮崇善。图五鼎。报三迁。图五鼎。报三迁。

〔小旦〕今日读那章书。〔小生〕诗经小宛第四章。〔小旦〕背读与我听。〔小生〕题彼鹡鸰。载飞载鸣。我日斯迈。而月斯征。夙兴夜寐。无忝尔所生。 

【川拨棹】〔小旦〕你生无忝。要埋头当自勉。但嘱你急急争先。但嘱你急急争先。惜分阴靑藜可燃。小神童作状元。步蟾宫入杏园。

【尾声】风云际会男儿愿。有日攀龙飞上天。〔小旦〕不枉你双亲养育艰。

年纪虽然小。



文章日渐多。

待看十五六。



一举便登科。 

第二十二出
社会

【双劝酒】〔净〕赤绳命穷。使人惶恐。紫微运通。乘机骚动。甲兵十万在胸中。是何年唾手成功。

咱家棒胡的便是。半生诡谲。百事乖张。幼时习些鎗法。运动如神。向年得了奇书。揶揄似鬼。追纵张鲁。步武仙芝。谬称弥勒降生。散布狂言惑众。巨恶元憝。星罗棋跱。善男信女。景仰云从。自惭黄口雏儿。号做白莲社主。恨杀那无情的乌古孙郞。收拾我有缘的王家女子。未遑报复。且举远图。喜得弓伯长乌六秃二人颇称骁勇。初旣结为兄弟。今复拜作师徒。向来聚得二千五百人。焉能济吾大事。待足一万。方可号令。不免广开斋供。结纳人心。徒弟那有。〔末丑上〕 

【前腔】朝西暮东。齐梁燕宋。生涯不同。耍拳撮弄。白莲会社做香公。强如奔走飘蓬。

师父稽首。〔净〕徒弟。今当弥勒降生之日。他是治世福神。只索建一道场。设法供奉。必有众姓烧香。你可留他素饍。〔丑〕晓得了。请问师父。何以谓之道场。〔净〕坐朝问道之道。白驹食场之场。故尔谓之道场。〔丑〕讲得妙。〔同唱〕 

【铧锹儿】莲华法雨飘淸供。杨枝甘露洒虚空。南无愿尊重。弥勒圣躬。铮铙鼓锺。声音冗冗。若讲经文。便觉蒙懂。〔净作趺坐介外小生贴旦小旦同上〕 

【前腔】娑婆世界菩提种。波罗揭谛梵玉宫。阿弥陀佛。〔众作拜介〕三千大千众。皈依法聪。〔外〕棒佛爷打坐在此。我等拜他一拜。你身登九峯。河沙寿永。指示禅机。檀那跃踊。

请列位到斋堂素饭。〔外小生贴旦小旦〕信受奉行。作礼而退。〔俱下净作醒介丑末〕师父出定了。〔净〕徒弟。我方纔合眼。亲见弥勒尊佛说。你两人原是火首金刚。谪来人世。弓伯长河目海口。食禄千锺。乌六秃铁面剑眉。兵权万里。今日暂为香火。他年俱做公侯。〔丑末〕道师父若何。〔净〕道我凤准龙颜。必登九五之位。〔丑末笑介〕若是这等。可不是要做皇帝了。 

【月上海棠】〔净〕你莫泄风。贵为天子原无种。看长蛇封豕。化作眞龙。你本是将台上的先锋。那裏是空门中的法从。〔合〕宽得众。且忘形结纳四海英雄。

【前腔】〔丑末〕当承奉。赤心报效非虚哄。愿分茅裂土。特起飞熊。我本是戏场上的吾侬。那裏是帅旗前的骁勇。〔合前〕 

素抱非常志。



中原可作家。

一身贫子骨。



满口帝王牙。 

第二十三出
出家

【传言玉女】〔生〕山水情怀。时听一声欸乃。〔旦〕画堂中琴和瑟恺。〔小生〕鲤趋庭对。喜万里云程堪待。〔合唱〕太平景象。满门光彩。

〔更漏子〕〔生〕布袍宽。韦带细。犹觉玉炉香气。〔旦〕眉翠淡。鬓云蓬。萧萧入镜中。〔小生〕五更鸡。三更雨。寂寞读书伴侣。〔合〕新岁月。旧年华。花开又落花。〔生〕夫人。我年齿浸衰。声名沦落。喜得孩儿成立。大慰生平。前已差人候问故人许友文。这时候想必到了。〔旦〕庆大人任在何处。〔生〕他因举劾彻贼。奉旨闲住久矣。〔小生〕爹爹在上。孩儿倘能排金门。入紫闼。会须杀此奸贼。以快诸愤何如。〔生笑介〕我儿有此壮志。无异严挺之之儿也。你且到馆中去罢。〔小生〕绛帐春风暖。靑灯夜雨凉。〔下小旦持衣钵上〕 

【天下乐】一片花飞点绿苔。满腔心事倩谁猜。明知鹦鹉能言语。只恐雕笼锁不开。

老爷奶奶万福。〔旦〕新姨。你今日为何如此缟素。〔小旦〕贱妾有事禀吿。望乞垂怜。〔生旦〕你且道来。 

【山坡羊】〔小旦〕想当初形孤色菜。到如今身安心泰。荷公相恩深义浓。感夫人靑眼相看待。〔旦〕你手中捧着何物。〔小旦〕我理素斋。方袍新样裁。愿飘飖仙境持淸戒。〔生〕这是那裏说起。〔小旦〕老爷无嗣。所以娶妾。今奶奶有子。妾当退避。况妾茹素胎年。性甘淡薄。情愿做个道姑。修行报德。慨从我志。没齿难忘。〔旦生〕岂有此理。〔小旦〕望赐慈航。脱离欲海。伤哉。菱花镜已霾。悲哉。梅花帐不埃。

【前腔】〔旦〕你莫不为供餐的荒怠。莫不为厮役的睚眦。莫不为丈夫行的性乖。莫不为缺了些穿和戴。〔小旦〕奴家并非此念。奶奶请勿致疑。〔旦〕难摆划。临风趺绣鞋。莫不为我儿承训违慈爱。〔小旦〕奴家久欲出家。栖心世外。只因老爷奶奶厚待。公子幼年。所以不敢轻启。〔旦〕正合白首同归。岂堪分块。伤哉。无端卸凤钗。悲哉。空劳下玉台。

【前腔】〔生〕你曲湾湾蛾眉含黛。软柔柔蜂腰宽带。嫩尖尖春葱半笼。娇怯怯一种桃夭态。你做女善才。恐傍人多忌猜。想流莺巧啭。终被花枝碍。〔小旦〕妾身此去。敛迹闭关。断不做逐水桃花。随风柳絮。〔生〕罢罢。夫人。这妮子坚心求去。我只得勉强从之。纵鹤云中。放鸠天外。伤哉。密层层愁满怀。悲哉。扑簌簌泪满腮。

〔小生上〕堂上人如玉。〔末丑扮院子上〕阶前仆似云。〔小生〕爹爹母亲为何垂泪。〔旦〕儿。新姨今日要出家做道姑去了。〔小生作惊介〕娘。你怎便就撇孩儿去了。兀的不痛杀我也。〔小旦〕公子苏醒。 

【前腔】〔小生〕你撇得我靑灯无赖。撇得我芸窗独在。撇得我朝悬暮思。撇得我耳畔无音欬。我那娘。念小孩。还须去复来。不宜常住淸虚界。〔小旦〕公子。我去了再来看你。〔小生〕只怕你影缩冰壶。梦迷归塞。伤哉。啼猿绕树哀。悲哉。孤舟带雨开。

〔生〕新姨。你如今从何处出家。〔小旦〕闻得母姨曾说十里外有座白鹤庵。无人香火。甚是幽洁。贱妾打从此处安身哩。〔生〕旣如此。你且妆束起来。叫合宅男女俱送新姨入庵去。〔末丑〕领台旨。〔生〕果然像个道姑。我与你黄金十笏。聊充斋供之需。〔旦〕我赠你白璧二双。用示淸修之意。〔小旦〕恩赐已隆。贫道就此拜辞。 

【忆多娇】薄命妾。泪满颊。九品莲峯初占业。一道恩光明未辍。〔合〕恨谱愁帖。恨谱愁帖。约有千张万叶。

【前腔】〔旦〕你身化蝶。离苦劫。玉比丰姿月比胁。碧照寒潭淸更澈。〔合前〕 

【鬬黑■〈虫麻〉】〔生〕辜负你辛勤。丝麻篚箧。止留下湘裙。香余在折。空敎我目双睫。望断鸳楼。遥瞻鹫堞。〔合〕前途路怯。云深山翠叠。环佩归来。环佩归来。魂劳梦接。

【前腔】〔小生〕痛吾母贤明。女中义侠。似汉柱金茎。绕厨瑞菨。分别去怎安贴。你若僊籍登名。可使靑鸾报捷。〔合前〕 

飘然学道出人羣。



〔小旦〕多在靑山就白云。

〔旦〕情到不堪分手处。



〔小生〕两行珠泪落纷纷。 

第二十四出
梦警

【临江僊】〔外上〕一曲南熏忘世味。翩嫌岁月迁移。山庄洁静半仇池。故人天外远。何事不传书。

〔古诗〕昔闻东陵瓜。近在靑门外。连畛距阡陌。子母相钩带。五色曜朝日。嘉宾四面会。膏火自煎熬。多财为患害。布衣可终身。宠禄岂足赖。老夫许益。梦断鸳班。谋诒燕翼。高卧林丘。聊续东山之迹。沈潜图史。尙余北海之名。自于建康别了友弟乌古孙润甫。经今十有余年。仰慕音容。俨临耳目。幸接翰言。方知得子。这些时又不知他若何了。正是可怜怀抱向人意。欲问平安无使来。你看虚堂无事。白昼乍长。不觉身子慵倦。只索打顿片时。〔作睡介净丑扮鬼卒上〕 

【滴溜子】烟尘沸。烟尘沸。炎威烈势。红旗焰。红旗焰。掀天卷地。我们祝融之氏。扑逐乌古孙。休得迟滞。渺渺茫茫。恐无着处。〔并下生急走上〕 

【前腔】急急去。急急去。登山渡水。行不上。行不上足将顚踬。回顾追兵来至。潜投林木中。仓皇无计。许兄。愿借伊家。为吾遮庇。〔作扑外急下外作骇醒介〕 

【太师引】梦惊回一点心犹碎。好敎我狐疑似痴。并不是徘徊神女。也不是彷佛华胥。方才梦中呵。分明有兜鍪双骑。怎的这般狰狞狼狈。手儿裏把红旗指挥。咳。小卒。你两个为何追着我那润甫贤弟。恶狠狠追随千里一相知。

我闻人有六梦。变幻至微。且如梦死得生。梦秽得物。或者是个佳兆。 

【前腔】吉凶两字难凭据。自古道梦由心作。只是我未尝想到这个地位。却缘何如斯梦奇。虽是我神游物外。那曾见蝶影蘧蘧。且住。我梦中曾闻二卒云。系祝融之氏。祝融乃火神也。二人亦是个火字。旗且赤色。况润甫又投林木之间。谓之木能生火。我理会得了。多应执法星为否。怕不免池鱼灾异。贤弟。惟祈你祯祥永绥。休辜负当年鸡黍相期。

〔末上〕客路侵高树。乡愁接暮砧。乌古孙爷差人磕头。〔外〕呀。你家老爷纳福么。〔末〕 

【好姐姐】主人林泉自怡。并不接催租俗吏。年来课子。喜得入孔帷。〔外〕且喜公子进庠了。〔末〕封书币。特令男女临齐地。叩问淸嘉慰切偲。

【前腔】〔外〕此来殊亦偶尔。听其言全无他事。你且将书与我看。离情满纸。平居有所思。来使。你明日回去。多拜上老爷。家中要防火患。须牢记。恐防赤壁东风起。一夜楼船火蝶飞。

〔外〕梦魂摇曳正狐疑。



喜有音书及故知。

〔末〕应是白公诗句好。



慈恩寺裏韵同题。 

第二十五出
送炭

【菊花新】〔贴旦上〕萧萧蓬户护寒云。满耳风涛不忍闻。勉强度朝昏。老景有谁怜悯。

老身自从甥女嫁了乌古孙爷为妾。感蒙爱老。周济有年。不意他年过三旬。绝无生育。却就立志淸修。坚辞火宅。独居白鹤庵中。教我放心不下。〔末带净丑挑担上〕饥鸟频投粟。啼乌可借巢。杨大娘在家么。〔贴旦〕乌府院公。为何到此。〔末〕奶奶在府中。因见天道严寒。雪花飞舞。想起新姨淸苦。着我挑送米炭前去。吩咐央烦大娘同往。这炭五十斤。送与你的。〔贴旦〕多谢多谢。我想男女授受不亲礼也。你家奶奶这般周到。我就陪你同去。〔合〕 

【六么令】疎林隐隐。怪西风扑面吹人。无情滕六更纷纭。心孔棘步逡巡。看看白鹤庵前近。白鹤庵前近。

〔贴旦〕开门。〔小旦上〕 

【前腔】蒲团坐稳。捧椰瓢玉洁香温。松关隔绝不通津。疑若个唤开门。〔贴旦〕是你姨娘。〔小旦〕喜迎姨母来相问。姨母来相问。

姨娘有甚急事。冒雪而来。〔贴旦〕奶奶差院公送米炭。央我同来。〔小旦〕生受了。〔末〕男女叩见。小人蒙奶奶差送白米一挑。山炭百斤。请乞新姨检收。〔小旦〕络绎相周。怎生报补。〔末〕你这两个挑担的先回去罢。〔净丑下小旦〕院公。你来时不知奶奶有何吩咐。〔末〕 

【琐寒窗】他见帘栊雪点纷纷。为恐僊源冷未匀。特遗资饱暖。快乐同春。〔小旦〕公子在庠向进么。〔末〕翩翩公子。翔龙飞骏。〔小旦〕老爷奶奶这几时好么。〔末〕喜东君唱随安稳。〔合〕此恩。林鸿不忍远离羣。可怜相爱相亲。

【前腔】〔小旦〕叹孤身绿鬓靑裙。已作烟霞世外人。〔末〕新姨向来还想家么。〔小旦〕想侯门似海。尙兀藏春。我尘心殆死。芳容将陨。早忘却旧时脂粉。〔合前〕 

【前腔】〔贴旦〕论夫人贤德恂恂。玉粒相遗及桂薪。似多情冬日。有脚阳春。〔小旦〕姨娘。我虽承奶奶厚赐。难道只管受他的。〔贴旦〕你欣然登领。何须谦逊。你是个出家人。极好报答他。对慈尊忏酬私悃。

〔合前末〕大娘在此安顿。小人先回。〔小旦〕起动。为我多致谢奶奶一声。〔末〕晓得。 

虚巢白鸟禁寒初。



〔小旦〕一片冰心映玉壶。

〔贴旦〕锦上添花从古有。



〔合〕雪中送炭世间无。 

第二十六出
遘难

【忆秦娥】〔生上〕人别去。玉楼闲锁添愁緖。〔旦〕添愁緖。花飞无藉。燕归何处。〔小生〕书帏墨石拈香絮。斑衣试向春风舞。〔丑〕春风舞。从容鼓瑟。高歌白纻。

〔生〕孩儿。你年方幼冲。身已入泮。务求上达。毋负我心。〔小生〕爹爹严训。敢不勉之。〔生〕夫人。我观新姨举动之间。循循有礼。眞侍姬中之翘楚也。〔旦〕论其德行昭明。古今难得。〔小生〕儿闻妇有四德。今新姨到有五德。〔丑诨介〕新姨是乙酉生。属鸡的。〔生〕丁香。怎么属鸡。〔丑〕岂不闻五德之鸡。〔生〕乱讲。我儿。何以谓其五德。〔小生〕他孤贫奉祖。孝也。谦恭事主。礼也。为嫡祈男。贤也。抚训不怠。仁也。谢宠入山。明也。〔生〕言之有理。独渠遽尔辞去。使人可不追思。〔合〕 

【二犯傍妆台】谩欷歔。敎人蚤莫悬想那仙姝。偏厌薄黄金坞。甘潇洒白云庐。寒宫践约邀靑女。空谷沈声叹绿珠。洁然而去。寻眞步虚。何年相会鹿门车。〔外急上〕 

【不是路】纵步前趋。急报恩东烽火虞。〔生〕兵何所。〔外〕陈州打破半遭屠。〔生众作慌介〕再咨诹。谁能倡乱为强虏。〔外〕佛会妖人是棒胡。轰天怒。声声杀入乌公府。早些防护。早些防护。〔生旦小生丑〕 

【前腔】骇绝重苏。有甚寃愆要劫我居。〔外〕传来语。欲寻王氏美蟾蜍。〔生〕祸须臾。夫人。你速将珍玩都收取。共尔逃生入奥区。院子。你就去报知新姨。教他快些逃避。 

喊杀介合〕休迟误。奔雷走电慌无措。有家难顾。有家难顾。〔并下净带末领卒上〕 

【淸江引】称王僭号夸神武。大众分行伍。妖术破东吴。左道侵西楚。紧追求那妖娆为夫妇。〔净〕咱乃保义王棒胡便是。今早打破陈州。烧劫殆尽。可恨乌古孙泽占我王氏可人。此间正是他家。叫众将校紧紧围住。不许走漏一人。〔末〕人俱走去。只遗空房。〔净〕焚了。快追上去。紧追求那妖娆为夫妇。〔俱下贴旦上〕 

【水底鱼】白发村姑。遭逢贼国徒。心惊骨折。老倦倩谁扶。老身杨妈妈。不想棒胡这天杀的。做出这样大事来。可惜里中大小人家俱被抄没了。不知乌府与我甥女如何。教我好苦也。心惊骨折。老倦倩谁扶。〔下生旦小生丑同上〕 

【前腔】翼虎飞狐。惊尘满四隅。回看烈焰。几作釜中鱼。〔生〕夫人。你看贼锋扫地。烈焰熏天。未审他烧着谁家。我你快些走去罢。回看烈焰。几作釜中鱼。〔生旦小生下丑作落后躱避介净末复杀上〕 

【淸江引】长驱席卷喧鼙鼓。怜血流标杵。负荷乱纷纷。抱窜如投鼠。紧追求那娉婷休延竚。〔净〕前面躱一女子。快擒来。■〈口秃〉。你是谁家。〔丑〕奴家是乌古孙府中侍女丁香。〔净〕王氏何在。不说就砍了。〔丑〕他在白鹤庵中做道姑去了。〔净〕到在那边。押他寻去。紧追求那娉婷休延竚。〔俱下小旦上〕 

【水底鱼】举目乌菟。深悲鹤影孤。离乡背井。两足似飞凫。贫道若无院子报知。几落贼人之手。如今打从小路去也。离乡背井。两足似飞凫。〔下生旦上介〕 

【前腔】胆丧魂殂。那堪失凤雏。良祯。良祯。长呼短呼。望眼渐模糊。〔俱下小生急上〕 

【皂角儿】白茫茫涛倾舳舻。赤律律烟飞楼橹。经不惯琐琐孩童。寻不见哀哀父母。爹爹母亲。你在那裏。叫得我口儿干。身儿软。脚儿疼。心儿痛。怎生移步。爹爹母亲。我好苦。走不动了。败翎鹦鹉。含啼鹧鸪。眼见得生居幕井。死近泉垆。〔作跌倒介〕 

【前腔】〔贴旦上〕苦凄凄形衰貌癯。战兢兢担忧甥女。冷萧萧落日悲风。昏惨惨暮云春树。〔小生〕杨妈妈。救我一救。〔贴旦〕呀。公子。你为何的撇双亲。忧独己。卧穷林遗旷野。泪珠无数。〔小生〕小生被贼相冲。父母离散。急急寻来。并无踪影。烦你带我家去。〔贴旦〕你还不知道。一路行来。人说大户人家。俱被棒胡烧尽了。〔小生〕我那爹娘好苦呀。教我进退无门。怎生是好。〔贴旦〕公子不要痛苦。老妾墓所。有屋三舍。我你暂往栖身。寻访老爹奶奶便了。暂时庐墓。权离畏途。频频去寻蛇打草。别作良图。

〔贴旦〕觅女难逢女。



〔小生〕寻亲不见亲。

一般行路者。



俱是乱离人。 

第二十七出
路赠

【霜天海角】〔末领兵上〕貔貅声撼。惊破妖狐胆。三舍金戈笑挽。九天玉命重衔。

骁骑下淮宁。嫖姚出汉营。定看师奏捷。紫绶拭靑萍。自家庆童。久处箕山常怀魏阙。近奉朝廷特旨。起除河南右丞。兼挂将军印绶。征剿反贼棒胡。笑谈帏幄之中。折冲樽俎之上。但此贼焚陷陈州地方。复寇归德等处。自河而南。羣然骚动。你看都人回面向北啼。日夜更望官军至。今乃黄道吉日。叫大小三军。就此起兵前去。〔众〕得令。 

【金钱花】前麾戈戟镵镵。镵镵。中央旗帜杉杉。杉杉。军容振肃具观瞻。烽火照。阵云酣。诛叛逆。讨凶婪。诛叛逆。讨凶婪。〔下生旦上〕 

【步步娇】迢迢去国人凄惨。万苦塡心坎。回头望不堪。瓦解冰消。山崩地陷。〔生〕夫人。人说我家被贼烧劫。客岁许兄书内。嘱我防御火灾。今日果应其梦。奈何故苑尘空。娇儿失所。只索投往许家。再作区处。〔旦〕痛杀我孤男。却从何处寻归店。〔并下小旦上〕 

【前腔】干戈骤起风尘暗。进退难停站贫道脱此大难。竟不知我家主人若何。又不知我姨娘若何。逢人问再三。只怕东家。凤囚鸾槛。今番没处安身。只得往泰山去也。呀。前面军马到来。不免闪避一边。踪迹叹浮潜。争如野渡舟无缆。〔躱介末复领兵上〕 

【金钱花】争先剑耀晴岩。晴岩。长驱马飮寒潭。寒潭。神机妙策已韬钤。金作甲。铁为衫。浮汴水。灭妖欃。浮汴水。灭妖欃。

远远望见枣林之下。有一少年。半藏半露。莫非奸细。为我擒来。〔众〕得令。〔作捉介小旦〕将军。我是个道姑。拿我则甚。〔末〕你不像出家人。敢是背夫逃走的。 

【大圣乐】〔小旦〕谢尘寰寄迹茅庵。慕胡麻饥代糁。孤云片月同清淡。休猜做背夫鹣。〔末〕你旣是女冠。也必有常住的所在。〔小旦〕为只为松花子落倾丹灶。菡萏香消破石龛。被强梁吶喊。〔末〕强梁是谁。〔小旦〕贫道不幸。遭逢棒胡造反。我今日呵。欲重投仙岛。苦尽求甘。

【前腔】〔末〕觑伊家举止端严。皱眉儿双翠敛。寒葩偏向霜中艳。犹可意语谦谦。道姑。你莫非是手中红拂随人调。头上黄冠私自簪。〔小旦〕贫道并非不良之人。将军休得唐突。〔末〕胡遮乱掩。这云游行径。未必是靑出于蓝。

我看你不像个中人。可从实道来。 

【解三酲】〔小旦〕怀春念生平不敢。说尘踪忽尔多惭。昔日在金钗队裏携湘簟。也曾经侍宠香奁。〔末〕恰又来。主人是谁。〔小旦〕若提起主人爵位应无忝。乌古孙公声价廉。〔末〕呀。元来是他家侍姬。有何怨恨出了家。〔小旦〕非私憾。爱瑶台露冷。玉杵霜含。〔末〕 

【前腔】你武陵源不宜窥瞰。天台路未可轻探。谁知邂逅穷推勘。元来是旧宅靑衫。道姑。你是乌古孙润甫家中么。〔小旦〕正是。〔末笑介〕我们不是别人。是你老爷的好友庆稚卿。前来剿捕棒贼。〔小旦哭介〕庆老爷。可怜我主家俱被这贼杀散了。〔末〕有这等事哩。激得我怒冲星斗光将黯。泪洒衣襟缕渐渰。纯钩剑。看刻期破寇。平定河南。

闻得你家老爷生有公子。果耶非耶。〔小旦〕公子年虽幼冲。已应举秀才了。〔末〕你如今意欲何往。〔小旦〕往泰山。〔末〕我赠你路金三两。文引一通。你只管放心前去。〔小旦拜介〕 

【尾声】匆匆。谢去愁多险。度关津全凭符验。〔末〕嘱付你水宿风餐可避嫌。

〔小旦〕圮桥逢长者。灞上识将军。〔下末〕大小三军。在此扎营造饭。〔众〕得令。 

堂堂鱼丽阵图雄。



瞥见云中堕彩鸿。

一叶浮萍归大海。



人生何处不相逢。 

第二十八出
投栖

【太常引】〔外上〕枝头好鸟弄淸朝。闲坐读离骚。〔贴旦上〕雨重海棠娇。不禁春事将凋。

〔谒金门〕〔外〕情脉脉。目断江南江北。烟树重重芳信隔。小楼山几尺。〔贴旦〕细雨孤云斜日。一向弄晴天色。帘外落花飞不得。东风无着力。〔外〕夫人。我闻陈州叛据。想乌古孙润甫亦在难中矣。倘或应了去年的梦儿。怎生是了。〔贴旦〕老相公。这样闲事。请勿挂怀。〔外〕你说差矣。他与我呵。 

【征胡兵】春风对坐开谈笑。金兰旧交。自从焚弃银鱼。碧山甘自老。雪中空泛棹。我这个梦儿总非是灵运梦西堂。也情如管鲍。

【前腔】〔贴旦〕翩■〈〈迁，去辶〉羽〉侠气眞高蹈。鹿鸣思野草。去年芳信传来。浪鸥眠正好。屋梁明月照。老相公。但求你不必系闲愁。向花前取乐。〔生旦上〕 

【缕缕金】花落瓣。柳摧条。一天风雨。恨在眉梢。细看靑衫上。泪痕多少。〔生〕那桥边是许宅了。相携款款度危桥。朱门且轻造。

〔生〕夫人。待我先进去问声。裏面有人么。〔外〕是谁。〔生〕故人乌古孙泽到此。〔外〕呀。 

【不是路】一别迢迢。你何故不戴峨冠衣布袍。〔生〕容相吿。胸中愁思似蚕缫。许兄。贱累也在门上。〔外〕夫人快出去迎接。〔贴旦〕喜迎邀。疾趋门外瞻花貌。〔旦〕幸入堂中识凤标。〔生〕兄嫂请上。愚夫妇有一拜。惭不肖。三生石上今重到。〔外贴旦〕福星临照。福星临照。

〔外〕贤夫妇特地枉驾。必有不得已之情。〔生〕 

【金落索】城崩白日消。地覆苍烟遶。〔外〕陈州覆卵。老夫已知。动问贤弟。不曾见有回禄之变么。〔生〕巨焰烘天。家业都虚耗。〔外〕还是天之所致。人之所由。〔生〕强徒起祸苗。〔外〕为何而起。〔生〕小弟有一侍妾王氏。久已出家修道。不意反贼棒胡呵。慕多娇。欲劫同归伴寂寥。〔外〕可曾劫去。〔生〕多应是雕笼夜午啼孤鸟。铜雀春深锁二乔。我无依靠。因此上昭关潜度藉申包。〔贴旦〕久闻有令郞公子。今日为何不见。〔旦〕可怜我玉散珠抛。可怜他梗泛萍飘。只落得空悲悼。

【前腔】〔外〕闻言魂动摇。见泣心惊跳。贤弟。这荧惑灾迍。梦裏曾知道。你萧萧一鬓毛。卧东皋。谁料渔阳鼓角高。今做了随风旅雁迷荒岛。带月虚舟送落潮。〔生〕小弟家资虽耗。不足为虞。但小儿失散。其如痛伤。〔外〕同瞻眺。王孙芳草楚天遥。〔贴旦〕夫人。令郞多少年纪了。〔旦〕年才十六。忝在黉门。〔贴旦〕可怜他年幼儿曹。可怜你奔走勤劳。须暂尔开怀抱。

〔外〕说话正长。请到后堂小饭。 

〔生〕故国平原一望空。



〔旦〕子规啼彻泪成红。

〔外〕客从千里来相顾。



〔贴旦〕疑是瑶台月下逢。 

第二十九出
诘问

【浪淘沙】〔小生上〕采药白云深。来去骎骎。笑看世上少知音。指日丹砂还大鼎。点石成金。

南山惟与北山邻。古树连拳不记春。更看武皇封禅处。至今香雾护高眞。贫道张霞杯。自离淮宁。来栖岱岳。夜参北斗。朝诵南华。匣中宝剑。居然叱咤风云。鼎内神丹。允矣消磨日月。石壁秋深瑶草秀。洞天春尽玉笙寒。迩来荷蒙圣恩。钦授本山提点。一切行脚僧道。不许纵放入山。今早云晴日淡。山中果然好景也。 

【驻云飞】日观云岑。紫气东来半截阴。汉柏虬枝荫。秦碣龟文浸。嗏。虎啸与龙吟。天门鹤禁。不要说此间景界。你看那梁父山呵。中有仙人玉井黄金廪。听风外璚箫弄好音。〔作听箫介小旦上〕 

【前腔】胆怯追擒。出得羊肠路转深。行步之间。想起我那主人呵。穷类西华任。瘦比休文沈。嗏。我夜露怕相侵。心怀凛凛。且喜已到泰山了。泰岳嵯峨九曲黄河枕。回首乡关泪满襟。

〔小生〕呀。道姑往那裏走。〔小旦〕仙长稽首。贫道入山去。〔小生〕你且止步。我乃本山提点。近奉禁约。不许纵放云游僧道。入山污渎神灵。况你是个女冠。却敢大胆步入。〔小旦〕仙长方便。 

【玉莺儿】孤身贫甚。〔小生〕你从何来。〔小旦〕为陈州悲歌陆沈。叹幽栖衣钵全倾。似惊丸怖鸽投林。〔小生〕到是陈州来的。你行动之间。敢是在嫁出家的。〔小旦〕实不瞒仙长说。金鎞玉簪。罗帏绣衾。到如今茱萸无主淸霜沁。洗尘心。久随鸾鹤。欲上最高岑。

〔小生〕道姑。我有些面善。 

【前腔】沈思默审。你可是孝女王氏么。〔小旦〕仙长为何到相认。〔小生〕记当年芳名可钦。〔小旦〕仙长莫非是集福道院张先生么。〔小生〕然也。早知伊伉俪绸缪。却缘何重复商参。〔小旦〕曩承指点。却就适事君子。后来志慕修行。出家数年了。〔小生〕适闻所言。陈州有甚沈陆之变。〔小旦〕棒胡造反。称王保义。仙长尙自不知哩。〔小生〕果然他反了。我这山中人那裏晓得。正是尙不知有汉。安知有魏晋乎。靑霞翠禽。丹书素琴。管什么萧萧烽火连妖祲。也罢。容你入山。到那云关底下。有座淸风庵。都是女道士在内。你可持此照票。自然相留。〔小旦〕多谢仙长。〔小生〕你上山要小心些。试登临。不闻鸡犬。怪石碧森森。

〔小旦〕盘石垂萝卽是家。



回头犹看五枝花。

〔小生〕松间寂寞无烟火。



应服朝来一片霞。 

第三十出
奏凯

【步蟾宫】〔净上〕坐拥旗鎗开虎帐。霹雳处腾蛟奔蟒。指挥何必用萧张。取伊洛易如翻掌。

俺棒胡破了陈州。起兵以来。人皆丧胆。鬼亦销形。全亏膂力千斤。更赖妖书数卷。眼见这一顶平天冠。骨碌碌滚将下来。那一把朝南椅。急离离爬将上去。最可恶王氏没福的贱人。明明白白一个王后不要做。到去躱了。尤可笑丁香泼赖的歪货。的的确确一个贵妃不爱做。也自逃了。正所谓之色不近贵。俺两日统领人马。攻打信阳归德等处。差遣大将弓伯长前往广东。暗约朱光卿同图大事。今早闻得庆童前来挑战。不免放出妖兵。与他决一胜负。乌先锋何在。〔丑领卒上〕放火何须烛。杀人不用刀。〔净〕无烛不能放火。无刀何以杀人。〔丑〕小将见了财帛女子。眼睛内自然放出火来。小将又有一个铁指甲。把人的头来一搯。就落了。〔净〕那有此说。〔丑〕有这一等人。是活落头的。〔净〕休取笑。军马可曾点齐。〔丑〕齐了。〔净〕旣张我弓。旣挟我矢。火速移营到杏冈上去交战。〔众〕得令。 

【锦上花】踊跃据金汤。杀气堂堂。红旗耀目。白刃争光。好轩昂。好轩昂。看指日升天上。〔下末领兵上〕 

【前腔】大纛树中央。正气堂堂。鞭能截水。箭可穿杨。众将官听令。适据飞报。棒贼屯兵在杏冈上。闻彼善作妖术。撒豆为兵。但兵法云。邪不胜正。尔等各带犬血一筒。临时噀之。不得有误。〔众〕得令。〔末〕快杀上前去。早腾骧。早腾骧。这兵马从天降。

〔净丑冲上〕来将出马。〔末〕棒胡。尔本良民。乃敢作贼。及早滚鞍伏罪。免得碎尸万段。〔净〕庆童。当今天下荒乱。生民无主。我若不王。谁敢王耶。作急拜降。不失富贵。〔末〕反贼不必多言。放马过来。〔战介净作法介〕速到速到。乌先锋为我奋力厮杀。〔末〕大小三军。喷血应之。〔再战介净丑〕被他围住。不好了。〔末〕叫众将官为我绑下。且喜鲸鲵已获。见东海之无波。妖眚顿消。仰太阳之普照。卽此班师献俘。论功升赏。 

【北雁儿落】沸腾腾人吹画角长。屹铮铮鞭敲金镫响。骨笃笃马走华山阳。光烁烁剑倚崆峒上。

【北得胜令】呀。好笑他象胆弄天潢。好笑他乌合操兵仗。俺这裏破重围缚虎狼。保中原除妖妄。徜徉。吐壮气三千丈。忠良。建奇勋第一场。建奇勋第一场。

提兵一战歼渠妖。



太白经天喜复消。

试听黎民歌击壤。



将军重见霍嫖姚。 

第三十一出
吿贷

【金蕉叶】〔小生上〕千愁万愁。愁只愁双亲分剖。动离情朔雁孤飞。吊离魂胡笳迭奏。

〔靑衫湿〕人来怕问伤心处。空谷乱栖鸦。不禁零落。西风梧叶。白露蒹葭。支颐坐想。沈消断息。海角天涯。江州司马靑衫湿。泪怨诉琵琶。小生乌古孙良祯。遭家不造。被寇相侵。惊心草木皆兵。举目椿萱何在。累累如丧家之犬。圉圉似涸辙之鱼。记得诗三百。尙堪温故知新。欲图利十千。恒奈孤闻寡陋。向来栖身杨墓。却又过了年余。父母存亡。杳无音信。好似和针呑却线。刺人肠肚系人心。 

【罗江怨】离人抱隐忧。思亲未休。白云飞向天尽头。此间原不是幷州也。想起爹娘晚年生我。指望承欢膝下。戏彩庭前。今日呵。一领斑衣。翻做啼红袖。家园作废丘。荆榛满目秋。辘轳声断银床覆。

小生避难到今。文学俱废。幸喜此地有个同庠朋友毕可成。常来相讲。昨日借他几部书籍在此。不免饱看一回。 

【前腔】茅檐白日幽。携书校雠。潜心养气须并优。还期跨鹤上扬州也。想起幼时读书。感得新姨教诲。只我识这几个字儿。也费他多少心机。今日呵。笔势纵横。信是他传授。空敎忆旧游。频将淸泪流。孤灯细雨难消受。

〔丑扮毕秀才上〕书剑久萧索。干戈已太平。〔小生〕毕兄拜揖。干戈几曾太平。〔丑〕老弟你还不知。棒贼已被天兵擒获了。〔小生〕你又来哄我。〔丑诨介〕我哄哄那圊童。难道来哄老弟。〔小生〕果然是眞。谢天为我杀此仇贼也。 

【玉芙蓉】狼烟寻复收。雉堞重堪守。仗天威咫尺。灭此蚩尤。想西畴禾黍今存否。叹南渡人民疾未瘳。〔丑〕令尊堂早晚归宁。你且把眉儿放着。〔小生〕双眉皱。问如何解愁。除非是萱花椿树共优游。

〔丑〕老弟。你可晓得。郡中把我两人名字申报部省去了。〔小生〕却是为何。〔丑〕 

【前腔】金门雨露稠。黄榜风云辏。喜春生洛下。锦步瀛洲。昨朝飞檄征文友。卽日携囊谒郡侯。〔小生〕只是学生没有长鎗手段。去不得。〔丑〕你眞卑陋。把明珠暗投。看区区龙门高跳挂荷裘。

吿别了。你们快去收拾行李。后日一同上京。以文常友会。〔小生〕惟德自成邻。〔丑下贴旦上〕纔喜烽尘息。还怜游子身。适间毕相公说话。老身悉知。请问应试一事。公子去与不去。〔小生〕杨妈妈。小生只因父母飘流。盘缠缺欠。怎生去得。〔贴旦〕功名机会。挫过难逢。闻知公子旧居左近有个吉一叔。颇称义侠。待我以情吿之。借银十两。盘缠前去。倘或不敷。再当措处。卽使老爷回乡。老身自当代禀。 

【雁来红】登蟾窟入凤楼。早乘风莫逗留。便便擎出扳花手。休放些儿后。不信朱衣不点头。公子。你年虽幼。功名可求。佩金章。靑骢骤。

〔小生〕借银可用文约否。〔贴旦〕用的。纸笔在此。〔小生哭介〕我那爹娘呀。我乌古孙良祯。自爹娘生我。何曾借人财物。不想到有这个日子。妈妈。怎么样写。〔贴旦〕胡乱写几句便了。〔小生〕 

【前腔】挥柔翰。不自由。贷人财为乏谋。写来又怕逢铜臭。那念王孙旧。万一不允呵。我难洗今朝满面羞。妈妈。你情偏厚。哀怜楚囚。受千金。言非谬。

文约写完。你就拿去。 

〔贴旦〕手持文券乞豪门。



愿得豪门肯济贫。

〔小生〕惟有感恩幷积恨。



万年千载不成尘。 

第三十二出
赴选

【光光乍】〔净上〕阡陌有良田。市井有高轩。若论做家贵勤俭。许谁见咱酒杯面。

运到头来眼便花。布衣脱下换绫纱。若提十五年前事。铁打心肠也软些。自家吉一叔。早年零替。人皆掩鼻而过之。此日豪奢。人就掇医而奉也。向遭离乱。几至沦亡。近贼就擒。归乡复业。可惜乌古孙公这样好人。一家星散。寸草无遗。想我昔年受其大恩。未及涓埃之报。正是羔羊能跪乳。犬马亦知恩。〔贴旦上〕 

【腊梅花】年华有限愁病牵。杖藜几步身先倦。喜得来此间。〔净〕杨妈妈。经年不见。今日何来。〔贴旦〕才郞出路。特从尊处借盘缠。

〔净〕自救且不暇。何暇去救人。〔贴旦〕非是老身吿借。请看这文约。〔净看介〕呀。乌古孙公子一向到在你家。〔贴旦〕 

【玉山颓】他家撄兵燹。倚孤孀情殊可怜。〔净〕他父母也在宅上么。〔贴旦〕锦鸳鸯飘逐波涛。石麒麟流落郊原。〔净〕借银何用。〔贴旦〕南宫赴选。为只为奚囊空尠。我腼腆持文券。望周全。倘春风得意百偿千。

【前腔】〔净〕我式微基贱。感乌公恩同二天。但求他海屋添筹。谁知道斗栱飞烟。那公子是个大器呵。鸿庠文彦。端的是王家桢干。妈妈。你且收了文约。〔贴旦〕官人旣受乌公之惠。何不周济其子。今反璧他文约。敢是不允么。〔净〕你那知我的心事来。报本生平愿。意拳拳。翳桑饥士敢忘筌。

我与你同去见他。自有话说。〔贴旦〕如此甚好。〔同走介〕 

【前腔】沧桑惊变。叹兴亡只争后先。〔净〕这裏是乌公废宅。好感怆人也。逐秋风麋鹿羣游。含夕照草树芉绵。〔贴旦〕盘旋缓转。却又到孤坟荒甸。公子有请。〔小生上〕静裏观经传。正探玄。何方使客顾寒毡。

〔净〕公子拜揖。〔小生〕足下何人。〔贴旦〕此间就是吉官人。〔小生〕失瞻了。〔净〕公子几时起程应试。〔小生〕期在明日。〔净〕公子幼年。岂堪独往。我小子情愿奉陪到京。这一应盘费。俱在小子身上。请到寒家过宿。明日长行何如。〔小生〕学生素不识面。怎当如此眷爱。〔净〕公子悬弧之日。小子感蒙尊翁大人呵。 

【朱奴儿】承款接投辖尽欢。是日小子偶欠印子钱五千。被人席中索讨。又承尊翁呵。更为我代理逋钱。〔贴旦〕后来可曾送还。〔净〕付与东流不索还。今日裏肯忘恩眷。相资伴。匆匆向前。多管赴琼林宴。

〔小生〕妈妈。我虽承乡丈厚情。揆理似难从命。〔贴旦〕 

【前腔】你本是朱门少年。那曾惯走马乘船。劝尔从权离故园。吉官人。凡百事仗君看管。老妾聊助路金一两。更具薄酒三杯。相持饯。丁宁一言。须早寄泥金便。

〔小生〕我在此搅扰经年。赆仪岂堪再领。倘得飞腾。自当重报。我只索拜辞了。 

【前腔】展骥足长安日边。叨鹗荐上国招贤。愁杀娘行雪满顚。肠断处你暮年残喘。相留恋。双双泪涟。人远别云迷汴。

烦妈妈去约毕相公。明早径到吉宅相会。〔贴旦〕知道了。 

〔小生〕携囊负笈上瑶京。



〔净〕专听春雷第一声。

〔贴旦〕离别不堪无限意。



〔合〕落霞孤鹜送人行。 

第三十三出
泣夜

【翠华引】〔生上〕晚景难堪顚沛。心中最苦流离。〔旦上〕寂寂更长漏永。频频梦想神驰。

〔生〕夫人。记得古人有言。不涉高山。何以知顚坠之患。不临深水。何以知没溺之虞。论我这般富贵。焉知有此今日。〔旦〕相公。岂不闻舟不覆于龙门而覆于夷壑。车不摧于雁宕而摧于康衢。此皆尔我之数也。〔生〕言之有理。我想家财去可复来。孩儿失之乌有。多方寻取。未得确音。只是重扰许宅。殊切汗颜。近闻庆稚卿起拜元戎。剿除棒寇。此恨少舒万一。当此片月侵窗。孤灯对壁。好冷落人也。 

【尾犯序】愁对碧窗西。堪叹夫妻一旦狼狈。怎效梁鸿。向衡门栖迟。思起。〔旦〕相公。敢思想在家受用么。〔生〕并不为重裀列鼎。〔旦〕莫非想着在朝荣贵么。〔生〕也不为鹓班豹尾。端只为家山千里。芳草冷凄凄。

【前腔】〔旦〕灯光月影照人离。今夕儿身知在何地。总梦裏相逢。怕不到东齐。悲喜。〔生〕夫人。你悲的何事。〔旦〕悲的是桑楡暮景。〔生〕有何可喜。〔旦〕喜的是干戈止矣。〔生〕这时候不知新姨丁香都流落在那裏。〔旦〕还忧虑霓裳僊子。和着小靑衣。

〔外贴旦上小旦扮使女随上〕泣多盈袖血。吟苦满头霜。〔外〕贤弟。兰膏渐烬。尙含楚客之悲。莲漏将深。犹抱鲛人之泣。〔生〕许兄。我虽承饲雀之爱。难忘舐犊之情。哀动衷肠。声闻高枕。小弟其实有罪了。〔外〕汝嫂因见贤夫妇喞喞哝哝。特携杯酒。用慰离愁。丫鬟取酒来。 

【前腔】我惊闻乌夜啼。口口声声怨着分飞。贤弟。你暂尔宽怀。同细酌新醅。〔生〕相知。昔日间情隆刎颈。今日裏恩深入髓。承怜悯流离琐尾。哺养好维持。

【前腔】〔贴旦〕夫人。你缘何愁未已。论月缺须圆燕去须归。且笑语灯前。休得玉筯双垂。〔旦〕听启。深愧我飘蓬断梗。多感你投桃报李。分明是鹪鹩无倚。特借一枝栖。

〔外〕将进三杯酒。



〔生〕难消万斛愁。

〔贴旦〕不胜依恋处。



〔旦〕明月下西楼。 

第三十四出
请假

【北点绛唇】〔丑上〕宫殿琉璃。旌旗翡翠。天颜喜。端拱垂衣。缥缈红云裏。

玉帛朝元万国来。鸡人晓唱午门开。春桃北极迎仙仗。日捧南山入寿杯。歌舜熏风铿剑佩。祝尧嘉气蔼楼台。可怜四海车书共。重见萧曹佐汉才。自家元朝中一员黄门官是也。恐有奏事官到来。只索伺候则个。〔小生上〕 

【前腔】文物光辉。功名际会。荣珠履。济济威仪。始识朝廷礼。

白简逐封狐。心将日月扶。愿为温御史。胆落李金吾。自家乌古孙良祯。幸脱鸡窗之迹。喜叨虎榜之荣。昨蒙圣恩。考授江浙行台御史。我想善毁者难蔽人美。善誉者难掩人丑。今有所属行中书省平章彻里帖木儿。奸邪误国。罪虐滔天。近以他人之女。冐为公主所生。诳请珠袍。大乖典礼。若不纠绳。何以令后。但我父母飘零。要那功名何用。不免幷奏官里。请假寻觅。多少是好。此间是午门了。 

【神仗儿】鞠躬拜跪。山呼万岁。对龙楼螭陛。小臣心怀悚惧。衔尺疏叩丹墀。

〔丑〕奏事官有何文表。就此披宣。〔小生〕 

【入破第一】臣乌古孙良祯启。踧踖重瞻对。谨奏闻宸衷聪睿。两章公私之事。干冒天威。臣诚惶诚恐。稽首顿首。伏念微臣草茅猥鄙。读诗书苦志焚膏继晷。总角游庠序。因州郡荐科举。三策献大明殿裏。仰荷隆恩诏赐。臣居龙榜挂荷衣。寻奉钦除行台御史。

【入破第二】念臣素心忠孝昭天地。年方弱冠。何堪当此荣贵。论臣职守。扬淸激浊。维纲肃纪。请授靑锋。先诛奸宄。

〔丑〕奸宄是谁。亟当直指。〔小生〕 

【衮第三】彻里帖木儿享厚禄况是先朝壻。他奉使岭南违天谕。妨地利。却把公方挠废。重敛缗钱。更且毒流士庶。最可嗤补衮无功。贼国有议。

【歇拍第四】他污秽狼籍。平章浙地。臣又访得以他人女为己出。紊金枝冒请珠袍。合坐欺君之罪无赦除。悃愊愚言。伏惟鉴知。

〔丑〕第二章疏幷奏上来。 

【中衮第五】〔小生〕臣父名泽。任宣抚久已归田里。谁意棒胡寇陈州。焚屋宇。劫家资。骨肉分离。生不归。死不知。琐琐臣躯。遭逢孑遗。

【煞尾】今日锦衣。父母无消息。臣在此朝霣涕。暮兴思。痛亲闱白头时。乌鸟私怀实切。忧心如醉。念卑微。请假寻亲。情出不已。

【出破】陛下鉴臣始终词。俯乞赐恩旨。庶使臣忠子孝并得全美。臣无任瞻依仰戴。激切哀恳之至。

〔丑〕元来如此。我当与大人转达天听。可在午门外候旨。玉垣恩綍近。铁面谏书来。〔下小生起介〕 

【神仗儿】天门尙启。遥瞻雉尾。吐霞光瑞气。但愿吾皇如议。〔末賷诏上〕传玉旨。出彤闱。

圣旨到来。跪听宣读。诏曰。臣道惟忠。子道惟孝。忠孝不亏。臣子之分。往者以尔英年持重。练达典章。擢居言职。必称厥官。兹据所奏。朕甚嘉焉。彻里帖木儿行类豺狼。欲同溪壑。姑夺身诰。贬徙南安。特给尔长假一年。赐令驰驿寻亲。具庆之日。卽履原任。庶家庭之愿不违。而朝廷之命不旷。谢恩。〔小生〕万岁万岁万万岁。老丞相。晚生正欲晋谒。请到朝房有一拜。仰荷陶镕。深渐侧陋。〔末〕伟哉良器。允矣巍科。我庆童今任中书左丞。皆赖尊翁培植。〔小生〕元来就是庆叔。家父时常在念。小侄分当侍立了。〔末〕 

【刮鼓令】梅花信已违。叹年光倏转移。深记得同游吴越。日日春风满面吹。桃李自成蹊。堪怜故人。年将老矣。郞君重到凤凰池。我征剿棒胡之日。中途遇个道姑。云是尊翁的侍姬。下官给其符引。资其路费。〔小生〕多谢了。这是庶母。不知他从何往。〔末〕想储君飞傍泰山栖。

贤侄遘难之事。我已颇悉。愿乞再言其略。〔小生〕 

【前腔】哀哀诉惨凄。为兵戈起祸危。可怜我囊资劫尽。桂栋兰橑一旦摧。父母久抛离。〔末〕你如今请假寻亲。人之孝道。只是海宇茫茫。打从何觅。〔小生〕随方远游。寻山问水。〔作悲介〕只愁风木有余悲。〔末〕倘或寻之不见。可速赴任。再作区处。〔小生〕倘他飘零四海我也不回归。

〔末〕今日暂别。尙有小叙。 

〔末〕孝子寻亲作远游。



君恩浩荡几时休。

〔小生〕直从天上期相见。



云底何曾是故丘。 

第三十五出
邂逅

【逍遥乐】〔小旦上〕钟磬声方尽。往事凭阑重自忖。俗缘隔断不相亲。一任红亭花雨。翠馆云屯。紫陌风尘。

为倦看泉瀑。因饥采石英。乍寻山下路。聊作步虚声。贫道避乱入山。修行结果。欲谙绿字。更慕丹文。悲怜烽火多惊。盼想家乡何处。短发飘萧。宿腻不沾一缕。长眉散淡。旧愁犹带三分。今乃仲秋天气。我且捧钵下山。探访主家信息。姨母存亡。正是因嗟往事抛心力。六七年来楚水东。 

【一江风】郁嶙峋。石磴苍苔衬。见地簇银丁嫩。步殷勤。罗袜生尘。两瓣鞋儿褪。匆匆到野村。匆匆到野村。何须频问津。料相逢剩有渔郞信。

出得山来。已入茂林幽径。我且打坐一回。树杪夕阳外。山村秋色来。〔坐介丑上〕 

【前腔】叹孤身。踪迹无凭准。似柳絮随风趁。奴家丁香。被贼擒至中途。以言诱脱。争奈故园无主。旧路难投。我只得削发为尼呵。翦香云。托钵空门。目断淮宁郡。〔小旦〕远远望见比丘僧到来。且自走去罢。〔丑〕前边有个道姑来了。他是蟠桃会裏人。蟠桃会裏人。〔小旦〕是位尼僧。〔丑〕那道姑到像我家新姨模样。风流似小君。怕仲尼阳货难厮认。

仙姑稽首。〔小旦〕师长贵处。〔丑〕陈州。〔小旦〕认得乌古孙家么。〔丑〕是主家。你莫非是新姨。〔小旦〕呀。你元来是丁香。 

【海棠花】〔合〕忆昔共邅迍。此日重亲近。

〔小旦〕丁香。我向避泰山。久忘人世。你且把在家离情试说一遍。 

【长拍】〔丑〕兵马纷纷。兵马纷纷。烽烟滚滚。提起怎禁销魂。重楼叠馆焰腾腾。玉石俱焚。〔小旦作惊介〕被焚了。如今主人在那裏。〔丑〕他没处可藏身。做渚鸿林燕。各天飞遁。〔小旦〕此去无害便好。〔丑〕铩羽西风吹正紧。多管是遭贫困。〔小旦悲介〕你为何披剃。〔丑〕奴身被贼劫去。将言诱脱。因闻主人失所。向来寻觅无踪。我今日呵。端恐路途未稳。学逃禅云外。觅个亲人。

【短拍】〔小旦〕泪眼睁睁。泪眼睁睁。愁眉隐隐。早心随一片飞云。〔丑〕新姨几时入山的。〔小旦〕山静不知春。我到忘了。那棒胡可曾扑灭。〔丑〕天兵剿除久矣。〔小旦〕纔闻得妖氛消尽。〔丑〕新姨下山。将欲何往。〔小旦〕却访东陵恩主。是何缘相遇旧时人。

〔丑〕如此同去寻访。〔小旦〕只一件。你虽是个女僧。与我同行。殊不雅相。〔丑〕不妨。新姨请先行。每日待我远远尾随便了。〔小旦〕这也使得。 

【尾声】〔合〕出幽林。忙前进。两下裏转添烦闷。怎忍见阵阵归鸦送落曛。

〔小旦〕白云来去两无心。



〔丑〕山外靑山不易寻。

〔合〕独有杂猿声恸处。



行人听得泪沾襟。 

第三十六出
寻亲

【一翦梅】〔外上〕隐几萧条戴鹖冠。梦断长安。喜醉云安。〔生上〕南楼秋思不胜寒。月渐团圞。人未团圞。

〔外〕二十余年性自如。闲观图史兴观鱼。〔生〕怜君已下陈蕃榻。更借愚公谷裏居。〔外〕润甫贤弟。我看你忧子之心无日不在。独不闻东门吴者果为谁耶。〔生〕小弟非不知也。只因情关至爱。所以愚比丧明。〔外〕是则是矣。然而不寻排遣。何以解忧。叫院子取棋枰过来。〔末上〕拨闷惟棋局。忘言有匣琴。棋枰在此。〔生外作弈棋介小生领左右上〕 

【望吾乡】车马盘桓。秋风古道难。思亲日日神魂乱。〔净随上〕衰柳蝉声斜阳岸。此际添愁叹。〔小生〕吉一叔。此间有个许友文。曾官户部。与家父莫逆之好。烦劳借问一声。他家住在何处。〔净〕借问来人。许户部宅子在那所在。〔内云〕西首桥边就是了。〔合〕穿萝径。过枳垣。故旧须寻盼。

〔小生〕吉一叔。请住那店中以待。〔净〕谨领命。〔下小生〕左右的。把帖儿递进去。〔众作递介外作看念介〕新授江浙行台御史通家小侄乌古孙良祯顿首拜。呀。贤弟。这帖儿可是令郞么。〔生〕是小儿贱名。在那裏。〔外〕在门上。〔小生〕呀。爹爹到在这裏。〔合〕 

【哭相思引】今日魆地相逢情何限。漫漫长夜重开旦。〔生〕孩儿。你母亲也在此。〔小生〕母亲有请。〔贴旦旦同上介〕可怜骨肉轻分散。忽闻耳畔声声唤。〔相见介小生〕 

爹爹母亲请坐。待儿参拜。〔生〕孩儿且住。我深赖许伯相留。你可过来先拜谢了伯父母。〔外贴旦〕岂敢。〔生拜介〕 

【赏宫花】通家幼晚。幸登龙始识韩。父母叨恩庇誓当效衔环。〔外贴旦〕羡尔看花游上苑。惭予落日下西山。〔小生回身拜生旦介〕 

【前腔】愁眉泪眼。念孩儿苦一般。定省暌违久。那更冷斑斓。〔生旦〕半喜半惊心未妥。恍疑伊在梦中还。

〔生〕孩儿。你自来倚傍谁家。遇此荣显。〔小〕爹妈听禀。 

【小桃红】风掀逐雁。雨打离鸾。好似我孤身窜也。深藉杨家妪。抚视好供餐。又有个吉一叔呵。金相助。行作伴。叨中式绣成衣豸加冠。寻爹妈。因此上哀中款也。诏许乘骢驰驿返。瞥一见。破愁颜。孩儿请命之日。幷劾彻里帖木儿这厮平昔情状。奉旨贬徙南安去了。〔生〕此贼免官。吾之愿也。〔小生〕除奸佞。寸心丹。

【下山虎】〔生旦〕追思底事。万緖千端。举目家何在。敎人怎不痛酸。久猜做月落梁空。瓶沈水寒。谁信相逢在此间。虽惜归来晚。喜汝成名早拜官。〔小生〕爹爹母亲。向来康健否。〔生旦〕几度流年换。身康体安。只是懒把茱萸仔细看。

【蛮牌令】〔外贴旦〕你是风流终谒者。文学陆平原。恩荣占绮岁。别恨变成欢。顷刻裏蓝田玉暖。瞬息间合浦珠还。〔小生〕小侄失问伯父母起居。罪希矜宥。〔外贴旦〕贤侄。叹老朽时将阖棺。最堪憎头上银幡。

〔外〕夫人。你我且进去整备筵席。与贤侄洗尘。正是父母惊相问。邻人笑共迎。〔同贴旦下小生〕爹爹。孩儿曾会见庆叔。感承他十分眷爱。祖饯郊外呵。 

【醉归迟】唱骊驹都门畔。绨袍恋恋垂靑盼。况临行又付多情柬。庆叔剿贼之时。途中遇见新姨。赠其路金符引。〔生旦〕你可曾询其下落。〔小生〕他东游闲散。曾说向泰山宫观。爹妈在上。儿想幼年新姨教我句读。恩爱亦隆。今幸身荣。义当修报。卽日拜辞膝下。前去寻他。则索要投僊境。扣星坛。觅取他同上归槎也。算却先登彼岸。

〔生〕吉一叔先回去了么。〔小生〕在外面。〔生〕早不说。院子。快请进来相见。〔末〕吉相公请进。〔净上〕东西南北好行乐。与尔相随万里游。小子吉一叔拜见。〔生〕小儿赖君照拂。老夫感戢无涯。〔净〕大人恩德如山。小子分当报效。老大人呵。 

【忆多娇】德行宽。福寿完。桂子淸芬喜再扳。瓜瓞缠绵日渐繁。〔合〕翘企乡关。翘企乡关。且自干戈罢闲。

〔小生〕吉一叔。我欲借重足下先回。将书一封银二十两。烦付杨妈妈收取。慰其悬念。另银三十两。幷乞收去。税一空房。待学生寻着庶母。与家大人一同回来居住。容当报谢不一。〔净〕领命了。我且出去检点行李进来。一见故人面。全消鄙吝心。〔下生旦小生〕 

【尾声】尺雾消。明星烂。从此长春无患。一片归心下急湍。

〔生〕彩凤飞来自九重。



〔旦〕离愁别恨尽成空。

〔小生〕今宵剩把银缸照。



〔合〕犹恐相逢似梦中。 

第三十七出
会母

【风入松】〔小旦上〕天涯涕泪一身遥。回顾山头靑小。〔丑慢上〕殊方僻径随心到。途路裏怎求安饱。〔小旦〕丁香走上来。你看风雨飘飉。只得趱行几步。一霎时风吹雨瀌。〔丑〕此间有座古殿。我你尽堪避雨。聊止步。暂停劳。〔小生带左右上〕 

【前腔】蓝舆野服出林皋。满目残花败草。流莺不语秋将老。稳寻取蓬莱僊岛。〔众〕禀爷。雨渐大了。请往前面古殿上少坐片时。〔小生〕临古刹钟声寂寥。〔小旦〕有人到来。你我且自回廊下去坐罢。〔小生〕闲坐处。意无聊。

左右的。俱到殿外伺候。〔众下介小旦〕 

【宜春令】回廊下燕雀巢。见空楼丹靑尽凋。断碑磨篆。蜗蜒满壁蛙生灶。想吾身尙有栖投。怕离人更无倚靠。萧萧。驰风骤雨。惨伤怀抱。

〔丑〕新姨。殿上坐着戴巾的。恰像公子一般。〔小旦〕难道是他。〔丑〕 

【东瓯令】看他眉儿秀。额儿峣。鹄峙鸾停一俊髦。〔小生作走介丑张介〕堂堂六尺年还少。举止眞同调。〔小旦〕只是公子还觉短瘦些。〔丑〕两三年不见旧丰标。肥瘦也难描。

〔小旦〕丁香。你且仔细再瞧他。〔丑作笑介小生〕 

【三换头】中心怖摇。是谁嘲笑。低回觑也。〔丑〕新姨来瞧。像得紧。〔小生〕听声声唤瞧。且住。待我看是何人。呀。是个道姑和着尼姑嘲笑卑人。端详容貌。却原来两个半老佳人。羽衣缁帽。叫左右进来。与我廊下唤那两个出家人来问他。〔众〕两位师父。我老爷唤你。〔丑诨介小生〕好奇怪。那一种风流态。当年杨柳条。我道是谁。元来是我的娘。〔小旦丑〕果然是公子。〔合〕会合须臾。两下相看泪更抛。

〔小生〕左右的。取冠带过来。我那娘。你向在泰山。不知受了许多苦楚。 

【刘泼帽】〔小旦〕白云深所修淸醮。朝昏莲炬兰烧。为伊家难把愁眉扫。〔小生〕庶母何往。〔小旦〕烽火消来讨个音和耗。

〔小生〕丁香。你流落中途。因何祝发。〔丑〕 

【三学士】堪怜祝发因强暴。至今余恨滔滔。〔小生〕我只道你失身于人了。〔丑〕我本是桑间少妇能存操。总有黄金不易挑。〔小生〕你也在泰山来么。〔丑〕走破芒蹊寻旧主。比枫林叶乱飘。

〔小旦〕公子。你与老爷奶奶归宁了未。〔小生〕庶母请上。儿当拜诉。 

【大迓鼓】匆匆吐郁陶。爹妈见今寄寓淄水许户部家中。幸然无恙。迹近鹪鹩。孩儿亦曾失散。幸得杨妈妈收留。今日侥幸中式。除授行台御史呵。淮阴一饭恩终报。邾城三徙德偏饶。〔小旦〕此地又非津要。公子为何到此。〔小生〕儿在京师会见庆丞相。道及娘从泰山修行。所以特来迎候。特整蒲轮。迎归故郊。

〔小旦〕我姨娘健否。〔小生〕孩儿别后。尙觉强健。这些时也不知了。〔小旦作悲介小生〕天雨已止。请庶母登轿去罢。〔小旦〕我初意来访你家信息。今已确知底止。我如今不去了。〔小生〕庶母差矣。孩儿幼承教诲。今始有成。正当奉养之秋。少展孝思之日。娘若不返。儿不徒行。〔小旦〕尔之厚情。我岂无意。但是旣出尔门。无复再归之理。〔小生〕庶母怡养天年。喜有丁香作伴。孩儿另建庵院。竭诚奉侍何如。〔小旦〕斯言可矣。 

【扑灯蛾】你雄占北海鳌。文变南山豹。我否极泰方来。喜遂首丘之愿也。〔丑〕天长地老。频看经典木鱼敲。〔小生〕今日裏完璧返赵。同安乐。功名争似孝名高。

【尾声】〔合〕谩委蛇淄靑道。万里晴光重照。会见波恬蜃气销。

山色初开雨乍收。



仙车纔下五城楼。

回头已失来时路。



但见羣峯叠叠秋。 

第三十八出
具庆

【遶地游】〔生上〕眼底黄花傲晓霜。秋色老无奈重阳。〔旦上〕喜溢心头。愁消眉上。归去好徜徉。

〔生〕夫人。我家遭兵火。年薄桑楡。幸喜教子有成。此中憾俱冰释矣。〔旦〕相公。譬如马虽苦乎顚踬。今复骋乎康庄。凤始难于罻罗。终至鸣于丹谷。将肃行李。请示归期。〔生〕且伺孩儿觅取新姨到来。卽当谢辞许兄。起程便了。〔小生小旦丑同上合〕 

【金菊对芙蓉】几处悲伤。三年飘荡。那堪岐路亡羊。〔末上〕门上人启爷知道。二奶奶同小老爹进门。〔生旦〕呀。新姨来了。故人无恙。〔相见介丑〕丁香叩头。〔生旦〕丁香也在此。怎的削了发。全不似旧日行藏。〔合〕延平剑合。尙余惆怅。转觉彷徨。

〔小旦〕贫道正来寻访。中途适会公子。此亦天使其然。老爷奶奶请上。贫道稽首拜参。〔生旦〕方外之人。免赐拜礼。 

【催拍】〔小旦〕叹孤踪飘零异方。赖重恩携归故乡。〔小生〕云山渺茫。云山渺茫。邂逅中途。望出非常。〔生旦〕丁香。自尔失散。不堪其忧。兹乃披剃。打从何来。〔丑〕避暴披缁。走觅高堂。〔生旦〕我和你行色匆忙。说不尽这衷肠。

院子。快请你老爷奶奶出来奉别。〔末应下外贴旦上〕 

【前腔】悲相送长征洛阳。布私忱双南是将。〔生〕小弟因家业荒废。儿媳未谐。暂尔吿归。卽图修报。〔外〕老夫方欲具饯。弟何归之匆匆。薄具赆金四十两。幸惟莞存。〔生〕搅扰有年。岂敢再受。〔众交拜介〕情浓意长。情浓意长。沛雨甘霖。憔悴生香。〔贴旦〕夫人。此间就是新姨么。〔旦〕正是。〔贴旦〕那一位师父。〔旦〕侍女丁香。〔小旦丑〕自媿驽骀。幸覩容光。〔外贴旦〕堪羡你洁操冰霜。参金母礼空王。

〔生〕许兄稳便。肃此谢别。〔外〕送至前途。方敢分手。〔同贴旦唱〕 

【大环着】望河桥祖帐。望河桥祖帐。景日苍黄。携手同行。不胜悒怏。试听骊驹三唱。无限凄凉。〔生旦小生小旦丑同〕深感取几年依仗。最堪怜霎时飞扬。愿此去鱼来雁往。〔合〕离情况。别泪汪。社燕西归。伯劳东向。

〔生〕兄嫂请回。不敢远劳了。〔外〕从命了。在路谁非客。还家卽是乡。〔同贴旦下众合〕 

【越恁好】笑歌还抚掌。笑歌还抚掌。夙恨付沧浪。三三两两。车儿轧。马儿骧。杏花重发旧时门巷。同栖凤凰。僊人身度赤城梁。才郞名挂黄金榜。

【尾声】一门贤孝堪夸奬。羞杀人间多少薄幸郞。况且友义臣忠备五常。

须信人生贵弄璋。



更难妻妾并贤良。

编成风世新奇记。



前渡乌公后狄郞。 

四贤记终 
