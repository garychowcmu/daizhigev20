六十种曲 玉簪记 明 高濓

玉簪记　　（明）高濓 着 

　　绣刻演剧十本 
　　第二套 
　　南西厢　幽闺　明珠　玉簪　红拂　还魂　紫钗　邯郸　南柯　北西厢 
　　实获斋藏板 

　　绣刻玉簪记定本 

　　●玉簪记目录 

　　第一出　标目 
　　第二出　命试 
　　第三出　南侵 
　　第四出　遇难 
　　第五出　投庵 
　　第六出　假宿 
　　第七出　依亲 
　　第八出　谭经 
　　第九出　会友 
　　第十出　手谈 
　　第十一出　闹会 
　　第十二出　下第 
　　第十三出　求配 
　　第十四出　幽情 
　　第十五出　破虏 
　　第十六出　寄弄 
　　第十七出　耽思 
　　第十八出　叱谢 
　　第十九出　词媾 
　　第二十出　诡媒 
　　第二十一出　姑阻 
　　第二十二出　促试 
　　第二十三出　追别 
　　第二十四出　占儿 
　　第二十五出　奏策 
　　第二十六出　相宽 
　　第二十七出　擢第 
　　第二十八出　设计 
　　第二十九出　诳吿 
　　第三十出　情见 
　　第三十一出　回观 
　　第三十二出　重效 
　　第三十三出　合庆 

　　第一出　标目 
　　【沁园春】〔末上〕陈女姱容。潘生俊雅。姻亲指腹。奈兵戈惊散。子母天涯。女娘指引。寄迹烟霞。张公借宿词调空夸。王郞闹会惹嗟呀。潘生投观。天遣会娇娃。　　堪佳美女才华暗写情词怨出家。岂知才郞邂逅。词章入手。相思情逗到难遮。凤鸾方就。姑意会猜。秋江逼试泪如麻。荣归处。夫妻子母。重喜会蒹葭。 

　　第二出　命试 
　　【一翦梅】〔外上〕白发萧萧今已老。归闲堪守林皋。梦回靑琐恋王朝。欲报图劳。且敎子勤劳。 
　　〔鹧鸪天〕解组归来十有年。黄花白柳思萧然。灯前残卷堪遗训。花下新诗近满编追往事。泪空悬。姻亲曾结射屛缘。如今眼底天涯阔。安得鱼鸿远寄笺。老夫潘夙。昔举明经。官明府尹。荆妻吴氏。景入桑楡。孩儿必正。时称瑚琏。学业虽勤。尙愧升堂入室姻亲有约。应惭倚树攀萝。今闻上国征贤。不免请夫人商议。叫孩儿去赴试。有何不可。夫人有请。 

　　【前腔】〔老旦上〕绣窗风雨促残年。莺花又遍春园。靑衿朝暮喜承欢。志在虀盐。乐在斑斓。 
　　三月莺花啭绮林。隔墙红杏得先春。玉钩未许惊飞燕。静院人闲白昼深。〔相见科外〕夫人。孩儿功名之事。每挂于怀。家室之宜。常存念想。我自开封府与同僚陈老先生十分契合。指腹结姻。他女我男。曾以玉簪鸳坠为聘。今经一十六载。别来岁久。未得谐姻。一向杳无音问。不知亲家晚景如何。儿媳闺训如何。使我时常忧念。〔老旦〕老身每每在心。无如奈何。数年前陈旺曾来问候。我们一向无人遣答。深惭报称。〔外〕夫人。如今春选征贤。且把婚姻之事。不要说起。只索打发孩儿赴京应试如何。〔老旦〕甚好甚好。孩儿那里。 

　　【菊花新】〔生上〕绛桃春暖鱼龙变。向芸牕志绝韦编。功名一字总由天。谁羡乘轩服冕。 
　　春风桃李遍柴荆。花馆琴书不绝吟。家训喜存诗礼在。晨昏问学早趋庭。〔相见科外〕孩儿你虽登鹗荐。未跃龙门。卽今春来会举。你可早向长安访学朋侪。因而入试。夺取功名书香步武那时替你迎娶家室。以遂于飞有何不可。〔生〕爹爹在上。若论功名之事。当遵台命。婚姻成否。何必挂怀。〔外〕旣然如此。进安那里。〔丑进安上〕抱琴听月露。洗墨惹烟云。受得灯窗苦。方成馆阁人。禀上老爷奶奶。有何分付。〔外〕进安。你可急去收拾琴剑书箱。跟随大相公长安赴试休得迟误。〔丑〕知道了。腰悬三尺剑。箱卷五车书。〔下外〕孩儿。今日黄道良辰。可就此拜别前去。 

　　【园林好】〔生〕念咫尺骄骢远游。奈萧瑟庭帏景幽。此去云山迤逗。搵不住泪双流。按不下苦心头。 
　　【江儿水】〔老旦〕习学时方就。功名志欲酬。我那儿。上林试展攀花手。未行先问归时候。〔外〕休因离别重回首。快着丝鞭驰骤。豹尾螭头。佩玉争先左右。 
　　【五供养】〔生〕胸中自剖。论所学孰先孰后。词倾三峡水。气吐五湖秋。我那亲行景入夕阳衰柳。关河空有梦。离恨倩谁收。肠断云霓。泪沾红袖。 
　　【玉交枝】〔丑挑行李上〕行囊簇就。相公。门儿外兰槹待舟。征帆早渡潮时候。休因离别绸缪。〔老旦〕进安。大相公呵樟亭风露不惯游。河桥车马当先后。〔生〕望白云频瞻故丘。〔外〕上靑云名扬乡旧。 
　　【川拨棹】〔老旦〕难消受。梦初回风雨稠。〔外〕但得你身占鳌头。但得你身占鳌头。继簪缨佐衮旒。〔挽生科〕且登临莫强留。〔老旦〕我那儿把音书频寄修。 
　　【尾】〔众〕泪痕别处迤红豆。客路不堪回首。〔老旦〕我儿。莫把闲心在归处留。 
　　离别相看泪两眫。　　　　飞花啼鸟恨悠悠。 
　　出门几折风帆起。　　　　人在眼前天尽头。 

　　第三出　南侵 
　　【新水令】〔净兀朮上〕一声长笑海天秋。拥旌旄龙争虎斗。凿门占旺相。据地阻咽喉。百万貔貅。看帝业归吾手。 
　　〔西江月〕两眼星吞炯炯。一身虎贲昂昂。杀声直欲暗天光。那管银河翻浪。直欲中原无主。更教四海惊慌。旌旗电闪下长江。那个争先拦挡。自家兀朮四太子是也。自与宋家南北分途。志犹未满直欲一统中原。方遂吾意。时下风高马壮。不免叫把都儿们整顿弓马。掳掠南朝。得些金珠子女粮饷货物。献与我主。有何不可今日乃黄道吉日。众把都儿们。就此起程。 

　　【北普天乐】〔净〕锦云联繁华境。看花柳开相映。莺啼处莺啼处画阁朱扃。淡悠悠水远共山横。〔合〕呀。看旌旗掩映。刀鎗耀日明。听马前哈喇千里千里血染猩猩。 
　　【北朝天子】〔众〕鴈南飞入云。兎深藏茂林。听轰雷喊呐齐争胜。翻天倒浪。闹嚷嚷哈吽。急睁睁如狼狠。吹哔■〈口栗〉几声。打羯鼓几声。好撒嬴撒嬴撒撒嬴。搂红妆晓来未醒。打辣酥堪消闷。 
　　【北普天乐】〔净〕夺山河为吾境。拚杀得天花净。长江上万马万马争鸣。吓死人阵阵也金兵。〔合前〕 

　　【北朝天子】〔众〕见山城几墩。见楼台几村。那尘埃滚滚人逃奔。天昏地黑。哭哀哀喊声。我这裏笑咍咍把弓刀整。摆霜蹄几程。列战舸几程。密弸密弸密密弸。鼓儿打咚咚的紧。怕甚么人不顺。 
　　〔净〕把都儿们。传下号令。天色已晚。就此安营。明早杀上前去。 

　　衰草白连天。　　　　村村绝火烟。 
　　从敎南渡马。　　　　尽化作啼鹃。 

　　第四出　遇难 
　　【念奴娇】〔净陈夫人旦娇莲上〕〔净〕繁华过眼。似梦中唤醒。世隔当今。休说朱门排棨戟。如今庭树萧森。人逐仙游。家遭岁歉。积苦盈方寸。〔旦〕眉愁黛锁。有恨向谁评论。 
　　〔千秋岁引〕〔净〕我儿。你看春去闲阶。风乍软花飞无力。一望处田园荒废。门庭萧瑟。堤拥当年车马隘。如今谁问闲消息。想吾生富贵等浮云。今方识。〔旦〕鹦鹉洲。凤凰阙。烟波外。愁恨叠。看高处双丸催残朝夕。纔了些兴亡骄魏晋。又早见争战仇吴越。到如今万事属何人。空悲切。〔净〕老身钱氏。嫁自陈门。夫君曾拜开封府丞。黄泉早逝。老身虽封淑品。白首甘贫。夫君在日。曾与同僚府尹潘公十分交好。彼此指腹结亲。玉簪为聘。如今天涯分散。我想男女俱各长成。杳无人至。必定这一节事已付东流去了。教我做娘的每每挂怀。〔旦〕母亲。自古道。一富一贫。乃见交情。一贵一贱。交情乃见。于今父丧家寒。况经年远。此事不必提起。只索苦守便了。 

　　【花落寒窗】〔净〕盼庭柯几度忧煎。走萧萧败叶翩翩。你看含香春信。望断陇头人远。想寥落白头增叹。此言。梦惹魂牵。使人肠断心剜。 
　　【前腔】〔旦〕叹人生万事由天。又何须苦苦埋寃。此身飘泊。一似湛露浮烟。那些个翠遮红掩。赧言。泪渍愁添。只忧春老庭萱。 
　　【不是路】〔末院公上〕急报堂前。骤拥貔貅万骑烟。你看连天暗。轰雷杀气怎遮拦。〔净旦悲科〕泪潸潸。难中霜雪重重见。敎我母子孤单去向难。〔末〕休嗟叹。眼前生死须臾险。急忙逃窜。急忙逃窜。〔众作走科〕 

　　【皂角儿】〔净〕我儿。我年已老了。拚一命先归九泉。只愁你孤身谁看。行不动去国艰难。你娇怯怯几曾经惯。〔内喊鼓科末〕你看你看。听奔雷。惊飞电。马和旗。鎗和剑。浪滚风翻。孤身遭变。便死又难。念娘儿怎生割舍。地北天南。〔众上惊散科〕 

　　【淸江荷叶】你看那人荒窜奔如波走。谁敢来争斗。弓刀齐摆开。鎗剑分先后。把都儿们。你看锦绣江山咱统守。海海滴溜溜。姐姐哈喇喇。锦绣江山咱统守。〔下〕 

　　【皂角儿】〔净末〕哭啼啼泪眼枯干。叫娇儿在何方追赶。〔净叫科〕娇莲。娇莲。叫不应愁恨冲天。死和生敎我怎生打探。娇莲。娇莲。莫不是生投人。死投鬼。逃得过今朝难。野树深山。孤身遭变。便死又难。念娘儿怎生割舍。地北天南。〔内作喊声科下〕 

　　【前腔】〔旦〕乱纷纷地滚天翻。软怯怯孤身羞面。雁声孤月露江烟。莺啼怯风愁雨怨。〔叫娘科〕到如今谁投奔。水程长。山程远。地冷云寒。儿遭分散。娘归那边。绣鞋儿不禁娇颤。塞北江南。 
　　〔内作锣鼓喊声旦悲科〕母亲旣叫不应。生长闺门。那知途路。如今天色已晚。不免向深林中躱过今宵。再作区处。 

　　深林暂躱虎狼侵。　　　　香阁那知困此身。 
　　自古怕逢离乱世。　　　　天敎魔杀不平人。 

　　第五出　投庵 
　　【缕缕金】〔丑女人上〕夫和子两分开。大家逃难走。命难捱。偷生幷就死。不尶不尬。天那。长途草滑湿弓鞋。越将我躭待。〔作跌倒叫痛科〕 

　　【前腔】〔旦上〕行不上路途艰。前村无去所。况孤单。没奈何。路上老娘带我一带。〔作跌科丑〕方纔我起得来。你又跌了。罢罢。起来起来。我与你同走一程。你往何方去。休敎落难。〔内鸣锣科丑〕快走快走。身遭离乱死生间。反为你牵绊。 
　　〔丑〕呸。自古人生面不熟。你是何人我是谁。〔下旦跌倒哭科〕 

　　【宜春令】遭兵火。値乱离。似絮随风身无所归。路途未惯。脚跟儿先遭狼狈。乌衣巷燕落香泥。红亭路莺愁花雨。悲啼。遇难如今有谁堪寄。 
　　【前腔】〔贴上〕听哀怨。声惨凄。前面是好一位女娘。为何在此啼哭。不免上前问他则个。女娘家在何方住居。〔旦悲科贴〕看他愁緖。有万千忧在眉间住。女娘果从何来。〔旦〕奴家是宦家之女。因遭兵火。子母分散。自幼不出闺门。那知途路。前后无投。在此欲寻个自尽。〔贴〕却原来是家破无依。那些个人来投主。女娘奴家欲留你在家安置。因有儿夫内外不便。今见女娘如此苦楚。况且干戈未息。也难前进。不免往此村中。有一女贞观。皆是女姑出家。我引你进庵暂住。意下如何。〔旦〕若得如此。就是重生父母。再养爹娘。敢问大娘高姓排行。〔贴〕奴家就是观邻张氏二娘。寻思。你且向空门暂时投寄。 
　　〔旦〕女贞观在何处。〔贴〕就在前面。转过小溪流水外。朱门低掩绿杨西。此间就是。有人在么。 

　　【前腔】〔老旦观主上〕香三炷。理六时。听人声又早堂前报知。张二娘稽首。此位娘子何来。〔贴〕他是宦家子女。因遭兵火。子母拆散迷失路途。奴家偶然相见特引投师挂塔。〔旦〕奴家愿拜为弟子。〔老旦〕做我弟子不打紧。只是一件。空门滋味。捱黄蛮苦守着闲时序。〔旦〕师父在上。奴家情愿皈依身畔。还有金凤钗一双。鸾坠一对。奉上老师。聊作薪水之费。〔老旦〕娘子说那里话。但愿你受着五戒三皈。说什么琛缡金翠。须知。这都是千里有缘能会。 
　　〔贴〕旣然如此。老师父请上。待他参拜。〔老旦〕先拜了三宝。然后拜我。我且问你。家中姓甚名谁。〔旦〕奴家姓陈。小字娇莲。潭州人氏。年方一十六岁。未曾适人。〔老旦〕旣然如此。我替你取个法名。叫做妙常。你可跪下。先拜了佛。〔旦拜跪科〕 

　　【金字经】〔旦〕皈依佛。愿洗着淸净心。九品莲台度化身。身也么身。慈航共法云。亲见祇园佛世尊。 
　　〔老旦〕你可皈依了法。 

　　【前腔】〔旦〕皈依法。愿悟着顽空与色空。净住迦维敎阐弘。弘也么弘。心生万法中。愿心灭无生法亦空。 
　　〔老旦〕你皈依了僧。 

　　【前腔】〔旦〕皈依僧。普度着三千及大千。了义三乘共四禅。禅也么禅。淳修建法筵。愿拜着三世能修大圣贤。 
　　〔贴〕妙常拜了师父。〔旦〕师父。请受弟子一拜。 

　　【猫儿坠】〔老旦〕看他仪容修洁。举止大人家。粉褪红销两泪麻。从今休恋旧繁华。〔旦〕嗟呀。我到好了。我母亲不知他生死天涯。 
　　张二娘请上。奴家从此愿拜为姐妹。 

　　【前腔】〔旦〕重生骨肉。恩德竟无涯。奔走髠钳幸有家。〔贴〕妙常。黄台休怨抱无瓜。潇洒。且向空门中暂度年华。 
　　〔旦〕梗迹萍踪赖有依。　　　　〔贴〕愿君从此证菩提。 
　　〔老〕不是三年曾有约。　　　　谁敎今日会莲池。 

　　第六出　假宿 
　　〔末上〕雨歇云头点。蝉多枝上声。江关逢溽暑无地避炎蒸。自家乃张知府院子王安是也。俺老爷因赴任金陵。恐城中炎热。着我先在城外寻个僧房道院。洗澡乘凉。叫我不要说出官府。假说是个相公。行到此间。前面有个寺院。上写勑建女眞观。且是淸幽。不免径入。有人在此么。〔净香公上〕地远红尘飞不到。松关鹤唳有人来。客官稽首。〔末〕老人家拜揖。〔净〕何处到此。〔末〕有位河南相公到此游学。欲借上方乘凉洗澡。安歇数宵少避炎热。自当酬谢。〔净〕旣是远来相公。待我通报观主。你去请来。 

　　【金珑璁】〔老旦上〕洪炉谁大冶。煑乾坤烈火难遮。松影下避炎热。对南熏方打叠。且高卧南柯蚁穴。谁到此又传接。 
　　〔长相思〕昼垂帘。夜垂帘。三炷淸香佛座烟。心闲身亦闲。昼幽然。夜幽然。竹下淸风琴上弦。龙团身自煎。何人到此。〔净〕有事禀上河南一位相公。欲借闲房。安宿数宵。房金重谢。不知容否。〔老旦〕我们出家的当以慈悲为念。方便为门。有何不容。来时通报。〔净〕知道了。 

　　【淸平乐】〔外于湖上〕炎辉飞鞚。汗湿征衣重。静院风回松影动。星槎互入仙宫。 
　　花径阴阴长绿苔。朱扉隐隐竹门开。仙家亭馆无人到。应问渔郞何处来。〔末〕此处就是。〔外〕快通报。〔老旦〕相公稽首。〔外〕观主拜揖。〔外背云〕王安。这观主半老佳人。琼姿玉立。好一似雨过樱桃。来年老酒。意味自佳。快到寓取香绢来送观主。〔末〕理会得。香焚金篆火。绢翦白霞绡。〔下老旦〕女童办茶。来供佳客。〔小旦上〕竹密茶烟湿。松多客座淸。茶在此。〔奉茶科老旦〕敢问相公仙乡何处。尊姓大名。 

　　【锁南枝】〔外〕河南郡是故园。王通姓名曾选元。〔老旦〕失敬失敬。原来是位秋元。〔外〕游学泛吴船。寻闲到禅院。蒙下榻有缘。更欲借莲池濯凡念。 
　　敢问观主出家几年。经历春秋多少。 

　　【前腔】〔老旦〕离家舍今有年。五旬虚度尘世间。〔外〕高姓祖居。〔老旦〕法成家姓潘。和州历阳县。〔外〕这观是何年盖造的。〔老旦〕唐高祖创善缘。久崩颓是我重建。 
　　【前腔】〔旦上〕穿萝径进鹤轩。我把秋波偷转屛后边。何处客临轩。敛衽且相见。相公稽首。〔外〕仙姑拜揖。〔旦〕师父稽首。此间相公何来。〔老旦〕此位是河南秋元王相公。他放棹入桃源。投栖过庭院。〔旦〕相公请坐。〔外〕好一位仙姑。也在此出家。〔旦〕念蒲柳甘弃捐。媿荒凉何因款刘阮。 
　　〔净上〕陈师父。悟眞庵王师兄送贴佛金来。立候相见。特通报〔旦〕相公。小房有客。不得奉陪。纔逐飞花来别院。又随芳草下闲庭。〔下外〕适见姑姑。敢是一个神仙。 

　　【前腔】〔老旦〕他是人间种休猜做天上仙。〔外〕敢问他高姓法名靑春多少。〔老旦〕妙常姓陈方幼年。〔外〕敢是高徒。〔老旦〕是我愚徒。他潇洒出尘凡。〔外〕敢是同房。〔老旦〕禅居在别院。他是金茎露玉井莲。不是照凌波梦中见。 
　　天色已晚。请过淸芬轩。少献晚斋。〔净〕汤已烧下。请相公洗澡。〔外〕避暑到仙家。香烹丹灶茶〔老旦〕坐深松树下。日影已西斜。香公小心伏事相公。〔下外〕多谢多谢。〔外吊场〕香公。你多少年纪了。〔净作聋科外〕多少年纪。〔净〕我八十三岁。〔外〕在此几多年。〔净〕在此三十余年。〔外〕身上衣服谁管。〔净〕但得茶饭不缺足矣。那讨衣服。〔外〕王安那里。〔末〕小人伺候。〔外〕快取两疋布来。送香公做衣服穿。〔末〕知道了。布在此。〔外〕香公收下。王安回避。〔净〕多谢相公。〔外〕我问你。适纔小道姑。他出家几年了。〔净〕多承布施。如今说起话长。你定要问出子眼。不要管他。请去洗澡。〔外〕你说与我知道。还有好处。〔净〕这等千个好处。到不如一个见领笑留。这道姑叫做陈妙常。年方一十七岁。他父在日。官拜开封府丞。靖康兵乱。母子逃难分离。以此投庵出家。〔外〕他房在那里。〔净〕直在西首尽头。白云堂下就是。请相公洗澡安宿。 

　　〔外〕溪溜合松声。　　　　残霞弄晚晴。 
　　〔净〕要知今日话。　　　　难尽此时情。 

　　第七出　依亲 
　　【定风波】〔外上〕日染娇红云染绿。温泉晚试新妆束。〔老旦上〕朶朶谁敎香翦玉。轻盈潇洒。怕逐风飘泊。 
　　〔外〕夫人。你看孩儿方去。时序易迁。凉亭池上。荷花又早开成云锦。可喜可爱。〔老旦〕妾身夜来分付丫嬛办酒。与相公赏花。未知完否。〔外〕旣有酒。将过来。〔老旦〕丫嬛那里。〔丑上〕来了。亭覆琅玕绿。杯倾菡萏红。酒在此间。〔外〕夫人。你看红蕖紫萼生芳浦。醉扶落日。娇颤杨家女。额点胭脂心带苦。西风岂是怜香主。〔老旦〕怕听夜半池塘雨。漂泊红妆知几许。晓看风送木兰舟。愁断柔肠惜游子。 

　　【园林好】〔外〕看天机锦云暗香。喜玉宇风摇艳妆。照水轻盈娇样。似越女出潇湘。似神女赴高唐。 
　　【江儿水】〔老旦〕月坠胭脂冷。风摇翡翠狂。人归何处菱歌唱。银塘暮雨空凝望。儿郞貌比花相像。隔绝白云靑嶂。把酒樽前。不觉玉泪临风惆怅。 
　　【步步娇】〔净末上〕离人去国愁孤往。长途倦足行不上。〔净〕陈旺。潘亲家家中到也未。蒹葭倚傍在何方。〔末〕前村就是他门巷。〔净〕拭泪整残妆。不知他们肯认我穷形状。 
　　老身陈母是也。因遭兵火。与女孩儿拆散。无处栖身。只得同院子远奔潘亲家家中相依。院子。他家在何处。〔末〕迤逦行来。想是在这个村坊。男女数年不来。一时忘了。待我问一声村上大哥。潘老爹家在何处。〔内应科〕前面大门楼就是。〔末〕多谢了。 

　　【不是路】〔净〕你试问行藏。先进他家要酌量。你去和他讲。孤穷姻戚来相傍。〔末〕知道了。到华堂。殷懃顿首来投上。〔外〕起来。你是谁人到此。〔末〕欲说交颐泪两行。小人是陈家陈旺。〔老旦〕正是陈亲家的旺官。亲母安否如何。〔末〕言之不尽。他们亲自到门墙。〔老旦〕为何到此。莫非谎说。〔末〕敢为虚诳。敢为虚诳。 
　　【前腔】〔外老旦〕急走趋跄。迎候尊亲入草堂。深深拜。匆匆相接愧怆惶。〔净〕泪汪汪。故园兵火遭蜂嚷。膝下娇儿失雁行。孤身无倚。远投玉树怜飘荡。敢叨恩养。敢叨恩养。 
　　〔老旦〕亲母请坐。且自定息。细说一番。 

　　【剔银灯】〔净〕骤然起兵戈扰攘。卷尘飞东奔西撞。娇儿拆散知何往。待寻取那知去向。〔合〕思量。孤身女娘。平白地分开虎狼。 
　　【前腔】〔外老旦作悲科〕我媳妇孤身在那方。痛杀我梦劳魂想。变中幸得亲无恙。权且柴门村巷。 
　　〔合前净〕令郞公子为何不见。 

　　〔老旦〕堂前游子赴春闱。　　　　两月音书未见归。 
　　〔外〕今夜灯前添旧恨。　　　　〔净〕思儿念女泪双垂。 

　　第八出　谭经 
　　【临江仙】〔旦上〕松风惊枕簟。琴牕人坐壶天。〔净丑小旦扮道姑上〕昼长日赤苦烦煎。看荷来水殿。追燕入湘帘。 
　　〔旦〕钟磬草堂深。解箨森森笋作林。〔净丑小旦〕燕子双飞来复去。难禁。满腔心事对谁云。〔众〕陈姑稽首。〔旦〕众师兄到来。请坐。〔丑〕陈姑。昼长人静。重门难守。钱财竟没来方。酒食何曾入口。夜间番来覆去思量。我也管不得出乖露丑。〔旦〕师兄。你说那里话。我与你苦守淸规。谨遵教指。终成正果。今日无事。羣集在此。不免请师父出来。谈经说法。洗濯尘心。有何不可。〔小旦〕正是正是去请。〔净阻科〕不要去请。我没工夫听经。适纔报恩寺桂公约我施主人家看经。回来床上一话。我自要去了事。〔旦〕休得闲说。快请师父来。〔小旦〕众徒弟请师父出来讲经则个。〔老旦〕来了。 

　　【好事近】〔老旦〕花影上帘栊。毕竟非色非空。闭关方自坐圜中。又请谈经说颂。 
　　〔众〕师父稽首。〔老旦〕徒弟们到来。今日请老身出来。要讲何经。〔旦〕众徒弟闲暇。欲听法华旨要。以此洗心焚香伺候。〔老旦〕善哉善哉。此经非同别典。乃我西方祖师洪开方便。普度含灵。分品二十八门。解救百千万劫。眞个是字字慈航。行行彼岸。故云假饶造罪如山重。不须妙法两三行。你们听我讲说。 

　　【梁州序】禅机玄妙。法流净土。一似莲开朶朶。天空云净。眞如月印秋波。二十八□妙品。普度羣迷。五蕴三支苦。行行开孽镜。你须把孽根磨。早办慈航出爱河。〔合众合掌科〕蒙指点。当参悟。免沈沦万劫千回堕。齐合掌念弥陀。 
　　【前腔】〔旦〕芳心冰洁。翠钿尘锁。怪胭脂把人躭误。蜂喧蝶嚷。春愁不上眉窝。〔作背科〕暗想分中恩爱。月下姻缘。不知曾了相思簿。身如黄叶舞。逐流波。老去流年竟若何。〔合前〕 

　　【前腔】〔净丑〕叹浮生尽着尘疴。逐飞丸朝朝暮暮。看镜中消息。素改婆娑。我把芳年虚度。老大蹉跎。衣食浑无措。空门来托钵。做尼姑。也只是当年没奈何。〔合前〕 

　　【前腔】〔小旦〕笑狂生直恁奔波。这妙法眼前因果。悟无明无着。梦想全无。你偏恋那火宅煎熬。幻海沦胥。忘却来生路。是非钟磬外。白云孤。一卷经销香一炉。 
　　〔合前老旦〕众徒弟们。在此把这讲过经卷。细玩佛意。不可虚度我去打坐片时。〔众〕请师父自便。〔老旦〕坐深人境寂。钟鼓又黄昏。香公。烧佛前晚香。琉璃内添上油。不可忘了。〔内应科〕哓得。〔下旦〕列位师兄。听了半日。身体疲倦。我们松棚下闲玩一番。多少是好。〔众〕使得使得。〔旦〕你看一轮明月。斜挂松梢。万籁无声。花阴满砌。可爱人也。〔净〕眞个可爱可爱。只少四个丈夫同赏新篁池阁。〔众〕休得取笑。〔净〕尼姑尼姑。原有丈夫。只要趁些钱财。来带这顶毗卢。 

　　【节节高】〔旦〕冰轮映碧萝。晚凉多。一声钟磬禅堂暮。松阴坐。展素罗。藤床卧。天街几点流萤度。〔净小旦〕久闻陈姑弹得好琴。求听一曲。女童取琴过来。〔旦理琴科〕试操玉露。污耳污耳。欲听瑶琴月下弹。彩云暗逐飞琼度。 
　　〔外〕玉鉴银光散不收。红亭花老似含羞。风来借得些儿便。一曲琴声何处幽。小生步月闲吟。忽听琴声淸婉。俨若白鹤冲霄。靑鸾逸驾之韵。不免上前再听一番。呀。此处角门半开。挨身进去。〔做看科〕原来松棚之下。陈姑与众姑弹琴。可爱可爱。〔众〕方纔弹得绝妙。再弹一曲如何。〔旦〕使得。 

　　【前腔】〔众〕天风荡玉珂。泻银河。凉生玉指声凄楚。哀如诉。惹恨多。牵愁大。玉盘倒影穿帘幕。〔外作听科旦〕为何琴弦急绝。敢是有人盗听。〔众〕这裏那得人来。〔旦〕空门虽是隔红尘。怕花阴深处人藏躱。 
　　〔净丑小旦〕夜深了。我等吿回罢。〔旦〕如此多慢了。〔净小旦〕避暑过南轩。人归月满天。〔旦〕莫教春树鸟。惊起日高眠。〔下外〕美哉乐哉。天下有此绝色。岂不是仙人掌上飞来玉眞宫中谪下。可惜投入空门。不免乘月题诗粉墙上。聊寄离情。仙姑明日经过。必然看见。王安那里。〔末〕纔做故乡梦。又听主人声有何分付。〔外〕快取文房四宝过来。〔末〕知道了。〔取科外写科〕一曲霓裳香雾薄。夜深偷向月中看。分明人坐天香窟。何事空门虚合欢。〔放笔科〕 

　　【尾】新诗怎得人酬和。天大样相思害我。诗诗。千万做一个媒儿勾引他。 
　　闲亭吟罢露华浓。　　　　相见浑如一梦中。 
　　玉漏敲残花外月。　　　　金徽听彻柳边风。 

　　第九出　会友 
　　【满庭芳】〔生上〕身倚寒窗。时逢春暮。满目残红初褪。桃花浪裏。飞鲸又困风云。回首云泥江树。那堪魂断淸明。且扶持翛翛病翮。应自惜连城。 
　　东风故拍游人面。柳丝似绾离人惯。歌管春回处处声。凤凰山隐黄金殿。人望故园天渐远。欲寄音书无个便。寻春且唱踏莎行。蜗名休挂些儿念。小生潘楷。向因会试开科。辞亲赴选。两场已进。颇自得意。不想病染离亭。难终策问。正是钟鼎山林俱合命。人间宠辱不须惊。幸得安身。不免到西湖上游玩一回。多少是好。 

　　【一翦梅】〔外末上〕捐驹几度建康城。堪厌风尘。还逐风尘。〔净上〕飞花点点怯残春。羞对游人。还逐游人。 
　　〔外〕帝城宫阙五云间。万国冠裳集禁班。〔净〕春暖千门喧鼓吹。天开十里好湖山。〔相见科外末〕我等在此会试。未得揭晓。好难排遣。特作小东。敢请二兄同往湖上一游如何。〔外〕使得使得。前面那人。好似吾辈朋友。不免上前相见。〔生〕三位高姓大名。〔外〕小子姓孙名桂。〔末〕小子姓胡名士元。〔净〕小子姓元名伯通。俱领乡荐。今来会试。先生高姓大名。〔生〕潘必正。和州人也。在此赴试。〔净〕旣是同袍。况对此佳景。同游乐一回如何。〔生〕多谢。 

　　【甘州歌】〔净〕图画天然。看郁葱佳气。凤舞龙蟠。丹厓翠壁。掩映浪花云片。千寻金碧山间寺。几曲笙歌水上船。香尘滚。紫陌连。避秦人住在桃源。穿花外。出柳边。六桥红雨衬金韀。 
　　【前腔】〔外〕松涛路径旋。看云深雾锁。上方宫殿。争驰车马。香风暗送红衫。僧房云惹茶烟起。村店风摇酒斾悬。花争笑。人竞喧。绣幢珠珞恍疑仙。山如旧。景自姸。春风吹鬓入流年。 
　　【前腔】〔生〕山深路渺漫。更扳萝扪壁。直上层峦。云霞镜净。乘空便欲骖鸾。湖烟乍起风色冷。山树凉生日影偏。烟光外。树杪间。栖鸦时带夕阳还。花村渡。柳岸船。一蓑风月老渔竿。 
　　【前腔】〔末〕天开玉镜宽。又何嫌风雨。雪月花残。四时堪赏。有多少古今伤感。游魂暗掷芳尘去。好梦还留花鸟边。休回首。忆故园。汴州谁肯复留连。山含暝。灯火悬。天涯聚散各依然。 
　　〔生〕天色已晚。明日竭诚拜谢。〔净〕明日就是学生东道。敢请众兄仍续旧游。 

　　〔生〕湖上山光半有无。　　　　〔外〕水云高下影模糊。 
　　〔末〕到城灯火家家夜。　　　　〔净〕明月还将醉客扶。 

　　第十出　手谈 
　　【番卜算】〔外上〕鹪鹩方托枝。驵骏嘶归路。咫尺巫山路转迷。应愧题红句。 
　　松关风动炎光薄。人坐淸闲。淸闲。肠断花间与梦间。昨宵拾得人间恨。空自熬煎。熬煎。拴锁离情上下弦。下官张于湖是也。因赴任建康。船到中山地方。天道炎热。借宿僧房。恐人知我是地方官长。故假说姓王。在此暂住。昨夜乘月闲吟。忽听仙姑弹琴。令人整整想了一夜。闻得他住西房。不免探望一回。多少是好。苔深令路滑。花密碍人行。白云深锁处。鸡犬杳无声。有人在此么。 

　　【前腔】〔旦上〕花影转疎楞。鸟语惊幽梦。忽闻窗外有人声。还自惭迎送。 
　　相公稽首。〔外〕仙姑少礼。〔旦〕有失迎候。罪过万千。〔外〕轻谒禅堂。无任惭惧。〔旦〕不敢。请坐吿茶。〔外〕仙姑。瑶琴一曲邀残月。松梢露滴声悲切。归去洞房更漏永。巫山有梦和谁说。〔旦〕相公。我意絮沾泥心炼铁。从来不爱闲风月。莫把杨枝作柳枝。多情还向章台折。〔外〕小生戏谈。无烦介意。〔看科〕卓间棋枰甚精。敢是仙姑能棋。〔旦〕略知一二。〔外〕请教一局。〔旦〕香公那里。〔净上〕纔烧佛座香。却扫堂前地。忽闻花外呼。荒忙又来至。师父有何分付。〔旦〕看棋枰过来我与王相公下棋。一面看茶来吃。〔净〕是。〔掇卓笑科〕你两个不要不分皂白。〔旦〕咄。快去看茶。相公请先。〔外〕学生僭了。 

　　【黄莺儿】〔外〕花院手闲敲。战楸枰两下交。争先布摆装圈套。双关那着。〔旦〕我输了这一子了。〔外〕单敲这着。〔外作思科旦〕相公用心。〔外〕声迟思入风云巧。笑山樵。从他烂柯。不识我根苗。 
　　〔旦〕相公输了。〔外〕果然输了。还饶一着。 

　　【前腔】〔旦〕换局更难饶。你热心机我冷眼瞧。其间有路应难到。〔外〕待我点眼。〔旦〕我推开那着。点破你这着。双关那怕你能单帛。笑鸣蜩。纵横羽甲。千局总徒劳。 
　　〔外〕又是学生输了。〔旦〕相公故意相让。〔净〕江心烹玉液。山顶采云衣。茶在此间请问相公输赢若何。〔外〕仙姑连胜二局。〔净〕出奇。我说你敌他不过。〔外〕香公回避。〔净〕且贪闲处睡。不管是和非。〔下外〕仙姑手中佳扇。为何无人题写。〔旦〕欲求足下濡染。未敢轻渎。〔外写科〕碧玉簪冠金缕衣。玉如肌。从今休去说西施。怎如伊。香腻桃腮不傅粉。最偏宜。好对眉儿共眼儿。觑人痴。〔旦接看科〕词章虽妙。只是言语太狂。我这裏淸净堂中不卷帘。景幽然。闲花野草漫连天。莫狂言。〔外〕独坐洞房谁是伴。〔旦〕一炉烟。闲来窗下理琴弦。小神仙。相公。 

　　【猫儿坠】〔旦〕新词艳逸。望报始投桃。争奈禅心爱寂寥。鸾台久已弃残膏。相吿。休错认莲池比做蓝桥。 
　　【前腔】〔外〕芳心玉洁。羽服翦霞绡。可惜姱容空自老。〔外背科〕蜂媒羞订凤鸾交。〔外揖科〕轻造。望恕却风流少年才调。 
　　【尾】〔外〕是非偶尔空谈笑。〔旦〕好收拾作家腔调。这等没担儿相思你去别处挑。 
　　〔外〕小生就此吿辞了。〔旦〕冒犯。恕罪恕罪。 

　　〔旦〕金焦落日映纱窗。　　　　一局棋消夏日长。 
　　〔外〕明日骄骢卜归路。　　　　梦魂犹自惜余香。 
　　〔外〕王安那里。〔末应科〕王安。我在此不便。可作速打牌到建康。报说二十三日到任。快去。〔末〕知道了。〔外下末云〕我老爹在此数日。想是与那道姑无缘。只得去了。正是巫山隔渺茫。空作襄王梦。 


　　第十一出　闹会 
　　【新水令】〔老旦上〕风扬幡影似龙飞。焚寳篆瑞烟初起。敲钟惊幻梦。说偈警沈迷。三宝皈依。三寳皈依。请大众齐临会。 
　　殿隐黄金相。云开宝月容。分经来白马。洗钵起黄龙。志心三宝在。回首万缘空。接引菩提路龙华起梵宫。自家观主是也。为因今日九天雷神降生。不免唤出众徒弟们做些功果。仰答十方。倘有施主们来烧香酬愿。也好迎接。徒弟们那里。〔净丑扮道姑上〕纔离蒲团座。忙趋竹径来。鸟啼春去也。花落满苍苔。老师父稽首。〔老旦〕众徒弟到来。今日是九天降辰。唤你们出来做些功果。倘有施主们来烧香酬愿。也好迎接。〔众〕知道了。香公。一边敲钟。一边击鼓。大启佛会。〔小旦耿小姐末门公小丑梅香上〕 

　　【探春令】〔小旦〕日映朱门。松影裏香雾霭。瑶池镜台。初学画娥眉。羞步怯。软腰围。 
　　松几株。柳几株。红白莲花香满池。离巢燕学飞。这边低。那边低。花刺茸茸扯住衣。向前还自迟。进兴通报。〔末〕知道了。老师父。拜揖。耿衙小姐来还香愿。〔老旦〕快请快请。小姐请坐。〔小旦〕为因上年曾许花旛灯烛。特备白银十两。伏乞领纳通神。以酬心愿。〔老旦〕小姐请坐。待我写疏正名。〔大净王公子引众家人上〕 

　　【缕缕金】乘骏马。走花街。好寻闲处哄闹中来。此是女贞观。车阗马隘。人人簇拥拜莲台。且停骖。看佛会。 
　　小使。这观内许多人拥。想是做什么道场。你通报溧阳县中第一有名撒漫使钱的王公子来看佛会。〔相见科老旦〕公子失迎。多罪多罪。请在鹤轩少坐。待耿小姐还了愿心。请过烧香。〔净〕不妨。你自去了你家的事。不要管我。〔老旦〕疏已写完。请小姐烧香。 

　　【步步娇】〔小旦〕鼎爇沈檀。深深拜。瞻礼昙花盖。〔老旦挂旛科〕好旛好旛。旛幢五色裁。丝丝绣出眞堪爱。〔小旦〕合掌叩如来。愿增福寿如山海。 
　　〔老旦〕请过淸芬轩吿茶。〔下净引众家人上〕 

　　【折桂令】〔净〕好一似玉天仙何处飞来。髻绾螭簪。鬓亸鸾钗。爱杀俺蝶引蜂猜。花枝般娇颤。燕子的形骸。好一似紫鸾箫吹出凤台。却便似白羽扇飞下瑶阶。打动我的情怀。牵惹我的情怀。如醉如呆。紫游缰误入误入天台。 
　　〔下老旦〕佛殿上无人。同小姐去看今日陈设道场一回。〔小旦〕这是观音佛。 

　　【江儿水】〔老旦〕紫竹观音坐。白鹦哥时往来。〔小旦〕这是什么佛像。〔老旦〕这是释迦。极乐西方界。〔小旦〕这壁厢是什么神像。〔老旦〕这是十八尊罗汉归南海。〔小旦〕这壁厢是什么菩萨。〔老旦〕这是五十三参形容改。〔小旦〕这些景像。好怕人来。为何也有披枷带锁。在地下受苦的。为何也有幢旛宝盖。迎过桥的。〔老旦〕那幢旛宝盖迎送的。却是在世为善的。那披枷带锁受苦的。却是在世为恶的。这是地狱天堂刑械。早发慈悲。免受轮回孽债。 
　　〔小旦〕那壁厢又有人来了。〔老旦〕请过白云楼下看荷花。就吃些素斋。〔小旦〕使得。〔下净引众上〕 

　　【雁儿落带得胜令】〔净〕我为他动春心难摆划。我为他赊下了相思债。你看他笑盈盈花外来。哄得我闹嚷嚷魂不在。赤紧的害张生消瘦些。这一会病相如渴不解。恨只恨隔几重离恨天。苦只苦扯不拢的合欢带。疑猜。莫不是凌波袜在巫山外。若得个和也么谐。小使。我把他做活观音常跪拜。 
　　他又在那壁厢去了。我们再赶过去。〔下老旦〕鹤轩花开茂盛。去看一回。 

　　【侥侥令】〔老旦〕看鹤轩花满台。〔小旦〕那花外有人来。忙把轻罗遮羞态。怕人瞧头懒抬。到不如归去来。 
　　【收江南】〔净引众上〕呀彩云飞。肠断呵害杀我好难捱。我为他魂灵儿飞上楚阳台。那姮娥全然不采。他待要去来。我怎留他转来。没情趣的寃家心忒歹。 
　　〔下小旦〕搅扰多时。就此吿别。 

　　【园林好】〔老旦〕喜今日轩车远来。〔小旦〕蒙款曲淸香寳斋。〔小旦〕厚德不胜感戴。重稽首拜如来。重回首别莲台。 
　　〔净引众上小旦〕多谢了。〔老旦〕多简慢了。待老身远送。〔小旦〕殿上有客。〔老旦〕不妨。〔回头别公子科〕相公暂别。不得奉陪了。〔下净〕罢了罢了。 

　　【沽美酒】〔净〕那寃家归去来。俏多情今还在。只见些花落东风点绿苔。佩环声归仙宅。单相思今空害。丢下了一天丰采。并没有半分恩爱。我呵拾得个美哉快哉。〔众〕爹又添些苦哉。〔净〕小使们。怎么苦哉。〔众〕小的们替爹割舍不得。〔净〕不割舍什么东西。〔众〕呀空撇下这许多风流摇摆。 
　　〔净〕咄。这相思定害杀我也。〔下〕 


　　第十二出　下第 
　　【菊花新】〔生上〕两度长安空泪洒。无栖燕傍谁家。梦魂化蝶入桐花。飘蓬人在天涯。 
　　毘陵城下水悠悠。不洗古今愁。这裏蓬窗人静。谁家玉笛横秋。意如中酒。情如伤剑。叶落谁收。欲傍夜归未得。更于何处藏羞。必正偶因下第。羞惭满面。难以回家。久居武林。不是长策。我有姑娘。幼年出家金陵女贞观。如今迢递到此相投。寄迹半年。那时节再作区处。迤逦行来。此处正是女贞观不免径入则个。有人在此么。 

　　【太平令】〔老旦上〕山径幽栖。谁过松关惊犬吠。经堂掩卷忙来至。呀。是必正侄儿。乍一见忽惊疑。 
　　我儿为何到此。 

　　【前腔】〔生〕有话难题。骨肉相看两泪垂。困龙失水难归去。因此上远投栖。 
　　〔老旦〕我儿坐下。〔丑〕进安磕头。 

　　【前腔】〔旦上〕心下猜疑。为甚堂前人语沸。忙来庭下探消息。为甚事动悲啼。 
　　这一位相公何来。〔老旦〕是我的侄儿。因下第羞归。远投观中。骨肉相看。不胜凄惨。侄儿。你把下第的事情。一一与姑娘说知。〔生〕姑娘请坐。听侄儿拜禀。 

　　【桂枝香】沧溟飞电。鱼龙惊变。马头芳草长驱。浪裏风云争战。两场已进。谁想第三场忽然一病。似枯鱼病鹤。似枯鱼病鹤。空怀霄汉。挨着寒鸡茅店。到禅关。借树栖凡鸟。分灯习蠹编 
　　【前腔】〔老旦〕一自风尘分面。常对云山增叹。汝父母虽隔。今日见我侄儿来呵。喜天涯爪葛相逢。俨千里连枝重见。〔生哭科老旦〕不须泪涟。不须泪涟。有日眉扬额点。且自雕虫刻篆。我这裏尽淸闲。有竹堪留客。无鱼可当餐。 
　　【前腔】〔旦〕相公。看你眸含星电。气吞霜剑。逐骄阳汗湿征衫。且依圣水洗干尘面。听池中雨声。听池中雨声。有日云泓雾卷。龙蟠虎变。且停骖。尽醉三更月。休瞻万里天。 
　　【前腔】〔丑〕松庭竹院。银塘玉槛。绿依依柳色轻柔。红拂拂荷香娇软。看淸幽满檐。看淸幽满檐。湘云遮簟。熏风吹面这炎天。寄榻权消暑。行囊暂息肩。 
　　〔老旦〕我儿且在此住下。攻习诗书。待下科再去赴选。〔生〕多谢姑娘盛心。〔老旦〕香公那里。〔净上〕闲念一声佛。不堕众恶门。观主有何分付。〔老旦〕这相公是我侄儿。因下第到此。暂借云房。攻习诗书。以待下科上京赴选。你可收拾东首碧云楼上。与相公安息。 

　　鹤轩西畔转淸幽。　　　　万竹凉生月满楼。 
　　且看好山消旅况。　　　　莫敎花落惹新愁。 

　　第十三出　求配 
　　【梨花儿】〔净上〕风流子弟身飘荡。飘荡身才风流样。自从见了那红妆。嗏。上床直想到大天亮。 
　　夜夜春风醉碧桃。梦魂长恋紫鸾箫。朝来又备金鞍马。骑傍银筝看阿娇。自家王公子是也。自从见了女贞观那烧香小姐。每夜思量。终朝作念。想与他乘鸾跨凤。羞杀我径路无媒。要思量窃玉偷香。恨杀那侯门似海。不免叫小使出来。与他商议一番。多少是好。小使们那里。〔丑末上〕听得爹爹叫。万事无成到。万事无成见爹。〔净〕呸。罢了罢了。我待要你干事你到说万事无成。我一事也成不得了。讨板子过来。〔丑末〕爹听我说。小的姓草头万。名事。小的姓口天吴。名成。岂敢讥诮着爹。〔净〕旣是你的姓名也罢了。〔内作叫骂科〕是谁在外边高声大嚷。〔净作慌满场跪科〕不好了。娘来了。娘来了。是我分付小使们庄上讨租。不敢胡嚷。〔丑末〕娘进去许多时了。爹起来罢。你也忒怕得紧。〔净〕我何尝怕着谁。我是天不怕来地不怕。溧阳县中惟我大。上山打虎如打牛。入水骑龙如骑马。官司队裏我为尊。跌打场中有声价。〔丑末〕娘又来了。〔净作跪怕科〕若还听得说娘来了。惊得浑身骨头榨。〔丑末〕好个不怕的。〔净〕咄。我只怕这些儿。此处娘要来。不好说话。我有一事。与你商议。你跟随我到后花园假山上去。且寻芳草路。细说落花风。我儿。前日女贞观见了那一个烧香小姐。好不想杀了我。你两个怎生生得一个计策。成就得此事。我重重赏你。〔丑〕爹这不打紧。些须小事。何劳费心。小的今晚就成得。〔净〕好儿好儿。你怎么这等会干。〔丑〕爹爹干得我快活。我也要干得爹爹快活。〔净〕你且说来。〔丑〕我们叫上一二十人。明火执杖。爹爹装做大王。赶到耿家。拿住小姐。爹爹与他成事。小的们抢掳些家财。可不是一举两得。〔净〕啐。做出事来。〔丑〕爹爹自去顶缸。〔末〕爹不要费心。那个小姐嫁了王尙书家去了。到是那女贞观中。有一个年幼道姑。其实标致。天下无比。〔净〕如何那日我不见他。〔末〕他有病。懒出见客。小的们知道他久了。爹。你听我道。那道姑呵。芙蓉印额。菡蓞笼腮。两眉儿簇簇春山。一脸儿溶溶夜月。樱桃半颗摘得下。对人未语朱唇。瓠子初开摆得齐。欲笑含羞象齿。凝脂十指。春纤惊雨笋抽芽。娇颤双尖。香迹印泥莲落瓣。穿一领白罗鹤氅。俨似云驾来月殿姮娥。戴一顶碧玉霞冠。眞个像水托出湘波仙子。若教他待月西厢。活描出个崔莺莺影身。假使他和亲北塞认不出王昭君姊妹。秋波一转。铁世尊也要留情。笑口半开。木罗汉从教惹病。妖妖娆娆。天生成风和杨柳舞千条。袅袅停停。人世上春暖桃花开万朵。齐齐整整。要装做个色相烟霞。轻轻盈盈。自脱不得风尘脂粉。有人勾引动春心。不数他那误入天台。若个好逑成凤侣。眞胜似那当年金谷。果然标致。不是虚传。〔净作跌倒科丑〕爹为何跌倒了。〔净〕说得我酥了。你两个就替我去叫他来。〔丑末〕说不得这个自在话。成不得。爹要成此事。可寻凝春庵王师姑。与他相好。爹爹央他去做媒。事方可谐。〔净〕旣然如此。我们就到凝春庵去。 

　　【水底鱼儿】芳草萋萋。凝春庵在那裏。行行不见。转敎云树迷。 
　　【前腔】〔丑末〕转过长堤。临溪又过西。白云堆裏。红日掩朱扉。 
　　此处就是了〔净〕你快去通报。〔丑末〕有人在此么。 

　　【字字双】〔小净尼姑上〕自家生来最袅娜。〔丑〕眞个。〔小净〕终朝吃素念弥陀。〔丑〕难过。〔小净〕和尙道人都要我。〔丑〕好货。〔小净〕门前那个又来拖。〔丑〕是我。 
　　〔小净〕原来是一位相公。相公何来。〔净〕我是溧阳王公子。特地到此。一事相烦。休得推阻。女贞观道姑陈妙常。十分美貌。我欲求他为婚。特浼姑姑作伐。〔小净〕阿弥陀佛。他是出家人。怎么说得这一句落地狱的话。我不管这闲事。〔欲下净作扯科〕你来你来。你若成得此事。白银五十两。拿在此间谢你。〔小净〕拿来我看。不要哄我〔净〕你旣不肯。我去作成别人。〔净欲下小净作扯科〕休得取笑。你有何分付。我明日就去说。 

　　【四边静】〔净〕人间牛女天河隔。望君寄消息。卽欲驾星桥。鸾台早妆饰。〔合〕黄金白璧。芳姿艳质。成就好姻缘。何须论相値。 
　　【前腔】〔小净〕武陵有路云遮隔。乘鸾事难必。抱布结盟言。凤卜在朝夕。 
　　〔合前丑〕婚姻事岂是偶然。〔净〕须要用心说来。〔末〕媒妁口必定会言。〔小净〕下聘礼只要五百。谢媒钱到要一千。〔丑〕怎要得这许多。〔净〕也不少。准准还你一千。 


　　第十四出　幽情 
　　【菊花新】〔生上〕白云红树隔乡关。鴈字南飞枕簟寒。好梦又惊还。翦西风败叶姗姗。 
　　梦裏修书话别离。故园应自望归期。天涯尘染旧征衣。衰柳几株遮恨少。白云一片带愁飞。纔见蔷薇又紫薇。小生潘必正。下第羞归。暂投女贞观中安息。偶见仙姑修容。光彩艳丽夺人。此心羁绊。不忍轻去。乡土之思。每怀缕缕。正是迷花缘为看花至。恋却彩云忘白云。〔净上〕纔出白云堂。又到淸幽处。不见读书声。只听长吁气。潘相公稽首。〔生〕香公到来。有何话说。〔净〕陈姑煮茗焚香。特请相公淸话片时。望乞不拒。〔生〕我就此同行。 

　　【出队子】方添离恨。方添离恨。忽听花前传好音。缓寻芳径过闲庭。又听金铃犬吠迎。一阵香来窗前桂阴。 
　　〔净〕陈师父。潘相公请到了。 

　　【前腔】〔旦上〕急趋迎进。出帘迎进。草率相扳辱过存。相公稽首。〔生〕仙姑少礼。何劳过招。〔旦〕竹间禅舍草檐深。惟有淸香共苦茗。白鹤双双松下自鸣。 
　　自从相公到小庵。未及从容奉款。兹具一茶。伏乞矜许。〔生〕多谢。〔旦〕徒弟道宁道成那里。〔丑道姑上〕天生眼瞎。又兼折脚。不会念经。只好捧盒。〔小旦道姑捧茶上〕纔烹蟹眼。又煑云头。琥珀浮香。淸风数瓯。相公请茶。〔丑〕相公。前日有一位相公比你略老些儿。也来与我师父请话。想是调戏我的师父。乞我师父夹脸噀了八百八十八口啐气。抹干十七八碗残唾去了。你休得又蹈前辙你若惹我。我到不打紧。随卽奉承。〔旦〕休得胡说。快进去。〔丑〕我眞个肯。不是取笑。若说谎。生疔疮。〔下生〕好一个所在。敢是仙姑自建造的。〔旦〕不敢。 

　　【二郞神】〔旦〕我这裏芳院静。满地松阴绝点尘。惟咶露的蝉声叶底频。湘帘花影。一树紫薇红晕。竹坞烟消阳羡春。分磁钵可消烦紊。〔生〕仙姑是自幼出家长大出家的。〔旦〕别家园。自幼年寄入空门。 
　　【集贤宾】〔生〕博山云袅鸡舌焚。听深树啼莺。独守长门枕自温。那消息有谁曾问。你看红新绿嫩。可惜老娇香腻粉。蜂衙蝶阵。闹嚷嚷也都只为着伤春。 
　　【黄莺儿】〔旦〕芳草掩重门。住仙山欲避秦。门前怕有渔郞问。淸闲此身。林泉片云。琐窗不管春愁恨。相公。你莫怪我说。免劳魂。巫山路远。空费梦中心。 
　　【猫儿坠】〔生〕水云聚散。帘外倚斜曛。无限相思隔暮云。〔背唱〕从敎病害客边人。衾枕。尽今宵泪渍啼痕。 
　　【尾】〔净上〕靑鸾远报阳台信。相公。那壁厢传言立请。观主着我来请相公。立等立等。〔生〕回首桃源云雾深。 
　　家姑呼唤。就此吿别。多扰了。〔旦〕多简慢了。 

　　〔旦〕一炷淸香一盏茶。　　　　尘心原不染仙家。 
　　〔生〕可怜今夜凄凉月。　　　　偏向离人窗外斜。 

　　第十五出　破虏 
　　【点绛唇】〔外上〕星挂旄头。将衰天运谁能救。为国躭忧。须早办亲争斗。 
　　裂土分茅一郡间。君恩民命两相关。从来为国心如血。早把胡钩日下按。自家建康太守张于湖是也。近闻兀朮这厮。分兵南扰紧要地方。倘一时兵到。难以抵敌。昨已分付各所官兵。约定今日下操。不知可曾完备否。左右那里。〔末小生扮二所官上〕腰下雪喷剑。马前云绕旗。百年承祖荫。敢不报明时。所官见。〔外〕近闻兀朮侵袭地方。昨日分付整顿兵革。今日演操。可曾完备否。〔应云〕俱已完备。请老爷下操。〔众军士上见科外〕汝等听我分付。 

　　【解三酲】〔外〕操时节人人要精炼。斗时节个个要争先。国家重难军休怨。也只为保疆原。腾腾火发心上炎。赤眼吞胡星斗寒。〔合〕亲征战。亲征战。不降胡誓不生还。 
　　【前腔】〔所官〕论吾侪世隆爵显。又岂敢自爱余年。旌旗滚滚云霓闪。看剑戟雪霜寒。假饶他犯境来胡马。我这裏仗剑争先雪大寃。 
　　〔合前扮探子上〕报报。〔外〕报甚事的。〔探子〕报达虏南侵事。〔外〕你说上来。 

　　【番鼓儿】〔探子〕喧金鼓。喧金鼓。烈火满空烧。胡虏南来。势倾不小。〔外〕有多少人马。〔探子〕万马奔雷那分多少。〔外〕众将官。就此起营。奋勇当先。把腥膻迅扫。〔外众下净引众上〕 

　　【前腔】轰雷阵。轰雷阵。旗鼓震山岳。浪滚长江。血淹芳草。前面是什么地方。〔众〕老鹳河了。老鹳河边。金陵将到。整顿弓刀。安排牙爪。〔外领众上〕奋勇当先。把腥膻迅扫。 
　　〔末〕来将何人。〔净〕我是兀朮四太子。亲自领兵。你是何人。敢来对敌。〔末〕建康太守张爷亲自领兵。〔作对阵科净众败下〕 

　　【淸江引】〔外〕胡奴万马齐奔走。兵卒休追后。我疆幷我原。四境还吾守。喜孜孜凯唱肤功奏。 
　　胡马犯天关。　　　　闻风心胆寒。 
　　一鞭争胜处。　　　　飞捷报平安。 

　　第十六出　寄弄 
　　【懒画眉】〔生上〕月明云淡露华浓。欹枕愁听四壁蛩。伤秋宋玉赋西风。落叶惊残梦。闲步芳尘数落红。 
　　小生看此溶溶夜月。悄悄闲庭。背井离乡孤衾独枕。好生烦闷。只得在此闲玩片时。不免到白云楼下。散步一番。多少是好。〔下〕 

　　【前腔】〔旦上〕粉墙花影自重重。帘卷残荷水殿风。抱琴弹向月明中。香袅金猊动。人在蓬莱第几宫。 
　　妙常连日茸茸俗事。未曾整此冰弦。今夜月明风静。水殿生凉。不免弹潇湘水云一曲。少寄幽情。有何不可。〔作弹科生上听琴科〕 

　　【前腔】步虚声度许飞琼。乍听还疑别院风。凄凄楚楚那声中。谁家夜月琴三弄。细数离情曲未终。 
　　此是陈姑弹琴。不免到他堂中。细听一番。多少是好。 

　　【前腔】〔旦〕朱弦声杳恨溶溶。长叹空随几阵风。〔生〕仙姑弹得好琴。〔旦惊科〕仙郞何处入帘栊。早是人惊恐。〔生〕小生得罪了。〔旦〕莫不是为听云水声寒一曲中。 
　　〔生〕小生孤枕无眠。闲吟步月。忽听花下琴声嘹呖。淸响绝伦。不觉步入到此。〔旦〕小道亦见月明如洗。夜色新凉。故尔操弄丝桐。少寄岑寂。欲乘此兴。请教一曲如何。〔生〕小生略记一二。弄斧班门。休笑休笑〔生作弹吟曰〕雉朝雊兮淸霜。惨孤飞兮无双。念寡阴兮少阳。怨鳏居兮彷徨。〔旦〕此曲乃雉朝飞也。君方盛年。何故弹此无妻之曲。〔生〕小生实未曾有妻。〔旦〕也不干我事〔生〕敢求仙姑。而教一曲如何。〔旦〕旣听佳音。已淸俗耳。何必初学。又乱芳声。〔生〕休得太谦。〔旦〕污耳污耳。〔作弹吟曰〕烟淡淡兮轻云。香霭霭兮桂阴。喜长宵兮孤冷。抱玉兔兮自温。〔生〕此广寒游也。正是仙姑所弹。争奈终朝孤冷。难消遣些儿。〔旦〕相公你听我道。 

　　【朝元歌】长淸短淸。那管人离恨。云心水心。有甚闲愁闷。一度春来。一番花褪。怎生上我眉痕。云掩柴门。钟儿磬儿枕上听。柏子坐中焚。梅花帐绝尘。果然是冰淸玉润。长长短短。有谁评论。怕谁评论。 
　　【前腔】〔生〕更深漏深。独坐谁相问。琴声怨声。两下无凭准。翡翠衾闲。芙蓉月印。三星照人如有心。露冷霜凝。衾儿枕儿谁共温。〔旦怒科〕先生出言太狂。屡屡讥讪。莫非春心飘荡。尘念顿起。我就对你姑娘说来。看你如何分解。〔作背立科生〕小生信口相嘲。言出顚倒。伏乞海涵。〔作跪旦扶起科生〕巫峡恨云深。桃原羞自寻。你是慈悲方寸。望恕却少年心性。少年心性。 
　　小生就此吿辞。肯把心肠铁样坚。〔旦作背语科〕岂无春意恋尘凡。〔生〕今朝两下轻离别。一夜相思枕上看。〔生作下科旦〕潘相公。花阴深处。仔细行走。〔生回科〕借一灯行如何。〔旦急关门科生〕陈姑十分有情。不免躱在此间。听他裏面说些什么。便知分晓。〔旦〕潘郞潘郞。 

　　【前腔】你是个天生后生。曾占风流性。无情有情。只看你笑脸儿来相问。我也心裏聪明。脸儿假狠。口儿裏装做硬。待要应承。这羞惭怎应他那一声。我见了他假惺惺。别了他常挂心。我看这些花阴月影。凄凄冷冷。照他孤另。照奴孤另。 
　　夜深人静。不免抱琴进去安宿则个。此情空满怀。未许人知道。明月照孤帏。泪落知多少。〔下生〕小生在此听了半晌。虽是不甚明白。 

　　【前腔】我想他一声两声。句句含愁恨。我看他人情道情。多是尘凡性。妙常。你一曲琴声。凄淸风韵。怎敎你断送靑春。那更玉软香温。情儿意儿那些儿不动人。他独自理瑶琴。我独立得苍苔冷。分明是西厢行径。老天老天。〔作揖科〕早成就少年秦晋。少年秦晋。 
　　闲庭看明月。　　　　有话和谁说。 
　　榴花解相思。　　　　瓣瓣飞红血。 

　　第十七出　耽思 
　　【谒金门】〔生病丑扶上〕愁滋味。风雨暮秋天气。一枕相思头彻尾。如何消遣些。 
　　钟磬惊回枕上眠。客乡风雨恨人天。许多心事共谁言。〔丑〕病裏偏教人易老。秋来转觉恨常添。只因些个事相牵。〔生〕进安。自从别了家乡至此。旅馆萧条。染成这病。怎生是好。〔丑〕官人。且耐心将息。我昨日到街市上起课来。说你这病是那阴人身上起的。不要呆了。且自消遣则个。门外有人言语。待我去看来。是那一个。 

　　【一翦梅】〔老旦同旦上〕病中孤馆自嗟呀。纔说离家。便恨离家。〔旦〕闲庭开遍紫薇花。人在天涯。病害天涯。 
　　〔老旦〕我侄儿染病书斋。要去看他。徒弟。我与你同走一遭。〔旦〕师父先请。徒弟随后。〔老旦〕转过荷香径。又来丹桂阴。〔生叹科老旦〕忽闻长叹语。使我便关心。必正儿。连日病症如何。〔生〕越加沉重。〔老旦〕我儿。句容有一个方先生。在此课命。到有些意思。不免请他来课算禳解。〔生〕使得。进安。你替我去请来。眼底便教分祸福。暗裏谁云无鬼神。方先生在家么。〔净〕那个。 

　　【水底鱼儿】〔净上〕算命通神。书符最有灵。人家来问我。开口要禳星。 
　　什么人在此。〔丑〕小人是女贞观中来的。请先生课命。〔净〕就去就去。纔过溪桥。此间便是。〔丑〕方先生到了。〔相见科老旦〕舍侄潘楷。偶因下第。寄住在此。忽染病症。特请先生课算禳解。〔净〕曾买下三牲么。〔旦〕先生未曾课算。怎么先要三牲。〔净〕小子法术最高。四海闻名。那得一时闲空。今日有一二千人。坐在我店中算命。闻得观主呼唤。只得到此。〔丑〕我来接你。并无一人。〔净〕忘了忘了。是昨日。是昨日。这等样。你把潘相公八字说来。〔生〕甲子年。乙亥月。甲子日。乙亥时。〔净〕好八字。好八字。两干不杂。地局和同。凡观人命。先看提纲。身旺坐强。必登廊庙。身衰坐弱。终处贫穷。推此八字。木生冬令。虽未及时。谓之将来者进。兼得亥子水源培植。此乃大富大贵之造也。争奈目下红鸾天喜星照命。又兼日犯岁君。灾殃必重。须得禳解方好。〔老旦〕我请个法师禳解如何。〔净〕你差了。我算命之外。又会行法。张天师门下。第一个高徒是我。快办纸马香烛过来。我替你禳解。〔丑办香案科净念〕上香上香。奉请家堂。山神土地。司命灶王。今日祝献。伏为潘郞病不脱体。着枕狼当。身上发寒发热。口裏要茶要汤。自从今日禳解。叫他早脱灾殃。神道。你若肯依我说。家家主荐。杀猪杀羊。你若不听我说。我叫你庙中无烛无香。只看今朝以后。若强便强。算来不得就好。也须打点些棺裳。一时魂不附体。大家哭得恓惶。〔丑〕呸。先生着了鬼了。〔净〕不是先生着鬼。我到老实与你商量。你若要他这个病好。先请遣开傍边催命大王。〔老旦〕休得胡说。些须薄礼奉酬。请回罢。〔净〕多谢多谢。全凭一张嘴。赚尽四方财〔下老旦〕我儿。你把病症从头说与我做姑娘的知道。 

　　【山坡羊】〔生〕呀。这病儿何曾经害。这病儿好难躭待。这病儿好似风前败叶。这病儿好似雨后花羞态。我难摆开。心头去复来。黄昏梦断。梦断天涯外。心事难提泪满腮。伤怀。〔老旦〕这病敢是风寒上来的。〔生〕不为风寒眼倦开。堪哀。〔老旦〕莫不是忧愁上来的。〔生〕不为忧愁头懒抬。 
　　【前腔】〔老旦〕莫不是害了些王仲宣登楼的无奈。莫不是染了些楚三闾江潭流派。莫不是渴中山病儿转深。莫不是赋高唐愁孽债。心暗猜。莫不是扬子云阁上灾。非关病酒。也只为躭诗害。人在他乡须把愁肠解。堪哀。待思乡怎生归去来。伤怀。为瓜葛空敎泪满腮。 
　　【前腔】〔旦〕你想是念故园梦魂常在。你想是恨旅馆风尘难捱。你本是养骊珠时潜在渊。你本是爱栖梧暂托荆榛外。〔生〕我好恨。〔旦〕休恨来。愁肠须摆划。月圆月缺。月也有盈亏害。岂可人无一日灾。襟怀。你把那段心儿且放开。书斋。好听春雷天上来。 
　　〔老旦〕本当在此看你。殿上有人。我略去再来。〔旦〕相公。你可请医调治。我明日再来看你。〔生〕心病还须心上医。〔老旦〕休将闲口惹闲非。〔老同下生作睡科丑背云〕啐。只因闲口生心病。但愿你寃家早脱离。我东人做出这等模样如何。 

　　【前腔】〔丑〕我东人不尶不尬。到此处多愁多害。只为那三四更花晨月夕。惹下了十二时的孤眠独捱。官人吃药。〔生〕我不要药吃。〔丑〕心暗猜。病从根上来。思量到此。也只为欠了寃家债。怎能彀成全双凤钗。痴呆。抄手无言难打孩。哀哉。书剑飘零甚日回。 
　　东人睡了。待我哄他一哄。东人。那仙姑在亭子上。接你说话。〔生〕我就来了。〔作病起科丑〕我来扶你。〔生〕进安。你只在此间。不可来。〔生作行不动科丑〕还是我扶你。〔生〕不要来。〔生作跌科丑〕没有人叫。还是我来扶你进去罢。〔下〕 


　　第十八出　叱谢 
　　【卜算子】〔旦上〕朝来闻鸟啼。啼处惊人睡。展转不成眠。反侧啼红泪。 
　　春来秋去几经过。不似今秋愁奈何。心事暗流银烛泪。恨随漂泊叶声多。妙常苦守淸规。已经数载。无奈尘心未尽。俗念顿生。对景添愁。强制不定。可恨人也。 

　　【桂枝香】奴似风掀黄叶。云遮残月。猛可的如醉如痴。独自个谁温谁热。把床儿打叠。把床儿打叠。方纔梦枕儿上蝶。又惊回窗儿外铁。好难说。愁如鴈字天边阵。泪似鹃花枝上血。 
　　【前腔】云堂松舍。淸灯长夜。听钟儿敲断黄昏。拥被儿卧看明月。心中自思。心中自思。猛可的身如火热。値恁的睡不宁贴。好难说。咽不下心头火。转添些长叹嗟。 
　　笔墨在此。不免将我心事描写一词。聊寄幽情。消遣则个。〔词曰〕松舍淸灯闪闪。云堂钟鼓沉沉。黄昏独自展孤衾。欲睡先愁不稳。一念静中思动。徧身欲火难禁。强将津吐咽凡心。争奈凡心转盛。〔净王尼姑上〕 

　　【不是路】〔净〕径遶长蛇。要见的人儿何处也。把帘遮。落花满地空台榭。未许红尘略近些。开门开门。〔旦〕是谁的吠犬迎来花外客。〔作藏词科〕我把冷眼儿窗前偷看者。〔净〕休躱撇。为因闲暇来松舍。〔旦〕向前迎接。向前迎接。 
　　远辱到此。有何话说。〔净〕久失相亲。特来听讲。〔旦〕你平日不好经典。如何要听讲。〔净〕我近日比前不同。前夜月下。我亲见观音菩萨说道。你平日念佛。功德将满。只少得一百多声。祥云就来接你上天去。〔旦〕你何不做一会儿功夫。念完了。上天去。〔净〕人头上有些私债。未曾讨得。养下些猪羊鸡犬。未曾卖得。有几个相识和尙。舍他不得。因此上故意不念完了。〔旦〕你休得取笑。有何话说。〔净〕溧阳县中。有个王公子。人物标致。泼天富贵。他慕你仪容。欲求婚配。未知你意下若何。〔旦〕阿弥陀佛。我与你是出家人。怎么说这等落地狱的话。〔净〕夫妻之情。谁人不爱。享荣华富贵。强似在此淸贫苦奈。〔旦〕休得多言。听我道。 

　　【长拍】门外游蜂。门外游蜂。花间浪蝶。隔芳尘帘箔长遮。云寒月冷。这是自甘孤洁。〔净〕你好硬心肠〔旦〕心硬如铁。又何劳嚷嚷强来饶舌。淸闲分同松柏老。岂肯做凡花墙外折。〔净〕他家十分豪富。〔旦〕从敎富贵更豪奢。怎如我淸贫守道。自有决烈。 
　　【短拍】〔净〕鬓亸轻云。鬓亸轻云。眉弯新月。更可人海棠双颊。休把性儿撇。看鸳鸯帐暖。那春生凤凰衾热。他指望连枝比翼。那知急煎煎镜破簪折。 
　　【尾】〔旦〕从今断绝休来说。你上覆那王公子呵。不须用这般锹掘。月殿花枝你休想去折。 
　　〔下净〕他送也不送我。就进去了。敢是怪我也。 

　　云雾锁天台。　　　　媒红空自来。 
　　心难常皎洁。　　　　有日惹尘埃。 

　　第十九出　词媾 
　　【淸平乐】〔旦上〕西风别院。黄菊都开遍。鸂■〈氵束鸟〉不知人意懒。对对飞来池畔。 
　　云淡水痕收。人傍凄凉立暮秋。蛩吟无断头。心事泪中流。懒把黄花插满头。见人还自羞。自与潘郞见后。不觉心神恍惚。情思飘荡。对此困人天气。好生伤感也。 

　　【绣带儿】难提起。把十二个时辰付惨凄。沉沉病染相思。恨无眠残月窗西。更难听孤雁嘹呖。堆积几番长叹。空自悲。怕春去留不住少年颜色。 
　　奴家身体困倦。不免稳睡半晌则个。〔睡介〕 

　　【宜春令】〔生上〕云房静。竹径斜。小生病起无聊。好生烦闷。不免往白云楼下。闲步一回。多少是好。欲求仙恨着天台路迷。问津何处。傍靑松掩着花千树。悄地行来。乃是陈姑卧房。正値他独睡在此。〔作番书介〕这是他看诵的经典。裏面为何有字一幅。却是陈姑诗稿。词云。松舍淸灯闪闪。云堂钟鼓沉沉。黄昏独自展孤衾。欲睡先愁不稳。一念静中思动。遍身欲火难禁。强将津唾咽凡心。争奈凡心转盛。细观此词。陈姑芳心尽露。敢是天就我的姻缘。把此词做个公案。伴残经香渺金猊题红句情含绿绮。心知。此词入手呵。天付姻缘。送来佳会。 
　　待我揭帐戏他。看他如何回我。陈姑。陈姑。〔旦作惊起介〕 

　　【降黄龙】惊疑。闪得我魄散魂飞。倦体轻盈。倩谁扶起。〔生〕小生在此相扶。〔作抱旦旦怒介〕你是书生班辈。好个书生班辈。错认仙姑。比做神女。〔生〕差不多儿。文君幸见相如。两下情同鱼水。〔旦〕休题。文君佳趣。这其间相如料难是你。〔生〕多分是小生无疑。〔旦〕潘郞好生无礼。我对你姑娘说来。〔生〕说我何事。〔旦〕秀才们偷香窃玉。意乱心迷。 
　　【醉太平】〔生〕非痴。我靑灯愁緖。听黄昏钟磬。夜半寒鸡。孤衾独抱。未曾睡先愁不寐。相思。静中一念有谁知。欲火炎遍身难制。把凡心自咽。只少个萧郞同并。彩凤同骑。 
　　【浣溪沙】〔旦〕你脸儿涎。情儿媚。话跷蹊。心自猜疑。〔生〕不必猜疑。〔旦寻词介生〕小生拾得在此。〔旦〕好好还我的词来。若不还我。把你做贼论。〔生〕偷书不为贼。〔旦〕这场寃债诉凭谁。当初出口应难悔。罢罢。一点灵犀托付伊。〔背介〕几番羞解罗襦。〔生拜介〕 

　　【滴溜子】合拜跪。此情有谁堪比。慢追思。此德何年报取。谁承望今宵牛女。银河咫尺间。巧一似穿针会。两下裏靑春浓桃艳李。 
　　【鲍老催】〔旦〕输情输意。鸳鸯已入牢笼计。恩情怕逐杨花起。一首词。两下缘。三生谜。相看又恐相抛弃。等闲忘却情容易。也不管人憔悴。 
　　〔生〕妙常。你道小生忘了此情。〔跪介〕老天在上。必正若忘了妙常今日之情。天诛地灭。 

　　【猫儿坠】皇天在上。照证两心知。誓海盟山永不移。〔旦〕从今孽债染缁衣。欢娱。看双双一似凤求鸾配。 
　　【尾】天长地久君须记。此日裏恩情不暂离。从此后情词莫再题。 
　　今夜灯前见。还疑梦裏来。〔下丑上〕我东人在此。吟风弄月。夜去明来。终久吃他刮上了。 

　　【淸江引】堪爱堪爱眞堪爱。鸾凤情深如海。携手上阳台。了却相思债。他怎知有个人在窗儿外。 
　　【皂角儿】〔生旦同上〕两情浓同下蓝桥。战兢兢欢娱较少。成就了凤友鸾交。休忘却天长地老。为你病恹恹只自躭。瘦怯怯难自保。为着今朝。相偎相抱。力怯体娇。你休把私情漏泄。两下裏供状难招。 
　　【前腔】奴本是柔枝嫩条。休比做墙花路草。顾不得莺雏燕娇。你恣意儿鸾顚凤倒。须记得或是忙或是闲。或是迟或是早。夜夜朝朝。何曾知道。这些关窍。春风一度。敎我力怯魂消。 
　　【尾】从今淡把蛾眉扫。妆一个内家腔调。把往日相思一担儿抛。 
　　〔丑〕不好了。不好了。观主知道。去叫地方拿你们两个送官。怎么是好。〔旦〕如何是好。〔丑〕不妨。我哄你两个。适纔我替你遮瞒过了。我只要捉个头儿。〔生〕我在此。你休得这等胡说。〔丑〕旣然相公在此。你只叫我一声。〔旦〕教我叫你什么。〔丑〕随你。〔旦〕进安哥。〔丑〕不好。除下哥字。添上相公二字。〔旦〕难道是进安相公。〔丑〕正是。正是。〔旦作难介丑〕我就叫将起来。〔旦〕也罢。我便叫他一声。进安相公。〔丑笑介〕出庵奶奶。〔生〕怎么叫做出庵奶奶。〔丑〕没有我进安相公安能奶奶出庵。〔生叱下〕 


　　第二十出　诡媒 
　　【普贤歌】〔小净上〕终朝奔走在街坊。布施亏咱口舌强。化些斋与粮。讨些烛与香。夜夜偷闲搂和尙。 
　　自家凝春庵王师姑是也。前日王公子托我到女贞观。说陈妙常亲事。不想他千不肯万推辞。花言巧语。马扁他不动。如何是好。不免回覆公子。教他别寻人去说。迤逦行来。此间便是。有人在此么。〔丑上〕闲庭落叶阶前覆。静坐何人门外来。我公子亲事如何。〔小净〕不谐。〔丑〕罢了。我公子急等着你完事。今早又着我来叫你。你到说出这句话。〔小净〕如今怎么处。〔丑〕我教你一个法儿。哄他一哄。你只说陈妙常已请到在门外。我说你十分标致。他心动就来。你出去接他。不可抬头。待他进了书房中。又作区处。〔小净〕使得。使得。你去通报。〔丑〕公子有请。〔大净上〕 

　　【前腔】朝朝夜夜醉红妆。睡起曈曈日上窗。桂花开得香。菊花开得黄可惜金樽少个人儿赏。 
　　何人在此。〔丑〕王师姑请得陈妙常来见爷。在外等候。〔净〕好好。〔丑〕还有事禀上爷。王师姑说爷十分标致。说得他心动。就来到此。教爷可低头迎接他。不可抬头。进了书房。凭爷处置。〔净〕好好。会干事。会干事。〔两下作低头见介净〕呸。我是开口等酒。那知你将没作有。教我心上花开。如何接着你这老狗。〔小净〕怕你脸上带羞。使你不要抬头。亲事十分不肯。特来回覆你这老牛。〔净〕他怎么不肯。只是你不会做媒。〔小净〕我再三去说。他再四不肯。只是哄他不动。你听我道来。 

　　【大迓鼓】他眞心爱出家。自甘守淡。不恋繁华。不容人说闲非话。空费我嘴喳喳。多谢蜂媒。及早回衙。 
　　【前腔】〔净〕惓惓望着他。鸳帏合卺。花烛笼纱。今朝不见来堂下。空敎我眼巴巴。多是蜂媒。不会开衙 
　　事旣如此。怎么处置他纔好。〔小净〕我有一计策。特来与你商量。〔净〕有何计策。〔小净〕你着个能言的盛使到观中去。不可说出姓王。只说耿衙差人请师父到家。欲拜为师。讲经说法。先叫下轿夫。等他上轿抬到家中。凭你处置。有何不可〔净〕此计甚妙。 

　　由他人伶俐。　　　　难脱这条计。 
　　若还哄不来。　　　　敎我空淘气。 

　　第二十一出　姑阻 
　　【月云高】〔旦上〕松梢月上。又早钟儿响。人约黄昏后。春暖梅花帐。倚定阑干。悄悄的将他望。猛可的花影动。我便觉心儿痒。呸。元来又不是他。那声音儿是风戞帘钩声韵长。那影子儿是鹤步空庭立那厢。 
　　等了这一会。还不见他来。我且回房中。再作区处。倦立庭前看月色。且回鸳帐坐香消。〔下〕 

　　【前腔】〔生上〕梦回罗帐。睡起魂飘荡。纔见云窗月。心到阳台上。静掩书斋。月下门偷傍。三春花信曾有约。七夕渡河人又来。〔下老上〕欲觅闲消息。须教悄地来。夜深人不见。书馆把门开。不知我侄儿那裏去了。不免叫他一声。必正侄儿那裏。〔生上〕忽听得花间语。把小鹿儿在心头撞。姑娘拜揖。〔老〕书到不读。却往那裏行走。〔生〕在亭子上乘凉。为爱闲亭风露凉。〔老〕为何这等慌张。〔生〕失候尊前心意忙。 
　　〔老〕我儿。你听我道来。 

　　【前腔】书当勤讲。奋志靑云上。坐待春雷动。一跃桃花浪。姓字争先。不堕前人望。夜半花间月。休去闲飘荡。好把流萤手自囊。当惜春风又过墙。 
　　也罢。你随我到经堂上去。一边我打坐。一边你读书。待我出定时。方去寝息。不可不依。从来佛教通儒教。要识儒修卽佛修。〔扯生并下〕 

　　【石榴花】〔旦上〕听残玉漏。展转动人愁。思量起竟含羞。我把玉钗敲断凤凰头。傍孤灯暗数更筹。出乖露丑。这事儿落了他人后。想昨宵雨约云期。到今朝凤泣鸾愁。 
　　【前腔】〔生上〕忙来月下。恨杀那人留。〔对旦揖介旦背介生〕小生来了。为甚事泪双流。武陵人抱闷悠悠。夜深沈不饵鱼钩。心中暗愁。〔旦〕愁什么。把人丢下就是。〔生〕这话儿好敎我参不透。只指望楚雨巫云。怎番做绿惨红愁。 
　　【泣颜回】〔旦〕休说那风流。一霎时忘却绸缪。敎我黄昏独自。等得月转西楼。将人便丢。那些个见你情儿厚。〔生〕小生不是故意来迟。几乎做将出来。正到半路。乞我那狠心的姑娘。走将来叫我。幸而听得。只得回转。不想他带我到禅堂去。他一边打坐。教我一边看书。他出定方放我回寝。以此来迟。〔跪介〕望恕小生之罪。〔旦〕看他愁模样堪爱堪怜。定不是将没作有。 
　　【前腔】〔生〕一日隔三秋。鸳鸯结牢锁心头。猩红一瓣。魂灵儿都为他钩。何曾下口。更难忘灯下鞋尖儿瘦。我若做浪蝶游蜂。老天呵。须敎是裾马襟牛。 
　　【尾】从今念却神前呪。今夜情难罢手。怎能彀闰一个更儿相聚久。 
　　花间泪落三更月。　　　　佛座人留两下情。 
　　话向枕边说不尽。　　　　隔林鸡唱又天明。 

　　第二十二出　促试 
　　【珠落索】〔老旦上〕凤只与鸾孤。两下悲离旷。星前暗许抱衾裯。好敎我难遮当。 
　　本是鸾凤宿有缘。空门一见两留连。若教露出当场事。败我从前学坐禅。我想陈妙常与我侄儿。两下靑春佳丽。意气相投。每每月下星前。事事东遮西掩。看他鼠窃。使我狐疑。倘若事露人知。败坏山门。有玷淸白。如何是好。早晚间事情。那裏防得他许多。不免叫侄儿出来。逼他赴选。绝了眼前往来。有何不可。侄儿那裏。 

　　【浣溪沙】〔生上〕梦裏鸳鸯惊拆散。醒来泪眼未曾干。窗前又听得频呼唤。 
　　姑娘拜揖。〔老〕侄儿。我想你父亲生你一人。指望功成名就。虽是你身上靑云。未登金殿。还是你身上一件不了的事情。如今春期将至。正好收拾书囊。前往临安赴试。休得留恋于此。〔生〕试期尙早。待明春去犹未迟。只是在此多扰姑娘。〔老怒介〕我岂为你在此搅扰。要你去赴试。我与你父亲连枝瓜葛。看你飘蓬。有何面目见你二亲。汝强留恋。自廿人下。又何面目见你二亲乎。你二亲日后也要埋怨我。好痛杀人也。〔作悲介生亦悲介〕谨依姑娘严命。只待作谢各房姑姑就去。〔老〕不消。待我叫他们出来送你便了。香公那裏。请各房姑姑出来〔内应〕知道了。〔进安同众姑姑上〕 

　　【卜算子】荒径叶声干。闲庭人语沸。〔旦〕不知何事苦相牵。心下常萦系。 
　　〔老〕今日我侄儿起程赴试。特唤你们相送则个。〔旦〕为何平地有此说话。〔作含泪介老〕进安。你可快收拾行李。〔丑〕平地起风波。暗裏分鸾凤。〔下老〕侄儿。你听我道。 

　　【催拍】趁西风。快着祖鞭。当及时看花上苑。休得留连。休得留连。你是瑚琏虹霓。怎做狐首鸿盘。休恋燕友莺俦。月下花前。〔合〕从此去献纳争先。亲玉陛谒金銮。 
　　【前腔】〔生〕叹骥足盐车久淹。托萍梗风尘自转。〔背介〕有恨难言。有恨难言。扯断红丝。生剖靑鸾。人逐孤鸿。泪染啼鹃。〔合前〕 

　　【前腔】〔旦〕夕阳外千山万山。衰草路风寒水寒。〔背介〕把泪偷弹。把泪偷弹。千种离情。两下难言。意惹情牵。肠断心剜。〔合前〕 

　　【前腔】〔众姑〕你本是鸿才俊英。偶暂住衡门考盘。几折征帆。几折征帆。眼底天涯。利锁名牵。一曲离歌。三叠阳关。〔合前〕 

　　【前腔】〔丑挑行李上〕打叠起行囊半肩。〔生拜介〕忙拜谢尊姑膝前。〔老〕着意相看。着意相看。野店寒鸡。水宿风餐。〔旦〕进安哥。雨雪长途。休敎他食缺衣单。〔合前〕 

　　【一撮棹】〔生〕马前路恨杀人山外山。〔旦〕灯前梦要见他难上难。〔生〕睁睁眼。两下裏恨冲天。〔旦〕又怕人瞧破。待留他怎上前。〔老〕休嗟叹。及早夺锦衣还。〔众姑〕春风裏早把好音传。 
　　【尾】〔生〕尊前拜别空留恋。〔旦背介〕我这裏新愁千万。〔生作别旦众姑介〕止不住泪潸潸血染征衫。 
　　〔老〕徒弟们各自归房。我送侄儿到江口下船。明日方回。 

　　好把芙蓉匣剑安。　　　　只愁风雪阻江关。 
　　可怜不是轻离别。　　　　两下相看难上难。 

　　第二十三出　追别 
　　【水红花】〔老旦生丑上〕天空云淡蓼风寒。透衣单。江声凄惨。晚潮时带夕阳还。泪珠弹。离愁千万。〔生背〕欲待将言遮掩。怎禁他恶狠狠话儿劖。只得赴江关也啰。 
　　〔老〕落木静秋色。残晖浮暮云。〔生〕不知人别后。多少事关心。〔丑〕已到关口。梢水看船。〔净□水上〕船在此。〔丑〕我相公上京赴试。叫你船到临安。赏你一两银子作船钱。〔净〕就去就去。〔老〕就此开船。休得转来。我在阅江楼施主人家看你。明日纔回。〔生〕谨依姑娘严命叶落眼中泪。风催江上船。〔老〕明年春得意。早报锦云笺。〔生丑下老立高处望〕 

　　【前腔】〔旦上〕霎时间云雨暗巫山。闷无言。不茶不饭。满口儿何处诉愁烦。隔江关。怕他心淡。顾不得脚儿勤赶。〔作惊介〕呀。前面楼上。好似我观主模様。又早是我先看见他。若还撞见好羞惭。且躱在人家竹院也啰。 
　　〔下老〕侄儿已去远。不免回观去罢。从今割断藕丝长。免系鹍鹏飞不去。〔下旦上哭介〕潘郞潘郞。君去也。我来迟。两下相思只自知。心呆意似痴。行不动。瘦腰肢。且将心事托舟师。见他强似寄封书。梢水那裏。〔小净上〕听得谁人叫。梢水就来到。到那裏去的。〔旦〕我要买你一只小船。赶着前面会试的相公。寄封家书到临安去。船钱重谢。〔小净〕风大去不得。〔旦〕不要推辞。趁早开船赶上。宁可多送你些船钱。〔小净〕这等下船下船。〔吴歌〕风打船头雨欲来。满天雪浪那行教我把船开。白云阵阵催黄叶。惟有江上芙蓉独自开。 

　　【红衲袄】〔旦〕奴好似江上芙蓉独自开。只落得冷凄凄飘泊轻盈态。恨当初与他曾结鸳鸯带。到如今怎生分开鸾凤钗。别时节羞答答。怕人瞧头怎抬。到如今闷昏昏独自个躭着害。爱杀我一对对鸳鸯波上也。羞杀我哭啼啼今宵独自捱。 
　　〔同下生净丑上净吴歌〕满天风舞叶声干。远浦林疎日影寒。个些江声是南来北往流不尽的相思泪。只为那别时容易见时难。 

　　【前腔】〔生〕我只为别时容易见时难。你看那碧澄澄断送行人江上晚。昨宵呵醉醺醺欢会知多少。今日裏愁脉脉离情有万千。莫不是锦堂欢缘分浅。莫不是蓝桥满时运悭。伤心怕向篷窗见也。堆积相思两岸山。 
　　【侥侥令】〔旦小净上〕忙追赶去人船。见风裏正开帆。〔小净〕会试的潘相公。会试的潘相公。〔生〕忽听得人呼声声近。住兰桡。定眼看。是何人。且上前。 
　　〔旦〕是奴家。〔对哭介〕 

　　【哭相思】〔生旦〕半日裏将伊不见。泪珠儿湿染红衫。 
　　〔旦〕事无端。恨无端。平白地风波拆锦鸳。羞将泪眼对人前。〔生〕那其间。到其间。我那姑娘呵。恶话儿将人紧紧拦。狠心直送我到江关。〔旦〕早辰叫我们送你上京。听得一声。好不惊死人也。不知何人走漏消息。敢是你的口儿不谨。以致如此。〔生〕小生肯对着何人说来。平地风波。痛肠难尽。〔旦〕别时节。众人面前。有话难提。有情难尽。因此上赶来送你。只是我心中千言万语。一时难尽。〔生〕多谢厚情。感铭肺腑。早辰众姑姑在前。不得一言相别。方抱痛伤。今得见你。如获珍宝。我与你同行一程如何。〔旦〕甚好。 

　　【小桃红】秋江一望泪澘澘。怕向那孤篷看也。这别离中生出一种苦难言。自拆散在霎时间。心儿上。眼儿边。血儿流。把我的香肌减也。恨杀那野水平川。生隔断银河水。断送我春老啼鹃。 
　　【下山虎】〔生〕黄昏月下。意惹情牵。纔照得双鸾镜。又早买别离船。哭得我两岸枫林都做了相思泪斑。打叠凄凉今夜眠。喜见我的多情面。花谢重开月再圆。又怕你难留恋。好一似梦裏相逢。敎我愁怎言。 
　　【醉迟归】〔旦〕意儿中无别见。忙来不为贪欢恋。只怕你新旧相看心变。追欢别院。怕不想旧有姻缘。那其间拚个死口含寃。到癸灵庙诉出灯前。和你双双发愿。〔生〕想着你初相见。心甜意甜。想着你乍别时。山前水前。我怎敢转眼负盟言。我怎敢忘却些儿灯边枕边。只愁你形单影单。只愁你衾寒枕寒。哭得我哽咽喉干。一似秋风断猿。 
　　〔旦〕奴别君家。自当离却空门。洗心待君。君家休得忘了奴。有碧玉鸾簪一枝。原是奴家簪冠之物。送君为加冠之兆。伏乞笑纳。聊表别情。〔生〕多谢多谢。我有白玉鸳鸯扇坠一枚。原是我家君所赐。今日赠君。期为双鸳之兆。 

　　【忆多娇】两意坚。月正圆。执手叮咛苦挂牵。我与你同上临安如何。〔旦〕我岂不欲。恐人嚷开是非。反害后边大事。欲共你同行难上难。早寄鸾笺。早寄鸾笺。免得我心肠挂牵。 
　　也罢。就此拜别。 

　　【哭相思】夕阳古道催行晚。听江声泪染心寒。要知郞眼赤。只在望中看。〔生拜别介下旦〕重竚望。更盘桓。千愁万恨别离间。只敎我靑灯夜冷香消鸭。暮雨西风泣断猿。〔下〕 


　　第二十四出　占儿 
　　【太常引】〔净陈母老旦同上〕长空秋影淡无痕。离恨起寒砧。〔净〕望眼泪盈盈。故园肠断黄昏。 
　　〔相见介老〕亲在桑楡愁日暮。儿游霄汉几时归。秋容对镜惭消减。肠断空怜日九回。〔净〕吹败叶。满空飞。痛骨酸心渍满衣。逐水随风何处去。几番长望立斜晖。〔老〕亲母。我孩儿一去。杳无音信。多为春场不第。以此羞归。不知寄托何处。今番又是春场到了。〔净〕亲母。不必愁烦。令郞公子。他是聪明伶俐之人。好歹定有相见之日。只是我女儿流落。不知音信。好不痛杀我也。 

　　【字字锦】〔老旦〕靑霜入鬓鲜。落日流光短。离情解误人。惹下西风怨。恨当年。为着两字功名。闪得我儿愁母怨。天天。山遥水远。我那儿。可不念着故园。思量故园故园何日返。〔合〕恨跌绽了绣鞋尖。恨跌绽了绣鞋尖。望长安天远。我心儿裏苦切。我心儿裏苦切。守着个更更点点。凄凄冷冷。隔着个朝朝暮暮。思思念念。肠断了愁眉泪眼。 
　　【前腔】〔净〕娘儿各一天。踪迹如蓬转。愁闻雨后蝉。怕见天边雁。恨从前。只为狼虎纷争。闪得我娘孤儿蹇。天天。娇鸾打开。天若有心见怜。再得两下重相见。 
　　〔合前老旦〕亲母且自宽解。近闻得邻近有个刘先生。号曰刘如见。此人起课通神。不免去请他来问卜儿女消息。少解愁烦。意下如何。〔净〕甚好。〔老旦〕当直的那裏。〔末上见介老旦〕你去请刘如见先生来。我要问课。〔末〕知道了。刘先生有请。〔丑上〕海内人传旧有名。都将课命问先生。若来请我须钱到。自古无钱卦不灵。〔末〕先生。潘老爷家夫人相请起课。就要同去。〔丑〕小子就行。〔末〕夫人。刘先生到了。〔相见介老旦〕特请先生问卜。〔丑〕旣然如此。拿课筒去。与老夫人祷吿。〔老旦祷吿介〕 

　　【不是路】祷吿苍天。我为儿取功名去不还。〔净祷吿介〕我为儿拆散。未知生死会何年。〔丑〕夫人请坐。待我排卦。卦排员。若论此卦问男儿的。他禹门三跃鱼龙变。问女儿的。鹊驾重逢牛女欢。只在目下。就有应验。〔老旦〕先生休得差了。〔丑〕我怎么会差。这是上好之课。只要老夫人重重谢我。〔老旦〕愁怀顿解。谢天天早与人方便。喜从心愿。 
　　当直的谢了先生。〔末〕先生。课钱在此。请收下。〔丑〕多谢多谢。能知周易理。会撰邓通钱。〔下〕 

　　【雪狮子】〔老旦〕频频去卜金钱。金钱似掷我珠泪悬。天边雁过声嘹呖。孤村外。孤村外。流水声儿喧。梦断夜如年。你看秋风起也天。春风起也天。春去秋来。秋去春来。形孤影寡。想杀我膝下斑斓。 
　　【前腔】〔净〕魂和梦思和想。都做了泣凤哀猿。那离巢乳燕谁收管。愁肠断。愁肠断。何时再得重相见。似破镜得团圆。秋风起也天。春风起也天。春去秋来。秋去春来。形孤影寡想杀我掌上文鸳。 
　　【尾】〔净〕今生只恐难相见。百折柔肠寸寸剜。〔老旦〕自古道人生离别难。 
　　庭前红泪洒飞花。　　　　愁倚湘帘日影斜。 
　　高树莫敎啼野鸟。　　　　梦魂惊不到天涯 

　　第二十五出　奏策 
　　【点绛唇】〔末扮黄门上〕光霭庭燎。鸾铃声集鸡鸣早。簪笏盈朝。听静裏乐奏钧天调。 
　　霜满衣。露满衣。霜露凄凄鬓已丝。闲处人眠那得知。星影微。月影微。顚倒裳衣恨起迟。忙处人愁办事时。下官宋朝一个小黄门是也。出入彤庭。往来紫禁。今日早朝。正当宫裏临轩策问之日。忙来到此。天色尙早。朝门未开。你看那午门外办事的。跻跻跄跄。纷纷杂杂。滚将来一派苍蝇声。唤起处三度天鸡唱。明明灭灭。千灯隐隐似虹流。往往来来。万骑粼粼如雨集。冠金佩玉。那分得上下高低。噤口衔枚。认不出燕韩赵魏。凤阙云开曙光浮。灿灿绯袍分映日。龙楼烟散霞影动。荧荧金弁转如星。鼓打三通。坎坎阗阗。落残星。催晓日。满空中浪卷蛟龙潮欲起。钟敲百下。湟湟濊濊。肃班寮。开禁掖。纔听处关冲虎豹雨初来。那壁厢卤簿人齐。森森严严。飞飞拂拂。旌旗闪映霞须动。这壁厢金吾会集。层层密密。晃晃铄铄。刀剑光凝雪眼开。象队初分。水晶帘。云母扇。掩掩映映。朱旗画戟。玉斧宝刀。奉着个现化身中天王帝坐红云。龙驹驻跸。鸡舌香。凤膏烛。荧荧灿灿。翠盖珠屛。豹干虎节。眞见那再来世满月金仙临宝刹。春暖龙门。千千万万。纷纷奕奕。拥将来献策书生。风翻鹗翮。堂堂楚楚。颙颙卬卬。都是那怀珍国士。一簇簇。一丛丛。齐齐整整。专听那金阙晓钟开万户。一队队。一班班。雍雍肃肃。都是那玉阶仙仗拥千官。你看那深深沉沉。峨峨翼翼。望着的胆战心寒。九重开玉钥。巍巍凛凛。赫赫皇皇。对着的魂飞魄散。六驾拥金轮。忽听得半空中天乐齐鸣。又早见满殿裏鸳班毕集。道犹未了。圣驾早到。〔众扮金吾内官昭容上生净外随上〕 

　　【出队子】〔众〕銮舆登殿。銮舆登殿。三下鸣鞭集万官。扇分日月列仙班。龙衮云霞天上看。丹凤衔书。日下听宣。 
　　〔末〕会举生员。俯伏候试。〔昭容〕圣驾临轩策问诸士。尔士子其恪恭尽对。黄门官颁题分策。 

　　【驻云飞】〔末〕问尔诸贤。尧舜君民何者先。何者匡时乱。何者回天变。嗏。恢复旧中原。何为长便。尔士谟谋悉对彤庭献。圣主方求忠直言。万姓方求解倒悬。 
　　【前腔】〔生外净〕臣对愚言。尧舜临民仁政先。殿陛除谗谄。畿甸轻科敛。嗏。选将任兵权。坚车致远。重赏崇恩。士卒同欢怨恢复中原反掌间。汤武兵威一怒间。 
　　〔内官收卷介昭容〕诸士子卷完。俱出午门外候旨。众臣退班。〔众〕卽看万舞羣臣散。当侍千年圣主欢。〔众下生外净吊场相见介生〕列位老兄得意否。〔净〕小弟极得意。小弟卷子内直写云。杀了秦桧。天下就平。中原就复。〔生外〕语句忒硬了些。〔净〕我下笔时也思量不要惹他。后边写时节改了一改。〔生外〕改做怎么样的。〔净〕朝政悉委大臣秦老爷掌管。天下就平。〔生外〕忒软了。〔净〕硬又不好。软又不好。教我也难弄。〔生〕老兄就是金陵元伯通先生。〔净〕正是。〔生笑〕向年湖上同游。今日得做同年。可喜可喜。〔净〕不敢。 

　　聚散本无期。　　　　相逢似有私。 
　　明朝花发处。　　　　谁折最高枝。 

　　第二十六出　相宽 
　　【东坡引】〔旦上〕君如水上萍。妾似风中烛。盈盈泪落悠悠路。愁眉空自戚。愁肠空自续。 
　　一双靑眼。望着长安天样远。鹊噪灯花。暗卜何时得到家。长吁短叹。过去几时曾未惯。锦字新裁。望断关河雁不来。奴家自别潘郞。经今数月。暮想朝思。恹恹成害。对此凄凉时序。怎生消遣我这凄凉情况也呵。 

　　【香罗带】你看寒灯挑短檠。熏笼自温。孤鸿怕听牕外声。提起我那心头病也。空自睡不稳。梦还惊。凄凉怎生捱着枕。数尽那更筹也。短叹长吁千万声。〔旦作隐几介贴旦上〕 

　　【卜算子】意结两情浓。自喜心相信。悄地转松阴。〔作窥窗介〕他近日裏呵。为甚常愁闷。 
　　奴家观邻张二娘。曾与妙常结拜姊妹。他与我两下心事。胜似同胞。我连日穷冗。未曾来看他。不知他近日为何长是病害。你看今日又睡在此间。不免躱闪在此。看他醒来。说些甚么。〔旦作惊介〕方纔着枕。又梦见门外有书报说潘郞中了。我惊将醒来。又是南柯一梦。可怪可怪。 

　　【香罗带】萧郞无信音。恹恹愁闷。多应怀抱一个小情人。〔作呕吐介〕因此上呕病几曾停也。又见裙带短。好心惊。羞惭空自搵啼痕。怕有人知也。敎我乱掩胡遮不出门。 
　　【醉扶归】〔贴旦〕悄悄将伊从头问。〔旦作惊介〕失迎了。几时到此。〔贴旦〕方纔到此。你在此说些甚么。〔旦〕并不曾开口。〔贴旦〕何须苦苦假吞声。我知道你只为征车寂寞豫章城。因此上相思冷落临川郡。你不要瞒我。一句句我都听得了。你只为吹箫声断凤凰音。同衾早协熊罴梦。〔旦〕未曾说出心头闷。早先恨着意中人。无端月色与花阴。为那焦桐勾引我谐秦晋。实不瞒你。我与那潘郞。方好数宵。不意就被观主逼他赴试。一向杳无音信。身面上又做出这些事来。因此上写个人边言字杳无音。只敎我目边点水流难尽。 
　　〔贴旦〕你与潘郞别时。曾与你说甚么来。〔旦〕他许我夫妻之情。断不相忘。 

　　【香柳娘】〔贴旦〕不须用泪零。不须用泪零。他是书生志诚。一言为定。且宽心自稳。且宽心自稳。他与你无情做有情。你何必旧恨添新恨。我有一句话和你说。你只要好看成此身。好看成此身。他与你儿女事关心。料他不把情儿冷。〔旦〕想他无定准。想他无定准。怕他富贵厌奴贫。怕他花柳人勾引。到三更四更。到三更四更。怕听孤雁两三声。残月半窗冷。渐恹恹瘦损。渐恹恹瘦损。我心儿裏怕人嗔。口儿裏怕人问。 
　　此事只好你知我知。千万不可说出与外人知道。 

　　【尾声】再三嘱付相遮隐。此话牢拴方寸。〔贴旦〕我与你是何人。何须分付。你好把愁肠安顿。 
　　〔旦〕两语相投坐转深。　　　　梅花分影动黄昏。 
　　〔贴〕鱼书不负春来信。　　　　象榻何惭昼掩门。 

　　第二十七出　擢第 
　　【挂眞儿】〔生冠带上〕满目新红惊树杪。莺啼处梦断魂消。野店寒鸡。草桥残月。暗把游人摧老。 
　　记得离人哭渭城。如今新柳暗。短长亭。杜鹃啼出别离声。最苦是。千里此时情。未语泪先零。随他春梦去。两三程。漏声不歇枕边听。惊醒处。衾枕拥愁兵。下官潘楷是也。叨蒙圣恩。幸中二甲进士。观政刑部。未卜归期。不免修书二封。着进安先回报喜。免得父母与陈姑挂念。进安那里。〔丑上〕京都夸得意。故国恨无聊。禀老爷。有何分付。〔生〕看笔砚过来。〔生作写书介〕 

　　【五更转】自昔年离膝下。今经三载余。白云回首。回首应无际。扇枕温衾。番做个倚门倚闾。不孝儿。逆天罪。难饶恕。幸得天池奋迹。奋迹鴈塔题名字。欲慰亲堂。聊把别书寄。 
　　进安。你把这一封书。往河南太老爹奶奶处投下。说我明春就回了。〔又写介〕 

　　【前腔】生别离秋江上。今经半载余。彩云梦断。梦断客窗泪。剩雨残云。番作孤灯长夜。我志冲霄。气吐霓。夸得意。当年有约。有约姻缘誓。指日南来。要把玉簪重会。 
　　进安过来。这一封书呵。 

　　【好姐姐】你先去女贞观递书。说道我皇都得意。若问我归期呵。桃花将尽。是刘郞来会期。河南去。慈帏书报天涯字。早晚承恩衣锦归。 
　　【前腔】〔丑〕拜别疾忙前去。回首隔江云春树。金泥远报。敎他两处知。他心喜。一边收拾相思泪。一边免寄天涯游子衣。 
　　书去心同去。　　　　魂飞梦亦飞。 
　　故乡今夜泪　　　　血染杜鹃枝。 

　　第二十八出　设计 
　　【风入松】〔净上〕终朝独自坐沈吟。只为此劳魂。那人何日谐秦晋。空辜负年少靑春。亲到桃花渡口。他见我定留情。 
　　买笑追欢尽费心。千金无处买媒人。今朝亲到祅神庙。烈火休教梦裏焚。自家王公子是也。只为陈妙常寃家。日日挂心。无计可处。昨日那王师姑设计甚妙。不免叫小使备马。亲到观中去。临机应变。哄得上轿。可不今夜就成全了此事。不免对老天许下天大愿心。保佑一说就来。〔作跪介〕老天。今日去请陈妙常得来。乌猪白羊拜谢。〔丑暗上云〕我帮一只鸭。〔净〕啐。你这小使。专会绰嘴。〔丑〕若得爹爹讨了陈道姑。省得终朝插我。〔净〕你休得胡说。快跟我到女贞观去。 

　　【六么令】溪桥纔转。见琳宫隐约松间。那人深卧白云闲。低声问。立门边。渔郞要入桃花院。 
　　此间就是他房。小使。你先进去。〔丑〕有人在此么。 

　　【前腔】〔旦上〕柴扃昼掩。是何人来到松关。莫非靑鸟寄云笺。亲自去。听他言。行藏又恐人瞧见。 
　　何人到此。〔丑〕小人是耿衙奶奶差来。欲拜足下为师。请到衙中谈经说法。已备轿相迎。〔旦背云〕我知道了。这是那王公子使他来计赚我的。待我哄他一哄。你家奶奶叫你同相公来接我。为何不见你相公进来。〔丑背云〕贼道贼道。他就知道了。待我去请他来。〔相见作诨介旦〕相公。你听我道。 

　　【蛮牌令】〔旦〕君家听相吿。身已许蓬茅。为贪钟磬外。自结水云交。伴靑松身闲意闲。共明月散诞逍遥。〔净〕久闻淸雅。今见绝色。果不虚传。若是苦守淸规。可不辜负了你的靑春。〔旦〕念蒲质自甘弃捐。又何须雅念勤劳。 
　　【前腔】〔净〕粉质似琼瑶。靑鬓翦云绡。料应天上种。暂且谪尘嚣。念佛人何曾上天。住尘世且结鸾交。你若还苦守淸规。可不负了蓝桥。 
　　【忆多娇】〔旦〕看他村样乔。心暗憔。人隔星河路转遥。月印江心空自捞。收拾风骚。收拾风骚。今世裏姻缘且歇这遭。 
　　多承枉顾。不及奉陪。好看靑鸟入云去。笑杀山鸡空自飞。〔下净低头作揖介丑〕进去了。你吃他骂了。〔净〕他骂我什么来。〔丑〕他比你做山鸡野鸟。〔净〕这等可恶。 

　　【前腔】他把我嘲。劈面■〈扌枭〉。望断巫山云雾高。关出刘郞门外敲。此恨难消。此恨难消。管敎他平白地风掀浪高。 
　　小使。临别关门似有情。〔丑〕爹。未见得。〔净〕羞花玉貌实轻盈。〔丑〕看来只是别寻好。〔净〕此事多应弄不成。我定要吿他。定要吿他。〔下〕 

　　第二十九出　诳吿 
　　【七娘子】〔外上〕守官淸似水。寇平万境同欢。 
　　郡守三年久。官居以作家。公庭民讼少。无事早收衙。左右的。与我拿出放吿牌去。 

　　【园林好】〔净上〕你骗我钱财赖婚。〔小净上〕你强逼我空门议亲甘守淸规本分。怎敎我苦追寻。〔净〕拿你去诉公庭。 
　　王仁吿状。〔外〕吿什么状。〔净〕老爷。这一个王尼姑。口称有一年幼道姑。自愿还俗。骗小的财礼银十两。毁赖婚姻。特吿爷台。望乞垂听。〔外〕如何你当初轻听他。 

　　【玉胞肚】〔净〕当时轻信。只指望婚姻事成。谁知他计赚刘郞。空敎我费尽钱神。如今敎我无瓜抱蔓。蜂愁蝶恨怯残春。谁谓有鼠无牙怨未平。 
　　〔外〕尼姑怎么说。〔小净〕老爷。都是虚情。 

　　【前腔】村家行径。强尼姑向空门结姻。只指望报李投桃。那顾他礼佛看经。他云堂松舍淸闲。别有一番春。怎敎我抱布街头强逼人。 
　　〔外〕你吿那道姑。莫非是那女贞观的。〔净〕正是正是。 

　　【前腔】〔外〕他是冰淸玉润。怎便肯随波逐尘。〔外背介〕记当年邂逅禅房。他爱淸幽独理瑶琴。他旣是道姑。王仁。你也不该强逼他为婚。你那王尼姑也不该替人主婚作媒。谁知莲台人抱水云心。空学箫吹鸾凤音。 
　　左右。各打二十。〔打介〕你二人本该问罪。且饶你。赶出去罢。 

　　〔外〕息讼愧分茅。　　　　齐民政独劳。 
　　〔净〕总敎输廿板。　　　　〔小净〕赢得一身骚。 

　　第三十出　情见 
　　【夜游宫】〔老旦旦上〕人去天涯几许。凝望处泪眼愁眉。〔旦〕睡不熟。枕儿移过又移。没奈何。一番念。一番悲。 
　　〔老旦〕风吹云片片。飞尽桃花瓣。人归不似堂前燕。燕来肠欲断。〔旦〕夜深低嘱吿。人在琐窗西伴。听玉笛惊春怨。此际愁肠千万段。朱颜消一半。师父稽首。〔老旦〕徒弟到来。我那侄儿一去。又见春残。天涯人远。悄无音信。奈何奈何。〔旦〕不知他功名若何。好歹定有信音来也。请自消遣则个。 

　　【六犯淸音】〔老旦〕天涯人别。春风花信。眼前几度惊心。衡阳鴈杳。不知他曾上靑云。别馆花惊发。离亭柳色新。〔旦背介〕凄凄雨。欲断魂。梦中芳草。是我意中人。〔老旦〕望断我云堂何日开封字。〔旦背〕望断我锦帐通宵喜合簪。〔老旦〕莫不是萧条旅馆。莫不是留恋帝京。〔旦背〕好敎我常添萦挂。好敎我偷将泪零。花飞又早红成阵。〔老旦〕事关心。把金钱暗卜。又恐涉游魂。 
　　【不是路】〔丑上〕回首江濆。又见门前柳色阴。忙投奔。太奶奶。小奶奶。叩头。天边靑鸟寄佳音。〔老旦〕怎么是这等称呼。敢是相公中了。〔丑〕中了。有书寄上。〔老旦〕意方伸。望中喜得龙门信。不枉我西风促去程。〔旦〕自沈吟。为何不问我旧时人。〔丑〕这一封书单为着小奶奶亲事的。教我报君闻。刘郞到日桃花尽。他意在重封蜡一痕。〔旦作羞介〕休得胡说。〔丑〕休遮隐。两家供状今番定。你且看他书信。 
　　你们看书。小人就要往河南家去。纔到石头城。又上汉阳路。〔老旦〕再住两日。〔丑〕不得久羁迟。东人曾嘱付。〔下旦作开书介〕 

　　【一封书】〔老旦〕尊姑听楷宣。花向长安马上看。今一事赧言。陈女曾同枕席欢。两下姻缘簪已定。早卜归期合锦鸳。乞垂怜。望周全。夫妇恩深感百年。 
　　〔老旦〕好好。出家人原来如此。罢罢。今日之事。也是五百年前宿缘。天涯相会。不知你两人将何物作证。以成此事。〔旦〕潘官人以鸳坠为赠。奴以玉簪答之。〔老旦〕可喜可喜。 

　　【罗帐裏坐】鸳鸯玉坠。碧霞玉簪。两物相赠。天敎合欢。红丝翠幕。事非偶然。只是一件。虽是你两下夫妻前定。若是在我这裏成亲。恐坏我的山门。你可到张二娘家。就托二娘为媒。待我侄儿回来。完娶便了。〔合〕空门恐怕外人嫌。及早去寻个别院。 
　　【前腔】〔旦〕春红满面。含羞怎言俗缘未断。把淸规相玷。其间就裏是我三生旧缘。〔合前〕 

　　收拾行囊过别船。　　　　从今好去了尘缘。 
　　玉簪重会天涯外。　　　　始信红丝万里牵。 

　　第三十一出　回观 
　　【霜天晓角】〔生上〕来时江上。霜树添惆怅。此日人归春涨。满目花飞扰攘。 
　　去年逐雁来。雁字排愁阵。霜月照孤帏。离寂成多恨。今年逐燕来。燕逐飞花尽。着意向前飞。王谢堂应近。必正叨蒙圣恩。除授成都路永康军恤刑。路出金陵。不免先去就亲。往河南。然后赴任。多少是好。左右的。奉勅就此起程。〔众上〕 

　　【望吾乡】〔生〕花映宫袍春风荡柳条。娇红吹落知多少。杜鹃声唤人归早。似为多情叫。〔合〕归心急。去路遥。石头城望楚天高。松阴下。曲径遥。朱扉掩映隔云霄。 
　　〔左右〕已到女贞观了。快进通报。〔众〕有人在此么。〔老旦上〕 

　　【卜算子】听得门前人语沸。马头簇映朱旗。 
　　〔生〕姑娘请上。待侄儿参拜。 

　　【刮鼓令】当日寄上方。幸得衣沾佛座香。月下姻缘曾有约。得见云英在异乡。暗许配裴航。〔生作寻觅介〕今日为何不见他声音影响。又添愁闷泪沾裳。莫不是鹊驾隔参商。 
　　【前腔】〔老旦〕我儿。书中意已详。秦晋相逢在一方。月夕花阴同蝶梦。鸳坠鸾簪合雁行。此女当初入观。也非偶然。夫妇事非常。陈姑少年遭兵靖康。母子分散。亏了观邻张二娘引领。来观焚修。因此上收入在云房。今日呵。那知道为你结鸾凰。 
　　你两人虽是夫妇前定。若在此成亲。恐怕玷坏我的山门。他原与二娘结拜姊妹。我先打发到他家住下。你可到彼处迎婚就是了。 

　　瀛水喜登仙。　　　　红丝续旧缘。 
　　要知双璧合。　　　　曾共种蓝田。 

　　第三十二出　重效 
　　【番卜算】〔旦上〕重整旧脂膏。为结新鸳侣。〔贴上〕妆台又学画娥眉。人与花争媚。 
　　〔旦〕多少相思泪。换来人月圆。梦中今夜话。犹恐说当年。〔贴〕休更说从前。新欢续旧欢。可怜今夜别。相见是何年。妹妹。今日潘老爹迎娶你成婚。你可及早整妆则个。 

　　【园林好】〔旦〕几曾去调朱傅铅。几曾爱鸾钗凤钿。对镜羞惭娇面。今日裏别仙班。今日裏谪尘凡。 
　　【出队子】〔众执灯烛鼓乐上介〕灯辉月朗。灯辉月朗。鹊度星桥会七襄。鸾笙凤管吹悠扬。金榜人归乐洞房。天上人间。占断无双。 
　　【江儿水】〔贴〕忽听得人传接。门前鼓吹喧。绣襦罗袜新裁翦。云梳月掠重遮掩。鸾衾凤枕春无限。收拾空门经卷。且向鸾台慢学齐眉举案。 
　　〔旦悲介贴旦〕妹妹。如此喜事。为何堕下泪来。 

　　【玉胞肚】〔旦〕我为别离难见。姐姐。感谢你看承数年。我想指引入观那时。这恩深结草难酬。况今朝弃撇尊颜。相看靑眼泪空悬。要见多应是梦间。 
　　〔贴〕妹妹。请上舆罢。从教分手处。有梦托南柯。〔下众〕禀夫人起轿。 

　　【出队子】〔众〕瑶天环佩。瑶天环佩云驾香车月下归。花明酒艳会瑶池。银烛辉煌满道遮。锦帐春宵。玉漏慢催。 
　　〔净扮掌礼上〕高折桂枝香。新婚昼锦堂。请出红娘子。相见贺新郞。老爷有请。 

　　【西地锦】〔生上〕听得箫声催跨凤。似扶我两翼天风。 
　　〔掌礼念介〕郞才女貌实堪夸。玉蕊金枝护锦霞。只看今夜成亲后。明年养出十七八个小呱呱。啰嗹哩嗹。哩嗹啰嗹。啰嗹哩啰啰哩嗹。参天地。两拜。转身会礼。 

　　【排歌】〔众〕仙犬休惊。花源洞房。天生一对鸾凰。翠裙摇玉响琳琅。月度花风绮阁香。烧银烛。醉玉觞。新郞原是旧渔郞。芙蓉褥。玳瑁床。日高春暖睡鸳鸯。 
　　【前腔】国士潘安。贤门孟光。芳姿玉立珪璋。当年若不寄云房。流落如今在那厢。脂粉态。锦绣肠。恩情地久与天长。人生事。信渺茫。萍踪明日又他乡。 
　　〔生〕左右的。快讨夫马。前往河南家去。夫人。我与你明早作别姑娘就行罢了。〔旦〕正是如此。 

　　合镜相看意颇浓。　　　　佳期重见壻乘龙。 
　　当年不到毗陵驿。　　　　辜负好花空自红。 

　　第三十三出　合庆 
　　【忆秦娥】〔外老旦上〕时光暮。又早见春到梅花。〔净上〕片片飞来蝴蝶耍。泪痕滚滚随他。 
　　〔外老旦〕枝头花信暗生香。雪翦梅枝压粉墙。〔合〕春去秋来容易过思儿念女泪沾裳。〔净〕亲家大人在上。老身搅扰多时。不见女儿消息。在此自觉惶愧。只索拜辞。以还故里。〔外老旦〕亲母说那裏话。瓜葛之亲。尙且相依。但莫责我淸贫简亵。在此垂老何妨。〔净〕多谢。〔老旦〕今日如此大雪。已曾分付安排酒肴。赏雪观梅。同亲母少坐如何。〔净〕多谢。 

　　【二犯朝天子】〔外〕一团轻絮一团花。碎翦云绡薄。照月华。看他飞来飞去乱如麻。炫银花。绣屛金帐繁华。有几多爱他。梁园词赋堪夸。况竹炉味佳。 
　　【前腔】〔净〕一阵风来一阵斜。万里彤云布。似落花。看他顚狂无主寄天涯。似飞沙。飘零逐马随车。有几多恨他。安门空自嗟呀。况孤踪似咱。 
　　【菊花新】〔生旦上生〕数载椿萱隔面。如今喜到家园。〔旦〕娘儿生死各移天。要见何年得见。 
　　〔生〕夫人。且喜寒家已到。和你径入拜见。〔悲介〕 

　　【哭相思】〔众〕长恨关河隔远。如今梦裏团圆。 
　　〔外〕我儿。田园荒废。父母孤单。为何久留都下。〔生〕儿因功名羁绊。有违甘旨。万死何堪。〔老旦〕媳妇娇容俊雅。矩度从容。眞乃吾家苹蘩之妇。〔旦〕天涯归晚。有失承欢。深惭燕尔。〔老旦〕我儿。这是你旧日岳母。你可上前拜见。〔净〕贤壻。老身自遭兵火。拆散女孩儿。寄住潭府。深蒙尊君尊堂款留。心实惶愧。今日见你夫妇。想起我的女儿。好生痛杀我也。〔生〕岳母在上。不必愁烦。令爱虽未知存亡。小壻在此。亦可承欢暮年。〔旦背介〕我的母亲旧时模样。与此一位老夫人相像。若还在此。可不雪鬓霜垂。也是这般老了。如今一见。好生想杀我也。 

　　【皂罗袍】〔净〕子母经年分散。喜芸窗脱迹。服冕乘轩。〔生〕岳母。为何双泪涌流泉。夫人。为何两下频频看。〔旦〕你的岳母似我萱堂一般。〔净〕你的尊阃似我孩儿一般。敎人两下重留恋。 
　　【江儿水】〔老旦〕我儿。你把夫和妇姻亲对我言。如何聚首为家眷。〔生〕我在姑娘观中时相见。玉簪鸳坠红丝绾。月下姻缘天遣。幸得身荣合卺。归来庭院。 
　　【五供养】〔净〕事非偶然。贤壻。你把鸳坠借我一看。〔作看介〕这鸳坠分明是我家传。小夫人。何方来得取。说与我免愁烦。〔旦〕是我那娘亲自幼敎奴佩绾。提起分离事。敎我好埋怨。〔净〕小夫人高姓。何方人氏。〔旦〕陈姓娇莲。与母在潭州分散。 
　　〔净〕旣然如此。你就是我的女儿。〔旦〕我的母亲。〔跪哭介外〕这玉簪也是我家聘物。可喜可喜。 

　　【玉交枝】〔外〕天涯重见。喜蒹葭姻缘两全。〔老旦〕儿荣妇见眞堪羡。相看老景椿萱。〔生〕夫妻簿上眞有缘。娘儿在地下重逢面。恨当初鸾只凤单。喜今日夫荣妻显。 
　　【川拨棹】〔众〕重重怨。顿敎人开笑颜。幸吾盟得遂从前。幸吾盟得遂从前。办明香答谢天。效于飞共百年。 
　　【余文】收场大梦如蓬转。堪笑才情雅念。慢把新词作话传。 
　　京兆府当年指腹。　　　　女贞观重会玉簪。 
　　慢写出风情月思。　　　　画堂前侑酒承欢。 

　　玉簪记终 
