《六十种曲 四喜记》　　（明）谢谠

四喜记　　（明）谢谠 着 

　　绣刻演剧十本 
　　第三套 
　　春芜（朱玉）　琴心（相如）　玉镜（温峤）　怀香（韩寿）　彩毫（李白）　运甓（陶侃）　鸾鎞（杜恙）　玉合（韩翊）　金莲（苏轼）　四喜（宋郊） 

　　绣刻四喜记定本 

　　●四喜记目录 

　　第一出　家门始终 
　　第二出　大宋毕姻 
　　第三出　诗礼趋庭 
　　第四出　琼英入宫 
　　第五出　花亭佳偶 
　　第六出　风月靑楼 
　　第七出　久旱祈神 
　　第八出　喜逢甘雨 
　　第九出　竹桥渡蚁 
　　第十出　天佑阴功 
　　第十一出　鸾俦赏夏 
　　第十二出　椿庭庆寿 
　　第十三出　巧夕宫筵 
　　第十四出　赴试秋闱 
　　第十五出　月桂同攀 
　　第十六出　乡荐荣欢 
　　第十七出　亲忆琼英 
　　第十八出　琼英闺闷 
　　第十九出　催赴春闱 
　　第二十出　怡情旅邸 
　　第二十一出　红楼遣思 
　　第二十二出　紫禁明扬 
　　第二十三出　双桂联芳 
　　第二十四出　冰壶重会 
　　第二十五出　遐忆靑娃 
　　第二十六出　坚持白操 
　　第二十七出　泥金报捷 
　　第二十八出　禁苑奇逢 
　　第二十九出　词倾宸听 
　　第三十出　诗咏花鱼 
　　第三十一出　仁主赐婚 
　　第三十二出　翠阁躭思 
　　第三十三出　思忆双亲 
　　第三十四出　梦后伤怀 
　　第三十五出　奔吿强婚 
　　第三十六出　佳期重会 
　　第三十七出　祸禳左道 
　　第三十八出　平妖奏绩 
　　第三十九出　帝阙辞荣 
　　第四十出　他乡遇故 
　　第四十一出　寻乐江村 
　　第四十二出　衣锦团圆 

　　第一出　家门始终 
　　【西江月】〔末上〕人世难逢四喜。浮生不满百年。有花有酒卽神仙。云鬓等闲霜变。　　主敬固能作圣。风流亦可称贤。调宫弄羽乐吾天。轩冕峥嵘何羡。 
　　【汉宫春】乾坤豪杰。只古丘大宋。无人并列。曾编竹桥。渡蚁阴功赫奕。天赐三元。兄和弟状元榜迭。昼锦处救取孤僧。不负当年鉴别。　　小宋风情奇绝。向花朝禁苑。闻呼情热。何期戏咏私成。宸聪遽彻。蓬山不远。奉纶音洞房姻结。更靑楼旧爱重欢。千古传扬不灭。 
　　宋公编竹桥渡蚁。　　　　宋子京花烛奇缘。 
　　慧云僧他乡遇故。　　　　一门宋兄弟状元。 

　　第二出　大宋毕姻 
　　【瑞鹤仙】〔生上〕礼乐传家远。赖庭趋有训。硏精文苑。韦编已三断。苦萱闱夜永。椿庭日短。灵台忧满。幸荆花春风正暖。知甚时腾翥。笙簧圣治。徜徉天馆。 
　　少小埋头读礼经。十年窗下未知名。牛羊勿牧看芽茁。鸿鹄难移要奕精。时正泰。世方亨。皇家罗网选奇英。男儿有志终须就。肯负衣冠过一生。小生姓宋。名郊。字公序。雍丘人也。父亲宋??。曾为九江令。早年无子。与俺亡过母亲锺氏。祷于庐阜。梦一道士。授以小戴礼。曰。以遗尔子。遂生俺兄弟二人。后来前往许眞君观内烧香。见面貌与梦中所见厮像。惊其灵异。曲尽诚敬。竟着俺兄弟读书此观。朝夕焚香以奉之。今早父亲着家僮永昌唤我回来。不知有何话说。不免径入堂上问安则个。〔外上〕 

　　【夜行船】绿野堂开尘梦断。聊岸帻鹤径盘桓。酿酒裁诗。栽兰种柳。数亩白云为伴。 
　　〔生〕爹爹拜揖。〔外〕孩儿。我唤你出来别无甚事。今日乃是良辰吉日。方可毕姻。你可整饬衣冠。伺候行礼。叫永昌好生安排酒席。〔内应介〕酒席安排完了。〔生〕理会得。 

　　【前腔】九陌春回光景换。雕阑外紫翠千般。远草烟凝。曲江水腻。几处早莺啼乱。 
　　旣称月老。又号冰人。爱钱如命。说谎通神。自家高媒婆是也。几年之前。宋??老爹浼我替大宋相公为媒。定子孙员外小姐为妻。女貌郞才。两相正妙。今日毕姻只愁没口儿吃的。摆设许多筵席。行了许多币帛。又一件。小相公生得又俊。未曾说亲。必定也要央媒。我且放文雅些。再图下次。宋老爹万福。〔外〕媒婆免礼。〔丑〕禀上老爹。新人已到门首。孙亲家小事在身。不得自送。着我媒婆送亲。 

　　【金珑璁】〔旦〕三星光在户。鹊桥喜驾云端。〔生〕欣此夕配婵娟。 
　　〔行礼介〕永昌将酒过来。待我奉媒人一杯。 

　　【锦堂月】天结良缘。花凝瑞霭。佳期正当冰泮。歌动迎仙。声袅凤箫鸾管。幸蓝桥玉杵先投。信月书赤绳难换。〔合〕鸾杯满。喜花烛良宵。洞房春煗。 
　　【前腔】〔生〕欣看。射雀屛宽。乘龙褥软。于飞愿效双鸳。窈窕河洲。不信羡鹊桥期远。伉俪处可咏桃夭。警戒时何妨机断。〔合前〕 

　　【前腔】〔旦〕缱绻。合卺情欢。同心带绾。难禁喜溢眉端。燕尔绸缪。自愧德容疎短。鸳萝附千岁乔枝。琴瑟遂百年深愿。〔合前〕 

　　【前腔】〔丑〕堪观。金蕊仙冠。霞帔文凤袄。华堂翠绕珠攒。香袅金炉。绣幌暗风轻卷。更须夸兰玉祥开。何必虑熊罴占缓。〔合前〕 

　　【醉翁子】〔生〕仙伴。乍邂逅交输爱款。笑暮雨阳台暗成姻眷。〔旦〕不玩。共举案齐眉。孟耀梁鸿德两完。〔合〕相庆处。看高烛红妆。漏传宵半。 
　　【前腔】〔丑〕听劝。恋凤绸。岂为美算。向萤阁硏究蠹篇残卷。〔外〕惟愿。早离却樊笼。奋翮层霄簉羽鹓。〔合前〕 

　　【侥侥令】〔生〕丝红牵玉腕。帐果撤金盘。〔旦〕惟愿小登科后勤书史。及早大登科。作状元。 
　　【前腔】〔丑〕仪容眞婉嬿。闺阃永团圆。〔外〕但愿你百岁夫妻长好。比翼共连枝。无异般。 
　　【尾声】洞房此夜春光满。荧荧烛尖花煗。总不如浪喜闲欢。 
　　洞房春色胜仙窝。　　　　花烛良宵喜气多。 
　　衾浪不如桃浪煗。　　　　小登科后大登科。 

　　第三出　诗礼趋庭 
　　【菊花新】〔小生上〕学通经术性非愚。九万扶摇翮未舒。更自惜居诸。春到忽索幽緖。 
　　笑杀多情。空驰想巫山二六。奈裴航分浅。蓝桥路鞠。寂寞嫌闻更漏永。朦胧独抱寒衾宿。醒来时强起拨琵琶。相思曲。色斑斑。花满目。韵交交。莺啭竹。这繁华媚景。越添情欲。姓字有时标虎榜。洞房今夜燃花烛。料佳人端的在书中。颜如玉。自家姓宋。名祁。字子京。父亲宋??。大哥宋郊。中才之养有年。科第之登无日。正是未酬扳桂志。早动惜花心。如今春光明媚。想百花亭中。红紫十分可爱。欲约朋友张子野同去一游。未知他意下若何。呀。道犹未了。子野早到。 

　　【前腔】〔净〕几年踪迹叹江湖。潇洒风流人怎如。花锦烂春衢。惹动心猿不住。 
　　〔小生〕先生拜揖。〔净〕尊兄拜揖。〔小生〕子野兄。柳风扇煗。花日弄晴。不觉靑春摇动。欲与老兄郊亭之乐。未知尊意如何。〔净〕甚好甚好。闻得今日。令兄请老先生讲课程。且待讲毕。我与你再商量。〔小生〕果然父亲同家兄来了。〔外〕久为解组人。暂课读书史。〔小生〕戏彩乐晨昏。庭趋问诗礼。〔相见介外〕多谢子野。劝勉小儿。〔净〕深蒙老先生指教。二位贤契提携。感之不尽。〔外〕孩儿。白日渐飞。靑春抛掷。不加苦功。怎慰老怀。过来听我道。 

　　【剔银灯】喜儿曹聪明天赋。莫把靑春虚度。潜心静闭孙生户。更须学悬梁刺股。〔合〕诗书端不负儒。读得到方成丈夫。 
　　【前腔】〔生〕守芸窗劳形典故。叹难留飞乌驰兔。惜阴肯纵窥园步。向三余加辛添苦。〔合前〕 

　　【前腔】〔小生〕道多岐先由心悟。耻空言力行当务。灵台莫使纤尘污。希贤圣光昭千古。〔合前〕 

　　【前腔】〔净〕论功名虽由成数。早难道身终韦布。一朝直上靑云路。锦衣还眉扬气吐。 
　　〔合前〕宋兄。还同老先生且开怀再坐片时。不知意下何如。 

　　【浪淘沙】〔末〕飞锡起金池。潦倒沙弥。六通五蕴见无迷。身是菩提心不染。道习希夷。 
　　自家慧云和尙是也。妙悟神机。兼通相法。闻得许眞君观裏十分淸净。意欲借住一两个月。不免径入则个。〔众〕长老何来。〔末〕列位先生稽首。贫僧自西竺云游到此。欲借观中暂歇。〔众〕看书之所。恐长老不便。〔末〕如此吿退。〔众〕请了。〔末〕方纔右边站的。是一个大贵人。若不说破。怎显得我的手段。〔众〕长老如何又转来。〔末〕贫僧颇知风鉴。适见诸公。俱有贵相。故此奉报一言。〔净〕你旣会相。先相我一相。〔末〕好相好相。文章得第。朝野闻名。〔净指外介〕此位老先生如何。〔末〕见羣龙而身宜受爵。卧蚕起而子必登朝。〔外〕好相好相。这二位何如。你与他细讲一讲。〔末相小生介〕 

　　【玉芙蓉】先生三停旣等齐。五岳相朝起。学堂明承浆日角眞希。龙睛胆鼻垂珠耳。口若衔丹新月眉。详鉴察神奇骨奇。实言告。决今科虎榜占高魁。 
　　〔净〕讲得妙。讲得妙。〔末相生介〕 

　　【前腔】天庭忒恁低。地阁那曾伟。准头偏兰台廷尉俱亏。印堂不满山根陷。耳反无轮口似吹。详鉴察头奇面奇。恐今生虎榜姓难题。 
　　〔净〕胡说胡说。天下岂有如此文学而不登科者。请出去。请出去。〔末〕今朝从汝怒。他日信吾言。〔下外〕孩儿。相虽如此。但相书亦有骨法旋生。形容忽变之说。不可拘于一定。失修人事。〔生〕谨尊教言。不敢违命。 

　　相法从来不可信。　　　　重瞳项羽重瞳舜。 
　　书生若要掇高科。　　　　只消功夫窗下尽。 

　　第四出　琼英入宫 
　　〔丑上〕〔如梦令〕睡起幽闺寒悄。送到流莺声巧。闲倚画阑干。忽见海棠开了。春晓。春晓。点点春愁不少。自家乃是郑参政家侍儿丝鬟是也。俺老爹与夫人虽则十分和顺。不曾有子。止生小姐。唤名琼英。仪容美艳。眞个芙蓉如面柳如眉。体度幽闲。果然秋水为神玉为骨。分明天上神仙。压尽人间窈窕。今日夫人着我携酒到后花园赏玩。酒已完备。不免先去等候则个。 

　　【唐多令】〔末净〕花柳爱初浓。相携入绮丛。〔占〕小莺双啭绿杨风。唤醒幽窗独梦。〔合〕当媚景。乐无穷。 
　　〔净〕春花如绣。春鸟如簧。不飮春酒。辜负春光。且喜一家无事。同到后花园中赏玩片时。却不是好。〔末〕我意正欲如此。可将酒过来。 

　　【画眉笼锦堂】春染万林红。春鸟嘤嘤隔花弄。看游丝千缕。袅袅春空。金勒马春陌交驰。玉楼人春杯频送。〔合〕春光涌。但花下高歌。赏春欢哄。 
　　【锦堂观画序】〔净〕昼永。春日融融。春风冉冉。春香遍满房栊。望裏春山。一点髻螺靑拥。濯锦爱水■〈日耎〉春塘。拾翠喜芳铺春陇。〔合〕大家莫惜春筵醉。世事短如春梦。 
　　【黄莺穿皂袍】〔占〕春困钏金松。试春衣步槛东。春愁暗压双眉重。春牵意慵。春熏脸浓。春枝髻触摇金凤。〔合〕娟娟戏蝶。春兰几丛。茫茫归雁。春云几重。桃花烂熳迷春洞。 
　　【皂袍罩黄莺】〔丑〕慢道春忧无。被春工酝酿。生满胸中。伤春倦吐绣窗绒。寻春转觉芳心动。〔合〕对春风。春园畅飮。和气盎春容。 
　　〔外〕禀老爹与夫人知道。新皇帝卽位。诏取民间女子。十五岁以上者。入宫为妃。里老将小姐报在本县。县官催督赴京。今日就要起程。如何是好。〔末〕我老年无子。止有此女。指望靠养终身。谁知遭此大变。却不苦杀我也。〔净〕天那。我这一块肉。进宫去了。此生怎能勾再见他。如何舍得。却不痛杀我也。〔占〕爹爹母亲抚养孩儿一十六岁。昊天恩德。未能报答。况又上无兄。下无弟。老年谁倚。孩儿宁死。不忍去也。〔外〕说那裏话。朝廷诏旨。谁敢故违。请小姐就此起程。 

　　【尾犯序】〔占〕闻诏入深宫。不觉魂惊。怎当心恐。粗丑形骸。枉敎奉事飞龙。伤痛。最苦是椿庭影只。最苦是萱闱命穷。生离别。肝肠刺断。血泪洒珠红。 
　　【前腔】〔末〕谁知天降这灾凶。万计难成。千谋难用。我两口孤单。况衰年近终茕茕。谁与我承欢晓暮。谁与我温存夏冬。思量起。衣襟泪满。哭响遶苍穹。 
　　【前腔】〔净〕痛刀割衰衷。欲见汝身。除是宵梦。万里天门。那更音信难通。悲痛。再不见灯前唤语。再不见花边笑哄。伤情处。区区只女。一旦两西东。 
　　【前腔】〔丑〕天然飞燕容。早离尘闺。竟入仙洞。我数载蒙恩。恨分别匆匆。珍重。定知你龙帏赐寝。定知你椒房得宠。登程去。情难回首。分付与东风。 
　　〔外〕官夫轿马。在外伺候多时了。请小姐卽便登程。 

　　【鹧鸪天】〔合〕骨肉团圞乐正浓。一封丹诏实相从。恩承淑女荣非愿。爱割双亲恨怎穷。〔占下末净丑〕何日裏。再相逢。泪痕遍染杜鹃红。归家枉自高声。那得闻到九重。〔并下〕 


　　第五出　花亭佳偶 
　　【粉蝶儿】〔小旦上〕绣阁晴春。林啼动人幽鸟。见游车正满东郊。趁芳辰。偕女伴。缓寻芳草。看无边光景。眞如瑶岛。 
　　奴家董氏。唤名靑霞。籍系教坊。住居熙宁巷。如今春色喧姸。游人如蚁。欲偕鹤仙姐姐同往郊外踏靑。未知他意下若何。姐姐有请。〔旦〕妬容嫌艳蕊。唤梦恼流莺。妹子。你请我出来做甚。〔小旦〕花柳争春。芳心忽动。意欲踏靑一回。望姐姐携带则个。〔旦〕正合我意。就请同行。〔小旦〕春鸿。快备酒尊食罍。随我郊外去。〔内应介〕来了来了。 

　　【驻云飞】〔旦〕堪赏花朝。花满园林春色饶。人惜花容耀。花爱人年少。嗏。花出画墙高。卖花声叫。聊整花钿。拾翠花间道。香逐花衫几阵飘。香逐花衫几阵飘。 
　　〔丑〕绮罗丛裏奔趋。面无媿色。花月场中应接。身有余香。酒尊食罍在此。请二位姐姐以草为茵。坐飮几杯。〔小旦〕将酒过来。 

　　【前腔】燕语花梢。花底黄鹂声更娇。蜂引花颜笑。蝶蹴花心倒。嗏。花覆苑东桥。花溪晴照。紫幔花亭。人拥花骢到。风暖花村酒斾招。风暖花村酒斾招。 
　　〔丑〕前面卖酒家。游人济济。不要去。且到百花亭中歌舞一回。再飮几杯。却不是好。〔二旦〕说得是。 

　　【前腔】花萼轻摇。一曲花歌百闷消。花簇银台巧。花映金樽好。嗏。花下舞纤腰。花香缥缈。花径尘芳。浅印花鞋小。斜插花枝鬓欲烧。斜插花枝鬓欲烧。 
　　〔丑〕二位姐姐请坐。待春鸿也递一杯。 

　　【前腔】花槛红雕。花倚婵娟画怎描。花外游丝袅。花际轻烟绕。嗏。花事正妖娆。看花须早。转眼花残。花貌随春老。鎭日寻花莫惮劳。鎭日寻花莫惮劳。 
　　呀。你看前面有二位秀才来了。都像光棍儿。若还撞着他。一定做出事来。不如回去了罢。〔并下〕 

　　【忒忒令】〔净〕迟日照江山锦腻。花柳压歌台舞地。芳草踏宝马并嘶。金勒转香堤。遥望见杏花村靑靑酒旗。 
　　自家张子野是也。风月襟怀。江湖踪迹。得蒙宋子京兄弟十分靑目。昨日子京约我到百花亭中赏玩。不免先去候他则个。 

　　【园林好】〔小生〕看残红流出小溪。听柳外笙歌鼎沸。攘攘蜂游蝶戏。〔旦丑占〕细数落花因坐久。缓寻芳草得归迟。〔丑〕姐姐。回去罢了。〔小生〕红紫树映罗衣。俊多娇何处姬。俊多娇何处姬。 
　　昨日相约子野游春。迤逦行来。不见子野。见此甚妙。〔净〕子京来何暮也。小生料昨日老兄之约不爽。今日之兴必高。〔撞见二旦介〕 

　　【前腔】纷杂地岂免忸怩。〔丑〕你旣然害羞。怎不回避。〔旦〕窄径裏相逢怎避。只索将小扇轻罗遮蔽。〔净〕顾盼处自猜疑。却元来是锦花丛双艳娣。锦花丛双艳娣。 
　　子京。你道是谁。〔小生〕是谁。〔净〕这是熙宁巷妓者董鹤仙董靑霞。〔小生〕老兄如何认得。〔净〕我与鹤仙薄交。靑霞就是鹤仙的妹子。〔小生〕旣如此。近前相见。〔旦〕呀。张相公。因何久不下顾。〔净〕我被大宋拘管看书。故此少拜。〔占〕张姐夫。不敢动问此位相公上姓。〔净〕此位姓宋字子京便是。〔占〕久闻久闻。〔小生〕老兄令翠固佳。靑霞更觉可爱。〔净〕爱他则甚。 

　　【皂罗袍】〔小生〕堪爱月眉云髻。尽婷婷袅袅。整整齐齐。温香软玉世应稀。柔枝嫩叶谁能比。〔净〕你还不知他能歌能舞。我曾见他纤腰柳舞。翠裙影低。娇喉莺啭。阳春调低。谩夸西子多娇丽。 
　　〔末〕酒后看花情不厌。花前酌酒兴无涯。小相公着我整备壶觞。到百花亭上。此间正是。禀相公。酒殽已完备在此。〔小生〕来得恰好。老兄。我欲屈留令翠。同乐片时何如。〔净〕使得使得。〔占转身介〕我心下十分爱他。他旣相留。怎不应允。〔对介〕多感相公厚意。只恐雀随凤喙。多谢多谢。〔小生〕世上有这般女子。眞天香国色也。但可惜落在烟花。无计与之配耳。〔净〕作配不可。暂配不难。今夜包你与靑霞欢会一宵。〔小生〕如此可喜。 

　　【江儿水】〔小生〕邂逅花前飮。忙成月下期。传杯未了先留意。〔净〕子京。你欢喜极矣。〔小生〕郊玩淑景。欢已十分。途遇佳人。喜当百倍。欢喜寃家添欢喜。〔净〕好似鱼得了水一般。〔小生〕如鱼得水犹难拟。〔净〕燕尔新婚。如兄如弟。〔小生〕谩说如兄如弟。正是有缘千里能相会。夙世缘深。相会那拘千里。 
　　〔旦〕妹子。我问你。宋相公有何奇美。一见留情。 

　　【皂罗袍】〔占〕最喜刘郞风味。况身呈文彩。口吐珠玑。登云会上广寒梯。攀龙定陟承明陛。辉辉灵凤。仪容斗奇。煌煌云锦。文章耀奇。除非是题桥司马才堪俪。 
　　〔小生醉介丑〕相公可放尊重些。 

　　【川拨棹】〔小生〕俏一似薛琼英轻艳体。不由人羡风情一霎起。〔净〕又何须待月西厢。又何须待月西厢。玉树交鸾一任栖。〔小生〕花柳之地。君子不游。〔净〕那有此说。人生适意花为最。万物怡情酒是魁。醉靑楼日已西。好良宵乐正宜。 
　　你两人今夜呵。 

　　【嘉庆子】一刻千金应不抵。凤帏中恩重情迷。〔小生〕觑着他千般旖旎。撇却韦编甘不理。莫说我宋子京。便是铁样人心神必移。石样人心魂暗飞。 
　　【尾声】烟花幸托靑云器。愿作百年深计。只恐飞腾叹别离。 
　　烟花莫例看。　　　　棘径有芳草。 
　　不畏人见讥。　　　　只恐天易晓。 

　　第六出　风月靑楼 
　　【出队子】〔小生上〕风情万种。一宿鸳帏爱已浓。〔占〕蒹葭倚玉喜浓浓。从此靑楼价不同。〔合〕惟愿双心有始有终。 
　　〔小生〕靑霞。你知道我钟情于你么。决然要与你为配。〔占〕相公间世奇才。奴家污泥贱质。安敢望此。〔小生〕不必过谦。我若负心。有如此日。〔占〕多蒙相公不弃。情愿倚以终身。若再他欢。有如此日。〔丑〕姐姐。你嫁得宋相公成。希带春鸿做个丫鬟。早晚沾些风月。〔笑介占〕休得胡说。将酒过来。 

　　【排歌】〔小生〕丽曲瑶筝。春纤玉锺。嫣然一朵芙容。紫绡荡漾锦花丛。一种天香度暗风。眉分翠。脸晕红。笑深微汗湿酥胸。轻盈态。窈窕容。恍疑仙子下瑶空。 
　　〔占〕我想夜来呵。 

　　【前腔】凤臂轻翻。云鬟半松。纱厨月色朦胧。有缘千里喜相逢。春满阳台一梦中。欢初合。话未终。恼情偏是五更钟。交恩厚。设誓重。天长地久此心同。 
　　〔净〕酒不醉人人自醉。色不迷人人自迷。宋子京贪恋靑霞。顿忘学业。早间请我花前同酌。此间已是门首。不免进去则个。〔见介净〕子京贺喜。〔小生〕休得取笑。〔净〕不是取笑。古人遇绝色则喜。我看你表子靑霞。 

　　【前腔】柳暗雕阑。花明绮栊婵娟共斗纤浓。玉阶低露凤鞋弓。妙舞霓裳小院东。环钩玉。带绾绒。时乎歌扇扑游蜂。心非荡。性更聪。秋波回处惹情浓。 
　　〔小生〕老兄说之不差。靑霞之美。眞个不亚西施。〔净〕可比那一个古人。 

　　【前腔】贾女香芬。崔娘韵工。王嫱独抱奇衷。绿珠金谷夜溶溶。洛浦神妃露浅踪。脂轻抹。粉薄笼。梅妆不减寿阳宫。波沈鲤。汉落鸿。当垆空羡卓临邛。 
　　〔末〕快心时忙下手。得意处早回头。俺小相公昨日到熙宁巷去。不见回来。大相公已知道了。心裏不喜。不免将大相公的言语。劝他回去读书。省得后患。此间已是他家门首。不免径入则个。〔小生〕永昌。你来做甚么。〔末〕大相公请你回去。〔小生〕大相公怎么说。〔末〕大相公说道。 

　　【洞仙歌】乘春好用功。学饱身定荣。继晷及焚膏。莫敎一刻慵。〔合〕休把欲心纵。须将黄卷攻。流连花锦丛。识者必不重。 
　　〔小生〕永昌回去。我与张相公就来了。〔末〕谨奉主言。速离妓馆。〔下占〕相公当眞去了。 

　　【前腔】相离不可从。言苦郁在胸。从此泣空闺。甚日为悦己容。 
　　〔合前旦上〕相逢忽相别。欢处又成悲。二位相公。何不再耍一两日去。 

　　【前腔】人生若梦中。逝景驹隙同。少壮不舒怀。等闲成皓翁。 
　　〔合前小生〕就此吿别。〔占〕相公须寻便再来走遭。休忘盟誓。〔小生〕不须多嘱。 

　　鸳情缱绻恨相离。　　　　泪洒东风湿舞衣。 
　　自恨刘郞仙分薄。　　　　武陵深处不须归。 
　　〔贴旦吊场〕姐姐。妹子有句话儿。要对你说。〔旦〕但说不妨。〔占〕相公再三设盟。定要娶我为妻。〔旦〕你好痴呵。 

　　【桂枝香】鸳盟空订。鸾期难定。妹子。你休怪我说。生成陌路姻缘。养就烟花心性。况靑楼望卑。况靑楼望卑。良家难聘。〔占〕宋相公说娶我。〔旦〕好不知事。酒中之言。一时戏谑之语。怎么认眞。谑辞休听。细评论。不如风月生涯好。只怕从良福分轻。 
　　【前腔】〔占〕佳缘堪庆。多才可敬。生来一种眞诚。事有十分侥幸。记殷勤誓言。记殷勤誓言。敎我脱逃陷穽。超离邪境。喜难胜。定归金屋偕婚媾。不向平康管送迎。 
　　【大迓鼓】〔旦〕伊家见不明。金笼怎养野鹜山莺。空房猿锁心犹竞。裩中景复乱宣平。纵不如此。也只做得个玉箫。要嫁韦皋直等再生。 
　　【前腔】〔占〕何须抵死争。锦营花阵断不留情。云踪早散阳台境。乔妆甘谢效钗荆。那宋相公决然娶我。休论王魁不娶桂英。 
　　且了烟花债。　　　　慵登歌舞楼。 
　　偶多眞可乐。　　　　心异不相谋。 

　　第七出　久旱祈神 
　　【凤皇阁】〔外上〕千寻海殿。熟睡蛟龙难唤。积薪翦瓜踵前贤。争奈瓮儿频见。白檀焚献。怪举首靑天湛然。 
　　下官乃雍丘令是也。天旱日久。百姓忧愁。欲率槪县里老。前去城隍庙祈雨。昨日已出吿示。这时父老不见到。〔净〕父老见。〔外〕父老听我道。多时不雨。皆我不职之过。诗云。旱旣太甚。如炎如焚。今日乃遭此毒。闻得城隍庙与许眞君观裏十分灵应。你们在此祈祷。倘得甘霖大降。庶使秋成有望。众意何如。〔众〕小的意下正欲如此。父母老爷为国为民。敢不顺命。此间是城隍庙。那壁厢是许眞君庙。 

　　【驻马听】〔外〕阳夏骄愆。四野佳禾若火燃。岩除瀑布。陌起黄埃。涧绝流泉。湖心鱼鳖总枯连。民生狼顾歌云汉。〔合〕拜吿神天。愿早施霖雨。使我三农欢忭。 
　　【前腔】〔众〕亢旱经年。雩禜桑林意总虔。纯牺濯濯。文璧煌煌。屡舞仙仙。槐虀蓬面命难延。霓坛玄寺祈应遍。 
　　〔合前众赞曰〕卫文零雨于星车。裴宽消旱于入境。老爷这样虔诚。上苍必然感应。〔外〕父老每且回。明日还用祈祷之术。再向祷吿。务要虔诚。不许怠慢。〔众〕领钧旨。 

　　烈焰当天怨祝融。　　　　几回翘首望云从。 
　　臣民徒有桑林祷。　　　　万物焦枯四野空。 

　　第八出　喜逢甘雨 
　　【窣地锦裆】〔末上〕苦逢炎日祸嘉苗。有渰垂祥德所招。黎元此际笑声高。喜雨亭中醉玉醪。 
　　下官雍丘二尹是也。昨日堂尊祈雨。十分虔诚感应。今得一番霖雨。百姓每喜不自胜。下官忝为同僚。逢此胜事。不免整备酒礼。前去庆贺则个。〔外上〕 

　　【前腔】为民祈雨怎辞劳。幸得甘霖沛九霄。不须术用土龙妖。竟夕滂沱喜自饶。 
　　〔末〕堂尊祈雨有感。贺喜贺喜。〔外〕天降时雨。乃圣主之德。亦生民之福也。长官之贺。决不敢当。〔末〕说那裏话。久旱逢甘雨。此是人间第一喜事。为此备酌。望堂尊少坐片时。〔外〕旣蒙厚意。敢不趋命。〔生上〕芹水生涯淡。黉宫道味长。不才难尽职。时雨降祯祥。雍丘儒学教官是也。中堂祈雨有感。同僚置酒称贺。特请下官陪宴。不免竟入则个。〔外〕有劳光降。〔生〕夜来一雨。泮沼汪波。礼当拜贺。〔外〕天雨适然。惭愧惭愧。〔末〕将酒过来。 

　　【山花子】香车声破江门晓。云端一泻天瓢。沛人间盆倾下洨。八荒洗尽焰敲。〔合〕望长空烛龙焰消。长驱旱魃师碧涛。黎元踊跃歌岁饶。不负桑林拜祷勤劳。 
　　【前腔】〔外〕田禾顿觉回枯槁。绿痕渐满南郊。喜三农功闲桔槔。绝胜汪玉琼瑶。 
　　〔合前〕大人再劝一杯喜酒。今日开怀一乐。〔生〕 

　　【前腔】蛟龙势豪。一跃天池表。凉生阊阖轻飙。羡苏亭佳杳。你须知傅相才高。〔合前〕 

　　【前腔】〔净丑〕芙蕖翠娇。细浪翻鱼沼。仙娃欲泛兰桡。最堪夸呑赤■〈土幻〉。还符萍实童谣。〔合前〕 

　　【红绣鞋】〔众〕碧波涌出仙桥。仙桥。沧江荡漾鱼舠。鱼舠。溪没渡。海添潮。鸥竞浴。鲤争抛。人蔼蔼。乐陶陶。 
　　【尾声】玄冥已报丰年兆。对酒且开怀抱。醉听前村喜雨谣。 
　　久旱逢甘雨。　　　　人心喜不胜。 
　　弦歌喧万户。　　　　偃室有休声。 

　　第九出　竹桥渡蚁 
　　〔生上〕久旱逢甘雨。欢声四野同。深期歌盛事。搦管句难工。宋郊忝充雍丘县庠生。俺县主至诚格感。祈雨有功。通学生员皆去躬贺。俺欲撰喜雨诗一章以颂之。奈无佳思。不免到碧玉台上散步。以启吟兴。多少是好。 

　　【锁南枝】一雨霁。万象奇。山靑水明如画裏。抛卷觅新诗。窥园适幽意。苔紫短。屐缓移。碧霞台。少人至。 
　　台上人迹杳然。转败吾兴。不如那亭西竹边。尽有幽趣。 

　　【前腔】丛竹畔。曲槛西。呀。一阵阵水上浮来的。是甚么东西。〔看介〕咳。原来是蝼蚁。惊看溜渠浮乱蚁。笑穴已无依。随流竟何止。心不忍。计怎施。手援之。岂能济。 
　　这许多蝼蚁落在水中。如何得活。可伤可伤。恻隐之心。仁之端也。其事虽微。性命则一。不免将那壁厢枯竹数根。着永昌破开。编成小桥。渡过他去。庶得全生。永昌那裏。〔末〕命犯奴星照。身凭主令行。相公有何分付。〔生〕永昌。你看这数十万蝼蚁为水所漂。你可将枯竹破开。造桥渡他。亦是你的阴隲。 

　　【前腔】编竹第。架水涯。〔末〕相公。这许多蝼蚁都渡过去了。〔生〕可喜可喜。慈渡一成争渡起。〔末〕大丈夫当济天下溺。救了这些蝼蚁。非是儿戏的。触物动天机。从权岂儿戏。〔末〕相公。他一向安身在那裏。如今还到得旧处去么。〔生〕南柯郡。旧事非。觅檀萝。亦无地。 
　　〔末〕相公。天地间虫儿千千万万。遭陷害者不知多少。都要这般救他。没有许多气力。〔生〕你不晓得。听我道来。 

　　【前腔】虫非少。蚁最多。君臣凛然明大礼。遭溺已频危。全生实堪喜。大块内。道不私。物皆春。此心慰。 
　　活蚁功虽细。　　　　眞能种福田。 
　　世间阴隲事。　　　　救命最为先。 

　　第十出　天佑阴功 
　　【点绛唇】〔外上〕羽盖遥飞。琅函净启。丛霞裏。香笼玉几。侍卫玄虚玺。 
　　小道许眞君是也。自幸一门之积德。尽超八极以登天。常跨鹤而乘虬。暂化牛而斩蜃。玉帝有旨。今日纠察人间善恶。不免着判官小鬼查考的实。奏请报应。判官小鬼何在。〔判官上外〕听吾分付。今日玉帝有旨。纠察人间善恶。可会雍丘县城隍。幷各土地灶神。将邑内善恶。一一核实奏报请旨。〔鬼上〕正是人间私语。天闻若雷。禀上圣。何为善。何为不善。〔外〕但见尽忠报国。孝亲敬兄。放生救命。皆是善人。但有贪赃坏法官吏。忤逆儿男。害人利己。好杀伤生。皆是恶人。〔鬼〕有等职官贪赃诬陷贤能者。当得何报。〔外〕此辈合赴汤池。令毒蛇吞噬。以罚其身。眼前之报。男盗女娼。灭门绝户。日后之报。〔鬼〕有等杀猪宰牛。大秤小斗。欺瞒害人者。当以何报。〔外〕此辈合赴刀山剑树。托生驹狗之类。以显冥司地府。神圣昭彰。〔众念〕九天应元雷声普化天尊。〔鬼〕吾乃不是别神。雍丘县日巡鬼使是也。奉城隍灵牌。在此伺候。远远望见圣驾前来。不免且自退后。 

　　【点绛唇】〔城隍上〕位冠千祗。符分百里。尊天纪。阴灵无比。应感皆眞理。 
　　〔相见介〕万圣森罗。八鸾遥唱。想是玉帝降临。不免向前迎接则个。〔玉帝上〕 

　　【神仗儿】祥云旖旎。祥云旖旎。众眞朝礼。禀上圣。小臣迎接来迟。望乞恕罪。〔玉〕起去。遍三千界裏。较察中生臧否。吉士加祯。恶人降毁。〔城隍〕遵勅命。敢轻违。 
　　臣等有事奏上。 

　　【滴溜子】宋郊的。宋郊的竹桥渡蚁。人世上。人世上慈祥怎比。如此阴功有几。神霄乞鉴知。特令受祉。〔玉〕宋郊有此阴功。合当荣显。连中三元。显荣数纪。 
　　【神仗儿】〔隍〕微臣奏启。微臣奏启。先承玄祉。道宋郊当饿死。不许餐甘服绮。因此生成骨相甚鄙。今注福。怎生移。 
　　〔玉〕宋郊命分该贫寒。旣有阴功。今夜三更时分。制取眞魂。将他的形骸骨格尽皆换了。以享福寿康宁则个。〔外〕 

　　【滴溜子】臣钦奉。臣钦奉玄元勑委。显神通。显神通回形变体。顷刻天庭高起。兼令众相齐。福基尽美。〔隍〕臣奏上圣。今科状元该是宋祁。如何是宋郊又中状元。〔玉〕宋祁正数该中状元。待他先上榜了。后待阴隲星换榜。宋郊升作状元。以报阴隲。〔隍〕谨尊上命。迭中状元。兄弟并喜。 
　　上帝从来鉴察。　　　　世人切莫心欺。 
　　善恶到头定报。　　　　只争来早来迟。 

　　第十一出　鸾俦赏夏 
　　【绛都春】〔生上〕池荷展叶。听高枝午蝉奏。风声咽。石竹花香。白玉栏干丝树遮。新篁渐长琅玕节。更楼畔海榴醉缬。数声渔笛。木兰船上。采莲歌接。 
　　人皆惜春艳。我爱夏日长。倚风引壶酌。胜对桃李芳。宋郊连日遍身疼痛。不知何故。况容貌比前不同。未知是祸是福。正是顺理行将去。从天降付来。俺父亲往玄眞观裏烧香去了。兄弟在外读书未回。止我夫妻二人。幷一家老小在舍。当此炎景。不免备酒池亭。玩赏则个。红香翠艳何在。〔红翠上〕红香香莫比。翠艳艳无双。艳舞花前软。香偷月下忙。相公叫我二人到池亭上。有何分付。〔生〕今日淸闲。欲与大娘在此玩赏。可整酒肴。听候歌舞。就请大娘出来。〔红翠〕理会得。 

　　【出队子】〔旦〕朱明时节。览物令人心意说。熏风翻动翠裙褶。娇面斜遮纨扇洁。〔红翠〕扯落庭花嫩红一捻。 
　　〔生〕娘子。昼长无事。共赏荷亭。却不是好。〔旦〕敢不从命。〔生〕将酒过来。 

　　【女冠子】阶除簇簇锦葵列。乱采游蜂。斗飞轻蝶。蕉树抽长鬣。微朵绽红颊。看前湖两闲鸥随画楫。翠巍巍柳阴中老黄莺弄舌。 
　　【滴金子】〔旦〕情偕凤侣相和切。看取同心新带结。相携共赏欢意奢。谩收了针线帖。〔生〕白云精舍裏。景致还好。同去那边一赏则个。〔旦〕细钿稳贴。步忙移忽惊环佩跌。薜萝径斜。短蔓撁衣似拽。 
　　〔红翠〕此间就是白云精舍。 

　　【画眉序】〔生〕幽寻到精舍。云母屛间水簟设。爱如年长日。笑霏玉屑。引狂兴酒斝频斟。消渴吻一杯交啜。更夸那画堂中满品题笔走龙蛇。 
　　〔红翠〕难得大娘出来。这几处亭阁。请都过一过。〔生〕甚好。 

　　【啄木儿】历风亭。临水榭。向冰山尽观遍阅。旣然有琴在此。试弹一曲到好。细抚瑶琴将心事写。难得个两情恰。比翠鹣鹣不争些。连理芳枝相似者。到底团圆不差别。愿地久天长欢永协。 
　　【三段子】〔旦〕岚横霭叠。天色已晚。回去了罢。〔生〕兴犹未尽。向斜阳归未决。〔旦〕歌残舞怯。〔红翠〕收拾回去则个。对芳辰情怎舍。移到小楼上。对月再酌。湘帘半揭。柳梢新上一钩月。〔旦〕见流莺乱飞郊野。一点双明星亮晰。 
　　【鬬双鸡】〔红翠〕水沈香。水沈香金猊添爇。玉筲声。玉筲声彩鸾吹彻。薄袂露珠沾惹。翘首看玉绳低越。俏不觉金井上辘轳声灭。 
　　〔旦〕夜阑人静。回去了罢。〔生〕再飮几杯。 

　　【上小楼】〔旦〕差迭。靑春易谢。案头书难暂撇。韦编宣圣也曾绝。自古三余当足直。恁放意游野。 
　　【鲍老催】〔生〕文章万卷俱玩涉。莫辜负好良夜。望银汉广寒阙。桂枝高料应折。情深伉俪欢未歇。莫管更筹彻。〔合〕思之叹嗟。百年身如电掣。凉冷变炎热。热去又寒冽。光阴迅休计拙。一旦鬓堆雪。懊恨对谁说。 
　　【尾声】得高歌处歌休歇。喜杯中玉浆不竭。娘子。这等欢乐呵。拚取今朝沉醉也。 
　　夫妇情和合。　　　　开尊夏赏荷。 
　　人生贵行乐。　　　　对酒且高歌。 

　　第十二出　椿庭庆寿 
　　【齐天乐】〔生上〕碧山院落红尘迥。万竹琅玕翠吟。满院荷香压葵影。信是人间佳景。〔小生〕极星耿耿。共酌酒娱亲。戏彩趋庭。〔合〕默祷苍穹。愿年年此日庆长生。 
　　〔生〕兄弟。今日是爹爹寿诞。酒已完备。请爹爹上堂称庆。也是人子至情。〔小生〕正是。待嫂嫂出来。一齐拜祝。 

　　【花心动】〔旦〕瑞应诞辰。出妆台早喜寿筵开整。香护鲛绡。翠点花钿。堂前敬捧霞觥。〔红翠上〕玉喉嘹喨冰肌靓。歌舞处不减双成。〔合〕这欢乐万两黄金难并。 
　　〔红翠〕禀相公。酒肴弦管都齐备了。〔生〕爹爹有请。 

　　【宝鼎儿】〔外〕几年云卧。不觉镜裏霜痕满顶。期鹤算谩呑石髓。保童颜何烦丹鼎。最喜森森双桂。云路翱翔可等。〔合〕看绮席罗衣。怳疑身在瑶池仙境。 
　　〔生〕爹爹寿登八旬。诞当三伏。孩儿备下一杯酒。与爹妈庆寿则个。〔外〕如此将酒过来。 

　　【画眉序】槐夏寿筵淸。潋滟金尊紫霞冷。看星辉南极。地接蓬瀛。轻风送十里荷香。舞鹤乱半帘松影。〔合〕满门齐赴蟠桃宴。人人共祝长生。 
　　【前腔】〔旦〕纤手细调冰。枣列安期玉浆冷。看麟脂案迭。凤髓盘盈。谩夸他九转丹成。争看恁双飞舃影。〔合前〕 

　　【前腔】〔生〕弦管奏新声。金缕轻歌玉喉冷。看衣翻云翠。篆袅烟靑。波深处莲结龟巢。书传后竹留鸾影。〔合前〕 

　　【前腔】〔外〕金轴映花明。绛炬高燃画屛冷。看碧筒浮蚁。苍麈挥蝇。喜庭前桂树芳阴。爱楼畔棣华繁影。〔合前〕 

　　【鲍老催】〔红翠〕捧觞再庆。悬弧喜当三伏景。翩翩朱履来门径。听短箫吹。细管咽。淸笳竞。争夸寿域多齐胜。小堂碧映湖千顷。更化列靑松岭。 
　　【双声子】〔合唱〕杯须罄。杯须罄。论富贵皆前定。欢须竞。欢须竞。论寿考皆前定。全福盛。全福盛。祝非佞。祝非佞。看双双凤翥。继沾恩命。 
　　【尾声】鲁阳戈何须整。百岁椿枝长秀挺。须信丹台旧有名。 
　　〔外〕外面甚么喧嚷。想贺客来也。女眷且回避。〔旦红翠〕含欢陈俎豆。奉命入房闱。〔并下生〕外面的客是张子野。慧云长老。〔外〕好客好客。待我出去迎迓。先生请了。 

　　【挂眞儿】〔净末〕山斗声华争引领。〔外〕请裏面相见则个。〔净末〕蒙不鄙倒屣欢迎。〔外〕幸遇佳宾。孩儿。重开寿席。〔合〕拚取今朝酩酊。 
　　〔净末〕闻知老先生华诞。我二人特来拜贺。〔外〕多谢多谢。〔末〕好奇怪。好奇怪。这几日不见公子。如何形容都变了。〔净〕果然比前不同。还是变得好。变得不好。〔末〕旧时见他骨相欠佳。难许登第。如今天庭高启。骨格顿异。今科必定中大魁。〔生〕这是胡说了。我得榜上有名也罢了。〔末〕细看来有阴隲纹上面。必然干些阴德事情在那裏。〔生〕没有什么救人活命之事。〔末〕凡天地之间。何必人命为大。蠕动之物皆是。〔生〕我记得了。数日之前。曾到那碧玉台西竹边散步。见有数万蝼蚁。为暴雨所侵。吾乃戏编竹桥以渡之。〔末〕是了是了。有此阴德。故有此相。〔末〕又看令弟尊相。今科也必登大魁。〔生〕一发胡说了。一科那有两个状元。况又在一门。〔末〕吾所言之事。决无差谬。〔净〕记着。后日不应。将■〈石喿〉石擂你光头。〔外〕将酒过来。〔生〕有累你。今来贺我老爹寿。你相他还有多少寿。〔外〕先奉了酒。然后看相。 

　　【赏宫花】欣逢寿朋。感殷懃祝寿情。寿鹿衔花至。寿鹤向人鸣。〔合〕喜逢寿域乐升平。满斟寿酒祝遐龄。 
　　〔末〕老先生寿数极高。希夷之数。一百有零。〔净〕你怎见得。 

　　【前腔】〔末〕详观寿征。炯双瞳寿眼淸。寿■〈豸页〉多浮垢。两耳寿毫生。〔合前〕 

　　【前腔】〔净〕濙濙寿星。寿筵前分外明。人世难逢寿。五福寿先称。〔合前〕 

　　【前腔】〔生〕重斟寿觥。紫金盘寿菓盈。寿烛留长耀。满眼寿香腾。〔合前〕 

　　五柳堂前启寿筵。　　　　白头严父散神仙。 
　　天中特厚闲中客。　　　　八十春秋福寿绵。 

　　第十三出　巧夕宫筵 
　　〔丑上〕星渡银河月到台。轻风暗送好香来。龙兴此夜应游乐。慢把宫门次第开。自家乃是朝中一个小内臣是也。俺奉大宋皇帝圣旨。守把昭阳宫。宫中郑娘娘。乃是郑参政之女。数月前选入宫中。仙姿玉色。世上无双。圣主幼冲。未经巡幸。虽长门之怨。不买赋于相如。而团扇之嗟。更多情于班婕。今日乃七夕良夜。相约刘娘娘乞巧。五凤楼前。预备巧筵。伺候两位娘娘赏玩则个。 

　　【秋蕊香】〔占〕堪爱今宵佳景。云断绛河耿耿。〔旦〕七襄声歇欢重整。绮席偏妳忻并。 
　　郑娘娘万福。〔占〕刘娘娘少礼。〔旦〕金盘瓜果御楼前。乞巧无心笑貌姸。〔占〕组织迥文成片锦。何曾得近帝王前。〔旦〕时当七夕。鹊渡银河。天上人间。良宵第一。〔占〕久虚望幸之恩。聊为七巧之会。内侍每将酒过来。〔丑〕娘娘。酒斟在此。〔占〕 

　　【针线箱】翦西风坠梧金井。见碧天月痕分镜。跨银河乌鹊桥塡整。信织女牛郞欢庆。几多少乞巧高楼上。把七孔针穿线色分明。〔合〕眞佳景。满庭瓜果。尽今宵痛飮银瓶。 
　　【前腔】〔旦〕银烛照画屛秋冷。罗扇扑流萤不定。爱夜光如水天街净。金合内蛛丝谁胜。不须向百子池边去。怎得细说长生殿裏情。〔合前〕 

　　【解三酲】〔占〕晚妆残兰汤浴暝。麝烟浓翠笼宝鼎。阑杆露湿人犹凭。愁绝处嫩凉生。且黄流凤斝消良夜。管甚么绛帻鸡人报断更。〔合〕祈恩幸。纵一年一度。愿比双星。 
　　【前腔】〔旦〕芳沼中藕残香剩。玉砌畔鸣蛩相应。室中记得神光映。如今呵。空肠断紫鸾笙。浪传王母靑禽至。欲借缑山白鹤乘。〔合前〕 

　　【尾声】笑天孙存凡性。人生凡界怎忘情。争奈鸾凰几万程。 
　　灵匹渡银河。　　　　人间醉绮罗。 
　　纱厨闲凤枕。　　　　如此良夜何。 

　　第十四出　赴试秋闱 
　　【薄幸】〔小生上〕凉透筠亭。香残莲沼。怕入秋多恨。秋偏到早。有谁知我柔肠断了。秦楼杳。怎能彀鸾亲凤绾。几度向苍天暗祷。 
　　自家为爱靑霞之极。百计求欢。纔得一宵相聚。别时春暮。今又秋矣。前日见子野说。他要嫁我。不想鸨儿怕他做出事来。移到别处去了。踪迹茫茫。何时得会。好闷杀人也。 

　　【金衣公子】独坐闷无聊。泪纷纷湿素袍。寃家鎭日萦怀抱。人如薛涛。情如玉箫。眞诚怎比闲花草。〔合〕好心焦。朱弦已断。无计续鸾胶。 
　　【前腔】云散楚峯高。望阳台万里遥。临风不觉心如捣。绸缪几宵。追随几朝。情深岂料分离早。〔合前〕 

　　【琥珀猫儿坠】星前月下。罚愿几多遭。一旦风波没下梢。从今空有梦来邀。〔合〕相抛。纵地老天荒。此恨难消。 
　　我想靑霞此去。老鸨儿决不放他从良了。这也是烟花业债。不曾了得。 

　　【前腔】宿寃前业。今世料难逃。准拟来生结凤交。想应曾把断香烧。〔合前净〕 

　　槐花黄。举子忙。宋老先生着我与大宋小宋前去应乡举。如今试期已逼。昨日已辞过老先生。约定早间起程。大宋与我先到十里长亭。小宋不知何事未来。想在书馆中收拾。不免转去催促则个。〔小生〕子野请坐。〔净〕子京。你怎么如痴如醉。做出这个嘴脸。想是靑霞事又发作了。如今去进场。若中得时。任他鸾姿凤质。自来求配。这样烟花下贱。一连取他十七八个。也不为难。想他做甚。我劝你休带怜香惜玉心。顿忘步月登云志。〔小生〕子野兄。你不知我心上事。 

　　【解三酲】再不见高髻新妆宫样巧。再不见芍药庭前笑语娇。再不见六么细舞红翻双袖巧。再不见玉笋银筝倚醉调。再不见笑夺香囊流汗满。再不见半揭流酥歌扇摇。〔合〕伤怀抱。恨苍天何苦。断我鸾交。 
　　〔净〕须干大事。莫恋闲情。况令兄等久。作速起程前去。〔小生〕子野兄。我还有一句话儿与你说。 

　　【前腔】我为他罢寝纱厨愁到晓。我为他懒赴华筵飮玉醪。我为他焚香暗祷几被傍人笑。我为他两鬓添丝瘦沈腰。我为他双鸳画上诗难就。我为他连理枝头魂暗消。 
　　〔合前净〕快去快去。天色已晚。前途好寻投宿。 

　　【香柳娘】〔小生〕走西风疋马。走西风疋马。夕阳西下。寒鸦古木飞归绝。且停鞭问也。且停鞭问也。烟暝酒旗斜。行踪何处歇。〔合〕宿荒村旅舍。宿荒村旅舍。四壁蛩鸣。寒灯半灭。〔小生〕 

　　【前腔】听敲窗败叶。听敲窗败叶。离心如割梦。魂惊动檐前铁。〔净〕我壮怀激烈。我壮怀激烈。直上广寒阙。高将桂枝折。〔合〕渐更筹数彻。渐更筹数彻。起点行装。忙随去辙。 
　　莫厌途中味。　　　　成名在此科。 
　　棘闱鏖战罢。　　　　同听鹿鸣歌。 

　　第十五出　月桂同攀 
　　【水底鱼】〔丑上〕笔战秋闱。文章官样奇。朱衣头点。姓名虎榜题。 
　　自家姓李名淑。开封府儒学生员。今科幸得文章十分称意。解元稳稳是我了。昨日闻得雍丘二宋。文章甚佳。恐被他夺了我的解元。且到他下处会他一会。宋兄在这裏么。 

　　【前腔】〔生〕心下忧疑。功名事怎期。好分竽瑟。得和失总未知。 
　　李兄拜揖。〔丑〕列位兄长拜揖。〔净〕李兄曾有佳兆么。〔丑〕吉兆颇多。未知可否。明日揭晓。今晚几更来报。我们今夜怎生睡得着。且点起烛来坐坐罢。天明好吃鹿鸣宴。开榜便见。〔净〕先生念与我听。〔丑〕还是老兄先念来。〔生〕斗胆。题目是颜渊。〔众〕愿闻。 

　　【玉胞肚】博文约礼。美天姿一闻十知。心中乐不改箪瓢。猛为仁功深克己。仰钻瞻忽见何奇。礼乐为邦万古依。 
　　〔丑〕妙哉妙哉。解元必定是你的。〔生〕疎才浅学。仅免曳白而已。〔丑〕不必太谦。子京兄请念念。〔小生〕小弟题目是曾参。〔众〕请念念。 

　　【前腔】〔小生〕事亲养志。孝名儿乾坤永垂。一日裏三省吾身。论为仁识先弘毅道传一贯唯无违。忠恕谆谆解众疑。 
　　〔丑〕妙哉妙哉。不低以令兄佳作。〔净〕我的题目是子思。子思作中庸。待我就把中庸来敷衍。 

　　【前腔】知几为己。致中和位育可期。早须是三近加功。因此上九经敷治。无声无臭德渊微。鱼跃鸢飞问化机。 
　　〔丑〕主意不差。〔净〕李兄佳作也请念一念。〔丑〕小弟题目是孟轲。 

　　【前腔】知言养气。淑诸人愿学仲尼。怪当年战伐纵横。把王道魏齐交说。岩岩气象太山齐。性善初开百世迷。 
　　〔生〕高中高中。解元无疑。〔外〕天地平如水。龙门日日开。家无读书子。官从何处来。小人报喜的便是。雍丘县宋家兄弟二人都中了。我且到他家报报去。开门开门。〔净〕想是中了。报喜的来了。〔外〕二位宋相公都中了。第一名解元宋郊。第六名亚魁宋祁。〔众〕可喜可喜。〔生〕可有一个李相公么。〔末〕从头看到尾。并无姓李的。有有有。第三名姓李。叫着李淑。中中了。〔众〕同喜同喜。〔净〕快将银子多多赏他。〔末〕报报报。中了一个张相公。第八名。〔净〕莫不是张子野。〔末〕是。〔净〕同年同年。〔外〕请换衣巾。赴鹿鸣宴去。 

　　名联虎榜乐如仙。　　　　始信姮娥爱少年。 
　　寄与读书人苦学。　　　　管敎平步上靑天。 

　　第十六出　乡荐荣欢 
　　【步蟾宫】〔外上〕膝下双儿新贵显。正今日归来庭院。银缸华焰鹊声传。兆送全家欢忭。 
　　【前腔】〔旦〕凉袭罗衣眉黛浅。闻捷后喜添妆面。〔红翠〕麻衣却换锦衣旋。早向华堂开宴。 
　　〔旦〕公公万福。〔外〕媳妇。且喜你丈夫与叔都中了。今日荣归。恐有人来贺。备下些酒席。〔旦〕酒席已备下了。〔外〕酒席完备。打扫厅前洁净。 

　　【玉井莲】〔生〕同气同年。赢得人人忻羡。 
　　〔生见父介外〕老夫不求身外事。登科幸有佳儿。蟾宫扳桂折高枝。书香还有继。天道岂无知。〔生小生〕十载萤窗今脱迹。争夸双凤联飞。〔旦〕人生得第未为奇。要个忠与孝。千古令名垂。〔外〕宋郊听道。天下许多饱学秀才不得中。你今忝中解元。须当勉修德业。无负科名。〔生〕谨领命。〔外〕宋祁你过来。举人进士。非徒等闲。立功立德。以垂不朽。纔是吾儿。〔小生〕谨领父教。〔外〕将酒过来。〔末〕酒在此。 

　　【好事近】〔生〕一战胜羣贤。独占鳌头高选。金鞍白马。人人拥道争看。灯窗几年。喜今朝得遂男儿愿。多因是累代阴功。天赠我一门荣显。 
　　【前腔】〔小生〕滔滔文思涌如泉。更兼学有渊源。风檐寸晷。纵横礼乐三千。身游广寒。感姮娥亲把金杯劝。等闲间丹桂高扳。又还期首登金殿。 
　　【前腔】〔外〕争夸平步上靑天。同胞又喜同年。荷衣挂体。何如彩袖翩翩。书香已传。与燕山并列灵椿传。分明是平地双仙。尽赢得举家欢忭。 
　　【前腔】〔旦〕须知麟凤产中原。扶摇万里鹏抟。奎光千丈。荧荧直透白垣。欢开玳筵。沸笙歌不忝瑶池宴。看连翩车马盈门。总不比旧时庭院。 
　　〔外〕门首諠哗。想是贺客来也。大孩儿与媳妇每快去催整筵席。〔生〕设宴欢供笑。迎门贺客多。 

　　【字字双】〔丑〕媒婆生得舌头便。会辨。裙红袄绿忒新鲜。好看。走来走去脚如船。穷健。花红羊酒眼望穿。罕见。 
　　自家唤做高媒婆。几年前曾与大宋做媒。且喜他兄弟二人都中了举。小宋还不曾有亲。我如今一则去贺喜。二则替小宋做媒。却不是好。 

　　【前腔】〔净上〕媒婆本是十分全。能干。蓬头花面嘴搽胭。鬼现。有人请我去登筵。盛馔。未曾举筯口流涎。先咽。 
　　〔丑〕你做媒婆何这般馋嘴。〔净〕我为馋嘴。特特学做媒婆。〔丑〕我且问你。到此何干。〔净〕闻得新科举人小宋相公不曾有亲。特来做媒。〔丑〕这是我的主顾。谁许你抢我的。我与你去见宋老爹去。〔见科〕你两人到此。有何话说。〔丑〕东乡季枢密有女。年方一十六岁。闻得小宋相公高中。特着我来说媒。〔净〕老爹。西乡金员外有一女。年方一十七岁。未曾婚配。闻得小相公高中。着我来说媒。〔小生〕禀爹爹知道。待孩儿会试后回来。从容议亲未晚也。〔外〕也说得是。 

　　这段姻缘眞不俗。　　　　赤绳系定夫妇足。 
　　不劳二妪来为媒。　　　　书中有女颜如玉。 

　　第十七出　亲忆琼英 
　　【新水令】〔净上〕小窗低坐闷无言。掌上珠几时能见。忆分离花正鲜。到如今雪飞乱。光景频迁。不由人不伤感。 
　　老身郑参政之妻是也。自从女孩儿入宫之后。朝思暮想。去时春半。今又冬残。雪飞梅吐。触物思人。教我好难消遣也。〔丑〕禀夫人知道。早间蒙分付安排酒席。如今已完备了。〔净〕旣完备。候老爹赏梅回来。一同宴飮庆赏则个。 

　　【步步娇】〔末〕鹤氅溪桥。寻梅游玩。寒玉枝头绽。芳姿雪衬姸。瘦影淸香。牵引吟情远。踏雪暮归来。正红炉暖阁开佳宴。 
　　〔净〕相公。去年冬赏雪观梅。与女孩儿同欢同乐。同畅同飮。几时再能彀一同欢乐。今且景物依然。但不见我琼英一面。〔末〕夫人。我心更切。但事势至此。徒悲无益。〔丑〕梅雪争春可爱可乐。料小姐深居帝宫。自有福庆。不须挂念。且开怀畅飮则个。 

　　【折桂令】满长安柳絮风顚。密洒歌楼。飘湿茶烟。偷闲过三友亭前。寒枝封遍。一段香传。飮羊羔金帐婵娟。费吟哦惹动逋仙。地白风寒。休要触物思人。总不如醉倒芳筵。 
　　〔末〕淸觞未举。痛泪先流。我孩儿怎晓得这般苦楚呵。〔丑〕你看那人踏雪寻梅。那人寒江独钓。何等消遥自在。老爹何独这般苦怨。 

　　【江儿水】〔末〕谩说道观梅屐钓雪船。他胸中不染分离怨。我经年不覩娇儿面。几回望断昭阳殿。杳杳雀钗袿襈。垂老何依。白首萧条庭院。〔净〕琼英我儿。 

　　【雁儿落】我为你痛心肠常挂牵。我为你恶怀抱难消遣。我为你梦残更接旧容。我为你逢好景添长叹。我为你厌吃了珍馐味。我为你晨夕裏枉熬煎。我为你害得庞儿瘦。我为你泪眼几曾干。天好与人行方便。若得天也么怜。放回归拜谢天。 
　　【侥侥令】〔末〕骨肉东西意惨然。知甚日再团圆。莫道寒江深千丈。比我意中悲尤自浅。 
　　【收江南】〔净〕呀。早知道这般隔绝呵。到不如嫁民间。三朝半月见何难。往来会聚定多番。说甚么荣谐帝■〈女连〉。端的是佳人薄命断亲缘。 
　　【园林好】〔末〕只愁他长门愦寃。又愁他柔躯病缠。种种思量都遍。杳没个信音传。 
　　〔净〕绿鬟。你看外面甚么人嚷。你去看看。〔丑〕无缘住金屋。马扁作生涯。自家早为内官。不想时乖命蹇。忤犯章献太娘娘。逐出在外多年。衣食不敷。只得各处设骗。昨日闻得此间有郑参政一女。唤名琼英。春间选入宫中。一向杳无消息。夫妻二人日夜悲怨。不免假作宫中出来寄信。骗他一顿酒食吃。或者有些谢礼。权且将就收下。此间就是他门首。不免径入。丫鬟。烦你通报一声。〔丑见介末〕内相到舍。有何见谕。〔丑〕郑娘娘差我来报喜信。〔末〕何喜来报。〔丑〕娘娘德貌双全。万岁爷欢爱之极。半月前册为美人。特差我来报知。〔末净〕如此谢天谢地。〔末〕此人面貌张惶。必是假说。只怕没有此事。〔丑〕此事实的。听我说娘娘的受用。 

　　【沽美酒】芙容台熊梦轩。牙为簟臂供眠。翠绕珠围锦绣联。鎭日醉百花筵。吹玉笛。奏冰弦。凤皇楼通宵欢忭。六宫中人人争羡。我呵眼见他爱专宠专赛仙。呀。且开怀把玉觞频劝。 
　　〔末〕有劳贵客冒雪冲寒。丫鬟。你去整备筵席。〔小旦〕筵席排在暖阁。庭中梅花正开。传杯弄盏。到有些景趣。如今大雪飘飘。吟诗作赋。何等快乐。禀老爹。酒在此了。〔丑〕 

　　【淸江引】乍相逢客主两交欢。世事休闲管。风裁雪又满。春透梅花暖。把香醪急酾来休缓。 
　　吿回了。〔末〕乏物相款。屈留相住数日。〔丑〕娘娘专等回覆。限期紧急。不敢稽迟。〔末〕去意已决。难以曲留。夫人可取金段二端。银花一对。奉作谢仪。再将白金二十两。以为谢意。〔净〕礼物俱在此。〔丑〕不敢受。若是娘娘知道。奴婢该死。〔末〕理之当然。收下收下。 

　　天上元无路。　　　　书传抵万金。 
　　承恩自今始。　　　　深慰白头心。 
　　〔丑吊场〕好笑好笑。正是一日不识羞。三日不忍饿。我只将几句谎话。说了这桩空头事体。骗了他许多东西。今日就骤然发迹了也。只怕机关败露招刑罚。到底方知骗不安。〔下〕 

　　第十八出　琼英闺闷 
　　【霜天晓角】〔占上〕双亲衰老。梦越关河渺。别久浑无音耗。令人几度魂消。 
　　瑶花碎舞檐前雪。玉盆脂水红冰结。寒重懒梳妆。妆成愁更长。重瞳难见面。枉落梅花片。寂寞苦何胜。思亲双泪零。琼英自别双亲。时常怀念。侍奉无由。痛肠如割。〔丑〕无数宫中年少女。一般花貌不同看。禀娘娘知道。今早皇上拜娘娘为妃。想不久轮到娘娘了。〔占〕休得闲说。〔丑〕各宫娘娘都欢欢喜喜。随时歌动管弦。娘娘独自闷闷昏昏。逐日泪沾襟湿。不知为着甚来。〔占〕我心中之事。你怎晓得。〔丑〕奴婢也略晓得一二。〔占〕你旣晓得。说一番我听。 

　　【刘泼帽】〔丑〕六宫谁比如花貌。冷凄凄苦楚难熬。尘埋玉辇何时到。〔合〕都是五行招。也不用多烦恼。 
　　〔占〕你说差了。我心事全不在此。〔丑〕我今番定要说着。 

　　【前腔】白云万里高堂杳。想晨昏甘旨谁调。风中烛焰应难保。 
　　〔合前占〕说得是。言及至此。使我不觉凄然泪下。〔丑〕且免愁烦。奴婢整酒。与娘娘解闷则个。〔占〕不必如此。但烧一炷香来。待我吿天祈祷双亲寿考。〔丑〕香案已排。奴婢吿退。〔占〕上苍。愿我爹娘寿福康宁。遐龄永久。爹娘怎知我在此保佑也。不免把一年受过凄凉。诉与上苍知道。 

　　【六犯淸音】长门春静。昭阳天杳。愁见玉林晴晓。万紫千红。敎人怎不心焦。眼望羊车过。空传凤吹调。抛珠泪。湿鲛绡。镂金香带褪纤腰。怎如得黄鹂对语丝条上。怎如得粉蝶双栖锦树梢。鸾翘慵整。蛾眉倦描。羞颜却惹桃花笑。闷无聊。声调鹦鹉。误听是宣朝。 
　　【前腔】景当淸暑。芙蓉香杳。簟展琅玕靑小。齐纨风动。蓝烟宝篆轻飘。寂莫悲长昼。炎蒸恨独宵。情难遣。景自饶。骊珠蕖满绽卜萄。几时得水晶帘畔听金缕。几时得玳瑁筵前赐玉醪。孤辰应犯。愁烦怎逃。五星不遇红鸾照。六龙遥。熏风殿阁。长日五弦操。 
　　【前腔】金飙轻透。银蟾光皎。玉宇纤尘凝扫。天街凉夜。冷人不觉魂消。独坐看牛女。含娇渡鹊桥。人还隔。意转寥。谩随玉女学吹箫。怕听着嘹嘹只雁云边唳。怕说着两两文鸳沼内交。黄花初绽。碧梧渐凋。御沟流叶空来到。最难熬。潇潇疎雨。隔夜响芭蕉。 
　　【前腔】彤云低罩。严天施巧。六出纷飞林杪。玉梅香吐。闲看转觉情摇。梦短欹孤枕。忧多问六爻。冰衾重。玉漏迢。叮当铁马闹风敲。谁怜我心寒不觉熏笼暖。谁怜我院冷空将兽炭烧。寃深撮合。佳期望劳。从来不拜承恩诏。幸难侥。新妆飞燕何处逞妖娆。 
　　【尾声】芳姿二八幽宫俏。四景尽伤怀抱。唱断淸音天听高。 

　　第十九出　催赴春闱 
　　【谒金门】〔生上〕疎雨净。帘外好花开并。骨肉无缘长合并。顿成愁万顷。〔旦〕淡扫眉妆不整。可叹鸾镜分影。此去龙头独领。断肠鸳帐冷。 
　　解元准定去了。闺阃之情。谁人不恋。正是成名为俊杰。割爱是男儿。切莫牵挂奴家。〔生〕娘子言之有理。但情之所锺。不能自遣耳。不知娘子有何嘱付。〔旦〕 

　　【琐窗寒】办行装急早趋程。万里风霜岂惯经。怕难调水土。摄养须精。加餐强飮。时衣暖冷。若成名便还乡井。〔合〕老天端的不管我离情。枉然双泪盈盈。 
　　【前腔】〔生〕怅靑春芳草烟凝。陌上骊驹作意鸣。正鸾俦爱密。一旦遐征。钗分镜剖。中心耿耿。望看承高堂衰景。 
　　〔合前旦〕解元莫恓惶。公公叔叔来了。 

　　【遶地游】〔外〕期催南省。膝下斑衣冷。人未别先成悲哽。〔小生〕春云压岭。行色含愁整。酒欲醒离愁不醒。 
　　〔外〕孩儿。春闱催赴。行不宜迟。今日大吉之辰。起程最利。不知行李收拾完备未曾。〔二生〕行李已收拾完备了。爹爹在堂。孩儿怎生抛舍。〔外〕孩儿。你晓得事君尽忠。卽事亲尽孝一般。养体不如养志么。〔二生〕谨依严命。就此拜别。〔外〕看酒。〔末〕消愁惟有酒。逢兴便吟诗。老爹。酒在此了。 

　　【三学士】〔外〕满飮金巵送远行。愿汝等早早成名。亲闱莫恋斑衣舞。帝里须夸彩仗迎。〔合〕会看天衢双骥骋。名和姓海内称。 
　　【前腔】〔旦〕辛苦休辞此日行。携书剑早赴神京。雄才定占春闱选。故里还期昼锦荣。〔合前〕 

　　【前腔】〔生〕只为功名勉强行。免不得冷落椿庭。飞腾欲显趋庭敎。定省难违爱日诚。〔合前〕 

　　【前腔】〔二生〕千里莺花得意行。远迢迢骤马长征。欢生杏苑春风酒。债了芸窗夜雨灯。〔合前〕 

　　亲在游何远。　　　　还愁行路难。 
　　更尽一杯酒。　　　　离别何足叹。 

　　第二十出　怡情旅邸 
　　【满庭芳】〔生上〕云断靑山。烟消绿野。离人最怕芳时。鸟啼花落。偏惹客心悲。总有游丝万丈。恨无由绊住遐思。高堂杳鸾闺寂莫。泪向暗风垂。〔小生〕行程何日尽。五云天阙犹迷。〔净〕望杏花深处。风荡酒旗。〔末〕试且开怀一醉。垂柳下暂系羣骊。〔合〕还期望宴琼林胥衣锦。 
　　〔相见科净〕动问尊兄高姓甚表。〔末〕姓孙名奭。〔净〕久闻。〔末〕二位尊兄高姓甚表。〔生〕姓宋名郊。〔小生〕姓宋名祁。〔末〕二位莫非就是夏安州席上赋落花诗的么。〔小生〕正是。〔末〕好一句金谷危楼到地香。〔生〕一时杜撰。何足称诵。〔末〕好一联将飞更作回风舞。已落犹成半面妆。〔小生〕乱道。〔净〕你休要班门弄斧。还有头号诗人在这裏。〔末〕失问尊兄高姓甚表。〔净〕姓张名子野。〔末〕三中先生。〔净〕何故叫我做三中。〔末〕尊兄词有眼中泪心中事意中人之句。以此号为三中先生。〔小生〕旣是就词取号。何不唤做三影。〔末〕愿闻其说。〔小生〕张兄词最得意是云破月来花弄影。浮萍断处见山影。隔墙送过秋千影这三句。所以当唤作三影。〔净〕三影也不好。我曾有诗云。不须行酒令。任意倒芳樽。你每唤我做令尊。却不是好。〔末〕我曾记得诗有云。四郊无盗贼。卖剑买耕牛。若依底字得号。该唤做贼牛。〔净〕正是善戏谑兮。如今天色已晚。大家不免趱行几步。〔生〕旣如此。请了。 

　　【甘州歌】〔生〕靑云万里。信英雄足下。自有阶梯。春闱催赴。早登程逐伴奔驰。残红远道家何在。垂白高堂梦不违。〔合〕图名利。叹别离。韶华空满楚江湄。经风卧。带月炊。何时醉赋杏园诗。 
　　【前腔】〔小生〕寒窗十载余。论男儿壮志。岂肯卑栖。门闾须换。幸文章际遇昌期。题名共列黄金榜。献策同登白玉墀。〔合〕蛟髯奋。凤翅齐。桃花春浪锦鳞飞。龙为马。锦作衣。六街争看状元归。 
　　【前腔】〔末〕融和日正迟。见园林多少。紫绝红奇。春光如海。扬晴空落絮沾泥。烟中画蠲冲兰渚。花外流莺唤竹枝。〔合〕山连水。路遶溪。马蹄香印落花泥。莎村杳。野店稀。轻风卷起酒家旗。 
　　【前腔】〔净〕长亭傍水西。见秋千红粉。笑语声低。游人如蚁。转朱轮蓦过香堤。阳春不散穷途恨。丽景翻牵故国思。〔合〕魂将断。心更悲。恼人杜宇隔花啼。催征斾。瞻帝畿。五云深处凤楼迷。 
　　【尾声】行劳倦日暝时。停鞭沽酒不须疑。共醉前村灯下杯。 
　　千里莺花春正姸。　　　　客怀何事转凄然。 
　　南宫多士如云集。　　　　莫让先生先着鞭。 
　　〔末小生吊场〕熟察尊兄。必玅于风情者。适间家兄在上。不敢细谈。途中无以为乐。同到前楼。红裙一醉何如。〔末〕正合吾意。〔净〕你两人瞒得我好。令兄行路劳倦。后楼上歇息去了。我每且自取乐则个。〔小生〕此间妓女。必无可意者。〔净〕若要可意。除非是董靑霞。〔末〕靑霞想是宋兄贵俵。〔净〕不是甚俵。却是心肝。店主人安排酒过来。我每唱飮一杯。〔丑〕酒在此。〔旦上〕动人红一点。醉客酒千锺。列位相公万福。〔众〕姑娘免礼。〔旦〕只是奴家一人来奉酒。〔末〕便是你也罢。〔众飮酒介旦唱〕 

　　【对玉环】花下双成。妖娆何足称。月下崔莺。娉婷何足称。百媚自天生。千娇许谁并。妙舞春风。香袅薄罗轻。醉唱春风。音调金缕淸。 
　　【淸江引】身材十分生得俊。蕴藉风流性。千金买笑难。二八春方盛。倘才郞一见浑如命。 
　　〔众〕好唱好唱。再唱一个相思曲儿我们听。〔旦又唱〕 

　　【对玉环】密约难成。凝妆空待等。暗卜难逢。焚香空待等。渐渐到三更。才郞不志诚。泪满鲛绡。难当今夜情。独抱衾裯。中宵等到明。 
　　【淸江引】才郞果然多薄幸。害得我恹恹病。若还得见他。定不饶他醒。又只恐罚酒时心不硬。 
　　〔末〕越唱越妙。明日奉谢。 

　　夜深香冷灯残。　　　　曲罢酒阑人散。 

　　第二十一出　红楼遣思 
　　【西地锦】〔占上〕何事愁侵眉黛。燕来人未归来。梦魂不怕云山碍。一春长绕天涯。 
　　〔卜算子〕顿觉带围儿。不似前番紧。梦裏成双醒又单。眞个情难忍。过约不归来。欲倩东风引。日日檐前噪鹊声。全没些儿准。奴家想宋子京。几番成病。前日有人说他晓得我在这裏。要来探望。使我终日悬悬。玉人不到。好难消遣也。难消遣也。 

　　【黄莺儿】妆镜晓慵开。卷珠帘燕子来。寃家去后知何在。高车未回风流愿乖。孤眠羞把鸳衾盖。〔合〕想多才。双流粉泪。顿觉减香腮。 
　　【前腔】对景越伤怀。并头花空满台。今番受尽相思害。敲断宝钗。谁怜病骸。吿苍天只愿相逢再。〔合前〕 

　　【六么令犯忆多娇】佳期枉猜。知他甚日归来。前春共赏海棠开。忽见花衰。依旧敎我愁满怀。〔合〕好景难捱。好景难捱。踏遍花前绿绮阶。 
　　【前腔】忧来怎捱。玉醪空泛鸾杯。可怜心焰已成灰。怎得苍天。默佑使我情永偕。 
　　〔合前〕憔悴多因万里人。百花亭上又经春。愁来无计惟躭睡。梦裏相逢也是眞。没情没绪。不免进去假寐则个。 

　　【双劝酒】〔丑〕才高貌奇。靑春年纪。风流运低。难逢美妓。红楼一女俏容仪。今日裏稳是佳期。 
　　自家唤作范银团。如山如海势如官。一生只爱红和翠。柳陌花阶着意钻。昨日闻得有个妓女。唤名靑霞。生得十分娇俊。只是不肯接客。想没有中他意的姑老。若是我去。定然接我。此间是他门首。不免径入则个。〔旦〕惯摆迷魂阵。忙开接客门。相公尙姓。〔丑〕我是范银□。〔旦〕久闻久闻。〔丑〕贤姐就是靑霞么。〔旦笑云〕正是正是。〔丑〕春山眉。秋波眼。杨柳腰。樱桃口。果然名不虚传。〔旦〕实不相瞒。靑霞是奴家妹子。奴家唤名鹤仙。〔丑〕我道你有年纪了。你妹子怎不出来相见。〔旦〕他与宋子京两情相好。从别后一年不接客了。〔丑〕虽然如此。想是没有中他意的姑老。请他出来。我自有话说。〔旦〕妹子有请。〔占〕春来人不来。梦醒愁难忍。相公万福。〔丑〕一见娇姿。令人魂飞魄散。我有三十两白银在此。烦做一东道。我每乐一乐。在你妹子房裏去。〔占〕房儿窄小。难以排酒。〔丑〕不妨不妨。房小心宽。酒薄情浓。〔占〕姐姐。你且相陪。我身子有些不快。进去睡也。〔丑〕靑霞见弃我小弟么。〔占〕不敢。〔旦〕妹子。范相公在此。你且勉强陪奉则个。〔丑〕二位贤姐请酒了。 

　　【罗帐裏坐】春花正吐。春莺正啼。当此不乐。岂为得计。千金肯惜。偎红倚翠。〔合〕娇歌妙舞郁金杯。尽打破愁城万叠。 
　　【前腔】〔旦〕五花宝马。千金美衣。风流洒落。如君有几。多蒙光顾。不胜之喜。 
　　〔合前丑〕靑霞。你陪我一杯。〔占不肯介丑怒科〕小娘我见了千千万万。怎的弃嫌我。可恶可恶。叫小厮。你与我打。〔旦〕相公息怒。 

　　【前腔】〔丑〕我将这黄金似土。白玉如泥。回天转日。从来权势。如今不顺。终遗后悔。〔合前〕 

　　【前腔】〔占〕山盟已定。鸾情怎移。倚强逞富。难违道理。要成配偶。江枯岳圮 
　　〔合前丑〕罢罢。礼下于人。必有所求。只得行一跪礼。你顺我一顺何如。〔占〕好不识羞。谁来睬你。闭门不管窗前月。一任梅花自主张。〔下丑〕贱人。我有金银没俵子。稀罕你。〔旦〕妺子年小。不知世事。望乞恕罪。望乞恕罪。 


　　第二十二出　紫禁明扬 
　　【海棠春】〔外上〕桃李满枝花。尽在门墙下。 
　　盛时选士贡闱开。海宇闻风献艺来。心效权衡求实效。岂闻蓬荜有奇才。自家考试官是也。昨日开榜。中式举人例该今日参谒。左右。但有举子到来。卽便通报。 

　　【前腔】〔小生〕兄弟并嵬科。声誉暄朝野。 
　　〔相见科生〕宋郊与宋祁荷蒙高举。无任感激。特先谒谢。〔外〕场中所试。惟汝之诗得西昆正体。故取为第一。〔生〕多蒙大人擢荐。〔外〕宋祁。汝采侯诗最擅场。其色映堋云烂。声迎羽月驰一联。可上追唐人。故取为第三。传我衣钵。〔小生〕末学何幸。承此盛恩。〔外〕老夫无私。你兄弟才华可爱可爱。自是罕及。 

　　【马蹄花】英儁无加。八斗才名四海夸。我品题不谬。校阅惟精。藻鉴何差。昆山双玉美无瑕。明庭投献应高价。谅平生尙友阿衡。喜于今熙载重华。 
　　【前腔】〔小生生〕多谢褒嘉。我兄弟二人呵。浅陋眞如井底蛙。诗惭曹建。学歉杨云。德愧姜牙。一朝荐拔德无涯。姓名幸免居人下。感相传衣钵宗工。敢自负梁栋皇家。 
　　〔外〕明日该廷试。你兄弟两人可预养精神。以充大对。〔生〕多谢先生指教。 

　　战捷南宫羡二难。　　　　明朝挟艺上金鸾。 
　　董生莫负天人策。　　　　学行还期百世刊。 

　　第二十三出　双桂联芳 
　　〔末上〕圣主临轩策治安。近臣如雨侍金銮。争夸文气连奎璧。共羡威仪陋汉官。下官乃宋朝中一个黄门是也。今日圣主临轩策士。不免在此伺候则个。〔生净小生丑上〕 

　　【上林春】香雾靑霏。祥云红绕。千官拥金銮殿晓。鸣鞘隐隐声传。仰见龙鳞日耀。 
　　〔末〕圣驾已升殿了。廷试诸士不得近前。就此敷对。皇帝制曰。朕闻治本于道。道修于学。帝王致治之术。及为学术之要。尔当详悉以对。〔生〕 

　　【阅金令】臣宋郊。臣闻继天出治。代有哲君。独赞重华绍放勋。功齐干与坤。唐虞逝。陵夷不可论。〔小生〕 

　　【前腔】臣宋祁。臣闻帝王治法。载在典坟。要务须还成性存。眞为众妙门。且住。我将这三坟五典。八索九丘。讲起来呵。成功太。焕乎其有文。〔丑〕 

　　【前腔】臣李淑。臣闻圣贤所学。不在饱温。正业惟将德性尊。知行岂必分。狥谬误。多由识见昏。〔净〕 

　　【前腔】臣张先。臣闻股肱元首。明良喜闻。虎有风从龙有云。渭莘多隐沦。勤征聘先明莸与熏。 
　　〔末〕诸士试策已尽。御览去了。少刻就有玉音到来。〔众〕且等候。 

　　【六么令】〔末〕策陈晁董。草茆言深动宸衷。胪传金殿响流鸿。齐拜赐帽花红。绿袍着处君恩重。 
　　〔占〕圣旨到来。宋祁文理精通。第一甲进士。宋郊文理明顺。第二甲进士。张先李淑。俱第三甲进士。谢恩。〔谢恩科众〕风流黄榜客。济楚绿衣仙。〔众〕列位贺喜。殿下朱帘垂上。想是皇太后升殿。 

　　【前腔】〔众〕坤宫驭统。助飞龙尙在年冲。垂帘亲理万几丛。寰宇内乐时雍。诏宣纶綍人钦奉。 
　　奉皇太后旨。宋郊兄也。宋祁弟也。弟不可以先兄。依序而坐。该衙门用鼓乐送新进士归第。〔众谢恩科〕列位。明日早赴琼林大宴。正是一色杏花红十里。状元归去马如飞。〔下内叫〕奉圣旨。着黄门给事陪宴。〔末〕奉圣旨着我琼林陪宴。不免先到杏园之中。催办酒席则个。 

　　【窣地锦裆】少年三策献重瞳。柳色新袍赐九重。男儿到此是豪雄。济济瀛洲步同。〔众鼓乐上〕 

　　【前腔】均承霄汉渥恩浓。宴设琼林罗绮丛。天街十里杏花红。人似神仙马似龙。 
　　〔末〕此间正是杏园。请状元下马。〔众相见介〕琼林华宴。胜似登仙。人生至此。不亦乐乎。〔生〕仰荷圣恩。实惭侥幸。〔末把酒介〕 

　　【画眉序】天马步瀛洲。恩赐黄封杏花酒。喜难兄难弟。并占鳌头。览对策虽可祁前。论雁序何当郊后。〔合〕自今莫负登庸宠。赤心共扶元首。 
　　【前腔】〔生〕龙衮受双球。仪凤祥麟在廷薮。喜风云际会。懋着嘉猷。金阙静西顾忧纾。玉堂闲东封书就。〔合前〕 

　　【前腔】〔净丑〕淸世足文俦。万丈奎光烛台斗。喜皇家密网。一旦都收。四海庆双桂联芳。千年羡三元擢秀。〔合前〕 

　　【前腔】〔小生〕华宴列奇馐。翠釜驼峯世罕有。喜名荣烧尾。绫饼红绸。冠盖拥柳障靑围。弦管应鹂簧春奏。〔合前〕 

　　【扑灯蛾】〔众〕金樽频劝酬。金樽频劝酬。归马天街骤。转过垂杨路。不觉夕阳时候也。感深厚。待贤礼数遇成周。今朝不负。十年窗下。黄卷苦埋头。 
　　【意不尽】一章奏表还摛就。醉梦后遥听钟漏。齐具衣冠拜冕旒。 
　　风■〈日耎〉杏花天。　　　　人醉琼林酒。 
　　一科两状元。　　　　亘古何曾有。 

　　第二十四出　冰壶重会 
　　【番卜算】〔生上〕春昼日迟迟。朝罢身无事。流莺百啭度高枝。不觉添诗思。 
　　下官退食自公。喜无俗事。且到花前吟诗数首。左右。但有客来。卽便通报。〔净〕好鸟枝头亦朋友。〔丑〕落花水面皆文章。〔丑〕子野同往。〔净〕李年兄何往。〔丑〕去访公序。〔净〕如此同行。〔丑〕子野兄我与你闲论一论。你有云破月来花弄影之句。信是奇才。子京有红杏枝头春色闹之句。亦是作家。公序诗全无奇特。为何连中三元。〔净〕他有阴隲。〔丑〕有何阴隲。〔净〕他曾编竹桥渡蚁。〔丑〕说那裏话。编竹桥渡蚁。就中了三元。若是造石桥渡了牛。倒中十元。〔净〕不要闲说。此间是公序署所。不免径入则个。〔生〕闭门吟正苦。客来且解围。〔见介丑〕会元天下才。状元天下福。公序连中三元。可谓才福俱全矣。〔生〕君子论才不论福。〔丑怒科〕若论眞才。尽有强似你的。呀。怎的有一个和尙进来。道不同不相为谋。请别了。〔净丑先下末〕相识满天下。知心能几人。小僧与二宋情好甚密。且喜他兄弟迭中状元。今日云游到此。不免进去一贺。〔见科生〕远劳下顾。薄酒排尘。 

　　【好姐姐】〔末〕玉堂重瞻令仪。百朋锡欢情难拟。〔生〕别后曾拟我否。〔末〕江云渭树。常萦别后思。〔生〕思前事。一科两首言如戏。今日知君术甚奇。 
　　【前腔】〔末〕莫辞香风玉巵。人生世靑春能几。笙歌酬劝。从敎照底。〔生〕逢知己。酣情不飮杯中醴。洞口桃花也笑痴。 
　　〔末〕小僧明日就要别了。〔生〕到处为家。何不宽住几日。 

　　纔得相逢又相别。　　　　阳关三唱不胜情。 

　　第二十五出　遐忆靑娃 
　　【生查子】〔小生上〕相思病渐成。绕梦阳台下。春色又凋零。心事和谁话。 
　　小生与靑霞别后。朝夕萦思。如今花落春归。好伤感也。 

　　【二犯傍妆台】终日自嗟吁。玉人庭院。何事隔天涯。听啼乌肠欲断。对明月恨愈加。记得鸳帏私语切。好处成愁只为他。〔合〕又逢春尽。蕙兰吐花。几时得见俏寃家。 
　　【前腔】空思那日醉流霞。一从别后。忘却饭和茶。禁不得身如病。止不住泪如麻。岂料相思成瘦损。追悔当初设誓差。〔合前〕 

　　【生查子】〔末〕乘春访故人。特过荼■〈艹縻〉榭。〔小生〕谁个驻高轩。倒屣忙迎迓。 
　　〔见科小生〕有劳下顾。深感厚情。〔末〕旷别许久。特兹趋候。目今好鸟娇歌。落花香舞。时光正佳。何故郁郁。〔小生〕弟之遇靑霞。兄所知也。有怀难遣。徒恨春归。无路可亲。徒悲人远。〔末〕尊体宜调。佳人易得。靑霞有何美处。子京爱恋若此。 

　　【普天乐】〔小生〕争夸。一笑千金价。花容娇丽还潇洒。美名儿不枉靑霞。分明是阆苑仙娃。侧耳听歌音雅。似好鸟调声在芳丛下。舞霓裳风卷轻纱。可意处难描难画。恨悠悠楚馆。怎当萦挂。 
　　〔末〕虽然如此。吾闻上士不迷花。达人能割爱。愿我兄自重。〔小生〕谨领教诲。 


　　第二十六出　坚持白操 
　　〔小旦上〕野鸟交交野草浓。无言常日怨东风。也知不忘当时约。争奈云山百万重。奴家靑霞是也。自与宋子京别后。不觉一年余矣。仪容久旷。音书杳无。昨日闻得他高中后。染病在京。是因我之故。咳。质陋墙花。情萦霄凤。可惭可幸。迹虽疎而爱实殷。不免翦些头发。托人寄去。也表我一点眞心。却不是好。 

　　【步步娇】一别仙郞心无主。泪眼抛红雨。绿云懒去梳。蓦地焚香。慢把金刀举。翦付俏相如。寄与愁千缕。 
　　【集贤宾】宫妆旧样难再覩。香盘翠绾都虚。一任蓬松如乱芜。叹昔日鸾箆何所。心中自苦。割不断相思情緖。知几许。还更比发茎难数。 
　　【江儿水】记得香消后。烛灭余。鸳鸯枕上情交吐。好事从来多间阻。风流枉自思前度。誓不从人欢聚。结发相随。怎比荆钗淑女。 
　　【香柳娘】把胸酥暗抚。把胸酥暗抚。白头空赋。云翘冷落眉羞妩。掩菱花自语。掩菱花自语。膏沐为谁疎。飞蓬岂须顾。恨佳期已误。恨佳期已误。同穴盟言。君须记取。 
　　【余文】花前月下添凄楚。恨不能身生翼羽。飞到瑶台谐凤侣。 
　　仙郞一别又经春。　　　　万里靑云喜致身。 
　　欲见无由鸳阁冷。　　　　含愁翦发寄江鳞。 

　　第二十七出　泥金报捷 
　　【丹凤吟】〔外上〕鬓入衰年。素添苍变。那堪游子天涯远。鸿断鲤沈。郁怀怎遣。 
　　老迈无他乐。庭趋有俊儿。不图班袖舞。专望锦衣还。自两个孩儿上京赴选。今揭晓已过了。还不见报捷的人到。 

　　【行香子】〔旦〕蕊烛频姸。喜鹊虚传。忆仙郞梦绕长安。春闱笔战。未审谁先。对妆台。羞鸾镜。冷花钿。 
　　公公万福。〔外〕媳妇。你丈夫与叔叔杳无音信。不知功名之事若何。〔旦〕事皆前定。公公不必挂怀。〔红〕禀老爹知道。红香夜来得一梦。梦见小相公头被大相公割了。〔外〕痴人说梦。何足信哉。 

　　【石榴花】文场高选。膝下庆双贤。词胜景。笔如椽。英雄谁比绿衣仙。骋春风宝马长安。只忧让祖鞭。取灵尸卜筮还多遍。定应是虎榜高标。怎不见雁锦遥传。 
　　【前腔】〔旦〕画眉人远。无奈意悬悬。香篆冷。琐窗寒。绸缪空想别时言。眄天涯玉筯阑干。何时得锦旋。恐苍天不遂心中愿。且殷勤甘旨躬调。望辉光冠帔恩宣。 
　　【不是路】〔丑〕涉尽云山。早到雍丘下锦笺。〔外〕想是报捷的到了。忙相见。〔丑〕且喜二位相公都高中了。春风得意听胪传。〔外〕宋郊宋祁榜上俱有的么。〔丑〕宋祁前。宋郊第二俱俊选。〔外〕莫不是误看了。榜上分明岂误看。〔合〕天从愿。联芳双桂眞堪羡。不胜欢忭。不胜欢忭。 
　　【前腔】〔净〕月辔霜鞍。千里驰驱匹马寒。心如箭。泥金报喜敢迟延。〔见科〕且喜二位相公都高中了。〔外〕方纔有人来报。我知道了。〔净〕天杀的。又抢我的头报去了。他敢是不实的。〔外〕他道宋祁中了状元。宋郊就中了榜眼。是榜上看来的。〔净〕我道他不实。宋郊前。宋祁第二俱优选。〔外〕莫非是你误看了。〔净〕榜上分明岂误看。〔丑〕我是榜上看来的。顚倒不实。偏你是实的。〔净〕我不与你争。见有试录在此作证。〔旦〕两下言语不同。莫非都是骗子。〔外〕事有可疑。休相骗。两辞不合如何辨。转令心乱。转令心乱。 
　　〔末〕一举首登龙虎榜。十年身到凤皇池。大相公小相公都中了。〔外〕两个报捷的在此相争求赏。你且说个端的。 

　　【掉角儿】〔末〕榜初悬弟为状元。兄并列亦登高选。弟先兄伦理非宜。因此上把名更变。〔外〕旣然如此。你两个都是实的。二难名。俱首占。两人言。皆不谬。合赏金钱。每人送他白银二两。〔净〕多谢多谢。〔合唱〕宫花帽偏。春风杏苑。弟和兄跃马双双。胜似登仙。 
　　【前腔】〔众〕喜孜孜焚香谢天。笑盈盈满门欢忭。换门闾荣亲显妻。伫看他达能兼善。际明时。逢圣主。显嘉猷。成懋烈。旦奭齐肩。〔合前〕 

　　【余文】喜今朝佳音转。玉堂金马两神仙。会看黄金腰下悬。 
　　三报佳音抵万金。　　　　万金难买此欢心。 
　　世间喜事应无限。　　　　惟有登科喜最深。 

　　第二十八出　禁苑奇逢 
　　【一翦梅】〔旦小旦丑上〕御苑春花照眼明。唤起游情。共畅游情。呀。郑娘娘来了。〔占〕羣仙鸣佩过瑶亭。含笑相迎。整袂相迎。 
　　〔相见介旦〕郑娘娘。且喜月朗花娇。宜共一赏。〔丑〕我每见郑娘娘倚阑长叹。有忧愁不足之意。故与列位娘娘相约游春。消遣闷怀则个。〔占〕多谢厚爱。 

　　【素带儿】〔旦〕穿芳径。杨柳风吹素带轻。雕阑畔。一簇海棠娇逞。相应。双小莺。向何处飞来枝上鸣。声堪听。我爱他喈喈呖呖。睆睆嘤嘤。 
　　【升平乐】〔占〕多情。二八娉婷。自春来愁随芳草丛生。香寒绒吐。绣窗几度停针。荧荧。臂痕长带守宫明。鎭日裏枉思恩幸。自伤薄命。寻花恨重。折柳忧增。 
　　【素带儿】〔丑〕山靑。日正晴无边丽景。秋千笑。忍将好梦儿惊醒。行行。渡锦屛。遥见翩跹双蝶逈。添游兴。是何人低吹玉管。畅飮银觥。 
　　【升平乐】〔占〕还惊。残絮飞零。问东君为何便整归旌。流光似箭。谁有系日长绳。淸淸。一春空过喜难成。卢扁药怎消忧病。不堪孤另。龙舆目断。凤辇魂萦。 
　　【□□□】〔小生〕经筵散。禁苑行。蓦相逢内辇经。几回欲避无岐径。奉干宫亦合输恭敬。急趋迎。鞠躬待罪。臣无任战兢兢。 
　　【前腔】〔占〕宫袍绿。玉貌淸。逞风流一俊英。呀。原来是小宋。〔叫科〕缘何默默唇缄定。料他心欲应知难应。谩留停。东风回首。无情恼多情。 
　　〔众〕请各回宫。 

　　洪恩暂似芳春乐。　　　　薄命仍禁独夜愁。 
　　〔小生吊场〕适间第四位。他与下官不曾相认。何故叫此一声。使人不能不动情也。独步无聊。不免撰一小词。遣怀则个。〔想介〕袅袅东风御苑通。鸾车齐度百花中。风情独数飞琼最。猛听莺声出绣丛。金菡萏。玉芙容。水沈香护蕊珠宫。刘郞已恨巫山远。况隔蓬山几万重。〔丑〕炉烟添柳重。宫漏出花迟。李淑忝居翰苑。朝回无事。且向禁苑中观红玩绿一会。呀。子京为何在此躇蹰。〔小生〕适间在此遇一奇事。细吿与年兄知道。〔丑〕愿闻愿闻。 

　　【懒画眉】朝回紫禁步东风。馥郁香生万锦丛。仙娥羣辇偶相逢。一声小宋低低唤。恼乱春心不自容。 
　　〔丑〕他唤你时节。你见他人物如何。 

　　【前腔】遥瞻玉脸绽芙蓉。高髻云鬟粉黛浓。妖娆端的冠椒宫。我想起玉堂金马。锦绣文章。端的是英雄俊杰。总然欲染高唐梦。隔断巫山十二峯。 
　　〔丑〕子京。你词赋甚高。有此奇事。何不作一词以记之。〔小生〕方纔作过小词了。〔丑〕试说一遍何如。〔小生念词介丑〕妙哉妙哉。不但有笔力。且有风情。承教了。 

　　玉兔岂尝离月窟。　　　　竹狸空想吃天鹅。 
　　〔丑吊场〕好了好了。宋家兄弟平日能会矜夸。十分欺我。如今小宋犯此罪过。决在不赦。不免把此鹧鸪天教乐人习学。传至禁中。查出何人所作。那时定有发落。他罢斥。也消我平日之恨。正是天作孼犹可违。自作孼不可活。〔下〕 


　　第二十九出　词倾宸听 
　　〔丑上〕〔玉楼春〕暖香熏透桃花颊。春殿嫔娥鱼贯列。宸宫方得万几闲。凤斾龙舆游兴切。风和花苑数轻蝶。芍药丛深宫漏彻。笙箫吹断锦云开。齐唱太平歌几曲。自家乃是宋朝一个掌宫太监是也。今日俺万岁爷爷出游禁苑。勅后宫随驾。不免叫承应的在此伺候则个。〔众〕承应的已到了。〔丑〕且伺候着。你看祥云团凤辇。御柳拂旌旗。想是朝廷来也。〔扮宋仁宗皇帝上〕 

　　【祝英台】世雍熙。春富贵。朝政已纷解。〔占〕花比娇容。纤柳斗眉黛。〔仁〕喜看舞蝶迎幢。飞英逐辇。〔合〕早游幸春光难再。 
　　〔占〕〔忆秦娥〕香馥郁。御前无数人如玉。翠翘金凤。十分妆束。〔仁〕繁华簇绛垂杨绿。风光恍似华胥国。民安物阜。太平歌曲。〔众进酒介〕 

　　【□□□】禁苑中春芳满眼。端的赛蓬莱。柳惹乱莺。花引游蜂。偏称绮席重开。瑶台。万紫千红相偎。沈醉东风何碍。不为乐。只恐朱颜催改。〔众作乐科〕 

　　【□□□】〔仁〕时泰。庆历年雨顺风调。人似在无怀。庭角凤鸣。囿内麟游。不忝尧年舜代。交快。八方不动征旗。坐享四夷朝拜。古今事惟有淸平难买。〔众舞科〕 

　　【前腔】〔占〕堪爱。绕翠华玉佩琼琚。十二耀金钗。花拂翠翘。草映红裳。春色暖添桃腮。开怀。凤箫鸾管交吹。声彻梨花云外。且高歌莫负春光如海。 
　　〔众唱鹧鸪天科仁〕此词淸丽。朕尙未闻。不知何人所作。〔众〕翰林官宋祁作的。〔仁〕宋祁何为作此。〔众〕一面传说后宫出游时。有人见他。呼了一声小宋。因此卽编此曲。〔仁〕此乃何人。〔丑〕郑琼英。〔仁〕琼英何在。〔丑〕爷不召。不敢来。〔仁〕可速召来见朕。〔丑〕得旨。〔占〕仓忙离禁阁。匐匍赴皇宣。陛下万岁万岁万万岁。〔仁〕琼英。你向日出游。为何叫一声小宋。从实说来。〔占〕臣该万死。那日出游呵。 

　　【前腔】刚在。绿杨边蹔一蹇帷。蓦地见乔才。不合谬呼。岂为多情。眞个似痴如呆。罪大。自知万死难饶。只望洪恩天盖。〔仁〕赦汝无罪。〔占谢恩科〕愿天保圣寿绵延万载。 
　　〔仁〕你为何认得宋祁。〔占〕状元传胪之日。臣侍皇太后。因此认得。〔仁〕汝嫌宫中之冷落。动此怀春之情乎。〔占〕臣有此心。天必不容。 

　　莺花三月景。　　　　一刻値千金。 
　　乐意同春阔。　　　　君恩似海深。 

　　第三十出　诗咏花鱼 
　　〔丑上〕宫殿峨峨出绿槐。郁葱佳气接蓬莱。蝉联步武云台上。愿奉君王万寿杯。自家叨为内使。得蒙主上眷爱。今日驾游紫苑。诏近臣吕蒙正文彦博等扈从。不免等待众官到来。一齐候驾则个。远远望见圣驾来了。 

　　【高阳台】〔末外〕罢舞龙墀。催游凤苑。臣邻齐过双阙。香散氤氲。望中烟紫犹结。轻风绿树宸游称。看岛外宝幢飘揭。拥金舆。红云一朵。翠珠罗列。 
　　【前腔】〔仁〕金瓯幸保无缺。且遣怀仙液。荷放小钱如撒。嫩绿成阴。雏莺乳燕飞聒。闲情莫负芳时赏。听凤韶一派声彻。乐盈盈。如鱼如水。君臣相悦。 
　　〔仁〕女冠退班。〔众应科〕暂奉宸游乐。难逃宫禁严。〔下仁〕卿等平身。幸喜太平无事。与卿等游乐片时。且免拘君臣之礼。〔末外〕蒙陛下深恩。臣等不胜幸甚。〔众进酒科〕 

　　【高阳台序】〔仁〕四海安康。边疆安静。文修武偃堪悦。锦绣江山。正逢太平时节。不劣。祥麟瑞凤来庭轩。醴泉迸赤芝森列。满金盘滚滚甘露。璚云盘结。 
　　〔丑〕碧阑干外。葵榴盛开。请移席赏花一回。〔仁〕朕心正欲如此。 

　　【前腔】〔末〕争阅。艳蕊凝脂。繁枝簇锦。香引乱蜂狂蝶。西子杨妃。醉颜笑靥无别。声聒。鸾笙凤管交盈耳。转轻飙翠盘舞绝。趁芳辰明良共赏。绮筵重设。 
　　〔丑〕请往太液池头钓鱼一回。〔仁〕正合朕心。 

　　【前腔】〔外〕活泼。在藻依蒲。喋萍戏藻。可爱素鳞抛雪。香饵潜勾。却把一竿轻掇。波阔。天机触处呈鱼鸟。傍龙■〈舟仑〉彩鸳飞颉。奉宸游风光无限。咏歌交发。 
　　〔仁〕俺君臣赏花钓鱼。可谓乐矣。卿等可赋一诗。以纪胜游。〔末〕圣藻先摛。臣等奉贺。〔仁〕灼灼花铺锦。双双鲤上钩。诗咏天保什。酒泛镐京瓯。〔末外〕辉煌圣藻。上继典谟。臣等庄诵不暇。安能嗣响。〔仁〕毋誉毋谦。〔末〕驻辇莲花畔。投竿莲叶东。新红深映衮。羣鲤竞朝龙。〔外〕玩物心非正。观鱼事已非。兹因不可续。有道只垂衣。〔仁〕卿等作诗并佳。朝臣中还有能诗者乎。〔末〕能诗者固有。蛙声蝉噪而已。〔仁〕宋祁何如。〔末〕颇有诗才。〔仁〕宋祁春游禁苑。遇朕宫人。宫人叫他一声。他作一鹧鸪天词。卿等闻之乎。〔末外〕臣等不闻。〔仁〕前日李淑有本。劾他词荒意悖。无人臣礼。朕看来自是词人丰韵。何足罪哉。〔末外〕陛下如此宽恩。宋祁无任感激。〔仁〕卿可令宋祁来回话。〔末〕奉旨。〔下仁〕朕与卿再赏花一回何如。〔外〕臣有一事奏上。〔仁〕说来。 

　　【前腔】〔外〕听说。戒切苞桑。忧先阴雨。永保艺皇洪业。逆耳言忠。汉廷彤槛曾折。谆切。丹书敬怠垂训也。愿深征色荒覆辙。喜朝中臣多骨鲠。谄谀风灭。 
　　〔末〕祁自招罪。〔小生〕臣一言旣悖。万死何辞。〔仁〕赦卿无罪。卿曾娶妻否。〔小生〕臣年方十九。未曾娶妻。〔仁〕蓬山不远。朕以此女赐卿。〔丑〕谢恩。〔小生〕万岁万岁万万岁。 

　　朕推心置人腹。　　　　臣刻骨感皇恩。 
　　君臣合昌国运。　　　　夫妇配尽人伦。 

　　第三十一出　仁主赐婚 
　　〔末上〕瑞香遍满玉楼春。庆贺新郞催拍频。烛影摇红双劝酒。称人心处感皇恩。将宫女赐为夫人。今宵合卺。喜气盈门。远远望见华灯灿烂。彩轿峥嵘。想是新人来也。不免叫赞礼人伺候成亲则个。呀。赞礼人已到了。〔净〕 

　　【金钱花】画堂风景难描。难描。银屛彩烛光摇。光摇。九重恩诏凤鸾交。男俊俏。女娇娆。欢喜庆。笑声高。 
　　大叔拜揖。〔末〕宫娥下嫁。非同小可。你赞礼须要仔细。〔净〕仔细仔细。只要多些利市。若无利市。说杀不济。〔小生上〕 

　　【□□□】连理枝荣。并头花好天喜吉星高照。花烛喜承恩诏。跨凤瑶台。占尽古今荣耀。 
　　〔净〕新人将出。请迎接。〔占上〕 

　　【生姜芽】天街暗馥飘。转轻飙。双灯灿烂舆前导。锦纒头。碧玉箫。风光好。〔众〕仙娥含笑离蓬岛。喜当良夜结良姻。奇逢不负花前叫。 
　　〔众〕花正芳菲月正圆。瑶天仙子降云端。若教圣代抡娇艳。定作人间色状元。〔丑〕奉圣旨。将宫嫔郑琼英赐宋祁。行夫妇礼。秀女一人太监一人从嫁。望阙谢恩。〔谢恩科净〕请新人行礼。〔行礼科净〕送新人请后堂筵宴。〔净〕花烛影中看玉貌。玉箫声裏送金杯。〔净〕行礼已毕。请新人归洞房成亲则个。 

　　【忆奴娇】〔小生〕花烛红摇。感君恩似海。特赐鸾交。牵红处自庆福缘非小。欢笑。春满房栊。双双杯劝。风光正好。今宵。一似俏云英会合玉京瑶岛。 
　　【斗宝蟾】〔占〕春朝。玩赏花郊。偶香堤邂逅。一声轻叫。奈风传中禁。顿生烦恼。谁料赤绳曾系定。红叶不须劳。美才高。一曲鹧鸪新唱。胜求月老。 
　　【锦衣香】〔小生〕宝篆香。银屛皎。绣幌翻。金钗巧。急管繁弦。珠围翠绕。团花宫袄映宫袍。内家旧样。凤髻鸾翘。〔占〕叹长门静悄。再经春銮舆不到。自分今生裏孤眠尽老。不期祸变番成佳兆。 
　　【浆水令】喜孜孜鸾顚凤倒。美津津露湿花娇。猩红一点染鲛绡。笑阳台雨散云消。心交爱。情眞妙。流酥帐护人年少。谯楼上。谯楼上漏催天晓。同献表。同献表拜谢天朝。 
　　【尾声】谢天朝齐祝祷。御体茂膺天保。庆衍螽斯圣寿高。 
　　一曲鹧鸪天。　　　　博就鸳鸯侣。 
　　此事古来稀。　　　　万世颂明主。 

　　第三十二出　翠阁躭思 
　　【哭岐婆】〔红翠上红〕筠亭风细。荷花香递。湘帘卷起。尘空髹几。偷闲聊此坐敲棋。西飞白日绳难系。 
　　【前腔】〔翠〕兰襟蕙体。轻裙飙绮。逍遥画宇。神仙难比。时时挈伴恣闲嬉。人生莫负芳年纪。 
　　红香姐万福。〔红〕翠艳姐万福。姐姐。我与你被大娘拘束得紧。一向不曾得耍一耍。今日他午睡未起。我和你到池亭上下一局棋何如。〔翠〕到好。只怕撞见时。吃一顿好打。〔下棋科旦〕成人不自在。自在不成人。你每在此何干。〔红〕日长无事。下一局围棋耍子。〔旦〕针指不做。干此无益之事。好打。〔红〕丫头每知罪了。〔翠〕大娘且喜。〔旦〕有甚么喜。〔翠〕添了妯娌。闻得圣上把一宫人赐与小相公为夫人了。〔旦〕此事未知的否何如。〔红〕大相公中了状元。大娘子正该欢欢喜喜。为何柳眉攒翠。桃颊销红。〔旦〕你每却不知道。 

　　【绣带儿】春归后云鬟倦理。仙郞杳无归期。总不怜憔悴红颜。也难忍冷落班衣。 
　　我想起我这等花容月貌。比往常间更不同了。怎禁得这样愁怀万种。因此消瘦。 

　　【宜春令】病体。困沉沉鎭日如痴。岂学人雨尤云殢。禁不得没情没緖。曲阑频倚。 
　　【降黄龙】把当时送别临岐。执手叮咛把糟糠弃。如今呵。相抛万里。想合受凄凉。是我运蹇时低。 
　　【醉太平】淋漓。几回双泪暗偷垂。怎知我这般滋味。总然带黄衣紫。到不若厮守少年鸳帏。 
　　【浣溪沙】风弄竹。月在机。谁共泛紫霞金巵。连宵飞梦到天涯。城楼画角吹觉起。 
　　【啄木儿】触景添悲。无人处花绽鸟啼。芙蕖绛簇波心绮。幽香暗透纱窗裏。离绣床罗袜临池。瘦形骸庭花怎比。 
　　【鲍老催】寂寥自知。林莺懒扳连理枝。鸾笺谩写离恨诗。思欢聚。枉设策。空施计。怎得萧郞心转意回。 
　　【上小楼】咱这裏形孤心碎。他欢生锦绣围。翠楼又恐恋娇姿。欲待回文织锦。怎织得几许相思。 
　　【双声子】云鸿至。江鳞逝。怎不把音书寄。莺啼序。金钱问。全无些灵意。又怎凭灯鹊龟尸。诸般可疑。望锦衣归春未审何时。 
　　【尾声】深情免使傍人议。嗟我怀人天际。专一须看卷耳书。 
　　仰望惟君子。　　　　无邪不害思。 
　　甘为望夫石。　　　　何日是归期。 

　　第三十三出　思忆双亲 
　　【二郞神】〔占上〕心悒怏。念白发双亲各一方。菽水自晨昏谁倚仗。断鸿沈鲤。杳没音书来往。天际孤云牵恨长。叹何日高堂侍养。空望想。怎得身生两翅。飞到亲傍。 
　　琼英荷蒙圣恩。得遂夫妇之乐。奈双亲别久。杳无音信。年老身孤。怎不伤痛我心也。天那。正是无穷愁緖也。 

　　【啭林莺】〔小生〕朝回无事堪举觞。绿阴淸昼偏长。夫人为何闷坐在此。怎生心中不乐。为甚么也。我和你琴瑟和谐多好况。且乘暇开罇。傍水云台。线儿丫鬟。整酒凉亭上来。看鸳鸯两两相随。戏浴在绿波池上。〔线〕酒在此了。〔小生〕夫人为何落泪。〔占〕扇无凉。猛可的香腮微汗沾裳。 
　　〔小生〕夫人。得非以兰房不若椒宫耶。〔占〕枉了。哀哀父母。生我劬劳。久别多时。岂得不伤怀抱。〔小生〕原来如此。不说不知。于十日前。蔡州人便。我已寄书与你父母去了。早晚间有人来也。〔线〕夫人请酒。 

　　【啼莺儿】缃纹翠簟金兽香。浮瓜沈李新酿。〔占〕我不飮了。〔小生〕夫人可再飮一杯。幸沐天恩离宫禁。开怀同我欢赏。看玉渠莲开并头。更竹下熏风添爽。〔合〕美双双。花前飮不羡凤和凰。 
　　【忆莺儿】〔末净〕离旧邦。入异乡。山路崎岖水路长。宿水餐风劳怎当。老爹。你看前面山头上。霜叶红于二月花。眞个好秋景也。鸦归夕阳。峯横断冈。长安近阙朱门敞。 
　　呀。此间就是宋家门首。怎的没有人在此。不免咳嗽一声。〔小生〕线儿。外面是甚么人来。你去看一看。〔线〕尊官何来。〔末〕你报与夫人知道。郑参政和夫人来在此。〔线〕我夫人正在此思想。酒也不肯飮。来得却好。就请进去。〔占〕原来是爹妈来也。〔相见介合拜〕 

　　【玉娇莺儿】〔占〕容儿谩备陈。痛当时分离惨伤。苦不得一见君王。长门裏冷侵鸳帐。看花艳阳。出言太狂。幸天颜有喜成姻党。〔合〕谢穹苍。谢吾皇厚德。福寿永无疆。 
　　〔小生〕今日幸喜岳翁岳母远来。聊此薄酒拂尘。〔末〕何劳盛设。〔占〕线儿。你把鹧鸪天曲唱与太老爹太老夫人听一听。〔净〕这一曲鹧鸪天。就是我孩儿的冰人月老。 

　　【御林莺】歌新曲。按旧腔。兢吹笙。再鼓簧。鹧鸪声裏愁颜放。〔末〕贤壻。你蜚声玉堂。孩儿。你褒封凤妆。我夫妻郁抱从今畅。〔合〕喜难量。相辉冰玉。天赐这美东床。 
　　〔净〕孩儿。我家下无人。数日后就要回了。〔占〕母亲跋涉辛苦。且宽住数月何如。 

　　双亲重会喜难禁。　　　　玉漏迢迢月未沈。 
　　准拟明朝重设宴。　　　　开怀痛飮碧筒深。 

　　第三十四出　梦后伤怀 
　　〔鹊桥仙〕〔小生上〕我思病染。他思病染。两下相思病染。楚天云惨断来鸿。空倚遍画阑绣槛。一更三点。二更三点。又早三更三点。银灯剔尽不成眠。看明月容消色减。下官蒙圣恩赐宫娥匹配。无任欣幸。人苦不知足。得陇复望蜀。靑霞尙未同衾。积怀犹在。如何是了。 

　　【云华怨】小窗更静。满絺襟都泪痕。玉人何在无由近。连宵落得梦频仍。长溪日夜滔滔。流不尽万愁千恨。 
　　【前腔】佳期天靳。总情多难与亲。九霄更绝飞鸿信。悔前不合认眞恨。阳台云雨茫茫。空坐看落尽灯烬。 
　　不觉神思困倦。且隐几一卧。〔小旦〕奴家靑霞是也。思忆子京。只得背了鸨母。私自到京。与他一会。此间琼楼朱户。想是他的住处。不免径入则个。〔小生〕呀。靑霞如何得到这裏。 

　　【罗江怨】〔靑〕恹恹病。一春难逢可人。泪红遍染罗袖痕。金樽不解两眉颦也。红拂宵征。胆怯金莲紧。〔小生〕纱厨凤枕新。纱厨凤枕新。和你今夜欢娱准。 
　　〔内鸣锣科小旦下小生醒科占上〕相公为何惊叹。〔小生〕我自有事。 

　　【□□□】〔占〕你为何困腾腾昼不醒。闷恹恹宵废眠。啭流莺为何听了番成叹。海棠开为何见了转泪涟。我和你伉俪情天地远。合欢意鸾凤联。你为何不肯全抛心上言。 
　　〔小生〕夫人。实不瞒你说。 

　　【前腔】少年心风絮顚。偶遇着绝世姿烟花贱。急煎煎许结了同衾愿。美孜孜成就了共枕欢。怎知道恶风波猛折寃家散。到如今害相思离恨天。怎能彀花再芳菲月再圆。 
　　〔占〕相公。我只道你别有甚事。只为此。你休怪我说。〔小生〕但说不妨。 

　　【江头金桂】〔占〕可笑你情疎意浅。旣相投忍弃捐。试问娇娃何在。几载不见。〔小生〕与他相别岁余。不知所在。〔占〕此女心性何如。若是不好的。娶将来愁不便。但愿处事周全。立心和善。只怕倩风情不改。花性仍坚。复落猖狂话传。况佳人易得。况佳人易得。何须专恋。〔小生〕佳人虽有。难得这般情爱的。〔占〕旣然如此。何不就去请来。莫迟延。不妨凤阁谐重侣。管取鸾胶续断弦。 
　　【前腔】〔小生〕自愧当年乖舛。感伊家特见怜。若得相容重取。美意不变。你贤声传播远。与他话别秦楼。岁华迁换。好似银瓶坠井。断绠无援。重重闷怀难自遣。若鱼沈雁杳。鱼沈雁杳。寻踪空遍。〔占〕只怕他又属豪家去了。〔小生〕我也虑此。意常牵。长条定折他人手。丽曲知调若个筵。 
　　〔占〕相公。你不必迟疑。可作急差人去寻访。娶了他罢。〔小生〕多谢夫人厚意。 

　　语知柳有鹉。　　　　飞见雪藏鸶。 
　　妻贤容娶妾。　　　　妾宠莫忘妻。 

　　第三十五出　奔吿强婚 
　　【胡捣练】〔末上〕如马骏。似琴淸。黄茅从事膺新命。奸黠闻风咸自静。谩夸苏吕擢名卿。 
　　职任节推。五刑是理。如得其情。哀矜勿喜。下官姓孙名奭。忝中宋郊榜进士。除授开封府推官。虽不能片言折狱。亦可喜县狱空圄。今日乃放吿日期。但有吿状的。放他进来。〔小旦〕老爹。吿状。〔末〕你那妇人吿甚么状。〔小旦〕 

　　【一封书】靑霞妓诉情。欲语衷肠先泪零。〔末〕有何寃枉情。详细说来。〔小旦〕豪强法外行。披雾公堂乞断明。〔末〕甚么人用强。〔小旦〕范银团带领羣仆。强夺奴家为妻。强逼身为鸾凤友。〔末〕何不从了他。〔小旦〕奴家先许了人了。许嫁他人怎背盟。〔末〕曾许甚么人。有何媒证。〔小旦〕张子野为媒。玉钗为证。事先成。理难更。肯负多才宋子京。 
　　〔末〕原来是子京先聘的。叫皂隶。快写牌拿范银团来。靑霞。你家还有个鹤仙可在吗。〔小旦〕从良去了。〔净〕瓮中捉鳖。手到拿住。范银团在此了。〔末〕那妇人吿你强占他为妻。从实招来。 

　　【前腔】〔丑〕银团范有名。花柳丛中过此生。靑霞貌可憎。鎭日求欢计已倾。岂料缘悭难作偶。空惹狂心烈火腾。到公庭。甘受刑。〔末〕虽然有财。如何强占妓女。〔丑〕不但小的如此。就是老爷也好妓者。〔末〕这厮胡说。你曾见何人好妓来。〔丑〕老爷等我就说来。曾闻君王觅爱卿。 
　　〔末〕本该问你一个罪名。姑且从轻发落。〔丑〕望老爷作主。小的情愿纳银二百两。断与小的罢。〔末〕这厮好打。圣上也爱宋子京。将嫔妃赐他。况是原聘。皂隶快打出去。〔丑〕满拚窕窈谐情事。谁想风流剥面皮。〔下末〕靑霞。我明日同张先生去望子京去。就讲这段事情。叫他来娶你。你意下何如。〔小旦〕若得老爹高言。奴家没齿不忘。 

　　雀角何难辨。　　　　鸾情断不移。 
　　得他心肯日。　　　　是你运通时。 

　　第三十六出　佳期重会 
　　【一江风】〔小旦上〕月圆时。万里淸光满。谁在琼楼醉。冷淸淸翠减红销。受尽凄凉味。玉露滴高枝。玉露滴高枝。金风透薄衣。风和露都做了愁人泪。 
　　奴家蒙孙老爷恩判。得脱银团之累。那日曾说与张老爹去访子京。讲此一事。来取奴家。今经数日。杳无音耗。不知去也未曾。好闷人也。 

　　【月儿高】妆懒松云髻。愁多瘦香臂。可怪淸秋月。偏照孤帏内。弦断樽空。难禁这憔悴何时定结。定结鸳鸯对。想他燕尔新婚。不思旧人意。喜灯蕊十分奇。倘然搥碎靑楼。爇明香谢天地。 
　　【玩仙灯】〔末净〕华屋夜凉微。隔帘栊玉箫声起。〔净〕孙年兄。今夜子京招飮。靑霞之事。定有下落。何不唤他出来。先分付一番。〔小旦上〕仙灯近步入。瑶阶夜月明如水。 
　　〔见净科〕这几日公事冗冗。不曾去访子京。幸今夜请我二人赏月。席间说起。事必谐矣。〔末〕此事还仗子野与他成始成终为妙。〔小旦〕此恩此德。衔结难酬。〔净〕只是一件。他眼热官高。恐嫌淡薄。汝必盛容相见。方可成事。〔小旦〕谨依指教。〔丑〕香尊邀月飮。华月可人怜。俺老爹请二位老爹早付月筵。〔末〕晓得。你可在此等候。我每就此同行。〔小旦〕眼望旌捷旗。耳听好消息。〔下〕 

　　【金鸡叫】〔小生〕凉月澄新霁。闲邀故人小筵欢会。〔末净〕冰轮玉宇无纤翳。光漾银舟。香飘金桂。 
　　〔见小生科〕〔醉太平〕淸秋景奇。高明兴齐。一天明月扬辉。且欢传玉杯。〔净〕流光若飞。人生易衰。〔末〕自嗟勋业难期。对良宵更悲。〔小生〕左右。一壁厢取酒来。一壁厢唤几个乐妓来劝酒。〔丑〕领钧旨。乐妓何在。〔众妓上〕红裙不自得。锦绣必须邀。〔丑〕禀老爹。乐妓俱到了。〔小生〕过来叩头。〔众妓〕乐妓磕头。 

　　【梁州序】〔末〕闲云飞尽淸蟾光满。玉笛风声递远。知音相遇。何妨此夜迟眠。忽见残萤照袖。独鹤停阶。庭院天香遍。兴来翘首处。更婵娟。一曲霓裳酒乱传。〔合〕愁顿解。凉消汗。恍疑身在淸虚殿。尘世裏几华筵。 
　　【前腔】〔小生〕斜拖丝绾。轻摇纨扇。何处玉楼仙眷。湘帘高卷。遥看宝鉴空悬。暗想当年奇遇。美景依然。眼底人俱换。水晶幽阁裏。象床闲。欲把幽怀寄素弦。〔合前〕 

　　【前腔】〔净〕碧澄澄水浸阑干。翠嵬嵬梧桐影转。更金风细细。暗推欢面。莫敎漏催银箭。香冷金猊。且自躭佳宴。光阴容易减。岂长员。酩酊须敎似谪仙。〔合前〕 

　　【前腔】〔旦占〕画堂深鼍鼓音阗。碧空遥紫箫声婉。怪丁东何处。捣衣砧乱。谩道光阴易度。勋业难期。终遂男儿愿。玉壶倾尽后。意无边。欲驾兰桡弄碧涟。〔合前〕 

　　【节节高】〔众〕姮娥永独眠。可人怜。争如牛女年年见。银河浅。乌鹊翩。苍山远。瀼瀼玉露荷盘溅。彩鸳梦裏惊相换。〔合〕更取琼浆共酣歌。淸凉世界更长恋。 
　　【前腔】冰轮乍皎然。正中天。欢娱不觉宵光半。纶巾岸。絺袖偏。棕鞋便。婆娑醉舞人争羡。东方只恐阳乌换。〔合前〕 

　　【余文】月团圆。人康健。酒杯莫放此时干。明夜还应结醉缘。 
　　月下一尊酒。　　　　高歌两情畅。 
　　岂无失意人。　　　　对月空惆怅。 
　　〔小生〕子野兄。你道岂无失意人。对月空惆怅。我辈畅飮酣歌。如何念彼失意人。〔净〕失意岂得不念。只怕难得见耳。〔小生〕子野兄此话蹊跷。想是靑霞有甚消息。〔净〕一猜就猜着了。先拜孙年兄一拜。我纔说与你知道。〔小生〕靑霞若在。莫说一拜。百拜也不敢辞。〔净〕靑霞原来移住在永春坊。被一个富豪范银团强逼成亲。再三不肯。投吿在孙年兄处。〔小生〕发落不曾。〔净〕孙年兄恐那富豪怀恨。从轻发落他去了。靑霞依旧断还与子京。若不是孙年兄主张。几乎靑霞与银团搂在一处了。〔小生〕如此多感。待小生拜谢。〔末〕子京不须如此。一面着人迎取靑霞回来就是。 

　　【金菊对芙容】〔小旦〕欲海收航。烟楼消障。玉钗新整鸾妆。〔小生〕频劳梦想。今夜裏方解愁肠。〔合〕相逢喜剧。浑如梦寐。胜照银缸。 
　　〔小生〕相别已久。亏杀你此心不变。〔小旦〕无限苦情。一言难尽。〔末〕东方已白。我辈吿回。〔小生〕容日奉谢。〔末〕夫人处须要小心调护。〔小生〕我自有处。〔末〕靑霞善事夫人。切莫争宠。〔小旦〕多谢指教。〔末净〕绮筵酣白日。金屋贮靑霞。〔下小生〕你别后曾想我否。 

　　【玉山颓】〔小旦〕从伊别后。罢浓妆慵登翠楼。鎭日裏珠泪交流。恨茫茫几能成就。天长地久。一点丹心依旧。如今亏了孙老爹。〔合〕感谢恩深厚。万倍难酬。愿他名姓覆金瓯。 
　　〔小旦〕不知相公曾想奴家否。 

　　【前腔】〔小生〕为伊消瘦。对莺花无时不愁。幸今朝续配鸾俦。海誓山盟如何能负。欢容笑口。喜过初逢时候。 
　　〔合前小生〕线儿请夫人出来。〔旦〕绣幌迎新日。金屛袅瑞烟。〔见科旦〕此是何人。〔小生〕正是我挂念的董靑霞。〔旦〕从何而来。〔小生〕孙年兄与张子野送来在此。〔旦〕相公贺喜了。靑霞。我见汝犹怜。况小宋乎。〔小旦〕奴家不才。自堕烟花。得蒙大人拂拭。所谓生死骨肉。〔旦〕往事休论。谨修妇道。听我说来。 

　　【玉交枝】相逢不偶。爱卿卿言和义柔。从今一洗烟花垢。两情更喜绸缪。相公。离鸾别凤应解忧。靑霞。云乡雨径休回首。〔合〕把从前风月尽勾。早断绝莺侣若燕友。 
　　【前腔】〔小旦〕淸规愿守。侍兰房抱衾与裯。调脂弄粉谁还又。玉筝檀板都收。多谢夫人收留了。良缘已遂君子逑。相公。长条免折他人手。〔合前〕 

　　【余文】十二时重鸾叠凤人间有。这和气春风。方信仙郞福分隆。 
　　合浦还珠喜不胜。　　　　小星恰合古人情。 
　　今番占尽风流福。　　　　丝竹靑楼月自明。 

　　第三十七出　祸禳左道 
　　〔小旦上〕芳闺夸艳色。四海誉神兵。自家胡永儿是也。因卖泥蜡烛。赚诱贝州王则。去见圣姑姑。成其大事。如今三十六州。俱以归顺矣。帐下张鸾卜吉。他二人变化无方。瘸师左黜。神通不测。以致宋将明镐。望风奔溃。眞个天下无敌。岂不乐哉。今日兵闲无事。召诸将宴赏一回。却不是好。道犹未了。诸将到来。〔众上〕将相本无种。男儿当自强。〔众将官拜介〕后皇万岁。〔小旦〕卿等平身。〔众〕皇上来也。 

　　【贺圣朝】〔丑〕天福神皇神后。桓桓羣将多筹。等闲握玺御龙楼。玉食锦衣消受。 
　　大丈夫不能流芳百世。亦当遗臭万年。寡人王则是也。法受五龙。位登万乘。可谓富贵之极矣。今日宴劳诸将。不知筵席完备未曾。〔净〕完备多时。〔丑〕 

　　【宜春令】流光迅。菊已秋。叹人生谁长黑头。凤箫鸾管。风流肯落谁人后。庭院深翠绕珠围。琴瑟好天长地久。〔合〕且流连花前。玉斝郁金芳酒。 
　　【前腔】〔众〕参帷幄。出异谋。谢深恩荣封列侯。月弓星剑。千回不弱蛟龙斗。指顾间雾罩云笼。呼吸处风飞电走。 
　　〔合前丑〕酒阑矣。诸将班师回营去也。 

　　【包子令】〔众〕持世当今弥勒尊。弥勒尊。五龙滴泪演经文。演经文。福背分明天数定。管敎一战定乾坤。定乾坤。〔合〕须知韬略属钗裙。须知韬略属钗裙。 
　　【前腔】鹤化狮惊猛虎尊。猛虎尊。豆兵草马阵排云。阵排云。计就贝州登宝位。笑他明镐望风奔。望风奔。 
　　〔合前净〕左黜奏事。昨日拿得一个和尙。唤名慧云。善能风鉴。早知过去未来。〔末〕和尙稽首。〔丑〕说你会相。仔细相寡人一相。〔末背〕此人卽日亡矣。正是在人矮檐下。怎敢不低头。目今说他好。庶免刑戮。〔转云〕万岁天日之表。龙凤之姿。乃眞命天子也。〔丑〕皇后何如。〔末〕皇后玉容月貌。乃太阴星化身。福寿必远。〔小旦〕相得好。相得好。除他礼部员外郞。〔末〕小和尙出家人。不愿官职〔小旦〕旣不愿官职。赏他黄金十两。放他出去。〔丑〕不要放他。留在军中。看些气色最便。〔净〕报事报事。宋朝差文彦博来代明镐行兵。明日交战了。〔丑〕不怕他不怕他。诸将用心去与他交战。不要慌张了。〔众〕得令得令。 

　　不怕文元帅。　　　　精心出锐兵。 
　　血流东海赤。　　　　刀削泰山平。 

　　第三十八出　平妖奏绩 
　　【点绛唇】〔外上〕誓复中原。九重特遣。持天钺。兵强谋决。国耻须臾雪。 
　　下官文彦博是也。粗有文才。兼精武事。虽不及战国廉颇。颇称当日唐朝裴度。如今王则作寇。明镐丧师。只得自请于朝。出师至贝。蒙多目神秘语。得三遂可以平妖。不料果遇三遂。大事可贺矣。昨日已下战书。不免分付众将一回。克定今午交战。〔众〕庶士罹妖网。乾坤发杀机。想应天帝醉。一任贼奴为。元帅有何号令。〔外〕妖法难防。贼势甚盛。不可玩寇。诸将务要运奇设策。头一阵用诸葛遂入阵。第二阵马遂出战。第三阵李遂出战。毋得紊乱。〔众〕得令。 

　　【四边静】貔貅百万肝如铁。堂堂阵排列。妙算过穰苴。神机并诸葛。〔合〕天威赫烈。潢池震遏。一剑靖妖氛。功成拜金阙。 
　　【前腔】千妖万怪那能灭。须先捣巢穴。法按六韬书。呪用九天诀。 
　　〔合前外〕妖兵来紧了。上前厮杀。〔众下丑净小旦上〕 

　　【水底鱼儿】圣术玄灵。腾空百万兵。任他众勇。杀尽莫容情。 
　　〔丑〕你看宋兵行伍整肃。旗号精明。比前明镐时大不同了。务要用心对敌。张鸾守城。皇后作呪。往前厮杀则个。〔小旦〕宋乓来的紧。好上前厮杀。〔并下〕 

　　【前腔】〔外末小生〕战鼓雷轰。旌旗队队明。心齐力并。攻破贝州城。〔丑净左〕任他众勇。杀尽莫容情。〔丑〕头一阵那宋兵被俺杀过一半。兵骄易败。汝等务要用心对敌。〔外〕心齐力并。攻破贝州城。 
　　妖法变诈。实是难破。但见口中念念作声。喝声道疾风迅雷电雨卽时交作。如何设计。抵得他过。〔小生〕这个不难。只把猪狗之血。望空泼去。其法卽破矣。〔交战泼血科丑净〕罢罢。时乖灵法破。兵败将心隳。〔并下外〕追上前去。〔小生〕妖兵俱已进城去了。他若闭门不战。怎奈他何。莫若掘地而入。出其不意。庶可剿灭。〔外〕此计甚妙。倂力为之。〔下净丑〕攻城无妙策。掘地是良谋。我每不是别的。李遂部下小校是也。将军着俺夜深掘地。务要秘密。莫使贼人知觉。〔掘地科丑〕好了好了。地洞掘穿了。快趱进去。〔众吶喊介〕 

　　【缕缕金】〔小旦〕魂忽忽。泪涟涟。逃身无处所。苦难言。〔净〕拿住了。〔外〕带那胡永儿过来。王则那裏去了。〔小旦〕王则被乱军杀了。乞饶奴家一命。万望恕罪。代代公侯。簒逆非吾愿。乞行方便。〔外〕你把生灵糜烂罪滔天。严刑怎生免。 
　　〔丑〕又拿得一个和尙来了。〔末〕和尙唤名慧云。不曾从反。〔小旦〕果然不从。〔外〕你实实的诉来。 

　　【忆多娇】〔末〕衣与钵。穷过活。托身萧寺甘寂寞。为风鉴逢妖难离脱。〔外〕此情哀切。非罪如何妄杀。 
　　胡永儿罪极情眞。枭首示众。慧云情有可矜。姑留再鞠。 

　　六师奏凯千邦静。　　　　三遂平妖万古传。 

　　第三十九出　帝阙辞荣 
　　【夜游朝】〔小生生上〕黼黻皇猷才力壮。登凤阁日觐淸光。〔净〕满月浮云。平衢涌浪。可恨无端魔障。 
　　〔见科净〕你兄弟二人被李淑奏劾。知也不知。〔生〕这奸人把甚么事来劾我兄弟。〔净〕他本内说道。宋乃我朝受命之号。郊者交也。合姓名而言之。以为不祥之兆。宋祁娶妓为妾。行不端谨。皆宜罢黜。以惩不轨。以警人臣。〔生小生〕旨意如何说。〔净〕旨意道。宋郊之名必由父命。况无他意。便可改名祥。以杜谗口。宋祁娶妓为妾。亦是细事。姑免究。着各用心供职。〔生小生〕万岁万岁万万岁。〔净〕二位须作急上本谢恩。〔小生〕这奸人千般谋孼。难与同朝。况爹爹年老。无人侍养。哥哥。我和你不若上表辞官。归家省亲。却不是好。〔生〕说得有理。我如今与你上请乞恩。 

　　【催拍】感天恩荣登庙廊。一心望功铭旗常。叹世事难量。贝锦靑蝇。谗口交张。腹剑心刀。直性难防。〔合〕明日共奏君王。辞印绶。返柴桑。 
　　【前腔】〔小生〕谁不愿衣紫腰黄。还须虑同袍中伤。况白发高堂。寂莫晨昏。菽水谁将。陟怙空思。怎解愁肠。〔合前〕 

　　【赚】〔净〕你兄弟呵。德重珪璋。黾勉从王分所当。〔生小生〕非不欲立功报主。奈此奸人当道。〔净〕从人谤。岂应解组便还乡。细端详。靑年未合投草莽。圣主恩深意怎忘。〔生小生〕忠孝不能两全。我兄弟二人断然要归去了。情非强。此行定得亲终养。免罹谗网。免罹谗网。 
　　〔小生〕哥哥。你与子野兄先入朝去。我略整行装。就同上表。〔生净〕急上辞官疏。遥传法禁钟。〔并下占小旦小生〕奸人李淑劾我兄弟二人。我如今上表辞官。收拾行李起程。 

　　【前腔】〔占小旦〕听说心忙。解翠收珠促去装。〔小生〕我入朝去也。晨钟响。急趋金阙上封章。〔下占〕他兄弟虽去上表。未知吉凶何如。事难量。重瞳眷注那轻放。〔占〕济世良才惜早藏。〔小生〕封章已上。想必就有玉音到来。〔占〕朝廷有何亏你处。只管要回家去。你闲想。玉堂金马人钦仰。此生不枉。 
　　〔生相见科〕兄弟。谗口难调。归心已决。不必迟疑了。〔小生〕未知圣上旨意若何。〔外〕奉圣旨。宋郊宋祁朕方倚用。不准辞官。旣亲老在堂。着驰驲归省。以尽人子之情。限五个月以内复任管事。望阙谢恩。〔生小生谢恩科〕天使大人请坐。〔外〕别有公干。不及坐了。〔生〕永昌。快去驲中催趱船夫。就此起程。〔末〕理会得。〔丑〕驲丞禀事。船夫俱已齐备了。〔小生〕挂冠辞帝阙。鸣佩上仙舟。〔并下生上〕 

　　【长拍】露冷苹江。风铦鹢舫。望楚天浩然长往。乱飞木叶。一片片醉着靑霜。孤鹜逐云翔。更断鸿嘹呖处尽成惆怅。回首枫宸空自恋。何日鸣珂夜未央。只恐人哆侈万千状。且自庆高堂春不老。昼锦归双。〔下小生旦小旦〕 

　　【短拍】渺渺银帆。滔滔玉浪。暮秋天满眼凄凉。何处是家乡。眄尽愁云惨雾。还隔断万峯千嶂。日晚行行且止。聊系缆古驲残阳。 
　　【尾声】麋林外枫江上。数声残角送昏黄。归梦应随归路长。 
　　一封朝奏九重天。　　　　夕泊归舟古驲边。 
　　浪尽月沈人睡熟。　　　　不须待漏五更寒。 

　　第四十出　他乡遇故 
　　【风入松】〔生上〕萧条驿路客愁增。更江天雪冷。永昌。我闻知文老爹在此。他得胜回朝。礼当拜贺。请小相公出来商议。〔末〕小相公有请。〔小生〕哥哥。唤兄弟来。有何话说。〔生〕座主在此。我和你该去拜贺。〔拜科〕貂裘虎帐寒威净。忝门下途逢有庆。〔小生〕用甚么礼。〔生〕取四疋彩段去。无由献区区下情。将彩币表微诚。 
　　哥哥。座主为何驻兵在此。 

　　【前腔】〔生〕闻知北伐武功成。喜军容肃整。〔小生〕借问何如霍去病。〔生〕其功不小。料此日重华欣庆。寒雪拥貔貅暂停。须奏凯返神京。 
　　〔末〕此间是辕门了。起烦通报。〔丑〕来者何官。〔末〕宋状元兄弟。乃是老爷门下。〔通报介〕 

　　【念奴娇】〔外〕功高血战。喜捷书飞奏。鼓笳声兢。从此潢池无窃警。力胜何如谋胜。飮马窟寒。射鵰风劲。滕六施严令。瑶花琼树。幻成无限佳景。 
　　〔木兰花〕乾坤凛洌。灭寇营前飞瑞雪。独立凝眸。可笑靑山也白头。杯行到手。只因烂醉梅花酒。圣德无涯。裘帽遥从凤阙来。〔相见介生小生〕老师文修武备。弹压天下。今喜妖氛尽扫。勋望益隆。贱兄弟特来奉贺。〔外〕妖寇已平。朝廷之福也。老夫焉敢受贺。〔生小生〕门下之情。望勿坚却。〔外〕左右收了。〔生〕老师成此大功。国家之柱石也。〔外〕寇贼百万。一战卽平。中间有一僧。情虽有可矜。难遽释放。〔生〕旣在贼党。难从宽宥。〔外〕那和尙诉称善能风鉴。名唤慧云。〔生〕若是那相面的慧云。我就保他。〔外〕想贤契与他有旧。〔生〕门下与舍弟宋祁。曾唤他相过。相俺二人同中状元。今有此验。已是难得。况此僧极有戒行。岂有为寇之理。〔外〕贤契。你不说我怎知。我自有处。〔生小生跪科〕望老师饶他性命。〔外〕我有主张。必然不妄杀他。取慧云过来。〔外见科〕果妙人也。可敬可敬。左右解了绑。换了衣服。〔末〕宋相公。你为何在此。〔外〕那和尙。你不知活命之恩乎。辨你寃情。皆二公之力也。〔末〕恩当重报。〔外〕和尙。说你相术甚高。劳你相我一相。〔末〕老爷贵相。燕颔龙睛踞虎形。封候拜相冠羣公。本生来自有神仙骨。喜不老还同松柏春。〔外〕言之过矣。喜二位贤契光顾。又喜高僧相术甚佳。眞所谓他乡遇故知。左右整酒来。乘此大雪之时。同玩赏一回。多少是好。 

　　【本序】〔生〕彤云万里。见天花搅乱。浑如柳絮飘零。四顾遥村。尽处是玉树琼楼相映。你看漫天大雪。乃是国家丰年之兆也。那更。断涧银塡。长桥璧跨。四时争见此佳景。〔合〕须备取肥羔美酝。同醉闲庭。 
　　【前腔】〔末〕千顷。寒江正冷。见渔翁独钓。玉笠银蓑孤艇。万径千山。何处有飞鸟行人踪影。还应。山意冲寒。梅花将放。谩劳逋叟动吟情。〔合前〕 

　　【前腔】〔小生〕明莹。色夺瑶屛。光摇银海。案头何用读书灯。风味美。最是细擘龙团来烹。偏称。翠阁婵娟。销金帐裏。浅斟低唱笑盈盈。〔合前〕 

　　【前腔】〔外〕堪庆。三白呈祥。万象称瑞。笑占南亩绝蝗螟。融液处。疑是玉马东瀛。愁听。黄竹哀歌。来思悲咏。阳春谁和郢中声。〔合前〕 

　　【古轮台】〔众〕玉龙争残鳞。败甲散沧溟。靑山老尽银尖并。园林绝胜。看翠竹苍松。翻做三春梨杏。鹤舞鸾翔随风未见。饥乌冻雀绕檐楹。低飞不兢。乱纷纷斜扑窗楞。干桑蚕食。平沙蟹走。细声堪听。六出巧谁能。银河净。冯夷翦练技偏精。 
　　【前腔】闲评。萧萧沙漠叹苏卿。相室有万乘来临。恩光忒盛。匹马蓝关。扑足银杯难骋。也有策蹇骚人灞桥独咏。也有朱门谒遍甑生冰。遭时不幸。山阴孤棹兴堪乘。梁园游赋。何如僵卧。茅斋寂静。夜半破吴城。鹅池溟。更夸百战不持兵。 
　　【尾声】东风转丽日升。料此际寒容消尽。只恐飞来鬓上生。 
　　沈醉金樽且放怀。　　　　雪飞江上腊梅开。 
　　红炉暖阁还嫌冷。　　　　尙有樵人跣足来。 

　　第四十一出　寻乐江村 
　　〔渔樵牧农同外上渔樵答话科〕好好好。扮一回渔樵答话。且慢慢的来呵。〔渔上〕过桥搔背船非小。〔樵上〕山裏■〈石斥〉柴似剃头。你看农夫与牧童也来了。〔农牧答话科〕好好好。扮一回农夫与牧童答话。且慢慢的说来。〔农上〕犂倒地皮方是好。〔牧上〕倒骑牛背唱回歌。〔众唱歌〕哩嗹哩啰嗹哩啰。〔渔〕自家唤作渔翁。一身弄得精穷。有人问我缘故。只是飮酒三锺。〔樵〕自家唤作樵人。一身斫得筋疼。有人问我缘故。只是痛飮三旬。〔农〕自家唤作农人。栽秧打麦辛勤。有人问我缘故。村中受乐无穷。〔牧〕自家唤作牧童。短笛横吹几声。有人问我缘故。倒骑牛背长吟。〔众〕我每快乐似神仙。今日谈论许多好处。不免大家且唱一回。消消闷怀何如。 

　　【刬锹儿】〔渔〕沧江烟水凭谁占。得鱼便望岸头帘。沽多面如茜。笑掀短髯。〔合〕闲中味甜。世途忒险。靑笠绿蓑。红尘不染。 
　　【前腔】〔樵〕丁丁翠袖松风撼。一挑时度白云岩。烂柯被仙赚。头颅雪添。〔合前〕 

　　【前腔】〔农〕鹿门庞老吾何忝。一犂耕破陇烟蓝。鸡豚早秋敛。盆醪自酣。〔合前〕 

　　【前腔】〔牧〕斜阳犊背鸦光闪。随羣弄笛野桥南。莎村雨痕淡。拥书角尖。 
　　〔合前众〕我每四人有如此之乐。请问老先生心事如何。 

　　【新水令】〔外〕春风宝马醉长安。喜归来疎髯霜浅。沧洲三亩宅。靑野数坵田。断送流年。有数点白鸥伴。 
　　〔众〕老先生正好做官。如何就回来了。有甚事干。 

　　【北庆宣和】〔外〕薄命蛾眉枉自姸。嫉妬滔天。薏苡将军岂非寃。谁辨谁辨。 
　　〔众〕老先生在家有何事干。 

　　【北折桂令】〔外〕学陶潜。五柳栽烟。屈子骚经。杜老诗编。醉后闲临书羲献帖。兔管鸾笺。〔众〕老先生怎么不讲些道学。也好哄动缙绅。〔外〕那肯向谲儒讲道。〔众〕炼些金丹也好。〔外〕也休提败事修玄。我只是玉管冰弦。云髻花钿。兄弟楼中。儿女灯前。 
　　〔众〕老先生也爱我四人之乐么。 

　　【雁儿落】爱杀他闲云淡蓼渚宽。爱杀他倦卧松云暖。爱杀你犂云拂草衣。爱杀你骑犊吹芦管。 
　　我乐不比你四人。 

　　【得胜令】春时节慢腾腾策杖绿杨川。喜飘飘红裙海棠筵。夏时节嫩盈盈玉液荷筒劝。睡齁齁琅玕小簟眠。秋时节紫蟹斗鲈鲜。密层层种黄花三径遍。冬时节含笑野梅边。碧澄澄凤团茶扫雪煎。 
　　〔众〕老先生还想去做官么。 

　　【北鸳鸯煞】〔外〕翠围眠梦断麒麟殿。鹤汀游影绝豺狼苑。狐媚途忙。鼠奔空健。说甚鹭翘云盘。骢蹄霜践。鹿豕山幽。毕竟凤皇天远。凫履脱。鹖冠便。鹦鹉文章罢敷演。 
　　〔众〕老先生这般快活。 

　　【北络丝娘煞犯】又何称风流晋贤。眞不忝逍遥阆苑。 
　　〔末〕锦衣归故里。端的是男儿。二位相公荣归。将到家了。〔外〕我正与四人讲得亲切。又不免相别了。 

　　箫鼓喧声震彩船。　　　　膝前双凤锦衣旋。 
　　渔樵耕牧相谈笑。　　　　又得浮生半日闲。 

　　第四十二出　衣锦团圆 
　　【破阵子】〔生上〕芳树光浮玉障。晴云影落金泓。状元门第雄。归田昼锦。庭帏瑞气浓。鼓箫喧绮丛。 
　　【河西七娘子】〔小生旦占〕危舩历尽江程永。喜归来绣楹华栋。彩映金铺。香霏瑶洞。辉煌珠翠冠瞻耸。 
　　【称人心】〔外〕山林疎耸。丹心尙抱余忠。〔旦红翠〕灯宵焰鸾心暗融。喜见盈衢驺从。〔合〕欢深喜重。争歆羡氏族辉光。还感戴圣朝恩宠。 
　　〔相见介生小生〕〔菩萨蛮〕魁名幸显趋庭教。九天丹凤乘新诏。〔外〕兄弟锦衣旋。桑楡乐万千。〔旦上〕仙羣谐伉俪。秀气兼和气。天道定无私。祥锺积善第。〔外〕将酒过来。〔末〕老爷。酒在此了。〔外〕 

　　【海山歌】自古文章有用。荷淸朝不负英雄。难兄难弟。共享禄千锺。乾坤瑞见双雏凤。状元迭中。喜气满胸。佳儿美妇。喜事又重。〔合〕皇恩厚。家庆隆。人生须是积阴功。 
　　【前腔】〔小生旦占〕那日鹧鸪戏咏。句猖狂误入椒宫。谁知天幸。威霁转欢悰。洞房双炬金莲送。仙娥赐偶。喜气满胸。兴奴樊素。喜事又重。〔合前〕 

　　【前腔】玉斝金杯高捧。劝酬间金紫光荣。筵开罗绮。宝篆瑞烟浓。当门棹楔山川重。一门荣贵。喜气满胸。锦衣归昼。喜事又重。〔合前〕 

　　【越恁好】〔众〕满门欢纵。满门欢纵。喜相逢疑是梦。三牲五鼎勉供奉。彩衣翻动。〔合〕重重喜庆人传诵。声华出众。国家添取双梁栋。多才多艺扶皇宋。 
　　【前腔】画堂昼永。画堂昼永。看辉煌珠翠拥。歌声满耳欢声共。管弦交弄。〔合前〕 

　　【尾声】文编四喜成何用。但梨园新添一种。付与知音一笑中。 
　　父能敎子子扬名。　　　　兄弟情怡友难拯。 
　　道合君臣夫妇乐。　　　　纲常风月两堪称。 

　　四喜记终 
