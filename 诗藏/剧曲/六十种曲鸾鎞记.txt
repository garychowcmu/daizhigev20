六十种曲 鸾鎞记 明 叶宪祖

鸾鎞记 　　（明）叶宪祖 着 

　　绣刻演剧十本 
　　第三套 
　　春芜（朱玉）　琴心（相如）　玉镜（温峤）　怀香（韩寿）　彩毫（李白）　运甓（陶侃）　鸾鎞（杜恙）　玉合（韩翊）　金莲（苏轼）　四喜（宋郊） 

　　绣刻鸾鎞记定本 

　　●鸾鎞记目录 

　　第一出　提宗 
　　第二出　论心 
　　第三出　闺咏 
　　第四出　觅赠 
　　第五出　仗侠 
　　第六出　谐姻 
　　第七出　秉操 
　　第八出　入道 
　　第九出　催试 
　　第十出　挫权 
　　第十一出　合谮 
　　第十二出　摧落 
　　第十三出　诗激 
　　第十四出　励志 
　　第十五出　品诗 
　　第十六出　觅鸾 
　　第十七出　鎞订 
　　第十八出　喜谐 
　　第十九出　劝仕 
　　第二十出　春赏 
　　第二十一出　途逅 
　　第二十二出　廷献 
　　第二十三出　捷贺 
　　第二十四出　京晤 
　　第二十五出　探婚 
　　第二十六出　合鎞 
　　第二十七出　圆成 

　　第一出　提宗 
　　【汉宫春】〔末上〕杜子奇穷。叹生来轗轲。骨肉西东。聘得文姝赵女。两擅才容。豪门相逼。仗鱼娘女侠帲幪。成婚后。春闱同赴。谁知触怒奸雄。　　失意惭归故里。赖佳人激勉。奋志登庸。更寄新词称庆。京邸相逢。温郞情致。为投诗竟遂牵红。看一对鸾鎞分合。总关多少情踪。 

　　第二出　论心 
　　【恋芳春】〔生上〕藻思云渊。风流嵇阮。一身落魄堪怜。自有漫漫浩气。直贯重玄。不肯随人长短。也不肯媚人自荐。同消遣。诗酒朋侪。尽堪尽日盘桓。 
　　〔鹧鸪天〕载酒无人过子云。掩关昼卧客书裙。花枝不共秋欹帽。笔阵空来夜斫营。惟日飮。以诗鸣。天教闲客管靑春。穷途正是不龟手。与世羞为西子颦。小生杜羔。表字伯裘。襄阳人也。秀扬北斗。价媲南金。姱节霞褰。峭尔心胸山岳。文思泉涌。铿然咳唾珠玑。平生不解逢迎。贫士骄人犹胜谄。遯世无求名誉。庸人爱我不如憎。只有一件。父母在日。曾将碧玉鸾鎞一对。聘赵氏之女为妻。颇闻他年已及筓。才容双美。因我孤身落魄。遂将好事蹉跎。孤孤寂寂。忧忧闷闷。过了二十年华。赖有贾浪仙温飞卿流寓在此。日逐往还。幸不寂莫。今日相约过我。不免在此伺候。〔小生外上〕 

　　【窣地锦裆】〔小生〕连朝朋旧和高篇。携手沧洲白日闲。〔外〕春风常在故人前。美酒淸讴解客颜。 
　　〔小生〕小生温庭筠。〔外〕小生贾岛。流寓襄阳。同来访问杜伯裘。此间已是。不免径入。〔进见介生〕春到庭除任绿莎。〔外〕冯唐未老已蹉跎。〔小生〕尽教朋旧形骸放。〔合〕却道衣冠礼法疎。〔外小生〕伯裘。你今日容颜惨然不乐。却是为何。〔生〕二兄听禀。 

　　【玉芙蓉】我昂藏正少年。流落谁靑眼。几时得策名飞步独冠羣贤聊存笔札寻常应。直取丝桐独自弹。〔合〕心难按。每牢骚问天。问何缘倒顚豪杰致难堪。 
　　〔外〕伯裘。你说那裏话。似兄这般才藻。取功名如拾芥。何必抑郁。〔生〕浪仙。若是有才的便取功名。如飞卿兄与浪仙兄今日蚤已致身靑紫。不似这般流落了。〔小生〕伯裘。我辈志气。不可少挫。任它终身不偶。那睥睨之态。放旷之怀。定然要用着它的。你何苦如此惨然不乐。小弟呵。 

　　【前腔】千秋信自坚。半世从人贱。直浮云富贵。浩气弥漫。任情放诞曾无忌。挥手云霄不受怜。〔合〕心难按。每牢骚问天。问何缘倒顚豪杰致难堪。 
　　〔外〕飞卿兄言之有理。我辈未遇呵。 

　　【前腔】饭牛惜夜寒。扪虱于时蹇。便所期已矣。独坐悠然。如今登楼有我非王粲。却酒从敎逐阮宣。〔合〕心难按。每牢骚问天。问何缘倒顚豪杰致难堪。〔外〕 

　　我们暂且吿别。明日有兴。再来相访。正是 

　　他乡携手易相亲。　　　　半过春光半废身。 
　　歌忆前人宁寡和。　　　　遇当斯世可常贫。 

　　第三出　闺咏 
　　【一翦梅】〔旦上〕落尽棠梨野絮飘。蜂也无聊。蝶也无聊。疎窗红日坐来高。脂也慵调。粉也慵调。 
　　〔浣溪沙〕轻打银筝坠燕泥。断丝高罥画楼西。花冠闲上午墙啼。粉箨半开新竹径。红苞落尽旧桃蹊。不堪终日闭深闺。奴家赵氏。小字文姝。自小聪明。爱观书史。鎭日幽静。好就诗词。除了班家女师。那左贵嫔鲍令晖也则寻常。只有东邻鱼家惠兰义妹。淸才掇露。藻思霞蒸。每有所作。不在奴家之下。目今春尽日长。闺中颇困。怎么得他到来闲话。消遣也好。〔小旦上〕 

　　【前腔】一夜春归不可招。红也难饶。紫也难饶。闲心若个殢眉梢。醒也难消。睡也难消。 
　　奴家鱼氏。小字惠兰。常与西邻赵文姝姐姐往来作伴。情胜同胞。今日特去看他。行不数步。已是赵家门首。不免径入。〔见介旦〕奴家正在此想你。妹妹来得恰好。〔小旦〕妹子见春光已尽。莺老花残。想道姐姐情思无聊。特来奉候。〔旦〕这几日天气果觉困人些。妹妹。你适纔说莺老花残。我和你就把莺花二字。各做送春诗一首何如。〔小旦〕如此甚好。姐姐请先。〔旦〕僭了。〔吟介〕风风雨雨过前楹。牢落春光似送行。为问阿谁多着意。殷勤临别更啼莺。〔小旦〕妙妙。待妹子也念来请教。〔念介〕尽道春风未有涯。谁知草草欲还家。乱红狼藉浑无赖。检点争怜叶底花。〔旦〕妹子。我二人如此诗才。若去应举。那女状元怕轮不到锦江拾翠的黄姑。〔小旦〕正是。若使天下词坛。姐姐主盟。小妹佐之。那些做歪诗的措大。怕不剥了面皮。〔旦笑介〕语笑良久。颇觉散心。还和你到槛外闲步一回。〔行介〕 

　　【懒画眉】〔旦〕一番花雨过亭皋。满地残红湿未飘。趱将新绿上芭蕉。应知断送人多少。消得春归能几遭。 
　　【前腔】〔小旦〕梁间语燕似争巢。百啭莺簧欲罢调。日长深院静萧萧。几多困倦谁将到。觉比前春更寂寥。 
　　〔旦〕妹子。我看你 

　　【前腔】双蛾簇簇护春娇。断脸微红睡半销。芳情想已逗纤腰。闲行莫向城南道。怕有行春吉士挑。 
　　〔小旦笑介〕姐姐。这到不在妹子心上。只是姐姐有了主儿的。反觉盼不到些。 

　　【前腔】新来略觉损容标。剩把闲情付彩毫。吟诗生怕及夭桃。几番盼杀张京兆。翠黛留将懒自描。 
　　〔旦笑介〕妹妹。做姐姐的到被你取笑了。〔小旦〕妹子吿回。明日再来陪你。〔旦〕有慢了。侍我送你出门去。〔行介〕 

　　偶尔春愁郁未开。　　　　东邻少女喜相陪。 
　　〔小旦先下旦吊场目送介〕无情最是门前水。　　　　流尽年光去不回。 
　　〔丑扮媒婆冲上〕做媒为活计。说合是生涯。〔见旦介旦避下丑〕老身做了半世媒。不曾见这般好女子。且住。这是赵寡妇家。记在心裏。作成了一个好主儿。踏破铁鞋无觅处。得来全不废工夫。 

　　第四出　觅赠 
　　【菊花新】〔净众同上〕一朝名姓动星台。列戟高门昼日开。补衮愧非才。只感荷圣恩如海。 
　　龙楼凤阁九重城。新筑沙堤宰相行。我贵我荣君莫羡。十年前是一书生。下官覆姓令狐。名绹。幸遇今上特达相知。不次擢用。由学士迁同平章事。任用最专。恩宠无比。举子温庭筠。幼有才名。今上喜菩萨蛮词。实非下官所长。叫他代作。进呈甚见嘉赏。明岁大比之年。吾子令狐滈在此应试。那些考官。虽则都嘱付了。只是场中文字。若使人看不得。恐怕难违公论。吾想除非假手温生方好。须先差的当家人去与他面说。还有一件。我故人李忆补阙。年老无子。前日劝他纳妾。他说夫人利害。只怕难容。除非老相公娶了相送。或者能压服得他。〔笑介〕若能使妇人不妬。宰相眞可谓有权矣。堂候官。一面击梆。叫我一个院子出来。一面到街上。叫一个官媒婆进来。各有使令。〔副净扮家人上〕堂上闻呼唤。阶前听使令。禀老爷。有何指挥。〔净〕我差你去见温庭筠秀才。说道。明岁大比之年。俺家大爷场中文字。相烦代作。必有重谢。不好写书。只是面说。〔副净〕温秀才不知如今在那裏。〔净〕闻他游学在襄阳地方。径到那裏寻他。〔副净〕小人晓得了。〔净〕还有分付。 

　　【驻云飞】文运天开。明岁南宫选俊才。俺大爷呵。要把魁名赛。文字须遮盖。嗏。温李旧同侪。文章出色。假手他行。必定添光彩。你此去呵。礼重言甘莫弄乖。 
　　〔副净〕老爷呵。 

　　【前腔】位列台阶。一旦成名震九垓。槐柳分行摆。桃李迎门待。嗏。饶有出羣才。也须托赖。若肯相招。料得忙趋拜。念小人呵。此去传言事必谐。 
　　〔净〕如此。收拾便行。〔副净应下丑媒婆杂引上见介〕禀老爷。官媒婆到了。〔净〕那官媒婆。我要娶一个女子。送与补阙李爷为妾。你听我分付。 

　　【驻马听】故友情谐。念彼年华已渐衰。尙自祥麟绝种。雏凤空巢。玉燕难怀。明珠不惜买裙钗。赠他也非为闲情债。〔合〕为觅妆台。卽忙前去。休敎迟捱。〔丑〕 

　　禀上丞相爷。小妇人原是襄阳郡人。初至京城。这京中女子。不曾遍识。〔净〕李爷虽宦京邸。原籍楚中。你那襄阳若有好女子。更觉相宜了。〔丑〕这般说。襄阳有一赵寡妇之女。眞个一貌无双。 

　　【前腔】村舍茅斋。幻出娇娘眞艳色。他有芙容妆脸。杨柳欹腰。恰似豆蔻含胎。领将严命去安排。定知好事圆成快。〔合〕为觅妆台。卽忙前去。休敎迟捱。 
　　〔净〕卽差官舍二人。与你同送聘礼到他家去。送聘之后。卽便接取来京。休得迟误。〔丑〕小妇人还有事禀上。赵家女子委实难得。还是丞相爷自家受用了罢。不要作成别人。〔净〕唗。胡说。 

　　宜春苑内拣花枝。　　　　嘱付蜂媒莫待迟。 
　　若是得它心肯日。　　　　果然是我运通时。 
　　〔净先下丑末吊场丑〕方纔丞相爷说。差官舍与我同去。不知是那一位官长。〔末〕就该是我听差。〔丑〕就是你老人家。天那。这等一个臊胡子。路上不好打发你哩。〔末〕休得闲说。我也不曾有子。央你做媒。再娶一房媳妇。〔丑〕有有。我那间壁王大嫂。生下一个女儿。十分标致。有西江月词为证。〔末〕怎见得。你且说来。〔丑〕堪爱王家大姐。天生分外娇姿。〔末〕好。〔丑〕蓬松两鬓赛金丝。大眼粗眉歪嘴。〔末〕阿呀。〔丑〕面颊浑如锅底。鼻头好像擂搥。金莲尺二走东西。臭恶三年不洗。〔末〕这婆子原来一口胡柴。明日打点礼物。早些去罢。〔丑〕晓得。〔同下〕 

　　第五出　仗侠 
　　【唐多令】〔净赵母上〕苦守未亡年。贫居祇自怜。幸然有女正芳姸。〔旦上〕喜得萱亲身健在。相依傍。免忧煎。 
　　〔净〕老身赵氏之母。孀居无子。止生这一个女儿。喜得长成。才容双美。已曾许配杜羔秀才为妻。一向好事蹉跎。老身常时萦挂。〔旦〕母亲老景安康。儿心愿足。这些小事。何必挂怀。〔净〕咳。人家生下女儿。直待嫁了人。纔放下做娘的担子。〔旦〕请自消遣则个。 

　　【桂枝香】〔净〕孀居孤蹇。年时衰倦。膝前无继美佳儿。眼底有能文娇媛。苦愆期少缘。〔旦〕你休苦愆期少缘。但得你老来康健。大家欢忭。〔净〕我意悬悬。但敎连理儿成树。始得忘忧母似萱。 
　　〔外末扮差官二人丑扮媒婆引众持聘礼上〕一路问来。此间正是赵家了。元来闭门在此。不免扣门则个。开门开门。〔众〕 

　　【不是路】小户低廛。急叩双镮莫滞延。〔净惊介〕为甚的声喧乱。女儿。你且进去了。我把柴扉试启问何缘。〔旦下净开门见介丑〕赵妈妈。我们奉当朝令狐丞相老爷所差。特来聘你令爱。与补阙李爷做二夫人的。〔净〕阿呀。你们莫胡言。我女儿呵。荆钗已结朱陈眷。纵金屋难敎拥翠钿。〔末〕你这老妇人好不知世事。我老爷便强娶了民间一个女子。打甚么紧。你也须通变。我老爷呵。熏天炙手难轻撼。料应不免。料应不免。 
　　〔净〕列位。我女儿委实的许聘与杜羔秀才为妻了。〔丑〕管甚么杜高杜底。〔背唆众介〕难道来了一场。罢了不成。只将聘礼丢在他家。下午抢他上轿去便了。〔众〕说得是。怕他到甚么官司去吿了我老爷不成。若再迟延。先锁了这老妇人去问罪。〔净推介众打净倒地丢聘礼下旦急上〕堂前为甚么喧嚷。阿呀。母亲怎么跌倒在此。〔扶净起介〕女儿。不好了。当朝令狐丞相差人。要娶你与甚么李家为妾。我说你已曾许配杜家。他们那裏肯听。强将聘礼留下。说下午就要抢你上轿去。再若迟延。先锁我去问罪。我因推阻。被他们打。〔旦哭介〕如此怎么好。天那。 

　　【长拍】寂寂孤身。寂寂孤身。寥寥庭院。并没个外人厮见。谁行指引。向朱门漏泄婵娟。忽地祸从天。我寸衷匪石。肯容轻转。忍使乔郞怀碧玉。挥毫重赋绿珠篇。奴旣不肯失身。亦不贻累母亲。若他强逼成姻眷。拚一个珠沈玉碎。蚤赴黄泉。 
　　〔净哭介〕咳好苦。天那。 

　　【短拍】黯黯愁魂。黯黯愁魂。茕茕暮景。止留将一女身边。送与恶姻缘。少不得活离死怨。女儿。你且慢死。待做娘的先死了。或者得他怜念。有个舍放你的日子。拚把残年断送。生博取你夫妇永团圆。 
　　〔旦〕母亲快不要这般说。孩儿死的是。〔净〕还是娘死的是。〔抱哭介小旦上〕 

　　【霜天晓角】芳邻姊妹。朝夕多欢契。为甚喧声鼎沸。忙来取问因依。 
　　〔见介〕妹子听得姐姐家裏喧嚷。特来探望。为何这般痛哭。〔净〕鱼家姐姐。我家祸事从天而降。如何是好。〔小旦〕妈妈。有甚祸事。〔净〕令狐丞相要为甚么李补阙娶妾。倚恃权势。平白地差人来。要强娶我女孩儿。〔小旦〕妈妈。你回他说。许聘人的便了。〔旦〕便是。那些人如狼似虎。不容母亲分辨。〔净〕老身说得两句。他们便把我来推倒。强留聘礼在此。说下午就要来抢去。怎么区处。〔旦哭介〕母亲。如今再没甚么区处。待孩儿一死。就了事了。〔净哭介〕我的儿。你若死了。教我倚靠那一个。我左右将死的年纪了。不如待我死罢。〔旦〕母亲。那有个为了孩儿叫母亲死的道理。况且你死了。也济不得孩儿的事。不如待孩儿死的好。〔净旦抱哭介〕 

　　【忆多娇】痛数奇。事不虞。祸遘当权怎设施。炙手熏天力怎支。要强娶娇姿。强娶娇姿。怎把牢笼脱离。 
　　〔小旦背介〕你看他母子痛伤。不觉使人酸鼻。我左右不曾许人。拚舍此生。救他两命。有何不可。〔转介〕妈妈和姐姐且省愁烦。妹子情愿与你们解围。〔净旦〕姐姐怎么样解得我们的围。〔小旦〕姐姐已受杜郞之聘。义难更改。妹子幸未字人。不如待我替姐姐去了。救你母子两命。有何不可。〔旦〕这是奴家苦命所招。怎么到累及妹妹。〔小旦〕做妹子的平日与你怎么样相处。若优游无事。日逐往来。一旦有事。便掉臂不顾。岂是人之所为。况且你有妈妈在堂。不忍分离。我孑然一身。有何挂碍。何不替姐姐去走一遭。我与你 

　　【前腔】朝夕俱。情意孚。拚得孤身救你两命危。比似夜出荥阳解楚围。〔净〕我儿。鱼家姐姐旣有这等高谊。我们拜谢。〔同拜介〕谢得提携。谢得提携。使我牢笼脱离。 
　　【斗黑麻】〔小旦〕我一缕微躯原贱同侍儿。你两口无虞我心甘贯鱼。妈妈。自古为朋友者死。我今日此举。何劳你们相拜谢。感恩私。只有一件。还须厚赂居间。免使临期露机。〔合〕苍天鉴知。前途望护持。从此牵肠。从此牵肠。试问重逢甚时。 
　　〔旦〕昔卫寿窃旄以代兄。纪信忍烹而诳楚。妹妹的意气。何忝于两人。 

　　【前腔】我母子顚连似寒灰可欺。你慷慨周旋似阳和再吹。矜义侠。敢捐躯。古有黄屋将军。今属靑闺黛眉。〔合〕苍天鉴知。前途望护持。从此牵肠。从此牵肠。试问重逢甚时。 
　　〔旦出钗介〕奴家感激妹妹厚恩。无物表意。这对碧玉鸾鎞。原是奴家聘物。今送与妹妹。以为拢头之用。〔小旦〕旣承厚情。妹子不敢推却。但是姐姐聘物。妹子怎敢独取。不如与姐姐各执一枝。它日见此鸾鎞。就如对面了。〔旦〕说得有理。〔分钗介〕 

　　【鹧鸪天】寻生替死德无伦。剖玉分钗各怆神。惟有感恩幷积恨。万年千载不成尘。 
　　〔旦先下众上抢小旦下净吊场〕且住。鱼家姐姐虽则去了。还怕中途有变。明日黄道吉日。不免迎杜郞过门赘亲。绝了后患。多少是好。正是早谐男女愿。永断是非门。〔下〕 

　　第六出　谐姻 
　　【西地锦】〔生上〕自恨生来多疚。佳期一向稽留。谁知好事来相辏。翻因意外戈矛。 
　　小生只为骨肉支离。身名偃蹇。婚姻之事。一向蹉跎。谁想令狐丞相要强娶我妻子。几乎做出一场大事来。千亏万亏。亏了鱼惠兰。舍身相救。这也是女中侠客了。岳母还怕事出不虞。招我今日过门赘亲。将忧变喜。总是天缘。且住闻得我娘子大有诗才。今晚亦须检点。若被他考倒。可不辱抹了杜拾遗的家风。〔内作鼓乐介生〕你听鼓乐喧阗。一定是赵家接亲的到了。〔众扮摈相鼓乐上生随行介〕 

　　【赏宫花】笙歌沸稠。看华灯晃彩球。迎取风流壻。好去结绸缪。此夜鹊桥牢驾定。管敎织女会牵牛。 
　　【西地锦】〔净上〕喜得苍天相佑。今宵幸配鸾俦。〔杂请介旦上〕堂前几遍催妆就。对人无奈娇羞。〔杂照常喝介生旦送酒介〕 

　　【画眉上海棠】〔画眉序〕金鼎麝烟浮。摇漾华堂烛光溜。喜十年婚媾。始遂绸缪。躱离了劈手鹰鞲。打合上齐眉鸳偶。〔月上海棠〕〔合〕眞辐辏。看取骨肉团圆。百年相守。 
　　【前腔】〔净〕有女在秦楼。幸遇萧郞缔佳偶。喜结褵今夕。省母殷忧。亏他巧腾那绣阁衾裯。因此生脱就寒门箕箒。〔合〕眞辐辏。看取骨肉团圆。百年相守。 
　　〔净〕送新人入洞房。〔众行介〕 

　　【滴溜子】才郞的。才郞的彩毫在手。娇娘的。娇娘的蕊珠在口。果然凤交鸾友。相携入洞房欢浓似酒。愿祝夫妻天长地久。 
　　【余文】温香软玉亲消受。枯鱼活水正相投。好把新诗几唱酬。 
　　双栖双宿比鸳鸯。　　　　女貌郞才两颉颃。 
　　不是一番寒彻骨。　　　　争得梅花扑鼻香。 

　　第七出　秉操 
　　〔副净上〕占住房帏老更亲。周诗空自说来频。堂前已失犹龙客。阁内难留比凤人。老身李补阙之妻是也。心偏嫉妬。性颇猜疑。因此我老相公晚年无子。不敢提起娶妾两字。没来由那令狐丞相娶了一个女子。远远送来与我老相公为妾。不想半月之前。相公偶得暴疾而亡。那女子前晚才到。虽然一貌出羣。喜得两无罣碍。落得做了好人。只把客礼相待。我有个兄弟新来断弦。不如把来嫁与我兄弟。岂不两得其便。只是丞相送来的。不好强得他。待他到来。我自有道理。〔小旦道扮上〕困守蓬茆十数年。此来原不为情缘。好将金谷楼中女。改作玄都观裏仙。我鱼惠兰。只为姊妹情深。舍身相代。到此补阙已亡。落得一身自在。昨日李夫人教人来说。要我改嫁他兄弟。我本玉府仙姝。岂偶凡夫俗子。不如出家入道。到得讨个淸幽也。 

　　【北端正好】蕊珠圆。琼花润。香馥郁。蕊珠圆。光的溜。琼花润。俺本是天谪降玉府仙眞。劣尘凡谁相亲。入玄门则盼西池近。 
　　〔见介副净〕小娘子。你怎么是这般妆束。〔小旦〕薄命女子。不愿嫁人。情愿出家入道。〔副净〕快不要说这样话。还依老身。嫁了我兄弟罢。 

　　【滚绣球】〔小旦〕想我命孤单难谐仕女姻。骨寒微羞登阀阅门。〔副净〕小娘子。我兄弟不少你穿的戴的。〔小旦〕休夸称烧手样宝钗笼鬓。不希罕称身材绣袄罗裙。〔副净〕是了。这穿戴的虽是等闲。我兄弟却又好个俊俏的人品。〔小旦〕俏潘安不足称。粉何郞枉自伦。俺可不向泼巫山梦中着紧。谁待想莽桃花洞裏寻春。〔副净〕你这般靑春年少。怎么落莫得过。〔小旦〕纵教春随流水休凝思。直待老逐飞花肯断魂。做个物外闲人。 
　　〔副净〕你要出家入道。有何好处。 

　　【倘秀才】〔小旦〕俺待向花前诵眞经几巡。启金炉把名香自焚。住居的淸隐。山书小篆文。一会价鼓琴邀夜月。一会价看鹤舞闲云。不与那烟霞厮浑。 
　　〔副净〕旣如此说。近边有个咸宜观。那观主我曾有恩于他。待我着院子送你到那裏出家罢。〔小旦〕多谢夫人。〔副净〕院子那裏。〔末上〕夫人有何分付。〔副净〕这位娘子情愿出家。你可送他到咸宜观裏去。〔末应介〕 

　　【煞尾】〔小旦〕谢得恁开笼放鹤多情分。兀自个指点桃源好避秦。讨得逍遥自在身。过却淸幽几度春。仙女双成可等伦。玉阙丹台煞亲近。直待朝元驾彩云。方信道欲海无边亏咱去得紧。 
　　〔小旦同末下副净〕你看他霞冠鹤氅。风度翩■〈扁迁〉。若是我老相公见了。如何了得。还好还好。试看佳人纔入道。还亏老子早升天。〔下〕 

　　第八出　入道 
　　【诵子令】〔净扮道姑上〕尘途扰扰厌逢迎。少小离家觅上淸。撇得爱河求净品。行看羽化上蓬瀛。 
　　老身咸宜观道姑是也。连日到施主人家修斋。不曾上殿参礼。今日闲居无事。怕有施主到来。不免叫了绿翘出来。同到殿上焚扫则个。绿翘那裏。〔贴上〕仙李盘根大。猗兰奕叶光。〔净〕绿翘。你把殿门开了。打扫一打扫。〔贴应介〕 

　　【引】〔小旦同末上〕蕊珠宫外香云合。世网从今蹬脱。 
　　〔末〕此间已是咸宜观了。请进去。〔进见介净〕你是李管家。为着甚事。同这位炼师到此。〔末〕这位师父。是令狐丞相送来。与我老爷做二夫人的。他因老爷死了。誓不改嫁。情愿出家。因此老夫人差我送到宝观来焚修。〔净〕妙妙。我观裏又添了这般一位仙姑。那怕不兴旺。小师兄。先请拜了三淸。〔小旦拜介〕 

　　【诵子令】〔净〕仙娥貌比许飞琼。袅娜眞堪掌上擎。〔小旦〕师父请转。待小道拜见。〔对拜介小旦〕幸有眞仙为伴侣。愿求法力指迷程。 
　　〔净〕师兄在此出家。须用改个法名。先师留下是玄字行中。贱名玄淡。师兄就是玄机何如。〔小旦〕多谢赐名了。〔末〕小人吿回。〔净〕管家有慢。你回去与我多多拜上老夫人。〔末〕来送云中仙子。归参阃内将军。〔下净〕请问师兄高姓。〔小旦〕小道寄养赵门。本姓鱼氏。〔净〕我看你冰雪丰姿。烟霞法相。令人企羡不胜。 

　　【雁来红】你是璘珣的玉树柯。倏移根向大罗。我相逢亦是前因果。〔小旦〕质媿生来浊。入门敢自躭慵惰。〔合〕相随和云窗雾阁。朝共晚修淸课。 
　　〔净〕绿翘。你就随侍鱼师兄罢。〔贴应介〕 

　　水边杨柳赤栏桥。　　　　洞裏神仙碧玉箫。 
　　近得麻姑书信杳。　　　　浔阳江上不通潮。 

　　第九出　催试 
　　【粉蝶儿】〔生旦上〕上国观光。一曲阳关迭唱。 
　　〔旦〕相公。今当大比之年。士子们纷纷上京应举。你正该努力前程。为甚逡巡不果。是何主意。〔生〕小生功名之念虽切。儿女之情更长。因此踌躇未决。进退两难。〔旦〕你说那裏话。自古道。学成文武艺。货与帝王家。似你这般才学。不去应举。更待何时。 

　　【园林好】看今朝春日载阳。想皇都琼林正芳。纷纷的计偕争上。你及早治行装。你及早整游缰。 
　　【江儿水】〔生〕我幸遇文明昼。也思观上国光。只怕你春云载笔无情况。因此公交车不忍匆匆上。慢劳你劝驾情词畅。〔旦〕你何事为奴惆怅。雌伏柔情怎误雄飞千丈。 
　　〔生〕旣如此。娘子收拾了行李。待小生从容起身。〔旦〕行李收拾多时了。今日是黄道吉日。相公。你急便起程。切莫迟疑。〔生〕这等。请岳母出来拜别。〔旦〕母亲有请。〔净上〕 

　　【五供养】堂前闹嚷。敢是司马题桥。游子严装。〔见介生〕小生今日起身应试。特请岳母出来拜别。〔净〕好好。你看花游帝里。挟策射明光。莫为我孩儿悒怏。度晨昏自有区区相傍。你着鞭须及早。行迈好徜徉。但愿一举成名慰人凝望。 
　　〔生〕岳母请上。容小生拜别。〔拜介〕 

　　【玉交枝】东床虚谎。赖周全依依洞房。一朝分袂多凄怆。怕担阁南国明珰。〔向旦介〕为博那影中金马与玉堂。先抛闪目前凤枕和鸳帐。〔合〕愿此去观花曲江。愿此去锦还故乡。 
　　〔旦〕相公。这碧玉鸾鎞。原是君家聘物。一枝赠与鱼家妹妹去了。这一枯仍旧送还相公。带去时时转念。 

　　【川拨棹】骊歌唱。送征衫别话长。把鸾鎞身伴收藏。把鸾鎞身伴收藏。似双双留连不忘。〔合〕待临岐心自伤。猛回头泣数行。 
　　【尾声】〔净〕送君此去乘桃浪。稳取龙门直上。〔生背介〕只怕点额应羞返故乡。 
　　【哭相思】〔净〕出门不必苦迟疑。〔生〕得失从来未可期。〔旦〕一举首登龙虎榜。十年身到凤皇池。 

　　第十出　挫权 
　　【番卜算】〔小生上〕少小负才名。志气凌终贾。几年落魄走江湖。肯折千金价。 
　　宣曲长杨瑞气凝。上林狐兔待秋鹰。谁将词赋陪雕辇。寂寞相如卧茂陵。小生温庭筠。字飞卿。幷州人氏。生成敏悟。擅美词章。与李义山齐名。时称温李。只为游多豪侠。行颇不羁。年少多情。好为淫艳之曲。才高得志。浪加轻薄之名。两赴科场。被人摧抑。这也不在我心上。向寓京师。令狐丞相亦属知交。未蒙荐擢。因此远游襄汉。任意飘零。幸有杜伯裘贾浪仙邂逅相投。结为知己。今春大比。二兄相约同行。我束装已久。怎么还不见他们到来。〔副净上〕钦承恩相命。特地叩儒门。我一路问来。此间闻说是温秀才寓所。不免径入。〔见介副净作放肆介小生请副净上坐介小生〕客官何来。〔副净〕学生奉丞相令狐爷之命。来见足下。〔小生〕你是他家甚么人。〔副净〕府中第一位管家。〔小生〕旣是管家。那有这般称谓。也没有你坐处。〔副净〕随他一应官长衙门。都有我坐处。〔小生〕偏我温官人跟前。不许小人放肆。〔推副净起介副净背云〕好个大秀才。也罢。有事托他。只得权且忍耐。〔转介〕丞相爷有事。叫我来分付你。〔小生〕可恶。怎么说分付你。〔副净〕丞相爷分付说。今年大比。我公子定然要高中的。只是场中文字。我公子懒得费心。要你代笔。自当重谢。〔小生〕你们有事求人。不宜如此倨傲。〔副净〕便是有事相烦。丞相爷差学生来分付。可谓极其恭敬了。怎么倒说倨傲。 

　　【八声甘州】〔小生〕唗。冲冠怒发。怪觑人轻贱。直恁矜夸。纵是当朝元宰。也须要谦谦下士为嘉。况且向人乞怜应礼下。何事骄人一谜奢。我温官人文字。一向也肯舍与人的。只是你们这样的人。我偏不肯轻易一个字儿。休喳。谩思量代笔生花。 
　　【前腔】〔副净〕我丞相爷呵。南衙。威权独把。看熏天炙手。孰敢争差。把如天之福。没来由选择伊家。〔小生〕选择着我。便有甚福。〔副净〕闱中试文劳暂假。料不负多才温八叉。酬酢。有千金厚礼相加。 
　　〔小生笑介〕一发说得好笑。焉有君子而可以货取乎。快去快去。不要在此聒噪。〔副净〕你只怕祸事到来。悔之无及。〔小生〕有甚祸事。不过嘱付了试官。不中我便了。〔副净〕不中也尽勾了。〔小生〕唗。休得胡说。你若再在此放肆。我就要打了。〔副净笑介〕酒逢知己千锺少。话不投机半句多。〔下生同外上介〕 

　　【番卜算】〔生〕花送远行人。柳拂新羁马。〔外〕停鞭且自约朋侪。共策南征驾。 
　　〔生〕小生杜羔。〔外〕小生贾岛。特来相约温飞卿。一同上京应试。〔生〕此间已是温兄寓所。不免径入。〔进见介小生〕小弟等候二兄许久了。〔生〕二弟。迟迟吾行。有罪有罪。〔外〕飞卿。你有甚事。觉有不豫之色。〔小生〕说起就好恼了。令狐丞相遣一使者到此。说道伊子应试场中文字。欲假手于弟。那使者甚是放肆。词语又且矜夸。因此呵叱了他一场。不从其请而去。〔外〕不从其请。方显我辈的气节。〔生〕旣已呵叱去了。飞卿不必介怀。就请同行。〔行介〕〔少年游〕〔生〕疎梅尙自带残英。芳草渐靑靑。〔小生〕山径人稀。翠微深处。啼鸟两三声。〔外〕晓风重逼轻裘冷。心共马蹄轻。〔丑扮胡谈上〕路遥嫌日短。心急怪行迟。前面朋友等一等。〔众遇介丑〕小弟昨因送行醉酒。今日起迟。恐怕赶不上伙伴。老兄们。望乞相挈同行。〔众〕大家朋友。同行就是。〔丑〕多谢多谢。〔同行介〕 

　　【罗袍歌】谩策雕鞍骄马。把春泥踏碎。半杂飞花。芳郊取次布韶华。柳丝搓得鹅儿乍。偷回盼。天一涯。山村迢递渐笼沙。春行日。风物佳。人生何必苦思家。 
　　【前腔】傍路游镳初罢。有村歌相应。社鼓轻挝。行人■〈走赞〉路漫嗟呀。奔驰尽为浮名挂。行偏倦。途更遐。枝头点点集昏鸦。唇初渴。力渐乏。为询沽酒向谁家。 
　　〔众〕前面有酒家。我们借宿了罢。〔丑〕酒保那裏。〔副净〕酒酒酒。有有有。〔见介〕众位相公是酤酒的。还是借宿的。〔丑〕酒也要吃。宿也要借。先拿酒来。〔副净持酒上先下丑〕方纔行路匆匆。不曾请问列位老兄高姓贵表。〔生〕小弟杜羔。字伯裘。襄阳人氏。〔小生〕小弟温庭筠。字飞卿。幷州人氏。〔外〕小弟贾岛。字浪仙。范阳人氏。〔众〕老兄高姓。〔丑〕小弟姓胡。名谈。字诹之。世居谎州。其实与当朝令狐丞相是一族。〔外〕兄自姓胡。他自姓令狐。如何是一家。〔丑〕不瞒列兄说。丞相自嫌家族单寒。把天下同姓。尽行招纳。犹自嫌少。如今我们姓古月的。都改姓令狐。希求亲近耳。〔小生笑介〕原来如此。小弟口占一绝奉赠。〔丑〕愿闻高咏。〔小生吟介〕族谱从来记不淸。逢人只合问公卿。自从元老登庸后。天下诸胡尽带令。〔丑不语介生外笑介〕飞卿好诗。虽是谑言。有关风化。〔丑背怒介〕这等轻薄。可恶可恶。〔生〕胡兄。我们飮一杯解嘲何如。〔众飮丑不飮介〕 

　　【一封罗】〔众〕朋情契最赊。偶相逢卽一家。莫惜十千平乐价。任取村罍浮紫霞。西窗翦烛。欢情转加。梨花门掩。良宵正遐。〔生〕胡兄。偶然相谑君休讶。 
　　〔丑〕小弟天性不飮。适纔闲话。我也不计较。〔众〕我们不要闲谈了。大家去睡罢。 

　　兰陵美酒郁金香。　　　　玉碗盛来琥珀光。 
　　但使相逢能尽醉。　　　　不知何处是他乡。 
　　〔众下丑吊场〕闻说小温轻薄。果然如此可恶。就是那杜羔贾岛。也不该大家奚落我。待我到丞相跟前去。背他一场是非。叫他明鎗容易躱。暗剑最难防。〔下〕 

　　第十一出　合谮 
　　〔副净上〕但知丞相贵。无奈秀才乔。空驰千里道。笞骂恐难饶。自家令狐丞相府中一个院子。蒙丞相爷差我去见温庭筠。要他与我公子场中代笔。我见他时节。虽然略大样了些。也不道这温庭筠这等傲撇。竟把我呵叱了一场。劳而无功。怎么去回覆丞相爷。旣要脱得自己干系。又要使丞相爷摆布得他便好。今我且不要进去。在此算计定了。然后去回覆丞相爷。〔丑上〕胡谈骨格轻纤。为人最爱趋炎。闯门极要有胆。见人定用无廉。撮哄全凭口快。钻求无奈头尖。冒认瓜将李搭。扳援柳共花拈。背是非将没作有。讨便宜换苦成甜。谒相公人以为谄。央大叔我自能谦。此间已是相府门首。且有个管家在那边。不免上前。央他引见。有何不可。〔见介副净〕足下高姓。何来。〔丑〕小子是你老爷堂侄。为应举到京。相烦引见。〔副净〕我丞相爷不曾有你这个阿侄。〔丑笑介〕小子怎么不是丞相的侄儿。见有温庭筠的诗为证。他说自从元老登庸后。天下诸胡尽带令。被他这等嘲笑。怎么不是你老丞相的儿孙。〔副净〕那温庭筠这等轻薄无礼。小人也为着一事。丞相爷差去见他。到被他呵叱了一场。〔丑〕阿呀。相府管家就敢呵叱。这等说。烦管家引小子参见丞相。那时节你一句。我一句。在丞相跟前背他一场是非何如。〔副净〕如此甚好。你看府门开了。我先进去。你随后进来。我与你禀知便了。〔丑〕多谢多谢。〔净冠带上〕 

　　【生查子】趋朝曙色寒。退食余淸宴。千里觅才人。使我频凝盼。〔副净进见介〕 

　　院子。你回来了。〔副净〕是。〔丑执手本跪介净〕阶下跪者何人。〔副净〕是爷一家。〔净〕接手本上来。〔看介〕小侄令狐谈参见。旣是一家。请起作揖。〔揖坐介净〕贤侄为何到此。〔丑〕小侄应举到京。特来参拜相公老叔。〔净笑介〕我族中可谓多贤了。〔丑〕不敢。〔净回顾副净介〕我差你去见温秀才。说的事体何如。〔副净〕小人领老爷严命。去见温秀才。他闻丞相两字。就发恼起来。千不允。万不允。把老爷埋怨了一顿。把小人抢白了一场。〔净〕敢是你放肆激恼了他。〔副净〕小人怎敢放肆。一见他就磕了十二个头。〔净〕怎么磕这许多。〔副净〕替老爷磕四个。替大爷磕四个。小人自磕四个。凑成十二个。〔净〕唗。胡说。我向年也曾与他往来。不是这般劣别的。〔副净〕老爷不曾知道。便是向年叫他替做了菩萨蛮词进呈。嘱付他不可对人说。转背就去吿诉人了。〔净〕我不信你一面之词。〔丑〕小侄斗胆。请问那温秀才莫不是温庭筠么。〔净〕正是。〔丑〕若是此人。怪不得盛使了。前日小侄与他途中相遇。偶然说起丞相老叔。他就有许多谤毁。许多嘲笑的说话。〔净〕他怎么嘲笑我。〔丑〕这也小侄不敢说。〔副净〕小人也听得两句。说老爷没有学问。〔净〕原来如此可恶。〔丑〕温庭筠自家也罢了。又结交两个契友。一个叫做杜羔。一个叫做贾岛。大家揑造歌谣。讥谤丞相老叔。还说今春得第。专要与丞相老叔作对哩。〔净〕有这等事。可恼可恼。 

　　【琐牕郞】怪乔才忒煞轻儇。特传言。辄作悭。不思领诺敢肆刁顽。如今悔却当初垂盼。〔合〕从教文成云锦定遭讪。空落莫。枉嗟叹。 
　　【前腔】〔丑副净〕那酸丁惯作波澜。播流言。徒实繁。一朝得势便拟包弹。乘其未发急宜防患。〔合〕纵教文成云锦定遭讪。空落莫。枉嗟叹。 
　　〔净〕这个不难。我明日就对考试官说。温庭筠轻薄无行。专在场中为人代笔。杜羔贾岛结党夤缘。法宜幷斥。记认了三人试卷。不中便了。〔丑跪介〕小侄万望吹嘘。〔净〕我也通个关节与试官。就是了。〔丑〕多谢厚恩。 

　　怪得鲰生多倒顚。　　　　须知扼吭制人先。 
　　但敎名落孙山外。　　　　任取诗成宋问前。 

　　第十二出　摧落 
　　〔生小生同上生〕晓月难为光。愁人难为肠。谁言春景荣。起见叶上霜。〔小生〕鵰鹗失势病。鹪鹩假翼翔。弃置复弃置。情如刀割伤。〔生〕飞卿。吾辈在此应试。自分可登上第。不意今早发榜。三人都落人后。怎么样好。榜上有令狐滈令狐谈两人。一定是丞相一家了。〔小生〕令狐滈就是丞相之子。令狐谈就是前日相遇的胡谈了。〔生〕原来如此。可叹可叹。〔小生〕伯裘。功名迟速。自有定数。不必惆怅。〔生〕言之有理。贾浪仙早间自去看榜。如今日已过午。怎么还不回来。〔小生〕□定就回来了。〔外僧扮上〕十五能文西入秦。三十无家作路人。时命不将明主合。布衣空惹洛阳尘。我贾岛。累赴科场。不得中第。眞好悲愤也呵。 

　　【北点绛唇】杏苑迷途。蓬山失步。儒冠误。谩自嗟吁。怕向靑天诉。 
　　〔见介生〕呀浪仙。忽然祝发。有何缘故。 

　　【混江龙】〔外〕别无缘故。只为长安献策枉驰驱。直弄得一身困乏。两鬓萧疎。姓字难敎题甲榜。声名甚日满皇都。空怀楚玉。浪泣鲛珠。前程渐迫。后事难摹。不能勾领春风看遍洛阳花。到不如讨闲身静对菩提树。皈心禅定。寄迹精庐。 
　　〔小生〕浪仙。你发便祝了。只可惜只一部美髯。何不留了他。 

　　【油胡卢】〔外〕待说甚留须表丈夫。又不是戴乌纱不可无。到省得白鬑鬑终日费妆涂。〔小生〕只怕穿的戴的都不如意。〔外〕帽僧伽盼不上宫花簇。着袈裟巴不就罗袍绿。一副生擦擦苦肝肠。一条瘦岩岩贱体肤。到头来刘蕡命薄冯唐暮。因此蚤拚却做浮屠。 
　　〔生〕浪仙。你有尊嫂在家。怎生撇得他下。 

　　【天下乐】〔外〕你晓得季子还家事也无。妻也么孥忒狠毒。怕他讨花封惹得多琐琐。〔小生〕浪仙。旣不归家。便在此投个相知。闲游几时也罢。何必祝发。〔外〕如今五侯宅不待宾。七贵门空自呼。咳。便有树谁家肯借乌。 
　　〔生〕浪仙。只怕书再读得饱些。文字再做得好些。定有个出头日子。〔外〕伯裘伯裘。你岂不闻说。纵教书向牕前读。无奈场中不论文。 

　　【寄生草】古用三冬足。今开万卷余。论多闻记得起轲贤注。有神思搜得出湘灵句。负奇才撰得就阿房赋。可怜敎妾若为容。这是文章自古无凭据。〔小生〕 

　　浪仙。比如令狐滈令狐谈。这伙庸才也得中榜。难道我们偏终身不遇。〔外〕飞卿飞卿。岂不闻说。总因拾芥儿曹易。益遣登科我辈难。 

　　【么篇】逐狡兔人争捷。守枯株我独愚。靠家风没个亲爷护。赂权门少的钱神铸。换儒衣羞把新声度。从敎曳白自登科。饶咱制锦空延伫。 
　　〔生〕浪仙。旣出了家。可还读书么。〔外〕因怕读书。做了和尙。还读他怎么。 

　　【煞赚】刚跳脱世间尘。谁耐做书中蠹。再学那寒牕吃苦。祇不过漫兴吟诗趁蹇驴。竹院风徐。梅岭香舒。这都是山僧受用淸闲趣。〔小生〕浪仙。你说便如此说。到底来终须还俗求名。〔外〕咳。论年华隙驹。觑功名腐鼠。休想俺今生逃墨更归儒。 
　　请了。〔急下生〕浪仙只因不第。有激而逃。可为浩叹。〔小生〕他也别自有见。请问伯裘兄。行止若何。〔生〕小弟为家下孤单。不日就作归计了。〔小生〕小弟在京。颇多豪贵之游。不乏莺花之兴。还要留连几时。〔生〕这也各行其志便了。就此吿别。后会非遥。一叶浮萍归大海。人生何处不相逢。 

　　第十三出　诗激 
　　【似娘儿】〔旦同丑扮侍儿上〕柳色已深深。空懊恼望断佳音。几番不语停织纴。怕他柔肠转炽。雄心渐折。特地沈吟。 
　　久别非无闷。闻归岂不欢。愁君隳壮志。番觉翠眉攒。奴家赵氏。我官人下第。落魄无聊。昨日邻舍人回。梢得我官人一个口信。说在明后日准可回家。奴家想我官人天资颖异。上进何难。只怕自此以后。奚落了志气。荒废了学业。不如乘其未归。做一首诗寄去与他。中寓讥笑之词。动他激发之意。胜似见了面时节。痴痴昵昵的说他也不醒。昔有乐羊子游学一年而归。其妻引刀断机。羊子感激。遂成大儒。奴家虽是不才。有意效之。侍儿。取纸笔过来。〔丑〕娘子。纸笔在此。〔旦写介〕 

　　【九回肠】〔解三酲〕数日来凝思偏甚。比春初闷緖还深。心苗别是愁波沁。不是盼归舟信息难寻。淹将绕指闲中意。堕却英雄百炼心。单愁恁。〔三学士〕诗成不羡回文锦。效乐羊窃比规箴。郞才出众因何放。妾面羞郞傍晚临。诗已写完。侍儿。你拏去交与老苍头。叫他明早一路接上去。见了官人。送这书与他看。〔丑〕晓得。〔旦〕〔急三鎗〕敎他明日裏往前途去须迎问。这双鱼袋休得浪浮沈。 
　　为嘱长须蚤出门。　　　　寸笺好与递归辕。 
　　凭将一首诗中意。　　　　胜似三更枕上言。 

　　第十四出　励志 
　　【缕缕金】〔生策马上〕驱骄马。逐轻车。不辞筋力倦。路途赊。鎭把家乡盼。看看近也。恨前途早已夕阳斜。归心转深切。归心转深切。 
　　小生杜羔。下第之后。别了温飞卿。卽日起身。来到此间。离家不远。只是天色已晚。怎么好。〔问内介〕借问一声。今日可还赶得到襄阳城北的赵村么。〔内应介〕天色已晚。到不及了。〔生〕这等。只索寻个酒店安歇了。明早趱行罢。店小二有么。〔副净〕昏迷须觅主。倦鸟欲投林。官人可是借宿的。请裏面去。〔生〕店小二。我明日五更就要起身。你千万不要睡熟了。〔应介生叹介〕今晚到得家纔好。可恨天色一会就晚了。 

　　【前腔】〔丑扮老苍头上〕年华迈。怕跋涉。身扶靑竹杖。〔跌介〕又遭跌。日行三十里。看看将夜。望前村灯火店星列。谁家可安歇。谁家可安歇。 
　　〔作寻介〕不知那一家可安歇。〔小二〕老人家。小店还有空房。进来进来。〔丑进见生介丑〕呀。却好官人在此。来得凑巧。〔生〕老苍头。你为何在这裏。家中可好么。〔丑〕家中平安。娘子特差小人来迎接官人。有书在此。〔送书介生〕你老人家走路辛苦。先去睡罢。待我慢慢的看书。〔丑下生看书介〕原来是一首诗。〔念介〕良人的的有奇才。何事年年被放回。如今妾而羞君面。君若来时傍晚来。〔作怒介〕 

　　【榴花泣】新诗读罢。不觉赧盈颊。多讪笑。浪讥切。〔看介〕怎么说敎咱归傍晚来些。又说见郞君妾面羞遮。〔想介〕且住。我娘子这诗是激劝我的意思。不要怪他。只是我做了堂堂的男子。直待妇人讥笑。不思奋发。岂不自愧。我今晚如醉初醒。如梦初觉了。我待磨穿砚铁。喜从今唤醒庄生蝶。看他年昼锦还家。免敎人独归昏夜。 
　　我如今看了这诗。有何面目回去。不如再往京师。埋头励志。以图再举。有何不可。待我打发了老苍头回去罢。〔叫介〕老苍头快起来。〔丑上〕天色大明了。起身回去罢。〔生〕我不回去了。你自回去罢。〔丑惊介〕阿呀。娘子特地叫小人一路来迎接官人。官人怎么到说不回去了。 

　　【扑灯蛾】〔生〕我猛然思去日。刚肠欲自裂。若不用辛勤。只恐又遭前辙也。从今志决。弃家乡不惮周折。〔丑〕官人。你要读书村庄静贴。又何须他州外郡苦离绝。 
　　官人。你便要游学。此处已不远了。乘便回到家裏。见了娘子一面。再出来也不迟。〔生〕我若到了家裏。再不能勾出门了。你自回去。不必强我。〔丑〕官人可有书信。寄与娘子么。〔生〕我没有书。你上覆娘子。说我 

　　割爱辞家心事违。　　　　老奴恋主只牵衣。 
　　玉京有路终须到。　　　　金榜无名誓不归。 

　　第十五出　品诗 
　　【七娘子】〔小旦道妆贴随上〕洞箫声彻淸尘垢。掩松关逍遥自由。〔贴〕积炁黄房。凝神绛府。〔合〕随缘好把诗囊构。 
　　〔小旦〕星点花冠道士衣。紫阳宫女化身飞。能传上界春消息。若到蓬山莫放归。小道鱼玄机。娇如蕙质。弱比兰芽。性格偏灵。词章特艳。向为义气而携衾。后因落莫而入道。寄迹咸宜观中。一向人迹罕到。近因太和公主晓得我夙负诗才。花朝之日。邀赏牡丹。赋诗一律。大为称赏。因此名播京师。乞诗者不必说起。就是那送诗请政者。亦且应接不暇。并没一个可意的。甚觉不耐烦。如今掩关谢客。凡是送诗的来。绿翘。留他在殿上坐了。替他传诗进来便了。〔贴应介小旦〕 

　　【字字锦】烟霞绕画楼。羽鹤迎淸昼。逢迎懒出门。谁是忘机友。自淸幽。手捧一卷黄庭。黄庭外那识人间尘垢。休休。虚名所累。惹起无端应酬。如今掩关。掩关春雨后。好谢却剡溪舟。好谢却剡溪画舟。屛牛车载酒。紫芝歌一曲。紫芝歌一曲。终朝讨得安安静静。潇潇洒洒。着甚的劳劳碌碌。奔奔走走。况又苦与人不偶。〔末丑中净净上〕 

　　【接云鹤】久闻仙子冠名流。将因问俗一相求。 
　　〔末〕我们闻得咸宜观中女冠鱼玄机才貌双全。特来献诗。求他赏鉴。〔中净〕此间已是咸宜观。不免径入。〔贴〕炼师。外面有人来了。〔小旦〕结庐在人境。客至懒逢迎。〔下众进见贴介贴〕列位相公光降。有何见谕。〔众〕小生们久仰鱼炼师诗名。特来请教。〔贴〕炼师掩关谢客。相公们若有佳作。待小道传进去。〔众〕我们是要觌面请教的。〔贴〕炼师自来不曾见客。列位相公请回。佳作待炼师看了。改日送还。〔众〕我们一定要在此请见了纔去。〔贴〕怎么说得能容易。 

　　【赏宫花】佳篇见投。他怎敢胡涂了应酬。〔众〕他胸中悬藻鉴。何难笔底恣搜求。〔合〕滴露硏朱非草草。从容鉴定庶无尤。 
　　〔众〕一定要等了去〔贴〕这等请少坐待小道拏进去。与炼师看了送出来。不识相如渴。徒吟子美诗。〔下中净〕列兄。你看侍儿生得这等丰致。那鱼玄机不知更当何如。〔净〕列兄。不消羡慕得他。若看得诗好。就是囊中之物了。〔众〕正是。我们羡他。 

　　【黄龙衮】香风展素裘。香风展素裘。莲步纡云袖。绰约丰姿。望望频翘首。〔外〕只不知他看中那个的诗哩。〔众〕莺俦燕侣。鸾交凤友。只在这霎时间相成就。 
　　〔贴上〕鉴衡应不爽。品藻定无差。〔出诗念介〕树色阅人古。钟声入夜圆。避喧山僻借。观以尔名仙。这是那一位的。〔末〕是小生的。〔贴〕炼师说。这诗但求句之险。不顾理之安。是学长庆而僻者也。近日新尙此体。若去做山人。可称第一流。只是还为识者鄙。叫小道送还了。〔又念介〕混俗同鱼服。游仙学紫绡。寸心君莫问。携手一长谣。这是那一位的。〔净〕是小生的。〔贴〕炼师说。这诗肤胜于理。是剿集西昆而滥觞者也。有了这等诗。求些荐书。各处有三五钱的书仪赚了。〔中净〕都送还了。只留我两个的。有些意思。〔贴〕这也难道。二位的诗到在此。只是怕得罪。不敢将出来。〔中净〕正要请教。何妨。〔贴念介〕自从盘古分天地。几人作佛几人仙。今朝仙女临凡界。住在咸宜观裏边。炼师说。请相公去唱门词罢。做甚么诗。〔中净〕门词正是女眷极喜的。你炼师怎么不留我唱唱。〔贴又念介〕西施当日配夷光。夷光就是西施。怎么说配夷光。月裏姮娥嫁姓张。月裏姮娥何曾嫁姓张的。〔又念介〕就是仙姑何氏女。当初也许聘裴航。裴航娶云英。与何仙姑有甚相干。炼师说。故事也不曾查考明白。做甚么诗。〔丑〕如今做诗的一个故事也不记得。还要谈天说地我记得几个故事。就是饱学了。管甚么用差也用不差。〔贴〕列位如今请回罢。〔众〕承炼师指教。怎么得面谢谢便好。〔贴〕这不劳得。可人期不来。俗子推不去。〔下净〕我们献诗。要他赏鉴。成就姻缘。怎么到吃贬剥了一场。〔中净〕旣是他不睬。我们竟自去罢。好扫兴。好扫兴。 

　　【淸江引】〔众〕诗人终日街头走。不顾人疵谬。今朝剥得面皮红。笑破傍人口。及早把扇儿遮。休回首。 

　　第十六出　觅鸾 
　　【凤皇阁】〔小生上〕风花拈咏。谩把才情夸宋。尽堪踪迹似飘蓬。不换醉乡一梦。觅凰求凤。近有个人儿意中。 
　　天付功名会有时。人生不必浪愁眉。且将洛下愁眉客。暂作长安游侠儿。小生温庭筠。春闱不第。自谓才高寡和。谁知是令狐丞相有心摈落。咳。温飞卿豪侠性儿。不道会苦了我。只可惜连累了杜贾二兄。这也不在话下。我一向流寓京师。繁华富盛。任意追寻。游侠轻肥。随人征逐。南邻北里。无非爱客之家。九陌三逵。尽是看花之地。少甚么早入吴姬之肆。笑指银甁。夜眠楚艳之楼。香迷翠枕。尽堪适意。无可钟情。闻得咸宜观中。有个女冠鱼玄机。本系豪家之女。来抱衾裯。出为道院之仙。偏嫌脂粉。才堪咏絮。貌复羞花。眞个毛女重生。玉淸再世。京中豪华贵客。风雅词人。尽有衒服窥门。不能回其一盼。飞笺引玉。无所得其片言。岂不怀春。定因择壻。我不如做下一诗。央人送去。他若有怜才之意。能无许配之心。这一位温夫人。不怕走到别家去了。兴言及此。不觉自快。 

　　【黄莺儿】闻道紫云丛。有飞僊绝世容。谩夸神女双成董。词华锦笼。淸思玉融。一齐都上毛锥弄。问天公。才情相对。能有几人同。 
　　且待我做起诗来。〔作做介〕我温飞卿诗才。平日也不弱于人的。只是这首诗要打动那人。更须精妙。宋大夫。司马长卿。本朝李太白。一班知情知趣的人儿。都来帮我便好。 

　　【前腔】从小擅雕虫。这诗词要更工。助情还仗多情种。花笺一封。春心几重。会亲符箓凭他用。似题红。怜才有意。必定许乘龙。 
　　诗已写完。这邻家张老妪的女儿。在玄机处做侍儿。名唤绿翘。不免托张老妪。将与他女儿。转送鱼玄机。有何不可。 

　　世人若个解怜才。　　　　却望娇眸特地开。 
　　为要仙姬成美眷。　　　　因将诗句作良媒。 

　　第十七出　鎞订 
　　【缑山月】〔小旦上〕静锁白云堂。睡起竹方床。展黄庭一卷自焚香。奈朔风初壮。诗情未快。闷思偏长。 
　　春花秋月入诗篇。白日淸宵是散仙。空卷珠帘不曾下。长移一榻对山眠。小道鱼玄机。寄居咸宜观中。不觉又是三年了。只为我才貌出羣。声名播远。京中多少王孙公子。骚人墨客。户外之履常满。笥中之句频投。他虽多衒饰之心。我终绝应酬之意。仔细想将起来。苦空之守。尙未卜于久长。伉俪之缘。颇留心于选择。只是要一个可意的人儿。眞也难遇。目今初冬天气。好不凄楚人也。 

　　【四块玉】翠屛空。金风荡。鸳瓦上。霜初降。空对着景物凄凉。偏惹得情怀悒怏。云窗月宇。料得难终傍。待觅个人儿相随唱。整衣衫卖弄容光。学吟哦矜夸伎俩。那些可心情便许成双。 
　　【雁过声】〔贴上〕娘行。有人悬想。题诗句代他转将。〔见介小旦〕绿翘。方纔你母亲到来。有何话说。〔贴〕有个西邻宋玉饶淸况。把新诗写柔肠。倩靑鸾殷勤递送云房。〔小旦〕近来送诗的颇多。可意的甚少。我也不耐烦看他。〔贴〕这诗不比他人。温郞。人共奬。诗词俊逸多名望。比似你俏心儿还自赏。 
　　〔小旦〕你说温郞。莫不是温飞卿么。〔贴〕正是。〔小旦〕旣是他的。拿来我看。〔贴递与小旦念介〕玄府仙人碧玉房。紫霞衣覆白霓裳。谢家咏雪难为句。虢国朝天不是妆。曾记山中逢阮肇。更闻湘渚嫁兰香。有缘欲乞眞消息。肯向巫山梦渺茫。好诗好诗。艳若含葩。淸如翦水。不枉了温飞卿也。 

　　【倾杯序】诗章。语句新。意味长。才貌都休讲。只盼着天台。比着湘渚。践着巫山。多少思量。信豪如太白。艳过韩偓。赋同元亮。好似弄琴心坐间翻出凤求凰。 
　　〔贴〕他的诗。炼师旣已赏鉴。不消说了。依我母亲说起来。他少年美貌。种种的可人。 

　　【玉芙蓉】潘安貌比芳。卫玠神偏朗。论丰姿特秀。照眼琳琅。年华未满三旬上。欲缔佳姻恰正当。奴家曾记得炼师有诗说。易求无价宝。难得有情郞。珍奇赏。纵千金易偿。算难求风流独占有情郞。 
　　〔小旦〕旣如此说。待我也答他诗一首就是。你替我送去。〔贴〕炼师若单单答一诗。怎见得与他订婚姻之约。〔小旦〕正是。赠他一件东西便好。〔贴〕奴家见炼师有碧玉鸾鎞一枝。十分精巧。何不就赠了他。〔小旦〕这是我结义姐姐送的。不好赠人。〔贴〕这也何妨。少不得成了婚姻。依旧还炼师的。〔小旦〕这也说得是。且待我做起诗来。〔做诗介〕 

　　【山桃犯】打叠下新诗样。结抹在瑶钗上。输情已逐靑鸾往。传言谩学红娘莽。种桃许折向玄都傍。审端的不如嫁作鸳鸯。 
　　【尾声】难摆脱情魔障。肯向人间魅阮郞。怕学那少室仙姝枉自忙。 
　　孤鸾飞去得成双。　　　　一段姻盟赖主张。 
　　有眼自能窥宋玉。　　　　无情何必恨王昌。 

　　第十八出　喜谐 
　　【挂眞儿】〔小生上〕客院寒风渐洒洒。凄凉味早入窗纱。绿绮空挑。丹枫未转。惹得无端萦挂。 
　　着闷嫌宵永。含情觅信稀。何因窥户数。只恐应门迟。小生温飞卿。为慕鱼玄机。投诗表意。求媾倾心。邻居张老妪来说道。昨日已叫他女儿绿翘转送去了。怎么这时候还没回音。好生放心不下。 

　　【太师引】送新诗不是轻勾搭。俊秋波曾经看么。为甚的没些音耗。好敎人闷煞情芽。若是云心水性情分寡。怎供出梦蝶寻花。还疑讶。敢是诗词未佳。鸳鸯簿须别有缘法。 
　　【前腔】〔贴上〕袖笼着两种多情话。问仙郞西邻几家。奴家绿翘。承炼师差遣。送诗与温飞卿。闻得母亲说。西邻第二家是他寓所。此间想是了。不免径进。〔见介贴〕官人敢是温飞卿么。〔小生〕小生正是。小仙姑。莫不是鱼炼师的侍女绿翘姐姐么。〔贴〕秀才们天生帮衬。小名儿甚处详察。我本是仙家侍女金雀把。差排做奉使乘槎。〔小生〕旣是炼师差来。有何说话。〔贴〕相酬答。新诗一札。敎贱妾亲来拜覆贤达。 
　　〔贴出诗小生念介〕苦思搜诗灯下吟。不眠长夜薄寒衾。满庭木叶愁风起。透幌纱窗怕月沈。疎散未间终遂愿。盛衰空见本来心。幽栖莫定梧桐处。暮雀啾啾空绕林。此诗凄凉宛委。绰有风人之致。飞卿自愧逊他一筹。只有一件。小生投诗之意。非为炫才。实因求配。如今诗中旣乏见许之言。此外别无可凭之物。小生放心不下。如何是好。〔贴〕奴家记得我炼师有诗云。多情公子春留句。少思文君昼掩扉。今日回你一诗。也是多了。那裏还有甚么信货。〔小生揖介〕做姐姐不着。再转去替小生说一声儿。〔贴笑介〕官人这些话。都被绿翘参透了。信物到带得一件在此。只是出不得手。〔小生〕姐姐忒会留难人。〔贴出钗介〕这一枝碧玉鸾鎞。是我炼师奉赠的。〔小生接介〕妙妙。鎞以明结发。鸾以表双飞。小生得之。如获拱璧。 

　　【三学士】诗句包笼怜俊雅。多情讨个根芽。鸾堪比翼期相偶。鎞取加冠许配咱。有日契姻成结发。相酬和消受煞。 
　　【前腔】〔贴〕一首诗神权执伐。不须费酒赔茶。郞如镜裏鸾成匹。娘似钗头玉未瑕。只怕你得第之后。有个彩球楼上打。他情分辜负煞。 
　　〔小生〕姐姐。你说得小生能不知趣。辜负了鱼炼师的美情。只是还有一件。怎么引得我见炼师一面便好。〔贴〕我炼师从来不曾见人。况我观中。都是女伴。男子进去。甚不方便。此事难以奉命。〔小生揖介〕再做姐姐不着。一定要见一见儿。〔贴笑介〕好个会勾搭人的秀才。〔想介〕观中决难进来。除非。〔小生〕除非怎的。〔贴〕除非明春二月花朝。太和公主每年接至园亭赏翫牡丹。去时人众。不好相见。傍晚回来。你到宾贤坊口相候。可图一面。〔小生〕领命领命。〔贴〕你日后把甚么谢我。〔小生〕炼师嫁了我。姐姐少不得也随到我家来。那时节呵。 

　　我 

　　新婚燕尔恰纔过。　　　　惜玉怜香到你多。 
　　笑杀韩郞休卖弄。　　　　到头学道赛轻娥。 

　　第十九出　劝仕 
　　【锁南枝】〔外贾岛僧服上〕行吟遍。散步闲寻思。景色眞宛然。我得趣在言前。描情直无限。山僧贾岛。欲题李凝幽居。模情写景。信步到此。〔作沈吟介〕哦有了。闲居少邻并。草色入荒园。鸟宿池边树。僧推月下门。过桥分野色。移石动云根。暂去还来此。幽期不负言。〔作又沈吟介〕僧推月下门。推字敢怕不如敲字么。惊人句只在一字间。费商量肯胡乱。 
　　〔作吟介〕推敲还是那一字好。〔末冠带众拥上〕 

　　【前腔】鸣驺盛。拥节严。行行避人谁敢前。〔外闯过众拿见末介众〕禀老爷。这和尙闯道。〔末〕你旣出了家。怎不趺坐向蒲团。到闲游在街畔。〔外〕山僧怎敢闲游。只是因题咏觅句艰。苦沈吟不觉把节旄犯。 
　　〔末〕你会做诗。念与我听。〔外〕山僧做的。鸟宿池边树。僧推月下门。欲待改推字作敲字。踌躇未决因此失于回避。〔末〕你旣是出家人。月下之门该敲。不该推了。〔外〕老爷此言足为山僧决疑了。〔末〕这两句做得尽有意致。你且随我到衙裏来。〔作行到介末〕下官就是韩愈。你把方纔的诗。总念与我听。〔外〕原来是韩老大人。待山僧念来请教。〔念介末〕妙妙。这诗颇有台阁气象。不似山野人之作。〔外〕实不相瞒。山僧就是贾岛。偶因下第。有激而逃禅。〔末〕原来是贾浪仙。下官闻名久矣。今始识荆。幸甚幸甚。先生。似你这般才藻。何难一第。竟自逃禅。抛了举业。甚为可惜。 

　　【前腔】我闻名久。会面难。今朝始识贾浪仙。你难道有意习枯禅。竟无心事轩冕。如今大比将近。你及早把精蓝远梵呗捐。整儒冠事鏖战。 
　　〔外〕多谢大人指教。 

　　【前腔】承明府。奬借偏。须臾死灰觉复然。只怕知己望虽专。我鲰生运多蹇。不能勾登金马步木天。〔末〕先生。你说那裏话。及早蓄须眉事柔翰。 
　　〔外〕山僧敢不领命。回到寺中。蓄发就是。正是 

　　与君一夕话。　　　　胜读十年书。 
　　〔末〕再休说 

　　削发除烦恼。　　　　留须表丈夫。 

　　第二十出　春赏 
　　【念奴娇】〔旦扮公主生末扮内监副净丑扮宫女上〕洛阳盛丽。但春当三月。花开争赏。谁似皇家多宠泽。贵主园亭虚敞。杂树生香。流莺弄响。占得春晖广。名花无价。晓来人报齐放。 
　　皇家贵主好神仙。别业初开云汉边。山出尽如鸣凤谷。池成不让飮龙川。妆楼翠幌留春住。舞阁金铺借日悬。忆昔乘舆来此地。称觞上寿乐钧天。自家太和公主是也。目今花朝佳节。园中牡丹盛开。已曾差人去请令狐夫人。与那咸宜观女冠鱼玄机同来翫赏。怎么还不见到来。内侍们。看令狐夫人与鱼女冠到门。卽便通报。〔生末应介净扮令狐夫人上〕 

　　【生查子】鸾封沐宠荣。托荷随夫命。主第请看花。妆点多齐整。 
　　奴家令狐丞相夫人是也。太和公主请赏牡丹。特来赴席。不免径入。〔见介净〕奴奴蒙公主娘娘召请赏花。怎么不多设些鼓乐。吹的吹。打的打。做他几个杂剧院本。闹热一闹热。到是这般静悄悄的。〔旦笑介〕花前张乐陈戏。谓之俗因。〔净〕管甚么俗与不俗。只是热闹些的好。〔小旦同贴上〕 

　　【前腔】春光满帝城。车马天街竞。贵主喜相招。暂了看花兴。 
　　〔见拜介旦扶小旦介〕鱼炼师。你是方外之人。免拜罢。〔小旦〕领命。〔旦〕见了令狐夫人。〔见介净〕公主娘娘。奴家入宫朝见太后。不知见了多多少少的嫔妃彩女。不曾有这位女冠这般标致的。〔旦〕那些人间粉黛。怎比仙姿。这还不足为异。鱼炼师的诗词歌赋。当世罕出其右。这纔可敬。〔净〕旣如此。失敬了。〔旦〕我们同到花前一看。〔看介小旦〕今年牡丹十分茂盛。比往年大不同了。〔鹧鸪天〕翠盖牙签几百株。杨家姊妹夜游初。〔净〕五花结队香如雾。一朵倾城醉未苏。〔小旦〕闲小立。困相扶。夜来风雨有情无。〔旦〕愁红惨绿今宵看。却似吴宫教阵图。侍儿看酒。〔送酒介〕 

　　【念奴娇序】春风旖旎。把韶华万种。一齐交付花王。锦绣丛中谁得似。嫣然倾压羣芳。不枉。国色朝酣。天香夜染。诗人费尽此夸奬。〔合〕休负却名园胜景。同举霞觞。〔净〕 

　　【前腔】摇漾。赤玉盘倾。碧囊香散。不须声价数姚黄。勾引得几阵蜂蝶顚狂。相向。微晕檀心。轻笼鹤羽。寿安姿态最堪赏。〔合前小旦〕 

　　【古轮台】占风光。园林此日斗奇芳。千红万紫将人晃。凭栏争赏。细与平章。敢借名花厮傍。倾国娇姿。可堪俛仰。应知含笑有君王。欢情独鬯。向沈香亭北徜徉。指痕尙染。脸窝宜笑。醉容难状。丽质果无双。开花傍日边。红杏稍堪方。 
　　【尾声】天将暮。别去忙。谢不尽樽前雅贶。〔旦〕你这女长庚好和平章诗一章。 
　　〔小旦〕小诗明日送览。〔旦〕专望赐教。内侍们。还着女奴与车辇。送炼师回观去。〔生末应介净作醉诨介〕 

　　倾国姿容别。　　　　多开富贵家。 
　　临轩一赏后。　　　　轻薄万千花。 

　　第二十一出　途逅 
　　〔小生上〕云想衣裳花想容。春风拂槛露华浓。若非琼玉山头见。会向瑶台月下逢。小生温飞卿。自去冬与绿翘相约。道明春二月花朝。在宾贤巷口与鱼玄机会面。今日正是花朝也。被我盼到了。天色将晚。不免先去候他则个。〔行介〕 

　　【一江风】盼花朝。好日看看到。准备双眸瞭。那妖娆。瞥地回车。要看十分饱。斜阳挂柳梢。斜阳挂柳梢。天街渐寂寥。香车未至难猜料。 
　　你看远远的有一辆车儿推来。多分是鱼玄机了。待我且站立一边。等他过来。饱看一回。〔小旦坐车内行介贴丑随上〕 

　　【前腔】爱春韶。赋得淸平调。归路昏烟遶。〔小生招贴贴见介〕阿呀。我走不上了。车儿慢些走。〔杂〕晓得了。〔作慢行介贴〕天色晚了。便揭起这帘儿。怕些甚么。〔揭帘介小旦〕谩招摇。试卷湘帘。四顾人踪杳。〔小生觑小旦介小旦〕谁家一俊豪。谁家一俊豪。将奴魆地瞧。敎人掩面羞难道。 
　　〔杂〕天色晚了。我们快些走。送了炼师到观。还要赶回家去。〔丑同杂急推车下小生赶遇贴贴〕我们车儿往大路走。你从小路抄出迎仙里。还好相见。〔下小生〕鱼玄机。鱼玄机。 

　　【前腔】我觑丰标。似对镜刚一照。入眼平生少。恨香轺。蓦地惊尘。听彻金铃小。不免从小路作急赶上去。〔行介〕心慌路转遥。心慌路转遥。天昏意自焦。呀。好了。行来喜得重逢巧。〔杂推小旦车贴丑同上介〕 

　　【前腔】逐回飙。油壁车儿小。早近迎仙道。〔遇介丑〕这位官人又在前面了。〔贴〕左右是这些应试的秀才。一双饿眼。便舍他看看罢。管他则甚。〔丑〕这等我也布施他瞧瞧罢。正是与人方便。自己方便。待我也慢慢的行。〔小旦见介〕恋游镳。去了还来。怕就裏藏圈套。〔贴附小旦耳介〕炼师你休疑。这就是温飞卿。〔小旦〕原来可意苗。原来可意苗。丰神故自超。天生一副才和貌。 
　　〔杂丑〕炼师请下车。已到观门首了。〔小旦〕有劳列位。回去与我拜上公主娘娘。〔众应介小旦贴〕归来愁日暮。孤影对琉璃。〔下小生〕你看他进去了。 

　　【单调风云会】乍消魂再顾偏添俏。玉脸芙蓉笑。嗏。难整翠云翘。柔枝频袅。后来几步轻那。显得金莲小。不负多才配阿娇。记取蛾眉仔细描。 

　　第二十二出　廷献 
　　【出队子】〔生上〕久离乡井。久离乡井。游学留连在帝京。三年大比集羣英。思际扶摇万里程。同赴春闱。颙望转深。 
　　小生杜羔。来赴科场。你看贡院门尙未开。不免在此等候。那壁厢有个朋友来了。〔小生上〕 

　　【前腔】风流独占。风流独占。长被春愁带酒淹。飞仙幸许效鹣鹣。走马催妆彩笔拈。来赴春闱。颙望转添。 
　　〔见介生〕原来就是飞卿兄。〔小生〕伯裘兄。久违了。你看又有一个朋友来了。〔外巾服上〕 

　　【前腔】禅心淸淡。禅心淸淡。懒把浮名担子担。桃嵓撇却杏园探。无奈昌黎说再三。来赴春闱。颙望转贪。 
　　〔见介〕原来伯裘飞卿二兄早已在此。〔生〕前日小弟闻得人说。浪仙兄遇着韩昌黎。因鸟宿池边树僧敲月下门的诗句。劝兄蓄发还俗。小弟在疑信之间。不道果然。〔小生〕这个正是逃墨归儒了。〔外〕休得取笑。〔丑上〕 

　　【前腔】全然不济。全然不济。休说文齐福乃齐。日家许我定联魁。莫待看花去较迟。来赴春闱。颙望转痴。 
　　〔见介丑〕列兄。你看贡院将次开了。我们上前去。鱼贯而进。不要挨挤。〔末扮试官众拥上〕 

　　【海棠春】钦承朝命司春试。看济济盛明多士。 
　　〔末〕今年大比。下官知贡举事。叫左右开门。放举子进来。〔众应介众进见介末〕今年试士。只乐府一篇。近日吐蕃纳款。进千里马到京。如今就以马为题。诸士各进号房去听题。〔众应介杂〕天字号生员领题。〔生应介〕你的题是君马黄。曲名是驻云飞。专取多士凌云之兆。〔生〕生员有了。 

　　【驻云飞】君马龙骧。大宛骑来进上方。晓立金鸾仗。暮宿天开帐。嗏。色映御袍黄。辉煌一样。圣主无为。不遣游情荡。八骏空传送穆王。 
　　〔末〕深合君马黄本意。末寓规讽。更见忠爱。〔杂〕地字号生员领题。〔小生应介末〕你的题是紫骝马。曲名也是驻云飞。〔小生〕生员有了。 

　　【前腔】汗血骅骝。灭没权奇骨相优。响道金镮斗。照眼银鞍溜。嗏。人马擅风流。紫衣轻覆。十里天街。一望春如绣。整备看花得意游。 
　　〔末〕才情俊丽。正是少年得意之文。〔杂〕玄字号生员领题。〔外应介末〕你的题是飮马行。〔外〕生员有了。 

　　【前腔】玉面■〈马萧〉■〈瑶，马代王〉。跨上征鞍八尺高。骑出长安道。驰向阴山峤。嗏。云外玉鞭摇。横行天表。惯逐轻车。净把胡尘扫。归飮城隅气正豪。 
　　〔末〕高爽不羣。足占奇抱。〔杂〕黄字号生员领题。〔丑应介末〕你的题是爱妾换马。〔丑〕生员有了。只是异乎三子者之撰。〔末〕却怎么。〔丑〕他们都是昆山腔板。觉道冷静。生员将驻云飞带些滚调在内。带做带唱何如。〔末〕你且念来看。〔丑唱弋阳腔带做介〕 

　　【前腔】懊恨儿天。〔末〕怎么儿天。〔丑〕天者夫也。辜负我多情。〔重唱〕鲍四弦。孔圣人书云。伤人乎。不问马。那朱文公解得好。说是贵人贱畜。如今我的官人将妾换马。却是贵畜贱人了。他把论语来翻变。畜贵到将人贱。嗏。怪得你好心偏。记得古人有言。槽边生口枕边妻。昼夜轮流一样骑。若把这妈换那马。怕君暗裏折便宜。为甚么舍着婵娟。换着金鞯。要骑到三边。扫尽胡膻。标写在燕然。图画在凌烟。全不念一马一鞍。一马一鞍。曾发下深深愿。如今把马牵到我家来。把我抬到他家去呵。敎我满面羞惭怎向前。啐。且抱琵琶过别船。 
　　〔末笑介〕好一篇弋阳。文字虽欠大雅。到也闹热可喜。左右开门。放举子出去。〔众应介〕 

　　圣主招贤日。　　　　英才入彀时。 
　　文章知有用。　　　　考试定无私。 

　　第二十三出　捷贺 
　　【宝鼎现】〔旦上〕征人久滞长安。少妇闺中目断。 
　　奴家赵氏。前科因我相公下第。寄诗劝勉。我相公见诗励志。三年不归。又且母亲去年病故。奴家孤身独处。目今又当大比之年。此时想已发榜。怎么音信杳然。难道我相公又下第了不成。好生放心不下。 

　　【番山虎】两地暗相牵。小立无言独倚阑。帘卷东风。鎭日重门掩。含愁攒翠黛。无心整钿鬟。鸳闱自守。绣线懒拈。频将蓍艹揲。金钗当卜钱。试问题桥客。何时昼锦还。雁帛鱼笺。雁帛鱼笺。怎得迢迢远传。 
　　〔末扮院子上〕喜中靑钱选。才高压众英。自家杜相公家院子便是。我相公中了进士。差我回来迎接夫人。此间已是。不免进去。〔见介旦〕院子。你回来了。相公可中么。〔末〕相公中了。特差小人来迎接夫人。有书在此。〔旦看介〕我相公果然中了。可喜可喜。我想起来。他昔年不中。我曾以诗激他励志。他今日中了。我怎么不寄诗贺他。待我做一绝。先叫院子寄去。我随后起身便了。〔做诗介〕 

　　【前腔】他挂名金榜。得意长安。想此时人争羡。翩翩一少年。我正愁无赖。几将望眼悬。蓦地裏泥金捷报传。不是我昔年相劝勉。今日裏缘何得上天。我再写诗笺。再写诗笺。聊志区区贺言。 
　　〔念介〕长安此去无多地。郁郁葱葱佳气浮。良人得意正年少。今夜醉眠何处楼。〔作封介〕院子。你先将这封书去寄与相公。说我随后就起身来了。〔末〕夫人还是几时起身。〔旦〕我今日收拾了。明早就起身。你速去报与相公得知。〔末应介〕 

　　【尾声】〔旦〕长安此去无多远。你好把程途速趱。我今日愁颜换笑颜。 

　　第二十四出　京晤 
　　【天下乐】〔生冠带上〕当年踪迹困泥尘。不意乘时亦化鳞。为报乡闾亲戚道。如今席帽已离身。 
　　下官杜羔。忝中贾岛榜进士第五人。身授礼部员外。已曾差人去接取家眷。此时也该到京。怎么音信杳然。好生放心不下。〔末上〕去传天上信。来达世间书。〔见介生〕院子。你上来了。夫人在那裏。〔末〕夫人将次到京。小人马上先带得家书在此。〔送生看介〕原来是夫人一首诗。〔念介〕长安此去无多地。郁郁葱葱佳气浮。良人得意正年少。今夜醉眠何处楼。贤哉夫人。下官下第之时。寄诗激我。下官得第之后。寄诗贺我。不减乐羊之妇。梁鸿之妻。可敬。 

　　【步步娇】〔旦同杂上〕翠幕雕舆把长途并。历尽■〈艹糜〉芜径。驱驰不暂停。瑞霭欣瞻。帝城遥映。〔杂〕禀夫人。此间已是老爷寓所。请进去。〔末〕夫人到了。〔生接见介合〕得意上金门。喜夫荣妻贵谁相并。 
　　〔生〕夫人。岳母为甚么不同来。〔旦〕去年已弃世了。〔生悲介〕可怜可怜。夫人。昔日承你以诗相励。语句何等激切。今日又承你以诗相贺。语句何等秾丽。似你这般诗才。不怕杜羔不退避三舍。〔旦〕相公。你当日见了诗。敢也怨着奴家么。〔生〕下官怎敢怨夫人。 

　　【江儿水】〔旦〕我曾把讥评句。聊申劝勉情。也只为牛衣对泣怜同病。一向鱼书久绝谁堪倩。鸳俦两拆空孤另。盼得到南宫得隽。女壻乘龙。自觉不胜欣幸 
　　〔生〕夫人。下官若不是你以诗激励。安得致有今日。我为 

　　【侥侥令】诗词多慨切。发愤在神京。得尙友羣贤相驰骋。博得这功名煞有因。 
　　【尾声】珠玑两授殊刻铭。怎能勾今宵可闰。把三载离情慢慢评。 
　　术浅方观海。　　　　恩深忽见天。 
　　学开丹殿籍。　　　　名与石渠贤。 

　　第二十五出　探婚 
　　【步蟾宫】〔小生冠带杂随上〕龙津春碧惊时变。取上第官居京苑。友朋迎宅眷。庆团圆。拜贺令人欣羡。 
　　下官温庭筠。叨中贾岛榜进士。昨闻杜年兄迎取年嫂到京。特来拜贺。此间已是杜爷寓所了。左右通报。〔杂报介〕 

　　【女冠子】〔生冠带上〕传呼契友过庭院。忙倒屣敢迟延。 
　　〔见介小生〕小弟闻得迎取年嫂到京。特来拜贺。〔生〕多谢。正是室家之乐也是人生第一事。年兄不知肯听小弟的管见么。〔小生〕愿闻。 

　　【红衲袄】〔生〕我羡你玉京游方少年。我羡你画屛间多妙选。问温家应觅乘龙眷。效杨生须寻种玉田。为甚么咏周诗尙余窈窕篇。为甚么掩章台未描眉黛浅。常闻得不孝三条无后当忧也。早难道醉枕书囊只独眠。 
　　【前腔】〔小生〕喜今日荷仁兄金玉言。念吾曹不是远人情木石转。幙中人空有牵丝愿。月下老曾无系足缘。〔生〕如今尽好择配。〔小生〕我也曾向兰房访丽娟。我也曾倩蜂媒求淑媛。饶与你看遍长安无数名花也。只有那红杏高枝近日边。 
　　〔生〕原来年兄意中。已曾看上一个了。请问是谁家的女子。〔小生〕这个也不好就说出来。〔生〕待小弟猜一猜何如。 

　　【前腔】有一个偶相逢佛殿前。〔小生〕他也不是相国之女。〔生〕有一个暗牵情红叶片。〔小生〕他也不是个宫人。〔生〕有一个傍村庄色比桃花蒨。〔小生〕他也不生在村家。〔生〕有一个住红楼名和柳带连。〔小生〕他也不养在豪家。〔生〕莫不是逗春心绿绮弦。〔小生〕不是新寡的文君。〔生〕莫不是坠银鞭为那红粉面。〔小生〕不是李亚仙这般妓女。〔生〕多分是路近蓝桥有个云英也。勾引裴航得遇仙。 
　　〔小生〕年兄说是仙。到也差不多了。 

　　【前腔】他本是蕊珠宫女偓佺。今住在白云乡闲小院。〔生〕这等说起来。是个女冠了。他有甚好处。〔小生〕绽芙蓉不数他娇姿蒨。洒琅玕偏夸他锦字鲜。〔生〕旣如此说。这女子是才貌兼全的了。年兄曾与他订盟么。〔小生〕他已赠鸾鎞情意坚。〔生〕哦。赠鸾鎞。〔小生〕许我配鸾俦盟誓远。〔生〕这等何不就娶了他。〔小生〕只为着径路无媒有约难成也。担阁佳期空自煎。 
　　〔生〕年兄方纔说有鸾鎞相赠。可借得一看么。〔小生〕小弟偶然带在身边。〔付钗与生看背介〕这鸾鎞是我夫人赠与鱼蕙兰的。怎么到在那道姑那裏。哦。是了。敢怕这道姑就是鱼蕙兰。〔转介〕年兄。这女冠可姓鱼么。〔小生〕正姓鱼。叫做鱼玄机。〔生〕可曾在李补阙家么。〔小生〕闻是李补阙生前所聘。入门之时。补阙已死。因此出家在咸宜观中的。〔生背介〕是了。今日且得明白。〔转介〕旣如此。年兄住在小弟寓所。待小弟央人与年兄说合。只管打点成亲便了。〔小生〕如此多谢。〔生〕鸾鎞暂留在小弟处何如。〔小生应介〕这个使得。 

　　有约无媒莫谩猜。　　　　圆成端的在鸾钗。 
　　百年夫妇来朝合。　　　　一段姻缘宿世谐。 

　　第二十六出　合鎞 
　　【遶红楼】〔旦上〕晓听鸡鸣问寝初。临镜了日满庭除。〔生上〕晋接纔休。雨余春暮。〔合〕闺阁且欢娱。 
　　〔旦〕相公。你留温飞卿在寓同居。不知为着甚么。〔生〕下官因他旅邸无聊。留他暂消遣。还有一件。昔日鱼家小姨。曾有恩于夫人。今日还想他么。〔旦〕奴家怎么不想他。只是不知他的下落。无从酬报耳。相公特然问及。必有缘故。〔生出钗介〕夫人。你看这鸾鎞。便有下落了。〔旦〕这鸾鎞那裏来的。愿闻其详。 

　　【剔银灯】〔生〕他来京邸衰翁已殂。抛尘垢云房长住。〔旦〕哦。李补阙死了。鱼家妹子就出了家。这信可是实的么。〔生〕怎么不实。玄机宝号多声誉。与温郞许谐鸳侣。〔旦〕哦。与温飞卿订了婚姻之约。这等说。这鸾鎞一定是鱼家妹子与温飞卿的了。〔生〕正是。姻符。鸾鎞定取。〔旦〕是那个做媒。〔生〕便是没有媒人。这事还要借重夫人。执伐事劳卿为渠。〔旦〕 

　　原来有这等事。如今他出家在那裏。〔生〕他就出家在咸宜观中。〔旦〕这个不难。待奴家就去。叫侍儿随我同行。〔生〕下官不得奉陪。眼望旌捷旗。耳听好消息。〔下旦丑行介〕 

　　【前腔】行过路风景甚都。瞻望处琳宫瑶户。〔贴上见介〕夫人。请瞻拜圣像。〔旦拜介〕三淸庙貌千灵护。愿皈依与人作福。道姑。我问你观中。有仙姝。西房姓鱼。须传说我专来叩庐。 
　　〔贴〕我炼师自来不曾见人。夫人请回罢。〔旦〕你对炼师说。我姓赵。是他旧相识。〔贴〕炼师有请。〔小旦上〕 

　　【风马儿】身住神仙白玉京。尘不到。断逢迎。〔贴〕炼师。殿上有位夫人。说姓赵。是炼师的旧相识。〔小旦〕一定是赵家姐姐了。道有请。旧知交相叩开花径。〔见介合〕相看掩面。休说眼还靑。 
　　〔小旦〕姐姐到此何干。〔旦〕奴家别后。就招赘杜郞过门。今年幸叨一第。迎取奴家来的。〔小旦〕令堂好么。〔旦悲介〕老母已弃世了。〔小旦〕可怜可怜。姐姐为何晓得妹子在观中。今日宠临。〔旦〕贤妹的大名。播满京城。怎么不晓得。贤妹。奴家思量当日呵。 

　　【二郞神】承垂悯。做冒汉衣冠纪信。解我重围心自领。今日夫荣妇贵。分毫总赖担承。〔小旦〕姐姐。这也不消说起了。〔旦〕闻你身在云房。心暗省。得全名。不胜欣幸。〔笑介〕还有一件。缔新盟。特为你打合双星。 
　　〔小旦〕打合双星。这话怎解。〔旦〕我特与你做媒。你嫁了一个官人罢。〔小旦〕妹子旣已出家。这话休提了。 

　　【啼莺序】出家已绝尘世情。喜形影凄淸。伴花前一卷残经。夜来独对孤灯。玉壶中淸思映彻。火宅裏热心灰冷。〔旦〕只怕未必。〔小旦〕枉垂矜。凌霄野鹤。端不羡和鸣。 
　　〔旦〕贤妹。不是我做姐姐的来唐突你。〔出钗介〕只因我见了这鸾鎞。特来与贤妹撮合。〔小旦〕这鸾鎞原是姐姐自家留下的。怎么到与妹子撮合。〔旦又出钗介〕奴家留下这一枝。也在这裏。〔小旦作不语介〕 

　　【簇林莺】〔旦〕你休推故当顺情。管明朝开绣屛。孤雌幸有双鸾并。一个多情的长卿。一个能文的女媖。果然才貌相辉映。〔合〕早圆成温家玉镜。准备照娉婷。 
　　〔旦〕贤妹。你在观中成亲。甚觉不便。不如今日就请小寓中罢。况且温飞卿与我相公同寓。岂不两便。〔小旦〕绿翘。你随我去。〔贴应介〕 

　　明日凝妆整翠钿。　　　　今朝先过艹堂前。 
　　〔小旦〕姐姐。你当初抵死不从豪门之聘。今日得夫荣妻贵。这是 
　　得成比目何辞死。 
　　〔旦〕贤妹。你出家入道。如今嫁了温飞卿。这是 
　　愿作鸳鸯不羡仙。 
　　〔贴〕好。正是的对。就此请行。 

　　第二十七出　圆成 
　　〔净扮掌礼人上〕屛开金孔雀。褥隐绣芙蓉。自家掌礼人便是。今日温老爷与鱼玄机成亲。奉杜爷呼唤。只得在此伺候。〔生旦冠带上〕 

　　【于飞乐】扫华堂供帐具。今日裏幸逢佳丽。 
　　〔生〕夫人。今日温飞卿与鱼家妹子成亲。分付安排筵宴。可曾完备么。〔旦〕完备多时了。〔生〕这等唤掌礼人。〔净见介生〕良时已至。快请新人。〔净念介〕新郞莫要笑。新人请出轿。今日来拜亲。前晚看打醮。〔生〕不要胡说。〔净照常念介小生小旦冠带上〕 

　　【称人心】笙歌促沸。对面难堪娇殢。〔同拜介小生小旦送酒介〕 

　　【梁州序】花攀红杏。身依靑桂。天遣姮娥作配。洛阳春好。名园徧觉芳菲。若论名倾南国。貌压东家。绝艳眞无比。那堪才思也谢娘齐。何幸高枝得并栖。〔合〕佳景至。良缘会。暮春天分外莺花媚。须畅飮十分醉。〔外冠带杂随上〕 

　　【前腔】趁天街尽放香蹄。过花溪遥闻淸吹。下官贾岛。闻温飞卿成亲。特来贺喜。〔报介旦小旦贴下见介外〕适闻君新娶。特来贺喜。怎么夫人们见了小弟。都避了进去。〔生〕想是年兄做过和尙。怕你眼毒。〔外笑介〕若论温年嫂从道姑出身。正该同席。好画做三教一图了。〔生〕说得妙。快请二位夫人出来。〔旦小旦见介外〕眞个神如秋水。态比春云。雅带神仙气。〔向小生低介〕温郞虽不俗还也落便宜。须傍柔乡深处栖。〔合〕佳景至。良缘会。暮春天分外莺花媚。须畅飮十分醉。 
　　【节节高】升沈会有时。枉心痴。文章声价俱高贵。今何夕。是吉期。称良会。尽将女侠标奇异。凭敎打入英豪队。更对斜晖进余觞。人人莫负升平世。 
　　【尾声】槲园性格躭游戏。把两个佳人扯作一堆。妆点新词自解颐。 

　　鸾鎞记终 
