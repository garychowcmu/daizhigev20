六十种曲 还魂记 明 汤显祖

还魂记　　（明）汤显祖 着 

　　绣刻演剧十本 
　　第二套 
　　南西厢　幽闺　明珠　玉簪　红拂　还魂　紫钗　邯郸　南柯　北西厢 
　　实获斋藏板 

　　绣刻还魂记定本 

　　●还魂记目录 

　　第一出　标目 
　　第二出　言怀 
　　第三出　训女 
　　第四出　腐叹 
　　第五出　延师 
　　第六出　怅眺 
　　第七出　闺塾 
　　第八出　劝农 
　　第九出　肃苑 
　　第十出　惊梦 
　　第十一出　慈戒 
　　第十二出　寻梦 
　　第十三出　诀谒 
　　第十四出　写眞 
　　第十五出　虏誴 
　　第十六出　诘病 
　　第十七出　道觋 
　　第十八出　诊祟 
　　第十九出　牝贼 
　　第二十出　闹殇 
　　第二十一出　谒遇 
　　第二十二出　旅寄 
　　第二十三出　冥判 
　　第二十四出　拾画 
　　第二十五出　忆女 
　　第二十六出　玩眞 
　　第二十七出　魂游 
　　第二十八出　幽媾 
　　第二十九出　旁疑 
　　第三十出　欢挠 
　　第三十一出　缮备 
　　第三十二出　冥誓 
　　第三十三出　秘议 
　　第三十四出　诇药 
　　第三十五出　回生 
　　第三十六出　婚走 
　　第三十七出　骇变 
　　第三十八出　淮警 
　　第三十九出　如杭 
　　第四十出　仆贞 
　　第四十一出　耽试 
　　第四十二出　移鎭 
　　第四十三出　御淮 
　　第四十四出　急难 
　　第四十五出　寇间 
　　第四十六出　折寇 
　　第四十七出　围释 
　　谒氖她i　遇母 
　　第四十九出　淮泊 
　　第五十出　闹宴 
　　第五十一出　榜下 
　　第五十二出　索元 
　　第五十三出　硬拷 
　　第五十四出　闻喜 
　　第五十五出　圆驾 

　　第一出　标目 
　　【蝶恋花】〔末上〕忙处抛人闲处住。百计思量。没个为欢处。白日消磨肠断句。世间只有情难诉。　　玉茗堂前朝复暮。红烛迎人。俊得江山助。但是相思莫相负。牡丹亭上三生路。 
　　【汉宫春】杜宝黄堂。生丽娘小姐。爱踏春阳。感梦书生折柳。竟为情伤。写眞留记。葬梅花道院凄凉。三年上。有梦梅柳子。于此赴高唐。　　果尔回生定配。赴临安取试。寇起淮扬。正把杜公围困。小姐惊惶。敎柳郞行探。返遭疑激恼平章。风流况。施行正苦。报中状元郞。 
　　杜丽娘梦写丹靑记。　　　　陈敎授说下梨花枪。 
　　柳秀才偷载回生女。　　　　杜平章刁打状元郞。 

　　第二出　言怀 
　　【眞珠帘】〔生上〕河东旧族。柳氏名门最。论星宿。连张带鬼。几叶到寒儒。受雨打风吹。谩说书中能富贵。颜如玉和黄金那裏。贫薄把人灰。且养就这浩然之气。 
　　〔鹧鸪天〕刮尽鲸鳌背上霜。寒儒偏喜住炎方。凭依造化三分福。绍接诗书一脉香。能凿壁。会悬梁。偷天妙手绣文章。必须砍得蟾宫桂。始信人间玉斧长。小生姓柳。名梦梅。表字春卿。原系唐朝柳州司马柳宗元之后。留家岭南。父亲朝散之职。母亲县君之封。〔叹介〕所恨俺自小孤单。生事微渺。喜的是今日成人长大。二十过头。志慧聪明。三场得手。只恨未遭时势。不免饥寒。赖有始祖柳州公带下郭橐驼。柳州衙舍。栽接花果。橐驼遗下一个跎孙。也跟随我广州种树。相依过活。虽然如此。不是男儿结果之场。每日情思昏昏。忽然半月之前。做下一梦。梦到一园。梅花树下。立着个美人。不长不短。如送如迎。说道柳生柳生。遇俺方有姻缘之分。发迹之期。因此改名梦梅。春卿为字。正是梦短梦长俱是梦。年来年去是何年。 

　　【九回肠】虽则俺改名换字。俏魂儿未卜先知。定佳期盼煞蟾宫桂。柳梦梅不卖查梨。还则怕嫦娥妬色花颓气。等的俺梅子酸心柳皱眉。浑如醉。无萤凿遍了邻家壁。甚东墙不许人窥。有一日春光暗度黄金柳。雪意冲开了白玉梅。那时节走马在章台内。丝儿翠。笼定个百花魁。 
　　虽然这般说。有个朋友韩子才。是韩昌黎之后。寄居赵佗王台。他虽是香火秀才。却有些谈吐。不免随喜一会。 

　　门前梅柳烂春晖。　　　　梦见君王觉后疑。 
　　心似百花开未得。　　　　托身须上万年枝。 

　　第三出　训女 
　　【满庭芳】〔外杜太守上〕西蜀名儒。南安太守。几番廊庙江湖。紫袍金带。功业未全无。华发不堪回首。意抽簪万里桥西。还只怕君恩未许。五马欲踟蹰。 
　　一生名宦守南安。莫作寻常太守看。到来只飮官中水。归去惟看屋外山。自家南安太守杜宝。表字子充。乃唐朝杜子美之后。流落巴蜀。年过五旬。想廿岁登科。三年出守。淸名惠政。播在人间。内有夫人甄氏。乃魏朝甄皇后嫡派。此家峨嵋山。见世出贤德夫人。单生小女。才貌端姸。唤名丽娘。未议婚配。看起自来淑女。无不知书。今日政有余闲。不免请出夫人。商议此事。正是中郞学富单传女。伯道官贫更少儿。 

　　【遶地游】〔老旦上〕甄妃洛浦。嫡派来西蜀。封大郡南安杜母。 
　　〔见介外〕老拜名邦无甚德。〔老旦〕妾沾封诰有何功。〔外〕春来闺阁闲多少。〔老旦〕也长向花阴课女工。〔外〕想女工一事。女孩儿精巧过人。看来古今贤淑。多晓诗书。他日嫁一书生。不枉了谈吐相称。你意下如何。〔老旦〕但凭尊意。 

　　【前腔】〔贴持酒台随旦上〕娇莺欲语。眼见春如许。寸草心怎报得春光一二。 
　　〔见介〕爹娘万福。〔外〕孩儿。后面捧着酒肴。是何主意。〔旦跪介〕今日春光明媚。爹娘宽坐后堂。女孩儿敢进三爵之觞。少效千春之祝。〔外笑介〕生受你。 

　　【玉山颓】〔旦进酒介〕爹娘万福。女孩儿无限欢娱。坐黄堂百岁春光。进美酒一家天禄。祝萱花椿树。虽则是子生迟暮。守得见这蟠桃熟。〔合〕且提壶。花间竹下。长引着凤凰雏。 
　　〔外〕春香。酌小姐一杯。 

　　【前腔】吾家杜甫。为漂零老愧妻孥。〔泪介〕夫人。我比子美公公更可怜也。他还有念老夫诗句男儿。俺则有学母氏画眉娇女。〔老旦〕相公休焦。傥若招得好女壻。与儿子一般。〔外笑介〕可一般呢。〔老旦〕做门楣古语。为甚的这叨叨絮絮。纔到的中年路。 
　　〔合前外〕女孩儿把台盏收去。〔旦下介外〕叫春香。俺问你。小姐终日绣房。有何生活。〔贴〕绣房中则是绣。〔外〕绣的许多。〔贴〕绣了打绵。〔外〕什么绵。〔贴〕睡眠。〔外〕好哩。好哩。夫人。你纔说长向花阴课女工。却纵容女孩儿闲眠。是何家教。叫女孩儿。〔旦上〕爹爹有何分付。〔外〕适问春香。你白日眠睡。是何道理。假如刺绣余闲。有架上图书。可以寓目。他日到人家。知书知礼。父母光辉。这都是你娘亲失教也。 

　　【玉胞肚】宦囊淸苦。也不曾诗书误儒。你好些时做客为儿。有一日把家当户。是为爹的疎散不儿拘。道的个为娘是女模。 
　　【前腔】〔老旦〕眼前儿女。俺为娘心苏体劬。娇养他掌上明珠出落的人中美玉。儿呵。爹三分说话你自心模。难道八字梳头做目呼。 
　　【前腔】〔旦〕黄堂父母。倚娇痴惯习如愚。刚打的秋千画图。闲榻着鸳鸯绣谱。从今后茶余饭饱破工夫。玉镜台前插架书。 
　　〔老旦〕虽然如此。要个女先生讲解纔好。〔外〕不能勾。 

　　【前腔】后堂公所。请先生则是鸿门腐儒。〔老旦〕女儿呵。怎念遍的孔子诗书。但略识周公礼数。〔合〕不枉了银娘玉姐只做个纺砖儿。谢女班姬女校书。 
　　〔外〕请先生不难。则要好生管待。 

　　【尾声】说与你夫人爱女休禽犊。馆明师茶饭须淸楚。你看我治国齐家也则是数卷书。 
　　往年何事乞西宾。　　　　主领春风只在君。 
　　伯道暮年无嗣子。　　　　女中谁是卫夫人。 

　　第四出　腐叹 
　　【双劝酒】〔末老儒上〕灯窗苦吟。寒酸撒呑。科场苦禁。蹉跎直恁。可怜辜负看书心。吼儿病。年来迸侵。 
　　咳嗽病多疎酒盏。村童俸薄减厨烟。争知天上无人住。吊下春愁鹤发仙。自家南安府儒学生员陈最良。表字伯粹。祖父行医。小子自幼习儒。十二岁进学。超增补廪。观场一十五次。不幸前任宗师。考居劣等停廪。兼且两年失馆。衣食单薄。这些后生都顺口叫我陈绝粮。因我医卜地理。所事皆知。又改我表字伯粹做百杂碎。明年是第六个旬头。也不想甚的了。有个祖父药店。依然开张在此。儒变医。菜变虀。这都不在话下。昨日听见本府杜太守。有个小姐。要请先生。好些奔竞的钻去。他可为甚的。乡邦好说话。一也。通关节。二也。撞太岁。三也。穿他门子管家。改窜文卷。四也。别处吹嘘进身。五也。下头官儿怕他。六也。家裏骗人。七也。为此七事。没了头要去。他们都不知。官衙可是好踏的。况且女学生。一发难教。轻不得。重不得。倘然间体面有些不尊。啼不得。哭不得。似我老人家罢了。正是有书遮老眼。不妨无药散闲愁。〔丑府学老门子上〕天下秀才穷到底。学中门子老成精。〔见介〕陈斋长报喜。〔末〕何喜。〔丑〕杜太爷要请个先生教小姐。掌教老爹开了十数名去都不中。说要老成的。我去掌教老爹禀上了你。太爷有请帖在此。〔末〕人之患在好为人师。〔丑〕是人之饭。有得你吃哩。〔末〕这等便行。〔行介〕 

　　【洞仙歌】咱头巾破了修。靴头绽了兜。〔丑〕你坐老斋头。衫襟没了后头。〔合〕砚水漱净口。去承官饭溲。剔牙杖敢黄虀臭。 
　　【前腔】〔丑〕咱们儿寻事头。你斋长干罢休。〔末〕要我谢酬。知那裏留不留。〔合〕不论端阳九。但逢出府游。则捻着衫儿袖。 
　　〔丑〕望见府门了。 

　　世间荣禄本逡巡。　　　　谁采髭须白似银。 
　　风流太守容闲坐。　　　　便有无边求福人。 

　　第五出　延师 
　　【浣纱溪】〔外引门子皂隶上〕山色好。讼庭稀。朝看飞鸟暮飞回。印床花落帘垂地。 
　　杜母高风不可攀。甘棠游憩在南安。虽然为政多阴德。尙少阶前玉树兰。我杜宝出守此间。只有夫人小女。寻个老儒教训他。昨日府学开送一名廪生陈最良。年可六旬。从来饱学。一来可以教授小女。二来可以陪伴老夫。今日放了衙参。分付安排礼酒。叫门子俟候。〔众应介〕 

　　【前腔】〔末儒巾蓝衫上〕须抖擞。要拳奇。衣冠欠整老而衰。养浩然分庭还抗礼。 
　　〔丑禀介〕陈斋长到门。〔外〕就请衙内相见。〔丑唱门介〕南安府学生员进。〔末跪起揖又跪介〕生员陈最良禀拜。〔拜介〕广学开书院。〔外〕崇儒引席珍。〔末〕献酬樽俎列。〔外〕宾主位班陈。叫左右。陈斋长在此淸叙。着门役散回。家丁伺候。〔众应下净家童上外〕久闻先生饱学。敢问尊年有几。祖上可也习儒。〔末〕容禀。 

　　【锁南枝】将耳顺。望古稀。儒冠误人霜鬓丝。〔外〕近来。〔末〕君子要知医。悬壶旧家世。〔外〕原来世医。还有他长。〔末〕凡杂作。可试为。但诸家。略通的。 
　　〔外〕这等一发有用。 

　　【前腔】闻名久。识面初。果然大邦生大儒。〔末〕不敢。〔外〕有女颇知书。先生长训诂。〔末〕当得。则怕做不得小姐之师。〔外〕那女学士。你做的班大姑。今日选良辰。叫他拜师傅。 
　　〔外〕院子。敲云板。请小姐出来。 

　　【前腔】〔旦引贴上〕添眉翠。摇佩珠。绣屛中生成士女图。莲步鲤庭趋儒门旧家数。〔贴〕先生来了。怎好。〔旦〕少不得去。丫头。那贤达女。都是些古镜模。你便略知书。也做好奴仆。 
　　〔净报介〕小姐到。〔见介外〕我儿过来。玉不琢。不成器。人不学。不知道。今日吉辰。来拜了先生。〔内鼓吹旦拜介〕学生自愧蒲柳之姿。敢烦桃李之教。〔末〕愚老恭承捧珠之爱。谬加琢玉之功。〔外〕春香丫头。向陈师父叩头。着他伴读。〔贴叩头介末〕敢问小姐所读何书。〔外〕小女四书。他都成诵了。则看些经旨罢。易经以道阴阳。义理深奥。书以道政事。与妇女没相干。春秋礼记。又是孤经。则诗经开首。便是后妃之德。四个字儿顺口。且是学生家传。习诗经罢。其余书史尽有。则可惜他是个女儿。 

　　【前腔】我年将半。性喜书。牙签插架三万余。〔叹介〕我伯道恐无儿。中郞有谁付。先生。他要看的书尽有。有不尊的所在。打丫头。〔贴〕哎哟。〔外〕冠儿下。他做个女秘书。小梅香。要防护。 
　　〔末〕谨领。〔外〕春香伴小姐进衙。我陪先生酒去。〔旦拜介〕酒是先生馔。女为君子儒。〔下外〕请先生后花园飮酒。 

　　门馆无私白日闲。　　　　百年粗粝腐儒餐。 
　　在家弄玉惟娇女。　　　　花裏寻师到杏坛。 

　　第六出　怅眺 
　　【番卜算】〔丑韩秀才上〕家世大唐年。寄籍潮阳县。越王台上海连天。可是鹏程便。 
　　榕树梢头访古台。下看甲子海门开。越王歌舞今何在。时有鹧鸪飞去来。自家韩子才。俺公公唐朝韩退之。为上了破佛骨表。贬落潮州。一出门。蓝关雪阻。马不能前。先祖心裏暗暗道。第一程采头罢了。正苦中间。忽然有个湘子侄儿。乃下八洞神仙。蓝缕相见。俺退之公公一发心裏不快。呵融冻笔。题一首诗在蓝关草驿之上。末二句单指着湘子说道。知汝远来应有意。好收吾骨瘴江边。湘子袖了这诗。长笑一声。腾空而去。果然后来退之公公潮州瘴死。举目无亲。那湘子恰在云端看见。想起前诗。按下云头。收其骨殖。得到衙中。四顾无人。单单则有湘子原妻一个在衙。四目相视。把湘子一点凡心顿起。当时生下一支。留在水潮。传了宗祀。小生乃其嫡派苗裔也。因乱流来广城。官府念是先贤之后。表请勑封小生为昌黎祠香火秀才。寄居赵佗王台子之上。正是虽然乞相寒儒。却是仙风道骨。呀。早一位朋友上来。谁也。 

　　【前腔】〔生上〕经史腹便便。昼梦人还倦。欲寻高耸看云烟。海色光平面。 
　　〔相见介丑〕是柳春卿。甚风儿吹的老兄来。〔生〕偶尔孤游上此台。〔丑〕这台上风光尽可矣。〔生〕则无奈登临不快哉。〔丑〕小弟此间受用也。〔生〕小弟想起来。到是不读书的人受用。〔丑〕谁。〔生〕赵佗王便是。 

　　【琐窗寒】祖龙飞鹿走中原。尉佗呵。他倚定着摩崖半壁天。称孤道寡。他是英雄本然。白占了江山。猛起些宫殿。似吾侪读尽万卷书。可有半块土么。那半部上山河不见。〔合〕由天。那攀今吊古也徒然。荒台古树寒烟。 
　　〔丑〕小弟看兄气象言谈。似有无聊之叹。先祖昌黎公有云。不患有司之不明。只患文章之不精。不患有司之不公。只患经书之不通。老兄还则怕工夫有不到处。〔生〕这话休提。比如我公公柳宗元。与你公公韩退之。他都是饱学才子。却也时运不济。你公公错题了佛骨表。贬职潮阳。我公公则为在朝阳殿。与王叔文丞相下碁子。惊了圣驾。直贬做柳州司马。都是边海烟瘴地方。那时两公一路而来。旅舍之中。两个挑灯细论。你公公说道。宗元。宗元。我和你两人文章。三六九比势。我有王泥水传。你便有梓人传。我有毛中书传。你便有郭驼子传。我有祭鳄鱼文。你便有捕蛇者说。这也罢了。则我进平淮西碑。取奉朝廷。你却又进个平淮西的雅。一篇一篇。你都放俺不过。恰如今贬窜烟方。也合着一处。岂非时乎运乎命乎。韩兄。这长远的事休提了。假如俺和你。论如常。难道便应这等寒落。因何俺公公造下一篇乞巧文。到俺二十八代玄孙。再不曾乞得一些巧来。便是你公公立意做下送穷文。到老兄二十几辈了。还不曾送的个穷去。算来都则为时运二字所亏。〔丑〕是也。春卿兄。 

　　【前腔】你费家资制买书田。怎知他卖向明时不直钱。虽然如此。你看赵佗王当时。也有个秀才陆贾。拜为奉使中大夫到此。赵佗王多少尊重他。他归朝燕。黄金累千。那时汉高皇厌见读书之人。但有个带儒巾的。都拿来溺尿。这陆贾秀才。端然带了四方巾。深衣大摆。去见汉高皇。那高皇望见。这又是个掉尿鳖子的来了。便迎着陆贾骂道。你老子用马上得天下。何用诗书。那陆生有趣。不多应他。只回他一句。陛下马上取天下。能以马上治之乎。汉高皇听了。呀然一笑。说道便依你说。不管什么文字。念了与寡人听之。陆大夫不慌不忙。袖裏出一卷文字。恰是平日灯窗下。纂集的新语一十三篇。高声奏上。那高皇纔听了一篇。龙颜大悦。后来一篇一篇。都喝采称善。立封他做个关内侯。那一日好不气象。休道汉高皇。便是那两班文武。见者皆呼万岁。一言掷地。万岁諠天。〔生叹介〕则俺连篇累牍无人见。 
　　〔合前丑〕再问春卿。在家何以为生。〔生〕寄食园公。〔丑〕依小弟说。不如干谒些须。可图前进。〔生〕你不知今人少趣哩。〔丑〕老兄。可知有个钦差识宝中郞苗老先生。到是个知趣人儿。今秋任满。例于香山奥多宝寺中赛宝。那时一往何如。〔生〕领教。 

　　应念愁中恨索居。　　　　靑云器业俺全疎。 
　　越王自指高台笑。　　　　刘项原来不读书。 

　　第七出　闺塾 
　　〔末上〕吟余改抹前春句。饭后寻思午晌茶。蚁上案头沿砚水。蜂穿窗眼咂甁花。我陈最良杜衙设帐。杜小姐家传毛诗。极承老夫人管待。今日早膳已过。我且把毛注潜玩一遍。〔念介〕关关睢鸠。在河之洲。窈窕淑女。君子好逑。好者好也。逑者逑也。〔看介〕这早晚了。还不见女学生进馆。却也娇养的凶。待我敲三声云板。〔敲云板介〕春香。请小姐上书。 

　　【遶地游】〔旦引贴捧书上〕素装纔罢。款步书堂下。对净几明窗潇洒。〔贴〕昔氏贤文。把人禁杀。恁时节则好敎鹦哥唤茶。 
　　〔见介旦〕先生万福。〔贴〕先生少怪。〔末〕凡为女子。鸡初鸣。咸盥漱栉筓。问安于父母。日出之后。各供其事。如今女学生以读书为事。须要早起。〔旦〕以后不敢了。〔贴〕知道了。今夜不睡。三更时分。请先生上书。〔末〕昨日上的毛诗。可温习。〔旦〕温习了。则待讲解。〔末〕你念来。〔旦念书介〕关关雎鸠。在河之洲。窈窕淑女。君子好逑。〔末〕听讲。关关雎鸠。雎鸠是个鸟。关关。鸟声也。〔贴〕怎样声儿。〔末作鸠声贴学鸠声诨介末〕此鸟性喜幽静。在河之洲。〔贴〕是了。不是昨日是前日。不是今年是去年。俺衙内关着个斑鸠儿。被小姐放去。一去去在何知州家。〔末〕胡说。这是兴。〔贴〕兴个甚的那。〔末〕兴者起也。起那下头。窈窕淑女。是幽闲女子。有那等君子好好的来逑他。〔贴〕为甚好好的求他。〔末〕多嘴哩。〔旦〕师父。依批注书。学生自会。但把诗经大意。教演一番。 

　　【掉角儿】〔末〕论六经诗经最葩。闺门内许多风雅有指证姜嫄产哇。不嫉妬后妃贤达。更有那咏鸡鸣。伤燕羽。泣江皋。思汉广。洗净铅华。有风有化。宜室宜家。〔旦〕这经文偌多。〔末〕诗三百。一言以蔽之。没多些。只无邪两字。付与儿家。 
　　书讲了。春香取文房四宝来模字。〔贴下取上〕纸笔墨砚在此。〔末〕这甚么墨。〔旦〕丫头。错拿了。这是螺子黛。画眉的。〔末〕这甚么笔。〔旦作笑介〕这便是画眉的细笔。〔末〕俺从不曾见。拿去拿去。这是甚么纸。〔旦〕薛涛笺。〔末〕拿去拿去。只拿那蔡伦造的来。这是甚么砚。是一个。是两个。〔旦〕鸳鸯砚。〔末〕许多眼。〔旦〕泪眼。〔末〕哭甚么子。一发换了来。〔贴背介〕好个标老儿。待换去。〔下换上〕这可好。〔末看介〕着。〔旦〕学生自会临书。春香还劳把笔。〔末〕看你临。〔旦写字介末看惊介〕我从不曾见这样好字。这甚么格。〔旦〕是卫夫人传下美女簪花之格。〔贴〕待俺写个奴婢学夫人。〔旦〕还早哩。〔贴〕先生。学生领出恭牌。〔下旦〕敢问师母尊年。〔末〕目下平头六十。〔旦〕待学生绣对鞋儿上寿。请个样儿。〔末〕生受了。依孟子上样儿。做个不知足而为屦罢了。〔旦〕还不见春香来。〔末〕要唤他么。〔末叫三度介贴上〕害淋的。〔旦作恼介〕劣丫头。那裏来。〔贴笑介〕溺尿去来。原来有座大花园。花明柳绿。好耍子哩。〔末〕哎也。不攻书。花园去。待俺取荆条来。〔贴〕荆条做甚么。 

　　【前腔】女郞行那裏应文科判衙。止不过识字儿书涂嫩鸦。〔起介末〕古人读书有囊萤的。趁月亮的。〔贴〕待映月耀蟾蜍眼花。待囊萤把虫蚁儿活支煞。〔末〕悬梁刺股呢。〔贴〕比似你悬了梁。损头发。刺了股。添疤纳。有甚光华。〔内叫卖花介贴〕小姐。你听一声声卖花。把读书声差。〔末〕又引逗小姐哩。待俺当眞打一下。 

　　做打介贴闪介〕你待打打这哇哇。桃李门墙。崄把负荆人諕煞。〔贴抢荆条投地介旦〕死丫头。唐突了师父。快跪下。〔贴跪介旦〕师父恕他初犯。容学生责认一遭儿。 

　　【前腔】手不许把秋千索拿。脚不许把花园路踏。〔贴〕则瞧罢。〔旦〕还嘴。这招风嘴把香头来绰疤。招花眼把绣针儿签瞎。〔贴〕瞎了中甚用。〔旦〕则要你守砚台。跟书案。伴诗云。陪子曰没的争差。〔贴〕争差些罢。〔旦挦贴发介〕则问你几丝儿头发。几条背花。敢也怕些些。夫人堂上那些家法。 
　　〔贴〕再不敢了。〔旦〕可知道。〔末〕也罢松这一遭儿。起来。〔贴起介〕 

　　【尾声】女弟子则争个不求闻达。和男学生一般儿敎法。你们工课完了方可回衙。咱和公相陪话去。〔合〕怎辜负的这一弄明窗新绛纱。 
　　〔下贴作从背后指末骂介〕村老牛。痴老狗。一些趣也不知。〔旦作扯介〕死丫头。一日为师。终身为父。他打不的你。我且问你。那花园在那裏。〔贴作不说旦笑问介贴指介〕兀那不是。〔旦〕可有什么景致。〔贴〕景致么。有亭台六七座。秋千一两架。遶的流觞曲水。面着太湖山石。名花异草。委实华丽。〔旦〕原来有这等一个所在。且回衙去。 

　　也曾飞絮谢家庭。　　　　欲化西园蝶未成。 
　　无限春愁莫相问。　　　　绿阴终借暂时行。 

　　第八出　劝农 
　　【夜游朝】〔外同净贴皁隶门子上〕何处行春开五马。采邠风物候浓华。竹宇闻鸠。朱幡引鹿。且留憩甘棠之下。 
　　〔古调笑〕时节时节。过了春三二月。乍晴膏雨烟浓。太守春深劝农。农重农重。缓理征徭词讼。俺南安府。在江广之间。春事颇早。想俺为太守的。深居府堂。那远乡僻坞。有执荒游懒的。何由得知。昨已分付该县置买花酒。待本府亲自劝农。想已齐备。〔丑县吏上〕承行无令史。带办有农民。禀爷爷。劝农花酒。俱已齐备。〔外〕分付起行。近乡之处。不许多人啰唣。〔众应喝道起行介外〕正是为乘阳气行春令。不是闲游玩物华。〔下〕 

　　【前腔】〔生末父老上〕白发年来公事寡。听儿童笑语諠哗。太守巡游。春风满马。敢借着这务农宣化。 
　　俺等是南安府淸乐乡中父老。恭喜本府杜太爷。管治三年。慈祥端正。弊绝风淸。凡各村乡约保甲。义仓社学。无不举行。极是地方有福。现今亲自各乡劝农。不免官亭伺候。那祗候们扛抬花酒到来也。 

　　【普贤歌】〔丑老旦公人扛酒提花上〕俺天生的快手贼无过。衙裏消消没的睃。扛酒去前坡。〔做跌介〕几乎破了哥。摔破了花花你赖不的我。 
　　〔生末〕列位祗候哥到来。〔老旦丑〕便是这酒埕子漏了。则怕酒少。烦老官儿遮盖些。〔生末〕不妨。且抬过一边。村务裏嗑酒去。〔老旦丑下生末〕地方端正坐椅。太爷到来。〔虚下〕 

　　【排歌】〔外引众上〕红杏深花。菖蒲浅芽。春畴渐暖年华。竹篱茅舍酒旗儿叉。雨过炊烟一缕斜。〔生末接介合〕提壶叫。布谷喳。行看几日免排衙。休头踏。省諠哗。怕惊他林外野人家。 
　　〔皂隶〕禀爷爷。到官亭。〔生末见介外〕众父老。此为何乡何都。〔生末〕南安县第一都淸乐乡。〔外〕待我一观。〔望介〕美哉此乡。眞个淸而可乐也。〔长相思〕你看山也淸。水也淸。人在山阴道上行。春云处处生。〔生末〕正是官也淸。吏也淸。村民无事到公庭。农歌三两声。〔外〕父老。知我春游之意乎。 

　　【八声甘州】平原麦洒。翠波摇翦翦绿畴如画。如酥嫩雨。遶塍春色■〈若上〈若若〉下〉苴。趁江南土疎田脉佳。怕人户们抛荒力不加。还怕。有那无头官事误了你好生涯。 
　　〔父老〕以前昼有公差。夜有盗惊。老爷到后呵。 

　　【前腔】千村转岁华。愚父老香盆。儿童竹马。阳春有脚。经过百姓人家。月明无犬吠黄花。雨过有人耕绿野。眞个。村村雨露桑麻。 
　　〔内歌泥滑喇介外〕前村田歌可听。 

　　【孝顺歌】〔净田夫上〕泥滑喇。脚支沙。短耙长犂滑律的拿。夜雨撒菰麻。天晴出粪渣。香风■〈合奄〉鲊。〔外〕歌的好。夜雨撒菰麻。天晴出粪渣。香风■〈合奄〉鲊。是说那粪臭。父老呵。他却不知这粪是香的。有诗为证。焚香列鼎奉君王。馔玉炊金饱卽妨。直到饥时闻饭过。龙涎不及粪渣香。与他插花。赏酒。〔净插花飮酒笑介〕好老爷。好酒。〔合〕官裏醉流霞。风前笑插花。把农夫们俊煞。 
　　〔下门子禀介〕一个小厮唱的来也。 

　　【前腔】〔丑牧童拿笛上〕春鞭打。笛儿唦。倒牛背斜阳闪暮鸦〔笛指门子介〕他一样小腰■〈扌叚〉。一般双髻■〈髟上查下〉。能骑大马。〔外〕歌的好。怎生指着门子。唱一样小腰■〈扌叚〉。一般双髻■〈髟上查下〉。能骑大马。父老。他怎知骑牛的到稳。有诗为证。常羡人间万户侯。只知骑马胜骑牛。今朝马上看山色争似骑牛得自由。赏他酒。插花去。〔丑插花飮酒介合〕官裏醉流霞。风前笑插花。村童们俊煞。 
　　〔下门子禀介〕一对妇人歌的来也。 

　　【前腔】〔旦老旦采桑上〕那桑阴下。柳篓儿搓。顺手腰身翦一丫。呀。甚么官员在此。俺罗敷自有家。便秋胡怎认他提金下马。〔外〕歌的好。说与他。不是鲁国秋胡。不是秦家使君。是本府太爷劝农。见此勤渠采桑。可敬也。有诗为证。一般桃李听笙歌。此地桑阴十亩多。不比世间闲草木。丝丝叶叶是绫罗。领酒插花去。〔二旦背插花飮酒介合〕官裏醉流霞。风前笑插花。采桑人俊煞。 
　　〔下门子禀介〕又一对妇人唱的来也。 

　　【前腔】〔老旦丑持筐采茶上〕乘谷雨。采新茶。一旗半枪金缕芽。呀。甚么官员在此。学士雪炊他。书生困想他。竹烟新瓦。〔外〕歌的好。说与他。不是邮亭学士。不是阳羡书生。是本府太爷劝农。看你妇女们采桑釆茶。胜如采花。有诗为证。只因天上少茶星。地下先开百草精。闲煞女郞贪斗草。风光不似斗茶淸。领了酒。插花去。〔净丑插花飮酒介合〕官裏醉流霞。风前笑插花。采茶人俊煞。 
　　〔下生末跪介〕禀老爷。众父老茶饭伺候。〔外〕不消。余花余酒。父老们领去。给散小乡村。也见官府劝农之意。叫祗候们起马。〔生末做扳留不许介起叫介〕村中男妇领了花赏了酒的。都来送太爷。 

　　【淸江引】〔众插花上〕黄堂春游韵潇洒。身骑五花马。村务裏有光华。花酒藏风雅。男女们请了。你德政碑随路打。 
　　闾阎缭绕接山顚。　　　　春草靑靑万顷田。 
　　日暮不辞停五马。　　　　桃花红近竹林边。 

　　第九出　肃苑 
　　【一江风】〔贴上〕小春香。一种在人奴上。画阁裏从娇养。侍娘行。弄粉调朱。贴翠拈花。惯向妆台傍。陪他理绣床。陪他烧夜香。小苗条吃的是夫人杖。 
　　花面丫头十三四。春来绰约省人事。终须等着个助情花。处处相随步步觑。俺春香日夜跟随小姐。看他名为国色。实守家声。嫩脸娇羞。老成尊重。只因老爷延师教授。读到毛诗第一章。窈窕淑女。君子好逑。悄然废书而叹曰。圣人之情。尽见于此矣。今古同怀。岂不然乎。春香因而进言。小姐读书困闷。怎生消遣则个。小姐一会沈吟。逡巡而起。便问道。春香。你教我怎生消遣那。俺便应道。小姐。也没个甚法儿。后花园走走罢。小姐说。死丫头。老爷闻知怎好。春香应说。老爷下乡。有几日了。小姐低头不语者久之。方纔取过历书选看。说明日不佳。后日欠好。除大后日。是个小游神。吉期。预唤花郞。扫淸花径。我一时应了。则怕老夫人知道。却也由他。且自叫那小花郞分付去呀。回廊那厢。陈师父来了。正是年光到处皆堪赏。说与痴翁总不知。 

　　【前腔】〔末上〕老书堂。暂借扶风帐。日暖钩帘荡。呀。那回廊。小立双鬟。似语无言。近看如何相。是春香。问你恩官在那厢。夫人在那厢女书生怎不把书来上。 
　　〔贴〕原来是陈师父。俺小姐这几日没工夫上书。〔末〕为甚。〔贴〕听呵。 

　　【前腔】甚年光。忒煞通明相。所事关情况。〔末〕有甚么情得。〔贴〕老师父。还不知老爷怪你哩。〔末〕何事。〔贴〕说你讲毛诗。毛的忒精了。俺小姐呵。为诗章。讲动情肠。〔末〕则讲了个关关雎鸠。〔贴〕故此俺小姐说。关了的雎鸠。尙然有洲渚之兴。可以人儿不如鸟乎。书要埋头。那景致则抬头望。如今分付。明后日游后花园。〔末〕为甚去游。〔贴〕他平白地为春伤。因春去的忙。后花园要把春愁漾。 
　　〔末〕一发不该了。 

　　【前腔】论娘行。出入人观望。步起须屛幛。春香。你师父靠天。也六十来岁。从不晓得伤个春。从不曾游个花院。〔贴〕为甚。〔末〕你不知。孟夫子说得好。圣人千言万语。则要人收其放心。但如常。着甚春伤。要甚春游。你游春归怎把心儿放。小姐旣不上书。我且吿归几日来。春香呵。你寻常到讲堂。时常向琐窗。怕燕泥香点涡在琴书上。 
　　我去了。绣户女郞闲斗草。下帷老子不窥园。〔下贴吊场〕且喜陈师父去了。叫花郞在么。〔叫介〕花郞。 

　　【普贤歌】〔丑小花郞醉上〕一生花裏小随衙。偷去街头学卖花。令史们将我揸。祗候们将我搭。狠烧刀险把我嫩盘肠生灌杀。 
　　〔见介〕春姐在此。〔贴〕好打。私出衙前骗酒。这几日菜也不送。〔丑〕有菜夫。〔贴〕水也不挑。〔丑〕有水夫。〔贴〕花也不送。〔丑〕每早送花。夫人一分。小姐一分。〔贴〕还有一分哩。〔丑〕这该打。〔贴〕你叫什么名字。〔丑〕花郞。〔贴〕你把花郞的意思。搊个曲儿俺听。搊的好。饶打。〔丑〕使得。 

　　【梨花儿】小花郞看尽了花成浪。则春姐花沁的水洸浪和你这日高头偷哴。嗏。好花枝干鳖了作么朗。 
　　〔贴〕待俺还你也哥。 

　　【前腔】小花郞做尽花儿浪。小郞当夹细的大郞当。〔丑〕哎哟。〔贴〕俺待到老爷回时说一浪。〔揪丑发介〕嗏。敢几个小榔头把你分的朗。 
　　〔丑倒介〕罢了。姐姐。为甚事光降小园。〔贴〕小姐大后日来瞧花园。好些扫除花径。〔丑〕知道了。 

　　东郊风物正熏馨。　　　　应喜家山接女星。 
　　莫遣儿童触红粉。　　　　便敎莺语太丁宁。 

　　第十出　惊梦 
　　【遶地游】〔旦上〕梦回莺啭。乱煞年光遍。人立小庭深院。〔贴〕注尽沈烟。抛残绣线。恁今春关情似去年。 
　　〔乌夜啼〕〔旦〕晓来望断梅关。宿妆残。〔贴〕你侧着宜春髻子恰凭阑。〔旦〕翦不断。理还乱。闷无端。〔贴〕已分付催花莺燕借春看。〔旦〕春香。可曾叫人扫除花径。〔贴〕分付了。〔旦〕取镜台衣服来。〔贴取镜台衣服上〕云髻罢梳还对镜。罗衣欲换更添香。镜台衣服在此。 

　　【步步娇】〔旦〕袅晴丝吹来闲庭院。摇漾春如线。停半饷。整花钿。没揣菱花。偷人半面。迤逗的彩云偏。〔行介〕步香闺怎便把全身现。 
　　〔贴〕今日穿插的好。 

　　【醉扶归】〔旦〕你道翠生生出落的裙衫儿茜。艳晶晶花簪八宝塡。可知我常一生儿爱好是天然。恰三春好处无人见。不堤防沈鱼落雁鸟惊諠。则怕的羞花闭月花愁颤。 
　　〔贴〕早茶时了。请行。〔行介〕你看。画廊金粉半零星。池馆苍苔一片靑。踏草怕泥新绣袜。惜花疼煞小金铃。〔旦〕不到园林。怎知春色如许。 

　　【皂罗袍】原来姹紫嫣红开遍。似这般都付与断井颓垣。良辰美景奈何天。赏心乐事谁家院。恁般景致。我老爷和奶奶再不提起。〔合〕朝飞暮卷。云霞翠轩。雨丝风片。烟波画船。锦屛人忒看的这韶光贱。 
　　〔贴〕是花都放了。那牡丹还早。 

　　【好姐姐】〔旦〕遍靑山。题红了杜鹃。荼■〈艹縻〉外烟丝醉软。春香呵。牡丹虽好。他春归怎占的先。〔贴〕成对儿莺燕呵。〔合〕闲凝盼。生生燕语明如翦。呖呖莺歌溜的圆。 
　　〔旦〕去罢。〔贴〕这园子委是观之不足也。〔旦〕提他怎的。〔行介〕 

　　【隔尾】观之不足由他缱。便赏遍了十二亭台是惘然。到不如兴尽回家闲过遣。 
　　〔作到介贴〕开我西阁门。展我东阁床。甁插映山紫。垆添沈水香。小姐。你歇息片时。俺瞧老夫人去也。〔下旦叹介〕默地游春转。小试宜春而。春呵。得和你两留连。春去如何遣。咳。恁般天气好困人也。春香那裏。〔左右瞧介又低首沈吟介〕天呵。春色恼人。信有之乎。常观诗词乐府。古之女子。因春感情。遇秋成恨。诚不谬矣。吾今年已二八。未逢折桂之夫。忽慕春情。怎得蟾宫之客。昔日韩夫人得遇于郞。张生偶逢崔氏。曾有题红记崔徽传二书。此佳人才子。前以密约偷期。后皆得成秦晋。〔长叹介〕吾生于宦族。长在名门。年已及筓。不得早成佳配。诚为虚度靑春。光阴如过隙耳。〔泪介〕可惜妾身颜色如花。岂料命如一叶乎。 

　　【山坡羊】〔旦〕没乱裏春情难遣。蓦地裏怀人幽怨。则为我生小婵娟。拣名门一例一例裏神仙眷。甚良缘。把靑春抛的远。俺的睡情谁见。则索因循腼腆。想幽梦谁边。和春光暗流转。迁延。这衷怀那处言。淹煎。泼残生除问天。 
　　身子困乏了。且自隐几而眠。〔睡介梦生介生持柳枝上〕莺逢日暖歌声滑。人遇风情笑口开。一径落花随水入。今朝阮肇到天台。小生顺路而来。跟着杜小姐回来。怎生不见。〔回看介〕呀。小姐。小姐。〔旦作惊起相见介生〕小生那一处不寻访小姐来。却在这裏。〔旦作斜视不语介生〕恰好花园内。折取垂柳半枝。姐姐。你旣淹通书史。可作诗以赏此柳枝乎。〔旦作惊喜欲言又止介背云〕这生素昧平生。何因到此。〔生笑介〕小姐。咱爱杀你哩。 

　　【山桃红】则为你如花美眷。似水流年。是答儿闲寻遍。在幽闺自怜。小姐。和你那答儿讲话去。〔旦作含羞不行生作牵衣介旦低问介〕那边去。〔生〕转过这芍药栏前。紧靠着湖山石边。〔旦低问〕秀才。去怎的。〔生低答〕和你把领扣松。衣带宽。袖稍儿搵着牙儿苫也。则待你忍耐温存一饷眠。〔旦作羞生前抱旦推介合〕是那处曾相见。相看俨然。早难道这好处相逢无一言。 
　　〔生强抱旦下末花神束发冠红衣插花上〕催花御史惜花天。检点春工又一年。蘸客伤心红雨下。勾人悬梦彩云边。吾乃掌管南安府后花园花神是也。因杜知府小姐丽娘。与柳梦梅秀才。后日有姻缘之分。杜小姐游春感伤。致使柳秀才入梦。咱花神专掌惜玉怜香。竟来保护他。要他云雨十分欢幸也。 

　　【鲍老催】单则是混阳烝变。看他似虫儿般蠢动把风情搧。一般儿娇凝翠绽魂儿颤。这是景上缘。想内成。因中见。呀。淫邪展污了花台殿。咱待拈片落花儿惊醒他。〔向鬼门丢花介〕他梦酣春透了怎留连。拈花闪碎的红如片。 
　　秀才。纔到得半梦儿。梦毕之时。好送杜小姐仍归香阁。吾神去也。〔下〕 

　　【山桃红】〔生旦携手上〕这一霎天留人便。草藉花眠。小姐可好。〔旦低头介生〕则把云鬟点。红松翠偏。小姐。休忘了呵。见了你紧相偎。慢厮连。恨不得肉儿般团成片也。逗的个日下胭脂雨上鲜。 
　　〔旦〕你可去呵。〔合前生〕姐姐。你身子乏了。将息将息。〔送旦依前作睡介轻拍旦介〕姐姐。俺去了。〔作回顾介〕姐姐。你好十分将息。我再来瞧你。那行来春色三分雨。睡去巫山一片云。〔下旦作惊醒低叫介〕秀才秀才。你去了也。〔又作痴睡介老上〕夫壻坐黄堂。娇娃立绣窗。怪他裙袂上。花鸟绣双双。孩儿。孩儿。你为甚磕睡在此。〔旦作醒叫秀才介〕咳也。〔老〕孩儿怎的来。〔旦作惊起介〕奶奶到此。〔老〕我儿何不做些针指。或观玩书史。舒展情怀。因何昼寝于此。〔旦〕儿适花园中闲玩。忽値春暄恼人。故此回房。无可消遣。不觉困倦少息。有失迎接。望母亲恕儿之罪。〔老〕孩儿。这后花园中冷静。少去闲行。〔旦〕领母亲严命。〔老〕孩儿。书堂看书去。〔旦〕先生不在。且自消停。〔老叹介〕女孩家长成。自有许多情态。且自由他。正是宛转随儿女。辛勤做老娘。〔下旦长叹看老下介〕哎也天那。今日杜丽娘有些侥幸也。偶到后花园中。百花开遍。覩景伤情。没兴而回。昼眠香阁。忽遇一生。年可弱冠。丰姿俊姸。于园中折得柳丝一枝。笑对奴家说。姐姐旣淹通书史。何不将柳枝题赏一篇。那时待要应他一声。心中自忖。素昧平生。不知名姓。何得轻与交言。正如此想间。只见那生向前。说了几句伤心话儿。将奴搂抱去牡丹亭畔。芍药阑边。共成云雨之欢。两情和合。眞个是千般爱惜。万种温存。欢毕之时。又送我睡眠。几声将息。正待自送那生出门。忽直母亲来到。唤醒将来。我一身冷汗。乃是南柯一梦。欠身参礼母亲。又被母亲絮了许多闲话。奴家口虽无言答应。心内思想梦中之事。何曾放怀。行坐不宁。自觉如有所失。娘呵。你叫我学堂看书。知他看那一种书消闷也。〔作掩泪介〕 

　　【绵搭絮】雨香云片。纔到梦儿边。无奈高堂。唤醒。纱窗睡不便。泼新鲜。冷汗黏煎。闪的俺心悠步亸。意软鬟偏。不争多费尽神情。坐起谁忺则待去眠。 
　　〔贴上〕晚妆销粉印。春润费香篝。小姐。熏了被窝睡罢。 

　　【尾声】〔旦〕困春心游赏倦。也不索香熏绣被眠。天呵。有心情那梦儿还去不远。 
　　春望逍遥出画堂。　　　　间梅遮柳不胜芳。 
　　可知刘阮逢人处。　　　　回首东风一断肠。 

　　第十一出　慈戒 
　　〔老旦上〕昨日胜今日。今年老去年。可怜小儿女。长自绣窗前。几日不到女孩儿房中。午饷去瞧他。只见情思无聊。独眠香阁。问知他在后花园回。身子困倦。他年幼不知。凡少年女子。最不宜艳妆。戏游空冷无人之处。这都是春香贱才逗引他。春香那裏。〔贴上〕闺中图一睡。堂上有千呼。奶奶。怎夜分时节。还未安寝。〔老〕小姐在那裏。〔贴〕陪过夫人。到香阁中。自言自语。淹淹春睡去了。敢在做梦也。〔老〕你这贱才。引逗小姐后花园去。倘有疎虞。怎生是了。〔贴〕以后再不敢了。〔老〕听俺分付。 

　　【征胡兵】女孩儿只合香闺坐。拈花翦朵。问绣窗针指如何。逗工夫一线多更昼长闲不过。琴书外自有好腾那。去花园怎么。 
　　〔贴〕花园好景。〔老〕丫头。不说你不知。 

　　【前腔】后花园窣静无边阔。亭台半倒落。便我中年人要去时节。尙兀自裏打个磨陀。女儿家甚做作。星辰高犹自可。〔贴〕不高怎的。〔老〕厮撞着有甚不着科。敎娘怎么。 
　　小姐不曾晚餐。早饭要早。你说与他知道。 

　　风雨林中有鬼神。　　　　寂寥未是采花人。 
　　素娥毕竟难防备。　　　　似有微词动绛唇。 

　　第十二出　寻梦 
　　【夜游宫】〔贴上〕腻脸朝云罢盥。倒犀簪斜插双鬟。侍香闺起早。睡意阑珊。衣桁前。妆阁畔。画屛间。 
　　丫鬟一位春香。伏侍千金小姐。请过猫儿师父。不许老鼠放光。侥幸毛诗感动。小姐吉日时良。拖带春香遣闷。后花园裏游芳。谁知小姐磕睡。恰遇着夫人问当。絮了小姐一会。要与春香一场。春香无言知罪。以后劝止娘行。夫人还是不放。少不得发咒禁当。〔内介〕春香姐。发个甚咒来。〔贴〕敢再跟娘胡撞。教春香卽世裏不见儿郞。虽然一时抵对。乌鸦管的凤皇。一夜小姐■〈忄毛〉躁。起来促水朝妆。由他自言自语。日高花影纱窗。〔内介〕快请小姐早膳。〔贴〕报道官厨饭熟。且去传递茶汤。〔下〕 

　　【月儿高】〔旦上〕几曲屛山展。残眉黛深浅。为甚衾儿裏。不住的柔肠转。这憔悴非关。爱月眠迟倦。可为惜花。朝起庭院。 
　　忽忽花间起梦情。女儿心性未分明。无眠一夜灯明灭。分煞梅香唤不醒。昨日偶尔春游。何人见梦。绸缪顾盼。如遇平生。独坐思量。情殊怅怳。眞个可怜人也。〔闷介贴捧茶食上〕香饭盛来鹦鹉粒。淸茶擎出鹧鸪斑。小姐。早膳哩。〔旦〕咱有甚心情也。 

　　【前腔】梳洗了纔匀面。照台儿未收展。睡起无滋味。茶饭怎生咽。〔贴〕夫人分付早饭要早。〔旦〕你猛说夫人。则待把饥人劝。你说为人在世。怎生叫做吃饭。〔贴〕一日三餐。〔旦〕咳。甚瓯儿气力与擎拳。生生的了前件。 
　　你自拿去吃便了。〔贴〕受用余杯冷炙。胜如剩粉残膏。〔下旦〕春香已去。天呵。昨日所梦。池亭俨然。只图旧梦重来。其奈新愁一段。寻思展转。竟夜无眠。咱待乘此空闲。背却春香。悄向花园寻看。〔悲介〕哎也。似咱这般。正是梦无彩凤双飞翼。心有灵犀一点通。〔行介〕一径行来。喜的园门洞开。守花的都不在。则这残红满地呵。 

　　【懒画眉】最撩人春色是今年。少甚么低就高来粉画垣。原来春心无处不飞悬。〔绊介〕哎。睡荼■〈艹縻〉抓住裙衩线。恰便是花似人心好处牵。 
　　这一湾流水呵。 

　　【前腔】为甚呵玉眞重遡武陵源。也则为水点花飞在眼前。是天公不费买花钱。则咱人心上有题红怨。咳。孤负了春三二月天。 
　　〔贴上〕吃饭去。不见了小姐。则得一径寻来。呀。小姐。你在这裏。 

　　【不是路】何意婵娟。小立在垂垂花树边。纔朝膳。个人无伴怎游园。〔旦〕画廊前。深深蓦见衔泥燕。随步名园是偶然。〔贴〕娘回转。幽闺窣地敎人见。那些儿闲串。 
　　【前腔】〔旦作恼介〕唗。偶尔来前。道的咱偷闲学少年。〔贴〕咳。不偷闲偷淡。〔旦〕欺奴善。把护春台都猜做谎桃源。〔贴〕敢胡言。这是夫人命。道春多刺绣宜添线。润逼垆香好腻笺。〔旦〕还说甚来。〔贴〕这花园堑。怕花妖木客寻常见。去小庭深院。 
　　〔旦〕知道了。你好生答应夫人去。俺随后便来。〔贴〕闲花傍砌如依主。娇鸟嫌笼会骂人。〔下旦〕丫头去了。正好寻梦哩。 

　　【忒忒令】那一答可是湖山石边。这一答似牡丹亭畔。嵌雕阑。芍药芽儿浅。一丝丝垂杨线。一丢丢楡荚钱。线儿春甚金钱吊转。 
　　呀。昨日那书生。将柳枝要我题咏。强我欢会之时。好不话长。 

　　【嘉庆子】是谁家少俊来近远。敢迤逗这香闺去沁园。话到其间腼腆。他揑这眼奈烦也天。咱噷这口待酬言。 
　　【尹令】那书生可意呵。咱不是前生爱眷。又素乏平生半面。则道来生出现。乍便今生梦见。生就个书生。哈哈生生抱咱去眠。 
　　那些好不动人春意也。 

　　【品令】他倚太湖石。立着咱玉婵娟。待把俺玉山推倒。便日暖玉生烟。捱过雕阑。转过秋千。掯着裙花展。敢席着地怕天瞧见。好一会分明。美满幽香不可言。 
　　梦到正好时节。甚花片儿吊下来也。 

　　【豆叶黄】他兴心儿紧咽咽呜着咱香肩。俺可也慢掂掂做意儿周旋。又等闲间把一个照人儿昏善。那般形现。那般软绵。忑一片撒花心的红叶儿吊将来半天。敢是咱梦魂儿厮缠。 
　　咳。寻来寻去。都不见了。牡丹亭。药阑。怎生这般恓凉冷落。杳无人迹。好不伤心也。〔泪介〕 

　　【玉交枝】是这等荒凉地面。没多半亭台靠边。好是咱瞇■〈目奚〉色眼寻难见。明放着白日靑天。猛敎人抓不到魂梦前。霎时间有如活现。打方旋再得俄延。呀。是这答儿压黄金钏匾。 
　　要再见那书生呵。 

　　【月上海棠】怎赚骗。依稀想象人儿见。那来时荏苒。去也迁延。非远。那雨迹云踪纔一转。敢依花傍柳还重现。昨日今朝。眼下心前。阳台一座登时变。 
　　再消停一番。〔望介〕呀。无人之处。忽然大梅树一株。梅子磊磊可爱。 

　　【二犯么令】偏则他暗香淸远。伞儿般盖的周全。他趁这他趁这春三月红绽雨肥天。叶儿靑偏。迸着苦仁儿裏撒圆。爱煞这昼阴便。再得到罗浮梦边。 
　　罢了。这梅树依依可人。我杜丽娘若死后。得葬于此幸矣。 

　　【江儿水】偶然间心似缱。梅树边。这般花花草草由人恋。生生死死随人愿。便酸酸楚楚无人怨。待打幷香魂一片。阴雨梅天。守的个梅根相见。 
　　〔倦坐介贴上〕佳人拾翠春亭远。侍女添香午院淸。咳。小姐走乏了。梅树下盹。 

　　【川拨棹】你游花院。怎靠着梅树偃。〔旦〕一时间望一时间望眼连天。忽忽地伤心自怜。〔泣介合〕知怎生情怅然。知怎生泪暗悬。 
　　〔贴〕小姐甚意儿。 

　　【前腔】〔旦〕春归人面。整相看无一言。我待要折我待要折的那柳枝儿问天。我如今悔我如今悔不与题笺。〔贴〕这一句猜头儿是怎言。 
　　〔合前贴〕去罢。〔旦作行又住介〕 

　　【前腔】为我慢归休款留连。〔内鸟啼介〕听。听这不如归春暮天。难道我再难道我再到这亭园。则挣的个长眠和短眠。 
　　〔合前贴〕到了。和小姐瞧奶奶去。〔旦〕罢了。 

　　【意不尽】软咍咍刚扶到画阑偏。报堂上夫人稳便。咱杜丽娘呵。少不得楼上花枝也则是照独眠。 
　　武陵何处访仙郞。　　　　只怪游人思易忘。 
　　从此时时春梦裏。　　　　一生遗恨系心肠。 

　　第十三出　诀谒 
　　【杏花天】〔生上〕虽然是饱学名儒。腹中饥峥嵘胀气。梦魂中紫阁丹墀。猛抬头破屋半间而已。 
　　蛟龙失水砚池枯。狡兔腾天笔势孤。百事不成眞画虎。一枝难稳又惊乌。我柳梦梅在广州学裏。也是个数一数二的秀才。捱了些数伏数九的日子。于今藏身荒圃。寄口髯奴。思之思之。惶愧惶愧。想起韩友之谈。不如外县傍州。寻觅活计。正是家徒四壁求杨意。树少千头愧木奴。老园公那裏。 

　　【字字双】〔净郭跎上〕前山低坬后山堆。跎背。牵弓射弩做人儿。把势。一连十个偌来回。漏地。有时跌做绣球儿。滚气。 
　　自家种园的郭跎子是也。祖公公郭橐駞。从唐朝柳员外来柳州。我因兵乱。跟随他二十八代玄孙柳梦梅秀才的父亲。流转到广。又是若干年矣。卖果子回来。看秀才去。〔见介〕秀才。读书辛苦。〔生〕园公。正待商量一事。我读书过了廿岁。并无发迹之期。思想起来。前路多长。岂能郁郁居此。搬柴运水。多有劳累。园中果树。都判与伊。听我道来。 

　　【桂花锁南枝】俺有身如寄。无人似你。俺吃尽了黄淡酸甜。费你老人家浇培接植。你道俺像甚的来。鎭日裏似醉汉扶头。甚日的和老跎伸背。自株守。敎怨谁。让荒园。你存济。 
　　【前腔】〔净〕俺橐駞风味。种园家世。〔揖介〕不能彀展脚伸腰。也和你鞠躬尽力。秀才。你贴了俺果园。那裏去。〔生〕坐食三餐。不如走空一棍。〔净〕怎生叫做一棍。〔生〕混名打秋风呢。〔净〕咳。你费工夫去撞府穿州。不如依本分登科及第。〔生〕你说打秋风不好。茂陵刘郞秋风客。到大来做了皇帝。〔净〕秀才。不要攀今吊古的。你待秋风他。道你滕王阁。风顺随则怕鲁颜碑。响雷碎。 
　　〔生〕俺干谒之兴甚浓。休的阻当。〔净〕也整理些衣服去。 

　　【尾声】把破衫衿彻骨搥挑洗。〔生〕学干谒黄门一布衣。〔净〕秀才。则要你衣锦还乡俺还见的你。 
　　此身飘泊苦西东。　　　　笑指生涯树树红。 
　　欲尽出游那可得。　　　　秋风还不及春风。 

　　第十四出　写眞 
　　【破齐阵】〔旦上〕径曲梦回人杳。闺深佩冷魂销。似雾蒙花。如云漏月。一点幽情动早。〔贴上〕怕待寻芳迷翠蝶。倦起临妆听伯劳。春归红袖招。 
　　〔醉桃源〕〔旦〕不经人事意相关。牡丹亭梦残。〔贴〕断肠春色在眉弯。倩谁临远山。〔旦〕排恨叠。怯衣单。花枝红泪弹。〔合〕蜀妆晴雨画来难。高唐云影间。〔贴〕小姐。你自花园游后。寝食悠悠。敢为春伤。顿成消瘦。春香愚不谏贤。那花园以后再不可行走了。〔旦〕你怎知就裏。这是春梦暗随三月景。晓寒瘦减一分花。 

　　【刷子序犯】〔旦低〕春归恁寒峭。都来几日。意懒心乔。竟妆成熏香。独坐无聊逍遥。怎刬尽助愁芳草。甚法儿点活心苗。眞情强笑。为谁娇泪花儿打迸着梦魂飘。 
　　【朱奴儿犯】〔贴〕小姐。你热性儿怎不冰着。冷泪儿几曾干燥。这两度春游忒分晓。是禁不的燕抄莺闹。你自窨约。敢夫人见焦。再愁烦十分容貌怕不上九分瞧。 
　　〔旦作惊介〕咳。听春香言语。俺丽娘瘦到九分九了。俺且镜前一照。委是如何。〔照悲介〕哎也。俺往日艳冶轻盈。奈何一瘦至此。若不趁此时自行描画。流在人间。一旦无常。谁知西蜀杜丽娘有如此之美貌乎。春香。取素绢丹靑。看我描画。〔贴下取绢笔上〕三分春色描来易。一段伤心画出难。绢幅丹靑。俱已齐备。〔旦泣介〕杜丽娘二八春容。怎生便是杜丽娘自手生描也呵。 

　　【普天乐】这些时把少年人如花貌。不多时憔悴了。不因他福分难销。可甚的红颜易老。论人间绝色偏不少。等把风光丢抺早。打灭起离魂舍欲火三焦。摆列着昭容阁文房四宝。待画出西子湖眉月双高。〔照镜叹介〕 

　　【鴈过声】轻绡。把镜儿擘掠。笔花尖淡扫轻描。影儿呵和你细评度。你腮斗儿恁喜谑。则待注樱桃染柳条。渲云鬟烟霭飘萧。眉梢青未了。个中人全在秋波妙。可可的淡春山钿翠小。 
　　【倾杯序】〔贴〕宜笑。淡东风立细腰。又似被春愁搅。〔旦〕谢半点江山。三分门户。一种人才。小小行乐。捻靑梅闲厮调。倚湖山梦晓。对垂杨风袅。忒苗条。斜添他几叶翠芭蕉。 
　　春香。■〈巾登〉起来。可厮像也。 

　　【玉芙蓉】〔贴〕丹靑女易描。眞色人难学。似空花水月。影儿相照。〔旦喜介〕画的来可爱人也。咳。情知画到中间好。再有似生成别样娇。〔贴〕只少个姐夫在身傍。若是姻缘早。把风流壻招。少甚么美夫妻图画在碧云高。 
　　〔旦〕春香。咱不瞒你。花园游玩之时。咱也有个人儿。〔贴惊介〕小姐。怎的有这等方便呵。〔旦〕梦哩。 

　　【山桃犯】有一个曾同笑。待想象生描着。再消详邈入其中妙。则女孩家怕漏泄风情稿。这春容呵。似孤秋片月离云峤。甚蟾宫贵客。傍的云霄。 
　　春香。记起来了。那梦裏书生。曾折柳一枝赠我。此莫非他日所适之夫姓柳乎。故有此警报耳。偶成一诗。暗藏春色。题于帧首之上何如。〔贴〕却好。〔旦题吟介〕近覩分明似俨然。远观自在若飞仙。他年得傍蟾宫客。不在梅边在柳边。〔放笔叹介〕春香。也有古今美女。早嫁了丈夫相爱。替他描模画样。也有美人自家写照。寄与情人。似我杜丽娘寄谁呵。 

　　【尾犯序】心喜转心焦。喜的明妆俨雅。仙佩飘飖。则怕呵把俺年深色浅。当了个金屋藏娇。虚劳。寄春容敎谁泪落。做眞眞无人唤叫。〔泪介〕堪愁夭。精神出现留与后人标。 
　　春香。悄悄唤那花郞分付他。〔贴叫介丑花郞上〕秦宫一生花裏活。崔徽不似卷中人。小姐有何分付。〔旦〕这一幅行乐图。向行家裱去。叫人家收拾好些。 

　　【鲍老催】这本色人儿妙。助美的谁家裱。要练花锁。帘儿莹。边阑小。敎他有人问着休胡嘌。日炙风吹悬衬的好。怕好物不坚牢。把咱巧丹靑休涴了。 
　　〔丑〕小姐。裱完了。安奉在那裏。 

　　【尾声】〔旦〕尽香闺赏玩无人到。〔贴〕这形模则合挂巫山庙。〔合〕又怕为雨为云飞去了。 
　　眼前珠翠与心违。　　　　却向花前痛哭归。 
　　好写妖娆与敎看。　　　　令人评泊画杨妃。 

　　第十五出　虏誴 
　　【一枝花】〔净番王引众上〕天心起灭了辽。世界平分了赵。静鞭儿替了胡笳哨。擂鼓鸣钟。看文武班齐到。骨碌碌南人笑。则个鼻凹儿蹻。脸皮■〈黑包〉。毛梢儿■〈鬼焦〉。 
　　万里江山万里尘。一朝天子一朝臣。俺北地怎禁沙日月。南人偏占锦乾坤。自家大金皇帝完颜亮是也。身为夷虏。性爱风骚。俺祖公阿骨都。抢了南朝天下。赵康王走去杭州。今又二十余年矣。听得他妆点杭州。胜似汴梁风景。一座西湖。朝欢暮乐。有个曲儿。说他三秋桂子。十里荷花。便待起兵百万。呑取何难。兵法虚虚实实。俺待用个南人。为我乡导。喜他淮安贼汉李全。有万夫不当之勇。他心顺溜于俺。俺先封他为溜金王之职。限他三年内招兵买马。骚扰淮扬地方。相机而行。以开征进之路。哎哟。俺巴不到西湖上散闷儿也。 

　　【北二犯江儿水】平分天道。虽则是平分天道。高头偏俺照。俺司天台标着那南朝。标着他那答儿好。〔众〕那答裏好。〔净笑介〕你说西子怎娇娆。向西湖上笑倚着兰桡。〔众〕西湖有俺这南海子北海子大么。〔净〕周围三百里。波上花摇。云外香飘。无明夜。锦笙歌。围醉遶。〔众〕万岁爷。借他来耍耍。〔净〕已潜遣画工。偷将他全景来了。那湖上有吴山第一峯。画俺立马其上。俺好不狠也。吴山最高。俺立马在吴山最高。江南低小。也看见了江南低小。〔舞介〕俺怕不占场儿砌一个锦西湖上马娇。 
　　〔众〕奏万岁爷。怕急不能彀到西湖。何方驻驾。 

　　【北尾】〔净〕呀。急切要画图中匹马把西湖哨。且迤递的看花向洛阳道。我呵。少不的把赵康王剩水残山都占了。 
　　线大长江扇大天。　　　　旌旗遥拂雁行偏。 
　　可胜飮尽江南酒。　　　　交割山川直到燕。 

　　第十六出　诘病 
　　【三登乐】〔老旦上〕今生怎生。偏则是红颜薄命。眼见的孤苦仃俜。〔泣介〕掌上珍。心头肉。泪珠儿暗倾。天呵。偏人家七子团圆。一个女孩儿厮病。 
　　〔淸平乐〕如花娇怯。合得天饶借。风雨于花生分劣。作意十分凌藉。止堪深阁重帘。谁教月榭风檐。我发短回肠寸断。眼昏哆泪双淹。老身年将半百。单生一女丽娘。因何一病。起倒半年。看他举止容谈。不似风寒暑湿。其中缘故。春香必知。则问他便了。香春贱才那裏。〔贴上〕有哩。我眼裏不逢乖小使。掌中擎着个病多娇。得知堂上夫人召。剩酒残脂要咱消。春香叩头。〔老〕小姐闲常好好的。纔着你贱才伏事他。不上半年。偏是病害。可恼可恼。且问近日茶饭多少。 

　　【驻马听】〔贴〕他茶饭何曾。所事儿休提叫懒应。看他娇啼隐忍。笑谵迷厮。睡眼懵憕。〔老〕早早禀请太医了。〔贴〕则除是八法针针断软绵情。怕九还丹丹不的腌臜证。〔老〕是甚么病。〔贴〕春香不知。道他一枕秋淸。却怎生还害的是春前病。 
　　〔老哭介〕怎生了。 

　　【前腔】他一搦身形。瘦的庞儿没了四星。都是小奴才逗他。大古是烟花惹事。莺燕成招。云月知情。贱才。还不跪。取家法来。〔贴跪介〕春香实不知。〔老〕因何瘦坏了玉俜停。你怎生触损了他娇情性。〔贴〕小姐好好的折花弄柳。不知因甚病了。〔老恼打贴介〕打你这牢承。嘴骨棱的胡遮映。 
　　〔贴〕夫人。休闪了手。容春香诉来。便是那一日。游花园回来。夫人撞到时节。说个秀才。手裏拈的柳枝儿。要小姐题诗。小姐说这秀才。素昧平生。也不和他题了。〔老〕不题罢了。后来。〔贴〕后来那那那秀才就一拍手。把小姐端端正正。抱在牡丹亭上去了。〔老〕去怎的。〔贴〕春香怎得知。小姐做梦哩。〔老惊介〕是梦么。〔贴〕是梦。〔老〕这等着鬼了。快请老爷商议。〔贴请介〕老爷有请。〔外上〕肘后印嫌金带重。掌中珠怕玉盘轻。夫人。女儿病体因何。〔老泣介〕老爷听讲。 

　　【前腔】说起心疼。这病知他是怎生。看他长眠短起。似笑如啼。有影无形。原来女儿到后花园游了。梦见一人。手执柳枝。闪了他去。〔作叹介〕怕腰身触污了柳精灵。虚嚣侧犯了花神圣老爷呵。急与禳星。怕流星赶月相刑迸。 
　　〔外〕却还来。我请陈斋长教书。要他拘束身心。你为母亲的。到纵他闲游。〔笑介〕则是些日炙风吹。伤寒流转。便要禳解。不用师巫。则叫紫阳宫石道婆。颂些经典可矣。古语云。信巫不信医。一不治也。我已请过陈斋长。看他脉息去了。〔老〕看甚脉息。若早有了人家。敢没这病。〔外〕咳。古者男子三十而娶。女子二十而嫁。女儿点点年纪。知道个什么呢。 

　　【前腔】忒恁憨生。一个哇儿甚七情。则不过往来潮热。大小伤寒。急慢风惊。则是你为母的呵。眞珠不放在掌中擎。因此娇花不奈这心头病。〔泣介合〕两口丁零。吿天天半边儿是咱全家命。 
　　〔丑院公上〕人来大庾岭。船去郁孤台。禀老爷。有使客到。 

　　【尾声】〔外〕俺为官公事有期程。夫人。好看惜女儿身命。少不的人向秋风病骨轻。 
　　〔老吊场介〕无官一身轻。有子万事足。我看老相公则为往来使客。把女儿病都不瞧。好伤怀也。〔泣介〕想起来一边叫石道婆禳解。一边教陈教授下药。知他效验如何。咳。正是世间只有娘怜女。天下能无卜与医。〔下〕 


　　第十七出　道觋 
　　【风入松】〔净老道姑上〕人间嫁娶苦奔忙。只为有阴阳。问天天从来不具人身相。只得来道扮男妆。屈指有四旬之上。当人生梦一场。 
　　〔集唐〕紫府空歌碧落寒。竹石如山不敢安。长恨人心不如石。每逢佳处便开看。贫道紫阳宫石仙姑是也。俗家原不姓石。则因生为石女。为人所弃。故号石姑。思想起来。要还俗。百家姓上有俺一家。论出身。千字文中有俺数句。天呵。非是俺求古寻论。恰正是史鱼秉直。俺因何住在这楼观飞惊。打扮的劳谦谨勑。看修行似福缘善庆。论因果是祸因恶积。有甚么荣业所基。几辈儿林皋幸卽。生下我形端表正。那些性静情逸。大便处似园莽抽条。小便处也渠荷滴沥。只那些儿正好义着口巨野洞庭。偏和你灭了缝昆池碣石。虽则石路上可以路侠槐卿。石田中怎生我艺黍稷。难道嫁人家空谷传声。则好守娘家孝当竭力。可奈不由人诸姑伯叔。聒噪俺入奉母仪。母亲说。你内才儿虽然守眞志满。外像儿毛施淑姿。是人家有个上和下睦。偏你石二姐没个夫唱妇随。便请了个有口齿的媒人信使可复。许了个大鼻子的女壻器欲难量。则见不多时。那人家下定了。说道选择了一年上日月盈昃。配定了八字儿辰宿列张。他过的礼金生丽水。俺上了轿玉出昆冈。遮脸的纨扇圆洁。引路的银烛炜煌。那新郞好不打扮的头直上高冠陪辇。咱新人一般排比了腰儿下束带矜庄。请了些亲戚故旧。半路上接杯举觞。请新人升阶纳陛。叫女伴们侍巾帏房。合卺的弦歌酒燕。撒帐的诗赞羔羊。把俺做新人嘴脸儿一寸寸鉴毛辨色。将俺那宝妆奁一件件都寓目囊箱。早是二更时分。新郞紧上来了。替俺说。俺两口儿活像鸣凤在竹。一时间就要白驹食场。则是被窝儿盖此身发。灯影裏褪尽了这几件乃服衣裳。天呵。瞧了他那驴骡犊特。教俺好一会悚惧恐惶。那新郞见我害怕。说道新人你年纪不少了闰余成岁。俺也可不使狠。和你慢慢的律吕调阳。俺听了。口不应。心儿裏笑着。新郞。新郞。任你矫手顿足。你可也靡恃己长。三更四更了。他则待阳台上云腾致雨。怎生巫峡内露结为霜。他一时摸不出路数儿。道是怎的。快取亮来。侧着脑要右通广内。踣着眼在蓝笋象床。那时节俺口不说。心下好不冷笑。新郞。新郞。俺这件东西。则许你徘徊瞻眺。怎许你适口充肠。如此者几度了。恼的他气不分的嘴劳刀俊又密勿。累的他凿不窍皮混沌的天地玄黄。和他整夜价则是寸阴是竞。待讲起丑煞那属耳垣墙。几番待悬梁。待投河。免其指斥。若还用刀钻。用线药。岂敢毁伤。便■〈扌弃〉做■〈走山〉了交索居闲处。甚法儿取他意悦豫且康。有了有了。他没奈何央及煞后庭花背邙面洛。俺也则得且随顺干荷叶和他秋收冬藏。哎哟。对面儿做的个女慕贞洁。转腰儿到做了男效才良。虽则暂时间释纷利俗。毕竟意情儿四大五常。要留俺怕误了他嫡后嗣续。要嫁了俺怕人笑饥厌糟糠。这时节俺也索劝了他。官人。官人。少不的请一房妾御绩纺。省你气那鸟官人皇。俺情愿推位让国。则要你得能莫忘。后来当眞讨一个了。没多时做小的宠增抗极。反捻去俺为正的率宾归王。不怨他。只省躬讥诫。出了家罢。俺则垂拱平章。若论这道院裏。昔年也不甚宫殿盘郁。到老身纔开辟了宇宙洪荒。画眞武剑号巨阙。步北斗珠称夜光。奉香供果珍李柰。把斋素也是菜重芥姜。世间味识得破海咸河淡。人中网逃得出鳞潜羽翔。俺这出了家呵。把那几年前做新郞的臭黏涎骸垢想浴。将俺卽世裏做老婆的干柴火执热愿凉。则可惜做观主游鹍独运。也要知观的顾答审详。赴会的都要具膳餐饭。行脚的也要老少异粮。怎生观中再没个人儿。也都则是沉默寂寥。全不会笺牒简要。俺老将来年矢每催。梦儿裏晦魄还照。硬配不上士女图驰誉丹靑。也要接的着仙眞传坚持雅操。懒云游东西二京。端一味坐朝问道。女冠子有几个同气连枝。骚道士不与他工颦姸笑。怕了他暗地虎布射辽丸。则守着寒水鱼钧巧任钓。使唤的只一个犹子比儿。叫做癞头鼋愚蒙等诮。〔内〕姑娘骂俺哩。俺是个妙人儿。〔净〕好不羞殆辱近耻。到夸奬你并皆佳妙。〔内〕杜太爷皁隶。拿姑娘哩。〔净〕为甚么。〔内〕说你是个贼道。〔净〕咳。便道那府牌来杜藁锺隶。把俺做女妖看诛斩贼盗。俺可也散虑逍遥。不用你这般虚辉朗耀。〔丑府差上〕承差府堂上。提名仙观中。〔见介净〕府牌哥。为何而来。 

　　【大迓鼓】〔丑〕府主坐黄堂。夫人传示。衙内敲梆。知他小姐年多长。染成一疾半年光。〔净〕俺不是女科。〔丑〕请你修斋。一会祈禳。 
　　【前腔】〔净〕俺仙家有禁方。小小灵符。带在身傍。敎他刻下人无恙。〔丑〕有这等灵符。快行动些。〔行介净〕叫童儿。〔内应介净〕好看守卧云房。殿上无人。仔细灯香。 
　　〔内〕知道了。 

　　紫微宫女夜焚香。　　　　古观云根路已荒。 
　　犹有眞妃长命缕。　　　　九天无事莫推忙。 

　　第十八出　诊祟 
　　【一江风】〔贴扶病旦上〕病迷厮。为甚轻憔悴。打不破愁魂谜。梦初回燕尾翻风。乱飒起湘帘翠。春去若多时。〔又〕花容只顾衰。井梧声刮的我心儿碎。 
　　〔行香子〕〔旦〕春香呵。我楚楚精神。叶叶腰身。能禁多病逡巡。〔贴〕你星星措与。种种生成。有许多娇。许多韵。许多情。〔旦〕咳。咱弄梅心事。那折柳情人。梦淹渐暗老残春。〔贴〕正好簟垆香午。枕扇风淸。知为谁颦。为谁瘦。为谁疼。〔旦〕春香。我自春游一梦。卧病如今。不痒不疼。如痴如醉。知他怎生。〔贴〕小姐。梦儿裏事。想他则甚。〔旦〕你教我怎生不想呵。 

　　【金落索】贪他半饷痴。赚了多情泥。待不思量。怎不思量得。就裏暗消肌。怕人知。嗽腔腔嫩喘微。哎哟。我这惯淹煎的样子谁怜惜。自噤窄的春心怎的支。心儿悔。悔当初一觉留春睡。〔贴〕老夫人替小姐冲喜。〔旦〕信他冲的个甚喜。到的年时。敢犯杀花园内。 
　　【前腔】〔贴〕看他春归何处归。春睡何曾睡。气丝儿。怎度的长天日。把心儿捧凑眉。病西施。小姐。梦去知他实实谁。病来只送的个虚虚的你。做行云先渴倒在巫阳会。全无谓。把单相思害得忒明昧。又不是困人天气。中酒心期。魆魆地常如醉。 
　　〔末上〕日下晒书嫌鸟迹。月中捣药要蟾酥。我陈最良承公相命。来诊视小姐脉息。到此后堂。不免打叫一声。春香贤弟有么。〔贴见介〕是陈师父。小姐睡哩。〔末〕免惊动他。我自进去。〔见介〕小姐。〔旦作惊介〕谁。〔贴〕陈师父哩。〔旦起扶介旦〕师父。我学生患病。久失敬了。〔末〕学生学生。古书有云。学精于勤。荒于嬉。你因为后花园汤风冒日。感下这疾。荒废书工。我为师的在外。寝食不安。幸喜老公相请来看病。也不料你淸减至此。似这般样。几时勾起来读书。早则端阳节哩。〔贴〕师父。端节有你的。〔末〕我说端阳。难道要你种子。小姐。望闻问切。我且问你。病症因何。〔贴〕师父问甚么。只因你讲毛诗。这病便是君子好求上来的。〔末〕是那一位君子。〔贴〕知他是那一位君子。〔末〕这般说。毛诗病。用毛诗去医。那头一卷就有女科圣惠方在哩。〔贴〕师父。可记的毛诗上方儿。〔末〕便依他处方。小姐害了君子的病。用的史君子。毛诗旣见君子。云胡不瘳。这病有了君子抽一抽。就抽好了。〔旦羞介〕哎也。〔贴〕还有甚药。〔末〕酸梅十个。诗云。摽有梅。其实七兮。又说其实三兮。三个打七个。是十个。此方单医男女过时思酸之病。〔旦叹介贴〕还有呢。〔末〕天南星三个。〔贴〕可少。〔末〕再添些。诗云三星在天。专医男女及时之病。〔贴〕还有呢。〔末〕俺看小姐一肚子火。你可抹净一个大马桶。待我用栀子仁当归泻下他火来。这也是依方。之子于归。言秣其马。〔贴〕师父。这马不同那其马。〔末〕一样髀秋窟洞下。〔旦〕好个伤风切药陈先生。〔贴〕做的按月通经陈妈妈。〔旦〕师父不可执方。还是诊脉为稳。〔末看脉错按旦手背介贴〕师父。讨个转手。〔末〕女人反此背看之。正是王叔和脉诀。也罢。顺手看是。〔脉介〕咳。小姐脉息。到这个分际了。 

　　【金索挂梧桐】他人才忒整齐。脉息恁微细。小小香闺。为甚伤憔悴。〔起介〕春香呵。似他这伤春怯夏肌。好扶持。病烦人容易伤秋意。小姐。我去咀药来。〔旦叹介〕师父。少不得情栽了窍髓针难入。病躱在烟花你药怎知。〔泣介〕承尊觑。何时何日来看这女颜回。〔合〕病中身怕的是惊疑。且将息休烦絮。 
　　〔旦〕师父。且自在。送不得你了。可曾把俺八字推算么。〔末〕算来要过中秋好。当生止有八个字。起死曾无二世医。〔下贴〕一个道姑走来了。〔净上〕不闻弄玉吹箫去。又见嫦娥窃药来。自家紫阳宫石道姑便是。承杜老夫人呼唤。替小姐禳解。〔见贴介贴〕姑姑为何而来。〔净〕吾乃紫阳宫石道姑。承夫人命。替小姐禳解。不知害的甚病。〔贴〕■〈兀监〉■〈兀介〉病。〔净〕为谁来。〔贴〕后花园耍来。〔净举三指贴摇头介净举五指贴又摇头介净〕咳。你说是三是五。与他做主。〔贴〕你自问他去。〔净见旦介〕小姐。小姐。道姑稽首那。〔旦作惊介〕那裏道姑。〔净〕紫阳宫石道姑。夫人有召。替小姐保禳。闻说小姐在后花园着魅。我不信。 

　　【前腔】你星星的怎着迷。设设的浑如魅。〔旦作魇语介〕我的人那。〔净贴背介〕你听他念念呢呢。作的风风势。是了。身边带有个小符来。〔取旦钗挂小符作咒介〕赫赫扬扬。日出东方。此符屛却恶梦。辟除不祥。急急如律令勑。〔插钗介〕这钗头小篆符。眠坐莫敎离。把闲神野梦都回避。〔旦醒介〕咳。这符敢不中。我那人呵。须不是依花附木廉纤鬼。咱做的弄影团风抺媚痴。〔净〕再痴时请个五雷打他。〔旦〕些儿意。正待携云握雨你却用掌心雷。 
　　〔合前净〕还分明说与。起个三丈高咒旛儿。〔旦〕待说个甚么子好。 

　　【尾声】〔旦〕依稀则记的个柳和梅。姑姑。你也不索打符椿挂竹枝。则待我冷思量一星星咒向梦儿裏。 
　　绿惨双蛾不自持。　　　　道家妆束压禳时。 
　　如今不在花红处。　　　　为报东风且莫吹。 

　　第十九出　牝贼 
　　【北点红唇】〔净李全引众上〕世扰膻风。家传杂种。刀兵动。这贼英雄。比不得穿墙洞。 
　　野马千蹄合一羣。眼看江海尽风尘。汉儿学得胡儿语。又替胡儿骂汉人。自家李全是也。本贯楚州人氏。身有万夫不当之勇。南朝不用。去而为盗。以五百人出没江湖之间。正无归着。所幸大金皇帝遥封我为溜金王。央我骚扰淮扬。看机进取。奈我多勇少谋。所喜妻子杨氏娘娘。能使一条梨花鎗。万人无敌。夫妻上阵。大有威风。则是娘娘有些吃醋。但是掳的妇人。都要送他帐下。便是军士们。都只畏惧他。正是山妻独霸狮呑象。海贼封王蛇变龙。 

　　【番卜算】〔丑杨婆持鎗上〕百战惹雌雄。血映燕支重。〔舞介〕一枝鎗洒落花风。点点梨花弄。 
　　〔见举手介〕大王千岁。奴家甲胄在身。不拜了。〔净〕娘娘。你可知大金皇帝封我做溜金王。〔丑〕怎么叫做溜金王。〔净〕溜者顺也。〔丑〕封你何事。〔净〕央俺骚扰淮扬三年。待我兵粮齐集。一举渡江。灭了赵宋。那时还封我为帝哩。〔丑〕有这等事。恭喜了。借此号令。买马招军。 

　　【六么令】如雷喧哄。紧辕门画鼓冬冬。哨尖儿飞过海云东。〔合〕好男女。坐当中。淮扬草木都惊动。 
　　【前腔】聚粮收众。选高蹄战马靑骢。闪盔缨斜簇玉钗红。〔合前〕 

　　羣雄竞起向前朝。　　　　折戟沈戈铁未销。 
　　平原好牧无人放。　　　　白草连天野火烧。 

　　第二十出　闹殇 
　　【金珑璁】〔贴上〕连宵风雨重。多娇多病愁中。仙少效。药无功。 
　　颦有为颦。笑有为笑。不颦不笑。哀哉年少。春香侍奉小姐。伤春病到深秋。今夕中秋佳节。风雨萧条。小姐病转沈吟。待我扶他消遣。正是从来雨打中秋月。更値风摇长命灯。〔下〕 

　　【鹊桥仙】〔贴扶病旦上〕拜月堂空。行云径拥。骨冷怕成秋梦。世间何物似情浓。整一片断魂心痛。 
　　〔旦〕枕函敲破漏声残。似醉如呆死不难。一段暗香迷夜雨。十分淸瘦怯秋寒。春香。病境沉沉。不知今夕何夕。〔贴〕八月半了。〔旦〕哎也。是中秋佳节哩。老爷奶奶都为我愁烦。不曾玩赏了。〔贴〕这都不在话下了。〔旦〕听见陈师父替我推命。要过中秋。看看病势转沈。今宵欠好。你为我开轩一望。月色如何。〔贴开窗旦望介〕 

　　【集贤宾】〔旦〕海天悠问冰蟾何处涌。玉杵秋空。凭谁窃药把嫦娥奉。甚西风吹梦无踪。人去难逢。须不是神挑鬼弄。在眉峯。心坎裏别是一般疼痛。〔闷介〕 

　　【前腔】〔贴〕甚春归无端厮和哄。雾和烟两不玲珑。算来人命关天重。会消详直恁匆匆。为着谁侬。俏样子等闲抛送。待我谎他。姐姐。月上了。月轮空。敢蘸破你一床幽梦。 
　　〔旦望叹介〕轮时盼节想中秋。人到中秋不自由。奴命不中孤月照。残生今夜雨中休。 

　　【前腔】你便好中秋月儿谁受用。翦西风泪雨梧桐。楞生瘦骨加沉重。趱程期是那天外哀鸿。草际寒蛩。撒剌剌纸条窗缝。〔旦惊作昏介〕冷松松。软兀剌四梢难动。 
　　〔贴惊介〕小姐冷厥了。夫人有请。〔老旦上〕百岁少忧夫主贵。一生多病女儿娇。我的儿。病体怎生了。〔贴〕奶奶。欠好。欠好。〔老〕可怎了。 

　　【前腔】不堤防你后花园闲梦铳。不分明再不惺忪。睡临侵打不起头梢重。〔泣介〕恨不呵早早乘龙。夜夜孤鸿。活害杀俺翠娟娟雏凤。一场空。是这答裏把娘儿命送。 
　　【啭林莺】〔旦醒介〕甚飞丝缱的阳神动。弄悠扬风马丁冬。〔泣介〕娘。拜谢你了。〔拝跌介〕从小来觑的千金重。不孝女孝顺无终。娘呵。此乃天之数也。当今生花开一红。愿来生把萱椿再奉。〔众泣介合〕恨西风。一霎无端碎绿摧红。 
　　【前腔】〔老〕并无儿荡得个娇香种。绕娘前笑眼欢容。但成人索把俺高堂送。恨天涯老运孤穷。儿呵。暂时间月直年空。反将息你这心烦意冗。 
　　〔合前旦〕娘。你女儿不幸。作何处置。〔老〕奔你回去也。儿。 

　　【玉莺儿】〔旦泣介〕旅榇梦魂中。盼家山。千万重。〔老〕便远也去。〔旦〕是不是。听女孩儿一言。这后花园中一株梅树。儿心所爱。但葬我梅树之下可矣。〔老〕这是怎的来。〔旦〕做不的病婵娟桂窟裏长生。则分的粉骷髅向梅花古洞。〔老泣介〕看他强扶头泪蒙。冷淋心汗倾。不如我先他一命无常用。〔合〕恨苍穹。妬花风雨。偏在月明中。 
　　〔老〕还去与爹讲。广做道场也。儿。银蟾谩捣君臣药。纸马重烧子母钱。〔下旦〕春香。咱可有回生之日否。 

　　【前腔】〔叹介〕你生小事依从。我情中。你意中。春香。你小心奉事老爷奶奶。〔贴〕这是当的了。〔旦〕春香。我记起一事来。我那春容。题诗在上。外观不雅。葬我之后。盛着紫檀匣儿。藏在太湖石底。〔贴〕这是主何意儿。〔旦〕有心灵翰墨春容。傥直那人知重。〔贴〕姐姐宽心。你如今不幸。孤坟独影。肯将息起来。禀过老爷。但是姓梅姓柳秀才招选一个。同生同死。可不美哉。〔旦〕怕等不得了。哎哟。哎哟。〔贴〕这病根儿怎攻。心上医怎逢。〔旦〕春香。我亡后你常向灵位前叫唤我一声儿。〔贴介〕他一星星说向咱伤情重。 
　　〔合前旦昏介贴〕不好了。不好了。老爷奶奶快来。 

　　【忆莺儿】〔外老旦上〕鼓三冬。愁万重。冷雨幽窗灯不红。听侍儿传言女病凶。〔贴泣介〕我的小姐。小姐。〔外老同泣介〕我的儿呵。你舍的命终。抛的我途穷。当初只望把爹娘送。〔合〕恨匆匆。萍踪浪影。风翦了玉芙蓉。 
　　〔旦作醒介外〕快苏醒。儿。爹在此。〔旦作看外介〕哎哟。爹爹。扶我中堂去罢。〔外〕扶你也。儿。〔扶介〕 

　　【尾声】〔旦〕怕树头树尾不到的五更风。和俺小坟边立断肠碑一统。爹。今夜是中秋。〔外〕是中秋也。儿。〔旦〕禁了这一夜雨。〔叹介〕怎能勾月落重生灯再红。 
　　〔并下贴哭上〕我的小姐。我的小姐。天有不测之风云。人有无常之祸福。我小姐一病伤春死了也。痛杀了我家爷。我家奶奶。列位看官们怎了也。待我哭他一会。 

　　【红衲袄】小姐。再不叫咱把领头香心字烧。再不叫咱把剔花灯红泪缴。再不叫咱拈花侧眼调歌鸟。再不叫咱转镜移肩和你点绛桃。想着你夜深深放翦刀。晓淸淸临画稿。提起那春容。被老爷看见了。怕奶奶伤情。分付殉了葬罢。俺想小姐临终之言。依旧向湖山石儿靠也。怕等得个拾翠人来把画粉销。 
　　老姑姑也来了。〔净上〕你哭得好。我来帮你。 

　　【前腔】春香姐。再不叫你暖朱唇学弄箫。〔贴〕为此。〔净〕再不和你荡湘裙闲斗草。〔贴〕便是。〔净〕小姐不在。春香姐也松泛多少。〔贴〕怎见得。〔净〕再不要你冷温存热絮叨。再不要得你夜眠迟朝起的早。〔贴〕这也惯了。〔净〕还有省气的所在。鸡眼睛不用你做嘴儿挑。马子儿不用你随鼻儿倒。〔贴啐介净〕还一件。小姐靑春有了。没时间做出些儿也。那老夫人呵。少不的把你后花园打折腰。 
　　〔贴〕休胡说。老夫人来也。〔老上哭介〕我的亲儿。 

　　【前腔】每日遶娘身有百十遭。并不见你向人前轻一笑。他背熟的班姬四戒从头学。不要得孟母三迁把气淘也愁他软苗条忒恁娇。谁料他病淹煎眞不好。〔哭介〕从今后谁把亲娘叫也。一寸肝肠做了百寸焦。 
　　〔老闷倒贴惊叫介〕老爷。痛杀了奶奶也。快来。快来。〔外哭上〕我的儿也。呀。原来夫人闷倒在此。 

　　【前腔】夫人。不是你坐孤辰把子宿嚣。则是我坐公堂寃业报。较不似老仓公多女好。撞不着赛卢医他一病蹻。天。天。似俺头白中年呵。便做了大家缘何处消。见放着小门楣生折倒。夫人。你且自保重。便作你寸肠千断了也。则怕女儿呵他望帝魂归不可招。 
　　〔丑院公上〕人间旧恨惊鸦去。天上新恩喜鹊来。禀老爷。朝报高升。〔外看报介〕吏部一本。奉圣旨金寇南窥。南安知府杜宝。可升安抚使。鎭守淮扬。卽日起程。不得违误。钦此。〔叹介〕夫人。朝旨催人北往。女丧不便西归。院子。请陈斋长讲话。〔丑〕老相公有请。〔末上〕彭殇眞一壑。吊贺每同堂。〔见介外〕陈先生。小女长谢你了。〔末哭介〕正是。苦伤小姐仙逝。陈最良四顾无门。所喜老公相乔迁。陈最良一发失所。〔众哭介外〕陈先生。有事商量。学生奉旨。不得久停。因小女遗言。就葬后园梅树之下。又恐不便后官居住。已分付割取后园。起座梅花庵观。安置小女神位。就着这石道姑焚修看守。那道姑可承应的来。〔净跪介〕老道婆添香换水。但往来看顾。还得一人。〔老〕就烦陈斋长为便。〔末〕老夫人有命。情愿效劳。〔老〕老爷须置些祭田纔好。〔外〕有漏泽院二顷虚田。拨资香火。〔末〕这漏泽院田。就漏在生员身上。〔净〕咱号道姑。堪收稻谷。你是陈绝粮。漏不到你。〔末〕秀才口吃十一方。你是姑姑。我是孤老。偏不该我收粮。〔外〕不消争。陈先生收给。。陈先生。我在此数年。优待学校。〔末〕都知道。便是老公相高升。旧规有诸生遗爱记。生祠碑文。到京伴礼。送人为妙。〔净〕陈绝粮。遗爱记是老爷遗下与令爱作表记么。〔末〕是老公相政迹歌谣。甚么令爱。〔净〕怎么叫做生祠。〔末〕大祠宇塑老爷像供养。门上写着杜公之祠。〔净〕这等。不如就塑小姐在傍。我普同供养。〔外恼介〕胡说。但是旧规。我通不用了。 

　　【意不尽】陈先生。老道姑。咱女坟儿三尺墓云高。老夫妻一言相靠。不敢望时时看守。则淸明寒食一碗饭儿浇。 
　　魂归冥漠魄归泉。　　　　使汝悠悠十八年。 
　　一叫一回肠一断。　　　　如今重说恨绵绵。 

　　第二十一出　谒遇 
　　【光光乍】〔老僧上〕一领破袈裟。香山■〈山奥〉裏巴多生多宝多菩萨。多多照证光光乍。 
　　小僧广州府香山■〈山奥〉多宝寺一个住持。这寺原是番鬼们建造。以便迎接收宝官员。兹有钦差苗爷任满。祭宝于多宝菩萨位前。不免迎接。 

　　【挂眞儿】〔净苗舜宾末通事外贴皁丑番鬼上〕半壁天南开海汊。向眞珠窟裏排衙。〔僧接介合〕广利神王。善财天女。听梵放海潮音下。 
　　〔净〕铜柱珠崖道路难。伏波横海旧登坛。越人自贡珊瑚树。汉使何劳獬豸冠。自家钦差识宝使臣苗舜宾便是。三年任满。例当祭赛多宝菩萨。通事那裏。〔末见介丑见介〕伽■〈王刺〉喇。〔老僧见介净〕叫通事。分付番回献宝。〔末〕俱已陈设。〔净起看宝介〕奇哉宝也。眞乃磊落山川。精荧日月。多宝寺不虚名矣。看香。〔内鸣钟净拜介〕 

　　【亭前柳】三宝唱三多。七宝妙无过。庄严成世界。光彩遍娑婆。甚多。功德无边阔。〔合〕领拜南无。多得宝。宝多罗。多罗。 
　　〔净〕和尙。替番回海商祝赞一番。 

　　【前腔】〔老僧〕大海宝藏多。船舫遇风波。商人持重宝。险路怕经过。刹那。念彼观音脱。〔合前〕 

　　【挂眞儿】〔生上〕望长安西日下。偏吾生海角天涯。爱宝的喇麻。抽珠的佛法。滑琉璃两下难拿。 
　　自笑柳梦梅。一贫无赖。弃家而游。幸遇钦差。寺中祭宝。托词进见。倘言话中间。可以打动。得其赈援。亦未可知。〔见外介生〕烦大哥通报一声。广州府学生员柳梦梅。来求看宝。〔报介净〕朝廷禁物。那许人观。旣系斯文。权请相见。〔见介生〕南海开珠殿。〔净〕西方掩玉门。〔生〕剖怀俟知己。〔净〕照乘接贤人。敢问秀才以何至此。〔生〕小生贫苦无聊。闻得老大人在此赛宝。愿求一观。以开怀抱。〔净笑介〕旣逢南土之珍。何惜西昆之秘。请试一观。〔净引生看宝介生〕明珠美玉。小生见面知之。其间数种。未委何名。烦老大人一一指教。 

　　【驻云飞】〔净〕这是星汉神沙。这是煑海金丹和铁树花。什么猫眼精光射。母碌通明差。嗏。这是靺鞨柳金芽。这是温凉玉斝。这是吸月的蟾蜍。和阳燧冰盘化。〔生〕我广南有明月珠。珊瑚树。〔净〕径寸明珠等让他。便几尺珊瑚碎了他。 
　　〔生〕小生不游大方之门。何因覩此。 

　　【前腔】天地精华。偏出在番回到帝子家。禀问老大人。这宝来路多远。〔净〕有远三万里的。至少也有一万多程。〔生〕这般远可是飞来走来。〔净笑介〕那有飞走而至之理。只因朝廷重价购求。自来贡献。〔生叹介〕老大人。这宝物蠢尔无知。三万里之外。尙然无足而至。生员柳梦梅。满胸奇异。到长安三千里之近。倒无人购取。有脚不能飞。他重价高悬下。那市舶能奸诈。嗏。浪把宝船撶。〔净〕疑惑这宝物欠眞么。〔生〕老大人。便是眞。饥不可食。寒不可衣。看他似虚舟飘瓦。〔净〕依秀才说。何为眞宝。〔生〕不欺。小生到是个眞正献世宝。我若载宝而朝。世上应无价。〔净笑介〕则怕朝廷之上。这样献世宝也多着。〔生〕但献宝龙宫笑杀他。便鬬宝临潼也赛得他。 
　　〔净〕这等。便好献与圣天子了。〔生〕寒儒薄相。要伺候官府。尙不能勾。怎见的圣天子。〔净〕你不知。到是圣天子好见。〔生〕则三千里路资难处。〔净〕一发不难。古人黄金赠壮士。我将衙门常例银两。助君远行。〔生〕果尔。小生无父母妻子之累。就此拜辞。〔净〕左右。取书仪看酒。〔丑上〕广南爱吃茘枝酒。直北偏飞楡筴钱。酒到。书仪在此。〔净〕路费先生收下。〔生〕谢了。净送酒介〕 

　　【三学士】你带微醺走出这香山罅。向长安有路荣华。〔生〕无过献宝当今驾。撤去收来再似他。〔合〕骤金鞭及早把荷衣挂。望归来锦上花。 
　　【前腔】〔生〕则怕呵重瞳有眼苍天瞎。似波斯赏鉴无差。净由来宝色无眞假。只在淘金的会拣沙。 
　　〔合前生〕吿行了。 

　　【尾声】你赠壮士黄金气色佳。〔净〕一杯酒酸寒奋发。则愿你呵宝气冲天海上槎。 
　　乌纱巾上是靑天。　　　　俊骨英才气俨然。 
　　闻道金门开济世。　　　　临行赠汝绕朝鞭。 

　　第二十二出　旅寄 
　　【捣练子】〔生伞袱病容上〕人出路。鸟离巢。〔内风声介〕搅天风雪梦牢骚。这几日精神寒冻倒。 
　　香山■〈山奥〉裏打包来。三水船儿到岸开。要寄乡心値寒岁。岭南南上半枝梅。我柳梦梅。秋风拜别中郞。因循亲友辞饯。离船过岭。早是暮冬。不堤防岭北风严。感了寒疾。又无扫兴而回之理。一天风雪。望见南安。好苦也。 

　　【山坡羊】树槎牙饿鸢惊叫。岭迢遥病魂孤吊。破头巾雹打风筛。透衣单伞做张儿哨。路斜抄。急没个店儿捎。雪儿呵。偏则把白面书生奚落。怎生冰凌断桥。步高低踏着。好了。有一株柳。酬将过去。方便处柳跎腰。〔扶柳过介〕虚嚣。尽枯杨命一条。蹊跷。滑喇沙跌一交。〔跌介〕 

　　【步步娇】〔末上〕俺是个卧雪先生没烦恼。背上驴儿笑。心知第五桥。那裏开年。有斋村学。〔生叫哎哟介末〕怎生来人怨语声高。〔看介〕呀。甚城南破瓦窑。闪下个精寒料。 
　　〔生〕救人。救人。〔末〕我陈最良。为求馆冲寒到此。彩头儿恰遇着吊水之人。且由他去。〔生又叫介〕救人。〔末〕听说救人。那裏不是积福处。俺试问他。〔问介〕你是何等之人。失脚在此。〔生〕俺是读书之人。〔末〕委是读书之人。待俺扶起你来。〔末扶生相跌诨介末〕请问何方至此。 

　　【风入松】〔生〕五羊城一叶过南韶。柳梦梅来献宝。〔末〕有何宝货。〔生〕我孤身取试长安道。犯严寒少衾单病了。没揣的逗着断桥溪道。险跌折柳郞腰。 
　　〔末〕你自揣高中的。方可去受这等辛苦。〔生〕不瞒说。小生是个擎天柱。架海梁。〔末笑介〕却怎生冻折了擎天柱。扑倒了架海梁。这也罢了。老夫颇谙医理。边近有梅花观。权将息度岁而行。 

　　【前腔】尾生般抱柱正题桥。做倒地文星佳兆。论草包似俺堪调药。暂将息梅花观好。〔生〕此去多远。〔末指介〕看一树雪垂垂如笑。墙直上绣旛飘。 
　　〔生〕这等。望先生引进。 

　　三十无家作路人。　　　　与君相见卽相亲。 
　　华阳洞裏仙坛上。　　　　似近东风别有因。 

　　第二十三出　冥判 
　　【北点绛唇】〔净判官丑鬼持笔簿上〕十地宣差。一天封拜。阎浮界。阳世栽埋。又把俺这裏门程迈。 
　　自家十地阎罗王殿下一个胡判官是也。原有十位殿下。因阳世赵大郞家和金达子争占江山。损折众生。十停去了一停。因此玉皇上帝。照见人民稀少。钦奉裁减事例。九州岛九个殿下。单减了俺十殿下之位。印无归着。玉帝可怜见下官正直聪明。着权管十地狱印信。今日走马到任。鬼卒夜叉。两傍刀剑。非同容易也。〔丑捧笔介〕新官到任。都要这笔判刑名押花字。请新官喝采他一番。〔净看笔介〕鬼使。捧了这笔。好不干系也。 

　　【混江龙】这笔架在落迦山外。肉莲花高耸案前排。捧的是功曹令史。识字当该。〔丑〕笔管儿呢。〔净〕笔管儿。是手想骨。脚想骨。竹筒般剉的圆滴溜。〔丑〕笔毫。〔净〕笔毫呵。是牛头须。夜叉发。铁线儿揉定赤支毸。〔丑〕判爷上的选了。〔净〕这笔头公是遮须国选的人才。〔丑〕有甚名号。〔净〕这管城子在夜郞城受了封拜。〔丑〕判爷兴哩。〔净作笑舞介〕啸一声支兀另汉钟馗其冠不正。舞一回疎喇沙斗河魁近墨者黑。〔丑〕喜哩。〔净〕喜时节■〈氵奈〉河桥题笔儿耍去。〔丑〕闷呵。〔净〕闷时节鬼门关投笔归来。〔丑〕判爷可上榜来。〔净〕俺也曾考神祗。朔望旦名题天榜。〔丑〕可会书来。〔净〕摄星辰。井鬼宿。俺可也文会书斋。〔丑〕判爷高才。〔净〕做弗迭鬼僊才白玉楼摩空作赋陪得过风月主芙蓉城遇晚书怀。便写不尽四大洲转轮日月也差的着五瘟使号令风雷。〔丑〕判爷。见有地分。〔净〕有地分。则合北斗司。阎浮殿。立俺边傍。没衙门。却怎生东岳观。城隍庙。也塑人左侧。〔丑〕让谁。〔净〕便百里城。高捧手。让大菩萨好相庄严乘坐位。〔丑〕恼谁。〔净〕怎三尺土。低分气。对小鬼卒淸奇古怪立基阶。〔丑〕纱帽古气些。〔净〕但站脚一管笔一本簿尘泥轩冕。〔丑〕笔干了。〔净〕要润笔十锭金十贯钞纸陌钱财。〔丑〕点鬼簿在此。〔净〕则见没掂三展花分鱼尾册。无赏一挂日子虎头牌。眞乃是鬼董狐落了款春秋传某年某月某日下崩薨葬卒大注脚。假如他支祈兽上了样把禹王鼎各山各水各路上魍魉魑魅细分腮。〔丑〕待俺磨墨。〔净〕看他子时砚。忔忔察察。乌龙蘸眼显精神。〔丑〕鸡唱了。〔净〕听丁字碑。冬冬登登。金鸡翦梦追魂魄。〔丑〕禀爷点卷。〔净〕但点上格子眼串出四万八千三界有漏人名乌星炮粲。怎按下笔尖头插入一百四十二重无间地狱铁树花开。〔丑〕大押花。〔净〕哎也。押花字止不过发落簿。剉烧舂磨一灵儿。〔丑〕少一个请字。〔净〕登请书。左则是那虚无堂。瘫痨蛊膈四正客。〔丑〕吊起称竿来。〔众卒应介净〕发称竿看业重身轻。衡石程书秦狱史。〔内叫饶也苦也介丑〕隔壁九殿下拷鬼。〔净〕肉鼓吹听神啼鬼哭。毛钳刀笔汉乔才。这时节呵。你便是没关节包待制人厌其笑。〔哭介〕恁风景谁听的无棺椁颜修文子哭之哀。〔丑〕判爷害怕哩。〔净恼介〕哎。楼炭经是俺六科五判。刀花树是俺九棘三槐。脸娄搜风髯赳赳。眉剔竖电目崖崖。少不得中书鬼考。录事神差。比着阳世。那金州判银府判铜司判铁院判。白虎临官。一样价打贴刑名催伍作。实则俺阴府裏注湿生牒化生准胎生照卵生。靑蝇报赦。十分的磊齐功德转三阶。威凛凛人间掌命。颤巍巍天上消灾。 
　　叫掌案的。这簿上开除都也明白。还有几宗人犯。应该发落了。〔贴史上介〕人间勾令史。地下列功曹。禀爷。因缺了殿下。地狱空虚三年。则有枉死城中轻罪男子四名。赵大钱十五。孙心。李猴儿。女囚一名。杜丽娘。未经发落。〔净〕先取男犯四名。〔生末外老旦四犯丑押上丑〕男犯带到。〔净点名介〕赵大有何罪业。脱在枉死城中。〔生〕鬼犯没甚罪。生前喜歌唱。〔净〕一边去。叫钱十五。〔末〕鬼犯无罪。则是做了一个小小房儿。沈香泥壁。〔净〕一边去。叫孙心。〔老旦〕鬼犯些小年纪。好使些花粉钱。〔净〕叫李猴儿。〔外〕鬼犯是有些罪。好男风。〔丑〕是眞。便在地狱裏。还勾上这小孙儿。〔净恼介〕谁叫你插嘴。起去伺候。〔做写簿介〕叫鬼犯听发落。〔四犯同跪介净〕俺初权印。且不用刑。赦你们卵生去罢。〔外〕鬼犯们禀问恩爷。这个卵是甚么卵。若是回回卵。又生在边方去了。〔净〕唗。还想人身。向弹壳裏做去。〔四犯泣介〕哎。被人宰了。〔净〕也罢。不教阳间宰吃你。赵大喜歌唱。贬做黄莺儿。〔生〕好了。做莺莺小姐去。〔净〕钱十五住香泥房子。也罢。准你去燕窠裏受用。做个小小燕儿。〔末〕恰好做飞燕娘娘哩。〔净〕孙心。使花粉钱。做个蝴蝶儿。〔外〕鬼犯便和孙心同做蝴蝶去。〔净〕你是那好男风的李猴。着你做蜜蜂儿去。屁窟裏长拖一个针。〔外〕哎哟。叫俺钉谁去。〔净〕四虫儿听分付。 

　　【油葫芦】蝴蝶呵。你粉版花衣胜翦裁。蜂儿呵。你忒利害。甜口儿咋着细腰捱。燕儿呵。斩香泥弄影钩帘内。莺儿呵。溜笙歌警梦纱窗外。恰好个花间四友无拘碍。则阳世裏孩子们轻薄。怕弹珠儿打的呆。扇梢儿扑的坏。不枉了你宜题入画高人爱则敎你翅挷儿展将春色闹场来。 
　　〔外〕俺做蜂儿的不来。再来钉肿你个判官脑。〔净〕讨打。〔外〕可怜见小性命。〔净〕罢了。顺风儿放去。快走。快走。〔噀气介四人做各色飞下净做向鬼门嘘气吷声介丑带旦上〕天台有路难逢俺。地狱无情欲恨谁。女鬼见。〔净抬头背介〕这女鬼到有几分颜色。 

　　【天下乐】猛见了荡地惊天女俊才。咍也么咍。来俺裏来。〔旦叫苦介净〕血盆中叫苦观自在。〔丑耳语介〕判爷。权收做个后房夫人。〔净〕唗。有天条。擅用囚妇者斩。则你那小鬼头胡乱筛俺判官头何处买。〔旦叫哎介净回身〕是不曾见他粉油头忒弄色。 
　　叫那女鬼上来。 

　　【那叱令】瞧了你润风风粉腮。到花台酒台。溜些些短钗。过歌台舞台。笑微微美怀。住秦台楚台。因甚的病患来。是谁家嫡支派。这颜色不像似在泉台。 
　　〔旦〕女囚不曾过人家。也不曾飮酒。是这般颜色。则为在南安府后花园梅树之下。梦见一秀才。折柳一枝。要奴题咏。留连宛转。甚是多情。梦醒来沈吟。题诗一首。他年若傍蟾宫客。不是梅边是柳边。为此感伤。坏了一命。〔净〕谎也。岂有一梦而亡之理。 

　　【鹊踏枝】一溜溜女婴孩。梦儿裏能宁奈。谁曾挂圆梦招牌。谁和你拆字道白。咍也么咍。那秀才何在。梦魂中曾见谁来。 
　　〔旦〕不曾见谁。则见朵花儿闪下来。好一惊。〔净〕唤取南安府后花园花神勘问。〔丑叫介末花神上〕红雨数番春落魄。山香一曲女消魂。老判大人请了。〔举手介净〕花神。这女鬼说是后花园一梦。为花飞惊闪而亡。可是。〔末〕是也。他与秀才梦的缠绵。偶尔落花惊醒。这女子慕色而亡。〔净〕敢便是你花神假充秀才。误人家女子。〔末〕你说俺着甚迷他来。〔净〕你说俺阴司裏不知呵。 

　　【后庭花滚】但寻常春自在。恁司花忒弄乖。眨眼儿偷元气。艳楼台。克性了费春工。淹酒债。恰好九分态你要做十分颜色。数着你那胡弄的花色儿来。〔末〕便数来。碧桃花。〔净〕他惹天台。〔末〕红梨花。〔净〕扇妖怪。〔末〕金钱花。〔净〕下的财。〔末〕绣球花。〔净〕结的彩。〔末〕芍药花。〔净〕心事谐。〔末〕木笔花。〔净〕写明白。〔末〕水菱花。〔净〕宜镜台。〔末〕玉簪花。〔净〕堪插戴。〔末〕蔷薇花。〔净〕露渲腮。〔末〕腊梅花。〔净〕春点额。〔末〕翦春花。〔净〕罗袂裁。〔末〕水仙花。〔净〕把绫袜踹。〔末〕灯笼花。〔净〕红影筛。〔末〕■〈酉茶〉醾花。〔净〕春醉态。〔末〕金盏花。〔净〕做合卺杯。〔末〕锦带花。〔净〕做裙褶带。〔末〕合欢花。〔净〕头懒抬。〔末〕杨柳花。〔净〕腰恁摆。〔末〕凌霄花。〔净〕阳壮的咍。〔末〕辣椒花。〔净〕把阴热窄。〔末〕含笑花。〔末〕情要来。〔末〕红葵花。〔净〕日得他爱。〔末〕女萝花。〔净〕缠的歪。〔末〕紫薇花。〔净〕痒的怪。〔末〕宜男花。〔净〕人美怀。〔末〕丁香花。〔净〕结半躧。〔末〕荳蔻花。〔净〕含着胎。〔末〕奶子花。〔净〕摸着奶。〔末〕栀子花。〔净〕知趣乖。〔末〕柰子花。〔净〕恣情柰。〔末〕枳壳花。〔净〕好处揩。〔末〕海棠花。〔净〕春困怠。〔末〕孩儿花。〔净〕呆笑孩。〔末〕姊妹花。〔净〕偏妬色。〔末〕水红花。〔净〕了不开。〔末〕瑞香花。〔净〕谁要采。〔末〕旱莲花。〔净〕怜再来。〔末〕石榴花。〔净〕可留得在。几庄儿你自猜。哎。把天公无计策。你道为甚么流动了女裙钗。刬地裏牡丹亭。又把他杜鹃花魂魄洒。 
　　〔末〕这花色花样都是天公定下来的。小神不过遵奉钦差。岂有故意勾人之理。且看多少女色。那有玩花而亡。〔净〕你说自来女色。没有玩花而亡。数你听着。 

　　【寄生草】花把靑春卖。花生锦绣灾。有一个夜舒莲扯不住留仙带。一个海棠丝翦不断香囊怪。一个瑞香风赶不上非烟在。你道花容那个玩花亡。可不道你这花神罪业随花败。 
　　〔末〕花神知罪。今后再不开花了。〔净〕花神。俺这裏已发落过花间四友。付你收管。这女囚慕色而亡。也贬在莺燕队裏去罢。〔末〕禀老判。此女犯乃梦中之罪。如晓风残月。且他父亲为官淸正。单生一女。可以躭饶。〔净〕父亲是何人。〔旦〕父亲杜宝知府。今升淮扬总制之职。〔净〕千金小姐哩。也罢。杜老先生分上。当奏过天庭。再行议处。〔旦〕就烦恩官替女犯查查。怎生有此伤感之事。〔净〕这事情。注在断肠簿上。〔旦〕劳再查女犯的丈夫。还是姓柳姓梅。〔净〕取婚姻簿查来。〔作背查介〕是。有个柳梦梅。乃新科状元也。妻杜丽娘。前系幽欢。后成明配。相会在红梅观中。不可泄漏。〔回介〕有此人。和你姻缘之分。我今放你出了枉死城。随风游戏。跟寻此人。〔末〕杜小姐。拜了老判。〔旦叩头介〕拜谢恩官。重生父母。则俺那爹娘在扬州。可能彀一见。〔净〕使得。 

　　【么篇】他阳禄还长在。阴司数未该。噤烟花一种春无赖。近柳梅一处情无外。望椿萱一带天无碍。则这水玻璃堆起望乡台。可哨见纸铜钱夜市扬州界。 
　　花神。可引他望乡台随意观玩。〔旦随末登台望扬州哭介〕那是扬州。俺爹爹奶奶呵。待飞将去。〔末扯住介〕还不是你去的时节。〔净〕下来听分付。功曹给一纸游魂路引去。花神。休坏了他的肉身也。〔旦〕谢恩官。 

　　【赚尾】〔净〕欲火近干柴。且留的靑山在。不可被雨打风吹日晒。则许你傍月依星将天地拜。一任你魂魄来回。脱了狱省的勾牌。接着活免的投胎。那花间四友你差排。叫莺窥燕猜。倩蜂媒蝶采。敢守的那破棺星圆梦那人来。 
　　〔下末〕小姐。回后花园去来。 

　　醉斜乌帽发如丝。　　　　尽日灵风不满旗。 
　　年年检点人间事。　　　　为待萧何作判司。 

　　第二十四出　拾画 
　　【金珑璁】〔生上〕惊春谁似我。客途中都不问其它。风吹绽蒲桃褐。雨淋殷杏子罗。今日晴和。晒衾单兀自有残云涡。 
　　脉脉梨花春院香。一年愁事费商量。不知柳思能多少。打迭腰肢鬬沈郞。小生卧病梅花观中。喜得陈友知医。调理痊可。则这几日间。春怀郁闷。何处忘忧。早是老姑姑到也。 

　　【一落索】〔净上〕无奈女冠何。识的书生破。知他何处梦儿多。每日价欠伸千个。 
　　秀才安稳。〔生〕日来病患较些。闷坐不过。偌大梅花观。少甚园亭消遣。〔净〕此后有花园一座。虽然亭榭荒芜。颇有寒花点缀。则留散闷。不许伤心。〔生〕怎的得伤心也。〔净叹介〕是这般说。你自去游便了。从西廊转画墙而去。百步之外。便是篱门。三里之遥。都为池馆。你尽情玩赏。竟日消停。不索老身陪去也。名园随客到。幽恨少人知。〔下生〕旣有后花园。就此迤逦而去。〔行介〕这是西廊下了。〔行介〕好个葱翠的篱门。倒了半架。〔叹介〕〔集唐〕凭阑仍是玉阑干。四面墙垣不忍看。想得当时好风月。万条烟罩一时干。〔到介〕呀。偌大一个园子也。 

　　【好事近】则见风月暗消磨。画墙西正南侧左。〔跌介〕苍苔滑擦。倚逗着断垣低垜。因何。蝴蝶门儿落合。原来以前游客颇盛。题名在竹林之上。客来过。年月偏多。刻画尽琅玕千个。咳。早则是寒花遶砌。荒草成窠。 
　　怪哉。一个梅花观。女冠之流怎起的这座大园子。好疑惑也。便是这流水呵。 

　　【锦缠道】门儿锁。放着这武陵源一座。恁好处敎颓堕。断烟中见水阁摧残画船抛躱。冷秋千尙挂下裙拖。又不是经曾兵火。似这般狼藉呵。敢断肠人远伤心事多。待不关情么。恰湖山石畔留着你打磨陀。 
　　好一座山子哩。〔窥介〕呀。就裏一个小匣儿。待把左侧一峯靠着。看是何物。〔作石倒介〕呀。是个檀香匣儿。〔开匣看画介〕呀。一幅观世音喜相。善哉善哉。待小生捧到书馆。顶礼供养。强如埋在此中。 

　　【千秋岁】〔捧合回介〕小嵯峨。压的旃檀合。便做了好相观音俏楼阁。片石峯前。那片石峯前。多则是飞来石三生因果。请将去垆烟上过。头纳地添灯火。照的他慈悲我。俺这裏尽情供养。他于意云何。 
　　〔到介〕到了观中。且安置阁儿上。择日展礼。〔净上〕柳相公多早了。 

　　【尾声】〔生〕姑姑。一生为客恨情多。过冷澹园林日午■〈歹坐〉。老姑姑。你道不许伤心。你为俺再寻一个定不伤心何处可。 
　　僻居虽爱近林泉。　　　　早是伤春梦雨天。 
　　何处邈将归画府。　　　　三峯花半碧堂悬。 

　　第二十五出　忆女 
　　【玩仙灯】〔贴上〕覩物怀人。人去物华销尽。道的个仙果难成。名花易陨。〔叹介〕恨兰昌殉葬无因。收拾起烛灰香烬。 
　　自家杜府春香是也。跟随公相夫人到扬州。小姐去世。将次三年。俺看老夫人那一日不作念。那一日不悲啼。纵然老相公暂时宽解。怎散眞愁。莫说老夫人。便是俺春香。想起小姐平常恩养。病裏言词。好不伤心也。今乃小姐生忌之辰。老夫人分付香灯。遥望南安浇奠。早已安排。夫人有请。 

　　【前腔】〔老旦上〕地老天昏。没处把老娘安顿。思量起举目无亲。招魂有尽。〔哭介〕我的丽娘儿也。在天涯老命难存。割断的肝肠寸寸。 
　　〔苏幕遮〕岭云沈。关树杳。〔贴〕春思无凭。断送人年少。〔老〕子母千回肠断绕。绣夹书囊。尙带余香袅。〔贴〕瑞烟淸。银烛皎。〔老〕绣佛灵辰。血泪风前祷。〔哭介合〕万里招魂魂可到。则愿的人天净处超生早。〔老〕春香。自从小姐亡后。俺皮骨空存。肝肠痛尽。但见他读残书本。绣罢花枝。断粉零香。余簪弃履。触处无非泪眼。见之总是伤心。算来一去三年。又是生辰之日。心香奉佛。泪烛浇天。分付安排。想已齐备。〔贴〕夫人。就此望空顶礼。〔老拜介〕〔集唐〕微香冉冉泪娟娟。酒滴香灰似去年。四尺孤坟何处是。南方归去再生天。杜安抚之妻甄氏。敬为亡女生辰。顶礼佛爷。愿得杜丽娘皈依佛力。早早生天。〔起介〕春香。祷吿了佛王。不免将此茶饭。浇奠小姐。 

　　【香罗带】丽娘何处坟。问天难问。梦中相见得眼儿昏。则听的叫娘的声和韵也。惊跳起。猛回身。则见阴风几阵残灯晕。〔哭介〕俺的丽娘人儿也。你怎抛下的万里无儿白发亲。〔贴拜介〕 

　　【前腔】名香叩玉眞。受恩无尽。赏春香还是你旧罗裙。〔起介〕小姐临去之时。分付春香。长叫唤一声。今日叫他小姐。小姐呵。叫的一声声小姐可曾闻也。〔老旦贴哭介合〕想他那情切。那伤神。恨天天生割断俺娘儿直恁忍。〔贴回介〕俺的小姐人儿也。你可还向这旧宅裏重生何处身。 
　　〔跪介〕禀老夫人。人到中年。不堪哀毁。小姐难以生易死。夫人无以死伤生。且自调养尊年。与老相公同享富贵。〔老哭介〕春香。你可知老相公年来因少男儿。常有娶小之意。止因小姐承欢膝下。百事因循。如今小姐丧亡。家门无托。俺与老相公闷怀相对。何以为情。天呵。〔贴〕老夫人。春香愚不谏贤。依夫人所言。旣然老相公有娶小之意。不如顺他。收下一房。生子为便。〔老〕春香。你见人家庶出之子。可如亲生。〔贴〕春香但蒙夫人收养尙且非亲是亲。夫人肯将庶出看成。岂不无子有子。〔老〕好话。好话。 

　　曾伴残娥到女儿。　　　　白杨今日几人悲。 
　　须知此恨消难得。　　　　泪滴寒塘蕙草时。 

　　第二十六出　玩眞 
　　〔生上〕芭蕉叶上雨难留。药梢头风欲收。画意无明偏着眼。春光有路暗抬头。小生客中孤闷。闲游后园。湖山之下。拾得一轴小画。似是观音大士。宝匣庄严。风雨淹旬。未能展视。且喜今日晴和。瞻礼一会。〔开匣展画介〕 

　　【黄莺儿】秋影挂银河。展天身自在波。诸般好相能停妥。他眞身在补陀咱海南人遇他。〔想介〕甚威光不上莲花座。再延俄。怎湘裙直下。一对小凌波。 
　　是观音。怎一对小脚儿。待俺端详一会。 

　　【二郞神慢】些儿个。画图中影儿则度。着了。敢谁书馆中吊下幅小嫦娥。画的这俜停倭妥。是嫦娥。一发该顶戴了。问嫦娥折桂人有我。可是嫦娥。怎影儿外没半架祥云托。树皴儿又不似桂丛花琐。不是观音。又不是嫦娥。人间那得有此。成惊愕。似曾相识向俺心头摸。 
　　待我瞧。是画工临的。还是美人自手描的。 

　　【莺啼序】问丹靑何处娇娥。片月影光生豪末。似恁般一个人儿。早见了百花低躱。总天然意态难模。谁近得把春云淡破。想来画工怎能到此。多敢他。自己能描会脱。 
　　且住。细观他帧首之上。小字数行。〔看介〕呀。原来绝句一首。〔念介〕近覩分明似俨然。远观自在若飞仙。他年得傍蟾宫客。不在梅边在柳边。呀。此乃人间女子行乐图也。何言不在梅边在柳边。奇哉。怪事哩。 

　　【集贤宾】望关山梅岭天一抹。怎知俺柳梦梅过。得傍蟾宫知怎么。待喜呵端详停和。俺姓名儿直么。费嫦娥定夺。打摩诃。敢则是梦魂中眞个。 
　　好不回盼小生。 

　　【黄莺儿】空影落纤蛾。动春蕉散绮罗。春心只在眉间锁。春山翠拖。春烟淡和。相看四目谁轻可。恁横波。来回顾影。不住的眼儿睃。 
　　却怎半枝靑梅在手。活似提掇小生一般。 

　　【莺啼序】他靑梅在手诗细哦。逗春心一点蹉跎。小生待画饼充饥。小姐似望梅止渴。小姐。小姐。未曾开半点么荷。含笑处朱唇淡抹。晕情多。如愁欲语只少口气儿呵。 
　　小娘子画似崔徽。诗如苏蕙。行书逼眞魏夫人。小子虽则典雅。怎到得这小娘子。蓦地相逢。不免步韵一首。〔题介〕丹靑妙处却天然。不是天仙卽地仙。欲傍蟾宫人近远。恰些春在柳梅边。 

　　【簇御林】他能绰斡。会写作。秀入江山人唱和。待小生狠狠叫他几声。美人。美人。姐姐。姐姐。向眞眞啼血你知么。叫的你喷啑似天花唾。动凌波。盈盈欲下。不见影儿那。 
　　咳。俺孤单在此。少不得将小娘子画像。早晚玩之拜之叫之赞之。 

　　【尾声】拾的个人儿先庆贺。敢柳和梅有些瓜葛。小姐。小姐。则怕你有影无形看杀我。 
　　不须一向恨丹靑。　　　　堪把长悬在户庭。 
　　惆怅题诗柳中隐。　　　　添成春醉转难醒。 

　　第二十七出　魂游 
　　【挂眞儿】〔净石道姑上〕台殿重重春色上。碧雕阑映带银塘。扑地香腾。归天磬响。细展度人经藏。 
　　〔集唐〕几年红粉委黄泥。十二峯头月欲低。折得玫瑰花一朵。东风吹上窈娘堤。俺老道姑看守杜小姐坟庵。三年之上。择取吉日。替他开设道场。超生玉界。早已门外竖立招旛。看有何人来到。 

　　【太平令】〔贴小道姑丑徒弟上〕岭路江乡。一片彩云扶月上。羽衣靑鸟闲来往。〔丑〕天晚。梅花观歇了罢。南枝外有鹊炉香。 
　　小道姑乃韶阳郡碧云庵主是也。游方到此。见他庄严旛引。榜示道场。恰好登坛。共成好事。〔见介〕〔集唐〕〔贴〕大罗天上柳烟含。〔净〕你毛节朱旛倚石龛。〔贴〕见向溪山求住处。〔净〕好哩。你半垂檀袖学通参。小姑姑。从何而至。〔贴〕从韶阳郡来。暂此借宿。〔净〕西头房儿。有个岭南柳相公养病。则下厢房可矣。〔贴〕多谢了。敢问今夕道场。为何而设。〔净叹介〕则为杜衙小姐去三年。待与招魂上九天。〔贴〕这等呵。淸蘸坛场今夜好。敢将香火助眞仙。〔净〕这等却好。〔内鸣钟鼓介众〕请老师兄拈香。〔净〕南斗注生眞妃。东岳受生夫人殿下。〔拈香拜介〕 

　　【孝南歌】钻新火。点妙香。虔诚为因杜丽娘。〔众拜〕香霭绣旛幢。细乐风微扬。仙眞呵。威光无量。把一点香魂。早度人天上。怕未尽凡心。他再作人身想。做儿郞。做女郞。愿他永成双。再休似少年亡。 
　　〔净〕想起小姐生前爱花而亡。今日折得残梅。安在净甁供养。〔拜神主介〕 

　　【前腔】瓶儿净。春冻阳。残梅半枝红蜡装。小姐呵。你香梦与谁行。情神忒孤往。〔众〕老师兄。你说净甁像什么。残梅像什么。〔净〕这瓶儿空像。世界包藏。身似残梅样。有水无根。尙作余香想。〔众〕小姐。你受此供呵。敎你肌骨凉。魂魄香。肯回阳。再住这梅花帐。 
　　〔内风响介净〕奇哉。怪哉。冷窣窣一阵风打旋也。〔内鸣钟介众〕这晚斋时分。且吃了斋。收拾道场。正是晓镜抛残无定色。晚钟敲断步虚声。〔众下〕 

　　【水红花】〔魂旦作鬼声掩袖上〕则下得望乡台如梦俏魂灵。夜荧荧。墓门人静。〔内犬吠旦惊介〕原来是赚花阴小犬吠春星。冷冥冥。梨花春影。呀。转过牡丹亭。药阑。都荒废尽。爹娘去了三年也。〔泣介〕伤感煞断垣荒径。望中何处也鬼灯靑。〔听介〕兀的有人声也啰。 
　　〔添字昭君怨〕昔日千金小姐。今日水流花谢。这淹淹惜惜杜陵花。太亏他。生性独行无那。此夜星前一个。生生死死为情多。奈情何。奴家杜丽娘女魂是也。只为痴情慕色。一梦而亡。凑的十殿阎君。奉旨裁革。无人发遣。女监三年。喜遇老判哀怜放假。趁此月明风细。随喜一番。呀。这是书斋后园。怎做了梅花庵观。好感伤人也。 

　　【小桃红】咱一似断肠人和梦醉初醒。谁偿咱残生命也。虽则鬼丛中姊妹不同行。窣地的把罗衣整。这影随形。风沈露。云暗斗。月勾星。都是我魂游境也。到的这花影初更。〔内作丁冬声旦惊介〕一霎价心儿瘆。原来是弄风铃台殿冬丁。 
　　好一阵香也。 

　　【下山虎】我则见香烟隐隐。灯火荧荧呀。铺了些云霞■〈巾登〉。不由人打个呓挣。是那位神灵。原来是东岳夫人。南斗眞妃。〔稽首介〕仙眞。仙眞。杜丽娘鬼魂稽首。魆魆地投明证明。好替俺朗朗的超生注生。再看这靑词上。原来就是石道姑在此住持。一坛斋意。度俺生天。道姑。道姑。我可也生受你呵。再瞧这净甁中。咳。便是俺那冢上残梅哩。梅花呵。似俺杜丽娘半开而谢。好伤情也。则为这断鼓零钟金字经。叩动俺黄粱境。俺向这地坼裏梅根迸几程。透出些儿影。〔泣介〕姑姑们这般志诚。若不留些踪迹。怎显的俺鉴知他。就将梅花散在经台之上。〔散花介〕抵甚么一点香销万点情。 
　　想起爹娘何处。春香何处也。呀。那边厢有沈吟叫唤之声。听再来。〔内叫介〕俺的姐姐呵。俺的美人呵。〔旦惊介〕谁叫谁也。再听。〔内又叫介旦叹介〕 

　　【醉归迟】生和死。孤寒命。有情人叫不出情人应。为甚么不唱出你可人名姓。似俺孤魂独趁。待谁来叫唤俺一声。不分明。无倒断。再俜停。〔内又叫介〕咳。咳敢边厢甚么书生。睡梦裏语言胡■〈口坙〉。不由俺无情有情。凑着叫的人三声两声。冷惺忪红泪飘零。呀。怕不是梦人儿梅卿柳卿俺记着这花亭水亭。趁的这风淸月淸。则这鬼宿前程。盼得上三星四星。 
　　呀。待卽行寻趁。奈斗转参横。不敢久停呵。 

　　【尾声】为什么闪摇摇春殿灯。〔内叫介〕殿上响动。〔丑虚上望介又作风起介旦〕一弄儿绣旛飘逈。则这几点落花风是俺杜丽娘身后影。 
　　〔作鬼声下丑打照面惊叫介〕师父们快来。快来。〔净贴惊上〕怎的大惊小怪。〔丑〕则这灯影荧煌。躱着瞧时。见一位女神仙。袖拂花旛。一闪而去。怕也。怕也。〔净〕怎生模样。〔丑打手势介〕这多高。这多大。俊脸儿。翠翘金凤。红裙绿袄。环佩玎珰。敢是眞仙下降。〔净〕咳。这便是杜小姐生时样子。敢是他有灵活现。〔贴〕呀。你看经台之上。乱糁梅花。奇也异也。大家再祝谶他一番。 

　　【忆多娇】〔众〕风灭了香。月倒廊。闪闪尸尸魂影儿凉。花落在春宵情易伤。愿你早度天堂。早度天堂。免留滞他乡故乡。 
　　〔贴〕敢问杜小姐为何病亡。以何缘故。而来出现。 

　　【尾声】〔净〕休惊恍。免问当。收拾起乐器经堂。你听波。兀的冷窣窣佩环风还在回廊那边响。 
　　心知不敢辄形相。　　　　欲话因缘恐断肠。 
　　若使春风会人意。　　　　也应知有杜兰香。 

　　第二十八出　幽媾 
　　【夜行船】〔生上〕瞥下天仙何处也影空蒙似月笼沙。有恨徘徊。无言窨约。早是夕阳西下。 
　　一片红云下太淸。如花巧笑玉俜停。凭谁画出生香面。对俺偏含不语情。小生自遇春容。日夜想念。这更阑时节。破些工夫。吟其珠玉。玩其精神。倘然梦裏相亲。也当春风一度。〔展画玩介〕呀。你看美人呵。神含欲雨。眼注微波。眞乃落霞与孤鹜齐飞。秋水共长天一色。 

　　【香遍满】晚风吹下。武陵溪边一缕霞。出托个人儿风韵杀。净无瑕。明窗新绛纱。丹靑小画。又把一幅肝肠挂。 
　　小姐。小姐。则被你想杀俺也。 

　　【懒画眉】轻轻怯怯一个女娇娃。楚楚臻臻像个宰相衙。想他春心无那对菱花含情自把春容画。可想到有个拾翠人儿也逗着他。 
　　【二犯梧桐树】他飞来似月华。俺拾的愁天大。常时夜夜对月而眠。这几夜呵。幽佳。婵娟隐映的光辉杀。敎俺迷留乱的心嘈杂。无夜无明怏着他若不为擎奇怕涴的丹靑亚。待抱着你影儿横榻。 
　　想来小生定是有缘也。再将他诗句朗诵一番。〔念诗介〕 

　　【浣沙溪】拈诗话。对会家。柳和梅有分儿些。他春心迸出湖山罅。飞上烟绡萼绿华。则是礼拜他便了。〔拈香拜介〕傒幸杀。对他脸晕眉痕心上搯。有情人不在天涯。 
　　小生客居。怎勾姐姐风月中。片时相会也。 

　　【刘泼帽】恨单条不惹的双魂化。做个画屛中倚玉蒹葭。小姐呵。你耳朵儿云鬓月侵芽。可知他一些些都听的俺伤情话。 
　　【秋夜月】堪笑咱说的来如戏耍。他海天秋月云端挂。烟空翠影遥山抹。只许他伴人淸暇。怎敎人挑达。 
　　【东瓯令】俺如念呪。似说法。石也要点头天雨花。怎虔诚不降的仙娥下。是不肯轻行踏。〔内作风起按住画介〕待留仙怕杀风儿刮。黏嵌着锦边牙。 
　　怕刮损他。再寻个高手临他一幅儿。 

　　【金莲子】闲啧牙怎能勾他威光水月生临榻。怕有处相逢他自家。则问他许多情与春风画意再无差。 
　　再把灯细看他一会。〔照介〕 

　　【隔尾】敢人世上似这天眞多则假〔内作风吹灯介生〕好一阵冷风袭人也。险些儿误丹靑风影落灯花。罢了。则索睡掩纱窗去梦他。 
　　〔生睡介魂旦上〕泉下长眠梦不成。一生余得许多情。魂随月下丹靑引。人在风前叹息声。妾身杜丽娘鬼魂是也。为花园一梦。想念而终。当时自画春容。埋于太湖石下。题有他年得傍蟾宫客。不是梅边是柳边。谁想游魂观中。几晚听见东房之内。一个书生。高声低叫。俺的姐姐。俺的美人。那声音哀楚。动俺心魂。悄然蓦入他房中。则见高挂起一轴小画。细玩之。便是奴家遗下春容。后面和诗一首。观其名字。则岭南柳梦梅也。梅边柳边。岂非前定乎。因而吿过了冥府判君。趁此良宵。完其前梦。想起来好苦也。 

　　【朝天懒】怕的是粉冷香销泣绛纱。又到的高唐馆。玩月华。猛回头羞飒髻儿■〈髟上查下〉。自擎拿。呀。前面是他房头了。怕桃源路径行来诧。再得俄旋试认他。 
　　〔生睡中念诗介〕他年若傍蟾宫客。不是梅边是柳边。我的姐姐呵。〔旦听打悲介〕 

　　【前腔】是他叫唤的伤情咱泪雨麻。把我残诗句。没争差。难道还未睡呵。 

　　又叫介旦〕他原来睡屛中作念猛嗟呀。省諠哗。我待敲弹翠竹窗栊下。〔内作惊醒叫姐姐介旦悲介〕待展香魂去近他。〔生〕呀。户外敲竹之声。是风是人。〔旦〕有人。〔生〕这咱时节有人。敢是老姑姑送茶。免劳了。〔旦〕不是。〔生〕敢是游方的小姑姑么。〔旦〕不是。〔生〕好怪。好怪。又不是小姑姑。再有谁。待我启门而看。〔开门看介〕 

　　【玩仙灯】呀。何处一娇娃。艳非常使人惊诧。 
　　〔旦作笑闪入生急掩门旦敛袵整容见介〕秀才万福。〔生〕小娘子到来。敢问尊前何处。因何夤夜至此。〔旦〕秀才。你猜来。 

　　【红衲袄】〔生〕莫不是莽张骞犯了你星汉槎。莫不是小梁淸夜走天曹罚。〔旦〕这都是天上仙人。怎得到此。〔生〕是人家彩凤暗随鸦。〔旦摇头介生〕敢甚处裏绿杨曾系马。〔旦〕不曾一面。〔生〕若不是认陶潜眼挫的花。敢则是走临邛道数儿差。〔旦〕非差。〔生〕想是求灯的。可是你夜行无烛也。因此上待要红袖分灯向碧纱。 
　　【前腔】〔旦〕俺不为度仙香空散花。也不为读书灯闲濡蜡。俺不似赵飞卿旧有瑕。也不似卓文君新守寡。秀才呵。你也曾随蝶梦迷花下。〔生想介〕是当初曾梦来。〔旦〕俺因此上弄莺簧赴柳衙。若问俺妆台何处也。不远哩。刚则在宋玉东邻第几家。 
　　〔生作想介〕是了。曾后花园转西。夕阳时节。见小娘子走动哩。〔旦〕便是了。〔生〕家下有谁。 

　　【宜春令】〔旦〕斜阳外。芳草涯。再无人有伶仃的爹妈。奴年二八。没包弹风藏叶裏花。为春归惹动嗟呀。瞥见你风神俊雅。无他。待和你翦烛临风。西窗闲话。 
　　〔生背介〕奇哉。奇哉。人间有此艳色。夜半无故而遇明月之珠。怎生发付。 

　　【前腔】他惊人艳。绝世佳。闪一笑风流银蜡。月明如乍。问今夕何年星汉槎。金钗客寒夜来家。玉天仙人间下榻。〔背介〕知他。知他是甚宅眷的孩儿。这迎门调法。 
　　待小生再问他。〔回介〕小娘子夤夜下顾小生。敢是梦也。〔旦笑介〕不是梦。当眞哩。还怕秀才未肯容纳。〔生〕则怕未眞。果然美人见爱。小生喜出望外。何敢却乎。〔旦〕这等。眞个盼着你了。 

　　【耍鲍老】幽谷寒涯。你为俺催花连夜发。俺全然未嫁。你个中知察。拘惜的好人家。牡丹亭娇恰恰。湖山畔羞答答。读书窗淅喇喇。良夜省陪茶。淸风明月知无价。 
　　【滴滴金】〔生〕俺惊魂化。睡醒时凉月些些。陡地荣华。敢则是梦中巫峡。亏杀你走花阴不害些儿怕。点苍苔不溜些儿滑。背萱亲不受些儿吓。认书生不着些儿差。你看斗儿斜。花儿亚。如此夜深花睡罢。笑咖咖。吟哈哈。风月无加。把他艳软香娇做意儿耍。下的亏他。便亏他则半霎。 
　　〔旦〕妾有一言相恳。望郞恕责。〔生笑介〕贤卿有话。但说无妨。〔旦〕妾千金之躯。一旦付与郞矣。勿负奴心。每夜得共枕席。平生之愿足矣。〔生笑介〕贤卿有心恋于小生。小生岂敢忘于贤卿乎。〔旦〕还有一言。未至鸡鸣。放奴回去。秀才休送。以避晓风。〔生〕这都领命。只问姐姐贵姓芳名。 

　　【意不尽】〔旦叹介〕少不得花有根元玉有芽。待说时惹的风声大。〔生〕以后准望贤卿逐夜而来。〔旦〕秀才。且和俺点勘春风这第一花。 
　　浩态狂香昔未逢。　　　　月斜楼上五更钟。 
　　朝云夜入无云处。　　　　神女知来第几峯。 

　　第二十九出　旁疑 
　　【步步娇】〔净扮老道姑上〕女冠儿生来出家相。无对向没生长。守着三淸像。换水添香。钟鸣鼓响。赤紧的是那走方娘。弄虚花扯闲帐。 
　　世事难拚一个信。人情常带三分疑。杜老爷为小姐剏下这座梅花观。着俺看守三年。水淸石见。无半点瑕疵。止因陈教授老狗。引下个岭南柳秀才。东房养病。前几日到后花园回来。悠悠漾漾的。着鬼着魅一般。俺已疑惑了。凑着个韶阳小道姑。年方念八。颇有风情。到此云游。几日不去。夜来柳秀才房裏。喞喞哝哝。听的似女儿声息。敢是小道姑瞒着我。去瞧那秀才。秀才逆来顺受了。俺且待他来。打觑他一番。 

　　【前腔】〔贴扮小道姑上〕俺女冠儿俏的仙眞样。论举止都停当。则一点情抛漾。步斗风前。吹笙月上。〔叹介〕古来仙女定成双。恁生来寒乞相。 
　　〔见介贴〕常无欲以观其妙。〔净〕常有欲以观其窍。小姑姑。你昨夜游方。游到柳秀才房儿裏去。是窍是妙。〔贴〕老姑姑。这话怎的起。谁看见来。〔净〕俺看见来。 

　　【剔银灯】你出家人芙蓉淡妆。翦一片湘云鹤氅。玉冠儿斜插笑生香。出落的十分情况。斟量。敢则向书生夜窗。迤逗的幽辉半床。 
　　〔贴〕向那个书生。老姑姑。这话敢不中哩。 

　　【前腔】俺虽然年淸试妆。洗凡心冰壶月朗。你怎生剥落的人轻相。比似你半老的佳人停当。〔净〕倒找起俺来。〔贴〕你端详。这女贞观傍。可放着个书生话长。 
　　〔净〕哎也。难道俺与书生有帐。这梅花观你是云游道婆。他是云游秀才。你住的。偏他住不的。则是往常秀才夜静高眠。则你到观中。那秀才夜半开门。喞喞哝哝的。不共你说话。共谁来。扯你道录司吿去。〔扯介贴〕便去。你将前官香火院。停宿外方游棍。难道偏放过你。〔扯介〕 

　　【一封书】〔末上〕闲步白云除。问柳先生何处居。扣梅花院主。〔见扯介〕呀。怎两个姑姑争施主。玄牝同门道可道。怎不韫椟而藏姑待姑。俺知道你是大姑。他是小姑。嫁的个彭郞港口无。 
　　〔净〕先生不知。听的柳秀才半夜开门。不住的喞哝。俺好意儿问这小姑。敢是你共柳秀才讲话哩。这小姑则答应着谁共秀才讲话来便罢。倒嘴骨弄的。说俺养着个秀才。陈先生。凭你说。谁引这秀才来。扯他道录司明白去。俺是石的。〔贴〕难道俺是水的。〔末〕噤声。坏了柳秀才体面。俺劝你。 

　　【前腔】敎你姑徐徐。撒月招风实也虚。早则是者也之乎。那柳下先生君子儒。到道录司牒你去俗还俗。敢儒流们笑你姑不姑。〔贴〕正是不雅相。好把冠子儿扶。水云梳。裂了这仙衣四五铢。 
　　〔净〕便依说开手罢。陈先生吃个斋去。〔末〕待柳秀才在时又来。 

　　【尾声】淸绝处再踟躇。〔泪介〕咳。糁东风穷泪扑疎疎。道姑。杜小姐坟儿可上去。〔净〕雨哩。〔末叹介〕则恨的锁春寒这几点杜鹃花下雨。 
　　〔下净贴吊场净〕陈老儿去了。小姑姑好嗻。〔贴〕和你再打听。谁和秀才说话来。 

　　烟水何曾息世机。　　　　高情雅淡世间稀。 
　　陇山鹦鹉能言语。　　　　乱向金笼说是非。 

　　第三十出　欢挠 
　　【捣练子】〔生上〕听漏下半更多。月影向中那。恁时节夜香烧罢么。 
　　一点猩红一点金。十个春纤十个针。只因世上美人面。改尽人间君子心。俺柳梦梅是个读书君子。一味志诚。止因北上南安。凑着东邻西子。嫣然一笑。遂成暮雨之来。未是五更。便逐晓风而去。今宵有约。未知迟早。正是金莲若肯移三寸。银烛先教刻五分。则一件。姐姐若到。要精神对付他。偷盹一会。有何不可。〔睡介〕 

　　【称人心】〔魂旦上〕冥途挣挫。要死却心儿无那。也则为俺那人儿忒可。敎他闷房头守着闲灯火。〔入门介〕呀。他端然睡磕。恁春寒也不把绣衾来摸。多应他祗候着我。待叫醒他。秀才。秀才。〔生醒介〕姐姐。失敬也。〔起揖介〕待整衣罗。远远相迎个。这二更天风露多。还则怕夜深花睡么。〔旦〕秀才。俺那裏长夜好难过。缱着你无眠淸坐。 
　　〔生〕姐姐。你来的脚踪儿恁轻是怎的。〔集唐〕〔旦〕自然无迹又无尘。〔生〕白日寻思夜梦频。〔旦〕行到窗前知未寝。〔生〕一心惟待月夫人。姐姐。今夜来的迟些。 

　　【绣带儿】〔旦〕鎭消停。不是俺闲情忒慢俄。那些儿忘却俺欢哥。夜香残。回避了尊亲。绣床偎收拾起生活。停脱。顺风儿斜将金佩拖。紧摘离百忙的淡妆明抹。 
　　〔生〕费你高情。则良夜无酒。奈何。〔旦〕都忘了。俺携酒一壶。花果二色。在楯栏之上。取来消遣。〔旦出取酒果花上生〕生受了。是甚果。〔旦〕靑梅数粒。〔生〕这花。〔旦〕美人蕉。〔生〕梅子酸似俺秀才。蕉花红似俺姐姐。串飮一杯。〔共杯飮介〕 

　　【白练序】〔旦〕金荷。斟香糯。〔生〕你酝酿春心玉液波。■〈扌弃〉微酡。东风外翠香红酦。〔旦〕也摘不下奇花果。这一点蕉花和梅豆呵。君知么。爱的人全风韵。花有根科。 
　　【醉太平】〔生〕细哦。这子儿花朵。似美人憔悴。酸子情多。喜蕉心暗展。一夜梅犀点污。如何酒潮微晕笑生涡。待噷着脸恣情的呜嘬。些儿个。翠偃了情波。润红蕉点。香生梅唾。 
　　【白练序】〔旦〕活泼。死腾那。这是第一所人间风月窝。昨宵个。微茫暗影轻罗把势儿忒显豁。为甚么人到幽期话转多。〔生〕好睡也。〔旦〕好月也。消停坐。不妬色嫦娥和俺人三个。 
　　【醉太平】〔生〕无多。花影阿那。欢奴奴睡也。睡也奴哥。春宵美满。一煞暮钟敲破。娇娥。似前宵雨云羞怯颤声讹。敢今夜翠颦轻可。睡则那。把腻乳微搓。酥胸汗帖。细腰春锁。 
　　〔净贴悄上贴〕道可道。可知道。名可名。可闻名。〔生旦笑介贴〕老姑姑。你听。秀才房裏有人。这不是俺小姑姑了。〔净作听介〕是女人声。快敲门去。〔敲门介生〕谁。〔净〕老道姑送茶。〔生〕夜深了。〔净〕相公房裏有客哩。〔生〕没有。〔净〕女客哩。〔生旦慌介〕怎好。〔净急敲门介〕相公。快开门。地方巡警。免的声扬哩。〔生慌介〕怎了。怎了。〔旦笑介〕不妨。俺是邻家女子。道姑不肯休时。便与他一个勾引的罪名儿。 

　　【隔尾】〔旦〕便开呵。须撒和。隔纱窗怎守的到参儿趖。柳郞则管松了门儿。俺影着这一幅美人图那边躱。 
　　〔生开门旦作躱生将身遮旦净抢进笑介〕喜也。〔生〕什么喜。〔净前看生身拦介〕 

　　【滚遍】〔贴净〕这更天一点锣。仙院重门阖。何处娇娥。怕惹的干柴火。〔生〕你便打睃。有甚着科。是床儿裏窝。箱儿裏那。袖儿裏阁。 
　　〔净贴向前生拦不住内作风起旦闪下介生〕昏了灯也。〔净〕分明一个影儿。只这轴美女图在此。古画成精了。 

　　【前腔】画屛人踏歌。曾许你书生和。不是妖魔。甚影儿望风躱。相公。这是什么画。〔生〕妙娑婆。秀才家随行的香火。俺寂静裏祈求。你莽邀喝。 
　　〔净〕是了。不说不知。俺前晚听见相公房内啾啾喞喞。疑惑这小姑姑。俺如今明白了。相公。权留小姑姑伴话。〔生〕请了。 

　　【尾声】动不动道录司官了私和。则欺负俺不分外的书生欺别个。姑姑。这多半觉美鼾鼾则被你奚落煞了我。 
　　〔净贴下生笑介〕一天好事。两个瓦剌姑。扫兴。扫兴。那美。人呵。好吃惊也。 

　　应陪秉烛夜深游。　　　　恼乱春风卒未休。 
　　大姑山远小姑出。　　　　更凭飞梦到瀛洲。 

　　第三十一出　缮备 
　　【番卜算】〔贴扮文官净扮武官上〕边海一边江。隔不断胡尘涨。维扬新筑两城墙。酾酒临江上。 
　　请了。俺们扬州府文武官寮是也。安抚杜老大人。为因李全骚扰地方。加筑外罗城一座。今日落成开宴。杜老大人早到也。〔众拥外上〕 

　　【前腔】三千客两行。百二关重壮。〔文武迎介外〕维扬风景世无双。直上层楼望。 
　　〔见介众〕北门卧护要耆英。〔外〕恨少胸中十万兵。〔众〕天借金山为底柱。〔外〕身当铁瓮作长城。扬州表裏重城。不日成就。皆文武诸公士民之力。〔众〕此皆老安抚远略奇谋。属官窃在下风。敢献一杯。效古人城隅之宴。〔外〕正好。且向新楼一望。〔望介〕壮哉城也。眞乃江北无双堑。淮南第一楼。〔众〕请进酒。 

　　【山花子】贺层城顿插云霄敞。雉飞腾映压寒江。据表裏山河一方。控长淮万里金汤。〔合〕敌楼高窥临女墙。临风洒酒旌斾扬。怎想起琼花当年吹暗香。几点新亭。无限沧桑。 
　　〔外〕前面高起如霜似雪。四五十堆。是何山也。〔众〕都是各场所积之盐。〔众〕商人中纳。〔外〕商人何在。〔末老旦扮商人上〕占种海田高白玉。掀番盐井横黄金。商人见。〔外〕商人么。则怕早晚要动支兵粮。攒紧上纳。 

　　【前腔】这盐呵。是银山雪障连天晃。海煎成夏草秋粮。平看取盐花灶场。尽支排中纳边商。 
　　〔合前〕酒罢了。喜的广有兵粮。则要众文武关防如法。 

　　【舞霓裳】〔众〕文武官寮立边疆。边疆。休坏了这农桑。士工商。敢大金家早晚来无状。打贴起炮箭旗枪。听边声风沙迭荡。猛惊起。见蟠花战袍旧边将。 
　　【红绣鞋】〔众〕吉日祭赛城隍。城隍。归神谢土安康。安康。祭旗纛。犒军装。阵头儿。谁抵当。箭眼裏。好遮藏。 
　　【尾声】〔外〕按三韬把六出旗门放。文和武肃静端详。则等待海西头动边烽那一声炮儿响。 
　　夹城云暖下霓旄。　　　　千里崤函一梦劳。 
　　不意新城连嶂起。　　　　夜来冲斗气何高。 

　　第三十二出　冥誓 
　　【月云高】〔生上〕暮云金阙。风旛淡摇拽。但听得钟声绝。早则是心儿爇。纸帐书生。有分氲兰麝。咱时还早。荡花阴单则把月痕遮。〔整灯介〕溜风光稳护着灯儿烨。〔笑介〕好书读易尽。佳人期未来。前夕美人到此。并不堤防姑姑搅攘。今宵趁他未来之时。先到云堂之上。攀话一回。免生疑惑。〔作掩门行介〕此处留人户半斜。天呵。俺那有心期在那些。〔下〕 

　　【前腔】〔魂旦上〕孤神害怯。佩环风定夜。〔惊介〕则道是人行影。原来是云偷月。〔到介〕这是柳郞书舍了。呀。柳郞何处也。闪闪幽斋。弄影灯明灭魂再艳灯油接。情一点灯头结。〔叹介〕奴家和柳郞幽期。除是人不知。鬼都知道。〔泣介〕竹影寺风声怎的遮。黄泉路夫妻怎当赊。 
　　待说何曾说。如嚬不奈嚬。把持花下意。犹恐梦中身。奴家虽登鬼录。未损人身阳禄将回。阴数已尽。前日为柳郞而死今日为柳郞而生。夫妇分缘。去来明白。今宵不说。只管人鬼混纒。到甚时节。则怕说时。柳郞那一惊呵。也避不得了。正是夜传人鬼三分话。早定夫妻百岁恩。 

　　【懒画眉】〔生上〕画兰风摆竹横斜。〔内作鸟声惊介〕惊鸦闪落在残红榭。呀。门儿开也。玉天仙光降了紫云车。〔旦出迎介〕柳郞来也。〔生揖介〕姐姐来也。〔旦〕剔灯花这咱望郞爷。〔生〕直恁的志诚亲姐姐。 
　　〔旦〕秀才。等你不来。俺集下了唐诗一首。〔生〕洗耳。〔旦念介〕拟托良媒亦自伤。月寒山色两苍苍。不知谁唱春归曲。又向人间魅阮郞。〔生〕姐姐高才。〔旦〕柳郞。这更深何处来也。〔生〕昨夜被姑姑败兴。俺乘你未来之时。去姑姑房头。看了动定。好来迎接你。不想姐姐今夜来恁早哩。〔旦〕盼不到月儿上也。 

　　【太师引】〔生〕叹书生何幸遇仙提揭。比人间更志诚亲切。下温存笑眼生花。正渐入欢肠啖蔗。前夜那姑姑呵。恨无端风雨把春抄截。姐姐呵。误了你半宵周折。累了你好回惊怯。不嗔嫌一径的把断红重接。 
　　【琐寒牕】〔旦〕是不堤防他来的唓嗻。吓的个魂儿收不迭。仗云摇月躱。画影人遮。则没踹的涩道边儿。闪人一跌。自生成不惯这磨灭险些些。风声扬播到俺家爷。先吃了俺哏尊慈痛决。 
　　〔生〕姐姐费心。因何错爱小生至此。〔旦〕爱的你一品人才。〔生〕姐姐。敢定了人家。 

　　【太师引】〔旦〕并不曾受人家红定回鸾帖。〔生〕喜个甚样人家。〔旦〕但得个秀才郞情倾意惬。〔生〕小生到是个有情的。〔旦〕是看上你年少多情。迤逗俺睡魂难贴。〔生〕姐姐。嫁了小生罢。〔旦〕怕你岭南归客道途赊。是做小伏低难说。〔生〕小生未曾有妻。〔旦笑介〕少甚么旧家根叶。着俺异乡花草塡接。 
　　敢问秀才。堂上有人么。〔生〕先君官为朝散。先母曾封县君。〔旦〕这等是衙内了。怎恁婚迟。 

　　【琐寒牕】〔生〕恨孤单飘零岁月。但寻常稔色谁沾藉。那有个相如在客。肯驾香车。箫史无家。便同瑶阙。似你千金笑等闲抛泄。凭说。便和伊靑春才貌恰争些。怎做的露水相看仳别。 
　　〔旦〕秀才有此心。何不请媒相聘。也省的奴家为你担惊受怕。〔生〕明早敬造尊庭。拜见令尊令堂。方好问亲于姐姐。〔旦〕到俺家来。只好见奴家。要见俺爹娘还早。〔生〕这般说。姐姐当眞是那样门庭。〔旦笑介生〕是怎来。 

　　【红衫儿】看他温香艳玉神淸绝。人间迥别。〔旦〕不是人间。难道天上。〔生〕怎独自夜深行。边厢少侍妾。且说个贵表尊名。〔旦叹介生背介〕他把姓字香沈。敢怕似飞琼漏泄。姐姐。不肯泄漏姓名。定是天仙了。薄福书生。不敢再陪欢宴。尽仙姬留意书生。怕逃不过天曹罚折。 
　　【前腔】〔旦〕道奴家天上神仙列。前生寿折。〔生〕不是天上。难道人间。〔旦〕便作是私奔。悄悄何妨说。〔生〕不是人间。则是花月之妖。〔旦〕正要你掘草寻根。怕不待勾辰岁月。〔生〕是怎么说。〔旦欲说又止介〕不明白辜负了幽期。话到尖头又咽。 
　　〔相思令〕〔生〕姐姐。你千不说。万不说。直恁的书生不酬决。更向谁边说。〔旦〕待要说。如何说。秀才。俺则怕聘则为妻奔则妾。受了盟香说。〔生〕你要小生发愿。定为正妻。便与姐姐拈香去。 

　　【滴溜子】〔生旦同拜〕神天的。神天的。盟香满爇。柳梦梅。柳梦梅。南安郡舍。遇了这佳人提挈。作夫妻。生同室死同穴。口不心齐。寿随香灭。 
　　〔旦泣介生〕怎生吊下泪来。〔旦〕感君情重。不觉泪垂。 

　　【闹樊楼】你秀才郞为客偏情绝。料不是虚脾把盟誓撇。哎。话吊在喉咙翦了舌。嘱东君在意者。精神打贴。暂时间奴儿回避趄些儿待说。你敢扑■〈忄龙〉忪害跌。 
　　〔生〕怎的来。〔旦〕秀才。这春容得从何处。〔生〕太湖石缝裏。〔旦〕比奴家容貌争多。〔生看惊介〕可怎生一个粉扑儿。〔旦〕可知道。奴家便是画中人也。〔生合掌谢画介〕小生烧的香到哩。姐姐。你好歹表白一些儿。 

　　【啄木犯】〔旦〕柳衙内。听根节。杜南安原是俺亲爹。〔生〕呀。前任杜老先生升任扬州。怎么丢下小姐。〔旦〕你翦了灯。〔生翦灯介旦〕翦了灯余话堪明灭。〔生〕且请问芳名。靑春多少。〔旦〕杜丽娘小字有庚帖。年华二八正是婚时节。〔生〕是丽娘小姐。俺的人那。〔旦〕衙内。奴家还未是人。〔生〕不是人是鬼。〔旦〕是鬼也。〔生惊介〕怕也。怕也。〔旦〕靠边些听俺消详说。话在前敎侯休害怯。俺虽则是小鬼头人半截。 
　　〔生〕姐姐。因何得回阳世而会小生。 

　　【前腔】〔旦〕虽则是。阴府别。看一面千金小姐。是杜南安那些枝叶。注生妃央及煞回生帖。化生娘点活了残生劫。你后生儿蘸定俺前生业。秀才。你许了俺为妻眞切。少不得冷骨头着疼热。 
　　〔生〕你是俺妻。俺也不害怕了。难道便请起你来。怕似水中捞月。空裏拈花。 

　　【三段子】〔旦〕俺三光不灭。鬼胡由还动迭。一灵未歇。泼残生堪转折。秀才可谙经典。是人非人心不别。是幻非幻如何说。虽则似空裏拈花。却不是水中捞月。 
　　〔生〕旣然虽死犹生。敢问仙坟何处。〔旦〕记取太湖石梅树一株。 

　　【前腔】爱的是花园后节。梦孤淸梅花影斜。熟梅时节。为仁儿心酸那些。〔生〕怕小姐别有走跳处。〔旦叹介〕便到九泉无屈折。衠幽香一阵昏黄月。〔生〕好不冷。〔旦〕冻的俺七魄三魂。僵做了三贞七烈。 
　　〔生〕则怕惊了小姐的魂。怎好。 

　　【斗双鸡】〔旦〕花根木节。有一个透人间路穴。俺冷香肌早偎的半热。你怕惊了呵。悄魂飞越。则俺见了你回心心不灭。〔生〕话长哩。〔旦〕畅好是一夜夫妻。有的是三生话说。 
　　〔生〕不烦姐姐再三。只俺独力难成。〔旦〕可与姑姑计议而行。〔生〕未知深浅。怕一时开攒不彻。 

　　【登小楼】〔旦〕咨嗟。你为人为彻。俺砌笼棺勾有三尺叠。你点刚锹和俺一谜掘。就裏阴风泻泻。则隔的阳世些些。〔内鸡鸣介〕 

　　【鲍老催】〔旦〕咳。长眠人一向眠长夜。则道鸡鸣枕空设。今夜呵梦回远塞荒鸡咽。觉人间风味别。晓风明灭。子规声容易吹残月。三分话纔做一分说。 
　　【耍鲍老】〔旦〕俺丁丁列列。吐出在丁香舌。你拆了俺丁香结。须粉碎俺丁香节。休残慢。须急节。俺的幽情难尽说。〔内风起介〕则这一翦风动灵衣去了也。 
　　〔旦急下生惊痴介〕奇哉奇哉。柳梦梅做了杜太守的女壻。敢是梦也。待俺来回想一番。他名字杜丽娘。年华二八。死葬后园梅树之下。啐。分明是人道交感。有精有血。怎的杜小姐顚倒自己说是鬼。〔旦又上介〕衙内还在此。〔生〕小姐。怎又回来。〔旦〕奴家还有叮咛。你旣以俺为妻。可急视之。不宜自误。如或不然。妾事已露。不敢再来相陪。愿郞留心。勿使可惜。妾若不得复生。必痛恨君于九泉之下矣。 

　　【尾声】〔跪介〕柳衙内你便是俺再生爷。〔生跪扶起介旦〕一点心怜念。不着俺黄泉恨你。你只骂的俺一句鬼随邪。 
　　〔旦作鬼声下回顾介生吊场低语介〕柳梦梅着鬼了。他说的恁般分明。恁般凄切。是无是有。只得依言而行。和姑姑商量去。 

　　梦来何处更为云。　　　　惆怅金泥簇蝶裙。 
　　欲访孤坟谁引至。　　　　有人传示紫阳君。 

　　第三十三出　秘议 
　　【遶池游】〔净上〕芙蓉冠帔。短发难簪系。一炉香鸣钟叩齿。 
　　〔诉衷情〕风微台殿响笙簧。空翠冷霓裳。池畔藕花深处。亲切夜闻香。人易老。事多妨。梦难长。一点深情。三分浅土。半壁斜阳。俺这梅花观。为着杜小姐而建。当初杜老爷分付陈教授看管。三年之内。则是他收取祭租。并不常川行走。便是杜老爷去后。谎了一府州县士民人等许多分子。起了个生祠。昨日老身打从祠前过。猪屎也有。人屎也有。陈最良。陈最良。你可也叫人扫刮一遭儿。到是杜小姐神位前。日逐添香换水。何等庄严淸净。正是天下少信吊书子。世外有情持素人。 

　　【前腔】〔生上〕幽期密意。不是人间世。待声扬徘徊了半日。 
　　〔见介〕落花香覆紫金堂。〔净〕你年少看花敢自伤。〔生〕弄玉不来人换世。〔净〕麻姑一去海生桑。〔生〕老姑姑。小生自到仙居。不曾瞻礼宝殿。今日愿求一观。〔净〕是礼。相引前行。〔行到介净〕高处玉天金阙。下面东岳夫人。南斗眞妃。〔内钟鸣生拜介〕中天积翠玉台遥。上帝高居绛节朝。遂有冯夷来击鼓。始知秦女善吹箫。好一座宝殿哩。怎生左边这牌位上。写着杜小姐神王。是那位女王。〔净〕是没人提主哩。杜小姐。〔生〕杜小姐为谁。 

　　【五更转】〔净〕你说这红梅院。因何置。是杜参知前所为。丽娘原是他香闺女。十八而亡。就此攒瘗。他爷呵。升任急。失题主。空牌位。〔生〕谁祭扫他。〔净〕好墓田留下有碑记。偏他没头主儿。年年寒食。 
　　〔生哭介〕这等说起来。杜小姐是俺娇妻呵。〔净惊介〕秀才当眞。〔生〕千眞万眞。〔净〕这等。你知他那日生。那日死。 

　　【前腔】〔生〕俺未知他生。焉知死。死多年生此时。〔净〕几时得他死信。〔生〕这是俺朝闻夕死了可人矣。〔净〕是夫妻。应你奉事香火。〔生〕则怕俺未能事人。焉能事鬼。〔净〕旣是秀才娘子。可曾会他来。〔生〕便是这红梅院。做楚阳台。偏倍了你。〔净〕是那一夜。〔生〕是前宵你们不做美。〔净惊介〕秀才着鬼了。难道。难道。〔生〕你不信时。显个神通你看。取笔来。点的他主儿会动。〔净〕有这等事。笔在此。〔生点介〕看俺点石为人。靠夫作主。 
　　你瞧。你瞧。〔净惊介〕奇哉。奇哉。主儿眞个会动也。小姐呵。 

　　【前腔】则道墓门梅。立着个没字碑。原来柳客神缠住在香炉裏。秀才。旣是你妻。鼓盆歌庐墓三年礼。〔生〕还要请他起来。〔净〕你直恁神通。敢阎罗是你。〔生〕少些人夫用。〔净〕你当夫。他为人。堪使鬼。〔生〕你也帮一锹儿。〔净〕大明律开棺见尸。不分首从皆斩哩。你宋书生是看不着皇明例。不比寻常。穿篱扢壁。 
　　〔生〕这个不妨。是小姐自家主见。 

　　【前腔】是泉下人。央及你。个中人谁似伊。〔净〕旣是小姐分付。待俺检个日子。〔看介〕恰好明日乙酉。可以开坟。〔生〕喜金鸡玉犬非牛日。则待寻个人儿。开山力士。〔净〕俺有个侄儿癞头鼋可用。只事发之时怎处。〔生〕但回生。免声息。停商议。可有偷香窃玉劫坟贼。还一事。小姐倘然回生。要些定魂汤药。〔净〕陈教授开张药铺。只说前日小姑姑党了凶煞。求药安魂。〔生〕烦你快去了。这七级浮图。岂同儿戏。 
　　湿云如梦雨如尘。　　　　初访城西李少君。 
　　行到窈娘身没处。　　　　手披荒草看孤坟。 
　　〔生下净吊场介〕奇哉。奇哉。怕没这等事。旣是小姐分付。便唤侄儿备了锄锹。俺问陈先生讨药去来。宁可信其有。不可信其无。〔下〕 


　　第三十四出　诇药 
　　〔末上〕积年儒学理粗通。书箧成精变药笼。家童唤俺老员外。街坊唤俺老郞中。俺陈最良失馆。依然重开药铺。今日看有甚人来。 

　　【女冠子】〔净上〕人间天上。道理都难讲。梦中虚诳。更有人儿。思量泉壤。 
　　陈先生利市哩。〔末〕老姑姑到来。〔净〕好铺面。这儒医二字。杜太爷赠的。好地道药材。这两块土中甚用。〔末〕是寡妇床头土。男子汉有鬼怪之疾。淸水调服良。〔净〕这布片儿何用。〔末〕是壮男子的裤裆。妇人有鬼怪之病。烧灰吃了效。〔净〕这等。俺贫道床头三尺土。敢换先生五寸裆。〔末〕怕你不十分寡。〔净〕啐。你敢也不十分壮。〔末〕罢了。来意何为。〔净〕不瞒你说。前日小道姑呵。 

　　【黄莺儿】年少不堤防。赛江神。归夜忙。〔末〕着手了。〔净〕知他着甚闲空旷。被凶神煞党。年灾月殃。瞑然一去无回向。〔末〕欠老成哩。〔净〕细端详。你医王手段。敢对的住活阎王。 
　　〔末〕是活的死的。〔净〕死几日了。〔末〕死人有口吃药。也罢。便是这烧裆散。用热酒调下。 

　　【前腔】海上有仙方。这伟男儿。深裤裆。〔净〕则这种药俺那裏自有。〔末〕则怕姑姑记不起谁阳壮。翦裁寸方。烧灰酒娘。敲开齿缝把些儿放。不寻常。安魂定魄。赛过了反精香。 
　　〔净〕多谢了。 

　　还随女伴赛江神。　　　　争那多情足病身。 
　　岩洞幽深门尽锁。　　　　隔花催唤女医人。 

　　第三十五出　回生 
　　【字字双】〔丑疙童持锹上〕猪尿泡疙疸偌卢胡。没裤。铧锹儿入的土花疎。没骨。活小娘不要去做鬼婆夫。没路。偷坟贼拿倒做个地官符。没趣。 
　　〔笑介〕自家梅花观主家癞头鼋便是。观主受了柳秀才之托。和杜小姐启坟。好笑。好笑。说杜小姐要和他这裏重做夫妻。管他人话鬼话。带了些黄钱。挂在这太湖石上。点起香来。 

　　【出队子】〔净摆酒同生上〕玉人何处。玉人何处。近墓西风老绿芜。竹枝歌唱的女郞苏。杜鹃声啼过锦江无。一窖愁残。三生梦余。 
　　〔生〕老姑姑。已到后园。只见半亭瓦砾。满地荆榛。绣带重寻。袅袅藤花夜合。罗裙欲认。靑靑蔓草春长。则记的太湖石边。是俺拾画之处。依希似梦。恍惚如亡。怎生是好。〔净〕秀才不要忙。梅树下堆儿是了。〔生〕小姐。好伤感人也。〔哭介丑〕哭甚的。趁时节了。〔烧纸介生拜介〕巡山使者。当山土地。显圣显灵。 

　　【啄木鹂】〔生〕开山纸。草面上铺烟罩山前红地炉。〔丑〕敢太岁头上动土。向小姐脚跟穵窟。〔生〕土地公公。今日开山。专为请杜丽娘。不要你死的。要个活的。你为神正直应无妬。俺阳神触煞俱无虑。要他风神笑语都无二。便做着你土地公公女嫁吾。呀。春在小梅株。 
　　好破土哩。 

　　【前腔】〔丑净锹土介〕这三和土。一谜鉏。小姐呵。半尺孤坟你在这的无。〔生〕你们十分小心。〔看介〕到棺了。〔丑作惊丢锹介〕到棺没活的了。〔生摇手介〕禁声。〔内旦作哎哟介众惊介〕活鬼做声了。〔生〕休惊了小姐。〔众蹲向鬼门开棺介净〕原来钉头锈断。子口登开。小姐敢别处送云雨去了。〔内哎哟介生见旦扶介生〕哎。小姐端然在此。异香袭人。幽姿如故。天也。你看正面上那些儿尘渍。斜空处没半米蚍蜉。则他暖幽香四片斑烂木。润芳姿半榻黄泉路。养花身五色燕支土。〔扶旦软亸介生〕俺为你款款偎将睡脸扶。休损了口中珠。 
　　〔旦作呕出水银介丑〕一块花银。二十分多重。赏了癞头罢。〔生〕乃小姐龙含凤吐之精。小生当奉为世宝。你们别有酬犒。〔旦开眼叹介净〕小姐开眼哩。〔生〕天开眼了。小姐呵。 

　　【金蕉叶】〔旦〕是眞是虚。劣梦魂猛然惊遽。〔作掩眼介〕避三光业眼难舒。怕一弄儿巧风吹去。 
　　〔生〕怕风怎好。〔净扶旦介〕且在这牡丹亭内。进还魂丹。秀才翦裆。〔生翦介丑〕待俺凑些加味还魂散。〔生〕不消了。快热酒来。 

　　【莺啼序】〔调酒灌介〕玉喉咙半点灵酥。〔旦吐介生〕哎也。怎生呵落在胸脯。姐姐再进些。纔吃了三个多半口还无。〔觑介〕好了。好了。喜春生颜面肌肤。〔旦觑介〕这些都是谁。敢是些无端道途。弄的俺不着坟墓。〔生〕便是柳梦梅。〔旦〕眳蒙觑。怕不是梅边柳边人数。 
　　〔生〕有这道姑为证。〔净〕小姐可认的贫道。〔旦看不语介〕 

　　【前腔】〔净〕你乍回头记不起俺这姑姑。〔生〕可记的这后花园。〔旦不语介净〕是了。你梦境模糊。〔旦〕只那个是柳郞。〔生应旦作认介〕柳郞眞信人也。亏杀你拨草寻蛇。亏杀你守株待兔。棺中宝玩收存。余俱抛散池塘裏去。〔众〕呸。〔丢去棺物介〕向人间别画个葫芦。水边头洗除凶物。〔众〕亏小姐。整整睡这三年。〔旦〕流年度。怕春色三分一分尘土。 
　　〔生〕小姐。此处风露。不可久停。好处将息去。 

　　【尾声】死工夫救了你活地狱。七香汤莹了美食相扶。〔旦〕扶往那裏去。〔净〕梅花观。〔旦〕可知道洗棺尘都是这高唐观中雨。 
　　天赐燕支一抹腮。　　　　随君此去出泉台。 
　　俺来穿穴非无意。　　　　愿结灵姻愧短才。 

　　第三十六出　婚走 
　　【意难忘】〔净扶旦上〕如笑如呆。叹情丝不断。梦境重开。〔净〕你惊香辞地府。舆榇出天台。〔旦〕姑姑。俺强挣作。软咍咍。重娇养起这嫩孩孩。〔合〕尙疑猜。怕如烟入抱。似影投胎。 
　　〔画堂春〕蛾眉秋恨满三霜。梦余荒冢斜阳。土花零落旧罗裳。睡损红妆。〔净〕风定彩云犹怯。火传金炧重香。如神如鬼费端详。除是高唐。〔旦〕姑姑。奴家死去三年。为钟情一点。幽契重生。皆亏柳郞和姑姑信心提救。又以美酒香酥。时时将养。数日之间。稍觉精神旺相。〔净〕好了。秀才三回五次。央俺成亲哩。〔旦〕姑姑。这事还早。扬州问过了老相公老夫人。请个媒人方好。〔净〕好消停的话儿。这也由你。则问小姐前生事。可都记的些。 

　　【胜如花】〔旦〕前生事。曾记怀。为伤春病害。困春游梦境难捱。写春容那人儿拾在。那劳承那般顶戴。似盼天仙盼的眼咍。似叫观音叫的口歪。〔净〕俺也听见些。则小姐泉下怎生得知。〔旦〕虽则尘埋。把耳轮儿热坏。感一片志诚无奈。死淋浸走上阳台。活森沙走出这泉台。 
　　〔净〕秀才来哩。 

　　【生查子】〔生上〕艳质久尘埋。又挣出这烟花界。你看他含笑插金钗。摆动那长裙带。 
　　〔见介〕丽娘妻。〔旦羞介生〕姐姐。俺地窟裏扶卿做玉眞。〔旦〕重生胜过父娘亲。〔生〕便好今宵成配偶。〔旦〕懵腾还自少精神。〔净〕起前说精神旺相。则瞒着秀才。〔旦〕秀才。可记的古书云。必待父母之命。媒妁之言。〔生〕日前虽不是钻穴相窥。早则钻坟而入了。小姐今日又会起书来。〔旦〕秀才。比前不同。前夕鬼也。今日人也。鬼可虚情。人须实礼。听奴道来。 

　　【胜如花】靑台闭。白日开。〔拜介〕秀才呵。受的俺三生礼拜。待成亲少个官媒。〔泣介〕结盏的要高堂人在。〔生〕成了亲。访令尊令堂。有惊天之喜。要媒人。道姑便是。〔旦〕秀才。忙待怎的。也曾落几个黄昏陪待。〔生〕今夕何夕。〔旦〕直恁的急色秀才。〔生〕小姐捣鬼。〔旦笑介〕秀才捣鬼。不是俺鬼奴台妆妖作乖。〔生〕为甚。〔旦笑介〕半死来回。怕的雨云惊骇。有的是这人儿活在。但将息俺半载身材。〔背介〕但消停俺半刻情怀。 
　　【不是路】〔末上〕深院闲阶。花影萧萧转翠苔。〔扣门介〕人谁在。是陈生探望柳君来。〔众惊介生〕陈先生来了。怎好〔旦〕俺可回避去。〔下末〕忒奇哉。怎女儿声息纱窗外。硬抵门儿应不开。〔又扣门介生〕是谁。〔末〕陈最良。〔开门见介生〕承车盖。俺衣冠未整因迟待。〔末〕有些惊怪。〔生〕有何惊怪。 
　　【前腔】〔末〕不是天台。怎风度娇音隔院猜。〔净〕原来陈斋长到来。〔生〕陈先生说裏面妇娘声息。则是老姑姑。〔净〕是了。长生会。莲花观裏一个小姑来。〔末〕便是前日的小姑么。〔净〕另是一众。〔末〕好哩。这梅花观一发兴哩。也是杜小姐冥福所致。因此径来相约。明午整个小盒儿。同柳兄往坟上随喜去。暂吿辞了。无闲会。今朝有约明朝在。酒滴靑娥墓上回。〔生〕承拖带。这姑姑点不出个茶儿待。卽来回拜。〔末〕慢来回拜。 
　　〔下生〕喜的陈先生去了。请小姐有话。〔旦上净〕怎了。怎了陈先生明日要上小姐坟去。事露之时。一来小姐有妖冶之名。二来公相无闺阃之教。三来秀才坐迷惑之讥。四来老身招发掘之罪。如何是了。〔旦〕老姑姑。待怎生好。〔净〕小姐。这柳秀才待往临安取应。不如曲成亲事。叫童儿寻只赣船。夤夜开去。以灭其踪。意下何如。〔旦〕这也罢了。〔净〕有酒在此。你二人拜吿天地。〔拜把酒介〕 

　　【榴花泣】〔生〕三生一梦。人世两和谐。承合卺。送金杯。比墓田春酒这新醅。纔酦转人面桃腮。〔旦悲介〕伤春便埋。似中山醉梦三年在。只一件来。看伊家龙凤姿容。怎配俺这土木形骸。 
　　〔生〕那有此话。 

　　【前腔】相逢无路。良夜肯疑猜。眠一柳。当了三槐。杜兰香眞个在读书斋。则柳耆卿不是仙才。〔旦叹介〕幽姿暗怀。被元阳鼓的这阴无赖。柳郞。奴家依然还是女身。〔生〕已经数度幽期。玉体岂能无损。〔旦〕那是魂。这纔是正身陪奉。伴情哥则是游魂。女儿身依旧含胎。 
　　〔外舟子歌上〕春娘爱上酒家子楼。不怕归迟总弗子愁。推道那家娘子睡。且留教住要梳子头。〔又歌〕不论秋菊和那春子个花。个个能噇空肚子茶。无事莫教频入子库。一名闲物他也要些子些。〔丑疙童上〕船船船。临安去。〔外〕来来来。〔拢船介丑〕门外船便。相公纂下小姐班。〔净辞介〕相公小姐。小心去了。〔生〕小姐无人伏侍。烦老姑姑一行。得了官时相报。〔净〕俺不曾收拾。〔背介〕事发相连。走为上计。〔回介〕也罢。相公赏侄儿什么。着他收拾俺房头。俺伴小姐去来。〔丑〕使得。〔生〕便赏他这件衣服。〔解衣介丑〕谢了。事发谁当。〔生〕则推不知便了。〔丑〕这等请了。秃厮儿权充道伴。女冠子眞当梅香。〔下〕 

　　【急板令】〔众上船介〕别南安孤帆夜开。走临安把双飞路排。〔旦悲介生〕因何吊下泪来。〔旦〕叹从此天涯。叹从此天涯。叹三年此居。三年此埋。死不能归。活了纔回。〔合〕问今夕何夕。此来魂脉脉。意咍咍。 
　　【前腔】〔生〕似倩女返魂到来。采芙蓉回生并载。〔旦叹介生〕为何又吊下泪来。〔旦〕想独自谁挨想独自谁挨。翠黯香囊。泥渍金钗。怕天上人间。心事难谐。 
　　〔合前净〕夜深了。叫停船。你两人睡罢。〔生〕风月舟中。新婚佳趣。其乐何如。 

　　【一撮棹】蓝桥驿。把奈河桥风月筛。〔旦〕柳郞。今日方知有人间之乐也。七星版。三星照。两星排。今夜呵。把身子儿带。情儿迈。意儿挨。〔净〕你过河衣带紧。请宽怀。〔生〕眉横黛。小船儿禁重载。这欢眠自在。抵多少吓魂台。 
　　【尾声】〔生〕情根一点是无生债。〔旦〕叹孤坟何处是俺望夫台。柳郞。俺和你死裏淘生情似海。 
　　偷去须从月下移。　　　　好风偏似送佳期。 
　　傍人不识扁舟意。　　　　惟有新人子细知。 

　　第三十七出　骇变 
　　〔集唐〕〔末上〕风吹不动顶垂丝。吟背春城出草迟。毕竟百年浑是梦。夜来风雨葬西施。俺陈最良。只因感激杜太守。为他看顾小姐坟茔。昨日约了柳秀才坟上望去。不免走一遭。〔行介〕岩扉不掩云长在。院径无媒草自生。待俺叫门。〔叫介〕呀。往常门儿重重掩上。今日都开在此。待俺参了圣。〔看菩萨介〕咳。冷淸淸没香没灯的。呀。怎不见了杜小姐牌位。待俺问一声老姑姑。〔叫三声介〕谁家去了。待俺叫柳兄问他。〔叫介〕柳朋友。〔又叫介〕柳秀才。一发不应了。〔看介〕嗄。柳秀才去了。医好了他。来不参。去不辞。没行止。没行止。待俺西房瞧瞧。哎哟。道姑也搬去了。磬儿锅儿床席。一些都不见了。怪哉。〔想介〕是了。日前小道姑有话。日昨又听的小道姑声息。于中必有柳梦梅勾搭事情。一夜去了。没行止。没行止。由他。由他。且后园看小姐坟去。〔行介〕 

　　【懒画眉】深径侧老苍苔。那几所月榭风亭久不开。当时曾此葬金钗。〔望介〕呀。旧坟高高儿的。如今平下来了。缘何不见坟儿在。敢是狐兔穿空倒塌来。 
　　这太湖石。只左边靠动了些。梅树依然。〔惊介〕哎呀。小姐坟被劫了也。〔放声哭介〕 

　　【朝天子】小姐。天呵。是甚发冢无情短幸材。他有多少金珠葬在打眼来。小姐。你若早有人家。也搬回去了。则为玉镜台无分照泉台。好孤哉。怕蛇钻骨。树穿骸。不堤防这灾。 
　　知道了。柳梦梅岭南人。惯会劫坟。将棺材放在近所。截了一角为记。要人取赎。这贼意思。止不过说。杜老先生闻知。定来取赎。想那棺材。只在左近埋下了。待俺寻。〔见介〕咳呀。这草窝裏。不是朱漆板头。这不是大锈钉。开了去。天呵。小姐骨殖。丢在那裏。〔望介〕那池塘裏浮着一片棺材。是了。小姐尸骨抛在河裏去了。狠心贼也。 

　　【普天乐】问天天。你怎把他昆池碎劫无余在。又不欠观音锁骨连环债。怎丢他水月魂骸。乱红衣暗泣莲腮。似黑月重抛业海。待车干池水。捞起他骨殖来。怕浪淘沙碎玉难分派。到不如当初水葬无猜。贼眼脑生来毒害。那些个怜香惜玉。致命图财。 
　　先师云。虎兕出于柙。龟玉毁于椟中。典守者不得辞其责。俺如今先禀了南安府缉拿。星夜往淮扬。报知杜老先生去。 

　　【尾声】石虔婆。他古弄裏金珠曾见来。柳梦梅。他做得个破周书汲冢才。小姐呵。你道他为什么向金盖银墙做打家贼。 
　　丘坟发掘当官路。　　　　春草茫茫墓亦无。 
　　致汝无辜由俺罪。　　　　狂眠恣飮是凶徒。 

　　第三十八出　淮警 
　　【霜天晓角】〔净引众上〕英雄出众。鼓噪红旗动。三年绣甲锦蒙茸弹剑把雕鞍斜鞚。 
　　贼子豪雄是李全。忠心赤胆向胡天。靴尖踢倒长天堑。却笑江南土不坚。俺溜金王。奉大金之命。骚扰江淮三年。打听大金家兵粮凑集。将次南征。教俺淮扬开路。不免请出贱房计议。中军快请。〔众叫介〕大王叫箭坊。〔老旦军人持箭上〕箭坊俱已造完。〔净笑恼介〕狗才。怎么说。〔老旦〕大王说请出箭坊计议。〔净〕胡说。俺自请杨娘娘。是你箭坊。〔老旦〕杨娘娘是大王箭坊。小的也是箭坊。〔净喝介〕 

　　【前腔】〔丑上〕帐莲深拥。压寨的阴谋重。〔见介〕大王兴也。你夜来鏖战好粗雄。困的俺垓心没缝。 
　　大王夫。俺睡倦了。请俺甚事商量。〔净〕闻的金主南侵。教俺攻打淮扬。以便征进。思想扬州有杜安抚守鎭。急切难攻。如何是好。〔丑〕依奴家所见。先围了淮安。杜安抚定然赴救。俺分兵扬州。断其声援。于中取事。〔净〕高高。娘娘这计。李全要怕你了。〔丑〕你那一宗儿不怕了奴家。〔净〕罢了。未封王号时。俺是个怕老婆的强盗。封王之后。也要做怕老婆的王。〔丑〕着了。快起兵去攻打淮城。 

　　【锦上花】拨转磨旗峯。促紧先锋。千兵摆列。万马奔冲。鼓通通。鼓通通。噪的那淮扬动。 
　　【前腔】军中母大虫。绰有威风。连环阵势。烟粉牢笼。哈哄哄。哈哄哄。哄的那淮扬动。 
　　〔丑〕溜金王。行军到处。不许你抢占半名妇女。如违。定以军法从事。〔净〕不敢。 

　　日暮风沙古战场。　　　　军营人学内家妆。 
　　如今领帅红旗下。　　　　擘破云鬟金凤凰。 

　　第三十九出　如杭 
　　【唐多令】〔生上〕海月未尘埋。〔旦上〕新妆倚镜台。〔生〕卷钱塘风色破书斋。〔旦〕夫。昨夜天香云外吹。桂子月中开。 
　　〔生〕夫妻客旅闷难开。〔旦〕待唤提壶酒一杯。〔生〕江上怒潮千丈雪。〔旦〕好似禹门平地一声雷。〔生〕俺和你夫妻相随。到了临安京都地面。赁下这所空房。可以理会书史。争奈试期尙远。客思转深。如何是好。〔旦〕早上分付姑姑。买酒一壶。少解夫君之闷。尙未见回。〔生〕生受了。娘子。一向不曾说及。当初只说你是西邻女子。谁知感动幽冥。匆匆成其夫妇。一路而来。到今不曾请教。小姐。可是见小生于道院西头。因何诗句上。不是梅边是柳边。就指定了小生姓名。这灵通委是怎的。〔旦笑介〕柳郞。俺说见你于道院西头是假。俺前生呵。 

　　【江儿水】偶和你后花园曾梦来。擎一朵柳丝儿要俺把诗篇赛。奴正题咏间。便和你牡丹亭上去了。〔生笑介〕可好呢。〔旦笑介〕咳。正好中间。落花惊醒。此后神情不定。一病奄奄。这是聪明反被聪明带。眞诚不得眞诚在。寃亲做下这寃亲债。一点色情难坏。再世为人话做了两头分拍。 
　　【前腔】〔生〕是话儿听的都呆答孩。则俺为情痴信及你人儿在。还则怕邪淫惹动阴曹怪。忌亡坟触犯阴阳戒。分书生领受阴人爱。勾的你色身无坏。出土成人。又看见这帝城风采。 
　　〔净提酒上〕路从丹凤城边过。酒向金鱼馆内沽。呀。相公小姐不知。俺在江头沽酒。看见各路秀才。都赴选场去了。相公。错过天大好事。〔生旦作忙介旦〕相公。只索快行。〔净〕这酒便是状元红了。〔旦把酒介〕 

　　【小措大】喜的一宵恩爱。被功名二字惊开。好开怀这御酒三杯。放着四婵娟人月在。立朝马五更门外。听六街裏喧传人气槪。七步才。蹬上了寒宫八宝台。沈醉了九重春色。便看花十里归来。 
　　【前腔】〔生〕十年窗下。遇梅花冻九纔开。夫贵妻荣八字安排。敢你七香车稳情载。六宫宣有你朝拜。五花诰封你非分外。论四德。似你那三从结愿谐。二指大泥金报喜。打一轮皁盖飞来。 
　　〔旦〕夫。记的春容诗句。 

　　【尾声】盼今朝得傍你蟾宫客。你和俺倍精神金阶对策。高中了。同去访你丈人丈母呵。则道俺从地窟裏登仙那大喝采。 
　　良人的的有奇才。　　　　恐失佳期后命摧。 
　　红粉楼中应计日。　　　　遥闻笑语自天来。 

　　第四十出　仆贞 
　　【孤飞雁】〔净郭驼挑担上〕世路平消长。十年事老头儿心上。柳郞君翰墨人家长。无营运。单承望。天生天养。果树成行。年深树老。把园围抛漾。你索在何方。好没主量。凄惶。逞上他身衣口粮。 
　　家人做事兴。全靠主人命。主人不在家。园树不开花。俺老驼一生依着柳相公。种果为生。你说好不古怪。柳相公在家。一株树上着百十来个果儿。自柳相公去后。一株树上生百十来个虫。便胡乱长几个果。小厮们偷个尽。老驼无主。被人欺负。因此发个老狠。体探俺相公过岭北来了。在梅花观养病。直寻到此。早则南安府大封条封了观门。听的边厢人说。道婆为事走了。有个侄儿癞头鼋。小西门住。找寻他去。〔行介〕抹过大东路。投至小西门。〔下〕 

　　【金钱花】〔丑疙童披衣笑上〕自小疙辣郞当。郞当。官司拿俺为姑娘。姑娘。尽了法。脑皮撞。得了命。卖了房。充小厮。串街坊。 
　　若要人不知。除非己不为。自家癞头鼋便是。这无人所在。表白一会。你说姑娘和柳秀才那事。干得好。又走得好。只被陈教授那狗才禀过南安府。拿了俺去。拷问姑娘那裏去了。劫了杜小姐坟哩。你道俺更不聪明。却也颇颇的。则掉着头不做声。那鸟官喝道。马不吊不肥。人不拶不直。把这厮上起脑箍来。哎也。哎也。好不生疼。原来用刑人。先捞了俺一架金钟玉磬。替俺方便。禀说这小厮夹出脑髓来了。那鸟官喝道。捻上来瞧。瞧了大鼻子一颩。说道这小厮眞个夹出脑浆来了。不知是俺癞头上脓。叫松了刑。着保在外。俺如今有了命。把柳相公送俺这件黑海靑。摆将起来。〔唱介〕摆摇摇。摆摇摇。没人所在。被俺摆过子桥。〔净向前叫揖介〕小官唱喏。〔丑作不回揖大笑唱介〕俺小官子腰闪价。唱不的子喏。比似你个跎子唱喏。则当伸子个腰。〔净〕这贼种。开口伤人。难道做小官的。背偏不跎。〔丑〕刮这跎子嘴。偷了你什么。贼。〔净认丑衣介〕别的罢了。则这件衣服。岭南柳相公的。怎在你身上。〔丑〕咳呀。难道俺做小官的。就没件干净衣服。便是岭南柳家的。隔这般一道梅花岭。谁见俺偷来。〔净〕这衣带上有字。你还不认。叫地方。〔扯丑作怕倒介〕罢了。衣服还你去啰。〔净〕耍哩。我正要问一个人。〔丑〕谁。〔净〕柳秀才那裏去了。〔丑〕不知。〔净三问丑三不知介净〕你不说。叫地方去。〔丑〕罢了。大路头难好讲话。演武厅去。〔行介净〕好个僻静所在。〔丑〕柳秀才到有一个。可是你问的不是。你说的像。俺说。你说不像。休想。叫地方。便到官司。俺也只是不说。〔净〕这小厮到是个贼。听俺道来。 

　　【尾犯序】提起柳家郞。他俊白龎儿。典雅行妆。〔丑〕是了。多少年纪。〔净〕论仪表看他。三十不上。〔丑〕是了。你是他什么人。〔净〕他祖上。传留下俺栽花种粮。自小儿我看成他快长。〔丑〕原来你是柳大官。你几时别他。知他做出甚事来。〔净〕春头别。跟寻至此。闻说的不端详。 
　　〔丑〕这老儿说的一句句着。老儿。若论他做的事。咦。〔作扯净耳语净不听见介丑〕呸。左则无人。耍他去。老儿。你听者。 

　　【前腔】他到此病郞当。逢着个杜太爷衙教小姐的陈秀才。勾引他养病庵堂。去后园游赏。〔净〕后来。〔丑〕一游游到杜小姐坟儿上。拾的一轴春容。朝思暮想。做出事来。〔净〕怎的来。〔净〕秀才家为眞当假。劫坟偷圹。〔净惊介〕这却怎了。〔丑〕你还不知。被那陈教授禀了官。围住观门。拖番柳秀才。和俺姑娘。行了杖。■〈衤朋〉琶拶压。不怕不招。点了供纸。解上江西提刑廉访司。问那六案都孔目。这男女应得何罪。六案请了律令。禀复道。但偷坟见尸者。依律一秋。〔净〕怎么秋。〔丑作案净头介〕这等秋。〔净惊哭介〕俺的柳秀才呵。老跎没处投奔了。〔丑笑介〕休慌。后来遇赦了。便是那杜小姐活转来哩。〔净〕有这等事。〔丑〕活鬼头还做了秀才正房。俺那死姑娘到做了梅香伴当。〔净〕何往。〔丑〕临安去。送他上路。赏这领旧衣裳。 
　　〔净〕吓俺一跳。却早喜也。 

　　【尾声】去临安定是图金榜。〔丑〕着了。〔净〕俺勒挣着躯腰走帝乡。〔丑〕老哥。你路上精细些。现如今一路裏画影图形捕凶党。 
　　寻得仙源访隐沦。　　　　郡城南下是通津。 
　　众中不敢分明说。　　　　遥想风流第一人。 

　　第四十一出　耽试 
　　【凤凰阁】〔净苗舜宾引众上〕九边烽火咤。秋水鱼龙怎化。广寒丹桂吐层花。谁向云端折下。〔合〕殿闱深锁。取试卷看详回话。 
　　〔集唐〕铸时天匠待英豪。引手何方一钓鳌。报答春光知有处。文章分得凤凰毛。下官苗舜宾便是。圣上因俺香山能辨番回宝色。钦取来京典试。因金兵摇动。临轩策士。问和战守三者孰便。各房俱已取中头卷。圣旨着下官详定。想起来看宝易。看文字难。为什么来。俺的眼睛原是猫儿睛。和碧绿琉璃水晶无二。因此一见眞宝。眼睛火出。说起文字。俺眼裏从来没有。如今却也奉旨无奈。左右开箱。取各房卷子上来。〔众取卷上净作看介〕这试卷好少也。且取天字号三卷。看是何如。第一卷诏问和守战三者孰便。臣谨对。臣闻国家之和贼。如里老之和事。呀。里老和事。和不的罢。国家事。和不来怎了。本房拟他状元。好没分晓。且看第二卷。这意思主守。〔看介〕臣闻天子之守国。如女子之守身也。比的小了。再看第三卷。到是主战。〔看介〕臣闻南朝之战北。如老阳之战阴。此语忒奇。但是周易有阴阳交战之说。以前主和。被秦太师误了。今日权取主战者第一。主守者第二。主和者第三。其余诸卷。以次而定 

　　【一封书】文章五色讹。怕冬烘头脑多。总费他墨磨。笔尖花无一个。恁这裏龙门日日开无那。都待要尺水翻成一丈波。却也无奈了。也是暖浪桃花当一科。池裏无鱼可奈何。〔封卷介〕 

　　【神仗儿】〔生上〕风尘战斗。风尘战斗。奇才辐辏。〔丑〕秀才来的停当。试期过了。〔生〕呀。试期过了。文字可进呈么。〔丑〕不进呈。难道等你。道英雄入彀。恰锁院进呈时候。〔生〕怕没有状元在裏也哥。〔丑〕不多。有三个了。〔生〕万马争先。偏骅骝落后。你快禀。有个遗才状元求见。〔丑〕这是朝房裏面。府州县道。吿遗才哩。〔生〕大哥。你眞个不禀。〔哭介〕天呵。苗老先賷发俺来献宝。止不住卞和羞。对重瞳双泪流。 
　　〔净听介〕掌门的。这什么所在。拿过来。〔丑扯生进介生〕吿遗才的。望老大人收考。〔净〕哎也。圣旨临轩。翰林院封进。谁敢再收。〔生哭介〕生员从岭南万里。带家口而来。无路可投。愿触金阶而死。〔生起触阶丑止介净背云〕这秀才像是柳生。眞乃南海遗珠也。〔回介〕秀才上来。可有卷子。〔生〕卷子备有。〔净〕这等姑准收考。一视同仁。〔生跪介〕千载奇遇。〔净念题介〕圣旨问汝多士。近闻金兵犯境。惟有和战守三策。其便何如。〔生叩头介〕领圣旨。〔起介丑〕东席舍去。〔生写策介净再将前卷细观看介〕头卷主战。二卷主守。三卷主和。主和的怕不中圣意。〔生交卷净看介〕呀。风檐寸晷。立扫千言。可敬可敬。俺急忙难看。只说和战守三件。你主那一件儿。〔生〕生员也无偏主。天下大势。能战而后能守。能守而后能战。可战可守。而后能和。如医用药。战为表。守为裏。和在表裏之间。〔净〕高见高见。则当今事势何如。 

　　【马蹄花】〔生〕当今呵。宝驾迟留。则道西湖昼锦游。为三秋桂子。十里荷香。一段边愁。则愿的吴山立马那人休。俺燕云唾手何时就。若止是和呵。小朝廷羞杀江南。便战守呵。请銮舆略近神州。 
　　〔净〕秀才言之有理。 

　　【前腔】圣主垂旒。想泣玉遗珠一网收。对策者千余人。那些不知时务。未晓天心。怎做儒流。似你呵。三分话点破帝王忧。万言策检尽乾坤漏〔生〕小生岭海之士。〔净低介〕知道了。你钓竿儿拂绰了珊瑚。敢今番着了鳌头。 
　　秀才。午门外候旨。〔生应出背介〕这试官却是苗老大人。嫌疑之际。不敢相认。且当淸镜明开眼。惟愿朱衣暗点头。〔下净〕试卷俱已详定。左右跟随进呈去。〔行介〕丝纶阁下文章静。钟鼓楼中刻漏长。呀。那裏鼓响。〔内急擂鼓介丑〕是枢密府楼前边报鼓。〔内马嘶介净〕边报警急。怎了怎了。〔外老枢密上〕花萼夹城通御气。芙蓉小苑入边愁。〔见介净〕老先生奏边事而来。〔外〕便是。先生为进卷而来。〔净〕正是。〔外〕今日之事。以缓急为先后。僭了。〔外叩头奏事介〕掌管天下兵马知枢密院事臣谨奏俺主。〔内宣介〕所奏何事。〔外〕 

　　【滴溜子】金人的。金人的。风闻入寇。〔内〕谁是先锋。〔外〕李全的。李全的。前来战斗。〔内〕到什么地方了。〔外〕报到了淮扬左右。〔内〕何人可以调度。〔外〕有杜宝现为淮扬安抚。怕边关早晚休。要星忙厮救。 
　　〔净叩头奏事介〕臣看卷官苗舜宾谨奏俺主。 

　　【前腔】临轩的。临轩的。文章看就。呈御览。呈御览。定其卷首。黄道日传胪祗候。众多官在殿头。把琼林宴备久。 
　　〔内〕奏事官午门外伺候。〔外净同起介净〕老先生。听的金兵为何而动。〔外〕适纔不敢奏知。金主此行。单为来抢占西湖美景。〔净〕痴鞑子。西湖是俺大家受用的。若抢了西湖去。这杭州通没用了。〔内宣介〕听旨。朕惟治天下有缓有急。乃武乃文。今淮扬危急。便着安抚杜宝前去迎敌。不可有迟。其传胪一事。待干戈宁集。偃武修文。可谕知多士。叩头。〔外净叩头呼万岁起介〕 

　　泽国江山入战图。　　　　曳裾终日盛文儒。 
　　多才自有云霄望。　　　　其奈边防重武夫。 

　　第四十二出　移鎭 
　　【夜游船】〔外杜安抚引众上〕西风扬子津头树。望长淮渺渺愁予。枕障江南。钩连塞北。如此江山几处。 
　　〔诉衷情〕砧声又报一年秋。江水去悠悠。塞草中原何处。一雁过淮楼。天下事。鬓边愁。付东流。不分吾家小杜。淸时醉梦扬州。自家淮扬安抚使杜宝。自到扬州三载。虽则李全骚扰。喜得大势平安。昨日打听金兵要来。下官十分忧虑。可奈夫人不解事。偏将亡女絮伤心。 

　　【似娘儿】〔老旦贴上〕夫主挈兵符。也相从燕幙栖迟〔叹介〕画屛风外秦淮树。看两点金焦。十分眉恨。片影江湖。 
　　〔老〕相公万福。〔外〕夫人免礼。〔玉楼春〕〔老〕相公。几年别下南安路。春去秋来朝复暮。〔外〕空怀锦水故乡情。不见扬州行乐处。〔老〕你摩梭老剑评今古。那个英雄闲处住。〔泪介合〕忘忧恨自少宜男。泪洒岭云江外树。〔老〕相公。俺提起亡女。你便无言。岂知俺心中愁恨。一来为苦伤女儿。二来为全无子息。待趁在扬州。寻下一房。与相公传后。尊意何如〔外〕使不得。部民之女哩。〔老〕这等。过江金陵女儿可好。〔外〕当今王事匆匆。何心及此。〔老〕苦杀俺丽娘儿也。〔哭介净报子上〕诏从日月威光远。兵洗江淮杀气高。禀老爷。有朝报。〔外起看报介〕枢密院一本。为金兵寇淮事。奉圣旨。便着淮扬安抚使杜宝刻日渡淮。不许迟误。钦此。呀。兵机紧急。圣旨森严。夫人。俺同你移鎭淮安。就此起程了。〔丑驿丞上〕羽檄从参赞。牙签报驿程。禀老爷。船只齐备。〔内鼓吹介上船介内禀合属官吏候送外分付起去介外〕夫人。又是一江秋色也。 

　　【长拍】天意秋初。天意秋初。金风微度。城阙外画桥烟树。看初收泼火。嫩凉生微雨沾裾。移画舸。浸蓬壶。报潮生风气肃。浪花飞吐。点点白鸥飞近渡。风定也落日摇帆映绿蒲。白云秋窣的鸣箫鼓。何处菱歌。唤起江湖。 
　　呀。岸上跑马的什么人。 

　　【不是路】〔末报子跑马上〕马上传呼。慢橹停船看羽书。〔外〕怎的来。〔末〕那淮安府。李全将次逞狂图。〔外〕可发兵守御。〔末〕怎支吾。星飞调度凭安抚。则怕这水路裏躭延你还走旱途。〔外〕休惊惧。夫人。吾当走马红亭路。你转船归去。转船归去。 
　　〔老〕后面报马又到哩。〔丑报子上〕 

　　【前腔】万骑胡奴。他要堑断长淮塞五湖。老爷快行。休迟误。小的先去也。怕围城缓急要降胡。〔下老哭介〕待何如。你星霜满鬓当戎虏。似这等烽火连天各路衢。〔外〕眞愁促。怕扬州隔断无归路。再和你相逢何处。相逢何处。 
　　夫人。就此吿辞了。扬州定然有警。可径走临安。 

　　【短拍】老影分飞老影分飞。似参军杜甫。把山妻泣向天隅。〔老哭介〕无女一身孤。乱军中别了夫主。〔合〕有什么命夫命妇。都是些鳏寡孤独。生和死图的个梦和书。 
　　【尾声】老残生两下裏自支吾。〔外〕俺做的是这地头军府。〔老〕老爷。也珍重你这满眼兵戈一腐儒。 
　　〔外下老叹介〕天呵。看扬州兵火满道。春香。和你径走临安去也。 

　　隋堤风物已凄凉。　　　　楚汉宁敎作战场。 
　　闺阁不知戎马事。　　　　双双相趁下残阳。 

　　第四十三出　御淮 
　　【六么令】〔外引生末众军上〕西风扬噪。漫腾腾杀气兵妖。望黄淮秋卷浪云高。排雁阵。展龙韬。断重围杀过河阳道。 
　　走乏了。众军士。前面何处。〔众〕淮城近了。〔外望介〕天呵。〔昭君怨〕剩得江山一半。又被胡笳吹断。〔众〕秋草旧长营。血风腥。〔外〕听得猿啼鹤怨。泪湿征袍如汗。〔众〕老爷呵。无泪向天倾。且前征。〔外〕众三军。俺的儿。你看咫尺淮城。兵势危急。俺们一边舍死。先冲入城。一面奏请朝廷。添兵救助。三军。听吾号令。鼓勇而行。〔众哭应介〕谨如军令。〔行介〕 

　　【四边静】坐鞍心把定中军号。四面旌旗遶。旗开日影摇。尘迷日光小。〔合〕胡兵气骄。南兵路遥。血晕几重围。孤城怎生料。 
　　〔外〕前面寇兵截路。冲杀前去。〔下〕 

　　【前腔】〔净引丑贴众军喊上〕李将军射雁穿落。豹子翻身嚼。单尖宝蹬挑。把追风腻旗儿袅。 
　　〔合前净笑介〕你看俺溜金王手下。雄兵万余。把淮阴城围了七周遭。好不紧也。〔内擂鼓喊介净〕呀。前路兵风。想是杜安抚来到。分兵一千。迎杀前去。〔虚下外众唱合前上净众上打话单战介净叫众摆长阵拦路介外叫众军冲围杀进城去介净〕呀。杜家兵冲入围城去了。且由他。吃尽粮草。自然投降也。〔合前下〕 

　　【番卜算】〔老旦末文官上〕鎭日阵云飘。闪却乌纱帽。〔净丑武官上净〕长鎗大剑把河桥。〔丑〕鼓角如龙叫。 
　　〔见介〕请了。〔更漏子〕〔老旦〕枕淮楼。临海际。〔末〕杀气腾天震地。〔丑〕闻炮鼓。使人惊。插天飞不成。〔净〕匣中剑。腰间箭。领取背城一战。〔合〕愁地道。怕天冲几时来杜公。〔老旦〕俺们是淮安府行军司马。和这参谋。都是文官。遭此贼兵围紧。久已迎取安抚杜老大人。还不见到。敢问二位留守将军。有何计策。〔丑〕依在下所见。降了他罢。〔老〕怎说这话。〔丑〕不降。走为上计。〔老〕走的一丁。走不的十个。〔丑〕这般说。俺小奶奶。那一口。放那裏。〔净〕锁放大柜子裏。〔丑〕钥匙呢。〔净〕放俺处。李全不来。替你托妻寄子。〔丑〕李全来呢。〔净〕替你出妻献子。〔丑〕好朋友。好朋友。〔内擂鼓喊介生报子上〕报报报。正南一枝兵马。破围而来。杜老爷到也。〔众〕快开城迎接去。天地日流血。朝廷谁请缨。〔并下〕 

　　【金钱花】〔外引众上〕连天杀气萧条。萧条。连城围了周遭。周遭。风喇喇。阵旗飘。叫开城。下吊桥。〔老旦等上合〕文和武。索迎着。 
　　〔跪迎介〕文武官属。迎接老大人。〔外〕起来。敌楼相见。〔老旦等应下介〕 

　　【前腔】〔外〕胡尘染惹征袍。征袍。血花风腥宝刀。宝刀。〔内擂鼓介〕淮安鼓。扬州箫。摆鸾旗。登丽谯〔合〕排衙了。列功曹。〔到介贴办官上〕 

　　【粉蝶儿引】〔外〕万里寄龙韬。那得戍楼淸啸。 
　　〔贴报门介〕文武官属进。〔老旦等参见介〕孤城累卵。方当万死之危。开府弄丸。来赴两家之难。凡俺官寮。礼当拜谢。〔外〕兵锋四起。劳苦诸公。皆老夫迟慢之罪。只长揖便了。〔众应起揖介外〕看来此贼。颇有兵机。放俺入城。其中有计。〔众〕不过穿地道。起云梯。下官粗知备御。〔外〕怕的是锁城之法耳。〔丑〕敢问何谓锁城。是裏面锁外面锁。外面锁。锁住了溜金王。若裏面锁。连下官都锁住了。〔外〕不提起罢了。城中兵几何。〔净〕一万三千。〔外〕粮草几何。〔末〕可支半年。〔外〕文武同心。救援可待。〔内擂鼓喊介生报子上〕报报。李全兵紧围了。〔外长叹介〕这贼好无理也。 

　　【划锹儿】兵多食广禁围遶。则要你文班武职两和调。〔众〕巡城彻昏晓。这军民苦劳。〔内喊介泣介合〕那兵风正号。俺军声静悄。〔外拜天众同拜介〕泪洒孤城。把苍天暗祷。〔众〕 

　　【前腔】危楼百尺堪长啸。筹边两字寄英豪。〔外〕江淮未应小。君侯佩刀。 
　　〔合前〕从今日起。文官守城。武官出城。随机策应。〔丑〕则怕大金家来了。〔净〕金兵呵。 

　　【尾声】他看头势而来不定交。休先倒折了赵家旗号。便来呵。也少不得死裏求生那一着敲。 
　　日日风吹虏骑尘。　　　　三千犀甲拥朱轮。 
　　胸中别有安边计。　　　　莫遣功名属别人。 

　　第四十四出　急难 
　　【菊花新】〔旦上〕晓妆台圆梦鹊声高。闲把金钗带笑敲。博山秋影摇。盼泥金俺明香暗焦。 
　　鬼魂求出世。贫落望登科。夫荣妻贵显。凝盼事如何。俺杜丽娘。跟随柳郞科试。偶逢天子招贤。只这些时还迟喜报。正是。长安咫尺如千里。夫壻迢遥第一人。 

　　【出队子】〔生上〕词场凑巧。无奈兵戈起祸苗。盼泥金赚杀玉多娇。他待地窟裏随人上九霄。一脉离魂。江云暮潮。 
　　〔见介旦〕柳郞。你回来了。望你高车昼锦。为何徒步而回。〔生〕听俺道来。 

　　【瓦盆儿】去迟科试。收场锁院散羣豪。〔旦〕咳。原来去迟了。〔生〕喜逢着。旧知交。〔旦〕可曾补上。〔生〕亏他满船明月又把去珠淘。〔旦喜介〕好了。发榜未。〔生〕恰正在奏龙楼。开凤榜。蹊跷。〔旦〕怎生蹊跷。〔生〕你不知。大金家兵起。杀过淮扬来了。忙喇煞细柳营。权将杏苑抛。刚则迟误了你夫人花诰。〔旦〕迟也不争几时。则问你淮扬地方。便是俺爹爹管辖之处了。〔生〕便是。〔旦哭介〕天也。俺的爹娘怎了。〔泣介生〕直恁的活擦擦。痛生生。肠断了。比如你在泉路裏可心焦。 
　　〔旦〕罢了。奴有一言。未敢启齿。〔生〕但说不妨。〔旦〕柳郞。发榜之期尙远。欲烦你淮扬打听爹娘消耗。未审许否。〔生〕谨依尊命。奈放小姐不下。〔旦〕不妨。奴家自会支吾。〔生〕这等就此起程了。 

　　【榴花泣】〔旦〕白云亲舍俺孤影旧梅梢。道香魂恁寂寥。怎知魂向你柳枝销。维扬千里长是一灵飘。回生事少。爹娘呵。听的俺活在人间惊一跳。平白地凤壻过门。好似半靑天鹊影成桥。 
　　【前腔】〔生〕俺且行且止两处系心苗。要留旅店伴多娇。〔旦〕有姑姑为伴。〔生〕阴人难伴你这冷长宵。把心儿不定还怕你旧魂飘。〔旦〕再不飘了。〔生〕俺文高中高。一时榜下归难到。〔旦泣介〕俺爹娘呵。〔生〕你念双亲舍的离情。俺为半子怎惜攀高。 
　　小姐。卑人拜见岳翁岳母。起头便问及回生之事了。 

　　【渔家灯】〔旦叹介〕说的来似怪如妖。怕爹爹执古妆蹻。〔想介〕有了。将奴春容带在身傍。但见了一幅春容。少不的问俺两下根苗。〔生〕问时。怎生打话。〔旦〕则说是天曹。偶然注定的姻缘到。蓦踏着墓坟开了。〔生〕说你先到俺书斋纔好。〔旦羞介〕休乔。这话敎人笑。略说与梅香贼牢。 
　　【前腔】〔生〕俺满意儿待驷马过门。和你离魂女同归气高。谁承望探高亲去傍干戈。怕寒儒欠整衣毛。〔旦〕女壻老成些不妨。则途路孤栖。使奴罣念。〔生〕秋霄。云横雁字斜阳道。向秦淮夜泊魂消。〔旦〕夫。你去时冷落些。回来报中状元呵。〔生〕名标。大拜门喧笑。抵多少驸马还朝。 
　　〔净上〕雨伞晴兼雨。春容秋复春。包袱雨伞在此。 

　　【尾声】〔拜别介旦〕秀才郞探的个门楣着。〔生〕报重生这欢声不小。〔旦〕柳郞。那裏平安了便回。休只顾的月明桥上听吹箫。 
　　不为经时谒丈人。　　　　囊无一物献尊亲。 
　　马蹄走入扬州路。　　　　两地各伤无限神。 

　　第四十五出　寇间 
　　【包子令】〔老旦外贼兵巡哨上〕大王原是小喽啰。喽啰。娘娘原是小旗婆。旗婆。立下个草朝忒快活。亏心又去抢山河。〔合〕转巡罗。山前山后一声锣。 
　　兄弟。大王爷攻打淮城。要个人见杜安抚打话。大路头影儿没一个。小路头寻去。〔唱前合下末雨伞包袱上〕 

　　【驻马听】家舍南安。有道为生新失馆。要腰缠十万。敎学千年。方纔贯满。俺陈最良。为报杜小姐之事。扬州见杜安抚大人。谁知他淮安被围。教俺没前没后。大路上不敢行走。抄从小路而去。学先师传食走胡旋。怯书生避寇遭涂炭。你看树影凋残。猿啼虎啸敎人叹。 
　　〔丑外上〕明知山有虎。故向虎边行。鸟汉那裏去。〔拿介末〕饶命。大王。〔外〕还有个大王哩。〔末〕天天。怎了。正是乌鸦喜鹊同行。吉凶全然未保。〔并下〕 

　　【普贤歌】〔净丑众上〕莽乾坤生俺贼儿顽。谁道贼人胆裏单。南朝俺不蛮。北朝俺不番。甚天公有处安排俺。 
　　娘娘。俺和你围了淮安许久。只是不下。要得个人去淮安打话。兼看杜安抚动定如何。则眼下无人可使哩。〔丑〕必得杜老儿亲信之人。将计就计。方且可行。〔外绑末上〕 

　　【粉蝶儿】没路走羊肠。天天呵。撞入这屠门怎放。 
　　〔见介外〕禀大王。拿得个南朝汉子在此。〔净〕是个老儿。何方人氏。作何生理。〔末〕听禀。 

　　【大迓鼓】生员陈最良。南安人氏。访旧淮扬。〔净〕访谁。〔末〕便是杜安抚。他后堂曾设扶风帐。〔丑〕你原来他衙中教学。几个学生。〔末〕则他甄氏夫人。单生下一女。女书生年少亡。〔丑〕还有何人。〔末〕义女春香夫人伴房。 
　　〔丑笑背介〕一向不知杜老家中事体。今日得知。吾有计矣。〔回介〕这腐儒。且带在辕门外去。〔众应押末下介丑〕大王。奴家有了一计。昨日杀了几个妇人。可于中取出首级二颗。则说杜家老小。回至扬州。被俺手下杀了。献首在此。故意苏放那腐儒。传示杜老。杜老心寒。必无守城之意矣。〔净〕高见。高见。〔净起低声分付介〕叫中军。〔生上净〕俺请那腐儒讲话中间。你可将昨日杀的妇人首级二颗来献。则说是杜安抚夫人甄氏和他使女春香。牢记着。〔生应下净〕左右。再拿秀才来见。〔众押末上介末〕饶命。大王。〔净〕你是个细作。不可轻饶。〔丑〕劝大王松了他。听他讲些兵法到好。〔净〕也罢。依娘娘说。松了他。〔众放末绑介末叩头介〕叩谢大王娘娘不杀之恩。〔净〕起来。讲些兵法俺听。〔末〕卫灵公问陈于孔子。孔子不对。说道吾未见好德如好色者也。〔净〕这是怎么说。〔末〕则因彼时卫灵公有个夫人南子同座。先师所以怕得讲话。〔净〕他夫人是南子。俺这娘娘是妇人。〔内擂鼓生报子上〕报报报。扬州路上兵马。杀了杜安抚家小。竟来献首级讨赏。〔净看介〕则怕是假的。〔众〕千眞万眞。夫人甄氏。这使女叫做春香。〔末做看认惊哭介〕天呵。眞个是老夫人和春香也。〔净〕唗。腐儒啼哭什么。还要打破淮城。杀杜老儿去。〔末〕饶了罢。大王。〔净〕要饶他。除非献了这座淮安城罢。〔末〕这等。容生员去传示大王虎威。立取回报。〔丑〕大王恕你一刀。腐儒快走。〔内擂鼓发喊开门介末作怕介〕 

　　【尾声】显威风记的这溜金王。〔净丑〕你去说与杜安抚呵。着什么耀武扬威早纳降。俺实实的要占江山非是谎。 
　　〔净丑下末打躬送介吊场〕活强盗。活强盗。杀了杜老夫人春香。不免城中报去。 

　　海神东过恶风回。　　　　日暮沙场飞作灰。 
　　今日山翁旧宾主。　　　　与人头上拂尘埃。 

　　第四十六出　折寇 
　　【破阵子】〔外戎装佩剑引众上〕接济风云阵势。侵寻岁月边垂。〔内擂鼓喊介外叹介〕你看虎咆般炮石连雷碎。雁翅似刀轮密雪施。李全。李全。你待要霸江山吾在此。 
　　〔集唐〕谁能谈笑解重围。万里胡天鸟不飞。今日海门南畔事。满头霜雪为兵机。我杜宝。自到淮扬。卽遭兵乱。孤城一片。困此重围。只索调度兵粮。飞扬金鼓。生还无日。死守由天。潜坐敌楼之中。追想靖康而后。中原一望。万事伤心。 

　　【玉桂枝】问天何意。有三光不辨华夷。把腥膻吹换人间。这望中原做了黄沙片地。〔恼介〕猛冲冠怒起。猛冲冠怒起。是谁弄的江山如是。〔叹介〕中原已矣。关河困心事违。也则要保扬州济淮水。俺看李全贼数万之众。破此何难。进退迟疑。其间有故。俺有一计可救围。恨无人与游说。 
　　〔内擂鼓报子上〕羽檄场中无雁到。鬼门关上有人来。好笑。城围的铁桶似紧。有个秀才来打秋风。则索报去。禀老爷。有个故人相访。〔外〕敢是奸细。〔净〕说是江右南安府陈秀才。〔外〕这迂儒。怎生飞的进来。快请。快请。〔末上〕 

　　【浣溪纱】摆旌旗。添景致。又不是闹元宵鼓炮齐飞。杜老爷在那裏。〔外笑出迎介〕忽闻的千里故人谁。〔叹介〕原来是先生到此。敎俺惊垂泪。〔末〕老公相头通白了。〔合〕白首相看俺与伊。三年一见愁眉。 
　　〔拜介〕 

　　〔集唐〕〔末〕头白乘驴悬布裳。　　　　〔外〕故人相见忆山阳。 
　　〔末〕横塘一别千余里。　　　　〔外〕却认幷州作故乡。 
　　〔末〕恭念公相。又苦伤老夫人回扬州。被贼兵所算了。〔外惊介〕怎知道。〔末〕生员在贼营中。眼同验过老夫人首级。同春香都杀了。〔外哭介〕 

　　【玉桂枝】相夫登第。表贤名甄氏吾妻。称皇宣一品夫人。又待伴俺立双忠烈女。想贤妻在日。想贤妻在日。凄然垂泪。俨然冠帔。〔外哭倒众扶介末〕我的老夫人。老夫人。怎了。你将官们也大家哭一声儿么。〔众哭介〕老夫人呵。〔外作恼拭泪介〕呀。好没来由。夫人是朝廷命妇。骂贼而死。理所当然。我怎为他乱了方寸。灰了军心。身为将怎顾的私。任恓惶百无悔。陈先生。溜金王还有讲么。〔末〕不好说得。他还要杀老先生。〔外〕咳。他杀俺甚意儿。俺杀他全为国。 
　　〔末〕依了生员。两下裏都不要杀。〔做扯外耳语介〕那溜金王要这座淮安城。〔外〕噤声。那贼营中。是一个座位。是两个座位。〔末〕他和妻子连席而坐。〔外笑介〕这等。吾解此围必矣。先生竟为何来。〔末〕老先生不问。几乎忘了。为小姐坟儿被盗。竟此相报。〔外惊介〕天呵。冢中枯骨。与贼何仇。都则为那些宝玩害了也。贼是谁。〔末〕老公相去后。石道姑招了个岭南游棍柳梦梅为伴。见物起心。一夜劫坟逃去。尸骨投之池水中。因此不远千里而吿。〔外叹介〕女坟被发。夫人遭难。正是未归三尺土。难保百年身。旣归三尺土。难保百年坟。也索罢了。则可惜先生一片好心。〔末〕生员拜别老公相后。一发贫薄了。〔外叹介〕军中仓卒。无以为情。我把一大功劳。先生干去。〔末〕愿效劳。〔外〕我久写下咫尺之书。要李全解散三军之众。余无可使。烦公一行。左右。取过书仪来。倘说得李全降顺。便可归奏朝廷。自有个出身之处。〔生取书仪介〕儒生三寸舌。将军一纸书。书仪在此。〔末〕途费谨领。送书一事。其实怕人。〔外〕不妨。 

　　【榴花泣】兵如铁桶。一使在其中。将折简去和戎。陈先生。你志诚打的贼儿通。虽然寇盗奸雄。他也相机而动。〔末〕恐游说非书生之事。〔外〕看他开围放你而来。其意可知。你这书生正好做传书用。〔末〕仗恩台一字长城。借寒儒八面威风。〔内鼓吹介〕 

　　【尾声】戍楼羌笛话匆匆。事成呵。你归去朝廷沾寸宠。这纸书敢则是保障江淮第一封。 
　　隔河征战几归人。　　　　五马临流待幕宾。 
　　劳动先生远相访。　　　　恩波自会惜枯鳞。 

　　第四十七出　围释 
　　【出队子】〔贴通事上〕一天之下。南北分开两事家。中间放着个蓼儿洼。明助着番家打汉家。通事中间。拨嘴撩牙。 
　　事有足诧。理有必然。自家溜金王麾下一名通事便是。好笑。好笑。俺大王助金围宋。攻打淮城。谁知北朝。暗地差人去到南朝讲话。正是暂通禽兽语。终是犬羊心。〔下净引众上〕 

　　【双劝酒】横江虎牙。插天鹰架。擂鼓扬旗。冲车甲马。把座锦城墙围的阵云花。杜安抚你有翅难加。 
　　自家溜金王。攻打淮城。日久未下。外势虽然虎踞。中心未免狐疑。一来怕南朝大兵。兼程而进。二来怕北朝见责。委任无功。眞个进退两难。待娘娘到来计议。〔丑上〕驱兵捉将蚩尤女。揑鬼妆神豹子妻。大王。你可听见。大金家有人南朝打话。回到俺营门之外了。〔净〕有这事。〔老旦番将带刀骑马上〕 

　　【北夜行船】大北裏宣差传站马。虎头牌滴溜的分花。〔外马夫赶上介〕滑了。滑了。〔老旦〕那古裏谁家跑番了拽喇。怎生呵。大营盘没个人儿答煞。〔外大叫介〕溜金爷。北朝天使到来。〔下净丑作慌介〕快叫通事请进。〔贴上接跪介〕溜金王患病了。请那颜进。〔老旦〕可纔可纔道句儿克卜喇。 
　　〔下马上坐介〕都儿。都儿。〔净问贴介〕怎么说。〔贴〕恼了。〔净丑举手老旦做恼不回介指净介〕铁力温。都答喇。〔净问贴介〕怎说。〔贴〕不敢说。要杀了。〔净〕却怎了。〔老旦做看丑笑介〕忽伶。忽伶。〔丑问贴介贴〕叹娘娘生得妙。〔老旦〕克老。克老。〔贴〕说走渴了。〔老旦手足做忙介〕兀该打刺。〔贴〕叫马乳酒。〔老旦〕约儿兀只。〔贴〕要烧羊肉。〔净叫介〕快取羊肉乳酒来。〔外持酒肉上介老旦洒酒取刀割羊肉吃笑将羊油手擦胸介〕一六兀刺的。〔贴〕不恼了。说有礼体。〔老旦作醉介〕锁陀八。锁陀八。〔贴〕说醉了。〔老旦作看丑介〕倒喇。倒喇。〔丑笑介〕怎说。〔贴〕要娘娘唱个曲儿。〔丑〕使得。 

　　【北淸江引】呀。哑观音觑着个番答辣。胡芦提笑哈。兀那是都麻。请将来岸答。撞门儿一句咬儿只不毛古喇。 
　　通事。我斟一杯酒。你送与他。〔贴作送酒介〕阿阿儿该力。〔丑〕通事。说甚么。〔贴〕小的禀娘娘送酒。〔丑〕着了。〔老旦作醉看丑介〕孛知。孛知。〔贴〕又央娘娘舞一回。〔丑〕使得。取我梨花鎗来。 

　　【前腔】〔持鎗舞介〕冷梨花点点风儿刮。袅得腰身乍。胡旋儿打一车。花门折一花。把一个睃啜老那颜风势煞。 
　　〔老旦反背拍袖笑倒介〕忽伶。忽伶。〔贴扶起老旦介老摆手倒地介〕阿来不来。〔贴〕这便是唱喏。叫唱一直。〔老笑点头招丑介〕哈撒。哈撒。〔贴〕要问娘娘。〔丑笑介〕问甚么。〔老扯丑轻说介〕哈撒兀该。毛克喇。毛克喇。〔丑笑问贴介〕怎说。〔贴作摇头介〕问娘娘讨件东西。〔丑笑介〕讨甚么。〔贴〕通事不敢说。〔老笑倒介〕古鲁。古鲁。〔净背叫贴问介〕他要娘娘什么东西。古鲁古鲁不住的。〔贴〕这件东西。是要不得的。便要时。则怕娘娘不舍的。便是娘娘舍的。大王也不舍的。便大王舍的。小的也不舍得。〔净〕甚东西。直恁舍不的。〔贴〕他这话到明。哈撒兀该。毛克喇。要娘娘有毛的所在。〔净作恼介〕气也。气也。这臊子好大胆。快取鎗来。〔作持花鎗赶杀介贴扶醉老走老提酒壶叫〕古鲁。古鲁。〔架住鎗介〕 

　　【北尾】〔净〕你那醋葫芦指望把梨花架。臊奴。铁围墙敢靠定你大金家。〔搦倒老介〕则踹着你那几茎儿薝嘴的赤支沙。把那咽腥臊的■〈口爽〉子儿生揢杀。 
　　〔丑扯住净放老介老〕曳喇曳喇哈哩。〔指净介〕力娄吉丁母剌失。力娄吉丁母剌失。〔作闪袖走下介净〕气杀我也。那曳喇哈的什么。〔贴〕叫引马的去。〔净〕怎指着我力娄吉丁母剌失。〔贴〕这要奏过他主儿。叫人来相杀。〔净作恼介丑〕老大王。你可也当着不着的。〔净〕啐。着了。你那毛格喇哩。〔丑〕便许他在那裏。你却也忒捻酸。〔净不语介〕正是。我一时风火性。大金家得知。这溜金王到有些欠稳。〔丑〕便是。番使南朝而回。未必其中有话。〔净〕娘娘高见何如。〔丑〕容奴家措思。〔内擂鼓介贴报子上〕报报报。前日放去的老秀才。从淮城中单马飞来。道有紧急。投见大王。〔丑〕恰好。着他进来。 

　　【缕缕金】〔末上〕无之奈可如何。书生承将令。强喽啰。〔内喊末惊跌介〕一声金炮响。将人跌蹉。可怜。可怜。密札札干戈。其间放着我。 
　　〔贴唱门介〕生员进。〔末见介〕万死一生生员陈最良。百拜大王殿下。娘娘殿下。〔净〕杜安抚献了城池。〔末〕城池不为希罕。敬来献一座王位与大王。〔净〕寡人久已为王了。〔末〕正是官上加官。职上添职。杜安抚有书呈上。〔净看书介〕通家生杜宝。顿首李王麾下。〔问末介〕秀才。我与杜安抚有何通家。〔末〕汉朝有个李杜至交。唐朝也有个李杜契友。因此杜安抚斗胆称个通家。〔净〕这老儿好意思。书有何言。 

　　【一封书】〔读介〕闻君事外朝。虎狼心难定交。肯回心圣朝。保富贵全忠孝。平梁取采须收好。背暗投明带早超。凭陆贾。说庄蹻。颙望麾慈卽鉴昭。 
　　〔笑介〕这书劝我降宋。其实难从。外密启一通。奉呈尊阃大人。〔笑介〕杜安抚也畏敬娘娘哩。〔丑〕你念我听。〔净看书介〕通家生杜宝敛袵杨老娘娘帐前。咳也。杜安抚与娘娘。又通家起来。〔末〕大王通得去。娘娘也通得去。〔净〕也通得去。只汉子不该说敛袵。〔末〕娘娘肯敛袵而朝。安抚敢不敛袵而拜。〔丑〕说的好。细念我听。〔净念书介〕通家生杜宝敛袵杨老娘娘帐前。远闻金朝封贵夫为溜金王。并无封号及于夫人。此何礼也。杜宝久已保奏大宋。勑封夫人为讨金娘娘之职。伏惟妆次。鉴纳不宣。好也。到先替娘娘讨了恩典哩。〔丑〕陈秀才。封我讨金娘娘。难道要我征讨大金家不成。〔末〕受了封诰后。但是娘娘要金子都来宋朝取用。因此叫做讨金娘娘。〔丑〕这等是你宋朝美意。〔末〕不说娘娘。便是卫灵公夫人。也说宋朝之美。〔丑〕依你说。我冠儿上金子。成色要高。我是带盔儿的娘子。近时人家首饰浑脱。就一个盔儿。要你南朝。照样打造一付送我。〔末〕都在陈最良身上。〔净〕你只顾讨金讨金。把我这溜金王。溜在那裏。〔丑〕连你也做了讨金王罢。〔净〕谢承了。〔末叩头介〕则怕大王娘娘退悔。〔丑〕俺主定了。便写下降表。赍发秀才回奏南朝去。 

　　【前腔】〔净〕归依大宋朝。怕金家成祸苗。〔丑〕秀才。你担承这遭。要黄金须任讨。〔末〕大王。你鄱阳湖磬响收心早。娘娘。你黑海岸回头星宿高。〔合〕便休兵。随听招。免的名标在叛贼条。 
　　〔净〕秀才。公馆留饭。星夜草表送行。〔举手送末拜别介〕 

　　【尾声】〔净〕咱比李山儿何足道。这杨令婆委实高。〔末〕带了你这一纸降书管取那赵官家欢笑倒。 
　　〔末下净丑吊场净〕娘娘。则为失了一边金。得了两条王。人要一个王不能勾。俺领下两个王号。岂不乐哉。〔丑〕不要慌。还有第三个王号。〔净〕什么王号。〔丑〕叫做齐肩一字王。〔净〕怎么。〔丑〕杀哩。〔净〕随顺他。又杀什么。〔丑〕你俺两人作这大贼。全仗金鞑子威势。如今反了面。南朝拿你何难。〔净作恼介〕哎哟。俺有万夫不当之勇。何惧南朝。〔丑〕你眞是个楚霸王。不到乌江不止。〔净〕胡说。便作俺做楚霸王。要你做虞美人。定不把赵康王占了你去。〔丑〕罢。你也做楚霸王不成。奴家的虞美人也做不成。换了题目做。〔净〕什么题目。〔丑〕范蠡载西施。〔净〕五湖在那裏。去做海贼便了。〔丑作分付介〕众三军。俺已降顺了南朝。暂解淮围。海上伺候去。〔众应介〕。解围了。〔内鼓介〕船只齐备了。〔内鼓介〕禀大王起行。〔行介〕 

　　【江头送别】淮扬外。淮扬外。海波摇动。东风劲。东风劲。锦帆吹送。夺取蓬莱为巢洞。鳌背上立着旗峯。 
　　【前腔】顺天道。顺天道。放些儿闲空。招安后。招安后。再交兵言重。险做了为金家伤炎宋。权袖手做个混海痴龙。 
　　〔众〕禀大王娘娘。出海了。〔净〕且下了营。天明进发。 

　　干戈未定各为君。　　　　龙斗雌雄势已分。 
　　独把一麾江海去。　　　　莫将弓箭射官军。 

　　第四十八出　遇母 
　　【十二时】〔旦上〕不住的相思鬼。把前身退悔。土臭全消。肉香新长。嫁寒儒客店裏孤恓。〔净上〕又着他攀高谒贵。 
　　〔浣溪纱〕〔旦〕寂寞秋窗冷簟纹。〔净〕明珰玉枕旧香尘。〔旦〕断潮归去梦郞频。〔净〕桃树巧逢前度客。〔旦〕翠烟眞是再来人。〔合〕月高风定影随身。〔旦〕姑姑。奴家喜得重生。嫁了柳郞。只道一举成名。同去拜访爹妈。谁知朝廷为着淮南兵乱。开榜稽迟。我爹娘正在围城之内。只得賷发柳郞往寻消耗。撇下奴家钱塘客店。你看那江声月色。凄怆人也。〔净〕姐姐。比你黄泉之下。景致争多。〔旦〕这不在话下了。 

　　【针线箱】虽则是荒村店江声月色。但说着坟窝裏前生今世。则这破门帘乱撒星光内。煞强似洞天黑地。姑姑呵。三不归父母如何的。七件事儿夫家靠谁。心悠曳。不死不活。睡梦裏为个人儿。 
　　〔净〕似小姐的罕有。 

　　【前腔】伴着你半间灵位。又守见你一房夫壻。〔旦〕姑姑。那夜搜寻秀才。知我闪在那裏。〔净〕则道画帧儿怎放的个人回避。做的事瞒神諕鬼。昏黑了。你看月儿黑黑的星儿晦。萤火靑靑似鬼火吹。〔旦〕上灯哩。〔净〕没油。黑坐地。三花两焰。留的你照解罗衣。 
　　〔旦〕夜长难睡。还向主家借些油去。〔净〕你院子裏坐地。咱去来。合着油甁盖。踏碎玉莲蓬。〔下旦玩月叹介老旦贴行路上〕 

　　【月儿高】江北生兵乱。江南走多半。不载香车稳。趿的鞋鞓断。夫主兵权。望天涯生死知何判。前呼后拥。一个春香伴。凤髻消除打不上扬州纂。上岸了到临安。趁黄昏黑影林峦。生忔察的难投馆。 
　　〔贴〕且喜到临安了。〔老〕咳。万死一逃生。得到临安府。俺女娘无处投。长路多孤苦。〔贴〕前面像是个半开门儿。蓦了进去。〔老进介〕呀。门房空静。内可有人。〔旦〕谁。〔贴〕是个女人声息。待打叫一声。开门。 

　　【不是路】〔旦惊介〕斜倚雕阑。何处娇音唤启关。〔老〕行程晚。女娘们借住霎儿间。〔旦〕听他言。声音不似男儿汉。待自起开门月下看。〔见介旦〕是一位女娘。请裏坐。〔老〕相提盼。人间天上行方便。〔旦〕趋迎迟慢。趋迎迟慢。〔打照面介老作惊介〕 

　　【前腔】破屋颓椽。姐姐呵。你怎独坐无人灯不燃。〔旦〕这闲庭院。玩淸光长送过这月儿圆。〔老背叫贴〕春香。这像谁来。〔贴惊介〕不敢说。好像小姐。〔老〕你快瞧房儿裏面。还有甚人。若没有人。敢是鬼也。〔贴下旦背〕这位女娘好像我母亲。那丫头好像春香。〔作回问介〕敢问老夫人。何方而来。〔老叹介〕自淮安。我相公是淮扬安抚遭兵难。我被掳逃生到此间。〔旦背介〕是我母亲了。我可认他。〔贴慌上背语老介〕一所空房子。通没个人影儿。是鬼。是鬼。〔老作怕介旦〕听他说起。是我的娘也。〔向前哭娘介老作避介〕敢是我女孩儿。怠慢了你。你活现了。春香。有随身纸钱。快丢。快丢。〔贴丢纸钱介旦〕儿不是鬼。〔老〕不是鬼。我叫你三声。要你应我一声高如一声。〔做三叫三应声渐低介老〕是鬼也。〔旦〕娘。你女儿有话讲。〔老〕则略靠远。冷淋侵一阵风儿旋。这般活现。〔旦〕那些活现。 
　　〔扯老又作怕介〕儿手恁般冷。〔贴叩头介〕小姐。休要捻了春香。〔老〕儿。不曾广超度你。是你父亲古执。〔旦哭介〕娘。你这等怕。女孩儿死不放娘去了。 

　　【前腔】〔净持灯上〕门户牢拴。为甚空堂人语諠。〔照地介〕这靑苔院。怎生吹落纸黄钱。〔贴〕夫人。来的不是道姑。〔老〕可是。〔净惊介〕呀。老夫人和春香那裏来。这般大惊小怪。看他打盘旋。那夫人呵。怕漆灯无艳将身远。小姐恨不得幽室生辉得近前。〔旦〕姑姑好来。奶奶害怕。〔贴〕这姑姑敢也是个鬼。〔净扯老照旦介〕休疑惮。移灯就月端详遍。可是当年人面。〔合〕是当年人面。 
　　〔老抱旦泣介〕儿呵。便是鬼。娘也不舍的去了。 

　　【前腔】肠断三年。怎坠海明珠去复旋。〔旦〕爹娘面。阴司裏怜念把魂还。〔贴〕小姐。你怎生出的坟来。〔旦〕好难言。〔老〕是怎生来。〔旦〕则感的是东岳大恩眷。托梦一个书生把墓踹穿。〔老〕书生何方人氏。〔旦〕是岭南柳梦梅。〔贴〕怪哉。当眞有个柳和梅。〔老〕怎到得这来。〔旦〕他来科选。〔老〕这等是个好秀才。快请相见。〔旦〕我央他看淮扬动定去把爹娘探。因此上独眠深院。独眠深院。 
　　〔老背与贴语介〕有这等事。〔贴〕便是。难道有这样出跳的鬼。〔老回泣介〕我的儿呵。 

　　【番山虎】则道你烈性上靑天。端坐在西方九品莲。不道三年鬼窟裏重相见。哭的我手麻肠寸断。心枯泪点穿。梦魂沈乱。我神情倒顚。看时儿立地。叫时娘各天。怕你茶酒饭无浇奠。牛羊侵墓田。〔合〕今夕何年。今夕何年。咦。还怕这相逢梦边。 
　　【前腔】〔旦泣介〕你抛儿浅土。骨冷难眠。吃不尽爹娘饭。江南寒食天。可也不想有今日也。道不起从前。似这般糊突谜。甚时明白也天。鬼不要。人不嫌。不是前生断。今生怎得连。 
　　〔合前老〕老姑姑。也亏你守着我儿。 

　　【前腔】〔净〕近的话不堪提咽。早森森地心疎体寒。空和他做七做中元。怎知他成双成爱眷。〔低与老介〕我捉鬼拿奸。知他影戏儿做的恁活现。〔合〕这样奇缘。这样奇缘。打当了轮回一遍。 
　　【前腔】〔贴〕论魂离倩女是有知。他三年外灵骸怎全。则恨他同棺椁少个郞官。谁想他为院君这宅院。小姐呵。你做的相思鬼穿。你从夫意专。那一日春香不铺其孝筵。那节儿夫人不哀哉醮荐。早知道你撇离了阴司。跟了人上船。〔合前〕 

　　【尾声】〔老〕感的化生女显活在灯前面。则你的亲爹他在贼子窝中没信传。〔旦〕娘放心有我那信付的人儿。他穴地通天打听的远。 
　　想象精灵欲见难。　　　　碧桃何处便骖鸾。 
　　莫道非人身不暖。　　　　菱花初晓镜光寒。 

　　第四十九出　淮泊 
　　【三登乐】〔生包袱雨伞上〕有路难投。禁得这乱离时候。走孤寒落叶知秋。为娇妻。思岳丈。探听扬州。又谁料他困守淮扬。索奔前答救。 
　　〔集唐〕那能得计访情亲。浊水污泥淸路尘。自恨为儒逢世难。却怜无事是家贫。俺柳梦梅。阳世寒儒。蒙杜小姐阴司热宠。得为夫妇。相随赴科。且喜殿试撺过卷子。又被边报躭误榜期。因此小姐呵。闻说他尊翁淮扬兵急。叫俺沿路上体访安危。亲赍一幅春容。敬报再生之喜。虽则如此。客路贫难。诸凡路费之资。尽出圹中之物。其间零碎宝玩。急切典卖不来。有此成器金银。土气销镕有限。兼且小生看书之眼。并不认得等子星儿。一路上赚骗无多。逐日裏支分有尽。到的扬州地面。恰好岳丈大人移鎭淮城。贼兵阻路。不敢前进。且喜因循解散。不免迤逗数程。 

　　【锦缠道】早则要醉扬州。寻杜牧梦三生花月楼。怎知他长淮去休。那裏有缠十万顺天风跨鹤闲游。则索傍渔樵寻食宿。败荷衰柳。添一抹五湖秋。那秋意儿有许多迤逗。咱功名事未酬。冷落我断肠闺秀。堪回首。算江南江北有十分愁。 
　　一路行来。且喜看见了插天高的淮城。城下一带淸长淮水。那城楼之上。还挂有丈六阔的军门旗号。大吹大擂。想是日晚掩门了。且寻小店歇宿。〔丑上〕多参白水江湖酒。少绽黄边风月钱。秀才投宿么。〔生进店介丑〕要果酒。案酒。〔生〕天性不飮。〔丑〕柴米是要的。〔生〕吃倒算。〔丑〕算倒吃。〔生〕花银五分在此。〔丑〕高银散碎些。待我称一称。〔称介作惊叫介〕银子走了。〔寻介生〕怎大惊小怪。〔丑〕秀才。银子地缝裏走了。你看碎珠儿。〔生〕这等。还有几块在这裏。〔丑接银又走三度介〕呀。原来秀才会使水银。〔生〕因何是水银。〔背介〕是了。是小姐殡敛之时。水银在口。龙含土成珠而上天。鬼含汞成丹而出世。理之然也。此乃见风而化。原初小姐死。水银也死。如今小姐活。水银也活了。则可惜这神奇之物。世人不知。〔回介〕也罢了。店主人。你将我花银都消散去了。如今一厘也无。这本书是我平日看的。准酒一壶。〔丑〕书破了。〔生〕贴你一枝笔。〔丑〕笔开花了。〔生〕此中使客往来。你可也听见。读书破万卷。〔丑〕不听见。〔生〕可听见。梦笔吐千花。〔丑〕不听得。〔生作笑介〕 

　　【皂罗袍】可笑一场闲话。破诗书万卷。笔蕊千花。是我差了。这原不是换酒的东西。〔丑笑介〕神仙留玉佩。卿相解金貂。〔生〕你说金貂玉佩。那裏来的。有朝货与帝王家。金貂玉佩书无价。你还不知哩。便是千金小姐。依然嫁他。一朝臣宰。端然拜他。〔丑〕要他则甚。〔生〕读书人把笔安天下。 
　　不要书。不要笔。这把雨伞可好。〔丑〕天下雨哩。〔生〕明日不走了。〔丑〕饿死在这裏〔生笑介〕你认的淮扬杜安抚么。〔丑〕谁不认的。明日吃太平宴哩。〔生〕则我便是他女壻。来探望他。〔丑惊介〕喜是相公说的早。杜老爷多早发下请书了。〔生〕请书在那裏。〔丑〕和相公瞧去。〔请生行介〕待小人背答袱雨伞。〔行介生〕请书那裏。〔丑〕兀的不是。〔生〕这是吿示居民的。〔丑〕便是。你瞧。 

　　【前腔】禁为闲游奸诈。杜老爷是巴上生的。自三巴到此。万里为家。不敎子侄到官衙。从无女壻亲闲杂。这句单指相公。若有假充行骗。地方禀拿。下面说小的了。扶同歇宿。罪连主家。为此须至关防者。 
　　右示通知。建炎三十二年五月日示。你看后面安抚司杜大花押。上面盖着一颗钦差安抚淮扬等处地方提督军务安抚司使之印。鲜明紫粉。相公。相公。你在此消停。小人吿回了。各人自扫门前雪。休管他家屋上霜。〔下生泪介〕我的妻。你怎知丈夫到此。恓惶无地也。〔作望介〕呀。前面房子门上有大金字。咱投宿去。〔看介〕四个字。漂母之祠。怎生叫做漂母之祠。〔看介〕原来壁上有题。昔贤怀一饭。此事已千秋。是了。乃前朝淮阴侯韩信之恩人也。我想起来。那韩信是个假齐王。尙然有人一饭。俺柳梦梅是个眞秀才。要杯冷酒不能勾。像这个漂母。俺拜他一千拜。 

　　【莺皁袍】〔拜介〕垂钓楚天涯。瘦王孙。遇漂纱。楚重瞳较比这秋波瞎。太史公表他。淮安府祭他。甫能勾一饭千金价。看古来妇女多有悄眼儿。文公乞食。僖妻礼他昭关乞食。相逢浣纱。凤尖头叩首三千下。 
　　起更了。廊下一宿。早去伺候开门。没水梳洗。〔看介〕好了。下雨哩。 

　　旧事无人可共论。　　　　只应漂母识王孙。 
　　辕门拜手儒衣弊。　　　　莫使沾濡有泪痕。 

　　第五十出　闹宴 
　　【梁州令】〔外引丑众上〕长淮千骑雁行秋。浪卷云浮。思乡泪国倚层楼。〔合〕看机遘。逢奏凯。且迟留。 
　　〔昭君怨〕万里封侯岐路。几辆英雄草屦。秋城鼓角催。老将来。烽火平安昨夜。梦醒家山泪下。兵戈未许归。意徘徊。我杜宝身为安抚。时直兵冲。围绝救援。贻书解散。李寇旣去。金兵不来。中间善后事宜。且自看详停当。分付中军。门外伺候。〔众下丑把门介外叹介〕虽有存城之欢。实切亡妻之痛。〔泪介〕我的夫人呵。昨已单本题请他的身后恩典。兼求赐假西归。未知旨意何如。正是功名富贵草头露。骨肉团圆锦上花。〔看文书介〕 

　　【金蕉叶】〔生破衣巾携春容上〕穷愁客愁。正摇落雁飞时候。〔整容介〕帽儿光整顿从头。还则怕未分明的门楣认否。 
　　〔丑喝介〕甚么人行走。〔生〕是你老爷女壻拜见。〔丑〕当眞。〔生〕秀才无假。〔丑进禀介外〕关防明白了。〔问丑介〕那人材怎的。〔丑〕也不怎的。袖着一幅画儿。〔外笑介〕是个画师。则说老爷军务不闲便了。〔丑见生介〕老爷军务不闲。请自在。〔生〕叫我自在。自在不成人了。〔丑〕等你去成人不自在。〔生〕老爷可拜客。〔丑〕今日文武官僚吃太平宴。牌簿都缴了。〔生〕大哥。怎么叫做太平宴。〔丑〕这是各边方年例。则今年退了贼。筵宴盛些。席上有金花树。金台盘。长尺头。大圆宝。无数的。你是老爷女壻。背几个去。〔生〕原来如此。则怕进见之时。考一首太平宴诗。或是军中凯歌。或是淮淸颂。急切怎好。且在这班房裏蹬着。打想一篇。正是有备无患。〔丑〕秀才还不走。文武官员来也。〔生下〕 

　　【梁州令】〔末文官上〕长淮望断塞垣秋。喜兵甲潜收。贺升平歌颂许吾流。〔净武官上〕兼文武。陪将相。宴公侯。 
　　请了。〔末〕今日我文武官属太平宴。水陆务须华盛。歌舞都要整齐。〔末净见介〕圣天子万灵拥辅。老君侯八面威风。寇兵销咫尺之书。军礼设太平之宴。谨已完备。伏乞俯容。〔外〕军功虽卑末难当。年例有诸公怎废。难言奏凯。聊用舒怀。〔内鼓吹介丑持酒上〕黄石兵书三寸舌。淸河雪酒五加皮。酒到。 

　　【梁州序】〔外浇酒介〕天开江左。地冲淮右。气色夜连刁斗。〔末净进酒介〕长城一线。何来得御君侯。喜平销战气。不动征旗。一纸书回寇。那堪羌笛裏望神州。这是万里筹边第一楼。〔合〕乘塞草。秋风候。太平筵上如淮酒。尽慷慨。为君寿。 
　　【前腔】〔外〕吾皇福厚。羣才策凑。半壁围城坚守。〔末净〕分明军令。杯前借箸题筹。〔外〕我题书与李全夫妇呵。也是燕支却虏。夜月吹箎。一字连环透。不然无救也。怎生休。不是天心不聚头。 
　　〔合前内擂鼓介老旦报子上〕金貂迸入三公府。锦帐谁当万里城。报老爷。奏本已下。奉有圣旨。不准致仕。钦取老爷回朝。同平章军国大事。老夫人追赠一品贞烈夫人。〔末净〕平章乃宰相之职。君侯出将入相。官属不胜欣仰。〔末净送酒介〕 

　　【前腔】揽貂蝉岁月淹留。庆龙虎风云辐辏。君侯此一去呵。看洗兵河汉。接天高手。偏好桂花时节。天香随马。箫鼓鸣淸昼。到长安宫阙裏报高秋。可也河上砧声忆旧游。 
　　〔合前外〕诸公皆高才壮岁。自致封侯。如杜宝者。白首还朝。何足道哉。 

　　【前腔】每日价看镜登楼。泪沾衣浑不如旧。似江山如此。光阴难又。猛把吴钩看了。阑干拍遍。落日重回首。此去呵。恨南归草草也寄东流。〔举手介〕你可也明月同谁啸庾楼。 
　　〔合前生上〕腹稿已吟就。名单还未通。〔见丑介〕大哥替我再一禀。〔丑〕老爷正吃太平宴。〔生〕我太平宴诗。也想完一首了。太平宴还未完。〔丑〕谁叫你想来。〔生〕大哥。俺是嫡亲女壻。没奈何禀一禀。〔丑进禀介〕禀老爷。那个嫡亲女壻没奈何禀见。〔外〕好打。〔丑走起恼推生出介生〕老丈人高宴未终。咱半子礼当恭候。〔下旦贴女乐上〕壮士军前半死生。美人帐下能歌舞。营妓们叩头。 

　　【节节高】辕门箫鼓啾。阵云收。君恩可借淮扬寇。貂插首。玉垂腰。金佩肘。马敲金镫也秋风骤。展沙堤笑拂朝天袖。〔合〕但卷取江山献君王。看玉京迎驾把笙歌奏。 
　　〔生上〕欲穷千里目。更上一层楼。想歌阑宴罢。小生饥困了。不免冲席而进。〔丑拦介〕饥鬼不羞。〔生恼介〕你是老爷跟马贱人。敢辱我乘龙贵壻。打不的你。〔打丑介外问介〕军门外谁敢喧嚷。〔丑〕是早上嫡亲女壻。叫做没奈何的。破衣破帽破褡袱破雨伞。手裏拿一幅破画儿。说他饿的荒了。要来冲席。但劝的都打。连打了九个半。则剩下小的这半个脸儿。〔外恼介〕可恶。本院自有禁约。何处寒酸。敢来胡赖。〔末净〕此生委系乘龙。属官礼当攀凤。〔外〕一发中他计了。叫中军官暂时拿下那光棍。逢州换驿。递解到临安监候。〔老旦中军官应介出缚生介生〕寃哉。我的妻呵。因贪弄玉为秦赘。且带儒冠学楚囚。〔下外〕诸公不知。老夫因国难分张。心痛如割。又放着这等一个无名子来聒噪人。愈生伤感。〔末净〕老夫人受有国恩。名标烈史。兰玉自有。不必虑怀。叫乐人进酒。 

　　【前腔】〔末净〕江南好宦游。急难休。樽前且进平安酒。看福寿有。子女悠。夫人又。〔外〕竟醉矣。〔旦贴作扶介外泪介〕闪英雄泪倩盈盈袖。伤心不为悲秋瘦。 
　　〔合前〕诸公请了。老夫归朝念切。卽便起行。〔内鼓乐介〕 

　　【尾声】明日离亭一杯酒。〔末净〕则无奈丹靑圣主求。〔外笑介〕怕画的上麒麟人白首。 
　　万里沙西寇已平。　　　　东归衔命见双旌。 
　　塞鸿过尽残阳裏。　　　　淮水长怜似镜淸。 

　　第五十一出　榜下 
　　〔老旦丑将军持瓜槌上〕凤舞龙飞作帝京。巍峨宫殿羽林兵。天门欲放传胪喜。江路新传奏凯声。请了。圣驾升殿。 

　　【北点绛唇】〔外老枢密上〕整点朝纲。筹晨边饷。山河壮。〔净苗舜宾上〕翰苑文章。显豁的升平象。 
　　请了。恭喜李全纳款。皆老枢密调度之功也。〔外〕正此引奏。前日先生看定状元试卷。蒙圣旨武偃文修。今其时矣。〔净〕正此题请。呀。一个老秀才走将来。好怪。好怪。〔末破衣巾捧表上〕先师孔夫子。未得见周王。本朝圣天子。得覩我陈最良。非小可也。〔见外净介〕生员陈最良吿揖。〔净惊介〕又是遗才吿考么。〔末〕不敢。生员是这枢密老大人门下引奏的。〔外〕则这生员。是杜安抚叫他招安了李全。便中带有降表。故此引见。〔内响鼓介唱介〕奏事官上御道。〔外前跪引末后跪叩头介外〕掌管天下兵马知枢密院事臣谨奏。恭贺吾主。圣德天威。淮寇来降。金兵不动。有淮扬安抚臣杜宝。敬遣南安府学生员臣陈最良奏事。带有李全降表进呈。微臣不胜欢忭。〔内〕杜宝招安李全一事。就着生员陈最良详奏。〔外〕万岁。〔起介末〕带表生员陈最良谨奏。 

　　【驻云飞】淮海维扬。万里江山气脉长。那安抚机谋壮。矫诏从宽荡。嗏。李贼快迎降。他表文封上。金主闻知。不敢兵南向。他则好看花到洛阳。咱取次擒胡过汴梁。 
　　〔内介〕奏事的午门外候旨。〔末〕万岁。〔起介净跪介〕前廷试看详文字官臣苗舜宾谨奏。 

　　【前腔】殿策贤良。榜下诸生候久长。乱定人欢畅。文运天开放。嗏。文字已看详。胪传须唱。莫遣夔龙。久滞风云望。早是蟾宫桂有香。御酒封题菊半黄。〔内介〕 

　　午门外候旨。〔净〕万岁。〔起行介〕今当榜期。这些寒儒。却也候久。〔外笑介〕则这陈秀才夹带一篇海贼文字。到中的快。〔内介〕圣旨已到。跪听宣读。朕闻李全贼平。金兵回避。甚喜。甚喜。此乃杜宝大功也。杜宝已前有旨。钦取回京。陈最良有奔走口舌之才。可充黄门奏事官。赐其冠带。其殿试进士。于中柳梦梅可以状元。金瓜仪从。杏苑赴宴。谢恩。〔众呼万岁起介杂取冠带上〕黄门旧是鸿门客。蓝袍新作紫袍仙。〔末作换衣冠服介〕二位老先生吿揖。〔外净贺介〕恭喜。恭喜。明日便借重新黄门唱榜了。〔末〕适间宣旨。状元柳梦梅何处人。〔净〕岭南人。此生遭际的奇异。〔外〕有甚奇异。〔净〕其日试卷。看详已定。将次进呈。恰好此生午门外放声大哭。吿收遗才。原来为搬家小。到京迟误。学生权收他在附卷进呈。不想点中状元。〔外〕原来有此。〔末背想介〕听来。敢便是那个。那个柳梦梅。他那有家小。是了。和老道姑做一家儿。〔回介〕不瞒老先生。这柳梦梅也和晚生有旧。〔外净〕一发可喜了。 

　　榜题金字射朝晖。　　　　独奏边机出殿迟。 
　　莫道官忙身老大。　　　　曾经倬立在丹墀。 

　　第五十二出　索元 
　　【吴小四】〔净郭跎伞包上〕天九万。路三千。月余程抵半年。破虱装衣担压肩。压的头脐匾又圆。扢喇察龟儿爬上天。 
　　谢天。老跎到了临安。京城地面。好不繁华。则不知柳秀才去向。俺且往天街上瞧去。呀。一伙臭军踢秃秃走来。且自回避。正是不因渔父引。怎得见波涛。〔下老旦丑军校旗锣上〕 

　　【六么令】朝门榜遍。怎生状元。柳梦梅不见。又不是黄巢下第题诗赸。排门的问。刻期宣。再因循敢淹答了杏园公宴。 
　　〔老笑介〕好笑。好笑。大宋国一场怪事。你道差不差。中了状元干鳖煞。你道奇不奇。中了状元啰唣唏。你道兴不兴。中了状元胡厮踁。你道山不山。中了状元一道烟。天下人古怪。不像岭南人。你瞧这驾牌上。钦点状元岭南柳梦梅。年二十七岁。身中材。面白色。这等明明道着。却普天下找不出这人。敢家去哩。化哩。睡觉哩。则淹了琼林宴席面儿。〔丑〕哥。人山人海。那裏淘气去。俺们把一位带了儒巾吃宴去。正身出来。算还他席面钱。〔老〕使不得。羽林卫宴老军替得。琼林宴进士替不得。他要杏苑题诗。〔丑〕哥。看见几个状元题诗哩。依你说。叫去。〔行叫介〕状元柳梦梅那裏。〔叫三次介老〕长安东西十二门。大街都无人应。小胡衕叫去。〔丑〕这苏木衕胡有个海南会馆。叫地方问他。〔叫介内应介〕老长官贵干。〔老丑〕天大事。你在睡梦哩。听分付。 

　　【香柳娘】问新科状元。问新科状元。〔内〕何处人。〔众〕广南乡贯。〔内〕是何名姓。〔众〕柳梦梅面白无巴缱。〔内〕谁寻他。〔众〕是当今驾传。是当今驾传。要得柳如烟。裁开杏花宴。〔内〕俺这一带铺子都没有。则瓦市王大姐家。歇着个番鬼。〔众〕这等去去去。〔合〕柳梦梅也天。柳梦梅也天。好几个盘旋。影儿不见。 
　　〔下贴妓上〕〔集唐〕残莺何事不知秋。日日悲看水独流。便从巴峡穿巫峡。错把杭州作汴州。奴家王大姐是也。开个门户在此。天。一个孤老不见。几个长官撞的来。〔老旦丑上〕王大姐喜哩。柳状元在你家。〔贴〕什么柳状元。〔众〕番鬼哩。〔贴〕不知道。〔众〕地方报哩。 

　　【前腔】笑花牵柳眠。笑花牵柳眠。〔贴〕昨日有个鸡不着裤。去了。〔众〕原来十分形现。敢柳遮花映做葫芦缠。有状元么。〔贴〕则有个状匾。〔丑〕房儿裏状匾去。 

　　房搜介众诨贴走下介众〕找烟花状元找烟花状元。热赶在谁边毛臊打敎遍。〔合前下〕 

　　【前腔】〔净拐杖上〕到长安日边。到长安日边。果然风宪。九街三市排场遍。柳相公呵。他形踪杳然。他形踪杳然。有了悄家缘。风声落谁店。少不的大道上行走。那柳梦梅也天。〔老旦丑上〕柳梦梅也天。好几个盘旋。影儿不见。 
　　〔丑作撞跌净净叫介〕跌死人。跌死人。〔丑作拿净介〕俺们叫柳梦梅。你也叫柳梦梅。则拿你官裏去。〔净叩头介〕是了。梅花观的事发了。小的不知情。〔众笑介〕定说你知情。是他什么人。〔净〕听禀。老儿呵。 

　　【前腔】替他家种园。替他家种园。远来探看。〔众作忙〕可寻着他哩。〔净〕猛红尘透不出东君面。〔众〕你定然知他去向。〔净〕长官可怜。则听见他到南安。其余不知。〔众〕好笑。好笑。他到这临安应试。中了状元了。〔净惊喜介〕他中了状元。他中了状元。踏的菜园穿。攀花上林苑。 
　　长官。他中了状元。怕没处寻他。〔众〕便是呢。〔合前〕也罢。饶你这老儿。协同寻他去。 

　　一第由来是出身。　　　　五更风水失龙鳞。 
　　红尘望断长安陌。　　　　只在他乡何处人。 

　　第五十三出　硬拷 
　　【风入松慢】〔生上〕无端雀角土牢中。是什么孔雀屛风。一杯水饭东床用。草床头绣褥芙蓉。天呵。系颈的是定昏店赤绳羁凤。领解的是蓝桥驿配递乘龙。 
　　〔集唐〕梦到江南身旅覊。包羞忍耻是男儿。自家妻父犹如此。若问傍人那得知。俺柳梦梅。因领杜小姐言命。去淮扬谒见杜安抚。他在众官面前。怕俺寒儒薄相。故意不行识认。递解临安。想他将次下马。提审之时。见了春容。不容不认。只是眼下恓惶也。〔净狱官狱卒持棍上〕试唤皋陶鬼。方知狱吏尊。咄。淮安府解到囚徒那裏。〔生见举手介净〕见面钱。〔生〕少有。〔丑〕入监油。〔生〕也无。〔净作恼介〕哎呀。一件也没有。大胆来举手。〔打介生〕不要打。尽行装检去罢了。〔丑检介〕这个酸鬼。一条破被单。裹轴小画儿。〔看画介〕是轴观音。送奶奶供养去。〔生〕都与你去。则留下画轴儿。〔丑作抢画生扯介末公差上〕僵煞乘龙壻。寃遭下马威。狱官那裏。〔丑揖介〕原来平章府祗候哥。〔末禀示介〕平章府提取递解犯人一名。及随身行李赴审。〔丑〕人犯在此。行李一些也无。〔生〕都是这狱官搬去了。〔末〕搬了几件。拿狗官平章府去。〔丑净慌叩头介〕则这画轴被单儿。〔末〕这狗官。还了秀才。快起解去。〔净丑应介押生行介〕老相公。你便行动些儿。略知孔子三分礼。不犯萧何六尺条。〔下〕 

　　【唐多令】〔外引众上〕玉带蟒袍红。新参近九重。耿秋光长剑倚崆峒。归到把平章印总。浑不是黑头公。 
　　〔集唐〕秋来力尽破重围。入掌银台护紫薇。回头却叹浮生事。长向东风有是非。自家杜平章。因淮扬平寇。叨蒙圣恩。超迁相位。前日有个棍徒。假充门壻。已着递解临安府监候。今日不免取来细审一番。〔净丑押生上杂门官唱门介〕临安府解犯人进。〔见介生〕岳丈大人拜揖。〔外坐笑介生〕人将礼乐为先。〔众呼喝介生叹介〕 

　　【新水令】则这怯书生剑气吐长虹。原来丞相府十分尊重。声息儿忒汹涌。咱礼数缺通融。曲曲躬躬。他那裏半抬身全不动。 
　　〔外〕寒酸。你是那色人数。犯了法。在相府阶前不跪。〔生〕生员岭南柳梦梅。乃老大人女壻。〔外〕呀。我女已亡故三年。不说到纳采下茶。便是指腹裁襟。一些没有。何曾得有个女壻。可笑。可恨。祗候们与我拿下。〔生〕谁敢拿。 

　　【步步娇】〔外〕我有女无郞早把他靑年送。刬口儿轻调哄。便做是我远房门壻呵。你岭南吾蜀中。牛马风遥。甚处裏丝萝共。敢一棍儿走秋风。指说关亲骗的军民动。 
　　〔生〕我这样女壻。眠书雪案。立榜云霄。自家行止用不尽。要秋风老大人。〔外〕还强嘴。搜他裹袱裏。定有假雕书印。倂赃拿贼。〔丑开袱介〕破布单一条。画观音一幅。〔外看画惊介〕呀。见赃了。这是我女孩儿春容。你可到南安。认的石道姑么。〔生〕认的。〔外〕认的个陈教授么。〔生〕认的。〔外〕天眼恢恢。原来劫坟贼便是你。左右采下打。〔生〕谁敢打。〔外〕这贼快招来。〔生〕谁是贼。老大人拿贼见赃。不曾捉奸见床。 

　　【折桂令】你道证明师一轴春容〔外〕春容分明是殉葬的。〔生〕可知道是苍苔石缝。迸坼了云踪。〔外〕快招来。〔生〕我一谜的承供。供的是开棺见喜。挡煞逢凶。〔外〕圹中还有玉鱼金椀。〔生〕有金椀呵。两口儿同匙受用。玉鱼呵。和我九泉下比目和同。〔外〕还有哩。〔生〕玉碾的玲珑。金锁的玎■〈王冬〉。〔外〕都是那道姑。〔生〕则那石姑姑识趣拿奸纵。却不似你杜爷爷逞拿贼威风。 
　　〔外〕呀。他明明招了。叫令史取过一张坚厚官绵纸。写下亲供。犯人一名柳梦梅。开棺劫财者斩。写完。发与那死囚。于斩字下押个花字。会成一宗文卷。放在那裏。〔贴吏取供纸上〕禀爷定个斩字。〔外写介贴叫生押花字生不伏介外〕你看这吃敲才。 

　　【江儿水】眼脑儿天生贼心机使的凶。还不画纸。〔生〕谁惯来。〔外〕你纸笔砚墨则好招详用。〔生〕生员又不犯奸盗。〔外〕你奸盗诈伪机谋中。〔生〕因令爱之故。〔外〕你精奇古怪虚头弄。〔生〕令爱现在。〔外〕现在么。把他玉骨抛残心痛。〔生〕抛在那裏。〔外〕后苑池中。月冷断魂波动。 
　　〔生〕谁见来。〔外〕陈教授来报知。〔生〕生员为小姐费心。除了天知地知。陈最良那得知。 

　　【雁儿落】我为他礼春容叫的凶。我为他展幽期躭怕恐。我为他点神香开墓封。我为他唾灵丹活心孔。我为他偎熨的体酥融。我为他洗发的神淸莹。我为他度情肠款款通。我为他启玉肱轻轻送。我为他软温香把阳气攻。我为他抢性命把阴程迸。神通。医的他女孩儿能活动。通也么通。到如今风月两无功。 
　　〔外〕这贼都说的是甚么话。着鬼了。左右。取桃条打他。长流水喷他。〔丑取桃条上〕要的门无鬼。先教园有桃。桃条在此。〔外〕高吊起打。〔众吊起生作打介生叫痛转动众诨打鬼介喷水介净郭跎拐杖同老旦贴军校持金瓜上〕天上人间忙不忙。开科失却状元郞。一向找寻柳梦梅。今日再寻不见打老跎。〔净〕难道要老跎赔。买酒你吃。去叫是。〔叫介〕状元柳梦梅那裏。〔外听介众叫下外问丑丑〕不见了新科状元。圣旨着俺沿街寻叫。〔生〕大哥。开榜哩。状元谁。〔外恼介〕这贼闲管。掌嘴掌嘴。〔丑掌生嘴介生叫寃屈介老旦贴净依前上〕但闻丞相府。不见状元郞。咦。平章府打諠闹哩。〔听介净〕裏面声息。像有俺家相公哩。〔众进介净向前哭介〕吊起的不是相公也。〔生〕列位救俺。〔净〕谁打相公来。〔生〕是这平章。〔净将拐杖打外介〕拚老命打这平章。〔外恼介〕谁敢无礼。〔老贴〕驾上的。来寻状元柳梦梅。〔生〕大哥。柳梦梅便是小生。〔净向前解生外扯净跌介生〕你是老跎。因何至此。〔净〕俺一径来寻相公。喜的中了状元。〔生〕眞个的。快向钱塘门外报杜小姐喜。〔老旦贴〕找着了状元。连俺们也报知黄门官奏去。未去朝天子。先来激相公。〔下外〕一路的光棍去了。正好拷问这厮。左右。再与俺吊将起来。〔生〕待俺分诉些。难道状元是假的。〔外〕凡为状元者。登科记为证。你有何据。则是吊了打便了。〔生叫苦介净苗舜宾引老旦贴堂候官捧冠袍带上〕踏破草鞋无觅处。得来全不费工夫。老公相住手。有登科记在此。 

　　【侥侥犯】则他是御笔亲标第一红。柳梦梅为梁栋。〔外〕敢不是他。〔净〕是晚生本房取中的。〔生〕是苗老师哩。救门生一救。〔净笑介〕你高吊起文章巨公。打桃枝受用。吿过老相公。军校快请状元下吊。〔贴放生叫痛煞介净〕可怜。可怜。是斯文倒吃尽斯文痛。无情棒打多情种。〔生〕他是俺丈人。〔净〕原来是倚太山压卵欺鸾凤。 
　　〔老旦〕状元悬梁刺股。〔净〕罢了。一领宫袍遮盖去。〔外〕什么宫袍。扯了他。 

　　【收江南】〔外扯住冠服介生〕呀。你敢抗皇宣骂勑封。早裂绽我御袍红。似人家女壻呵拜门也似乘龙。偏我帽光光走空。你桃夭夭煞风。〔老替生冠服插花介生〕老平章。好看我插宫花帽压君恩重。 
　　〔外〕柳梦梅怕不是他。果是他。便是童生应试。也要候案。怎生殿试了。不候榜开。淮扬胡撞。〔生〕老平章是不知。为因李全兵乱。发榜稽迟。令爱闻的老平章有兵寇之事。着我一来上门。二来报他再生之喜。三来扶助你为官。好意成恶意。今日可是你女婿了。〔外〕谁认你女婿。 

　　【园林好】〔净众〕嗔怪你会平章的老相公。不刮目破窑中吕蒙。忒做作前辈们性重。〔笑介〕敢折倒你丈人峯。 
　　〔外〕悔不将劫坟贼。监候奏请为是。 

　　【沽美酒】〔生笑介〕你这孔夫子把公冶长陷缧绁中。我柳盗跖打地洞向鸳鸯冢。有日呵。把燮理阴阳问相公。要无语对春风。则待列笙歌画堂中。抢丝鞭御街拦纵。把穷柳毅赔笑在龙宫。你老夫差失敬了韩重。我呵。人雄气雄。老平章深躬浅躬。请状元升东转东。呀。那时节纔提破了壮丹亭杜鹃残梦。 
　　老平章请了。你女婿赴宴去也。 

　　【北尾】你险把司天台失陷了文星空。把一个有对付的玉洁冰淸烈火烘。咱想有今日呵。越显的俺玩花柳的女郞能。则要你那打桃条的相公懂。 
　　〔下外吊场〕异哉。异哉。还是贼。还是鬼。堂候官。去请那新黄门陈老爹。到来商议。〔丑〕知道了。谒者有如鬼。状元还似人。〔下末扮陈黄门上〕官运精神老不眠。早朝三下听鸣鞭。多沾圣主随朝米。不受村童学俸钱。自家陈最良。因奏捷。圣恩可怜。钦受黄门。此皆杜老相公抬举之恩。敬此趣谢。〔丑上见介〕正来相请。少待通报。〔进报见介外笑介〕可喜。可喜。昔为陈白屋。今作老黄门。〔末〕新恩无报效。旧恨有还魂。适闻老先生三喜临门。一喜官居宰辅。二喜小姐活在人间。三喜女婿中了状元。〔外〕陈先生教的好女学生。成精作怪哩。〔末〕老相公胡卢提认了罢。〔外〕先生差矣。此乃妖孽之事。为大臣的。必须奏闻灭除为是。〔末〕果有此意。容晚生登时奏上。取旨何如。〔外〕正合吾意。 

　　夜渡沧州怪亦听。　　　　可关妖气暗文星。 
　　谁人断得人间事。　　　　神镜高悬照百灵。 

　　第五十四出　闻喜 
　　【遶地游】〔贴上〕露寒淸怯。金井吹梧叶。转不断辘轳情劫。 
　　咳。俺小姐为梦见书生。感病而亡。已经三年。老爷与老夫人。时时痛他孤魂无靠。谁知小姐到活活的跟着个穷秀才。寄居钱塘江上。子女重逢。眞乃天上人间。怪怪奇奇。何事不有。今日小姐分付安排绣床。温习针指。小姐早到也。 

　　【遶红楼】〔旦上〕秋过了平分日易斜。恨辞梁燕语周遮。人去空江。身依客舍。无计七香车。 
　　秋风吹冷破窗纱。夫婿扬州不到家。玉指泪弹江北草。金针闲刺岭南花。春香。俺同柳郞至此。卽赴试闱。虎榜未开。扬州兵乱。俺星夜赉发柳郞。打听爹娘消息。且喜老萱堂不意而逢。则老相公未知下落。想柳郞刻下可到。料今番榜上高题。须先翦下罗衣。衬其光彩。〔贴〕绣床停当。请自尊裁。〔旦裁衣介〕裁下了。便待缝将起来。〔缝介贴〕小姐。俺淡口儿闲嗑。你和柳郞梦裏阴司裏。两下光景何如。 

　　【罗江怨】〔旦〕春园梦一些。到阴司裏有转折。梦中逗的影儿别。阴司较追的情儿切。〔贴〕还魂时像怎的。〔旦〕似梦重醒。猛回头放敎跌。〔贴〕阴司可也有耍子处。〔旦〕一般儿轮回路驾香车。爱河边题红叶。便则到鬼门关逐夜的望秋月。 
　　【前腔】〔贴〕你风姿恁惹邪。情肠害劣。小姐。你香魂逗出了梦儿蝶。把亲娘肠断了影中蛇。不道燕冢荒斜。再立起鸳鸯舍。则问你会书斋灯怎遮。送情杯酒怎赊。取喜时也要那破头稍一泡血。 
　　〔旦〕蠢丫头。幽欢之时。彼此如梦。问他则甚。呀。奶奶来的恁忙也。〔老旦慌上〕 

　　【玩仙灯】人语闹吱嗻。听风声似是女孩儿关节。 
　　儿。听见外厢喧嚷。新科状元是岭南柳梦梅。〔旦〕有这等事。〔净忙走上〕 

　　【前腔】旗影儿走龙蛇。甚宣差敎来近者。 
　　〔见介〕奶奶。小姐。驾上人来。俺看门去也。〔下外丑扮军校持黄旗上〕 

　　【入赚】深巷门斜。抓不出状元门第也。这是了。〔敲门介老旦〕声息儿恁怔忡。把门儿偷瞥。〔启门校冲开介老旦〕那衙门来的。〔校〕星飞不迭。你看这旗。看这旗影儿头势别。是黄门官把圣旨敎传泄。〔老旦叫介〕儿。原来是传圣旨的。〔旦上〕斗胆相询。金榜何时揭。可有柳梦梅名字高头列。〔校〕他中了状元。〔旦〕眞个中了状元。〔校〕则他中状元。急节裏遭磨灭。〔旦惊介〕是怎生。〔校〕往淮扬触犯了杜参爷。扭回京把他做劫坟茔的贼决。〔老旦〕俺儿。谢天谢地。老爷平安回京了。他那知世间有此重生之事。〔旦〕这却怎了。〔校〕正高吊起猛桃条细抽掣。被官裏人抢去游街歇。〔旦〕恰好哩。〔校〕平章他势大。上本了。说劫坟之贼。不可以作状元。〔旦〕状元可也辩一本儿。〔校〕状元也有本。那平章奏他。恶茶白赖把阴人窃。那状元呵。他说头带魁罡不受邪。便是万岁爷听了成痴呆。〔旦〕后来。〔校〕侥幸。有个陈黄门。是平章爷故人。奏准。要平章状元和小姐三人。驾前勘对。方取圣裁。〔老旦〕呀。陈黄门是谁。〔校〕是陈最良。他说南安敎授曾官舍。因此杜平章抬举他掌朝班通御谒。〔老旦〕一发诧异哩。〔校〕便是他着俺们来宣旨。分付你家一更梳洗。二鼓吃饭。三鼓穿衣。四鼓走动。到的五更三点彻。响玎珰翠佩那是朝时节。〔旦〕独自个怕人。〔校〕怕则么。平章宰相你亲爷。状元妻妾。俺去了。〔旦〕再说些去。〔校〕明朝金阙。讨你幅撞门红去了也。〔下旦〕娘。爹爹高升。柳郞高中。小旗儿报捷。又是平安帖。把神天叩谢。神天叩谢。〔拜介〕 

　　【滴溜子】当日的。当日的。梅根柳叶。无明路。无明路。曾把游魂再叠。果应梦花园后折。甫能勾迸到头。抢了捷。鬼趣裏因缘。人间判贴。 
　　【前腔】虽则是。虽则是。希奇事业。可甚的。可甚的。惊劳驾帖。他道你。是花妖害怯。看承的柳抱怀。做花下劫。你那爹爹呵。没得介符儿。再把花神召摄。 
　　【尾声】女儿。紧簪束扬尘舞蹈摇花颊。〔旦〕叫俺奏个甚么来。〔老旦〕有了。你活人硬证无虚胁。〔旦〕少不的万岁君王听臣妾。 
　　〔净扮郭跎上〕要问鼋鼍窟。还过乌鹊桥。两日再寻个钱塘江不着。正好撞着老军。说知夫人下处。抖擞了进去。〔见介老旦〕是谁。〔净〕状元家裏老跎。恭喜了。〔旦〕辛苦。可见了状元。〔净〕俺往平章府。抢下了状元。要夫人见朝也。 

　　往事闲征梦欲分。　　　　今晨忽见下天门。 
　　分明为报精灵辈。　　　　淡扫蛾眉朝至尊。 

　　第五十五出　圆驾 
　　〔净丑扮将军持金瓜上〕日月光天德。山河壮帝居。万岁爷升朝。在此直殿。〔末上〕 

　　【北点绛唇】宝殿云开。御炉烟霭。乾坤泰。〔回身拜介〕日影金阶。早唱道黄门拜。 
　　〔集唐〕鸾凤旌旗拂晓陈。传闻阙下降丝纶。兴王会净妖氛气。不问苍生问鬼神。自家大宋朝新除授一个老黄门陈最良是也。下官原是南安府饱学秀才。因柳梦梅发了杜平章小姐之墓。径往扬州报知。平章念旧。着俺说平李寇。吿捷效劳。圣恩钦赐黄门奏事之职。不想平章回朝。恰遇柳生投见。当时拿下。递解临安府监候。却说柳生先曾撺过卷子。中了状元。找寻之间。恰好状元吊在杜府拷问。当被驾前官校人等冲破府门。抢了状元上马而去。到也罢了。又听的说。俺那女学生杜小姐也还魂在京。平章听说女儿成了个色精。一发恼激。央俺题奏一本。为诛除妖贼事。中间劾奏柳梦梅系劫坟之贼。其妖魂托名亡女。不可不诛。杜老先此奏。却是名正言顺。随后柳生也奏一本。为辨明心迹事。都奉有圣旨。朕览所奏。幽隐奇特。必须返魂之女。而驾敷陈。取旨定夺。老夫又恐怕眞是杜小姐返魂。私着官校传旨与他。五更朝见。正是三生石上看来去。万岁台前辨假眞。道犹未了。平章状元早到。〔外生幞头袍笏同上介〕 

　　【前腔】〔外〕有恨妆排。无明躭带。眞奇怪。〔生〕哑谜难猜。今上亲裁划。 
　　岳丈大人拜揖。〔外〕谁是你岳丈。〔生〕平章老先生拜揖。〔外〕谁和你平章。〔生笑介〕古诗。梅雪争春未肯降。骚人阁笔费平章。今日梦梅争辨之时。少不的要老平章阁笔。〔外〕你罪人咬文哩。〔生〕小生何罪。老平章是罪人。〔外〕俺有平李全大功。当得何罪。〔生〕朝廷不知。你那裏平的个李全。则平的个李半。〔外〕怎生止平的个李半。〔生笑介〕你则哄的个杨妈妈退兵。怎哄的全。〔外恼作扯生介〕谁说。和你官裏讲去。〔末作慌出见介〕午门之外。谁敢諠哗。〔见介〕原来是杜老先生。这是新状元。放手。放手。〔外放生介末〕状元何事激恼了老平章。〔外〕他骂俺罪人。俺得何罪。何罪。〔生〕你说无罪。便是处分令爱一事。也有三大罪。〔外〕那三罪。〔生〕太守纵女游春。一罪。〔外〕是了。〔生〕女死不奔丧。私建庵观。二罪。〔外〕罢了。〔生〕嫌贫逐婿。刁打钦赐状元。可不三大罪。〔末笑介〕状元以前也罪过些。看下官而分。和了罢。〔生〕黄门大人。与学生有何面分。〔末笑介〕状元不知。尊夫人请俺上学来。〔生〕敢是鬼请先生。〔末〕状元忘旧了。〔生认介〕老黄门可是南安陈斋长。〔末〕惶恐。惶恐。〔生〕呀。先生。俺于你分上不薄。如何妄报俺为贼。做门馆报事不眞。则怕做了黄门。也奏事不以实。〔末笑介〕今日奏事实了。远望尊夫人将到。二公先行叩头礼。〔内唱礼介〕奏事官齐班。〔外生同进叩头介外〕臣杜宝见。〔生〕臣柳梦梅见。〔末〕平身。〔外生立左右介旦上〕丽娘本是泉下女。重瞻天日向丹墀。 

　　【黄钟北醉花阴】平铺着金殿琉璃翠鸳瓦。响鸣稍半天儿刮刺。〔净丑喝介〕甚的妇人冲上御道。拿了。〔旦惊介〕似这般狰狞汉叫喳喳。在阎浮殿见了些靑面獠牙。也不似今番怕。〔末〕前面来的。是女学生杜小姐么。〔旦〕来的黄门官。像陈教授。叫他一声。陈师父。陈师父。〔末应介〕是也。〔旦〕陈师父喜哩。〔末〕学生。你做鬼。怕不惊驾。〔旦〕噤声。再休提探花鬼乔作衙。则说状元妻来面驾。 
　　〔净丑下内〕奏事人扬尘舞蹈。〔旦作舞蹈呼万岁万岁介内〕平身。〔旦起内〕听旨。杜丽娘是眞是假。就着伊父杜宝。状元柳梦梅出班识认。〔生觑旦作悲介〕俺的丽娘妻也。〔外觑旦作恼介〕鬼乜些。眞个一模二样。大胆大胆。〔作回身跪奏介〕臣杜宝谨奏。臣女亡已三年。此女酷似。此必花妖狐媚。假托而成。俺王听启。 

　　【南画眉序】臣女没年多。道理阴阳岂重活。愿俺王向金阶一打立见妖魔。〔生作泣〕好狠心的父亲。〔跪奏介〕他做五雷般严父的规模。则待要一下裏把声名煞抹。〔起介合〕便阎罗包老难弹破。除取旨前来撒和。 
　　〔内〕听旨。朕闻人行有影。鬼形怕镜。定时台上。有秦朝照胆镜。黄门官可同杜丽娘照镜。看花阴之下。有无踪影。回奏。〔末应同旦对镜介〕女学生是人是鬼。 

　　【北喜迁莺】〔旦〕人和鬼敎怎生酬答。形和影现托着面菱花。〔末〕镜无改面。委系人身再向花街取影而奏。〔行看影介旦〕波查。花阴这答。一般儿莲步回鸾印浅沙。〔末奏介〕杜丽娘有踪有影。的系人身。〔内〕听旨。丽娘旣系人身。可将前亡后化事情奏上。〔旦〕万岁。臣妾二八年华。自画春容一幅。曾于柳外梅边。梦见这生。妾因感病而亡。葬于后园梅树之下。后来果有这生姓名柳梦梅。拾取春容。朝夕挂念。臣妾因此出现成亲。〔悲介〕哎哟。凄惶煞。这底是前亡后化。抵多少阴错阳差。 
　　〔内〕听旨。柳状元质证。丽娘所言眞假。因何预名梦梅。〔生打躬呼万岁介〕 

　　【南画眉序】臣南海泛丝萝。梦向娇姿折梅萼。果登程取试。养病南柯。因借居南安府红梅院中。游其后苑。拾的丽娘春容。因而感此眞魂。成其人道。〔外介〕此人欺诳陛下。兼且点污臣之女也。论臣女呵。便死葬向水口廉贞。肯和生人做山头撮合。 
　　〔合前内〕听旨。朕闻有云。不待父母之命。媒妁之言。则国人父母皆贱之。杜丽娘自媒自婚。有何主见。〔旦泣介〕万岁。臣妾受了柳梦梅再活之恩。 

　　【北出队子】眞乃是无媒而嫁。〔外〕谁保亲。〔旦〕保亲的是母丧门。〔外〕送亲的。〔旦〕送亲的是女夜叉。〔外〕这等胡为。〔生〕这是阴阳配合正理。〔外〕正理正理。花你那蛮儿一点红嘴哩。〔生〕老平章。你骂俺岭南人吃槟榔。其实柳梦梅唇红齿白。〔旦〕噤声。眼前活立着个女孩儿。亲爷不认。到做鬼三年。有个柳梦梅认亲。则你这喇生生回阳附子较争些。为甚么翠呆呆下气的槟榔俊煞了他。爷。你不认呵。有娘在。〔指鬼门〕现放着实丕丕贝母开谈亲阿妈。 
　　〔老旦上〕多早晚女儿还在面驾。老身揣入正阳门叫寃去也。〔进见跪伏介〕万岁爷。杜平章妻一品夫人甄氏见驾。〔外末惊介〕那裏来的。眞个是俺夫人哩。〔外跪介〕臣杜宝启。臣妻已死扬州乱贼之手。臣已奏请恩旨褒封。此必妖鬼揑作母子一路。白日欺天。〔起介生〕这个婆婆。是不曾认的他。〔内〕听旨。甄氏旣死于贼手。何得临安母子同居。〔老旦〕万岁。〔起介〕 

　　【南滴溜子】〔老旦〕扬州路。扬州路。遭兵劫夺。只得向。只得向。长安住托。不想到钱塘夜过。嘿撞着丽娘儿。魂似脱。少不的子母肝肠。死同生活。 
　　〔内〕听旨。甄氏所奏。其女重生无疑。则他阴司三载。多有因果之事。假如前辈做君王臣宰不臻的。可有的发付他。从直奏来。〔旦〕这话不提罢了。提起都有。〔末〕女学生。子不语怪。比如阳世府部州县。尙然磨刷卷宗。他那裏有甚会案处。 

　　【北刮地风】〔旦〕呀。那阴司一桩桩文簿查。使不着你猾律拿喳。是君王有半付迎魂驾。臣和宰玉锁金枷。〔末〕女学生没对证。似这般说。秦桧老太师在阴司裏可受用。〔旦〕也知道些。说他的受用呵。那秦太师他一进门。忒楞楞的黑心搥敢捣了千下。淅另另的紫筋肝刴作三花。〔众惊介〕为甚刴作三花。〔旦〕道他一花儿为大宋。一花为金朝。一花儿为长舌妻。〔末〕这等。长舌夫人有何受用。〔旦〕若说秦夫人的受用。一到了阴司。挦去了凤冠霞帔。赤体精光。跳出个牛头夜叉。只一对七八寸长指彄儿。轻轻的。把那撇道儿揢长舌揸。〔末〕为甚。〔旦〕听的是东窗事发。〔外〕鬼话也。且问你鬼乜邪。人间私奔。自有条法。阴司可有。〔旦〕有的。是柳梦梅七十条。爹爹发落过了。女儿阴司收赎。桃条打。罪名加。做尊官勾管了帘下。则道是没眞场风流罪过些。有甚么饶不过这娇滴滴的女孩家。 
　　〔内〕听旨。朕细听杜丽娘所奏。重生无疑。就着黄门官押送午门外父子夫妻相认。归第成亲。〔众呼万岁行介老旦〕恭喜相公高转了。〔外〕怎想夫人无恙。〔旦哭介〕我的爹呵。〔外不理介〕靑天白日。小鬼头远些。远些。陈先生。如今连柳梦梅俺也疑将起来。则怕也是个鬼。〔末笑介〕是踢斗鬼。〔老旦喜介〕今日见了状元女婿。女儿再生。千十分喜也。状元。先认了你丈母罢。〔生揖介〕丈母光临。做女婿的有失迎待。罪之重也。〔旦〕官人。恭喜贺喜。〔生〕谁报你来。〔旦〕到得陈师父传旨来。〔生〕受你老子的气也。〔末〕状元。认了丈人翁罢。〔生〕则认的十地阎君为岳丈。〔末〕状元。听俺分劝一言。 

　　【南滴滴金】你夫妻赶着了轮回磨。便君王使的个随风柁。那平章怕不做赔钱货。到不如娘共女翁和壻明交割。〔生〕老黄门。俺是个贼犯。〔末笑介〕你得便宜人偏会撒科。则道你偷天把桂影那。不争多。先偷了地窟裏花枝朵。 
　　〔旦叹介〕陈师父。你不教俺后花园游去。怎看上这攀桂客来。〔外〕鬼乜邪。怕没门当户对。看上柳梦梅什么来。 

　　【北四门子】〔旦笑介〕是看上他带乌纱象简朝衣挂。笑笑笑笑的来眼媚花。爹娘。人家白日裏高结彩楼。招不出个官婿。你女儿睡梦裏。鬼窟裏。选着个状元郞。还说门当户对。则你个杜杜陵惯把女孩儿吓。那柳柳州他可也门户风华。爹。认了女孩儿罢。〔外〕离异了柳梦梅。回去认你。〔旦〕叫俺回杜家。赸了柳衙。便作你杜鹃花也叫不转子规红泪洒。〔哭介〕哎哟。见了俺前生的爹。卽世嬷。顚不刺悄魂灵立化。 
　　〔旦作闷倒介外惊介〕俺的丽娘儿。〔末作望介〕怎那老道姑来也。连春香也活在。好笑。好笑。我在贼营裏瞧甚来。〔净扮道姑同贴上〕 

　　【南鲍老催】官前定夺。官前定夺。〔打望介〕原来一众官员在此。怎的起。状元小姐。嘴骨都站一边。眼见他乔公案断的错。听了那乔敎学的嘴儿嗑。〔末〕春香贤弟也来了。这姑姑是贼。〔净〕啐。陈教化。谁是贼。你报老夫人死哩。春香死哩。做的个。纸棺材。舌锹拨。〔向生介〕柳相公喜也。〔生〕姑姑喜也。这丫头。那裏见俺来。〔贴〕你和小姐牡丹亭做梦时有俺在。〔生〕好活人活证。〔净丑〕鬼团圆不想到眞和合。鬼揶揄不想做人生活。老相公。你便是鬼三台。费评跋。 
　　〔净贴并下末〕朝门之下。人钦鬼伏之所。谁敢不从。少不得小姐劝状元认了平章。成其大事。〔旦作笑劝生介〕柳郞。拜了丈人罢。〔生不伏介〕 

　　【北水仙子】〔旦〕呀呀呀。你好差。〔扯生手按生肩介〕好好好。点着你玉带腰身把玉手又。〔生〕几百个桃条。〔旦〕拜拜拜拜荆条曾下马。〔外扯介旦〕扯扯扯做太山倒了架。〔指生介〕他他他点黄钱聘了咱。俺俺俺逗寒食吃了他茶。〔指末介〕你你你待求官报信则把口皮喳。〔指生介〕是是是是他开棺见椁湔除罢。〔指外介〕爹爹爹你可也骂勾了咱这鬼乜邪。 
　　〔丑扮韩子才冠带捧诏上〕圣旨已到。跪听宣读。据奏奇异。勑赐团圆。平章杜宝。进阶一品。妻甄氏。封淮阴郡夫人。状元柳梦梅。除授编修院学士。妻杜丽娘。封阳和县君。就着鸿胪官韩子才送归宅院。叩头谢恩。〔丑见介〕状元恭喜了。〔生〕呀。是韩子才兄。何以得此。〔丑〕自别了尊兄。蒙本府起送先儒之后。到京考中鸿胪之职。故此相会。〔生〕一发奇异了。〔末〕原来韩老先。也是旧朋友。〔行介〕 

　　【南双声子】〔众〕姻缘诧。姻缘诧。阴人梦黄泉下。福分大。福分大。周堂内是这朝门下。齐见驾。齐见驾。眞喜洽。眞喜洽。领阳间诰勑。去阴司销假。 
　　【北尾】〔生〕从今后把牡丹亭梦影双描画。〔旦〕亏杀你南枝挨暖俺北枝花。则普天下做鬼的有情谁似咱。 
　　杜陵寒食草靑靑。　　　　羯鼓声高众乐停。 
　　更恨香魂不相遇。　　　　春肠遥断牡丹亭。 
　　千愁万恨过花时。　　　　人去人来酒一巵。 
　　唱尽新词欢不见。　　　　数声啼鸟上花枝。 

　　还魂记终 
