续词余丛话
清 杨恩寿着



续词余丛话卷一                                     

    原律续
朱子曰：“古乐之亡久矣。吾友建阳蔡君元定季通，著书两卷，凡若干言，虽多出于近世之所未讲，而实无一字不本于古人巳试之成法。”其于蔡氏《律吕新书》，可谓推许之至矣。其《六十调圆说》，尤为“因声起调”探源之论。审音者稍识古人正变本旨，实于此开其基，因备录之：“十二律旋相为宫，各有七声，合八十四声。宫声十二，商声十二，角声十二，征声十二，羽声十二；凡六十声，为六十调。其变宫十二，在羽声之后，宫声之前；变征十二，在角声之后，征声之前；宫不成宫，征不成征，凡二十四声，不可为调。黄钟宫至夹锺羽，并用黄锺起调，黄锺毕曲。大吕宫至姑洗羽，并用大吕起调，大吕毕曲。太簇宫至仲吕羽，并用太簇起调，太簇毕曲。夹锺宫至蕤宾羽，并用夹钟起调，夹钟毕曲。姑洗宫至林锺羽，并用姑洗起调，姑洗毕曲。仲吕宫至夷则羽，并用仲吕起调，仲吕毕曲。蕤宾宫至南宫羽，并用蕤宾起调，蕤宾毕曲。林锺宫至无射羽，并用林锺起调，林钟毕曲。夷则宫至应锺羽，并用夷则起调，夷则毕曲。南吕宫至黄锺羽，并用南吕起调，南吕毕曲。无射宫至大吕羽，并用无射起调，无射毕曲。应锺宫至太簇羽，并用应锺起调，应锺毕曲：是为六十调。六十调，即十二律也。十二律，即一黄锺也。黄锺生十二律，十二律生五声、二变，五声各为纲纪以成六十调，六十调皆黄锺损益之变也。”按：此图虽全列七声，然取以名调者，止一声耳。如首行黄锺居宫位，故以黄锺宫名调；次行黄锺居商位，故以无射商名调；余可类推。所谓起调者，曲之起声一字也；所谓毕曲者，曲之收声一字也。

《经世声音图》以平、上、去、人定声，以开、发、收、闭定音。锺氏遇曰：“天之体数四十，地之体数四十八。天数以日、月、星、辰相因为一百六十，地数以水、火、土、石相因为一百九十二。于天数内去地之体数四十八，得一百一十二，是谓天之用声；于地数内去天之体数四十，得一百五十二，是谓地之用音。凡日、月、星、辰四象为声，水、火、土、石四象为音。声有清、浊，音有关、翕。遇奇数则声为清，音为辟；遇偶数则声为浊，音为翕。声皆为律，音皆为吕。以律倡吕，以吕和律。天之用声，别以平、上、去、入者一百一十二，皆以开、发、收、闭之音和之；地之用音，别以开、发、收、闭者一百五十二，皆以平、上、去、入之声倡之。”谨案《御纂性理精义》：以经世四音分开、发、收、闭，意亦《等韵》开口、齐齿、合口、撮齿之呼。然以类求之，多不合者，当以《等韵》为正。
张子曰：“古乐不可见，盖为今人求古乐太深，始以古乐为不可知。只以《虞书》‘诗言志，歌永言，声依永，律和声’求之，得乐之意，盖尽于是。诗只是言志，歌只是永其言而巳，只要转其声令人可听。今日歌者亦以转声而不变字为善歌。长言后却要入于律。律则知音者知之，知此声入得何律。古乐所以养人德性中和之气；后之言乐者，只以求哀。故晋平公日：‘音无哀于此乎?’哀则止以感人不善之心。歌亦不可太已高，亦不可已太下；太高则入于瞧杀，太下则入于啴缓。盖穷本知变，乐之情也。”朱子曰：“古乐亦难遽复。且如今乐中，去其瞧杀促数之音，并考其律吕，令得其正，更令掌辞命之官，制撰乐章，其间略述教化训戒，及宾主相得之情，人主待臣下恩意之类，令人歌之，亦足以养人心之和平。”
词曲韵书，止有《中原音韵》可从；然此系北韵，非南韵也。南曲《洪武韵》后，国初武林陈次升尝辑《南词音韵》以补其缺。功垂成而复辍，殊为可惜。李笠翁欲就《中原音韵》平、上、去三声之中，抽出入声字另为一声，亦可备南词之用，未为无见。至于辨鱼、模二韵分宜不宜合，其论甚精。盖鱼、模二音，相去甚远，不知周德清何故合而为一，岂亦仿沈休文诗韵之例，以元、繁、孙三韵合为十三元，必欲于纯中示杂耶?无论一曲数音，听到歇脚处散漫无归，即我辈置之案头，自作文字读，亦觉字句聱牙，声韵逆耳也。填词用此韵，纵不能全套皆分，亦宜曲各一韵——如此曲用鱼，则用鱼韵到底；彼曲用模，则用模韵到底——虽合，实分，亦简便之一法。
侵寻、监咸、廉纤，同是闭口之音，其实各异。侵寻一韵，每至收音处，虽闭口而音犹清亮。若监咸、廉纤，则沈郁而涩；作急板小曲则可，若填悠扬大套之词，甚不相宜。《西厢》“不念《法华经》，不礼《梁王忏》”一折用之者，以出自净脚口中，声口相合耳。曲中之“揝”字、“搀”字、“燂”字、“臜”字、“馅”字、“蘸”字、“颩”字，惟净脚可用，亦懂才大如海之王实甫可用。使生、旦口中用此等字，驱莺燕舆鹰隼齐飞，强桃李舆松柏竞秀，不伦甚矣。韩昌黎之诗，苏东坡之词，王实甫之曲，俱善用险韵，要皆相题行文，偶一为之，不可无一，不能有二也。 
万红友论词“慎用去声”，以其声独脆于上、入也。李笠翁论曲“慎用上声”，以其声独低于去、入也。上声之字，宜于幽静之词，不宜于发扬之曲。即幽静之词，只可偶用、间用，不可连用、多用，盖上声字不求低而自低也，低则此字唱不出。如十数字高，而忽有一字之低，亦觉抑扬有致；若连用数字皆低，不独无音，亦无曲矣。至于发扬之曲，每到吃紧之处，即当用阴字以倾吐之；倘用阳字，尚且不能发调，况极低之上声字乎?
“务头”二字，千古难明，《啸余谱》〔一〕辨论万言，都为一卷，非不详晰，究竟莫定指归。尾卷援引旧曲，言某曲中第几句、第几字是务头，其间阴、阳不可混用，上去、去上不可乱施，似乎是一定之体矣；而或同此曲也，亦有不必尽然者，岂施于此套中则此句第几字为务头，施于彼套中朋此句第几字即非务头耶?诚然，则有定，仍无定也。笠翁谓：“曲中有务头，犹棋中有眼。”此论最确。有眼则活，无眼则死，稍知布子者，无不知之；然必拘拘何着是眼，当下子之初，虽国手不知也；必待数着数十着，不必有心作眼，而自然有眼矣。填词者非不知“看不动情，唱不发调。无务头之死曲，亦犹无眼之死棋”。使必欲于某句安务头，其去甫下子即定何着是眼者几希。须知一曲有一曲之务头，一句有一句之务头。一曲中，得此一句使全曲皆活者，即一曲之务头也；一句中，得此数字使一句皆活者，即一句之务头也。由是推之，不独曲有务头，凡诗、词、歌、赋以及时文、古文，莫不有务头，可意会不可言传也。余尝谓：曲之定格，人籁也；曲之务头，天籁也。陶令不求甚解，神于解矣。
曲谱无新，曲牌名有新。狡狯文人，好奇斗巧，以二曲三曲串为一曲，别立新名，以炫耳目。然其名非无文义可寻也，如《金络索》、《梧桐树》，本两名也，串而为一，夕名曰“金索挂梧桐”，以金索挂树，亦事之所或有；《倾杯序》、《玉芙蓉》本两曲也，串而伪一，名日“倾杯赏荚蓉”，倾杯酒而赏荚蓉，固是韵事；《驻马听》、《一江风》、《驻云飞》本三曲也，串而为一，名曰“倚马待风云”，倚马而待风云之会，功名中人语也。此皆巧思绮合，非强为之解者，要不若前人并不列名〔二〕，仅加“犯”字，最为简便，如本曲《江儿水》，串入二别曲，则日“二犯江儿水”；本曲《集贤宾》，串入三别曲，则曰“三犯集贤宾”。又有以“摊破”二字概之者，如本曲《簇御林》、本曲《锦地花》而串入别曲，则曰“摊破簇御林”、“摊破锦地花”之类，较更浑脱。至于以十数曲串为一曲，如《六犯清音》、《七贤过关》、《九回肠》、《十二峯》，则视串合之曲，计数立名，尤指不胜偻矣。
贵筑傅青余先生，咸丰癸丑庶常，上书言兵事，称旨，发往河南差遣，迭以军功奏，留馆授检讨，异数也。由知府擢河南按察使，解组后，侨寓长沙，构止园，极亭馆之盛。善遵引之术，年七十，犹健饭。性喜客，春秋佳日，选胜遨头，望之若陆地神仙云。箸述甚富，着有《古音类表》，以天、地、人三统定声，其说甚微。余尤爱其《韵分五声说》，深得要眇。因备录之：“太极元气备于五六，天地之中数也。相倡相和，声生焉。其为物也，气御以行，空虚处也，浑实处也，触即发。万有一千五百二十不能备，于是乎纪之于九千三百五十有三之文。文赜也，于是乎齐之以二百有六之韵。韵赜也，于是乎归之以一十有五之部。部也，韵也，犹迹也，于是乎贯之以宫、商〔三〕、角、征、羽之五声。班固曰：‘宫，中也，居中央，畅四方。唱始施，为四声网也。’其于字也，为反喉入鼻之音；其于韵也，为东、冬、锺、江，为阳、唐、庚，为耕、清、青三部。‘商之为言，章也。物成孰可章度也。’其于字也，为舌抵上颚之音；其于韵也，为真、臻、先，为谆、文、欣、魂、痕，为元、寒、桓、删、山、仙三部。‘角，触也。触地而出，戴芒角也。’其于字也，为悬舌向颚之音；其于韵也，为歌、戈、麻，为鱼、模，为虞三部。‘征，祉也。物盛大而繁祉也。’其于字也，为冲唇接齿之音；其于韵也，为脂、微、齐、皆、灰，为之、咍，为支、佳三部。‘羽，宇也。物繁聚，宇覆之也。’其于字也，为阖唇之音；其于韵也，为侯，为尤、幽，为宵、萧、肴、豪三部。”
音律之难，不难于铿锵剩口之句，而难于倔强声牙之句。铿锵顺口者，如此字声韵不合，随取一宇换之，纵横顺逆，皆可成文；至于倔强鏊牙之句，即不拘音律，任意挥写，尚难妥贴，况有清浊、阴阳及明用韵、暗用韵又断不可用韵之成格，一定而不可移乎?词牌之最易填者，如《皂罗袍》、《醉扶归》、《解三醒》、《步步娇》、《园林好》、《江儿水》等曲，韵脚虽多，字句虽有长短，然读之顺口，作者自能随笔而成；即有一二句作抝体，亦如诗之古风，无才者亦可勉强成章，稍有才思即动目矣。如《小桃红》、《下山虎》等曲，则有最难下笔之句。《幽闺记》《小桃红》之中段云：“轻轻将袖儿掀，露春织，盏儿拈，低娇面也。”每句只三字，末句叶韵，而每句之第二字又应用平，不可用仄。此等处似难，犹未甚难也；至《下山虎》云：“大人家体面，委实多般。有眼何曾见? 懒能向前。弄盏传杯，恁般腼腆。这裹新人忒煞虔，待推怎地展?主婚人不见怜。配合夫妻，事事非偶然。好恶姻缘总在天！”只须“懒能向前”、“待推怎地展”、“事非偶然”之三句，平仄抝口，捻断吟髭，方能成句。若“懒能向前”虽勉谐平仄，而文义甚不可解。南曲中若此类者，指不胜偻。避难就易，惟有引用成语，便觉顺口。即如此折“懒能向前”与“事非偶然”，同一仄平仄平之句，“事非偶然”成语也，试与“懒能向前”相较，孰顺孰抝，一启口便知矣。设或所引成语，平仄未能相协，即颠倒更换数字，仍较自造之句，大不相同。笠翁尝教人引用成语之法：“拈一口头语试之，如‘柴米油盐酱醋茶’，因平仄不协，或改用‘油盐柴米酱醋茶’，或改为‘油盐柴米茶酱醋’，未有不解其文义者，不辨其声音者。”此说虽浅，实此中三折肱语也。余尝制曲，偶未翻览韵书，有句云：“不知是爱乌，不知是爱屋。”平仄两协，又引用经书，甚为得意。亡友黄幼吾选拔工于倚声，抹以出韵，悚然改去。后见顾亭林氏论近代入声之语，屋、乌实可并协，悔改此妙句之速。其论甚为精确，因备录之：“韵书之序，平声一东、二冬，入声一屋、二沃，若将以屋承东，以沃承冬者，久仍其误而莫察也。‘屋’之平声为‘乌’，故《小戎》以韵‘驱’、‘凭’，不协于东、董、送，可知也；‘沃’之平声为‘夭’，故《扬之水》以韵‘凿’、‘襮’、‘乐’，不协于冬、肿、宋，可知也。‘术’转去而音‘遂’，故《月令》有‘审端径术’之文；‘曷’转去而音‘害’，故《孟子》有‘时日害丧’之引。‘质’为‘传质为臣’之‘质’，‘觉’为‘尚寐无觉’之‘觉’。‘没’音‘妹’也，见于子产之书；‘烛’音‘主’也，着于孝武之纪。此皆载之经传，章章着明者。至其韵中之字，随部而误者，十之八；以古人两韵混倂为一而误者，十之二，是以审音之士，谈及入声，便茫然不解，而以意为之，遂不胜其舛互矣。兹既本之五径，参之传说，而亦略取说文形声之指，不惟通其本音，而又可转之于平、上、去。三代之音久绝而复存，其必自今日始乎?”
顾氏之学，贯彻天人，岂屑为词章末技，等而下之至于词曲乎?然其论四声一贯也，实足补《中原音韵》之阙，含商嚼征者，不可不知。逐章录之，以代针指。“四声之论，虽起于江左，然古人之诗，巳自有迟疾轻重之分，故平多韵平，仄多韵仄。亦有不尽然者，而上或转为平，去或转为平、上，入或转为平、上、去，则在歌者之抑扬高下而己。故四声可以并用。‘骐骝是中，??骊是骖。龙盾之合，鋈以觼軜。言念君子，温其在邑。方何为期？胡然我念？’之‘合’、‘軜’〔四〕、‘邑’、‘念’四字，皆平而韵‘骖’。‘一之日觱发，二之日栗烈。无衣无褐，何以卒岁？’‘发’、‘烈’、‘褐’三字皆去而韵‘岁’。今之学者，必曰此字原有三音，有两音，故可通用。（原注：‘吴才老《韵补》实始此说。’）不知古人何尝屑屑于此哉。一字之中，自有平、上、去、入，今一一取而注之，字愈多，音愈杂，而学者愈迷不识其本，此所谓‘大道以多歧亡羊’者也。陈氏之书，盖多此病。至其末卷，乃曰：‘四声之并，古人未有《中原音韵》，此类实多。旧说必以平叶平、、仄叶仄也，无亦以今而泥古乎？’斯言切中肯綮。（原注：‘季立《毛诗古音考》、《阰谷风》“怒”字下注曰：“四声之说，起于后世。古人之诗，取其可歌可咏，岂屑屑毫厘，着轻生为耶？且上、去二音，亦轻、重之间耳”。《绸缪》“隅”字下注曰：“或问：‘二平而接以去声，可乎？’《中原音韵》声多此类，其音节未尝不和畅也。”二条所论至当。但全书之中，隔阂四声，多为注释，琐碎殊甚。’）不知季立既发此论，而何以犹扞格于四声，一一为之引证，亦所谓劳唇吻而费简册者也。方子谦（原注：“名日升。”）之《小补》，抑又甚焉。今之为书，取前人一字而叶两三声者，尽并之，使学者之视听，一而不乱，其庶乎约之旨也夫？五方之音，有迟疾、轻重之不同。《淮南子》云：‘轻土多利，重土多迟。清水音小，浊水音大〔五〕。’陆法言《切韵序》曰：；‘吴、楚则时伤轻浅，燕、赵则多伤重浊，秦、陇则去声为入，益、梁则平声为去。’约而言之，即一人之身，而出辞、吐气、先后之间，已有不能齐者。其重、其疾，则为去、为人、为上；其轻、其迟，则为平；迟之又久，则一字而为二字——‘茨’为‘蒺藜’，‘椎’为‘终葵’是也。（原注：‘亦有二字并为一字者。《旧唐书》云：“吐谷浑，俗多谓之‘退浑’。”盖语急而然。’恩寿按：‘吐’本有去声，‘谷’音‘肉’，‘肉好’之‘肉’亦去声，皆与‘退’近，故并之。）故注家多有疾言、徐言之解。而刘勰《文心雕龙》谓：‘疾呼中宫，徐呼中征。（原注：《韩非子》外《储说》《右上篇》有此语。’）夫一字而可以疾呼、徐呼，此一字二音三音之所由昉已。平、上、去、入之名，汉时未有。然《公羊》庄二十八年传曰：‘春秋，伐人者为客，伐者为主。’何休注于‘伐人者为客’下曰：‘“伐人者为客”，读“法”，长言之，齐人语也。’于‘伐者为主’下曰：‘“见伐者为主”，读“伐”，短言之，齐人语也。’长言，则今之平、上、去声也；短言，则今之入声也。（恩寿按：长言则今之南曲也，短言则今之北曲也。此条尤与曲相近。）平、上、去三声，因多通贯，惟入声似觉差殊。然而‘祝’之为‘州’，见于《谷梁》；‘蒲’之为‘亳’，见于《公羊》；‘趋’之为‘促’，见于《周礼》；‘提（是支反）’之为‘祈（常列反）’，见于《檀弓》：若此之类，不可悉数。迨至六朝，诗律渐工，韵分已密，而唐人功令，犹许通用，故《广韵》中有一字而收之三声、四声者，非谓一字而有此多音，乃以示天下作诗之人，使随其迟疾、轻重而用之也。后之陋儒，未究厥旨，乃谓四声之设，考诸五行、四序，如东西之易向，书夜之异位，而不相合也，岂不谬哉！且夫古之为诗，主乎音者也；江左诸公之为诗，主乎文者也。文者，一定而难移；音者，无方而易转。夫不过喉、舌之间，疾、徐之顷，而巳谐于音，顺于耳矣，故或平、或仄，时措之宜，而无所窒碍。《角弓》之‘反’上，《宾筵》之‘反’平；《桃夭》之‘室’入，《东山》之‘室’去：惟其时也。《大东》一篇两言‘来’，而前韵‘疚’，后韵‘服’；《离骚》一篇两言‘索’，而前韵‘妬’，后韵‘迫’：惟其当也。有定之四声，以同天下之文；无定之四声，以协天下之律。圣人之所以和顺于道德而理于义，非达天德者，其孰能知之？”
余尝谓：“入声无音，以平、上、去之音为音。北曲多用入韵，反之，即平韵也。”颇与顾氏入为闰声之论相合。顾氏之言曰：“平声音长，入声音短。（恩寿按：惟其音短，故宜北曲。）平声字多，入声字少。长者多，短者少，此天地自然之理也，故入声之部，合之三声，但有其四。（原注：‘见《古音表》。’）而五方之音，或有或无，尚不能齐，必欲以配三声，或以其无是声也而削之，（原注：‘元周德清《中原音韵》并作三声。’）则均之不远矣。《诗》三百篇中，亦往往用入声之字。其入与入为韵者，什之七八；入与平、上、去为韵者，什之三。（恩寿按：曲之四声并协者，实权舆是。）以其什之七，而知古人未尝无入声也；以其什之三，而知入声可转为三声也。（恩寿按：词中入可作平，巳成定例，曲则可作三声，此词、曲分宽、严处。）故入声，声之闰也，犹五音之有变宫、变征而为七也。”
李笠翁发明北曲宜用入韵，其说甚辨，盖为初学而言，若久于此道而得三昧者，则左之右之皆宜矣。然稍不经心，亦不无聱牙结舌之弊。试以《西厢》、《琵琶》两记较之：作《西厢》者，工于北曲，则入韵是其所长，如《闹斋》曲中“二月春雷响殿角”，“早成就幽期密约”，“内性儿聪明，冠世才学”，“扭捏着身子百般做作”，“角”字、“约”字、“学”字、“作”字，何等雅驯，何等自然！《琵琶》工于南曲，用入韵是其所短，如《描容》曲中“两处堪悲，万愁怎摸”，愁是何物，而可摸乎？


续词余丛话卷二
    原文续
朱子曰：“古人作诗，只是说他心下所存事。说出来，人便将他诗来歌。其声之清浊、长短，各依他诗之语言，却将律来调和其声。今人却先安排下腔调了，然后作语言去合腔子，岂不是倒了?却是永依声也！古人是以乐去就他诗，后世是以诗去就他乐，如何解兴起得人！”余谓：按曲者照谱填词，不敢意为增损，以诗就乐是也；兴之所至，犯一曲、两曲，至十余曲而成一曲者，以乐就诗是也。
填词一道，虽为大方家所窃笑，殊不知此中自有乐也，惟好事者始能得之。大凡功名富贵中人，大而致君泽民，小而趋炎附势，惟日不足，何暇作此不急之需?必也漂泊江湖、沉沦泉石之辈，稍负才学而又不过于时，既苦宋学之拘，又觉汉学之凿，始于诗、古文辞之外，别成此一派文章，非但郁为之舒，愠为之解，而且风霆在手，造化随心——我欲作官，则顷刻之间便臻荣贵；我欲致仕，则转盼之际又入山林；我欲作人间才子，即为杜甫、李白之后身；我欲娶绝代佳人，即谐西子、王嫱之佳偶；我欲成仙、作佛，则西天、蓬岛，即在笔床砚匣之旁；我欲尽忠、致孝，则君治、亲年，可驾尧、舜、彭籛之上——非若他种文字，欲作寓言，必须酝藉；倘或略施纵送，稍欠和平，便犯佻达之嫌，失风人之旨矣。填词者用意、用笔，则惟恐其蓄而不宣，言之不尽。代何等人说话，即代何等人居心。无论立心端正者我当设身处地代生端正之想；即遇立心邪僻者，亦当舍经从权，暂为邪僻之思。务使心曲隐微，随口唾出，认一人肖一人，勿使雷同，勿使浮泛，若《水浒传》之叙事，吴道子之写生，斯道得矣。东坡以行文为乐事。夫文之乐，吾则不知；雕虫小技之乐，未有过于填词家矣。
  填词诚足乐矣，而其搜索枯肠，捻断吟髭，其苦其万倍于诗文者。曲词一道，句之长短，字之多寡，声之平、上、去、入，韵之清浊、阴阳，皆有一定不移之格，长者短一句不能，少者增一字不可。又复忽长忽短，时少时多，当平者用仄则不谐，当阴者换阳则不协。尽有新奇之句，因一字不合，便当毅然去之；非无揑凑之词，为格律所拘，亦必隐忍留之。调得平仄成文，又虑阴阳反复；分得阴阳清楚，又舆声韵乖张。作者处此，但能布置得宜，安顿极妥，已是万幸之事，尚能计词品之低昂，文情之工拙乎?能于此种艰难文字，显出奇能，字字在声音律法之中，言言无资格拘攀之苦，如莲花生在火上，仙叟奕于橘中，始为盘根凿节之才，八面玲珑之笔，寿名千古，夫复何惭。
咸丰辛亥，周春台师舆同学陈某讲《诗经》《蒹葭》章，反复譬喻。犹不得解，时余舆韩申甫在阶下纳凉，戏谓申甫曰：“此即《西厢记》所谓‘隔花人远天涯近’也。”师闻之，拍案称赏。
《笠翁十种曲》，意在通俗，失之鄙俚，然其中亦有俊语也。《奈何天》下场诗云：“奈何人不得，且去奈何天。”又云：“饶他百计奈何天，究竟奈何天不得。”语妙乃尔。至《风筝误逼婚尾声》云：“怕你不做卧看牵牛的织女星。”本是成句，略改句读，用意各别，尤为巧不可阶。
余前从《秋雨庵随笔》见赵秋舱《咏月》小令《江儿水》，赏其清隽，巳录入前集。后见吴幼樵所撰《麈梦醒谈》，备录其曲，始知乃套曲中之一祈也。全套皆佳，梁应来仅采此数语，犹不免断凫截鸭也。兹备录于左：《忒忒令》热红尘无人解愁，冷黄昏有侬生受。围空月亮，照心儿剔透。把一个闷葫芦恨连环，呆思想问谁知道否?《沉醉东风》闷嫦娥青天上头，慽书生下方搔首。云影净，露华流，中庭似画。闹虫声新凉时候。星河一周，光阴不留。银桥、碧汉，又人闻尽秋。《园林好》想谁家珠帘玉钩?问何人香衾锦裯?任年少虚空孤负。无赖月，是扬州；无赖客，是杭州。《嘉庆子》九回肠生小多软就，把万种酸情彻底兜，空向西风谈旧。搴杜若，采扶留。悲薄命，怨灵修。《尹令》廿年前胡床抓手，十年前书斋回首，五年前华堂笑口。一样银河，今日无情做泪流。《品令》浮生自思多，恨事难酬。花天酒地，还说甚风流?参辰卯酉，做了天星宿。江湖席帽，三载阻风中酒。只落得下九、初三，月子弯弯照女、牛。《豆叶黄》清高玉宇，冷淡琼楼。再休提雾鬓云鬟，再休提雾鬓云鬟，那里是乌纱红袖？生涯疏，放天涯浪游。博得个花朝月夕，博得个花朝月夕，消受了梦魔、情魔，酒囚、诗囚。《月上海棠》归去休，一齐放下谁能彀？算山河现影，石火波沤。哭青天泪眼三秋，忏青春心魂一缕。薄团叩，广寒宫何处回头？《玉交枝》痴顽生就，闯名场名勾利勾。瑶台一陈罡风陡，吹落下魂灵滴溜。寒簧仍在月宫留，吴刚不合凡尘走。一年年新秋、暮秋，一年年新愁、旧愁。《玉胞肚》飞萤似豆，扑西风罗衫乱兜。看玉阶景物凄凉，话碧霄儿女绸缪。我吹笙恰倚红楼，只怕仙山不是缑。《三月海棠》银匣初开真难得，团圆又问何年，怎样宝镜飞丢？他愁兔儿捣碎此生臼，蟾儿跳出清虚走。红桥侣，鹤驭俦，有个人无赖把《紫云》偷。《江儿水》自古欢须尽，从来满必收。我初三瞧你眉儿门，十三窥你妆儿就，廿三觑你庞儿瘦，都在今宵前后。何况人生，怎不西风败柳！《川拨棹》年华寿。但相逢，杯在手。要今朝檀板金瓯，要明朝檀板金瓯，莽思量情魂怎收？怅良宵，漏几筹？剔银釭，梦里求。《尾声》梦中万一《钧天》奏，舞霓裳仙风双袖，我便跨上青鸾笑不休。  此外又有《葬花》、《写恨》两商调，皆极工致。因备录之。《葬花》云：《梧桐树》堆成粉黛茔，掘破胭脂井。捡块青山，放下桃花榇。名香艺至诚，薄酒先端整。兜起罗衫一角泥干净，这收场也算是群芳幸。《东瓯令》更红儿诔，碧玉铭，巧制泥金直缀旌。美人题着名和姓，描一幅离魂影，再旁边筑一个小愁城，设座落花灵。《大圣乐》我短锄儿学荷刘伶，是清狂，非薄幸。今生不合做司香令。黄土畔，叫卿卿。单只为心肠不许随侬硬，因此之日，不及数年，犹少妇也，身背琵琶，独行千里，纵能守身似玉，能免旁人疑议乎?张太公重诺轻财，亦贤者也，岂不知饿死事小、失节事大，竟任少妇冒不韪之名，犯瓜李之戒?揆诸情理，俱不相宜。若欲保全其声名，惟有遣人伴选同行，最为周妥；但劈空添出一人，颇费笔墨。《剪发》白云：‘你先回去，我少顷就着小二送来。’是小二即太公之仆也，何不遣之伴送入京，并非节外生枝，毫无痕迹?”余向以笠翁此谕最为得体。后见笠翁改正此出，其词笔直欲突过东嘉。兹将原本、改本并科白备录于左，知音者芳心自同，当不谓笠翁妄论古人，余亦谬为附和也。
      高东嘉原本
【胡捣练】〔旦上〕辞别去，到荒坵，只愁出路煞生受。昼取真容聊藉手，逢人将此勉哀求。
奴家昨日独自在山中筑坟，睡梦间见一神人，自称当山土地，带领阴兵与我来助力，又嘱付我改换衣妆往京都寻取丈夫。待觉来时，果然坟台已成。这分明是神通挟持。今二亲俱已安葬，我只得依着神人言语，改换衣妆，扮作道姑，将琵琶做行头，弹几个行孝的曲儿，沿途钞化将去。只是一件，我几年间和公婆厮守，他今虽死，我如何便舍得抛撇了他远出！自幼略晓丹青，于今不免想象公婆真容，画成一轴，携之而行，也似相侍亲傍的一般。逢时过节，展开与他烧些香纸，奠些酒饭，也是我一点孝心。我不免就此抽画真容则个。〔描画介〕
【三仙桥】自从公婆死后，要相逢不能勾，除非梦裹暂时略聚首。苦要描，描不就，暗想像，教我未描先泪流。描不出他苦心头，描不出他饥证候，描不出他望孩儿的睁睁两眸。只画得他髪飕飕，和那衣衫敝垢。休，休，若画做好容颜，须不是赵五娘的姑舅。
【前腔】我待画他庞儿带厚，他可又饥荒消瘦。我待画他庞儿舒展，他自来长面皱。若画出来真是丑。那更我心忧，也做不出他欢容笑口。我非不会画那好的，但我从嫁来他家，只见他两月稍优游，其余的都是愁。那两月优游，我又忘了。这几年间，我只记得他的形衰貌朽。这真容呵！便做他孩儿收，也也认不得是当初父母。休休，纵认不得蔡伯喈昔日的爹娘，须认得是赵五娘近来的姑舅。
公婆真容既已画成，不免就墓前烧香奠酒，拜别则个。〔拜介〕
【前腔】公婆呵！非是奴要寻夫远游，只怕公婆绝后。奴见夫便回，此行安敢久!苦路途中奴怎走?望公婆保佑我出外州。天那！坟地且没人看守，如何来相保佑?只怕奴去后有谁来奠酒?纵便遇春秋，一陌纸钱怎有?休休，你生是受冻馁的爹娘，死做个绝祭祀的姑舅！
辞墓已毕，且携了真容，辞张太公去。呀，张太公恰好来也！〔末扮张太公上〕衰柳寒蝉不可闻，金风败叶正纷纷。长安古道休回首，西出阳关无故人。〔旦见末介〕太公，奴家适已拜辞了坟茔、正要到府上来告别。〔末〕呀，五娘子!你真个要去?你待几时起身?〔旦〕只今日就行了。〔末〕你背的是甚么画?〔旦〕是奴的公婆真容，待将路上去化些盘缠，早晚与他烧香化纸。〔末〕是谁画的?〔旦〕是奴家自己将就画的。〔末〕五娘子！你孝心所感，画来一定逼真。借我看一看。〔看画介〕画得像!画得像!〔悲介〕老员外!老安人！【鹧鸪天】死别多应梦裹逢，漫劳孝妇写遗踪。可怜不得图家庆，孤负丹青泣画工。衣破损，鬓篷松，千愁万限在眉峯。只怕蔡郎不识年来面，赵女空描别后  容。五娘子!你既欲远行，我将几贯钱钞，送你少资路费。〔旦〕多谢太公！奴家还有不识进退之求：奴家去后，公婆坟墓，无人看管，望太公看这两个老的在日之面，早晚与他照顾则个！〔末〕这个当得。〔旦〕如此多谢不尽！  
【忆多娇】他魂渺漠，我没倚托。程途万里，要我怀夜壑。此去孤坟，望公公看着！〔合〕举目萧索，满跟盈盈泪落。 
 【前腔】〔末〕我承委托，当领诺。这孤坟我自看守，决不爽约。但愿你途中身安乐。〔合〕举目萧索，满眼盈盈泪落。  
【门黑麻】〔旦〕深谢公公便相允诺！从来的深恩，怎敢忘却。〔末〕只怕你途路远，体怯弱，病染孤身，力衰倦脚〔合〕弧坟寂寞，路途滋味恶。两处堪悲，万愁怎摸?  
太公，奴家拜别了。〔末〕五娘子，且慢着，老夫还有一言相嘱：当初蔡郎去时，原说若有寸进，即便回来；于今年荒、亲死，一去不归，你知他心腹事如何?况且你和他相别时节，青春正媚；于今遭这饥荒贫苦，貌怯身单，他若富贵，只怕不认得你了。你到京中，须要小心探听，休要托大！ 
 【前腔】〔末〕五娘子！伊夫壻多应是贵官显爵，伊家去须当审个好恶。只怕你这般乔打扮，他怎知觉?一贵一贫，怕他将错就错。〔旦〕多谢指教，不敢有忘！只得告别去了。〔拜别介〕〔合〕弧孀寂寞，路
  途滋味恶。两处堪悲，两处堪悲，万愁怎摸！
〔旦〕为寻夫壻别孤填，〔末〕只怕伊夫不认真。〔合〕惟有感恩并积恨，万年千载不成尘。
李笠翁改本
【胡捣练】〔旦〕辞别去，到荒坵，只愁出路煞生受。画取翼容聊藉手，逢人将此勉哀求。鬼神之道，虽则难明；感应之理，未尝不信。奴家昨日在山上筑坟，偶然力乏，假寐片时。忽然梦见赏山土地，带领着无数阴兵，前来助力。又亲口嘱咐，着奴家改换衣装，往京寻取夫壻。及至醒来，那坟台果然筑就。可见真有神明，不是空空一梦。只得依了梦中之言，改换作道姑打扮。又编下一套凄凉北调，到途路之间，逢人弹唱，抄化些资粮糊口，也是一条生计。只是一件：我自做媳妇以来，终日与公婆厮守，如今虽死，还有个坟茔可拜；一旦撇他而去，真个是举目凄然。喜得奴家略晓丹青，只得借纸笔传神，权当个丁兰刻木，背在肩上行走，只当还典二亲相傍一般。遇着小祥忌日，也好展开祭奠，不枉做媳妇的一点孝心。有理!有理!颜料纸张，俱已备下。只是凭空摹拟，恐怕不肯神情。且待我想象起来！
【三仙桥】自从他每死后，要相逢不能勾，除非梦里暂时略聚首。如今该下笔了。〔欲画又止介〕苦要描，描不就，暗想像，教我未描先泪流。〔画介〕描不出他苦心头，描不出他饥症侯。〔又想介〕描不出他望孩儿的睁睁两眸，〔又画介〕只昼得他发飕飕，和那衣衫敞垢。画完了。待我细看一看。〔看介〕呀！像倒极像，只是画得太苦了些，全没些欢容笑口。呀!公婆！公婆！非是媳妇故意如此，休，休，若画做好容颜，须不是赵五娘的姑舅。
待我悬挂起来，烧些纸饯，奠些酒饭，然后带出门去便了！〔挂介〕嗳!我那公公婆婆呵！媳妇只为往京寻取丈夫，撇你不下，故此图画仪容，以便随身供养。你须是有灵有感，时刻在暗里扶持。待媳妇早见你的孩儿，痛哭一场，说完了心事，然后赶到阴司，与你二人做伴便了。阿呀我那公婆呵！[哭介]
【前腔】非是奴寻夫远游，只怕我公婆绝后。奴见夫便回，此行安敢久！路途中奴怎走?望公婆相保佑!拜完了。如今收拾起身。论起理来，该先别坟茔，然后去别张太公才是；只为要托他照管坟茔，须是先别了他，然后同至坟前，把公婆的骸骨，交付与他便了。〔锁门行介〕只怕奴去后，冷清清有谁来祭扫?纵使遇春秋，一陌纸钱怎有?休，休，你生是受冻馁的公婆，死做个绝祭祀的姑舅！来此已是，太公在家么?〔丑上〕收拾草鞋行远路，安排包裹送娇娘。呀!五娘子来了，老员外有请。〔末上〕衰柳寒蝉不可闻，金风败叶正纷纷。长安古道休回头，西出阳关无故人。呀！五娘子!我正要过来送你，你却来了。〔旦〕因有远行，特来拜别。太公请端坐，受奴家几拜。〔末〕来到就是了，不劳拜罢。〔旦拜，末同拜介〕〔旦〕高厚恩难报，临歧泪满巾。〔末〕从今无别事，拭目待归人。〔末起，旦不起介〕〔末〕五娘子请起!呀！五娘子你为何跪在地下，不肯起来?〔旦〕奴家有两件大事奉求，要太公亲口许下，方敢起来。〔末〕孝妇所求，一定是纲常伦理之事。老夫一
力担当，快些请起!〔旦起介〕〔末〕叫小二看椅子过来，与五娘子坐了讲话。〔旦〕告坐了。〔末〕五娘子!你方才说的是那两件事？〔旦〕第一件，是怕奴家去后，公婆的坟莹没人照管，求太公不时看顾；每逢节令，代烧一陌纸钱。〔末〕这是我分内之事，自然照管，何须你瞩咐。第二件呢?〔旦〕第二件，因奴家是个少年女子，远出寻夫，没人作伴，路上怕有嫌疑，求公公大发婆心，把小二借舆奴家作伴。到京之日，即便遗人送还。这一件事关系奴家的名节，断求慨允。〔末〕五娘子，这件事情，此照管坟茔还大。莫说待你拜求，方才肯许，不是个仗义之人；就是听你讲到此处，方才思念起来把小工送你，也就不成个张广才了！我昨日思想：不但你只身行走，路上嫌疑；就是到了京中，舆你丈夫相见，他问你在途路之中如何歇宿，你把甚么言语答应他?万一男子汉的心肠多疑少信，将你埋葬公婆的大事且不提起，反把形迹二宇与你讲谕超来，如何了得!这也还是小事。他三载不归，未必不在京中别有所娶。我想那房家小，看见前妻走到，还要无中生有，别寻说话，离间你的夫妻，问况是远远寻夫，没人作伴?若把几句恶言加你，岂不是有口难分？还有一说：你丈夫临行之日，把家中事情拜托于我，我若容你独自寻夫“有碍他终身名节，日后把甚么颜面见他?就是死到九泉，也鸡与你公婆相会！这个主意，我先定下多时了。已会分付小二，着他伴你同行。不劳分付，放心前去便了！〔旦起拜介〕这等，多谢公公!奴家告别了。〔末〕且慢些，再请坐下。我且问你：你既要寻夫，那路上的盘费，已曾备下了么？〔旦〕并不会有。〔末〕既然没有，如何去得？〔旦指背上琵琶介〕这就是奴家的盘费。不瞒公公说，已曾编下一套凄凉北调，谱人丝弦，一路弹唱而行，讨些钱米度日。〔丑〕这等说来，竟是叫化了。这样生意，我做不惯。不要总承，快寻别个去罢！ [末]我自有主意，不消多嘴！五娘子，你前日剪发葬亲，往解放货卖倒不曾问得你卖了几贯钱财，可勾用么?〔旦〕并无人买，全亏太公周济。〔末〕却又来！头发可以作髭，尚且卖不出钱财，何况是空空弹唱?万一没人舆钱，你还是去的好?转来的好?流落在他乡，不来不去的好?那些长途资斧，我也曾舆你备下，不劳费心。也罢，你既费精神编成一套词曲，不可不使老朽闻之。你就唱来，待我与你发个利市。〔旦〕这等，待奴家献丑。若有不到之处，求太公改正一二。〔末〕你且唱来！〔旦理弦弹唱，末不住掩泪，丑不住哭介〕
【北越调斗鹤鹑】静理冰弦，凝神息喘，待诉衷肠将眉略展。怕的是听者愁听，闻者去远。虽不比杞粱妻善哭夫，也去那哭倒长城的孟姜不远。
【紫花儿序】俺不是好云游间离闺阃，也不是背人偷强抱琵琶，都则为远寻夫苦历山川。说甚么金莲窄小，道路屯邅，鞋穿，便做到骨葬沟渠首向天，保得个面无惭腆。好追随地下姑嫜，得全名，死也无冤。
【天净沙】当初始配良缘，备飨飧有余钱。只为儿夫去远，遭荒罹变，为妻庸祸及椿萱。
【金蕉叶】他望账济心穿眼穿，俺遭抢夺粮悬命悬。若不是遇高邻分粮助饍，怎能勾慰亲心将灰复燃?
【小桃红】可怜他游丝一缕命空牵，要续愁无线。俺也曾自餍糟糠备亲膳，要救余年，又谁料攀辕卧辙翻成劝?因来灶边，窥奴私咽，一声儿哭倒便归泉。
【调笑令】可怜，葬无钱!亏的是一位恩人，竟做了两次天。他助丧非强由情愿。实指望吉回凶转，因灾致祥无他变，又谁知后运同前！
【秃厮儿】俺虽是厚面皮无羞不腆，怎忍得累高邻鬻产输田？只得把香云剪下自卖钱，到街坊哭声喧，谁怜?
【圣药王】俺待要图卸肩，赴九泉，怎忍得亲骸朽露饱飞鸢?欲待把命苟延，较后先，算来无幸可徼天，哭倒在街前。
【麻郎儿】感义士施恩不倦，二天外又复加天。则为这好仗义的高邻忒煞贤，越显得受恩的浅深无辨。
【么篇】徒跣，把罗裙自捻，裹黄泥去筑坟圈。威山灵神通昼显，又指去路，劝人赴远。
【络丝娘】因此上顾不的鞋弓捻浅，讲不起抛头露面。手拨琵琶，原非自遗，要诉出衷肠一片。
【东原乐】暂把丧衣覆，乔将道服穿。为缺资财，致使得身容变。休怪俺孝妇啼痕学杜鹃，只为多愁怨，渍染得缞麻如茜。
【拙鲁速】可怜俺日不停，夜不眠，饥不■{左■右食}，冷不燃。当日呵，辨不出桃花人面，分不开藕办金莲；到如今藕丝花片，落在谁边?自对菱花，错认椿萱，止为忧煎。才通道家宽出少年。
〔尾〕千愁万绪提难徧，只好绾绦中一线。听不出眼泪的休解囊。但有酸鼻的仁人请将钞袋儿展。
〔末〕做也做得好，弹也弹得好，唱也唱得好，可称三绝!〔出银介〕这一封银子，就当润喉、润笔之资，你请收下。〔旦谢介〕〔末〕小二过来！他方才弹唱的时节，我便为他声音凄楚，情节可怜，故此掉泪。你知道些甚么，
也号号啕啕哭个不了？〔丑〕不知甚么原故，听到其间，就不知不觉哭将起来。连我也不明白。〔末〕这等，我且问你：方才送他的银子，万一途中不勾，依旧要叫化起来，你还是情愿?不情愿?〔丑〕情愿!情愿!〔末〕为什么以前不情愿，如今忽然情愿起来?〔丑想介〕正是，为甚么原故忽然改变起来?连我也不明白。〔末〕好，这叫做“孝心所感，铁人流泪；高僧说法，顽石点头”。五娘子，你一片孝心，就从今日效验起了，此去定然遂意。我且问你：你公婆的坟茔，曾去拜别了么?〔旦〕还不曾去。要屈太公同行，好对着公婆当面拜托。〔末〕一发见得到。就请同行。叫小二与五娘子背了琵琶。〔丑〕自然。莫说琵琶，就是要带马桶，我也情愿挑着走了。〔末〕五娘子！我还有几句药石之言，要分付你。和你一面行走，一面讲罢。〔旦〕既有法言，便求赐教!〔行介〕
【斗黑?】〔末〕伊夫壻多应是贵官显爵，伊家去须当审个好恶。只怕你这般乔打扮，他怎知觉?一贵一贫，怕他将错就错。〔合〕孤坟寂寞，路途滋味恶。两处堪悲，万愁怎摸
〔末〕已到填前了。蔡大哥！蔡大嫂！你这个孝顺媳妇，待你二人，可谓“生事以礼，死葬以礼，祭之以礼”，无一事不全的了！如今远出寻夫，特来拜别，将坟墓交托于我。从今以后，我就当你媳妇，逢时化纸，过节烧钱，你不消虑得。只要保佑他一路平安，早与丈夫相会。他一生行孝的事情，只有你夫妻两口与我张广才三人知道。你夫妻死了，只剩得我一个在此， 万一不能勾见他，这孝妇一片苦心，谁人替他表白?趁我张广才未死，速速保佑他回来。待我见他一面，把你媳妇的好处，细细对他讲一遍，我张广才这个老头儿就死也瞑目了！嗳！我那老友呵！〔旦〕我那公婆呵！〔同放声大哭，丑亦哭介〕〔末〕五娘子！
【忆多娇】我承委托，当领诺。这孤坟我自看守，决不爽约。但愿你途中身安乐。〔合〕举目萧索，满眼盈盈泪落。
〔旦〕公婆！你媳妇如今去了。太公，奴家去了。〔末〕五娘子，你途间保重，早去早回。小二，你好生伏侍五娘子，不要叫他费心。〔丑〕晓得！
〔旦〕为寻夫壻别孤坟，〔末〕只怕儿夫不认真。
〔合〕流泪眼观流泪眼，断肠人送断肠人。
〔旦掩泪，同丑先下。末目送作咽哽不能出声介〕嗳！我、我、我明日死了，那有这等一个孝顺媳妇！可怜！可怜！〔掩泪下〕。
续词余蕞话卷三
    原事搪
同邑黄幼吾选拔其恕负隽才，酷嗜诗词。尝从事倚声，颇受绮语之累。谱坤灵扇传奇：晋陵周生，读书慧莲尼庵，苦慕韵香女冠才色，不得通缱绻。月老降神，授以坤灵扇。障面而往，人不之见，遂与韵尼成伉俪。词笔虽不脱西厢窠臼，然绮思致语，寔足荡心志而启情悰。余曾举蒋藏园“安肯轻提南董笔，替人儿女写相思”之句箴之，幼吾谓：“苕生此诗，为太史言也。吾辈吟风弄月，正在青年，何必守头巾诫而自苦耶！”余亦无以难也。坤灵之名，同人不知所出。按清异录：“朱起年逾弱冠，姿韵爽逸。伯氏虞部有女妓宠宠，艳秀明慧。起甚留意，宠尤系心。奈馆院各别，无由会合，起念之不置。一日，至郊外，逢青巾、短袍、担节杖药篮者，熟视起曰：‘郎君幸值贫道，否则危矣！’起骇异，下马揖之。青巾曰：‘君有急。宜直言，吾能济之。’起再拜，以宠宠事诉。青巾叹曰：‘世人阴阳之契，有缱绻司总统，其长官号“氤氲大使”。诺夙缘冥数当合者，须鸳鸯牒下乃成。虽伉俪之正，婢妾之微，买笑、偷期，仙凡交会，华戎配合，率由一道焉。我今为子祝之。’临去，篮中取一竹扇授起曰：‘是名“坤灵扇”。凡访宠宠，以扇自蔽其面，人皆不见。自此七日外，可合。合十五年而绝。’起如戒，往来无阻。后十五年，宠宠疫病而死。青巾盖仙也。”幼吾以坤灵扇名篇，盖取此。至韵尼，寓言，乃合瑶光寺、秋江记而一之，非尽无据也。
古今填词家，动谓美人、才子。所谓美者，姿色在其次，第一则在风致也。风致，非姿色可比，可意会不可言传。虽以实甫之才，仅能写双文之姿，不能写双文之致。观其“袅袅婷婷”，差有致矣，又加以“齐齐整整”。夫以齐整赞美人，不过虎邱山泥美人耳，尚何致之有！余谓善写美人之致者，惟长生殿耳。惊变一出，醉杨妃以酒，以观其致，明皇真是风流欲绝。至曲之一语一呼，声情宛转，宛然一幅“醉杨妃画图”也。北斗鹌鹑畅好是喜孜孜驻马听歌〔六〕，喜孜孜驻马听歌〔七〕，笑吟吟传杯送盏。不须他絮烦烦射覆藏钩，闹纷纷弹丝弄板。我这裹无语持觞仔细看，早只见花一朵上腮间。一会价软咍咍柳亸花欹，软咍咍柳亸花欹，困腾腾莺娇燕懒。南扑灯蛾态恹恹轻云软四肢，影蒙漾空花乱双眼，娇怯怯柳腰扶难起，困沉沉强抬娇腕，软设设金莲倒褪，乱松松香肩亸云鬟，美甘甘思寻凤枕，步迟迟倩宫娥搀入绣帏闻。此二折〔八〕将醉中风致曲曲写来，虽仇十洲妙笔，不能得其髣髴也。
紫桃轩杂缀：“古歌变为胡曲，既已绝响，而舞尤失传。今优人走三方、摆阵、跌打之类，皆其遗意。余在中州，舆士大夫燕会，见有戴高竿、舞翠盘、狮子、生儿、沐猴、戏狗之技，想古之善舞柘枝、鸜鹆〔九〕，亦不逾是。又见一女童贴地蛇行，惊跃数四，备极疾徐之妙，舆金鼓相应。久之，忽于尻间出一头，以两足代手拱揖，反复旋转，首尾浑不可辨。花蕋夫人宫词有‘雨头娘子拜夫人’之句，初不可晓，亦岂谓此等，若舞态中‘太平天子字当中’者耶?”
湘中岁首有所谓“灯戏”者，初出两伶，各执骨牌灯二面，对立而舞，各尽其态。以次递增，至十六人，牌亦增至三十二面。迨齐上时，始摆成字，如“天子万年”、“太平天下”之类。每摆成一字，则唱时令小曲一折。诚美观也。
《长生殿》有《舞盘》一出，场上预设翠盘，贵妃立盘中而舞，郑观音、谢阿蛮各执霓旌、孔雀扇掩映其间，明皇亲御羯鼓。《羽衣第二迭》一折，形容舞态，尽致极妍。备录于左：画眉序罗绮合花光，一朵红云自空漾。皂罗袍看霓旌四绕，乱落天香。《醉太平》安详，徐开扇影露明妆。白练序浑一似天仙，月中飞降。轻扬，彩袖张，向翡翠盘中显技长。《应时明近》飘然来又往，宛迎风菌苕，双赤子翩翩叶上。举袂向空如欲去，乍回身侧度无方。《画层序》盘旋跌宕，花枝招飐柳枝扬，凤影高骞鸾影翔。《抝芝麻》体熊娇难状。天风吹起，环佩空中响。《小桃舡》冰弦玉柱声嘹亮，鸾笙象管音飘荡。《花药栏》恰合着羯鼓低昂，按新腔，度新腔。怕春归袅衣裙齐作留仙想。古轮台舞住敛霞裳，重低显，山呼万岁拜君王。坚瓠集：“海盐有优童金凤，少以色幸于分宜严东楼。东楼昼非金不食，夜非金不寝。金既色衰，页食贫里居。比东楼败，王凤洲鸣凤记行，而金复涂粉墨，身扮东楼，以其熟习，举动酷肖，复名噪一时。向日之恩情，置勿问也。”
笑林：“史丞相弥远用事，选者改官，多出其门。一日，制阃设宴，优人扮颜回、宰予。予问回曰：‘汝改乎?’回曰：‘回也不改。’因问：‘汝何独改?’予曰：‘钻，遂改。汝何不钻?’回曰：‘吾非不钻，但钻之弥坚耳’曰：‘汝钻差矣！何不钻弥远?’”又：“万历丙午，蒋检讨、萧给事主浙试。一董姓者以买题中式，士论哗然。撤棘后，例宴主试，预令优人刺之。其日演荆钗记，至承局寄书，李成问：‘足下何来?’局答曰：‘京城来。’成曰：‘有新闻否?’局曰：‘贡有异物。’成曰：‘何物?’局曰：‘一猪。’成曰：‘猪有何奇?’局曰：‘绝大。’曰：‘驴大乎?’曰：‘不止。’‘牛大乎?’曰：‘不止。’‘象大乎?’曰：‘不止。’成曰：‘大无过于此矣。’局日：‘大不可言。且姑言其猪头、猪阳、猪蹄，你道价易若干?’成曰：‘多少?’局曰：‘只头肠蹄，亦买千金。’成曰：‘何人买得起?’局日：‘牧古董人家。’主试闻之，颊赤汗下而罢。”
汉阳志：“仙爹[一0〕，姓氏不可考，顺治初，侨局漠口由义坊，言未来事多奇中。忽一日，言：‘此处当火!’急持杯水，周行十余家。数日后，果火。前后灰烬，独所行者无恙。孝廉解干浚子以痘殇，葬尼庵侧。寻复活，里人陈姓收养之。孝廉不知也，每以无子为忧。仙翁常慰之，曰：‘汝子已长成突。’初以为诞。康熙己酉，干浚遇小儿于道，疑其貌类己子，物色根究得其详，遂闻于官，判归干浚。时人作《绛红袍》传奇纪其事，于是仙翁之名益着。”云云。光绪丙子，余需次武昌，忽于旧书肆得是书。急购归读之，乃弹词也，鄙俚可笑，不知撰志者何竟以弹词作传奇耶。
 云南府城外商山西北隅有邢妃坟，虽碑志无考，而草间石兽犹存。故老相传：妃即圆圆——吴梅村所作为《圆圆曲》者也。嘉庆间，苏州郑生客游滇，春日踏青商山，访圆圆墓不得。崩榛荒葛中，忽迷归路。俄而落照西沉，暮烟笼树。遥望前途，似有人家，思往借宿。至则朱门洞开，玉瑱金铺，俨然王侯第宅。乃使阍者转达。良久而出，导入东厢。为设食撙酒，簋贰亦极精洁。饭已，有老妪出问：“客操吴音，是何乡贯？”具告之。少顷，妪秉烛而出，肃客登堂。有女子容色绝代，羽服霓裳如女冠装束，降阶而迎，曰：“妾即邢氏。埋香地下，百有余年。时移物换，邱陇就平。念君是妾同乡，有小诗十首，求为传播。”因命侍女取诗付郑。其末章云：“鸳鸯化书鱼鳞瓦，难觅当年竺落宫。”郑问“竺落”之义，曰：“竺落皇笳天，是南方八天之一，载在道经，妾旧时所居宫名也。取翠玉笛一枝以赠，并吟一诗，曰：“叹息沧桑易变迁，西郊风雨自年年。感君吊我商山下，冷落平原旧墓田。”遂命送郑出。时东方微明。向之第宅，惧无所见，惟四面隐隐若有垣墉，谛视之，则深林掩映而已。然袖中玉笛故在。亲其诗笺，则多年败纸，触手欲腐；墨色亦闇淡，回非人世之物。郑以幽会荒唐，刻圆圆遗诗，托诸箕笔。东海刘古石傅会作《商山鸾影》传奇，弥失其真。苏人蒋敬臣为予言如此，因纪其大略。至其诗，世多有之，且亦不甚工，故不录也。竺落皇笳天，据道家书为十八色界天之一云，语详俞荫甫先生随笔。
随笔又有二则：“秦娘者，维扬勾栏中人——其父固老诸生也，谈者失其姓名——生而国色。幼失怙恃，依其舅以居，而其舅负官逋，不得巳议鬻其甥女。为媒者所诳，遂入青楼。女守贞不辱。假母好言劝之，不从；恫愒之，挞楚之，惟以死自誓。假母计穷，议转鬻之他所，而以其美貌，未忍也。或为假母谋日：‘凡为女子，孰无情欲。宜广觅少年美男子，勿责以缠头之费，苟有当女意者，任留一二宿。此后事易为计矣。’假母从之。凡所交好者，皆托其物色，于是裘马少年，日有至者。女见之，辄哭泣；稍近之，则怒詈。假母不能忍，日以鞭朴从事。女决意求一死。夜梦老翁曰：‘吾，尔父也。汝慎无死。吾已为汝择佳壻，明日当可谐秦、晋之好矣。’吴下有蒋生者，以应京兆试，道出芜城，初无意寻芳也。蒋有友，平时亦尝受假母之托，以蒋貌美，导之往。蒋始不可，女固怂惥之。及至，女向壁哭如故。蒋调之曰：‘闻卿名秦娘，小生则小字晋郎。秦、晋自宜为姻好，何拒我之深也?’女闻言，忆梦中父语，秋波斜睇，见蒋风度不凡，不觉哭声顿止。假母喜曰：大好！大好！今日仙女思凡矣！老身且去料理酒食。”女舆蒋同坐房中，虽无一言，亦无愠意。须臾酒食进，假母招女同坐，女亦盈盈而至，然泪痕固涔涔也。蒋见旁无他人，乃问之曰：‘观卿情状，必有隐怀。仆虽交浅，何碍言深?’女细述己志，且告以梦，又哽咽而言曰：‘郎君若能为百年之计，梦中父命，敢不敬从；若以为风尘中人，苟遗一时意兴，则虽死不从也。’蒋叹曰：‘有志女子哉!小生固未娶，然贫无金屋，奈何?’女曰：‘苟许相从，荆布无恨。但求先矢天日，然后再陪杯勺。’蒋许之，共誓于神。是夜，遂同燕好。假母喜女意转，坚留小住，乃流连三日。女谓蒋曰：‘郎君别后，假母必不容独居，宜早为计。君家有何人?所居何处?可详告妾。’蒋曰：‘家中无人，惟一寡姊相依。所居则姑苏某巷也。’女喜曰；‘妾得计矣。君宜为一书舆令姊，详述妾事，妾自有策脱此火坑。’蒋悉如其言。及蒋去三日，假母果别招一客至。女强笑承迎，醉之以酒，乃服客之衣、帽、韈、履，诈为客状，启户径出，大骂曰：‘何物婢子，如此倔强，令人愤气填膺！’假母疑女又有变，得罪于客，追出谢之，则拂衣竟去矣。入房审视，客固醉卧末醒，而女兔脱，乃始追。女甫出门而暴风骤起，灯烛皆灭——盖女之出也，默祷于父，有阴相之者也——追者皆悚然而返。女独行昏黑中，若有导之出者，遂附船至苏州，竟至蒋家，投书于姊。姊审书不谬，留之。而女已有身。及期，产一男。姊始犹狐疑，视所生男，酷似其弟，乃大喜焉。蒋自别女，入京应京兆试，不售。或蔫之就四川学政幕，甫至而学使卒。蒋留蜀不得归，值川、楚教匪之乱，益困顿。适大帅欲延一书记之友，蒋遂入其幕府，宾主甚相得。始为司笔扎之事；居久之，灰盘密谋，罔不参预。以军功保举训导。是时，道路梗塞，鱼雁罕遇，而蒋亦从事戎旃，置家事不问，遂舆家人久绝音问。及川、楚平，叙功以知县铨选，始乞假而归。自辞家北行，至此将二十年矣。遥望故山，颇有近乡情怯之意。乃至所居坊巷，则门庭如故，且红灯双挂，彩幕高张，鼓吹喧阗，溢于户外，不知其有何事。入门，则座上客满，多不相识。有少年就问：‘客从何来?’蒋诧曰：‘吾故蒋某，此吾家也。’少年大骇而入。无何，有中年妇人出，则其姊也。惊且喜，日：‘吾弟归欤?’引少年就蒋曰：‘此吾弟之子也。’盖其子年巳弱冠，是日适为毕姻耳。坐客皆大惊叹，以为巧遇。姊曰：‘正有一事为难。弟妇已将作阿婆，而犹垂发作女儿装束。使之改装，不可。今吾弟幸而归来，事当如何?’ 一客自：‘何不趁此吉日，使父、母、子、妇同日完姻，亦佳话也。’满堂轰然曰：‘然！’于是青庐之内，花烛高烧，翁姑拜前，儿妇拜后。观者皆啧啧，谓为未有之盛事。好事者作为秦晋配传奇。  
高邮一农家，衣食粗足。生一女，极美。父母爱之，择壻殊苛。其后门临大河。有宦家子弟泊舟河干，见女而艳之，停桡不去。一日，见有尼自其门出，遂尾之至庵，告以故，许以重赂，尼诺之。越数日，醉女以酒而送之至舟，遂扬帆而去。女醒，大啼。官家子曲意抚慰之，矢以白首。比至家，则有翁在。女哭诉于翁，翁曰：‘是吾儿之过也。然既至此，毋戚戚，吾为汝玉成其事。’  乃倩媒妁具彩币至其父母家，聘为子妇焉。农家失女，正愁苦无策，至是，喜出望外，遂结朱、陈之好。好事者为之谱意外缘传奇。”以上三种，余皆未之见也，容访之。
      
