六十种曲 紫钗记 明 汤显祖

紫钗记　　（明）汤显祖 着 

　　绣刻演剧十本 
　　第二套 
　　南西厢　幽闺　明珠　玉簪　红拂　还魂　紫钗　邯郸　南柯　北西厢 
　　实获斋藏板 

　　绣刻紫钗记定本 

　　●紫钗记目录 

　　第一出　本传开宗 
　　第二出　春日言怀 
　　第三出　插钗新赏 
　　第四出　谒鲍述娇 
　　第五出　许放观灯 
　　第六出　堕钗灯影 
　　第七出　托鲍谋钗 
　　第八出　佳期议允 
　　第九出　得鲍成言 
　　第十出　回求仆马 
　　第十一出　妆台巧絮 
　　第十二出　仆马临门 
　　第十三出　花朝合卺 
　　第十四出　狂朋试喜 
　　第十五出　权夸选士 
　　第十六出　花院盟香 
　　第十七出　春闱赴洛 
　　第十八出　黄堂言饯 
　　第十九出　节鎭登坛 
　　第二十出　春愁望捷 
　　第二十一出　杏苑题名 
　　第二十二出　权嗔计贬 
　　第二十三出　荣归燕喜 
　　第二十四出　门楣絮别 
　　第二十五出　折柳阳关 
　　第二十六出　陇上题诗 
　　第二十七出　女侠轻财 
　　第二十八出　雄番窃霸 
　　第二十九出　高宴飞书 
　　第三十出　河西款檄 
　　第三十一出　吹台避暑 
　　第三十二出　计局收才 
　　第三十三出　巧夕惊秋 
　　第三十四出　边愁写意 
　　第三十五出　节鎭还朝 
　　第三十六出　泪展银屛 
　　第三十七出　移参孟门 
　　第三十八出　计哨讹传 
　　第三十九出　泪烛裁诗 
　　第四十出　开笺泣玉 
　　第四十一出　延媒劝赘 
　　第四十二出　婉拒强婚 
　　第四十三出　缓婚收翠 
　　第四十四出　冻卖珠钗 
　　第四十五出　玉工伤感 
　　第四十六出　哭收钗燕 
　　第四十七出　怨撒金钱 
　　第四十八出　醉侠闲评 
　　第四十九出　晓窗圆梦 
　　第五十出　玩钗疑叹 
　　第五十一出　花前遇侠 
　　第五十二出　剑合钗圆 
　　第五十三出　节鎭宣恩 

　　第一出　本传开宗 
　　【西江月】〔末上〕堂上敎成燕子。窗前学画蛾儿。淸歌妙舞驻游丝。一段烟花佐使。　　点缀红泉旧本。标题玉茗新词。人间何处说相思。我辈钟情似此。 
　　【沁园春】李子君虞。霍家小玉。才貌双奇。凑元夕相逢。堕钗留意。鲍娘媒妁。盟誓结佳期。为登科抗壮。参军远去。三载幽闺怨别离。卢太尉设谋招赘。移鎭孟门西。　　还朝别馆禁持。苦书信因循未得归。致玉人猜虑。访寻赀费。卖钗卢府。消息李郞疑。故友崔韦。赏花讥讽。纔觉风闻事两非。黄衣客回生起死。钗玉永重晖。 
　　黄衣客强合鞋儿梦。　　　　霍玉姐穷卖燕花钗。 
　　卢太尉枉筑招贤馆。　　　　李参军重会望夫台。 

　　第二出　春日言怀 
　　【珍珠帘】〔生上〕十年映雪图南运。天池浚。兀自守泥涂淸困。献赋与论文。堪咳唾风云。羁旅消魂寒色裏。悄门庭报春相问。才情到几分。这心期占。今春似稳。 
　　〔靑玉案〕盛世为儒观览遍。等闲识得东风面。梦随彩笔绽千花。春向玉阶添几线。上书北阙曾留恋。待漏东华谁召见。殷勤洗拂旧靑衿。多少韶华都借看。小生姓李。名益。字君虞。陇西人氏。先君忝参前朝相国。先母累封大郡夫人。富贵无常。才情有种。红香艺苑。紫臭时流。王子敬家藏赐书。率多异本。梁太祖府充名画。并是奇踪。无不色想三冬。声歌四夏。熊熊旦上。连城抱日月之光。闪闪宵飞。出狱吐风云之气。只是一件。年过弱冠。未有妻房。不遇佳人。何名才子。比来流遇长安。占籍新昌客里。今日元和十四年立春之日。我有故人刘公济。官拜关西节鎭。今早相贺回来。恰逢着中表崔允明。密友韦夏卿。相约此间庆赏。秋鸿看酒。〔秋鸿上〕惊开酒色三阳月。喜逗花梢一信风。酒已完备。〔韦崔上〕 

　　【贺圣朝】天心一转鸿钧。个中孤客寒曛。旛头春信已争新。乡思怯花辰。 
　　〔见科韦〕喜气来千里。〔崔〕春风总一家。〔生〕宜春惟有酒。长此驻年华。〔生把酒介〕 

　　【玉芙蓉】〔生〕椒花媚晓春。柏叶传芳酝。愿花神作主。暗催花信。灵池冻释浮鱼阵。上苑阳和起雁臣。〔合〕靑韶印。看条风拂水。画燕迎门。年年春色倍还人。 
　　【前腔】〔崔韦〕黄云正朔新。丽日长安近。向朝元共祝。岁华初进。洞庭春色寒难尽。玉管飞灰暖渐熏。〔合〕春风鬓。笑林中未有。柳上先过。屠苏偏让少年人。 
　　〔生〕二兄说少年人。似俺李十郞亦容易老也。 

　　【簇御林】岁寒交无二人。入春愁有一身。报闲庭草树靑回嫩。和东风吹绽了袍花衬。〔合〕问东君。上林春色。探取一枝新。 
　　〔韦〕君虞说被东风吹绽袍花衬。是说功名未遂。要换金紫荷衣。这也不难。闻得你故人刘公济节鎭关西。今年主上东巡。未知开科早晚。你且相随节鎭西行。此亦功名之会也。〔生〕豪杰自当致身靑云上。未可依人。〔崔笑科〕夏卿不知。东风吹绽袍花衬。是说衣破无人补。此事须问一个人。〔生〕是谁。〔崔〕曲头有个鲍四娘。穿针老手。央他一线何如。〔生〕不瞒二兄。鲍四娘于小生处略有往来。但是此中心事。未露十分。〔韦崔〕才子佳人。自然停当也。 

　　【前腔】〔韦〕你染袍衣京路尘。望桃花春水津。〔生〕要命哩。〔崔〕你外相儿点拨的花星运。〔生〕要钱哩。〔崔〕你内材儿抵直的钱神论。〔合前〕 

　　【尾声】你眉黄喜入春多分。先问取碧桃芳信。俺朋友呵。觑不的你酒冷香销少个人。 
　　渐次春光转汉京。　　　　风流富贵是生成。 
　　无媒雪向头中出。　　　　得路云从足下生。 

　　第三出　插钗新赏 
　　【满宫花】〔老旦上〕春正娇。愁似老。眉黛不忺重扫。碧纱烟影曳东风。瘦尽晓寒犹着。 
　　〔蝶恋花〕谁翦宫花簪彩胜。整整韶华。争上春风鬓。往事不堪重记省。为花长带新春恨。春未来时先借问。还恨开迟。冷落梅花信。今岁风光消息近。只愁靑帝无凭准。老身霍王宫裏郑六娘是也。小家推碧玉之容。大国荐涂金之席。阳城妬尽。那曾南户窥郞。冰井才多。每听西园召客。晚年供佛。改号净持。生下女儿。名呼小玉。年方二八。貌不寻常。昔时于老身处涉猎诗书。新近请鲍四娘商量丝竹。南都石黛。分翠叶之双蛾。北地燕脂。写芙蓉之两颊。惊鸾冶袖。谁偷得韩掾之香。绣蝶长裙。未结下汉姝之佩。爱戴紫玉燕钗。此钗已教内作老玉工侯景先雕缀。还未送来。正是新春时候。不免唤他出来。一望渭桥春色。浣纱。小姐那裏。 

　　【满宫花后】〔旦同浣纱上〕尽日深帘人不到。眉画远山春晓。〔浣〕红罗先绣踏靑鞋。花信须催及早。 
　　〔旦〕母亲万福。〔老旦〕女儿免礼。〔旦〕母亲。因甚有唤孩儿。〔老旦〕新岁春光明媚。娘女们向渭桥望春一回也。〔行科〕冰破池开绿。云穿天半晴。游心不应动。为此欲逢迎。我老大年华对此春新也。 

　　【绵搭絮】绣闱淸峭。梅额映轻貂。画粉银屛。宝鸭熏炉对寂寥。为多娇。探听春韶。那管得翠帏人老。香梦无聊。兀自裏暗换年华。怕楼外莺声到碧箫。 
　　【前腔】〔旦〕妆台宜笑。微酒晕红潮。昨夜东风。户插宜春胜欲飘。倚春朝。微步纤腰。正是弄晴时候。阁雨云霄。纱窗影。彩线重添。刺绣工夫把昼永销。 
　　【前腔】〔浣〕个人年少。长是索春饶。忽报春来。他门户重重不奈瞧。满溪桥。红袖相招。都准备着咏花才调。问柳情苗。小姐呵。无人处和你拾翠闲行。你淡翠眉峯鎭自描。 
　　〔侯景先上〕新妆燕子钿金钏。旧试蟾蜍切玉刀。报知郑夫人。老玉工侯景先玉钗完成。敬此陈上。〔老叫浣取钗看介〕好匠手也。以万钱赏之。〔侯谢介〕琢成双玉燕。酬赏万金蚨。〔下老〕浣纱。今日佳辰。便将西州锦翦成宜春小绣牌。挂此钗头。与小姐插戴。〔浣下取镜上云〕翦成花胜在此。〔老挂牌钗首与旦旦拈看科〕 

　　【前腔】〔旦〕玉工奇妙。红莹水晶条。学鸟图花。点缀钗头金步摇。〔浣照旦插钗科旦〕亸轻绡。翠插云翘。正是翦刀催早。蜂蝶晴遥。〔合〕问双飞燕尔何时。试拂菱花韵转标。 
　　【尾声】绣帘珠户好藏娇。掩屛山莫放春心早。还把金针凤眼挑。 
　　阿母凝妆十二楼。　　　　斩新春色唤人游。 
　　玉钗花胜如人好。　　　　今日宜春与上头。 

　　第四出　谒鲍述娇 
　　【祝英台近】〔鲍四娘上〕翠屛闲。靑镜冷。长是数年华。行云梦老巫山下。殢酒愁春。添香惜夜。独自个温存幽雅。 
　　〔少年游〕帘垂深院冷萧萧。春色向人遥。暗尘生处。玉筝弦索。红泪覆鲛绡。旧家门户无人到。鸳鸯被。半香销。个底韶华。阿谁心緖。禁得恁无聊。自家鲍四娘。乃故薛驸马家歌妓也。折券从良。十余年矣。生性轻盈。巧于言语。豪家贵戚。无不经过。挟策追风。推为渠帅。每蒙陇西李十郞往来。遗赠金帛不计。俺看此生风神机调。色色超羣。币厚言甘。岂无深意。必是托我豪门觅求佳色。俺已看下郑娘小女。此女美色能文。颇爱慕十郞风调。只待他自露其意。便好通言。早晚李郞来也。 

　　【唐多令】〔生上〕客思绕无涯。靑门近狭斜。愔愔巷陌是谁家。半露粉红帘下。闲觅柳。戏穿花。 
　　〔见介〕翠宿香梢未肯消。与卿重画两眉娇。〔鲍〕新春螺黛无人试。付与东风染柳条。〔生〕四娘。几载相看。新春阙访。为何门庭萧索至此。 

　　【祝英台】〔鲍〕听说来。忆娇年。人自好。今日雨中花。俺也曾一笑千金。一曲红绡。宸游凤吹人家。参差。憔悴损镜裏鸳鸾。冷落门前车马。〔生〕还寻个伴儿。〔鲍〕这些时几曾到卖花帘下。 
　　十郞。你时时金帛见遗。无恩可报。今日为何光顾。 

　　【前腔】〔生〕游冶。自多情。春又惹。早则愁来也。渐次芳郊款步幽庭。笑向卿卿闲话。〔鲍〕妾半落铅华。何当雅念。〔生〕还佳。个门中风月多能。更是雨云熟滑。似秋娘浑不减旧时声价。 
　　【前腔】〔鲍〕休傻。咱意中人。人中意。还似识些些。看你才貌淸姸。礼数谦洽。非关采弄残花。十郞礼有所求。必有所下。寸心相剖。妾为图之。〔生〕堪嗟。瘦伶仃才子身奇。尙少个佳人檠架。问谁家可一轴春风图画。 
　　【前腔】〔鲍〕知么。俺为你高情。是处的闲停踏。〔生〕有么。〔鲍〕十郞。苏姑子作好梦也。有一仙人。谪在下界。不邀财货。但慕风流。如此色目。共十郞相当矣。是有个二八年华。三五婵娟。又不比寻常人家。〔生惊喜科〕眞假。你干打哄蘸出个桃源。俺便待雨流巫峡。〔跪科〕这一缕红丝。少不得是你老娘牵下。 
　　〔鲍〕起来说与详细。是故霍王小女。字小玉。王甚爱之。母曰净持。净持卽王之宠姬也。王初薨。诸弟兄以其出自微庶。不甚收录。因分与资财。遣居于外。易姓为郑氏。人亦不知其王女。姿质秾艳。一生未见。高情逸态。事事过人。音乐诗书。无不通解。昨遣我求一好儿郞。格调相称者。俺具说十郞。他亦知有十郞名字。非常欢惬。住在胜业坊。三曲甫东间宅是也。〔生〕可得一见。〔鲍〕此女寻常不离闺阁。今岁花灯许放。或当微步天街。十郞有意。可到曲头物色也。〔生〕领教。〔鲍〕花灯之下。你得见异人。老娘便向十郞书斋领取媒证。 

　　【尾声】〔生〕从今表白俺衷情话。〔鲍〕肯字儿还在他家。〔生〕你成就俺一世前程休当耍。 
　　紫陌花灯涌暗尘。　　　　惊心物色意中人。 
　　此中景若无佳景。　　　　他处春应不是春。 

　　第五出　许放观灯 
　　【点绛唇】〔京兆府尹上〕圣主传宣。风调雨顺都如愿。庆赏丰年。世界花灯现。 
　　金销通宵启玉京。迟迟春箭入歌声。宝坊月皎龙灯澹。紫馆风微鹤焰平。自家京兆府尹是也。今夕上元佳节。月淡风和。蒙圣上宣旨。分付士民通宵游赏。正是金吾不禁夜。玉漏莫相催。〔下〕 

　　【玩仙灯】〔老旦上〕上元灯现。画角老梅吹晚。风柔夜暖笑声暄。早占断红妆宴。 
　　【前腔】〔旦上〕韶华深院。春色今宵正显。〔浣上〕年光是也??无眠。数不尽神仙眷。 
　　〔忆秦娥〕〔老〕元宵好。珠帘卷尽千门晓。〔旦〕千门晓。禁漏花迟。玉街春早。〔浣〕红妆索向千莲照。笙歌欲隐千金笑。〔合〕千金笑。月晕围高。星球坠小。〔旦〕今夜花灯佳夕。奉夫人一杯酒。〔老〕费你心也。正是女郞春进酒。王母夜烧灯。 

　　【忒忒令】〔老〕赏元宵似今年去年。天街上长春阆苑。星桥畔长明仙院。畅道是红云拥。翠华偏。欢声好。太平重见。 
　　【前腔】〔旦〕赏元宵不寒天暖天。十二楼阑干春浅。三千界芙蓉妆艳。都则是瑞烟浮。香风软。人语隐。玉箫声远。 
　　【前腔】〔浣〕赏元宵畅灯圆月圆。整十里珠帘尽卷。达万户星球乱点。咱趁着笙歌引。笑声喧。怎放却百花中漏声闲箭。 
　　禀过老夫人郡主。同步天街。游赏一会。〔老〕使得。 

　　【尾声】端的是春如昼夜如年。天街上暗香流转。便??到月下归来谁分去眠。 
　　金屋何能闭阿娇。　　　　成团打队向灯宵。 
　　严城不禁葳蕤锁。　　　　银汉斜通宛转桥。 

　　第六出　堕钗灯影 
　　【凤凰阁引】〔生上〕绛台春夜。冉冉素娥欲下。香街罗绮映韶华。月浸严城如画。〔韦崔〕钿车罗帕相逢处。自有暗尘随马。 
　　〔生〕笙歌世界酒楼台。鸡踏莲花万树开。谁家见月能端坐。何处闻灯不看来。二兄。昨夜鲍四娘教咱。今夜花灯。觑着那人来也。咱于万烛光中。千花艳裏。将笑语遥分。衣香暗认。不枉今年翫灯。道犹未了。远远望见王孙仕女看灯来也。〔王孙仕女笑上〕 

　　【园林好】谢皇恩灯华月华。谢天恩春华岁华。遍写着国泰民安天下。遨头去唱声哗。〔下〕 

　　【前腔】〔老旦引旦浣上〕好灯也。说灯花南天门最佳。香车隘挑笼绛纱。喝道转身停马。尘影裏看谁家。 
　　呀。那裏个黄衫大汉。一疋白马来也。 

　　【前腔】〔豪士黄衫拥胡奴二三人走马上〕本山东向长安作傻家。趁灯宵遨游狭邪。听街鼓儿几更初打。〔内笑云〕前面好汉。是甚姓名。人高马大。遮了俺们看灯路来也。〔豪笑介〕问俺名姓。黄衫豪客是也。说遮了路呵。胡雏们去也。灯影裏一鞭斜。〔下〕 

　　【前腔】〔生韦崔上〕逞风光看人儿那些。并香肩低回着笑歌。天街甃琉璃光射。等的个蓬阆苑放星槎。〔望介下〕 

　　【前腔】〔老旦浣同旦上〕好耍歇也。绛楼高流云弄霞。光滟潋珠帘翠瓦。小立向回廊月下。闲嗅着小梅花。 
　　〔生韦崔上旦众惊下落一钗科生〕呀。二兄。胜业坊来的可是那人。眞奇艳也。兀的不是梅梢上挂钗。厮琅的坠地也。 

　　【江儿水】则道是淡黄昏素影斜。原来是燕参差簪挂在梅梢月。眼看见那人儿这搭游还歇。把纱灯半倚笼还揭。红妆掩映前还怯。〔合〕手捻玉梅低说。偏咱相逢。是这上元时节。 
　　〔浣挑灯照旦上〕呀。老夫人归去。咱去寻钗来也。〔韦〕那人来寻钗也。俺二人前门看灯去。兄可与之小立片言。看是那人否。〔生〕请了。〔韦崔下旦寻钗科〕不见钗。这不做美的梅梢也。 

　　【前腔】止不过红围拥翠阵遮。偏这瘦梅梢把咱相拦拽。〔作避生介〕喜回廊转月阴相借。怕长廊转烛光相射。〔生做见科旦〕怪檀郞转眼偷相撇。 
　　〔生笑介〕吊了钗哩。〔旦〕可是这生拾在。〔合前〕 

　　【玉交枝】〔生〕是何衙舍。美娇娃走得吱■〈口遮〉。〔浣〕是霍王小姐。〔生〕奇哉奇哉。就是小玉姐么。〔浣〕便是。〔生〕小生慕之久矣。因何独行。〔浣〕来寻坠钗。〔生〕你步香街不怕金莲踅。总为这玉钗飞折。〔浣〕秀才。可见钗来。〔生〕钗到有。请与小玉姐相叫一声。〔旦低声云〕浣纱。这怎生使得。且问秀才何处。〔生〕陇西李益。表字君虞。排号十郞。应试来此。〔旦作打觑低鬟微笑介〕鲍四娘处闻李生诗名。咱终日吟想。乃今见面不如闻名。才子岂能无貌。〔生作听径前请见科〕呀。小姐怜才。鄙人重貌。两好相映。何幸今宵。〔旦作羞避介〕钗喜落此生手也。钗。你插新妆宝镜中燕尾斜。到檀郞香袖口是这梅梢惹。浣纱。叫秀才还咱钗也。〔合〕怕灯前孤单这些。怕灯前孤单了那些。 
　　〔生〕请问小玉姐侍者。咱李十郞孤生二十年余。未曾婚娉。自分平生不见此香奁物矣。何幸遇仙月下。拾翠花前。梅者媒也。燕者于飞也。便当宝此飞琼。用为媒采。尊见何如。〔浣恼介〕书生无礼。见景生情。我待骂你呵。〔旦〕劣丫头是怎的来。 

　　【前腔】花灯磨折。为书生言长意赊。秀才。咱钗直千金也。〔生〕此会千金也。〔旦背笑介〕道千金一笑相逢夜。似近蓝桥那般欢惬。还俺钗来。〔生〕选个良媒送上。玉花钗。他丢下声长短嗟。玉梅梢咱赚着影高低说。 
　　〔合前浣〕夫人候久。咱们家去也。 

　　【川拨棹】箫声咽。和催归玉漏彻。〔旦〕为多才情性骄奢。没些时月痕儿早斜。浣纱。叫秀才还咱钗来。〔作斜拜生科合〕乍相逢归去也。〔又生揖科〕 

　　【前腔】〔生〕花灯夜。有天缘逢月姐。〔浣〕秀才。你把个香闺女觑得眼乜斜。留了咱燕钗儿贪他那些。〔合前〕 

　　【尾声】〔生〕玉天仙罩住得梅梢月。春消息漏泄在花灯节。〔旦低声〕明朝记取休向人边说。 
　　〔旦浣下生吊场〕奇哉奇哉。李十郞今夜遇仙也。 

　　【玉楼春】婵娟此会眞奇绝。睡眼重惺春思彻。他归时遥映烛花红。咱待放马蹄淸夜月。 
　　呀。鸾影催归。燕钗留在。教小生怎生回去也。 

　　【玉楼春后】〔崔上〕天街一夜笙歌咽。堕珥遗簪幽恨结。〔韦上〕那两人灯下立多时。细语梅花落香雪。 
　　十郞。可是那人。〔生〕眞异人也。 

　　【六犯淸音】他飞琼伴侣。上元班辈。回廊月射幽晖。千金一刻。天敎钗挂寒枝。咱拾翠。他含羞。启盈盈笑语微。娇波送。翠眉低。就中怜取。则俺两心知。〔韦崔〕少甚么纱笼映月歌浓李。偏似他翠袖迎风糁落梅。〔生〕恨的是花灯断续。恨的是人影参差。恨不得香肩缩紧。恨不得玉漏敲迟。把坠钗与下为盟记。〔合〕梦初回。笙歌影裏。人向月中归。 
　　〔崔〕旣此女子于兄分上非浅。不可负也。 

　　【尾声】玉天仙去也春光碎。这一双情眼呵。怎禁得许多胡觑。〔生〕咱半生心事全在赏灯时。 
　　钗燕余香衫袖间。　　　　蓝桥相见夜深还。 
　　祇应不尽婵娟意。　　　　犹向街心弄影看。 

　　第七出　托鲍谋钗 
　　【捣练子】〔生上〕花淡澹。月婵娟。回廊灯影坠钗前。透万点星桥情半点。 
　　〔如梦令〕门外香尘正度。窗裏星光欲曙。客舍悄无人。梦断月堤归路。无緖。无緖。摇漾烛花人语。小生昨夕和小玉姐对玩花灯。眼尾眉梢。多少神情抛接也。 

　　【普天乐】俺正凭阑。想碧云静处花灯绽。他绛笼深护春光暖。乍相逢试回娇眼。似广寒低蹑飞鸾。笙歌远。人零乱。金钗坠。无言自把梅花瓣。刚撇下佩环。淸月影。晓马归来梦断。觉东风病酒。余香相半。 
　　【不是路】〔鲍上〕庭院幽淸。他出众风流旧有名。弹花柄。想寻花去蝶梦初惊。〔生笑迎介〕是卿卿。懒云鬟到撇得冠儿正。肯向书斋僻处行。〔鲍〕承恭敬。看君笑眼迎门应。有些侥幸。 
　　〔又鲍〕世间尤物意中人。可向灯前会的眞。不用眉梢攒一处。且将心事说三分。昨夜灯前。有何所见。〔生〕人中嚷嚷。都无所见。但拾得坠钗紫玉燕一枝。烦卿赏鉴。〔作看钗介鲍〕好一枝紫玉钗也。 

　　【啄木公子】波文莹。钮迭明。点翠圈珠珑嵌的整。透紫琼枝。似阑干日漾红冰。燕呵。为甚嘴翅儿西飞另。他在妆奁帕上栖香稳。云鬓搔头弄影停。谁付与多情。 
　　【前腔】〔生〕花灯后。人笑声。月溶溶罩住离魂倩。坠钗横处。相寻特地逢迎。这钗燕呵。虽则软语商量浑未定。早则幽香蘸动梅花影。红润偷归翠袖擎。天付与书生。 
　　【好姐姐】〔鲍〕恁般红鸾凑成。这燕花钗为折证。你嫦娥亲许。玉镜台前会得淸。〔合〕灯儿映。相逢便是神仙境。何用崎岖上玉京。 
　　【前腔】〔生〕知他是云英许琼。坠淸虚立定。露华春泠。肯向瑶池月下行。 
　　〔合前生〕烦卿就将此钗。求其盟定。彼时自有白璧一双为献也。 

　　【尾声】〔鲍〕为单飞去配双飞影。〔生〕坠钗人倚妆台正凭。〔鲍〕昨夜灯花两人照证明。 
　　灯前月下会眞奇。　　　　恰似云英一唤时。 
　　袖去宝钗成玉杵。　　　　不须千里系红丝。 

　　第八出　佳期议允 
　　【薄幸】〔旦上〕薄妆凝态。试暖弄寒天色。是谁向残灯澹月。仔细端详无奈。凭坠钗飞燕徘徊。恨重帘碍约何时再。〔浣〕似中酒心情。羞花意緖。谁人会。恹恹睡起。兀自梅梢月在。 
　　〔应天长〕〔旦〕灯轮细转。月影平分。笑处将人暗认。曾半倚纱笼。手捻坠钗闲借问。谁解语春相印。怯邂逅误成芳信。人影散。独自归来。恁阑方寸。浣纱。拾钗人何处也。 

　　【字字锦】春从绣户排。月向梅花白。花随玉漏催。人赴金钗会。试灯回。为着疎影横斜。把咱燕钗儿黏带。钗钗。恨寻的快快。是何缘落在秀才。好一个秀才。秀才你拾得在。〔合〕是单飞了这股花钗。配不上双飞那钗。乍相逢怎摆。那拾钗人擎奇。擎奇得潇潇洒洒。忺忺爱爱。闪得人躭躭待待。厌厌害害。却原来会春宵那刻。 
　　【前腔】〔浣〕无意燕分开。有情人夺采。他将袖口儿怀。恁想着花头戴。步香街。淡月梅梢。领取个黄昏自在。钗钗。书生眼快快。恁是个香闺女孩。逗的个女孩。女孩伽伽的拜。〔合前〕 

　　【入赚】〔鲍上〕春寒渐解。准望着踏靑挑菜。金莲步躧。早是他朱门外。谁人在。〔内作鹦哥叫云客来客来旦惊〕影动湘帘带。鹦哥报客来。〔浣〕今朝风日好。有甚金钗客。〔见科旦〕呀。原来鲍四娘也。到来多会。〔鲍〕可知道你深闺自在。 
　　小玉姐爱戴紫玉燕钗。今日缘何不见。〔旦〕无心戴他。〔鲍〕敢是单了一枝。〔旦笑〕何处单来。〔鲍〕咱说他单便单。咱说他双便双。凭你心下。〔旦笑〕四娘说了双罢。〔鲍〕却原来。且问你缘何此钗便落此生之手。 

　　【雪狮子】〔旦〕灯花市。月华街。月痕暗影疎梅。爱淸香小立在回廊外。花枝摆。〔又〕把燕钗儿悬在。天付与多才。〔合〕单飞燕也钗。双飞燕也钗。双去单来。单去双来。可似绕帘春色。还上我玉镜妆台。 
　　【前腔】〔鲍〕灯似昼。人如海。偏他们拾取奇哉。这观灯十五无人会。便揉碎。〔又〕梅花少不得心儿采。多则是眼儿乖。〔合〕明提起也钗。暗提起也钗。明去暗来。暗去明来。可似绕帘春色。还上我玉镜妆台。 
　　〔鲍〕你说着玉镜台。李郞就是。便将此钗来求盟定。〔旦〕那生毕竟门地何如。才情几许。怎生弱冠尙少宜人。〔鲍〕若论此生。门族淸华。少有才思。丽词佳句。时谓无双。先达丈人。翕然推伏。每自矜风调。思得佳偶。博求名阀。久而未谐。〔旦〕原来如此。此事须问老夫人。 

　　【隔尾】你说着玉镜台。那酸倈怎就把咱头上钗儿来插钗。只怕老娘呵识不出武陵春色。 
　　〔下〕〔鲍吊场〕老夫人有请。 

　　【一翦梅】〔老旦上〕雾霭笼葱贴绛纱。花影窗纱。日影窗纱。迎门喜气是谁家。春老侬家。春瘦儿家。 
　　〔见科老〕原来是鲍四娘到来。春色三之一。王家日渐长。〔鲍〕关心儿女事。闲坐细端详。老夫人。你道妾身今日为何而来。竟为小姐亲事。〔老〕小女雏稚之年。恐未晓成人之礼。听俺道来。 

　　【宜春令】天生就女俊娃。似鸳雏常依膝下。重重帘幙。漏春心何曾得到他。炉烟篆一缕淸霞。玉瓶花几枝潇洒。似人家。煞不成妆逗耍。 
　　【前腔】〔鲍〕渠年长。伊鬓华。老年人话儿乔作衙。他芳心染惹怕春着裙腰身子儿乍。鸳鸯谱挑不出闲心。美女图觑许多情话。你守着他。投得个夜香烧罢。 
　　【前腔】〔老〕催人老。可叹嗟。论从来女生外家。眼前怎舍。稳倩个乘龙娇客来招嫁。起西楼备着吹箫。展东床留敎下榻。谁家。养女儿寻思似咱。 
　　那人何如。 

　　【前腔】〔鲍〕才情有。年貌佳。李十郞陇西旧家。全枝堪借。管碧梧栖老鸾停跨。将雏曲毕竟双飞。求凤操看他驷马。〔出钗介〕没争差。把这股玉燕儿留下。 
　　〔老旦看钗介〕呀。这钗活似小玉上头之物。何因得在此生。婚姻事须问女儿情愿。浣纱。请小姐出来。〔浣请介〕 

　　【一翦梅】〔旦上〕睡起东风数物华。暗惜年华。暗惜春华。停云数点雨催花。前夜灯花。今日梅花。 
　　〔见科老〕儿。鲍四娘来与陇西李十郞求亲。你意下何如。〔旦〕说他则甚。 

　　【绣带儿】掩春心坐罗帏绣榻。羞人唤作浑家。想仙姬不是兰香。笑渔郞空问桃花。非夸。冰淸到底无别话。守定着香闺这答。〔啼科〕娘和女俜仃可嗟。形影相依。怎生撇下。 
　　【前腔】〔老旦〕年华。为甚的云寒月寡。守着一搦香娃。儿。就明姑仙子。也有人间之情。看罗敷早配玄都。恨玉兰空孕莲花。仙查。天宫织女犹自嫁。银河畔鹊桥亲踏。今日呵。男共女两家儿一家。分付与东君。毕罢了老娘心下。 
　　【前腔】〔浣〕休嗟。娇花女敎人爱杀。恨不早嫁东家。你怜老夫人么。只怕柘枝儿两头系丝。到大来贪结桃花。〔背介〕哄咱。靑春不多也二八。少不得笼窗动闼。好和歹这些时破瓜。便道是白玉无瑕。靑春有价。 
　　【前腔】〔鲍〕喧哗。把媒人似丝鞭儿擘打。得你半口甜茶。却为甚俊洒多才。尙没个衬褡人家。凑咱。士女愁春没乱煞。母亲行白忙闲话。眞和假那些禁架。你不信看玉燕钗头。玉梅花下。 
　　〔老〕正是。这钗是小姐香奁中物。何因得落他家。〔旦作羞介老旦问浣〕这是怎的来。 

　　【太师引】〔浣〕元宵夜放了观灯假。转回廊梅疎月华。临去也坠钗斜挂。急寻着被他翠袖笼拿。〔老〕便是那李秀才么。〔浣〕但逢着书生不怕偏絮刮。俺小姐有些娇怯。〔老〕那生说甚来。〔浣〕说他靑春大曾无室家。是禁不得他赚玉留香多霎。 
　　〔老〕小姐说甚来。 

　　【前腔】〔浣〕听说他能风雅。想不着良宵遇他。亏了俺笼灯倚月。听才子佳人打话。他把钗儿接下那欢恰。俺小姐淡月隐梅花。〔老〕却怎的。〔浣〕娇波抹。道有心期那些。〔老〕因何。〔浣〕知怎生呵一笑相逢缘法。 
　　〔老笑问〕玉儿可是也。 

　　【三学士】〔旦低声科〕是俺不合向春风倚暮花。见他不住的嗟呀。知他背纱灯暗影着蛾眉画。还咱个插云鬓分开燕尾斜。猛可的定婚梅月下。认相逢一笑差。 
　　【前腔】〔老〕你百岁姻缘非笑耍。关心事儿女由他。知他肯住长安下。怕燕尔翻飞碧海涯。轻可的定婚梅月下。怕相逢一线差。 
　　【前腔】〔鲍〕玉姐呵。翠气生香春一把。那书生也将相根芽。接了你嵌成宝玉双飞燕。难道是飞入寻常百姓家。俺可也定婚梅月下。敢把这好姻缘一对夸。 
　　〔浣〕老夫人成就了罢。 

　　【前腔】〔浣〕这是那月夜春灯摇翠霞。武陵溪蘸出胡麻。才郞呵。可有乘龙一骑靑丝马。配上咱插燕双飞绿鬓鸦。你可也定婚梅月下。好姻缘一世夸。 
　　〔老〕词组相投。拾钗为定。天也天也。 

　　【尾声】你问乘龙那日佳。俺这裏画堂箫鼓安排下。〔鲍〕他还有白璧成双锦上花。 
　　偶语风前一笑回。　　　　月笼灯影袖笼钗。 
　　如今好取钗头燕。　　　　飞向温家玉镜台。 

　　第九出　得鲍成言 
　　〔思越人〕〔生上〕好是观灯透玉京。如魂如梦见飞琼。留连步障笙歌隐。彷佛遗钗笑语明。春淡淡。玉眞眞。几时眞个作行云。闲来欲试花间手。盼杀行媒月下人。俺心事托鲍娘为媒。恰好怕老夫人古撇也。 

　　【莺集林春】恰灯前得见些些。悄向回廊步月。漏点儿丁东长叹彻。似悔坠钗轻去瑶阙。尽来回花露影。念渠娇小点点爱淸绝。漾春寒愁几许。恹恹心事。自共素娥说。 
　　【前腔】不准拟恁情深。邂逅低鬟笑歇。恍月下闻莺归去也。天淡晓风明灭。也应他难遇惺惺。解怜才有意须敎彻。人近远。几重花路。比武陵源较直截。 
　　【四犯莺儿】爱的是女娇奢。怕的他娘生劣。近新来时势把书生瞥。无分周遮有数奇绝。不应恰恁相逢别。不为淫邪。非贪赀箧。眼裏心头要安顿得定迭。 
　　【前腔】但凭咱书五车。甚处少红一捻。只他乍相逢相爱无言说。钗头枝叶。和媒人根节。锦春梭撺定莺儿舌。咱望眼夭斜。幽怀喑咽。去了多时早那人来也。 
　　【懒画眉】〔鲍上〕碧云天外影晴波。看罢了春灯景色和。咱晓鬟偷出睡云窝。〔见科生〕有劳四娘。那人心事谐否。〔鲍〕他口儿不应心儿可可。道人在春风喜气多。 
　　〔生〕他可道来。 

　　【前腔】〔鲍〕道你个题桥彩笔蘸晴波。傅粉人才艳绮罗。道是你旧家门第识人多。凑的个钗头玉燕天和合。成就你玉镜台前去画翠蛾。 
　　〔生〕那人眞个如何。〔鲍〕俺去。正逢他睡起也。 

　　【醉罗歌】睡觉睡觉娇无那。梳洗梳洗着春多。露春纤弹去了粉红涴。半捻春衫亸。香津微搵。碧花凝唾。芙蓉暗笑。碧云偷破。春心一点眉尖阁。休唐突。尽阿那。书生有分和他么。 
　　【前腔】〔生〕停妥停妥有定夺。欢幸欢幸早黏合。??千金买得春宵着。受用些儿个。伤春中酒。轻寒自觉。人儿共枕。春宵暖和。算花星捱的孤鸾过。三日后。五更过。十红拖地送媒婆。 
　　〔鲍〕十郞。花朝日好成亲。看你好不寒酸。那样人家。少不的金鞍骏马。着几个伴当去。〔生〕领教。 

　　【尾声】〔鲍〕论你一品人才眞不弱。趁风光俊煞你个令阁。十郞呵。还办取拭雨黏云半帖罗。 
　　〔下〕〔生吊场〕四娘说咱寒酸。不免请韦崔二兄。代求人马光辉也。 

　　月姊钗头玉。　　　　冰人线脚针。 
　　传来乌鹊喜。　　　　占得凤凰音。 

　　第十出　回求仆马 
　　【玩仙灯】〔生上〕人物似相如。少个画堂车骑。 
　　秋鸿。已请崔韦二位相公议事。这早晚可来也。 

　　【小蓬莱】〔韦崔上〕春意渐回沙际。风流长聚京都。终南韦曲。博陵崔氏。潇洒吾徒。 
　　〔见科崔〕拾钗芳信如何。〔生〕花朝之夕。已注佳期。只有一段工夫。央及二兄帮衬。〔崔〕愿闻。〔生〕王门贵眷。礼须华重。客装寒怯。实难壮观。听小弟道来。 

　　【驻马听】出入惟驴。实少银鞍照路衢。待做这乘龙快壻。骐骥才郞。少的驷马高车。花边徒步意踌蹰。嘶风弄影知何处。〔合〕后拥前驱。敎一时光彩生门户。 
　　〔崔〕十郞。你不曾同姓为婚。怎生巫马期以吿。要马我崔家尽有。〔韦〕崔子弑齐君。是陈成子有马十乘。崔家那裏有一匹儿。我韦家到有。〔崔〕怎见得。〔韦〕却不道鲁韦昌马。〔崔〕休闲说。长安中有一豪家。养俊马十余匹。金鞍玉辔。事事俱全。当为君一借。 

　　【前腔】不说骀驽。有个翩翩豪侠徒。许你一鞍一马。做个马上郞君。少不的坐下龙驹。惊香欲到锦屠苏。银鞍绣帕须全具。 
　　〔合前生〕有了马。还敢求一事。 

　　【前后】冷落门闾。只合樵靑伴钓徒。今日过门呵。少不得要步随鞭镫。手捧衣裳。背负琴书。花星有喜不为孤。身宫所恨悭奴仆。 
　　〔合前崔〕你不曾之子于归。先要宜其家人。使不得。邦君之妻曰夫人。夫人自称曰小童。但带几个俊童。怕新人吃醋。若要家童。有颜色梅树雕几个去。〔韦〕怎见得。〔崔〕百家姓要江童颜郭。梅盛林刁。〔生〕取笑取笑。〔韦〕这桩也在那豪士家。有绿鞴文帻。妆饰非常。 

　　【前腔】〔韦〕自有豪奴。不羡秦官冯子都。不用吹箫僮约。结柳奴星。有翦发胡雏。好教你垂鞭接马玉童扶。衣箱别有平头护。〔合前〕 

　　【尾声】〔韦崔〕你逞精神去坦东床腹。那些儿帮衬工夫。成亲看喜也。只愿你人马平安稳坐了黄金屋。 
　　本色更何如。　　　　攒弄要工夫。 
　　定须骑骏马。　　　　谁待使痴奴。 

　　第十一出　妆台巧絮 
　　【番卜算】〔旦上〕屛外笼身倚。睡觉唇红退。晕纤蛾暗自领佳期。珍重花前意。 
　　〔菩萨蛮〕天穿过了还穿地。枕痕一线摇红睡。春色衬儿家。羞含荳蔻花。裙腰沾蟢子。暗地心头喜。越近越思量。悬愁花烛光。日昨已许李郞定亲。佳期蚤晚。好闷人也。 

　　【五供养】相逢有之。这一段春光分付他谁。他是个伤春客。向月夜酒阑时。人乍远。脉脉此情谁识。人散花灯夕。人盼花朝日。着意东君。也自怪人冷淡踪迹。 
　　【前腔】梦儿中可疑。记邂逅分明还似那回时。玉钗风不定。为谁闲捻花枝。道甚重帘不卷。燕子传消息。随意佳期缓。争信人心急。不如嫁与。受他眞个怜惜。 
　　【金珑璁】〔鲍上〕绿枝么凤拍。香痕暗沁莓苔。画堂春暖困金钗。不卷珠帘谁在。 
　　〔见介旦〕花氲蝶翅频敲粉。〔鲍〕柳颩蜂腰促报衙。〔旦〕翠掩重门春睡懒。〔鲍〕一天新喜教儿家。〔旦〕何喜见教。〔鲍〕教你个喜字来。新婚那夜呵。 

　　【玉交枝】烛花无赖。背银缸暗擘瑶钗。待玉郞回抱相偎揣。颦蛾掩袖低回。到花月三更一笑回。春宵一刻千金浼。挽流苏罗帏颤开。结连环红襦懊解。 
　　【前腔】鸾惊凤骇。误春纤搵着檀腮。护丁香怕拆新蓓蕾。道得个荳蔻含胎。他犯玉侵香怎放开。你凝云觉雨堪潇洒。吃紧处花香这回。断送人腰肢几摆。 
　　洞房中所事堪停当也。 

　　【沈醉东风】你把鸳鸯衬褡儿翦裁。指领上绣缄凭在。勾春睡小眠鞋。要一领汗衫儿躭待。那其间半叶轻罗试采。你把羞眸儿半开。斜灯儿半开。试显出你做夫妻们料材。 
　　〔旦〕罢了。〔鲍〕可罢了也。 

　　【前腔】带朝阳下了楚台。起窥妆照人无奈。暗寻思颦眉簇黛。把余红偷觑还猜。防人见侍儿们拾在。贺新人美哉。贺新郞美哉。显的你做夫妻们喜来。 
　　〔旦〕谢了。老夫人请你讲话也。 

　　【尾声】〔鲍〕咱去来说与你个明白。选成亲花朝好在。折莫你这几日呵葫芦提较害。 
　　一搦女儿身。　　　　齐眉作妇人。 
　　人生初见喜。　　　　花草一年春。 

　　第十二出　仆马临门 
　　〔秋鸿上〕主人性爱秋鸿。身居奴仆同宫。从今脱了主顾。以前布下了春风。自家秋鸿便是。只因人物粗通。伏事李郞客中。一年半载。好不干净。如今配上了霍家小姐。主不顾仆了。叫做失了主顾。虽然如此。霍府少甚丫鬟。东人念旧。少不得秋鸿也配上一个。叫做俺有春风。他有夏雨。这都不在话下了。昨日相公转托韦崔借人借马。荣耀成亲。分付到时好生安顿。可知道哩。奴要白饭。马要靑刍。都不备一些子。叫俺管顿。好不颓气也。且看门外如何。〔杂豪家翦发胡奴一人牵马一匹上〕白面儿郞宜俊马。洞箫才子借髯奴。昨有韦崔二先生借俺豪家人马。与个陇西李十郞往那家去。这是他寓所。高叫一声。〔鸿〕好好。人马一齐到。马少一匹。〔杂〕因何。〔鸿〕俺家十郞配那家主儿。俺也同这吉日。配上那家一个俊不了的穿房。因此多要一匹。〔杂〕好命也。纔脱了人骑。就要骑马。早哩。〔鸿〕也罢。看你马。马去得。再看人。〔笑介〕原来你前身是马。〔杂〕怎见得。〔鸿〕马翦骔。人也翦骔。马老子黑。你们脸通黑。知马是你前身。〔杂恼介〕呀。你家借马借人。白饭靑刍不见些儿。倒来骂俺。好打这厮。〔打介〕 

　　【玩仙灯】〔生上〕择吉送鸾书。尽今夜孤眠坦腹。 
　　呀。人马借来是客。秋鸿这狗才恁般轻薄。列位管家恕罪。〔杂叩头介〕不敢。请相公看马何如。〔生〕好马好人。〔杂〕敢问相公那家去。 

　　【孝顺歌】〔生〕是霍王府呵。招凤侣。配鸾雏。借鸳鸯白马光户闾。这马呵。闹色紫茸铺。压胯黄金镀。眞个飞香红玉。称两袖风生。一鞭云路。阿对前头。要几个人儿护。你们到那家答应放精细些。须剔透。要通疏。那人家多礼数。 
　　〔杂〕知道了。 

　　【前腔】你是名家子。冠世儒。这马呵。配春风美人堪画图。俺豪门体态殊。风流惯相助。李相公。你跨金鞍骏驹。拥绿鞴苍奴。到琐牕窥处。那时小的们不敢说。只怕相公酒后呵。也不着支吾。坦露了东床腹。只一件来。马要好料。奴要好酒。相公也要多吃些。大家挣出精神来。和你高控辔。响传呼。显风光赛寻俗。 
　　〔生〕多谢了。今夜且安歇。 

　　雕胡人当酒。　　　　莝荐马为刍。 
　　坐凭金騕褭。　　　　走置锦流苏。 

　　第十三出　花朝合卺 
　　【鹊桥仙】〔旦同浣上〕珠帘高卷。画屛低扇。曙色宝奁新展。绛台银烛吐靑烟。荧荧的照人腼腆。 
　　〔好事近〕红曙卷牕纱。睡起半拖罗袂。〔浣〕何似等闲睡起。到日高还未。〔旦〕催花阵阵玉楼风。楼上人难睡。〔浣〕有了人儿一个。在眼前心裏。〔旦〕早晚佳期。鲍四娘还不见到。 

　　【腊梅花】〔鲍上〕花烛炉香锦绣筵。屛山雾抹鸾初偃。红线结姻缘。探花人到。百花高处会双仙。 
　　〔见介〕仙郞一时就到。且同郡主凤箫楼一望。〔做望介鲍〕你看那是胜业坊。这的是曲头。这是你府门首。〔旦〕呀。四娘。一个骑马官儿来也。〔鲍〕呀。望南头来了。〔生骑马胡奴秋鸿三四人跟上〕 

　　【窣地锦裆】春红带醉袖笼鞭。压■〈革〈箆，去〉〉葳蕤照水边。美人香玉艳蓝田。遥望秦楼生翠烟。 
　　〔下旦惊喜介〕四娘。你看那生走一湾马呵。风情似柳。有如张緖少年。回策如萦。不减王家叔父。眞个可人也。 

　　【掉角儿】是谁家玉人水边。斗骄骢碧桃花旋。坐云霞飘飖半天。惹人处行光一片。猛可的映心头。停眼角。送春风。迎晓日。摇曳花前。靑袍粉面。侬家少年得娘怜。抵多少宋玉全身。相如半面。 
　　〔鲍〕这楼早则望夫台也。好下楼去。请老夫人迎接新郞。〔做下介〕须教翡翠闻王母。无奈鸳鸯噪鹊桥。 

　　【瑞鹤仙】〔老旦上〕有女正芳姸。系绿萝千里红丝一线。春深景明媚。正玉漏穿花。金屛合箭。芳信呢喃。早则是玉钗归燕。关心儿女。齐眉夫妇。今日如愿。 
　　李郞早到也。浣纱。宾赞那裏。〔宾赞上〕有有有。色与礼孰重。新郞色上紧。礼与食孰重。小子食上紧。堂上唱礼只好观。床上唱礼偏好听。〔鲍〕床上怎生唱。〔宾〕俯伏鞠躬跪一般。兴不唱兴唱做兴。〔鲍〕床上怎不唱拜。〔宾〕新郎点头就是拜。唱了拜时败了兴。〔生上〕 

　　【宝鼎儿】玉骢鞭亸。正绮罗门户。笙歌庭院。冉冉飞绛台云细。深深处绣帘风软。〔旦上〕且喜玉钗双燕稳。还似玉梅初见。〔合〕对宝鼎香浓。芳心暗祝。天长地远。 
　　〔宾赞赞云〕拜天地。天地交通泰。水火倒旣济。今年生个小蒙童。明年生个大归妹。拜老夫人。拜谢金王母。领取碧霞君。今年封内子。明春长外孙。夫妻交拜。今日成双后。富贵天然偶。一个附凤攀龙。一个祝鸡养狗。〔鲍诨介〕好个豪家婆也。〔宾〕礼毕。新郞新人就位。人从叩头。〔秋鸿胡奴见介鸿〕的的亲亲的小秋鸿叩头。〔老〕那些人从都是李家么。〔鸿〕不是李家是桃家。〔老〕那个桃家。〔杂〕豪家。〔老〕那个豪家。〔杂〕李家做了豪家。〔老〕好好。原来李郞豪家子也。马可是李家。〔鸿〕不是李家是桃家。〔老〕怎生又是桃家马。〔生〕不是桃家马。是桃花马。〔老〕李郞。好一个桃之夭夭。浣纱。请这宾相一班骑从别馆筵宴。〔杂〕好。咱们吃酒去。户外碧潭春洗马。楼前红烛夜迎人。〔下老〕看酒。〔生〕小生还有蓝田白玉一双。文锦十疋。少致筐篚之敬。〔老〕小女领下。李郞。素闻才调风流。今见仪容雅秀。名下固无虚士。小女虽拙教训。颜色不至丑陋。得配君子。颇为相宜。〔生谢介〕拙鄙庸愚。不意顾盼。幸垂录采。生死为荣。〔生把酒介〕 

　　【锦堂月】绣幙红牵。门楣绿遶。春色旧家庭院。烟雾香蒙。笑出乘鸾低扇。似朝阳障袂初来。向洛浦凌波试展。〔合〕神仙眷。看取千里佳期。百年欢燕。 
　　【前腔】〔旦〕幸然。王母池边。上元灯半。缥缈银鸾映现。一飮琼浆。蓝桥试结良缘。吹箫侣天借云迎。飞琼佩月高风转。〔合前〕 

　　【前腔】〔老〕堪怜。自小婵娟。从来腼腆。未许东风一面。凤曲将雏。占得和鸣天远。倚靑鸾玉镜妆成。对孔雀金屛中选。〔合前〕 

　　【前腔】〔众〕暄姸。翠气生烟。红妆艳日。小令合欢歌遍。喜才子佳人。双双锦瑟华年。银烛影河汉秋光。碧桃浪武陵春片。〔合前〕 

　　【醉翁子】〔老〕堪羡。好韶华长则把红丝儿缱恋。怕寒宫桂影高。洛阳花贱。〔生〕不浅。似底漾深恩。何处春光买翠钿。〔合〕持欢劝。但记取月下花前。玉钗双燕。 
　　【前腔】〔旦〕闲辨。画眉人蘸了笔花飞砚。趁三星在天。五云低殿。〔生〕如愿。稳倩取鸾封。一对夫妻昼锦圆。〔合前〕 

　　【幸幸令】灯花红笑颤。高烛步生莲。且喜阑夜。口脂香碧唾。环影耀金蝉。爱少年。 
　　【前腔】颜酡春晕显。花月好难眠。无奈斗转。银瓶催漏悄。翠袖袅鬟偏。待晓天。 
　　【尾声】锦帐流香度百年。作夫妻天长地远。恰这是受用文章花月仙。 
　　春花春月两相辉。　　　　千里良缘一色丝。 
　　盼到洞房花烛夜。　　　　图他金榜挂名时。 

　　第十四出　狂朋试喜 
　　〔浣纱上〕晓幄流苏春意长。花头弹动雨初香。纱窗细拂蛾眉了。斜敛轻躯拜玉郞。好笑好笑。郡主配了李郞。俺做浣纱的在床背可睡也呵。那李郞甚么心情。俺郡主许多门面。俺也听不得了。如今日势向午。纔起新妆。〔旦上〕 

　　【探春令】合欢新试锦衾重。罗帐春风。〔浣扶介旦〕娇倩人扶。笑嗔人问。没奈多情种。 
　　〔荷叶杯〕枕席夜来初荐。胆颤鬟乱四肢柔。泥人无语怎抬头。羞么羞。羞么羞。〔浣笑介〕喜也郡主。苦也郡主。呀。素设设帕儿早发变也。 

　　【莺啼序】〔浣〕眉州小锦新退红。汗粉渍。匀娇莹。他几曾花事春容。早印透春痕一缝。苦也。碎娇啼窣裏闻莺。紧折叶沁成么凤。春如梦。整一片雨云香重。 
　　【阮郞归】〔生上〕绿纱窗外晓光催。神女下蛾眉。细看他含笑坐屛围。倚新妆半晌娇横翠。 
　　〔见介〕学画蛾眉翠淡浓。远山春色在楼中。须臾日射胭脂颊。一朵红酥旋欲融。小玉姐。初见你时。一室之中。若琼林玉树。交枝皎映。转盼之间。精采射人。听你言叙温和。词旨宛媚。解罗衣之际。态有余姸。到得低帏昵枕。极甚欢爱。小生自忖。巫山洛浦不如也。〔旦含笑介〕惶愧惶愧。〔生〕我有友人韦夏卿崔允明。约来相贺。须是酒肴齐备。〔旦〕理会得。 

　　【鹊桥仙】〔韦崔上〕红壁窥莺。银塘浴翠。着处自成春意。秦楼箫史凤初飞。望云气十分浓媚。 
　　〔进撞见介〕正好正好。请新郞新人贺喜。才子佳人。可是人间天上也。笔花新展画眉才。仙女吹笙学凤台。〔生旦〕天上忝成银汉匹。人间恭喜客星来。〔生〕看酒。〔浣持酒上〕生香闻旧酒。熟客见新人。酒到。〔生旦把酒介〕 

　　【玉山儿】〔生〕画堂客至。整襟裳鸾鹤低飞。银荷上绛烛飞辉。宝炉内篆烟沈细。〔旦〕对旧游新喜。不由咱羞眉半聚。裹手拈鹦嘴。〔生旦合〕溜钗垂。倚郞微拜。浑觉自娇痴。 
　　【前腔】〔崔〕露华朱邸。自生成玉叶金枝。印春山半晕新眉。破朝花一条轻翠。〔韦〕画梁初日。一片美人云气。世上能多丽。〔韦崔合〕是便宜。寻常花月。偏是你遇仙时。 
　　【前腔】〔生〕几年排比。背长廊月下寻梅。见佳人独自徘徊。恰好事恁相当对。〔旦〕是前生分例。尽百媚天应乞与。消得多才艺。〔生旦合〕遂心期。红颜相向。直是好夫妻。 
　　【前腔】〔韦〕可人风味。近轩庭昼漏迟迟。瑞香风吹引仙姬。牡丹春衬成多丽。〔崔〕俺狂俦怪侣。来盼问雨香云迹。向荳蔻梢头翠。〔崔韦合〕早些时。宜男开放。休辜负碧桃栖。 
　　〔韦〕罢酒。小弟一言。君虞旣壻王门。眠花坐锦。郡主宜效乐羊之职。助成玄豹之文。休得贪欢。有覊大事。 

　　【朱奴儿】〔韦〕好男儿芙蓉俊姿。傍嫦娥桂树寒栖。〔崔〕劝取郞腰玉带围。休只把罗裙对系。〔合〕书斋榻举案齐眉。稳倩取花冠紫泥。 
　　〔旦〕二君在上。李郞自是富贵中人。只怕富贵时撇了人也。 

　　【前腔】〔旦〕婚姻簿是咱为妻。怕登科记注了别氏。〔崔〕十郞不是这样人。肘后香囊半尺丝。想不是薄情夫壻。 
　　〔合前崔〕君虞。三人中你到有了凤凰巢。俺二人居然穷鸟。不论靡家靡室。兼之无食无衣。如何活计。〔生〕小弟在此。从容图之。 

　　【尾声】〔崔〕相女配夫双第一。〔韦〕论相夫贤女也得今无二。〔合〕眼看的吹箫楼上一对凤凰飞。 
　　客贺新婚飮半酡。　　　　劝郞远志莫蹉跎。 
　　酒逢知己频添少。　　　　话若投机不厌多。 

　　第十五出　权夸选士 
　　【越调蛮牌令】〔众拥卢太尉上〕独坐掌朝枢。出入近乘舆。君王诏乘春令。殿前兵马洛阳都。指鸾旗暂此东巡游驻。大比年怕试期躭误。诏就此开科选俊儒。咱怎生闭塞了贤门户。 
　　西宾东主帝王家。行幸中都止翠华。才子来攀春月桂。君王垂问洛阳花。自家乃卢太尉是也。卢■〈木巳〉丞相是我家兄。卢中贵公公是我舍弟。一门贵盛。霸掌朝纲。今年护驾东游洛阳。怕春选误期。卽于洛阳行省挂榜招贤。思想起俺有一女。年将及筓。不如乘此观选高才为壻。左右那裏。〔堂候跪介净〕听分付。说与礼部。凡天下中式士子。都要参谒太尉府。方许注选。正是近水楼台先得月。向阳花木易为春。〔下〕 

　　第十六出　花院盟香 
　　〔浣纱上〕意态精神画亦难。花枝实个好团栾。曲啭新声银甲暖。酒浮香米玉蛆寒。自家浣纱是也。郡主配了李十郞。将秋鸿赏了浣纱。秋鸿伶俐知书。却被十郞使得东去西去。到不如俺家乌儿。配了樱桃。两口鎭日灶前灶后。正是乖的走碌碡。赢得眼前熟。痴的不出屋。夜夜皮穿肉。俺看李郞和郡主十分相爱。今早又分付花园游憩。俺取了白玉碾花罇。盛了碧桃新酿。剐红矮几摆着蕖叶碗数十枚。且是郡主弦管之暇。雅好诗书。笔床墨砚。多是王家旧物。都带巾箱伺候。一对儿早到也。〔旦上〕 

　　【忆秦娥】深深院。弄晴时候东风软。东风软。昼长无那。暖莺初啭。〔浣〕梦余口唤添香篆。画眉一线屛山远。〔合〕屛山远。卷帘花气。夜来深浅。 
　　〔春光好〕〔旦〕纱窗浅。画屛深。意沉沉。春着裙腰。无力暗知音。〔浣〕燕尾翦裁罗胜。翠茸点缀花簪。小姐呵。你一点春攒无限事。小眉心。〔旦〕浣纱。眉心有甚事来。〔浣〕小姐未遇李郞时。打秋千。掷金钱。赌茘枝。抛红豆。常自转眼舒眉。到李郞上门。鎭日纱窗裏眉尖半簇。敢自伤春也。〔旦〕春香呵。咱怎比做女儿时。由得自家心性那。〔浣〕可是成人不自在哩。〔生上〕 

　　【夜游宫】宿雨朝阳馆。松花控柳烟初满。幽欢何妨日日展。拥温柔恨夜来寒顿浅。 
　　〔浣溪纱〕〔生〕轻打银筝落燕泥。暖丝高罥画楼西。〔旦〕花冠闲上午墙啼。〔生〕眉色暗深芳草径。靥花轻绽碧桃溪。〔旦〕个人何事闭深闺。〔生〕娘子说何事闭深闺。与你春游半日。〔旦〕酒簏衣箱。俱已齐备。请行。〔行介生〕名园春色正相宜。〔旦〕夫壻前行少妇随。〔生〕竹裏登楼人不见。〔旦〕花间觅道鸟先知。〔浣〕这是百花园门首哩。 

　　【画眉序】〔生〕花裏唤神仙。几曲园林芳径转。〔旦〕正春心满眼。桃李能言。铺翠陌平莎茸嫩。拂画檐垂杨金偃。〔到门介合〕春成片。无人见。平付与莺捎燕翦。 
　　咱遶花行一遭也。 

　　【黄莺儿】〔生〕偷眼艳阳天。带朝云暮雨鲜。〔旦拈花介〕一枝低压宜春院。芳心半点。红妆几瓣。和莺吹折流霞茜。糁香肩。春纤袖口拈插鬓云边。〔生送酒介〕 

　　【皂罗袍】尊酒把玉人低劝。背东风立稳。微笑花前。斜簪抛出金缕悬。步香埃窣地凌波见。〔旦作醉介生〕湘裙皱亸。晴丝翠烟。粉融香润。??骄恣姸。眞珠几滴红妆面。 
　　【啄木儿】〔旦〕狂耍壻。游戏仙。荳蔻图中春数点。闲心性皱花呵展。绣工夫葡萄几线。却怎的半踏长裙香径远。和你向银塘照影分娇面。怕溜闪了钗头鬓影偏。 
　　〔浣〕天雨哩。〔作避雨介〕 

　　【玉交枝】〔生〕催花雨片。度池亭草气熏传。点蜻蜓撇去惊飞燕。趁泥香掠水盘旋。咱两个一径行来一字肩。同行覆着同心扇。停半霎潇湘画阑。坐一答绣墩金线。 
　　〔生坐秋鸿上〕洛下才人贪折桂。秦中美女好观花。禀相公。天子留幸洛阳。开场选士。京兆府文书起送。卽日饯程。不得迟误。〔生〕如此。快安排行李。渭河登舟也。〔鸿〕明日放参京兆府。春风催马洛阳桥。〔下旦〕新婚未几。明日分离。如何是好。李郞。你看我为甚宫样衣裳浅画眉。只为晓莺啼断绿杨枝。春闺多少关心事。夫壻多情亦未知。妾本轻微。自知非匹。今以色爱。托其仁贤。但虑一旦色衰。恩移情替。使女萝无托。秋扇见捐。极欢之际。不觉悲生。〔泣叹介生〕平生志愿。今日获从。粉骨碎身。誓不相舍。小玉姐何发此言。请以素缣。着之盟约。〔旦〕浣纱。箱盒裏取乌丝阑素段三尺。和墨笔砚来。〔浣〕乌纱阑在此。〔生作写介〕写完呈览。〔旦读介〕水上鸳鸯。云中翡翠。日夜相从。生死无悔。引喩山河。指诚日月。生则同衾。死则共穴。李郞。此盟当藏宝箧之内。永证后期。 

　　【玉胞肚】心字香前酬愿。鎭同衾心欢意便。碎心情眉角相偎。趁光阴巧笑无眠。絮香囊宛转。把乌丝阑翰墨收全。向一段腰身好处悬。 
　　〔生〕小生这点心呵。 

　　【玉山颓】你精神桃李。天生的温香腻绵。惹娇音春思无边。倚纤腰着处堪怜。佳期正展。为甚的颦轻笑浅。敎靑帝长如愿。鎭无言。一春心事。轻可的付啼鹃。 
　　〔旦拜介〕李郞有此心。奴家谢也。 

　　【川拨棹】情何限。为弱柳。抬靑眼。怕只怕笺煤字殷。怕只怕笺煤字殷。道得个海枯石烂。嘱付你轻休赸。好花枝留倚阑。 
　　李郞。看看日势向晚。〔回介〕 

　　【忆多娇】〔合〕春色黯。香径晚。怯栖鸦啼向凤城单。乘倒景暮光残。染残霞衣袖亸。春兴阑珊。春兴阑珊。忙归去阶苔翠班。〔旦作跌介〕 

　　【月上海棠】〔合〕莲三寸。重台小样红偏绽。怕逗了朱门。半约花关。这一番游满春山。较添得许多娇眼。人影散。秋千外花阴裏扣响铜环。〔浣纱持烛上开门介〕 

　　【尾声】一帘春色如云亸。咱高烧银烛到更残。怎说起送你个趁春风游上苑。 
　　银缸斜映晚妆红。　　　　且照离情今夜中。 
　　夫唱妇随长自好。　　　　靑春明月不曾空。 

　　第十七出　春闱赴洛 
　　〔秋鸿上〕日暖莺声丽。风轻马足先。主人能及第。童仆也登天。昨日相公分付今日赴科。这早还未起来。叫浣纱。〔浣上鸿〕请相公起程。京兆府有人伺候。正是才子功名易。佳人离别难。〔下旦上〕 

　　【十二时】何时春草草。正销凝未了。燕尔欢迟。鸳班赴早。枕屛山梦断魂遥。强起愁眉翠小。 
　　银甁泻水促朝装。泪烛红销影曙光。却怪满身珠翠冷。无人偎暖醉红乡。奴家与十郞为夫妇几日。不想行幸洛阳。彼中开选。李郞要赴京兆府起送秀才。虽则半月之程。亦自牵人愁緖。早已拜辞了老夫人也。〔生上〕 

　　【遶地游】靑云路有。赋就凌云奏。望朝云徘徊意久。 
　　〔旦〕李郞眞个起程也。 

　　【黄莺儿】红袖湿夭桃。乍惊回云雨朝。浪桃香二月春雷早。你去后呵。云横树杪。雨余芳草。画眉人去走章台道。望迢迢。金鞭惜与。谁分玉骢骄。 
　　【前腔】〔生〕休恁泪鲛绡。为朝阳停凤箫。乘龙人试把龙门跳。向黄金榜标。披香殿朝。洛阳才子争年少。望迢迢。归来携手。衫袖御香飘。 
　　〔鸿上〕禀知船在渭河也。 

　　【琥珀坠】〔旦〕年少。丽春园接受了求贤诏。飮御酒三杯休醉了。也不管咱朱门俏待泥金报。英豪。你趁着春水船儿天上坐了。 
　　【前腔】〔生〕韵高。多应我诗成夺锦袍。沈香亭捧砚写淸平调。也则怕你愁望的酥胸拍渐销。多娇。还你个夫人县君七香车载了。 
　　〔鸿上〕禀相公。京兆府催请饯程也。 

　　【尾声】〔旦〕去也呵不多时断续莺声小。还立尽暮云芳草。李郞。你去京兆府呵。学一个京兆眉儿向昼锦描。 
　　游子带天香。　　　　闺人恋夕阳。 
　　明知半月别。　　　　要使两情伤。 

　　第十八出　黄堂言饯 
　　【番卜算】〔府尹上〕黄屋去东巡。紫诏来西尹。桃花春片起鱼鳞。直上龙门峻。 
　　洛阳开榜唤羣英。老拙承恩尹汉京。视草天书中秘出。插花春酒秀才行。下官京兆府尹是也。圣驾幸洛阳。开场选士。俺京兆府长安县单起送李益秀才一人。早晚到也。 

　　【好事近】〔生上〕京兆选才人。起送向长安灞津。飘飘献赋欲凌云。领取上林春信。 
　　〔报见介〕李益请拜见老先生。〔拜介〕披云纔见日。〔尹〕翰墨久闻香。〔生〕雅度怜鹦鹉。〔尹〕高飞看凤凰。左右看酒。 

　　【长拍】紫诏皇宣。少年英俊。靑衫上墨香成阵。李秀才。你此去呵。龙蛇砚影笔生花。遶殿晴熏。今日呵。吉日良辰。醉你个状元红浪桃生晕。只望你乌帽宫花斜插鬓。软带垂袍挂绿云。临上马御酒三杯尽。喧满六街尘。香风细。妬杀游人。 
　　〔生〕小生量浅。吿行。〔尹〕未也。少年中了探花郞。还有好处哩。 

　　【短拍】翰苑风淸。蓬莱天近。御香浮满眼氤氲。视草玉堂人。紫荷囊金鱼佩那些风韵。到大来管掌着紫薇堂印。少不的人向凤池头立稳。越富贵。越精神。〔尹送生介〕 

　　【尾声】俺京兆尹送贤臣。送你上朝班玉笋有精神。做得个画凌云第一人。 
　　炉中九转炼初成。　　　　举主看时亦自惊。 
　　唯有太平方寸血。　　　　今朝尽向隗台倾。 

　　第十九出　节鎭登坛 
　　【点绛唇】〔众将官上〕塞草烟寒。旗门天半红云绽。叠鼓凝旛。大将人欢看。 
　　塞上经春气色新。关西纔换护羌军。堂堂上将登坛日。笳鼓惊飞一片云。列位请了。咱们都系玉门关内将官。今日新节鎭刘爷升帐。伺候则个。〔众拥刘上〕 

　　【西地锦】意气凤凰霄汉。身当虎豹雄关。坐拥貔貅三十万。锦袍玉带朱颜。 
　　〔鹧鸪天〕晓风萧瑟猎旌竿。画戟油幢剑气攒。九姓羌浑随汉节。六州蕃落拜戎鞍。穿塞尾。出云端。二月天西玉帐寒。何事连营歌吹发。汉家飞将旧登坛。自家扶风刘公济是也。叨承将种。惯握兵机。初当塞北擒胡。今拜关西节制。日吉魁罡。走马升帐。分付众将官放参。〔众将官参见介〕恭贺老爷。封侯万里。〔刘〕起来。关西事近日如何。〔众〕圣日长辉。边尘不起。十分平安。汉家开四郡。断匈奴右臂。大唐分界西羌。为大河西小河西二国。近被吐番钤哄生心。两面之羌。诚恐将来有妨边计。〔刘〕如此。须当演兵征讨。〔众〕领钧旨。〔演兵介〕 

　　【山花子】〔刘〕大唐朝素号天可汗。河西臂断呼韩。问何如参差吐番。怒冲冠带挺狮蛮。〔合〕点旌旗风传玉关。倚空同长剑天山。外望河源临风把星宿弹。万里封侯。图画凌烟。 
　　众将官。俺关西鎭少个参军。如今吐番争战。河西军书冗急。咱已写下榜文。请一位新科翰林来作军咨。兼为记室。河西一军。旌旗生色矣。〔众〕领钧旨。 

　　【前腔】〔刘〕长鎗队裏也要毛锥站。军咨记室优闲。羽书飞奏檄凯还。须词锋笔阵澜翻。〔合前〕 

　　【尾声】众将官。你竖牙旗打点刀环。辕门外鼓角鸣霄汉。还看取投笔新参他做个定远班。 
　　大将从天阵卷云。　　　　虎符初出塞西门。 
　　参谋到日飞书去。　　　　定报生擒吐谷浑。 

　　第二十出　春愁望捷 
　　【金珑璁】〔旦浣上〕风日洗头天。绿影暗移鸳甃。陡阴余薄衫寒透。泥香燕子柔。水碧鸦娇皱。一帘花雨湿春愁。 
　　〔惜分飞〕春愁无緖拖金缕。梦袅余香不去。〔浣〕故故惊人睡。闷来弹鹊心儿喜。〔旦〕飘飘奏就凌云赋。会是儿家夫壻。〔合〕望极波凝翠盼。花边立马泥金字。〔旦〕浣纱。李郞赴举。知得意何如。好闷也。 

　　【傍妆台】傍妆楼。日高花榭懒梳头。咱不曾经春透。早则是被春愁。晕的个脸儿烘。哈的个眉儿皱。鸣鸠乳燕。靑春正幽。游丝落絮。东风正柔。这些时做不得悔敎夫壻觅封侯。 
　　【前腔】〔浣〕谩凝眸。他可在杜鹃桥上数归舟。你合的是夫妻乐。他分的是帝王忧。怎做得寻常般儿女俦。虫蚁样雌雄守。他是西京才子。敎他罢休。洛阳春老。知他逗遛。只愿他插花筵上。占定酒头筹。 
　　【前腔】〔旦〕锦袍穿上了御街游。怕有个做媒人阑住紫骅骝。美人图开在手。央及煞状元收。等闲便把丝鞭受。容易难将锦缆抽。笙歌昼引。平康笑留。烟花夜拥。俺秦楼诉休。恁时节费人勾管。争似不风流。 
　　【前腔】〔浣〕你好似一眉新月上帘钩。百年人帖不上半年周雨云香犹自有。丝萝契急难丢。你夜香不冷花前呪。他昼锦还归月下游。你花冠领取。因何恁忧。香车稳载。因何恁愁。少不的卿卿荣耀。占住了小红楼。 
　　【尾声】泥金喜。画堂幽。印押的鸾封红耀手。只这些时灯花闲弄玉钗头。 
　　长安此去无多地。　　　　郁郁葱葱佳气浮。 
　　良人得意正年少。　　　　今夜醉眠何处楼。 

　　第二十一出　杏苑题名 
　　【天下乐】〔文武官上〕玉署春光紫禁烟。靑云有路透朝元。三天日色黄图外。四海云光绿字前。 
　　列位请了。今日殿试发榜。圣旨亲点了陇西李益书判拔萃。堪为状元。早到五凤门外恭候也。〔生上〕 

　　【卜算子】鸾凤遶身翻。奏彻祥云见。姓字香生紫陌喧。日近君王面。 
　　〔众〕请状元谢恩。〔生谢恩介〕 

　　【滴溜子】圣天子。圣天子万寿临轩。贤宰相。贤宰相八柱擎天。人中选出神仙。总送上蓬莱殿。宫袍赐宴。谢皇恩。今朝身惹御炉烟。 
　　〔众〕请状元赴宴。〔行介〕 

　　【前腔】笑从前。笑从前文章几篇。喜今日。喜今日笙歌上苑。十里珠帘尽卷。纔认得春风面。祥云一片。浪桃香。曲江人醉杏花筵。 
　　【尾声】铃索一声花满院。这淸高富贵无边。多和少留些故事与人传。 
　　紫陌万人生喜色。　　　　曲江千树发仙桃。 
　　靑云已是酬恩处。　　　　莫惜芳时醉锦袍。 

　　第二十二出　权嗔计贬 
　　【一落索】〔卢上〕剑履下朝堂。平步星辰上。春风桃李遍门墙。敢有一枝儿直强。 
　　只手擎天势独尊。锦袍玉带照靑春。洛阳贵将多陪席。鲁国诸生半在门。自家卢太尉。长随玉辇。协理朝纲。圣驾洛阳开试。咱已号令中式士子都来咱府相见。昨日开榜。有个陇西李益中了状元。细查门簿。并无此人姓名。书生狂妄如此。可恼可恼。咱有一计。昨日玉门关节度刘公济一本奏讨参军。我就奏点李益前去。永不还朝。中吾计也。堂候那裏。〔堂候上〕玉班丞相府。花事洛阳春。禀老爷。有何分付。〔卢〕天下士子俱到太尉府。可怪新状元李益独不到吾门。俺有表荐他玉门关外参军。你去文书房说知。 

　　【风帖儿】你说他书生笔阵堪为将。编修院无他情况。那刘节鎭呵。表求个参军选人望。〔合〕须停当。奏兵机特地忙。 
　　〔堂候〕知道了。〔卢〕还分付你。 

　　【前腔】你说玉关西正干戈厮嚷。写勑书付他星夜前往。官儿催发。不许他向家门傍。〔合前〕 

　　堪笑书生直恁愚。　　　　敎他性气走边隅。 
　　人从有理称君子。　　　　自信无毒不丈夫。 

　　第二十三出　荣归燕喜 
　　【喜迁莺】〔旦浣上〕鹊语新晴。奈初分燕尔参差。上苑闻莺。云近蓬莱。烟消洛浦。正春风十里柔情。怎愁随绣线初回。梦遶香丝欲住。春困也。红妆向晚。归来莫误卿卿。 
　　盖世文章金马门。京西才子洛阳春。东风不卷珠帘面。待向花边得意人。昨梦儿夫洛阳中式。奴家梳妆赴任。好喜也。 

　　【二郞神】凭阑定。正东风人在洛桥花影。试着春衫松扣颈。几回纤手熏彻金猊烬冷。好是旧香荀令。语俜停。趁新妆游画省。梦忪惺。背纱窗敎人几番临镜。 
　　【前腔】重省。别时呵衫袖儿翠腻酒痕香迸。〔浣〕十郞终日游街耍子哩。〔旦〕想应他也为我恹恹病。日高慵起。长是托春酲未醒。〔浣〕蛛丝儿早喜也。〔旦〕恁雨丝烟映。弄蟢蛛儿晴。逗风光展翠眉相领。正销凝。好流莺数声堪听。〔老旦上〕 

　　【玩仙灯】车马正喧迎。新状元花生满径。 
　　儿。京兆府接新状元将至。说是李郞也。快备箫鼓迎宴。 

　　【喜迁莺】〔众拥生上〕御道尘销春昼永。彩云箫史门庭。飞盖妨花。停骢衬草。此日风流独胜。 
　　〔见介〕献赋已成龙化去。除书亲得凤衔来。花明驿路胭脂暖。山到秦楼罨画开。〔老〕状元及第。恭承昼锦之荣。贺喜贺喜。〔生〕指日长安。阙奉泥金之报。惭愧惭愧。〔老〕浣纱看酒。〔浣上〕袍香宫裏绿。春色状元红。酒到。 

　　【画眉序】〔老〕花暖洛阳城。似献赋河阳旧风景。喜吹嘘送上。九天驰骋。探一枝春色归来。带五彩祥云飞映。〔合〕跳龙门此日门楣应。箫鼓画堂欢庆。 
　　【前腔】〔旦〕曾中雀金屛你是个入彀英雄爱先逞。趁仙郞年少。把县君亲领。旧相如有驷马前言。新京兆稳画眉淸兴。〔合前〕 

　　【前腔】〔生〕曾傍玉梅淸。报春色江南未孤冷。喜素娥亲许。暗香相并。展汉宫帽压花枝。暎月殿钗横梅影。〔合前〕 

　　【前腔】〔浣鸿〕春满玉蓬瀛。宝烛笼纱篆烟鼎。看宫袍袖惹。翠翘花胜。雨露恩天上碧桃。春风燕日边红杏。 
　　〔合前使客上〕客路朝朝换。莺啼处处阑。报知金马客。参佐玉门关。下官卢太尉帐下。径来报李状元。除了刘节鎭关西府内参军事。早晚催赴边关。此处便是。〔通报见介生〕久领朝命。容下官数日起程。〔使〕使得。咱在灞亭西相候也。〔下旦惊问介〕门外那官儿。报状元那裏去。〔生低云〕朝命催俺去玉门关。参谋刘节鎭军事。不久便回。 

　　【滴溜子】〔老〕谩说道三千丈风云路径。乍归来且把十二西楼月映。趁韶华入欢娱佳境。便似寻常喜气近门阑。也盼煞回鸾影。兀的眞个乘龙怎生不并。 
　　〔生〕醉了也。 

　　【鲍老催】〔旦扶游介〕从天喜幸。绿衣郞近得红妆敬。与郞醉扶起玉山凭。休酩酊。宜豪兴。当歌咏。守得你探花人到留春剩。你向天街上游衍把香风趁。合欢树今端正。 
　　【双声子】〔众〕门庭兴。门庭兴。游昼锦。春光凝。非侥幸。非侥幸。郞君福。夫人命。眞相称。眞相称。皇恩盛。皇恩盛。羡夫荣妻贵。永久欢庆。 
　　【尾声】从今后一对好夫妻出入在皇都帝辇行。谢皇恩瞻天仰圣。〔生〕则怕少不得绿暗红稀出凤城。 
　　朱衣头踏引春骢。　　　　归到蓬壶昼锦浓。 
　　果称屛开金孔雀。　　　　休敎镜剖玉盘龙。 

　　第二十四出　门楣絮别 
　　【步步娇】〔老旦上〕彩云欲散秦箫彻。向御沟头流水别。娇啼暗幽咽。去马惊香。征轮遶月。风晕的塞尘遮。好门楣作了阳关叠。 
　　〔谒金门〕留不得。留得也应无益。小玉窗前红袖滴。凤台人半刻。乍团栾。底抛掷。柳色灞桥。今日忍看鸳鸯三十六。孤鸾还一只。自家郑六娘。女儿小玉。招得李十郞。名魁春榜。官拜翰林。便差去西鎭参军。听得关西吐番军情紧急。〔悲介〕我的女儿也。 

　　【醉扶归】合欢衾覆着纔停帖。连心枕结得好周遮。踹双丝半步不离些。乱花风摆亚金泥蝶。郞马儿站不了七香车。关山点破香闺月。 
　　【前腔】〔浣〕恰好的凤鸾箫双吹向汉宫阙。怎敎他旗影裏把笔阵扫龙蛇。小姐呵。昨宵灯儿下打贴的翠波斜。今朝车轮上蹍碎的柔肠绝。杜鹃来了好咨嗟。知后会甚时节。 
　　〔鲍上〕乍雨乍晴春自老。闲愁闲闷日偏长。细听莺语移时立。似怨杨花别路忙。闻得李十郞高中还乡。从军远去。特取一分春色。相看万里征人。〔见介鲍〕郑夫人。你为十郞远征。眼梢儿啼得好苦也。〔老〕咱娘儿命薄也。 

　　【女冠子】〔生上〕离愁满目。还雌雄剑花偷觑。渐魂移带眼。梦飘旗尾。玉骢嘶紧。画鸾飞竖。〔旦上〕镜台红泪雨。送江左参军。洛阳才子。〔众合〕遶屛山旧路。几许驩娱。少年羁旅。 
　　〔老见哭介〕李郞。眞个生别离呵。苦杀老娘也。〔生〕四娘也在此。 

　　【古女冠子】〔老〕觑得着新状元为女壻。正喜气门阑欢聚。一杯春酒王孙路。看不足怎敎去。〔生〕便归。好生护着家门也。〔老〕深闺淑女。何须疑虑。便待你侯封绝塞奇男子。咱身是当门女丈夫。〔合〕别离几许。省可也薄情分付。 
　　【前腔】〔生〕妻你须索不卷珠帘人在深深处。踏着这老夫人行步。老夫人呵。愧仙郞傍不着门楣住。冷落你凤将雏。〔老〕李郞早回。妾身老年人也。〔生〕瑶池西母。把绛桃深护。咱把寿山的岳母向遥天祝。爱海的闺娃窄地呼。〔合前〕 

　　【前腔】〔旦〕人去也。知他此恨平分取。泪阁着断云残雨。更无言语空相觑。老夫人直恁苦。看女配夫。等闲离阻。咱夫妻覆不着桐花凤。子母空啼桂树乌。〔合前〕 

　　【前腔】〔鲍〕画堂前诉定个花无主。似人家燕子妻夫。尽商量止不住他鹏程路。说得个儒冠误。便去待何如。留他怎住。怕猿闻离别堪肠断。便蚁大功名也索??命趋。 
　　〔合前将官上〕上将程期在。灞陵难久覊。快请参军起行。〔生拜辞介〕老夫人呵。 

　　【一撮棹】你慈闱冷。好温存你个凤女孤。〔老〕李郞。你边关苦。好将息你化龙躯。〔生〕鲍四娘。他娘女伊家早晚间好看觑。〔鲍〕深领取。还是你早回车。〔旦〕眼见的抛人去。有诉不尽的长亭语。〔合〕眞去也。早和晚索盼取几行书。 
　　〔老〕李郞几时回来。〔生〕多则一年。 

　　【哭相思尾】最苦是笋条儿。娇壻生离拆。女娘们苦也。 
　　〔老闷倒介生旦下鲍〕老夫人休忧。他万里封侯。归来正好。 

　　门楣不久去关西。　　　　绿窗娇女隐愁眉。 
　　流泪眼随流泪水。　　　　断肠人折断肠枝。 

　　第二十五出　折柳阳关 
　　【金珑璁】〔旦浣上〕春纤余几许。绣征衫亲付与男儿。河桥外香车驻。看紫骝开道路。拥头踏鸣笳芳树。都不是秦箫曲。 
　　〔好事近〕〔旦〕腕枕怯征魂。断雨停云时节。〔浣〕忍听御沟残漏。迸一声凄咽。〔旦〕不堪西望卓香车。相看去难说。〔合〕何日子规花下。觑旧痕啼血。〔旦〕浣纱。这灞桥是销魂桥也。〔众拥生上〕 

　　【北点绛唇】逞军容出塞荣华。这其间有喝不倒的灞陵桥接着阳关路。后拥前呼。百忙裏陡的个雕鞍住。 
　　旌旗日暖散春寒。酒湿胡沙泪不干。花裏端详人一刻。明朝相忆路漫漫。左右。头踏停灞陵桥外。待夫人话别也。〔见介生〕出门何意向边州。〔旦〕夫。你匹马今朝不少留。〔生〕极目关山何日尽。〔旦〕断肠丝竹为君愁。李郞今日虽然壮行。难教妾不悲怨。前面灞陵桥也。妾待折柳尊前。一写阳关之思。看酒过来。 

　　【北寄生草】怕奏阳关曲。生寒渭水都。是江干桃叶凌波渡。汀洲草碧黏云渍。这河桥柳色迎风诉。〔折柳介〕柳呵。纤腰倩作绾人丝。可笑他自家飞絮浑难住。 
　　〔生〕想昨夜欢娱也。 

　　【前腔】倒凤心无阻。交鸳画不如。衾窝宛转春无数。花心历乱魂难驻。阳台半霎云何处。起来鸾袖欲分飞。问芳卿为谁断送春归去。 
　　〔旦〕有泪珠千点沾君袖也。 

　　【前腔】这泪呵。慢颊垂红缕。娇啼走碧珠。冰壶迸裂蔷薇露。阑干碎滴梨花雨。珠盘溅湿红销雾。怕层波溜折海云枯。这袖呵。潇湘染就斑文筯。 
　　〔生〕只恁啼得苦也。 

　　【前腔】不语花含悴。长颦翠怯舒。你春纤乱点檀霞注。明眸谩蹙回波顾。长裙皱拂行云步。便千金一刻待何如。想今宵相思有梦欢难做。 
　　〔旦〕夫。玉关向那头去。 

　　【前腔】路转横波处。尘飘泪点初。你去呵。则怕芙蓉帐额寒凝绿。茱萸带眼围宽素。蕖荷烛影香销炷。看画屛山障彩云图。到大来蘼芜怕作相逢路。 
　　李郞。你可有甚嘱付。 

　　【前腔】〔生〕和闷将闲度。留春伴影居。你通心纽扣蕤蕤束。连心腰彩柔柔护。惊心的衬褥微微絮。分明残梦有些儿。睡醒时好生收拾疼人处。 
　　〔旦〕听这话。想不是轻薄的。只是眼下呵。 

　　【解三酲】恨锁着满庭花雨。愁笼着蘸水烟芜。也不管鸳鸯隔南浦。花枝外影踟蹰。俺待把钗敲侧唤鹦哥语。被叠慵窥素女图。新人故。一霎时眼中人去。镜裏鸾孤 
　　〔生〕俺怎生便去也。再看酒。 

　　【前腔】倚片玉生春乍熟。受多娇密宠难疎。正寒食泥香新燕乳。行不得话提壶。把骄骢系软相思树。乡泪回穿九曲珠。锁魂处。多则是人归醉后。春老吟余。 
　　〔旦〕你去。教人怎生消遣。 

　　【前腔】俺怎生有听娇莺情緖。全不着整花朵工夫。从今后怕愁来无着处。听郞马盼音书。想驻春楼畔花无主。落照关西妾有夫。河桥路。见了些无情画舸。有恨香车。 
　　〔生〕妻。则怕塞上风沙。老却人也。 

　　【前腔】比王粲从军朔土。似小乔初嫁东吴。正才子佳人无限趣。怎弃掷在长途。三春别恨调琴语。一片年光揽镜嘘。心期负。问归来朱颜认否。旅鬓何如。 
　　〔旦〕李郞。以君才貌名声。人家景慕。愿结婚媾。固亦众矣。离思萦怀。归期未卜。官身转徙。或就佳姻。盟约之言。恐成虚语。然妾有短愿。欲辄指陈。未委君心。复能听否。〔生惊怪介〕有何罪过。忽发此辞。试说所言。必当敬奉。〔旦〕妾年始十八。君才二十有二。逮君壮室之秋。犹有八岁。一生欢爱。愿毕此期。然后妙选高门。以求秦晋。亦未为晚。妾便舍弃人事。翦发披缁。夙昔之愿。于此足矣。 

　　【前腔】是水沈香烧得前生断续。灯花喜知他后夜有无。记一对儿守敎三十许。盟和誓看成虚。李郞。他丝鞭陌上多奇女。你红粉楼中一念奴。关心事。省可的翠销封泪。锦字挑思。 
　　〔生作涕介〕皎日之誓。死生以之。与卿偕老。犹恐未惬素志。岂敢辄有二三。固请不疑。端居相待。 

　　【前腔】咱夫人城倾城怎遇。便到女王国倾国也难模。拜辞你个画眉京兆府。那花没艳酒无娱。怎饶他眞珠掌上能歌舞。忘不了你小玉窗前自叹吁。伤情处。看了你晕轻眉翠。香冷唇朱。〔韦崔上〕 

　　【生查子】才子跨征鞍。思妇愁红玉。芳草送莺啼。落花催马足。 
　　早闻得李君虞起行。到日午还在红亭僝僽也。〔见介崔〕李君虞。军中箫鼓喧嗔。良时吉日。早行早行。〔生〕实不相瞒。小玉姐话长。使人难别。〔韦〕昔人云。仗剑对尊酒。耻为离别颜。李君虞。男儿意气。一何留恋如此。郡主。俺两人还送君虞数程。回来便有平安寄上。军行有程。未可滞他行色。正是长旗掀落日。短剑割离情。〔下内作箫鼓介生〕妻。你听笳鼓喧鸣。催我行色匆匆。密意非言所尽。只索拜别也。 

　　【鹧鸪天】掩残啼回送你上七香车。守着梦裏夫妻碧玉居。〔旦〕李郞。不索回送。但愿你封侯游昼锦。不妨我啼鸟落花初。〔众拥生下旦〕他千骑拥。万人扶。富贵英雄美丈夫。浣纱。送语参军。敎他关河到处休离剑。驿路逢人数寄书。 
　　一别人如隔彩云。　　　　断肠回首泣夫君。 
　　玉关此去三千里。　　　　要寄音书那得闻。 

　　第二十六出　陇上题诗 
　　【金钱花】〔众上〕渭城今雨淸尘。淸尘。轮台古月黄云。黄云。催花羯鼓去从军。枕头上别情人。刀头上做功臣。 
　　列位请了。俺看参军夫人离别。好不疼人也。一点红旛。参军早上。〔生上〕 

　　【满庭芳】路糁长杨。魂销折柳。画桥水树阴匀。玉堂年少。何事拂征尘。为问绿窗红泪。芳尊冷袍袖香分。留不得。灞陵高处。犹自帝城春。 
　　城头日出使车来。古戍花深马埓开。忽听鸣笳兼画角。声声思入古轮台。恨杀陌头杨柳色。绾定靑衫留不得。思妇空啼渭水南。征夫早向交河北。昨去香闺。灞桥折柳。非不萦我心曲。其奈畏彼简书。只得收泪长辞。麾军上路。左右起行。 

　　【朝元歌】〔众〕风氲马尘。晓色笼骖靷。河滨彩轮。绿水随流轸。黑队奔蛇。文旗画隼。电转星流一瞬。叠鼓扬钲。南庭朔方知远近。草色伴王程。皇华劳使臣。〔合〕游缰带紧。早趁封侯鹊印。 
　　【前腔】〔生〕回首长安日近。东方送使君。南陌恨闺人。雪岭燕支。阳台翠粉。去住此情难问。短剑防身。胡沙雕颜吹旅鬓。荡子去从军。恩荣变苦辛。〔合前众〕 

　　禀爷。前面陇头水。一支入汉。一支入胡。〔生〕这分流水是断肠流也。陇上题梅。杳无便使。咱口占一首。绿杨着水草如烟。旧是胡儿飮马泉。几处吹笳明月夜。何人倚剑白云天。从来冻合关山道。今日分流汉使前。莫遣行人照容鬓。恐惊憔悴入新年。 

　　【前腔】〔众〕陇上谩寻芳信。顾恩不顾身。还自想罗裙。古戍笳鸣。关山笛引。也不管梅花落尽。立马逡巡。流水声中无定准。飮马断肠津。思乡泪满巾。 
　　〔合前鎭西军鼓吹上〕鎭西府官校迎接参军。 

　　【前腔】〔众〕落日长城隐隐。星芒拂阵云。月羽照花门。谷口旗回。峰亭树引。转过西河上郡。气色河源。天街旄头犹未郧。长笑立功勋。边城曲米春。〔合前〕 

　　心期紫阁山中月。　　　　身过黄堆峯上云。 
　　年发??从书剑老。　　　　戎衣今作李将军。 

　　第二十七出　女侠轻财 
　　【月儿高】〔旦上〕嫌单爱偶。迭的腰肢瘦。离愁动头。正是愁时候。首夏如秋。这冷落谁生受。君知否。池塘绿皱。双鸳鎭并头。 
　　〔卜算子〕花月凑新欢。弄雨晴初惬。夫壻不风流。取次看承妾。去去怎回头。路转屛风折。一点在眉心。懒蘸花黄帖。浣纱。相公去了几日也。〔浣〕好几日了。〔旦〕崔韦二秀才说李郞出境回音。还不见来。想起当初呵。 

　　【销金帐】花灯会偶。蓦地情抛受。短金钗斜鬓溜。姻缘那般辐辏。那般圆就。不枉了一对灵心儿聚头。翠浅红深。揉定花间手。看他取次。取次儿偎融个透〔浣背唱〕 

　　【前腔】他云娇雨弱。倚定个阳台岫。唱阳关春事休。看他那般迤逗。那般僝僽。逞纤腰暮雨暮雨河桥折柳。带结同心。翠湿了啼痕袖。少不得一声去也。去也摧攒的勾。 
　　〔旦〕浣纱。咱夜梦见也。 

　　【前腔】心情宛旧。遶定咱身前后。咱低声问还去否。问他这般不凑。那般不抖。〔低介〕便待窗前窗前推枕儿索就。呀。回首空床。斜月疎钟后。猛跳起人儿不见。不见枕根底扣。 
　　〔浣〕小姐。且向相公书房中闲走散心。〔行介〕 

　　【前腔】〔旦〕绿窗尘覆。砚中琉璃沤。〔浣〕怎生秋鸿遗下这文房四宝哩。〔旦〕行箱内他自有。琐窗儿都是嫩苔也。看他那边铺皱。这边萦绣。不信苍苔苍苔比情较厚。浣纱。想有人来也。〔低〕榻影明窗。曾和他书斋后。〔浣〕有人来。〔旦作慌介〕猛抬头听窗外。窗外啼莺一昼。 
　　浣纱。书窗外半枝靑梅。好摘下也。〔虚避介韦崔上〕 

　　【前腔】长安尽头。送别个儒林秀。怕断肠人倚楼。两个一时欢凑。一时愁就。则为个些个些儿香温腻柔。呀。门儿裏可是小玉姐走闪也。见客人来。袜刬金钗溜。和羞走也。走也捻靑梅做嗅。 
　　〔旦〕浣纱。来的韦崔二先生。问他送李郞何处。有甚回言。 

　　【前腔】知他去后。个底思量否。长相见还怕旧。禁约眞个开头。眞个丢手。便送了他几个长亭。出秦关诉休。有的情词。寄上俺妆台右。这几日孤单单敎人快瘦。 
　　【风入松】〔韦崔〕浣纱。你听俺道来。俺送他一鞭行色照河洲。伴皇华。两三宿。见他向彩云断处频回首。靑衫上阁泪偷流。拜上郡主。待写万金书别来未久。嘱付你千金体免离忧。 
　　〔浣〕还有甚话。〔崔〕秋鸿叫你个浣纱姐。不要胡行乱走。〔浣〕啐。带脚的不飞勾了。〔旦叹介〕原来李郞回音。叫俺将息。俺霍府偌大家门。李郞去了。他可有甚房分在这长安。央他一个来看守家门到好。你请韦崔二先生外坐。俺这裏问他。〔浣请韦崔外坐介韦崔〕郡主欲问何事。〔旦〕李郞去住匆匆。妾身未得细询家世。二位交游旣久。知他更有何人。〔崔〕郡主。敢是怕十郞有前夫人么。 

　　【前腔】他从来鳏处。比目不曾瞅。〔旦〕不为此。问他身傍带有甚么人。〔崔〕只有秋鸿小厮。问前鱼何处有。〔旦〕不为此。问他骨肉有何人。〔韦〕他身星照定无骨肉。尽四海为家浪游。〔旦〕也可怜他。少年才子。恁的孤穷。〔崔〕也是他奇遇。看蓝桥遇仙是有。平白地显风流。 
　　〔旦自云〕原来如此。且住。俺家也无以次人丁。便要访问李郞消息。也没个人。前日李郞说。他与二人至厚。兼他客中贫窘。咱家少甚么来。不如因而济之。以收其用。浣纱。请二位秀才听俺道来。 

　　【前腔】凤抛凰去。孤冷了鹊巢鸠。旣无眷属。二位先生便是嫡亲相看也。缓急要个鹡鸰儿答救。〔崔〕二生客中贫忙。怕没工夫看管。〔旦〕这个不妨。衣食新蒭。咱家支分。寻常金币不着你求。咱家私要的是有。毛诗云。丈夫之友。将杂佩以赠之。杂佩因何赠投。望看承报琼玖。 
　　〔韦〕旣承委托。凡有所闻。托崔兄转闻。〔崔〕使得。〔韦〕 

　　【前腔】你凝妆稳坐在凤箫楼。有甚事。教浣纱姐传示便了。〔崔〕付靑雀传言他卽溜。俺二人不便频来。怕外观不雅往来稠。专打听远信边州。〔韦〕是则是弟兄朋友。闺门裏要你自持筹。 
　　浣纱姐拜上郡主。咱二人去也。 

　　【尾声】生涯牢落长安走。向朱门领取闲愁。这女子贤哉。女侠丛中他可也出的手。 
　　〔下浣〕两个穷酸。贴他怎的。 

　　只因夫壻远参军。　　　　急难之中也要人。 
　　正是礼从人意起。　　　　何须财出啬家门。 

　　第二十八出　雄番窃霸 
　　【点绛唇】〔净吐番将上〕生长番家。天西一架。撑犂大。家世零逋。番帐裏收千马。 
　　塞外阴风卷白芦。金衣瑟瑟气豪粗。逻娑一望无边际。杀气飘番小拂庐。咱家吐番大将是也。吐番熟路穿心七千余里。生羌杀手二十万人。横行昆仑岭西。片片雪花吹铁甲。直透赤滨河北。雄雄星宿立镔刀。休在话下。所有小河西大河西二国。原属咱吐番部下。近日唐宪宗皇帝中兴。与俺相争。要彼臣服。那大河西出葡萄酒。小河西出五色鎭心瓜。正用搔扰时节。不免唤集把都们号令一会。〔众上〕 

　　【水底鱼】白雁黄花。尘飞黑海涯。番家儿十岁能骑马鸣笳。皮帽儿伙着黑神鸦。风声大。撞的个行家。铁里温都答喇。 
　　〔见介净〕俺国年年收取大河西国葡萄酒。小河西国进五色鎭心瓜。如今正是时候。点起部落们去抢他一番。〔众应介〕 

　　【淸江引】皮囊毡帐不着家。四面天围野。汉儿防甚秋。塞草偏肥夏。一弄儿把都们齐上马。〔作嗅香介〕 

　　【前腔】葡萄酒熟了香打辣。凹鼻子寒毛乍。醉了咬西瓜。刬起雪山花。趱行程番鼓儿好一会价打。 
　　初夏草生齐。　　　　番家马正肥。 
　　射飞淸海上。　　　　传箭玉关西。 

　　第二十九出　高宴飞书 
　　【一枝花】〔刘上〕牙旗翻翠葆。弹压燕支道。辕门金甲偃。闲吟眺。玄鬓初惊。坐听新蝉噪。大树将军老。柳色槐阴。偏称羽扇纶巾淸啸。 
　　〔临江仙〕河汉千年凤舞。烟沙万里龙荒。封侯只爱酒泉乡。关山瞻汉月。戈剑宿胡霜。紫塞夜摇风角。薇垣晓动星芒。翩翩书记旧河梁。幕中邀谢鉴。麾下得周郞。自家刘公济是也。承天子命拜朔方河西二道节鎭。近移军玉门关外。奏准圣旨。亲点状元李益参军。乃吾故人也。报说今日到任。已分付各边城。旌旗号令。精整一番。堂候官备酒。〔内鼓吹介〕 

　　【满江红】〔生众拥上〕宝马嘶云。靑丝鞚。笼鞭袖袅。河桥听鸣笳叠鼓。暮山欲噪。玉帐门前歌吹动。戍楼岭上红旛遶。〔众〕风烟河畔引王孙。靑靑草。 
　　〔见介〕词场第一名。〔生〕军事得参卿。〔刘〕客冠三台坐。〔生〕人依万里城。〔刘笑介〕李君虞。今日刘公济可是喜也。左右看酒。〔堂候〕日永篆香宜画轴。风淸绣幙好投壶。酒到。 

　　【梁州序】〔刘〕玉堂年少。日华天表。共仰雍容廊庙。何缘关塞。逢迎仙斾飘摇。似你三千礼乐。十万甲兵。百二山河小。自来帷幄裏。梦贤豪。万里云霄一羽毛。〔合〕淸和候烟尘道。展营门细柳平安报。军中宴。鎭欢笑。 
　　【前腔】〔生〕非熊奇貌。卧龙风调。绿鬓朱颜荣耀。长城万里。君侯坐拥幢旄。快覩军容出塞将礼登坛。冠世英雄表。金汤生气象。迥铜标。图画在麒麟第一高。 
　　〔合前刘〕参军到此。卽有军中一大事请教。玉关之外。有小河西大河西二国。自汉武皇开西域四郡。隔断匈奴。这两国年年贡献大汉。大河西献葡萄酒。送在酒泉郡赐宴。小河西献五色鎭心瓜。送在北瓜州犒赏。到大唐初年。旧规不改。近自吐番挟制。贡献全疎。意欲兴兵。相烦草奏。〔生〕容下官措思。 

　　【前腔】〔刘〕碧油幢燕雀风高。金字旗龙蛇云遶。听单于吹彻。平安烽早。深感主恩郑重。军令分明。你笔阵狼烟扫。试挥毫。倚马西飞插羽翘。 
　　〔合前生〕老节鎭在上。河西贡献不至。兴兵主见不错。但是四五月间晴雨不常。天气未便。下官叨以笔墨从事。愿草咫尺之书。先寒二国之胆。更容下官分兵。戍守回中受降城外。缀吐番之路。使他不敢空国而西。则酒泉不竭于唐。甘瓜复延于汉矣。〔刘〕参军高见。此乃王粲登楼之才。李白吓蛮之计也。左右取大觥进酒。 

　　【前腔】〔生〕染宫袍来附金貂。总戎阵未妨鱼鸟。??花边簇马。风前欹帽。忆西淸别骑。东府君侯。不信边头好。侍雄豪。书剑从军敢吿劳。 
　　〔合前众上〕整顿舞衣云出塞。动摇歌扇月临边。〔众旦乐介〕 

　　【节节高】金花贴鼓腰。一声敲。红牙歌板齐来到。龟兹乐。于阗操。花门笑。怕人间谱换伊梁调。甘州入破横云叫。〔合〕酒洒西风茜征袍。军中且唱从军乐。 
　　【前腔】〔众旦舞介〕裁停碧玉箫。阵花飘。河西锦带翩翻耀。风前掉。掌上娇。盘中俏。胭脂山下人年少。红氍队裏华灯照。〔合前〕 

　　【尾声】听鸣笳芳树篇篇好。小梁州宴罢人长啸。单则是玉门关外老班超。 
　　军中高宴夜堂开。　　　　城上乌惊探马来。 
　　火照墨花飞草檄。　　　　众传君负佐王才。 
　　〔刘吊场〕叫中军官。明早到参军府领下檄文二道。矫诏宣谕大小河西。责其贡献。不服之时。兴兵未迟。正是鞍马不教生髀肉。檄书端可愈头风。〔下〕 

　　第三十出　河西款檄 
　　【粉蝶儿】〔大河西回回粉面大鼻胡须上〕撒采天西。泥八喇相连葛刺。咱占定失蛮田地。马辣酥。拌飮食。人儿肥美。花蕊布缠匝胸脐。骨碌碌眼凹儿滴不出胡桐半泪。 
　　自家大河西国王是也。天时萄葡正熟。东风起酿酒。贡献吐番。今又闻得大唐天子起兵把定玉门关。要咱国伏降。咱国无定。先到者为大。咱便酿下葡萄酒。看大唐吐番谁先到也。〔番卒上〕报报报。大唐使臣到。〔内呼介〕使臣到。大唐皇帝诏谕大河西王跪听宣读。昔汉西域说开萄葡归汉。今遣刘节鎭李参军鎭定大河西。可从节制。不服者兴兵诛之。叩头谢恩。〔番王起介〕请大唐使臣吃马桐宴。〔内应介〕卽往小河西。不可久停。请了。〔番王〕俺国降唐也。自古河西称大国。从今北斗向中华。〔下小河西回回靑面大鼻胡须上〕 

　　【新水令】火州西撒马儿田地。大狻猊降伏了覆着■〈毛叠〉旃儿做坐席。恰咬了些达郞古宾蜜。澡了些火敦恼儿水。镔铁刀活伶俐。烧下些大尾子羊好不撺人的鼻。 
　　自家小河西国王是也。先年臣伏大唐。近来贡奉吐番。到瓜熟时吐番便来蹂践一番。若再来扰。到不如降了大唐也。〔内呼介〕诏使到。大唐皇帝诏谕小河西王跪听宣读。皇帝念小河西绝远。今遣刘节鎭李参军抚之。逆者兴兵诛讨。叩头谢恩。〔番王起介〕请大唐使臣吃了烧羊尾巴去。〔内应介〕使臣便往回中受降城断绝吐番西路。不得迟留。请了。〔番王〕咱降唐罢。正是诏从天上下。吓杀小河西。〔下〕 

　　【一枝花】〔吐番将黑脸领众上〕当风白兰路。避暑黄杨渡。枪槊儿剔透在三门竖。闪闪风沙。阵脚红旗布。打一声力骨碌。俺帽结朝霞。袍穿氆鲁。剑弹金缕。 
　　天西靠着闷摩黎。回鹘龟兹拜舞齐。只有河西双鹞子。西风吹去向南飞。自家吐番大将。起了部落。搔扰大小河西。好景致也。〔行路打围介〕 

　　【端正好】旗面日头黄。马首云头绿。草萋迷遮不断长途。大打围领着番土鲁。绕札定黄花谷。 
　　【滚绣球】风吹的草叶低。甚时节靑疎疎柳上丝。听的咿呀呀雁行鸦侣。吱哳哳野雉山狐。急张拘勾的捧头獐。赤溜出律的决口兔。战笃速惊起些窣格落的豪猪。咭叭喇喝番了黑林郞雕虎。急迸咯■〈口邦〉的顺边风。几捧拦腰鼓。湿溜飒喇的是染塞草。双鵰溅血图。锦袖上模糊。 
　　呀。到大河西了。问萄葡酒熟么。〔内应介〕大唐使臣到此。俺国降唐了。〔番将怒云〕呀。大河西降了唐也。 

　　【倘秀才】呆不邓的大河西受了那家们制伏。满地上绽葡萄乱熟。酝就了打辣酥儿香碧绿。你献了呵三杯和万事。降唐呵也依样画葫芦。骂你个醉无徒。 
　　把都们且抢杀他一番。〔作走杀介〕呀。前面小河西了。问他鎭心瓜熟么。〔内应介〕大唐使臣到此。已降唐了。〔番将怒介〕呀。小河西又降了唐也。 

　　【倘秀才】些娘大的小河西生性儿撇古。东瓜大的小西瓜瓤红子乌。刺蜜样香甜冰雪髓。小河西。你献咱瓜呵省可了咱心烦暑。不献呵瓜分你国土。敢待何如。 
　　〔内〕大唐分兵去截你归路了。你国敢怕唐朝也。〔番将〕说大唐么。 

　　【尾声】暂回去放你一线降唐路。咱则怕大唐家做不彻拔刀相助。咱不道决撒了呵。有日和你打几阵战河西得胜鼓。 
　　番家射猎气雄粗。　　　　去向河西嘴骨都。 
　　似倚南朝做郞主。　　　　可知西域怕匈奴。 

　　第三十一出　吹台避暑 
　　【西地锦】〔刘上〕西地凉州无暑。有中天冰雪楼居。一时胜事夸河朔。看他小飮如无。 
　　〔一落索〕画戟垂杨吹幕府。台馆新成。燕雀窥檐语。珠帘暮。凉州唱彻人无暑。参佐风流时一聚。闲学如才鹦鹉。雨洗燕支路。且须高宴凝歌舞。俺刘公济鎭守关西。李君虞参吾军事。可谓翩翩记室。且喜征尘路净。避暑筵开。近报得河西纳款。早则喜也。〔内作乐介生上〕 

　　【番卜算】六月罢西征。燕幙风微度。雅歌金管按投壶。将军多礼数。 
　　〔相见介刘〕避暑新成百尺台。〔生〕军中高宴管弦催。〔刘〕知君不少登楼赋。〔生〕正尔初逢袁绍杯。〔刘〕参军。俺二人以八拜之交。同三军之事。西事匆匆。未遑高宴。今兹天气炎暑。小飮凉台。左右看酒。〔堂候上〕台高欲下阴山雪。昼永堪销沈水香。酒到。 

　　【惜奴娇】〔刘〕万里长驱。喜军中高宴。正属吾徒。边尘静。日永放衙休务。正午。槐展油幢。苔卧沈枪。花催羯鼓。难度。六月裏染征云怎不向吹台歌呼。 
　　【前腔】〔生〕男儿坐拥铜符。喜绣旗风偃。画棨云舒。凉州路。日远炎蒸不住。正尔。羽扇纶巾。据床淸啸。围棋赌墅。凝伫。看燕寝恁幽香时袅碧窗烟雾。 
　　〔卒捧酒瓮上〕水色淸浮竹叶。雾华香沁葡萄。禀老爷。酒泉郡献大河西国萄葡酒。〔刘〕此酒参军之功也。堂候行酒。 

　　【斗宝蟾】香浮顿逊醍醐。鎭葡萄乱溃。鸭头新绿。也索向酒泉移封。把凉州换取。〔生〕淸醑。想一年风色阻。千日冻花敷。晕珍珠。醡尽酸甜。留下水晶天乳。 
　　〔卒捧瓜上〕北斗高如南斗。西瓜大似东瓜。禀老爷。瓜州献小河西国鎭心瓜。〔刘〕此亦参军之功也。堂候进瓜。 

　　【前腔】淸虚。冰井沈余。等半轮靑破。一襟凉贮。鎭紫瓤浮动。素津流注。〔生〕冰筯。甘垂承掌露。寒溅泣盘珠。沁肌肤。迸玉绽红。跳显出个人风度。 
　　〔刘〕好上望京楼一望也。〔生〕望京有甚好处。 

　　【锦衣香】〔刘〕关树铺。浓阴护。水萍纡。微风度。飞楼外望京何处。〔生〕怕乘鸾烟去凤台孤。边声似楚。云影留吴。据胡床三弄影扶疎。啸欹楼柱。听胡笳悲切诉。似诉年光流欲去。正遶鹊休枝。惊蝉坠露。 
　　【浆水令】〔合〕家何在画屛烟树。人一天关山梦余。砑光杯影醉蟾蜍。便待敲残玉唾。击碎珊瑚。心未惬鬓先素。慢寻河影断长安路。樽俎内。樽俎内风云才聚。旗门外。旗门外河汉星疎。 
　　【尾声】〔刘〕参军呵。和咱沈李浮瓜兴不俗。你要受降城也。早则秋风别哨关南路。则怕你要喩檄还朝赋子虚。 
　　〔生〕下官感公侯知遇。口占一诗。〔刘笑介〕请教。〔生吟介〕 

　　日日醉凉州。　　　　笙歌卒未休。 
　　感恩知有地。　　　　不上望京楼。 

　　第三十二出　计局收才 
　　【夜行船】〔卢上〕一品当朝横玉带。婣连外戚。势游中贵。世事推呆。人情起赛。可嗔那书生无赖。 
　　兵权掌握势为尊。奉诏移军鎭孟门。独倚文章傲朝贵。贾生空遇圣明君。自家卢太尉。三年前因李益恃才气高。计遣参军西塞。听见李生有诗献刘鎭帅。感恩知有地。不上望京楼。卽当奏知。怨望朝廷。只是一件。咱方奉命把守河阳孟门山外。召回刘节鎭暂掌殿前诸军。咱将计就计。今早奏准圣人。加李君虞秘书郞。改参孟门军事。不必过家。看他到咱军中。情意如何。招他为壻。如再不从。奏他怨望未晚。已遣人请他朋友京兆人韦夏卿商量。早来也。〔韦上〕 

　　【薄幸】暑色初分。秋声一派。看长安驰道。秋风冠盖。天涯有客。几时能会。俺消停处见画棨朱门桥外。好参谒中朝太尉。 
　　〔见介卢〕好客劳西笑。〔韦〕人雄鎭北军。〔卢〕折简求三益。〔韦〕旌旄谒使君。〔卢〕韦先生。你是李君虞好友。俺今移鎭孟门。奏改他参吾军事。可好么。〔韦〕李君虞三年在边。资当内转。今又参卿军事。恐非文人所堪。〔卢〕他有诗刘鎭帅怨望朝廷。又何必强他入朝。咱招贤馆胜如望京楼也。 

　　【锣鼓令】他朝中文章后辈。曾喜他相见只寻常到来。知他性儿那些■〈兀监〉■〈兀介〉。〔韦〕都是些少年情态。怎知的千金赋今人不买。枉了笔生灾。题鹦鹉敎谁喝采。〔卢〕咱无文的太尉何禁怪。只可惜贾长沙干死了洛阳才。〔合〕他乡岁月。远水楼台。今朝领旨。知他便回。相逢到此好佳怀。秋江寂寞也自放花开。 
　　【前腔】〔卢〕当初也浪猜。咱移军把着孟门去来。参军事请他优待。〔韦〕文章士自有庙堂除拜。作参军知几载。〔卢〕孟门喜非边塞也。〔韦〕便做道非边塞。曾如站立在白玉阶。〔卢〕咱军容将礼好不雄哉。早难道古来书记都不是翰林才。 
　　〔合前韦〕旣将军厚待。李君虞自有国士之报。小生吿行。 

　　【余文】为交情一笑来。〔卢〕须知吾意亦怜才。韦先生休道俺少礼数的将军做不的招贤宰。 
　　〔韦下卢吊场〕可笑可笑。韦生岂知俺计也。候旨官儿怎的不见到来。〔堂候上〕微闻禁漏穿花远。独诏边机出殿迟。禀爷。圣旨已下。李益以秘书郞改参孟门军事。卽日离鎭。不许过家。〔卢笑介〕书记在吾算中矣。分付诸军起行。 

　　孟门关外拥罴貅。　　　　打凤捞龙意不休。 
　　但得他来府门下。　　　　那时谁敢不低头。 

　　第三十三出　巧夕惊秋 
　　【念奴娇序】〔旦同浣上〕梧桐乍雨。正碧天秋色。雾华烟暝。浴罢晚妆凝望立。帘漾玉钩风定。〔浣〕别院吹笙。高楼掩镜。泛滟银河影。〔合〕幽期无限。佩环声裏人静。 
　　〔临江仙〕〔旦〕炎光初洗轻尘雨。飞星寄恨迢迢。〔浣〕金风玉露翠华摇。暂停鲛泣翠。相看鹊塡桥。〔旦〕占得欢娱今夜好。一年幽恨平消。〔浣〕彩楼人语暗香飘。〔合〕不知谁得巧。空度可怜宵。〔旦〕浣纱。今当七月七夕。织女渡河。香烛瓜果。已备楼中。去请老夫人鲍四娘。同会彩筵。可早到也。〔老旦上〕 

　　【似娘儿】闺阁露华零。感佳期愁绝惺惺。听机中织女啼红迸。望牵郞河汉。乌飞凉夜。鬓染秋星。 
　　儿请俺怎的。〔旦〕母亲万福。今逢巧夕。母亲同鲍四娘消遣一回。〔老〕鲍四娘可待来么。〔鲍上〕 

　　【遶地游】彩楼淸迥。烛闪红妆靓。笑年年乞巧谁剩。 
　　〔见介〕郑夫人郡主万福。今夕香烛果筵。莫非穿针故事乎。〔老〕咱老人家乞巧何用。正为儿女相邀。四娘同此。〔鲍〕从来乞巧。凡有私愿。只许在心。不许出口。但看蟢子萦盘。便是人间巧到。老夫人。你我心中暗祝。同拜双星便了。〔拜介〕乌鹊桥成上界通。千秋灵会此宵同。彩盘花阁无穷意。只在游丝一缕中。〔老〕此夕眞佳景也。 

　　【念奴娇】人间天上。数佳期新近。秋容太液波澄。院宇黄昏。河正上。几看淸浅闲庭。辉映。云母屛开。水晶帘卷。月微风细淡烟景。〔合〕同看取。千门影裏。谁似双星。 
　　【前腔】〔旦〕河影。层波夜炯。怕空蒙雾染机丝。翠花寒凝。一水仙郞。遥望处。脉脉此情谁证。傒幸。喜极慵妆。欢来罢织。倚星眸曾傍暗河行。〔合前〕 

　　【前腔】〔鲍〕还倩。那些缥缈银鸾。参差乌鹊。断虹低处翠桥成。淸佩隐。似湿云含雨流声。淸兴。按户斜窥。凌波微步。一天秋色今宵胜。〔合前〕 

　　【前腔】〔浣〕端正。步障停云。眉梁泻月。一年情向此中倾。淸虚处。微茫香雾盈盈。私听。百子池边。长生殿上。〔内作笑介〕便风中微雨笑分明。〔合前〕 

　　【古轮台】〔老〕夜云轻。秋光银烛画围屛。水沈细缕香生鼎。〔鲍〕彩楼低映。问谁许宵征。钿合金钗私庆。似恁幽欢十分淸。把人间私愿一时幷。〔旦〕商量不定。暗风吹罗带轻萦。柔情似水。佳期如梦。碧天莹净。河汉已三更。〔浣〕良宵耿。算此时谁在回廊影。 
　　【前腔】〔鲍〕含情。若是长久似深盟。又岂在暮暮朝朝。欢娱长并。〔旦悲介〕玉漏无声。恨浥西风不尽。忍顾河西人远。断河难倩。重归向旧鸳机上。拂流萤残丝再整。〔合〕想牵郞还望俜停。鲛绡几尺。泪花犹莹。临河私赠。时有堕钗横。便道是天河永。他年年风浪几时生。 
　　【意不尽】明朝乌鹊到人间境。试说向靑楼薄幸。你可也卧看牵牛织女星。 
　　阿母天孙恨几端。　　　　九微灯影伫靑鸾。 
　　谁寻仙客乘槎路。　　　　且伴佳人乞巧盘。 

　　第三十四出　边愁写意 
　　【北点绛唇】〔众边将上〕紫塞飞霜。平沙月上。旌旗晃。剑戟排墙。拥定铜符帐。一 
　　声参佐发兰州。万火屯云映绿油。边铺恐巡旗尽换。山城欲过馆重修。咱们是朔方刘节鎭部下。因李参军分兵回乐峯受降城。断截吐蕃西路。今夜巡塞各城堡。守瞭军人严紧伺候。〔众应介众鼓吹灯笼拥生上〕 

　　【金珑璁】万里逐龙荒。拥弓刀千骑成行。刁斗韵悠扬。画角声悲壮。锦盘花袍袖生凉。纔起点报星霜。 
　　边霜昨夜堕关楡。吹角当城片月孤。无限塞鸿飞不度。秋风吹入小单于。自家本用文墨起家。飜以弓刀出塞。旣有三军之事。岂无一夕之劳。分付将官军士。用心巡守。〔众应介生〕将帐门卷上。一望塞外风烟。 

　　【一江风】碧油幢。卷上牙门帐。步上严城壮。汉旌旗数点灯前。掩映纱笼绛。远望火光。可是胡儿夜猎也。〔众〕非关猎火光。〔又〕是平安报久常。玉门关守定这封侯相。 
　　回乐峯前了。 

　　【前腔】〔生〕那边厢。淡素铺平敞。堆积的凄寒状。敢是下雪也。〔众〕是沙也。是氤氲几垜平沙。似雪纷弥望。瑶池在瀚海傍。〔又〕〔众〕梁园在古战场。筑沙堤等不得沙河将。 
　　是受降城也。 

　　【前腔】〔生〕冷淸光。气色霏微漾。晕影儿朦胧晃。敢是霜也。〔众〕是月亮。〔生〕步寒宫认得分明。不道昏黄相。衣痕上辨晓霜。〔又〕〔众〕是嫦娥在女墙。照愁人白发三千丈。 
　　俺坐一会也。 

　　【前腔】据胡床。沙月浮淸况。〔内吹笛介〕猛听的音嘹亮。〔众〕何处吹笛也。这吹的是关山月也。是思归引也。〔众作回头望乡介指云〕那不是俺家乡洛阳。那不是俺家乡长安。那不是他家乡陇头。〔生亦作望乡掩泣众〕被关山横笛惊吹。一夜征人望。家山在那方。〔又〕离情到此伤。断肠声泪谱在罗衫上。 
　　〔王哨上〕龙吟塞笛空横泪。雁足吴笺好寄书。禀参军爷。小卒是京师卢太尉府中王哨儿便是。因来刘节度军中探取军情回京。可有平安书寄。〔生〕正好相烦。情书不尽。暂将屛风数折。对此淸光。画出边城夜景。见咱凄凉也。秋鸿取画笔丹靑听用。〔鸿上〕王会图中开粉本。阳关曲裏寄丹靑。纸屛风蛾墨在此。〔生做画介〕 

　　【三仙桥】阳关落照。尽断烟衰草。河流一线。那更鸿缥缈。边城上着几点汉旌摇。盼胡天恁遥。呀。俺提起润生绡。拂拭些情泪落。还倚着路敷分斜。随着素毫。展风沙蘸的个墨花淡了。屛风呵。一递递短长城。做不出叠巫山淸晓。 
　　待画这沙似雪。月如霜。 

　　【前腔】却怎生似雪样偎沙回杳。一抹儿峯前回乐。则道是拂不去受降城上淸霜。看则是永夜征人。沙和月长恁照。也影飘飖碧蒙蒙把关河罩。幕寒生夜悄。四下裏极目暗魂销。淸寒似寂寥。这几笔儿轻勾淡绕。撇绰的暮光浮。隐映的朦胧晓。屛风呵。恁路数儿是分明。可引的梦沙场人到。 
　　待画着征人闻笛望乡也。 

　　【前腔】一笛关山韵高。偏起着月明风袅。把一夜征人。故乡心暗叫。齐回首乡泪阁。并城堞儿相偎靠。望眼儿直恁乔。想故园杨柳。正西风摇落。便做洗边城霜天乍晓。也星似衠云飘。衠入遍梁州未了。屛风呵。比似俺吹彻梅花。怎递送的倚楼人知道。 
　　画完。题诗一绝。回乐峯前沙似雪。受降城外月如霜。不知何处吹芦管。一夜征人尽望乡。诗已题下。王哨儿寄去也。〔哨〕自有回报。 

　　【尾声】做不得李将军画汉宫春晓。俺这裏卷不去的雪月霜沙映白描。趁着这一天鸿雁秋生早。 
　　〔哨下走报人上〕乌鹊南飞终是喜。马首西来知为谁。自家长安门走报的便是。来报李参军转官。不免径入。〔见介〕恭喜老爷。新奉圣旨。加秘书省淸衔。改参卢太尉孟门军事。卽日起程。〔生〕何因有此。先赏报人去。便写书谢了刘节鎭起程。〔报〕节鎭刘爷也钦取还朝。总管殿前诸军事。〔生〕呵。原来如此。 

　　西塞东归总战尘。　　　　画屛风裏独沾巾。 
　　闺中只是空相忆。　　　　若见沙场愁杀人。 

　　第三十五出　节鎭还朝 
　　【宝鼎儿】〔众拥刘节鎭上〕旗门占气色。凤尾云飘。旄头宿落。匣剑老辘轳绣涩边烽冷兜笭苔卧。共仰淸时留节鎭。万里关河紫逻。〔合〕正箫鼓鸣秋。牙幢淸昼。貂蝉遶座。 
　　独携堂印坐西州。一剑霜飞雁影秋。却笑班超容易老。焉知李广不封侯。自家刘公济。鎭守玉门关外。推毂几年。拓地千里。落日已收番帐尽。长河流入汉家淸。昨奉圣旨。着下官还朝。总管殿前诸军事。李君虞加秘书郞。改参卢太尉孟门军。早晚参军书到也。〔卒持书上〕云沈老上飞鸿去。日落回中探马还。〔叩头介〕参军爷有书。〔刘笑念书介〕参军李益顿首刘节鎭开府麾下。愚生书剑西征。拜瞻台座。三载于兹。恩礼兼至。袁本初书记。时有优渥之言。王仲宣从军。不无思乡之感。意难遥别。道阻回长。所深幸者。君侯膺归衮之期。贱子附迁莺之役。风期未远。存问非遥。虎变龙蒸。风云自爱。不宣。益再顿首。呀。李君虞早向孟门去也。下官旣受君命。不俟驾行。堂候官。请征西大将军金印出来。交与副将军权领。卽日起行。〔副将领众上〕关西诸将谒容光。曾入甘泉侍武皇。今日路傍谁不羡。功业汾阳异姓王。恭贺老爷还朝。〔刘〕老夫有何功绩。得此皇宣。 

　　【啄木儿】心虽赤。鬓欲皤。意气当年汉伏波。念少游归兴如何。相怜我得遂婆娑。〔举手介〕忝元戎多■〈口叚〉劳参佐。甚西风别去情无那。〔泪介〕吹起袍花泪点多。 
　　〔众〕老爷呵。 

　　【前腔】你倚天剑。回日戈。一卷阴符万揣摩。洗兵风坐挽银河。比陵烟汉将功多。〔跪拜〕诏东归少不的齐声贺。〔众泪介〕这欢声有泪向悲笳堕。再不见尊俎投壶听雅歌。 
　　〔刘〕就此别了。〔众〕愿攀留信宿而行。尽边关父老降附蕃戎之意。〔刘〕京营务重。不敢稽延。俺所佩平西大将军金印。权交副将军收掌。好珍重也。〔交印介〕 

　　【三段子】〔刘〕黄金斗大。肘间悬龟纹绶花。权时未挂。卧内前床儿护他。有如姬要不的他闲偷把。朱司农用不着那横文打。怕漏使模行。军机怎耍。 
　　〔将〕敢问老爷。军机那一件最大。〔刘〕汉置四郡。断匈奴入羌之路。今当护羌。使吐番不得连和。阳关内外可无事矣。 

　　【前腔】甘凉以下。望长安天涯海涯。为甚屯田建牙。断番戎羌家汉家。〔将〕兵法愿一指授。〔刘〕听老夫八个字兵法。销兵日久休颓塌。生羌岁久防奸诈。八个字。奈苦同甘。信赏必罚。 
　　起行。诸军将不许离信地远送。〔内报介〕受降城外诸夷长送老爷。〔刘〕不须远送。只一心事唐便了。〔行介〕 

　　【归朝欢】归朝去。归朝去。万里胡沙。秦川雨。杜陵花。关山路。关山路。画角鸣笳。送将归。两鬓华。秋光塞上人如画。黄宣去把团营押。看细柳春风大将牙。 
　　秦时明月汉时关。　　　　绣纛人看上将还。 
　　但使龙城飞将在。　　　　不敎胡马度阴山。 

　　第三十六出　泪展银屛 
　　【菊花新】〔旦浣上〕举头蓦见雁行单。无语秋空频倚阑。寒花蘸雨班。应将我好景摧残。 
　　〔河满子〕露冷莲房坠粉。霜淸竹院余香。偏照画堂秋思朗。垂帘半卷潇湘。几回断鸿影裏。无言立尽斜阳。奴家自别李郞。三秋杳无一字。正是丛菊两开人不至。北书不寄雁无情也。〔浣〕早晚佳音。不须烦恼。 

　　【桂枝香】〔旦〕水云天淡。弄妆晴晚。映淸虚倚定屛山。畅好处被闲愁占断。减香温一半。减香温一半。洞房淸叹。影阑珊。几般儿夜色无人玩。着甚秋光不奈看。 
　　〔浣〕上凤箫楼望一回也。 

　　【前腔】〔旦〕卷帘无限。山明水远。残霞外烟抹晴川。淡霜容叶横淸汉。正关山一点。正关山一点。遥望处平沙落雁。倚危阑。泪来湿脸还谁见。愁至知心在那边。〔哨持小屛风上〕 

　　【赚】塞上飞驰。报与朱门人自喜。〔旦〕试听晚妆慵。那重门深闭。知他甚底。闷把珠帘轻揭起。〔哨叫介浣〕寂静堂前。数声儿客至。回廊半倚闲窥觑。是谁。〔哨〕阳关哨卒来传示。〔旦惊喜介〕你可曾从事李参军。俺这裏寒衣未寄。〔哨出屛介〕怕寄平安书不的。小屛风上传诗意。〔旦〕这书封几夜霜华脆。雁足寒飞遶月枝。黄花酌酒相劳你。〔浣出酒飮哨介哨〕主公威令难迟滞。〔浣〕夫人郑重留人醉。〔旦〕主公是谁。〔哨〕卢太尉。〔旦〕太尉何人。〔哨〕乃当朝丞相卢■〈木巳〉之弟。穿宫卢中贵老公公之兄。第一富贵人家也。〔旦〕且问你。参军甚时可回。〔哨〕小的在关西听的参军爷题诗与刘节鎭说。不上望京楼了。〔旦恼介哨〕不须烦恼。俺归到中途闻圣旨。别有差除疾和迟。少不得荣归故里。咱阶前拜酒忙回去。〔下旦〕三年一字三千里。非同容易。非同容易。 
　　【金索挂梧桐】寒鸦带晚晖。喜鹊传新霁。远水凝眸。折尽层波翠。〔开屛风介〕夫。你三年没纸书。难道短相思。屛风呵。为甚封了重封出落的呈妆次。李郞。你感刘君恩遇。不上望京楼呵。你只知红妆夜宴军中美。可也回首望京楼上觑。风尘起。千寻落叶离不的花根裏。〔合〕知他是何日归期。且接着平安喜。 
　　归意可知。且展画屛诗句一玩。呀。原来十郞手自丹靑也。〔咏诗介〕回雁峯前沙似雪。受降城外月如霜。不知何处吹芦管。一夜征人尽望乡。你看几垒屛山。诗中有画。画中有诗。满目边愁也。 

　　【前腔】沙如雪霭微。月似霜华积。月杳沙虚。冷淡传踪迹。俺不曾到万里短长城。这几叠画屛儿。写阳关只少个潇湘对。夫。俺这裏平沙瀚海把围屛指。你那裏落月关山横笛吹。心儿记。梦魂中有路透河西。 
　　〔合前浣〕小姐。三年李郞不归。家门渐次零落也。 

　　【梧桐花】是绮罗丛春富贵。尽花月无边受用美。如今金谷田园谁料理。把这旧家门户空禁持。老夫人一段伤心难寄与。〔合〕算只有归来是。 
　　〔旦〕道甚家资。可惜秋光也。 

　　【前腔】你道为甚呵。勾引的黄昏泪。向莲叶寒塘秋照裏。偷把胭脂匀注喜。这其间芳心泣露许谁知。俺待写半幅秋光还寄与。〔合前〕 

　　【意不尽】连天衰草砧声起。〔浣〕他还乡早晚不索寄寒衣。〔合〕盼得他锦绣团栾眞是美。 
　　边月胡沙泣向君。　　　　画屛红粉渍氤氲。 
　　明年若更阳关戍。　　　　化作西飞一片云。 

　　第三十七出　移参孟门 
　　【番卜算】〔卢上〕秋草塞门烟。河上西风偃。洛阳才子赴招贤。鼓吹军中宴。 
　　一家何止十朱轮。兄弟双飞秉大钧。独向河阳征战净。今朝开阁引词人。自家卢太尉。鎭守孟门关外。奏准李君虞参我军事。报说今日走马到任。左右营门伺候。〔生众上〕 

　　【神仗儿】河西路转。〔又〕赴河阳幕选。〔又〕〔王哨叩头〕参军爷到来。前日万金家报。是小军送上夫人。〔生〕劳你。夫人安否。〔哨〕平安。只是望爷过家。〔生〕取一锭花银赏他。哨儿。你是咱故人。以后太尉爷差你长安带书往来。也不慢你。〔哨〕当得当得。〔生〕报平安阵前飞雁。便玉人无恙。怎生排遣。只怕这磨旗门盼不到吹笙院。 
　　〔见介卢〕闻君西域奏词锋。〔生〕天柱山高大华东。〔卢〕鸳鹭好归仙仗裏。〔生〕熊罢还在禁庭中。〔卢〕参军。洛下一见。至今怀仰。何幸得参吾军。看酒。〔堂候上〕幕府求才子。将军作主人。酒到。 

　　【琐寒窗】〔卢〕倚风尘万里中原。大将登坛尺五天。孟门关外。少华峯前。遶旌旗万点。河流一线。还倚仗词锋八面。〔合〕难言。人生遇合总情缘。且须高宴留连。 
　　【前腔】〔生〕笔花梢惯扫狼烟。谁待吹嘘送上天。改河阳赞佐。塞上回旋。便相如喩檄。终军乘传。也不似恁般蓬转。 
　　〔合前卢〕闻参军有诗。不上望京楼。然否。〔生〕醉后余谈。何劳远听。〔净笑介〕 

　　【前腔】你佩恩华意气成篇。不把望长安心事悬。君虞休嫌文官武职。看参军楚楚。书记翩翩。有赋河淸鲍照。登楼王粲总不碍禁庭淸选。 
　　〔合前卢〕参军。可有夫人在家。〔生〕秀才时已赘霍王府中。〔卢〕原来如此。古人贵易妻。参军如此人才。何不再结豪门。可为进身之路。〔生〕已有盟言。不忍相负。 

　　【前腔】泪花弹袍袖香殷。数遍秋花人少年。〔卢〕可有平安信。〔生〕下官进辕门时。老太尉麾下一人。三年纔传得一信。〔卢〕受命在君。何恋恋儿女乎。〔生〕晚风砧杵。夜月刀环。正寻常归燕。几行征雁。怎隔断关河别怨。 
　　〔合前生〕请罢酒。〔卢〕军中一日一宴也。 

　　【尾声】为怜才子声光远。〔生〕自是将军礼数宽。〔合〕指日呵文武朝班归汉苑。 
　　〔生下卢吊场〕众将官。查那一个传李参军家信。〔哨〕是小的。〔卢〕拿去绑下。〔哨乞饶介卢〕且记着。许你将功赎罪。差你京师庆贺刘节鎭还朝。便到参军家。说他咱府招赘。好歹气死他前妻。是你功也。〔哨〕理会得。 

　　八柱擎天起画楼。　　　　一般才子要低头。 
　　非关鬼蜮含沙影。　　　　自要蛟龙上钓钩。 

　　第三十八出　计哨讹传 
　　【薄幸】〔鲍上〕翠馆云闲。阳台雨过。正夕阳闪淡。秋光无那。镜中略约。年华多大。君知么。梦不断梧桐金井。雨偏打闲愁独坐。 
　　〔西江月〕旧日长裙广袖。如今窄袜弓鞋。朝花冷落暮花开。不唱卖花谁买。时学养娘催绣。闲陪幼妇题词。春丝尽也络秋丝。心緖啼痕似此。俺鲍四娘。数日伴小玉姐消遣。闻道朝廷将取李郞回家。竟无消息。终日翠减香消。俺因自想靑楼时节。伴着五陵年少。今日独自。好恓惶也呵。 

　　【罗江怨】无奈这秋光老去何。香消翠讹。听秋蛩度枕没誊那。数秋萤团扇暗消磨。也怎生个芭蕉夜雨闲吟聒。灯儿和咱么。影儿和咱么。好一个恓惶的我。 
　　〔王哨儿上〕去为捞酒客。来作拗花人。小军王哨儿便是。主公卢太尉差往长安霍府行事。只是俺老爷招赘李参军。要暗死那前位夫人。太尉不将心比心。小子待将计就计。前日与李爷寄书。那夫人待我不轻。正要说知。未可造次。打听得这曲头有个鲍四娘。走动他家。且向他一问。〔见介〕老娘。有浆水吃一碗与行路人。〔鲍〕客官何来。〔哨〕李参军帐下。〔鲍惊介〕参军在那裏。〔哨〕正待朝廷取归。被当朝卢太尉奏点孟门关外参军去了。〔鲍〕可就回来。〔哨〕早哩。敢要就了卢太尉小姐也。〔鲍〕怎么说。〔哨〕敢招赘在卢家了。〔鲍〕十郞好薄幸也。 

　　【香遍满】秀才无赖。死去也不着骸。越样风流赛。眞个难猜。不道将人害。是佳人命薄。惯了些呆打孩。咱横枝儿听着。也不分把阑干拍。 
　　你同俺去他家说个端详。定不慢你。〔哨〕使得。 

　　【前腔】〔鲍〕几分消息。轻可的泄漏些。带的个愁来也。怎一个愁字儿了得。今番夜。倩你敎吃敲才。好歹将意儿团弄他。归来时待扭碎花枝打。 
　　【尾声】这段情词眞也假。〔哨〕不假。你为咱顺西风传与小窗纱。〔合〕只怕断肠人听不起这伤情话。 
　　秋风远信雁鸿低。　　　　春色天边莺燕疑。 
　　雪隐鹭鹚飞始见。　　　　柳藏鹦鹉语方知。 

　　第三十九出　泪烛裁诗 
　　【望远行】〔旦上〕寒鬓宝钗犹挂。倚秋窗数点黄花。扶头酒醒炉香炧。堕泪妆残柳晕斜。西风凉似夜来些。 
　　〔好事近〕帘外雨丝丝。浅恨轻愁碎滴。玉骨西风添瘦。趁相思无力。小虫机杼隐秋窗。黯淡烟纱碧。落尽红衣池面。苦在莲心菂。自从十郞屛风寄后。转忽经秋。欲寄回文。曾无便使。好不伤感人也。浣纱。这几日鲍四娘都不见来。却为何的。正是秋风满院无人见。怕到黄昏独倚门。 

　　【眼儿媚】〔鲍上〕匆匆消息报君家。绣鞋儿陡的未宽些。想他暮云楼畔。闷拈箫管。憔悴烟花。 
　　〔见介旦〕几日不来随喜。却是因何。〔鲍〕偶为贫忙。有乖淸候。敢问十郞去几年了。〔旦〕将次三秋。〔鲍〕如今早则喜也。〔旦惊介〕知他甚喜。〔鲍〕你猜来。 

　　【红衲袄】〔旦〕莫不是扫南蛮把谪仙才御笔拿。莫不是定西番把洛阳侯金印挂。莫不是虎头牌先写着秦关驿驻皇华。莫不是凤尾旗紧跟上他渭河桥敲骏马。得他个俊参军功级多。少不得把咱小县君封号加。可知是喜早些儿传下也。这些时挑灯衠弄花。 
　　【前腔】〔鲍〕则道他显威风拄倒了昆仑北海涯。则道他凯歌声喧动了长安西日下。则道他觅封侯时运底有甚巧争差。受皇宣道途中有些闲蹭答。怎知他做官儿不着家。比似你做县君乔坐衙。其间就裏有话难提也。则怕你猜得来愁闷煞。 
　　〔旦〕你怎生又道是喜也。 

　　【前腔】莫不是玉门关拘的俊班超靑鬓华。莫不是望乡台站的个老苏卿红泪洒。莫不是他战酣了落日摧寒甲。莫不是客犯了灾星坠汉槎。十郞夫。若是你走阴山命不佳。俺■〈扌弃〉了坏长城哭向他。不然你死丢下了玉镜台也。恁孤鸾偏照咱。 
　　【前腔】〔鲍〕你怕他胭脂山血泪花。你怕他拂云堆魂坠马。他原来断肠流别赚了个香罗帕。磨旗峯转添上些红臂纱。他则待要艳湖阳窥宋家。你??了个锦回文学窦娥。待不信呵有个人儿传示也。慢消详寻问咱。 
　　〔哨儿上〕好作事因寻浪子。怕将消息恼山儿。夫人叩头。〔旦〕是去岁寄屛风的王哨儿。〔哨〕夫人眼裏出水。〔鲍〕胡说。〔哨〕是是是秋波。秋波。〔旦〕太尉爷几个女儿。招了参军爷做女壻。〔哨〕只是这个小姐。十分才貌。参军爷相随太尉爷移鎭孟门。郞才女貌。四眼相顾。因此上商量这门亲事。〔旦〕就了么。〔哨〕敢待就也。〔旦泣〕李郞薄幸呵。 

　　【泣颜回】提起泪无涯。忆相逢淡月梅花。天应错与。风萍露柳荣华。等闲招嫁。劣身奇赚上了他虚脾话。便今朝死待何如。分薄书生奚落奴家。 
　　〔老旦上〕无事护窗纱。娇看萼绿华。沈香熏小像。杨柳伴啼鸦。原来鲍四娘在此。这个军儿何处来。为甚小姐悲啼不止。〔鲍〕这是前度寄屛的王哨儿。报说李郞议亲卢府。因此伤心。〔老〕那个卢府。李郞好不小觑了人家哩。 

　　【前腔】如花。俺几年培养出牡丹芽。春风一度。有甚年华。几曾消乏。您般时节满堂如画。做门楣不成低亚。待余生分付靑鸾。你玉镜台又过送了谁家。 
　　〔哨〕天晚吿行。〔旦〕浣纱。张上灯来。俺寄一诗去也。〔浣持灯上旦写介〕 

　　【榴花泣】惊魂蘸影飞恨遶螓蛾。咱也曾记旧约点新霜。被冷余灯卧。除梦和他。知他们和梦呵也有时不作。这答儿心情你不着些儿个。是新人容貌争多。旧时人嫁你因何 
　　〔老〕诗可写就了。〔作看诗介〕蓝叶郁重重。蓝花石榴色。少妇归少年。光华自相得。爱如寒炉火。弃若秋风扇。山岳起面前。相看不相见。春至草亦生。谁能无别情。殷勤展心素。见新莫忘故。遥望孟门山。殷勤报君子。旣为随阳雁。勿学西流水。 

　　【么篇】你可非烟染笔是那画眉螺。蘸的秋痕泪点层波。佩香囊翦烛亲封过。〔鲍〕你端详待他。望夫台诗句也则斟量和。〔老〕便分明说与如何。雨云场几大风波。 
　　【渔家犯】〔旦〕俺为甚懒腰肢似杨柳线欹斜。晕眉窝似红蕉心窄狭。有家法拘当得才子天涯。没朝纲对付的宰相人家。比似你插金花招小姐。做官人自古有偏房正榻。也索是从大小那些商度。做姊妹大家欢恰。 
　　【么篇】〔老〕你则待锦回文烟冷了窗纱。泪封书烘破了银蜡。是他弄箫台把云影重遮。〔指鲍介〕你个定昬店把月痕偷搯。〔鲍〕只怪得定双飞钗燕插。便和那引同梦的花灯恰。知他厌了家鸡挑凤。背了鸳鸯打鸭。 
　　【扑灯蛾】〔旦〕书生直恁邪。见色心儿那。把他看不上早则呑他不下。也是风流儒雅。没禁持做出些些。也则索轻怜轻骂。说他知咱小胆儿见了士女争夫怕。 
　　【前腔】〔老〕天敎有日逢。不道无言罢。〔鲍〕他当初相见咱直恁眉梢眼抹。也等闲回话。费了几饼香茶。又不是路墙花朵。则问他怎生奚落好人家的女娇娃。 
　　〔哨叩头作去介旦〕哨儿。 

　　【意不尽】你说与他把乌丝阑诗句冷吟哦。从今后闷增多。长则是鬼胡由摸不上心头可。 
　　虽言千骑上头居。　　　　一世生离恨有余。 
　　叶下绮窗银烛冷。　　　　含啼自草锦中书。 

　　第四十出　开笺泣玉 
　　〔生上〕几树好花闲白昼。满庭芳草易黄昏。心随岳色留秦地。梦逐河声出禹门。自家一从玉关移鎭。参军孟门。听的卢太尉有招亲之意。俺这裏只作不知。呀。怎忘的我小玉妻也。 

　　【刮鼓令】闲想意中人。好腰身似兰蕙熏。长则是香衾睡懒。斜粉面玉纤红衬。和娇莺枕上闻。乍起向镜台新。似无言桃李。相看片云。春有韵月无痕。难画取容态尽天眞。 
　　【前腔】无事爱娇嗔。没伊边少个人。当初拟画屛深宠。又谁知生暗尘。他独自个易黄昏。将咱身心想伊情分。则他远山楼上费精神。旧模样直恁翠眉颦。 
　　〔王哨上〕愁眠客舍衣香满。走渡河桥马汗新。俺王哨儿。奉太尉命。去传播招亲之事与李参军前妻。到替他梢一首诗来。此是参军别馆。不免进见。〔生〕是王哨儿。从何而来。〔哨〕俺前日为带夫人平安信。太尉恼了。近遣俺京中庆贺。间到霍府中看看。悄的带有夫人家信也。〔叩头送诗上介生〕原来是小玉姐诗也。〔作念诗介〕蓝叶郁重重。蓝花石榴色。少妇归少年。光华自相得。爱如寒炉火。弃若秋风扇。山岳起面前。相看不相见。春至草亦生。谁能无别情。殷勤展心素。见亲莫忘故。遥望孟门山。殷勤报君子。旣为随阳雁。勿学西流水。 

　　【三换头】莺猜燕忖。叠就彩鸾淸韵。称吴笺腻粉。啼红娇暮云。雁来成阵。这其间诉不尽。有片影横秋双未稳。一种心头闷。书中说几分。〔合〕且报平安。怎只把闲愁来殢人。 
　　哨儿你敢在夫人前讲甚话来。〔哨〕没有。〔生〕诗意蹻蹊。〔哨〕是是是。那日递家报与参军爷。太尉要拷打小的。说俺府裏待招赘参军。你敢再传他家信。小的见夫人。依实说了。〔生〕好不胡说也。 

　　【前腔】太尉呵。他杯中笑言。花边闲论。寻常风影。你怎生偏认眞。无端要人生分。夫人呵。这其间也索问个详因。难凭口信。一折诗儿也。九回肠怕损。〔合前〕 

　　河阳不似旧关西。　　　　夜夜城南梦故妻。 
　　坐想寒灯挑锦字。　　　　红绵粉絮裛妆啼。 

　　第四十一出　延媒劝赘 
　　【字字双】〔堂候官上〕升官图上没行头。堂候。胡须上挂鼻脓头。怪臭。老爷说话耳根头。最厚。精铜响钞寻事头。尽勾。 
　　自家太尉府中堂候官便是。官虽无一品二品。钱到有九分十分。俺太尉爷在京管七十二卫。在外管六十四营。每日各卫府营讨些分例。私衙买办刻些等头。说事过钱。偷功摸赏。从早到夜。烂铁精铜。约有一纱帽回去。〔内〕可不发迹了你。〔堂〕你不知纱帽破了。漏去了些。远远听得传呼。太尉爷升帐。〔卢上〕 

　　【一疋布】倚君王。为将相。势压朝纲。三台印信都权掌。谁敢居吾上。 
　　身居太尉势倾朝。有女卢家字莫愁。选得凤凰飞不偶。可堪鸳鹭意难投。卢太尉。从孟门召取还都。仍管太尉府事。又赐俺势刀铜铩一副。凡都城内外着俺巡缉。有不如意的。都许先斩后奏。单生一女。未逢佳壻。我一心看上了李参军。可恨此人性资奇怪。一味撇淸。在孟门关外年余。都未通说。昨日还朝。恐他回去。安置他招贤馆内。分付把门官校。不许通其出入。要他惯见俺家威势。自然从允。虽然如此。还须请他朋友韦夏卿劝他。可知来也。 

　　【宝鼎儿】〔韦上〕太尉势倾朝堂。何事书生相访。 
　　〔见介韦〕寒儒久别威岩。复覩台颜。拜揖。〔卢〕秀才暂须免礼。近前有事端详。〔韦〕老太尉有何分付。〔卢〕 

　　【琐窗儿】李参军盖世文章。俺家中有淑女正红妆。夏卿呵。你和他好友。借重你商量。要他坦腹不须强项。夏卿知俺家威势否。俺捞龙打凤由他撞。怎脱得这罗网。 
　　〔韦背介〕原来太尉要招赘李君虞。怕不孤了那小玉姐一段心事。俺且吿禀他知。 

　　【前腔】论攀高贵壻非常。有一言须代禀试参详。他有了头妻小玉。盟誓无双。怕做不得负心乔样。〔卢笑嗔介〕说甚么小玉。便大玉要粉碎他不难。〔韦背介〕李郞。这太山只好作冰山傍。怕难做这冰相。 
　　〔堂候低云〕韦先生。俺太尉爷小姐招人。托先生赞相。谁敢不从。 

　　【前腔】他领鸳班势压朝廊。招女壻要才郞。威笼翡翠。势锁鸳鸯。你把丝鞭领取美言加上。〔韦〕也不须领丝鞭作官媒。只用朋情劝他便好。〔回身合〕婚姻簿上看停当但劝取由他想。 
　　金屋藏娇锦绣丛。　　　　定须才子作乘龙。 
　　饶他别插鸳鸯翅。　　　　难出天罗地网中。 

　　第四十二出　婉拒强婚 
　　【小蓬莱】〔生上〕憔悴寻常风月。甚拘留咫尺关山。花无人问。酒无人劝。醉也无人管。 
　　〔南乡子〕一去几惊秋。泪老西风只暗流。梦裏也知归去好。迟留。咫尺秦箫不自由。准上望京楼。望得伊家见始休。还怕那人知道了。悠悠。自锁重门一段愁。自家李十郞。从孟门关外还朝。卽拟还家。与小玉姐欢聚。不料太尉倚着威权。馆俺别宅。不放闲游。知他主甚意儿。早晚堂候官来。探知分晓也。 

　　【喜相逢】〔韦同堂候上〕风流谁绊。知他相府池莲。怕无端引起绿窗红怨。 
　　〔见介生〕别馆惊逢韦夏卿。〔韦〕参军此日见交情。〔生〕归心紫塞三千里。〔韦〕君虞。你薄幸靑楼第一名。〔生〕夏卿。怎说俺靑楼薄幸也。〔韦〕且住。有堂候在此。〔堂候见介生〕夏卿。说俺薄幸何事。〔韦〕君虞。今日全不想着贺新郞席上情词。〔生〕怎生忘了。 

　　【雁鱼锦】俺想风前月下人倚阑。这些时秋色芙蓉绽。恨造次春残香梦远。家在秦楼。人上雕鞍。〔韦〕有书报平安否。〔生〕俺写云屛好寄平安。他也回文泪锦斑。〔韦〕今日早已雁来也。〔生〕早难道俺独馆孤眠惯。雁儿呵。恰正恁时寻伴好愁烦。 
　　〔韦〕今日送个伴来。〔生惊问〕送谁。 

　　【前腔】〔韦〕朱颜有分孤单。怎把云雨腾那再匀香汗。〔生〕谁家有此。〔韦〕太尉有一小姐。央小弟为媒。你可把东床再坦。做娇宾贵壻。也无轻慢。〔生叹介〕罢了。这恩爱前悭后悭。这姻缘左难右难。我就裏好胡颜。〔韦低问〕你就此亲受用也。〔生低语〕夏卿。李君虞何处不讨得受用。岂须于此。只此人兄弟将相。文武皆拜其下风。旣有此情。不可骤然触忤。承顾眷。只说俺多愁緖成病。看看。堂候官。看俺出塞星霜鬓影残。卢小姐呵。他正是画梁晓日朝云盼。肯向咱客舍秋风暮雨阑。 
　　【前腔】〔堂〕丘山。他势压朝班。只为怜才肯把仙郞盼。你怎推辞。只怕就裏一段风波。到为云雨摧残。〔低语云〕参军爷。岂不知太尉威福齐天。你且从权机变。暂时应诺。再取次支吾脱绽。〔韦〕堂候此言有理也。你不是倦游司马朝参懒。俺只怕丞相嗔来炙手难。 
　　【前腔】〔生〕无端。宦兴归期晚。没缘故挣着双眼。自投羁绊。〔悲介〕误婵娟几年。俺万千相思。重门阻人离恨关。堂候。你为我多多拜上老太尉呵。中情一点愁无限。全仗你这其间作方便。看天上人间。〔堂〕俺小人自能回话。参军不可固辞。〔生〕怎忘得他探灯醉玉钗头暖。誓枕余香袖口寒。 
　　【前腔】〔堂〕愁烦。待把佳期缓。也须咱言语转旋。〔韦〕此事堂候回报。不须小生再行。〔对堂候低介〕天赐好姻缘。看仙郞有意。和俺对腹难言。〔生〕拨不断的红丝怎缠。这红鸾且求他宽限。〔堂辞介生〕堂候且住呵。逢好事望周全。夏卿兄。俺在此花阴月色难驱遣。你去呵。柳影风声莫浪传。 
　　〔韦〕可知道。请了。〔生〕故人相见话匆匆。〔韦〕自有新人富贵丛。〔堂〕有缘千里能相会。〔生〕无缘对面不相逢。〔下韦吊场〕嫦娥不见影沉沉。尽把闲愁占伏吟。画虎画皮难画骨。知人知面不知心。俺夏卿怎生道这几句。当初李十郞花灯之下。看上郑家小玉姐。拾钗定盟。拈香发誓。拟待双眠双起。必须同死同生。一旦征骖。三年断雁。现留西府。还推无可奈何。听说东床。全不见有些决断。言来语去。尽属模糊。移高就低。总成缱绻。看来世间痴心女子。反面男儿也。我且在此评跋他一番。 

　　【金井梧桐】才子忒多才。才子多人爱。插上了短金钗。又襂上个同心带。看他呵。心儿裏则弄乖。口儿裏则道白。李生一句分明罢了。却又嘱付我柳影风声莫浪传。呀。这段风声也不索燕猜莺怪。待说与崔允明去。小玉姐呵。送红颜这一段腌臜害。 
　　半呑半吐话周章。　　　　定是靑楼薄幸郞。 
　　大鹏飞上梧桐树。　　　　自有傍人说短长。 

　　第四十三出　缓婚收翠 
　　【望江南】〔卢太尉上〕倚天家甲第拟云台。有女如花新粉黛。向朝班玉笋选多才。红叶上秋阶。 
　　剑佩秋风拥汉宫。芙蓉吹绽锦雕阑。生成女子为蛇虺。配得才人似凤鸾。俺卢太尉。富贵已足。只少个佳壻。已央韦夏卿同堂候官去。招转李参军为壻。衙门多远。还不见到来。〔堂候上〕听罢紫鸾人缥缈。语传靑鸟事从容。禀老爷。小的与韦秀才同去招贤馆说亲。李参军不敢推辞。只说从容再论。韦秀才着小的禀复。 

　　【刬锹儿】说他有恩山义海朝花在。盟山誓海曾把夜香排。〔卢笑介〕他知俺爱他么。〔堂〕感得相公爱。红莲命乖。〔合〕佳期要谐。合婚有待。到裏团栾。从头插戴。 
　　【前腔】〔卢〕少甚么相门出相男文采。他敢道俺将门出将女麤材。〔堂〕他怎敢。〔卢〕怎不低眉拜。辱没他镜台。〔合前〕 

　　【前腔】〔堂〕惊风鸟去辞林快。慢水鱼终自上钩来。好事须宽耐。嗔他秀才。 
　　〔合前卢〕俺看中了他。少不得在俺门下。小姐将次上头。五色玉钗齐备方好。 

　　【前腔】那小姐呵。如花早晚要头花盖。上头时几对凤头钗。好玉多收买。凭他价裁。 
　　〔合前堂〕禀老爷。有个老玉工侯景先铺。常有人将珠翠现成寄买。〔卢〕有精巧的着他进来。 

　　美玉钗头珠翠浓。　　　　红丝系足好从容。 
　　羁縻鸾凤靑丝网。　　　　牢落鸳鸯碧玉笼。 

　　第四十四出　冻卖珠钗 
　　【薄幸】〔旦上〕虚阁笼烟。小帘通月。倚香篝淸绝。弄梅花寒玉。称黄沙雁影。寄来横幅。愁凝睩。秦云黯。待成飞絮。谁说与玉肌生粟。 
　　〔诉衷情〕卷帘呵手拂烟霜。病起怯残妆。一段梅花幽意。云和雪。费商量。催短影。念余香。病成伤。寒鸦色敛。冻雁声凄。一寸柔肠。奴家府中。一自李郞去后。家事飘零。望他回来。从新整理。谁知他议婚卢府。一去不还。我展转寻思。怀疑未信。知他还归京邸。还在孟门。已曾博求师巫。遍询卜筮。果有灵验。何惜布施。一向赂遗亲知。使求消息。寻求旣切。资用屡空。前着浣纱将箧中服玩之物。向鲍四娘家寄卖。还未到来。天呵。苦自愁烦。有何音耗。〔尼持签筒上〕 

　　【水底鱼】一点凡胎。到了九莲台。相思打乖。救苦的那些来。 
　　自家水月院中小尼姑便是。久闻郑小玉姐为夫远离。祈求施舍。不免奉此灵签。哄他几贯钞使。又一道姑来也。〔道姑拿画轴小龟上〕 

　　【前腔】冠儿正歪。人道小仙才。这龟儿俊哉。前去打光来。 
　　〔尼恼介〕光头尽你打。〔道〕不是。吾乃王母观道姑。闻得郑小玉姐寻夫施舍。要去光他一光。〔尼〕要龟儿画轴何用。〔道〕画上有悲欢离合故事。看龟儿所到。定其吉凶。〔尼〕这等同进去。〔旦见介〕姑姑何来。〔尼〕水月观音院小尼便是。〔道〕小尼住持西王母观。两人听得夫人为官儿远去。寻访祈求。各请神香。来凭信愿。〔旦〕旣蒙神香下降。奴家敬求签卦。少效虔诚。〔尼〕请先拜了观世音。〔道恼介〕我西王母娘娘有丈夫。绝会保得夫妻相见。你观世音一个赤脚老寡妇。有甚神通。〔尼恼介〕呸。你西王母有了东王公。又搭上个周穆王老头儿。这等做神道不识羞。拜他怎的。〔旦〕一样西方美人。还让观音居长。〔拈香拜观音介〕 

　　【江儿水】十指纤纤拜。白莲花根裏来。离恨天看不见人儿在。相思海摸不着针儿怪。救苦的慈悲活在。〔尼请抽签介〕好好。得夫妻会和上签。讨缘簿来。〔旦写介〕水月道场助三十万贯。信女郑小玉为求见夫主拜施。〔合〕说甚凡财。早偿了尊神愿债。 
　　〔道〕也到俺王母娘娘显灵显圣了。 

　　【前腔】〔旦拈香拜王母介〕靑鸟衔书去。他何曾八骏来。怎得似东王公相守到头花白。怕李夫人看不见蟠桃核。误了俺少年颜色。 
　　〔道〕没签。看这画轴上龟儿卦。〔捉龟儿错走诨介〕好好。龟儿走在破镜重圆故事上。不久团圆。请写施簿。〔旦写介〕瑶池会香钱三十万贯。信女郑小玉拜题。〔合前尼〕俺们谢了。〔旦〕有劳了。但得儿夫意回。还有报心在后。正是题缘簿证烟花簿。顶礼香催盟誓香。〔尼道下旦吊场〕好也。两位娘娘都许我夫妻团圆。待浣纱卖钱来也。〔浣上〕白玉郞君连岁去。珍珠小娘何处来。郡主。卖钱得七十余万在此。〔旦〕好了。就将六十万贯了其香愿。留余以度岁寒。春来李郞回也。金界暂酬香火祝。门楣还望藁砧归。〔崔允明上〕 

　　【亭前柳】半壁旧楼台。风裏画屛开。冻云飞不去。长自黯靑苔。俺传消递息须担带。把从头诉与那人来。 
　　〔敲门相见介浣〕崔秀才。这几时可听得十郞消息。〔崔〕正来传与郡主知道。 

　　【一封书】曾经打听来。他离孟门好一回。〔浣〕可径到这裏来。〔崔〕他何曾径归。到卢家居外宅。〔浣惊介〕回在太尉府了。同在都城中。怎不回步。是谁见来。〔崔〕是韦夏卿见来。报道靑娥有意相留待。则怕乌鹊传言也浪猜。〔浣〕当眞了。〔合〕怪从来。心性乖。饱病难医是这穷秀才。 
　　〔浣说与旦惊介〕王哨儿传言。尤恐未的。听崔君之谈。他眞个有了人家也。〔崔〕夫人且休恼。卢太尉高拱侯门。十郞深居别宅。夏卿传言。仍恐未的。为感夫人看礼。故此报知。〔旦〕更烦到卢府求一眞信。〔崔〕寒酸如何去得。〔旦〕适纔浣纱卖典。余有靑蚨三百。少佐君酒。日后诸费。更容卖钗相补。〔崔〕惟怜十二金钗客。剩有三百靑铜钱。〔下旦〕浣纱。薄幸郞到了太尉府。容易打听。只是少赀财央及人也。看妆台摘下玉燕钗去。卖百万钱。尽用为寻访之费。〔浣〕这是聘钗。如何顿卖。〔旦〕他旣忘怀。俺何用此。 

　　【罗江怨】提起玉花钗。羞临镜台。内家好手费雕排。上头时候送将来也。落在天街。那拾的人何在。今朝钗股开。何年燕尾回。鎭双飞闪出这妆奁外。 
　　【前腔】知他受分该。纤纤送来。旧人头上价难裁。新人手裏价难抬也。落在谁边。他笑向齐眉戴。将他去下财。将他去插钗。知他后来人不似俺前人卖。 
　　〔浣〕俺去也。〔旦哭介〕 

　　【香柳娘】看钗头玉燕。〔又〕嘴翅儿活在。衔珠点翠堪人爱。双飞玉镜台。〔又〕当初为此谐。一旦将他卖。〔合〕好擎奇此钗。〔又〕裹定红丝。还把香奁试盖。 
　　〔浣〕俺去也。〔旦〕俺再嘱付你。燕钗呵。 

　　【前腔】燕钗梁乍飞。〔又〕旧人看待你。休似古钗落井差池坏。倘那人到来。〔又〕百万与差排。赎取你归来戴〔合前〕 

　　【尾声】少钱财使费恨多才。玉钗无分有分戴荆钗。俺只怕没头兴的东西遇不着个人儿买。 
　　从此卖花钗。　　　　蛛丝罥镜台。 
　　凭谁招薄幸。　　　　还与拾钗来。 

　　第四十五出　玉工伤感 
　　【缕缕金】〔浣纱捧盒盛钗上〕螺髻点。画眉纤。衣衫气。脂粉麝。醋茶盐。玉钗金盒子。绒丝衬坫。向谁家妆阁燕穿帘。做不出牙婆脸。 
　　揎薪斜皓腕。吹火弄朱唇。可怜罗袜步。更作卖钗人。且看前面来的。像是玉工侯景先老儿。咱且在胜业坊裏隐着。待他商量。俺女丫头怎去卖钗也。〔侯上〕 

　　【番卜算】切玉小刀铦。刻尽昆山琰。年来袖手粲霜髯。眼看繁华厌。 
　　眼复几时暗。耳从前月聋。平章金落索。编检玉玲珑。〔浣〕老侯那裏来。〔侯〕小娘子有几分面善。到忘了。可是谁家。〔浣〕我且把一件东西来你认。〔出钗介侯〕这是紫玉钗一双。俺曾那裏见来。〔细看介〕 

　　【太师引】把水色觇。双钩儿■〈口店〉。玲珑煞珠嵌翠黏。呀。是俺老侯做就的。曾记取玉鸡冠艳。倍工夫碾琢操箝。〔浣〕老侯。你那讨这手段。〔侯〕是老手擅场非僭。你看穿花鸟分明堪验。〔浣〕你做的钗。可记得为谁。〔侯〕这到忘了。敢问小娘子谁家出来的。〔浣〕霍府出来的。〔侯〕是了。昔岁霍王小姐将欲上鬟。令我做此。酬我万钱。可得忘怀。长留念。春寒玉纤。钗头上那般喜惬红晕翠眉尖。 
　　〔浣〕着了。俺小姐卽霍王女也。〔侯〕此玉钗价値万镒。怎生把出街来。〔浣〕要卖。〔侯〕帝种王孙。芳年艳质。何至卖此。〔浣〕家事破散。回不同前了。〔侯〕小玉姐敢配人了。 

　　【前腔】〔浣〕招的个秀才欣将风月占。〔侯〕好了。嫁得个秀才。〔浣〕谁知他形飘影潜。〔侯〕呀。丢他去了。〔浣〕孤另的靑楼冷冷。〔侯〕门户大。〔浣〕折倒尽朱户炎炎。〔侯〕守么。〔浣〕他心字香誓盟无玷。〔侯〕还奢华么。〔浣〕怎奢华十分寒俭。〔侯〕还待怎生。〔浣〕还在卖珠典衣。赂遗于人。使求音信。赀妆欠珠钗卖添。〔侯〕小姐访得到那人时罢了。若访不得时。可知道红颜薄命都则是病恹恹。 
　　〔作泣介〕贵人男女。失机落节。一至于此。我残年向尽。见此盛衰。不胜感伤也。 

　　【铧锹儿】你王家贵严。生长在花浓酒■〈酉念〉。少甚朝云画栋暮雨珠帘。因何自掘断烟花堑。把长筹短签。小娘子。俺老侯看尽许多豪门。似小玉姐这般零落呵。〔合〕穷不赡。病怎兼。提起卖钗情事泪痕淹。想的他啼红万点。 
　　小娘子请行。小老儿去哩。〔浣叹〕少不得女儿家沿街撞户。送此轻华之物也。 

　　【前腔】把金钗盒掩。捧起意慵心歉。怎走的街尘闹杂。有甚观瞻。怯生生抱玉向重门险。高低远嫌。〔住介〕老侯。赔你个小心也。〔拜介〕非笑谄。有事沾。提起卖钗情事泪痕淹。好看承俺双尖半点。 
　　〔侯〕老人家看你鞋尖儿中甚用。〔浣〕脚小。走不得也那。 

　　【前腔】〔侯〕看你眉低意甜。会打价弹牙笑掂。〔浣〕非掂。说小玉姐卖钗。也辱没了王家体面。〔侯〕动说到王家体面。敎俺好会沈潜。〔背介〕到好一个丫头。小妮子非抛闪。知羞识廉。也罢。领了去把妆盒检。绣线挦。提起卖钗情事泪痕淹。略效躯劳半点。 
　　〔浣〕老侯。休贬了价也。 

　　【前腔】你看珠钗点染。燕双双栖香镜奁。好飞入阿娇金屋。头上窥觇。老侯。便要交钱过手也。怕煞干风欠。要靑蚨白拈。老侯着紧些。离宝店。向画檐。提起卖钗情事泪痕淹。望断他愁眉一点。 
　　俺去也。卖价回来相谢。〔侯〕且住。说与俺那薄幸是谁。俺一面卖钗。一面寻访。可不两便。〔浣〕你这老儿。俺教你出个招子。帖在长安街上。某年某月某日。有霍王府小玉姐。走出汉子一名。李益派行十郞。陇西人也。官拜参军。年可二十多岁。头戴乌纱冠帽。身穿紫罗袍。腰系鞓金宝带。脚踏倒提云一线粉朝靴。身中材。面团白微须。有人收得者。谢银一钱。报信者银二钱。〔侯〕忒轻薄了。〔浣〕俺浣纱昔年跟人走失了一次。也是这般招帖。酬谢也只是一钱二钱。〔侯〕骨头轻重不同。〔浣〕尽这钗儿赎了他罢。凭在玉人雕说去。但求金子倒回来。〔下侯吊场〕献玉要逢知玉主。卖金须遇买金人。小玉姐托身非人。家门零落。不惜分钗之费。求全合璧之欢。只是一件。紫玉钗工费价须百万。急节难遇其人。寻思起来。谁家最好。有了。数日前卢太尉堂候哥来说。卢小姐成婚。要对紫玉钗。举头一望。朱门画棨。便是他府。堂候哥有么。〔堂候上〕不畏金吾杖。谁敲铜兽环。原来是老侯。紫玉钗有么。〔侯〕恰好一对。小姐早则喜也。〔堂〕谁家之物。〔侯〕不好说。〔堂〕来处不明。别衙去。〔侯〕实不相瞒。霍王府中之物。〔堂〕是他家小姐出卖。〔侯〕怪事怪事。你怎得知。〔堂〕老侯。你一向梦裏。他先招了俺府裏参军李爷。新近李爷招在俺府。正是俺家太尉小姐新婚。要紫玉钗用。你今日来得正好得价也。〔侯〕敢别是一人。〔堂〕是陇西人。叫做李十郞。〔侯〕是了是了。他家到处找寻。怎知在这裏做女壻。央你引我见那乔才一面。〔堂〕府门深远。怎生见的。他也发誓不归了。〔侯〕听得他和前妻也发了誓。〔堂〕你休要闲管。在此待俺取钱还他。〔侯〕一对钗儿百万钱。〔堂〕牙钱要分取十三千。〔侯叹介〕这般一个薄情人。也唱个曲儿骂他。 

　　【淸江引】笼花撇柳不透风儿飐。知他火死要绝了焰。逐庙裏讨灵签。卦上早阴人占。李十郞。李十郞。怕你一处无情处处情儿欠。 
　　〔堂捧钱上〕这百万钗价。这十万牙钱。快去。太尉爷升帐了。〔侯〕这也罢了。俺且闲问。李参军怎生发付那前妻。〔堂〕有甚发付。教他生寡不成。 

　　秦楼咫尺似天涯。　　　　双双钗燕落谁家。 
　　寄语红颜多薄命。　　　　莫怨东风当自嗟。 

　　第四十六出　哭收钗燕 
　　【风马儿】〔卢上〕兵符势剑玉排衙。春色照袍花。千官日拥旗门下。当朝第一人家。 
　　欲作江河惟画地。能回日月试排天。人生得意虽如此。却笑书生强项前。我卢太尉嫁女。岂无他士。只为李参军作挺。偏要降伏其心。早晚收买玉钗。与我女儿上头之用。还未整齐。堂候官好没用也。〔堂候上〕屛画彩鸾金帖尾。镜描红燕玉搔头。禀老爷。买得侯景先紫玉钗一对在此。〔卢〕好精工也。景先从何得此。〔堂〕说来可怜。便是参军爷先位夫人霍王府中之物。家贫零落。卖此为生。〔卢作沈吟介〕俺正思一计。牢笼李君虞。此事谐矣。问堂候官。霍家有甚女流往来。〔堂〕听得王哨儿说。有个鲍四娘往来。〔卢〕你可去请参军到此叙事。中间教你妻子扮作鲍四娘之姊鲍三娘来献此钗。说他前妻有了别人。将此弃卖。待李郞见恼。自然弃旧从新。你就请李参军去。正是暗施刻燕钗头计。明要乘龙锦腹猜。〔堂候下生上〕 

　　【霜天晓角】春明翠瓦。户戟门如画。徘徊靑盖拂乌纱。宝镫雕床下马。 
　　〔堂候通报见介卢〕客馆提春兴。〔生〕军麾拜下风。〔卢〕江山养豪杰。〔生〕礼数困英雄。〔卢笑介〕好一个礼数困英雄。且请坐谈。下官有一小女及筓。昨请韦先生为媒。愿配君子。说有前夫人在此。乃不忘旧也。不知当初何以招赘王门。〔生〕容诉来。 

　　【东瓯令】人儿那。花灯姹。淡月梅横钗玉挂。拾钗相见回廊下。一面许招嫁。恩深发得誓盟大。的的去时话。 
　　〔卢〕容易成婚。不为美重也。 

　　【前腔】相逢乍。忒沾惹。灯影裏挑心非正大。坠钗儿纳采眞低亚。就裏有些怕。易相交必定意情杂。容易撇人下。 
　　〔丑鲍三娘持钗盒上〕注嘴凸来红一寸。粉腮凹去白三分。假作鲍四娘姊妹都相像。则怕踹不的红靴脚太尊。〔见介〕太尉爷。老妇人叩头。〔卢〕你是谁家。〔丑〕鲍家。〔卢〕因何而来。〔丑〕闻公相家小姐要紫玉钗。有见成的献上。〔卢〕正好。取来看。〔堂候取钗上介卢同生细看介卢〕好精细。小燕穿花。谁家的。把红丝系了。好一个细金丝盒儿。〔生作惊背云〕这钗似曾见来。他说姓鲍。敢认得鲍四娘。就问霍家消息。〔回身问介〕卖钗的婆子姓鲍。敢有姊妹么。〔丑〕有七姊妹。老婆子第三。〔生〕可有鲍四娘。〔丑〕是俺妹子。他诙谐会作媒。老婆子性直。做些小交易。〔生〕这钗何来。〔丑〕是婆子的。〔生〕看你衣妆。不似有此钗。〔丑〕实不相瞒。是妹子鲍四娘央我卖的。〔生〕何从得此。〔丑〕赏元宵拾来的。〔生〕 

　　【狮子序】来何处。是谁家。猛然间提起赏元宵岁华。叹坠钗人远。还记些些。甚来由向灵心儿撇打。多则是云髻懒。月梳斜。镜台边那年留下。〔丑〕李老爷好俊俏眼哩。〔生惊介〕终不然霍府来的。〔看钗介〕觑了他两行飞燕。一样衔花。 
　　〔悲介〕此钗缘何到此。 

　　【太平歌】别他三载。长是泣年华。眼见得去后人亡将物化。〔丑〕活在。〔生〕终不然旧家门户恁消乏。沿门送上金钗价。〔丑〕那裏讨旧家门户哩。〔生〕终不然到嫁了人。那裏有彩凤去随鸦。老鹳戏弹牙。 
　　〔丑〕李老爷这般伤感。敢认的他家。老婆子若说起。一发可怜。这府裏有个郡主。招了个丈夫。一去不来。有个甚么韦秀才。报说他丈夫谁家招赘了。不信。访得明白。整呪了一个月日。又是我妹子为媒。招了个后生相伴。因此卖了这钗。〔生哭介〕我的妻呵。〔丑惊介〕原来就是参军爷夫人。老婆子万死万死。〔生闷倒扶起介〕妻呵。是俺负了你也。 

　　【赏宫花】是眞是假。似钗头玉笋芽。便做道钗无价。做不得玉无瑕。〔丑〕参军爷。夫人忘了你去哩。〔生〕妻呵。你去卽无妨谁伴咱。他纵然忘俺依旧俺怜他。 
　　〔丑〕好个参军爷念旧。〔生再提钗看介〕 

　　【绛黄龙】寃家。眞个无差。好些时肉跳心惊。这场兜答。妻呵。常言道配了千个。不如先个。你听后夫说。卖了钗。有日想李十郞来。要你悔也。妻。那人怎么。记当年曾爱西家。〔卢〕参军。妇人水性。大丈夫何愁无女子乎。昨遣韦夏卿相劝。今霍家旣去。此天缘也。〔生〕休喳。俺见鞍思马。难道他是野草闲花。小玉姐。痛杀我也。气咽喉嗄。恨不得把玉钗呑下。 
　　〔卢〕不消如此。嗄死了人身难得。参军不如且收此钗。百万价府中自还。〔生谢尉收钗介〕 

　　【大圣乐】怀袖裏细捧轻拿。似当初梅月下。还记他齐眉举案斜飞插。枕云横惜着香肩压。〔卢〕便倩鲍三娘为媒。将此玉钗行聘小女如何。〔生〕早难道钗分意绝由他罢。少不得钿合心坚要再见他。〔卢〕待咱敲断了这钗。〔生〕伊闲刮。您玉钗敲断鎭泪珠盈把。 
　　〔卢〕堂候。送参军馆中去。〔堂候送生介〕 

　　【哭相思】〔生〕蚤则枉了咱五百年遇钗人也。 
　　〔下卢吊场〕叫堂候的妻子上来。分付你不许漏泄。事成。赏你丈夫一个中军官。〔丑叩头谢介〕 

　　秋风红叶不成媒。　　　　分付春庭燕子知。 
　　好去将心托明月。　　　　管勾明月上花枝。 

　　第四十七出　怨撒金钱 
　　【行香子】〔旦作病上〕去也春光。月地花天。相思影瘦的不成模样。为伊踪迹。费尽思量。〔浣〕归来好。空迷恋。有何长。 
　　〔集句〕〔旦〕蕙帐金炉冷篆烟。宝钗分股合无缘。菱花尘满慵将照。多病多愁损少年。浣纱。紫玉钗头。是咱心爱。几时卖去呵。好闷也。 

　　【玉山莺】玉钗抛样。上头时萦红腻香。为寃家物在人亡。这几日意迷神恍。每早起呵。窥妆索向。还疑在枕边床上。又似在妆奁响。猛思量。原来卖了。空自搵啼妆。 
　　【前腔】如今可卖了也。卖钗停当。喜孜孜谁家艳阳。那插钗人温存的依前还价。遇着那一等呵。笑穷妇人无分承当。抬高价作他乔样。俺霍小玉一眼看上李十郞。今日卖了钗也。路傍諠讲。道当初坠钗情况。自把前程扬。为谁行。断簪残髻。留伴镜中霜。 
　　〔侯景先上〕杜鹃花暖碧桃稀。两处红妆一处悲。个裏囊中忒羞涩。他边头上有光辉。自家侯景先便是。替霍家郡主卖钗。得百万钱。在店中半年多月。没人取去。老子亲送来。内有人么。〔浣〕老侯到了。待咱通报。〔见介旦〕卖钗得价了。 

　　【桂花锁南枝】〔侯〕咱登时发付珠钗两股。旧时价不减些儿。任姹女把金钱细数。〔浣数钱介〕是百万了。牙钱那家有。〔旦〕问他卖在那家。〔侯〕是当朝太尉姓卢。玉俜停上头须此。〔旦惊介〕浣纱。问他到卢府裏。可打听来。〔侯〕且喜且喜。有个李参军。你这裏寻故夫。他那边衠新壻。〔旦〕当眞了。〔侯〕府门外久踌躇。是他堂候官亲说与。 
　　〔旦泣介〕天下宁有是事乎。霍小玉钗头。到去卢家插戴也。〔闷倒介侯〕玉翦江鱼寻老手。钗分海燕泣春心。〔下〕 

　　【小桃红】〔旦〕俺提起晓妆楼上玉纤闲。他斜倚妆奁盼。也则道镜台中长则是两相看。闲吟叹。把玉钗弹。人去后。香肩亸。画眉残。将他来斜拨炉香篆也。又谁知誓冷盟寒。空掷断钗头玉。双飞燕不上俺云鬟。 
　　〔浣〕这钱爱杀俺也。〔旦〕要钱何用。 

　　【下山虎】一条红线。几个开元。济不得俺闲贫贱。缀不得俺永团圆。他死图个子母连环。生买断俺夫妻分缘。你没耳的钱神听俺言。正道钱无眼。我为他叠尽同心把泪滴穿。觑不上靑苔面。〔撒钱介〕俺把他乱洒东风一似楡荚钱。 
　　〔浣〕怎生撒去。可是撒漫使钱哩。 

　　【醉归迟】〔旦〕那其间成宅眷。俺不是见钱儿热卖图长便。谁承望这一对金钗胡串。靑楼信远。知他向红妆啼笺。他虽然能掇绽。惯赔钱。你敢也承受俺贯熟的文鸳。又蘸上那现成钗燕。想着那初相见。长安少年。把俺似玉天仙花边笑嫣。满着他含笑拾花钿。终不然那一霎儿灯前几年。到如今那买钗人插妆鬟俨然。俺卖钗人照容颜惨然。知他是别样婵娟。也则是前生分缘。 
　　〔崔上〕旅舍贫儒闲踏草。高楼思妇怕看花。这几日不曾问霍府李郞消息。取几贯钱使用。裏面甚事悲諠。径入则个。〔见钱撒地作惊介〕浣纱姐。俺书生终日奔波觅钱。如何乱撒满地。〔浣〕你不知。要找访李郞。赀费乏绝。将玉钗倒与玉工。正卖向卢太尉府中。果然百万钱买去。卢小姐插戴。与李郞成亲了。〔崔〕眞个了。李君虞。你可也有时遇着俺崔允明数落你一番。怕你不动头也。〔旦〕果如所言。崔君淸客。浣纱将钱奉上薄为酒费。容奴拜恳也。〔拜介〕 

　　【忆多娇】借美言。续断缘。断续姻缘须问天。〔崔〕满眼春愁花树边。要得团圆。〔又〕还似巧相逢那年。 
　　【哭相思】〔旦〕俺心中人近人心远。说敎他心放心边。他钱堆裏过好日。俺钗断处惜华年。〔崔辞介旦〕加婉转。促留连。看落花飞絮是俺命丝悬。若得他心香转作回心院。抵多少买赋千金这酒十千。 
　　眞成薄命久寻思。梦见虽多觉后疑。买断人间不平事。金钱还自有圆时。〔下崔吊场〕好花期客客不至。病鸟依人人自怜。看来小玉姐为寻访李郞。破散家赀百万。俺三年间受之惶愧。要径造李郞。他又被卢府拘制。早朝晚归。不放参谒。怎生是好。〔想介〕有了。崇敬寺今春牡丹盛开。约韦夏卿酒馆商量。去请李郞玩赏。酒中交劝。或肯乘兴而归。正是欲见夫妻一片心。须听朋友三分话。〔下〕 


　　第四十八出　醉侠闲评 
　　〔老旦酒保上〕游人醉杀牡丹时。立誓无赊挂酒旗。一斗十千教满腹。十分一盏卽开眉。自家乃崇敬寺前大街头一个有名酒馆小二哥便是。恭喜今年牡丹盛开。约有半月日。看花君子往来游赏。须索在此守候。凡有吃寡酒的。吃案酒的。赊酒去的。包酒来的。咱都不误主顾。正是有物任教携酒去。无人不道看花来。远远一个活神道来也。〔豪士轻纱巾黄衫挟弩弹骑马跟从数人打猎上〕 

　　【锁南枝】风光粲云影摇。矫帽轻衫碧玉绦。花衬着马蹄骄。侠骨天生傲。自家埋名豪客是也。春归花落草齐。弹鸟一会。呀。前面是个大酒店。胡雏叫酒保。可有淡黄淸数十甁。待俺打鸟回来飮唱也。〔保〕知道了。〔豪〕你把珍珠茜滴几槽。待俺打围归醉花鸟。 
　　去也。〔下崔上〕 

　　【前腔】春多少红树梢。长安看花愁思敲。一步步倚斜桥。诗打就残红稿。酒保哥有么。〔保上崔〕你把冷烧刀不用的熬。水晶葱盐花儿捣。 
　　俺有朋友韦夏卿来此讲话。案酒排几个来。〔保〕请裏面坐。〔崔自飮介韦上〕 

　　【前腔】靑旗上酒字儿飘。步转东风寻故交。原来崔允明先在此。〔见介崔笑介〕如此春光十分。怎生不醉也。〔韦〕你穷暴的不鏖糟。忖沙恁还俏。〔崔〕酒保取酒来。听提壶唤春色浇。免把俺老明经干渴倒。 
　　〔韦〕允明兄。敢待商量李君虞一事。〔崔〕便是。闻得崇敬寺牡丹盛开。小弟要将小玉姐所赠金钱作酒。邀请李君虞吟赏。席上使几句。攒聒得他慌。不由不回头也。〔韦〕你不知卢太尉当朝权势。出入有兵校挟着。分付有说及霍府事者。以白梃推之。且卢家刺客布满长安。好不精细哩。〔崔〕得人钱贯。与人消算。尽你我一点心也。 

　　【前腔】把他孤鸾赚去凤招。受了他殷勤难暗消。俺二人呵。似接树老花妖。惜树怜枝好。〔韦〕只怕他冷心情会作乔。苦了俺热肝肠替烦恼。 
　　〔崔〕此事就烦这酒家做酒三筵。明后日崇敬寺牡丹花下。就烦他去卢府下请书。催请李参军赴宴。〔保〕门上难进。怕他生疑。〔韦〕俺有一计。只做无相禅师请他便了。〔保〕知道了。二位与俺再倒一壶。〔豪上〕 

　　【前腔】流莺巧翡翠娇。弹珠儿打来云汉高。金镫宝鞭敲。旗亭外把银瓶吊。呀。两个秀才在此。忍耐不住。敎他回避便了。那鲁两生可也不伏嘲。困黄粱是这邯郸道。 
　　〔作举手介〕请了。〔韦崔作辞避介〕高楼后客催前客。深院新人换旧人。请了。崇敬寺相候也。〔下豪笑目送二生云〕何处摆出两个大酸倈。〔从〕这两个秀才好生眼熟。似三年前一个借鞍马的韦先儿。一个求俊僮的崔先儿。〔豪〕借人马何用。〔从〕李十郞就亲霍府。借去风光也。〔豪问保〕两个酸倈到此许久。〔保〕好一会了。〔豪觑残殽笑介〕这盘中何所有。〔保〕是五香豆豉。〔豪〕那盘中。〔保〕十样锦豆腐。〔豪作笑介〕这狗才。几缕儿豆腐皮。做出这十样锦。去哄弄那穷酸。可怜人也。两个消了你几大甁酒。〔保〕每人倒了一甁。〔豪看壶介〕呀。是夹镴壶。人不上五六小杯。有甚商量。消停许久。〔保〕为那陇西李十郞赘了卢府小姐。弃了前妻。那前妻害的恹恹。病待不起。两人商量。俺家包了酒。到崇敬寺。请李十郞去赏牡丹。劝他回心转意。又怕卢府威势。不敢深说。说起那前妻。好不恓惶人也。〔哭介豪〕原来有此不平之事。酒保且将酒过来。〔酒到介豪〕近间可有名姬唤来。〔保〕对门有王大姐。隔壁有刘八儿。都好。〔豪〕这怎生使得。都是些菜瓜行院也。 

　　【前腔】掀黄袖拂鬓毛。看花的红尘飞大道。无过是李和桃。好共朱颜笑。红一点酒千瓢。是雄豪喜长啸。 
　　〔保〕动问怎生唤做雄豪。〔豪〕雄豪二字。不是与你们讲的。〔保〕小人不认得雄豪。认得个雌豪。〔豪〕怎唤雌豪。〔保〕这京兆府前。有个鲍四娘。挥金养客。韬玉抬身。如常富贵。不能得其欢心。越样风流。纔足回其美盼。可不是雌豪也。〔豪〕久闻其名。可请相见。〔保〕兀的不是鲍四娘来也。〔鲍上〕 

　　【前腔】欹红袖亸翠翘。听子规窗前啼不了。觑了那病多娇。泪向王孙草。〔保出接介〕鲍四娘。小堂有客相请。〔鲍作打觑介〕觑他丰神俊结束标。料多情非恶少。 
　　〔保〕识货识货。〔豪作见介〕他便是鲍四娘。名不虚传。 

　　【前腔】他是闺中侠锦阵豪。闻名几年还未老。他略约眼波瞧。咱蓦地临风笑。人如此兴必高。〔回身介〕指银瓶共倾倒。 
　　〔揖鲍介〕久闻鲍四娘女中侠气。纔一见也。〔菩萨蛮〕赤阑桥尽香街直。牡丹风外垂杨碧。〔鲍〕叠损缕金衣。相逢憔悴时。〔豪〕黄衫骑白马。日日靑楼下。〔鲍〕金弹惜流莺。留他歌一声。〔豪笑介〕咱闷弓儿打不上老莺也。为咱歌来。 

　　【绣带儿】〔鲍进酒介〕金杯小。把偌大的闲愁向此消。多情长似无聊。暗香飞何处。靑楼歌韵远。一声苏小。含笑。倚风无力还自娇。好些时吹不去彩云停着。 
　　【白练序】〔豪〕妖娆。恁还好。花到知名分外标。恨不得逐日买花簪帽。暗香消。年来觉。咱四海无家有二毛。更着甚锦鞍呼妓。金屋藏娇。 
　　【醉太平】〔鲍〕休乔。有如许风韶。便敲残玉凤。换典金貂。风云事业。忍负尊前谈笑。闲眺。绿杨风老雉媒娇。古道猎痕靑烧。一般儿草绿裙腰。花红绣口。残春恁好。 
　　【白练序】〔豪〕虚嚣。那年少。曾赴金钗会几宵。如天杳。江南一梦迢遥。酒醒后思量着。折莫摇。断了吟鞭碧玉梢。从谁道。兀的是渭水西风残照。 
　　四娘踏草何来。〔鲍〕看霍王府小玉姐病来。〔豪〕因何病害。〔鲍〕贪了才子李十郞。因而招嫁。十郞薄幸。就亲卢太尉府中。再不回步。小玉姐病染伤春。敢待不起也。〔豪〕可也有了人么。〔鲍〕谨守誓言。有死而已。〔豪〕世间怎有这不平之事。家赀如何。 

　　【醉太平】〔鲍〕多娇。一种情苗。贪看才子。致令家计萧条。把珠钗折卖。访问薄情音耗。他病痨。鎭熏香帕裹鬓云乔。枕伏定把泪花弹却。〔豪〕病可好。〔鲍〕多应不好。〔豪〕那人可回。〔鲍〕再休提薄幸。咱为他烦恼。〔豪作恼介〕 

　　【绛黄龙】心憔。难听他绿惨红销。为他半倚雕阑。恨妬花风早。四娘。飮一大杯何如。倩盈盈衫袖。〔又〕洒酒临风。泱住这英雄泪落。〔豪作醉鲍扶介豪〕还劳你把玉山扶着。恁多情似伊个中绝少。胡雏。取红绡十匹与四娘。作为缠头之费。暮云飘。寸心何处。一曲醉红绡。 
　　【尾声】你凄凄切切愁色冷金蕉。只俺臂鹰老手拈不出凤弦胶。〔举手介〕四娘一笑相逢咱两人心上晓。 
　　〔鲍下豪吊场〕冷眼便为无用物。热心常为不平人。花前侧看千金笑。醉后平消万古嗔。俺看李十郞这负心人为卢府所劫。使前妻小玉一寒至此。此乃人间第一不平事也。俺不拔刀相救。枉为一世英雄。叫苍头。你将金钱半万。送与霍府。叫他明后日作大酒筵。他问设酒因何。你只说到时自有分晓。〔杂〕禀主翁。毕竟为何。〔豪〕不须闲问。明后日人马整齐妆束。跟俺崇敬寺赏牡丹花去。正是立拔宝刀成义士。坐敲金盏劝佳人。〔并下〕 


　　第四十九出　晓窗圆梦 
　　【一江风】〔旦病浣扶上〕睡红姿。梦去了多回次。为思夫愁病死。侍儿扶花袅风丝。把不住香魂似。〔内作鹦鹉叫介〕姐姐可怜。〔浣〕好个鹦哥儿。叫道姐姐可怜也。〔旦〕鹦鹉会心慈。〔又〕狂夫不转思。闷悠悠记不起花前事。 
　　〔集句〕花恨红腮柳恨眉。形同春后牡丹枝。绿窗孤寝难成寐。说与傍人未必知。浣纱。俺自闻李郞卢氏之事。怀忧抱恨。周岁有余。羸卧空闺。遂成沈疾。如何是好。〔浣〕郡主。你日夜悲啼。都忘寝食。期一相见。竟无因由。寃愤益深。委顿床枕。依浣纱愚见。想李郞素心。当初恳切盟言。未必抛残至此。倘期后会。且自宽怀。 

　　【集贤宾】〔旦〕道相看三十言在耳。做夫妻到此无词。别后无书知不美。没来由折了身奇。陪了家计。博得那一声将息。堪憔悴。不伤心也是旧时相识。〔作呕介〕 

　　【前腔】〔浣〕你爱寒酸呕出些黄淡水。唾花中怕见红丝。你瘦尽了腰肢。愁不起女儿家折尽便宜。更赔闲气。偏会假寻寻觅觅。如何的。且恁消除把翠红排比。 
　　〔浣〕郡主。将管弦消遣一会也。〔旦〕与我拿过一边去。 

　　【前腔】无情无緖搊甚的。任朱弦网遍尘丝。妬女争夫因甚起。偏儿家没个男儿。不成夫壻。不死时偌长的日子。伤心事。花灯下一时难悔。 
　　【前腔】〔浣〕你可也自把千金躯爱惜。少年人生寡难为。你蘸住红颜图后会。也须是进些茶食。稳些眠睡。好在翠围香被。傥然是。梦中来故人千里。 
　　〔旦〕也说得是。待我睡些时。〔浣〕待我收拾茶饭来。〔下鲍上〕才郞薄幸愁回首。美女伤春病捧心。咱鲍四娘。贫忙数日。不知小玉姐病体如何。呀。原来孤眠在此。浣纱何处也。〔旦惊醒介〕四娘来几时也。 

　　【黄莺儿】正好梦来时。户通笼一觉回。〔鲍〕可梦到好处。〔旦〕阳台暮雨愁难做。〔鲍〕李郞可来梦中。〔旦〕咱思量梦伊。他精神傍谁。四娘。咱梦来。见一人似剑侠非常遇。着黄衣。分明递与。一辆小鞋儿。 
　　〔鲍〕鞋者谐也。李郞必重谐连理。 

　　【前腔】此梦不须疑。是黄神喜可知。一尖生色鞋儿记。费金赀访遗。卜金钱祷祈。惹下这剑天仙托上金莲配。贺郞回。同谐并履。行住似锦鸳齐。 
　　〔末豪奴持钱上〕世上无名客。天下有心人。拔剑谁无义。挥金却有仁。俺主翁乃是埋名豪客。分付将钱十万。送霍府广张酒筵。知他主甚意儿。已到他门首。内有人么。〔浣上〕是谁。〔末〕俺家主翁要借尊府会客。送钱十万。求做酒筵。〔旦〕差矣。这不是包酒人家。何得如此。〔末〕敢借花竹亭台一座。〔旦〕鲍四娘。你说俺家近日不同了。昔日梁园多种竹。岁久无人森似束。舞榭倾欹树少红。歌台黯淡苔攒绿。尘埋粉壁旧花钿。鸟啄风筝碎珠玉。至今帘影反挂珊瑚钩。指似傍人堪痛哭。咱家做不得也。〔末〕到头自有分晓。知音那用推辞。〔下浣〕这厮是何主意也。 

　　【簇御林】〔旦〕非亲故。甚意儿。无名钱。天上至。〔浣〕似金钱夜落花容易。恁靑衣童子来传示。〔合〕转堪疑。旧家零落。何客赐光辉。 
　　【前腔】〔鲍〕咱来圆梦。觉有奇。送金钱。甚所为。〔旦〕怕又是买钗的妬女来调戏。可便似文君新寡惹这闲车骑。〔合〕事难知。不速之客。或是好因依。 
　　〔鲍〕浣纱。且扶小姐裏面睡。咱去也。 

　　【尾声】〔旦〕四娘。你看咱病身躯送不的你。薄幸呵共长安又不隔千山万水。甚意儿敎人不恨个死。 
　　心病除非心药医。　　　　绣鞋犹有梦来时。 
　　何人诏此金钱会。　　　　喜鹊乌鸦总未知。 

　　第五十出　玩钗疑叹 
　　【金珑璁】〔生上〕莺语记丁宁。诉春心空回雁影。人去眼未分明钱落手还侥幸。正覩物怀人对景。到此若为情。 
　　〔鹧鸪天〕薄命情知怨负深。个中消息费沈吟。能存镜裏纤纤玉。那得钗头艳艳金。思往昔。辨来今。上头时候镜初临。分明认得还疑错。袖向靑衫泪满衿。咱李十郞。为因卢家势压。霍府情疏。不知小玉姐存亡。忽见卖钗情事。使人气伤咽倒。今日闲坐无聊。秋鸿开箱。取那燕钗端详一回也。〔鸿持钗上〕衣箱正合金鱼袋。钿合斜分玉燕钗。禀老爷。钗在此。 

　　【江头金桂】〔生〕提起燕钗相并。向紫玉啼痕柱欲冰。更碧葱纤指。红丝缠定。怕分飞要孤另。早知他要孤另。怎敎前生相承相应。偏他两条红润。一片淸冷。双淸妙手制作精。向晚妆时候。〔又〕朝云初映画眉轻。看他立定钗犹颤。妆成镜越淸。 
　　〔鸿〕钗有甚好处。这般看承他。 

　　【前腔】〔生〕这钗好助情添兴。压半朵棠梨风袅擎。系玉牌花胜。翠点丝萦。步玲珑插端正。俺和他日暖吹笙。人间对镜。和他看花笑笑。踏草停停。柔情一种画不成。向晚妆时候。〔又〕暮云低映凤灯凝。笑摘下钗头燕。待娇回枕上莺。 
　　〔鸿〕不想下得卖了这钗也。 

　　【前腔】〔生〕难道红颜薄命。你正好楼心看月明。为问玉人何处。云鬟偷并。好姻缘看忒轻。亏你别弄箫声。再塡河影。是谁做了领头凤史。接脚的牛星。你全然忘却那会情。想他卖钗时候。〔又〕翠残香剩恣胡行。虽然背后成千里。也在你跟前住一程。 
　　〔鸿〕爷看甚钗。就了卢府亲罢。 

　　【前腔】〔生〕难道俺多才薄幸。俺这裏无情还有情。料他两层招嫁。一时乘兴。冷思量闲记省。他所事精灵。自心盟证。怎肯因而奚落。遂尔飘零。想来莫是他魂梦境。记坠钗时候。〔又〕十分侥幸美前程。纵然他水性言难定。俺则怕风闻事欠明。 
　　〔鸿〕这事不的犹可。当眞时节。连俺那浣纱也跟了人去也。 

　　【大迓鼓】〔生〕他千金肯自轻。玉楼无恙。伴侣飞琼。若不是诰命夫人正。怎惜得添香侍女淸。〔合〕持取钗头。再作证盟。 
　　秋鸿。想家门寒落难堪也。 

　　【前腔】便桑田似海倾。要嫦娥斟酌。耐冷娉婷。妻。你敢疑我招了卢府也。你那知俺客舍闲风景。常则怕幽闺欠老成。 
　　〔合前老酒保送请书上〕来邀帅府风流客。去看空门富贵花。小子是酒肆人家。明日为崔韦二秀才置酒崇敬寺。请李参军爷赏牡丹。来下请书。怕他门下有人堤防。只说老和尙请他便了。〔把门军校上〕唗。谁人行走。〔保〕崇敬寺无相长老。请参军爷随喜片时。〔校〕敢邀那裏去。〔保〕老禅师有何处去。〔校通报介生取书看介〕知道了。禅师与我有旧。明日就来。〔校〕太尉爷分付。参军爷所在行动。着军校十数人白梃护从。〔生〕这也使得。 

　　侯门春色苦相禁。　　　　暂话尘缘一散心。 
　　从此山头似人石。　　　　丈夫形状泪痕深。 

　　第五十一出　花前遇侠 
　　【窣地锦裆】〔外老僧上〕色到空门也着花。佛桑春老散香霞。买栽池馆意无涯。看到子孙能几家。 
　　自家乃是崇敬寺中一个无相法师便是。坐禅出定。偶见牡丹盛开。必有冠盖游赏。不免叫弟子们出来支对。弟子何在。〔末丑弟子上〕 

　　【前腔】僧家亦有芳春兴。鼻观偷香色尘映。试看淸池与明镜。何曾不受花枝影。 
　　师父。问讯了。师父。牡丹折一枝。胆甁中供佛也好。〔外〕那枝色相儿好。〔丑〕大红。桃红。粉红。紫红。百十余种。老师父要插时。第一是醉杨妃。肉西施。花头儿好。〔外〕胡说。〔末〕白净的是观音面。佛头靑。可好。〔外〕使得。名花盛发。俗眼争看。你两人在此支持。咱去入定也。正是生香世界锦斓斑。天雨曼陀照玉盘。一朵官黄微拂掠。鞓红髻紫不须看。〔下丑〕兄弟。冠盖来赏牡丹。有费迎待。你看那崔韦二秀才张筵设席。请卢府李参军去了。俺们不如锁上禅堂。别处随喜。正是酒驻赏心客。花催行脚僧。〔下韦崔上〕 

　　【西地锦引】〔崔〕艳萼奇葩翠捧。翦裁费尽春工。〔韦〕径尺平头。几重深影。一片云红。 
　　〔崔〕夏卿兄。这寺中酒筵已设。李郞早晚到来。好盛的牡丹也。 

　　【高阳台引】〔兵校数人持白棍拥生上〕芳月融晴。禁烟熏暖。金界瑞光巄嵷。霭霭霏霏。未怕宿酲寒中。绮门御陌啼莺午。恰来旧约宾从。望花宫。翠雾连帷。彩霞飞栋。〔见介韦崔笑介〕君虞久别也。一春几许闲空。恁锦城香国。蜂浮蝶冗。罗绮笙歌。春光无奈娇纵。〔生〕宫袍荏苒花间意。倩东风尽日传送。〔韦崔合〕倚新妆沈香亭畔。那年供奉。 
　　〔众揖介崔〕燕归巢后卽离羣。〔韦〕吟倚东风怯晚春。〔生〕独坐侯家正惆怅。〔合〕牡丹时候一逢君。〔崔〕十郞。自别秦川。数年不见。好忘旧也。〔韦〕今日请十郞花前玩赏。是话休提。且看酒来。〔校〕韦相公怎生替了和尙作东。〔韦〕你不知。这和尙唤作见花羞。〔酒保上〕佛座竟闻香世界。豪游须结醉因缘。禀相公。酒到了。〔韦崔送酒介〕 

　　【高阳台】〔韦〕翠盖笼娇。靑猊袅韵。缀压枝头春重。绣毂晴雷。飞断六街尘鞚。欢哄。倚妆深色如有意。怕春去未禁拦纵。齐解逞千层一捻殿住春红勒迸。 
　　【前腔】〔生〕谁种。鹤顶移鞓。檀心倒晕。旋瓣重瓤争耸。渲紫生绯。袍带寿安围拥。晴弄。绛罗高卷春正永。浑自倚玉楼香梦。须护取锦帐流苏。映日飘摇螮蝀。 
　　【前腔】〔崔〕珍重。驼褐霏烟。鹅黄漾日。都不似翠苞凝凤。暮雨朝云。红香醉来几瓮。闲咏司花疑与根别染。依约傍九霞仙洞。谁分许精神万点。长则是花王出众。 
　　【前腔】〔生〕淸供。赤玉盘欹。锦丝球簇。百宝雕阑低控。绝艳浓胭。矗矗彩云飞滃还用。嫣然宜笑花片裏。指痕上粉香弹动。趁灵心袖笼轻翦。翦下断红偷送。 
　　【前腔】〔韦〕吟弄。向孔雀图中。流莺队裏。多丽恣妖迎宠。近红药天阶。衣香夜染扶从。正恐。谑花士女闲赠取。还应羡洛阳旧种。春老也怎得名花倾国。一尊长共。 
　　〔崔〕君虞。胭红粉紫。谁不玩赏。只那幽廊绝壁之下。有白牡丹一株。素色淸香。无人瞅采。好可怜也。 

　　【前腔】心痛。素色鸾娇。靑心凤尾。别自玲珑一种。怅瑶台月下初归。东风倚阑谁共。〔韦〕相讽。他闲庭一枝横似水。便云想衣裳何用。〔合〕李郞。他无限恨。断魂欲语。兀自幽香遥送。 
　　〔韦〕君虞。今日玩赏。就将牡丹联成一绝如何。〔生〕正好。〔崔〕君虞请先。〔生〕长安年少惜春残。〔崔〕争认慈恩紫牡丹。〔韦〕待小弟凑成。别有玉盘承露冷。无人起就月中看。〔生作叹息介崔〕君虞为甚沈吟。再向回廊外散心也。〔行介豪士黄衫带翦发胡奴捧剑上豪笑介〕好不盛的牡丹也。羯鼓催敲一捻痕。艳高堪领百花尊。红罗一尺春风髻。翠袖三生日暮魂。自家埋名豪客便是。听得负心汉李参军在此赏花。没些时酒阑何处也。 

　　【新水令】俺则为这牡丹风吹起鬓边丝。抵多少会宾堂酒牌金字。须不是宴慈恩塔上题。又不是和灵隐月中词。两三个细酸倈在兹。消受些吃一看二拿三说四。 
　　猛想起来。咱要诛了这无义汉何难。只是惜树怕拿修月斧。爱花须筑避风台。且跟那些听说甚来。 

　　【南步步娇】〔崔〕提起可怜人是郑家子。〔生低问〕近日如何。〔韦〕他鎭日裏啼红渍。流光去几时。子母孤贫。靠你成何事。〔生叹介〕道他有个人了。〔崔〕他甘心为你守相思。怎生弃置。他在空房死。 
　　〔校上〕崔先儿。你说甚么相思死。你管闲事。一个黄衫人来也。 

　　【折桂令】〔豪〕暗端相典雅风姿。怪不的有了旧人凑上新知。汉相如似此情词。怎寻觅卓文君瑕疵。早则是有情人敎他闷死。惜花人心事怜慈。听他刎颈交切切偲偲。惹的俺断肠人急急孜孜。 
　　再听他一会也。 

　　【江儿水】〔生〕接叶心如刺。看花泪欲滋。〔韦〕风光甚丽。草木荣华。伤哉郑君。衔寃空室。恨娇香他只为多情死。〔生泣介〕二君定不知我。因卢太尉恩礼。宛转支吾。那曾就亲卢府。誓盟香那得无终始。傍权门取次看行止。〔崔〕君虞。乘兴一见郑君何如。〔生叹介〕怎敢造次便去也。〔韦〕那人早晚待君永诀。足下终能弃置。实是忍人。〔韦崔合〕好为思之。丈夫不宜如此。 
　　〔校上〕韦先儿管闲事。黄衫人又来也。〔豪士上〕俺听说了多时也。列公请了。公非李十郞者乎。某族本山东。姻连外戚。虽乏文藻。心尝乐贤。仰公声华。常思觏止。今日幸会。得覩淸扬。某之敝居。去此不远。亦有声乐。足以娱情。妖姬八九人。骏马十数匹。惟公所要。但愿一过。〔韦崔〕有这繁华所在。且往领盛意。美酒笙歌。放怀为妙。〔豪〕在下有马数匹。拣一匹骏气的背上李郞。二君缓来。〔崔韦〕请了。且逐金丸去。高嘶宝马来。〔下豪〕胡奴。快取两匹追风骏马来。〔胡奴二人做马嘶上〕 

　　【雁儿落】〔豪〕有几匹骏雕鞍是俺家雪花狮。有几个俊苍头是俺家花鸟使。马呵消得你一鞭儿。奴呵做得你三分事。马呵三花乍翦络靑丝。奴呵双眉如画粉红姿。咱呵甚意儿把良马思君子。将红粉赠男儿家赀。咱那裏金谷园难似此。你辞也么辞。看咱点鞭头云外指。 
　　〔校恼介〕又一个管闲事的人也。你不听得俺卢府威风么。参军爷待做俺府裏东床。引他那裏去。看我手中白棍儿么。 

　　【侥侥令】摩娑起手底棍儿打这厮。棍儿上有卢字。〔豪笑介〕有字怎的。〔校〕明写着。你肉眼迷厮。逞搊查强死。参军呵。他坦腹乘龙衣金紫。好不受用也。你有铜斗儿家赀你自家使。 
　　【收江南】〔豪〕呀。禁持的李学士没参差。卢太尉甚娘儿比。似俺将你老东床去了也那厮。和你家小姐对情词。〔做拔剑介〕看剑儿雄雌。不甫你一个来一个儿死。 
　　〔校收棍做怕介〕和你耍哩。提刀怎的。难道杀人不偿命。看你家金谷园去。管俺们一个醉。〔豪〕叫胡奴挟李十郞上马。〔并马行介生〕前路相似胜业坊。〔又行问介〕前面望见曲头。〔又行介〕将次是霍王府哩。〔豪〕问他怎么。〔生私云〕怎认得这所在也。 

　　【园林好】似曾相识。这花骢和小厮。〔奴〕参军爷好眼哩。〔生〕转前坊旧家儿在兹。承相招。可有别路到潭府。〔豪〕径须从此。〔生〕迤逦蓦然来至。过他们甚意儿。 
　　〔又〕〔豪〕这不妨。坊门多有似也。 

　　【沽美酒】稳着你个锁鞍鞓花外嘶。〔又〕夹着你黑昆仑海山使。这些时那一个不醉染红香弄晚飔。是谁家美人独自。是谁家门巷偏似。我呵心知肚知。萍水契相知几时。烟花担嗟咨怎辞。呀。比似你逞精神。长则在醉红乡逗人闲事。 
　　〔生〕天晚。小生薄有事故。改日奉拜。〔作鞭马欲回豪控生袖介〕敝居咫尺。忍相弃乎。 

　　【尾声】问你个赏花人有甚么穷薄事。则待抝双飞撇马多回次。可也要会人情把似你秀才家性儿使。〔下〕 

　　第五十二出　剑合钗圆 
　　【怨东风】〔浣上〕去去春难问。翠屛人不稳。添香侍女费精神。闷闷闷。卜筮无凭。仙方少验。求神未准。自家浣纱便是。奉侍郡主。恹恹一病经年。又逢春尽。多少游春士女。日永风喧。只俺家守着病多娇。长似凄风短日。料应不久。扶他出来消遣一回。〔浣请介旦扶病上〕 

　　【前腔】鬼病恹恹损。落花风片紧。多应无分意中人。恨恨恨。梦浅难飞魂摇欲坠。人扶越困。 
　　浣纱。俺病症多应不好也。扶我起来怎的。〔浣〕几年春色凋零。今岁名花盛发。郡主。你消遣些儿。〔旦〕浣纱。你看孤禽侧畔千莺晓。病树前头万木春。教咱怎生消遣也。 

　　【山坡羊】冷淸淸遭値这般星运。闹氲氲搅人的方寸。虚飘飘躭捱了己身。软咍咍没个他丰韵。浣纱呵。病的昏。问你个春几分。睡也睡也睡不稳。过眼花残。断头香尽。伤神。病在心头一个人。消魂。人似风中一片云。 
　　【前腔】〔浣〕他瘦厓厓香肌消尽。昧蚩蚩眼波层困。怯设设声息儿一丝。恶丕丕呕不出心头闷。他脱了神。当时画的人。猛然间想起今难认。一会儿精灵。一会儿昏晕。花神。多则是残红送了春。东君。你早办名香为反魂。〔旦作昏介鲍上〕 

　　【玩仙灯】淑女病留连。憔悴煞落花庭院。 
　　俺鲍四娘。数日未知小玉姐病体若何。呀。原来又睡在此。老夫人何在。〔老旦上〕若无少女凭花老。为有嫦娥怕月沈。四娘。看俺孩儿病体若何。〔旦醒介〕俺娘不好了也。四娘几时到来。 

　　【山桃红】彩云轻散。好梦难圆。是前生姻缘欠。又■〈扌弃〉了今生命塡。魂缥缈风裏残霞。你把俺火烧埋向星前。暮烟。多管香早寒。玉早尘。除却寸灵心还活现也。待他泪滴成灰。还和他梦裏言。〔合众哭介〕忍泪洒落花片。惺惺可怜。等不的薄幸人儿和你做个长别筵。 
　　〔老〕还有甚话也。儿。〔旦〕娘叫俺道个甚来。特为俺把多才拜上。 

　　【前腔】敎他看俺萱堂一面。半子前缘。叫浣纱。若秋鸿回来。你夫妻好生看觑奶奶。待拜你呵。〔作跌介〕你当了嫡亲眷。替俺看他老年。鲍四娘。早晚也来看觑奶奶。当初是你作媒。以后见那薄幸呵。敎他好生儿看待新人。休为俺把欢情惨然。倘然。他念旧情过墓边。把碗凉浆瀽也。便死了呵。也做个蝴蝶单飞向纸钱。 
　　〔合前众背介老〕李郞不到。怎生区处。〔鲍〕觑他形骸死瘦。眉气生黄。敢待变症也。〔浣〕则管昏上来哩。〔摩介老〕李郞好薄幸也。〔鲍〕小玉姐好薄命也。〔旦醒介〕咳。娘。你孩儿好些了。李十郞到来哩。〔老〕那讨这话来也。儿。〔旦〕咱待起来。娘替咱梳洗哩。〔老〕儿久病之人。心神惑乱。且自安息。〔旦〕娘不信呵。四娘扶咱。 

　　【尾声】一边梳洗不妨眠。听呵那马蹄声则俺心坎儿上打盘旋。浣纱。敢踏着门那人来不远。〔并下豪与生并马羞不肯行豪家奴数人拥扯生马上〕 

　　【不是路】〔豪〕路转桥湾。胜业坊西迤逗间。花如霰。似武陵溪上举桃丹。暮光阑。你怎生乘兴人空返。陡住你花骢去住难。〔生掩面介〕羞杀俺也。含羞眼。旧家门户谁曾盼。怕人偷唤。〔又〕 

　　【前腔】〔豪〕玉碎香悭。为你怒冲冠把剑弹。朱门限。几年山上更安山。秀才。不是请你到俺家去。是请你到你家去。好伤残。你骑着俺将军战马平心看。抵多少野草闲花满目斑。〔生〕则怕卢太尉害了人也。〔豪〕怎生这般畏之如虎。〔生〕足下不知。小生当初玉门关外参军。受了刘节鎭之恩。题诗感遇。有不上望京楼之句。因此卢太尉常以此语相挟。说要奏过当今。罪以怨望。所畏一也。又他分付。但回顾霍家。先将小玉姐了当。无益有损。所畏二也。白梃手日夜跟随厮禁。反伤朋友。所畏三也。因此沈吟去就。不然。小生岂是十分薄幸之人。今日相见。怎生嘴脸也。〔豪〕结发夫妻。赔个小心便了。卢太尉俺自有计处。不索惊心。无危难。把雕鞍勒住胡奴唤。乱敲门瓣。 
　　〔又〕〔奴扣门介〕 

　　【前腔】〔老浣同上〕燕子凋残。王谢堂中去不还。谁淸盼。听重门闭了响铜环。〔奴〕旧门阑。多应是昨夜灯花粲。好事临门你可也不等闲。〔老浣〕人喧乱。多应客赴金钱宴。启门偷看。 
　　〔又〕〔豪众作拥生马进门豪指生问老云〕认得此人否。〔老惊哭介〕薄情郞。何处来也。〔豪〕且下了马。请小玉姐来对付他。〔老〕小女沈绵日久。转侧须人。不能自起。〔旦作在内介〕娘。你孩儿起的来也。〔鲍扶旦上〕 

　　【哭相思】待飞残一枕香魂。谁向窗前唤转。 
　　〔见介豪〕鲍四娘在此。小玉姐可认得这秀才。〔生见哭介〕我的妻。病得这等了。〔旦斜视掩面长叹介豪〕眞个可怜人也。 

　　【不是路】看他病倚危阑。似欲坠风花几阵寒。斜凝盼。眼皮儿也应不似旧时单。小玉姐。俺将薄幸郞交付与你。病到这般呵。命多难。李郞。我闻东方朔先生云。惟酒可以消忧。咱已送金钱办酒。酒呵。能消郁块忘忧散。只一味〔指生介〕当归勾七还。俺去也。〔生〕感足下高义。杯酒为谢。何去之速也。〔豪〕某非为酒而来。〔生〕愿留姓名。书之不朽。〔豪笑介〕休也。英雄眼。偶然蘸上你红丝绽。为谁羁绊。为谁羁绊。 
　　〔豪举手介〕请了。〔众〕花边马嚼金环去。报上人回玉筯看。〔下生〕豪士之言有理。将酒来为小玉姐把一杯。〔送酒与旦旦作叹介〕我为女子。薄命如斯。君是丈夫。负心若此。韶颜穉齿。飮恨而终。慈母在堂。不能供养。绮罗弦管。从此永休。征痛黄泉。皆君所致。李君李君。今当永诀矣。〔作左手握生臂掷杯于地长叹数声倒地闷绝介老做扶旦倒于生怀哭介〕凭十郞唤醒也。 

　　【二郞神】〔生〕年光去。辜负了如花似玉妻。叹一线功名成甚的。生生的无情似翦有命如丝。妻呵。别的来形模都不似你。〔作扶旦不起介〕怎抬的起这一座望夫山石。〔合〕寻思起。你恁般舍得死别生离。 
　　【前腔】〔旦作醒介〕昏迷。知他何处。醉裏梦裏。纔博的哏郞君一口气。俺娘呵。怕香魂无着。甚东风把柳絮扶飞。〔生〕是我扶你。〔旦〕扶我则甚。那生不面死时偏背了你。活现的阴司诉你。 
　　〔合前旦〕唱别阳关时节。多少话来。都不提了。 

　　【啭林莺】〔生〕阳关去后难提起。画屛无限相思。转孟门太尉参军事。动劳你翦烛裁诗。〔旦〕诗可到么。〔生〕到来。那裏有断云重系。都则是风闻不实。〔旦〕是韦夏卿为媒。崔允明报信。还是风闻。〔合〕等虚脾。只看俺啼红染遍罗衣。 
　　【前腔】〔旦〕卢家少妇直恁美。敎人守到何时。他得到了一日是一日。我过了一岁无了一岁。要你两头回避。不如死一头伶俐。 
　　〔生〕死则同穴。〔旦〕谁信你。〔合前旦〕卖钗你可知俺家贫了。看钗子不上。〔生〕说那裏话。 

　　【啄木鹂】钗儿燕不住你头上栖。那钗脚儿在俺心头刺。〔旦〕新人插钗可好。〔生〕谁曾送玉镜妆台。从那裏照斜插双飞。〔旦〕钗呵。可知新人恼了。赏那钗头去了。〔生〕甚么话。那卖钗人还说的你好哩。说伊家忘旧把钗儿弃。咱坚心不信俏地笼将去。〔旦〕笼去怎么。〔合生〕翠巍巍许多珍重。记取上头时。 
　　你病势定了些。待咱寻个人儿。〔作寻介旦〕寻个甚的。〔生〕鲍三娘卖钗。说你又有了一个后生。〔旦恼介〕好不羞。那裏有鲍三娘。是玉工侯景先哩。甚么后生。都是你先坐下俺一个罪名儿。 

　　【前腔】你为男子不敬妻。转关儿使见识。到底你看成甚的。〔生〕怎又讨气。〔旦〕不如死。他甚的淘闲气。旣说我忘旧。取钗还我。〔生〕要还不难。〔旦〕是了。还了咱家。讨个明白去。他妆奁厌的余香腻。待抛还别上个新兴髻。 
　　你还咱也好。〔合前老〕也罢。此事问秋鸿。〔鸿上〕卢府亲事。眞个不曾成。 

　　【啼莺儿】那太尉呵。笼莺打翠眞是奇。家主爷呵。背东风不愿于飞。〔浣〕爷不愿。怎生不回。〔鸿〕俺爷呵。虽有嫌云妬雨心期。他可有立海飞山权势。正怕触了那些。倂累咱府。要图美满春光保全。因此上受羁栖。把风波权避。〔合〕听因依。玉花钗燕。他长在袖中携。 
　　〔鲍〕参军爷。也不念咱旧媒人了。〔鸿〕你家做媒又做牙。卖钗人便是你家姐姐。〔鲍〕俺家有许多姐姐。〔鸿〕都是太尉倒鬼。 

　　【前腔】〔老〕他大风要吹倒桐树枝。喜到头依旧连理。〔鲍〕想起黄衫豪客也。女伴们袖手傍观。英雄拔刀相济。郡主呵。显灵心黄衫梦奇。果应口同谐卧起。 
　　〔合前〔旦〕也罢。钗可带来。〔生做袖中出钗介旦〕眞个在你袖中也。〔拈钗喜介〕 

　　【玉莺儿】玉钗红腻。尙依然红丝系持。磊心情几粟明珠。点颜色片茸香翠。侧鬟儿似飞。懒妆时似颓。病恹恹怎插向菱花对。〔合〕事眞奇。相看领取。还似坠钗时。 
　　〔老〕浣纱。取镜奁脂粉。从新插戴。〔生作扶旦笑介〕看你羸质娇姿。如不胜致。更觉可人也。〔旦作插钗颤介〕〔浣溪沙〕〔生〕正是浅画香膏拂紫绵。〔老〕牡丹花瘦翠云偏。〔鲍〕手扶钗颤并郞肩。〔旦〕李郞。俺病起心情终是怯。困来模样不禁怜。〔合〕今生重似再生缘。 

　　【前腔】〔生〕燕钗重会。与旧人从新有辉。影差池未渍香泥。翅毰毸尙萦纤蕊。压云梳半犀。袅风鬟半丝。恨呢喃诉不出从头事。 
　　〔合前老〕俺一家儿感的是豪客。〔旦〕似那年元夜会他来。 

　　【尾声】李郞。梦还眞敢是那黄衫子。病玉腰肢你着意偎。十郞。不要又去也。再替俺烧一炷誓盟香写向乌丝阑凑尾。 
　　薄命回生得俊雄。　　　　感恩积恨两无穷。 
　　今宵剩把银缸照。　　　　犹恐相逢是梦中。 

　　第五十三出　节鎭宣恩 
　　【忆多娇】〔崔韦上〕花事催。酒力微。歌吹风光在水西。他昨夜灯花今夜喜。向朱门报知。〔又〕褒封节义吾皇旨。 
　　天下多有不平事。世上难遇有心人。俺们生受小玉姐许多钱钞。到惹起黄衫豪客来与这段烟花结了公案。眞乃是千家吃酒。一家还钱。事不偶然。〔韦〕只一件。十郞旣就了霍府。那卢太尉怎肯干休。他轻轻地下手。都成齑粉。却如之奈何。〔崔〕你不知道。那黄衫豪士虽系隐姓埋名。他力量又能暗通宫掖。他近日探得主上因卢府专权。心上也忌他了。他有人在主上前行了一谮。圣上益发忿怒。如今卢府着忙。不暇理论到此事。那黄衫豪士随有人窜掇言官。将小玉姐这段节义上了。又见得卢府强婚之情。蒙主上褒嘉。遣刘节鎭来处分。怕甚么事。〔韦〕原来如此。妙哉快哉。我们先去报喜贺喜。 

　　【长命女前】〔老生旦上〕春风转新婚。久别重相见。〔见介〕便是崔韦二兄。依然旧客来庭院。 
　　〔崔作笑云〕小玉姐。不空费了你金钱也。刘节鎭奉诏处分来此。快备香案迎接。〔刘节鎭奉诏书上〕加冠进职君臣礼。合镜还珠夫妇恩。圣旨已到。跪听宣读。皇帝诏曰。朕惟伉俪之义。末世所轻。任侠之风。昔贤所重。每观图史。在意斯人。若尔参军李益。冠世文才。惊人武略。不婚权艳。甚晓夫纲。可封贤集殿学士鸾台侍郞。霍小玉怜才誓死。有望夫石不语之心。破产回生。有怀淸台卫足之智。可封太原郡夫人。郑氏相夫翦桐叶而王。择壻显桃夭之女。慈而能训。老益幽贞。可进封荥阳郡太夫人。卢太尉徒以势压郞才。强其奠雁。几乎威逼人命。碎此团鸾。宜削太尉之衔。以申少妇之气。其黄衣豪客。拔钗幽淑女。有助纲常。提剑不平人。无伤律令。可遥封无名郡公。呜呼。凡赞相于王风。皆扬名于白日。受兹勑命。钦哉。谢恩。〔生众作谢恩介刘〕君虞。别来久矣。紫玉钗一事。细说一番。 

　　【催拍】〔生〕是当年天街上元。绛笼纱灯前一面。两下留连。两下留连。幸好淡月梅花。拾取钗钿。将去纳采牵红。成就良缘。〔合〕今日紫诰皇宣。夫和妇永团圆。 
　　【前腔】〔旦〕梳妆罢春游翠园。人别去观花上苑。他衣锦言旋。他衣锦言旋。怎知他箫歇秦楼。唱断阳关。别去鸾俦。曾归到鸳斑。〔合前〕 

　　【前腔】〔老〕只道你幽欢别怜。几年间未蒙淸盼。看看的门户凋残。看看的门户凋残。为寻访多情。费尽金钱。卖到珠钗。苦恨难言。〔合前〕 

　　【前腔】〔鲍〕眞乃是前生分定。重遇着玉钗双燕。因此上再整云鬟。因此上再整云鬟。也当个再接琼簪。更续危弦。异国香烧。倩女魂还。 
　　〔合前韦〕此豪客之功也。 

　　【前腔】〔崔〕闲说起有个英雄恨然。路相看不平拔剑。〔韦〕把雌雄重会龙泉。把雌雄重会龙泉。不敎你断了香魂。枕畔灯前。负了盟言。月下花前。〔合前〕 

　　【一撮棹】〔众〕离和合。叹此情。须问天。是多才。非薄幸。枉埋寃。须记取花灯后。牡丹前。钗头燕。鞋儿梦。酒家钱。堪留恋。情世界。业姻缘。尽人间诸眷属。看到两团圆。 
　　【尾声】一般才子会诗篇。难遇的是知音宅眷。也只为豪士埋名万古传。 
　　紫玉钗头恨不磨。　　　　黄衣侠客奈情何。 
　　恨流岁岁年年在。　　　　情债朝朝暮暮多。 
　　炊彻黄粱非北里。　　　　斟翻绿蚁是南柯。 
　　花封桂瘴知何意。　　　　赢得敲尊一笑歌。 

　　紫钗记终 
