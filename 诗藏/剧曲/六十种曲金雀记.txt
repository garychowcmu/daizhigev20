《六十种曲 金雀记》

（明）无心子 着

（明）毛晋 辑


金雀记

（明）无心子 着 

绣刻演剧十本

第四套

绣襦（亚仙）
靑衫（兴奴）
红梨（素秋）
焚香（桂英）
霞笺（丽容）
西楼（素徽）
投梭（缥风）
玉环（玉箫）
金雀（彩凤）
赠书（轻烟） 

绣刻金雀记定本 

●金雀记目录 

第一出
开场 

第二出
饯别 

第三出
探春 

第四出
玩灯 

第五出
掷果 

第六出
议姻 

第七出
定婚 

第八出
投笺 

第九出
成亲 

第十出
守贞 

第十一出
分雀 

第十二出
指引 

第十三出
唤妓 

第十四出
开宴 

第十五出
打围 

第十六出
惜别 

第十七出
乞巧 

第十八出
显圣 

第十九出
投崖 

第二十出
平贼 

第二十一出
进谒 

第二十二出
作赋 

第二十三出
荐贤 

第二十四出
寄书 

第二十五出
访花 

第二十六出
报捷 

第二十七出
合雀 

第二十八出
临任 

第二十九出
集贤 

第三十出
完聚 

第一出
开场

【沐恩波】〔末上〕晋代风流。潘岳氏。年少淸奇。掷果车轮。求月下。金雀双遗。豪迈王孙怜国士。多情淑女定于归。偶遇山涛连荐。夫和妇。两分离。巫彩凤。百花魁。欣一见。喜相随。奈贼风惊走。投观为尼。种得河阳花满县。和鸣鸾凤乐雍熙。受天恩宠渥。靑史上。永留题。

掷果车灯宵驰纵。



金雀盟天假良缘。

河阳县花晨月夕。



和鸣轩鸾凤交欢。 

第二出
饯别

【谒金门】〔生上〕昭代兴文运。万里鹏抟思奋。七襄八宝负经纶。珠玑万斛。频献金门。未遂风云。

日暖烟消曙色浓。春风先到洛阳东。雪芳琼苑上枝白。霞炫丹霄万树红。紫燕泥香花带雨。白鸥波净柳停风。嬉游昨夜归来晚。醉控金鞭上玉骢。小生姓潘。名岳。字安仁。家世洛阳。身居福地。年方少壮。志可凌云。奈何椿萱早逝。每怀风木之思。鸾凤未谐。尙乖琴瑟之好。大抵功名有定。富贵在天。株守待时。何足介意。我有契友山涛。放情诗酒。来游洛阳。正好与他遣兴谈心。不料朝命到临。钦取他都督河东军务。征期甚迫。今日便行。已曾分付家僮瑶琴彩鹤。整治酒筵。与山公郊外饯别。未知完否。瑶琴彩鹤何在。 

【金钱花】〔丑净同上〕忽闻呼唤声频。声频。慌忙奔走如云。如云。小心直役敢因循。持玉罍。捧金樽。勤饯别。出都门。

官人有何分付。〔生〕我昨日命你整治酒筵。与山爷饯别。可曾完备。〔丑〕俱已完备了。〔生〕旣如此。瑶琴执了壶觞。彩鹤捧了春盛。二人随我出都门去。 

【风入松】〔生〕天光云影望中春。果然是万象增新。彩霞出海如铺锦。梅共柳。含娇吐润。〔合〕不忍别同袍故人。图一晤。到都门。

【前腔】〔小生扮山涛众随上〕天书何幸出枫宸。荷隆恩简拔儒臣。自惭伏枥难胜任。惟只秉丹心一寸。

〔合前〕〔丑禀介〕潘相公在此。候爷饯别。〔小生〕快请相见。〔生〕方幸论心。不期远别。〔小生〕本图握手。孰意暌违。〔生〕聊奉一觞。少当折柳。〔小生〕谨领三杯。以见雅情。〔生〕看酒过来。 

【梁州序】〔生〕圣朝英杰。金兰龆龀。道义交情兼尽。言而有信。须知隐显同伦。幸喜帝心简在。都阃河中。万里威名振。金戈和铁马。壮儒绅。竚看弘施立大勋。〔合〕长亭上。金巵进。叮咛执手还重问。倾盖处。袂难分。

【前腔】〔小生〕羡英豪一代人文。欣美质珠玑言论。看双飞健翮。直上靑云。堪作国家梁栋。朝陛名卿。廊庙珪璋品。神飞千里外。望鸿音。雁帛鳞笺莫厌频。〔合前〕 

【生姜牙】朱干彩辔。新马扬尘。白旄黄钺排成阵。威仪甚。法令存。军声迅。六师已整人人奋。早驰士马当前进。〔小生〕征期甚迫。吿辞了。〔合〕河桥惜别在初春。知他甚日重亲近。〔生丑下介小生行介〕 

【前腔】遥观日已曛。奔前村。飞花点点侵靑鬓。鞭神骏。去似云。霜蹄迅。肘中幸有黄金印。行看一举苏民困。〔合前〕 

【尾声】烟村四五人家近。三匝归鸦遶树林。忽见淸虚指甲痕。〔下〕 

第三出
探春

【遶地游】〔旦上〕新春节令。眼界多繁盛。守闺仪身闲心静。独奉椿庭。晨昏供敬。惟愿取福寿康宁。

〔如梦令〕满目梅花淸秀。正値元宵时候。记得旧年时。灯月交辉如昼。辐辏。辐辏。不觉满怀情窦。奴家井氏文鸾。当二八之芳年。佩闺中之明训。不幸母氏捐馆。深荷严父提携。静处安闲。无他烦扰。时移物换。又値元宵。闻说洛阳灯市。十分华丽堪观。已曾分付侍儿翠竹红霞。前往寻消问息。为何此时尙无回音。多因上林春色。迤逗女子闲心也。春困憭人。不免在此隐几少睡片时。〔睡介〕 

【仙吕点绛唇】〔贴扮翠竹丑扮红霞同上〕万国咸宁。一人有庆。风光好。四海无惊。正値元宵令。

【混江龙】民安国正。堪夸海宴与河淸。眞个是文施经济。又喜武定升平。一霎时斗回寅柄三阳泰。猛可裏律转乾坤四序宁。桃符遣岁。爆竹传声。诗联献吉。颂句新淸。将椒觞献酒。以玉翦裁冰。春光都次第行节令。看他那锦绣六街三市。眞个也勾引出柳径花星。

红霞姐。灯市且喜游遍。恐小姐等候多时。且回去罢。 

【油葫芦】早奉鸾娘法令行。为探春离却闺庭。一个儿步匆匆转过小围屛。一个喜孜孜走入繁华境。一个意闲闲观看情和景。一个蝉鬓上簪满了花蛱蝶。一个裙围上妆砌小金铃。一个眼内逗风情。一个心上添佳兴。好姐姐只待要看花灯

【天下乐】却不道有个人儿侧耳听。专欲闻声。俺怎肯再消停。只怕说小鬼头贪顽不回应。进了这大门庭。转过了翠柏亭。纔入红香境。

〔贴〕小姐在此打睡。〔丑〕这般春色恼人。亏他睡得着哩。 

【鹊踏枝】为春色可憎困。兰闺女悞靑春。苦春怀满膺。厮索却春和景明。道花姬动情。若不去玩赏呵。只怕白添上了朱颜鬓。〔内作莺啼惊睡介旦〕打起黄莺儿。莫教枝上啼。啼时惊午梦。欲待诵新诗。〔贴丑〕猛可裏梦觉流莺。

〔旦〕翠竹红霞。你二人回来了。探得灯事如何。 

【元和令】〔贴丑〕报元宵大放灯。照楼台罗绮明。一行行仕女佳人。一对对画毂珠缨。千金笑。风流百种。万喜与千欣。

〔旦〕银箭铜壶且慢催。玉关金锁彻明时。谁人对月能闲坐。何处闻灯不见归。好元宵灯景。与我细说一番。 

【寄生草】〔贴丑〕醉杨柳楼心月。歌桃花扇厎风。香车寳马争驰竞。调丝品竹声相应。含宫嚼征声相称。金吾玉漏暂时停。灯光月色频遥映。

〔外上〕花萼楼前雨露新。洛阳城裏太平人。龙衔火树千灯焰。地涌金莲万树春。呀。女孩儿。你与丫头在此讲些甚么。〔旦贴丑见介〕翠竹红霞往探春信而回。只见十里红楼。都是王孙仕女。六街馆墅。尽多才子佳人。俺姐姐若去看灯。怕不压倒红颜翠黛。〔贴旦丑唱介〕 

【前腔】龙阁下祥光映。凤城中喜气生。鳌山上万盏金莲竞。天街上千朶芙蓉盛。大都中几许游人并。韵悠悠箫管最堪听。整齐齐逐户户排春盛。

〔外〕晋代风流。时俗以奢相胜。女孩儿旣要看灯。丫鬟相伴而行。与你金雀一对。藏在袖中前去。倘遇富豪姊妹。出此较胜。也见井王孙不乏珍宝也。〔旦〕多谢爹爹。〔贴丑笑介〕小姐却是喜也。 

【尾声】团团月正明。皎皎灯光映。看簇簇游人欣幸。朶朶花枝娇颤影。喜孜孜乐升平。又遇着熙熙节令。有多少俊佳人步月行。似飘飘广瀛。如纷纷仙境。小姐。你到其间呵。管取情欣欣笑语乐盈盈。

千门万户乐新春。



三五良宵月挂银。

闻道洛阳灯似锦。



出门俱是看灯人。 

第四出
玩灯

【生査子】〔生上〕子夜万花香。皓月淸辉朗。欲去乐游场。闲把情怀畅。

凤阁鳌山接汉。洪钟画鼓轰雷。一天星斗下楼台。光映锦城霞海。莲烛辉煌柳陌。星球灿烂花街。扬鞭争道五侯来。是处车塡马隘。小生前者山兄别去。不觉光阴瞬息。又値元宵。洛阳市上。灯火异常。今欲步月观灯。且唤家僮分付。彩鹤何在。〔小净上〕自家名唤彩鹤。平生最喜耍乐。日间与相公执鞭。晚间与相公暖脚。惹得他高兴起来。取出一件东西。其实有些凶恶。头子豹绽靑筋。根下毛衣落索。他狠毒毒望裏边一篙。俺忍着痛掏摸。也只是不倒金鎗。试把屁股扭上一扭。就像似螃蟹吐沬。官人有何分付。〔生〕今乃元宵佳节。洛阳市上。灯火异常。可唤车夫。晚间驾牛犊轻车。月下接我回家。〔小净〕晓得。 

【中吕粉蝶儿】〔生上〕灯市无双。看了这灯市无双。恍疑是海上山蓬莱方丈。好一个锦绣排场。遇良宵。逢丽景。止不住心情豪放。俺这裏步步入花乡。绝胜似紫丝屛障。〔下〕 

【泣颜回】〔旦贴丑上〕胜槪不寻常。一片银蟾淸朗。王孙公子。见佳人士女成行。珠帘翠幌。一团娇斜倚雕栏上。喜孜孜携手偕行。笑吟吟并偶成双。

【上小楼】〔生上〕俺只见荷花灯上浴鸳鸯。恰便似神女会巫阳。爱杀他情联比翼。永不分张。嫦娥眞可想。伐木有吴刚。恨只恨这路漫漫。恨只恨这路漫漫。一霎时怎得婵娟降。那能彀仙子下云房。〔下〕 

【泣颜回】〔旦贴丑上〕良宵三五好风光。大人家儿女。举止端庄。乘鸾来去。望琼宫玉阙淸爽。赏心乐事足欢娱。俨似游蓬阆。暖溶溶春透屠苏。冷潇潇竹舞琳琅。

〔生冲上介旦下介生扯丑介丑〕啐。张释之骂啬夫。好个虎精。〔生〕未央宫贴梅妆。好个花面。〔旦叫丑介〕红霞。〔丑下介生〕好个女娘也呵。 

【黄龙衮犯】娇滴滴上苑。花枝。娇滴滴上苑花枝。整齐齐越罗氅裳。窄勾勾步出金莲。窄勾勾步出金莲。玉纤纤素华在掌。知他是周郑吴钱赵李张。却敎我何处问行藏。恨匆匆叫着丫鬟。恨匆匆叫着丫鬟。声杳杳不知何向。〔下〕 

【扑灯蛾犯】〔旦贴丑上〕密层层绮霞围夜屛。香馥馥锦云藏春盎。闪烁烁帘幕垂。节铮铮玉钩儿声跄。一朶朶梨花剪冰。一点点琼宫裏滴玄霜。轻拂拂花梢弄影。乱纷纷忽惊箫管奏琳琅。〔下〕 

【上小楼】〔小生净末众上介〕碧澄澄。天籁鸣。淸霭霭。锦城坊。俺只见月色溶溶。俺只见月色溶溶。夜色迢迢。天色苍苍。又只见簇簇花灯。又只见簇簇花灯。氲氲轻雾。弥弥轻漾。悄寒生。玉壶冰藏。〔众扮鬼判舞上浑介〕 

【前腔】〔众〕险险险■〈亻刍〉搜判像。恶恶恶夜叉形状。舞舞出恨蝠迟。跳跳显喜迎庞。讴讴哑哑笛声嘹喨。喳喳喳象板随腔。支支的一派笙簧。咚咚的轰雷画皷。急尖尖锣鸣钲击响珰珰。

【尾声】月团圞。人欢畅。满地纱笼映月光。月有淸明花有香。 

第五出
掷果

【字字双】〔丑上〕自家生得最淸奇。标致。聪明情性世间稀。伶俐。女娘见我笑嘻嘻。挝趣。相思害得药难医。非细。

胜日好寻芳。灯光夺月光。惭予被人厌。只欲赴湘江。小子左太冲的便是。家世洛阳。性习豪迈。甘为纨袴。又耻白丁。张孟阳尙不见到。且在此间少待一回则个。 

【前腔】〔净〕自家生得美容姿。俏丽。冲天学问与山齐。得意。终朝花酒把咱迷。耍戏。十年身到凤凰池。成器。

午夜漏声催。行踪问者稀。天街游乐处。看尽百花魁。小子张孟阳的便是。洛阳旧第。阀阅名门。食饱膏粱。衣多绫锦。今乃元宵佳节。昨约契友左太冲灯市游观。如何不见来。敢是失信了。〔见介丑〕人而无信。不知其可也。又云。与朋友交。言而有信。小弟在此拱候多时。〔净〕特来邀你同行。〔丑〕去便去。有一件可恶勾当。〔净〕有何可恶勾当。〔丑〕我昨晚在灯市回家。乘了一辆太平车子。与小潘儿并车而行。谁想那油头粉面女子。看见小潘儿美貌。就将果子掷下。满满一车。〔净〕你车中有多少果子。〔丑〕我车中到没有一个果子。脸上到有三斤唾沫。〔净〕怎么脸上有唾沬。〔丑〕被那些女娘。一口口啐得我头靑眼紫。〔净〕你没有福分承受。又道是香唾赠知心。美人唾沫。难得上脸的。我昨晚与你不同。也曾与潘岳并车收了许多瓦屑砖头。打得我头靑眼肿。〔丑〕你也不会享福。打者爱也。挝打翦刺烧。嫖经上写得明白。依我想起来。还是那女子没眼力。我是新竹长成不出林。空空如也。〔净〕我如木瓜成果不堪尝。屑屑云乎。〔丑〕我虎头燕额。羞杀他脸似桃花。〔净〕我鼠目獐头。强似他面如傅粉。〔丑〕他惹得唓呀脂粉气。怎比我昂昂七尺拔山躯。〔净〕他嗅的酥胸兰麝香。怎如我磊磊两条扛鼎手。〔丑〕吐津满面。正好为十姊妹刮涎。〔净〕我瓦屑满车。偏宜与众泥水苫盖。〔丑〕闲话休说。昨夜月色朦胧。所以不逢靑眼。〔净〕今乃元宵佳节。你看银蟾皎洁。必然逢着知音。〔丑〕去去更没香车。〔净〕走走休教落后。 

【六幺令】没情没趣。好交人心动神疲。古云逐物意方移。灯市裏。共徘徊。要图掷果满车去。〔下〕 

【普天乐】〔旦贴丑上〕喜良宵。逢佳会。月团圆。人欢聚。灯光照。灯光照。遍彻淸虚。尽傲游。共乐雍熙。〔合〕呀。看纷纷似蚁。笙歌杂鼓吹。其实是阳春一布。万物光辉。

【朝天子】〔丑上〕逞风流美仪。就月前转回。宝车儿碾得香尘起投南向北。看穿东过西。俏多情。沿街立。看红颜出奇。觑丰姿标致。笑兮倩兮。美目盼兮。只待果投来珍异。那个慈悲好善的奶奶观世音。赏我一个果子壳儿。也不空交我走这一遭。〔小净〕过来。老娘与你一个果子。与你一个黑溜偢荞麦的饺饵。〔丑〕啐。强遭瘟。眞没趣。〔下〕 

【普天乐】〔众〕里中儿。知谁遇。唾面干。全无愧。何方的。何方的。亡命顽皮。只载得明月空回。〔合前〕 

【朝天子】〔丑〕过花溪柳堤。入锦丛绣围。最可人喷鼻芳馨味。佳人仕女。看盈盈整齐。倾国姿。多娇丽。小姐。你看那壁厢潘安仁来了。取果掷之。〔旦〕取果子来。〔贴〕不曾带得来。〔旦背云〕不若就将金雀掷之。〔掷介生接金雀介生〕问因何笑嘻。作如斯情意。可疑动疑莫妄疑。早难道意孚心契。羡婵娟。皆知趣。〔下〕 

【普天乐】〔众〕白面郞。诚佳丽。眞才俊。夸出世。灯月下。灯月下。悄立潜窥。恨杀他径路无媒。〔合前〕 

【朝天子】〔净上〕见银蟾散辉。喜花灯点齐。觑星桥火树多奇异。绮罗丛裏。望霓裳羽衣。看娇娥。皆修媚。逞堂堂貌仪。整花花冠髻。走回笑回还更回。早难道踏枝不遇。那个善菩萨。与我一个果子。也不枉空走了这一遭儿。〔小净〕过来。老娘与你一个果子。〔净〕什么果子。〔小净〕四楞方的板砖。拳头大的鹅卵石。〔众下净〕打了脊梁。揣羞颜。忙回去。〔下〕 

【普天乐】〔生上〕月明中。回家裏。羣掷果。知何意。方纔车上坐着。见许多女娘。悦吾容貌。以果掷之。果中又有金雀一对。但不知谁氏女娘。掷着这对金雀。眞是令人可爱呵。寰中宝。寰中宝。旷世诚稀。似双双并蒂莲漪。〔合前〕 

月下车回菓满盈。



菓中金雀事难凭。

东边日出西边雨。



莫道无晴也有晴。 

第六出
议姻

【海棠娇】〔旦上〕春风吹绿鬓。一番花柳更新。草色杂苔痕。〔贴丑〕轻烟飞雾润条红。上巳佳辰。嗟瞬息。叹逡巡。

满街杨柳绿丝烟。红出靑春二月天。〔贴丑〕好似隔帘花影动。女郞撩乱送秋千。〔旦〕翠竹红霞。元宵已过。又遇上巳之时。不觉红点桃斑。靑归柳眼。光阴梭掷。好景催人。但前者玩灯之时。老员外曾与金雀一对。带往灯市。只因人烟凑集。一时失去。不知落在何人之手。你两个妮子。也不替我寻一寻。俺爹爹问及。如何回答。〔贴〕那金雀有翅儿的。看见风流才子。年少儿郞。一飞就飞到罗衫袖儿裏去了。叫翠竹那裏去寻。〔丑〕你看这丫头好生胡说。金雀生得嘴尖。脸儿厚。丢的忒会丢。凑的忒会凑。不必巧遮藏。已露眞情窦。〔旦〕休得多言。员外若问。只说失落灯市中便了。 

【一江风】〔旦〕惜芳辰。荏苒韶华迅。已是淸明近。好催人。只见娇鸟啼花。对景歌新韵。欲探金雀音。欲探金雀音。知他属那邻。女儿家自是言当愼。

【前腔】〔外上〕掩重门。无可消闲闷。不语微微哂。〔见介〕女裙钗当纫金针为甚多唇吻。〔旦〕孩儿荷承爹爹。将金雀一对。带往灯市。不料游人甚多。不知失落何所。方纔在此埋怨丫鬟。不意爹爹听见。〔外〕我儿。我与你金雀一对。失落于灯市中了。〔叹介〕可惜可惜。无端失宝珍。无端失宝珍。令吾心似焚。痴儿为甚忘存愼。

丫头。伏侍小姐入绣房中去。〔旦〕磨穿铁砚非吾事。绣折金针却有功。〔旦下外〕莫信直中直。须防仁不仁。我想女孩儿年已及笄。未曾婚配。自从元宵节后。颇觉颜色支离。不若与他择一佳壻。成就永世姻盟。养膳我暮年甘旨。岂不是全美之事。院子何在。〔末上介〕堂上闻呼唤。阶前听使令。老爷有何分付。〔外〕小姐年已及筓。未曾婚配。你可传示众多媒婆。说井王孙家。就此吉辰择壻。凡洛阳才俊。愿入东床者。赋文鸾诗一章。投入笥匣之内。我这裏择其善者而从之。百岁姻盟定矣。〔末〕小人理会得。〔外〕你且听我道来。 

【马不行】〔外〕欲议良姻。之子于归在吉辰。须是才堪班马。志可屠龙。要步靑云。文鸾诗若也赋淸新。鸳帏便可谐秦晋。〔合〕才子佳人。一双两好言当信。

【前腔】〔末〕示语谆谆。卽去传言媒妁们。管取门当户对。女貌郞才。契结朱陈。洛阳才子岂无人。不须徒叹花如锦。〔合前〕 

匹配姻亲不偶然。



须知月老有红牵。

弱冠当谐及筓女。



谋事在人成在天。 

第七出
定婚

【麻婆子】〔丑上〕有诗有诗多才调。仲尼说我学问高。有貌有貌多俊俏。陈平说我最风骚。新大褶。皂罗袍。方巾四角带儿飘。卷檐金顶纒椶帽。何必文章敎尔曹。

打听豪门招女壻。妆扮风流眞可异。若还遇着小登科。不枉为人过一世。自家左太冲是也。年方三十。只因貌陋。不曾娶妻。幸有井王孙家。泼天财物。无子传宗。止生一女。名唤文鸾。容貌十分标致。如今择壻成婚。但要作一首文鸾赋。我夜来作得一首。试念一番。〔念介〕文鸾哥。形像类天鹅。尊翁是老鹳。阿伯是仙鹤。靑■〈氏鸟〉为母舅。鸿雁系亲哥。沙上鹭鹚枝上鹊。子子孙孙共一窝。啧啧。好诗。此事决然成就。这般好事。不可与张孟阳说。他若知道。定然抢我的买卖。往后街抄过去便了。莫道夜眠淸早起。须知还有不眠人。〔下净扮张孟阳上〕 

【前腔】有才有才诚高妙。渊明见我便折腰。有容有容诚淸造。子瑕说我类宋朝。豪家女。把壻招。千欢万喜摆摇摇。一场好事天来到。指日乘鸾吹凤箫。

自家婚配皆数定。相女配夫有轻重。若求才貌两相当。只要中间一条秤。我张孟阳。自从失偶。尙未续弦。且喜井王孙家招壻。只要文鸾诗一章。我昨晚作诗一首。待我念念看。〔念介〕文鸾姐。姓名闻朝野。身穿五色衣。颜色光皎洁。凤凰寻着他。两个情牵惹。生下一堆儿。闹吵吵。拉的拉。扯的扯。噫。好诗。好诗。此去决然停当。这样好事。不可令左太冲晓得。若晓得。他必然争竞。不免暗地前去。瞒过他便了。 

【窣地锦裆】〔净〕时光明媚値春朝。云淡风轻景色饶。〔丑上〕风流潇洒让吾曹。何必求筮讨六爻。

〔净撞丑头介丑踢净脚介丑〕是那个头头撞着。〔净〕是那个脚手牵缠。〔丑〕元来是张孟阳。〔净〕元来是左太冲。〔丑〕穿得这样齐整。往那里去。〔净〕我去拜新客。你打扮得这样齐整。将欲何往。〔丑〕我去见贵人。〔净〕这般说。走路与锄田的。话不相同。〔丑〕两人共一个枕头。各自做梦。请了。〔丑〕你说不与我同行。怎么走到这里来。〔净〕你说不与我同行。怎么又撞这街上来。〔丑〕二者病则一般。〔净〕两意不可相瞒。兄弟实对你说。你可是井王孙家献赋。〔丑〕哥可是井王孙家献诗。〔净〕好兄弟。不要参商。放和气些。大家合伙前去。选中你。我做贴户。选中我。你做帮丁。娶到家中。我睡上半夜。你睡下半夜。〔丑〕休得戏言。大家前去。 

【前腔】名家有女貌妖娇。疑是嫦娥下九霄。洛阳年少两英豪。同到他家把壻招。

〔并下末捧盒上〕掷柳迁乔太有情。名姬淸洁玉壶冰。洛阳三月春如锦。分付裁诗着意人。小人井王孙家院子便是。今乃淸明吉旦良辰。与我文鸾小姐择壻。凡是洛阳城中年少子弟。都来投献诗章。早晨收得一百五六十封。员外看了。俱不中意。如今再将金丝果盒儿。放在此处。且看缘分如何。呀。前面又有许多年少子弟来了。 

【出队子】〔生小生净丑众上〕淸明节到。淸明节到。寒食春归御柳条。风轻云淡日轮高。发尽红芳小碧桃。同到豪家。把姻亲赘招。

〔末〕列位诗章。请投此盒。〔生〕潘岳敬献诗章。〔小生〕小生葛芹断。谨投短韵。〔丑〕左太冲有诗一首。〔净〕小子张孟阳投诗一律。〔末〕列位相公少待。小人捧盒与老爷看。便有回音。〔丑〕老管家。左太冲一章。放在上面。撺掇一二。〔末下介生〕列位。你看王孙门户。好生齐整。〔丑〕潘安仁哥。我和你什么寃家对头。你不该与我同来。〔小生〕怎么不该来。〔丑〕有我这般俊。不显他丑的。古言道得好。嫖莫带俏。〔净〕他来陪贡。没他分的。〔生〕休得戏言。 

【前腔】〔众〕豪门深奥。豪门深奥。庭院无风花自飘。绿窗朱户雀屛高。活泼盆鱼趣自饶。一带淸溪。流出小桥。

〔末上〕佳章谐凤侣。新韵合鸾俦。老爷说道。列位相公俱不敢请见。只留潘相公谈诗。〔净〕罢罢。井王孙家有眼色。留了古往今来天下有名的一个标致孤老。左太冲。我和你二人好生没趣。〔丑〕张孟阳。就是前者元宵车上。收了唾沫砖头。今日招亲。撞了扶墙摸壁。咱两个久恋洛阳。料想敌不过潘安仁之貌。不如到他方去。做一个贩唾沫的客人。〔净〕我也出外。做一个收砖头的财主。〔众〕此处不留人。更有留人处。〔并下末上〕潘相公。老爷有请。 

【引】〔外上〕喜遇英豪。成就宜家宜室好。

叫院子请潘相公上堂讲话。〔生见介〕老大人请上。容小生拜见。〔外〕不劳。〔生〕小生闾阎竖子。唐突高门。敬覩宫墙。不胜欣幸。〔外〕洛阳才子。名下无虚。细玩佳章。自生健羡。〔生〕拙作愧不成章。〔外〕鸾诗不同俗调。中二联栖竹鸣梧之句。对偶极佳。深得风人之旨。老夫德薄。有女及筓。今获才郞。终身有托矣。伏惟不弃。永结丝萝。〔生〕多承雅爱。但小生呵。 

【啄木儿】庸愚辈。孺子曹。难配名门阀阅高。那西池解语文鸾。岂东方鸣谷鸱枭。〔外〕不须过谦。但求些须聘物。庶小女于归有名。〔生〕多承不鄙谐姻好。止有良工凿就黄金雀。权作湘江解佩皋。

〔外〕呀。这对金雀。前者元宵。老夫与女孩儿带往灯市。不知失于何处。今潘郞出此为聘。自渠失之。自子得之。始信姻缘非偶。天意有在矣。可喜可喜。 

【前腔】〔外〕见金雀。喜倍饶。前定姻缘不可逃。听和鸣韵叶关睢。看麟趾永遂桃夭。人缘偶就天机巧。靑春成就鹣鹣好。我也不虑频频华发萧。

院子。后堂快呼两个丫鬟来。〔末唤介〕 

【三段子】〔贴丑上〕前厅语招。急趋跄。恭承服劳。〔看介〕偷睛暗瞧。呀。是月车郞。堂堂俊髦。〔见介〕丫鬟叩头。〔外〕可将这金雀与小姐收下。乃是潘相公聘物。〔贴〕待我送去。〔背唱〕郞才女貌眞合调。一时入幕宾来到。小姐不枉掷果之间。情牵意牢。

〔下外〕贤壻今日暂回。老夫择日奉迎合卺。〔生〕 

【滴溜子】蒙不弃。蒙不弃。星媛下招。承台命。承台命。曷胜雀跃。〔外〕玉润冰淸绝妙。何须月老邀。翁先成造。指日乘鸾。共鸣九霄。

【尾声】天台有路通蓬岛。绝胜裴航碾玉膏。雀聘应仝驾鹊桥。

一首鸾诗着意裁。



两家男女遂和谐。

姻缘本是前生定。



千里红丝系足来。 

第八出
投笺

〔末扮旗牌上〕铁骑横驱湖海尘。金戈直指障天云。不知南北功多少。羞作麒麟第二人。末将乃鎭守河东都督山爷麾下旗牌是也。俺老爷盖世功名。超羣武略。看他为盛世名臣。常欲作山林野士。此乃人各有志。志各不同。大抵名公夙成蕴藉。非俺辈所能深知。且在辕门伺候则个。忽听金鼓声喧。已是山爷升帐了。〔小生扮山涛众随上〕 

【菊花新】耿耿心怀一寸丹。欲成大用济时艰。孙武袖中看。不负名题简翰。

承命辞金阙。长躯握虎符。剑剸分巨蟒。马足蹀晨凫。列阵同山岛。屯营作亚夫。太平无以报。愿上万言书。下官久欲放情山水。不意天子下诏宠颁。目今鎭守河东。且喜征尘不动。羽骑不飞。永息狼烟。稍闲士马。有契弟潘安仁。今欲请来。与他遨游名峪。昨晚灯下。修成书笺一封。不免差官前去。叫旗牌官传令。唤差官进来。〔末〕得令。听差官何在。〔丑扮差官忙上介〕 

【皁皮鞋】鬓儿斑。背儿弯。腿痛腰疼行路难。长吁短叹自悲酸。要求致仕养家难。

〔见介小生〕差官老了。〔丑〕差官不老。〔小生〕旣不老。怎么发都白了。〔丑〕差官头发虽白。心裏却是黑的。〔小生〕如今差你送书。你可去得。〔丑〕求宽限几年。〔小生〕方纔说不老。怎么说宽限几年。〔丑〕小官若到洛阳。背折腰弯。往还须得五年。〔小生〕胡说。此书送至洛阳潘安仁相公处投下 

【好姐姐】洛阳远隔数关。思故友。特传云翰。公差远涉。须当勿惮烦。〔合〕宜急返。天涯兄弟垂靑眼。莫为崎岖行路难。

【前腔】〔丑〕领文非同等闲。这差使自然经惯。星移电走。洛阳闻杜鹃。〔合前〕 

领命别河东。



洛阳有路通。

云笺书一纸。



道路万千重。 

第九出
成亲

【生查子】〔外上〕彻底映冰壶。更喜恢弘度。佳壻近乘龙。与我光门户。

无子继书香。心中暗惨伤。幸欣容德女。配此宁馨郞。院子何在。〔末上〕人随皎皎金波月。辇带铮铮玉柳风。百辆宝车珠箔卷。千条红烛绛纱笼。〔外〕今乃良辰吉日。昨日命你唤下宾相。可曾到否。〔末〕已在厅前伺候。〔唤介净上〕全仗周公礼乐。赞成秦晋欢娱。宾相见老爷。〔外〕小姐今日配与潘生。敢烦先生赞礼。〔净〕当得效劳。良时已到。就请二位新人参拜天地。伏以秦楼年少眞淑女。汉苑风流傅粉郞。移步尊前行吉礼。匆匆佳气满华堂。 

【前腔】〔生〕传报喜天缘。银汉桥横渡。〔旦〕环佩自风淸。云鬓轻笼雾。

〔净〕一对新人牵出来。〔末〕怎么说。〔净〕丝幕牵红。同上花毡。先拜天地三界。〔拜介〕拜。兴。次拜太山高堂。〔拜介〕夫妻对拜。礼毕。请揭方巾。撒帐东西南北中。二三五点喜相逢。饱学相公穿着绿。多娇小姐满身红。传芳堂上行家礼。聚景轩前飮玉锺。吃得七红沉醉后。牢拴紧闭暖屛风。明年生下五男幷二女。一家和气暖溶溶。撒帐已毕。宾相请出。又有花红。又有酒吃。〔下〕 

【锦堂月】〔生〕婚赖鸾书。姻盟帝府。光彩喜增门户。玉润冰淸。乐事早从天付。幸丝萝松柏交扳。羡美玉蒹葭倚附。〔合〕同欢晤。眞个是义结朱陈。姓交齐鲁。

【前腔】〔旦〕得助。获配名儒。惭非淑女。金雀已占前数。百岁良缘。愿取唱随同步。郞不忝朱履簪缨。妾自愧荆钗裙布。〔合前〕 

【醉翁子】〔旦〕休负。向芸窗勤磨月斧。亲看嫦娥。早登天府。〔生〕良晤。但学浅才疎。不是名朝君子儒。〔合〕齐歌舞。听谯楼频传银箭。漏滴铜壶。

【侥侥令】〔众〕银蟾光尽吐。人世照双珠。花烛交辉。欢娱处。恰便似效鸾凰栖碧梧。

【尾声】笙箫冷咽良宵度。女貌郞才天下无。惟愿和鸣永翕如。

洞房花烛小登科。



桂室兰闺喜气多。

贮看螽斯双叶庆。



九苞佳梦胜南柯。 

第十出
守贞

【卜算子】〔贴扮巫彩凤上〕帘外雨初晴。莺声入梦惊。落花飞絮总关情。怪得春来多病。愁脉脉。泪盈盈。

翡翠屛开绣幕红。堪怜名籍教坊中。微雨小亭偏寂寞。海棠凝泪倚东风。奴家巫氏。小字彩凤。年方二八。尙未适人。芳泽颇佳。览镜自怜倾国色。繁华不染。向人羞作倚门妆。自负守贞处子。身偶堕于烟花。心伤薄命佳人。情不耽于声色。幸喜歌妓数人。赶趁而去。鸨儿龟子。相继沦亡。所以奴家得全素志。但苦身堕淤泥。被无赖子弟。常时闹炒。不知何日方是出头日子。淸晨无事。不免唤碧梧焚起香来。抚弄瑶琴一番。以消淸暇。多少是好。碧梧何在。 

【字字双】〔小净扮碧梧上〕小小花奴巧妆成。洁净。一心只望脱风尘。执性。东邻西舍按歌声。堪听。吾家门户冷淸淸。没兴。

〔贴〕一壁厢装香过来。待我抚瑶琴一番。消遣情怀。〔小净装香介〕淸商调绿绮。香篆袅金猊。 

【懒画眉】〔贴〕金猊香袅午风轻。绰注吟猱指下生。移商换羽峡猿惊。歌弹流水高山调。举世宁无锺子听。〔抚弄琴介〕 

【双劝酒】〔净丑末外同上〕不耕不种。如枭如獍。博友酒朋。气求相应。章台柳色正靑春。恃豪强随意狰狞。

〔丑〕自家左太冲是也。〔净〕自家张孟阳是也。〔外〕自家梁国手是也。〔末〕自家荩禅师是也。〔净〕左太冲。我和你离了洛阳。来到这裏。幸遇梁太医荩禅师。十分契合。今日淸明时节。同到翠馆一游。但不知此处是那个姊妹家裏。〔外〕来此是巫彩凤家裏。他是个绝标致女子。未曾梳笼过的。弹得好琴。你听裏面琴声嘹喨。有趣。〔净〕这等我进去梳笼他。〔丑〕我便复帐。〔外〕小子帮闲。〔末〕贫僧撮合。就此叫开门。〔小净〕是谁。〔末〕阿弥陀佛。是贫僧。〔小净〕淸晨早起。就来抄化。〔末〕不是抄化。送两个知趣帮衬的孤老。与你彩凤姐。〔小净〕我姐姐誓不接客。免劳下顾。〔丑〕下顾下顾。也不须推故。久闻巫彩凤紧闭幽闺花户。〔净〕我们年少风流。此是靑楼道路。今来梳笼成婚。请他上床脱裤。〔净〕我的挂斗粟而不垂。〔丑〕我的形如剥兔。只恐你姐姐吃亏。带了这太医调护。〔小净〕出去出去。〔丑〕出去。不曾进来。便推出去。〔外〕巫娘拜揖。此是张左二位相公。远从洛阳来此游玩。久慕芳容。特来造拜。案上有瑶琴。请弹一曲。〔丑〕弹个四句半我听。〔净〕拿过三弦子耍一耍。〔末〕到是普庵呪儿为奇。〔外〕不如生药名儿绝妙。〔小净〕我姐姐知音弹与知音听。〔丑〕唗。胡说。小娘家拿班做势。我们乃是洛阳才子。年少风流。非比庸夫俗子。与我相交。绝是有道理的。〔贴〕你是洛阳才子。料不如掷果潘安仁。〔净〕呀。潘生之名。传扬天下。所以女子皆知。姐姐你不晓得。我是潘安仁前辈。〔贴〕潘安若比尊前貌。掷果车来无艳妆。〔丑〕我二人只因众女娘掷得果子太多了。这副粉妆成玉碾就一对标致脸儿。打上许多痘疹瘢。望贤姐不弃。早遂于飞之愿。 

【驻云飞】〔贴〕不用闲争。我是美玉无瑕岂玷蝇。心地常淸净。一片如冰镜。嗏。野蔓与闲藤。休思淫奔。独守闺帏。不似杨花性。若要相逢除再生。〔下〕 

【前腔】〔众〕行浊言淸。仔细思之实可憎。走遍烟花境。谁不相亲敬。〔小净〕是那个敬你。〔丑〕他爱我软款情怀。〔净〕他喜我温柔情性。〔丑〕他道我歪唇缺嘴。如海螺杯斜嵌珍珠。〔净〕他道我麻面胡须。如羊肚石倒栽蒲草。〔外〕他道我四时春药。千金不倒之方。〔末〕他爱我上下光头。通宵彻夜之妙。你与姐姐说。不要轻慢人。嗏。何必恁相轻。这般薄幸。冷面如冰。视我如枭獍。只敎你萧墙祸必生。

〔小净〕列位相公。在此花亭少坐。待我将言语徐徐劝动姐姐。成就也不见得。〔众〕言之有理。借你花亭取乐一回。你进去叫你姐姐看些好茶来。取些小菜与我们吃酒。〔小净〕闭门不管窗前月。一任梅花自主张。〔下净〕扫兴。这等标致的小娘。怎么不肯接人。〔丑〕张兄。他要高抬时价。做出如此行藏。我们只在此花亭飮酒。要他出来相陪。〔外〕还是左兄言之有理。极是曲体人情。〔末〕我们就在此花下玩赏一番。那巫彩凤定然出来相陪。且看酒过来。〔飮酒介〕 

【前腔】〔众〕小小园亭。别是幽奇可适情。假石堆山径。花木多繁盛。嗏。数点远风淸。霞天相映。写入丹图。妙似蓬壶境。乐以忘忧世念轻。

〔小丑扮皮笊筣上〕酒是人间禄。神仙祖代留。春为花斗巧。日夜好风流。三杯和万事。一醉解千愁。若无花共酒。孩童白了头。小子皮笊筣便是。平日无他活计。专要白吃人的东西。适间看见梁太医荩和尙哄了两个恶少年。到巫彩凤家去了。不免撞将去。白吃他一顿。多少是好。〔见介〕四位请了。恕小子来迟之罪。〔外〕足下并不相识。没有奉请。何故言迟。〔小丑〕小子叫做皮笊筣。向者已曾奉扰过的。就忘怀了。〔末〕不请自来。眞为可笑。〔小丑〕老荩你吃十方的。我吃二十方的。道路各别。养家一般。何故断人咽喉之路。〔丑〕兄不必如此说。酒肴颇有。任你吃就是。〔小丑〕此公有趣。四海之内。皆兄弟也。在家不会迎宾客。出外方知少主人。知兄大量宽弘。疎财仗义。〔飮酒诨介〕飮一杯精神康健。飮二杯觔力不衰。飮三杯有喜有庆。飮四杯无病无灾。飮五杯朱颜不改。飮六杯世不白头。飮七杯增福增寿。飮八杯灭罪消灾。飮九杯官居一品。飮十杯挂印封侯。卖药的。一个月多看他四五样蹊跷大病。做和尙的。七昼夜水陆道场。〔净〕如此巧言奉承。不中用的。只行我们一令。凭你吃醉就是。〔小丑〕请发号何如。〔净〕要个天。要个地。要个廿四。要个不怕你。要个古人不如你。〔丑〕小子便说。天有酒星。地有酒泉。家有廿四样河淸酒。尝也不怕你。闻也不怕你。〔净〕那个古人。〔丑〕杜康不如你。仪狄不如你。〔净〕小生便说。天有龙肝。地有凤髓。家有廿四样珍羞味。煎也不怕你。炒也不怕你。〔丑〕那个古人。〔净〕易牙不如你。陈平不如你。〔外〕小子便说。天有天南星。地有地骨皮。家有廿四样君臣药。病也不怕你。疾也不怕你。〔末〕那个古人。〔外〕卢医不如你。扁鹊不如你。〔末〕贫僧说。上有天堂。下有地狱。家有廿四众付应僧。吹也不怕你。打也不怕你。〔外〕那个古人。〔末〕释迦佛不如你。观世音不如你。〔小丑〕妙妙。请酒。〔众〕说得纔吃。〔小丑〕天不生无禄之人。地不长无根之草。家有廿四层桦皮脸。羞也不怕你。骂也不怕你。〔丑〕那个古人。〔小丑〕柳龙卿不如你。胡子传不如你。〔众〕你的令祖令兄是吃白东西的都元帅。请吃请吃。〔小丑〕我们吃个流星赶月如何。 

【前腔】〔众〕赶月流星。好酒斟来五六瓶。果子无余剩。鱼肉都干净。〔小丑〕嗏。财主要天生。饱餐高兴。盛扰尊前。感激情难尽。明日还来续此行。

〔下净笑介〕皮笊筣吃得精空。何以取乐。〔末〕这个皮笟筣。欺贫僧妓馆飮酒。故此放胆白吃。如今城西新盖一所五道将军庙。十分齐整。又且僻静。我们将此酒肴。到那裏行乐一番。〔小丑暗听介众〕就此前行。欲避猖狂士。须投古庙中。〔共下小丑〕杀人可恕。情理难容。这个秃狗骨头。这等可恶。如今携了酒。到五道将军庙裏去了。我不免去到那裏等他。〔走介〕好庙宇。上面奉着五道将军牌位。谁家舍得袍带盔在此。我有道理。不免将此衣帽穿戴起来。扮做五道将军。待他来时。一头撞将起来吃酒。有何不可。〔众携酒盒上〕略行三五步。咫尺到庙堂。〔丑〕来此庙中。这神像塑得甚好。将酒过来。先祭神。然后取乐。〔众〕我们大家一拜。〔小丑吃酒众拜介〕好灵神。这菩萨元来是个活的。快将酒过来斟。〔末〕元来是皮笟筣。〔小丑〕这是四位愿与我吃。不是白吃你的。请了。〔众诨介下〕 

第十一出
分雀

【谒金门】〔旦上〕惊时变。自觉心如悬箭。方痛椿庭哀未展。又诵离鸾怨。〔贴〕深幸鸳帏缱绻。忽报画眉人远。别酒纔斟。红雨线。忍见萦牵。

〔旦〕怕卷珠帘下玉钩。依前春限锁重楼。风裏落花谁为主。思忆鸳鸯恨转悠。〔贴〕靑鸟忽传云外信。鸾皇惊散合欢俦。眼看东西景。共把泪痕流。〔旦〕奴家蒙爹爹大恩。招赘潘安仁为壻。正欲尽甘旨。少申孝思。谁想二竖为殃。昊天不悯。老父一时疾作。身归泉府。虽则祭葬以礼。中心难止悲伤。今潘安仁又接山公书札。急欲赴召。意图进取功名。但功名大事。不可强留。翠竹。你可收拾行李。备办酒筵伺候。〔贴〕小姐。一应事体。俱已完备。但小姐如今虽则放相公远行。倘一朝松金钏。减玉肌。那时追悔莫及。不若依翠竹说。留相公在家的好。〔旦〕说那裏话。 

【园林好】功名事。非仝偶然。何须虑离鸾拆鸳。但愿得鹏程鹗荐。归来日。永团圆。夫和妇。拜苍天。

【江儿水】〔生上〕契友书投至。心交情意坚。匆匆行色难留恋。一肩负得琴和剑。阳关三迭情无限。怕听骊歌声啭。泪湿绞绡。顷刻化成冰霰。

〔见介旦〕相公。我和你凤俦乍协。鸳枕初温。不意先父大事甫完。山公书札忽至。相公之去意甚殷。贱妾之寸心实乱。惟冀早图进取。锐志前程。君家身上靑云。休使奴有白头之叹。则妾幸矣。〔生〕小姐说那裏话。 

【五供养】姻盟非浅。这金雀双双。实系有缘。良宵谐凤卜。新韵叶鸾笺。〔旦〕月车欣见。不料永谐姻眷。今朝虽忍别。有日整归鞭。万里靑云。必须黾勉。

〔生〕前程之事。不须小姐叮咛。有潘安仁之才。何难昼锦荣归。但与卿分手。不能朝夕相对。以为恨耳。〔旦〕君之心卽妾之心。奴今将金雀一对。分而为二。各收其一。时复玩之。身虽两隔天涯。君之见妾。犹妾之见君矣。〔生〕小姐言之有理。便当各留其一。 

【玉交枝】雀分人远。两情伤。心牵意悬。古来曾合延平剑。又还闻浦水珠旋。天涯顷刻愁怎言。长亭遥。望松金钏。须早寄鱼书雁笺。苦分襟断鸿飞燕。

【川拨棹】〔旦〕杯相饯。两情浓。惜断弦。看双双玉筯潸然。看双双玉筯潸然。一寸愁肠已似剜。这离愁有万千。那离愁有万千。

【尾声】〔生〕西风马系垂杨畔。早向长途趱玉鞭。直待一举成名返故园。

金雀轻分两别离。



未知何日是归期。

丈夫事业当恢廓。



万里云程及早时。 

第十二出
指引

【梨花儿】〔丑上〕巫家彩凤眞娇艳。敎坊独把声名占。我心欲要效鹣鹣。嗏。寃家不肯相怜念。

自家左太冲便是。鹘突过了半生。常效颦于西子。每甘食于侯鲭。老父乃皮脸长老。我祖是哺啜巨卿。相处的是羣丢泼打。使动的是帮闲志诚。往旺处飞的鸽子。不知趣的苍蝇。只因与潘安仁斗美。被他压下八九十层。没奈何走到河中大郡。看上巫彩凤。袅娜娉婷。欲要与他鸾交凤友。月下老未定姻盟。总休题偎红倚翠。不能勾取乐调情。止不住满怀春兴。只得去曲意奉承。当时双膝跪下。说前世娘。可怜见。赏我一个美甘甘香喷喷樱桃小口。他就劈面一巴掌。说谁看上黑魆魆臭哄哄解手茅坑。我着了恼。跑起来。拉朋友。往外便走。又撞着皮笟筣没廉耻的。白白吃了许多果盒春盛。这肚子裏不出头闷气。难以消受。怎得个赛太岁。把歪辣骨。弄得他七星八零。呀。那壁厢有个公门牌子哥来。我且在此听他说什么。 

【前腔】〔净扮公差上〕公门走卒心如箭。飮酒吃食无足厌。终朝吃了赚铜钱。嗏。强似开个招商店。

自来生得粗暴。三代流传家教。父亲见当铺兵。哥哥善能抬轿。惟有小子多能。投充都府快皂。打人不敢回手。官府让我前导。腰悬三股麻绳。手执一张火票。有钱的假意商量。无钱的苦死闹炒。朝廷说我贤能。勑赐这顶毡帽。总然犯法违条。满拚弃此官诰。〔笑介〕今日顽是顽笑是笑。有这桩公事在身。交我如何区处。〔丑上见介扯介净〕唗。走开。不要扯坏了我这一件斗升五皂罗袍。〔丑〕怎么斗升五。〔净〕我对你说。我的出身。我起初是一个馆驿中役助皂隶。只因山爷在馆驿拜客。我在那裏捧茶。山爷说我中用。将我一升。升做捧茶皂隶。捧了三个月。升我做后堂随衙皂隶。该我伏侍奶奶。说皂隶去倾马桶。我到衙中。七大八小倾了刷了洗了。十分干净。中了奶奶意。与山爷说。将这个倾马桶的皂隶升一升。升做一个烧火的皂隶。我就往厨房到任。且是烧得好火。老爷说又该升了。升我做听差皂隶。昨日方交代。今日就有差。〔丑〕哥甚么差。〔净〕你不晓得。我们这个山爷。与洛阳潘相公交好。前日差官送书请他。说道将已到此。传令办了许多酒席。分付我唤官妓侍酒。实不相瞒你说。平日不曾走花街柳巷。又且不曾叫过牌票。为此心下十分难处。〔丑〕牌头。这个何难。小子虽是异乡来你河中。每日专在花街裏行走。但是出色小娘。我都知道。〔净〕这个没奈何。指引指引。〔跪介丑〕请起来。旣是老爷分付。要标致官妓。你叫了丑的去。就不停当。却有一说。那粉头都将一等答应官府的搪塞。好的都躱了。如今你回去禀过山爷。说河中第一官妓巫彩凤。年纪幼小。声色俱全。将火票塡他的花名。紧紧藏入袖中。明日叫他去。管取山爷喜欢。还要高升你。〔净〕这个难为兄长指教。我今日进去禀。明日便来拘唤。〔丑〕是则是。你这般去。就是一千个巫彩凤。也没有与你看见。〔净〕怎么去。〔丑〕他有个丫头。名唤碧梧。生得聪明伶俐。两扇门儿。逐日闭着。但有人叫门。他从门缝儿一看。听说是公门中的人。巫彩凤怎么与你看见。小生这顶方巾。一领道袍。借与你妆做个斯文的相公。只说到他家吃茶吃酒。那时在前厅坐下。不消一个时辰。巫彩凤必然出来行走。出其不意。撞个满怀。取出牌票。一条麻绳。套在颈上。犹如溜狗一般。岂不妙哉。〔净〕好计好计。难为盛情。同到酒肆内草酌三杯如何。〔丑〕还是小弟请兄一个大醉。换了方巾衣帽。明日行事。 

【大迓鼓】〔净〕都爷号令严。花名火票。朱印书佥。名姬闻说多娇艳。这番难说费心田。〔合〕共飮三杯。休得太谦。〔豪飮笑介〕 

【前腔】〔丑〕巫姬貌甚姸。金莲窄窄。玉笋尖尖。若敎陪侍明公宴。不须问卜与求签。〔合前〕 

火票唤多娇。



官差莫惮劳。

不因渔父引。



怎得见波涛。 

第十三出
唤妓

【普贤歌】〔小净上〕门庭寂静故人稀。空有园林花木奇。尘朦粉与脂。空闲牌与棋。弦子琵琶高挂起。

碧梧生得苦命。凤姐恁般情性。不肯梳笼留人。只要守淸爱净。奴家尝不着鸡脚鱼头。看不见铜钱银锭。最苦是半夜三更。隔壁姐儿淫声难听。急得奴家无可奈何。只得将八寸景东人事助兴。今日倘有撞寡门的来顾。只得与他厮弄。 

【前腔】〔净〕三杯捉月软如泥。五斗朝天百事宜。方巾四角齐。道袍更出奇。强似公门当皂隶。

自家卜胡便是。承老左指教。今早禀过山爷。将牌票塡了巫彩凤名字。今去唤他。恐他多方躱避。所以穿戴老左的方巾道袍。扮做斯文模样。只一件。当惯了门户的人。伸手缩脚。好不自在。怪不得蔡伯喈老先生说。穿的是紫罗襕到拘束我不自在。嗳。眞个是状元之才。出口成章。吃了几杯酒。不觉醉了。说话之间。已到巫彩凤门首。待我叫门。〔见介小净〕相公醉了。〔净〕我不醉。我是嫖巫彩凤的。〔小净〕奴家就是。多承下顾。〔净〕果然名不虚传。姐姐。我醉了。待我睡觉起来。再和你调情。〔小净〕天那。今晚接一个醉孤老来。又要嫖我姐姐。倘醒来。我又没帐了。乘其酒兴。压倒身上。与他睡去罢。〔净〕走开些。〔小净〕好意与他睡。这般薄情。叫我走开些。不免外边去。〔净〕那裏去。〔小净〕裏面又不好。外面又不好。难为人。不免做个到拔蛇。骑在他身上。了这场心事。〔净〕骑马的下来。〔小净暗看介〕观君不是鸿门儒士。〔净〕觑你不是出色佳人。〔小净〕实对你说。我是彩凤姐丫头。名唤碧梧。〔净〕明和你说。我是山爷差来的皂隶。名叫卜胡。〔小净〕旣如此。碧梧骗了卜胡。〔净〕卜胡锁住碧梧。〔小净〕你是那裏来的。〔净〕我是山爷差来的。设席款待佳宾。这张票拘唤歌妓侍宴。你巫彩凤是头一名。快叫出来。〔小净〕我姐姐尙未成人。待我替他去罢。〔净〕像你这个歪货。一条麻绳锁住。要你东就东。要你西就西。你替得他。好打这丫头。〔贴旦上〕自不整衣毛。何须夜夜嚎。呀。碧梧。为何与他炒闹。〔净〕炒闹炒闹。你且听我言道。我是山爷公差。捉拿小娘的虎皂。腰下两条麻绳。手内一张牌票。特来相请姐姐。快去当筵献笑。〔贴〕牌头哥。自从爹娘死后。有几个歌妓都自散去了。无人答应。望牌头哥可怜。遮护一二。情愿解簪酬谢。〔净〕休得巧说。且锁去见山爷。你自回话。老爷不用你。便自罢了。 

【玉胞肚】〔贴〕时乖运否。平白地顿生祸危。自不惯献舞呈歌。那些个举案齐眉。〔净〕山爷请洛阳潘相公。此去倘有些好处。也不见得。〔贴〕舍羞忍耻任凌夷。塞翁失马知凶吉。

【前腔】〔净〕人生有几。且追欢。不必怨悲。你虽然恪守幽闺。也须要应变随机。〔贴〕我这般弱质。怎生去得。〔净〕我看你腰肢瘦怯不胜衣。会有才郞入品题。

含悲忍泪思彷徨。



强抱琵琶出敎坊。

时人休作杨花比。



不逐东风上下狂。 

第十四出
开宴

〔末扮中军官上〕满城佳节近中天。竞斗龙舟吊屈原。袖中剩有芸香草。留与君王辟蠹编。自家河中都督府中军官便是。我老爷文宗孔孟。武按孙吴。坐鎭都阃。乌台簇拥。朱旛金盖。威名素着于朝廷。教令颁行于州郡。看他精神秋月。谈笑春风。蜚紫马英声。扫苍鹰疴症。与星斗以增辉。觉湖山之动色。但西楚人豪。酷爱游山玩水。为此请得洛阳契友潘安仁到来。恰遇端阳佳节。传令到翠屛山馆排宴。唤下歌妓们伺候。你看香风一阵。想是歌妓来也。 

【窣地锦裆】〔小净丑贴旦上〕女娘名籍敎坊家。檀板银筝艺果佳。淸歌妙舞度年华。占断排场实可夸。

〔丑〕歌妓们叩头。〔末〕今日开筵。与洛阳潘相公玩赏端阳。问水寻山。你们好生小心承应。〔丑〕是。不用老爷费心。〔贴〕请问老爷是那个潘相公。〔末〕是掷果的潘安仁。〔贴〕元来是他。〔丑〕彩凤姐。常见你笑比河淸。今日听说潘相公。见你莞尔暗笑。少刻筵间。何不着意温存。我们撺掇梳笼你罢。〔贴〕列位姐姐。休得恁般戏言。 

【七娘子】〔生上〕故人相会情非假。幸论心握手堪佳。〔小生上〕幸値端阳。名山如画。亭馆胜官衙。

潘兄。分袂策蹇。倐经岁余。今屈下临。有光敝治。〔生〕注想如梦。云翰忽颁。不惮迢迢。复瞻仪范。〔小生〕且喜河中翠屛山馆颇佳。又値端阳佳节。同与故人一叙。〔生〕多谢。〔末〕歌妓唤到。〔小生〕叫过来。〔丑〕歌妓叩头。〔生〕翠围山馆翠围屛。高步晴峦最上层。但使主人能醉客。何须红袖拂银筝。〔小生〕佳宾取乐。须用佳人。只恐兄面如傅粉。红籹辈见之。反为羞涩耳。〔把酒揖介〕 

【惜奴娇】盏泻流霞。看山围黛色。翠柏浓遮。观瞻处。突兀远山如画。繁华。奇葵吐艳。红榴舒锦。错萼新蒲插弝。〔合〕珠砂写狰狞艾虎。试看毒魔惊讶。

〔小生〕那少年歌妓唤什么名字。〔丑〕他叫做巫彩凤。尙未成人。〔生〕有此美姬。岂无奇遇。〔丑〕因他守志固坚。举止羞涩。〔小生〕此乃良家女子行藏动静也呵。上来送酒与潘相公。 

【黑麻序】〔贴〕烘霞。金盏慵拿。总洛阳年少。十分潇洒。我一心守志。愿甘孤寡。羞答。难当势焰踏。持杯自叹嗟。相公请酒。〔生〕女儿家。眞个是香笼荳蔻。十分幽雅。

〔小生〕安仁兄或有意于彩凤。吾当与兄成之。巫彩凤。你本生身乐籍。胡得拒人若是。可将素志。逐一敷陈。〔贴〕河中城外有狭邪。绣幕巫山彩凤家。堕足烟花眞命薄。独对东风自怨嗟。守淸贞。无所欲。未肯留情南陌金。何曾举意西邻玉。堪怜兔丝草。复爱鸳鸯鸟。若将颜色事他人。颜色能有几时好。此情常恨眉锁攒。欲言未尽心悲酸。感蒙矜怜将情诉。抱得秦筝不忍弹。〔小生〕好有才的女子。闻之令人酸鼻。安仁兄。可羡身在柳陌花街。心实冰淸玉洁。堪怜薄命佳人。尤是深闺女子。〔生〕巫彩凤。你旣不倚门献笑。宜择良配。何必负此韶华。〔贴〕改邪归正。是妾素志。又恐托根失所。故此十年不字耳。〔小生〕似此美姬。当谐良配。我便作成你伏侍潘相公。你意下何如。〔丑〕他口虽不言。心下其实肯了。〔小生〕潘兄尊意何如。〔生〕小弟不敢请耳。固所愿也。〔丑〕老爷主婚。我姊妹三人作伐。乘此良时吉日。就可成亲。但求潘相公一物为聘。〔生〕小弟与兄别后。入赘井王孙宅上为壻。曾以一双金雀。遂成秦晋之盟。前者与拙荆分别之时。各留一只。今日便以一只金雀。与卿为聘何如。〔小生〕绝妙。一妻一妾。传有名言。才子佳人。世之罕有。巫姬收下金雀。看酒过来。 

【锦衣香】守志娃。言非假。未破瓜。多娇姹。邂逅相逢。便成婚嫁。郞才女貌实堪夸。盟坚金雀。作室宜家。管云迷巫峡。又何愁鸾孤凤寡。鸳侣齐飞驾。风流潇洒。万恨千愁。一时丢罢。

安仁兄。天色将暮。可同彩凤谐归。下官来早恭贺。众歌妓花银五两。花绫五疋。赏他回去。〔生〕小生太狂妄了。〔众妓谢赏介小生〕叫皂隶过来。你们好生伏侍潘相公。如违重责。分付回衙。 

【浆水令】望淸虚银钩将挂。见惊飞乱遶归鸦。柳边花底步归衙。分行花烛。绛彩笼纱。齐天乐。歌声罢。琼巵顚倒金樽泻。〔众〕禀老爷。已到帅府大街。〔小生别生介〕今夜裏。今夜裏。暂违淸话。好扳取。好扳取。一朶奇花。〔小生别下生吊场〕 

【尾声】〔小净〕忽惊户外传声答。忙启门阑觑。咱喜见莲开并蒂花。

〔众〕送相公凤姐到家。我们吿回。明早奉贺。〔贴〕列位姐姐。留一位在此相伴。〔丑〕潘相公久惯惜玉怜香。他自会偎红倚翠。列位姐姐也替不得你。你也不要害羞。〔生〕有劳你们众姐姐。明日早来吃茶。 

与君相见便相亲。



邂逅相逢第一人。

须信良缘皆不偶。



灯花连夜报君频。

〔小净吊场〕我姐姐喜事纔上门。他今日倒得其人了。我不免闭了门也去睡罢。〔撞净笑介小净觑介〕呸。是卜胡。〔诨介〕 

堪叹尊兄没答煞。



受尽老娘多咭咶。

放了皂隶不去当。



却来我家作亡八。 

第十五出
打围

【高阳台引】〔净扮齐万年众随上〕千斤膂力。三尺靑锋。宝刀挥起耳生风。绣旗飘彻漫空。黄池赤子兵戈弄。苍头老稚皆惊动。养威蓄锐在山东。聚英豪。皆虎雄。

三山明月练如银。金皷喧天振地闻。拂拭铁衣如玉色。掣旋宝剑动星文。某齐万年是也。本为商贩良民。夤缘航海。遭官兵捕捉。被俺手持利剑。连伤七人。因拥众为乱。不意相从者众。遂尔占据登莱。虎踞山林。聚草屯粮。虏男夺女。今日闲暇无事。正是操演之际。大头小目。你与我摆开阵势。打围演武一番。 

【倾杯玉芙蓉】曈曈日色映山红。旗影风云动。簇簇金鎗。列列蛇矛。对对钢鞭。赫赫雕弓。纷纷画戟朱旛控。密密钩连豹尾丛。声声哄。昂昂势雄。遥望着迢迢山径可相通。

【普天乐】鼓声咚。金声送。震天雷。铅锡铳。穷林下。穷林下。蛟兎奔丛。幽谷裏。野鹿潜踪。提师率众。须臾打破金城瓮。时未至。暂尔屯粮。事垂成。且也藏锋。

【朱奴儿】喜心齐。人情汹汹。打围场。飞禽种种。兽蹄鸟迹皆驰纵。金弹子个个不空。豪兴觉偏浓。扬威耀武。沧江鱼化龙。谷鸟成威凤。那时方显是英雄。

【节节高】长蛇封豕。同易为功。从来武略皆能用。张威勇。识守攻。知轻重。运筹帷幄多擒纵。坐看一鼓乾坤动。〔合〕看看玉兔已升东。忙麾大队归山洞。

【尾声】虎躯七尺皆英猛。铁甲金盔气象雄。直把中原血染红。〔下〕 

第十六出
惜别

【卜算子】〔生上〕花姿柳眼情方脗。匆匆又在离分。桑弧矢志未全伸。惜别颇增新闷。

杜鹃声断陇云低。草萋萋。思依依。角声呜咽悲。须知此别经年隔。肠寸断。泪交颐。小生自别山妻。来此河中。不料筵间又得巫彩凤为妾。蒙山兄主盟。与之落籍。虽然烟花妮子。可免玷玉之蝇。但吾功名之事。实欲乘时而进。昨日山兄兪允写书一封相荐。往见吏部尙书张茂先。已曾与巫姬言过。看他情激于衷。愁盈于脸。使我心伤去远。魂断河桥。如今拜辞山兄。迤逦行来。已是府第。且待开门。方可晋谒。且在此伺候。 

【生查子】〔小生上〕才子吐虹霓。上客英名振。圣主作贤臣。吾侪当荐进。

〔生进见介〕贵贱见交情。知心在秉诚。〔小生〕男儿立大节。先自取功名。〔生〕昨承吾兄厚德。令小弟前赴建业。谒见张公。以图进取。特来吿别。〔小生〕贤弟英才。斯世所重。昨晚灯下。修书一缄。今付足下前去。宝眷在此。自当照顾。切莫远虑。〔生谢介〕多谢厚情。倘得寸进。自当衔结。 

【降黄龙】〔小生〕际会风云。起蛰春雷。出濳离隐。太平时候。正相逢明良。康济经纶。那贤臣休休断断。料应是作哲知人惟谨。致鱼书。早当参谒。急宜前进。

【前腔】〔生〕儒绅。匪曰萃宾。技拙雕龙。久艰登俊。乘时前去。把丹衷一寸。远达枫宸。殷懃上书投刺。但只恐鼓瑟齐廷错认。荷深情。云笺锦札。定敎传信。

【衮】〔小生〕荣行事吉辰。荣行事吉辰。云路须当近。万斛天香。管取嫦娥引。〔生〕从今别去。离情不忍。勤探取。便鳞鸿。频修问。

【尾声】前程万里眞当奋。得见今时人品。与■〈亻〈弜上六下〉〉同升入事君。

锦笺写入数行书。



送别英才上帝都。

一天雨露敷新泽。



万里风云起壮图。

〔生吊场〕适间别了山兄。我那巫姬。先已在长亭等候。不免前去与他分别则个。正是离怀牵翠袖。别泪洒征衣。 

【犯尾引】别泪染征尘。乍协凤俦。纔温鸳枕。一纸贤书做破情。矛盾。肠已断。有谁代罄。口难提。惟怜损神。〔贴上〕相思处。叠峦层嶂。总是恨伤心。

〔见介〕相公。你怎舍得撇我而行。〔生〕芳卿。交我如之奈何。〔贴〕君欲去。奴心痴。褪粉复憔脂。〔生〕金雀聘。缔红丝。白首同欢暂别离。黄花开后是归期。 

【尾犯序】〔贴〕执手翠眉颦。顿香肌减。玉臂钏松金。此去京师。早成名立身。英俊。时已至。攀龙附凤。须频发鱼笺鴈音。多嘱付。黄花开后。专望锦归人。

【前腔】〔生〕潸然泪渍襟。只为功名。远投京郡。身在石城。望巫山彩云。孤窘。瞻兔魄淸光易缺。孤雁影。双栖未稳。凄凉处。还当自解。幽独恐伤神。

〔丑〕天色将晚。相公请兴。〔生〕怎么说。〔丑〕兴者起也。〔生〕巫姬就此吿别。 

【临江仙】三叠阳关声渐杳。天涯咫尺参辰。眼前难别意中人。伯劳东去也。鸿雁又西行。〔生下贴哭介〕骊马娇嘶穿柳色。空怀雨魄霜魂。安排肠断送黄昏。万般情緖苦。几点泪痕新。 

第十七出
乞巧

〔末上〕雨入珠廉满殿凉。避风先进玉盆汤。水泊化生皆弄吉。留与君王着意详。自家乃晋武帝驾下内使便是。往来紫禁。出入龙楼。日侍天颜。时亲衮冕。俺万岁自从平吴之后。颇事晏游。掖庭妃嫔。殆将万人。常乘羊车。任其所之。为此各宫竞以竹叶插户。盐汁洒地。以引帝车。今乃七夕良辰。俺淑妃贾娘娘传旨。陈设瓜果。在乞巧楼前穿针玩月。筵宴已备。贾娘娘早到。 

【一剪梅】〔贴扮贾妃上〕承恩何幸冠宫庭。丹屋金屛。绣屋银屛。欣逢巧夕喜盈盈。愿遂三星。尤胜三星。

今日银河渡鹊桥。应非脉脉与迢迢。佳人竞喜开妆艳。月下穿针拜九霄。妾乃贾淑妃是也。本以陋质。获配宸居。宠冠六宫。时接羊车之幸。恩沾太极。每承鱼水之欢。今乃七夕佳辰。内地有乞巧穿针水泊化生之戏。侍儿们将银盆过来。〔旦〕盛世无虞乐太平。仍将嬉戏在宫庭。欲思桂子从天至。水泼银盆弄化生。启娘娘化生到了。共以七宝香汤。权作洗儿之会。 

【石榴花】〔贴〕宫筵乞巧。五彩绣云生。风细瑟。月微明。沈香亭上听吹笙。望银河。乌鹊桥成。牛郞女星。看年年一度情欢庆。〔合〕陈瓜果。共玩名楼。结蛛丝。为卜人灵。

【前腔】〔小生众扮内侍同上〕羊车乘出。游遍各宫庭。随处所。似流萍。衣冠羣御任徐行。问何人。今夜卿卿。〔众〕启万岁爷。龙车至此。羊止不行。〔小生〕此是何处。〔众〕是贾娘娘宫中。〔小生〕便幸贾淑妃。〔众〕圣驾到了。快请娘娘接驾。〔见介小生〕卿家平身。看他笑迎。喜人间天上欢娱并。

〔合前小生〕淑妃在此何为。〔贴〕银盆弄化生。〔小生〕你欲预占灵兆。适过宫门。留朕羊车。可喜可贺。就此进爵。 

【解三酲】〔贴〕持金爵。御前为敬。执玉斝。丹陛趋承。欣逢七夕宫筵盛同乞巧。望瑶京。预占佳种蓝田玉。水拍银盆弄化生。〔合〕交相映。喜年年此夜。鸾凤和鸣。

〔小生〕好个鸾凤和鸣。内侍。朝中称诗赋奇才者是谁。〔众〕奴婢闻知外面士林推重者。吏部尙书张华。〔小生〕内侍可传旨。命张华献鸾凤和鸣赋。与朕观览。〔众〕领旨。〔小生〕传旨幸寝殿。 

【前腔】宝篆香渐消金鼎。铜驼上玉漏传更。风流旖旎偏相称。鱼共水。喜同心。暗思今夜银河耿。重订佳期山海盟。〔合前〕 

【尾声】气相求。声相应。绣榻重围暖玉屛。分付鸡人莫乱鸣。

银汉星河次第开。



两情惟恐曙光催。

时人不用穿针待。



那得心情送巧来。 

第十八出
显圣

【浪淘沙】〔旦扮白衣大士上〕端坐紫云龛。五十三参。参参见佛自能谙。不二之门无罣碍。戒尔嗔贪。

善哉善哉。身为白衣大士。寄居南海。浪迹普陀。法体庄严。灵台淸净。瞥见白鹦哥来报。河中信女巫彩凤。靑楼守志。一醮从夫。突遭兵火之危。遂有投崖之险。不免分付二太子前去引度。救他一命。二太子何在。 

【前腔】〔末扮二太子上〕云锁二峯巓。鹫岭深庵。参差古木有楡楠。何必浮生空碌碌。阆苑三千。

〔见介〕菩萨有何法旨。〔旦〕今有河中信女巫彩凤。遭反寇齐万年掳掠。守志不屈。奋身投崖。你可大施法力。令当方土地化一猛虎。背负河阳道上。向紫云峯观音庵留下。以俟日后夫妇重会。显此女信善之报。〔末〕领法旨。 

【金字经】〔旦〕巫氏女。顶礼重瞻云色昙。守志将身赴岑岩。岩也么岩。险危又岂堪。远送河阳太法坛。

【前腔】〔末〕大菩提。巍巍法象盛庄严。高座落伽山海南。南也么南。慈悲救世僝。领旨前行不敢延。

烈妇投崖苦命倾。



佛天慈善救娉婷。

大抵乾坤都一照。



免敎人在暗中行。 

第十九出
投崖

【点绛唇】〔净引众军士上〕战乱戈纷。金鼙鼓振威风迅。掳掠人民。闻者皆逃遯。

万户伤心绝爨烟。中原黎庶受迍邅。总有河中千尺水。不彀喽啰飮马泉。某齐万年是也。且喜兵精粮足。马壮人强。云扰纵横。所向无敌。如今领众抢掠河中。打听得河中都督山涛。是个白面书生。不谙武略。终日放情山水。吾何畏惧他。众喽啰。听我分付。从河中一路。杀将前去。不得有违。〔众〕领钧旨。 

【水底鱼儿】车马成羣。长驱阵似云。身披铁甲。头戴茜红巾。头戴茜红巾。〔众下〕 

【缕缕金】〔贴小净同上〕强兵燹。忽来临。流离遭困苦。害斯民。自与潘郞别后。未及数日。目今齐万年拥众作乱。已至北门。大家奔散。碧梧。快收拾行李。逃难他方去。袜浅弓鞋小。路途劳顿。死生未卜走无门。难捱这艰窘。

〔下介拿介净〕喽啰们。将这一伙丑妇人打了去。〔净看贴介〕小娘子叫甚么名字。那家宅眷。 

【山坡羊】〔贴〕巫彩凤身为妾媵。业嫁与潘安英俊。〔净〕元来是洛阳潘安仁。他是你丈夫。虽是天下闻名。标致后生。我齐万年却也是个草头皇帝。你且与我做个正宫皇后。〔贴〕羞杀你狗党狐羣。我怎肯丧志污红粉。〔净〕你若从吾。享不尽荣华富贵。〔贴〕我是一妇人。荆钗与布裙。宁甘厮贱。守志全闺阃。怎肯偷生悖大伦。〔净〕旣不相从。拿去杀了。〔贴合〕休嗔。刀剑丛中愿丧身。如今。含笑从容归冥阴。

【红衲袄】〔净〕我见你似巫娥出世尘。只待要赴高唐行合卺。我似楚襄王。体貌多才俊。暮暮朝朝。与你会雨云。〔贴〕妾非神女。你岂襄王。若此欺心。必遭显戮。〔净〕胡说。准备着合欢床。裯与衾。快与我整新妆。巧梳鬓。堪夸一对鸾凰也。月下应牵宿世绳。

【山坡羊】〔贴〕听说罢。心怀怨恨。不由人珠泪流滚。记那日阳关别离。岂今朝一旦成虀粉。〔净〕一天好事。不必怨嗔。〔贴〕两泪零。夫君那得闻。毁容剔目。肯把淸名殒。视死如归不足云。

〔合前净〕慷慨杀身。虽然容易。但如冰利刃。甚觉寒心。 

【红衲袄】岂不闻卓文君夜听琴。他也曾奔相如。归昼锦。女娘家说甚么彝伦尽。跸跸班班利嘴唇。〔贴〕这等顚倒纲常之人。说他怎的。〔净〕堪笑你绿衣儿。忒恁村。到于今。入牢笼。须从顺。再推辞不就姻缘也。白刃飞霜命不存。

喽啰们。不要问他从与不从。与我带回营中去。 

【水红花】大行劫掠掳生民。抢金银。死生前定。繁华世界好乾坤。宝和珍。朱颜绿鬓。〔贴〕眼看危崖险峻。万丈远还深。这是我复命喜归阴也啰。

〔投崖介虎背介净〕待我跳下去罢。〔众〕大王跳下去。也没有了。〔净〕呆狗骨头。牡丹花下死。做鬼也风流。〔众诨下介〕 

【前腔】〔贴〕突遭危乱丧吾身。苦难禁。深崖弃殒。忽惊眼乱与神昏。为何因。淸风一阵。奴家方纔被贼人掳掠。厉志投崖。不知为何。有物负身。止闻耳边有风雨之声。将我送于此处。你看空山寂寞。古木成林。但不知此是甚么所在。好苦。又不知何州何郡。惟听钟磬音。想必是所不二净禅林也啰。

庙门虽闭。牌额上有六个字。紫云峯观音庵。呀。元来是白衣禅林。奴家平日奉祀菩萨。想是慈悲救难。庵内必有僧尼。待我叩门则个。 

【刘泼帽】〔老旦扮尼僧上〕佛前宝鼎香烟尽。喜禅林净遍松筠。深山更有谁来问。听得声唤频。只索相询问。

〔贴见介老旦〕小娘子稽首。檀越莫不是河中巫彩凤么。〔贴〕奴家便是。老师何以知之。〔老旦〕昨夜呵。 

【前腔】三更一梦跷蹊甚。道巫姬来奔庵门。果逢妆次多欣幸。想节义定超羣。致菩萨相怜悯。

〔贴〕原来如此。不瞒老师父说。奴家巫彩凤。良人潘安仁。不料贼风忽起。扰乱河中。奴身被掳。奋志投崖。似有物负身而至。但不知此处乃是何地。〔老旦〕异哉。此是河阳道上。去河中有二千里之遥。若非娘子守志。焉能飞到此间来。〔贴〕旣是神圣匡救。情愿投师挂搭。不知尊意若何。〔老旦〕如此甚好。 

【东瓯令】〔贴〕逃尘网。入空门。寻得桃源好避身。皈依法座承恩训。怜念我多愚钝。缁衣挂体卸罗裙。随分度朝昏。

【金莲子】〔老旦〕听诉因。三贞九烈全闺阃。草茅庵。且淹留几旬。惟愿得喜相逢。那时重会旧温存。

【尾声】太平村裏居安稳。千峯万壑隐荆蓁。莫管沙场起战尘。

红妆卸却服缁衣。



礼佛投师作比尼。

色卽是空须识透。



莲花一朵出污泥。 

第二十出
平贼

【生查子】〔小生戎服众军拥上〕节钺鎭河中。逆贼干天宪。仗剑取渠魁。壮气凌霄汉。

大将宜尝胆。龙泉必在身。云台画仪像。皆为扫妖氛。下官前者将书荐达潘生。乃欲乘时而进。不意旬日后。河中一路。遂罹齐万年之变。放肆掳掠。致使百姓流离。生民涂炭。皆我守御之责。叫大小三军。整齐人马。与我奋勇杀上前去。 

【四边静】阐扬威武军容赫。谋谟鬼神测。若要救苍生。须当去残贼。〔合〕乘机掩袭。狂沮奔魄。兵器塞峦川。光辉拥锋镝。

【前腔】〔净引众上〕星驰电走轰雷击。官兵要迎敌。主将甚英雄。喽啰有强力。〔合〕扎金裹赤。旌旗耀碧。大剑与长鎗。蛇矛对金戟。

〔杀介净走下介小生〕大小三军。且喜一战殄灭渠魁。百姓安堵如故。一面写本奏上朝廷。一面开仓赈济。打起得胜鼓。回营去罢。 

【耍孩儿】贼徒猖獗须臾死。阃外提师号令齐。炎威气岸横千里。身披锁子黄金甲。士拥旌旄统虎貔。功成谈笑称无敌。得胜处塡然画鼓。喜扬鞭奏凯而回。

大众各归营伍。将校并皆退息。〔众应下介小生吊场〕下官放情山水。仕进无心。今旣灭寇除残。复见太平之象。固可仰答圣恩。遂某本性。如今修下表章。奏闻阙下。就此挂冠卸甲。野服葛巾。远回河中。一路寻访契友嵇康阮籍向秀刘伶阮咸王戎辈。复整竹林七贤之好。岂不乐哉。 

【煞】见如今。全盛时。挂冠裳。解铁衣。山林远避寻心契。竹林有乐谁能识。宦路无媒我见机。猛然跳出红尘地。与他们搊筝拨索。酌酒谈棋。

大梦谁先觉。



深山最合宜。

且寻林下乐。



不管是和非。 

第二十一出
进谒

【秋蕊香】〔外上〕一代文章司命。天朝开济元臣。紫袍玉带黄金印。承恩日。觐枫宸。

世笃忠贞播令名。上公赐爵总铨衡。谩言臣子多恩庇。深荷天恩本圣明。为砥柱。作长城。未知何日报朝廷。只须丹献升平策。更抱忧君与国情。下官张华。字茂先。位居冢宰。职掌天曹。名重一时。声闻海内。幸有贾逵裴頠二公。与某同心辅政。以致数载之内。朝野安宁。正是扶持国事如家事。尽把愁心作喜心。〔末上〕口传皇帝旨。身自上方来。奉圣旨勑吏部张华。朕万几之暇。博览古今。感关雎之诗。欲观鸾凤和鸣赋。卿其大展才思。于中秋日呈览。谢恩。〔外〕老中贵。因何要观此赋。〔末〕先生不知。皇上后宫美人无数。每乘羊车行幸。前者七夕佳辰。与贾淑妃穿针乞巧。水泼银盆弄化生。鱼水相投。凤鸾喜遇。为此圣上大悦。下诏命老先生作赋。于中秋日呈上。〔外〕窃虑老臣庸愚。不足以副圣望。〔末〕吿辞了。留神奉献和鸣赋。任买山中紫兔毫。〔下〕 

【前腔】〔生〕纔到长安京郡。欲为观国之宾。鲰生若也逢昌运。敢言鼓瑟齐门。

小生自别山公。行程旬月。已到京师。今日将书投到张冢宰处。此间已是府门首。不免向前。列位请了。〔净〕是谁。〔生〕洛阳儒士。从河中而来。都督山爷。有书荐来。拜见你爷。烦兄通报一声。〔报介外〕吾别山公久矣。今喜有书到此。请那儒士耳房坐下。待我先将山爷书看。然后相见。〔进书看介〕 

【一封书】涛顿首拜问。久暌违。秋复春。今投札有因。望提携。引彼人。潘岳才高班马列。腹饱珠玑学武文。抱经纶。冠儒绅。伏乞明公容进身。

呀。山公书来。引荐洛阳潘岳。吾素闻其名。快请相见。〔生见介〕老大人请上。容晚生拜见。久仰德容。未伸御李。造次门墙。不胜惶愧。〔外〕素闻才名。今幸得晤。喜瞻丰范。实获我心。请问山公近来起居何如。 

【桂枝香】〔生〕伏承淸问。敬将言进。论山公政令维新。鎭河中法严都阃。且飘逸不羣。飘逸不羣。高谈阔论。志甘肥遯。〔外〕原来如此。吾知山公身在仕途。心耽诗酒久矣。〔生〕向日得契山公。遨游洛阳。以故潘岳得附骥尾。步仙尘。曾结金兰契。持书谒大人。

【前腔】〔外〕云笺传信。重劳淸问。开缄时心旷神驰。情契当年交敬。奈别来数春。别来数春。年更余分闰。荐扬英俊。〔生〕大人念念不忘故友。足占同心辅政之雅。晚生琐尾。山野庸人。亦有仕则慕君之念。惟祈汲引。曷胜欣忭。〔外〕旣来此。且屈予门。有日风雷振。行看足步云。

〔生〕多谢大人海涵仁育。 

星聚得相宜。



文明气象齐。

得人轻借力。



便是转身时。 

第二十二出
作赋

【字字双】〔丑上〕天官冢宰位三公。名重。吟诗作赋入皇宫。声动。明窗净几趁秋风。吹送。纸墨笔砚四仙童。听用。

【懒画眉】〔外上〕朝来帝命出曈胧。晓听疎林远寺钟。起来无语怨东风。芸窗欲作和鸣赋。七步难如子建雄。

风入池塘亭馆秋。片云孤鹤两难留。登台遥望靑山外。惟有蝉声催白头。叫纸童。文房四宝可齐备。〔丑应介外〕要作鸾凤和鸣之赋呵。 

【前腔】闲拈彩笔小窗东。只见映日荷花别样红。文章声价愧难同。欲将思入风云态。转觉无端睡思浓。

偶尔文思不佳。且稳睡片时。〔丑〕你看我老爷一边写字。一边就睡着了。我也辛苦得紧。也在这阶下略睡一睡则个。 

【前腔】〔生上〕神京景色豁心胸。远水遥岑翠黛浓。大家庭院果重重。锦川怪石多奇样。绝胜巫山十二峯。

小生承茂先留为门下士。闻得后面有一所花园。说道十分幽静。此间角门半开。待小生挨门进去。呀。你看亭轩寂寂。花木丛丛。那壁厢净几。排设笔砚。却怎生张大人熟睡在此。露出一幅云笺。上写着五言提头。待我看来。呀。原来是鸾凤和鸣赋。想是神思不佳。故尔倦睡。待我援笔成之。〔写介〕 

【前腔】云笺蚕茧净溶溶。蘸得霜毫墨意浓。千军一扫马羣空。和鸣赋就鸾交凤。不觉花阴过短蓬。

〔丑〕呀。这个相公好没来历。老爷要紧的东西。你怎么写上许多字。老爷问及。必然打我。怎么是好。〔外醒介〕纸童为何喧嚷。〔丑〕老爷这幅纸。被这位相公写坏了。〔外〕原来是潘安仁到来。〔生〕晚生见大人熟睡。几案上有鸾凤和鸣赋拟题。晚生一时意兴。聊作数言。幸恕狂妄。〔外〕妙哉妙哉。快将来我看。〔念介〕鸾兮鸾兮。何德之蔼。凤兮凤兮。昭文之彩。鸾交凤兮神庥。凤友鸾兮颐解。凤未识鸾兮。见情之戚戚。鸾欲得凤兮。乃心之凯凯。及其翔万仞之巓。会巫山之阳。日月为之定盟。乾坤为之主宰。鸣彻九霄。解云叆叇。阴阳和叶。震巽豪彩。葛覃恐其失时。摽梅恐其来欲。乃斯时也。悠悠扬扬。融融睦睦。有不知其为凤。又何以识凤之为鸾。猗欤盛哉。〔外〕情理俱到。文词烨然。得屈宋作赋之体。美哉潘生。眞锦心绣口也。老夫远拜下风矣。敬服敬服。 

【香柳娘】〔外〕羡才高拟嵩。羡才高拟嵩。堪为赋颂。锦心绣口谁能共。是文章正宗。是文章正宗。掷地似鸣钟。奇思过晁董。〔生〕狂生偶成。方将负愧不胜。大人何事见许如是。但不知何为作此。〔外〕老夫前承圣旨。命为此赋。于中秋日进览。适纔构思。不觉熟睡。今得子一挥而成。且文不加点。老夫明日引子奏上金銮。在我不失以人事主之诚。在子亦得以庆风云之会也。明朝入禁中。明朝入禁中。奏闻九重。腾蛟起凤。

【前腔】〔生〕念鲰生幼冲。念鲰生幼冲。不胜惭悚。闻言自觉多惶恐。谢当朝相公。谢当朝相公。荐引及愚蒙。怕庸才似酰瓮。倘明时有容。倘明时有容。奇观胜逢。扳龙附凤。

【尾声】金銮献上和鸣颂。咫尺瞻天叨宠。眞个才高绝学。不亚雕龙。

〔生下外〕纸童。明日中秋。五鼓进朝。分付执事人役伺候。〔丑〕理会得。禀上老爷。潘相公代老爷作赋。引入圣朝。必然做个大大的官。望老爷本后带我一个名字。让小人进身一二。〔外〕你有甚么功要做官。〔丑〕小人拂纸挨墨之功。该选我管草纸的都督。〔外〕别事不管。要管草纸。〔丑〕天下做小伙儿的。那一个不到衙门裏纳些粪例。〔外〕一口胡说。 

佳节値中秋。



蟾光入凤楼。

文臣初献赋。



声价满皇州。 

第二十三出
荐贤

【点绛唇】〔末上〕旌动龙蛇。旗摇日月。星将灭。漏尽铜壶。三唱鸡声彻。

蓬莱山色晓苍苍。云气遥连玉殿傍。缥缈不随仙仗散。氤氲常染御炉香。下官晋朝黄门是也。出入金銮。往来玉陛。专司传达。每掌奏章。今乃八月十五中秋佳节之辰。恐有百官奏事。只得在此祗候。奏事官早上。 

【出队子】〔外生同上〕玉宫金阙。玉宫金阙。瑞气祥光如电掣。一轮残月已西斜。玉佩趋朝响蹀躞。福地人天。景物自别。

此间已是通明殿了。上前献赋。〔末〕奏事官不得升殿。就此丹陛行礼。 

【神仗儿】冠裳次列。冠裳次列。忠丹恳切。拜舞眞诚谒。遥望天颜欢悦。趋玉佩。上笺牒。趋玉佩。上笺牒。

〔末〕来者何官。所奏何事。〔外〕臣张华。前承玉札。命臣作鸾凤和鸣赋。臣愚作赋未成。有门下士洛阳潘岳。代臣作赋。臣不敢隐。谨用呈奏。伏望天恩钦赐御览。〔末〕大夫旣来献赋。下官与你转达天听。修文能著述。上士解言诗。〔下外〕黄门大人已将表文幷赋进呈。潘生。你看皇家气象。何等巍峨。 

【前腔】光明赫烈。光明赫烈。炉香满爇。直透凌霄阙。仙仗霓旌排设。香雾遶。紫云遮。香雾遶。紫云遮。

【滴溜子】〔末引二旦扮宫女上〕天官的。天官的。忠心旣竭。和鸣赋。和鸣赋。引领俊杰。文史多般涉猎。恩官沐宠荣。龙颜大悦。令授河阳。用人求协。

〔末〕圣旨已到。跪听宣读。张华献赋而不蔽人才。潘岳多文而应制纯雅。朕甚嘉之。赐华以金段表礼。用旌以人事君之谊。授岳以河阳县令。以彰随才器使之公。尔其益懋乃德。毋负宠命。谢恩。 

【前腔】皇恩重。皇恩重。高如华疉。微臣的。微臣的。才庸德劣。敢不铭心罄血。风云际会时。赐环遗玦。敢谓高宗。梦得傅说。

【尾声】喜事重增眉睫悦。嘱付臣功记者。断断休休方是也。

中秋奏赋上金阶。



一纸丹书下九垓。

俊士得官为县令。



尙书钦赏荐贤才。 

第二十四出
寄书

【淸江引】〔净丑上〕相公文章眞奇妙。又遇时来到。平步上靑云。高把龙门跳。这富贵逼人来。非是小。

〔丑〕自古文章无价。一旦身荣堪讶。相公做了美官。我是老二。你是老大。且喜相公一到京师。参见张尙书老爷。留在门下。前者皇上玉札。命张爷作鸾凤和鸣赋。那张爷想是年纪高大。把笔运思。终日不成一字。竟去隐几而睡。多亏我相公走入园内。一挥而就。那张爷不蔽贤才。将这篇赋呈奏金銮。圣上大悦。赐张爷表礼金花。我相公除授河阳县令。昨日领凭。卽便拜辞张爷了。今日起程赴任。行李已备。却好相公来也。 

【临江仙】〔生上〕圣朝天子网英豪。把俊士旁招。思量惟有读书高。不负继晷焚膏。

倚马挥毫气若虹。襟怀洒落许谁同。一封诏下天颜悦。赋就方知骇世雄。下官朽木庸才。雕虫小技。不意赋着和鸣。卽拜河阳县令。虽则圣恩深厚。皆赖张公引奏之恩。没世不敢忘报。昨日辞朝领凭。拜别张公。今日起程赴任。夜来修得有书一封。叫彩鹤过来。〔丑应介生〕你将这封泥金书回去。报与夫人知道。我已赴任河阳。接取夫人同临任所。一路须要小心仔细。〔丑〕理会得。我有一事禀上老爷。小的蒙差遣。敢不尽心。老爷这裏何不再修书一封。待小人顺过河中。接取巫娘。一同赴任。共享荣华。可不是好。〔生〕你言之虽是。但河中之事。向未与夫人说明。少待与夫人相会之后。再差你去接取巫娘。〔丑〕老爷此言。深得省气之法。足见惧内之情。〔生〕胡说。瑶琴何在。〔净〕小人在。〔生〕你去收拾行李。梢带银两。前去河阳。一路买办名花异卉。〔净〕老爷今已出仕。要此花何用。〔生〕久闻河阳山水奇观。地灵人杰。嵇康阮籍诸公。咸集于此。须种花满县。使天下有花县之名。吾心足矣。〔净〕领命。〔生〕你二人快去。〔丑净〕领书归故里。承命出京畿。〔下生吊场介众上〕因接恩官辞梓里。为因贤宰出都门。河阳县人役迎接老爷。〔丑〕门子叩头。〔生〕怎么用这等老门子。〔丑〕老爷未曾到任。上司就有考语。老爷历练。门子老成。〔生〕胡说。 

【朝元歌】恩颁圣朝。勑赐郞官诰。河阳路遥。喜出都门道。为赴瓜期。敢辞回遶。瑞世修崇文敎。先试牛刀。管弦歌舞琴瑟调。房杜是吾曹。张汤不受嘲。〔合〕山川路杳。眞个是肃勤昏早。肃勤昏早。

【前腔】自愧靑年尤少。何心羡锦袍。一赋奏皇朝。鸾凤和鸣。才庸德少。属意命登廊庙。宠及予曹。腾蛟起凤在此朝。赤胆侍神尧。擎天岂惮劳。〔合前〕山川路杳。眞个是肃勤昏早。肃勤昏早。〔下〕 

第二十五出
访花

【玉胞肚】〔贴上〕昼阑人倦。苦折磨平遭兵变。幸菩萨大舍慈悲。将弱体引投尼院。苦空寂寞对枯禅。不二门中灭罪愆。

钟送黄昏鸡报晓。法鼓相催。离恨何时了。万苦千愁人易老。秋来只觉多衰草。忙处不知闲处好。工夫几个人知道。独在空堂人杳杳。天涯一点靑山小。一自兵变。守志投崖。多蒙大士慈悲。引入庵内。喜老师朝夕扶持。居此空山。无他烦扰。今乃重阳佳节。众位尼僧。俱向施主人家赴会去了。后庭栏杆外。种得一种金雀花儿。且喜十分茂盛。不免下街浇灌一番。正是寂寂空房人不到。满篱黄菊绽秋英。 

【前腔】黄花开遍。正凄凉重阳节天。满阶前金雀争开。与奴家聘仪同艳。令我对花无语堕花钿。闷对禅关两泪涟。

【前腔】〔净扮瑶琴上〕恩官差遣。访名花遍历胜园。自家承命。一路到此。且喜收得异样名花。今打听得紫云岩观世音庵内。有一种金雀花儿。十分奇异。待我去求他一钵。带回河阳。紫云岩大士禅林。闻得他有花开遍。此间已是。但见角门半开。不免挨身进去则个。抽身半掩入篱边。只见满地堆金菊蘂鲜。

〔贴〕客官。此系尼院。把菊玩花。恐别嫌疑。不得久恋。〔净〕小师父。你却有所不知。小人非为玩花而来。 

【前腔】乞容分辨。我是路中人。因花叩禅。〔贴〕这等说。你是慕金雀花儿。特来游玩。此花生于白衣大士之前。其叶似昙花一般贵重。客官何劳尘质。挹此仙芬。〔净〕小人因慕名花。远投福地。倘篱边短干。肯移陶令之前。境上淸风。准拟落孟嘉之帽。乞尊师方便弘施。分一钵。感恩非浅。〔贴〕客官。此花有什么紧要。你觅他怎的。〔净〕小人要他怎的。乃是上命差遣。〔贴〕那个差遣。〔净〕不瞒你说。是河阳县令。潘安才子有名传。他也曾月下乘车掷果旋。

〔贴〕你说的洛阳年少潘安仁么。〔净〕便是。 

【锦缠道】〔贴〕听他言。惹起我心头恨绵。情重美姻缘。不由人秋波玉筯双悬。想那端阳日。在翠屛轩持觞席前。一霎时。共英才成就鹣鹣。夫和妇。遂心田。鼓瑟琴。幸不嫌卑贱。无端整祖鞭。到做了分珠失剑。又谁知此日信音传。

【普天乐】〔净〕为何因。兴长叹。对瑶琴。言一遍。〔贴〕你就是潘相公家瑶琴。向日为何不见你。〔净〕我在家园。近方来。恩主高迁。〔贴〕因为相公做了官。你来随任了。〔净〕是。〔贴〕且问你。潘相公为何得了官。〔净〕山爷写书。荐我相公于张尙书门下为客。忽然圣旨传宣。作鸾凤和鸣赋。进呈御览。为才华喜动天颜。忽恩来日边。成就了洛阳才子。玉堂仙眷。

【古轮台】〔贴〕叹迍邅。空门寄迹已经年。今朝喜遂心头愿。〔净〕你何故欢容。为甚惊猜。敢只是旧家姻眷。〔贴〕我是彩凤巫姬。聘谐金雀。河中曾结好良缘。〔净〕喜相逢。一朝厮见。问何因在此参禅。〔贴〕为遭巨寇。顿起烽烟。守贞不屈。舍命赴深渊。蒙慈善。投师挂搭。苟延残喘。

〔净〕原来是巫娘。为相公守节投崖。感神垂救至此。今日天使相逢。快写书与小人。星夜到县。投复老爷。就来迎接。〔贴〕我今晚修书。明早打发去。还问你一件事。相公已做官。为何不勤政事。先自着你遍访名花。〔净〕河阳县山水极佳。有许多名公巨卿。咸集于彼。要种得满县皆花。使天下有花县之名。俾后世称之。〔贴〕如此。将金雀花好生移一钵寄去。 

【尾声】云笺细写心头愿。重整粉烟娇面。更与他金雀花枝去了宿缘。

守志空山历苦辛。



移花越地达知音。

今日应时还得见。



果然胜似岳阳金。 

第二十六出
报捷

【剔银灯】〔旦上〕渐迤逗寒侵绣袜。重裏上销金绣帕。玉壶冰贮凝鸳瓦。幽闺裏香添宝鸭。〔合〕嗟呀。心情似麻。望不到鳞鸿音札。

寒月沉沉洞房静。珍珠帘外梧桐影。秋霜欲下手先知。灯底裁诗觉身冷。自从相公别后。倏忽已及年余。不知功名之事若何。交我放心不下。今日寒色侵肌。且唤侍儿生火。消遣一会。红霞。可取兽炭。装入炉中。〔丑上〕红炉盛兽炭。白雪逗鸳帏。小姐。兽炭贮满炉中了。只是一件。可惜凤楼人去。冷落鸳鸯也。 

【前腔】俏才郞风流潇洒。兰闺裏曾同幽雅。门前不见靑骢马。空生怨鸾孤凤寡。非嗟。想关雎咏佳。那些个已称有家。

【前腔】〔中净上〕恩东命。河阳书发。早不觉已临洛下。心忙似箭飞腾跨。似黄耳将言传达。娇娃。欢生喜洽。免交人望得眼巴。

〔净进见介旦〕你回来了。相公好么。〔中净〕相公授河阳县令。有书一封。接夫人至任。同享荣华。〔丑〕小姐。恭喜了。〔旦〕红霞。取书来看。〔看介〕原来相公因代张尙书作鸾凤和鸣赋。进呈圣上。拜官河阳县令。接我同临任所。谢天谢地。 

【前腔】洛阳生文章高姹。蒙圣赐覃恩优拔。功名已遂人惊讶。这离恨一时都罢。大家。不同井蛙。忙收拾。共投治衙。

红霞。可收拾行李。择日起程。 

打点促行装。



朝来别故乡。

不辞途路苦。



早得会河阳。 

第二十七出
合雀

【霜天晓角】〔老旦贴同上〕寒风嶛峭。寂寞关山道。万事不由人造。都缘命裏相招。

〔老旦〕帘外雨声滴。楼头树色苍。〔贴〕日暮归鸦乱噪。数声钟送斜阳。〔老旦〕徒弟。我和你禅关静守。远隔红尘。暮雨西风。香消钵冷。好生岑寂也。〔贴〕待徒弟掩上柴扉。与师父持静一回。 

【六么令】禅关幽悄。日将晡。风雨萧萧。纵横一任颤花梢。心旣静。少烦焦。也知寂寞无尘扰。也知寂寞无尘扰。

【前腔】〔中净旦上〕河阳古道。路途中意攘心劳。偶遭风雨湿衣袍。何处也寄鹪鹩。行来幸有禅林到。行来幸有禅林到。

〔中净〕前面风雨来了。不能前进。此处有尼姑庵。借宿一宵便了。〔旦〕尼姑庵院。亦可相投。红霞。你去叫门。〔贴〕是谁叫门。〔中净〕我们行路妇人。只因雨阻。借你庵中权宿一宵。〔贴〕外面有阻雨的妇人。欲向庵中借宿。可容他否。〔老旦〕出家人当以慈悲为本。理合相容。快开门。放他进来。〔旦进见介〕师父。轻造宝庵。幸恕唐突。〔老旦〕失迎妆次。希宥不恭。着雨了。请问檀越何方人氏。〔旦〕远从洛阳至此。适为雨阻。感谢逗留。〔老旦〕天色已暮。这一位管家。到二门外土地祠中安下。此位大姐。可与大娘在禅堂中向火少待。徒弟。我和你到厨房中。整治斋供。款待佳宾。〔贴老旦下旦〕你看这所观音庵。好庄严佛像。且自礼拜则个。 

【二郞神】眞如境。看朵朵昙花靓色娇。正玉宇无尘香篆袅。金炉不断。光明灯焰冲霄。何幸今宵瞻圣表。试稽首。虔诚祝吿。法轮高。喜金雀盟坚。再会蓝桥。

【前腔】〔贴捧茶上〕今宵。女娘是大家仪表。雨润桃腮颜越好。缘何说起。黄金宝雀根苗。莫不与才郞瓜葛绕。好敎我有言难道。乏香醪。请淸茶一盏。略解烦嚣。

【啭林莺】〔旦〕多承款留情意好。木桃未报琼瑶。待河阳会后将伊报。〔贴〕一盏淸茶。焉敢望报。请问檀越何方人氏。尊姓大名。今欲何往。〔旦〕井文鸾。配洛下英豪。〔贴〕原来夫人姓井。所配洛阳英豪是谁。〔旦〕安仁潘岳。主县令近承新诏。路迢迢。取来任所。相会在明朝。

〔贴〕原来是河阳县令潘爷宝眷。前者潘爷赴任之时。在荒山经过。携了一位小娘子。说道河中娶的。什么巫夫人。与潘爷十分情好意笃。此位娘子赴任。只恐相妨。〔旦〕原来我相公又娶了一个妹子。可喜可喜。〔贴〕如今世态不同。大凡人家大娘。听见丈夫娶妾。皆生嫉妬之心。夫人略无猜忌。欣然有喜色。可见夫人四德兼全。这小娘子生成造化也。〔旦〕小师父。那一个做官的没有三两房家小。我相公为当世驰名才子。合配天下出色佳人。若得有金钗十二。我和他共享荣华。岂不美哉。〔贴〕好贤德夫人。小尼听见夫人对佛自言金雀盟坚之说。请问其意若何。 

【前腔】〔旦〕我官人洛下称年少。掷果车月下元宵。偶然抛与黄金雀。作聘仪成就鸾交。向河中应召。从别后并无音耗。喜今朝。登庸入仕。鸳侣复同巢。

〔贴〕这等说。那金雀到是夫人聘物了。可曾带来。〔旦〕见在香囊之内。〔贴〕如此奇物。借与小尼一看。〔旦取出看介贴〕好一枚金雀。只怕没有一对。〔旦〕还有一股。分与儿夫带在身边。〔贴〕小尼也有一枚。颇与夫人的相同。〔旦〕小师父也有一股。借来一看何如。〔贴出雀介〕 

【莺啼序】〔旦〕吾家旧聘隔岑遥。一见脗合天巧。看双双比翼文雕。其中委曲难料。觑伊家寄迹在空门。莫不是丈夫妻小。从实吿。岂河东狮吼奸狡。

【前腔】〔贴〕尼本彩凤巫氏年虽少。贞心守志甘老。河中有都督山涛。开宴令贻金雀。订姻盟。侍御栉巾。遭强寇。投崖神保。事凑巧。喜夫人一时来到。〔贴跪旦介〕 

【猫儿坠】〔旦〕原来贤妹守节苦蓬飘。今幸相逢是法力招。合将令女配时髦。从敎与你共处幽闺。同事兰膏。

【前腔】〔贴〕夫人贤慧。天下把名标。趋事阶前敢惮劳。下陈深荷贵人包。从敎与你疉被铺床。免丧蓬蒿。

〔旦〕旣是与贤妹相会。明日以白金百两。相酬师父。我与你同临任所。去会儿夫。〔贴〕多谢夫人。〔旦〕还有一说。潘郞是个不羁之士。举动太狂。你虽与他守志投崖。但相隔二千里之遥。一时到此紫云岩。恐渠以幼妇披剃为尼。男子心肠。尤虑易生变更。待我将这金雀。藏入袖中。到任所见过儿夫。将计就计。与他说明。却留下红霞陪你。随后来接何如。〔贴〕夫人的是高见。 

【尾声】空堂晤语开愁抱。不觉谯楼已四敲。烛尽香残天渐晓。

中闺已称贤。



小星尤识礼。

鸾凤喜和鸣。



皆得配君子。 

第二十八出
临任

【穿花蝶】〔生上〕承恩命。除书新授河阳令。种花满县。曷胜荣幸。赋罢气凌霄汉。文成口唾珠玑。夜常老叟执靑藜。杖上红光焰起。下官自从到河阳作令。且喜黎庶从约。士子修文。坐致物阜民安。益见太平有象。又得山公。近与嵇阮诸君子。同会此方。因此多觅奇花异卉。时复相邀。共谈诗酒。瑶琴去久。尙未回来。待他来时。必有几种奇花异卉也。〔净上〕正欲淸谈逢客至。偶因小飮报花来。小人回来了。〔生〕所觅奇花。今有几种。〔净〕花样甚多。花名不一。小人记不得许多。编成一首花歌儿。念与老爷听。〔生〕你也会作歌儿。〔净〕近朱者赤。近墨者黑。老爷旣能作赋。小人岂不能作歌。〔生〕你念来。〔净〕歌百花。数百花。细细从头说不差。丽春月季幷含笑。牡丹芍药与山茶。鹅黄鸭绿鸡冠紫。鹭白鸦靑鹤顶芽。迎春百合兼银杏。艳李秾桃及木瓜。佛见笑。小金沙。百日红开映紫霞。芙蓉莺粟蔷薇色。海棠散水木穉槎。千叶石榴葵灿锦。含香栀子茉莉花。紫荆拗。杜鹃葩。瑞香玫瑰水红花。萱草芝兰淸且秀。腊梅檐匐馥而华。凌霄玉蕊宜男佩。凤尾辛夷木笔花。红菡萏。玉屛芽。酴酥锦带粉团插。琼瓣绣球同一色。月中丹桂岂凡杂。更有一般眞奇异。菊名金雀实堪夸。

〔生〕这一篇花歌。非一时所能。〔净〕是小人妙作。〔生〕休得胡说。且将金雀花取来我看。〔净〕在此。〔生〕这种金雀花名奇怪。〔净〕奇怪。还有一个古怪。〔生〕还有甚么古怪。〔净〕古怪古怪眞古怪。说来一场好惊骇。老爷见了这封书。管教泪湿香罗带。〔生〕又有封书信谁寄来的。待我拆开一看。呀。原来七言绝句一首。遭兵守志入空林。幸见瑶琴达远音。不识河中金雀女。可能再会月车人。 

【太师引】〔生〕顿心惊。蓦地如悬罄。止不住盈盈泪零。自当日长亭分袂。问归期细嘱叮宁。却原何身离坑穽。幸得保全躯命。劈鸳鸯是猖狂寇兵。最堪怜。蓬踪浪迹似浮萍。

瑶琴。你旣遇巫娘。仔细与我说个明白。 

【前腔】〔净〕为寻花步入招提境。紫云岩有观音殿庭。金雀花在阶前相映。闲拈弄。偶遇尼僧。因说起相公名姓。扑簌簌泪珠交迸。却原来是遭劫掠。铮铮守贞。拚投崖。遇救仗彼神灵。

【赚】〔旦丑同上〕远涉兼程。已到河阳锦绣城。〔丑〕官衙近。忙行通报便相迎。禀老爷。夫人已到。〔生〕出公庭。〔旦〕喜今官爵威仪盛。不弃糟糠感志诚。〔生〕眞侥幸。偶因代赋承新命。有惭为令。有惭为令。

〔丑〕禀老爷。外面上司公文紧急。请老爷上堂挂号。〔生〕夫人少坐片时。下官发遣卽来。〔生下遗书介旦念书介〕原来巫妹所寄之诗。可见相公时刻将他在念。待我藏于袖中。慢慢以言试之。 

【前腔】〔旦〕巫妹。你翦雪裁冰。官人。你袖失遗书似薄情。杨花性。沾泥飞絮类书生。〔生上〕见卿卿。今朝喜得交鸳颈。〔旦〕不负当年金雀盟。〔生〕与你所分金雀。夫人想必带来也。〔旦〕妾朝夕佩在身伴。君之金雀何在。〔生〕藏在书箱内。〔旦〕当年赠别。金雀轻分。此夕重逢。依然成对。可去取来。待我仍以绣线同心。系于一处。〔生〕多承夫人美意。下官卽当取来。呀。夫人初到。未可轻言巫氏之事。他又提起金雀。将甚么与他对合。罢罢。便将巫氏寄来的书信。与他一看。或者见他为我守节投崖。接来完聚。也不见得。呀。书已不在袖中。怎么处。〔旦〕相公金雀怎么不取来。〔生〕寻不见书箱锁匙。待明日取来看罢。〔旦〕眞薄幸。原何陇蜀相兼倂。这般渴病。这般渴病。

〔生〕夫人忒多心了。金雀果在下官书箱内。明早取来。与夫人看便了。〔旦〕金雀乃至灵之物。先飞到我袖中来了。〔生〕在那裏。〔旦〕可不在这裏。 

【江头金桂】〔旦〕休得要巧妆行径。我跟前不奈听。金雀当初婚订。得谐双姓。绾红丝牵定盟。我和你鸳鸯交颈。连枝同并。只合气求相应。共享安宁。如何觊傍枝。觅小星。大亏心短幸。〔生〕下官并无短行。〔旦〕你还说甚么。背行蹊径。空自语惺惺。〔出书介〕这题诗绝句伊谁寄。〔出双雀介〕雀解双飞却怎生。

【前腔】〔生〕非是我亏心薄行。你从来贤会称。〔旦〕便不贤会这一遭儿。〔生〕这也是儿女故态。一自与卿分手。良朋胥庆。喜巫姬守志盟。〔旦〕说甚么巫姬。我不晓得。〔生〕巫姬者。乃是巫彩凤。靑楼守志女子也。〔旦〕靑楼之女。有甚么志。〔生〕我与山公名山酌酒。见渠执爵彷徨。举止羞涩。细鞫伊情。顿生怜悯。我实无意于他。当不过山公撺掇。非干我事。因此上偶遇私成。未闻尊命。〔旦〕却又来。你旣不惑志于他。何不差人报我知道。乃率意竟行。这等大胆可恶可恶。〔生〕那时也要差人修书报知夫人。然后成事。怎奈一时情牵。欲罢不能。没奈何。只得不吿而娶。若是夫人见他靑楼守志。也要生怜。〔旦怒介〕掷果之生。忘其耻也。〔生〕那巫姬实无一端可取。〔旦〕旣无一端可取。缘何两意相投。〔生〕闻说寇兵入境。他投崖殒身。感神救之为比僧。〔旦〕他今做了比丘尼。他也是六根淸净。傍观不雅。使不得了。〔生〕望海涵仁育。毕吾狂兴。〔旦〕你的兴儿觉得太狂了些。〔生跪介〕免得意萦深。〔旦〕区区县令。作此态度。可不羞耻。且起来。我实对你说。〔生〕愿闻。〔旦〕这桩事断然成不得。〔生〕便不成也罢了。异哉。这金雀怎么在你手裏来了。正是鹿迷郑相应难辨。蝶梦庄周不易明。

〔旦〕夜深了。我要进房安息。有话明日再说。〔生〕夫人莫辞劳倦。卑人少伸接风之敬。〔旦〕待你心上人来接风。〔生〕你到不是我心上人。〔旦晬介推倒生下生吊场丑〕老爷怎么跌倒在地上。〔生〕适来下阶错步。〔丑〕不是下阶错步。还是夫人吃醋。〔生〕瑶琴。如之奈何。怎么处。〔丑〕这不难。夫人远来。如今进房去曲意奉承。慢慢自然成事。〔生〕他闭了门。不容我进去。〔丑〕这等说。到书房裏去。我和你两个叙一叙旧情。 

榴花解相思。



瓣瓣飞红血。

妇人无妬心。



天下称奇绝。 

第二十九出
集贤

【出队子】〔小生上〕心怡神旷。心怡神旷。水廓山林景倍常。诗坛酒社乐徜徉。问柳寻花眞胜赏。浮白呼卢。歌喉有腔。

还凭躐履据胡床。不数南楼在武昌。自是羣英多意气。诙谐不碍醉时狂。自家山涛是也。向者挂冠云游。近日来此河阳胜境。不料嵇阮众君子。一时咸集于此。潘安仁又在此间为县令。他将奇花异卉。种得满城人皆称为花县。昨日相约河阳别墅。酌酒玩花。县令卽为东道主人也。适间曾有侍童相邀。少待一时。同诸友偕往。多少是好。 

【前腔】〔众上〕平生豪放。平生豪放。万竹林中作醉乡。搊筝拨瑟韵铿锵。酌酒敲棋心意爽。笑傲乾坤。尘氛尽忘。

〔外〕自家嵇康是也。〔净〕自家向秀是也。〔末〕自家阮籍是也。〔老〕自家王戎是也。〔中净〕自家阮咸是也。〔丑〕自家刘伶便是。〔外〕山公在前。不免相见。〔众见介小生〕列位。吾辈昔为竹林七贤。今为河阳游客。掷果种得满县皆花。又且是东道主人。我们步至河阳别墅何如。 

【前腔】山林疏旷。山林疏旷。不复冠簪在庙廊。游山玩水任猖狂。意契心孚在草莽。豪迈顿兴。风流怎当。

【前腔】〔生上〕晴空云朗。晴空云朗。百种名花开向阳。殷红浅紫斗芬芳。喜遇英豪皆羡仰。别墅吟哦。躭觉胜常。

〔见介〕请了。〔小生〕列位。东道主人来也。宾旣集矣。酒旣馨矣。此墅之中。不尙虚礼。不迎客来。不送客去。宾主相忘。坐列无序。不云是非。不议公事。闲谈古今。静玩山水。飮酒观花。以适吾趣。道义之交。如此而已。且看酒过来。〔生把酒介〕 

【六犯宫词】〔梁州序〕斯文宗匠。放情游宕。寻个偷闲适旷。浮生若寄。何须着意奔忙。〔桂枝香〕笑杀红尘客。行踪类触羊。〔甘州歌〕虚名网。薄利场。雁飞不到最堪伤。

〔傍妆台〕须知为韩逸士从松子。绝胜云梦将军死未央。〔皁罗袍〕两疏机见。鸱夷泛航。翻身跳出红尘浪。〔黄莺儿〕问兴亡。封侯拜将。今日在何方。〔外〕对此名花。不可无佳什。共联一首。以乐天眞。若诗不成。罚依金谷酒数。〔小生〕嵇公首唱。〔外〕花在名园费品评。〔净〕河阳开宴会仙眞。〔末〕十分春色留人醉。〔中净〕百种花香幽阁淸。〔老〕酒美要同金谷罚。〔小生〕诗成不觉玉山倾。〔生〕人生値此升平乐。〔外〕何用黄金贮满籯。〔小生〕刘公何独无诗。〔丑〕今日河阳会上友。你们作诗把肚肠纽。捻指岁月过隙驹。白衣彷佛成苍狗。我自留心玩百花。剩得樽中扫愁帚。莫笑予为嘴馋人。爱飮刘伶只吃酒。〔小生〕酒有甚么好处。〔丑〕酒。酒薮。天之美禄。杜康为首。仪狄作之。充喉适口。能开壮士之胸襟。善助文人写科蚪。消了臧父之愁。暖了吟诗之手。白鼓丁。黄芽韭。锦枝绿橘橙梨藕。直吃得流星赶月风送云。东倒西歪番筋斗。〔外〕刘公善知酒趣。恁意游乐一番。多少是好。 

【长拍】种种花放。种种花放。重重酒酿。花情酒债堪赏。对花酌酒。递花枝击鼓催觞。花艳酒巵香。向百花深处。把酒樽开赏。今朝共飮中山酒。明日花飞又那厢。算将来。花酒解愁肠。眞个是酒浮花色。一团春盎。

【短拍】月上东墙。月上东墙。人游蓬厂。最可人星明月朗。人月两相当。看今月团圆。曾经照古人观赏。醉人儿扶归象床。喜得穿窗月色。照人淸爽。

【尾声】意欢欣。情舒畅。携手同登不夜堂。且安排再整壶觞。

晋代风流回不同。



今将心事了杯中。

时人不识予心乐。



只道花枝别样红。 

第三十出
完聚

【新水令】〔旦上〕冰淸玉润坐琴衙。对两山排闼如画。苔痕阶上绿。日影席前花。脂粉轻搽。髻包笼香罗帕。

只怕儿夫性不眞。故将金雀动伊心。若还鸾凤和鸣调。不负灯前月下人。奴家已见相公。做作几番嗔詈。只道我嫉妬之心。那知我因事纳忠。相公与竹林七贤。游赏河阳别墅去了。暮夜方归。少待巫妹来到。送入绣房中去。管交三生重会约。鸾凤喜和鸣。 

【步步娇】〔贴旦同中净上〕辞禅离却云堂下。经典从今罢。重观镜裏花。水月闲心。复敎尘挂。〔丑〕来此是官衙。百年之事今方罢。

已到了。待我通报。巫娘已到了。〔旦〕快请进来。〔见介贴〕容妾拜见。〔旦〕路途劳顿。不消行礼。 

【折桂令】〔贴〕谢夫人贤慧撑达。济困扶危。容纳奴家。最堪怜飘泊天涯。苦遭兵变。命掩黄沙。虽只是感菩提。投师挂搭。终不失伴香奁。侍奉供茶。云阻巫峡。脸衬丹霞。愿从今手习流黄。说甚么鬓整堆鸦。

【江儿水】〔旦〕细看巫娥貌。亭亭出水花。三贞九烈堪钦讶。从容气度眞幽雅。闺中得子眞无价。红霞。你送巫娘到绣房中。换了鲜明衣服。待相公回来。与他完聚。巫娘呵。重整黛螺新画。相会才郞。免得夕萦朝挂。

【雁儿落】〔生〕昨赴河阳墅。未返家。今日裏早归衙。来花下。虽然是与心知共酒诗。怎能彀向巫娥谈别话。〔见介〕呀。非是俺重沈酣。眼乜斜。非是俺。躭曲糱。贪杯斝。只为心上事难抛下。也只为意中人在一涯。卿家恁怜我。鬼门上空占卦。〔旦〕休要负我。方许你二人完聚。就在此堂前拜我一拜。我便如尊命。〔生〕若肯相容。莫说一拜。百拜也不敢辞。终身不忘厚德。恕小生幸也么差。俺这裏。愿抒情。甘罪罚。

【侥侥令】狂生眞放达。滥语似鸣蛙。〔旦〕随我到房去。教你看一个不得意的人儿。转过绣房围屛下。你只看这人儿。可是他。

【收江南】〔贴〕呀。猛可裏喜相逢。惊觉呵。恍疑似露中花。〔生〕谢得你投崖守志足堪夸。今日裏分开破镜又重华。这金雀可佳。那金雀可佳。成就了文鸾彩凤遂心芽。

【园林好】〔小生上〕月车郞。两谐室家。妻和妾。玉无玷瑕。堪羡入芸窗诗话。行庆贺。到私衙。

〔生〕山公到矣。夫人不须回避。请山爷进来。〔小生〕潘郞。潘郞。美哉。乐哉。可称交鸾友凤矣。山人画得鸾凤和鸣一幅。见兄之功名婚姻。皆由于此。复有诗一首相赠。知君种玉有蓝田。绣幕红丝结好缘。鸾展修文离泽夕。凤腾五采下云轩。开口笑时浑似品。侧身眠处却如川。方纔了得西边事。又被东边打一拳。〔生〕所谓喜笑谑兮。不为虐兮。 

【沽美酒】〔太平令〕这情踪。实可夸。看和鸣。喜气佳。凤侣鸾俦共一家。匹配有才华。掷果得风流儒雅。河阳令。放情潇洒。齐远山。举案描画。守节姬。一点不瑕。我呵。赤紧的惜花种花弄花。呀。又何虑惊鸳鸯打鸭。

【淸江引】功名富贵如飘瓦。世事休萦挂。三万六千场。良会无多价。好光阴。似加鞭。催骏马。

井文鸾欣谐佳偶。



巫彩凤重会良缘。

月下老赤绳双系。



无心子燕市重编。 

金雀记终 
