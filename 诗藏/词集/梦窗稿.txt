梦窗稿（南宋）吴文英

卷一

 琐窗寒 无射商，俗名越调，犯中吕宫，又犯正宫 
玉兰
绀缕堆云，清腮润玉，汜人初见。蛮腥未洗，海客一怀凄惋。渺征槎、去乘阆风，占香上国幽心展。□遗芳掩色，真姿凝澹，返魂骚畹。  一盼，千金换。又笑伴鸱夷，共归吴苑。离烟恨水，梦杳南天秋晚。比来时、瘦肌更销，冷熏沁骨悲乡远。最伤情、送客咸阳，佩结西风怨。

 尉迟杯 夹钟商，俗名双调 
赋杨公小蓬莱
垂杨径。洞钥启，时见流莺迎。涓涓暗谷流红，应有缃桃千顷。临池笑靥，春色满、铜华弄妆影。记年时、试酒湖阴，褪花曾采新杏。  蛛窗绣网玄经，纔石砚开奁，雨润云凝。小小蓬莱香一掬，愁不到、朱娇翠靓。清尊伴、人闲永日，断琴和、棋声竹露冷。笑从前、醉卧红尘，不知仙在人境。

 渡江云三犯 中吕商，俗名小石调 
西湖清明
羞红颦浅恨，晚风未落，片绣点重茵。旧堤分燕尾，桂棹轻鸥，宝勒倚残云。千丝怨碧，渐路入、仙邬迷津。肠漫回，隔花时见，背面楚腰身。  逡巡。题门惆怅，堕履牵萦，数幽期难准。还始觉、留情缘眼，宽带因春。明朝事与孤烟冷，做满湖、风雨愁人。山黛暝，尘波澹绿无痕。

 三部乐 黄钟商，俗名大石调 
赋姜石帚渔隐
江鶂初飞，荡万里素云，际空如沐。咏情吟思，不在秦筝金屋。夜湖上、明月芦花，傍钓蓑梦远，句清敲玉。翠罂汲晓，欸乃一声秋曲。  越装片篷障雨，瘦半竿渭水，鹭汀幽宿。那知暖袍挟锦，低帘笼烛。鼓春波、载花万斛。帆鬣转、银河可掬。风定浪息，苍茫外、天浸寒绿。

 霜叶飞 黄钟商 
重九
断烟离绪，关心事，斜阳红隐霜树。半壶秋水荐黄花，香噀西风雨。纵玉勒、轻飞迅羽。凄凉谁吊荒台古。记醉蹋南屏，彩扇咽、寒蝉倦梦，不知蛮素。聊对旧节传杯，尘笺蠹管，断阕经岁慵赋。小蟾斜影转东篱，夜冷残蛩语。早白发、缘愁万缕。惊飙从卷乌纱去。漫细将、茱萸看，但约明年，翠微高处。

 瑞鹤仙 林钟羽，俗名高平调 

泪荷拋碎璧，正漏云筛雨，斜捎窗隙。林声怨秋色。对小山不迭，寸眉愁碧。凉欺岸帻。暮砧催、银屏翦尺。最无聊、燕去堂空，旧幕暗尘罗额。  行客。西园有分，断柳凄花，似曾相识。西风破屐。林下路，水边石。念寒蛩残梦，归鸿心事，那听江村夜笛。看雪飞、苹底芦梢，未如鬓白。

 瑞鹤仙 林钟羽，俗名高平调 
晴丝牵绪乱，对沧江斜日，花飞人远。垂杨暗吴苑。正旗亭烟冷，河桥风暖，
兰情蕙盼。惹相思、春根酒畔。又争知、吟骨萦销，渐把旧衫重翦。  凄断。
流红千浪，缺月孤楼，总难留燕。歌尘凝扇。待凭信，拌分钿。试挑灯欲写，
还依不忍，笺幅偷和泪卷。寄残云、剩雨蓬莱，也应梦见。

 瑞鹤仙 林钟羽，俗名高平调 
赠丝鞋庄生
藕心抽莹茧。引翠针行处，冰花成片。金门从回辇。两玉凫飞上，绣绒尘软。丝絇侍宴。曳天香、春风宛转。傍星辰、直上无声，缓蹑素云归晚。  奇践。平康德意，醉踏香泥，润红沾线。良工诧见。吴蚕唾，海沉楦。任真珠装缀，春申客屦，今日风流雾散。待宣供、禹步宸游，退朝燕殿。

 瑞鹤仙 林钟羽，俗名高平调 
丙午重九
乱云生古峤。记旧游惟怕，秋光不早。人生断肠草。叹如今摇落，暗惊怀抱。谁临晚眺。吹台高、霜歌缥缈。想西风、此处留情，肯着故人衰帽。  闻道。萸香西市，酒熟东邻，浣花人老。金鞭騕褭。追吟赋，倩年少。想重来新雁，伤心湖上，销减红深翠窈。小楼寒、睡起无聊，半帘晚照。

瑞鹤仙 林钟羽，俗名高平调 
寿史云麓
记年时茂苑。正画堂凝香，璇奎初焕。天边岁华转。向九重春近，仙桃传宴。银罂翠管。宝香飞、蓬莱小殿。荷玉皇、恩重千秋，翠麓峻齐云汉。  须看。鸿飞高处，地阔天宽，弋人空羡。梅清水暖。茗溪上，几吟卷。算金门听漏，玉墀班早，赢得风霜满面。总不如、绿野身安，镜中未晚。

瑞鹤仙 林钟羽，俗名高平调 
癸卯岁寿方蕙岩寺簿
辘轳春又转，记旋草新词，江头凭雁。乘槎上银汉。想车尘纔踏，东华红软。何时赐见。漏声移、深宫夜半。问莼鲈、今几西风，未觉岁华迟晚。  一片。丹心白发，露滴研朱，雅陪清宴。班回柳院。蒲团底，小禅观。望罘罳明月，初圆此夕，应共婵娟茂苑。愿年年、玉兔长生，耸秋井干。

瑞鹤仙 林钟羽，俗名高平调 
饯郎纠曹之严陵分韵得直字
夜寒吴馆窄。渐酒阑烛暗，犹分香泽。轻帆展为翮。送高鸿飞过，长安南陌。渔矶旧迹。有陈蕃、虚床挂壁。掩庭扉，蛛网黏花，细草静摇春碧。  还忆。洛阳年少，风露秋檠，岁华如昔。长吟堕帻。暮潮送，富春客。算玉堂不染，梅花清梦，宫漏声中夜直。正逋仙、清瘦黄昏，几时觅得。

瑞鹤仙 林钟羽，俗名高平调 
赠道女陈华山内夫人
彩云栖翡翠。听凤笙吹下，飞軿天际。晴霞翦轻袂。澹春姿雪态，寒梅清泚。东皇有意。旋安排、阑干十二。早不知、为雨为云，尽日建章门闭。  堪比。红绡纤素，紫燕轻盈，内家标致。游仙旧事。星斗下，夜香里。□华峰□□，纸屏横幅，春色长供午睡。更醉乘、玉井秋风，采花弄水。

满江红 夷则宫，俗名仙吕宫 
淀山湖
云气楼台，分一派、沧浪翠蓬。开小景，玉盆寒浸，巧石盘松。风送流花时过岸，浪摇晴练欲飞空。算鲛宫、祗隔一红尘，无路通。  神女驾，凌晓风，明月佩，响丁东。对两蛾犹锁，怨绿烟中。秋色未教飞尽雁，夕阳长是坠疏钟。又一声、欸乃过前岩，移钓篷。

满江红 夷则宫，俗名仙吕宫 
甲辰岁盘门外寓居过重午
结束萧仙，啸梁鬼、依还未灭。荒城外、无聊闲看，野烟一抹。梅子未黄愁夜雨，榴花不见簪秋雪。又重罗、红字写香词，年时节。  帘底事，凭燕说。合欢缕，双条脱。自香消红臂，旧情都别。湘水离魂菰叶怨，扬州无梦铜华阙。倩卧箫、吹裂晚天云，看新月。

解连环 夷则商，俗名商调 

暮檐凉薄。疑清风动竹，故人来邈。渐夜久、闲引流萤，弄微照素怀，暗呈纤白。梦远双成，凤笙杳、玉绳西落。掩綀帷倦入，又惹旧愁，汗香阑角。  银缾恨沈断索。叹梧桐未秋，露井先觉。抱素影、明月空闲，早尘损丹青，楚山依约。翠冷红衰，怕惊起、西池鱼跃。记湘蛾、绛绡暗解，褪花坠萼。

解连环 夷则商，俗名商调 
留别姜石帚
思和云结。断江楼望睫，雁飞无极。正岸柳、衰不堪攀，忍持赠故人，送秋行色。岁晚来时，暗香乱、石桥南北。又长亭暮雪，点点泪痕，总成相忆。  杯前寸阴似掷。几酬花唱月，连夜浮白。省听风、听雨笙箫，向别枕倦醒，絮扬空碧。片叶愁红，趁一舸、西风潮汐。叹沧波、路长梦短，甚时到得。

夜飞鹊 黄钟商 
蔡司户席上南花
金规印遥汉，庭浪无纹。清雪冷沁花熏。天街曾醉美人畔，凉枝移插乌巾。西风骤惊散，念梭悬愁结，蔕翦离痕。中郎旧恨，寄横竹、吹裂哀云。  空剩露华烟彩，人影断幽坊，深闭千门。浑似飞仙入梦，袜罗微步，流水青苹。轻冰润□，怅今朝、不共清尊。怕云槎来晚，流红信杳，萦断秋魂。

一寸金 中吕商 
赠笔工刘衍
秋入中山，臂隼牵卢纵长猎。见骇毛飞雪，章台献颖，臞腰束缟，汤沐疏邑。筤管刊琼牒。苍梧恨，帝蛾暗泣。陶郎老、憔悴玄香，禁苑犹催夜俱入。  自叹江湖，雕龙心尽，相携蠹鱼箧。念醉魂悠扬，折钗锦字，黠髯掀舞，流觞春帖。还倚荆溪楫。金刀氏、尚传旧业。劳君为、脱帽篷窗，寓情题水叶。

一寸金 中吕商 

秋压更长，看见姮娥瘦如束。正古花摇落，寒蛩满地，参梅吹老，玉龙横竹。霜被芙蓉宿。红绵透、尚欺暗烛。年年记、一种凄凉，绣幌金圆挂香玉。  顽老情怀，都无欢事，良宵爱幽独。叹画图难仿，橘村砧思，笠蓑有约，莼洲渔屋。心景凭谁语，商弦重、袖寒转轴。疏篱下、试觅重阳，醉擘青露菊。

绕佛阁 黄钟商 
与沉东逸东皋天街卢楼追凉小饮
夜空似水，横汉静立，银浪声杳。瑶镜奁小。素娥乍起、楼心弄孤照。絮云未巧。梧韵露井，偏借秋早。晴暗多少。怕教彻胆，蟾光见怀抱。  浪迹尚为客，恨满长安千古道。还记暗萤、穿帘街语悄。叹步影归来，人鬓花老。紫箫天渺。又露饮风前，凉堕轻帽。酒杯空、数星横晓。

绕佛阁 黄钟商 
赠郭季隐
蒨霞艳锦，星媛夜织，河汉鸣杼。红翠万缕。送幽梦与、人闲绣芳句。怨宫恨羽。孤剑漫倚，无限凄楚。□□□□。赋情缥缈、东风扬花絮。  镜里半髯雪，向老春深莺晓处。长闭翠阴、幽坊杨柳户。看故苑离离，城外禾黍。短藜青屦。笑寄隐闲追，鸡社歌舞。最风流、垫巾沾雨。

拜星月慢 林钟羽 
姜石帚以盆莲数十置中庭宴客其中
绛雪生凉，碧霞笼夜，小立中庭芜地。昨梦西湖，老扁舟身世。叹游荡，暂赏、吟花酌露尊俎，冷玉红香罍洗。眼眩魂迷，古陶洲十里。  翠参差、澹月平芳砌。专花滉、小浪鱼鳞起。雾盎浅障青罗，洗湘娥春腻。荡兰烟、麝馥浓侵醉。吹不散、绣屋重门闭。又怕便、绿减西风，泣秋檠烛外。

水龙吟 无射商 
惠山酌泉
艳阳不到青山，古阴冷翠成秋苑。吴娃点黛，江妃拥髻，空蒙遮断。树密藏溪，草深迷市，峭云一片。二十年旧梦，轻鸥素约，霜丝乱、朱颜变。  龙吻春霏玉溅。煮银缾，羊肠车转。临泉照影，清寒沁骨，客尘都浣。鸿渐重来，夜深华表，露零鹤怨。把闲愁换与，楼前晚色，棹沧波远。

水龙吟 无射商 
用见山韵饯别
夜分溪馆渔灯，巷声乍寂西风定。河桥径远，玉箫吹断，霜丝舞影。薄絮秋云，澹蛾山色，宦情归兴。怕烟江渡后，桃花又泛，宫沟上、春流紧。  新句欲题还省。透香煤、重牒误隐。西园已负，林亭移酒，松泉荐茗。携手同归处，玉奴唤、绿窗春近。想骄骢、又踏西湖，二十四番花信。

水龙吟 无射商 
赋张斗墅家古松五粒
有人独立空山，翠髯未觉霜颜老。新香秀粒，浓光绿浸，千年春小。布影参旗，障空云盖，沉沉秋晓。驷苍虬万里，笙吹凤女，骖飞乘、天风袅。  般巧。霜斤不到。汉游仙、相从最早。皱鳞细雨，层阴藏月，朱弦古调。问讯东桥，故人南岭，倚天长啸。待凌宵谢了，山深岁晚，素心纔表。

水龙吟 无射商 
寿嗣荣王
望中璇海波新，泛槎又市银河转。金风细袅，龙枝声奏，钧箫秋远。南极飞仙，夜来催驾，祥光重见。紫霄承露掌，瑶池荫密，蟠桃秀、螽莲绽。  新栋晴翚凌汉。半凉生、兰檠书卷。绣裳五色，昆台十二，香深帘卷。花萼，楼高处，连清晓、千秋传宴。赐长生玉字，鸾回凤舞，下蓬莱殿。

水龙吟 无射商 
寿尹梅津
望春楼外沧波，旧年照眼青铜镜。炼成宝月，飞来天上，银河流影。绀玉钩帘处，横犀尘，天香分鼎。记般云殿锁，裁花翦露，曲江畔、春风劲。  槐省。红尘画静。午朝回、吟生晚兴。春霖绣笔，莺边清晓，金狨旋整。阆苑芝仙貌，生绡对、绿窗深景。弄琼英数点，宫梅信早，占年光永。

水龙吟 无射商 
送万信州
几番时事重论，座中共惜斜阳下。今朝翦柳，东风送客，功名近也。约住飞花，暂听留燕，更攀情话。问千牙过阙，一封入奏，忠孝事，都应写。  闻道兰台清暇。载鸱夷、烟江一舸。贞元旧曲，如今谁听，惟公和寡。儿骑空迎，舜瞳回盼，玉阶前借。便急回暖律，天边海上，正春寒夜。

水龙吟 无射商 
过秋壑湖上旧居寄赠
外湖北岭云多，小园暗碧莺啼处。朝回胜赏，墨池香润，吟船系雨。霓节千妃，锦帆一箭，携将春去。算归期未卜，青烟散后，春城咏，飞花句。  黄鹤楼头月午。奏玉龙、江梅解舞。熏风紫禁，严更清梦，思怀几许。秋水生时，赋情还在，南屏别墅。看章台走马，长堤种取，柔丝千树。

水龙吟 无射商 
癸卯元夕
澹云笼月微黄，柳丝浅色东风紧。夜寒旧事，春期新恨，眉山碧远。尘陌飘香，绣帘垂户，趁时妆面。钿车催去急，珠囊袖冷，愁如海、情一线。  犹记初来吴苑。未清霜，飞惊双鬓。嬉游是处，风光无际，舞葱歌蒨。陈迹征衫，老容华镜，欢悰都尽。向残灯梦短，梅花晓角，为谁吟怨。

水龙吟 无射商 
寿梅津
杜陵折柳狂吟。砚波尚湿红衣露。仙桃宴早，江梅春近，还催客句。宫漏传鸡，禁门嘶骑，宦情熟处。正黄编夜展，天香字暖，春匆翦，红蜜炬。  宫帽鸾枝醉舞。思飘扬，臞仙风举。星罗万卷，云驱千阵，飞毫海雨。长寿杯深，探春腔稳，江湖同赋。又看看、便系金狨莺晓，傍西湖路。

玉烛新 夹钟商

花空帘隙透。向梦里销春，酒中延昼。嫩篁细掐，相思字、堕粉轻黏綀袖。章台别后，展绣络、红蔫香旧。□□□，应数归舟，愁凝画阑眉柳。  移灯夜语西窗，逗晓帐迷香，问何时又。素纨乍试，还忆是、绣懒思酸时候。兰清蕙秀。总未比、蛾眉螓首。谁诉与，惟有金笼，春簧细奏。

解语花 林钟羽
梅花
门横皱碧，路入苍烟，春近江南岸。暮寒如翦。临溪影、一一半斜清浅。飞霙弄晚。荡千里、暗香平远。端正看，琼树三枝，总似兰昌见。  酥莹云容夜暖。伴兰翘清瘦，箫凤柔婉。冷云荒翠，幽栖久、无语暗申春怨。东风半面。料准拟、何郎词卷。欢未阑，烟雨青黄，宜昼阴庭馆。

解语花 林钟羽
立春雨中饯处静
檐花旧滴，帐烛新啼，香润残冬被。澹烟疏绮。凌波步、暗阻傍墙桃荠。梅痕似洗。空点点、年华别泪。花鬓愁，钗股笼寒，彩燕沾云腻。  还斗辛盘葱翠。念青丝牵恨，曾试纤指。雁回潮尾。征帆去、似与东风相避。泥云万里。应翦断、红情绿意。年少时，偏爱轻怜，和酒香宜睡。

庆春宫 无射商
越中钱得闲园
春屋围花，秋池沿草，旧家锦藉川原。莲尾分津，桃边迷路，片红不到人间。乱篁苍暗，料惜把、行题共删。小晴帘卷，独占西墙，一镜清寒。  风光未老吟潘。嘶骑征尘，祗付凭阑。鸣瑟传杯，辟邪翻烬，系船香斗春宽。晚林青外，乱鸦着、斜阳几山。粉消莫染，犹是秦宫，绿扰云鬟。

庆春宫 无射商

残叶翻浓，余香栖苦，障风怨动秋声。云影摇寒，波尘销腻，翠房人去深扃。昼成凄黯，雁飞过，垂杨转青。阑干横暮，酥印痕香，玉腕谁凭。  菱花乍失娉婷。别岸围红，千艳倾城。重洗清杯，同追深夜，豆花寒落愁灯。近欢成梦，断云隔、巫山几层。偷相怜处，熏尽金篝，销瘦云英。

塞垣春
丙午岁旦
漏瑟侵琼管。润鼓借、烘炉暖。藏钩怯冷。画鸡临晓，邻语莺啭。殢绿窗、细咒浮梅琖。换蜜炬、花心短。梦惊回，林鸦起，曲屏春事天远。  迎路柳丝裙，看争拜东风，盈灞桥岸。髻落宝钗寒，恨花胜迟燕。渐街帘影转。还似新年，过邮亭、一相见。南陌又灯火，绣囊尘香浅。

宴清都 夹钟羽，俗名中吕调
饯嗣荣王仲亨还京
翠羽飞梁苑。连催发，暮樯留话江燕，尘街堕珥，瑶扉乍钥，彩绳双罥。新烟暗叶成阴，效翠妩、西陵送远。又趁得、蕊露天香，春留建章花晚。  归来折仙桃，琼楼宴萼，金漏催箭。兰亭秀语，乌丝润墨，汉宫传玩。红攲醉玉天上，倩凤尾，时题画扇。问几时、重驾巫云，蓬莱路浅。

宴清都 夹钟羽，俗名中吕调
连理海棠
绣幄鸳鸯柱。红情密，腻云低护秦树。芳根兼倚，花梢钿合，锦屏人妒。东风睡足交枝，正梦枕、瑶钗燕股。障滟蜡、满照欢丛，嫠蟾冷落羞度。  人间万感幽单，华清惯浴，春盎风露。连鬟并暖，同心共结，向承恩处。凭谁为歌长恨，暗殿锁、秋灯夜语。叙旧期、不负春盟，红朝翠暮。

宴清都 夹钟羽，俗名中吕调
寿荣王夫人
万壑蓬莱路。非烟霁，五云城阙深处。璇源媲凤，瑶池种玉，炼颜金姥。长虹梦入仙怀，便洗日、铜华翠渚，向瑞世、独占长春，蟠桃正饱风露。  殷勤汉殿传卮，隔江云起，暗飞青羽。南山寿石，东周宝鼎，千秋巩固。何时地拂龙衣，待迎入、玉京阆圃。看□□、剩拥湖船，三千彩御。

宴清都 夹钟羽，俗名中吕调
寿秋壑
翠市西门柳。荆州昔，未来时正春瘦。如今剩舞，西风旧色，胜东风秀。黄梁露湿秋江，转万里、云樯蔽昼。正虎落、马静晨嘶，连营夜沈刁斗。  含章换几桐阴，千官邃幄，韶凤还奏。席前夜久，天低宴密，御香盈袖。星槎信约长在，醉兴渺、银河赋就。对小弦、月挂南楼，凉浮桂酒。

宴清都 夹钟羽，俗名中吕调
送马林屋赴南宫分韵得动字
柳色春阴重。东风力，快将云雁高送。书檠细雨，吟窗乱雪，井寒笔冻。家林秀橘霜老，笑分得、蟾边桂种。应茂苑、斗转苍龙，唯潮献奇吴凤。  玉眉暗隐华年，凌云气压，千载云梦。名笺澹墨，恩袍翠草，紫骝青鞚。飞香杏园新句，眩醉眼、春游乍纵。弄喜音、鹊绕庭花，红帘影动。

宴清都 夹钟羽，俗名中吕调

万里关河眼。愁凝处，渺渺残照红敛。天低远树，潮分断港，路回淮甸。吟鞭又指孤店。对玉露金风送晚。恨自古、才子佳人，此景此情多感。  吴王故苑。别来良朋雅集，空叹蓬转。挥毫记烛，飞觞赶月，梦销香断。区区去程何限。倩片纸，丁宁过雁。寄相思，寒雨灯窗，芙蓉旧院。

齐天乐 黄钟宫，俗名正宫
与冯深居登禹陵
三千年事残鸦外，无言倦凭秋树。逝水移川，高陵变谷，那识当时神禹。幽云怪雨，翠萍湿空梁，夜深飞去，雁起青天，数行书似旧藏处。  寂寥西窗久坐，故人悭会遇，同翦灯语。积藓残碑，零圭断璧，重拂人间尘土。霜红罢舞。漫山色青青，雾朝烟暮。岸锁春船，画旗喧赛鼓。

齐天乐 夹钟羽，俗名中吕调
白酒自酌有感
芙蓉心上三更露，茸香漱泉玉井。自洗银舟，徐开素酌，月落空杯无影。庭阴未暝。度一曲新蝉，韵秋堪听。瘦骨侵冰，怕惊纹簟夜深冷。  赏时湖上载酒，翠云开处共，雪面波镜。万感琼浆，千茎鬓雪，烟锁蓝桥花径。留连暮景。但偷觅孤欢，强宽秋兴。醉倚修篁，晚风吹半醒。

齐天乐 夹钟羽，俗名中吕调
齐云楼
凌朝一片阳台影，飞来太空不去。栋与参横，帘钩斗曲，西北城高几许。天声似语。便阊阖轻排，虹河平溯，问几阴晴，霸吴平地漫今古。  西山横黛瞰碧，眼明应不到，烟际沉鹭。卧笛长吟，层霾乍裂，寒月溟蒙千里。凭虚醉舞。梦凝白阑干，化为飞雾。净洗青红，骤飞沧海雨。

齐天乐 夹钟羽，俗名中吕调

新烟初试花如梦，疑收楚峰残雨。茂苑人归，秦楼燕宿，同惜天涯为旅。游情最苦。早柔绿迷津，乱莎荒圃。数树梨花，晚风吹堕半汀鹭。  流红江上去远，翠尊曾共醉，云外别墅。澹月秋千，幽香巷陌，愁结伤春深处。听歌看舞。驻不得当时，柳蛮樱素。睡起恹恹，洞箫谁院宇。

齐天乐 夹钟羽，俗名中吕调
毗陵陪两别驾宴丁园
竹深不放斜阳度，横披澹墨林沼。断莽平烟，残莎剩水，宜得秋深纔好。荒亭旋扫。正着酒寒轻，弄花春小。障锦西风，半围歌袖半吟草。  独游清兴易懒，景饶人未胜，乐事长少。柳下交车，尊前岸帻，同抚云根一笑。秋香未老。渐风雨西城，暗攲客帽。背月移舟，乱鸦溪树晓。

齐天乐 夹钟羽，俗名中吕调
会江湖诸友泛湖
曲尘犹沁伤心水，歌蝉暗惊春换。露藻清啼，烟萝澹碧，先结湖山秋怨。波帘翠卷。叹霞薄轻绡，泛人重见。傍柳追凉，暂疏怀袖负纨扇。  南花清斗素靥，画船应不载，坡静诗卷。泛酒芳筩，题名蠹壁，重集湘鸿江燕。平芜未翦。怕一夕西风，镜心红变。望极愁生，暮天菱唱远。

齐天乐 夹钟羽，俗名中吕调

烟波桃叶西陵路，十年断魂潮尾。古柳重攀，轻鸥聚别，陈迹危亭独倚。凉飔乍起。渺烟碛飞帆，暮山横翠。但有江花，共临秋镜照憔悴。  华堂烛暗送客，眼波回盼处，芳艳流水。素骨凝冰，柔葱蘸雪，犹忆分瓜深意。清尊未洗。梦不湿行云，漫沾残泪。可惜秋宵，乱蛩疏雨里。

齐天乐 夹钟羽，俗名中吕调
寿荣王夫人
玉皇重赐瑶池宴，琼筵第二十四。万象澄秋，群裾曳玉，清澈冰壶人世。鳌峰对起。许分得钧天，凤丝龙吹。翠羽飞来，舞鸾曾赋曼桃字。  鹤胎曾梦电绕，桂根看骤长，玉干金蕊。少海波新，芳茅露滴，凉入堂阶彩戏。香霖乍洗。拥莲媛三千，羽裳风佩。圣姥朝元，炼颜银汉水。

齐天乐 夹钟羽，俗名中吕调
赠姜石帚
余香纔润鸾绡汗，秋风夜来先起。雾锁林深，蓝浮野阔，一笛渔蓑鸥外。红尘万里。京中决银河，冷涵空翠。岸觜沙平，水杨阴下晚初舣。  桃溪人住最久，浪吟谁得到，兰蕙疏绮。砚色寒云，签声乱叶，蕲竹纱纹如水。笙歌醉里。步明月丁东，静传环佩。更展芳塘，种花招燕子。

丹凤吟 无射商
赋陈宗之芸居楼
丽景长安人海，避影繁华，结庐深寂。灯窗雪户，光映夜寒东壁。心雕鬓改，镂冰刻水，缥简离离，风签索索。怕遣花虫蠹粉，自采秋芸熏架，香泛纤碧。  更上新梯窈窕，暮山澹着城外色。旧雨江湖远，问桐阴门巷，燕曾相识。吟壶天小，不觉翠蓬云隔。桂斧月宫三万手，计元和通籍。软红满路，谁聘幽素客。

扫花游 夹钟商
西湖寒食
冷空澹碧，带翳柳轻云，护花深雾。艳晨易午。正笙箫竞渡，绮罗争路。骤卷风埃，半掩长娥翠妩。散红缕。渐红湿杏泥，愁燕无语。  乘盖争避处。就解佩旗亭，故人相遇。恨春太妒。溅行裙更惜，凤钩尘污。酹入梅根，万点啼痕暗树。峭寒暮。更萧萧、陇头人去。

扫花游 夹钟商
春雪
水云共色，渐断岸飞花，雨声初峭。步帷素袅。想玉人误惜，章台春老。岫敛愁蛾，半洗铅华未晓。舣轻棹。似山阴夜晴，乘兴初到。  心事春缥缈。记遍地梨花，弄月斜照。旧时斗草。恨凌波路钥，小庭深窈。冻涩琼箫，渐入东风郢调。暖回早。醉西园、乱红休扫。

扫花游 夹钟商
赠芸隐
草生梦碧，正燕子帘帏，影迟春午。倦茶荐乳，看风签乱叶，老沙昏雨。古简蟫篇，种得云根疗蠹。最清楚。带明月自锄，花外幽圃。  醒眼看醉舞。到应事无心，与闲同趣。小山有语。恨逋仙占却，暗香吟赋。暖通书床，带草春摇翠露未归去。正长安、软红如雾。

扫花游 夹钟商
送春古江村
水园沁碧，骤夜雨飘红，竟空林岛。艳春过了。有尘香坠钿，尚遗芳草。步绕新阴，渐觉交枝径小。醉深窈。爱绿叶翠圆，胜看花好。  芳架雪未扫。怪翠被佳人，困迷清晓。柳丝系棹。问阊门自古，送春多少。倦蝶慵飞，故扑簪花破帽。酹残照。掩重城、暮钟不到。

扫花游 夹钟商
赋瑶圃万象皆春堂
暖波印日，倒秀影秦山，晓鬟梳洗。步帷艳绮。正梁园未雪，海棠犹睡。藉绿盛红，怕委天香到地。画船系。舞西湖暗黄，虹卧新霁。  天梦春枕被。和凤筑东风，宴歌曲水。海宫对起。灿骊光乍湿，杏梁云气。夜色瑶台，禁蜡初传翡翠。唤春醉。问人间、几番桃李。

应天长 夷则商
吴门元夕
丽花斗靥，清麝溅尘，春声遍满芳陌。竟路障空云幕，冰壶浸霞色。芙蓉镜，词赋客。竞绣笔、醉嫌天窄。素娥下，小驻轻镳，眼乱红碧。  前事顿非昔，故苑年光，浑与世相隔。向暮巷空人绝，残灯耿尘壁，凌波恨，帘户寂。听怨写、堕梅哀笛。伫立久，雨暗河桥，谯漏疏滴。

风流子 黄钟商
芍药
金谷已空尘。熏风转、国色返春魂。半攲雪醉霜，舞低鸾翅，绛笼蜜炬，绿映龙盆。窈窕窗人睡起，临砌脉无言。慵整堕鬟，怨时迟暮，可怜憔悴，啼雨黄昏。  轻桡移花市，秋娘渡，飞浪溅湿行裙。二十四桥南北，罗荐香分。念碎劈芳心，萦思千缕，赠将幽素，偷翦重云。终待凤池归去，催咏红翻。

风流子 黄钟商
前题芍药
温柔酣紫曲，扬州路、梦绕翠盘龙。似日长傍枕，堕妆偏髻，露浓如酒，微醉攲红。自别楚娇天正远，倾国见吴宫。银烛夜阑，暗闻香泽，翠阴秋寂，重返春风。芳期嗟轻误，花君去、肠断妾若为容。惆怅舞衣叠损，露绮千重。料绣窗曲理，红牙拍碎，禁阶敲遍，白玉盂空。犹记弄花相谑，十二阑东。

过秦楼 黄钟商
芙蓉
藻国凄迷，曲澜澄映，怨入粉烟蓝雾。香笼麝水，腻涨红波，一镜万妆争妒。湘女归魂，佩环玉冷无声，凝情谁愬。又江空月堕，凌波尘起，彩鸳愁舞。  还暗忆，钿合兰桡，丝牵琼腕，见的更怜心苦。玲珑翠屋，轻薄冰绡，稳称锦云留住，生怕哀蝉，暗惊秋被红衰，啼珠零露。能西风老尽，羞趁东风嫁与。

法曲献仙音 黄钟商
秋晚红白莲
风拍波惊，露零秋觉，断绿衰红江上。艳拂潮妆，澹凝冰靥，别翻翠池花浪。过数点斜阳雨，啼绡粉痕冷。  宛相向。指汀洲、素云飞过，清麝洗、玉井晓霞佩响。寸藕折长丝，笑何郎、心似春荡。半掬微凉，听娇蝉、声度菱唱。伴鸳鸯愁梦，酒醒月斜轻帐。

法曲献仙音 黄钟商
放琴客和宏庵
落叶霞翻，败窗风咽，暮色凄凉深院。瘦不关秋，泪缘轻别，情消鬓霜千点。怅翠冷搔头燕，那能语恩怨。  紫箫远。记桃根、向随春渡，愁未洗、铅水又将恨染。粉缟涩离箱，忍重拈、灯夜裁翦。望极蓝桥，彩云飞、罗扇歌断。料莺笼玉锁，梦里隔花时见。


卷二

还京乐 黄钟商
友人泛湖命乐工以筝笙琵琶方响迭奏
宴兰溆，促奏丝萦管裂飞繁响。似汉宫人去，夜深独语，胡沙凄哽。对雁斜玫柱，琼琼弄月临秋影。凤吹远，河汉去杳，天风飘冷。  泛清商竟。转铜壶敲漏，瑶床二八青娥，环佩再整。菱歌四碧无声，变须臾，翠翳红暝。叹梨园，今调绝音希，愁深未醒。桂楫轻如翼，归霞时点清镜。

塞翁吟 黄钟商
赠宏庵
草色新宫绶，还跨紫陌骄骢。好花是，晚开红。冷菊最香浓。黄帘绿幕萧萧梦，灯外换几秋风。叙往约，桂花宫。为别翦珍丛。  雕栊。行人去、秦腰褪玉，心事称、吴妆晕浓。向春夜、闺情赋就，想初寄、上国书时，唱入眉峰。归来共酒，窈窕纹窗，莲卸新蓬。

塞翁吟 黄钟商
饯梅津除郎赴阙
有约西湖去，移棹晓折芙蓉。算纔是，称心红。染不尽熏风。千桃过眼春如梦，还认锦叠云重。弄晚色，旧香中。旋撑入深丛。  从容。情犹赋、冰车健笔，人未老、南屏翠峰。转河影、浮槎信早，素妃叫，海月归来，太液池东。红衣卸了，结子成莲，天劲秋浓。

丁香结 夷则商
秋日海棠
香袅红霏，影高银烛，曾纵夜游浓醉，正锦温琼腻。被燕踏、暖雪惊翻庭砌。马嘶人散后，秋风换、故园梦里。吴霜融晓，徒觉暗动偷春花意。  还似。海雾冷仙山，唤觉环儿半睡。浅薄朱唇，娇羞艳色，自伤时背。帘外寒挂澹月，向日秋千地。怀春情不断，犹带相思旧子。

六幺令 夷则宫
七夕
露蛩初响，机杼还催织。婺星为情慵懒，伫立明河侧。不见津头艇子，望绝南飞翼。云梁千尺。尘缘一点，回首西风又陈迹。  那知天上计拙，乞巧楼南北。瓜果几度凄凉，寂寞罗池客。人事回廊缥缈，谁见金钗擘。今夕何夕。杯残月堕，但耿银河漫天碧。

蕙兰芳引 林钟商，俗名歇指调
赋藏一家吴郡王画兰
空翠染云，楚山迥、故人南北。秀骨冷盈盈，清洗九秋涧绿。奉车旧畹，料未许、千金轻儥。浅笑还不语，蔓草罗裙一幅。  素女情多，阿真娇重，唤起空谷。弄野色烟姿，宜扫怨蛾澹墨。光风入户，媚香倾国。湘佩寒、幽梦小窗春足。

隔浦莲近 黄钟商
泊长桥过重午
榴花依旧照眼。愁褪红丝腕。梦绕烟江路，汀菰绿熏风晚。年少惊送远。吴蚕老、恨绪萦抽茧。  旅情懒。扁舟系处，青帘浊酒须换。一番重午，旋买香蒲浮琖。新月湖光荡素练。人散。红衣香在南岸。

垂丝钓近 夷则商
云麓先生以画舫载洛花宴客
听风听雨，春残花落门掩。乍倚玉阑，旋翦夭艳。携醉靥。放溯溪游缆。波光撼。映烛花黯澹。  碎霞澄水，吴宫初试菱鉴。旧情顿减。孤负深杯滟。衣露天香染。通夜饮。问漏移几点。

荔枝香近
送人游南徐
锦带吴钩，征思横雁水。夜吟敲落霜红，船傍枫桥系。相思不管年华，唤酒吴娃市。因话、驻马新堤步秋绮。淮楚尾。暮云送、人千里。细雨南楼，香密锦温曾醉。花谷依然，秀靥偷春小桃李。为语梦窗憔悴。

荔枝香近
七夕
睡轻时闻，晚鹊噪庭树。又说今夕天津，西畔重欢遇。蛛丝暗锁红楼，燕子穿帘处。天上、未比人间更情苦。  秋鬓改，妒月姊、长眉妩。过雨西风，数叶井梧愁舞。梦入蓝桥，几点疏星映朱户。泪湿沙边凝伫。

西河
陪鹤林登袁园
春乍霁，清涟画舫融泄。螺云万叠暗凝愁，黛蛾照水。漫将西子比西湖，溪边人更多丽。步危径、攀艳蕊。掬霞到手红碎。青蛇细折小回廊，去天半咫，画阑日暮起东风，棋声吹下人世。  海棠藉雨半绣地。正残寒、初御罗绮。除酒销春何计。向沙头更续，残阳一醉。双玉杯和流花洗。

浪淘沙慢
赋李尚书山园
梦仙到、吹笙路杳，度巘云滑。溪谷冰绡未裂。金铺昼锁乍掣。见竹静、梅深春海阔。有新燕、帘底低说。念汉履无声跨鲸远，年年谢桥月。  曲折。画阑尽日凭热。半蜃起玲珑楼阁畔，缥缈鸿去绝。飞絮扬东风，天外歌阕。睡红醉缬。还是催、寒食看花时节。  花下苍苔盛罗袜。银烛短、漏壶易竭。料池柳、不攀春送别。倩玉兔、别捣秋香，更醉蹋、千山冷翠飞晴雪。

西平乐慢
过西湖先贤棠伤今感昔泫然出涕
岸压邮亭，路攲华表，堤树旧色依依。红索新晴，翠阴寒食，天涯倦客重归。叹废绿平烟带苑，幽渚尘香荡晚，当时燕子，无言对立斜晖。追念吟风赏月，十载事，梦惊叹号绿杨丝。  画船为市，夭妆艳水，日落云沉，人换春移。谁更与、苔根洗石，菊井招魂，漫省连车载酒，立马临花，犹认蔫红傍路枝。歌断宴阑，荣华露草，冷落山丘，到此徘徊，细雨西城，羊昙醉后花飞。

瑞龙吟
赋蓬莱阁
堕虹际。层观翠冷玲珑，五云飞起。玉虬萦结城根，澹烟半野，斜阳半市。  瞰危睇。门巷去来车马，梦游宫蚁。秦鬟古色凝愁，镜中暗换，明眸皓齿。  东海青桑生处，劲风吹浅，瀛洲清泚。山影泛出琼壶，碧树人世。枪芽焙绿，曾试云根味。岩流溅、涎香惯搅，娇龙春睡。露草啼清泪。酒香断到，文丘废隧。今古秋声里。情漫黯、寒鸦孤村流水。半空画角，落梅花地。

瑞龙吟
送梅津
黯分袖。肠断去水流萍，住船系柳。吴宫娇月娆花，醉题恨倚，蛮江豆蔻。  吐春绣，笔底丽情多少，眼波眉岫，新园锁却愁阴，露黄漫委，寒香半亩。  还背垂虹秋去，四桥烟雨，一宵歌酒。犹忆翠微携壶，乌帽风骤。西湖到日，重见梅钿皱。谁家听、琵琶未了，朝骢嘶漏。印剖黄金籀。待来共凭，齐云话旧。莫唱朱樱口。生怕遣、楼前行云知后。泪鸿怨角，空教人瘦。

瑞龙吟
德清清明竞渡
大溪面，遥望绣羽冲烟，锦梭飞练。桃花三十六陂，鲛宫睡起，娇雷乍转。去如箭。催趁戏旗游鼓，素澜雪溅。东风冷湿蛟腥，澹阴送昼，轻霏弄晚。  洲上青苹生处，斗春不管，怀沙人远。残日半开一川，花影零乱。山屏醉缬，连棹东西岸。阑干倒、千红妆靥，铅香不断。傍暝疏帘卷。翠涟皱净，笙歌未散。簪柳门归懒。犹自有、玉龙黄昏吹怨。重云暗阁，春霖一片。

大酺
荷堂小隐
绡石帆收，归期差，林沼年销红碧。渔蓑樵笠畔，买佳邻翻盖，浣花新宅。地凿桃阴，天澄藻镜，聊与渔郎分席。沧波耕不碎，似蓝田初种，翠烟生璧。料情属新莲，梦惊春草，断桥相识。  平生江海客。秀怀抱、云锦当秋织。任岁晚、陶篱菊暗，逋冢梅荒，总输玉井尝甘液。忍弃红叶。集楚裳、西风催着。正明月、秋无极。归隐何处，门外垂杨天窄。放船五湖夜色。

解蹀躞

醉云又兼醒雨，楚梦时来往。倦蜂刚着梨花、惹乡游荡。还作一段相思，冷波叶舞愁红，送人双桨。  暗凝想，情共天涯秋黯，朱桥锁深巷。会稀投得轻分、顿惆怅。此去幽曲谁来，可怜残照西风，半妆楼上。

倒犯
赠黄复庵
茂苑，共莺花醉吟，岁华如许。江湖夜雨。传书问、雁多幽阻。清溪上，惯来往扁舟、轻如羽。到兴懒归来，玉冷耕云圃。按琼箫，赋金缕。  回首词场，动地声名，春雷初启户。枕水卧漱石，数间屋，梅一邬。待共结、良朋侣。载清尊、随花追野步。要未若城南，分取溪隈住。昼长看柳舞。

花犯
谢黄复庵除夜寄古梅枝
翦横枝，清溪分影，翛然镜空晓。小窗春到。怜夜冷孀娥，相伴孤照。古苔泪锁霜千点，苍华人共老。料浅雪、黄昏驿路，飞香遗冻草。  行云梦中认琼娘，冰肌瘦，窈窕风前纤缟。残醉醒，屏山外、翠禽声小。寒泉贮、绀壶渐暖，年事对、青灯惊换了。但恐舞、一帘胡蝶，玉龙吹又杳。

花犯
郭希道送水仙索赋
小娉婷，清铅素靥，蜂黄暗偷晕。翠翘攲鬓。昨夜冷中庭，月下相认。睡浓更若凄风紧。惊回心未稳。送晓色、一壶匆蒨，纔知花梦准。  湘娥化作此幽芳，凌波路，古岸云沙遗恨。临砌影，寒香乱、冻梅藏韵。熏炉畔、旋移傍枕，还又见、玉人垂绀鬒。料唤赏、清华池馆，台杯须满引。

蝶恋花
题华山道女扇
北斗秋横云髻影。莺羽衣轻，腰减青丝剩。一曲游仙闻玉磬。月华深院人初定。十二阑干和笑凭。风露生寒，人在莲花顶。睡重不知残酒醒。红帘几度啼鸦暝。

蝶恋花
九日和吴见山韵
明月枝头香满路。几日四风，落尽花如雨。倒照秦眉天镜古。秋明白鹭双飞处。自摘霜葱宜荐俎。可惜重阳，不把黄花与。帽堕笑凭纤手取。清歌莫送秋声去。

浣溪沙
仲冬望后出迓履翁舟中即兴
新梦游仙驾紫鸿。数家灯火灞桥东。吹箫楼外冻云重。  石瘦溪根船宿处，月斜梅影晓寒中。玉人无力倚东风。

浣溪沙
题李中斋舟中梅屏
冰骨清寒瘦一枝。玉人初上木兰时。懒妆斜立澹春姿。  月落溪穷清影在，日长春去画帘垂。五湖水色掩西施。

浣溪沙
观吴人岁旦游承天
千盖笼花斗胜春，东风无力扫香尘。尽沿高阁步红云。  闲里暗牵经岁恨，街头多认旧年人。晚钟催散又黄昏。

浣溪沙
琴川慧日寺腊梅
蝶粉蜂黄大小乔。中庭寒尽雪微销。一般清瘦各无聊。  窗下和香封远讯，墙头飞玉怨邻箫。夜来风雨洗春娇。

浣溪沙

门隔花深梦旧游。夕阳无语燕归愁。玉纤香动小帘钩。  落絮无声春堕泪，行云有影月含羞。东风临夜冷于秋。

浣溪沙

波面铜花冷不收。玉人垂钓理纤钩。月明池阁夜来秋。  江燕话归成晓别，水花红减似春休。西风梧井叶先愁。

浣溪沙
题史菊屏扇
门巷深深小画楼。阑干曾识凭春愁。新蓬遮却绣鸳游。  桃观日斜香掩户，苹溪风起水东流。紫萸玉腕又逢秋。

浣溪沙
桂
曲角深帘隐洞房。正嫌玉骨易愁黄。好花遍占一秋香。  夜气清时初傍枕，晓光分处未开窗。可怜人似月中孀。

玉楼春
京市舞女
茸茸狸帽遮梅额。金蝉罗翦胡衫窄。乘肩争看小腰身，倦态强随闲鼓笛。  问称家住城东陌。欲买千金应不惜。归来困顿殢春眠，犹梦婆娑斜趁拍。

玉楼春
为故人母寿
华堂夜宴连清晓。醉里笙歌云窈袅。酿来千日酒初尝，过却重阳秋更好。  阿儿早晚成名了，玉树阶前春满抱。天边金镜不须磨，长与妆楼悬晚照。

点绛唇

推枕南窗，楝花寒入单纱浅。雨帘不卷。空碍调雏燕。  一握柔葱，香染榴巾汗。音尘断。画罗闲扇。山色天涯远。

点绛唇

时霎清明，载花不过西园路。嫩阴绿树。正是春留处。  燕子重来，往事东流去。征衫贮。旧寒一缕。泪湿风帘絮。

点绛唇
试镫夜初晴
卷尽愁云，素娥临夜新梳洗。暗尘不起。酥润凌波地。  辇路重来，彷佛灯前事。情如水。楼熏被。春梦笙歌里。

秋蕊香
和吴见山落桂
宝月惊尘堕晓。愁锁空枝斜照。古苔几点露萤小。销减秋光旋少。  佩丸尚忆春酥袅。故人老。断香忍和泪痕扫。魂返东篱梦窅。

秋蕊香
七夕
懒浴新凉睡早。雪靥酒红微笑。倚楼起把绣针小。月冷波光梦觉。  怕闻并叶西风到。恨多少。粉河不语堕秋晓。云雨人间未了。

诉衷情

阴阴绿润暗啼鸦。陌上断香车。红云深处春在，飞出建章花。  春此去，那天涯。几烟沙。忍教芳草，狼藉斜阳，人未归家。

诉衷情

柳腰空舞翠裙烟。尽日不成眠。花尘浪卷清昼，渐变晚阴天。  吴社水，系游船。又经年。东风不管，燕子初来，一夜春寒。

诉衷情

片云载雨过江鸥。水色澹汀洲。小莲玉惨红怨，翠被又经秋。  凉意思，到南楼，小帘钩。半窗灯晕，几叶芭蕉，客梦床头。

诉衷情
七夕
西风吹鹤到人间，凉月满缑山。银河万里秋浪，重载客槎还。  河汉女，巧云鬟。夜阑干。钗头新约，针眼娇颦，楼上秋寒。

夜游宫
竹窗听雨坐久隐几就睡既觉见水仙娟娟于镫影中
窗外捎溪雨响。映窗里、嚼花灯冷。浑似潇湘系孤艇。见幽仙，步凌波，月边影。  香若欺寒劲。牵梦绕、沧涛千顷。梦觉新愁旧风景。绀云攲，玉搔斜，酒初醒。

夜游宫

春语莺迷翠柳。烟隔断、晴波远岫。寒压重帘幔拖绣。袖炉香，倩东风，与吹透。  花讯催时候。旧相思、偏供闲昼。春澹情浓半中酒。玉痕销，似梅花，更清瘦。

醉桃源
荷塘小隐赋烛影
金丸一树带霜华。银台摇艳霞。烛阴影两交加，秋纱机上花。  飞醉笔，驻吟车。香深小隐家。明朝新梦付啼鸦。歌阑月未斜。

醉桃源
赠卢长笛
沙河塘上旧游嬉。肤郎年少时。一声长笛月中吹。和云和雁飞。  惊物换，叹星移。相看两鬓丝。断肠吴苑草凄凄。倚楼人未归。

醉桃源
芙蓉
青春花姊不同时。凄凉生较迟。艳妆临水最相宜。风来吹绣漪。  惊旧事，问长眉。月明仙梦回。凭阑人但觉秋肥。花愁人不知。

醉桃源
会饮丰乐楼
翠阴浓合晓莺堤。春如日坠西。画图新展远山齐。花深十二梯。  风絮晚，醉魂迷，隔城闻马嘶。落红微沁绣鸳泥。秋千教放低。

如梦令

春在绿窗杨柳。人与流莺俱瘦。眉底暮寒生，帘额时翻波皱。风骤。风骤。花径啼红满袖。

如梦令

秋千争闹粉墙。闲看燕紫莺黄。啼到绿阴处，唤回浪子闲忙。春光。春光。正是拾翠寻芳。

望江南
赋画灵照女
衣白苎，雪面堕愁鬟。不识朝云行雨处，空随春梦到人间。留向画图看。  慵临镜，流水洗花颜。自织苍烟湘泪冷，谁捞明月海波寒。天澹雾漫漫。

望江南
茶
松风远，莺燕静幽坊。妆褪宫梅人倦绣，梦回春草日初长。瓷碗试新汤。  笙歌断，情与絮悠扬。石乳飞时离凤怨，玉纤分处露花香。人去月侵廊。

定风波

密约偷香□蹋青。小车随马过南屏。回首东风销鬓影。重省。十年心事夜船灯。  离骨渐尘桥下水，到头难灭景中情。两岸落花残酒醒。烟冷。人家垂柳未清
明。

月中行
赋黄复庵
疏桐翠井早惊秋。叶叶雨声愁。灯前倦客老貂裘。燕去柳边楼。  吴宫寂寞空烟水，浑不认、旧采菱洲。秋花旋结小盘虬。蝶怨夜香留。

虞美人

背庭缘恐花羞坠。心事遥山里。小帘愁卷月笼明。一寸秋怀禁得、几蛩声。井悟不放西风起。供与离人睡。梦和新月未圆时。起看檐蛛结网、又寻思。

菩萨蛮

落花夜雨辞寒食。尘香明日城南陌。玉靥湿斜红。泪痕千万重。  伤春头竟白。来去春如客。人瘦绿阴浓。日长帘影中。

菩萨蛮

绿波碧草长堤色。东风不管春狼藉。鱼沫细痕圆。燕泥花唾干。  无情牵怨抑。画舸红楼侧。斜日起凭阑。垂杨舞晓寒。

贺新郎
湖上有所赠
湖上芙蓉早。向北山、山深雾冷，更看花好。流水茫茫城下梦，空指游仙路杳。笑萝障、云屏亲到。雪玉肌肤春温夜，饮湖光、山渌成花貌。临涧水，弄清照。  着愁不尽宫眉小。听一声、相思曲里，赋情多少。红日阑干鸳鸯枕，那枉裙腰褪了。算谁识、垂杨秋袅。不是秦楼无缘分，点吴霜、羞带簪花帽。但殢酒，任天晓。

贺新郎
为德清赵令君赋小垂虹
浪影龟纹皱。蘸平烟、青红半湿，枕溪窗牖。千尺晴霞慵卧水，万叠罗屏拥绣。漫几度、吴船回首。归雁五湖应不到，问苍茫、钓雪人知否。樵唱杳，度深秀。  重来趁得花时候。记留连、空山夜雨，短亭春酒。桃李新栽成蹊处，尽是行人去后。但东阁、官梅清瘦。欸乃一声山水绿，燕无言、风定垂帘昼。寒正悄，亸吟袖。

江城梅花引
赠倪梅村
江头何处带春归。玉川迷。路东西。一雁不飞、雪压冻云低。十里黄昏成晓色，竹根篱。分流水、过翠微。  带书傍月自锄畦。苦吟诗。生鬓丝。半黄烟雨，翠禽语、似说相思。惆怅孤山、花尽草离离。半幅寒香家住远，小帘垂。玉人误、听马嘶。

婆罗门引
为怀宁赵仇香赋
香霏泛酒，瘴花初洗玉壶冰。西风乍入吴城。吹彻玉笙何处，曾说董双成。奈司空经惯，未畅高情。  瑶台几层。但梦绕、曲阑行。空忆双蝉□翠，寂寂秋声。堂空露凉，倩谁唤、行云来洞庭。团扇月、只隔烟屏。

婆罗门引
郭清华席上为放琴客而新有所盼赋已见喜
风涟乱翠，酒霏飘汗洗新妆。幽情暗寄莲房。弄雪调冰重会，临水暮追凉。正碧云不破，素月微行。  双成夜笙，断旧曲、解明珰。别有红娇粉润，初试霓裳。分莲调郎。又拈惹、花茸碧唾香。波晕切、一盼秋光。

祝英台近
悼得趣赠宏庵
黯春阴，收灯后，寂寞几帘户。一片花飞，人驾彩云去。应是蛛网金徽，拍天寒水，恨声断、孤鸿洛浦。  对君诉。团扇轻委桃花，流红为谁赋。□□□□，从今醉何处。可怜憔悴文园，曲屏春到，断肠句、落梅愁雨。

祝英台近
饯陈少逸被仓台檄行部
问流花，寻梦草，云暖翠微路。锦雁峰前，浅约昼行处。不教嘶马飞春，一奁越境，那销尽、红吟绿赋。  送人去。长丝初染柔黄，晴和晓烟舞。心事偷占，莺漏汉宫语。趁得罗盖天香，归来时候，共留取、玉阑春住。

祝英台近
春日客龟溪游废园
采幽香，巡古苑，竹冷翠微路。斗草溪根，沙印小莲步。自怜两鬓清霜，一年寒食，又身在、云山深处。  昼闲度。因甚天也坚左心右坚春，轻阴便成雨。绿暗长亭，归梦趁风絮。有情花影阑干，莺声门径，解留我、霎时凝伫。

祝英台近
上元
晚云开，朝雪霁，时节又灯市。夜约遗香，南陌少年事。笙箫一片红云，飞来海上，绣帘卷、湘桃春起。  旧游地。素蛾城阙年年，新妆趁罗绮。玉练冰轮，无尘涴流水。晓霞红处啼鸦，良宵一梦，画堂正、日长人睡。

祝英台近
除夜立春
翦红情，裁绿意，花信上钗股。残日东风，不放岁华去。有人添烛西窗，不眠侵晓，笑声转，新年莺语。  旧尊俎。玉纤曾擘黄柑，柔香系幽素。归梦湖边，还迷镜中路。可怜千点吴霜，寒销不尽，又相对、落梅如雨。

西子妆慢
湖上清明薄游
流水曲尘，艳阳醅酒，画舸游情如雾。笑拈芳草不知名，乍凌波，断桥西堍。垂杨漫舞。总不解、将春系住。燕归来，问彩绳纤手，如今何许。  欢盟误。一箭流光，又趁寒食去。不堪衰鬓着飞花，傍绿阴、冷烟深树。玄都秀句。记前度、刘郎曾赋。最伤心、一片孤山细雨。

江南春
赋张药翁杜衡山庄
风响牙签，云寒古砚，芳铭犹在棠笏。秋床听雨，妙谢庭，春草吟笔，城市喧鸣辙。清溪上、小山秀洁。便向此、搜松访石，葺屋营花，红尘远避风月。  瞿塘路，随汉节。记羽扇纶巾，气凌诸葛。青天万里，料漫忆、莼丝鲈雪。车马从休歇。荣华事、醉歌耳热。天与此翁，芳芷嘉名，纫兰佩兮琼玦。

梦芙蓉
赵昌芙蓉图梅津所藏
西风摇步绮。记长堤骤过，紫骝十里。断桥南岸，人在晚霞外。锦温花共醉。当时曾共秋被，自别霓裳，应红销翠冷，霜枕正慵起。  惨淡西湖柳底。摇荡秋魂，夜月归环佩。画图重展，惊认旧梳洗。去来双翡翠。难传眼恨眉意。梦断琼娘，仙云深路杳，城影蘸流水。

高山流水
丁基仲侧室善丝桐赋咏达音吕备歌舞之妙
素弦一一起秋风。写柔情，都在春葱。徽外断肠声，霜霄暗落惊鸿。低颦处、翦绿裁红。仙郎伴、新制还★旧曲，映月帘栊。似名花并蒂，日日醉春浓。  吴中，空传有西子，应不解、换征移宫。兰蕙满襟怀，唾碧总喷花茸。后堂深、想费春工。客愁重、时听蕉寒雨碎，泪湿琼钟。凭风流也称，金屋贮娇慵。

霜花腴
重阳前一日泛石湖
翠微路窄，醉晚风、凭谁为整敧冠。霜饱花腴，烛消人瘦，秋光作也都难。病怀强宽。恨雁声、偏落歌前。记年时、旧宿凄凉，暮烟秋雨野桥寒。  妆靥鬓英争艳，度清商一曲，暗坠金蝉。芳节多阴，兰情稀会，晴晖称拂吟笺。更移画船。引佩环、邀下婵娟。算明朝、未了重阳，紫萸应耐看。

澡兰香
淮南重午
盘丝系腕，巧篆垂簪，玉隐绀纱睡觉。银瓶露井，彩箑云窗，往事少年依约。为当时、曾写榴裙，伤心红绡褪萼。黍梦光阴渐老，汀洲烟蒻。  莫唱江南古调，怨抑难招，楚江沉魄。熏风燕乳，暗雨梅黄，午镜澡兰帘幕。念秦楼、也拟人归，应翦菖蒲自酌。但怅望、一缕新蟾，随人天角。

玉京瑶
陈仲文自号藏一盖取坡诗中万人如海一身藏语为度夷则商犯无射宫腔制此赠之
蝶梦迷清晓，万里无家，岁晚貂裘敝。载取琴书，长安闲看桃李。烂绣锦、人海花场，任客燕、飘零谁计。春风里。香泥九陌，文梁孤垒。  微吟怕有诗声翳。镜慵看、但小楼独倚。金屋千娇，从他鸳暖秋被。蕙帐移、烟雨孤山，待对影、落梅清泚。终不似。江上翠微流水。

探芳新
吴中元日承天寺游人
九街头，正软尘润酥，雪销残溜。褉赏祇园，花艳云阴笼昼。层梯峭空麝散，拥凌波、萦翠袖。叹年端、连环转，烂漫游人如绣。  肠断回廊伫久。便写意溅波，传愁蹙岫。渐没飘鸿，空惹闲情春瘦。椒杯香干醉醒，怕西窗、人散后。暮寒深，迟回处、自攀庭柳。

凤池吟
庆梅津自畿漕除右司郎官
万丈巍台，碧罘罳外，衮衮野马游尘。旧文书几阁，昏朝醉暮，覆雨翻云。忽变清明，紫垣敕使下星辰。经年事静，公门如水，帝甸阳春。  长安父老相语，几百年见此，独驾冰轮。又凤鸣黄幕，玉宵平溯，鹊锦新恩。画省中书，半红梅子荐盐新。归来晚，待赓吟、殿阁南熏。

暗香
送魏句滨宰吴县解组分韵得阖字
县花谁葺。记满庭燕麦，朱扉斜阖。妙手作新，公馆青红晓云湿。天际疏星趁马，帘昼隙、冰弦三叠。尽换却、吴水吴烟，桃李靓春靥。  风急。送帆叶。正雁水夜清，卧虹平帖。软红路接。涂粉闱深早催入。怀暖天香宴果，花队簇、轻轩银蜡。更问讯，湖上柳，两堤翠匝。

暗香疏影
赋墨梅
占春压一。卷峭寒万里，平沙飞雪。数点酥钿，凌晓东风□吹裂。独曳横梢瘦影，入广平、裁冰词笔。记五湖、清夜推篷，临水一痕月。  何逊扬州旧事，五更梦半醒，胡调吹彻。若把南枝，图入凌烟，香满玉楼琼阙。相将初试红盐味，到烟雨、青黄时节。想雁空、北落冬深，澹墨晚天云阔。

念奴娇
赋德清县圃明秀亭
思生晚眺，岸乌纱平步，春云层绿。罨画屏风开四面，各样莺花结束。寒欲残时，香无草处，千树风前玉。游蜂飞过，隔墙疑是金谷。  偏称晚色横烟，愁凝峨髻，澹生绡裙幅。缥缈孤山南畔路，相对花房竹屋。溪足沙明，岩阴石秀，梦冷吟亭宿。松风古涧，高调月夜清曲。

惜红衣
余从姜石帚游霅间三十五年矣重来伤今感昔聊以咏怀
鹭老秋丝，苹愁暮雪，鬓那不白。倒柳移栽，如今暗溪碧。乌衣细语，伤绊惹、茸红曾约。南陌。前度刘郎，寻流花踪迹。  朱楼水侧。雪面波光，汀莲沁颜色。当时醉近绣箔，夜吟寂。三十六矶重到，清梦冷云南北。买钓舟溪上，应有烟蓑相识。

江南好
友人还中吴密围坐客杯深情浃不觉沾醉越翼日吾侪载酒问奇字时斋示江南好词纪前夕之事辄次韵
行锦归来，画眉添妩，暗尘重拂雕栊。稳瓶泉暖，花隘斗春容。围密笼香晻霭，烦纤手，亲点团龙。温柔处，垂杨亸髻，□暗豆花红。  行藏，多是客，莺边话别，橘下相逢。算江湖幽梦，频绕残钟。好结梅兄矾弟，莫轻侣、西燕南鸿。偏宜醉，寒欺酒力，帘外冻云重。

双双燕

小桃谢后，双双燕，飞来几家庭户。轻烟晓暝，湘水暮云遥度。帘外余寒未卷，共斜入、红楼深处。相将占得雕梁，似约韶光留住。  堪举。翻翻翠羽。杨柳岸，泥香半和梅雨。落花风软，戏促乱红飞舞。多少呢喃意绪。尽日向、流莺分诉。还过短墙，谁会万千言语。

无闷
催雪
霓节飞琼，鸾驾弄玉，杳隔平云弱水。倩皓鹤传书，卫姨呼起。莫待粉河凝晓，趁夜月、瑶笙飞环佩。正骞驴吟影。茶烟灶冷，酒亭门闭。  歌丽。泛碧蚁。放绣帘半钩，宝台临砌。要须借东君，灞陵春意。晓梦先迷楚蝶，早风戾、重寒侵罗被。还怕掩、深院梨花，又作故人清泪。

水调歌头
赋魏方泉望湖楼
屋下半流水，屋上几青山。当心千顷明镜，入座玉光寒。云起南峰未雨，云敛北峰初霁，健笔写青天。俯瞰古城堞，不碍小阑干。  绣鞍马，软红路，乍回班。层梯影转亭午，信手展湘编。残照游船收尽，新月画帘纔卷，人在翠壶间。天际笛声起，尘世夜漫漫。


卷三

洞仙歌
方庵春日花胜宴客为得雏庆花翁赋词俾属韵末
芳辰良宴，人日春朝并。细缕青丝里银饼。更玉犀金彩，沾应分簪，歌围暖，梅靥桃唇斗胜。  露房花曲折，莺入新年，添个宜男小山枕。待枝上，饱东风，结子成阴，蓝桥去、还觅琼浆一饮。料别馆、西湖最情浓，烂画舫月明，醉宫袍锦。

秋思
荷塘为括苍名姝求赋其听雨小阁
堆枕香鬟侧。骤夜声、偏称画屏秋色。风碎串珠，润侵歌板，愁压眉窄。动罗箑清商，寸心低诉叙怨抑。映梦窗，零乱碧。待涨绿春深，落花香泛，料有断红流处，暗题相忆。  欢酌，檐花细滴，送故人，粉黛重饰。漏侵琼瑟。丁东敲断，弄晴月白。怕一曲、霓裳未终，催去骖凤翼。叹谢客、犹未识。漫瘦却东阳，灯前无梦到得。路隔重云雁北。

江神子
赋洛北碧沼小庵
长安门外小林丘。碧壶秋。浴轻鸥。不放啼红，流水通宫沟。时有晴空云过影，华镜里，翳鱼游。  绮罗尘满九衢头。晚香楼。夕阳收。波面琴高，仙子驾黄虬。清磬数声人定了，池上月，照虚舟。

江神子
喜雨上麓翁
一声玉磬下星坛。步虚阑。露华寒。平晓阿香，油壁碾青鸾。应是老鳞眠不得，云炮落，雨飘翻。  身闲犹耿寸心丹。炷炉烟，暗祈年。随处蛙声，鼓吹稻花田。秋水一池莲叶晚，吟喜雨，拍阑干。

江神子
李别驾招饮海棠花下
翠纱笼袖映红霏。冷香飞。洗凝脂。睡足娇多，还是夜深宜。翻怕回廊花有影，移烛暗，放帘垂。  尊前不按驻云词。料花枝。妒蛾眉。丁属东风，莫送片红飞。春重锦堂人尽醉，和晓月，带花归。

江神子
送桂花吴宪时已有检详之命未赴阙
天街如水翠尘空。建章宫。月明中。人未归来，玉树起秋风。宝粟万钉花露重，催赐带，过垂虹。  夜凉沈水绣帘栊，酒香浓。雾蒙蒙。钗列吴娃，腰里带金虫。三十六宫蟾观冷，留不住，佩丁东。

江神子
十日荷塘小隐赏桂呈朔翁
西风来晚桂开迟。月宫移。到东篱。簌簌惊尘，吹下半冰规。拟唤阿娇来小隐，金屋底，乱香飞。  重阳还是隔年期。蝶相思。客情知。吴水吴烟，愁里更多诗。一夜看承应未别，秋好处，雁来时。

江神子
送翁五峰自鹤江迁都
西风一叶送行舟。浅迟留。舣汀洲。新浴红衣，绿水带香流。应是离宫城外晚，人伫立，小帘钩。  新归重省别来愁。黛眉头。半痕秋。天上人间，斜月绣针楼，湘浪莫迷花蝶梦，江上约，负轻鸥。

沁园春
冰漕凿方泉宾客请以名斋邀赋
澄碧西湖，软红南陌，银河地穿。见华星影里，仙棋局静，清风行处，瑞玉圭寒。斜谷山深，望春楼远，无此峥嵘小渭川。一泓地，解新波不涸，独障狂澜。  老苏而后坡仙。继菊井嘉名相与传。试摩娑劲石，无令角折，丁宁明月，莫涴规圆。漫结鸥盟，那知鱼乐，心止中流别有天。无尘夜，听吾伊正在，秋水阑干。

沁园春
送翁宾旸游鄂渚
情如之何，暮涂为客，忍堪送君。便江湖天远，中宵同月，关河秋近，何日清尘。玉尘生风，貂裘明雪，幕府英雄今几人。行须早，料刚肠肯殢，泪眼离颦。  平生秀句清尊。到帐动风开自有神。听夜鸣黄鹤，楼高百尺，朝驰白马，笔扫千军。贾傅才高，岳家军在，好勒燕然石上文。松江上，念友人老矣，甘卧闲云。

珍珠帘
春日客龟溪过贵人家隔墙闻萧鼓声疑是按歌伫立久之
蜜沉烬暖萸烟袅。层帘卷、伫立行人官道。麟带压愁香，听舞箫云渺。恨缕情丝春絮远，怅梦隔、银屏难到。寒峭。有东风嫩柳，学得腰小。  还近绿水清明，叹孤身如燕，将花频绕。细雨湿黄昏，半醉归怀抱。蠹损歌纨人去久，漫泪沾、香兰如笑。书杳。念客枕幽单，看看春老。

风入松
为友人放琴客赋
春风吴柳几番黄。欢事小蛮窗。梅花正结双头梦，被玉龙、吹散幽香。昨夜灯前歌黛，今朝陌上啼妆。  最怜无侣伴雏莺。桃叶已春江。曲屏先暖鸳衾惯，夜寒深、都是思量。莫道蓝桥路远，行云只隔幽坊。

风入松

听风听过清明。愁草瘗花铭。楼前绿暗分携路，一丝柳、一寸柔情。料峭春寒中酒，交加晓梦啼莺。  西园日日扫林亭。依旧赏新晴。黄蜂频扑秋千索，有当时、纤手香凝。惆怅双鸳不到，幽阶一夜苔生。

风入松
桂
兰舟高荡涨波凉。愁被矮桥妨。暮烟疏雨西园路，误秋娘、浅约宫黄。还泊邮亭唤酒，旧曾送客斜阳。  蝉声空曳别枝长。似曲不成商。御罗屏底翻歌扇，忆西湖、临水开窗。和醉重寻幽梦，残衾已断熏香。

风入松
麓翁园堂宴客
一番疏雨洗芙蓉。玉冷佩丁东。辘轳听带秋声转，早凉生、傍井梧桐。欢宴良宵好月，佳人修竹清风。  临池飞阁乍青红。移酒小垂虹。贞元供奉梨园曲，称十香、深蘸琼钟，醉梦孤云晓色，笙歌一派秋空。

风入松
邻舟妙香
画船帘密不藏香。飞作楚云狂。傍怀半卷金炉烬，怕暖销、春日朝阳。清馥晴熏残醉，断烟无限思量。  凭阑心事隔垂杨。楼燕锁幽妆。梅花偏恼多情月，慰溪桥、流水昏黄。哀曲霜鸿凄断，梦魂寒蝶幽扬。

莺啼序
丰乐楼
天吴驾云阆海，凝春空灿绮。倒银海、蘸影西城，四碧天镜无际。彩翼曳、扶摇宛转，雩龙降尾交新霁。近玉虚高处，天风笑语吹坠。  清濯缁尘，快展旷眼，傍危阑醉倚。面屏障、一一莺花，薜萝浮动金翠。惯朝昏、晴光雨色，燕泥动、红香流水。步新梯，藐视年华，顿非尘世。  麟翁舄衮，领客登临，座有诵鱼美。翁笑起、离席而语，敢诧京兆，以役为功，落成奇事。明良庆会，赓歌熙载，隆都观国多闲暇，遣丹青、雅饰繁华地。平瞻太极，天街润纳璇题，露床夜沉秋纬。清风观阙，丽日罘罳，正午长漏迟。为洗尽、脂痕茸唾，净卷曲尘，永昼低垂，绣帘十二。高轩驷马，峨冠鸣佩，班回花底修褉饮，御炉香、分惹朝衣袂。碧桃数点飞花，涌出宫沟，朔春万里。

莺啼序

残寒正欺病酒，掩沉香绣户。燕来晚、飞入西城，似说春事迟暮。画船载、清明过却，晴烟冉冉吴宫树。念羇情游荡，随风化为轻絮。  十载西湖，傍柳系马，趁娇尘软雾。朔红渐、招入仙溪，锦儿偷寄幽素。倚银屏、春宽梦窄，断红湿、歌纨金缕。暝堤空，轻把斜阳，总还鸥鹭。  幽兰旋老，杜若还生，水乡尚寄旅。别后访、六桥无信，事往花委，瘗玉埋香，几番风雨。长波妒盼，遥山羞黛，渔灯分影春江宿，记当时、短楫桃根渡。青楼彷佛，临分败壁题诗，泪墨惨淡尘土。  危亭望极，草色天涯，叹鬓侵半苎。暗点检、离痕欢唾，尚染鲛绡，亸凤迷归，破鸾慵舞。殷勤待写，书中长恨，蓝霞辽海沉过雁，漫相思、弹入哀筝柱。伤心千里江南，怨曲重招断魂在否。

莺啼序
荷和赵修全韵
横塘棹穿艳锦，引鸳鸯弄水。断霞晚、笑折花归，绀纱低护灯蕊。润玉瘦、冰轻倦浴，斜拖凤股盘云坠。听银床声细。梧桐渐搅凉思。  窗隙流光，冉冉迅羽，诉空梁燕子。误惊起、风竹敲门，故人还又不至。记琅玕，新诗细掐，早陈迹、香痕纤指。怕因循，罗扇恩疏，又生秋意。  西湖旧日，画舸频移，叹几萦梦寐。霞佩冷，叠澜不定，麝霭飞雨，乍湿鲛绡暗盛红泪。疏单夜共，波心宿处，琼箫吹月霓裳舞，向明朝、未觉花容悴。嫣香易落，回头澹碧销烟，镜空画罗屏里。  残蝉度曲，唱彻西园，也感红怨翠。念省惯、吴宫幽憩。暗柳追凉，晓岸参斜，露零沤起。丝萦寸藕，留连欢事。桃笙平展湘浪影，有昭华、秾李冰相倚。如今鬓点凄霜，半箧秋词，恨盈蠹纸。

天香
熏衣香
珠络玲珑，罗囊闲斗，酥怀暖麝相倚。百和花须，十分风韵，半袭凤箱重绮。茜垂四角，慵未揭、流苏春睡。熏度红薇院落，烟销画屏沈水。  温泉绛绡乍试。露华侵、透肌兰泚。漫省浅溪月夜，暗浮花气。荀令如今老矣。但未减、韩郎旧风味。远寄相思，余熏梦里。

天香
腊梅
蟫叶黏霜，蝇苞缀冻，生香远带风峭。岭上寒多，溪头月冷，北枝瘦、南枝小。玉奴有姊，先占立、墙阴春早。初试宫黄澹薄，偷分寿阳纤巧。  银烛泪深未晓。酒钟悭、贮愁多少。记得短亭归马，暮衙蜂闹。豆蔻钗梁恨袅。但怅望、天涯岁华老。远信难封，吴云雁杳。

玉漏迟
瓜泾度中秋夕赋
雁边风讯小，飞琼望杳，碧云先晚。露冷阑干，定怯藕丝冰腕。净洗浮空片玉，胜花影、春灯相乱。秦镜满。素娥未肯，分秋一半。  每圆处即良宵，甚此夕偏饶，对歌临怨。万里婵娟，几许雾屏云幔。孤兔凄凉照水，晓风起、银河西转。摩泪眼。瑶台梦回人远。

金琖子
赋秋壑西湖小筑
卜筑西湖，种翠萝犹傍，软红尘里。来往载清吟、为偏爱吾庐，画船频繁。笑携雨色晴光，入春明朝市。石桥锁，烟霞五百名仙，第一人是。  临酒论深意。流光转、莺花任乱委。泠然九秋肺腑，应多梦、岩扃冷云空翠。漱流枕石幽情，写猗兰绿绮。专城处，他山小队登临，待西风起。

金琖子
吴城连日赏桂一夕风雨悉已零落独寓窗晚花方作小蕾未及见开有新邑之役朅来西馆篱落间嫣然一枝可爱见似人而喜为赋此解
赏月梧园，恨广寒宫树，晓风摇落。莓砌扫珠尘，空肠断，熏炉烬销残萼。殿秋尚有余花，锁烟窗云幄。新雁又、无端送人江上，短亭初泊。  篱角。梦依约。人一笑、惺忪翠袖薄。悠然醉魂唤醒，幽丛畔、凄香雾雨漠漠。晚吹乍颤秋声，早屏空金雀。明朝想，犹有数点蜂黄，伴我斟酌。

永遇乐
过李氏晚妆阁见壁间旧所题词遂再赋
春酌沉沉，晚妆的的，仙梦游惯。锦溆维舟，青门倚盖，还被笼莺唤。裴郎归后，崔娘沈恨，漫客请传芳卷。联题在，频经翠袖，胜隔绀纱尘幔。  桃根杏叶，胶黏湘缥，几回凭阑人换。峨髻愁云，兰香腻粉，都为多情褪。离巾拭泪，征袍染醉，强作酒朋花伴。留连怕，风姨浪妒，又吹雨断。

永遇乐
乙巳中秋风雨
风拂尘徽，雨侵凉榻，纔动秋思。缓酒销更，移灯傍影，净洗芭蕉耳。铜华沧海，愁霾重嶂，燕北雁南天外。算阴晴，浑似几番，渭城故人离会。  青楼旧日，高歌取醉，唤出玉人梳洗。红叶流光，苹花两鬓，心事成秋水。白凝虚晓，香吹轻烬，倚窗小瓶疏桂。问深宫，姮娥正在，妒云第几。

永遇乐
探梅次时斋韵
阁雪云低，卷沙风急，惊雁失序。户掩寒宵，屏闲冷梦，灯飐唇似语。堪怜窗景，都闲剌绣，但续旧愁一缕。邻歌散，罗襟印粉，袖湿倩桃红露。  西湖旧日，留连清夜，爱酒几将花误。遗袜尘销，题裙墨黯，天远吹笙路。吴台直下，湘梅无限，未放野桥香度。重谋醉，揉香弄影，水清浅处。

玉胡蝶

角断签鸣疏点，倦萤透隙，低弄书光。一寸悲秋，生动万种凄凉。旧衫染、唾凝花碧，别泪想、妆洗蜂黄。楚魂伤。雁汀沙冷，来信微茫。  都忘，孤山旧赏，水沉熨露，岸锦宜霜。败叶题诗，御沟应不到流湘。数客路，又随淮月，羡故人、还买吴航。两凝望。满城风雨，催送重阳。

绛都春
为郭清华内子寿
春深雾暖。正人在、锦瑟华年深院。旧日汉宫，分得红兰滋吴苑。临池羞落梅花片。弄水月、初匀妆面。紫烟笼处，双鸾共跨，洞箫低按。  歌管。红围翠袖，冻云外，似觉东风先转。绣畔昼迟，花底天宽春无限。仙郎骄马琼林宴。待卷上、珠帘教看。更传莺入新年，宝钗梦燕。

绛都春
饯李太博赴括苍别驾
羇云旅雁。敛倦羽、寄栖墙阴年晚。问字翠尊，刻烛红笺悭曾展。冰滩鸣佩舟如箭。笑乌帻，临风重岸。傍邻垂柳，清霜万缕，送将人远。  吴苑，千金未惜，买新赋、共赏文园词翰。流水翠微，明月清风平分半。梅深驿路香不断。万玉舞、罘罳东畔。料应花底春多，软红雾暖。

绛都春
题蓬莱阁镫屏履翁帅越
螺屏暖翠。正雾卷暮色，星河浮霁。路幕递香，街马冲尘东风细。梅槎凌海横鳌背。倩稳载、蓬莱云气。宝阶斜转，冰娥素影，夜清如水。  应记。千秋化鹤，旧华表、认得山川犹是。暗解绣囊，争掷金钱游人醉。笙歌晓度晴霞外。又上苑、春生一苇。便教接宴莺花，万红镜里。

绛都春
为李篔房量珠贺
情黏舞线。怅驻马灞桥，天寒人远。旋翦露痕，移得春娇栽琼苑。流莺常语烟中怨。恨三月、飞花零乱。艳阳归后，红藏翠掩，小坊幽院。  谁见。新腔按彻，背灯暗、共倚篔屏忽蒨，绣被梦轻，金屋妆深沉香换。梅花重洗春风面。正溪上、参横月转。并禽飞上金沙，瑞香雾暖。

绛都春
燕亡久矣京口适见似人怅然有感
南楼坠燕。又灯晖夜凉，疏帘空卷。叶吹暮喧，花露晨晞秋光短。当时明月娉婷伴。怅客路，幽扃俱远。雾鬟依约，除非照影，镜空不见。  别馆。秋娘乍识，似人处、最在双波凝盼。旧色旧香，闲雨闲云情终浅。丹青谁画真真面。便祇作、梅花频看。更愁花变梨霙，又随梦散。

绛都春
余往来清华池馆六年赋咏屡矣感昔伤今益不堪怀乃复作此解
春来雁渚。弄艳冶、又入垂杨如许。困舞瘦腰，啼湿宫黄池塘雨。碧沿苍藓云根路。尚追想、凌波微步。小楼重上，凭谁为唱，旧时金缕。  凝伫，烟萝翠竹，欠罗袖、为倚天寒日暮。强醉梅边，招得花奴来尊俎。东风须惹春云住。□莫把、飞琼吹去。便教移取熏笼，夜温绣户。

惜秋华
重九
细响残蛩，傍灯前、似说深秋怀抱。怕上翠微，伤心乱烟残照。西湖镜掩尘沙，翳晓影，秦鬟云扰。新鸿，唤凄凉、渐入红萸乌帽。  江上故人老。视东篱秀色，依然娟好。晚梦趁、邻杵断，乍将愁到。秋娘泪湿黄昏，又满城、雨轻风小。闲了。看芙蓉、画船多少。

惜秋华
八日登高飞翼楼
思渺西风，怅行踪、浪逐南飞高雁。怯上翠微，危楼更堪凭晚。蓬莱对起幽云，澹野色，山容愁卷。清浅。瞰沧波、静衔秋痕一线。  十载寄吴苑。惯东篱深把，露黄偷翦，移暮影，照越镜，意销香断。秋娥赋得闲情，倚翠尊、小眉初展。深劝。待明朝、醉巾重岸。

惜秋华
七夕
露罥蛛丝，小楼阴堕月。秋惊华鬓。宫漏未央，当时钿钗遗恨。人间梦隔西风，算天上、年华一瞬。相逢，纵相疏、胜却巫阳无准。  何处动凉讯。听露井梧桐，楚骚成韵。彩云断、翠羽散，此情难问。银河万古秋声，但望中、嫠星清润。轻俊。度金针、漫牵方寸。

惜秋华
七夕前一日送人归盐官
数日西风，打秋林枣熟，还催人去。瓜果夜深，斜河拟看星度。匆匆便倒离尊，怅遇合、云销萍聚。留连，有残蝉韵晚，时歌金缕。  绿水暂如许。奈南墙冷落，竹烟槐雨。此去杜曲，已近紫霄尺五。扁舟夜宿吴江，正水佩霓裳无数。眉妩。问别来、解相思否。

惜秋华
木芙蓉
路远仙城，自王郎去后，芳卿憔悴。锦段镜空，重铺步障新绮。恒花瘦不禁秋，幻腻玉，腴红鲜丽。相携。试新妆乍毕，交扶轻醉。  长记断桥外。骤玉骢过处，千娇凝睇。昨梦顿醒，依约旧时眉翠。愁边暮合碧云，倩唱入、六ㄠ声里。风起。舞斜阳、阑干十二。

惜黄花慢
菊
粉靥金裳。映绣屏认得，旧日萧娘。翠微高处，故人帽底，一年最好，偏是重阳。避春祇怕春不远，望幽径、偷理秋妆。殢醉乡。寸心似翦，飘荡愁觞。  潮腮笑入清霜。斗万花样巧，深染蜂黄。露痕千点，自怜旧色，寒泉半掬，百感幽香。雁声不到东篱畔，满城但，风雨凄凉。最断肠。夜深怨蝶飞狂。

惜黄花慢
次吴江小泊夜饮僧窗惜别邦人赵簿携小妓侑尊连歌数阙皆清真词酒尽已四鼓赋此词饯尹梅津
送客吴皋。正试箱夜冷，枫落长桥。望天不尽，背城渐杳，离亭黯黯，恨水迢迢。翠香零落红衣老，暮愁锁、残柳眉梢。念瘦腰。沈郎旧日，曾系兰桡。  仙人凤咽琼箫。怅断魂送远，九辩难招。醉鬟留盼，小窗翦烛，歌云载恨，飞上银霄。素秋不解随船去，败红趁、一叶寒涛。梦翠翘。怨鸿料过南谯。

十二郎
垂虹桥上有垂虹亭属吴江
素天际水，浪拍碎、冻云不凝。记晓叶题霜，秋灯吟雨，曾系长桥过艇。又是宾鸿重来后，猛赋得。归期纔定。嗟绣鸭解言，香鲈堪钓，尚卢人境。  幽兴。争如共载，越娥妆镜。念倦客依前，貂裘茸帽，重向淞江照影。酹酒苍茫，倚歌平远，亭上玉虹腰冷。迎醉面，暮雪飞花，几点黛愁山暝。

醉蓬莱
和方南山
望碧天书断，宝枕香留，泪痕盈袖。谁识秋娘，比行云织瘦。象尺熏炉，翠针金缕，记倚床同绣。月亸琼梳，冰销粉汗，南花熏透。  尽是当时，少年清梦，臂约痕深，帕绡红皱。凭鹊传音，恨语多轻漏。润玉留情，沈郎无奈，向柳阴期候。数曲催阑，双铺深掩，风镮鸣兽。

烛影摇红
寿荷塘时荷塘寓京
西子西湖，赋情合载鸱夷棹。断桥直去是孤山，应为梅花到。几度吟昏醉晓。背东风、偷闲斗草。乱鸦啼后，解佩归来，春怀多少。  千里婵娟，茂园今夜同清照。樱脂茸唾听吟诗，争似还家好。昵昵西窗语笑，凤云深、琼箫缥缈。愿春如旧，柳带同心，花枝压帽。

烛影摇红
麓翁夜宴园堂
新月侵阶，彩云林外笙箫透。银台双引绕花行，红坠香沾袖。不管签声转漏。更明朝、棋消永昼。静中闲看，倦羽飞还，游云出岫。  随处春光，翠阴那只西湖柳。去年溪上牡丹时，还试长安酒。都把愁怀抖擞。笑流莺、啼春漫瘦。晓风恶尽，妒雪寒销，青梅如豆。

烛影摇红
饯冯深居翼日其初度
飞盖西园，晚秋却胜春天气。霜花开尽锦屏空，红叶新装缀。时放清杯泛水。暗凄凉、东风旧事。夜吟不绝，松影阑干，月笼寒翠。  莫唱阳关，但凭彩袖歌千岁。秋星入梦隔明朝，十载吴宫会。一棹回潮度苇。正西窗、灯花报喜。柳蛮樱素，试酒争怜，不教不醉。

烛影摇红
元夕雨
碧澹山姿，暮寒愁沁歌眉浅。障泥南陌润轻酥，灯火深深院。入夜笙歌渐暖。彩旗翻，宜男舞遍。恣游不怕，素袜尘生，行裙红溅。  银烛笼纱，翠屏不照残梅怨。洗妆清靥湿春风。宜带啼痕看。楚梦留情未散，素娥愁、天深信远。晓窗移枕，酒困香残，春阴帘卷。

烛影摇红
寿嗣荣王
天桂飞香，御花簇座千秋宴。笑从王母摘仙桃，琼醴双金琖。掌上龙珠照眼。映萝图、星晖海润。浮槎远到，水浅蓬莱，秋明河汉。  宝月将弦，晚钩斜挂西帘卷。未须十日便中秋，争看清光满。净洗红尘障面。贺朝霖、催班正殿。喜回天上，紫府开筵，瑶池宣劝。

烛影摇红
赋德清县圃古红梅
莓锁虹梁，稽山祠下当时见。横斜无分照溪光，珠网空凝遍。姑射青春对面。驾飞虬、罗浮路远。千年春在，新月苔池，黄昏山馆。  花满河阳，为君羞褪晨妆蒨。云根直下是银河，客老秋槎变。雨外红铅洗断。又晴霞，惊飞暮管。倚阑祗怕，弄水鳞生，乘东风便。

烛影摇红
越上霖雨应祷
秋入灯花，夜深檐影琵琶语。越娥青镜洗红埃，山斗秦眉妩。相间金茸翠亩。认城阴、春耕旧处。晚舂相应，新稻炊香，疏烟林莽。  清磬风前，海沉宿袅芙蓉炷，阿香秋梦起娇啼，玉女传幽素。人驾梅槎未渡。试梧桐、聊分宴俎。采菱别调，留取蓬莱，霎时云住。

丑奴儿慢
雪麓翁飞翼楼观
东风未起，花上纤尘无影。峭云湿，凝酥深邬，乍洗梅清。钓卷愁丝，冷浮虹气海空明。若耶门闭，扁舟去懒，客思鸥轻。  几度问春，倡红冶翠，空媚阴晴。看真色、千岩一素，天澹无情。醒眼重开，玉钩帘外晓峰青。相扶轻醉，越王台上，更最高层。

丑奴儿慢
双清楼钱塘门外
空蒙乍敛，波影帘花晴乱。正西子、梳妆楼上，镜舞青鸾。润逼风襟，满湖山色入阑干。天虚鸣籁，云多易雨，长带秋寒。  遥望翠凹，隔江时见，越女低鬟，算堪羡、烟沙白鹭，暮往朝还。歌管重城，醉花春梦半香残。乘风邀月，持杯对影，云海人闲。

木兰花慢
游虎邱陪仓幕时魏益斋已被亲擢陈芳窟李方庵皆将秩满
紫骝嘶冻草，晓云锁、岫眉颦。正蕙雪初销，松腰玉瘦，憔悴真真。轻藜渐穿险磴，步荒苔、犹认瘗花痕，千古兴亡旧恨，半丘残日孤云。  开尊。重吊吴魂。岚翠冷、洗微醺。问几曾夜宿，月明起看，剑水星纹。登临总成去客，更软红，先有探芳人。回首沧波故苑，落梅烟雨黄昏。

木兰花慢
重游虎邱
步层丘翠莽，□□处，更春寒。渐晚色催阴，风花弄雨，愁起阑干。惊翰。带云去杳，任红尘、一片落人间。青冢麒麟有恨，卧听箫鼓游山。  年年。叶外花前。腰艳楚、鬓成潘。叹宝奁瘗久，青萍共化，裂石空盘。尘缘。酒沾粉污，问何人、从此濯清泉。一笑掀髯付与，寒松瘦倚苍峦。

木兰花慢
送翁五峰游江陵
送秋云万里，算舒卷、总何心。叹路转羊肠，人营燕垒，霜满蓬簪。愁侵。庾尘满袖，便封侯、那羡汉淮阴。一醉莼丝脍玉，忍教菊老松深。  离音。又听西风，金井树、动秋吟。向暮江目断，鸿飞渺渺，天色沉沉。沾襟。四弦夜语，问杨琼、往事到寒砧。争似湖山岁晚，静梅香底同斟。

木兰花慢
重泊垂虹
酹清杯问水，惯曾见、几逢迎。自越棹轻飞，秋莼归后，杞菊荒荆。孤鸣。舞鸥惯下，又渔歌、忽断晚烟生。雪浪闲销钓石，冷枫频落江汀。  长亭。春恨何穷，目易尽、酒微醒。怅断魂西子，凌波去杳，环佩无声。阴晴。最无定处，被浮云、多翳镜华明。向晓东风霁色，绿杨楼外山青。

木兰花慢
饯韩似斋赴江东鹾幕
润寒梅细雨，卷灯火、暗尘香。正万里胥涛，流花涨腻，春共东江。云樯。未传燕语，过罘罳、垂柳舞鹅黄。留取行人系马，软红深处闻莺。  悠扬。霁月清风，凝望久、鄮山苍。又紫箫一曲，还吹别调，楚际吴旁。仙方。袖中秘宝，遣蓬莱、弱水变飞霜。寒食春城秀句，趁花飞入宫墙。

木兰花慢
饯赵山台
指罘罳晓月，动凉信、又催归。正玉涨松波，花穿画舫，无限红衣。青丝。傍桥浅系，问笛中、谁奏鹤南飞。西子冰绡冷处，素娥宝镜圆时。  清奇。好借秋光，临水色、写瑶卮。向醉中织就，天孙云锦，一杼新诗。依稀。数声禁漏，又东华、尘染帽檐缁。争似西风小队，便乘鲈脍秋肥。

木兰花慢
施芸隐随绣节过浙东作词留别用其韵以饯
几临流送远，渐荒落、旧邮亭。念西子初来，当时望眼，啼雨难晴。娉婷。素红共载，到越吟、翻调倚吴声。得意东风去棹，怎怜会重离轻。  云零。梦绕浮觞，流水畔、叙幽情。恨赋笔分携，江山委秀，桃李荒荆。经行。问春在否，过汀洲、暗忆百花名。莺缕争堪细折，御黄堤上重盟。

喜迁莺
同丁基伸过希道家看牡丹
凡尘流水。正春在、绛阙瑶阶十二。暖日明霞，天香盘锦，低映晓光梳洗。故苑浣花沉恨，化作妖红斜紫。困无力，倚阑干，还倩东风扶起。  公子。留意处，罗盖牙签，一一花名字。小扇翻歌，密围留客，云叶翠温罗绮。艳波紫金杯重，人倚妆台微醉。夜和露，翦残枝，点点花心清泪。

喜迁莺
吴江与闲堂王臞庵家
烟空白鹭。乍飞下、似呼行人相语。细谷春波，微痕秋月，曾认片帆来去。万顷素云遮断，十二红帘钩处。黯愁远，向虹腰，时送斜阳凝伫。  轻许。孤梦到，海上玑宫，玉冷深窗户。遥指人间，隔江烟火，漠漠水荭摇暮。看揖断矶残钓，替却珠歌雪舞。吟未了，去匆匆，清晓一阑烟雨。

喜迁莺
福山萧寺岁除
江亭年暮。趁飞雁、又听，数声柔舻。蓝尾杯单，胶牙饧澹，重省旧时羇旅。雪舞野梅篱落，寒拥渔家门户。晚风峭，作初番花讯，春还知否。  何处。围艳冶、红烛画堂，博 良宵午。谁念行人，愁先芳草，轻送年华如羽。自剔短檠不睡，空索彩桃新句。便归好，料鹅黄，已染西池千缕。

喜迁莺
甲辰冬至寓越儿辈尚留瓜泾萧寺
冬分人别。渡倦客晚潮，伤头俱雪。雁影秋空，蝶情春荡，几处路穷车绝。把酒共温寒夜，倚绣添慵时节。又底事，对愁云江国，离心还折。  吴越。重会面，点检旧吟，同看灯花结。儿女相思，年华轻送，邻户断箫声噎。待移杖藜雪后，犹怯蓬莱寒阔。最起晚，任鸦林催晓，梅窗沉月。

探芳信
与李方庵联舟入杭时方庵至嘉兴索旧燕同载是夕雪大作林麓洲渚皆琼瑶方庵驰小序求词且约访蔡公甫
夜寒重。见羽葆将迎，飞琼入梦。整素妆归处，中宵按瑶凤。舞春歌夜棠梨岸，月冷和云冻。画船中、太白仙人，锦袍初拥。  应过语溪否，试笑挹中郎，还叩清弄。粉黛湖山，欠携酒、共飞鞚。洗杯时换铜觚水，待作梅花供。问何时、带雨锄烟自种。

探芳信
丙申岁吴镫市盛常年余借宅幽坊一时名胜遇合置杯酒接殷勤之欢甚盛也分镜字韵
暖风定。正卖花吟春，去年曾听。旋自洗幽兰，银瓶钓金井。斗窗香暖悭留客，街鼓还催暝。调雏莺、试遣深杯，唤将愁醒。  灯市又重整。待醉勒游缰，缓穿斜径。暗忆芳盟，绡帕泪犹凝。吴宫十里吹笙路，桃李都羞靓。绣帘人、怕惹飞梅翳镜。

探芳信

为春瘦。更瘦如梅花，花应知否，任枕函云坠，离怀半中酒。雨声楼阁春寒里，寂寞收灯后。甚年年、斗草心期，探花时候。  娇懒强拈绣。暗背里相思，闲供晴昼。玉合罗囊，兰膏渍红豆。舞衣叠损金泥凤，妒折阑干柳，几多愁、两点天涯远岫。

探芳信
云麓小园早饮客供棋事琴事
转芳径。见雾卷晴漪，鱼弄游影。旋解缨濯翠，临流抚菱镜。半林竹色花香处，意足多新咏。试衣单、雁欲来时，旧寒纔定。  门巷对深静。，但酒敌春浓，棋消日永。，旧曲猗兰，待留向、月中听。藻池不通宫沟水，任泛流红冷。小阑干、笑拍东风醉醒。

探芳信
贺麓翁秘阁满月
探春到。见彩花钗头，玉燕来早。正紫龙眠重，明月弄清晓。夜尘不浸银河水，金盎供新澡。镇帷犀，护紧东风，秀藏芝草。  星斗粲怀抱，问雾暖蓝田，玉长多少。禁苑传香，柳边语、听莺报。片云飞趁春潮去，红软长安道。试回头、一点蓬莱翠小。

声声慢
咏桂花
蓝云笼晓，玉树悬秋，交加金钏霞枝。人起昭阳，禁寒粉粟生肌。浓香最无着处，渐冷香、风露成霏。绣茵展，怕空阶惊坠，化作萤飞。  三十六宫愁重，问谁持金插，和月都移。掣锁西厢，清尊素手重携。秋来鬓华多少，任乌纱、醉压花低。正摇落，叹淹留、客又未归。

声声慢
四香友人梅兰瑞香水仙供客曰四香分韵得风字
云深山邬，烟冷江皋，人生未易相逢。一笑灯前，钗行两两春容。清芳夜争真态，引生香、撩乱东风。探花手，与安排金屋，懊恼司空。  憔悴敧翘委佩，恨玉奴销瘦，飞趁轻鸿。试问知心，尊前谁最情浓。连呼紫云伴醉，小丁香、纔吐微红。还解语，待携归、行雨梦中。

声声慢
陪幕中饯孙无怀于郭希道池阁闰重九前一日
檀栾金碧，婀娜蓬莱，游云不蘸芳洲。露柳霜莲，十分点缀成秋。新弯画眉未稳，似含羞、低护墙头。愁送远，驻西台车马，共惜临流。  知道池亭多宴，掩庭花、长是惊落秦讴。腻粉阑干，犹闻凭袖香留。输他翠涟拍甃，瞰新妆、时浸明眸。帘半卷，带黄花，人在小楼。

声声慢
饮时贵家即席三姬求词
春星当户，眉月分心，罗屏绣幕围香，歌缓□□，轻尘暗簌文梁。秋桐泛商丝雨、恨未回、飘雪垂杨。连宝镜，更一家姊妹，曾入昭阳。  莺燕堂深谁到，为殷勤、须放醉客疏狂。量减离怀，孤负蘸甲清觞。曲中倚娇佯误，算只图、一顾周郎。花镇好，驻年华，长在琐窗。

声声慢
宏庵宴席有持桐子侑俎者自云其姬亲剥之
寒筲惊坠，香豆初收，银床一夜霜深。乱泻明珠，金盘来荐清斟。绿窗细剥檀皱，料水晶、微损春簪。风韵处，惹手春酥润，樱口脂侵。  重省追凉前事，正风吟莎井，月碎苔阴。颗颗相思，无情漫搅秋心。银台翦花杯散，梦阿娇、金屋沉沉。甚时见，露十香、钗燕坠金。

声声慢
畿漕新楼上尹梅津
清漪衔苑，御水分流，阿阶西北青红。朱栱浮云，碧窗宿雾蒙蒙。璇题净横秋影，笑南飞、不过新鸿。延桂影，见素娥梳洗，微步琼空。  城外湖山十里，想无时长敞，罨画帘栊。暗柳回堤，何须系马金狨。莺花翰林千首，彩毫飞、海雨天风。凤池上，又相思，春夜梦中。

声声慢
赠藕花洲尼
六铢衣细，一叶舟轻，黄芦堪笑浮槎。何处汀洲，云澜锦浪无涯。秋姿澹凝水色，艳真香、不染春华。笑归去，傍金波开户，翠屋为家。  回施红妆青镜，与一川平绿，五月晴霞。赪玉杯中，西风不到窗纱。端的旧莲深薏，料采菱、新曲羞夸。秋潋滟，对年年、人胜似花。

声声慢
寿魏方泉
莺团橙径，鲈跃莼波，重来两过中秋。酒市渔乡，西风胜似春柔。宿舂去年村墅，看黄云、还委西畴。凤池去，信吴人有分，借与迟留。  应是香山续梦，又凝香追咏，重到苏州。青鬓江山，足成千岁风流。围腰御仙花底，衬月中、金粟香浮。夜宴久，揽秋云、平倚画楼。

声声慢
饯魏绣使泊吴江为友人赋
旋移轻鹢，浅傍垂虹，还因送客迟留。泪雨横波，遥山眉上新愁。行人倚阑心事，问谁知、只有沙鸥。念聚散，几枫丹霜渚，莼绿春洲。  渐近香菰炊黍，想红丝织字，未远青楼。寂寞渔乡，争如连醉温柔。西窗夜深翦烛，梦频生、不放云收。共怅望，认孤烟、起处是州。

高阳台
丰乐楼分韵得如字
修竹凝妆，垂杨驻马，凭阑浅画成图。山色谁题，楼前有雁斜书。东风紧送斜阳下，弄旧寒、晚酒醒余。自销凝，能几花前，顿老相如。  伤春不在高楼上，在灯前敧枕，雨外熏炉。怕舣游船，临流可奈清臞。飞红若到西湖底，搅翠澜、总是愁鱼。莫重来，吹尽香绵，泪满平芜。

高阳台
落梅
宫粉雕痕，仙云堕影，无人野水荒湾。古石埋香，金沙锁骨连环。南楼不恨吹横笛，恨晓风、千里关山。半飘零，庭上黄昏，月冷阑干。  寿阳空理愁鸾。问谁调玉髓，暗补香瘢。细雨归鸿，孤山无限春寒。离魂难倩招清些，梦缟衣、解佩溪边。最愁人，啼鸟晴明，叶底青圆。

高阳台
送王历阳以右曹赴阙
淝水秋寒，淮堤柳色，别来几换年光。紫马行迟，纔生梦草池塘。便乘丹凤天边去，禁漏催、春殿称觞。过松江，雪弄飞花，冰解鸣珰。芳洲酒社词场。赋高台陈迹，曾醉吴王。重上逋山，诗清月瘦昏黄。春风侍女衣篝畔，早鹊袍、已暖天香。到东园，应费新题，千树苔苍。

高阳台
寿毛荷塘
风袅垂杨，雪销蕙草，何如清润潘郎。风月襟怀，挥毫倚马成章。仙都观里桃千树，映曲尘、十里荷塘。未归来，应恋花洲，醉玉吟香。  东风晴画浓如酒，正十分皓月，一半春光。燕子重来，明朝传梦西窗。朝寒几暖金炉烬，料洞天、日月偏长。杏园诗，应待先题，嘶马平康。

高阳台
过种山
帆落回潮，人归故国，山椒感慨重游。弓折霜寒，机心已堕沙鸥。灯前宝剑清风断，正五湖、雨笠扁舟。最无情，岩上闲花，腥染春愁。  当时白石苍松路，解勒母玉辇，雾掩山羞。木客歌阑，青春一梦荒丘。年年古苑西风到，雁怨啼、绿水荭秋。莫登临，几树残烟，西北高楼。

倦寻芳
花翁遇旧欢吴门老妓李怜邀分韵同赋此词
坠瓶恨井，分镜迷楼，空闭孤燕。寄别崔徽，清瘦画图春面。不约舟移杨柳系，有缘人映桃花见。叙分携，悔香瘢漫爇，绿鬟轻翦。听细语、琵琶幽怨。客鬓苍华，衫袖湿遍。渐老芙蓉，犹自带霜宜看。一缕情深朱户掩，两痕愁起青山远。被西风，又惊吹，梦云分散。

倦寻芳
上元
海霞到影，空雾飞香，天市催晚。暮靥宫梅，相对画楼帘卷。罗袜轻尘花笑语，宝钗争艳春心眼。乱箫声，正风柔柳弱，舞肩交燕。  念窈窕、东邻深巷，灯外歌沉，月上花浅。梦雨离云，点点漏壶清怨。珠络香销空念往，纱窗人老羞相见。渐铜壶，闭春阴、晓寒人倦。

倦寻芳
饯周纠定夫
暮帆挂雨，冰岸飞梅，春思零乱。送客将归，偏是故宫离苑。醉酒曾同凉月舞，寻芳还隔红尘面。去难留，怅芙蓉路窄，绿杨天远。便系马、莺边清晓，烟草晴花，沙润香软。烂锦年华，谁念故人游倦。寒食相思堤上路，行云应在孤山畔。寄新吟，莫空回、五湖春雁。

三姝媚

吹笙池上道，为王孙重来，旋生芳草。水石清寒过半春犹自，燕沉莺悄。 柳阑干，晴荡漾、禁烟残照。往事依然，争忍重听，怨红凄调。  曲榭方亭初扫。印藓迹双鸳，记穿林窈。顿隔年华，似梦回花上，露晞平晓。恨逐孤鸿，客又去、清明还到。便鞚墙头归骑，青梅已老。

三姝媚
过都城旧居有感
湖山经醉惯。渍春衫、啼痕酒痕无限。又客长安，叹断襟零袂，涴尘谁浣。紫曲门荒，沿败井、风摇青蔓。对语东邻，犹是曾巢，谢堂双燕。  春梦人间须断。但怪得、当年梦缘能短。绣屋秦筝，傍海棠偏爱，夜深开宴。舞歇歌沉，花未减、红颜先变。伫久河桥欲去，斜阳泪满。

三姝媚
姜石帚馆水磨坊方氏会饮总宜堂即事寄毛荷塘
酣春青镜里。照晴波明眸，暮云秋髻。半绿垂丝，正楚腰纤瘦，舞衣初试。燕客飘零，烟树冷、青骢曾系。画馆朱楼，还把清尊，慰春憔悴。  离苑幽芳深闭。恨浅薄东风，褪花销腻。彩箑翻歌，最赋情、偏在笑红颦翠。暗拍阑干，看散尽、斜阳船市。付与金衣清晓，花深未起。

昼锦堂

舞影灯前，箫声酒外，独鹤华表重归。旧雨残云仍在，门巷都非。愁结春情迷醉眼，老怜秋鬓倚蛾眉。难忘处，犹恨绣笼，无端误放莺飞。  当时。征路远，欢事差，十年轻负心期。楚梦秦楼相遇，共叹相违。泪香沾湿孤山雨，瘦腰折损六桥丝。何时向，窗下翦残红烛，夜杪参移。

汉宫春
牡丹追和尹梅津赋俞园牡丹
花姥来时，带天香国艳，羞掩名姝。日长半娇半困，宿酒微苏。沉香槛北，比人间、风异烟殊。春恨重，盘云坠髻，碧花翻吐琼盂。  洛苑旧移仙谱，向吴娃深馆，曾奉君娱。猩唇露红未洗，客鬓霜铺。兰词沁壁，过西园、重载双壶。休漫道，花扶人醉，醉花谷要人扶。

汉宫春
寿梅津
名压年芳，倚竹根新影，独照清漪。千年禹梁藓碧，重发南枝。冰凝素质，遣凡桃、羞濯尘姿。寒正峭，东风似海，香浮夜雪春霏。  练鹊锦袍仙使，有青娥传梦，月转参移。连山傍莺系马，玉翦新辞。宫妆镜里，笑人间、花信都迟。春未了，红盐荐鼎，江南烟雨黄时。

汉宫春
寿王虔州
怀得银符，卷朝衣归袖，犹惹天香。星移太微几度，飞出西江，吴城驻马，趁鲈肥、腊蚁初尝。红雾底，金门候晓，争如小队春行。  何用倚楼看镜，算橘中深趣，日月偏长。江山待吟秀句，梅靥催妆。东风水暖，弄烟娇、语燕飞樯。来岁醉，鹊楼胜处，红围舞袖歌裳。

秋霁
云麓园长桥
一水盈盈，汉影隔游尘，净洗寒绿。秋沐平烟，日回西照，乍惊饮虹天北。彩阑翠馥。锦云直下花成屋。试纵目。空际、醉乘风露跨黄鹄。★追想缥缈，钓雪松江，恍然烟蓑，秋梦重续。问何如、临池脍玉，扁舟空舣洞庭宿。也胜饮湘然楚竹。夜久人悄，玉妃唤月归来，桂笙声里，水宫六六。

花心动
郭清华新轩
入眼青红，小玲珑、飞檐度云微湿。绣槛展春，金屋宽花，谁管采菱波狭。翠深知是深多少，不都放、夕阳红入。待装缀，新漪涨翠，小圜荷叶。  此去春风满箧。应时锁蛛丝，浅虚尘榻。夜雨试灯，晴雪吹梅，趁取玳簪重盍。卷帘不解招新燕，春须笑、酒悭歌涩。半窗掩，日长困生翠睫。

花心动
柳
十里东风，袅垂杨、长似舞时腰瘦。翠馆朱楼，紫陌青门，处处燕莺晴昼。乍看摇曳金丝细，春浅映、鹅黄如酒。嫩阴里，烟滋露染，翠娇红溜。  此际雕鞍去久。空追念邮亭，短枝盈首，海角天涯，寒食清明，泪点絮花沾袖。去年折赠行人远，今年恨、依然纤手。断肠也，羞眉画应未就。

龙山会
芙蓉陪毗陵幕府载酒双清
石径幽云冷，步障深深，丰锦青红亚。小桥和梦过，仙佩杳、烟水茫茫城下。何处不秋阴，问谁借、东风艳治。最娇娆，愁侵醉颊，泪绡红洒。  摇落翠莽平沙，竞挽斜阳，驻短亭车马。晓妆羞未堕。沈恨起、金谷魂飞深夜。惊雁落清歌，酹花倩、觥船快泻。去未舍。待月向井梧梢上挂。

八声甘州
灵岩陪庾幕诸公游
渺空烟四远，是何年、青天坠长星。幼苍崖云树，名娃金屋，残霸宫城。箭径酸风射眼，腻水染花腥。时靸双鸳响，廊叶秋声。  宫里吴王沉醉，倩五湖倦客，独钓醒醒。问苍波无语，华发奈山青。水涵空、阑干高处，送乱鸦、斜日落渔汀。连呼酒，上琴台去，秋与云平。

八声甘州
姑苏台和施芸隐韵
步晴霞倒影，洗闲愁、深杯滟风漪，望越来清浅，吴歈杳霭，江雁初飞。辇路凌空九险，粉冷濯妆池。歌舞烟霄顶，乐景沉晖。  别是青红阑槛，对女墙山色，碧澹宫眉。问当时游鹿，应笑古台非。有谁招、扁舟渔隐，但寄情、西子却题诗。闲风月，暗销磨尽，浪打鸥矶。

八声甘州
和梅津
记行云梦影，步凌波、仙衣翦芙蓉。念杯前烛下，十香搵袖，玉暖屏风。分种寒花旧盎，藓土蚀吴蛩。人远云槎渺，烟海沉蓬。  重访樊姬邻里，怕等闲易别，那忍相逢。试潜行幽曲，心荡□匆匆。井梧雕、铜铺低亚，映小眉、瞥见立惊鸿。空惆怅，醉秋香畔，往事朦胧。

新雁过妆楼

梦醒芙蓉。风檐近、浑疑佩玉丁东。翠微流水，都是惜别行踪。宋玉秋花相比瘦，赋情更苦似秋浓。小黄昏，绀云暮合，不见征鸿。  宜城当时放客，认燕泥旧迹，返照楼空。夜阑心事，灯外败壁哀蛩。江寒夜枫怨落，怕流作题情肠断红。行云远，料澹蛾人在，秋香月中。

新雁过妆楼
中秋过一夕李方庵月庭延客命小妓过新水令坐间赋词
阆苑高寒。金枢动、冰宫桂树年年。翦秋一半，难破万户连环。织锦相思楼影下，钿钗暗约小帘间。共无眠。素娥惯得，西坠阑干。  谁知壶中自乐，正醉围夜玉，浅斗婵娟。雁风自劲，云气不上凉天。红牙润沾素手，听一曲清歌双雾鬟。徐郎老，恨断肠声在，离镜孤鸾。

凄凉犯
重台水仙
空江浪阔。清尘凝、层层刻碎冰叶。水边照影，华裾曳翠，露搔泪湿。湘烟暮合。□尘袜、凌波半涉。怕临风、□欺瘦骨，护冷素衣叠。樊姊玉奴恨，小钿疏唇，洗妆轻怯。汜人最苦，粉痕深、几重愁靥。花隘春浓，猛熏透、霜绡细折。倚瑶台，十二金钱晕半掐。

尾犯
赠陈浪翁重客吴门
翠被落红妆，流水腻香，犹共吴越。十载江枫，冷霜波成缬。灯院静、凉花乍翦，桂园深、幽香旋折。醉云吹散，晚树细蝉，时替离歌咽。  长亭曾送客，为偷赋、锦雁留别。泪接孤城，渺平芜烟阔。半菱镜、青门重售，采香堤、秋兰共结。故人憔悴，远梦越来溪畔月。

尾犯
甲辰中秋
绀海掣微云，金井暮凉，梧韵风急。何处楼高，想清光先得。江汜冷、冰绡乍洗，素娥忺，菱花再拭。影留人去，忍向夜深，帘户照陈迹。  竹房苔径小，对日暮、数尽烟碧。露蓼香凄，记年时相识。二十五、声声秋点，梦不认、屏山路窄。醉魂幽扬，满地桂阴无人惜。

东风第一枝

倾国倾城，非花非雾，春风十里独步。胜如西子妖娆，更比太真澹泞。铅华不御。漫道有、巫山洛浦。似恁地、标格无双，镇锁画楼深处。  曾被风、容易送去。曾被月、等闲留住。似花翻使花羞，似柳任从柳妒。不教歌舞。恐化作、彩云轻举。信下蔡、阳城俱迷，看取宋玉词赋。

夜合花
自鹤江入京泊葑门有感
柳暝河桥，莺晴台苑，短策频惹春香。当时夜泊，温柔便入乡。词韵窄，酒杯长。翦蜡花、壶箭催忙。共追游处，凌波翠陌，连棹横塘。  十年一梦凄凉。似西湖燕去，吴馆巢荒。重来万感，依前唤酒银罂。溪雨急，岸花狂。趁残鸦、飞过苍茫。故人楼上，凭谁指与，芳草斜阳。

探春慢
忆兄翁石龟
径苔深，念断无故人，轻敲幽户。细草春回，目送流光一羽。重云冷，哀雁断，翠微空，愁蝶舞。荡鸣澌，游蓬小，梦枕残云惊寤。  还识西湖醉路。向柳下并鞍，银袍吹絮。事影难追，那负灯床闻雨。冰溪凭谁照影，有明月、乘兴去。暗相思，梅孤瘦、共江亭暮。


卷四补笺

柳梢青
与龟翁登研意观雪怀癸卯岁腊朝断桥并马之游
断梦游轮。孤山路杳，越树阴新。流水凝酥，征衫沾泪，都是离痕。  玉屏风冷愁人。醉烂漫、梅花翠云。傍夜船回，惜春门掩，一镜香尘。

生查子
稽山对雪有感
暮云千万重，寒梦家乡远。愁见越溪娘，镜里梅花面。  醉情啼枕冰，往事分钗燕。三月灞陵桥，心翦东风乱。

一翦梅
赠友人
远目伤心楼上山。愁里长眉，别后峨鬟。暮云低压小阑干。教问孤鸿，因甚先还。  瘦倚溪桥梅夜寒。雪欲消时，泪不禁弹。翦成钗胜待归看。春在西窗，灯火更阑。

点绛唇
越山见梅
春未来时，酒携不到千岩路。瘦还如许。晚色天寒处。  无限新愁，难对风前语。行人去。暗消春素。横笛空山暮。

西江月
赋瑶圃青梅枝上晚花
枝袅一痕雪在，叶藏几豆春浓。玉奴最晚嫁东风，来结梨花幽梦。  香力添熏罗被，瘦肌犹怯放绡。绿阴青子老溪桥。羞见东邻娇小。

桃源忆故人

越山青断西陵浦。一片密阴疏雨。潮带旧愁生暮。曾折垂杨处。桃根桃叶当时渡。鸣咽风前柔橹。燕子不留春住。空寄离樯语。

木兰花慢
寿秋壑
记琼林宴起，软红路、几西风。想汉影千年，荆江万顷，槎信长通。金狨。锦鞯赐马，又霜横、汉节枣仍红。细柳春阴喜色，四郊秋事年丰。  从容。岁晚玉关，长不闭、静边鸿。访武昌旧垒，山川相缪，日费诗筩。兰宫。系书翠羽，带天香、飞下玉芙蓉。明月瑶笙奏彻，倚楼黄鹤声中。

夜行船
赠赵梅壑
碧甃清漪方镜小。绮疏净、半尘不到。古鬲香深，宫壶花换，留取四时春好。  楼上眉山云窈窕。香衾梦、镇疏清晓。并蒂莲开，合欢屏暖，玉漏又催朝早。

朝中措
赠赵梅壑
吴山相对越山青。湘水一春平。粉字情深题叶，红波香染浮萍。  朝云暮雨，玉壶尘世，金屋瑶京。晚雨西陵潮讯，沙鸥不似身轻。

风入松
寿梅壑
一帆江上暮潮平。骑鹤过瑶京。湘波山色青天外，红香荡、玉佩东丁。西圃仍圆夜月，南风微弄秋声。  阿咸才俊玉壶冰。玉母最怜生。万年枝上千年叶，垂杨鬓、春共青青。连唤碧筩传酒，云回一曲双成。

西江月
登蓬莱阁看桂
清梦重游天上，古香吹下云头。箫声三十六宫愁。高处花惊风骤。  客路羇情不断，阑干晚色先收。千山浓绿未成秋。谁见月中人瘦。

朝中措
题陆桂山诗集
殷云雕叶晚晴初。篱落认奚奴。纔近西窗灯火，旋收残夜琴书。秋深露重，天空海阔，玉界香浮。木落秦山清瘦，西风几许工夫。

声声慢
和沉时斋八日登高韵
凭高入梦，摇落关情，寒香吹尽空岩。坠叶消红，欲题秋讯难缄。重阳正隔残照，趁西风、不响云尖。乘半暝、看残山濯翠，剩水开奁，暗省长安年少，几传杯吊甫，把菊招潜。身老江湖，心随飞雁天南。乌纱倩谁重整，映风林、钩玉纤纤。漏声起，乱星河、入影画檐。

点绛唇
和吴见山韵
金井空阴，枕痕历尽秋声闹。梦长难晓。月树愁鸦悄。梅压檐梢，寒蝶寻香到。窗黏了。翠池春小。波冷鸳鸯觉。

点绛唇
有怀苏州
明月茫茫，夜来应照南桥路。梦游熟处。一枕啼秋雨。  可惜人生，不向吴城住。心期误。雁将秋去。天远青山暮。

玉楼春
和吴见山韵
阑干独倚天涯客。心影暗雕风叶寂。千山秋入雨中青，一雁暮随云去急。  霜去强弄春颜色。相吊年光浇大白。海烟沉处倒残霞，一杼鲛绡和泪织。

柳梢青
题钱得闲四时图画
翠嶂围屏。留连迅景，花外油亭。澹色烟昏，浓光清晓，一幅闲情。  辋川落日渔罾。写不尽、人间四并。亭上秋声，莺笼春语，难入丹青。

浣溪沙
陈少逸席上用联句有赠
秦黛横愁送暮云。越波秋浅暗啼昏。空庭春草绿如裙。  彩扇不歌原上酒，青门频返月中魂。花开空忆倚阑人。

浣溪沙

一曲鸾箫别彩云。燕钗尘涩镜华昏。灞桥舞色褪蓝裙。  湖上醉迷西子梦，江头春断倩离魂。旋缄红泪寄行人。

一翦梅
赋处静以梅枝见赠
老色频生玉镜尘。雪澹春姿，越看精神。溪桥人去几黄昏。流水泠泠，都是啼
痕。  烟雨轻寒莫掩门。萼绿灯前，酒带香温。风情谁道不因春。春到一分，
花瘦一分。

燕归梁
对雪醒坐上云麓先生
一片游尘拂镜湾。素影护梅残。行人无语看春山。背东风、两苍颜。  梦飞不到梨花外，孤馆闭、五更寒。谁怜消渴老文园。听溪声、泻冰泉。

乌夜啼
题赵三畏舍馆海棠
醉痕深晕潮红。睡初浓。寒食来时池馆，旧东风。  银烛换。月西转。梦魂中。明日春和人去，绣屏空。

浪淘沙
有得越中故人赠杨梅者为赋赠
绿树越溪湾。过雨云殷。西陵人去暮潮还。铅泪结成红粟颗，封寄长安。  别味带生酸。愁忆眉山。小楼灯外楝花寒。衫袖醉痕花睡在，犹染微丹。

蹋莎行

润玉笼绡，檀樱倚扇。绣圈犹带脂香浅。榴心空叠舞裙红，艾枝应压愁鬟乱。  午梦千山，窗阴一箭。香瘢新褪红丝腕。隔江人在雨声中，晚风菰叶生秋怨。

浪淘沙
九日从吴见山觅酒
山远翠眉长。高处凄凉。菊花清瘦杜秋娘。净洗绿杯牵露井，聊荐幽香。  乌帽压吴霜。风力偏狂。一年佳节过西厢。秋色雁声愁几许，都在斜阳。

思佳客

钗燕拢云睡起时。隔墙折得杏花枝。青春半面妆如画，细雨三更花又飞。  轻爱别，旧相知。断肠青冢几斜晖。断红一任风吹起，结习空时不点衣。

满江红
饯方蕙岩赴阙
竹下门敲，又呼起、胡蝶梦清。闲里看、邻墙梅子，几度仁生。灯外江湖多夜雨，月边河汉独晨星。向草堂、清晓卷琴书，猿鹤惊。宫漏静，朝马鸣。西风起，已关情。料希音不在，女瑟娲笙。莲荡折花香未晚，野舟横渡水初晴。看高鸿、飞上碧云中，秋一声。

极相思
赋半面女髑髅
玉纤风透秋痕。凉与素怀分。乘鸾归后，生绡净翦，一片冰云。  心事孤山春梦在，到思量、犹断诗魂。水清月冷，香消影瘦，人立黄昏。

思佳客
闰中秋
丹桂花开第二番。东篱展却宴期宽。人间宝镜离仍合，海上仙槎去复还。  分不尽，半凉天。可怜闲剩此婵娟。素娥未隔三秋梦，赢得今宵又倚阑。

醉落魄
题藕花洲尼扇
春温红玉。纤衣学翦娇鸦绿。夜香烧短银屏烛。偷掷金钱，重把寸心卜。翠深不碍鸳鸯宿。采菱谁记当时曲。青山南畔红云北。一叶波心，明灭澹妆束。

朝中措
题兰室道女扇
楚皋相遇笑盈盈。江碧远山青。露重寒香有恨，月明秋佩无声。  银灯炙了，金炉烬暖，真色罗屏。病起十分清瘦，梦阑一寸春情。

杏花天
咏汤
蛮姜豆蔻相思味。算却在、春风舌底。江清爱与消残醉。悴憔文园病起。  停嘶骑、歌眉送意。记晓色、东城梦里。紫檀晕浅香波细。肠断垂杨小市。

满江红
刘朔斋赋菊和韵
露浥初笑，早遗恨、参差九日。还却笑、萸随节过，桂雕无色。杯面寒香蜂共泛，篱根秋讯蛩催织。爱玲珑、筛月水屏风，千枝结。芳井韵，寒泉咽。霜着处，微红湿。共评花索句，看谁先得。好漉乌巾连夜醉，莫愁金钿无人拾。算遗踪、犹有枕囊留，相思物。

朝中措
闻桂香
海东明月锁云阴。花在月中心。天外幽香轻漏，人间仙影难寻。  并刀翦叶，一枝晓露，绿鬓曾簪。惟有别时难忘，冷烟疏雨秋深。

梦行云
和赵修全韵
簟波皱纤縠。朝炊熟。眠未足。青奴细腻，未拌真珠斛。素莲幽怨风前影，搔头斜坠玉。  画阑枕水，垂杨梳雨，青丝乱、如乍沐。娇笙微韵，晚蝉理秋曲。翠阴明月胜花夜，那愁春去速。

天香
寿筠塘内子
碧藕藏丝，红莲并蒂，荷塘水暖香斗。窈窕文窗，深沉书幔，锦瑟岁华依旧。洞箫韵里，同跨鹤、青田碧岫。菱镜妆台挂玉，芙蓉艳褥铺绣。  西邻障蓬澡手。共华朝、梦兰分秀。未冷绮帘犹卷，浅冬时候。秋到霜黄半亩。便准拟、携花就君酒。花酒年华，天长地久。

谒金门
和勿斋韵
鸡唱晚。斜照西窗白暖。一沉午酲幽梦远。素衾春絮软。  紫燕红楼歌断。锦瑟华年一箭。偷果风流输曼倩。昼际生绣线。

点绛唇

香泛罗屏，夜寒着酒宜偎倚。翠偏红坠。唤起芙蓉睡。  一曲伊州，秋色芭蕉里。娇和醉。眼情心事。愁隔湘江水。

夜游宫

人去西楼雁杳。叙别梦、扬州一觉。云澹星疏楚山晓。听啼乌，立河桥，话未了。雨外蛩声早。细织就、霜丝多少。说与萧娘未知道。向长安，对秋灯，几人老。

瑶华
分韵得作字戏虞宜兴
秋风采石，羽扇挥兵，认紫骝飞跃。江蓠塞草，应笑春、空锁凌烟高阁。胡歌秦陇，问铙鼓、新词谁作。有秀荪、来染吴香，瘦马青刍南陌。  冰澌细响长桥，荡波底蛟腥，不涴霜锷。乌丝醉墨，红袖暖、十里湖山行乐。老仙何处，算洞府、光阴如昨。想地宽、多种桃花，艳锦东风成幄。

思佳客
癸卯除夕
自唱新词送岁华。鬓丝添得老生涯。十年旧梦无寻处，几度新春不在家。  衣懒换，酒难赊。可怜此夕看梅花。隔年昨夜青灯在，无限妆楼尽醉哗。

六丑
壬寅岁吴门元夕风雨
渐新鹅映柳，茂苑锁、东风初掣。馆娃旧游，罗襦香未灭。玉夜花节。记向留连处，看街临晚，放小帘抵揭。星河潋艳春云热。笑靥攲梅，仙衣舞缬。澄澄素娥宫阙。醉西楼十二，铜漏催彻。  红消翠歇。叹霜簪练发。过眼年光，旧情尽别。泥深厌听啼鴃。恨愁霏润沁，陌头尘袜。青鸾杳、钿车音绝。却因甚、不把欢期，付与少年华月。残梅瘦、飞趁风雪。向夜放，更说长安梦，灯花正结。

青玉案
重游龟溪废园
东风客雁溪边道。带春去、随春到。认得踏青香径小。伤高怀远，乱云深处，目断湖山杳。  梅花似惜行人老。不忍轻飞送残照。一曲秦娥春态少。幽香谁采，旧寒犹在，归梦啼莺晓。

采桑子
瑞香
茜罗结就丁香颗，颗颗相思。犹记年时。一曲春风酒一卮。  彩鸾依旧乘云到，不负心期。清睡浓时。香趁银屏胡蝶飞。

水龙吟
云麓新葺北墅园池
好山都在西湖，斗城转北多流水。屋边五亩，桥通双沼，平烟蘸翠。游叠云根，半开竹径，鸥来须避。四时长把酒，临花傍月，无一日、不春意。独乐当时高致。醉吟篇、如今还继。举头见日，葵心倾□，□□归计。浮碧亭□，泛红波迥，桃源人世。待天香□□，开时又胜，翠阴青子。

望江南

三月暮，花落更情浓。人去秋千闲挂月，马停杨柳倦嘶风。堤畔画船空。恹恹醉，长日小帘栊。宿燕夜归银烛外，啼莺声在绿阴中。无处觅残红。

采桑子

水亭花上三更月，扇与人闲。弄影阑干。玉燕重抽拢坠簪。  心期偷卜新莲子，秋入眉山。翠破红残。半簟湘波生晓寒。

清平乐
书栀子扇
柔柯翦翠。胡蝶双飞起。谁堕玉钿花径里。香带熏风临水。  露红滴□秋枝。金泥不染禅衣。结得同心成了，任教春去多时。

燕归梁
书水仙扇
白玉搔头坠髻松。怯冷翠裙重。当时离佩解丁东。澹云低、暮江空。  青丝结带鸳鸯琖，岁华晚、又相逢。绿尘湘水避春风。步归来、月宫中。

西江月

江上桃花流水，天涯芳草青山。楼台春锁碧云湾。都入行人望眼。一镜波平鸥去，千林日落鸦还。天风袅袅送轻帆。蓦过星槎银汉。

满江红

翠幕深庭，露红晚、闲花自发。春不断、亭台成趣，翠阴蒙密。紫燕雏飞帘额静，金鳞影转池心阔。有花香、竹色赋闲情。供吟笔。闲问字，评风月。时载酒，调冰雪。似初秋入夜，浅凉欺葛。人境不教车马近，醉乡莫放笙歌歇。倩双成、一曲紫云回，红莲折。

夜行船
寓化度寺
鸦带斜阳归远树。无人听、数声钟暮。日与愁长，心灰香断，月冷竹房扃户。  画扇青山吴苑路。傍怀袖、梦飞不去。怀别西池，红绡盛泪，肠断粉莲啼路。

好事近
僧房听琴
翠冷石床云，海上偷传新曲。弹作一檐风雨，碎芭蕉寒绿。冰泉轻泻翠筩香，林果荐红玉。早是一分秋意，到临窗修竹。

鹧鸪天
化度寺作
池上红衣伴倚阑。栖鸦常带夕阳还。殷云度雨疏桐落，明月生凉宝扇闲。  乡梦窄，水天宽。小窗愁黛澹秋山。吴鸿好为传归信，杨柳阊门屋数间。

虞美人影
咏香橙
黄包先着风霜劲。独占一年佳景。点点吴盐雪凝。玉脍和齑冷。  洋园谁识黄金径。一棹洞庭秋兴。香荐兰皋汤鼎。残酒西窗醒。  

花上月令

文园消渴爱江清。酒肠怯，怕深觥。玉舟曾洗芙蓉水，泻清冰。秋梦浅，醉云
轻。  庭竹不收帘影去，人睡起，月空明。瓦瓶汲井和秋叶，荐吟醒。夜深
重，怨遥更。

卜算子

凉挂晓云轻，声度西风小。井上梧桐应未知，一叶云鬟袅。  来雁带书迟，别燕归程早。频探秋香开未开，恰似春来了。

凤栖梧
甲辰七夕
开过南枝花满院。新月西楼，相约同针线。高树数声蝉送晚。归家梦向斜阳断。夜色银河情一片。轻帐偷欢，银烛罗屏怨。陈迹晓风吹雾散。帘钩空带蛛丝
卷。

霜天晓角
题胭脂岭陶氏门
烟林褪叶。红藉游人屧。十里秋声松路，岚云重、翠涛涉。  伫立。闲素箑。画屏萝嶂叠。明月双成归去，天风里、凤笙浃。

乌夜啼
桂花
西风先到岩扃。月笼明。金露啼珠滴翠，小银屏。一颗颗，一星星。是秋情。香裂碧窗烟破，醉魂醒。

夜行船

逗晓阑干沾露水。归期杳、画檐鹊喜。粉汗余香，伤秋中酒，月落桂花影里。  屏曲巫山和梦倚。行云重、梦飞不起。红叶中庭，绿尘斜□，应是宝筝慵理。

凤栖梧
化度寺池莲一花最晚有感
湘水烟中相见早。罗盖低笼，红拂犹娇小。妆镜明星争晚照。西风日送凌波杳。○惆怅来迟羞窈窕。一霎留连，相伴阑干悄。今夜西池明月到。余香翠被空秋晓。

生查子
秋社
当楼月半奁，曾买菱花处。愁影背阑干，素发残风露。  神前鸡酒盟，歌断秋香户。泥落画梁空，梦想青春语。

霜天晓角

香莓幽径滑。萦绕秋曲折。帘额红摇波影，鱼惊坠、暗吹沫。  浪阔。轻棹拨。武陵曾话别。一点烟红春小，桃花梦、半林月。

西江月
丙午冬至
添线绣床人倦，翻香罗幕烟斜。五更箫鼓贵人家。门外晓寒嘶马。  帽压半檐朝雪，镜开千靥春霞。小帘沽酒看梅花。梦到林逋山下。

恋绣衾

频摩书眼怯细文。小窗阴、天气似昏。兽炉暖、慵添困，带茶烟、微润宝熏。  少年娇马西风冷，旧春衫、犹涴酒痕。梦不到、梨花路，断长桥、无限暮云。

杏花天

鬓棱初翦玉纤弱。早春入、屏山四角。少年买困成欢谑。人在浓香绣幄。  霜丝换、梅残梦觉。夜寒重、长安紫陌。东风入户先情薄。吹老灯花半萼。

醉桃源
元日
五更枥马静无声。邻鸡犹怕惊。日华平晓弄春明，暮寒愁翳生。  新岁梦，去年情。残宵半酒醒。春风无定落梅轻。断鸿长短亭。

唐多令

何处合成愁。离人心上秋。纵芭蕉、不雨也飕飕。都道晚凉天气好，有明月、怕登楼。  年事梦中休。花空烟水流。燕辞归、客尚淹留。垂柳不萦裙带住，漫长是、系行舟。

好事近

雁外雨丝丝，将恨和愁都织。玉骨西风添瘦，减尊前歌力。  袖香曾枕醉红腮，依约唾痕碧。花下凌波入梦，引春雏双鶒。

忆旧游
别黄澹翁
送人犹未苦，苦送春、随人去天涯。片红都飞尽，正阴阴润绿，暗里啼鸦。赋情顿雪双鬓，飞梦逐尘沙。叹病渴凄凉，分香瘦减，两地看花。  西湖断桥路，想系马垂杨，依旧攲斜。葵麦迷烟处，问离巢孤燕，飞过谁家。故人为写深怨，空壁扫秋蛇。但醉上吴台，残阳草色归思赊。

宴清都

病渴文园久。梨花月，梦残春故人旧。愁弹枕雨，衰翻帽雪，为情僝僽。千金醉跃骄骢，试问取、朱桥翠柳。痛恨不、买断斜阳，西湖酝入春酒。  吴宫乱水斜烟，留连倦客，慵更回首。幽蛩韵苦，哀鸿叫绝，断音难偶。题红泛叶零乱，想夜冷、江枫暗瘦。付与谁、一半悲秋，行云在否。

金缕歌
陪履斋先生沧海看梅
乔木生云气。访中兴、英雄陈迹，暗追前事。战舰东风悭借便，梦断神州故里。旋小筑、吴宫闲地。华表月明归夜鹤，叹当时、花竹今如此。枝上露，溅清泪。  
遨头小簇行春队。步苍苔、寻幽别邬，问梅开未。重唱梅边新度曲，催发寒梢冻蕊。此心与、东君同意。后不如今今非昔，两无言、相对沧浪水。怀此恨，寄残醉。

醉落魄
院姬口主出为戍妇
柔怀难托。老天如水人情薄。烛痕犹刻西窗约。歌断梨云，留梦绕罗幕。  寒更唱遍吹梅角。香消臂趁弓弰削。主家衣在羞重着。独掩营门，春尽柳花落。

朝中措

晚妆慵理瑞云盘。针线傍灯前。燕子不归帘卷，海棠一夜孤眠。  踏青人散，遗钿满路，雨打秋千。尚有落花寒在，绿杨未褪春绵。

青玉案

短亭芳草长亭柳。记桃叶，烟江口。今日江村重载酒。残杯不到，乱红青冢，满地闲春绣。  翠阴曾摘梅枝嗅。还忆秋千玉葱手。红索倦将春去后。蔷薇花落，故园胡蝶，粉薄残香瘦。

青玉案

新腔一唱双金斗。正霜落、分甘手。已是红窗人倦绣。春词裁烛，夜香温被，怕减银壶漏。  吴天雁晓云飞后。百感情怀顿疏酒。彩扇何时翻翠袖。歌边拌取，醉魂和梦，化作梅边瘦。

好事近

飞露洒银床，叶叶怨梧啼碧。蕲竹粉连香汗，是秋来陈迹。  藕丝空缆宿湖船，梦阔水云窄。还系鸳鸯不住，老红香月白。

杏花天
重午
幽欢一梦成炊黍。知绿暗、汀菰几度。竹西歌断芳尘去。宽尽经年臂缕。  梅黄后、林梢更雨。小池面、啼红怨暮。当时明月重生处。楼上宫眉在否。

浪淘沙

灯火雨中船，客思绵绵。离亭春草又秋烟。似与轻鸥盟未了，来去年年。  往事一潸然。莫过西园。凌波香断绿苔钱。燕子不知春事改，时立秋千。

思佳客

迷蝶无踪晓梦沉。寒香深闭小庭心。欲知湖上春多少，但看楼前柳浅深。  愁自遣，酒孤斟。一帘芳景燕同吟。杏花宜带斜阳看，几阵东风晚又阴。

采桑子慢
九日
桐敲露井，残照西窗人起。怅玉手、曾携乌纱，笑整风攲。水叶沉红，翠微云冷雁慵飞。楼高莫上，魂消正在，摇落江蓠。  走马断桥，玉台妆榭，罗帕香遗。叹人老、长安灯外，愁换秋衣。醉把茱萸，细看清泪湿芳枝。重阳重处，寒花怨蝶，新月东篱。

古香慢
赋沧海看桂
怨娥坠柳，离佩摇荭，霜讯南圃。漫忆桥扉，倚竹袖寒日暮。还问月中游，梦飞过、金风翠羽。把残云、剩水万顷，暗熏冷麝凄苦。  渐浩渺，凌山高处。秋澹无光，残照谁主。露粟侵肌，夜约羽林轻误。翦碎惜秋心，更肠断、珠尘藓路。怕重阳，又催近、满城细雨。

蹋莎行
敬赋草窗绝妙好词
杨柳风流，蕙花清润。苹□未数张三影。沈香倚醉调清平，新辞□□□□□。  鲛室裁绡，□□□□。□□白云争歌郢。西湖同结杏花盟，东风休赋丁香恨。

