山中白云词 宋 张炎

　　南浦

　　春水

　　波暖绿粼粼，燕飞来、好是苏堤才晓。鱼没浪痕圆，流红去、翻笑东风难扫。荒桥断浦，柳阴撑出扁舟小。回首池塘青欲遍，绝似梦中芳草。

　　和云流出空山，甚年年净洗，花香不了。新渌乍生时，孤村路、犹忆那回曾到。馀情渺渺。茂林觞咏如今悄。前度刘郎归去后，溪上碧桃多少。

　　高阳台

　　西湖春感

　　接叶巢莺，平波卷絮，断桥斜日归船。能几番游，看花又是明年。东风且伴蔷薇住，到蔷薇、春已堪怜。更凄然。万绿西泠，一抹荒烟。

　　当年燕子知何处，但苔深韦曲，草暗斜川。见说新愁，如今也到鸥边。无心再续笙歌梦，掩重门、浅醉闲眠。莫开帘，怕见飞花，怕听啼鹃。

　　忆旧游

　　大都长春宫，即旧之太极宫也

　　看方壶拥翠，太极垂光，积雪初晴。阊阖开黄道，正绿章封事，飞上层青。古台半压琪树，引袖拂寒星。见玉冷闲坡，金明邃宇，人往深清。

　　幽寻。自来去，对华表千年，天籁无声。别有长生路，看花开花落，何处无春。露台深锁丹气，隔水唤青禽。尚记得归时，鹤衣散影都是云。

　　凄凉犯

　　北游道中寄怀

　　萧疏野柳嘶寒马，芦花深、还见游猎。山势北来，甚时曾到，醉魂飞越。酸风自咽。拥吟鼻、征衣暗裂。正凄迷，天涯羁旅，不似灞桥雪。

　　谁念而今老，懒赋长杨，倦怀休说。空怜断梗梦依依，岁华轻别。待击歌壶，怕如意、和冰冻折。且行行，平沙万里尽是月。

　　壶中天

　　夜渡古黄河，与沈尧道、曾子敬同赋

　　扬舲万里，笑当年底事，中分南北。须信平生无梦到，却向而今游历。老柳官河，斜阳古道，风定波犹直。野人惊问，泛槎何处狂客。

　　迎面落叶萧萧，水流沙共远，都无行迹。衰草凄迷秋更绿，惟有闲鸥独立。浪挟天浮，山邀云去，银浦横空碧。扣舷歌断，海蟾飞上孤白。

　　声声慢

　　都下与沈尧道同赋别本作北游答曾心

　　传惠诗

　　平沙催晓，野水惊寒，遥岑寸碧烟空。万里冰霜，一夜换却西风。晴梢渐无坠叶，撼秋声、都是梧桐。情正远，奈吟湘赋楚，近日偏慵。

　　客里依然清事，爱窗深帐暖，戏拣香筒。片霎归程，无奈梦与心同。空教故林怨鹤，掩闲门、明月山中。春又小，甚梅花、犹自未逢。

　　绮罗香

　　席间代人赋情

　　候馆深灯，辽天断羽，近日音书疑绝。转眼伤心，慵看剩歌残阕。才忘了、还著思量，待去也、怎禁离别。恨只恨、桃叶空江，殷勤不似谢红叶。

　　良宵谁念哽咽。对熏炉象尺，闲伴凄切。独立西风，犹忆旧家时节。随款步、花密藏春，听私语、柳疏嫌月。今休问，燕约莺期，梦游空趁蝶。

　　庆春宫

　　都睛寒食，游人甚盛，水边花外，多丽

　　环集，各以柳圈祓禊而，亦京洛旧事也

　　波荡兰觞，邻分杏酪，昼辉冉冉烘晴。罥索飞仙，戏船移景，薄游也自忺人。短桥虚市，听隔柳、谁家卖饧。月题争系，油壁相连，笑语逢迎。

　　池亭小队秦筝。就地围香，临水湔裙。冶态飘云，醉妆扶玉，未应闲了芳情。旅怀无限，忍不住、低低问春。梨花落尽，一点新愁，曾到西泠。

　　国香

　　沈梅娇，杭妓也，忽于京都见之。把酒

　　相劳苦，犹能歌周清真意难忘、台城路

　　二曲，因嘱余记其事。词成，以罗帕书

　　之

　　莺柳烟堤。记未吟青子，曾比红儿。娴娇弄春微透，鬟翠双垂。不道留仙不住，便无梦、吹到南枝。相看两流落，掩面凝羞，怕说当时。

　　凄凉歌楚调，袅馀音不放，一朵云飞。丁香枝上，几度款语深期。拜了花梢淡月，最难忘、弄影牵衣。无端动人处，过了黄昏，犹道休归。

　　台城路

　　庚寅秋九月，之北，遇汪菊坡，一见若

　　惊，相对如梦。回忆旧游，已十八年

　　矣。因赋此词。

　　十年前事翻疑梦，重逢可怜俱老。水国春空，山城岁晚，无语相看一笑。荷衣换了。任京洛尘沙，冷凝风帽。见说吟情，近来不到谢池草。

　　欢游曾步翠窈。乱红迷紫曲，芳意今少。舞扇招香，歌桡唤玉，犹忆钱塘苏小。无端暗恼。又几度留连，燕昏莺晓。回首妆楼，甚时重去好。

　　三姝媚

　　海云寺千叶杏二株，奇丽可观，江南所

　　无。越一日，过傅岩起清晏堂。见古瓶中数

　　枝，云自海云来，名芙蓉杏。因爱玩不去，

　　岩起索赋此曲。

　　芙蓉城伴侣。乍卸却单衣，茜罗重护。傍水开时，细看来、浑似阮郎前度。记得小楼，听一夜、江南春雨。梦醒箫声，流水青旉，旧游何许。

　　谁剪层芳深贮。便洗尽长安，半面尘土。绝似桃根，带笑痕来伴，柳枝娇舞。莫是孤村，试与问、酒家何处。曾醉梢头双果，园林未暑。

　　甘州

　　辛卯岁，沈尧道同馀北归，各处杭越。

　　逾岁，尧道来问寂寞，语笑数日，又复别

　　去。赋此曲，并寄赵学舟别来尧道作秋江、

　　赵学舟作曾心传

　　记玉关、踏雪事清游。寒气脆貂裘。傍枯林古道，长河饮马，此意悠悠。短梦依然江表，老泪洒西州。一字无题处，落叶都愁。

　　载取白云归去，问谁留楚佩，弄影中洲。折芦花赠远，零落一身秋。向寻常野桥流水，待招来、不是旧沙鸥。空怀感，有斜阳处，却怕登楼。

　　声声慢

　　为高菊墅赋

　　寒花清事，老圃闲人，相看秋色霏霏。带叶分根，空翠半湿荷衣。沅湘旧愁未减，有黄金、难铸相思。但醉里，把苔笺重谱，不许春知。

　　聊慰幽怀古意，且频簪短帽，休怨斜晖。采摘无多，一笑竟日忘归。从教护香径小，似东山、还似东篱。待去隐，怕如今、不是晋时。

　　扫花游

　　赋高疏寮东墅园

　　烟霞万壑，记曲径幽寻，霁痕初晓。绿窗窈窕。看随花甃石，就泉通沼。几日不来，一片苍云未扫。自长啸。怅乔木荒凉，都是残照。

　　碧天秋浩渺。听虚籁泠泠，飞下孤峭。山空翠老。步仙风，怕有采芝人到。野色闲门，芳草不除更好。境深悄。比斜川，又清多少。

　　琐窗寒

　　王碧山又号中仙，越人也。能文工词，

　　琢语峭拔，有白石意度，今绝响矣。余悼之

　　玉笥山，所谓长歌之哀，过于痛哭。

　　断碧分山，空帘剩月，故人天外。香留酒殢。蝴蝶一生花里。想如今、醉魂未醒，夜台梦语秋声碎。自中仙去后，词笺赋笔，便无清致。

　　都是。凄凉意。怅玉笥埋云，锦袍归水。形容憔悴。料应也、孤吟山鬼。那知人、弹折素弦，黄金铸出相思泪。但柳枝、门掩枯阴，候蛩愁暗苇。

　　木兰花慢

　　为越僧樵隐赋樵山

　　龟峰深处隐，岩壑静、万尘空。任一路白云，山童休扫，却似崆峒。只恐烂柯人到，怕光阴、不与世间同。旋采生枝带叶，微煎石鼎团龙。

　　从容。吟啸百年翁。行乐少扶筇。向镜水传心，柴桑袖手，门掩清风。如何晋人去后，好林泉、都在夕阳中。禅外更无今古，醉归明月千松。

　　三姝媚

　　送舒亦山游越

　　苍潭枯海树。正雪窦高寒，水声东去。古意萧闲，问结庐人远，白云谁侣。贺监犹狂，还散迹、千岩风露。抱瑟空游，都是凄凉，此愁难语。

　　莫趁江湖鸥鹭。怕太乙炉荒，暗消铅虎。投老心情，未归来何事，共成羁旅。布袜青鞋，休误入、桃源深处。待得重逢却说，巴山夜雨。



　　扫花游

　　台城春饮，醉馀偶赋，不知词之所以然

　　嫩寒禁暖，正草色侵衣，野光如洗。去城数里。绕长堤是柳，钓船深舣。小立斜阳，试数花风第几。问春意。待留取断红，心事难寄。

　　芳讯成捻指。甚远客他乡，老怀如此。醉馀梦里。尚分明认得，旧时罗绮。可惜空帘，误却归来燕子。胜游地。想依然、断桥流水。

　　台城路

　　杭友抵越，过鉴曲渔舍会饮

　　春风不暖垂杨树，吹却絮云多少。燕子人家，夕阳巷陌，行入野畦深窈。筹花鬥草。记小舫寻芳，断桥初晓。那日心情，几人同向近来老。

　　消忧何处最好。夜深频秉烛，犹是迟了。南浦歌阑，东林社冷，赢得如今怀抱。吟悰暗恼。待醉也慵听，劝归啼鸟。怕搅离愁，乱红休去扫。

　　疏影

　　馀于辛卯岁北归，与西湖诸友夜酌，因

　　有感于旧游，寄周草窗。

　　柳黄未结。放嫩晴消尽，断桥残雪。隔水人家，浑是花阴，曾醉好春时节。轻车几度新堤晓，想如今、燕莺犹说。纵艳游、得似当年，早是旧情都别。

　　重到翻疑梦醒，弄泉试照影，惊见华髮。却笑归来，石老云荒，身世飘然一叶。闭门约住青山色，自容与、吟窗清绝。怕夜寒、吹到梅花，休卷半帘明月。

　　渡江云

　　山阴久客，一再逢春，回忆西杭，渺然愁思

　　山空天入海，倚楼望极，风急暮潮初。一帘鸠外雨，几处闲田，隔水动春锄。新烟禁柳，想如今、绿到西湖。犹记得、当年深隐，门掩两三株。

　　愁余。荒洲古溆，断梗疏萍，更漂流何处。空自觉、围羞带减，影怯灯孤。常疑即见桃花面，甚近来、翻笑无书。书纵远，如何梦也都无。

　　琐窗寒

　　旅窗孤寂，雨意垂垂，买舟西渡未能

　　也。赋此为钱塘故人韩竹闲问

　　乱雨敲春，深烟带晚，水窗慵凭。空帘谩卷，数日更无花影。怕依然、旧时燕归，定应未识江南冷。最怜他、树底蔫红，不语背人吹尽。

　　清润。通幽径。待移灯剪韭，试香温鼎。分明醉里，过了几番风信。想竹间、高阁半开，小车未来犹自等。傍新晴、隔柳呼船，待教潮信稳。

　　忆旧游

　　新朋故侣，诗酒迟留，吴山苍苍，渺渺

　　兮余怀也。寄沈尧道诸公

　　记开帘过酒，隔水悬灯，款语梅边。未了清游兴，又飘然独去，何处山川。淡风暗收榆荚，吹下沈郎钱。叹客里光阴，消磨艳冶，都在尊前。

　　留连。殢人处，是镜曲窥莺，兰阜围泉。醉拂珊瑚树，写百年幽恨，分付吟笺。故乡几回飞梦，江雨夜凉船。纵忘却归期，千山未必无杜鹃。

　　水龙吟

　　白莲

　　仙人掌上芙蓉，涓涓犹湿金盘露。轻妆照水，纤裳玉立，飘飖似舞。几度消凝，满湖烟月，一汀鸥鹭。记小舟夜悄，波明香远，浑不见、花开处。

　　应是浣纱人妒。褪红衣、被谁轻误。闲情淡雅，冶容清润，凭娇待语。隔浦相逢，偶然倾盖，似传心素。怕湘皋佩解，绿云十里，卷西风去。

　　忆旧游

　　余离群索居，与赵元父一别四载。癸巳

　　春，于古杭见之，形容憔悴，故态顿消。以

　　余之况味，又有甚于元父者，抑重余之惜，

　　因赋此调，且寄元父，当为余愀然而悲也

　　叹江潭树老，杜曲门荒，同赋飘零。乍见翻疑梦，对萧萧乱髮，都是愁根。秉烛故人归后，花月锁春深。纵草带堪题，争如片叶，能寄殷勤。

　　重寻。已无处，尚记得依稀，柳下芳邻。伫立香风外，抱孤愁凄惋，羞燕惭莺。俯仰十年前事，醉后醒还惊。又晓日千峰，涓涓露湿花气生。

　　甘州

　　题赵药牖山居。见天地心、怡颜、小柴

　　桑，皆其亭名。

　　倚危楼、一笛翠屏空，万里见天心。度野光清峭，晴峰涌日，冷石生云。帘卷小亭虚院，无地不花阴。径曲知何处，春水泠泠。

　　啸傲柴桑影里，且怡颜莫问，谁古谁今。任燕留

　　鸥住，聊复慰幽情。爱吾庐、点尘难到，好林泉、都付与闲人。还知否，元来卜隐，不在山深。

　　摸鱼儿

　　高爱山隐居

　　爱吾庐、傍湖千顷，苍茫一片清润。晴岚暖翠融融处，花影倒窥天镜。沙浦迥。看野水涵波，隔柳横孤艇。眠鸥未醒。甚占得莼乡，都无人见，斜照起春暝。

　　还重省。岂料山中秦晋。桃源今度难认。林间即是长生路，一笑元非捷径。深更静。待散髮吹箫，跨鹤天风冷。凭高露饮。正碧落尘空，光摇半壁，月在万松顶。

　　风入松

　　赋稼村

　　老来学圃乐年华。茅屋短篱遮。儿孙戏逐田翁去，小桥横、路转三叉。细雨一犁春意，西风万宝生

　　涯。

　　携筇犹记度晴沙。流水带寒鸦。门前少得宽闲地，绕平畴、尽是桑麻。却笑牧童遥指，杏花深处人家。

　　凤凰台上忆吹箫

　　赵主簿，姚江人也。风流蕴藉，放情花

　　柳，老之将至，况味凄然，以其号孤篷，嘱

　　余赋之。

　　水国浮家，渔村古隐，浪游惯占花深。犹记得、琵琶半面，曾湿衫青。不道江空岁晚，桃叶渡、还叹飘零。因乘兴，醉梦醒时，却是山阴。

　　投闲倦呼俦侣，竟棹入芦花，俗客难寻。风渺渺、云拖暮雪，独钓寒清。远溯流光万里，浑错认、叶竹寰瀛。元来是、天上太乙真人。

　　解连环

　　孤雁

　　楚江空晚。怅离群万里，怳然惊散。自顾影、欲下寒塘，正沙净草枯，水平天远。写不成书，只寄得、相思一点。料因循误了，残毡拥雪，故人心眼。

　　谁怜旅愁荏苒。谩长门夜悄，锦筝弹怨。想伴侣、犹宿芦花，也曾念春前，去程应转。暮雨相呼，怕蓦地、玉关重见。未羞他、双燕归来，画帘半卷。

　　满庭芳

　　小春

　　晴皎霜花，晓熔冰羽，开帘觉道寒轻。误闻啼鸟，生意又园林。闲了凄凉赋笔，便而今、不听秋声。消凝处，一枝借暖，终是未多情。

　　阳和能几许，寻红探粉，也恁忺人。笑邻娃痴小，料理护花铃。却怕惊回睡蝶，恐和他、草梦都醒。还知否，能消几日，风雪灞桥深。

　　忆旧游

　　登蓬莱阁别本登下有越州二字

　　问蓬莱何处，风月依然，万里江清。休说神仙事，便神仙纵有，即是闲人。笑我几番醒醉，石磴扫松阴。任狂客难招，采芳难赠，且自微吟。

　　俯仰成陈迹，叹百年谁在，阑槛孤凭。海日生残夜，看卧龙和梦，飞入秋冥。还听水声东去，山冷不生云。正目极空寒，萧萧汉柏愁茂陵。

　　解连环

　　拜陈西麓墓

　　句章城郭。问千年往事，几回归鹤。叹贞元、朝士无多，又日冷湖阴，柳边门钥。向北来时，无处认、江南花落。纵荷衣未改，病损茂陵，总是离索。

　　山中故人去却。但碑寒岘首，旧景如昨。怅二乔、空老春深，正歌断帘空，草暗铜雀。楚魄难招，被万叠、闲云迷著。料犹是、听风听雨，郎吟夜壑。

　　台城路

　　寄姚江太白山人陈文卿别本文卿作又新

　　薛涛笺上相思字，重开又还重折。载酒船空，眠波柳老，一缕离痕难折。虚沙动月。叹千里悲歌，唾壶敲缺。却说巴山，此时怀抱那时节。

　　寒香深处话别。病来浑瘦损，懒赋情切。太白闲云，新丰旧雨，多少英游消歇。回潮似咽。送一点秋心，故人天末。江影沉沉，露凉鸥梦阔。

　　声声慢

　　达琴友季静轩还杭

　　荷衣消翠，蕙带馀香，灯前共语生平。苦竹黄芦，都是梦里游情。西湖几番夜雨，怕如今、冷却鸥盟。倩寄远，见故人说道，杜老飘零。

　　难挽清风飞佩，有相思都在，断柳长汀。此别何如，一笑写入瑶琴。天空水云变色，任愔愔、山鬼愁听。兴未已，更何妨、弹到广陵。

　　水龙吟

　　春晚留别故人

　　乱红飞已无多，艳游终是如今少。一番雨过，一番春减，催人渐老。倚槛调莺，卷帘收燕，故园空杳。奈关愁不住，悠悠万里，浑恰似、天涯草。

　　不拟相逢古道。才疑梦、又还惊觉。清风在柳，江摇白浪，舟行趁晓。遮莫重来，不如休去，怎堪怀抱。那知又、五柳门荒，曾听得、鹃啼了。

　　一萼红

　　赋红梅

　　倚阑干。问绿华何事，偷饵九还丹。浣锦溪边，餐霞竹里，翠袖不倚天寒。照芳树、晴光泛晓，护么凤、无处认冰颜。露洗春腴，风摇醉魄，听笛江南。

　　树挂珊瑚冷月，叹玉奴妆褪，仙掾诗悭。谩觅花云，不同梨梦，推篷恍记孤山。步夜雪、前村问酒，几消凝、把做杏花看。得似古桃流水，不到人间。

　　祝英台近

　　与周草窗话旧

　　水痕深，花信足，寂寞汉南树。转首青阴，芳事顿如许。不知多少消魂，夜来风雨。犹梦到、断红流处。

　　最无据。长年息影空山，愁入庾郎句。玉老田荒，心事已迟暮。几回听得啼鹃，不如归去。终不似、旧时鹦鹉。

　　月下笛

　　孤游万竹山中，闲门落叶，愁思黯然，

　　因动黍离之感。时寓甬东积翠山舍。

　　万里孤云，清游渐远，故人何处。寒窗梦里，犹记经行旧时路。连昌约略无多柳，第一是、难听夜雨。谩惊回凄悄，相看烛影，拥衾谁语。

　　张绪。归何暮。半零落，依依断桥鸥鹭。天涯倦旅。此时心事良苦。只愁重洒西州泪，问杜曲、人家在否。恐翠袖、正天寒，犹倚梅花那树。

　　水龙吟

　　寄袁竹初

　　几番问竹平安，雁书不尽相思字。篱根半树，村深孤艇，阑干屡倚。远草兼云，冻河胶雪，此时行李。望去程无数，并州回首，还又渡、桑乾水。

　　笑我曾游万里。甚匆匆、便成归计。江空岁晚，栖迟犹在，吴头楚尾。疏柳经寒，断槎浮月，依然憔悴。待相逢、说与相思，想亦在、相思里。

　　绮罗香

　　红叶

　　万里飞霜，千林落木，寒艳不招春妒。枫冷吴江，独客又吟愁句。正船舣、流水孤村，似花绕、斜阳归路。甚荒沟、一片凄凉，载情不去载愁去。

　　长安谁问倦旅。羞见衰颜借酒，飘零如许。谩倚新妆，不入洛阳花谱。为回风、起舞尊前，尽化作、断霞千缕。记阴阴、绿遍江南，夜窗听暗雨。

　　洞仙歌

　　观王碧山花外词集有感

　　野鹃啼月，便角巾还第。轻掷诗瓢付流水。最无端、小院寂历春空，门自掩，柳发离离如此。

　　可惜欢娱地。雨冷云昏，不见当时谱银字。旧曲怯重翻，总是离愁，泪痕洒、一帘花碎。梦沉沉、知道不归来，尚错问桃根，醉魂醒未。

　　新雁过妆楼

　　赋菊

　　风雨不来，深院悄、清事正满东篱。杖藜重到，秋气冉冉吹衣。瘦碧飘萧摇露梗，腻黄秀野拂霜枝。忆芳时。翠微唤酒，江雁初飞。

　　湘潭无人吊楚，叹落英自采，谁寄相思。淡泊生涯，聊伴老圃斜晖。寒香应遍故里，想鹤怨山空犹未归。归何晚，问径松不语，只有花知。

　　江神子

　　孙虚斋作四云庵俾余赋之两云之间

　　奇峰相对接珠庭。乍微晴。又微阴。舍北江东，如盖自亭亭。翻笑天台连雁荡，隔一片、不逢君。

　　此中幽趣许谁邻。境双清。人独清。采药难寻，童子语山深。绝似醉翁游乐意，林壑静、听泉声。

　　塞翁吟

　　友云

　　交到无心处，出岫细话幽期。看流水、意俱迟。且淡薄相依。凌霄未肯从龙去，物外共鹤忘机。迷古洞，掩晴晖。翠影湿行衣。

　　飞飞。垂天翼，飘然万里，愁日暮、佳人未归。尚记得、巴山夜雨，耿无语、共说生平，都付陶诗。休题五朵，莫梦阳台，不赠相思。

　　祝英台近

　　耕云

　　占宽闲，锄浩渺。船舣水村悄。非雾非烟，生气覆瑶草。蒙茸数亩春阴，梦魂落寞，知踏碎、梨花多少。

　　听孤啸。山浅种玉人归，缥缈度晴峭。鹤下芝田，五色散微照。笑他隔浦谁家，半江疏雨，空吟断、一犁清晓。

　　风入松

　　岫云

　　卷舒无意入虚玄。丘壑伴云烟。石根清气千年润，覆孤松、深护啼猿。霭霭静随仙隐，悠悠闲对僧眠。

　　傍花懒向小溪边。空谷覆流泉。浮踪自感今如此，已无心、万里行天。记得晋人归去，御风飞过斜川。

　　瑶台聚八仙

　　为野舟赋

　　带雨春潮。人不渡、沙外晓色迢遥。自横深静，谁见隔柳停桡。知我知鱼未是乐，转篷闲趁白鸥招。任风飘。夜来酒醒，何处江皋。

　　泛宅浮家更好，度菰蒲影里，濯足吹箫。坐阅千帆，空竞万里波涛。他年五湖访隐，第一是吴淞第四桥。玄真子、共游烟水，人月俱高。

　　疏影

　　梅影

　　黄昏片月。似碎阴满地，还更清绝。枝北枝南，疑有疑无，几度背灯难折。依稀倩女离魂处，缓步出、前村时节。看夜深、竹外横斜，应妒过云明灭。

　　窥镜蛾眉淡抹。为容不在貌，独抱孤洁。莫是花光，描取春痕，不怕丽谯吹彻。还惊海上然犀去，照水底、珊瑚如活。做弄得、酒醒天寒，空对一庭香雪。

　　木兰花慢

　　书邓牧心东游诗卷后

　　采芳洲薜荔，流水外、白鸥前。度万壑千岩，晴岚暖翠，心目娟娟。山川。自今自古，怕依然。认得米家船。明月闲延夜语，落花静拥春眠。

　　吟边。象笔蛮笺。清绝处、小留连。正寂寂江潭，树犹如此，那更啼鹃。居廛。闭门隐几，好林泉。都在卧游边。记得当时旧事，误人却是桃源。

　　风入松

　　陈文卿酒边偶赋

　　小窗晴碧飐帘波。昼影舞飞梭。惜春休问花多少，柳成阴、已无多。金字初寻小扇，铢衣早试轻罗。

　　园林未肯受清和。人醉牡丹坡。啸歌且尽平生事，问东风、毕竟如何。燕子寻常巷陌，酒边莫唱西河。

　　又

　　游北山寺别本作雪窦寺访同野翁日东岩

　　云多不记山深浅，人行半天岩壑。旷野飞声，虚空倒影，松挂危峰疑落。流泉喷薄。自窈窕寻源，引瓢孤酌。倦倚高寒，少年游事老方觉。

　　幽寻闲院邃阁。树凉僧坐夏，翻笑行乐。近竹惊秋，穿萝误晚，都把尘缘消却。东林似昨。待学取当年，晋人曾约。童子何知，故山空放鹤。

　　还京乐

　　送陈行之归吴

　　醉吟处。多是琴尊，竟日松下语。有笔床茶灶，瘦筇相引，逢花须住。正翠阴迷路。年光荏苒成孤旅。等趁燕樯，休忘了、玄都前度。

　　渐烟波远，怕五湖凄冷，佳人袖薄，修竹依依日暮。知他甚处重逢，便匆匆、背潮归去。莫因循、误了幽期，应孤旧雨。伫立山风晚，月明摇碎江树。



　　台城路

　　章静山别业会饮

　　一窗烟雨不除草。移家静藏深窈。东晋图书，南山杞菊，谁识幽居怀抱。疏阴未扫。叹乔木犹存，易分残照。慷慨悲歌，故人多向近来老。

　　相逢何事欠早。爱吟心共苦，此意难表。野水无鸥，闲门断柳，不满清风一笑。荷衣制了。待寻壑经丘，溯云孤啸。学取渊明，抱琴归去好。

　　梅子黄时雨

　　病后别罗江诸友

　　流水孤村，爱尘事顿消，来访深隐。向醉里谁扶，满身花影。鸥鹭相看如瘦，近来不是伤春病。嗟流景。竹外野桥，犹系烟艇。

　　谁引。斜川归兴。便啼鹃纵少，无奈时听。待棹击空明，鱼波千顷。弹到琵琶留不住，最愁人是黄昏近。江风紧。一行柳阴吹暝。

　　西子妆慢

　　吴梦窗自制此曲，余喜其声调妍雅，久

　　欲述之而未能。甲午春，寓罗江，与罗景良

　　野游江上。绿阴芳草，景况离离，因填此

　　解。惜旧谱零落，不能倚声而歌也。

　　白浪摇天，青阴涨地，一片野怀幽意。杨花点点是春心，替风前、万花吹泪。遥岑寸碧。有谁识、朝来清气。自沈吟、甚流光轻掷，繁华如此。

　　斜阳外。隐约孤村，隔坞闲门闭。渔舟何似莫归来，想桃源、路通人世。危桥静倚。千年事、都消一醉。谩依依，愁落鹃声万里。

　　声声慢

　　赋渔隐

　　门当竹径，鹭管苔矶，烟波自有闲人。棹入孤村，落照正满寒汀。桃花远迷洞口，想如今、方信无秦。醉梦醒，向沧浪容与，净濯兰缨。

　　欸乃一声归去，对笔床茶灶，寄傲幽情。雨笠风

　　蓑，古意谩说玄真。知鱼淡然自乐，钓清名、空在丝纶。笑未已，笑严陵、还笑渭滨。

　　湘月

　　馀载书往来山阴道中，每以事夺，不能

　　尽兴。戊子冬晚，与徐平野、王中仙曳舟溪

　　上。天空水寒，古意萧飒。中仙有词雅丽，

　　平野作晋雪图，亦清逸可观。余述此调，盖

　　白石念奴娇鬲指声也。

　　行行且止。把乾坤收入，篷窗深里。星散白鸥三四点，数笔横塘秋意。岸觜冲波，篱根受叶，野径通村市。疏风迎面，湿衣原是空翠。

　　堪叹敲雪门荒，争棋墅冷，苦竹鸣山鬼。纵使如今犹有晋，无复清游如此。落日沙黄，远天云淡，弄影芦花外。几时归去，剪取一半烟水。

　　长亭怨

　　为任次山赋驯鹭

　　笑海上、白鸥盟冷。飞过前滩，又顾秋影。似我知鱼，乱蒲流水动清饮。岁华空老，犹一缕、柔丝恋顶。慵忆鸳行，想应是、朝回花径。

　　人静。怅离群日暮，都把野情消尽。山中旧隐。料独树、尚悬苍暝。引残梦、直上青天，又何处、溪风吹醒。定莫负、归舟同载，烟波千顷。

　　徵招

　　听袁伯长琴

　　秋风吹碎江南树，石床自听流水。别鹤不归来，引悲风千里。馀音犹在耳。有谁识、醉翁深意。去国情怀，草枯沙远，尚鸣山鬼。

　　客里。可消忧，人间世、寥寥几年无此。杏老古坛荒，把凄凉空指。心尘聊更洗。傍何处、竹边松底。共良夜，白月纷纷，领一天清气。

　　法曲献仙音

　　席上听琵琶有感

　　云隐山晖，树分溪影，未放妆台帘卷。篝密笼香，镜圆窥粉，花深自然寒浅。正人在、银屏底，琵琶半遮面。

　　语声软。且休弹、玉关愁怨。怕唤起西湖，那时春感。杨柳古湾头，记小怜、隔水曾见。听到无声，谩赢得、情绪难剪。把一襟心事，散入落梅千点。

　　渡江云

　　怀归

　　江山居未定，貂裘已敝，空自带愁归。乱花流水外，访里寻邻，都是可怜时。桥边燕子，似软语、斜日江蓠。休问我、如今心事，错认镜中谁。

　　还思。新烟惊换，旧雨难招，做不成春意。浑未省、谁家芳草，犹梦吟诗。一株古柳观鱼港，傍清深、足可幽栖。闲趣好，白鸥尚识天随。

　　鬥婵娟

　　春感

　　旧家池沼。寻芳处、从教飞燕频绕。一湾柳护水房春，看镜鸾窥晓。晕宿酒、双蛾淡扫。罗襦飘带腰围小。尽醉方归去，又暗约明朝草。谁解先到。

　　心绪乱若晴丝，那回游处，坠红争恋残照。近来心事渐无多，尚被莺声恼。便白髮、如今纵少。情怀不似前时好。谩伫立、东风外，愁极还醒，背花一笑。

　　暗香

　　海滨孤寂，有怀秋江、竹闲二友别本

　　作海滨孤寂，鱼浪不来，寄李商隐。

　　羽音辽邈。怪四檐昼悄，近来无鹊。木叶吹寒，极目凝思倚江阁。不信相如便老，犹未减、当时游乐。但趁他、鬥草筹花，终是带离索。

　　忆昨。更情恶。谩认著梅花，是君还错。石床冷落。闲扫松阴与谁酌。一自飘零去远，几误了、灯前深约。纵到此、归未得，几曾忘却。

　　玉漏迟

　　登无尽上人山楼

　　竹多尘自扫。幽通径曲，禅房深窈。空翠吹衣，坐对闲云舒啸。寒木犹悬故叶，又过了、一番残照。经院悄。诗梦正迷，独怜衰草。

　　幽趣尽属闲僧，浑未识人间，落花啼鸟。呼酒凭高，莫问四愁三笑。可惜秦山晋水，甚却向、此时登眺。清趣少。那更好游人老。

　　长亭怨

　　岁庚寅，会吴菊泉于燕蓟。越八年，再

　　会于甬东。未几别去，将复之北，遂作此曲

　　记横笛、玉关高处。万里沙寒，雪深无路。破却貂裘，远游归后与谁谱。故人何许。浑忘了、江南旧雨。不拟重逢，应笑我、飘零如羽。

　　同去。钓珊瑚海树。底事又成行旅。烟篷断浦。更几点、恋人飞絮。如今又、京洛寻春，定应被、薇花留住。且莫把孤愁，说与当时歌舞。

　　西河

　　依绿庄赏荷，分净字韵别本依上有史

　　元叟三字

　　花最盛。西湖曾泛烟艇。闹红深处小秦筝，断桥夜饮。鸳鸯水宿不知寒，如今翻被惊醒。那时事、都倦省。阑干来此闲凭。是谁分得半机云，恍疑昼锦。想当飞燕皱裙时，舞盘微堕珠粉。

　　软波不剪素练净。碧盈盈、移下秋影。醉里玉书难认。且脱巾露髮，飘然乘兴。一叶浮香天风冷。

　　玲珑四犯

　　杭友促归，调此寄意

　　流水人家，乍过了斜阳，一片苍树。怕听秋声，却是旧愁来处。因甚尚客殊乡，自笑我、被谁留住。问种桃、莫是前度。不拟桃花轻误。

　　少年未识相思苦。最难禁、此时情绪。行云暗与风流散，方信别泪如雨。何况夜鹤帐空，怎奈向、如今归去。更可怜，闲里白了头，还知否。

　　凄凉犯

　　过邻家见故园有感

　　西风暗剪荷衣碎，柔丝不解重缉。荒烟断浦，晴晖历乱，半江摇碧。悠悠望极。忍独听、秋声渐急。更怜他、萧条柳髮，相与动秋色。

　　老态今如此，犹自留连，醉筇游屐。不堪瘦影，渺天涯、尽成行客。因甚忘归，谩吹裂、山阳夜笛。梦三十六陂流水去未得。

　　声声慢

　　别四明诸友归杭

　　山风古道，海国轻车，相逢只在东瀛。淡薄秋光，恰似此日游情。休嗟鬓丝断雪，喜闲身、重渡西泠。又溯远，趁回潮拍岸，断浦扬舲。

　　莫向长亭折柳，正纷纷落叶，同是飘零。旧隐新招，知住第几层云。疏篱尚存晋菊，想依然、认得渊明。待去也，最愁人、犹恋故人。

　　烛影摇红

　　西浙冬春间，游事之盛，惟杭为然。余

　　冉冉老矣，始复归杭。与二三友行歌云舞绣

　　中，亦清时之可乐，以词写之。

　　舟舣鸥波，访邻寻里愁都散。老来犹似柳风流，先露看花眼。闲把花枝试拣。笑盈盈，和香待剪。也应回首，紫曲门荒，当年游惯。

　　箫鼓黄昏，动人心处情无限。锦街不甚月明多，早已骄尘满。才过风柔夜暖。渐迤逦、芳程递趱。向西湖去，那里人家，依然莺燕。

　　忆旧游

　　过故园有感

　　记凝妆倚扇，笑眼窥帘，曾款芳尊。步屟交枝径，引生香不断，流水中分。忘了牡丹名字，和露拨花根。甚杜牧重来，买栽无地，都是消魂。

　　空存。断肠草，伴几折眉痕，几点啼痕。镜里芙蓉老，问如今何处，绾绿梳云。怕有旧时归燕，犹自识黄昏。待说与羁愁，遥知路隔杨柳门。

　　春从天上来

　　己亥春，复回西湖，饮静传董高士楼，

　　作此解以写我忧。

　　海上回槎。认旧时鸥鹭，犹恋蒹葭。影散香消，水流云在，疏树十里寒沙。难问钱塘苏小，都不见、擘竹分茶。更堪嗟。似荻花江上，谁弄琵琶。

　　烟霞。自延晚照，尽换了西林，窈窕纹纱。蝴蝶飞来，不知是梦，犹疑春在邻家。一掬幽怀难写，春何处、春已天涯。减繁华。是山中杜宇，不是杨花。

　　甘州

　　赋众芳所在

　　看涓涓、两水自东西，中有百花庄。步交枝径里，帘分昼影，窗聚春香。依约谁教鹦鹉，列屋带垂杨。方喜闲居好，翻为诗忙。

　　多少周情柳思，向一丘一壑，留恋年光。又何心逐鹿，蕉梦正钱塘。且休将扇尘轻障，万山深、不是旧河阳。无人识，牡丹开处，重见韩湘。

　　庆清朝

　　韩亦颜归隐两水之滨，殆未逊王右丞茱

　　萸沜。馀从之游，盘花旋竹，散怀吟眺，一

　　任所适。太白去后三百年，无此乐也。

　　浅草犹霜。融泥未燕，晴梢润叶初干。闲扶短策，邻家小聚清欢。错认篱根是雪，梅花过了一番寒。风还峭，较迟芳信，恰是春残。

　　此境此时此意，待移琴独去，石冷慵弹。飘飘爽气，飞鸟相与俱还。醉里不知何处，好诗尽在夕阳山。山深杳，更无人到，流水花间。

　　真珠帘

　　梨花

　　绿房几夜迎清晓，光摇动、素月溶溶如水。惆怅一株寒，记东阑闲倚。近日花边无旧雨，便寂寞、何曾吹泪。烛外。谩羞得红妆，而今犹睡。

　　琪树皎立风前，万尘空、独挹飘然清气。雅淡不成娇，拥玲珑春意。落寞云深诗梦浅，但一似、唐昌宫里。元是。是分明错认，当时玉蕊。

　　探春慢

　　雪霁

　　银浦流云，绿房迎晓，一抹墙腰月淡。暖玉生烟，悬冰解冻，碎滴瑶阶如霰。才放些晴意，早瘦了、梅花一半。也知不做花看，东风何事吹散。

　　摇落似成秋苑。甚酿得春来，怕教春见。野渡舟回，前村门掩，应是不胜清怨。次第寻芳去，灞桥外、蕙香波暖。犹妒檐声，看灯人在深院。

　　风入松

　　春游

　　一春不是不寻春。终是不忺人。好怀渐向中年减，对歌钟、浑没心情。短帽怕粘飞絮，轻衫厌扑游尘。

　　暖香十里软莺声。小舫绿杨阴。梦随蝴蝶飘零后，尚依依、花月关心。惆怅一株梨雪，明年甚处清明。

　　渡江云

　　次赵元父韵

　　锦香缭绕地，深灯挂壁，帘影浪花斜。酒船归去后，转首河桥，那处认纹纱。重盟镜约，还记得、前度秦嘉。惟只有、叶题堪寄，流不到天涯。

　　惊嗟。十年心事，几曲阑干，想萧娘声价。闲过了、黄昏时候，疏柳啼鸦。浦潮夜涌平沙白，问断鸿、知落谁家。书又远，空江片月芦花。

　　探芳信

　　西湖春感寄草窗。别本作次周草窗韵

　　坐清昼。正冶思萦花，馀酲倦酒。甚采芳人老，芳心尚如旧。消魂忍说铜驼事，不是因春瘦。向西园，竹扫颓垣，蔓萝荒甃。

　　风雨夜来骤。叹歌冷莺帘，恨凝蛾岫。愁到今年，多似去年否。旧情懒听山阳笛，目极空搔首。我何堪，老却江潭汉柳。

　　声声慢

　　题吴梦窗遗笔别本作题梦窗自度曲霜花

　　腴卷后

　　烟堤小舫，雨屋深灯，春衫惯染京尘。舞柳歌桃，心事暗恼东邻。浑疑夜窗梦蝶，到如今、犹宿花阴。待唤起，甚江蓠摇落，化作秋声。

　　回首曲终人远，黯消魂、忍看朵朵芳云。润墨空题，惆怅醉魄难醒。独怜水楼赋笔，有斜阳、还怕登临。愁未了，听残莺、啼过柳阴。

　　徵招

　　答仇山村见寄

　　可怜张绪门前柳，相看顿非年少。三径已荒凉，更如今怀抱。薄游浑是感，满烟水、东风残照。古调谁弹，古音谁赏，岁华空老。

　　京洛染缁尘，悠然意，独对南山一笑。只在此山中，甚相逢不早。瘦吟心共苦，知几度、剪灯窗小。何时更、听雨巴山，赋草池春晓。

　　甘州

　　饯草窗归霅

　　记天风、飞佩紫霞边，顾曲万花深。甚相如情倦，少陵愁老，还叹飘零。短梦恍然今昔，故国十年心。回首三三径，松竹成阴。

　　不恨片篷南浦，恨剪灯听雨，谁伴孤吟。料瘦筇归后，闲锁北山云。是几番、柳边行色，是几番、同醉古园林。烟波远，笔床茶灶，何处逢君。

　　一萼红

　　弁阳翁新居，堂名志雅，词名薲洲渔笛谱

　　制荷衣。傍山窗卜隐，雅志可闲时。款竹门深，移花槛小，动人芳意菲菲。怕冷落、薲洲夜月，想时将、渔笛静中吹。尘外柴桑，灯前儿女，笑语忘归。

　　分得烟霞数亩，乍扫苔寻径，拨叶通池。放鹤幽情，吟莺欢事，老去却愿春迟。爱吾庐、琴书自乐，好襟怀、初不要人知。长日一帘芳草，一卷新诗。

　　高阳台

　　庆乐园即韩平原南园。戊寅岁过之，仅

　　存丹桂百馀株，有碑记在荆榛中，故未有亦

　　犹今之视昔之感，复叹葛岭贾相之故庐也。

　　古木迷鸦，虚堂起燕，欢游转眼惊心。南圃东窗，酸风扫尽芳尘。鬓貂飞入平原草，最可怜、浑是秋阴。夜沈沈。不信归魂，不到花深。

　　吹箫踏叶幽寻去，任船依断石，袖里寒云。老桂悬香，珊瑚碎击无声。故园已是愁如许，抚残碑、却又伤今。更关情。秋水人家，斜照西泠。

　　台城路

　　送周方山游吴

　　朗吟未了西湖酒，惊心又歌南浦。折柳官桥，呼船野渡，还听垂虹风雨。漂流最苦。况如此江山，此时情绪。怕有鸱夷，笑人何事载诗去。

　　荒台只今在否。登临休望远，都是愁处。暗草埋沙，明波洗月，谁念天涯羁旅。荷阴未暑。快料理归程，再盟鸥鹭。只恐空山，近来无杜宇。

　　桂枝香

　　送宾月叶公东归

　　晴江迥阔。又客里天涯，还叹轻别。万里潮生一棹，柳丝犹结。荷衣好向山中补，共飘零、几年霜雪。赋归何晚，依依径菊，弄香时节。

　　料此去、清游未歇。引一片秋声，都付吟箧。落叶长安，古意对人休说。相思只在相留处，有孤芳、可怜空折。旧怀难写，山阳怨笛，夜凉吹月。

　　庆春宫

　　金粟洞天

　　蟾窟研霜，蜂房点蜡，一枝曾伴凉宵。清气初生，丹心未折，浓艳到此都消。避风归去，贮金屋、妆成汉娇。粟肌微润，和露吹香，直与秋高。

　　小山旧隐重招。记得相逢，古道迢遥。把酒长歌，插花短舞，谁在水国吹箫。馀音何处，看万里、星河动摇。广庭人散，月淡天心，鹤下银桥。

　　长亭怨

　　旧居有感

　　望花外、小桥流水，门巷愔愔，玉箫声绝。鹤去台空，佩环何处弄明月。十年前事，愁千折、心情顿别。露粉风香谁为主，都成消歇。

　　凄咽。晓窗分袂处，同把带鸳亲结。江空岁晚，便忘了、尊前曾说。恨西风不庇寒蝉，便扫尽、一林残叶。谢杨柳多情，还有绿阴时节。

　　甘州

　　寄李筠房

　　望涓涓、一水隐芙蓉，几被暮云遮。正凭高送目，西风断雁，残月平沙。未觉丹枫尽老，摇落已堪嗟。无避秋声处，愁满天涯。

　　一自盟鸥别后，甚酒瓢诗锦，轻误年华。料荷衣初暖，不忍负烟霞。记前度剪灯一笑，再相逢、知在那人家。空山远，白云休赠，只赠梅花。

　　甘州

　　赵文升索赋散乐妓桂卿

　　隔花窥半面，带天香、吹动一天秋。叹行云流水，寒枝夜鹊，杨柳湾头。浪打石城风急，难系莫愁舟。未了笙歌梦，倚棹西州。

　　重省寻春乐事，奈如今老去，鬓改花羞。指斜阳巷陌，都是旧曾游。凭寄与、采芳俦侣，且不须、容易说风流。争得似、桃根桃叶，明月妆楼。

　　疏影

　　题宾月图

　　雪空四野，照归心万里，千峰独立。身与天游，一洗襟怀，海镜倒涌秋白。相逢懒问盈亏事，但脉脉、此情无极。是几番、飞盖追随，桂底露衣香湿。

　　闲款楼台夜色。料水光未许，人世先得。影里分明，认得山河，一笑乱山横碧。乾坤许大须容我，浑忘了、醉乡犹客。待倩谁、招下清风，共结岁寒三益。

　　湘月

　　赋云溪

　　随风万里。已无心出岫，浮游天地。为问山中何所有，此意不堪持寄。淡薄相依，行藏自适，一片松阴外。石根苍润，飘飘元是清气。

　　长伴暗谷泉生，晴光潋滟，湿影摇花碎。浊浊波涛江汉里，忽见清流如此。枝上瓢空，鸥前沙净，欲洗幽人耳。白旉洲上，浩歌一棹春水。

　　真珠帘

　　近雅轩即事

　　云深别有深庭宇。小帘栊、占取芳菲多处。花暗水房春，润几番酥雨。见说苏堤晴未稳，便懒趁、踏青人去。休去。且料理琴书，夷犹今古。

　　谁见静里闲心，纵荷衣未葺，雪巢堪赋。醉醒一乾坤，任此情何许。茂树石床同坐久，又却被、清风留住。欲住。奈帘影妆楼，剪灯人语。

　　大圣乐

　　华春堂分韵同赵学舟赋

　　隐市山林，傍家池馆，顿成佳趣。是几番临水看云，就树揽香，诗满阑干横处。翠径小车行花影，听一片春声人笑语。深庭宇。对清昼渐长，闲教鹦鹉。

　　芳情缓寻细数。爱碧草平烟红自雨。任燕来莺去，香凝翠暖，歌酒清时钟鼓。二十四帘冰壶里，有谁在箫台犹醉舞。吹笙侣。倚高寒、半天风露。

　　瑞鹤仙

　　赵文升席上代去姬写怀

　　楚云分断雨。问那回、因甚琴心先许。匆匆话离绪。正花房蜂闹，著春无处。残歌剩舞。尚隐约、当时院宇。黯消凝、铜雀深深，忍把小乔轻误。

　　休赋。玉尊别后，老叶沈沟，暗珠还浦。欢游再数。能几日、采芳去。最无端做了，霎时娇梦，不道风流恁苦。把馀情、付与秋蛩，夜长自语。

　　祝英台近

　　重过西湖书所见

　　水西船，山北酒，多为买春去。事与云消，飞过旧时雨。谩留一掬相思，待题红叶，奈红叶、更无题处。

　　正延伫。乱花浑不知名，娇小未成语。短棹轻装，逢迎段桥路。那知杨柳风流，柳犹如此，更休道、少年张绪。

　　恋绣衾

　　代题武桂卿扇

　　一枝凉玉欹路尘。下瑶台、疑是梦云。怕趁取、西风去，被何人、拈住皱裙。

　　温柔只在秋波里，这些儿、真个动心。再同饮、花前酒，莫都忘、今夜夜深。

　　甘州

　　赵文叔与馀赋别十年馀。余方东游，文

　　叔北归，况味俱寥落。更十年观此曲，又当

　　何如耶。

　　记当年、紫曲戏分花，帘影最深深。听惺忪语笑，香寻古字，谱掐新声。散尽黄金歌舞，那处著春情。梦醒方知梦，梦岂无恁。

　　几点别馀清泪，尽化作妆楼，断雨残云。指梢头旧恨，豆蔻结愁心。都休问、北来南去，但依依、同是可怜人。还飘泊，何时尊酒，却说如今。

　　浣溪沙

　　犀押重帘水院深。

　　柳绵扑帐昼愔愔。

　　梦回孤蝶弄春阴。

　　乍减楚衣收带眼，

　　初匀商鼎熨香心。

　　燕归摇动护花铃。

　　菩萨蛮

　　蕊香不恋琵琶结。舞衣折损藏花蝶。春梦未堪凭。几时春梦真。

　　愁把残更数。泪落灯前雨。歌酒可曾忺。情怀似去年。

　　四字令

　　莺吟翠屏。帘吹絮云。东风也怕花瞋。带飞花赶春。

　　邻娃笑迎。嬉游趁晴。明朝何处相寻。那人家柳阴。

　　声声慢

　　己亥岁，自台回杭。雁旅数月，复起远

　　兴。余冉冉老矣，谁能重写旧游编否

　　穿花省路，傍竹寻邻，如何故隐都荒。问取堤边，因甚减却垂杨。消磨纵然未尽，满烟波、添了斜阳。空叹息，又翻成无限，杜老凄凉。

　　一舸清风何处，把秦山晋水，分贮诗囊。髮已飘飘，休问岁晚空江。松陵试招旧隐，怕白鸥、犹识清狂。渐溯远，望并州、却是故乡。

　　杏花天

　　赋疏杏

　　湘罗几剪黏新巧。似过雨、胭脂全少。不教枝上春痕闹。都被海棠分了。

　　带柳色、愁眉暗恼。谩遥指、孤村自好。深巷明朝休起早。空等卖花人到。

　　醉落魄

　　柳侵阑角。画帘风软红香泊。引人蝴蝶翻轻薄。已自关情，和梦近来恶。

　　眉梢轻把闲愁著。如今愁重眉梢弱。双眉不画愁消却。不道愁痕，来傍眼边觉。

　　甘州

　　题戚五云云山图

　　过千岩万壑古蓬莱，招隐竟忘还。想乾坤清气，霏霏冉冉，却在阑干。洞户来时不锁，归水映花关。只可自怡悦，持寄应难。

　　狂客如今何处，甚酒船去后，烟水空寒。正黄尘没马，林下一身闲。几消凝、此图谁画，细看来、元不是终南，无心好、休教出岫，只在深山。

　　小重山

　　赋云屋

　　清气飞来望似空。数椽何用草，膝堪容。卷将一片当帘栊。难持赠，只在此山中。

　　鱼影倦随风。无心成雨意，又西东。都缘窗户自玲珑。江枫外，不隔夜深钟。

　　声声慢

　　西湖别本作与王碧山泛舟鉴曲，王蕺

　　隐吹箫，余倚歌而和。天阔秋高，光景奇

　　绝，与姜白石垂虹夜游，同一清致也。

　　晴光转树，晓气分岚，何人野渡横舟。断柳枯蝉，凉意正满西州。匆匆载花载酒，便无情、也自风流。芳昼短，奈不堪深夜，秉烛来游。

　　谁识山中朝暮，向白云一笑，今古无愁。散髮吟商，此兴万里悠悠。清狂未应似我，倚高寒、隔水呼鸥。须待月，许多清、都付与秋。

　　木兰花慢

　　为静春赋

　　幽栖身懒动，邃庭悄、日偏长。甚不隐山林，不喧车马，不断生香。澄心淡然止水，笑东风、引得落花忙。慵对鱼翻暗藻，闲留莺管垂杨。

　　徜徉。净几明窗。穿窈窕、染芬芳。看白鹤无声，苍云息影，物外行藏。桃源去尘更远，问当年、何事识渔郎。争似重门昼掩，自看生意池塘。

　　玉蝴蝶

　　赋玉绣球花

　　留得一团和气，此花开尽，春已规圆。虚白窗深，恍讶碧落星悬。飏芳丛、低翻雪羽，凝素艳、争簇冰蝉。向西园。几回错认，明月秋千。

　　欲觅生香何处，盈盈一水，空对娟娟。待折归来，倩谁偷解玉连环。试结取、鸳鸯锦带，好移傍、鹦鹉珠帘。晚阶前。落梅无数，因甚啼鹃。

　　南楼令

　　寿邵素心席间赋

　　一片赤城霞。无心恋海涯。远飞来、乔木人家。且向琴书深处隐，终胜似、听琵琶。

　　休近七香车。年华已破瓜。怕依然、刘阮桃花。欲问长生何处好，金鼎内、转丹砂。

　　国香

　　赋兰

　　空谷幽人。曳冰簪雾带，古色生春。结根未同萧艾，独抱孤贞。自分生涯淡薄，隐蓬蒿、甘老山林。风烟伴憔悴，冷落吴宫，草暗花深。

　　霁痕消蕙雪，向崖阴饮露，应是知心。所思何处，愁满楚水湘云。肯信遗芳千古，尚依依、泽畔行吟。香痕已成梦，短操谁弹，月冷瑶琴。

　　探春慢

　　己亥客阖闾，岁晚江空，暖雨夺雪，篝

　　灯顾影，依依可怜。作此曲，寄戚五云。书

　　之，几脱腕也

　　列屋烘炉，深门响竹，催残客里时序。投老情怀，薄游滋味，消得几多凄楚。听雁听风雨，更听过、数声柔橹。暗将一点心，试托醉乡分付。

　　借问西楼在否。休忘了盈盈，端正窥户。铁马春冰，柳蛾晴雪，次第满城箫鼓。闲见谁家月，浑不记、旧游何处。伴我微吟，恰有梅花一树。

　　烛影摇红

　　答邵素心

　　隔水呼舟，采香何处追游好。一年春事二分花，犹有花多少。

　　容易繁华过了。趁园林、飞红未扫。旧酲新醉，几日不来，绿阴芳草。

　　木兰花慢

　　丹谷园

　　万花深处隐，安一点、世尘无。步翠麓幽寻，白云自在，流水萦纡。携歌缓游细赏，倩何人、重写辋川图。迟日香生草木，淡风声和琴书。

　　安居。歌引巾车。童放鹤、我知鱼。看静里闲中，醒来醉后，乐意偏殊。桃源带春去远，有园林、如此更何如。回首丹光满谷，恍然却是蓬壶。

　　意难忘

　　中吴车氏，号秀卿，乐部中之翘楚者，

　　歌美成曲得其音旨。余每听，辄爱叹不能

　　已，因赋此以赠。余谓有善歌而无善听，虽

　　抑扬高下，声字相宣，倾耳者指不多屈。曾

　　不若春蚓秋蛩，争声响于月篱烟砌间，绝无

　　仅有。余深感于斯，为之赏音，岂亦善听者

　　耶。

　　风月吴娃。柳阴中认得，第二香车。春深妆减

　　艳，波转影流花。莺语滑，透纹纱。有低唱人夸。怕误却，周郎醉眼，倚扇佯遮。

　　底须拍碎红牙。听曲终奏雅，可是堪嗟。无人知此意，明月又谁家。尘滚滚，老年华。付情在琵琶。更叹我，黄芦苦竹，万里天涯。

　　壶中天

　　养拙园夜饮

　　瘦筇访隐，正繁阴闲锁，一壶幽绿。乔木苍寒图画古，窈窕行人韦曲。鹤响天高，水流花净，笑语通华屋。虚堂松外，夜深凉气吹烛。

　　乐事杨柳楼心，瑶台月下，有生香堪掬。谁理商声帘外悄，萧瑟悬珰鸣玉。一笑难逢，四愁休赋，任我云边宿。倚兰歌罢，露萤飞上秋竹。

　　又

　　赋秀野园清晖堂别本作为陆义斋赋清

　　晖山堂

　　穿幽透密，傍园林宴乐，清时钟鼓。帘隔波纹分昼影，融得一壶春聚。篆径通花，花多迷径，难省来时路。缓寻深静，野云松下无数。

　　空翠暗湿荷衣，夷犹舒啸，日涉成佳趣。香雪因风晴更落，知是山中何树。响石横琴，悬崖拥槛，待月慵归去。忽来诗思，水田飞下白鹭。

　　清波引

　　横舟是时以湖湘廉使归

　　江涛如许。更一夜听风听雨。短篷容与。盘礴那堪数。弭节澄江树。不为莼鲈归去。怕教冷落芦花，谁招得旧鸥鹭。

　　寒汀古溆。尽日无人唤渡。此中清楚。寄情在谭麈。难觅真闲处。肯被水云留住。泠然棹入川流，去天尺五。

　　暗香

　　送杜景斋归永嘉

　　猗兰声歇。抱孤琴思远，几番弹彻。洗耳无人，寂寂行歌古时月。一笑东风又急。黯消凝、恨听啼鴂。想少陵、还叹飘零，遣兴在吟箧。

　　愁绝。更离别。待款语迟留，赋归心切。故园梦接。花影闲门掩春蝶。重访山中旧隐，有羁怀、未须轻说。莫相忘，堤上柳、此时共折。

　　一萼红

　　束季博园池，在平江文庙前

　　舣孤篷。正丛篁护碧，流水曲池通。伛偻穿岩，纡盘寻径，忽见倒影凌空。拥一片、花阴无地，细看来、犹带古春风。胜事园林，旧家陶谢，诗酒相逢。

　　眼底烟霞无数，料神仙即我，何处崆峒。清气分来，生香不断，洞户自有云封。认奇字、摩挲峭石，聚万景、只在此山中。人倚虚阑唤鹤，月白千峰。

　　霜叶飞

　　悼澄江吴立斋南塘、不碍、云山，皆

　　其亭名

　　故园空杳。霜风劲、南塘吹断瑶草。已无清气碍云山，奈此时怀抱。尚记得、修门赋晓。杜陵花竹归来早。傍雅亭幽榭，惯款语英游，好怀无限欢笑。

　　不见换羽移商，杏梁尘远，可怜都付残照。坐中泣下最谁多，叹赏音人少。怅一夜、梅花顿老。今年因甚无诗到。待唤起清魂□，说与凄凉，定应愁了。

　　忆旧游

　　寄友

　　记琼筵卜夜，锦槛移春，同恼莺娇。暗水流花径，正无风院落，银烛迟销。闹枝浅压髫髻，香脸泛红潮。甚如此游情，还将乐事，轻趁冰消。

　　飘零又成梦，但长歌袅袅，柳色迢迢。一叶江心冷，望美人不见，隔浦难招。认得旧时鸥鹭，重过月明桥。溯万里天风，清声谩忆何处箫。

　　木兰花慢

　　舟中有怀澄江陆起潜皆山楼昔游

　　水痕吹杏雨，正人在、隔江船。看燕集春芜，渔栖暗竹，湿影浮烟。馀寒尚犹恋柳，怕东风、未肯擘晴绵。愁重迟教醉醒，梦长催得诗圆。

　　楼前。笑语当年。情款密、思留连。记白月依弦，青天堕酒，衮衮山川。垂髫至今在否，倚飞台、谁掷买花钱。不是寻春较晚，都缘听得啼鹃。

　　潇潇雨

　　泛江有怀袁通父、唐月心

　　空山弹古瑟，掬长流、洗耳复谁听。倚阑干不语，江潭树老，风挟波鸣。愁里不须啼鴂，花落石床平。岁月鸥前梦，耿耿离情。

　　记得相逢竹外，看词源倒泻，一雪尘缨。笑匆匆呼酒，飞雨夜舟行。又天涯、零落如此，掩闲门、得似晋人清。相思恨，趁杨花去，错到长亭。

　　台城路

　　抵吴，书寄旧友

　　分明柳上春风眼，曾看少年人老。雁拂沙黄，天垂海白，野艇谁家昏晓。惊心梦觉。谩慷慨悲歌，赋归不早。想得相如，此时终是倦游了。

　　经行岁度怨别，酒痕消未尽，空被花恼。茂苑重来，竹溪深隐，还胜飘零多少。羁怀顿扫。尚识得妆楼，那回苏小。寄语盟鸥，问春何处好。

　　木兰花慢

　　赵鹤心问余近况，书以寄之

　　目光牛背上，更时把、汉书看。记落叶江城，孤云海树，漂泊忘还。悬知偶然是梦，梦醒来、未必是邯郸。笑指萤灯借暖，愁怜镜雪惊寒。

　　投闲。寄傲怡颜。要一似、白鸥闲。且旋缉荷衣，琴尊客里，岁月人间。菟裘渐营瘦竹，任重门、近水隔花关。数亩清风自足，元来不在深山。

　　瑶台聚八仙

　　杭友寄声，以词答意

　　秋水涓涓。人正远、鱼雁待拂吟笺。也知游意，多在第二桥边。花底鸳鸯深处影，柳阴淡隔里湖船。路绵绵。梦吹旧笛，如此山川。

　　平生几两谢屐，任放歌自得，直上风烟。峭壁谁家，长啸竟落松前。十年孤剑万里，又何以、畦分抱瓮泉。山中酒，且醉餐石髓，白眼青天。

　　摸鱼子

　　寓澄江，喜魏叔皋至

　　想西湖、段桥疏树。梅花多是风雨。如今见说闲云散，烟水少逢鸥鹭。归未许。又款竹谁家，远思愁□庾。重游倦旅。纵认得乡山，长江滚滚，隔浦正延伫。

　　垂杨渡。握手荒城旧侣。不知来自何处。春窗剪韭青灯夜，疑与梦中相语。阑屡拊。甚转眼流光，短髮真堪数。从教醉舞。试借地看花，挥毫赋雪，孤艇且休去。

　　壶中天

　　陆性斋筑葫芦庵，结茅于上，植桃于

　　外，扁曰小蓬壶。

　　海山缥缈。算人间自有，移来蓬岛。一粒粟中生倒景，日月光融丹灶。玉洞分春，雪巢不夜，心寂凝虚照。鹤溪游处，肯将琴剑同调。

　　休问挂树瓢空，窗前清意，赢得不除草。只恐渔郎曾误入，翻被桃花一笑。润色茶经，评量山水，如此闲方好。神仙陆地，长房应未知道。



　　风入松

　　题澄江仙刻海山图。或云桃源图。夷坚

　　志云：七十二女仙，正合霓裳古曲。仇仁近

　　一诗精妙详尽，余词不能工也。

　　危楼古镜影犹寒。倒景忽相看。桃花不识东西晋，想如今、也梦邯郸。缥缈神仙海上，飘零图画人间。

　　宝光丹气共回环。水弱小舟闲。秋风难老三珠

　　树，尚依依、脆管清弹。说与霓裳莫舞，银桥不到深山。

　　数花风

　　别义兴诸友

　　好游人老，秋鬓芦花共色。征衣犹恋去年客。古道依然黄叶。谁家萧瑟。自笑我、如何是得。

　　酒楼仍在，流落天涯醉白。孤城寒树美人隔。烟水此程应远，须寻梅驿。又渐数、花风第一。

　　南楼令

　　风雨怯殊乡。梧桐又小窗。甚秋声、今夜偏长。忆著旧时歌舞地，谁得似、牧之狂。

　　茉莉拥钗梁。云窝一枕香。醉瞢腾、多少思量。明月半床人睡觉，听说道、夜深凉。

　　又

　　送黄一峰游灵隐

　　重整旧渔蓑。江湖风雨多。好襟怀、近日消磨。流水桃花随处有，终不似、隐烟萝。

　　南浦又渔歌。挑云泛远波。想孤山、山下经过。见说梅花都老尽，凭为问、是如何。

　　淡黄柳

　　赠苏氏柳儿

　　楚腰一捻。羞剪青丝结。力未胜春娇怯怯。暗托莺声细说。愁蹙眉心鬥双叶。

　　正情切。柔枝未堪折。应不解、管离别。奈如今已入东风睫。望断章台，马蹄何处，闲了黄昏淡月。

　　清平乐

　　候蛩凄断。人语西风岸。月落沙平江似练。望尽芦花无雁。

　　暗教愁损兰成，可怜夜夜关情。只有一枝梧叶，不知多少秋声。

　　虞美人

　　余昔赋柳儿词，今有杜牧重来之叹。刘

　　梦得诗云：“春尽絮飞留不住，随风好去落

　　谁家。”作忆柳曲

　　修眉刷翠春痕聚。难剪愁来处。断丝无力绾韶华。也学落红流水、到天涯。

　　那回错认章台下。却是阳关也。待将新恨趁杨花。不识相思一点、在谁家。

　　减字木兰花

　　寄车秀卿

　　锁香亭榭。花艳烘春曾卜夜。空想芳游。不到秋凉不信愁。

　　酒迟歌缓。月色平分窗一半。谁伴孤吟。手擘黄花碎却心。

　　踏莎行

　　柳未三眠，风才一讯。催人步屟吹笙径。可曾中酒似当时，如今却是看花病。

　　老愿春迟，愁嫌昼静。秋千院落寒犹剩。卷帘休问海棠开，相传燕子归来近。

　　南乡子

　　忆春

　　歌扇锦连枝。问著东风已不知。怪底楼前多种柳，相思。那叶浑如旧样眉。

　　醉里眼都迷。遮莫东墙带笑窥。行到寻常游冶处，慵归。只道看花似向时。

　　蝶恋花

　　赠杨柔卿

　　颇爱杨琼妆淡注。犹理螺鬟，扰扰松云聚。两剪秋痕流不去。佯羞却把周郎顾。

　　欲诉闲愁无说处。几过莺帘，听得间关语。昨夜月明香暗度。相思忽到梅花树。

　　又

　　陆子方饮客杏花下

　　仙子锄云亲手种。春闹枝头，消得微霜冻。可是东风吹不动。金铃悬网珊瑚重。

　　社燕盟鸥诗酒共。未足游情，刚把斜阳送。今夜定应归去梦。青蘋流水箫声弄。

　　又

　　赋艾花

　　巧结分枝黏翠艾。剪剪香痕，细把泥金界。小簇葵榴芳锦隘。红妆人见应须爱。

　　午镜将拈开凤盖。倚醉凝娇，欲戴还慵戴。约臂犹馀朱索在。梢头添挂朱符袋。

　　清平乐

　　赠处梅

　　暗香千树。结屋中间住。明月一方流水护。梦入梨云深处。

　　清冰隔断尘埃。无人踏碎苍苔。一似逋仙归后，吟诗不下山来。

　　烛影摇红

　　隔窗闻歌

　　闲苑深迷，趁香随粉都行遍。隔窗花气暖扶春，只许莺莺占。烛焰晴烘醉脸。想东邻、偷窥笑眼。欲寻无处，暗掐新声，银屏斜掩。

　　一片云闲，那知顾曲周郎怨。看花犹自未分明，毕竟何时见。已信仙缘较浅。谩凝思、风帘倒卷。出门一笑，月落江横，数峰天远。

　　露华

　　碧桃

　　乱红自雨，正翠蹊误晓，玉洞明春。蛾眉淡扫，背风不语盈盈。莫恨小溪流水，引刘郎、不是飞琼。罗扇底，从教净冶，远障歌尘。

　　一掬莹然生意，伴压架酴醾，相恼芳吟。玄都观里，几回错认梨云。花下可怜仙子，醉东风、犹自吹笙。残照晚，渔翁正迷武陵。

　　解语花

　　吴子云家姬，号爱菊，善歌舞，忽有朝

　　云之感，作此以寄。

　　行歌趁月，唤酒延秋，多买莺莺笑。蕊枝娇小。浑无奈、一掬醉乡怀抱。筹花鬥草。几曾放、好春闲了。芳意阑，可惜香心，一夜酸风扫。

　　海上仙山缥缈。问玉环何事，苦无分晓。旧愁空杳。蓝桥路、深掩半庭斜照。馀情暗恼。都缘是、那时年少。惊梦回、懒说相思，毕竟如今老。

　　祝英台近

　　余老矣，赋此为猿鹤问

　　及春游，卜夜饮，人醉万花醒。转眼年华，白髮半垂领。与鸥同一清波，风蘋月树，又何事、浮踪不定。

　　静中省。便须门掩柴桑，黄卷伴孤隐。一粟生涯，乐事在瓢饮。爱闲休说山深，有梅花处，更添个、暗香疏影。

　　瑶台聚八仙

　　菊日寓义兴，与王觉轩会饮，酒中书送白廷玉

　　楚竹闲挑。千日酒、乐意稍稍渔樵。那回轻散，飞梦便觉迢遥。似隔芙蓉无路到，如何共此可怜宵。旧愁消。故人念我，来问寂寥。

　　登临试开笑口，看垂垂短髮，破帽休飘。款语微吟，清气顿扫花妖。明朝柳岸醉醒，又知在烟波第几桥。怀人处，任满身风露，踏月吹箫。

　　满江红

　　韫玉传奇惟吴中子弟为第一流，所谓识

　　拍道字正声清韵不狂俱得之矣，作平声满江

　　红赠之。

　　傅粉何郎，比玉树、琼枝谩夸。看生子、东涂西抹，笑语浮华。蝴蝶一生花里活，似花还却似非花。最可人、娇艳正芳年，如破瓜。

　　离别恨，生叹嗟。欢情事，起喧哗。听歌喉清润，片玉无瑕。洗尽人间笙笛耳，赏音多向五侯家。好思量、都在步莲中，裙翠遮。

　　摸鱼子

　　别处梅

　　向天涯、水流云散，依依往事非旧。西湖见说鸥飞去，知有海翁来否。风雨后。甚客里逢春，尚记花间酒。空嗟皓首。对茂苑残红，携歌占地，相趁小垂手。

　　归时候。花径青红尚有。好游何事诗瘦。龟蒙未

　　肯寻幽兴，曾恋志和渔叟。吟啸久。爱如此清奇，岁晚忘年友。呼船渡口。叹西出阳关，故人何处，愁在渭城柳。

　　南乡子

　　为处梅作

　　风月似孤山。千树斜横水一环。天与清香心独领，怡颜。冰雪中间屋数间。

　　庭户隔尘寰。自有云封底用关。却笑桃源深处隐，跻攀。引得渔翁见不难。

　　南楼令

　　送韩竹闲归杭，并写未归之意

　　一见又天涯。人生可叹嗟。想难忘、江上琵琶。诗酒一瓢风雨外，都莫问，是谁家。

　　怜我鬓先华。何愁归路赊。向西湖、重隐烟霞。说与山童休放鹤，最零落，是梅花。

　　醉落魄

　　题赵霞谷所藏吴梦窗亲书词卷

　　镂花镌叶。满枝风露和香撷。引将芳思归吟箧。梦与魂同，闲了弄香蝶。

　　小楼帘卷歌声歇。幽篁独处泉呜咽。短笺空在愁难说。霜角寒梅，吹碎半江月。

　　壶中天

　　客中寄友

　　西秦倦旅。是几年不听，西湖风雨。我托长镵垂短发，心事时看天语。吟箧空随，征衣休换，薜荔犹堪补。山能招隐，一瓢闲挂烟树。

　　方叹旧国人稀，花间忽见，倾盖浑如故。客里不须谈世事，野老安知今古。海上盟鸥，门深款竹，风月平分取。陶然一醉，此时愁在何处。

　　声声慢

　　和韩竹闲韵，赠歌者关关，在两水居

　　鬟丝湿雾，扇锦翻桃，尊前乍识欧苏。赋笔吟笺，光动万颗骊珠。英英岁华未老，怨歌长、空击铜壶。细看取，有飘然清气，自与尘疏。

　　两水犹存三径，叹绿窗窈窕，谩长新蒲。茂苑扁舟，底事夜雨江湖。当年柳枝放却，又不知、樊素何如。向醉里，暗传香、还记也无。

　　清平乐

　　题处梅家藏所南翁画兰

　　黑云飞起。夜月啼湘鬼。魂返灵根无二纸。千古不随流水。

　　香心淡染清华。似花还似非花。要与闲梅相处，孤山山下人家。

　　台城路

　　饯干寿道应举

　　几年槐市槐花冷，天风又还吹起。故箧重寻，闲书再整，犹记灯窗滋味。浑如梦里。见说道如今，早催行李。快买扁舟，第一桥边趁流水。

　　阳关须是醉酒，柳条休要折，争似攀桂。旧有家声，荣看世美，方了平生英气。琼林宴喜。带雪絮归来，满庭春意。事业方新，大鹏九万里。

　　壶中天

　　咏周静镜园池

　　万尘自远，径松存、仿佛斜川深意。乌石冈边犹记得，竹里吟安一字。暗叶禽幽，虚阑荷近，暑薄迟花气。行行且止，枯瓢枝上闲寄。

　　不恨老却流光，可怜归未得，翻恨流水。落落岭头云尚在，一笑生涯如此。树老梅荒，山孤人共，隔浦船归未。划然长啸，海风吹下空翠。

　　如梦令

　　处梅列芍药于几上酌余，不觉醉酒，陶

　　然有感

　　隐隐烟痕轻注。拂拂脂香微度。十二小红楼，人与玉箫何处。归去。归去。醉插一枝风露。

　　祝英台近

　　寄陈直卿

　　路重寻，门半掩、苔老旧时树。采药云深，童子更无语。怪他流水迢迢，湖天日暮，想只在、芦花多处。

　　谩延伫。姓名题上芭蕉，凉夜未风雨。赋了秋声，还赋断肠句。几回独立长桥，扁舟欲唤，待招取、白鸥归去。

　　如梦令

　　题渔乐图

　　不是潇湘风雨。不是洞庭烟树。醉倒古乾坤，人在孤篷来处。休去。休去。见说桃源无路。

　　桂枝香

　　如心翁置酒桂下，花晚而香益清，坐客

　　不谈俗事，惟论文。主人欢甚，余歌美成词。

　　琴书半室。向桂边偶然，一见秋色。老树香迟，清露缀花疑滴。山翁翻笑如泥醉，笑生平、无此狂逸。晋人游处，幽情付与，酒尊吟笔。

　　任萧散、披襟岸帻。叹千古犹今，休问何夕。髮短霜浓，却恐浩歌消得。明年野客重来此，探枝头、几分消息。望西楼远，西湖更远，也寻梅驿。

　　瑶台聚八仙

　　为焦云隐赋

　　春树江东。吟正远、清气竟入崆峒。问余栖处，只在缥缈山中。此去山中何所有，芰荷制了集芙蓉。且扶筇。倦游万里，独对青松。

　　行藏也须在我，笑晋人为菊，出岫方浓。淡然无心，古意且许谁同。飞符夜深润物，自呼起苍龙雨太空。舒还卷，看满楼依旧，霁日光风。

　　又

　　余昔有梅影词，今重为模写

　　近水横斜。先得月、玉树宛若笼纱。散迹苔烟，墨晕净洗铅华。误入罗浮身外梦，似花又却似非花。探寒葩。倩人醉里，扶过溪沙。

　　竹篱几番倦倚，看乍无乍有，如寄生涯。更好一枝，时到素壁檐牙。香深与春暗却，且休把江头千树夸。东家女，试淡妆颠倒，难胜西家。

　　又

　　咏鸳鸯菊

　　老圃堪嗟。深夜雨、紫英犹傲霜华。暖宿篱根，飞去想怯寒沙。采摘浮杯如戏水，晚香淡似夜来些。背风斜。翠苔径里，描绣人夸。

　　白头共开笑口，看试妆满插，云髻双丫。蝶也休愁，不是旧日疏葩。连枝愿为比翼，问因甚寒城独自花。悠然意，对九江山色，还醉陶家。

　　西江月

　　绝妙好词乃周草窗所集也

　　花气烘人尚暖，珠光出海犹寒。如今贺老见应难。解道江南肠断。

　　谩击铜壶浩叹，空存锦瑟谁弹。庄生蝴蝶梦春还。帘外一声莺唤。

　　霜叶飞

　　毗陵客中闻老妓歌

　　绣屏开了。惊诗梦、娇莺啼破春悄。隐将谱字转清圆，正杏梁声绕。看帖帖、蛾眉淡扫。不知能聚愁多少。叹客里凄凉，尚记得当年雅音，低唱还好。

　　同是流落殊乡，相逢何晚，坐对真被花恼。贞元朝士已无多，但暮烟衰草。未忘得春风窈窕。却怜张绪如今老。且慰我留连意，莫说西湖，那时苏小。

　　蝶恋花

　　题未色褚仲良写真

　　济楚衣裳眉目秀。活脱梨园，子弟家声旧。诨砌随机开笑口。筵前戏谏从来有。

　　戛玉敲金裁锦绣。引得传情，恼得娇娥瘦。离合悲欢成正偶。明珠一颗盘中走。

　　甘州

　　为小玉梅赋，并柬韩竹闲

　　见梅花、斜倚竹篱边。休道北枝寒。□□□翠袖，情随眼盼，愁接眉弯。一串歌珠清润，绾结玉连环。苏小无寻处，元在人间。

　　何事凄凉蚓窍，向尊前一笑，歌倒狂澜。叹从来古雅，欲觅赏音难。有如此、和声软语，甚韩湘、风雪度蓝关。君知否，挽樱评柳，却是香山。

　　又

　　澄江陆起潜皆山楼四景云林远市君

　　山下枕江流，为群山冠冕。塔院居乎绝顶，

　　旧有浮远堂，今废。

　　俯长江、不占洞庭波，山拔地形高。对扶疏古木，浮图倒影，势压雄涛。门掩翠微僧院，应有月明敲。物换堂安在，断碣闲抛。

　　不识庐山真面，是谁将此屋，突兀林坳。上层台回首，万境入诗豪。响天心、数声长啸，任清风、吹顶发萧骚。凭阑久，青琴何处，独立琼瑶。

　　瑶台聚八仙

　　千岩竞秀澄江之山，崒嵂清丽，奔驶

　　相触，自北而东，由东而南，笑人应接不

　　暇，其秀气之所钟欤

　　屋上青山。青未了、凌虚试一凭阑。乱峰叠嶂，无限古色苍寒。正喜云闲云又去，片云未识我心闲。对林峦。底须谢屐，何用跻攀。

　　三十六梯眺远，任半空笑语，飞落人间。赋笔吟笺，尘事竟不相关。朝来自然气爽，更好是秋屏宜晚看。蓬壶里，有天开图画，休唤边鸾。

　　壶中天

　　月涌大江西有大江，远隔淮甸，月白

　　潮生，神爽为之飞越。

　　长流万里。与沈沈沧海，平分一水。孤白争流蟾不没，影落潜蛟惊起。莹玉悬秋，绿房迎晓，楼观光疑洗。紫箫声袅，四檐吹下清气。

　　遥睇浪击空明，古愁休问，消长盈虚理。风入芦

　　花歌忽断，知有渔舟闲舣。露已沾衣，鸥犹栖草，一片潇湘意。人方酣梦，长翁元自如此。

　　台城路

　　遥岑寸碧澄江众山外，无锡惠峰在其

　　南，若地灵涌出，不偏不倚，处楼之正中，

　　苍翠横陈，是斯楼之胜境也。

　　翠屏缺处添奇观，修眉远浮孤碧。天影微茫，烟痕黯淡，不与千峰同色。凭高望极。向帘幕中间，冷光流入。料得吟僧，数株松下坐苍石。

　　泉源犹是故迹。煮茶曾味古，还记游历。调水符闲，登山屐在，却倚阑干斜日。轻阴易□。看飘忽风云，晦明朝夕。为我飞来，傍江横峭壁。

　　江城子

　　为满春泽赋横空楼

　　下临无地手扪天。上云烟。俯山川。栖止危巢，不隔道林禅。坐处清高风雨隔，全万境，一壶悬。

　　我来直欲挟飞仙。海为田。是何年。如此江声，啸咏白鸥前。老树无根云懵懂，凭寄语、米家船。

　　木兰花慢

　　游天师张公洞

　　风雷开万象，散天影、入虚坛。看峭壁重云，奇峰献玉，光洗琅玕。青苔古痕暗裂，映参差、石乳倒悬山。那得虚无幻境，元来透彻玄关。

　　跻攀。竟日忘还。空翠滴、逼衣寒。想邃宇阴阴，炉存太乙，难觅飞丹。泠然洞灵去远，甚千年、都不到人间。见说寻真有路，也须容我清闲。

　　台城路

　　为湖天赋

　　扁舟忽过芦花浦。闲情便随鸥去。水国吹箫，虹桥问月，西子如今何许。危阑谩抚。正独立苍茫，半空飞露。倒影虚明，洞庭波映广寒府。

　　鱼龙吹浪自舞。渺然凌万顷，如听风雨。夜气浮山，晴晖荡日，一色无寻秋处。惊凫自语。尚记得当时，故人来否。胜景平分，此心游太古。

　　月下笛

　　寄仇山村溧阳

　　千里行秋，支筇背锦，顿怀清友。殊乡聚首。爱吟犹自诗瘦。山人不解思猿鹤，笑问我、韦娘在否。记长堤画舫，花柔春闹，几番携手。

　　别后都依旧。但靖节门前，近来无柳。盟鸥尚有。可怜西塞渔叟。断肠不恨江南老，恨落叶、飘零最久。倦游处，减羁愁，犹未消磨是酒。

　　台城路

　　迁居

　　桃花零落玄都观，刘郎此情谁语。鬓髮萧疏，襟怀淡薄，空赋天涯羁旅。离情万缕。第一是难招，旧鸥今雨。锦瑟年华，梦中犹记艳游处。

　　依依心事最苦。片帆浑是月，独抱凄楚。屋破容秋，床空对雨，迷却青门瓜圃。初荷未暑。叹极目烟波，又歌南浦。燕忽归来，翠帘深几许。

　　惜红衣

　　赠伎双波

　　两剪秋痕，平分水影，炯然冰洁。未识新愁，眉心倩人贴。无端醉里，通一笑、柔花盈睫。痴绝。不解送情，倚银屏斜瞥。

　　长歌短舞，换羽移宫，飘飘步回雪。扶娇倚扇，欲把艳怀说。□□杜郎重到，只虑空江桃叶。但数峰犹在，如傍那家风月。

　　满江红

　　澄江会复初李尹

　　江上相逢，更秉烛、浑疑梦里。寂寞久，瑟弦尘断，为君重理。紫绶金章都莫问，醉中□送揶揄鬼。看满头、白雪欲消难，春风起。

　　云一片，身千里。漂泊地，东西水。叹十年不见，我生能几。慷慨悲歌惊泪落，古人未必皆如此。想今人、愁似古人多，如何是。

　　壶中天

　　送赵寿父归庆元

　　奚囊谢屐。向芙蓉城下，□□游历。江上沙鸥何所似，白髮飘飘行客。旷海乘风，长波垂钓，欲把珊瑚拂。近来杨柳，却怜浑是秋色。

　　日暮空想佳人，楚芳难赠，烟水分明隔。老病孤舟天地里，惟有歌声消得。故国荒城，斜阳古道，可奈花狼藉。他时一笑，似曾何处相识。

　　红情

　　疏影、暗香，姜白石为梅著语，因易之

　　曰红情、绿意以荷花荷叶咏之

　　无边香色。记涉江自采，锦机云密。剪剪红衣，学舞波心旧曾识。一见依然似语，流水远、几回空忆。看□□、倒影窥妆，玉润露痕湿。

　　闲立。翠屏侧。爱向人弄芳，背酣斜日。料应太液。三十六宫土花碧。清兴凌风更爽，无数满汀洲如昔。泛片叶、烟浪里，卧横紫笛。

　　绿意

　　碧圆自洁。向浅洲远渚，亭亭清绝。犹有遗簪，不展秋心，能卷几多炎热。鸳鸯密语同倾盖，且莫与、浣纱人说。恐怨歌、忽断花风，碎却翠云千叠。

　　回首当年汉舞，怕飞去、谩皱留仙裙折。恋恋青衫，犹染枯香，还叹鬓丝飘雪。盘心清露如铅水，又一夜、西风吹折。喜静看、匹练秋光，倒泻半湖明月。

　　虞美人

　　题陈公明所藏曲册

　　黄金谁解教歌舞。留得当时谱。断情残意落人间。汉上行云迷却、旧巫山。

　　妆楼何处寻樊素。空误周郎顾。一帘秋雨剪灯看。无限羁愁分付、玉箫寒。

　　踏莎行

　　卢仝啜茶手卷

　　清气崖深，斜阳木末。松风泉水声相答。光浮碗面啜先春，何须美酒吴姬压。

　　头上乌巾，鬓边白髮。数间破屋从芜没。山中有此玉川人，相思一夜梅花发。

　　南乡子

　　杜陵醉归手卷

　　晴野事春游。老去寻诗苦未休。一似浣花溪上路，清幽。烟草纤纤水自流。

　　何处偶迟留。犹未忘情是酒筹。童子策驴人已醉，知不。醉里眉攒万国愁。

　　临江仙

　　太白挂巾手卷

　　忆得沈香歌断后，深宫客梦迢遥。研池残墨溅花妖。青山人独自，早不侣渔樵。

　　石壁苍寒巾尚挂，松风顶上飘飘。神仙那肯混尘嚣。诗魂元在此，空向水中招。

　　南楼令

　　云冷未全开。檐冰雨冱苔。入花根、暖意先回。一夜绿房迎晓白，空忆遍、岭头梅。如幻旧情怀。寻春上吹台。正泥深、十二香街。且问谢家池畔草，春必定、几时来。

　　摸鱼儿

　　己酉重登陆起潜皆山楼，正对惠山

　　步高寒、下观浮远，清晖隔断风雨。醉魂误入滁阳路。落莫不知何处。阑屡拊。又却是，秋城自有芙蓉主。重游倦旅。对万壑千岩，长江巨浪，空翠洒衣屦。

　　景如许。都被楼台占取。晴岚暖霭朝暮。乾坤静里闲居赋。评泊水经茶谱。留胜侣。更底用，林泉曳杖寻桑苎。休休访古。看排闼青来，书床啸咏，莫向惠峰去。

　　台城路

　　陆义斋寿日，自澄江放舟，清游吴山水

　　间，散怀吟眺，一任所适所之。既倦，乘月

　　夜归。太白去后三百年无此乐耶。

　　清时乐事中园赋，怡情楚花湘草。秀色通帘，生香聚酒，修景常留池沼。闲居自好。奈车马喧尘，未教闲了。把菊清游，冷红飞下洞庭晓。

　　寻泉同步翠杳。更将秋共远，书画船小。款竹谁家，盟鸥某水，白月光涵圆峤。天浮浩渺。称绿髮飘飘，溯风舒啸。缓筑堤沙，渭滨人未老。

　　华胥引

　　钱舜举幅纸画牡丹、梨花。牡丹名洗妆

　　红，为赋一曲，并题二花

　　温泉浴罢，酣酒才苏，洗妆犹湿。落暮云深，瑶台月下逢太白。素衣初染天香，对东风倾国。惆怅东阑，炯然玉树独立。

　　只恐江空，顿忘却、锦袍清逸。柳迷归院，欲远

　　花妖未得。谁写一枝淡雅，傍沈香亭北。说与莺莺，怕人错认秋色。

　　风入松

　　听琴中弹樵歌

　　松风掩昼隐深清。流水自泠泠。一从柯烂归来后，爱弦声、不爱枰声。颇笑山中散木，翻怜爨下劳薪。

　　透云远响正丁丁。孤凤划然鸣。疑行岭上千秋雪，语高寒、相应何人。回首更无寻处，一江风雨潮生。

　　浪淘沙

　　秋江

　　万里一飞篷。吟老丹枫。潮生潮落海门东。三两点鸥沙外月，闲意谁同。

　　一色与天通。绝去尘红。渔歌忽断荻花风。烟水自流心不竞，长笛霜空。

　　夜飞鹊

　　大德乙巳中秋，会仇山村于溧阳。酒

　　酣兴逸，各随所赋。余作此词，为明月明

　　年佳话云。

　　林霏散浮暝，河汉空云，都缘水国秋清。绿房一夜迎向晓，海影飞落寒冰。蓬莱在何处，但危峰缥缈，玉籁无声。文箫素约，料相逢、依旧花阴。

　　登眺尚馀佳兴，零露下衣襟，欲醉还醒。明月明年此夜，颉颃万里，同此阴晴。霓裳梦断，到如今、不许人听。正婆娑桂底，谁家弄笛，风起潮生。

　　风入松

　　为山村赋

　　晴岚暖翠护烟霞。乔木晋人家。幽居只恐归图画，唤樵青、多种桑麻。门掩推敲古意，泉分冷淡生涯。

　　无边风月乐年华。留客可茶瓜。任他车马虽嫌僻，笑喧喧、流水寒鸦。小隐正宜深静，休栽湖上梅花。

　　石州慢

　　书所见寄子野、公明

　　野色惊秋，随意散愁，踏碎黄叶。谁家篱院闲花，似语试妆娇怯。行行步影，未教背写腰肢，一搦犹立门前雪。依约镜中春，又无端轻别。

　　痴绝。汉皋何处，解佩何人，底须情切。空引东邻，遗恨丁香空结。十年旧梦，谩馀恍惚云窗，可怜不是当时蝶。深夜醉醒来，好一庭风月。

　　清平乐

　　为伯寿题四花牡丹

　　百花开后。一朵疑堆绣。绝色年年常似旧。因甚不随春瘦。

　　脂痕淡约蜂黄。可怜独倚新妆。太白醉游何处，定应忘了沉香。

　　点绛唇

　　芍药

　　独殿春光，此花开后无花了。丹青人巧。不许芳心老。

　　密影翻阶，曾为寻诗到。竹西好。采香歌杳。十里红楼小。

　　卜算子

　　黄葵，一名侧金王戋

　　雅淡浅深黄，顾影欹秋雨。碧带犹皴笋指痕，不解擎芳醑。

　　休唱古阳关，如把相思铸。却忆铜盘露已干，愁在倾心处。

　　蝶恋花

　　山茶

　　花占枝头忺日焙。金汞初抽，火鼎铅华退。还似瘢痕涂獭髓。胭脂淡抹微酣醉。

　　数朵折来春槛外。欲染清香，只许梅相对。不是临风珠蓓蕾。山童隔竹休敲碎。

　　新雁过妆楼

　　乙巳菊日，寓溧阳，闻雁声，因动脊令之感。

　　遍插茱萸。人何处、客里顿懒携壶。雁影涵秋，绝似暮雨相呼。料得曾留堤上月，旧家伴侣有书无。谩嗟吁。数声怨抑，翻致无书。

　　谁识飘零万里，更可怜倦翼，同此江湖。饮啄关心，知是近日何如。陶潜尚存菊径，且休羡松风陶隐居。沙汀冷，拣寒枝、不似烟水黄芦。

　　洞仙歌

　　寄茅峰梁中砥

　　中峰壁立，挂飞来孤剑。苍雪纷纷堕晴藓。自当年诗酒，客里相逢，春尚好，鸥散烟波茂苑。

　　只今谁最老，种玉人间，消得梅花共清浅。问我入山期，但恐山深，松风把红尘吹断。望蓬莱、知隔几重云，料只隔中间，白云一片。

　　风入松

　　赠蒋道录溪山堂

　　门前山可久长看。留住白云难。溪虚却与云相傍，对白云、何必深山。爽气潜生树石，晴光竟入阑干。

　　旧家三径竹千竿。苍雪拂衣寒。绿蓑青笠玄真子，钓风波、不是真闲。得似壶中日月，依然只在人间。

　　小重山

　　题晓竹图

　　淡色分山晓气浮。疏林犹剩叶，不多秋。林深仿佛昔曾游。频唤酒，渔屋岸西头。

　　不拟此凝眸。朦胧清影里，过扁舟。行行应到白蘋洲。烟水冷，传语旧沙鸥。

　　浪淘沙

　　题许由掷瓢手卷

　　拂袖入山阿。深隐松萝。掬流洗耳厌尘多。石上一般清意味，不羡渔蓑。

　　日月静中过。俗□消磨。风瓢分付与清波。却笑唐求因底事，无奈诗何。

　　忆王孙

　　谢安棋墅

　　争棋赌墅意欣然。心似游丝飏碧天。只为当时一著玄。笑苻坚。百万军声屐齿前。

　　蝶恋花

　　邵平种瓜

　　秦地瓜分侯已故。不学渊明，种秫辞归去。薄有田园还种取。养成碧玉甘如许。

　　卜隐青门真得趣。蕙帐空闲，鹤怨来何暮。莫说蜗名催及戍。长安城下锄烟雨。

　　如梦令

　　渊明行径

　　苔径独行清昼。瑟瑟松风如旧。出岫本无心，迟种门前杨柳。回首。回首。篱下白衣来否。

　　丑奴儿

　　子母猿

　　山人去后知何处，风月清虚。来往无拘。戏引儿孙乐有馀。

　　悬崖挂树如相语，常守枯株。久与人疏。闲了当年一卷书。



　　浣溪沙

　　双笋

　　空色庄严玉版师。老斑遮护锦绷儿。只愁一夜被风吹。

　　润处似沾筼谷雨，斫来如带渭川泥。从空托出镇帷犀。

　　清平乐

　　平原放马

　　辔摇衔铁。蹴踏平原雪。勇趁军声曾汗血。闲过升平时节。

　　茸茸春草天涯。涓涓野水晴沙。多少骅骝老去，至今犹困盐车。

　　木兰花慢

　　二分春到柳，青未了，欲婆娑。甚书剑飘零，身犹是客，岁月频过。西湖故园在否，怕东风、今日落梅多。抱瑟空行古道，盟鸥顿冷清波。

　　知么。老子狂歌。心未歇，鬓先皤。叹敝却貂裘，驱车万里，风雪关河。灯前恍疑梦醒，好依然、只著旧渔蓑。流水桃花渐暖，酒船不去如何。

　　长相思

　　赠别笑倩

　　去来心。短长亭。只隔中间一片云。不知何处寻。

　　闷还颦。恨还瞋。同是天涯流落人。此情烟水深。

　　南楼令

　　有怀西湖，且叹客游之漂泊

　　湖上景消磨。飘零有梦过。问堤边、春事如何。可是而今张绪老，见说道、柳无多。

　　客里醉时歌。寻思安乐窝。买扁舟、重缉渔蓑。欲趁桃花流水去，又却怕、有风波。

　　清平乐

　　题倦耕图

　　一犁初卸。息影斜阳下。角上汉书何不挂。老子近来慵跨。

　　烟村草树离离。卧看流水忘归。莫饮山中清味，怕教洗耳人知。

　　满江红

　　近日衰迟，但随分、蜗涎自足。底须共、红尘争道，顿荒松菊。壮志已荒圯上履，正音恐是沟中木。又安知、幕下有词人，归心速。

　　书尚在，怜鱼腹地。珠何处，惊鱼目。且依然诗思，灞桥人独。不用回头看堕甑，不愁抱石疑非玉。忽一声、长啸出山来，黄粱熟。

　　法曲献仙音

　　题姜子野雪溪图

　　梅失黄昏，雁惊白昼，脉脉斜飞云表。絮不生萍，水疑浮玉，此景正宜舒啸。记夜悄、曾乘兴，何必见安道。

　　系船好。想前村、未知甚处。吟思苦，谁游灞桥路杳。清饮一瓢寒，又何妨、分傍茶灶。野屋萧萧，任楼中、低唱人笑。渐东风解冻，怕有桃花流到。

　　浣溪沙

　　写墨水仙二纸寄曾心传，并题其上

　　昨夜蓝田采玉游。向阳瑶草带花收。如今风雨不须愁。

　　零露依稀倾凿落，碎琼重叠缀搔头。白云黄鹤思悠悠。

　　又

　　半面妆凝镜里春。同心带舞掌中身。因沾弱水褪精神。

　　冷艳喜寻梅共笑，枯香羞与佩同纫。湘皋犹有未归人。

　　一枝春

　　为陆浩斋赋梅南

　　竹外横枝，并阑干、试数风才一信。么禽对语，仿佛醉眠初醒。遥知是雪，甚都把、暮寒消尽。清更润。明月飞来，瘦却旧时疏影。

　　东阁谩撩诗兴。料西湖树老，难认和靖。晴窗自好，胜事每来独领。融融向暖，笑尘世、万花犹冷。须酿成、一点春腴，暗香在鼎。

　　水调歌头

　　寄王信父

　　白髮已如此，岁序更骎骎。化机消息，庄生天籁雍门琴。颇笑论文说剑，休问高车驷马，衮衮□黄金。蚁在元无梦，水竞不流心。

　　绝交书，招隐操，恶圆箴。世尘空扰，脱巾挂壁且松阴。谁对紫微阁下，我对白蘋洲畔，朝市与山林。不用一钱买，风月短长吟。

　　南楼令

　　送杭友

　　聚首不多时。烟波又别离。有黄金、应铸相思。折得梅花先寄我，山正在、里湖西。

　　风雪脆荷衣。休教鸥鹭知。鬓丝丝、犹混尘泥。何日束书归旧隐，只恐怕、种瓜迟。

　　南乡子

　　竹居

　　爱此碧相依。卜筑西园隐逸时。三径成阴门可款，幽栖。苍雪纷纷冷不飞。

　　青眼旧心知。瘦节终看岁晚期。人在清风来往处，吟诗。更好梅花著一枝。

　　朝中措

　　清明时节雨声哗。潮拥渡头沙。翻被梨花冷看，人生苦恋天涯。

　　燕帘莺户，云窗雾阁，酒醒啼鸦。折得一枝杨柳，归来插向谁家。

　　采桑子

　　西园冷罥秋千索，雨透花颦。雨过花皴。近觉江南无好春。

　　杜郎不恨寻芳晚，梦里行云。陌上行尘。最是多愁老得人。

　　阮郎归

　　有怀北游

　　钿车骄马锦相连。香尘逐管弦。瞥然飞过水秋千。清明寒食天。

　　花贴贴，柳悬悬。莺房几醉眠。醉中不信有啼鹃。江南二十年。

　　浣溪沙

　　艾蒳香消火未残。便能晴去不多寒。冶游天气却身闲。

　　带雨移花浑懒看，应时插柳日须攀。最堪惆怅是东阑。

　　风入松

　　闰元宵

　　向人圆月转分明。箫鼓又逢迎。风吹不老蛾儿闹，绕玉梅、犹恋香心。报道依然放夜，何妨款曲行春。

　　锦灯重见丽繁星。水影动梨云。今朝准拟花朝醉，奈今宵、别是光阴。帘底听人笑语，莫教迟了□青。

　　踏莎行

　　咏汤

　　瑶草收香，琪花采汞。冰轮碾处芳尘动。竹炉汤暖火初红，玉纤调罢歌声送。

　　麾去茶经，袭藏酒颂。一杯清味佳宾共。从来采药得长生，蓝桥休被琼浆弄。

　　鹧鸪天

　　楼上谁将玉笛吹。山前水阔暝云低。劳劳燕子人千里，落落梨花雨一枝。

　　修禊近，卖饧时。故乡惟有梦相随。夜来折得江头柳，不是苏堤也皱眉。

　　摸鱼儿

　　春雪客中寄白香岩、王信父

　　又孤吟、灞桥深雪，千山绝尽飞鸟。梅花也著东风笑，一夜瘦添多少。春悄悄。正断梦愁诗，忘却池塘草。前村路杳。看野水流冰，舟闲渡口，何必见安道。

　　慵登眺。脉脉霏霏未了。寒威犹自清峭。终须几日开晴去，无奈此时怀抱。空暗恼。料酒兴歌情，未肯随人老。惜花起早。拚醉□忘归，接更好，一笑任倾倒。

　　满江红

　　己酉春日

　　老子今年，多准备、吟笺赋笔。还自喜、锦囊添富，顿非畴昔。书册琴棋清队仗，云山水竹闲踪迹。

　　任醉筇、游屐过平生，千年客。回首梦，东隅失。乘兴去，桑榆得。且怡然一笑，探梅消息。天下神仙何处有，神仙只向人间觅。折梅花、横挂酒壶归，白鸥识。

　　木兰花慢

　　元夕后，春意盎然，颇动游兴，呈霅川

　　吟社诸公。

　　锦街穿戏鼓，听铁马、响春冰。甚舞绣歌云，欢情未足，早已收灯。从今便须胜赏，步青青、野色一枝藤。落魄花间酒侣，温存竹里吟朋。

　　休憎。短髮鬅鬙。游兴懒、我何曾。任蹴踏芳尘，寻蕉覆鹿，自笑无能。清狂尚如旧否，倚东风、啸咏古兰陵。十里梅花霁雪，水边楼观先登。

　　又

　　用前韵呈王信父

　　江南无贺老，看万壑、出清冰。想柳思周情，长歌短咏，密与传灯。山川润分秀色，称醉挥、健笔剡溪藤。一语不谈俗事，几人来结吟朋。

　　堪憎。我髮鬅鬙。频赋曲、旧时曾。但春蚓秋蛩，寒篱晚砌，颇叹非能。何如种瓜秫，带一锄、归去隐东陵。野啸天风两耳，翠微深处孙登。

　　浪淘沙

　　寒食不多时。燕燕才归。杏花零落水痕肥。浅碧分山初过雨，一霎晴晖。

　　闲折小桃枝。蝶也相随。晚妆不合整蛾眉。蓦忽思量张敞画，又被愁知。

　　临江仙

　　怀辰州教授赵学舟

　　一点白鸥何处去，半江潮落沙虚。淡黄柳上月痕初。遐观情悄悄，凝想步徐徐。

　　每一相思千里梦，十年有此相疏。休休寄雁问何如。如何休寄雁，难写绝交书。

　　壶中天

　　绕枝倦鹊，鬓萧萧、肯信如今犹客。风雪荷衣寒叶补，一点灯花悬壁。万里舟车，十年书剑，此意青

　　天识。泛然身世，故家休问清白。

　　却笑醉倒衰翁，石床飞梦，不入槐安国。只恐溪山游未了，莫叹飘零南北。滚滚江横，呜呜歌罢，渺渺情何极。正无聊赖，天风吹下孤笛。

　　谒金门

　　晚晴薄。一片杏花零落。纵是东风浑未恶。二分春过却。

　　可怪寒生池阁。下了重重帘幕。忽见旧巢还是错。燕归何处著。

　　清平乐

　　采芳人杳。顿觉游情少。客里看春多草草。总被诗愁分了。

　　去年燕子天涯。今年燕子谁家。三月休听夜雨，如今不是催花。

　　渔家傲

　　病中未及过毗陵

　　门掩新阴孤馆静。杨花却解来相趁。几日方知因酒病。无憀甚。脱巾挂壁将书枕。

　　是说落红堆满径。不知何处游人盛。自笑扁舟犹未定。清和近。寻诗已约兰陵令。

　　又

　　辛苦移家聊处静。扫除花径歌声趁。也学维摩闲示病。迂疏甚。松风两耳和衣枕。

　　颇倦扶筇寻捷径。东墙蔼蔼红香盛。少待摇人波自定。蓬壶近。且呼白鹤招韩令。

　　壶中天

　　白香岩和东坡韵赋梅

　　苔根抱古，透阳春、挺挺林间英物。隔水笛声那得到，斜日空明绝壁。半树篱边，一枝竹外，冷艳凌苍雪。淡然相对，万花无此清杰。

　　还念庾岭幽情，江南聊折，赠行人应发。寂寂西窗闲弄影，深夜寒灯明灭。且浸芳壶，休簪短帽，照见萧萧发。几时归去，郎吟湖上香月。

　　南楼令

　　题聚仙图

　　曾记宴蓬壶。寻思认得无。醉归来、事已模糊。忽对画图如梦寐，又因甚、下清都。

　　拍手笑相呼。应书缩地符。恐人间、天上同途。隔水一声何处笛，正月满、洞庭湖。

　　清平乐

　　题墨仙双清图

　　丹丘瑶草。不许秋风扫。记得对花曾被恼。犹似前时春好。

　　湘皋闲立双清。相看波冷无声。独说长生未老，不知老却梅兄。

　　浪淘沙

　　余画墨水仙并题其上

　　回首欲婆娑。淡扫修蛾。盈盈不语奈情何。应恨梅兄礬弟远，云隔山阿。

　　弱水夜寒多。带月曾过。羽衣飞过染馀波。白鹤难招归未得，天阔星河。

　　西江月

　　题墨水仙

　　缥缈波明洛浦，依稀玉立湘皋。独将兰蕙入离骚。不识山中瑶草。

　　月照英翘楚楚，江空醉魄陶陶。犹疑颜色尚清高。一笑出门春老。

　　壶中天

　　怀霅友

　　异乡倦旅，问扁舟东下，归期何日。琴剑空随身万里，天地谁非行客。李杜飘零，羊昙悲感，回首俱陈迹。羁怀难写，豆虫吟破孤寂。

　　柳外门掩疏阴，佳人何处，溪上蘋花白。留得一方无用月，隐隐山阳闻笛。旧雨不来，风流云散，惟有长相忆。雁书休寄，寸心分付梅驿。

　　甘州

　　和袁静春入杭韵

　　听江湖、夜雨十年灯，孤影尚中洲。对荒凉茂苑，吟情渺渺，心事悠悠。见说寒梅犹在，无处认西楼。招取楼边月，同载扁舟。

　　明日琴书何处，正风前坠叶，草外闲鸥。甚消磨不尽，惟有古今愁。总休问、西湖南浦，渐春来、烟水入天流。清游好，醉招黄鹤，一啸清秋。

　　风入松

　　与王彦常游会仙亭

　　爱闲能有几人来。松下独徘徊。清虚冷淡神仙事，笑名场、多少尘埃。漱齿石边危坐，洗心易里舒怀。

　　划然长啸白云堆。更待月明□。一瓢春水山中饮，喜无人、踏破苍苔。开了桃花半树，此游不是天台。

　　又

　　酌惠山水

　　一瓢饮水曲肱眠。此乐不知年。今朝忽上龙峰顶。却元来、有此甘泉。洗却平生尘土，慵游万里山川。

　　照人如鉴止如渊。古窦暗涓涓。当时桑苎今何在，想松风、吹断茶烟。著我白云堆里，安知不是神仙。

　　浪淘沙

　　题陈汝朝百鹭画卷

　　玉立水云乡。尔我相忘。披离寒羽庇风霜。不趁白鸥游海上，静看鱼忙。

　　应笑我凄凉。客路何长。犹将孤影侣斜阳。花底鹓行无认处，却对秋塘。

　　祝英台近

　　题陆壶天水墨兰石

　　带飘飘，衣楚楚。空谷饮甘露。一转花风，萧艾遽如许。细看息影云根，淡然诗思，曾□被、生香轻误。

　　此中趣。能消几笔幽奇，羞掩众芳谱。薜老苔荒，山鬼竟无语。梦游忘了江南，故人何处，听一片、潇湘夜雨。

　　台城路

　　夏壶隐壁间，李仲宾写竹石、赵子昂作

　　枯木，娟净峭拔，远返古雅，余赋词以述二

　　妙。

　　老枝无著秋声处，萧萧倦听风雨。暗饮春腴，欣荣晚节，不载天河人去。心存太古。喜冰雪相看，此君欲语。共倚云根，岁寒羞并岁寒所。

　　当年曾见汉馆，卷帘频坐对，飞梦湘楚。叹我重来，何堪如此，落叶空江无数。盘桓屡抚。似冉冉吹衣，颇疑非雾。素壁高堂，晋人清几许。

　　长亭怨

　　别陈行之

　　跨匹马、东瀛烟树。转首十年，旅愁无数。此日重逢，故人犹记旧游否。雨今云古。更秉烛、浑疑梦语。衮衮登台，叹野老、白头如许。

　　归去。问当初鸥鹭。几度西湖霜露。漂流最苦。便一似、断蓬飞絮。情可恨、独棹扁舟，浩歌向、清风来处。有多少相思，都在一声南浦。

　　忆旧游

　　寓毗陵有怀澄江旧友

　　笑铭崖笔倦，访雪舟寒，觅里寻邻。半掩闲门草，看长松落荫，旧榻悬尘。自怜此来何事，不为忆鲈莼。但回首当年，芙蓉城里，胜友如云。

　　思君。度遥夜，谩疑是梅花，檐下空巡。蝶与周俱梦，折一枝聊寄，古意殊真。渺然望极来雁，传与异乡春。尚记得行歌，阳关西出无故人。

　　踏莎行

　　郊行，值游女以花掷水，余得之，戏作

　　此解

　　花引春来，手擎春住。芳心一点谁分付。微歌微笑蓦思量，瞥然抛与东流去。

　　带润偷拈，和香密护。归时自有留连处。不随烟水不随风，不教轻把刘郎误。

　　浪淘沙

　　作墨水仙寄张伯雨

　　香雾湿云鬟。蕊佩珊珊。酒醒微步晚波寒。金鼎尚存丹已化，雪冷虚坛。

　　游冶未知还。鹤怨空山。潇湘无梦绕丛兰。碧海茫茫归不去，却在人间。

　　西江月

　　同前

　　落落奇花未吐，离离瑶草偏幽。蓬山元是不知秋。却笑人间春瘦。

　　潇酒寒犀麈尾，玲珑润玉搔头。半窗晴日水痕收。不怕杜鹃啼后。

　　珍珠令

　　桃花扇底歌声杳。愁多少。便觉道花阴闲了。因甚不归来，甚归来不早。

　　满院飞花休要扫。待留与、薄情知道。怕一似飞花，和春都老。

　　壶中天

　　寿月溪

　　波明昼锦，看芳莲迎晓，风弄晴碧。乔木千年长润屋，清荫图书琴瑟。龟甲屏开，虾须帘卷，瑶草秋无色。和熏兰麝，彩衣欢拥诗伯。

　　溪上燕往鸥还，笔床茶灶，筇竹随游屐。闲似神仙闲最好，未必如今闲得。书染芝香，驿传梅信，次第来云北。金尊须满，月光长照歌席。

　　摸鱼儿

　　为卞南仲赋月溪

　　溯空明、霁蟾飞下，湖湘难辨遥树。流来那得清如许，不与众流东注。浮净宇。任消息虚盈，壶内藏今古。停杯问取。甚玉笛移宫，银桥散影，依旧广寒府。

　　休凝伫。鼓枻渔歌在否。沧浪浑是烟雨。黄河路接银河路。炯炯近天尺五。还自语。奈一寸闲心，不是安愁处。凌风远举。趁冰玉光中，排云万里，秋艇载诗去。

　　好事近

　　赠笑倩

　　葱茜满身云，酒晕浅融香颊。水调数声娴雅，把芳心偷说。

　　风吹裙带下阶迟，惊散双蝴蝶。佯捻花枝微笑，溜晴波一瞥。

　　小重山

　　烟竹图

　　阴过云根冷不移。古林疏又密，色依依。何须喷饭笑当时。筼篘谷，盈尺小鹅溪。

　　展玩似堪疑。楚山从此去，望中迷。不知何处倚湘妃。空江晚，长笛一声吹。

　　蝶恋花

　　秋莺

　　求友林泉深密处。弄舌调簧，如问春何许。燕子先将雏燕去。凄凉可是歌来暮。

　　乔木萧萧梧叶雨。不似寻芳，翻落花心露。认取门前杨柳树。数声须入新年语。

　　南楼令

　　寿月溪

　　天净雨初晴。秋清人更清。满吟窗、柳思周情。一片香来松桂下，长听得、读书声。

　　闲处卷黄庭。年年两鬓青。佩芳兰、不系尘缨。傍取溪边端正月，对玉兔、话长生。

　　风入松

　　溪山堂竹别本作子昂竹石卷子

　　新篁依约佩初摇。老石润山腰。逸人未必犹酣酒，正溪头、风雨潇潇。砺齿犹随市隐，虚心肯受春招。

　　从教三径入渔樵。对此觉尘消。娟枝冷叶无多子，伴明窗、书卷诗瓢。清过炎天梅蕊，淡欺雪里芭蕉。

　　踏莎行

　　跋伯时弟抚松寄傲诗集

　　水落槎枯，田荒玉碎。夜兰秉烛惊相对。故家人物已无传，一灯却照清江外。

　　色展天机，光摇海贝。锦囊日月奚童背。重逢何处抚孤松，共吟风月西湖醉。

　　声声慢

　　中吴感旧

　　因风整帽，借柳维舟，休登故苑荒台。去岁何年，游处半入苍苔。白鸥旧盟未冷，但寒沙、空与愁堆。谩叹息，问西门洒泪，不忍徘徊。

　　眼底江山犹在，把冰弦弹断，苦忆颜回。一点归心，分付布袜青鞋。相寻已期到老，那知人、如此情怀。怅望久，海棠开、依旧燕来。

　　又

　　重过垂虹

　　□声短棹，柳色长条，无花但觉风香。万境天开，逸兴纵我清狂。白鸥更闲似我，趁平芜、飞过斜阳。重叹息，却如何不□，梦里黄粱。

　　一自三高非旧，把诗囊酒具，千古凄凉。近日烟波，乐事尽逐渔忙。山横洞庭夜月，似潇湘、不似潇湘。归未得，数清游、多在水乡。

　　又

　　寄叶书隐

　　百花洲畔，十里湖边，沙鸥未许盟寒。旧隐琴书，犹记渭水长安。苍云数千万叠，却依然、一笑人间。似梦里，对清尊白髮，秉烛更阑。

　　渺渺烟波无际，唤扁舟欲去，且与凭兰。此别何如，能消几度阳关。江南又听夜雨，怕梅花、零落孤山。归最好，甚闲人、犹自未闲。

　　木兰花慢

　　归隐湖山，书寄陆处梅

　　二分春是雨，采香径、绿阴铺。正私语晴蛙，于飞晚燕，闲掩纹疏。流光惯欺病酒，问杨花、过了有花无。啼鴂初闻院宇，钓船犹系菰蒲。

　　林逋。树老山孤。浑忘却、隐西湖。叹扇底歌残，蕉间梦醒，难寄中吴。秋痕尚悬鬓影，见莼丝、依旧也思鲈。黏壁蜗涎几许，清风只在樵渔。

　　清平乐

　　兰曰国香，为哲人出，不以色香自炫，

　　乃得天之清者也。楚子不作，兰今安在。得

　　见所南翁枝上数笔，斯可矣。赋此以纪情事

　　云

　　□花一叶。比似前时别。烟水茫茫无处说。冷却西湖□月。

　　贞芳只合深山。红尘了不相关。留得许多清影，幽香不到人间。

　　又

　　赠云麓麓道人

　　□□不了。都被红尘老。一粒粟中休道好。弱水竟通蓬岛。

　　孤云漂泊难寻。如今却在□□。莫趁清风出岫，此中方是无心。

　　又

　　题平沙落雁图

　　平沙流水。叶老芦花未。落雁无声还有字。一片潇湘古意。

　　扁舟记得幽寻。相寻只在□□。莫趁春风飞去，玉关夜雪犹深。

　　临江仙

　　甲寅秋，寓吴，作墨水仙为处梅吟边清

　　玩。时馀年六十有七，看花雾中，不过戏纵

　　笔墨，观者出门一笑可也

　　剪剪春冰出万壑，和春带出芳丛。谁分弱水洗尘红。低回金叵罗，约略玉玲珑。

　　昨夜洞庭云一片，朗吟飞过天风。戏将瑶草散虚空。灵根何处觅，只在此山中。

　　思佳客

　　题周草窗武林旧事

　　梦里瞢腾说梦华。莺莺燕燕已天涯。蕉中覆处应无鹿，汉上从来不见花。

　　今古事，古今嗟。西湖流水响琵琶。铜驼烟雨栖芳草，休向江南问故家。

　　清平乐

　　别苗仲通

　　柳间花外。日日离人泪。忆得楼心和月醉。落叶与愁俱碎。

　　如今一笑吴中。眼青犹认衰翁。先泛扁舟烟水，西湖多定相逢。

　　又

　　过金桂轩坟园

　　□□晴树。寒食无风雨。记得当时游冶处。桂底一身香露。

　　神仙只在蓬莱。不知白鹤飞来。乘兴飘然归去，瞋人踏破苍苔。

　　风入松

　　久别曾心传，近会于竹林清话。欢未足

　　而离歌发，情如之何，因作此解，时至大庚

　　戌七月也。

　　满头风雪昔同游。同载月明舟。回来又续西湖梦，绕江南、那处无愁。赢得如今老大，依然只是漂流。

　　故人剪烛对花讴。不记此身浮。征衣冷落荷衣暖，径虽荒、也合归休。明□□□烟水，相思却在并州。

　　渔歌子

　　张志和与余同姓，而意趣亦不相远。庚

　　戌春，自阳羡牧溪放舟过罨画溪，作渔歌子

　　十解，述古调也。

　　□卯湾头屋数间。放船收尽一溪山。聊适兴，且怡颜。问天难买是真闲。

　　又

　　□□□□□溪流。紧系篱边一叶舟。沽酒去，闭门休。从此清闲不属鸥。

　　又

　　□□□□白云多。童子贪眠枕绿蓑。莞尔笑，浩然歌。奈此萧萧落叶何。

　　又

　　□□□□半树梅。卷帘一色玉蓬莱。宜啸咏，莫徘徊。乘兴扁舟好去来。

　　又

　　□□□□□子同。更无人识老渔翁。来往事，有无中。却恐桃源自此通。

　　又

　　□□□□□求鱼。钓不得鱼还自如。尘事远，世人疏。何须更写绝交书。

　　又

　　□□□□濯尘缨。严濑磻溪有重轻。多少事，古今情。今人当似古人清。

　　又

　　□□□□□浮家。篷底光阴鬓未华。停短棹，舣平沙。流来恐是杏坛花。

　　又

　　□□□□□孤村。路隔尘寰水到门。斜照散，远云昏。白鹭飞来老树根。

　　又

　　□□□年酒半酣。知鱼知我静中参。峰六六，径三三。此怀难与俗人谈。

　　一剪梅

　　闷蕊惊寒减艳痕。蜂也消魂。蝶也消魂。醉归无月傍黄昏。知是花村。知是前村。

　　留得闲枝叶半存。好似桃根。不似桃根。小楼昨夜雨声浑。春到三分。秋到三分。

　　南乡子

　　野色一桥分。活水流云直到门。落叶堆篱从不扫，开尊。醉里教儿诵楚文。

　　隔断马蹄痕。商鼎熏花独自闻。吟思更添清绝处，黄昏。月白枝寒雪满村。

　　清平乐

　　过吴见屠存博近诗，有怀其人

　　五湖一叶。风浪何时歇。醉里不知花影别。依旧空山明月。

　　夜深鹤怨归迟。此时那处堪归。门外一株杨柳，折来多少相思。

　　柳梢青

　　清明夜雪

　　一夜凝寒，忽成琼树，换却繁华。因甚春深，片红不到，绿水人家。

　　眼惊白昼天涯。空望断、尘香钿车。独立回风，不阑惆怅，莫是梨花。

　　南歌子

　　陆义斋燕喜亭

　　窗密春声聚，花多水影重。只留一路过东风。围得生香不断、锦熏笼。

　　月地连金屋，云楼瞰翠蓬。惺忪笑语隔帘栊。知是谁调鹦鹉、柳阴中。

　　青玉案

　　闲居

　　万红梅里幽深处。甚杖屦、来何暮。草带湘香穿水树。尘留不住。云留却住。壶内藏今古。

　　独清懒入终南去。有忙事、修花谱。骑省不须重作赋。园中成趣。琴中得趣。酒醒听风雨。

　　台城路

　　归杭

　　当年不信江湖老，如今岁华惊晚。路改家迷，花空荫落，谁识重来刘阮。殊乡顿远。甚犹带羁怀，雁凄蛩怨。梦里忘归，乱浦烟浪片帆转。

　　闭门休叹故苑。杖藜游冶处，萧艾都遍。雨色云西，晴光水北，一洗悠然心眼。行行渐懒。快料理幽寻，酒瓢诗卷。赖有湖边，踢时鸥数点。

　　菩萨蛮

　　晓行西湖边

　　霜花铺岸浓如雪。田间水浅冰初结。林密乱鸦啼。山深雁过稀。

　　风恬湖似镜。冷浸楼台影。梅不怕隆寒，疏葩正耐看。

　　尾犯

　　山庵有梅古甚，老僧云：此树近百年

　　矣。余盘礴花下，竟日忘归，因有感於孤

　　山，为赋此调

　　一白受春知。独爱老来，疏瘦偏宜。古月黄昏，许松竹相依。晕藓枯搓半折，影浮波、渴龙倒窥。岁华凋谢，水边篱落，雪后忽横枝。

　　百花头上立，且休问、向北开迟。老了何郎，不成便无诗。惟只有、西州倦客，怕说著、西湖旧时。难忘处，放鹤山空人未归。

　　祝英台近

　　为自得齐赋

　　水空流，心不竞，门掩柳阴早。芸暖书芗，声压四檐悄。断尘飞远清风，人间醒醉，任蝶梦、何时分晓。

　　古音少。素琴久已无弦，俗子未知道。听雨看云，依旧静中好。但教春气融融，一般意思，小窗外、不除芳草。

　　华胥引

　　赋松花

　　碧浮春盖，黄点秋旗，细芳泛月。露委残钗，烟梳高髻曾戏折。几度宿寄山房，□麯尘云屑。香入蜂须，蜜房风味应别。

　　刍酒浮汤，爱霏霏、粉黄清绝。嫩苞新子，凭谁香歌五粒。只怕东风吹尽，长萧萧黄髮。独鹤归来，满庭零乱金雪。

　　甘州

　　题曾心传藏温日观墨蒲萄画卷

　　相不劳、添竹引龙须，断梗忽传芳。记珠悬润碧，飘摇秋影，曾印禅窗。诗外片云落莫，错认是花光。无色空尘眼，雾老烟荒。

　　一剪静中生意，任前看冷淡，真味深长。有清风如许，吹断万红香。且休教夜深人见，怕误他、看月上银床。凝眸久，却愁卷去，难博西凉。 


