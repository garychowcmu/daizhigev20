
《四库全书　子畧》　　（宋）髙似孙 撰

　　钦定四库全书

　　史部十四

　　子畧

　　目录类一

　　经籍之属

　　提要

　　臣等谨案子畧四卷宋髙似孙撰似孙有剡録等书已著录是书详载诸家说部卷一始汉志所载次隋志所载次唐志所载次庾仲容子钞马总意林所载次郑樵通志艺文畧所载皆削其门类而存其书名畧注撰人卷数于下其一书而有诸家注者则惟列本书而注家细字附録焉其有题识者凡阴符经握竒经八阵图鬻子六韬孔丛子曽子鲁仲连子晏子老子庄子列子文子战国策管子尹文子韩非子墨子邓析子亢桑子鹖冠子孙子呉子范子鬼谷子吕氏春秋素书淮南子贾谊新书盐铁论论衡太元经新序说苑抱朴子文中子元子皮子隠书凡三十八家其中说苑新序合一篇而八阵图附于握竒经实共三十六篇惟阴符经握竒经録其原书于前余皆不録似乎后人删节之本未必完书也马端临通考多引之亦颇有所考证发明然似孙能知亢桑子之伪而于阴符经握竒经三畧诸葛亮将苑十六策之类乃皆以为真则鉴别亦未为甚确其盛称鬼谷子尤为好竒以其会梓诸家且所见之本犹近古终非焦竑经籍志流辗转贩鬻徒构虚词者比故录而存之备考证焉

　　乾隆四十六年十二月恭校上

　　总纂官 （臣）纪昀 （臣）陆锡熊 （臣）孙士毅

　　总校官 （臣）陆费墀

　　●子畧原序

　　六经后以士才艺自声于战国秦汉间往往骋辞立言成一家法观其跌宕古今之变发挥事物之机智力足以尽其神思致足以殚其用其指心运志固不能尽宗于经而经纬表里亦有不能尽忘乎经者使之纯乎道昌乎世岂不可驰骋规画鍧铮事功而与典谟风雅并传乎所逢如此所施又如此终亦碌碌与羣言如一百氏同流可不嗟且惜哉呜呼仲尼皇皇孟子切切犹不克如皋夔如伊吕周召况他乎至若荀况扬雄氏王通韩愈氏是学孔孟者也又不可与诸子同日语或知此意则一言可以明道艺究吁谟可以立身养性致广大尽髙明可以著书立言丹青金石垂训乎后世顾所择如何耳审哉审哉乃系以诸子之学必有因其学而决其传存其流而辨其术者斯可以通名家究指归矣作子畧

　　●钦定四库全书

　　子畧卷一

　　（宋）髙似孙 撰

　　黄帝阴符经

　　观天之道执天之行尽矣故天有五贼见之者昌五贼在心施行于天宇宙在乎手万化生乎身天性人也人心机也立天之道以定人也天发杀机日月星辰地发杀机龙蛇起陆人发杀机天地反复天人合发万变定基性有巧拙可以伏藏九窍之邪在乎三要可以动静火生于木祸发必克奸生于国时动必溃知之修练谓之圣人天地万物之盗万物人之盗人万物之盗三盗既宜三才既安故曰食其时百骸理动其机万化安人知其神而神不知不神所以神日月有数大小有定圣功生焉神明出焉其盗机也天下莫不见莫能知君子得之固穷小人得之轻命瞽者善听聋者善视絶利一源用师十倍三反昼夜用师万倍心生于物死于物机在目天之无恩而大恩生迅雷烈风莫不蠢然至乐性余至静则廉天之至私用之至公禽之制在气生者死之根死者生之根恩生于害害生于恩愚人以天地文理圣我以时物文理哲自然之道静故天地万物生天地之道浸故阴阳胜阴阳相推而变化顺矣至静之道律吕所不能契爰有竒器是生万象八卦甲子神机鬼藏阴阳相胜之术昭昭乎进乎象矣
　　右阴符经文

　　阴符经注

　　太公等注【一卷十七家】　七家注【一卷】
　　李靖注【一卷李筌】　张杲注【一卷】
　　袁淑真注【一卷】　萧真宰注【一卷】
　　黄居真注【一卷】　沈亚夫注【一卷】
　　任照一注【一卷】　蹇昌辰注【一卷】
　　杜光庭注【一卷】　陆佃注【一卷】
　　李靖阴符机【一卷】　阴符太无传【一卷张杲传得于道藏】
　　阴符正义【一卷唐韦洪】　阴符要义【一卷】
　　李筌妙义【骊山母传一卷】　阴符辨命论【张果一卷】
　　阴符玄谈【玄解先生一卷】　阴符经疏【一卷袁淑真】
　　阴符经颂【一卷大元子】　阴符经【一卷无为子撰】
　　阴符颂【三卷张彬卿撰】　阴符玄义【一卷唐张鲁】
　　阴符丹经【一卷防山长】　阴符丹经【一卷骊山母注】
　　阴符序【一卷李筌】　阴符经诀【一卷】
　　阴符经序【一卷】　阴符五贼义【一卷】
　　阴符小解【一卷】　阴符天机经【一卷】
　　阴符解题【一卷】　阴符丹经解【一卷】

　　陆龟蒙读阴符经诗

　　清辰整冠坐朗咏三百言备识天地意献词犯乾坤何事不隠德降灵生轩辕口衔造化斧凿破机闗门五贼忽迸逸万物争崩奔虚施神仙要莫救华池源但学战胜术相髙甲兵屯龙蛇竞起陆鬬血浮中原成汤与周武反复更为尊下及秦汉得黩弄兵亦烦奸强自林据仁弱无枝蹲狂喉恣吞噬逆翼争飞翻家家伺天发不肯匡淫昏生民坠涂炭比屋为寃魂秪为读此书大朴难乆存微臣与轩辕亦是万世孙未能穷意义岂敢求瑕痕曽亦爱两句可与贤达论生者死之根死者生之根方寸了十字万化皆胚腪身外更何事眼前徒自喧黄河但东注不见归昆仑昼短苦夜永劝君倾一樽

　　皮日休读阴符经诗

　　三百八十言出自伊祈氏上以生神仙次云立仁义玄机一以发五贼纷然起结为日月精融作天地髓不测似阴阳难名若神鬼得之升髙天失之沈厚地具茨云木老大隗烟霞委自颛顼以降贼为圣人轨尧乃一庶人得之贼帝挚挚见其德尊脱身授其位舜惟一鳏民冗冗作什器得之贼帝尧白丁作天子禹本刑人后以功继其嗣得之贼帝舜用以平洚水自禹及文武天机■〈忄荅〉然弛姬公树其纲贼之为圣智声诗川竞大礼乐山争峙爰从幽厉余宸极若孩稚九伯真犬彘诸侯实虎兕五星合其耀白日下阙里由是生圣人于焉当乱纪黄帝之五贼拾之若青紫髙挥春秋笔不可刋一字贼子虐甚斨奸臣痛于棰至今千余年蚩蚩受其赐时代更复改刑政崩且陊余将贼其道所动多訿毁叔孙与臧仓贤圣多如此如何黄帝机吾得多坎踬纵失生前禄亦多身后利吾欲贼其名垂之千万祀

　　似孙曰轩辕氏凿天之奥泄神之谋著书曰阴符虽与八卦相表里而其词其旨涉乎几入乎深唯深也故能通天下之志唯几也故能通天下之颐唯神也故不疾而速不行而至轩辕氏皆有得于此者尧舜禹以来皆精一危微行所无事之时阴符之学无所著见岂非行之于心仁于天下者乎汤武有誓韬匮有兵八阵有图遂皆用此以神其武而况有风后握竒一书又为之经纬乎此黄帝心法而后世以为兵法者是以此书见之兵家者流殆未曽读阴符矣呜呼若符之学一乎兵则黄帝之所以神其兵者岂必皆出于此哉古之聪明睿知神武而不杀故通其变使民不倦神而化之使民宜之此为阴符之机矣其曰天有五贼见之者昌此又出于羲画之表人固有五贼特莫之见耳若能见之何止乎昌耶夫子曰老而不死是为贼此之谓也皮日休之言竒矣皮日休和陆龟蒙读阴符诗有曰三百八十言出自伊耆氏皮氏所见亦今本耳

　　风后握竒经

　　【马隆本作握机叙云风后轩辕臣也幄者帐也大将所居言其事不可妄示人故云握机人称诸子总有三本其一本三百六十字一本三百八十字盖吕尚増字以发明之其一行间有公孙弘等语或云武帝令霍光等习之于平乐馆以辅少主备天下之不虞令本衍四字】
　　八阵四为正四为竒【旧注竒读如字后人说天地风云为四正龙虎鸟蛇为四竒公孙弘曰世有八卦阵法其既不用竒正似非风后所传未可参用】余竒为握竒【旧注竒读如竒耦之竒解云说竒正者多矣而握竒云者四为正四为竒余竒为握竒阵数有九中心竒零者大将握之以应赴八阵之急处】或总称之先出游军定两端天有冲圆地有轴前后有冲【一作有风云】风附于天云附于地冲有重列各四队前后之冲各三队风居四维故以圆轴单列各三队前后之冲各三队风居四角故以方天居两端地居中间总为八阵阵讫游军从后蹑敌或惊其左或惊其右【惊一作警】听音望麾以出四竒
　　天地之前冲为虎翼风为蛇蟠围绕之义也虎居于中张翼以进蛇居两端向敌而蟠以应之天地之后冲为飞龙云为鸟翔突击之义也龙居其中张翼以进鸟掖两端向敌而翔以应之虚实二垒【一作三军】皆逐天文气候向背山川利害随时而行以正合以竒胜天地以下八重以列或曰握机望敌即引其后以掎角前列不动而前列先进以次之【公孙弘曰传项氏阵法依此今按而前列等八字旧文在依此注下误也故迁次以成文】或合而为一因离而为八各随师之多少触类而长
　　天或圆而不动【一作天或圆而不布】前为左后为右天地四望之属是也【一本下有风象二字】天居两端其次风其次云【一作其次天冲其次地冲其次风冲其次云冲】左右相向是也地方布风云各在后冲之前天居两端其次地居中间【一作其次地其次天中间】两地为比是也【公孙弘曰比为地为从天阵变为地阵或即张缺布挚破敌攻围不定其形故为动也一本自公孙弘曰动静二义皆杂出经文中】纵布天一【一作两天一无两字而纵字上有云象龙一句一作龙缺象龙】天二次之【天二一作两天】纵布地四次于天后【一作纵布四地四地次之一无下四地字】纵布四风挟天地之左右【一无地字】天地前冲居其右后冲居其左【一无二句一无天地字一无居其右后冲五字】云居两端虚实二垒则此是也【一本下有比为动也四字一无虚实以下公孙弘曰人多传韩信注释天或圆布以下与此微有差异而范蠡乐毅之说相杂今亦错综于其中其部队或三五或三十或五十变通之理寄之明哲不复备载近古以来其文不满尺多凭口诀以相传授予今于难解之处増字发明之耳一本其部队下上五十云阵图如此变通由人以为经文误也按公孙氏称与此异者天或圆布次游军定两端下以为正经而以天有冲至触类而长列于续图云为翔鸟之下今马本尚如此】

　　握竒经续图

　　角音二
　　初警众　末收众
　　革音五
　　一持兵　二结阵　三行　四趋走　五急鬬
　　金音五
　　一缓斗　二止斗　三退　四背　五急背【背一本作趋】
　　麾法五
　　一玄　二黄　三白　四青【一作赤】　五赤【一作青】
　　旗法八
　　一天玄　二地黄　三风赤　四云白　五天前上玄下赤　六天后上玄下白　七地前上玄下青【一作赤】　八地后上黄下赤【一作青】
　　阵势八
　　天　地　风　云　飞龙　翔鸟　虎翼　蛇蟠
　　二革二金为天　三革三金为地　二革三金为风　三革二金为云　四革三金为龙　三革四金为虎　四革五金为鸟　五革四金为蛇【旧注此八阵名用金皷之制】
　　其金革之间加一角音者在天为兼风在地为兼云在龙为兼鸟在虎为兼蛇加二角音者全师进东加三角音者全师进南【一作西】加四角音者全师进西【一作南】加五角音者全师进北鼗音不止者行伍不整金革既息而角音不止者师并旋
　　三十二队天冲　十六队风　八队天前冲　十二队地前冲　十二队地轴【合作二十四队】　八队天后冲　十二轴地后冲　十六队云
　　以天地前冲为虎翼天地后冲为飞龙风为蛇蟠云为翔鸟

　　马隆总述

　　治兵以信求胜以竒信不可易战无常规可握则握可施则施千变万化敌莫能知
　　匹陈讃
　　动则为竒静则为陈陈者陈列战则不尽分苦均劳佚轮辙□有兵前守后队勿进
　　天陈讃
　　天陈十六内方外圆四面风冲其形象天为陈之主为兵之先潜用三军其形不偏
　　地陈讃
　　地陈十二其形正方云生四角冲轴相当其体莫测动用无疆独立不可配之于阳
　　风陈讃
　　风无正形附之于天变而为蛇其意渐玄风能鼓动万物惊焉蛇能围绕三军惧焉
　　云陈讃【自太公范蠡以来风云无正形所以附天地】
　　云附于地则知无形变为翔鸟其状乃成鸟能突击云能晦冥千变万化金革之声
　　飞龙
　　天地后冲龙变其中有手有足有背有胸潜则不测动则无穷陈形亦然象名其龙
　　翔鸟
　　鸷鸟击搏必先翱翔势凌霄汉飞禽伏藏审而下之下必有伤一夫突击三军莫当
　　蛇蟠
　　风为蛇蟠蛇吞天真势欲围绕性能屈伸四季之中与虎为邻后变常山首尾相因
　　虎翼
　　天地前冲变为虎翼伏虎将搏盛其威力淮阴用之变化无极垓下之会鲁公莫测
　　竒兵讃
　　古之竒兵兵在陈内今人竒兵兵在陈外兵体无形形露必溃审而为之百战不昧
　　合而为一离而为八
　　合而为一平川如城散而为八逐地之形混混沌沌如环无穷纷纷纭纭莫知所终合则天居两端地居其中散则一阴一阳两两相冲勿为事先动而辄从
　　游军
　　游军之形乍动乍静避实击虚视羸挠盛结陈趋地断绕四径后贤审之势无常定
　　金革
　　金有五革有五退则聴金进则听鼓鼓以増气金以抑怒握其机闗战不失度
　　鼗鼓
　　红尘战深白刃相临胜负未决人怀惧心乍犇乍背或纵或擒行伍交错整在鼗音
　　麾角
　　麾法有五光目条流角音有五初惊末收麾者指挥角者惊觉临机变化慎勿交错
　　兵体
　　上兵伐谋其下用师弃本逐末圣人不为利物禁暴随时禁衰盖不得已圣人用之英雄为将夕惕干干光目一作光自【旧阙四字】其形不偏乐与身后劳与身先小人偏胜君子两全争者逆德不有破军必有亾国握机为陈动则为贼后贤审之勿以为惑夫乐杀人者不得志于天下圣人之言以戒来者【一作天下】

　　似孙曰风后握竒经三百八十四字其妙本乎竒正相生变化不测盖潜乎伏羲氏之画所谓天地风云龙鸟蛇虎则其为八卦之象明矣盖注竒读如竒耦之竒则尤可与易凖诸儒多称诸葛武侯八阵唐李卫公六花皆出乎此唐裴绪之论又以为六十四阵之变其出也无穷若此则所谓八阵者特八卦之统尔焦氏易学卦变至乎四千九十有六竒正相错变化无穷是可以名数该之乎然观太公武韬且言牧野之师有天阵有地阵此固出于握竒而又有人阵焉此又出于天地阵之外者非八阵六花所能尽也独孤及作风后八阵图记有曰黄帝顺杀气以作兵法文昌以命将风后握机制胜作为阵图故八其阵所以定位冲抗于外轴布于内风云负其四维所以备物也虎张翼以进蛇向敌而蟠飞龙翔鸟上下其势所以致用也至若疑兵以固其余地游军以案其后列门具将发然后合战弛张则二广迭举掎角则四竒皆出图成罇爼帝用经略北逐獯鬻南平蚩尤遗风冥冥神机未昧项籍得之霸西楚黥布得之奄九江孝武得之攘匈奴唐天寳中客有得其遗制于黄帝书之外篇裂素而图之按鱼复之图全本于握机赜其妙穷其神者武侯而已独孤乃以为项黥武帝得之未之思欤

　　武侯八阵图【附】

　　（图阙）

　　似孙曰蜀汉丞相武乡侯诸葛亮八阵图其一图在沔阳髙平故垒郦道元水经以为倾而难识矣其一图在新都八阵乡峙土为魁植以江石四门二首六十四魁八八成行两阵并峙周凡四百七十二步魁百有三十其一图在鱼复者随江布势填石为规前障壁门后倚却月纵八横八魁容二丈内面偃月九六鳞差江自岷来奔怒湍激惊雷迅马不足以敌其雄也徙华变沧不足穷其力也磊磊斯石载轰载桩知几何年曽不一仄是非天所爱神所敬者欤昔者风后以阵法佐黄帝戮蚩尤若变与神盖出于握竒经者也所谓经者本乎先天赜乎八卦错以九畴也武侯窥其几泄其用四头八尾脉络相联仗队相容随形可首虽曰竒正迭变未有不出于正者故曰黄帝之师百战百胜者此其得之桓温固尝惊叹以为常山蛇杜甫又切感嗟称其石不转武侯之心则二子所未深知也惟王通氏以为亮而无死礼乐可兴吁知武侯者通乎昔者先王处民以井寄兵于民熟之以礼容用之以节制是诚不阵而可以服人兵者使武侯昌诸用勒诸功甘誓牧誓可也天不寿汉图石如泣悲夫武侯又有将苑一卷十六策一卷

　　鬻子

　　魏相奏记载霍光曰文王见鬻子年九十余文王曰噫老矣鬻子曰君若使臣捕虎逐麛臣已老矣若使坐策国事臣年尚少文王善之遂以为师今观其书则曰发政施仁谓之道上下相亲谓之和不求而得谓之信除天下之害谓之仁其所以启文王者决矣其与太公之遇文王有相合者太公之言曰君有六守仁义忠信勇谋又曰鸷鸟将击卑飞翩翼虎狼将击弭耳俯伏圣人将动必有愚色尤决于启文王者矣葢二公之言实相经纬然其书辞意大略淆杂若大诰洛诰之所以为书者是亦汉儒之所缀辑者乎太公又曰天下非一人之天下天下之天下也竒矣艺文志叙鬻子名熊著书二十二篇今一卷六篇唐贞元间栁伯存尝言子书起于鬻熊此语亦佳因録之永徽中逢行珪为之序曰汉志所载六篇此本凡十四篇予家所传乃篇十有二

　　太公金匮六韬

　　诗曰维师尚父时维鹰扬谅彼武王肆伐大商会朝清明郑康成称其天期已至兵甲之强师率之武故今伐商合兵以清明也牧誓曰时甲子昧爽武王朝至于商郊牧野与诗合也武王之问太公曰何以知人心王时寝疾太公负而起之曰行迫矣勉之武王乃驾骛冥之车周旦为之御至于孟津太黄参连弩大才扶■〈口冖月，上中下〉车【战具】飞鳬【赤茎白羽以铜为首】电影【青茎赤羽以铜为首副也昼则为光夜则为星】方头鐡锤【重六斤名鐡钺】一行马【广二丈二十具】渡沟飞桥【广五丈转开鹿卢】鹰爪方凶鐡把【柄长七尺】天阵【日月斗杓杓一左一右一仰一背此为天阵】地阵【丘陵水泉有左右前后之利】人阵【车马文武】积楹临冲【攻具】云梯飞楼【视城中也】武衡大橹【三军所须】云火万炬【火具】吹鸣箛审此则康成所曰兵甲之强师率之武为可考欤亦诗所谓檀车煌煌驷騵彭彭者也又考诸武王曰殷可伐乎太公曰天与不取反受其咎武王又曰诸侯已至士民何如太公曰大道无亲何急于元士武王又曰民吏未安贤者未亲何如太公曰无故无新如天如地其言若有合于书者诗之上章曰保右命尔燮伐大商上帝临汝无贰尔心此之谓欤

　　孔丛子

　　汉艺文志无孔丛子而孔甲盘盂二十六篇出于杂家而又益以连丛其独治篇称孔鲋一名甲世因曰孔丛子盘盂者其事杂也汉书注又以孔甲为黄帝之史或夏帝时人篇第又不同若非今孔丛子也记问篇载子思与孔子问答如此则孔子时子思其已长矣然孔子家语后叙及孔子世家皆言子思年止六十二孟子以子思在鲁穆公时固常师之是为的然矣按孔子没于哀公十六年后十六年哀公卒又悼公立三十七年元公立二十一年穆公既立距孔子之没七十年矣当是时子思犹未生则问答之事安得有之耶此又出于后人缀集之言何其无所据若此好古之癖毎有悦乎异帙竒篇及观其辞考其事则往往差谬而同异呜呼夫子没而微言絶异端起而大义乖皆苟简于一时而増疑于来世也故为学者舎六经何师焉

　　曽子

　　曽子者曽参与其弟子公明仪乐正子春单居离曽元曽华之徒讲论孝行之道天地事物之原凡十篇自修身至于天圆已见于大戴礼篇为四十九为五十八他又杂见于小戴礼略无少异是固后人掇拾以为之者欤刘中垒父子秦汉七畧已不能致辨于斯况他人乎然董仲舒对策已引其言有曰尊其所闻则髙明行其所知则光大则书固在董氏之先乎又其言曰君子爱日及时而成难者不避易者不从旦就业夕自省可谓守业年三十四十无艺则无艺矣五十不以善闻则无闻矣质诸吾日三省吾身何其辞费耶予读先太史史记注七十二弟子传参字子舆晋灼读音如宋昌骖乘之参因并及之

　　鲁仲连子

　　仲连生战国间可谓大不幸者矣有其材即无其时有其时无其事业此志士之所共嗟也若其辞气隽放倜傥磊落琅琅乎誓诰之风遗燕将一书有曰智者不背时而弃利勇士不怯死以灭名忠臣不先身而后君辞旨激亮隠然出乎战国之表其义髙矣史记传仲连言其莫肯干仕呜呼当是时士掉三寸舌得意天下一言捭阖取富贵如拾芥往往挟诈尚谋蹂轥于名利之场如恐不及仲连智谋辩勇非仪秦髠衍軰可伍因事抗议切中事机排难解纷迎刃而破心畏爵赏如逝鸿避弋连之意沉冥斯世乆矣使连可縻不过相齐耳天下诸侯方仄足惴惴将一于秦亦岂一齐所可亾秦者逃归海上瞭焉蓍龟兹其所以大过人欤战国以来一人而已

　　晏子春秋

　　孔子删诗而鲁颂居周商之中孔子定书而费誓秦誓在周书之后下僣上臣逼君礼义销微制度扫地圣人无所施其正救而犹惓惓于诗书至于世日益乱分日益陵三纲五常斵丧乖紊天地之变有不可胜言者而春秋作矣春秋所书莫大于齐晋之霸齐晋之霸莫雄于管仲之谋周室法度为之荡然其为术至惨也至无道也其遗患天下后世者仲也三归反坫仲于礼也何有以此谋国国安得正而况背义违礼桓公唯甚君臣之际不亦陋乎不特是也自太公强于齐至于宣公盖二十三传矣而弑死十有一呜呼何其甚乱也献公杀其兄襄公淫其妹懿公宣公皆以淫恶而见弑当是时礼亾义隳岂复知有君臣上下之分哉在景公时齐之为齐趋于弱入于危矣公燕羣臣请无为礼是何其言之谬法之荡也晏子蹴然进曰君言过矣羣臣固欲君之弃礼也力强足以胜其长勇多足以杀其君而礼不使也战国之污有臣如此亦庶几焉然而田氏之宗世世齐政卖恩敛惠以懐其民民亦忘齐而归田氏礼之素荡义之素隳鱼烂冰销有不可御诵晏子之语究晏子之心岂不哀哉孟子曰一齐人傅之众楚人咻之此之谓也

　　子畧卷一

　　●钦定四库全书

　　子略卷二

　　（宋）髙似孙 撰

　　老子注

　　河上丈人【战国时人】　河上公【汉文帝时人】
　　母丘望之【汉长陵三老又章句二卷】　严遵【汉处士又指归十一卷】
　　王弼【又老子指例畧二卷】　锺会
　　羊祜【又有解释】　蜀才
　　孙登【晋尚书郎】　汪尚【晋江州刺史】
　　刘仲　融袁真【晋中郎将】
　　张冯　曹道冲
　　卢景裕　陶弘景
　　陈皋　锺植
　　李允愿　陈嗣古
　　惠琳【僧】　惠严【僧】
　　鸠摩罗什　义盈【僧】
　　程韶【集注】　任真子【集注】
　　张道相【道士集三十家注】　梁旷【又道经经品四卷】
　　偃松子　李纳
　　李荥【道士】　辟闾仁谞
　　傅奕　杨上善
　　吴善经【又小解二卷】　李君愚
　　顾欢【义疏一卷又义纲一卷】　孟智周【义疏五卷】
　　韦处元【义疏四卷】　戴诜【义疏九卷】
　　赵志坚【义疏四卷】　王顾【义疏四卷】
　　江征【义疏十四卷】　贾青夷【义疏四卷】
　　梁武帝【讲疏四卷又六卷】　何晏【讲疏四卷又道德问二卷】
　　王肃【妙言道德新记二卷】　葛洪【序诀二卷】
　　李元英【义疏七卷】　韩庄【玄旨二卷】
　　刘遗民【玄谱一卷】　扶少明【道士道德经谱二卷】
　　陆希声【道德经传四卷】　杜光庭【广圣义三十卷】
　　贾大隠【老子述义十卷】　元景先生【简要义五卷】
　　陆修静【道德经新说一卷】　陈景先【道士发微二卷】
　　崔少元【老子心鉴一卷】　贾善翊【传三卷】

　　何晏道德二论【晏又有讲疏四卷】

　　何平叔【晏】注老子始成诣王辅嗣见王注精竒乃神伏曰若斯人可与论天人之际矣因以所注为道德二论又晏注老子未毕见弼自说注老子旨何意多所短不复得作声但应喏喏遂不复注因作二论文章叙録曰自儒者论以老子非圣人絶礼弃学晏说与圣人同着论行于世魏氏春秋曰弼论道约美不如晏自然出拔过之又曰晏少有异才善谈易老

　　裴徽论老子

　　王辅嗣弱冠诣裴徽徽问曰夫无者诚万物之所资圣人莫肯致言而老子申之无已何耶弼曰圣人体无无又不可以训故言必及有老庄未免于有恒训其所不足【永嘉流人名曰徽字文季河东闻喜人太常潜少弟也仕至冀州刺史王弼别传曰弼父为尚书郎裴徽为吏部郎徽见异之故问】

　　老子总论

　　卦始于羲重于文王成于孔子天人之道极矣究人事之始终合天地之运动吉凶悔吝祸福兴衰与阴阳之妙迭为销复有无相乗盈虚相荡此天地之用圣人之功也易有忧患此之云乎书纪事诗考俗春秋以明道礼乐以稽政往往因其行事书以记之者也易之作极圣人之藴奥而天下无遗思矣老子之学于道深矣反复其辞钩研其旨其造辞立用特欲出于天地范围之表而道前古圣人之所未道者然而不出于有无相乗盈虚相荡之中所谓道者盖羲皇之所凿周孔之所贯岂复有所増损哉六经之学立经垂训纲纪万世老氏用心又将有得于六经之外非不欲返世真淳挈民清浄然善用之者盖可为黄昊为唐虞其不善用之则两晋齐梁之弊有不可胜言者此非言者之过也世之言老氏者往往以为其道出于虚无恬漠非道之实而病之其又偏矣太史公所谓尊孔氏者则黜老子尊老子者则黜孔氏栁宗元独曰老子孔子之异流也不得以相抗何斯言之审且安也扬雄氏太玄则曰孔子文足者也老君玄足者也渊乎斯言

　　庄子注

　　向秀【二十卷】　司马彪【十六卷】
　　郭象【十卷】　李赜【晋三十卷】
　　崔譔【十卷】　杨上善【十卷】
　　卢藏用【十二卷】　文如海【道士十卷】
　　成元英【道士三十卷又义疏十三卷】　张昭【十卷】
　　李赜　王元吉【集解二十卷】
　　梁简文帝【讲疏三十卷】　张机【讲疏二卷】
　　李叔之【义疏三卷宋处士】　戴诜【义疏八卷】
　　王穆【义疏十卷】　周宏正【讲疏八卷】
　　陆德明【文义句二十卷】　马廓【古本正义十卷】
　　梁旷【南华论三十五卷】　李充【论二卷】
　　张隠居【指要三十三篇】　张游朝【南华罔象说十卷】
　　贾参寥【通真论三卷唐人】　碧虚子【南华总章二卷又章句七卷】
　　元载【南华通微十卷】

　　向秀庄子解义

　　初注庄子者数十家莫能究其旨要向秀于旧注外为解义妙析竒致大畅玄风秀【别传曰秀与嵇康吕安为友趣舍不同嵇康傲世不覊安放逸迈俗而秀雅好读书二子颇以此嗤之后秀将注庄子先以告康安康安咸曰此书讵复须注徒弃人作乐事耳及成以示二子康曰尔故复胜否安乃惊曰庄周不死矣后注周易大义可观而与汉世诸儒互有彼此未若注庄之絶伦也秀本传或言秀游托数贤萧屑卒岁都无注述唯好庄子聊隠崔譔所注以备遗忘云竹林七贤论云秀为此义读之者无不起然若已出尘埃而窥絶冥始了视听之表有神德玄哲能遗天下外万物虽复使动竞之人顾观所徇皆恨然自有振拔之情矣】唯秋水至乐二篇未竟而秀卒秀子幼义遂零落然犹有别本郭象者为人薄行有隽才【文士传曰象字子玄河南人少有才理慕道好学笃志老庄时人咸以为王弼之亚辟司空掾太傅主簿】见秀义不传于世遂窃以为已注乃自注秋水至乐二篇又易马蹄一篇其余众篇或定点文字而已【文士传曰象作庄子注最有清辞道旨】后秀义别本出故今有向郭二庄其义一也

　　攴道林庄子逍遥义

　　庄子逍遥篇旧是难处诸名贤所可鑚味而不能拔理于郭向之外支道林在白马寺中将冯太常共语【冯氏谱曰冯懐字祖思长乐人歴太常护军将军】因及逍遥支卓然标新理于二家之表立异义于众贤之外皆是诸名贤寻味之所不得后遂用支理【向子期郭子玄逍遥义曰夫大鹏之上九万尺鷃之起榆枋小大虽差各任其性苟当其分逍遥一也然物之芸芸同资有待得其所待然后逍遥耳唯圣人与物真而循大变为能无待而常通岂独自通而已又从有待者不失其所待不失则同于大通矣攴氏逍遥论曰夫逍遥者明至人之心也庄生建言大道而寄指鹏鷃鹏以营生之路旷故失适于体外鷃以在近而笑逺者矜伐于心内至人乗天正而髙兴游无穷于放浪物物而不物于物则遥然不我得玄感不为不疾而速则逍然靡不适此所以为逍遥也若夫有欲当其所足足于所足快然有似天真犹饥者一饱渴者一盈岂忘蒸尝于糗粮絶觞爵于醪醴哉苟非至足岂所以逍遥乎此向郭之注所未尽】

　　晋人好言老庄

　　魏阮籍达庄论曰天道贵顺地道贵静圣人修之以建其名吉凶有分是非有经务利髙势恶死重生故天下安而大功成也今庄子周乃齐祸福而一死生以天地为一物以万类为一指无乃缴惑以失真而自以为诚者也
　　殷仲堪精核玄论人谓莫不研究殷乃叹曰使我解四本谈不翅尔【周祗隆安记曰仲堪好学而有理思也】
　　殷仲堪云三日不读道徳经便觉舌本间强【晋安帝纪曰仲堪有思理能清言】
　　庾子嵩读庄子开卷一尺许便放去曰了不异人意【晋阳秋曰庾敳字子嵩颖川人侍中峻第三子恢闳有度量自谓是老庄之徒曰昔未读此书甞谓至理如此今见之正与人意暗同仕至豫州刺史】
　　支道林许谢盛徳共集王家【许询谢安王公】谢顾谓诸人今日可谓彦会时既不可留此集固亦难常当共言咏以写其怀许便问主人有庄子不正得渔父一篇【庄子曰孔子逰乎缁帷之林休坐乎杏坛之上孔子弦歌鼓琴奏曲未半有渔者叩船而来须眉交白被发揄袂行原以上距陆而止左手据膝右手持颐以聴曲终而招子贡子路语曰彼何为者也曰孔氏曰孔子何治子贡曰服忠信行仁义节礼乐选人伦孔氏之所治也曰有土之君欤曰非也渔人曰仁则仁矣恐不免其身孔子闻而求问之遂言八症四病以诫孔子】谢看题便各使四坐适支道林先通作七百许语叙致精丽才藻奇拔众咸称善于是四坐各言怀毕谢问曰卿等尽不皆曰今日之言少不自竭谢后粗难因自叙其意作万余语才峯秀逸【文字志曰安神情秀悟善谈玄逺】既自难干加意气拟托萧然自得四坐莫不厌心支谓谢曰君一往奔诣故复自佳耳
　　阮宣子有令闻太尉王夷甫见而问曰老庄与圣教同异对曰将无同太尉善其言辟之为掾世谓三语掾【名士传曰阮修字宣子陈留人好老易能言理】
　　郭子玄有隽才能言老庄庾敳甞称之每曰郭子玄何必减庾子嵩【名士传曰郭象字子玄自黄门郎为太傅主簿任事用势倾动一府敳谓象曰卿自是当世大才我畴昔之意都已尽矣其伏理推心皆此类也】

　　庄子总论

　　道徳三千言辞絜旨谧澹外六经之外其用则易也庄周则不然浚涤沈潜若老于玄者而泓峥萧瑟乃欲超逸于老氏之表是以其说意空世尘倜傥峻拔无一毫蹈袭沿仍之陋极天之荒穷人之伪放肆迤演如长江大河滚滚灌注泛滥乎天下又如万籁怒号澎湃汹涌声沉影灭不可控抟率以荒怪诡诞狂肆虚眇不近人情之说瞀乱而自呼至于法度森严文辞隽健自作瓌新亦一代之竒才乎战国多竒士荀卿之学有志斯世者也鲁连之辩独善其身者也寓言一书非深乎道者未易造此顾独以滑稽发之士至于无所用其才而犹区区于矫拂世俗之弊者不亦恝恝乎方是时天下大壊荡不可支攘夺争凌斩然一律其意思有以激之回之矫之夷之肆意无忌以放乎辞矫世之私曽不一二而乱天下之过将不可免于中若其言托孔子以自致其过者二十有九章又言尧禹文王太公之事皆非诗书所见而窃快其无稽之论狎圣侮道兹为已甚矣学者知之乎

　　列子

　　刘向论列子书穆王汤问之事迂诞恢诡非君子之言又观穆王与化人游若清都紫微钧天广乐帝之所居夏革所言四海之外天地之表无极无尽传记所书固有是事也人见其荒唐幻异因以为诞然观太史公史殊不传列子如庄周所载许由务光之事汉去古未逺也许由务光往往可稽迁犹疑之所谓御冦之说独见于寓言耳迁于此讵得不致疑耶周之末篇叙墨翟禽滑厘慎到田骈闗尹之徒以及于周而御冦独不在其列岂御冦者其亦所谓鸿蒙列缺者欤然则是书与庄子合者十七章其间尤有浅近迂僻者特出于后人会稡而成之耳至于西方之人有圣者焉不言而自信不化而自行此固有及于佛而世尤疑之夫天毒之国纪于山海竺干之师间于柱史此杨文公之文也佛之为教已见于是何待于此时乎然其可疑可怪者不在此也

　　文子

　　栁子厚以文子徐灵府注十二卷及李白等注十二卷天寳中以文子为通玄真经子为老子弟子其辞指皆本之老子其传曰老子弟子虽其辞指栁子厚以为时有若可取盖驳书也凡孟子数家皆入剽窃文词又互相抵而不合人其损益之欤或聚敛以成其书欤乃为刋去谬乱颇发其意子厚所刋之书世不可见矣今观其言曰神者智之渊神清则智明智者心之府智公则心平又曰上学以神听之中学以心听之下学以耳听之又曰贵则观其所举富则观其所欲贫则观其所受又曰人性欲平嗜欲害之此亦文子之一脔也

　　子畧卷二

　　●钦定四库全书

　　子畧卷三

　　（宋）髙似孙 撰

　　战国策

　　班固称太史公取战国策楚汉春秋陆贾新语作史记三书者一经太史公采择后之人遂以为天下竒书予惑焉毎读此书见其丛脞少伦同异错出事或着于秦齐又复见于楚赵言辞谋议如出一人之口虽刘向校定卒不可正其淆驳会其统归故是书之汨有不可而辨者况于楚汉春秋陆贾新语乎二书纪载殊无竒耳然则太史公独何有取于此夫载战国楚汉之事舎三书他无可考者太史公所以加之采择者因此乎栁子厚尝谓左氏国语其闳深杰异固世之耽嗜而不已也而其说多诬淫不槩于圣余惧世之学者惑其文采而不论其是非作非国语昔读是书殊以子厚言之或过及反复战国策而后三叹非国语之作其用意切用功深也予遂效此尽取战国策与史记同异又与说苑新序杂见者各彚正之名曰战国策考

　　管子【尹知章注三十卷又管氏指畧二卷】

　　古者盛衰之变甚可畏也先王之制其盛极于周后稷公刘太王王季文武成康周公之所以制周者非一人之力一日之勤经营之难积累之素况又有出于唐虞夏商之旧者及其衰也一夫之谋一时之利足以销靡破凿变徙刬蚀而迄无余脉吁一何易耶九合之力一霸之图于齐何有也使天下一于兵而忘其为农天下一于利而忘其为义孰非利也而乃攻之以贪骋之以诈孰非兵也而乃趋之以便行之以一切先王之所以经制天下者烟散风靡无一可传呜呼仲其不仁者哉而况井田既壊槩量既立而商鞅之毒益滋矣封建既隳诗书既燎而李斯之祸益惨矣果谁之咎耶汉唐之君贪功苟利兵穷而用之无法民削而诛之无度又有出于管仲鞅斯之所不为者岂无一士之智一议之精区区有心于复古者而卒不复可行盖三代之法其壊而扫地乆矣壊三代之法其一出于管仲乎刘劭之志人物也曰管仲曰商鞅皆以隶之法家李徳裕以劭之索隠精微研几玄妙实天下竒才至以管仲与啇鞅俱人物之品往往不伦德裕顾未尝熟读其书耳劭所谓皆出于法者其至论欤孔子曰齐一变至于鲁鲁一变至于道使齐尽变其功利之习仅庻几于鲁耳然则安得而变哉圣人非有志于变齐也古之不可复也为可叹耳

　　尹文子

　　班固艺文志名家者流録尹文子其书言大道又言名分又言仁义礼乐又言法术权势大畧则学老氏而杂申韩也其曰民不畏死由过于刑罚者也刑罚中则民畏死畏死则知生之可乐知生之可乐故可以死惧之此有希于老氏者也又有不变之法日等之法理众之法平凖之法此有合于申韩然则其学杂矣其学淆矣非统乎道者也仲长统为之序以子学于公孙龙按龙客于平原君赵惠文王时人也齐宣王死下距赵王之立四十余年矣则子之先于公孙龙为甚明非学乎此者也晁氏尝称其宗六艺数称仲尼熟考其书未见所以称仲尼宗六艺者仅称诛少正卯一事耳呜呼士之生于春秋战国之间其所以熏烝染习变幻捭阖求骋于一时而图其所大欲者往往一律而同归其能屹立中流一扫羣异学必孔氏言必六经者孟子一人而已

　　韩非子

　　士生战国才不一伸抱智懐谋其求售殊切切亦可怜也商鞅以法治秦李斯又以法治秦秦之立国一出于刑罚法律而士以求合者非此不可始皇一见韩非之书喟然叹曰寡人得见斯人与之游死不恨矣始皇所以惓惓于非者其有所契乎今读其书往往尚法以神其用薄仁义厉刑名背诗书课名实心术辞旨皆商鞅李斯治秦之法而非又欲凌跨之此始皇之所投合而李斯之所忌者非迄坐是为斯所杀而秦即以亡固不待始皇之用其言也说难一篇葢为切于事情者惟其切之于求售是以先为之说而后说于人亦庶几万一焉耳太史公以其说之难□固尝悲之太史公之所以悲之者抑亦有所感慨焉而后发欤呜呼士生不遇视时以趋使其尽遇固无足道而况说难孤愤之作有如非之不遇者乎扬雄氏曰秦之士贱而拘信哉

　　墨子

　　韩非子谓墨子死有相里氏之墨相芬氏之墨邓陵氏之墨孔墨之后儒分为八墨离为三其为说异矣墨子称尧曰采椽不斵茅茨不剪称周曰严父配天宗祀文王又引若保赤子发罪惟均出于康诰泰誓篇固若依于经据于礼者孟子方排之不遗余力盖闻之夫子曰恶似而非者恶莠恐其乱苖也恶郑声恐其乱雅也恶紫恐其乱朱也恶乡原恐其乱德也墨之为书一切如庄周如申商如韩非惠施之徒虽不辟可也唯其言近乎讹行近乎诬使天下后世人尽信其说其害有不可胜言者是不可不加辟也呜呼孟子之学一于羽翼羣经推尊圣人者欤异时有纒子者修墨子之业唯曰劝善兼爱墨子重之呜呼学墨子者岂学此乎

　　邓析子

　　刘向曰非子产杀邓析推春秋验之按左氏鲁定公八年郑驷■〈端犬〉嗣子太叔为政明年杀邓析而用其竹刑君子谓驷■〈端犬〉于是为不忠考其行事固莫能详观其立言其曰天于人无厚君于民无厚又曰势者君之舆威者君之策其意义盖有出于申韩之学者矣班固艺文志乃列之名家列子固尝言其操两竒之说设无穷之辞数难子产之治而子产诛之盖又与左氏异矣荀子又言其不法先王不是礼义察而不惠辩而无用则亦流于申韩矣夫传者乃曰■〈端犬〉杀邓析是为不忠郑以衰弱夫郑之所以为国者有若禆谌草创之世叔讨论之东里子产润色之庶几于古矣子产之告太叔曰有德者能以寛服人其次莫如猛子产惠人也固已不纯乎德他何足论哉不止竹刑之施而民惧且骇也呜呼春秋以来列国棊错不以利胜则以威行与其民蹂躏于争抗侵凌之域岂复知所谓仁渐义摩者其民苦矣因有惠而不知为政者岂不贤于以薄为度以威为神乎析之见杀虽■〈端犬〉之过亦郑之福也

　　亢桑子

　　孔子曰上有好者下有甚焉亢桑子之谓欤开元天寳间天子方乡道家者流之说尊老氏表庄列皇皇乎清虚冲澹之风矣又以亢桑子号洞灵真经上既不知其人之僊否又不识其书之可经一旦表而出之固未始有此书也襄阳处士王褒来献其书书褒所作也按汉略隋志皆无其书褒之作也亦思所以趋世好迎上意耶今读此编往往采诸列子文子又采诸吕氏春秋新序说苑又时采诸戴氏礼源流不一往往论殊而辞异可谓杂而不纯滥而不实者矣太史公作庄周列传固尝言其语空而无实而栁宗元又以为空言之尤皆足知其人决其书然栁氏所见必是王褒所作者

　　鹖冠子

　　春秋战国间人才之伟且多有不可胜言者不得其时不得其位不得其志退而藏之山谷林莽之间无所泄其谋虑智勇大抵见之论著然其经营驰骋天下之志未始一日忘而其志亦可窥见其万一者矣是以功名之念有以怵其心利害之机有以荡其虑而特立独行之操不足以尽洗见闻之陋也是其为书不出于黄老则杂于刑名是盖非一鹖冠子而已也栁子厚读贾谊鵩赋嘉其词而学者以为尽出鹖冠子得其书读之殊为鄙浅唯谊所引用者为甚美余无可言者列僊传曰鹖冠子楚人隐居衣隐履穿以鹖为冠莫测其名著书言道家事则盖出于黄老矣其书有曰小人事其君务蔽其明塞其聪乗其威以灼热天下天髙而难追有福不可请有祸不可违其言如此是盖未能忘情于斯世者至曰鳯鸟阳之精麒麟阴之精万民者德之精呜呼亦神矣

　　孙子

　　昭文章明贵贱辨等列顺少长鲁兵也不重伤不禽二毛不以阻隘明耻教战宋兵也少长有礼八卿和睦晋兵也制国作政以寄军令齐兵也仆三千人有纪有纲秦兵也伐晋之举丧乃止焉楚兵也周衰制隳法荡政不克纲强弱相凌一趋于武侈兵图霸干戈相寻甚可畏也其间谋帅行师命意立制犹知笃礼信尚训齐庶几三代仁义之万一焉耳殊未至于毒也兵流于毒始于孙武乎武称雄于言兵往往舎正而凿竒背义而依诈凡其言议反复竒变无常智术相髙气驱力奋故诗书所述韬匮所传至此皆索然无余泽矣先儒曰无以学术杀天下后世是犹言学者也吴越交兵胜负未决武居其间岂无所以为强吴胜越者二十年间阖庐既以战死夫差旋丧其国方是时武之术不行于他国特见信于吴而武之言兵亦知为吴计而已成败兴亡易如反掌固无待于杀天下后世兵其可以智用欤

　　吴子

　　自有春秋而天下日穷于兵孙武以言兵进于吴吴起以言兵售于魏各以书名家然读吴子其说盖与孙武截然其不相侔也起之书几乎正武之书一乎竒起之书尚礼义明教训或有得于司马法者武则一切战国驰骋战争也谋逞诈之行耳武侯浮西河下中流喟然叹曰美哉山河之固国之寳也起言之曰在德不在险德之不修舟中之人皆敌国也斯言之善质于经求之古奚愧焉反复此意则所教在礼所贵在义夫以汤武之仁相比起诚有间求之于齐鲁晋宋秦楚之论兵者起庶几乎武侯贤矣听起者笃矣君臣之遇不为不厚矣不问一生弃如敝屣大名志业迄不一就士之思古安得不太息于斯若其当新造之国辅未壮之君驭不附之大臣临未信之百姓而乃明法审令斥疎逺之公族捐不急之庶官持意太过操制太严是所以速祸耳起乃疎于此耶

　　范子

　　范子之事不亦竒乎蠡相越王勾践深谋隠策者一十二年迄吴亾大雪越耻勾践霸拜蠡上将军蠡即日上书勾践扁舟五湖閴然无声又浮海入齐变姓名鸱夷子皮父子治赀数十万齐闻之延为相有顷上相印尽散其所有独懐重寳行次乎陶天下称陶朱公呜呼智哉唐王绩诗范蠡何智哉单舟戒轻装与吾言合节蠡方居齐以书儆大夫种曰鸷鸟尽良弓藏狡兔死走狗烹王长颈可共患难不可共乐合亟图之呜呼此非蠡之言计然之言也初有计然者遨游海泽自称渔父蠡有请曰先生有阴德愿令越社稷长保血食计然曰越王鸟喙不可以同利蠡之智其有决于此乎此编卷十有二往往极阴阳之变穷厯数之微其言之妙者有曰圣人之变如水随形蠡之所以俟时而动见几而作者其亦有得乎此计然濮上人姓章名文子其先晋国公子也

　　鬼谷子【隋志有乐法一卷又有鬼谷先生占气一卷】

　　战国之事危矣士有挟隽异豪伟之气求骋乎用其应对酬酢变诈激昻以自放于文章见于顿趺险怪离合揣摩者其辞又极矣鬼谷子书其智谋其数术其变谲其辞谈盖出于战国诸人之表夫一辟一阖易之神也一翕一张老氏之几也鬼谷之术往往有得于阖辟翕张之外神而明之益至于自放溃裂而不可御予尝观诸阴符矣穷天之用贼人之私而阴谋诡秘有金匮韬畧之所不可该者而鬼谷尽得而泄之其亦一代之雄乎按刘向班固録书无鬼谷子隋志始有之列于纵横家唐志以为苏秦之书然苏秦所记以为周时有豪士隐者居鬼谷自号鬼谷先生无乡里族姓名字今考其言有曰世无常贵事无常师又曰人动我静人言我听知性则寡累知命则不忧凡此之类其为辞亦卓然矣至若盛神养志诸篇所谓中稽道德之祖散入神明之赜者不亦几乎郭璞登楼赋有曰揖首阳之二老招鬼谷之隠士又游僊诗曰青溪千余仞中有一道士借问此何谁云是鬼谷子可谓慨想其人矣徐广曰颍川阳城有鬼谷注其书者乐台皇甫谧陶弘景尹知章【知章唐人】

　　子畧卷三

　　●钦定四库全书

　　子畧卷四

　　（宋）髙似孙 撰

　　吕氏春秋

　　淮南王尚竒谋募竒士庐馆一开天下隽絶驰骋之流无不雷奋云集蜂议横起瓌诡作新可谓一时杰出之作矣及观吕氏春秋则淮南王书殆出于此者乎不韦相秦盖始皇之政也始皇不好士不韦则徕英茂聚畯豪簮履充庭至以千计始皇甚恶书也不韦乃极简册攻笔墨采精録异成一家言吁不韦何为若此者也不亦异乎春秋之言曰十里之间耳不能闻帷墙之外目不能见三畆之间心不能知而欲东至开悟南抚多鷃西服寿靡北怀靡耳何以得哉【四极国名】此所以讥始皇也始皇顾不察哉不韦以此书暴之咸阳门曰有能损益一字者与千金人卒无一敢易者是亦愚黔之甚矣秦之士其贱若此可不哀哉虽然是不特人可愚也虽始皇亦为之愚矣异时亾秦者又在屠沽负贩不知一书之人呜呼

　　黄石公素书

　　梁肃圯桥石表曰黄帝氏方平蚩尤时乃玄女启符风后行诛汉祖方征秦项时乃黄石授兵留侯演成易称人谋鬼谋百姓与能又曰神道设教而天下服盖谓是矣东坡以为子房授书于圯上老人其事甚怪安知非秦之世有隠君子者出而试之世不察以为鬼物亦已过矣子房以盖世之才不为伊尹太公之谋而特出于荆轲聂政之计以侥幸于不死此圯上老人之所深惜老人者以为子房才有余而忧其度量之不足故深折其少年刚鋭之气使之忍小忿而就大谋髙祖之所以胜项籍之所以败在能忍与不能忍之间耳项籍惟不能忍是以百战百胜而轻用其锋髙祖忍之养其全锋而待其弊岂出于张良者乎按黄石公又有三略三卷兵书三卷三竒法一卷阴谋军秘一卷五垒图一卷内记敌法一卷秘经一卷记一卷又有张良经一卷其出于三略素书者乎

　　淮南子

　　少爱读楚辞淮南小山篇聱峻瓌磊他人制作不可企攀者又慕其离骚有传窈窕多思致每曰淮南天下竒才也又读其书二十篇篇中文章无所不有如与庄列吕氏春秋韩非子诸篇相经纬表里何其意之杂出文之沿复也淮南之竒出于离骚淮南之放得于庄列淮南之议论错于不韦之流其精好者又如玉杯繁露之书是又非独出于淮南所谓苏飞李尚左吴田由雷被毛被伍被大山小山诸人各以才智辩谋出竒驰隽所以其书驳然不一虽然淮南一时所延盖又非止苏飞之流也当是时孝武皇帝隽鋭好竒盖又有甚于淮南内篇一陈于帝心合内少君下王母聘方士搜蓬莱神僊谲怪日日作新其有感于淮南所谓昆仑増城璇室悬圃弱水流沙者乎武帝虽不僊犹飨多寿王何为者卒不克终士之误人一至于此然其文字殊多新特士之厌常玩俗者往往爱其书况其推测物理探索阴阳大有卓然出人意表者唯扬雄氏曰淮南说之用不如太史公之用太史公之用圣人将有取焉淮南鲜取焉耳悲夫

　　贾谊新书

　　养气之学孟子一人而已士之有所激而奋者极天地古今之变动山川草木之情状人物智愚贤否是非邪正之销长有触于吾心有干于吾气虑逺而志善事切而忧深其言往往出于危激哀伤之余而其气有不可过者举天地今古山川草木人物盛衰之变皆不足以敌之呜呼此屈原贾谊之所为者乎皮日休读贾谊新书叹其心切其愤深其辞隠而丽其藻伤而雅唯苏公轼以为非才之难所以自用者实难惜乎贾生王者之佐而不能自用其才论亦竒矣以余观之虽东坡亦不能自用其才况贾生乎又曰观其过湘作赋以吊屈原纡郁愤闷趯然有逺举之志其后卒以自伤哭泣至于夭絶是亦不善处穷者夫谋之一不见用安知终不复用呜呼此东坡以志量才识论谊者非谊之所及也是盖孟子之所谓持其志无暴其气者耳苏公有之

　　桓寛盐鐡论

　　盐鐡论者汉始元六年公卿贤良文学所与共议者也汉制近古莫古乎议国有大事诏公卿列侯二千石博士议郎杂议是以庙祀议伐匈奴议捐朱厓议石渠论经亦有议皆所谓询谋佥同者也初武帝以师旅之余国用不足县官悉自卖盐鐡酤酒海内虚耗户口减半帝务本抑末不与天下争利乃诏有司问郡国所举贤良文学民所疾苦议罢之班氏一赞专美乎此【颜师古曰元帝纪赞班彪所作】然观一时论议其所问对非不伸异见骋异辞亦无有荦然大过人者其曰行逺者因于车济海者因于舟成名者因于资则一时趣尚可孚矣又曰九层之台倾公输子不能正大朝一邪伊望不能复则一时事体可知矣夫上有乐闻下无隠议得失明者其言逹利害决者其虑轻不决一言何取羣议审此亦足以占士气观国势矣然元帝诏书乃曰公卿大夫好恶不同雅说空进而事亾成功此诚言也天下后世同此患也吁

　　王充论衡

　　论衡者后汉治中王充所论著也书八十五篇二十余万言其为言皆叙天证敷人事析物类道古今大略如仲舒玉杯繁露而其文详详则理义莫能核而精辞莫能肃而括几于芜且杂矣汉承灭学之后文景武宣以来所以崇厉表章者非一日之力矣故学者向风承宣日趋于大雅多闻之习凡所譔録日益而岁有加至后汉盛矣往往规度如一律体裁如一家是足以隽美于一时而不足以凖的于来世何则事之鲜纯言之少择也刘向新序说苑竒矣亦复少探索之工阙诠定之宻其叙事有与史背者不一二书尚尔况他书乎袁崧后汉书云充作论衡中土未有传者蔡邕入吴始见之以为谈助谈助之言可以了此书矣客有难充书繁重者曰石多玉寡寡者为珍龙少鱼众少者为神乎充曰文众可以胜寡矣人无一引吾百篇人无一字吾万言为可贵矣予所谓乏精核而少肃括者正此谓欤

　　太玄经注

　　宋衷　陆绩
　　蔡文邵　虞翻
　　范望　章察【讲疏四十六卷发隠三卷】
　　王涯【又有说文一卷】　宋惟干
　　林瑀【又有说文一卷】　杜元颕
　　郭元亨　陈渐
　　范谔昌　林共【图一卷】
　　王长文【晋通玄一卷】

　　太玄经

　　易可准乎曰难矣何为其难也曰天地人之理混沦于未画之前二三圣人察天之微窥地之奥以神明夫人之用文王因伏羲孔子因羲文而易道极矣文王非舎伏羲孔子非舎羲文而自为之书也易经三圣以经天地人之道是道也吉凶悔吝消息盈虚虽天地鬼神无所藏其藴而匹夫匹妇可与知者也扬雄氏欲以一人之力而规三圣所成之功是为难乎子云岂不知此者然则子云亦有得于易之学而欲自神其用其曰天以不见为玄地以不形为玄人以腹心为玄此子云之所以神者也子云之意其疾莽而作者乎哀平失道莽辄乱常子云酌天时行运盈缩消长之数推人事进退存亾成败之端存之于玄三方象三公九州岛象九卿二十七家象大夫八十一部象元士而玄者君象也总而治之起牛宿之一度终牛宿之二十二度而成八十一首七百二十九赞二万六千二百四十四策明天人终始逆顺之理正君臣上下去就之分顺之者吉逆之者凶以为违天咈人贼臣盗国之戒子云之意也子云敢以此凖易言者盖以卦气起于中孚震离兊坎分配四方六十四卦各主六日七分以周一岁三百六十五日四分日之一据此言之窒矣桓谭曰玄与大易凖班固曰经莫大乎易故作太玄是知子云者乎不知子云者乎

　　新序说苑

　　河间王大雅文献蔚然风流崇经尚文殚极礼乐而所尚醇正言议彬彬何其雍容不羣如此也三代以下一人而已抑其时所遭者然欤盘石之宗莫可及之者向以区区宗臣老于文学穷经之苦崛出诸儒炯炯丹心在汉社稷奏篇毎上无言不危吁亦非以其遭时遇主者如是欤先秦古书甫脱烬刼一入向笔采撷不遗至其正纪纲迪教化辨邪正黜异端以为汉规监者尽在此书兹说苑新序之旨也呜呼向诚忠矣向之书诚切切矣汉之政日益萎薾而不振迄终于大乱而后已一杯水不足以救舆薪之火此之谓欤观此则向之抱忠懐谊固有可怜者焉视河间之雅正不迫亦一时欤

　　抱朴子

　　自阴符一凿而天地之几尽泄玄经一吐而阴阳之妙益空所谓道者非他只天地之奥阴阳之神而已神而明之可以赞化育经范围可以治国平天下可以修身养性而致长年可以清净轻虚而与之俱化予自少惑于方外之说凡丹经卦义秘籍幽篇以至吐纳之旨餐炼之粹沉潜启策几数百家靡不竭其精而赜其隠破其铤而造乎中犹未以为得也于是弃去日攻易日读系辞所谓天地之几阴阳之妙相与橐钥之甄治之而吾之道尽在是矣所谓吾之道者非他道也吾自得之道矣及间观稚川弘景诸人所録及内外篇则往往皆糟粕而筌蹄矣今辄书此以断内外篇则吾之道亦几于凿且吐矣后之悟者必有会于吾言

　　文中子

　　道始于伏羲终于孔子孔子以来二千余年矣孟轲氏扬雄氏王通氏韩愈氏皆祖述孔子而师尊之若通拳拳于六经之学自孟子而下未有也续书以考汉晋之事续诗以观六代之俗修元经以断南北之疑易止于讃礼乐止于论呜呼通之用心足以知圣人矣世率以是疵王氏是殆未知其所以知圣人者乎善乎日休皮氏之言曰礼之篇二十有五诗之篇三百六十元经之篇三十一易之篇七十孟子能踵孔子而赞其道夐乎千世可继孟子者通也按杜执礼所作文中子世家又有乐论三十篇续书一百五十篇元经凡五十篇盖受书于东海李育学诗于会稽夏琠问礼于河东闗子明正乐于北平霍汲考乐于族父仲华圣人之大旨天下之能事至是毕矣昔者相传谓之王氏六经呜呼葢自孟子歴两汉数百年而仅称扬雄歴六朝数百年而仅称王通歴唐百余年而唯一韩愈六经之学其着而不泯传而不坠非难乎异时房卫诸公共恢文武以济贞观之盛亦天命也此葢出于司空表圣之言其尚知道乎

　　元子

　　元子曰人之毒于乡毒于国毒于鸟兽草木不如毒其形毒其命人之媚于时媚于君媚于朋友郡县不如媚于廐媚于室人之贪于权贪于位贪于取求聚积不如贪于道贪于闲静人之忍于毒忍于媚忍于诈惑贪溺不如忍于贫苦忍于弃废英哉斯言次山平生辞章竒古峻絶不蹈袭古今某观栁栁州雄才英藻唐代文人惟二公而已犹有一说颂者所以美盛德之形容也如江汉诸诗所以冩宣王中兴之美者皆系之雅唐既中兴而磨崖一碑乃以颂称漫郎岂不能致思乎此耶初结居商余山著书其序谓天宝九年庚寅至十二年癸巳一万六千五百九十五言分十卷是盖有意存焉卷首有元氏家録纪其世次

　　皮子隠书

　　皮日休隠书六十篇有曰古之用贤也为国今之用贤也为家又曰古之官人也以天下为己累故已忧之今之官人也以己为天下累故人忧之又曰古之隠也志在其中今之隠者爵在其中又曰古之决狱得民情也哀今之决狱得民情也喜古之杀人也怒今之杀人也笑呜呼斯言也痛快哉

　　子畧卷四

附录：

子畧四卷目录一卷（内府藏本）

宋高似孙撰似孙有剡录巳著录是书卷首冠以目录始汉志所载次隋志所载次唐志所载次庾仲容子钞马总意林所载次郑樵通志艺文畧所载皆削其门类而存其书名畧注撰人卷数于下其一书而有诸家注者则惟列本书而注家细字附录焉其有题识者凡阴符经握奇经八阵图鬻子六韬孔丛子曾子鲁仲连子晏子老子庄子列子文子战国策管子尹文子韩非子墨子邓析子亢桑子鹖冠子孙子吴子范子鬼谷子吕氏春秋素书淮南子贾谊新书盐铁论论衡太元经新序说苑抱朴子文中子元子皮子隐书凡三十八家其中说苑新序合一篇而八阵图附于握竒经实共三十六篇惟阴符经握奇经录其原书于前余皆不录似乎后人删节之本未必完书也马端临通考多引之亦颇有所考证发明然似孙能知亢仓子之伪而于阴符经握竒经三畧诸葛亮将苑十六策之类乃皆以为眞则鉴别亦未为甚确其盛称鬼谷子尤为好竒以其会稡诸家且所见之本犹近古终非焦竑经籍志之流辗转贩鬻徒构虚词者比故录而存之偹考证焉（四库全书总目卷八十五•史部四十一•目录类一）

剡录十卷（江苏廵抚采进本）

宋高似孙撰似孙字续古号疎寮余姚人淳熙十一年进士歴官校书郞出倅徽州迁守处州陈振孙书录解题称似孙为馆职时上韩侂冑生日诗九首每首皆暗用锡字寓九锡之意为淸议所不齿知处州尤贪酷其读书以奥僻为博以怪涩为奇至有甚可笑者就中诗犹可观周密癸辛杂识亦记其守处州日私挟官妓洪渠事其人品葢无足道其诗有疎寮小集尙传于世文则不少槪见此乃其所作嵊县志也嵊为汉剡县地故名曰剡录前有嘉定甲戌似孙自序及嘉定乙亥嵊县令史之安序葢成于甲戌而刋于乙亥故所题先后差一年其书首为县纪年次为城境图次为官治志附以令丞簿尉题名次为社志学志附以进士题名次为寮驿楼亭放生池版图兵籍次为山水志次为先贤传次为古奇迹古阡次为书次为文次为诗次为画次为纸次为古物次为物外记次为草木禽鱼征引极为该洽唐以前佚事遗文颇赖以存其先贤传每事必注其所据之书可以为地志纪人物之法其山水记仿郦道元水经注例脉络井然而风景如觌亦可为地志纪山水之法统核全书皆序述有法简洁古雅迥在后来武功诸志之上殊不见其怪涩可笑陈振孙云云殆不可解岂其它文奇僻又异于此书欤（四库全书总目卷六十八•史部二十四•地理类一）

兰亭考十二卷（浙江鲍士恭家藏本）

旧本题宋桑世昌撰世昌淮海人世居天台陆游之甥也案陈振孙书录解题载兰亭博议十五卷注曰桑世昌撰叶适水心集亦有兰亭博议跋曰字书自兰亭出上下数千载无复伦拟而定武石刻遂寪今世大议论桑君此书信足以埀名矣君事事精习诗尤工其卽事云翠添邻堑竹红照屋山花盖着色画也书录解题又载兰亭考十二卷注曰卽前书浙东庾司所刻视初本颇有删改初十五篇今存十三篇去其集字篇后人集兰亭字作书帖诗铭之类者又附见篇兼及右军他书迹于乐毅论尤详其书始成本名博议高内翰文虎炳如为之序及其刋也其子似孙主为删改去此二篇固当而其它务从省文多失事实或戾本意其最甚者序文本亦条达可观亦窜改无完篇首末缺漏文理断续于其父犹然深可怪也云云是此书经高似孙窜改巳非世昌之旧矣今未见博议原本无由验振孙所论之是非然是书为王羲之兰亭序作集字为文其事无预于羲之羲之他书其事无预于兰亭似孙所删深合断限振孙亦不能不以为当也其中评议不同者如或谓梁乱兰亭本出外陈天嘉中为智永所得又或谓王氏子孙传掌至七代孙智永此兰亭眞迹流传之不同也又如或谓石晋之乱弃石刻于中山宋初归李学究李死其子摹以售人后负官缗宋祁为定武帅出公帑买之置库中又或谓有游士携此石走四方其人死营妓家伶人取以献宋祁又或谓唐太宗以搨本赐方鎭惟定武用玉石刻之世号定武本薛绍彭见公厨有石鎭肉乃别刻石易之此又定武石刻流传之不同也其据王羲之生于晋惠帝大安二年癸亥则兰亭修禊时年五十有一辨笔阵图所云羲之年三十三书兰亭之误是矣然前卷旣引王铚语以刘餗之说为是而又云于东墅阅高似孙校书画见萧翼宿云门留题二诗云使御史不有此行乌得是语则杂录旧交亦未能有所断制至八法一门以书苑禁经诸条专属之兰亭尤不若姜夔禊帖偏傍考之为精密是以曾宏父陶宗仪诸家皆称姜考而不用是书然其征引诸家颇为赅备于宋人题识援据尤详世昌之原本旣佚存此一编尙足见禊帖之源流固不得以陈氏之排击遽废是书矣（四库全书总目卷八十六•史部四十二•目录类二）

握竒经一卷（浙江范懋柱家天一阁藏本）

一作握机经一作幄机经旧本题风后撰汉丞相公孙宏解晋西平太守马隆述赞案汉书艺文志兵家阴阳风后十三篇班固自注曰图二卷依托也并无握竒经之名且十三篇七畧著录固尙以为依托则此经此解七畧不著录者其依托更不待辨矣马隆述赞隋志亦不著录则犹之公孙宏解也考唐独孤及毘陵集有八阵图记曰黄帝顺煞气以作兵法文昌以命将风后握机制胜作为阵图故八其阵所以定位也衡抗于外轴布于内风云附其四维所以备物也虎张翼以进蛇向敌而蟠飞龙翔鸟上下其旁所以致用也至若疑兵以固其余地游军以案其后列门具将发然后合战弛张则二广迭举犄角则四竒皆出云云所说乃一一与此经合疑唐以来好事者因诸葛亮八阵之法推演为图托之风后其后又因及此记推衍以为此经并取记中握机制胜之语以为之名宋史艺文志始着于录其晩出之显证矣高似孙子畧曰马隆本作幄机序曰幄者帐也大将所居言其事不可妄示人故云幄机则因握幄字近而附会其文今本多题曰握竒则又因经中有四为正四为竒余竒为握竒之语改易其名也似孙又云总有三本一本三百六十字一本三百八十字葢吕尙增字以发明之其一行间有公孙宏等语今本衍四字校验此本分为三章正得三百八十四字葢卽似孙所谓衍四字本也经后原附续图据书录解题亦称马隆所补然有目而无图殆传写佚之欤（四库全书总目卷九十九•子部九•兵家类）

砚笺四卷（浙江巡抚采进本）

宋高似孙撰似孙有剡录已著录是书成于嘉定癸未前有自序序末数语隐涩殆不可解与所作蟹畧序体格彷佛相似陈振孙称似孙之文好以怪僻为奇殆指此类欤其书第一卷为端砚分子目十九卷中砚图一类列四十二式注曰歙石亦如之然图已不具意传写佚之也第二卷为歙砚分子目二十第三卷为诸品砚凡六十五种第四卷则前人诗文其诗文明题曰端砚歙砚者已附入前二卷内是卷所载皆不标名品故别附之诸品后耳宋志所录砚谱今存者尚有四五家大抵详于材产质性而罕及其典故似孙此书独晚出得备采诸家之说又其学本淹博能旁征羣籍以为之左证故叙述颇有可观中间稍有渗漏者如李后主靑石砚为陶谷所碎一条乃出无名氏砚谱中为曾慥类说所引今其原书收入左圭百川学海尚可检核似孙竟以为岀自类说未免失于根据然其大致驯雅终与龎杂者不同如端州緑石为诸品所不载据王安石诗增入亦殊赅洽钱曾读书敏求记亦称唐人言吴融入韵赋古今无敌惜乎亡来已久此存得古瓦研赋一篇岿然鲁灵光也则亦颇资考据矣（四库全书总目卷一百十五•子部二十五•谱录类）

蟹畧四卷（浙江鲍士恭家藏本）

宋高似孙撰是编以傅肱蟹谱征事太畧因别加裒集卷一曰蟹原蟹象卷二曰蟹乡蟹具蟹品蟹占卷三曰蟹贡蟹馔蟹牒卷四曰蟹雅蟹志赋咏每门之下分条记载多取蟹字为目而系以前人诗句俞文豹吹剑录尝讥其误以林逋草泥行郭索云木叫钩辀一联为杜甫诗今检卷首郭索传内信然殊为失于详核又本草图经蟹生伊洛池泽中一语泽蟹洛蟹条下两引之亦为复出又白居易诗亥日饶虾蟹句为傅肱谱中所原引而此书虾蟹条下乃反遗之其余编次亦小有疎漏特其采摭繁富究为博雅遗篇佚句所载尤多视傅谱终为胜之云（四库全书总目卷一百十五•子部二十五•谱录类）

纬畧十二卷（江苏巡抚采进本）

宋高似孙撰似孙有剡录已著录似孙尝辑经畧史畧子畧集畧骚畧及此书今惟子畧骚畧与此书存陈振孙书录解题论其读书以隐僻为博其作文以怪涩为竒然考证之学正不嫌其博而是编所引亦皆四库所著录非冯贽之流诡词炫俗者比固不得以隐僻讥也明沈士龙跋又称其愍骚招隠八风围棊■〈毛瞿〉毺禡牙之类全录艺文初学北堂御览诸书无所增辑知宋世篇集不复具存摘用类书夸示宏肆是诚在所不免周婴巵林讥其误引金楼子以刘休元水仙赋为唐刘子元疎舛亦不能无然其言笃实无所赝托终出杨愼丹铅诸录之上亦考古者所必资矣（四库全书总目卷一百十八•子部二十八•杂家类二）

文苑英华钞四卷（浙江巡抚采进本）

宋高似孙编似孙有剡录已著录是编乃采摘文苑英华中典雅字句可供文章之用者仿洪迈经子法语之例钞合成帙刻本仍以原目为次不分卷数以似孙原序考之当时实分四卷也其中以诸本叅校如吕令开莲峯赋别本皆作气开秋爽此本作气涵秋爽贾至早朝诗别本皆作共沐恩波凤池上朝朝染翰侍君王此本作共沐恩波凤池里终朝黙黙侍君王李羣玉黄陵庙诗别本皆作回风日暮吹芳芷此本作东风日暮吹香芷皆小有异同韩愈汴州东西水门记别本俱作请纪成绩此本皆作请纪其成绩又遂极其危句此本作遂持危亦皆韩集举正韩文考异所未载其捜罗亦颇该洽自序谓周必大奉勅校文苑英华是书有助焉然摘录不具首尾仅为词科饾饤之学尔（四库全书总目卷一百三十一•子部四十一•杂家类存目八）

信天巢遗稿一卷附林湖遗稿一卷江邨遗稿一卷疎寮小集一卷（浙江巡抚采进本）

宋高翥撰翥字九万号菊磵余姚人孝宗时游士也有菊磵集二十卷久佚不存至国朝康熙二十六年其裔孙士奇于徐干学家宋椠书中采得遗诗一百九首合以家藏二十二首又于他集中得十三首续得朱彝尊宋刻江湖集所载四十七首删除重复共得诗一百八十九首刻之题曰信天巢遗稿信天巢者翥所以名其居也然卷前元贞元年姚燧序本称曰菊磵集不知何以改名也后附林湖遗稿一卷为翥侄鹏飞字南仲者所撰又附江邨遗稿一卷则翥父选叔迈之诗选迈皆绍兴间登第选官武当军节推迈官县尉此卷之中又附质斋遁翁二人之诗则高氏谱中所载仅存其号卽士奇亦莫能举其名矣最后附高似孙疎寮小集一卷似孙卽撰纬略者文献通考载疎寮集三卷此所刻甚少尙有他选所有而此刻无之者是集在宋颇著称陈振孙书录解题谓其作文怪涩诗犹可观刘克庄后村诗话谓其诗能参诚斋活句不知此刻所载何以转不完备然士奇后序中初未言及附刻疎寮集疑为士奇后人所加更不暇博采欤（四库全书总目卷一百六十一•集部十四•别集类十四）

骚畧三卷（浙江汪启淑家藏本）

宋高似孙撰似孙有剡录巳著录是编皆所拟骚赋凡三十三篇其后欵乃词一篇集杜甫诗八句柳宗元诗四句为之殊纎诡也（四库全书总目卷一百七十四•集部二十七•别集类存目一）

文选句图一卷（江苏巡抚采进本）

宋高似孙撰似孙有剡录已著录案摘句为图始于张为其书以白居易等六人为主以杨乘等七十八人为客主分六派客亦各有上入室入室升堂及门四格排比联贯事同谱牒故以图名后九僧各摘名句亦曰句图葢非其本似孙此书亦沿旧名所录皆文选诸诗去取不甚可解如苏武诗之馥馥我兰芳馨香中夜发上下联各割一句尤为剏调其句下附录之句葢卽锺嵘诗品源出某某之意其句下附录一两首者则莫喻其体例矣（四库全书总目卷一百九十一•集部四十四•总集类存目一）

子略
高似孙（字续古；号疏寮） （南宋） 撰　　
部：史 类：目录类 属：经籍之属 
参考数据：（《四库大辞典》） 
四卷。南宋高似孙着。高似孙（约１１５４—１２１２），字续古，号疏寮，余姚（今属浙江）人，目录学家。孝宗淳熙十一年（１１８４）进士，历官校书郎，知处州。任职期间，贪赃枉法，欺压百姓，这样一个品行不足为道的人，平生却喜好读书，且著述较多。《子略》四卷、《史略》六卷、《剡录》十卷，均为专科目录。《子略》是着录诸子著作的目录，共着录诸子三十七家，卷一：黄帝阴符经、风后握奇经、鬻子、太公金匮六韬、孔丛子、曾子、鲁仲连子、晏子春秋；卷二：老子、庄子、列子、文子；卷三：战国策、管子、尹文子、韩非子、墨子、邓析子、亢桑子、鹖冠子、孙子、吴子、范子、鬼谷子；卷四：吕氏春秋、黄石公素书、淮南子、贾谊新书、桓宽盐铁论、王充论衡、太玄经、新序、说苑、抱朴子、文中子、元子、皮子隐书。排列顺序按“汉志”、“隋志”、“唐志”、《子抄》、《意林》、《通志•艺文略》所载之顺序。着录先是书名、其次聚集诸家的评论，如有注释的书则付列其书名。最早的版本是南宋咸淳本（存卷一至三），后有“百川学海”本、“四库全书”本、“学津讨源”本、“四明丛书”本与“丛书集成”本等。１９２９年北平朴社铅印平装顾颉刚校点本（一册）。 
兰亭考
桑世昌（字泽卿；号莫庵） （南宋） （旧本题）撰　　
高似孙（字续古；号疏寮） （南宋） 删定　　
部：史 类：目录类 属：金石之属 
参考数据：（《四库大辞典》） 
十二卷。宋桑世昌撰。桑世昌，南宋时人。陆游的外甥。淮海人，世居天台山。此书系考证晋王羲之所作《兰亭序》书帖。据陈振孙《直斋书录解题》所载，《兰亭考》原名《兰亭博议》，共十五卷。刊行时经高似孙删改，存十二卷。按《兰亭序》为行书法帖。东晋永和九年（３５３），王羲之与谢安等四十一人，在山阴（今浙江绍兴）“修禊”，会上各人作诗，王羲之作序。法帖相传之本，共二十八行，三百二十四字。书中叙述王氏真迹流传的各种说法。真迹原为王氏子孙掌握，后至南朝陈天嘉时，为王氏七代孙智永所得。唐时为太宗李世民所得，推为王书代表，命赵模等钩摹数本，分赐亲贵近臣。太宗死，以真迹殉葬。存世唐摹墨迹，以“神龙本”最着。又有一种说法，石晋之乱时，弃石刻于中山，宋初归李学究所得。李死，其子摹以售人，为定武帅宋祁所得，以石刻之。现今石刻首推“定武本”。书中还考证了王羲之作《兰亭序》的年岁。《辨笔阵图》曾说：“羲之年三十三书兰亭”。桑氏考证，王羲之生于晋惠帝太安二年（３０３），到永和九年（３５３）兰亭修禊时，应当是五十一岁，纠正了三十三岁之误。至其入法一门，以及书苑禁经诸条，不若姜夔考证之精密，所以曾宏父、陶宗仪等人，都称赞姜考，而不用本书。传本有《四库全书》本，“知不足斋”丛书本及“丛书集成”初编本等。 
握奇经
风后（字不详；号不详） （不详） （旧题）撰　　
公孙弘（字季齐；号不详） （西汉） 解　　
马隆（字孝兴；号不详） （晋） 述赞　　
高似孙（字续古；号疏寮） （南宋） 注跋　　
部：子 类：兵家类 属： 
参考数据：（《四库大辞典》） 
一卷。旧本题风后撰，汉丞相公孙宏解，晋西平太守马隆述赞。《汉书•艺文志》兵家阴阳类着录《风后》十三篇，班固小注云：“图二卷。黄帝臣，依托也。”或谓当即此书。然汉代人已认为其书伪托。今传本所题作者风后，乃是传疑时代黄帝之臣，显然不可信。所谓汉丞相公孙宏解，亦不见于刘歆《七略》着录，也不可信。又《隋书•经籍志》也不见着录，则晋西平太守马隆述赞云云似也不可信。四库馆臣谓唐独孤及《毘陵集》中有《八阵图记》，略云黄帝顺煞气以作《兵法》，文昌以命将，风后握机制胜，作为《阵图》，故八其阵，所以定位也。衡抗于外，轴布于内，风云附其四维，虎张翼以进，蛇向敌而蟠，飞龙翔鸟上下其旁。驰张则二广迭举，犄角则四奇皆出云云，所说乃一一与此书相合。故疑此书为唐以来好事者据诸葛亮八阵之法推衍为图，托名风后作。其后又据此《记》推衍为经，因《记》中有“握机制胜”之语，定其书名为《握机经》。《宋史•艺文志》始见着录，其书晚出，证据甚明。四库馆臣所考言之凿凿，可以信从。关于此书的书名，宋高似孙《子略》曰：“马隆本作《幄机》叙曰‘幄者，帐也，大将所居，言其事不可妄示于人，故云《幄机》，”后因“幄”与“握”字近而附会其文，所以又名《握机》。今本多作《握奇》，是因为经中有“四为正，四为奇，馀奇为握奇”之语而改易为《握奇经》。此书虽公认为是伪书，但宋以后各种官私书目多有着录，刊本甚多，不能一一备举。多种丛书都有收录，如《凌氏传经堂丛书》、《景印元明善本丛书十种•夷门广牍•雅占》、《续百川学海癸集》、《津逮秘书》（第四集）、《增订汉魏丛书•子余》等等。今上海图书馆藏有清抄本，军事科学院图书馆有清刊本，最新版本有1990年6月上海古籍出版社的影印本。 
砚笺
高似孙（字续古；号疏寮） （南宋） 撰　　
部：子 类：谱录类 属：器物之属 
参考数据：（《四库大辞典》） 
四卷。宋高似孙（详见《剡录》）撰。是书成于嘉定癸未（1223）年间，前有自序一篇，文字隐晦、艰涩，难明其意。卷一记端砚，分十九个子目，其中砚图一类列二十四式（《四库全书总目提要》为四十二式，查《四库全书•子部•谱录类•砚笺》原文为二十四式），砚图下有注：“歙石亦如之。”然而书中有式无图，恐为传写时所佚。卷二记歙砚，分二十个子目。卷三记载各种砚台六十五种之多。卷四为傅玄、李白、王粲、韩愈等古代名人吟咏、记载砚台的赋、诗、文二十六篇。书中标明端砚、歙砚的诗文，已分别附入前二卷。因是书较晚出，以前所出几家砚谱可以借鉴，又加之似孙学问广博，所以是书能旁征群载前人所不载，而且文字雅训，考证有据。如端州线砚，为其它砚谱之书所未载之珍品，似孙据王安石之诗增入，十分恰当。但是书也有疏漏之处，如李后主青石砚为陶谷所碎一条，本出于无名氏所撰之《砚谱》之中，原书已收入左圭《百川学海》，似孙却认为出自类说，未免失于考据。现存楝亭刊本、清钞本、《四库全书》本、日本文政六年江户刊本等。 
蟹略
高似孙（字续古；号疏寮） （南宋） 撰　　
部：子 类：谱录类 属：草木禽鱼之属 
参考数据：（《四库大辞典》） 
四卷。宋高似孙（详见《剡录》）撰。是书以傅肱《蟹谱》为基础，广泛搜集资料编辑而成。卷一，为蟹原、蟹象。蟹原，主要引用古代典籍，说明蟹名的由来。蟹象，主要引用古代典籍、名人诗句，述说蟹的形状、习性、味道、药用功效、可食与否、毒性等。卷二，为蟹乡、蟹具、蟹品、蟹占。蟹乡，主要引用古代典籍、名人诗句，记述蟹之产地。蟹具，主要记述捕蟹的用具及蟹可做的用具。蟹品，主要引古代典籍、名人诗句，记述吴蟹以下三十多品。蟹占，主要记述以蟹占卜军国大事。卷三，为蟹贡、蟹馔、蟹牒。卷四，为蟹雅、蟹志赋咏。每门之下，分条记载，多以蟹为目，系以前人诗句。是书在引用前人诗句时，误将林逋诗句，归于杜甫名下；也有将古籍文句重复引用之弊，也有该引不引疏漏之病。尽管如此，但是书采集繁富，文字典雅，超过傅肱之《蟹谱》。现存《百川学海》本、路有钞本、《四库全书》本。 
纬略
高似孙（字续古；号疏寮） （南宋） 撰　　
部：子 类：杂家类 属：杂考之属 
参考数据：（《四库大辞典》） 
十二卷。南宋高似孙（生卒年不详）撰。高似孙字续古，号疏寮。绍兴余姚（今属浙江）人。淳熙进士。历校书郎、会稽主簿、知处州。为官贪酷，谄事韩侂胄，为人所不齿。退居姚江着书，有《疏寮小集》、《郯录》、《砚笺》、《唐科名记》、《唐乐曲谱》等。又辑《经略》、《史略》、《子略》、《集略》、《骚略》、《蟹略》及此书。各略均辑自诸书，分门别类，凡“事有逸者、琐者、为《纬略》，盖与诸略相为经纬”（《纬略》卷首）。因高似孙为人所不齿，历来对此书评价不高。陈振孙《书录解题》论其读书以隐僻为博，其作文以怪涩为奇。其实，作考证之书，最嫌不博，高似孙所引之书，亦为人称道，不可谓之隐僻。明沈士龙跋，又称其愍骚、招隐、八风、围棋、氍■〈叟毛〉、祃牙之类，全录《艺文类聚》、《初学记》、《北堂书钞》、《太平御览》诸书，无所增辑。知宋世编集，不复具存，摘用类书，夸示宏肆。周婴《卮林》亦讥其书误引《金楼子》，以刘休元《水仙赋》为唐刘子元等。此书确有舛错之处，但平心而论，语言尚属笃实，无所赝托，辑录历史上各种逸文琐事，为治文史者提供许多方便，足资参考，不可尽废。今传本不一，主要有《墨海金壶》、《守山阁丛书》、《四库全书》、《丛书集成初编》等丛书本，宛委山堂《说郛》节选本作一卷，商务印书馆《说郛》节选本不分卷。《丛书集成初编》本据《守山阁丛书》本排印，又收入《墨海金壶》补曹学佺序一篇及阙文二则，为最通行版本。 

髙似孙【字续古庆元府鄞县人淳熈十一年卫泾榜进士出身治诗赋五年十月除六年二月通判徽州】（四库全书•史部•职官类•官制之属•南宋馆阁录__南宋馆阁录续录卷八）

蟹略四卷
髙似孙续古撰（四库全书•史部•目录类•经籍之属•直斋书录解题卷十）
砚笺一卷
髙似孙撰（四库全书•史部•目录类•经籍之属•直斋书录解题卷十四）
疎寮集三卷
四明高似孙续古撰少有俊声登甲辰科不自爱重为馆职上韩侂胄生日诗九首皆暗用锡字为时清议所不齿晚知处州贪酷尤甚其读书以隐僻为博其作文以怪涩为竒至有甚可笑者就中诗犹可观也（四库全书•史部•目录类•经籍之属•直斋书录解题卷二十）
选诗句图一卷
高似孙编（四库全书•史部•目录类•经籍之属•直斋书录解题卷二十二）

蟹略四卷
陈氏曰高似孙续古撰（四库全书•史部•政书类•通制之属•文献通考卷二百十八）
砚笺一卷
陈氏曰高似孙撰（四库全书•史部•政书类•通制之属•文献通考卷二百二十九）
疎寮集三卷
陈氏曰四明髙似孙续古撰少有俊声登甲辰科不自爱重为馆职上韩侂胄生日诗九首皆暗用锡字为清议所不齿晩知处州贪酷尤甚其读书以隐僻为博其作文以怪涩为竒至有甚可笑者就中诗犹可观也（四库全书•史部•政书类•通制之属•文献通考卷二百四十五）
选诗句图一卷
陈氏曰高似孙编（四库全书•史部•政书类•通制之属•文献通考卷二百四十九）

髙似孙砚笺四卷（四库全书•史部•目录类•经籍之属•千顷堂书目卷九）
高似孙烟雨集（缺）卷又疎寮集一卷（四库全书•史部•目录类•经籍之属•千顷堂书目卷二十九）
髙似孙骚畧三卷（四库全书•史部•目录类•经籍之属•千顷堂书目卷三十一）

跋髙似孙子略　　（清）汪琬 撰

（四库全书•集部•别集类•尧峰文钞卷三十九）

高氏疑孔丛子伪书歴引孟子及家语后叙证孔子子思无问荅事最悉然予以为非是汉书孔光传首载孔氏谱牒孔子生伯鱼鲤鲤生子思伋伋生子尚高则伯鱼为子思父审矣孔子家语孔子年二十娶亓官氏明年生伯鱼伯鱼年五十先孔子卒孔子后三年始卒使子思犹未生则孔氏谱不足据邪史记鲁世家穆公之立也距孔子已七十年子思寿止六十二使穆公时犹在则与孔子相隔絶久矣其去伯鱼当益逺不得为其子然徧考诸书又不言孔子有佗支庶何也予以为宜从孔丛子葢孔丛子与谱牒皆出孔氏子孙之手其说必有证左非他书臆度者比也呜呼尽信书则不如无书后世迂儒小生读书不知通变徃徃舍其大者旁引琐细以相辨难岂非好古而失之愚者哉

髙似孙选诗句图所取汉晋以来佳句诚学古者所当玩也如范晔兰池清夏气修帐含秋阴颜延年庭昏见野阴山明望松雪谢灵运池塘生春草园栁变鸣禽鲍照归华先委路别叶早辞风沈约茅栋啸愁■〈氏鸟〉平冈走寒兎谢朓红药当阶翻苍苔依砌上日隐涧凝空云聚岫如复日出众鸟散山暝孤猿吟江淹洞林带晨霞石壁耿新晰处欣故无累飬徳乃入神如此等语虽学近体者亦当玩【兰庄诗话】（四库全书•集部•总集类•古诗纪卷一百五十二）

髙似孙
似孙字续古余姚人文虎子淳熙十一年进士历官校书郎守处州有疎寮小集
【文献通考陈直齐云似孙少有俊声登甲科不自爱重为馆职上韩侂胄生日诗九首皆暗用锡字为清议所不齿晩知处州尤贪酷其读书以隠僻为博其作文以怪涩为竒至有甚可笑者就中诗犹可观也】
【癸辛杂识髙疎寮守括日有籍妓洪渠慧黠过人一日歌真珠帘词至病酒情懐犹困懒使之演其声若病酒而困懒者疎寮极称赏之适有客云卿自用卿法髙因视洪云吾亦爱吾渠遂与落籍而去以此得啧言者】（四库全书•集部•诗文评类•宋诗纪事卷五十五）
※※※※※※
古典小说之家备份区　http://club.xilu.com/wave2002/
 
[楼主]  [3楼]  作者:沉思曲 发表时间: 2008/10/07 17:59 [加为好友][发送消息][个人空间]回复 修改 来源 删除
《四库全书　剡録》　　（宋）髙似孙 撰

　　钦定四库全书

　　史部十一

　　剡録

　　地理类三

　　都会郡县之属

　　提要

　　臣等谨案剡録十巻宋髙似孙撰似孙字续古号疎寮宋诗纪事作余姚人而是书自序自称鄮人则厉鹗误也淳熙十一年进士厯官校书郎守处州陈振孙书録解题称似孙为馆职时上韩侂胄生日诗九首每首皆暗用锡字寓九锡之意为清议所不齿知处州尤贪酷其读书以奥僻为博以怪涩为竒至有甚可笑者就中诗犹可观周宻癸辛杂识亦记其守处州日私挟官妓洪渠事其人品葢无足道其诗则疎寮小集尚有传本而文章不少槩见此书乃所作嵊县志也嵊为汉剡县地故名曰剡録前有嘉定甲戌似孙自序及嘉定乙亥嵊县令史安之序葢成于甲戌而刋于乙亥故所题先后差一年其书首篇为纪年次为城境图次为官治志附以令丞簿尉题名次为社志学志附以进士题名次为廪驿楼亭放生池版图兵籍次为山水志次为先贤传次为古竒迹古阡次为书次为文次为诗次为画次为纸次为古物次为物外记次为草木禽鱼征引极为该洽唐以前佚事遗文颇赖以存其先贤传毎事必注其所据之书可为地志纪人物之法其山水记仿郦道元水经注例脉络井然而风景如觌亦可为地志纪山水之法统核全书皆序述有法简洁古雅逈在后来武功诸志之上殊不见怪涩可笑即所作子畧亦不甚逺于人情而陈振孙云云殆不可解葢南宋末年道学一派惟以语録相传习江湖一派惟以近体相倡和而似孙所述多魏晋以来诗文事迹与当时风尚相左故骇而走欤

　　乾隆四十三年七月恭校上

　　总纂官 （臣）纪昀 （臣）陆锡熊 （臣）孙士毅

　　总校官 （臣）陆费墀

　　●剡録原序

　　山阴兰亭禊剡雪舟一时清风万古氷雪王谢抱经济具二戴深经学奈何纯曰髙逸也呜呼山川显晦人也人隐显天也天下多竒山川而一禊一雪致有爽气可谓人矣江左人物如此然二戴剡王谢亦剡孙阮辈又剡非天乎汉迨晋永和六百余年右军诸人乃识剡永和至皇宋嘉定几千年史君尹剡访似孙录剡事剡始有史桑钦水经郦道元注道元魏人先儒辨其北事详南事畧似孙鄮人也如其精核俟剡人宋嘉定甲戌髙似孙

　　剡在汉为县在唐为嵊州未几复为县本朝宣和间以剡为两火一刀不利于邑故更今名邑旧有乡四十后分十有三别为新昌县今所存纔二十七乡耳夫州县之名虽数变更然山川之灵葢自若也使剡古而有志则歴代因革废兴之典百世可知也余惧夫后之视今亦犹今之视昔故为剡録十巻録皆髙氏所作凡山川城池版图官治人杰地灵佛庐仙馆诗经画史草木禽鱼无所不载度此板可支百年后之人毋以印刓而辄废斯书也嘉定乙亥县令鄞人史安之

　　●钦定四库全书

　　剡录巻一

　　（宋）髙似孙 撰

　　○县纪年

　　越都督绍兴府为县八望曰嵊县【字书曰四山为嵊四水为霅】县有嵊山【郦道元水经曰嶀山与嵊山相连】又有嵊亭【十道志曰剡至嵊亭絶湍险商客往来皆以装束齐仆射张稷宰此县生子名嵊字四山虞骞至嵊亭诗命楫寻嘉会信次歴山原扪天上云糺与石下雷奔澄潭写度鸟空岭应鸣猿榜歌唱将夕商子处方昏】
　　汉剡县属会稽郡【道书曰两火一刀可以逃言剡多名山可以避灾也梁载言十道志曰谶曰两火一刀可以逃自汉以来扰乱不少故剡称福地梅福四明山记曰魏扬德祖至四明山逢一老人老人曰我见涧中涌泉流一金刀两仙人把神火趂之可往寻之德祖行前见两人把神火及得水中金刀可长二尺二人者见德祖倐去德祖曰两火成炎字炎边得刀是为剡字因号剡溪又曰剡山德祖为铭二百字刻此峯罗隐剡景诗两火一刀罹乱后会须乘兴月中行】
　　唐武德四年平李子通【唐郑言有平剡録一巻】以剡县立嵊州及剡城县
　　八年废嵊州及剡城以剡县仍属越州【赵嘏发剡中诗正怀王谢俯长流更览余封识嵊州树色老依官舍晚溪声凉傍客衣秋南岩气爽横郛郭天姥云晴拂宇楼日暮不堪还上马蓼花风起路悠悠赵嘏诗葢用嵊州也】
　　宋宣和三年方腊平改剡县为嵊县知越州刘述古言剡有兵火象欲以嵊名县诏从之

　　○城境图

　　城【按汉剡县城在今县东北旧经曰嵊城周十二里髙一丈厚二丈舆地志曰城开门向江县不开南门开即有冦唐武德中立剡城县有城池括苍管晋修城记曰会稽县八剡为清胜承平日久横目习治庚子之冬睦冦狂勃剡冦应之县有城垒圯弗克守为贼巢穴明年春帅刘公述古统制一道扫清贼党谓令张诚发卒徒虔事课工督程出缗粟以僦夫擘地段以就役甫阅旬朝完壁髙堞城之环亘十有二里未几寇率其徒拥梯壁下仰视完壮失气夺色将兵出鋭掩之俘馘自是窜伏孽不炽焉侯智宏逺知所先后借不急此孰与民保时绩维茂磨石无愧宣和三年作】

　　门
　　东曰东曦西曰西成南曰望仙北曰通越

　　坊
　　坊二十四曰访戴秀异字民佐理集贤招提继锦通安继孝齐礼迁善桃源兆庆迎春嘉会仁德弦歌醴泉清河进德妙音丰义成裕化民

　　镇
　　县东一百步为剡镇出旧经今废邑民于县西惠安寺前池内得一石题曰赡都镇又曰当镇奉勅旨重开河池以防火烛已丑岁二月日间北净池天庆观有钱氏时东都文移葢称杭为西都越为东都此镇即是剡镇钱氏有所更易耳【蛟井镇在县西南一十五里旧经曰山下有井井有蛟因是为名宣和四年置】

　　寨
　　长乐寨在县西南五十里宣和三年知越州刘述古奏置
　　管界寨在县西七十里绍兴二十年浙东诸司奏创

　　境
　　在府东南一百八十里境东西二百七十六里南北七十里东至奉化县一百四十里界陆照岭西至诸暨县一百三十六里界劳绩岭南至新昌县一十五里界胡堘北至会稽县五十五里界池湖东南到新昌县界一十五里西南到东阳界九十里东北到上虞界六十六里西北到会稽县六十二里

　　乡
　　崇信乡有休祥甘泉竹山懐安剡中里　莁节乡有灌涛升仙驯习思善澄江里　灵山乡有钦义下阐静安守义崇孝里　金庭乡有昌化善政惟新永宁縁德里　忠节乡有三峯孝嘉石鼓忠节修仁里　孝节乡有新丰从化招安绥安方山里　孝嘉乡有石鼓桐栢安乐忠节安义里　崇仁乡有感化霞丘静林归善爱敬里　永富乡有克逊西清东阐余风禅房里　崇安乡有澄清懐善依贤化俗清安里　富顺乡有长敬新安温泉慈乌里　清化乡有懐善开明钦贤习善招贤里　罗松乡有紫岩双壁中川断金丰乐里　剡元乡有尊贤澹城中和光明积善里　升平乡有承霞静丰尚贤大和五山里　仁德乡有甘棠永乐余粮归仁金塘里　方山乡有金节永寿懐仁通山光德里　礼义乡有长安仙林平乐懐忠新安里　桃源乡有永阐白泉长乐崇信安居　里积善乡有南岩双壁中川丰乐断金里　继锦乡有驯善攀辕鸣弦戴星迁星里　开元乡有静居回乡招仁居贤冰鱼里　长乐乡有昆山杨明剡元礼义宁安里　太平乡有壁潭择贤懐仁建昌懐信里　康乐乡有游谢宿剡竹山康乐感化里　游谢乡有康乐明登宿星暝投吹台里　灵芝乡有石床东节正筠化善里
　　【水经曰吴黄门郎黄哀明居嵊县宏训里考之地图今无此里也莁节旧经曰莁音无字书曰莁荑也本草通曰芜继锦旧名治化天圣中邑人史瀹登进士第其子叔轲继之县令魏琰改今名齐唐题史氏西园诗戴水寒流对轩槛桃源深径入渔樵陈克诗雨里落帆游谢乡寒声古木共荒凉四山为我洗苍玉况有故人归上方故人汪彦章也时寓东山国庆院】

　　○官治志

　　县治据剡山之阳歴坡而升楼观竦峙颇似会稽府谯登眺所临溪山陈象如顾凯之所云千岩竞秀万壑争流者孔奕会稽记曰剡县治在江东吴贺齐令始移今治公厅相直旧有德星堂名迎薫堂今堂既废扁榜亦不存所可考者有宣和间卢天骥诗云剡溪诗尹亦何人作堂饷客名迎薫虽有桃李姓潘人红梅一窠香入云东有东园有四山阁阁规模庳隘寖就倾圯园存断碑而已嘉定八年尹史安之诛茅营新屋且撤旧而更之増敞县楼广四山阁即厅之东为堂复旧迎薫之名其北为面山堂累石成山玲珑盘错因山之趾注水为池杂艺卉竹相与映发亭榭参错殆十余所皆史尹所创也

　　古令长
　　吴卜静字符风吴都人为剡令
　　贺齐字公苗山阴人为剡长吏斯从为奸斩之从族党纠合千余人攻县齐开城门击破之
　　晋周翼郄鉴之外甥少遇饥乱赖鉴得存郄亡翼为剡县令解职归心丧三年后歴青州刺史少府少卿
　　谢奕字无奕陈郡阳夏人父裒为吏部尚书奕少有器鉴歴郡太守掾为剡令有一老翁犯法谢以醇酒罚而遣之累迁豫州刺史追赠镇西大将军
　　李充字宏度江夏鄂人初辟丞相掾尝叹不被遇殷扬州知其家贫问君能屈志百里否李答曰北门之叹久已上闻穷猿奔林岂暇择木遂授剡县令
　　殷旷之仲堪子有父风仕至剡令
　　宋王镇之字伯重祖耆之位中书郎父随之上虞令镇之为剡令并有能名
　　周颙字彦伦宋明帝颇好元理以颙有辞义引入殿内亲近宿直帝所为惨毒颙辄诵经中因縁罪福为之少止元徽中为剡令有恩惠百姓思之
　　齐张稷字公乔母疾时稷年十一侍养夜不解带每剧则累夜不寝及终毁瘠过制杖而后起州里谓之纯孝齐永明中为豫章王嶷主簿以贫求为剡令会山贼唐寓之作乱稷率厉部人保全县境
　　梁王懐之剡令
　　陈徐陵剡令
　　唐张子胄剡令

　　宋令题名
　　周在田　晁
　　陈求古　谭雍
　　魏琰　林槩
　　章珣　葢参
　　沈振　丁宝臣
　　过　胡格
　　髙安世　聂长卿
　　江相　郑宗回
　　刘绘　晏明逺
　　宋顺国　施
　　侯临　苏駉
　　贾公述【宣德郎元丰六年是年新官制行】　宋广国
　　钱长卿　王知元
　　吴贲　史祈
　　刘旦　张谔
　　吕必强　俞应之
　　符绶　程容
　　张庆逺　邹秉均
　　孙汝秩　宋旅
　　孙潮　莫伯■〈车尒〉
　　应彬　杨植
　　宋宗年　范仲将
　　姜仲开　钱墌
　　赵不退　毛铎
　　郭康年　蔡纯诚
　　韩晦　李耆年
　　赵涣之　郭契夫
　　赵伯楙　任望之
　　苏诩　吴懤
　　陈嘉谋　李耆硕
　　张商卿　韩元修
　　郑逸民　季光弼
　　成钦亮　张注
　　李拓　陈谟
　　叶籈　刘榘
　　周悦　詹入民
　　滕璘　胡大年
　　谢榘伯　赵汝遇
　　史安之　蒋志行
　　赵彦传　魏岠
　　蒋岘
　　刘长卿寄剡中诸官诗【访旧山阴县扁舟到岸涯故林嗟满岁春草忆佳期晚景千峯乱晴江一鸟迟桂香留客处枫暗泊舟时旧石曹娥篆空山夏禹祠剡溪多隠吏君去道相思】
　　许浑送剡县薛明府诗【车马楚城壕清歌送浊醪露花羞别泪烟草让归袍鸟浴春塘暖猿吟暮岭髙寻仙在仙骨不用废牛刀】
　　方干和陈明府登县楼诗【郭里人家如掌上檐前树木映窓棂烟霞若接天台地分野应侵婺女星驿路古今通北阙仙溪日夜入东溟彩衣才子多吟啸公退时时见画屏】
　　方干送剡县陈永秩满归越诗【俸禄三年后程途一月间舟中非客路镜里是家山密雪沾行袂离杯变别颜古人唯贺满今日喜同还】
　　王荆公寄丁元珍诗【溪水浑浑来自北千山抱水清相射山深水急无艇子欲从故人安可得故人昔日此水上樽酒扁舟慰行役津亭把酒坐一笑我喜满颜君动色论新讲旧惜未足落日低回已催客离心自醉不复饮秋果初寒空满席今年却坐相逢处惆怅相逢别时迹可怜溪水自南流安得溪舟问消息】
　　陆经送丁中允宰剡诗【尘土官曹几处闲君今作邑好开颜落帆直向剡溪口入境先登天姥山鱼鸟半和风俗处云霞多杂簿书间雪晴须去寻安道召作经宵兴尽还】
　　王平父送聂剡县兼呈沈越州诗【剡溪清泻映檀栾天姥花飞载酒船忆我少年来蜡屐羡君今日去鸣弦从容人乐渔樵外潇洒诗随簿领边太守相逢应见问为言多病忆林泉】

　　丞治【在县之东南佐理坊治东有月我轩】
　　题名
　　季佑之　林通
　　苗元裔　沈升
　　毛亶　常椲
　　赵士叟　许殻
　　曽勰　刘佺
　　吕　王中孚
　　时璹　韩愿胄
　　章騆　周玭
　　吴枏　髙子津
　　陈戍　梁立
　　吴道夫　陈彭寿
　　项鹗　唐仲义
　　苏彬　陈昌年
　　杨浚　楼潚
　　俞杭　沈俊心
　　解汝为　杨遵
　　张子荣　应泰之
　　赵崇谡　刘厚南
　　王彝伦

　　簿治【县之右依剡山颜有登眺趣山址多林樾嘉定八年尹史安之创建于县左访戴驿之旧址治有朔风堂】
　　题名
　　文绳世　刘士野
　　吴雍　陈友仁
　　司马僖　蒋镡
　　刁骏　靳
　　苏林　江涛
　　郑圭　赵崇规
　　叶梓　赵善恕
　　陈秉礼　郑伯行
　　郑宰　钱观光
　　边沂　姜强立
　　赵謜夫　李密
　　徐愿　沈忞
　　沈文焕　赵必鼎
　　罗隠寄剡溪主簿诗【金庭养真地朱篆会稽官境胜堪长往时危喜暂安洞连沧海阔山拥赤城寒他日抛尘土因君拟錬丹】
　　梅圣俞寄剡溪主簿臧子文诗【剡溪无浅深歴歴能见底潜鳞莫苦窥尘土聊堪洗古木潭上阴遗祠岩下启应识道傍碑因风奠醪醴】

　　尉治【邻丞治之东治西有隠吏轩】
　　题名
　　吴秉　宋易
　　薛镃　韩昼
　　干闶　杨炬
　　程衎　侯杞
　　林懋能　祝溥
　　陆釡　杜师颜
　　吴正国　张永
　　魏兴祖　赵师向
　　谢深甫　陈纪
　　干汝功　锺阐
　　林升　向士贵
　　赵■〈与上土下〉　钱闻善
　　胡之邵　宋元老
　　赵崇原　支文
　　赵彦垠　吴元章
　　任谦之　黄飞
　　姜渐　邵三杰

　　榷官治【治在县南三千步为税所厅旧在县东迁善坊尹史安之移于县西化民坊】

　　○社志

　　社【旧经在西南后移在此嘉定八年尹史安之重建于县西】

　　○学志

　　崇宁二年以旧学増建五年六月罢八月复置学五十区为缗钱一千四百三十有七粮为斛一千五百四十学长谕直学各一人斋长谕各一人学生文士五十人武生阙焉小学教谕一人小长一人学生四十人出政和学制嘉定八年尹史安之得絶产
　　旧经载孔子庙堂在县东南庆厯八年县令丁宝臣所创临川王安国平父为记【今不存】

　　修学碑【庆厯八年五月旦】　　【太子中允】丁宝臣
　　天之道运乎上地之道处乎下圣人之道行乎其中一物不生非天地之道一民不治非圣人之道自尧舜禹汤文武成康至孔子千余年治天下者同其道也乱天下者异其道也剡令沈振初筑学舍未及完而徙他官宝臣至则嗣而成之迁殿于其中塑孔子像髙弟十人配坐左右新门严严应门躭躭两序翼翼中庭砥平令与学者春秋释奠朔望朝谒于斯学也其可废乎噫圣道与天地无穷天地毁则圣人之道或几乎熄学其可废乎【宣和中烬于盗建炎元年令应彬建孔子殿后三年蜀郡范仲将始置廊庑又明年淄川姜仲开始大之】

　　修学碑　　【汝阴】王铚
　　嵊西南隅羣峯之麓下临剡溪山川环拱气象雄张有学焉庆厯八年令丁元珍始加兴葺宣和初焚于兵建炎元年令应侯彬建孔子礼殿三年春蜀郡范侯仲将崇廊庑备像设因其旧而升大之又明年淄川姜仲开以学为急又建学堂移殿庑与门南向致厚于学者靡不至也落成于绍兴五年秋先王建学校匪在弦诵威仪以德行道艺教养成就其才将以明师友之道世无师友道不传也孔门答问独于颜子告其大者子夏子张为诸侯师子贡筑室原宪弃仕所被者逺也孔子没而学进者曽子也一以贯之许之以道矣曽子传子思子思传孟子所谓忠恕所谓诚明所谓养气一也今夫辩足以使四方勇足以将三军一为不善不足以诃仆妾气慑失据不在大也是未闻曽子子思孟子大勇乎学者显穷齐致生死不变蹈道自乐至于没齿不可一日废其常心而巳晋南渡王谢孙李支许之伦初过浙江为剡中山水清放之游一时称髙会不知邑东余姚有诸冯之地舜所生也其北会稽之地禹所没也舜禹功被万世而有见于遗俗亦闻圣人之至德乎范侯俊明髙爽健于立事姜侯刚明亷肃政在急吏寛民人大化服郁郁然洙泗之风矣儒学为吏师政事出经术戎马之间力兴学校知急所先所立卓矣俾刻于石知所劝焉【性之外舅曽公衮以书称此记曰会稽之地但知王谢风流不知诸冯禹迹实为风俗所系其有益世教乎】

　　修学碑【干道癸巳七月】　　【左朝议郎主管台州崇道观】周汝士
　　簿括苍江公尉临海谢公视事之初谒夫子庙歴视倾欹上漏下湿诸生无所归因愀然曰政孰先于此同心之言其应如响于是定规摹审材用聚糇粮命徒庸弊者葺之壊者新之课有限试有法诱掖不倦发于至诚诸生激昂日进于学剡之文治煟然一变葢数十年未有也古之仕者以其所学后之仕者以其所不学古之学者一毫未信而使之仕虽圣人有所不能后之学者幸而入政往往视所学为空言谩不知省曰从事于斯吾知为政而已也不知所学为何事也昔鲁修泮宫从公于迈无小无大蜀起学宫邦人向化鸿儒竒士间生特起异时掞藻天庭渊源四海如游夏辈可不知所自耶

　　新学【旧在县西五十步嘉定七年尹史安之移建于县西南继锦坊为屋百区前有泮水秀异亭】
　　嘉定七年史安之行尹事三叹旧宫荒隳士失肄业相攸剡山庚兑之隅乐其崇峻敞开山水明美如杜子美所谓剡溪秀异李太白所谓剡水石清妙者乃匠新宇■〈车献〉■〈车献〉嵬嵬志于鉴风教琢翘楚也呜呼作学非难也继难也继非难也知为难也然岂无知者乎晋湛方生修学教曰岭举云霞之标泽流清旷之气山秀水清荆璞在兹剡山水有之魏曹植孔子庙颂曰修复旧庙丰其甍宇莘莘学徒爰居爰处王教既备永作宪矩剡学者图之

　　新学记
　　嵊古剡也剡溪藴秀异欲罢不能忘杜少陵之诗云尔夫秀异之气周流磅礴锺为人物必有资禀英粹为时翘楚者其可轻哉燮庀职成均日延四方士相与欵语观其为人有端方者有谨厚者有志气不羣者有俊敏可喜者品彚杂然未易枚举非独通都大邦人才之所自出虽僻郡小邑亦未尝乏人因是思人才之生何地蔑有今犹古也维古盛时待士类甚厚长养磨淬不厌不倦良心德性日益着明于是乎皆为善士随才器使有功有业即今之士类而以古人长养磨淬之道与之周旋迟以岁月则亦当有不可胜用之才岂不甚可贵哉不惟胶庠如是抑郡若县之学皆能用是以淑士类承学之流跃然奋发者亦必多有之兹理甚明任是责者不可不勉四明史侯之为嵊宰也悼学宫之壊栋挠柱欹岌岌将压俊秀朋来肄业无所欲一新之役大而费广资诸众力义不可强则以身任之曰事未有不可为者节浮冗窒渗漏裕财之源用由是足主簿徐君愿甚伟兹举曰此吾所欲为顾力不逮尔议罔不合事由是集旧学在城之隈地非爽垲气郁不舒周览以求胜处乃得今地临流负山面势宏杰经始于去秋而告具于今春自大成殿至于两庑重门自明伦堂至于东西斋序自仓库至于庖湢凡屋百区坚壮轩豁遂成伟观而纎芥不扰士业其中雍雍愉愉有云飞川泳之适侯及主簿君皆有书来属燮识之燮不敢辞侯名安之字子由太师之孙今丞相之从子生长金玉渊海之间益自砥砺不溺豪习而留意于学宫如此可谓知本务矣诸生涵濡教育何以报称亦惟有志于道静观此心与天地同本与圣贤同类我欲为善谁能御之充火然泉达之端谨揠苗茅塞之戒更相磨励儒风大振则侯之至望也尚勉之哉嘉定八年四月乙未朝散郎试秘书少监兼国子司业兼国史院编修宫实録院检讨官袁燮记

　　渊源堂孔门像
　　剡周氏作渊源堂制先圣十哲坐像列画七十二子为一堂辟富学辉声集彦擢秀恢义五斋又有细论堂藴秀轩同襟馆兰馨室时永嘉王公十朋居师席台温秀士咸在馆塾王公记曰孟子曰君子深造之以道欲其自得之也说者因孟子之言论渊源之学本乎自得非传授所能呜呼是见孟子之言不究孟子之不必言也夫欲造道于未得之前不资诸师友可乎必深造而后能自得非孟子有所不能言未有舍师友而自能深造者此又孟子所不必言也孟子知性为善知道莫大乎仁义为七篇书其自得有如此者世之学者多矣自得者鲜父兄之教子弟固非无师友也命之之意殆不过传句读习文词尔鲜有及乎道学之渊源望其深造自得可乎周君诫子孙曰亲师友之渊源噫君之家训过人一等矣虑子若孙懈而弗遵为名其堂且记其事似孙曰家有塾党有庠古人之教也王公之记其叙若此岂不足以裨风化美习俗乎取以系诸学

　　进士登科题名
　　史纶【天圣五年王尧臣榜】　史叔轲【纶之子景佑元年张唐卿榜】
　　茹约【庆歴二年杨寘榜】　茹开【皇佑五年郑獬榜】
　　姚勔【嘉佑四年刘辉榜】　史安民【熙宁九年徐铎榜】
　　黄特【元佑六年马涓榜】　求移忠【绍圣元年毕渐榜】
　　姚舜明【绍圣四年何昌年榜】　求元【忠崇宁二年霍端友榜】
　　黄唐杰【宣和三年何焕榜】　马佐【绍兴十三年陈诚之榜】
　　茹绍庭【绍兴十五年刘章榜】　周汝士【绍兴十八年王佐榜】
　　茹骧【绍兴十八年王佐榜】　周汝能【绍兴二十七年王十朋榜】
　　周之纲【淳熙二年詹骙榜上舍】　唐锜【淳熙二年唐骙榜】
　　白公焯【淳熙十一年卫泾榜】　石宗万【淳熈十四年王容榜】
　　周之瑞【淳熈十四年王容榜上舍】　郭绰【淳熙十四年王容榜】
　　宋叔寿【绍熙四年陈亮榜】　石宗魏【庆元二年邹应龙榜】
　　王复明【庆元五年曽从龙榜】　茹骙【庆元五年曽从龙榜】
　　石孝溥【庆元五年曽从龙榜】　任必万【间禧元年毛自知榜】
　　过文焕【间禧元年毛自知榜】　周之章【嘉定元年郑自诚榜上舍】
　　茹或【嘉定四年赵建大榜】　姚镛【嘉定十年吴潜榜】
　　周宣子【嘉定十年吴潜榜】　过宷【嘉定十三年刘渭榜上舍】
　　周溶孙【嘉定十六年蒋重珍榜】

　　○廪

　　旧在县西山头嘉定八年尹史安之移置县前

　　○驿

　　驿名访戴旧在县左之访戴坊嘉定八年尹史安之重建于东门之外水行而舟陆行而车皆于此判袂人以为得津堠之要焉

　　○舣雪楼

　　嘉定八年尹史安之新创出东门在访戴驿之南下俯清溪前列迭嶂楼之下扁曰剡川一曲

　　○戴溪亭

　　出南门枕碧溪有戴溪亭佳山清湍芊林古渡蔚茂平逺尽入临眺王铚戴溪亭诗碧玉仙壶表里清我来闲伴白云行四山迤逦青围野一水蜿蜒碧遶城试问春来观秀色如何雨后听寒声老人飞驭烟霞外落日空含万古情又诗天上东风转斗星天涯羁客尚飘萍道涂只谩经残岁风雪那堪客旅亭春到怯添双鬓白夜寒愁对一灯青絶怜万古凄凉恨不计樽前一醉醒王梅溪戴溪亭诗剡水照人碧剡山随眼青吾来非雪兴暂上戴溪亭尚书芮公辉持宪节登此亭赋诗溪山之兴无时尽兴尽名亭意可知出岫孤云含细雨投林宿鸟爱深枝风流已是千年事公案今成七字诗短棹悠然随所适人生出处要如斯亭旧名戴溪芮公更为兴尽今仍旧名

　　○放生池

　　出北门半里有亭名恩波亭之前后皆有池

　　○版圗

　　田为畮三十七万五千七百三十八废者为畮八千四百二十今为畮三十六万七千三百一十有二嘉定以后畮
　　夏输上供折帛钱为缗四万二千四百一十有九和买为绢一万八千四百五十有一捐其坍失者合输绢万有八千二百二十有九紬二百六十有九绵为两二万三千一百一十损其坍失者合输两二万七百七十有八茶租为缗七百四十小绫二百五十为缗一千五百四十米为斛二万四百蠲阁者斛五百有七合输斛一万九千剡田厥上依溪作砩厥中陂池为利厥下者以云雨为丰凶其得陂砩者十不能二三故田事硗薄农人艰难他州丰剡不全熟而又税重科滥催督罕经使已纳者不复输合科者不复过则田硗农难尚庶几焉
　　县郭为户一千一百九十四为丁一千八百九十五嘉定以后
　　乡落为尸三万二千为丁五万六千八百一十八嘉定以后

　　○兵籍

　　尉司弓兵一百人
　　长乐寨兵一百人
　　管界寨兵一百人

　　剡録巻一

　　●钦定四库全书

　　剡録巻二

　　（宋）髙似孙 撰

　　○山水志【用郦道元注水经凡例】

　　剡山为越面县治府宅其阳北出一峯曰星子峰比他山称峻竦冈陇迢递与星婺脉络其下曰剡坑清湍潺潺行竹树阴坑左右多果卉西为圣潭山深而松秀中有潭穴泓泓可勺【沃州记曰东南山水越为首剡为面其山巅屹起一峯上有浮图号白塔诗僧仲皎结庐于此曰闲闲庵汝阴王铚赋诗贺家湖东剡溪曲白塔出林山断续雪中兴尽酒船空境髙地胜何繇俗谁结禅居在上方山房曲折随山麓个中非动亦非静自是白云檐下宿世传秦始皇东游使人斸此山以泄气土坑深千余丈号剡坑山王铚有剡坑采梅诗岭上寒梅自看栽山斜一半似屏开春寒点点枝头雨上有东流水过来坑涧之水清洁可爱又多花果】东为嵊山山有嵊亭帯山临江松岭森郁沙水平净【嵊山在东三十里水经曰山上有亭亭带山临江松岭森郁沙水平净】又东为簟山山势平整如设莞簟有白岩龙祠碧潭渊渊用干霖雨其下众流趋导湍石汛激浮险四注【在东三十一里有白岩神祠并龙潭祈祷辄验旧经曰山遥望之如铺簟】又东有四明山千冈万崖巍与天敌阳岩阴嶂怪迹可稽有谢遗尘居【在东一十里髙二百一十丈周围二百一十里又绵亘上虞余姚间会稽地记曰四明山髙峰轶日云岫蔽天梅福四明山记曰四明山境四周围八百余里内通八百余家居之其山四面形势各有区分东为惊浪之山西拒奔牛之垄南则驱羊之势北起走虵之峭其中通一溪曰簟溪东面七十峰号惊浪山其境接句章东为句章之地西面山状如奔牛山中有五峰形如芙蓉号芙蓉峰正是四明山之心其峰有岩及石壁二峰生五种之芝自然花药南七十峰状如驱羊号驱羊峰其地宛转吐出清涧有七峰甚竒一涧出南过一百二十里其水归鄞江南源是四明山南门也其溪号为白溪西南有八峰如会囊号八囊山向北有两山如走蛇山足涧深七十余里是四明之北门梅福四明山记四明山四面二百八十峰周围八百余里山内生银兰香草药石乳梓松栢柽黄杨茗树石燕毛竹银笋不死之盐孙绰天台赋曰涉海则有方丈蓬莱登陆则有四明天台皮日休诗穴间有真宰四逺见苍崖山中有九题者谢遗尘所居也张士逊送髙学士如越诗山影四明接溪声万壑流彭汝砺送越帅程公辟诗一水北邻千里海万峰南揖四明山】絶东为三峯山其阴与鄞之雪窦山接冈岭敷亘涧道奔流又有南山黄山与白石三山秀拔卓立【水经曰东有簟山又南有黄山与白石三山为县之秀峯】又东为石鼓山山有祠所谓石鼓者人践焉石辄响答【东五十里有石鼓神祠沃州记曰北对四明而金庭石鼓介焉诸暨县亦有石鼓山】又有动石山山下通临溪溪中巨石数百磊磊天欲雨石必先动山剜深潭以宅龙物【东五十里】又东为丹池山积翠缥缈云霞所兴神仙之宫也池有水赤色勺之洁白【县东七十二里旧桐栢山唐天宝六载改为丹池道经曰上有桐栢合生下有丹池赤水南岳真人曰越有桐栢金庭与四明天台相连神仙之宫也真诰曰桐栢山髙一万五千丈周围八百里四面视之如一其一头在会稽东海际其一头入海中是金庭不死之乡在桐栢之中方四十里上有黄云覆之树则苏纡珠碧泉则石髓金精其山台尽五色金也经丹水而行有洞天从中过在剡临海三县之境】是为金庭洞天晋右军羲之居焉墨池书楼遗雅不絶【金庭洞天台华顶之东门也名山洞天记曰二十七洞曰金庭周围三百里名金庭崇妙之天在剡县唐裴通记曰剡中山水之竒丽金庭洞天也按上清经洞天在天台桐栢山中方四十里其北门在此小香炉峯顶人莫见之又曰晋王右军家于此山书楼墨池旧制仍在南齐道士禇伯玉于此置金庭观乃右军之家也】其南为刻石山山旧有卫夫人碑山之半有巨井井有蛟【南三十里十道志曰一名穿山相传以刻石为名不知文字所在升明末县人倪袭祖行猎见山上有文凡三处苔生其上刮苔视之其大石文曰黄天皇萧字道成得贤师天下太平旧经曰或言卫夫人碑堕此中因以为名唐宝歴元年观察使元稹使人访碑不获】然剡山水之竒深重复皆聚乎西其西曰太白山小白山峻极崔巍吐云含景赵广信所仙也双石笋对立如阙有赵广信丹井【广信炼九华丹于此山侧剡水在山之阳】瀑泉怒飞清波崖谷称瀑布岭【岭中产仙茗】宋褚伯玉尝隐兹峰【西六十里夏侯曽先地志曰峻极崔嵬吐云含景与小白山接赵广信于此山炼九华丹真诰曰赵广信阳城人魏末渡江来此山师李一成服炁法又授师左君守元中之道彻视五藏或入城市卖药莫知其年岁后白日升天山有白猿赤玃又有鸟似鸡文彩五色口吐緑绶长数尺号吐绶双石笋各长五六丈对立如阙瀑泉飞下号瀑布岭土人亦称西白山按宋书禇伯玉隐身求志居剡县瀑布山三十余载扬州辟议曹从事皆不就齐髙帝为之筑太平馆华镇瀑布岭诗序曰在嵊县西六十里福善所集蔚有灵气者产仙茗寰宇记曰瀑布岭属余姚葢此山联接余姚县界】在东白山立啸猿亭【仲皎题东白山啸猿亭诗放意在云表飘然更自由挂烟羣木冷啼月一山秋袅袅清风里凄凄碧涧头三声融妙听行客若为愁】又流山轩【仲皎题东白山轩诗竹外泉声急松心月色寒人间推旷絶只自倚栏干】在西白山有一禅师道场二禅师道场【仲皎游西白山一禅师二禅师道场诗胜境东西白髙僧一二禅只知行道处不记住山年涧月平分照林花各自妍披云寻旧趾犹在綘峰边】作齐云阁【仲皎题西白山齐云阁诗山云吹断路头开此处疑穿月胁来怪底行人看碧落笑谈容易作风雷】筑庵居【仲皎西白山观雪诗西白名山处那堪踏雪看四围银世界一色玉峰峦夜色和天冷晴晖放月寒溪梅初一二着意为渠看又诗啼切孤猿晓更哀柴门半掩白云来山童问我归何晚昨夜梅花一半开又诗无地卓锥生计难且空双手到林间猥随碧水占明月坚打白云賖好山岩石空边依草舍藤萝低处看松闗年来老去知何许合向人间占断闲】又为鹿苑山山有葛仙翁祠祠下有二石瓮蹲峙石崖壁立悬瀑十数丈下注石穴汇为龙潭【鹿苑寺西源出水巅二小穴石涌流至葛仙翁祠下出二石瓮间又一里许石崖壁立瀑布十余丈下潴为潭顷岁旱投符潭内水石有声俄顷水尽黒电自潭发雨骤至如响】又西为五龙山又曰鸟猪山重冈复岭峯壑蝉联老木虬松青蓊失日水自真如山其来迢迢或奔或汇为灵潭者五龙抱云雨又西北为葛岘山【西北二十里】髙僧竺法崇居焉孔淳之访之信宿不去又西曰响岩云雨奋作岩辄有声岩亦有神龙井【县西山有龙潭】石门山【县西山有龙潭下有沸水在溪穴间周二三尺如汤沸滚滚四时不休然水流浑浑不足尚也】贵门山【县西有细岭山有三悬潭山下有普济龙祠给事李易有诗云巘分佳茗风潭矗怪松书疑黄石授税可紫芝供抵玉那惊鹤探珠欲近龙晚来听尽雨乞水濯尘容又军骑侵淮海龙潭路始通云生依宝刹月出现珠宫泻涧泉喷薄衣岩树郁葱神交难独擅吾党契元功又题龙潭壁诗贵门今是鹿门山尽室扶携万壑间流水相随真自悟遥岑一望若为攀风翻竹坞清如洗月过松扉静不闗潭底卧龙烦一起正须霖雨济尘寰】其山崖嶂干云崚嶒森错老蝙蝠如鸦乱飞【絶西为仙岩山峭矗峰入天一峰尤卓立其余诸山皆削崚嶒壁立万仭佳木老树阴翳森挺山有石洞有仙人迹可受数人又有三泉迸出石穴不假斤凿浑然天成有龙居之】错老蝙蝠如鸦乱飞【絶西为仙岩山峭矗峰入天一峰尤卓立其余诸山皆削崚嶒壁立万仭佳木老树阴翳森挺山有石洞有仙人迹可受数人又有三泉迸出石穴不假斤凿浑然天成有龙居之】其东北曰了山山有余粮岭【东北十二里有余粮岭产禹余粮又有禹祠】其北有谢岩山【北十五里山有谢仙君祠】康乐所游也山隩深峭被以榛箭有巨涧奔激清湍■〈山上明下〉石映帯左右入于溪下为三坠岭下视深川绀碧一色又北曰舜皇山山最崇矗冈岭复深有舜井焉又北曰嶀山两岸峻壁乘髙临水深林茂竹表里辉映其间倾涧怀烟泉溪引雾吹■〈田坴〉风馨触岫延赏【县北四十四里舆地志曰自上虞七十里至溪口从溪口至江上数十里两岸崚壁乘髙临水深林茂竹表里辉映名为嶀嵊碛瀬迅湍以至剡也水经曰嶀山与嵊山接其间倾涧怀烟泉溪引雾吹■〈田坴〉风馨触岫延赏王元琳谓之神明境事见谢康乐山居记水经注曰嶀山山峤壁立临江欹路狭不得并行行者牵木梢进不敢俯视西有一孤峰飞禽罕至山岭顶树下有十二方石池甚光洁尝有采药者说山见通溪至此还复更寻遂迷前路】又北有石床谢灵运所垂钧也其下为剡溪口水深而清曰嶀浦【潘阆晩泊嶀浦寄剡县刘员外贶诗晓泛剡溪水晚见剡溪山徘徊驻行棹待月思再还渔唱深潭上鸟栖髙树间应当金石友念我无暂闲】又东北曰车骑山谢玄之居也右濵长江左傍连山平陵修通澄湖逺镜于江曲起楼楼侧悉是桐梓森耸可爱号桐亭楼【旧经曰晋车骑将军谢玄为会稽内史尝于北山立楼居止后人因以为名水经曰嶀山东北太康湖谢玄旧居右濵长江左傍连山平陵修通澄湖逺镜于湖曲起楼楼侧悉是桐梓森耸可爱号桐亭楼山中有三精舍髙甍凌虚垂檐帯空俯眺平林烟杳在下水陆宁晏足为避地之乡江有琵琶圻圻有古塜堕水甓有隐起字云筮吉龟凶八百年落江中谢灵运取甓诣京师咸传观焉旧经引谢灵运经此有诗云曩趾即先筑故池不更穿果木有旧行壤石无逺延按此诗康乐还旧园作赠颜延年自注即始宁园也始宁今上虞县有西庄别墅存焉然旧经载于此未考】
　　剡以溪有声清川北注下与江接【乐史寰宇记曰在县南一百五十步】其水合山流为溪殆如顾凯之所谓万壑争流者其源有四一自天台山北流会于新昌入于溪一自婺之武义西南流经东阳复东流与北流之水会于南门入于溪其一导鄞之奉化由沙溪西南转北至杜潭入于溪一自台之宁海歴三坑西绕为三十六渡与杜潭会出浦口入于溪合四流为一入于江舒元舆吊溪藤文谓剡溪上绵四五百里则未考也会稽郡记曰会稽境特多名山水潭壑镜澈清流灌注惟剡溪有之王子敬云从山阴道上行山川自相映发使人应接不暇若秋冬之际尤难为怀子敬所云岂惟山阴特剡溪又过耳【元和郡国志曰溪出县西南北流入上虞为江】是溪也朱放谓之剡江诗曰月上沃洲山上人归剡县江边李端谓之戴家溪诗曰戴家溪北住雪后去相寻方干谓之戴湾诗曰戴湾冲瀬片帆风髙枕微吟到剡中陆龟蒙谓之剡汀诗曰归鸿吴岛尽残雪剡汀销林槩谓之嵊水诗曰溪连嵊水兴何尽路接仙源人自迷齐唐谓之戴逵滩诗曰春树深藏嶀浦笛夜猿孤响戴逵滩自上虞江七十里至溪口【舆地记曰上虞七十里至溪口张籍诗所谓春云剡溪口残月镜湖西陆经诗落帆直向剡溪口入境先登天姥山是也】溪口为嶀浦苍崖壁立下束清流深者为渊潭浅者为滩碛有山盘跱下临清深是为长官祠【一曰嶀浦庙】祠下为嶀潭水多巨鱼渔人芦子所藏集【自嶀浦十里至槠树五里至黄沙五里至强口八里至了溪傍为故港八里至浦口四里至竹山五里至吴家庄十里至戴溪亭二十里至蛟井七里至桃源二十里至大明寺二十里至皇觉寺晋王子猷居山阴夜雪初霁四望皓然独酌酒咏左思招隐诗忽忆戴逵逵时在剡便乘小舟诣之造门不前而返曰本乘兴而行尽兴而返何必见安道耶李太白诗曰试问剡溪道东南皆越乡舟从广陵去水入会稽长杜甫诗剡溪藴秀异天姥引归帆刘长卿诗曰鸟道通闽岭山光落剡溪朱放诗曰月在沃洲山上人行剡县溪边李端诗曰兴来空忆戴不似剡溪时戴叔伦诗曰心知剡溪路聊且寄前期又曰那能有余兴不作剡溪寻戎昱诗曰心系征帆上随君到剡溪贾岛诗曰何当扫松叶拂石剡溪阴】溪得雨易涨涉晴易涸而为渊潭者辄聚沙成碛为丘衍者又复为大渊渟不止髙岸可谷深谷可陵亦几于蓬莱清浅几见桑田矣其曰了溪者推禹功也【东北五里源出了山旧经曰禹凿了溪人方宅土王铚僧湛然了溪诗序曰水逆行谓之浲水今浙江之潮逆行之水也禹因三江入海顺水性自然处以告成功故剡溪谓之了溪】又有东渡西渡南渡【水【经曰江水翼县转注故有东渡西渡焉南渡通临海并泛单船为浮航西渡通东阳并二十五船为桥航王性之有雪后渡西溪诗雪后孤村一段烟晴光逺照玉山川酒旗隔步招闲客独上西溪渡口船】其以水利著者曰黄塘【北三里】汉塘【北二十五里】新塘【西三十里】广利塘【西三十里有小池在黄沙与塘相距甚逺人言与塘通塘水灌溉或竭而小池水为减塘水采渔或浑则小池水为之浑】其以湖称曰爱湖【南三里】曰东湖西湖【西三十里】东湖弥漫两旁荫以长松殊有爽气

　　剡録巻二

　　●钦定四库全书

　　剡録巻三

　　（宋）髙似孙 撰

　　○先贤传【谢承作会稽先贤传锺离岫作会稽后贤传今仿此作传唐修晋史凡晋人士竒辞逸语往往刋落知者惜之今取诸晋杂史庶于晋人风度有所载焉】

　　人士
　　戴逵字安道谯国人居剡祖硕父绥并有名位逵有清操性髙洁不乐当世以琴书自娱善图画巧丹青为文绮藻常以礼度自处深以放达为非年十余岁在瓦官寺画王长史见之曰此童非徒能画亦终当致名恨吾老不见其盛时耳孝武时以散骑侍郎国子博士累召辞父疾不就郡县敦逼不已乃逃于吴会稽内史谢幼度虑其逺遁不反上疏请絶其召命帝许之逵还剡召之复不至吴国内史王珣有馆在虎丘山乃潜往珣山中谢玄王珣并表逵焉谢太傅本轻逵见但与论琴书逵既无吝色而谈琴书愈妙谢悠然知其量【晋安帝纪曰逵有清操性甚快畅泰于娱生好鼓琴善属文尤乐游燕常与髙门风流者游谈许其通隐屡辞征命遂着髙尚之称】逵既厉操东山而其兄逮欲建式遏之功【戴氏谱曰逮字安直谯国人祖硕父绥有名位逮以武勇显有功封广陵侯仕至大司农】谢曰卿兄弟志业何其太殊逮曰下官不堪其忧家弟不改其乐
　　谢敷字庆绪会稽人澄靖寡欲入太平山十余年以母老还南山若耶中内史郗愔表之征博士不就尝于剡中造风林寺敷崇信释氏以长斋为业初月犯少微少微一名处士星占者以隐士当之戴安道有美才时人惜之俄而敷死会稽士人嘲曰吴中髙士求死不得死
　　郗超字景兴髙平人司空愔之子也少卓荦不羁有旷世度累迁中书郎司徒左长史超每闻欲髙尚隐退者辄为办百万资并为造立居宇在剡为戴公起宅甚精整戴始往旧居与所亲书曰近至剡如官舍
　　谢奕作剡令【中兴书曰谢奕字无奕陈郡夏人祖衡太子少傅父裒吏部尚书奕少有器鉴辟太尉掾剡令累迁豫州刺史】有一老翁犯法谢以醇酒罚之乃至过醉而犹未巳太傅时年七八岁着青布袴在兄膝边坐谏曰阿兄老翁可念何可作此奕于是改容曰阿奴欲放去耶遂遣去
　　李宏度常叹不被遇【中兴书曰李充字宏度江夏鄂人也祖康父矩皆有美名充初辟丞相掾记室参军以贫求剡县迁大著作中书郎】殷扬州知其家贫问君能屈志百里否李答曰北门之叹久已上闻穷猿奔林岂暇择木遂授剡县
　　戴■〈孛攵〉字长云安道子也为散骑常侍与颙并髙蹈俗外三叶肥遁世称清风家盈素气故使箕颍重辉夷皓迭迹为海内所称焉前后辟命不就【出吴地记】
　　戴颙字仲若安道子也剡多名山故世居剡下与兄并受琴于父父没所传之声不忍复奏各造新弄兄制五部颙制十五部颙又制长弄一部并传于世桐庐县又多名山复共游之因留居止兄卒颙以桐庐僻逺难养疾出居吴下吴下士人共为筑室聚石引水植林开涧乃述庄周大旨逍遥论释礼记中庸篇元嘉中召不就止京口黄鹄山北竹林精舍宋文帝每欲见之常谓黄门侍郎张敷曰吾东巡之日当宴戴公山下也卒年六十四【出沈约宋书】
　　阮裕字思旷陈留尉氏人祖辂齐国内史父顗汝南太守少有德行【出中兴书】淹通有理识居会稽剡县志尚肥遁【出阮裕别传】在东山萧然无事常内足于怀【出世说】除东阳太守征侍中皆不就有以问王逸少逸少曰此公不惊宠辱虽古之沈冥何以过此刘真长曰我入东正当泊安石渚下耳不敢复近思旷傍在东山终日静黙无所修综而物自宗焉卒葬剡山【出晋书】
　　阮牖字彦伦裕长子仕至州主簿【出阮氏谱】
　　阮万龄裕之孙少知名家在剡县颇有素情宋永初末自侍中解职东归
　　王羲之字逸少司徒导从子也家世贫约恬畅乐道未尝以风尘经怀【出王导别传】祖正尚书郎父旷淮南太守元帝之过江也旷创其议羲之有英誉风骨清举【出晋安帝记】髙爽有风气不类常流【出宋文帝文章志】朝廷公卿皆竒其才器为右军将军会稽内史初渡浙江便有终焉之志时孙兴公与支道林共载往逸少因论庄子逍遥逰作数千言才藻新竒逸少披襟留连不能巳【出世说】慕会稽佳山水名遂居焉剡金庭观称右军故宅有书楼墨池
　　徽之字子猷羲之子性卓荦不羁【出晋中兴书】为大司马桓温参军温曰卿在府久此当相断理初不答以手板拄颊云西山朝来致有爽气【出世说】尝居山阴夜雪初霁月色清朗四望皓然独酌酒咏左思招隐忽忆戴逵逵时在剡便夜乘小舟访之经宿方至造门不前而返人问其故徽之曰本乘兴而行尽兴而返何必见安道耶子敬与子猷书道兄萧索寡会遇酒则酣畅忘反乃自可矜
　　谢玄字幼度与从兄朗俱为叔父安所器重转征西将军苻坚入冦朝廷求文武良将安以玄应举郗超叹曰玄不负所举吾尝见其使才虽履屐间亦得其任于是征拜建武将军监江北诸军事大破苻坚遂经畧旧都加都督七州会翟辽张愿叛玄上疏送节尽求解所职又以疾辞授散骑常侍会稽内史玄舆疾之郡居嶀山东北太康湖江曲起楼楼侧桐梓森摐又号桐亭【出郦道元水经注】卒葬始宁有文集十巻三子曜宏微皆歴显位
　　王洽字敬和导诸子中最知名与荀羡俱有美称歴散骑中书郎又加中书令穆帝诏书称其清裁尝游剡【出白居易沃洲记】
　　刘恢字道生沛国人识局明济有文武才王蒙每称其思理淹通蕃屏髙选为车骑司马年三十六卒赠前将军【出宋明帝文字志】尝入剡【出沃洲记】
　　许询字符度髙阳人有才藻善属文【出续晋阳秋】与孙兴公皆一时名流【出世说】俱有负俗之谈卒不降志【出文章志】能清言于时人士皆钦慕仰爱之【出晋中兴书】刘尹云清风朗月辄思元度【出世说】父旼晋元帝渡江迁会稽内史因居焉【许氏谱曰元度母华轶女】询隐不仕召为朝议郎不就筑室永兴县西山萧然自致乃号其岫曰萧然山【杨巨源诗许询本爱交禅侣陈实由来是好儿耿纬诗许询清论重寂寞住山阴野客接寒寺闲门当古林海日秋熟早湖水晚渔深世上穷通理谁能奈此心】入剡山莫知所止或以为升仙【出晋中兴书】
　　殷融陈郡人歴太常吏部尚书仲堪其子也有才操仲堪子旷之为剡令有父风时融病虚悸闻床下蚁斗谓是牛斗曽游剡【出沃洲记】
　　孙绰字兴公家会稽博渉经史【出文章志】与兄统为文选言简章清绮絶伦【出续文章志】绰游放山水十有余年作遂初赋以致其意游剡中【出沃洲记】
　　王蒙字仲祖太原晋阳人蒙神气清超放迈不羣检尚雅正外絶荣竞辟司徒掾中书郎【出王长史别传】尝游剡焉
　　何充字次道庐江人思韵淹通有文章才情累迁会稽内史侍中扬州刺史【出晋阳秋】尝入剡【出沃洲记】
　　王坦之字文度述之子与郗超俱有重名歴散骑常侍大司马尝游剡【出沃洲记】临死与谢安桓冲书不及私唯忧国家事
　　谢朗字长度安次兄据之长子文义艶发名亚于玄仕至东阳太守【出晋阳秋】尝至剡中【出沃洲记】谢太傅寒雪内集俄而雪骤公欣然曰白雪纷纷何所似兄子胡儿曰【胡儿朗小字也】撒盐空中差可拟兄女曰未若栁絮因风起公大笑乐兄女即大兄无奕女左将军王凝之妻也【妇人集曰道藴有文才所著诗赋诔颂传于世】
　　袁宏字彦伯陈郡人谢安赏宏机捷辩速自吏部郎出为东阳郡祖于冶亭时贤皆集安欲卒廹试之执手将别顾左右取一扇而赠之宏应声答曰辄当奉扬仁风慰彼黎庶合坐叹其要捷【出晋阳秋】尝入剡【出沃洲记】彪有逸才文章絶丽曽为咏史诗是其风情所寄
　　王修字敬仁太原晋阳人父仲祖也修明秀有美称为著作佐郎琅琊王文学转中军司马未拜而卒时年二十四王弼之没与修同年修弟熙叹曰无愧于古人而年与之齐也曾入剡【出沃洲记】
　　谢万字万石太傅安弟也才气髙俊蚤知名歴吏部中郎将豫州刺史散骑常侍【出中兴书】尝入剡【出沃洲记】万善属文能谈论为八贤论谓渔父屈原季主贾谊楚老龚胜孙登嵇康也【出中兴书】
　　蔡系字子叔济阳人司徒谟第二子有文理仕至抚军长史【出晋中兴书】尝曰韩康伯虽无骨干亦自肤立尝入剡【出沃洲记】
　　孔淳之字彦深鲁人少有髙尚居剡性好山水每有所游必穷幽峻或旬日忘归尝遇桑门披衿领契自以为得意之交【出王智深宋记】与戴颙王宏之敬宏等共为人外之游会稽太守谢方明苦要之不能致使谓曰茍不入吾郡何为入吾郭淳之笑曰潜游者不识其水巢栖者不辨其林飞沈所至何问其主终不肯往茅室蓬户庭草芜径唯床上有数帙书【出沈约宋书】元嘉初征为散骑侍郎乃逃于上虞界中家人莫知所在
　　谢灵运陈郡阳夏人移籍会稽幼聪慧善属文举笔立成文章之盛独絶当时【出文选人名録】袭封康乐迁秘书丞出为临海太守及经山阴防御【出元嘉起居注】郡有名山水灵运素所爱好遂肆意游遨父祖并葬始宁有宅墅修营旧业傍山帯江尽幽居之美尝入剡有诗曰旦发清溪阴暝投剡中宿
　　孔稚珪字德璋山阴人早立名誉风韵清疎好文咏当时名士陆慧晓谢瀹张融何点沈渊相与为君子之交盛营山水不乐世务征侍中不行又拜詹事尝入剡从褚伯玉授道伯玉死稚珪为于太平馆立碑
　　张嵊稷之子稷初为剡令至嵊亭生子因名嵊字四山嵊雅有志操能清言起家秘书郎累迁湘东王长史王暇日元言因为之筮得节卦谓嵊曰卿后当东入为郡恐不得终嵊曰贵得其所耳还为大府卿吴兴太守侯景围建邺率兵赴援授嵊征东将军嵊曰天子蒙尘何情复受荣号贼行台刘神茂攻破义兴遣使说嵊嵊斩其使遣军破神茂侯景遣其中军侯子鉴助神茂击嵊军败死节元帝追赠侍中开府仪同三司谥忠贞
　　朱士明剡人齐举茂才梁天监初授儒林博士除吏部尚书封汉昌侯
　　贺知章字季真越永兴人性旷夷姑子陆象先曰季真清谭风流一日不见则鄙吝生矣肃宗为太子迁宾客拜秘书监知章晚节诞放号四明狂客秘书外监天宝初病梦逰帝居请为道士还乡以宅为千秋观帝赋诗乞镜湖剡川一曲赐之
　　秦系字公绪越州会稽人有诗名天宝间避地剡川作丽句亭郡守改其居曰秦君里【出秦隐君诗序】北都留守薛兼训奏为右卫率府仓曹参军不就建中初结庐于泉南九日山穴石为研注老子【系诗曰终当避世喧自注五千言】刺史薛播数往见之张建封闻不可致请就加校书郎【系寄建封诗曰少是烟霞客潭深得钓鱼不知芸阁上还校几多书】姜公辅以言忤德宗为州别驾筑室邻系而居焉贞元七年东度秣陵年八十余泉南人思之号其山为髙士峯有诗一巻
　　李绅字公垂中书令李敬元孙少孤游剡上龙宫寺老僧修真曰后当领镇此道幸愿建饰吾寺【出绅所作龙宫寺碑】
　　踰二纪绅自宣武节度歴左散骑越州刺史仍一新旧逰之地赋诗以纪其事又刻碑齐抗字遐举定州义丰人拜中书门下平章事昔逰越乡阅翫山水者垂三十载初栖于剡岭后迁于玉笥自解辟此山末二纪而登台铉【出陈谏登石伞峯诗序似孙喜藏齐相拜平章时诰】

　　孝行
　　齐公孙僧达剡人也治父丧至孝事母及伯父谨节名闻郡县建元三年表列僧达等二十三人诏表闾蠲赋
　　齐韩灵敏剡人早孤与兄灵珍并有孝性母亡无以营奉共种瓜半亩朝采瓜子暮已复生遂办葬焉会灵珍亡无子有妻守节灵敏事之如母
　　剡县小儿年八岁与母俱病赤斑母死家人不令儿知儿疑问之曰母尝数问我病今不复问何也因自投床扶匐至母尸侧顿絶而死
　　陈王知元居剡丁父丧哀毁卒髙宗改孝家里
　　郑僧保剡人居父母丧庐墓侧十载芝草生于墓甘露降松栢

　　列女
　　公孙夫人姓公孙氏会稽剡人资三灵之淳懿诞华宗之澄粹竒朗照于龆齓四教成于弱笄慈恩温恭行有秋霜之洁祇心制节性同青春之和敦悦宪章动遵规礼居室则道齐师氏有行则德配女仪礼服有盈笾豆无阙赞曰猗欤夫人天姿特挺行髙冰洁操与霜整性扬兰芳德振玉颖猗彼琼林竒翰有集展彼硕媛含德来缉动与礼游静以义立【出晋滔钮母孙氏所作序赞】

　　仙道
　　刘晨阮肇剡县人汉明帝永平十五年采药于天台山望山头有一桃树取食之又流水中有胡麻饭屑二人相谓曰去人不逺因过水深四尺许行一里又度一山出大溪见二女颜容絶妙便唤刘阮姓名问郎来何晚也馆服精华东西帷幔宝络左右尽青衣下胡麻饭山羊脯设甘酒歌调作乐日暮止宿住半年天气和适常如二三月鸟鸣悲惨求归甚切女唤诸仙女歌吹送还乡乡中怪异验得七代子孙传闻祖翁入山不知何在太康八年失二公所在【剡有桃源在县三里旧经曰刘阮入天台遇仙此其居也林槩越中诗绣被歌残人竟逺桃花源静客忘归】
　　葛洪字稚川仙翁从孙好神仙导养仙翁以丹授弟子郑君稚川就郑君得之咸和初选散骑常侍辞以交址出丹砂求为勾漏令錬丹罗浮山卒年八十一颜如玉体柔软举尸入棺但遗空衣上虞兰芎山稚川所栖也【出舆地志卢纶诗城阙望烟霞常悲仙路赊宁知樵子径得到葛洪家曹唐诗最爱葛洪寻药处露花玉蘂满山春】剡有仙翁丹井石梯钓鱼台稚川亦至焉
　　褚伯玉字符璩钱塘人少有隐操年十八父为之婚妇入前门伯玉出自后门往居剡瀑布山隔絶人物王僧达为吴郡宁朔将军丘弥孙与僧达书曰褚先生灭影云栖抗髙木食非折节好士何以致之【出萧子显齐书】以礼招致伯玉不得已停郡信宿纔交数言而退宋孝建二年召聘不就齐髙帝即位手诏吴会二郡以礼迎遣辞疾而归敇于剡白石山立太平馆舍之孔稚珪从其授道为于馆立碑卒年八十六常居一楼仍葬楼所
　　赵广信阳城人魏末入剡小白山受李成服炁法又受师左君守元中之道内见五藏彻视法七八十年卖药人间作九华丹或曰白日登天山中有赵广信丹井
　　孙韬字文藏会稽剡人入山师潘四明参受真法陶隐居手为题握中秘诀门人罕能见唯传韬与相闿二人【出真诰】
　　顾欢字景怡隐剡山好服食弟子鲍灵缓门前树六十围精怪数见欢叩树即枯山阴白石村多邪病为讲老子皆愈又有病邪者欢问其家有孝经否欢令取仲尼居一章置枕边而愈齐髙帝辅政征扬州主簿践祚乃至称山谷臣进政纲一巻优诏称美东归赐麈尾素琴【上虞江岸有顾墅俗传顾欢问学之所】
　　吴筠字贞节华阴人通经谊美文辞举进士不中去居南阳山天宝初召至京师南游天台观沧海与有名士相娱乐文辞传京师明皇遣使召见大同殿与语甚悦勅待诏翰林献元纲三篇帝尝问道对曰深于道者无如老子五千言复问神仙冶炼法对曰此野人事积岁月求之非人主宜留意未几渔阳事作乃复东入会稽剡中

　　髙僧
　　白道猷罗汉僧来自西天竺居沃洲山【白居易沃洲山记曰道猷肇开兹山】竺道壹在若耶山道猷以诗寄之【连峯数十里修林帯平津茅茨隐不见鸡鸣知有人闲步践其径处处见遗薪始知百世下犹有上皇民开此无事迹以待竦俗宾长啸自林际归此保天真壹得诗欣然往访之上虞有白道猷岭尝结庵于此江公尧诗好是道人岩畔月夜深清照饮猿溪】天台山水清险前有石桥径不盈尺长数十丈下临絶冥忘其身然后能济师梯岩壁扪萝葛前山蔚然绮秀双岭入天有琼台玉阁道猷过此获紫芝灵药【出启蒙记注】
　　竺潜字法深隐剡山学义渊博名声早着宏道法师也【出庾法畅人物论】晋哀帝两使礼致之既至简文尤师敬刘惔嘲之曰道人亦游朱门乎潜曰君自见朱门贫道以为蓬户耳还山支遁求买沃洲小岭潜公曰欲来当给不闻巢由买山隐也遁得深公之言惭德而已【世说作因人就深公买■〈山卬〉山旧经曰东■〈山卬〉山在新昌县东四十里石林避暑録曰髙僧传畧载孙绰道贤论以当时七僧比七贤竺法护比山巨源帛法祖比嵇叔夜竺法乘比王浚冲竺法深比刘伯伦支道林比向子期竺法兰比阮嗣宗于道邃比阮仲容各以名迹相类者为配惜不见全文世说晋人本超逸更能以佛理佐之宜其髙胜不凡但恨是时未有经文传者亦未广犹以老庄为宗竺法深贤于王氏诸人逺矣即支遁求买沃洲报曰未闻巢由买山而隐者遁犹输此一着想见其人物也皇甫冉诗髙人本姓竺开士旧名林一入春山里千峰不可寻秦系诗松间傥许幽人住更不将钱买沃洲栖台诗荒斋増暑梦数夕罢冥搜南海髙僧问西园独鹤愁兴生黄竹晚吟断碧云秋共是忘机者何当卧沃洲清昼诗忆君南适越不作买山期刘长卿诗沃洲能共隐不用道林钱】
　　支遁字道林【髙逸沙门传曰遁姓关氏河内林虑人或曰陈留人】神心警悟清识玄理任心独往风期髙亮沈思道行冷然独畅【出支遁别传】又幼有神理聪明透澈【出支遁传】王蒙重之曰造微之功不减辅嗣羲之在会稽与交住灵嘉寺入沃洲小岭建精舍【卢象诗元度常称支道林髙人隐处白云深一去人间长不见千峯万壑树森森】至山阴讲维摩许询为都讲宾主之辩相寻无穷【世说曰诸人士及林法师在会稽西寺讲王茍子在焉许掾使往西寺与王论理共决优劣】又在白马寺中将冯太常共语逍遥支卓然标致理于二家之表【冯氏谱曰冯怀长乐人歴太常护军将陆龟蒙诗何时更问逍遥义五粒松阴拂石床注曰道林有逍遥义】有遗马者受之曰吾爱其神骏【山有放马坡在县东三十里】有饷鹤者曰凌霄之姿何肯与人作耳目近玩养翮成使飞去【世说曰支公好鹤在■〈山卬〉山有放鹤峯】每名辰至余姚坞曰昔来就见安石辄移旬日今触情是愁耳殁葬坞中【有文集八巻旧经曰坞在余姚县西南十二里僧史曰遁经余姚坞信宿弥日不去或问其意曰若安石相从未尝不移旬今触目是愁耳乃移坞中永和元年闰四月四日没葬坞中世说曰墓在石城戴安道过其墓叹曰德音未逺而拱木已积盖神理绵绵不与气运俱尽耳出建康实録集中有即色谕髙妙】
　　干兴渊支道开威藴崈实光识斐藏济度逞印【自威至印一字为一僧与白道猷竺法潜支道林干兴渊支道开凡十八僧皆居沃洲山出沃洲山记】
　　支昙兰晋太元中游剡县后憇赤城【髙僧传】
　　竺昙猷炖煌人少苦行习结禅定游江左止剡之石城山有神现形诣猷曰师威德既重来止此山弟子辄推室相奉天台山悬崕峻峙峯岭侵天上有释舍得道者居之有石桥跨涧而横石断之自终古以来无得至者猷行至桥所闻空中声曰知君诚笃今来相度后十日当得住此矣
　　竺法崇有律学精法华经居剡葛岘山茅茨涧饮孔淳之访之信宿不去神思倾豁
　　昙斐会稽剡人弃家事慧基善庄老儒墨之书考究经典疑义还居法华台寺衡阳孝王元简庐江阿师事之张融周颙从其逰
　　僧护会稽剡人住石城山隐岳寺寺北有青壁千余尺护每至其下辄闻管弦声或发光怪即发誓就壁镌十丈佛像齐建武中用工经年纔成面像俄卧疾临终誓曰再生当就吾志
　　僧佑剡人作石像佑授其凖式先是建安王闻僧护所造石像上奏诏佑董其事天监五十年成旧说佑护前身也
　　灵澈字澄源会稽汤氏子风仪甚雅谈笑多味虽受经论心好篇章【出刘禹锡诗序】语甚平易如不出常境而诸生思虑终不可至【出权德舆送行序】从严维学诗扺吴兴与皎然游后自庐山入剡归沃洲

　　剡録巻三

　　●钦定四库全书

　　剡録巻四

　　（宋）髙似孙 撰

　　○古竒迹

　　舜井
　　井二在舜皇山井中有虵生角今为沙土所翳朱庆余舜井诗碧甃磷磷不记年青萝鏁在小山巅向来不视千寻水疑若苍梧万里天

　　禹岭
　　禹余粮岭在了山山下为了溪王铚序言禹治水止于此山中产药称禹余粮盖余食所化近有甑山谓尝炊于此张华博物志曰禹治水弃余食于江为禹余粮李羣玉诗曰涧有尧时韭山余禹伏粮

　　亚父石迹
　　亚父山在礼义乡昔山中老农遇神人曰吾亚父也当宅兹山明日见崖石中有足迹甚大【亚父事出神异经】

　　阮公故居
　　县之南有阮公庙即故居也王梅溪诗再入山中去烟霞锁翠微故乡遗宅在何日更来归

　　杨黄门埭亭
　　水经曰吴黄门郎黄哀明居嵊县宏训里开渎作埭埭之西作亭

　　戴安道宅
　　戴公宅在剡桃源乡宋景文公诗舟来戴公宅客过孝王家乡有戴村村多戴姓者郗超每闻欲髙尚隐退者辄为办百万资并为造立屋宇在剡为逵起宅甚精整戴始往与所亲书曰近至剡如官舍【王徽之居山阴夜雪初霁月色清朗四望皓然独酌酒咏左思招隐诗忽忆戴逵逵时在剡便夜乘小船诣之经宿方至造门不前而反人问其故徽之曰本乘兴而行尽兴而返何必见安道耶李白雪诗兴从剡溪起思绕梁山发孟浩然诗闲垂太公钓兴发子猷船陆龟蒙诗访戴客愁随水逺浣沙人泣共溪深项斯寄剡中友诗山晩迥寻萧寺宿雪寒谁与戴家期李端诗戴家溪北住雪后去相寻骆宾王雪诗髙人傥有访兴尽讵须回方干雪诗此时行径无人迹唯望徽之问寂寥罗隐诗笑杀山阴雪中客等闲乘兴又空回郎士元诗或在醉中逢雪夜怀贤应向剡川逰姚勔诗往时徽之访安道剡溪扁舟夜独乘杨蟠诗长爱剡溪堪发兴雪中曽棹子猷船】

　　戴公山
　　山在忠节乡今属金庭观可二百亩山中多茂林丛竹又有清流激湍林崕苍石互相映帯山之巅有龙湫

　　阮光禄东山
　　阮裕别传曰裕居会稽剡山志存肥遁世说曰阮光禄在东山萧然无事内足于怀

　　王右军书楼墨池
　　金庭观有书楼墨池裴通为之记裴通诗寂寂金庭洞清香发桂枝鱼呑左慈钓鹅踏右军池杨蟠有墨池怀古诗空山寂寞人何在一水泓澄墨尚新

　　谢车骑桐亭
　　郦道元水经曰嶀山东北太康湖晋车骑将军谢玄旧居所在右濵长江左傍连山陵平修通澄湖逺镜于江曲起楼楼侧悉是桐梓森耸可爱民居号为桐亭楼两面临江尽升眺之处芦人渔子泛滥满焉湖中筑路东出趋山路甚平直山有三精舍髙甍凌虚垂檐帯空俯眺平湖杳然在下江有琵琶圻临江有石床名钓鱼台【张籍诗见说孤帆去东南到会稽春云剡溪口残月镜湖西水鹤沙边立山鼯竹里啼谢家曽住处烟洞入应迷】

　　谢车骑坐石
　　石在宝积山石磊磊迭迭如棱如凿水经曰树下有十二方石地甚方洁

　　葛仙翁钓台
　　皇觉寺有钓台又有石梯絶为竒怪石上有钓车痕甚分明

　　白道猷涤巾涧
　　证道寺涧中有道猷涤巾旧迹水痕如白氎状

　　赵公峊
　　谢岩之北通赵公峊赵公者晋怀帝时太常乐工也永嘉二年石勒乱赵公二十四人隐于剡之山峊王公嶀山赋曰■〈恡，山代忄〉径森林北倚赵公之峊■〈恡，山代忄〉径在谢岩北

　　晋武肃王故迹
　　晋武肃王尝到嶀山下于舟中看其嵳峩叹其异境驻舟赋诗

　　嶀娘宅梁诏亭
　　萧衍经嶀山于嶀家娘子为婚后别嶀娘入齐南面发诏征之山上有宣诏亭王公嶀山赋曰梁王别室归建业以登天又曰皇书亭畔又看麖滞之踪

　　谢康乐石床
　　嶀山下有石床康乐尝垂钓于此出旧经石下旧有古人姓名

　　谢岩弹石
　　县北十五里有谢岩灵运游此四顾放弹丸落处为祠有大石如弹丸王公嶀山赋曰灵运弹飞岩嶂慕此堪栖

　　谢公宿处
　　李白诗谢公宿处今尚在绿水荡漾青猿啼康乐有乡逰谢有乡谢公所歴也李嘉佑诗縁塘剡溪路映竹五湖村王谢登临处依依今尚存陈充诗雨里落帆逰谢乡寒声古木共荒凉又有谢岩亦所至

　　王谢饮水
　　世传王谢诸人雪后泛舟至此徘徊不能去曰虽寒强饮一口在县北二十里

　　赵广信井洞
　　西太白山山有广信丹井又有洞石沓起如屋可容数人

　　褚伯玉隐居
　　西太白山山有瀑泉宋书曰伯玉隐身求志居剡县瀑布山伯玉常居一楼卒葬楼所

　　禇伯玉太平馆
　　齐髙帝即位诏吴会二郡以礼迎遣辞疾而归诏于剡白石山立太平馆舍之

　　秦处士丽句亭
　　系天宝间避地剡川作丽句亭郡守改其居曰秦君里大歴五年邺守薛公仆射奏为右卫率府仓曹参军系作诗辞之自谓系家于剡山向盈一纪【其诗曰由来那敢议轻肥散髪行謌自采薇逋客未能忘野兴辟书翻遣脱荷衣家中匹妇空相笑池上羣鸥尽欲飞更乞大贤容小隐益看愚谷有光辉】又有山中寄张正则评事诗【终年常避喧师事五千言流水闲过院春风与闭门山容邀上客桂实落华轩莫强教余起微官不足论正系辞辟之时也】又有耶溪旧居有将移耶溪旧居留赠严维秘书诗【鸡犬渔舟里长謡任兴行同邀落日醉已被逺山迎书屐将非重荷衣着甚轻谢生无个事忽起为苍生】又有会稽山居寄薛播侍郎袁髙给事髙参舍人诗【稷卨今为相明君复是尧宁知买臣困犹负会稽樵当在耶溪旧居作也】又有谢徐侍郎同诸诗客访会稽山居诗【忽道仙翁至幽人学拜迎华簪窥瓮牖珍味代藜羮洗砚鱼仍戏移罇鸟不惊华亭攀叙却会此越中营】温庭筠宿秦生山斋诗【幽居路不通结室在东峯岁晩得支遁夜寒逢戴颙龛灯落叶寺山雪隔林钟行解无由发曹溪欲施舂】戴叔伦酬秦征君徐少府春日见寄【终日媿无状与君聊散襟城根山半腹亭影水中心朗咏竹窓静野情花径深那能有余兴不作剡溪寻】

　　王翁信旧居
　　皇甫冉送王翁信还剡中旧居诗【海岸耕残雪溪沙钓夕阳家中何所有春草渐看长】

　　王公别业【王公当是前诗王翁信也】
　　皇甫冉送王公还剡中别业诗【不见闗山去何时到剡中已闻成树木更道长儿童篱落云常聚村墟水自通朝朝呼野渡向晚对清风】

　　袁稠家林
　　李端寄稠诗【花洞满沉沉仙坛隔杏林潄泉春谷冷捣药夜窓深石上开仙酌松间对玉琴戴家溪北住雪后去相寻】

　　吴处士溪屿
　　贾岛忆吴处士诗【半夜长安雨灯前越客吟孤舟行一月万水与千岑岛屿夏云起汀洲芳草深何当折松叶拂石剡溪阴】

　　独孤处士山居
　　栖白寄独孤处士诗【林下别多年相逢事渺然扁舟浙水上轻策剡山前坐石吟杉月眠云忆岛仙何期归太白伴我雪中禅】

　　唐氏溪阁
　　赵湘剡中唐郎中所居诗【古栁垂溪水当门系雪舟开门延白鸟扫树帯清秋阁上看华顶窓中见沃洲寻常投刺少来即是诗流】

　　○古阡

　　汉朱买臣墓
　　县北六里有石羊买臣吴人墓在剡可疑然暨阳有买臣书堂及祠

　　阮裕墓
　　县东九里

　　山桐公墓
　　县东故港有髙冡世传谢氏祖墓

　　戴颙墓
　　县北一里王僧虔吴郡记曰颙死葬剡中有后人所立石表梅圣俞寄剡县主簿诗应识道旁碑因风奠醪醴王梅溪诗千年戴颙墓三字道旁碑绍兴二年宰范仲将为作享堂于墓下堂今不存嘉泰三年四明楼钥为书本传立碑于道左嘉定八年令史安之重建墓亭以修时祀及于亭左右绘剡中先贤像

　　王右军
　　墓去县东孝嘉乡五十里

　　剡録巻四

　　●钦定四库全书

　　剡録巻五

　　（宋）髙似孙 撰

　　○书

　　戴逵五经大义三巻　戴逵老子音一巻
　　戴逵纂要一巻　戴逵竹林七贤论
　　戴逵集十巻　戴逵别传一巻
　　戴颙中庸传一巻　戴颙月令章句十二巻
　　戴颙逍遥论　戴氏琴谱四巻
　　戴氏谱一巻　阮裕别传一巻
　　阮氏谱一巻　王羲之集九巻
　　王羲之别传一巻　王氏世家五巻
　　王氏家牒十五巻　王氏家谱二十巻
　　谢玄集十巻　谢氏家谱一巻
　　孙绰集十五巻　许询集三巻
　　支遁集八巻　支遁传一巻
　　支遁经论三巻　秦系注老子一巻
　　吴筠元纲一巻　秦系诗一巻
　　灵澈诗十巻　郑言平剡録一巻
　　谢灵运集十五巻　谢灵运七集十巻
　　谢灵运赋九十二巻　谢灵运连珠集五巻
　　谢灵运集钞十巻　谢灵运集诗五巻
　　谢灵运诗英九巻　谢灵运游山志一巻
　　谢灵运山居志一巻　顾欢政纲一巻
　　葛仙翁别传一巻　葛仙翁神仙传十巻

　　○文

　　遗支遁书
　　支遁还吴住支山寺晚欲入剡谢安为吴兴与遁书曰思君日积计辰倾迟知欲还剡自治甚以怅然人生如寄耳顷风流得意之事殆为都尽终日戚戚触事惆怅唯迟君来以晤言销之一日当千载耳此多山水山县闲静差可养疾事不异剡而医药不同思必此縁副其积想也【髙僧传】

　　申三复赞　　戴逵
　　【安道文章世岂复可见今得六篇】
　　嗜好深则天机浅名利集则纯白离如此故识鉴逾昬骄淫弥汰心与慎乖则理与险会然后役智以御险履险以逃害故阴阳冦其内人力攻其外阴阳结则金石为之消人事至则虽智不足頼若然者虽翠幄华堂焉得而康之列鼎重味焉得而尝之

　　闲逰赞序　　戴逵
　　神人在上辅其天理知溟海之禽不以笼樊服养栎散之质不以斧斤致用故能树之于广漠栖之于江湖载之以大猷覆之以元风使夫淳朴之心静一之性咸得就山泽乐闲旷箕岭之下始有闲游之人焉降及黄绮逮于台尚莫不有以保其太和肆其天真者也且夫岩岭髙则云霞之气鲜林薮深则萧瑟之音清其可以藻元莹素全其皓然者舍是焉由故虽援世之彦翼教之杰效舞雩以发咏闻乘桴而懔厉况乎道乖方内体絶风尘理楫长谢歌凤逡巡荡八纮于元流澄云崖而怡神者哉然如山林之客非徒逃人患避争门谅所以翼顺资和涤除机心容养淳淑而自适者尔凡物莫不以适为得以足为至彼闲游者奚往而不适奚待而不足故荫映岩流之际偃息琴书之侧寄心松竹取乐鱼鸟则澹泊之愿于是毕矣然竒趣难均元契罕遇终古皆孤栖于一岩独玩于一流茍有情而未忘有感而无对则辍斤寝弦之叹固以幽结于林中骤感于遐心为日久矣我故遂求方外之美畧举养和之具为杂赞八首畅其所托始欣闲逰之暇逸终感嘉契之难会以广一往之咏以抒幽人之心云尔

　　赞　　戴逵
　　茫茫草昧绵邈元世三极未鼓天人无际万器既判灵朴乃翳实有神宰忘怀司契冥外旁通潜感莫滞总顺巢卨兼应夷惠缅矣遐心超哉絶步顾揖百王仰怡泰素矜其天真外其嚣务详观羣品驰神万虑谁能髙映悠然一悟

　　尚长赞　　戴逵
　　尚叟冲顺庸行昬世和同婉约元识罔滞瞻彼崇髙俄为尘翳亦有同好潜心宿契超超増翥眇眇偕逝絶迹青崖影灭云际

　　酒赞　　戴逵
　　醇醪之兴与理不乖古人既陶至乐乃开有客乘之隗若山颓

　　山赞　　戴逵
　　蔚矣名山亭亭洪秀并基二仪峣嶣云构嵯峨积岨寥笼虚岫轻霞仰拂神泉旁潄曰仁奚乐希静比寿

　　松竹赞
　　猗欤松竹独蔚山皋肃肃修竿森森长条

　　禇先生伯玉碑　　孔德璋
　　【先生筑馆金庭观萧子显齐书曰伯玉隐剡之瀑布山】
　　河洛摛宝神道之功可传嵩华吐秘仙灵之迹可观盖事详于玉牒理焕于金符虽冥黙难源显晦异轨测心观古可得而言焉是以子晋笙歌驭凤于天海王乔云举控鹤于元都亦有羽蜕蝉蠲影遁形销神翥帝宫迹留剑杖逰瑶池而不返宴元圃以忘归永嘉恶道者穷天地之险也欹窦遏日折石横波飞浪突云奔湍急箭先生攀途跻阻宿枻涉折而冲颷夜鼓山洪暴激忽乃崩舟坠壑一裂十仭飘地沦篙翻透无底徒侣判其氷碎舟子悲其雹散危魂中夜赴阻相寻方见先生恬然安席铭曰
　　关西升妙洛右飞英凤吹金阙箫歌玉京絶封万古乃既先生先生浩浩唯神其道泉石依情烟霞入抱秘影穷岫孤栖幽草心图上玄志通大造

　　金庭馆碑　　沈约
　　生灵为贵有识斯同道天云及【疑有字误】终天莫及故仙学之秘上圣攸尊启玉笈之幽文贻金坛之妙诀驻景蒙谷还光上枝吐吸烟霞变炼丹液出没无方升降自巳下栖洞室上宾羣帝覩灵岳之骤启见沧波之屡竭望元州而骏驱指蓬山而永鹜芝盖三重驾蟠龙之蜿蜒云车万乘载旗斾之逶迤此盖栖灵五岳来暨夫三清者也若夫上玄奥逺言象斯絶金简玉字之书元霜绛雪之宝俗士所不能窥学徒不敢轻慕且禁誓严重志业艰劬自非天禀上才未易可拟自惟凡劣识鉴鲜方徒抱出俗之愿而无致逺之力早尚幽栖屏弃情累留爱岩壑记分鱼鸟涂逾逺而靡倦年既老而不衰髙宗明皇帝以上圣之德结宗元之念忘其菲薄曲赐提引末自夏汭固乞还山权憇汝南县境固非息心之地圣王缵歴复蒙絷维永泰元年方遂初愿遂逺出天台定居兹岭所憇之山实惟桐栢实灵圣之下都五县之余地仰出星河上参倒景髙崕万沓邃涧千回因髙建坛凭岩考室饬降神之宇置朝礼之地桐栢所在厥号金庭事昺灵图因以名馆圣上曲降幽情留信弥密置道士十人用祈嘉祉越以不才首膺斯任永弃人羣窜景穷麓结恳志于元都望霄容于云路仰宣国灵介兹景福延吉祥于清庙纳万寿于神躬又愿道无不怀泽无不至幽荒屈膝戎貊稽颡息鼓辍烽守在海外因此自勉兼遂微诚日夕勤劬自强不巳翘心属念晚卧晨兴飱正阳于停午念孔神于中夜将三芝而延伫飞九丹而宴息乘鳬轻举留舄忘归以兹丹欵表之元极无曰在上日鉴非逺铭石灵馆以旌厥心其辞曰
　　道无不在若存若亡于惟上学理妙羣方用之日损言则非常鯈焉灵化羽变蜺裳九重峣■〈山上兀下〉三山璀璨日为车马芝成宫观虹旍拂月龙辀渐汉万春方华千龄始旦伊余菲薄窃慕隐沦寻师请道结友问津东探震泽西逰汉濵依稀灵眷髣髴幽人帝明绍歴惟皇纂位属心鼎湖脱屣神器降命凡尘仰祈灵秘瞻彼髙山兴言覆墤启基桐栢厥号金庭乔峰回峭擘汉分星临云置墠驾岳开棂■〈谷间〉涂蹇产林折葱青谁谓应逺神道微密庆集宫闱祥流罕毕其久如地其恒如日寿同南山与天无卒更生变练外示无功少君飞转密与神通因资假力轻举腾空庶慿嘉佑永济微穷

　　金庭观晋右军书楼墨池记　　裴通
　　越中山水竒丽剡为最剡中山水竒丽金庭洞天为最洞在县东南循山趾右去凡七十里得小香炉峰峰则洞天北门也谷抱山斗云重烟峦回互万变清和一气花光照夜而常昼水色含空而无底此地何事常闻异香有时值人从古不死真天下絶境也有晋代六龙失驭五马渡江中朝衣冠尽寄南国是以琅琊王羲之领右军将军家于此山书楼墨池旧制犹在至南齐永元三年道士禇伯玉仍思幽絶勤求上元启髙宗明皇帝于此山置金庭观正当右军之家书楼在观之西北维一间而四徘徊髙可二丈墨池在殿之东北维方而斜广轮可五十尺池楼相去东西计之纔可五十余步虽形状卑小不足以壮其瞻翫而泰俭有守斯可以示于将来况乎处所遐深风景秀异契逍遥之至理阅鸾鹤之参差其金庭洞天即道门所谓赤城丹霞第六洞天者也按上清经洞天在天台桐栢山中辟方四十里北门在小香炉峯顶人莫得见之樵夫往往见之者或志之以竒花异草还报乡里与乡里同往则失其所志也过此峰东南三十余里石窦呀为洞门即洞天之便门也人入之者必赢粮秉烛结侣而往约行一百里二百里多为流水淤泥所阻而返莫臻其极也通以元和二年三月与二三道友裹足而逰登书楼临墨池但见其山水之异也其险如崩其耸如腾其引如肱其多如朋不四三层而谓天可升经再而还以书楼阙坏墨池荒毁语于邑宰王公王公瞿然征王氏子孙之在者理荒补阙使其不朽即事题兹实録而巳

　　沃洲山禅院记　　白居易
　　沃洲山在剡县南三十里禅院在沃洲山之阳天姥岑之阴南对天台而华顶赤城列焉北对四明而金庭石鼓介焉西北有支遁岭而养马坡放鹤峯次焉东南有石桥溪溪出天台石桥因名焉其余卑岩小泉如子孙之从父祖者不可胜数东南山水越为首剡为面沃洲天姥为眉目夫有非常之境然后有非常之人栖焉晋宋以来因山洞开厥初有罗汉僧西天竺人白道猷居焉次有髙僧竺法潜支道林居焉次又有干兴渊支道开威藴崈实光识斐藏济度逞印凡十八僧居焉髙士名人有戴逵王洽刘恢许元度殷融郗超孙绰桓彦表王敬之何次道王文度谢长霞袁彦伯王蒙卫玠谢万石蔡叔子王羲之凡十八人或逰焉或止焉故道猷诗云连峰数千里修林帯平津茅茨隐不见鸡鸣知有人谢灵运诗云暝投剡中宿明登天姥岑髙髙入云霓安期还可寻葢人与山相得于一时也自齐至唐兹山寖荒灵境寂寥罕有人逰故辞人朱放诗云月在沃洲山上人归剡县江边刘长卿诗云何人住沃洲此皆爱而不到者也大和二年春有头陁僧白寂然来逰兹山见道猷支竺遗迹泉石尽在依然如归故乡恋不能去时浙东亷使元相国闻之始为卜筑次廉使陆君中丞知之助其缮完三年而禅院成五年而佛事立正殿若干间斋堂若干间僧舍若干间夏腊之僧岁不下八九十安居逰观之外日与寂然讨论心要振起禅风白黒之徒附而化者甚众嗟乎支竺殁而佛声寝灵山废而法不作后数百岁而寂然继之岂非时有待化有縁耶六年夏寂然遣僧常贽自剡抵洛持书与图诣从叔乐天乞为禅院记道猷肇开兹山寂然嗣兴兹山乐天又垂文兹山异乎哉沃洲山与白氏其世縁乎

　　龙宫寺碑　　李绅
　　会稽地濵沧海西控长江大禹疏凿了溪人方宅土南岩海迹髙下犹存司其水旱鸣为云雨乃神龙之乡寺曰龙宫在剡灵芝乡嵊亭里地形爽嵦林岭依抱刹宇颓毁积有年所自创三徙始定此地像仪消化钟磬不扬堵波已倾法轮莫转老释修真护念常启岁月屡迁物力无及贞元十八载余以进士客江浙将适天台与修真会于剡之阳师言老禅有念今兹果矣后当领镇此道幸愿建饰以资福履余笑不答师曰星岁有期愚有冥告元和三年余罢金陵从事河东薛公苹招逰镜中师已卧病约言无易大和癸丑自分命洛阳诏以检校左骑省亷察于兹岁逾再纪修真已为异物龙宫栋宇将尽命告坟塔因追昔言以头陁僧会真部工藏事捐钱三十万监军使毛公承泰亦施焉从事寮吏咸同胜因闾里慕仁风靡争施子来之功云集清凉之宇郁兴浃旬而垣墉周逾月而栋干合焕矣真界昭乎化城择静行僧居之以总寺事资我后无疆之祚资龙神水府之福一雨之施润洽必同七郡山泽城邑万人介福所安翳我龙德用回法力永资泉宫刻石记言于寺之刹铭曰沧海之隅会稽巨泽惟禹功力生人始藉土壤山屿濵海之东溟涨空阔邈秘龙宫贝阙难知珠宫莫测云雨交昏深沈不隔闻法必听依佛必降岂腾溟海亦化长江既资胜因为龙景福节宣风雨以成播育撞钟必告三界必闻唯尔龙室昭昭不昏我昔麻衣有僧传信斯人已亡斯言不冺敬报前志以垂后功建饰仪相昭明有融普利羣生罔资已力琢磨记言

　　吊剡溪古藤文　　舒元舆
　　剡溪上绵四五百里多古藤株枿逼土春入土脉他植发活独古藤气候不觉絶尽生意予以为本乎地者春到必动此藤亦本于地方春且死色遂问溪上人有道者曰溪多纸工万斧斩伐无时擘剥皮肌以给其业噫藤虽植物温而荣寒而枯养而生残而死亦将有命于天地间今纸工斩伐不得发生是天地气力为人中伤物之疾疠异日过数十百郡东雒西雍见书文者皆以剡纸相夸予悟剡藤之死职止由此此过固不在纸工且今九牧人士自言能见文章户牖者数与麻竹相多听其语其自安重皆不啻握骊龙珠茍有晚寤者其伦甚寡不胜众者固以敛手无语胜众者自谓天之文章归我轻傲圣人道使周南风骨入于折扬皇华中言偃卜子夏文学陷入于淫靡放荡中比肩握管动盈数千百人数千百人笔下动数千万言不知其为谬误日月以纵自然残藤命易其柯叶流波颓沓未见止息如此则绮文妄言辈谁非书剡纸者邪工嗜利晓夜斩藤以鬻之举天下为剡溪犹不足以给况一剡溪者耶后之日不复有藤生于剡矣大抵人间费用茍得着其理则不枉之道在暴耗之过莫由横及于物物之资人亦有其时时其斩伐不为夭阏予谓今之错为之文者皆夭阏剡溪藤之流也藤生有涯而错为文者无涯无涯之损物不直于剡藤而巳余取剡藤以寄其悲

　　剡録巻五

　　●钦定四库全书

　　剡録巻六上

　　（宋）髙似孙 撰

　　○诗【诗中有及剡者采焉】

　　登临海峤初发疆中作　　谢灵运

　　杪秋寻逺山山逺行不近与子别山阿含酸赴修轸中流袂就判欲去情不忍顾望脰未悁汀曲舟巳隐隐汀絶望舟鹜棹逐惊流欲抑一生欢并奔千里游日落当栖薄系缆临江楼岂惟夕情敛忆尔共淹留淹留昔时欢复増今日叹兹情巳分虑况乃协悲端秋泉鸣北涧哀猿响南峦戚戚新别心凄凄久念攒攒念攻别心旦发清溪阴暝投剡中宿明登天姥岑髙髙入云霓还期那可寻傥遇浮丘公长絶子徽音

　　寻沈剡至嵊亭　　虞骞
　　命楫寻嘉会信次歴山原扪天上云糺与石下雷奔澄潭写度鸟空岭应鸣猿榜歌唱将夕商子处方昏

　　游沈道士金庭馆　　沈约
　　秦皇御宇宙汉帝恢武功欢娱人事尽情性犹未充锐意三山上托慕九霄中既表祈年观复立望仙宫宁为心好道直由意无穷曰余知止足是愿不须丰山嶂逺重迭竹树近蒙茏开襟濯寒水解带临清风所累非外物为念在玄空朋来握石髓宾至驾轻鸿都令人径絶唯使云路通一举凌倒景无事适华嵩寄言赏心客岁暮尔来同

　　征镜湖故事
　　将寻炼药井更逐卖樵风【凡初】刻石秦山上探书禹穴中【吕渭】溪边寻五老桥上觅双童【严维】梅市西陵近兰亭上道通【谢良弼】雷门惊鹤去射的验年丰【贾肃】古寺思王令孤潭忆谢公【郑槩】帆开岩上石劔出浦间铜【庾骙】兴里还寻戴东山更向东【裴晃】

　　壮游　　杜甫
　　越女天下白镜湖五月凉剡溪藴秀异欲罢不能忘归帆拂天姥中岁贡旧乡气劘屈贾垒目短曹刘墙

　　淮海对雪　　李白
　　朔雪落吴天从风渡溟渤海树成阳春江沙皓明月飘飖四荒外想象千花发瑶草生阶墀玉尘散庭阙兴从剡溪起思绕梁园发寄君郢中歌曲罢心断絶

　　别储邕之剡中　　李白
　　借问剡中道东南指越乡舟从广陵去水入会稽长竹色溪下緑荷花镜里香辞君向天姥拂石卧秋霜

　　赠陆调　　李白
　　挂席候海色当邑下长川多酤新丰醁满载剡溪船中途不遇人直到尔门前大笑同一醉取乐平生年

　　赠王判官　　李白
　　昔别黄鹤楼蹉蛇淮海秋俱飘零落叶各散洞庭流中年不相见蹭蹬逰吴越何处我思君天台緑萝月会稽风月好却遶剡溪回云山海上出人物镜中来

　　避地剡中赠崔宣城　　李白
　　忽思剡溪去水石逺清妙雪尽天地明风开湖山貌闷为洛生咏醉发吴越调赤霞动金光日足森海峤独散万古意闲垂一溪钓猿近天上啼人移月边棹无以墨绶苦来求丹砂要华发长折腰将贻陶公诮

　　秋山寄卫尉张卿及王征君　　李白
　　何以折相赠白花青桂枝月华若夜雪见此令人思虽然剡溪兴不异山阴时明发怀二子空吟招隐诗

　　寄韦南陵　　李白
　　春风狂杀人一日剧三年乘兴嫌太迟焚却子猷船梦见五栁枝已堪挂马鞭何日到彭泽长歌陶令前

　　梦逰天姥吟留别　　李白
　　海客谈瀛洲烟涛微茫信难求越人语天姥云霓明灭不可覩天姥连天向天横势拔五岳掩赤城天台四万八千丈对此欲倒东南倾我欲因之梦吴越一夜飞度镜湖月湖月照我影送我至剡溪谢公宿处今尚在渌水荡漾清猿啼脚着谢公屐身登青云梯半壁见海日空中闻天鸡千岩万壑路不定迷花倚石忽已暝熊咆龙吟殷岩泉栗深林兮惊层巅云青青兮欲雨水澹澹兮生烟列缺霹雳丘峦崩摧洞天石扉訇然中开青冥浩荡不见底日月照耀金银台霓为衣兮风为马云之君兮纷纷而来下虎鼓瑟兮鸾回车仙之人兮列如麻忽魂悸以魄动恍惊起而长嗟惟觉时之枕席失向来之烟霞世间行乐亦如此古来万事东流水别君去兮何时还且放白鹿青崖间须行即骑访名山安能攒眉折腰事权贵使我不得开心颜

　　送王屋山人魏万还王屋　　李白
　　遥闻会稽美一度耶溪水万壑与千岩峥嵘镜湖里秀色不可名清辉满江城人游月边去舟在空中行此中久延伫入剡寻王许笑读曹娥碑沈吟黄绢语

　　鲁东门泛舟　　李白
　　日落沙明天倒开波摇石动水潆洄轻舟帆月寻溪转吾是山阴雪后来水激龙盘犯石堤桃花夹岸鲁门西若教月下乘舟去何啻风流到剡溪

　　秋下荆门　　李白
　　霜落荆门江树空布帆无恙挂秋风此行不为鲈鱼鲙自爱名山入剡中

　　送定法师　　杨巨源
　　凤城初日照红楼禁寺公卿识惠休诗引棣华沾一雨经分贝叶向双流孤猿学定前山夕逺雁伤离几地秋空性碧云无处所约公曾许剡溪游

　　云门五溪　　许浑
　　此溪何处路遥问白髭翁佛庙千岩里人家一岛中鱼倾荷叶露蝉噪栁条风急濑鸣车轴微波漾钓筒石苔萦棹渌山果拂舟红更就前溪宿村桥与剡通

　　湖上兰若示清会上人　　清昼
　　峯心惠忍寺嵊顶谢公山何似南湖近芳洲一亩间意中云木秀事外水禽闲永日无人到时看独鹤还

　　剡溪行　　朱放
　　潺湲寒溪上自此成离别回首望归人移舟逢暮雪频行识草树渐老伤年髪唯有白云心为向东山月

　　剡溪舟行　　朱放
　　月在沃洲山上人归剡县江边漠漠黄花覆水时时白鹭惊船

　　送王公还剡中别业　　皇甫冉
　　不见闗山去何时到剡中已闻成树木更道长儿童篱落云常聚村墟水自通朝朝隐去渡非晚对清风

　　袁郎中破贼后经剡中山水　　皇甫冉
　　武库分帷幄儒衣事鼓鼙兵连越徼外冦尽海门西节比全疎勒功当雪会稽旌旗回剡岭士马濯耶溪受律梅初发班师草未齐行看佩侯印岂得访丹梯

　　润州南郭留别　　皇甫冉
　　萦回南北岸留滞木兰桡吴岫新经雨江天正落潮故人劳见爱行客自无憀君问前程事孤云入剡遥六言

　　冬中寄韦弇　　李端
　　独坐知霜下开门见木衰壮应随日去老岂与人期废井虫鸣早阴阶菊发迟兴来空忆戴不似剡溪时

　　送少微上人　　李端
　　削髪本求道何方不是归松风开法席江月濯禅衣飞阁猿鸣早漫天过客稀戴颙常执笔不觉此身飞

　　云阳观寄袁稠　　李端
　　花洞晚阴阴仙坛隔杏林潄泉春谷冷漱药夜牕深石上开仙酌松间对玉琴戴家溪北住雪后去相寻

　　寄剡中友　　项斯
　　歇马亭西酒一巵半年闲事亦堪悲船横镜水人眠后蓼暗松江鴈下时山晚迥寻萧寺宿雪寒谁与戴家期夜来忽觉秋风急应有鲈鱼触钓丝

　　过吴张二子檀溪别业　　孟浩然
　　卜筑因自然檀溪不更穿园庐二友接水竹数家连直取南山对非闗选地偏草堂时偃曝兰棹日周旋外事情都遣中流性所便闲垂太公钓兴发子猷船予亦幽栖者经过窃慕焉梅花初腊月栁色半春天鸟泊随阳雁鱼藏缩项鳊停杯问山简何似习池边

　　宿云门寺　　宋之问
　　云门耶溪里泛鹢路才通夤縁緑筱岸遂到青莲宫天香众壑满夜梵羣山空漾漾潭际月飗飗杉上风兹焉多嘉遁数子今莫同凤归嘅处士鹿化闻仙翁樵径谢村北学井阿岩东永夜岂云寐晓景忽朦胧谷鸟啭尚涩源桃惊未红再来期春暮当造林端穷庶几踪谢客开山投剡中

　　宿道一上方院　　王维
　　一公栖太白髙顶出云烟梵流诸洞徧花雨一峯偏迹为无心隐名因立教传鸟来还语发客去更安禅昼涉松路尽暮投兰若边洞房隐深竹静夜闻遥泉向是云霞里今成枕席前岂唯暂留宿眠来将穷年

　　送惟律　　崔子向
　　阳羡诸峯顶何曾异剡山雨晴秋到后木落夜开闗缝衲纱灯亮看心锡杖闲西方知有社未得与师还

　　寄严长史　　章八元
　　昨辞夫子棹归舟家在桐庐忆旧丘三径暖时花竞发两溪分处水争流近闻江老传乡语遥见家山减旅愁或在醉中逢雪夜怀贤应向剡川逰

　　寄秦系　　戴叔伦
　　北人归欲尽犹自寓萧山闭户不曾出诗名满世间

　　酬秦征君春日见集　　戴叔伦
　　终日媿无政与君聊散襟城根山半腹亭影水中心朗咏竹窓静野情花径深那能有余兴不作剡溪寻

　　早行寄朱放山人　　戴叔伦
　　山晓旅人去天髙秋气悲明河川上没芳草露中衰此别又万里少年能几时知心剡溪路聊且寄前期

　　访秦系　　韦应物
　　俗吏闲居少同人面会难偶随香署客来访竹林欢暮馆花微落春城雨暂寒瓮间聊共酌莫使宦情阑

　　舟行入剡　　崔颢
　　鸣棹下东阳回舟入剡乡青山行不尽緑水去何长地气秋仍湿江风晚暂凉山梅犹作雨溪橘未知霜谢客文逾盛林公未可忘多惭越中好流恨阅时芳

　　送师弟往台州　　崔峒
　　逺客乘流去孤帆向夜开春风江上使前日汉阳来路别犹千里离心重一杯剡溪木未落羡尔过天台

　　送越客　　张籍
　　见说孤帆去东南到会稽春云剡溪口残月镜湖西水鹤沙边立山鼯竹里啼谢家曾住处烟洞入应迷

　　送严维归越州　　李嘉佑
　　艰难只用武归向浙江东松雪千山暮林泉一水通乡心縁緑草野思看青枫春日偏相忆裁书寄剡中

　　送越州辛法曹　　李嘉佑
　　但能一官适莫羡五侯尊山色垂趋府潮声自到门縁塘剡溪路映竹五湖村王谢登临处依依今尚存

　　送■〈巬，言代夫〉光大师【师以草书应制】　　罗隐
　　禹祠分首戴湾逢健笔寻知达九重圣主赐衣怜絶艺侍臣摛藻许髙踪宁亲久别街西寺待诏初离海上峯一种苦心师得了不须回首笑龙钟

　　送裴饶归会稽　　罗隐
　　金庭路指剡川隈珍重良朋自此来两鬓不堪悲岁月一巵犹得话尘埃家通曩分心空在世逼横流眼未开笑杀山阴雪中客等闲乘兴又须回

　　送孔征君　　皇甫曾
　　谷口幽多处君归不可寻家贫青史在身老白云深扫雪开松径疏泉过竹林余生负丘壑相送亦何心

　　赵能卿话剡之胜景　　罗隐
　　会稽诗客赵能卿往岁相逢话石城正恨故人无上寿喜闻郎宰有髙情山朝佐命层层耸水接飞流步步清两火一刀罹乱后会须乘兴月中行

　　送张司马罢使适越　　刘长卿
　　时危身赴敌事往任浮沈末路三江去当时百战心春风吴苑緑古木剡山深千里沧波上孤舟不可寻

　　孤石　　刘长卿
　　孤石自何处对之如旧逰氛氤岘首夕青翠剡中秋逈出竒峯当殿前雪山灵鹫惭贞坚一片夏云长不去莓苔古色空苍然

　　雪夜访别　　刘长卿
　　扁舟乘兴客不惮苦寒行晚暮相依处江湖欲别情水声氷下咽沙路雪中平旧劔锋铓尽应嫌自赠轻

　　贾侍御自会稽使回　　刘长卿
　　江上逢星使南来自会稽惊年一叶落按俗五花嘶上国悲芜梗中原动鼓鼙报恩看铁劔衔命出金闺风物催归绪云峯发咏题天长百越外潮上小江西鸟道通闽岭山光落剡溪暮帆千里思秋夜一猿啼栢署荣新宠桃源忆故蹊若为能亟去行复草萋萋

　　路入剡中作　　方干
　　戴湾冲瀬片帆通髙枕微吟到剡中掠草并飞怜燕子停桡独饮学渔翁波涛慢撼长潭月杨栁斜牵一岸风便拟乘槎应去得仙源直恐接星东

　　山斋读书寄校书　　钱起
　　日爱衡茅下闲观山海图幽人自守朴穷谷也名愚隔岭知溪雨新泉到户枢兰丛齐稚子蟠木老潜夫忆戴时过剡逰山惯入壶濠梁时一访庄叟亦吾徒

　　忆吴处士　　贾岛
　　半夜长安雨灯前越客吟孤舟行一月万水与千岑岛屿夏云起汀洲芳草深何当折松叶拂石剡溪阴

　　竹下残雪　　邱为
　　一点销未尽孤明在竹阴晴光夜转洁寒气晓仍深还对读书牖且闗乘兴心已能依此地终不傍瑶琴

　　送阎校书之越　　邱为
　　南入剡中路草云应转微湖边好花照山口细泉飞此地饶古迹世人多忘归经年松雪在永日世情稀芸阁应相望芳时不可违

　　题招隐寺　　张佑
　　千年戴颙宅佛庙此崇修古寺人名在清泉鹿迹幽竹光寒闭院山影夜藏楼未得髙僧旨烟霞空暂逰

　　剡中赠张卿侍御　　严维
　　辟疆年正少公子贵初还早列名卿位新参柱史班千夫驰驿道驷马入家山深巷乌衣盛髙门画戟闲逶迤天下乐照耀剡溪间自赋逰章句空为衰草颜

　　送严十五之江东　　戎昱
　　江都万里外别后几凄凄峡路花应发津亭栁正齐酒倾迟日暮川阔逺天低心系征帆上随君到剡溪

　　送清散逰太白山
　　巻经归太山蹑藓别萝龛若履浮云上须看积翠南倚松身入汉暝目月离潭此境堪长往尘中事可谙

　　京口别崔固
　　积雨晴时近西风叶满船相逢嵩岳客共听楚城蝉宿馆横秋岛归帆涨逺田别君还寂寞不似剡中年

　　游东峯宗密精庐　　温庭筠
　　百尺青崖三尺坟微言巳絶杳难闻戴颙今日称居士支遁他年识领军暂对杉松如结社偶因麋鹿自成羣故山弟子空回首葱岭还应见宋云【宋云事见洛阳伽蓝记】

　　宿一公精舍　　温庭筠
　　夜闻黄叶寺瓶锡两俱能松下石桥路雨中山殿灯茶炉天姥客碁席剡溪僧还笑长门赋髙秋卧茂陵

　　寄清凉寺僧　　温庭筠
　　石路无尘竹径开昔年曾伴戴颙来窓间半偈闻钟后松下残碁送客回帘向玉峯藏夜雪砌因蓝水长秋苔白莲社里如相问为说逰人是姓雷

　　送剡客　　赵嘏
　　两重江外片帆斜数里林塘遶一家门掩右军余水石路横诸谢旧烟霞扁舟几处逢溪雪长笛何人怨栁花若到天台洞阳观葛洪丹井在云涯

　　送人之江东　　刘商
　　含香仍佩玉宜入镜中行尽室随乘兴扁舟不计程渡江霖雨霁对月夜潮生莫虑当炎暑稽山水不清

　　送张文新除温州　　赵嘏
　　东晋江山称永嘉莫辞红斾向天涯凝弦夜醉松亭月歇马晓寻溪寺花地与剡川分水石境将蓬岛共烟霞却愁明诏征非晚不得秋来见海槎

　　送宣武从事越中
　　晓看呈使范知欲勅星轺水国难驱传山城便倚桡秉筹先独立持法称髙标旌斾临危堞金丝发丽谯别愁当翠巘寛望隔风潮木落孤帆迥江寒垒鼓飘客鸿吴岛尽残雪剡汀销坐想休秦岳春应到栁条

　　送萧炼师入四明山　　孟郊
　　闲于独鹤心大于髙松年迥出万物表髙栖四明巅千寻直裂峯百尺倒泻泉綘雪为我饭白云为我田静言不话俗灵踪时步天

　　送谈公　　孟郊
　　坐爱青草上意含沧海濵渺渺独见水悠悠不问人镜浪洗手緑剡花入心春虽然防外触无奈饶衣新行当译文字慰此吟殷勤

　　剡溪馆闻笛　　丁仙芝
　　夜久闻羌笛寥寥虚客堂山空响不散溪静曲宜长草木生边气城池逗夕凉虚然异风出髣髴宿平阳

　　赠江州李十使君员外
　　我本江湖上悠悠任运身朝随采樵客暮伴打鱼人迹为烧丹隐家縁嗜酒贫经过剡溪雪寻觅武陵春

　　剡録巻六上

　　●钦定四库全书

　　剡録巻六下

　　（宋）髙似孙　撰

　　○诗

　　送越帅程公辟　　赵汝砺
　　画舫参差看欲飞纷纷车马厌尘泥右军笔墨空兰渚安道风流访剡溪白首得时归莫遽丹心怀国去犹稽月明会醉蓬莱阁应笑云霄自有梯

　　前题　　曽孝宗
　　虎符分镇浙江东■〈舟羲〉棹都门使斾雄双桨徘徊枌社日髙牙摇曳剡溪风蓬莱阁燕公书简贺监湖游狱榜空行聴越民謌德政亟还青琐见旌忠

　　前题　　刘奉世
　　使君遗爱徧南州五马新归瘴海头捧橐未厌青锁直怀章还作鉴湖游余姚人物传吴逺越地山川向剡幽应有清诗资卧理会吟他日记风流

　　前题　　王仲修
　　一麾占得山川胜金纽新提左顾龟苍阙斗龙辞日下红旌引骑照江湄剡溪月午何妨醉曲水春余好赋诗玉案天香携满袖锦衣谁似过乡时

　　晚泊嶀蒲寄剡县刘贶员外　　潘阆
　　晓泛剡溪水晚见剡溪山徘徊驻行棹待月思再还渔唱深潭上鸟栖髙树间应当金石友念我无暂间

　　自诸暨抵剡　　呉处厚
　　莫叹尘泥汩且图山水游维峯天姥翠一舸剡溪秋不见戴安道有怀王子猷西风无限意尽属钓鱼舟
　　夷犹双桨去莫不辨东西夕照偏依树秋光半落溪风髙一鴈小云薄四天低莽荡孤帆卸水村杨栁堤
　　秋渚函空碧秋山刷眼青排头烟树老扑面水风醒上瀬复下瀬长亭仍短亭夜船明月好客梦满流萤
　　出得云门路风凄日夕曛船撑鉴湖月路指沃州云山色周遭见溪流屈曲分一觞还一咏谁似右将军

　　忆越　　杨蟠
　　蓬莱阁面对青山地上逰人半是仙渔浦夕阳横挂雨鉴湖春浪倒垂天髙城尚锁当时月故殿空留几处烟长爱剡溪堪发兴雪中曽棹子猷船

　　寄云门运禅师　　颜复
　　句溪曲曲剡山重谁访桑门物外踪超世有言皆实际示人无意在机锋平生怀抱佳髙遯壮岁衣冠鏁俗容每想清禅心暂寂秋声萧瑟夜庵松

　　雨霁剡溪
　　剡溪风雨霁航苇重行行到处杨栁色几家荷叶声噪蝉金鼎沸游水玉壶清最喜鱼梁伴归帆的的轻

　　剡中夜思　　林槩
　　密树芳秾碧草齐春华微度緑阴低溪连嵊水兴何尽路接仙源人自迷落絮有情风上下好花无语日东西故园桃李经年别一望归心遶翠蹊

　　剡溪书怀三絶　　卢天骥
　　山鸟逢春恰恰啼桃花流水路犹迷何时鼠子膏齐斧笑领白云归剡溪
　　故园生事只衡茅不管方兄久絶交粝食枯椽吾易足鹪鹩只占一枝巢
　　山杏枝头鹎鵊儿来传春意语多时脆红可是浑无力不奈东风尽日吹

　　泛剡溪
　　愁呵龟手冷摇鞭乘兴来登访戴船觧事篙师小鸣橹恐惊寒鴈入晴天

　　龙宫寺　　华镇
　　盐梅器业尚风尘书劔曽游寂寞濵秀句玲珑满天下应捜佳丽入机神

　　金庭洞天　　华镇
　　嵩髙秀入洛川清鹤去云归冷玉笙霜白金庭今夜月流风依约有遗声

　　桃源　　华镇
　　嘉树风生玉宇香莺飞燕舞弄春阳归来井邑皆如旧始觉仙家日月长

　　瀑布岭　　华镇
　　春日云崖晴杳杳东风山溜晓泠泠烟霞密迩神仙府草木微滋亦有灵

　　戴溪　　华镇
　　月华雪彩照长川一叶扁舟破紫烟十二瑶台登赏夜清光长似昔时天

　　题戴溪亭　　林东
　　溪亭故事几年华来值秋霖眺望賖云障山峦多少处雨埋烟火两三家水肥去马行髙坂汀没闲鸥上浅沙谁是子猷谁是戴小船杯酒兴无涯

　　独秀山　　李易
　　访戴溪长近若耶金庭雪对赤城霞沼从鹄举添萧索峯似鸾翔解叹嗟每爱林间百种蝶难忘竹外四时花剡川图上他年指独秀山前是我家

　　剡溪幽居
　　胜絶剡溪边巢枝度半年燕回衔落絮鱼涌接飞泉丹鼎山头气茶炉竹外烟幽居已成趣佳致若为传

　　浴鹄沼
　　鹄沼开新鉴纎尘莫遣遮翠光争水鸟红影湛山花天外时分月林端更蔚霞髙飞留旧迹全付谪仙家

　　龙潭二
　　云巘移佳茗风潭遶怪松书传黄石秘税可紫芝供抵玉休惊鹊怀珠且伴龙聴经谁氏子卉服秀仍恭
　　敌骑侵淮海龙潭路始通云生迷宝刹月皎现珠宫泻涧泉喷薄依岩树郁葱神交难独擅吾党契元同

　　西溪
　　玉龙擘山开南骛肆奔猛风荡雪蒙蒙月流光炯炯壮气动贵门前驱入蛟井万籁息中宵一区临絶境奔雪有遗音垂磬得深省白云何所闻就宿孤峯顶

　　登军营坞
　　褰裳涉流水倚水送归云海角春潜到山腰路忽分伏龙应厌睡飞雹骇论文鹳雀知机早翻然不待羣

　　居剡一篇寄郑天和
　　金庭洞在桐栢山山髙一万八千丈中有神仙不死区郁郁黄云覆其上透岩流壑遶四旁面势参差皆意向鸡登天姥有时闻鹤羡沃洲何待放彩衣大胜宫锦袍白发奉亲仍纵赏异才争出辅清朝爽气自欣逰碧嶂古来无位有重名吾家谪仙陆鲁望平生愿到犹不谐矧彼区区走俗状桃源康乐旧乡存路接风烟聴还往渡江正为九华丹石笋飞泉归指掌鸾翔鹄浴传异时列岫方池间想象剡溪随处可卜居乘兴扁舟一相访

　　贵门卜筑
　　乱后亦择居筮山山辄许居民百余家喜甚手欲舞去久闻公名此幸殆天与感兹郑重意时节共鸡黍剡川非沃野地僻民更窭趂时务撷茗余力工捣楮寡妇念遗秉污池怜数罟我欲教耦耕尽力循南亩桃杏种连

　　山深居可长处东邻有节士酒酣乃发语公昔起布衣髙议掩前古亲擢类平津决见逢真主两宫伫六飞万乘思一举交侵正倔强蠭起益旁午浩然公独归偶出宁有补黙塞复何言长叹汗如雨

　　题龙潭壁
　　贵门今是鹿门山尽室扶携万壑间流水偶随真自悟遥岑相望若为攀风翻竹坞慵休扫月过松扉静不闗潭底卧龙烦一起正须霖雨济尘寰

　　书剡山所见寄周侍郎
　　剡山无数野蔷薇黄云烂熳相因依玉杯浅琢承坠露金锺倒挂摇晨晖斑竹笋行三亩地红药花开一尺围豆角尝新小麦秀来禽向长樱桃肥歌舌随风栁外啭翠花帯水烟中飞鱼跳破浪奋赤鬛鹤唳投松翻缟衣乡闗万里久无梦岩壑四年今息机丁宁杜宇往江北为唤故人令蚤归

　　题剡溪
　　我家住在剡溪曲万壑千岩看不足却笑当年访戴人雪夜扁舟去何速
　　山水戴逵邑尚余清兴中千岩落花雨一径巻松风酒茗延幽子图书伴老翁长生吾不羡久悟去来同

　　雪作望剡溪
　　玉楼琼树晓烟披拥衲开门四望迷清旷世人谁似我雪中更对子猷溪

　　怀剡川故居
　　烟光流转太骎骎又见春山换緑阴蝴蝶梦中新岁病杜鹃声里故乡心焦桐冷却风三尺瘦竹拖来月一寻早晚掉头归小隐诛茅千嶂白云深
　　断云流水古岩隈忆得柴门半扇开雪打子猷船上过春从灵运屐边来逃禅野榻排芳草觅句寒崖扫落苔容易三年抛絶去不胜啼月晓猿哀
　　病目飞蝇鬓雪干欲扶吾道愧衰残把他杓柄力何倦还我镢头心便安待摘菜花添午供便裁荷叶备春寒不辞髙卧烟霞里枕上青山最好看

　　剡溪
　　千古剡溪水无穷名利舟乘闲雪中兴唯有一王猷

　　了溪
　　禹迹始壶口禹功终了溪余粮散幽谷归去锡元圭

　　剡録巻六下

　　●钦定四库全书

　　剡録巻七

　　（宋）髙似孙 撰

　　○画

　　戴逵畵南都赋图
　　戴安道就范宣学【中兴书曰逵不逺千里往豫章范宣宣见逵异之以女妻焉】视范所为范读书亦读书范抄书亦抄书唯好畵范以为无用不宜劳思于此戴于此乃畵南都赋图范看毕咨嗟以为有益始重畵

　　戴逵畵行像
　　戴安道中年畵行像甚精妙庾道季看之语戴曰神明太俗由卿世情未尽曰唯务光当免卿此语耳【列仙传曰务光夏时人也好鼓琴汤将伐桀谋于光曰伊尹何如务光曰强力忍诟不知其它汤克天下让于光光曰吾闻无道之世不践其土况让我乎负石自沈于蓼水】

　　王羲之像
　　金庭观有右军书楼墨池旧有羲之像

　　王徽之像
　　刘原父徽之像赞曰人生谁不知妄为世所束兴来当暂徃兴尽期自复大雪暗溪路新晴月微烛去非斯人慕返岂斯人辱优游便所适偃蹇尚幽独

　　李绅像
　　龙藏寺有唐李绅书堂旧有李绅画像

　　剡中溪谷村墟图
　　畵録曰毛惠秀剡中溪谷村墟图一巻隋朝官本李嗣真续畵録曰惠秀绘事颇为详悉太自矜持翻成羸絶不及惠逺【湘东王萧绎续畵品曰毛棱惠逺子子便捷有余真巧未足】

　　王诜雪溪乘兴图
　　诜字晋卿东坡题其图溪山雪月两佳哉宾主谈锋夜转雷犹言不见戴安道为问适从何处来栾城次韵亟徃遄归真旷哉聋人不识有惊雷虽云不必见安道已误扁舟犯雪来
　　李易诗剡川图上他年事独秀山前是我家易厯给事中尝居剡之贵门山剡川固可图自惠秀之后无其人耳又止剡溪道上诗一水萦不断千嵓翠相扶扁舟访雪月我昔见畵图

　　访戴图
　　吕居仁答钱逊叔访戴图诗北风吹霜夜如雪江城草木冻欲折病夫袖手无所为一坐临川已三月忽蒙妙句起衰惫顿觉和气生毛髪公能忘机我亦倦不待文殊见摩诘畵圗是非久未觧况保长年不磨灭请公置畵莫多求要与时人除爱渴

　　李商老访戴圗【当是商老所藏】
　　李商老观访戴圗诗闲庭秋草积满砌苍苔深忽向冰纨上聊窥访戴心雪月俱皎皎风林互森森纵观停舻处犹闻击汰音终年剡溪曲何尝返山阴徒言兴巳尽真安谁能寻浮生圗畵尔慷慨为长吟

　　亷宣仲访戴圗【宣仲名布号射泽老农宣和间为畵学博士】
　　王铚云仆自会稽泛舟至剡中是时雪迟梅子烟外万枝来岸幽香不断盖非人间世也友人亷宣仲在四明闻之作子猷访戴圗见寄作长句谢之仍书四絶句于圗后剡溪万壑千岩景人境谁能识心境君畵山阴雪后船始悟前人发清兴眼中百里旧山川荒林雪月萦寒烟应縁兴尽故无尽宾主不见宁非禅当年戱留一转语不意丹青能尽覩更畵人琴巳两忘妙尽子猷真赏处白玉花开碧玉弯戴逵溪上谢公山若敎当日逢斯景肯道扁舟尽兴还越溪梅接剡溪濵得意还成一景春此日可怜髙兴尽扁舟处处作东邻山回水转碧玲珑月在羣山四合中香满一船梅胜雪休夸访戴畵屏风梅英与雪一般色不得北风香不知懒咏左思招隠句先生今有畵中诗

　　仲皎庐山图
　　仲皎所作庐山圗窈窕清润有诗书气僧惟敬所藏先公翰林尝跋

　　十八髙士圗
　　先公翰林居剡作雪馆于玉岑山又作集髙亭绘晋入剡十八髙士为圗列左右

　　○纸

　　剡藤
　　李肇国史补白纸之妙者越之剡藤舒元舆有悲剡川古藤文文在文巻中吴淑纸赋曰金花玉骨剡藤麻面刘禹锡诗精彩添隃墨波澜起剡藤顾逋翁剡纸歌云路上山阴雪中有玉人持玉节宛委山里禹余粮石中黄子黄金屑剡溪剡纸生剡藤喷水揭为焦叶棱欲写金人金口偈寄与山阴山里僧手把山水紫罗笔思量点畵龙蛇出正是垂头搨翼时不免向君求此物丁晋公纸诗妙制剡溪人多名锦水春欧阳公诗剡藤莹滑如玻璃熊岑送程公辟诗溪藤频得句雪舫夜留宾黄太史诗虿尾银钩写珠玉剡藤蜀蠒照松烟韩持国诗剡溪柔弱难争强紫岩紧实为冣长李商老诗相望唇亡齿寒国书来莫惜剡溪藤僧巽中谢吴令惠越纸诗不用微文吊剡藤纸成功用贵深精布头未足全彰美鱼纲徒劳独擅名赠我喜同青玉案报公惭乏碧云情道山何日鞭归骑给札还应付长卿

　　剡纸
　　陆龟蒙诗宣毫利若风剡纸光如月梅圣俞诗巴笺脆蠧不禁久剡楮薄慢还可怡

　　剡硾
　　薛能送浙东王大夫诗越毫逐厚俸剡硾得佳名注曰近相传以捣熟纸名硾鸡林志曰髙丽纸治之紧滑不凝笔光白可爱号白硾纸林和靖诗纸轴敲晴响茶铛煮晚浓和靖又有槐木纸椎赠周太祝诗轻如鱼网滑如脂时冩新诗肯寄来硾纸其法椎捣也

　　剡溪玉叶纸
　　皇甫松非烟传曰临淮武公业位河南功曹参军爱妾曰非烟北邻子赵象窥见慕之象取薛涛诗以剡溪玉叶纸写之达意于非烟烟复以金凤纸题诗酬之

　　澄心堂纸
　　剡用南唐澄心堂纸其样甚展新安志曰绩溪纸乃澄心堂遗物欧阳公韩持国有澄心堂纸诗米元章薛道祖亦有诗

　　玉版纸
　　东坡诗溪石琢马肝剡藤开玉版黄太史有次韵王炳之惠玉版纸诗

　　敲冰纸
　　张伯玉蓬莱阁诗敲冰呈好手织素竞交鸳注曰越俗呼敲冰纸新安志曰纸敲冰为之益佳剡之极西水深洁山又多藤楮故亦以敲冰时为佳盖冬水也吕本中诗敲冰落手盈巻轴顿使几案生清芬

　　罗笺
　　苏易简纸■〈糹普〉曰蜀人造十色笺其文谓之鱼子笺又谓之罗笺剡溪有焉

　　○古物

　　晋剡锺
　　晋郭璞传元帝为琅琊王使璞筮遇豫之暌曰会稽当出锺以告成功上有勒铭应在人家井泥中得之及帝即位太兴初会稽剡县人果于井中得一锺长七寸二分口径四寸半上有古文所书十八字云会稽徽命余字时人莫识

　　戴安道琴
　　琴笺曰安道一琴比常制长一尺

　　许承瓢
　　唐先天中女冠投简金庭见禇伯玉所得许承瓢遂持以进

　　顾欢素琴
　　欢隠剡山齐髙帝征至进元纲优诏称善赐欢素琴

　　顾欢尘尾
　　齐髙帝又赐欢尘尾

　　秦系砚
　　秦系山居诗洗砚鱼仍戱移樽鸟不惊系注老子穴山石为硏

　　剡西古砚
　　剡开元郷民劚土值硏色下嵓也浑璞泐蚀受墨处独砥中隳凹处唐以前物铭玉在深山有道则见山耶石耶陵谷几变呜呼此玉不晦不炫不以知贵不以弃贱

　　八角石砚
　　剡丁发砚于破冡外肖羲画内凿禹海越手轻爽石性巳空入土老也铭二火一刀硏与人俱髙甲乙丙丁砚与数不逃石之饕志之劳文之骚人之豪

　　二大洗
　　吴庄渔人得之归章氏章氏遗余铭金兮精火兮明土兮英水兮清器兮贞人兮声

　　翠壶
　　甲戍冬剡丁发诸荒墟壶范简古藓花黛緑铜性空入手轻其铭黛泽涵灵苔花布迹金性积蜕土膏辍蚀

　　三足洗
　　表弟周枢得之清化铭尚古雒人范模首智伊谷可陵厥用罔暨

　　剡録巻七

　　●钦定四库全书

　　剡録巻八

　　（宋）髙似孙 撰

　　○物外记

　　道馆
　　金庭观在剡金庭山是为崇妙洞天金庭福地【道经曰王子晋登仙是天台山北门第二十七洞天桐栢山洞中三十五里见日月下见金庭壁四十里又曰天治华顶之东门曰金庭洞天周王子晋善吹笙为凤凰之声从浮丘登髙而羽化缑山去后主治华顶号白云先生往来金庭风月之夕山中有闻吹笙者】循山趾而右得小香炉峯其峯八面即洞天之北门【唐裴通记曰金庭洞天在县之东南山趾而右得小香炉峯即洞天之北尝闻异香时值一仙人从古不死真天下之絶境】又有五老峯【上多大松】卓剑峯【其山形如剑】观之后为放鹤峯【山峯峦竒耸多古木】其东有仙人走马冈冈有路迹下有龙湫水极清洌下流为小涧有赤水桥又东为洞山【山中人皆姓董又曰董山】是为毛竹洞天【洞天记曰毛竹为二十七洞天】洞门岩石竦立有老木龙藤纠绕岩石洞前有碧洞去观二里曰再度村【世传右军度此见山岭崇峻以为罕有故谓之罕岭】去观东去十五里有大湖山峯势入天上有赤水丹池【池可丈余深不可测其水色赤勺之则其清如镜祷雨甚灵】旧为王右军宅东庑设右军像有书楼墨池鹅池【裴通记曰琅琊王羲之家于此其书楼墨池旧制犹在书楼今不存墨池方丈余水或清或黒亦甚异也又有鹅池在卓剑峯之下可三亩水极清洁石鼓山有灵鹅嵓谓鹅飞于此山】右军舍宅为观初名全真馆又改金真宫【旧传右军舍读书为观】宋齐间禇伯玉居此山【伯玉居此山三十余年后逰南霍山复归谓弟子曰吾从去十旬当逝及期而终年八十六史言齐髙帝迎之辞疾勅于剡白石山立太平馆居之与旧经少异】沈约有金庭馆碑唐先天间遣女道士投简金庭观见许承瓢遂持以进【真诰曰上虞吴昙得许承一瓢赠伯玉伯玉巳授弟子朱僧受歴代寳之可受一斛】张说题金庭观诗【女珠道在岂难求海变须敎鬓不秋他日洞天三十六碧桃花发共师逰】唐僧小白题金庭观诗【羽客相留宿上方金庭风月冷如霜直饶人世三千岁未抵仙家一夜长】罗隠送裴饶归会稽诗【金庭路指剡川隈珍重良朋自此来两鬓不堪悲岁月一巵犹得话尘埃家通曩分心空在世逼横流眼未开笑杀山阴雪中客等闲乗兴又须回】李易居剡寄郑天和诗【金庭洞在桐栢山山髙一万八千丈中有神仙不死区郁郁黄云覆其上透岩流壑遶四旁面势参差皆意向鸡登天姥有时闻鹤在沃洲何待放彩衣大胜官锦袍白髪奉亲仍纵赏异才争出辅清朝爽气自惊逰碧障古来无位有重名吾家谪仙陆鲁望平生愿到犹不谐矧复区区走俗状桃源康乐旧乡存路接风烟甘逺徃越江正为九华丹石笋飞泉归指掌鸾翔鹄浴传异时列岫方池闲想象剡溪随处可卜居乗兴扁舟正相访】刘旦逰金庭诗【衡岳真人称福地南齐髙士寄山河赤城仙去骑丹凤墨沼人传咏白鹅一世风流俱寂寞千年气象故嵯峩登临不尽怀人恨唯有苍苍石可磨】仙都李清叟诗【山属蓬壶第几重竒峯翠岫绕灵宫云藏毛竹深深洞烟起香炉袅袅风放鹤巳归天汉上养鹅无复小池中羽人尽得飞章法神与寥阳路暗通】欧阳建世诗【右军平昔爱观鹅尚有池塘聚渌波但见当时尘迹在徘徊终日对嵯峩】天台金卞诗【寻真穷养浩崇妙路迢迢洞掩峯千迭尘分水一条白云生石壁飞阁挿崖腰隠隠存仙迹浑疑在碧霄】羽士叶参光诗【迢逓人间入路遥忽窥仙阙絶尘嚣事寻竒异彼燕石文载兴崇是晋朝攻艺髙楼无笔砚养鹅灵沼识蒭荛英雄虽逐年华谢万古真风冠碧霄】淮南马并诗【右军学业隠林丘世来年余景尚幽苔鎻一泓残墨沼云遮三级旧书楼欣逢羽客开金阙快覩仙童侍玉旒自恠今朝说凡骨飞身得向洞天游】四明朱全诗【忆昔羲之古事修龙蟠云卷卒难搜鹅池墨沼今虽在谁复书堂笔下求】羽士李太澄诗【步步溪山转几重五云深处敞琳宫峯峦秀拥神仙至门径清无世俗风画静碁声深院里月明琴弄夜堂中丹成仙子无余事祗待蟠桃信息通】
　　桃源观唐为太清宫在剡门之北【唐武德八年置号太清后废干佑三年重置曰桃源观人言太清宫屋趾延袤在北门之外今门外田畴犹曰宫前畈按吴越时有东都帖曰桃源观宫主灵逸大师陆契真乞以钱本回运香油未审剡县太清宫所彼三清大师作真圣宫此帝院使用则是时太清宫尚存又与桃源观为二区矣】沈遘赠剡溪桃源宫王道士诗【我昔剡溪游道人一相遇重来十岁余颜色宛如故頋我命衰早鬓毛已苍然乃知世上荣讵若山中闲道人家东都问胡不归北北方多风尘素衣化为黒斯言共所信吾志亦江湖潇洒会稽守平生欣莫如君恩容茍安愿奉三年计幸尔数到城间谈北方事】观有古锺【世传锺霾今岳祠前田池中】

　　僧庐
　　惠安寺在剡山之阳旧曰般若台寺又曰法华台寺【晋羲熙二年南天竺国有髙僧二人入金华师道深弟子竺法深授阿毗谭论一百二十巻甫一宿而诵通道深遂讃法友释迦重兴今光授记遂往剡东■〈山卬〉山复于剡山立般若台寺会昌废咸通八年重建改法华台寺天佑四年吴越武肃改兴邑寺大中祥符元年改今额十道志曰西台寺今法台寺是也陈惠度所立】寺有上方轩牕与溪山对极髙明之眺中产草号鹿胎草【猎士陈惠度射鹿此山鹿孕而伤既产以舌舐子身死而后母死惠度弃弓矢投寺出家后为名僧鹿死之处生草号曰鹿胎草】寺有灌顶坛【张继剡县法台寺灌顶坛诗九灯传像法七夜会龙华月静金田广幡摇银汉斜香坛分地位寳印辨根牙试问因縁者清溪无数沙】赵嘏有早发剡中法堂寺诗【暂息劳生树色间平明尘事又相关吟辞宿处烟霞去心负秋来水石闲竹戸半开钟未絶松枝静霁鹤初还明朝一倍堪惆怅回首尘中见此山】寺有増胜堂寺僧彦强所居王铚题诗【心是华严境圎机更善根一尘犹可见十胜不为繁放鹤扫松径呼猿开竹门妙髙峯顶住客到亦忘言】彦强山居诗【老矣母能役嵓分草草縁放渠藜六尺销得屋三椽雪尽收茶早云晴拾菌鲜有时临近涧揎手弄潺湲】择璘题思安清意太师幽逺庵诗【得意幽深触处真何须丘壑宻藏身爱兹殊胜园林地非彼等闲花木春白画杜门人莫到清谈絶俗世难亲纷纷闹市绕山脚独有此中无点尘】
　　圆超寺在剡山之西旧曰灵【由山】庵【晋天福六年建奉国院大中祥符赐今额】王铚诗【松间清月佛前镫庵在危峯更上层犬吠一山秋意静敲门知有夜归僧】山中奉灵感大士精祈必格寺有大观旧记【记曰圆超禅院旧曰灵岫庵有老僧独居礼观音观音乃旧工王温夹苎为之治平初国子博士郑公宰剡秋夜月明梦一人仪形有异进而前曰衣敝乆矣幸念之一日诣寺见大士像喟然曰感梦者非此乎命工缋饰宰及瓜谓院僧曰大士常感于予愿输金易之以去僧合谋曰金虽多岂若大士在山中可为无穷之福利也赍金请于宰前一夕宰之家人皆梦大士曰翌日当诀矣宰见僧至遂奉以归自是剡人益竒其事乃记大士灵感之因大士灵感之迹云崇寜五年四月旦承务郎尉郑雄飞记】有亭尽得溪山登覧之胜曰挟溪亭卢骏元题圆超寺挟溪亭诗【孤亭瞰平野双溪分两腋野阔春风香溪晴照人碧我来亭上天欲春溪声野色争赴人胷中丘壑相映发翛然便欲乘飘轮惜无妙手王摩诘半破鹅溪重畵出溪山应喜得赏音尽遣烟霞供落笔我嗟吟鬓犯车尘一凭危栏眼界新寄谢溪声与山色他时来作个中人】梅溪王十朋次韵【路入剡山腰风生玉川腋孤亭物外髙双溪眼中碧山僧作亭去几春赏音端的逢诗人自从妙语发丘壑遂使絶景多蹄轮我来首访维摩诘问讯双溪自何出发源应与婺溪同赋物惭无沈郎笔凭栏一洗利名尘入眼翻惊客恨新山城重重水如带可能挽住思乡人】王铚登挟溪亭诗【剡中何许隔林垧无复晴峦到眼明頼有西南天一角乱云深处叠秋屏】松岭之侧旧有俯山堂前拖众山下瞰井【邑堂废已乆昔人留题甚多如近离城市不多地髙压楼台无限家不知谁人作】寺前巨竹数万个琅玕入天今非昔矣
　　瑞像寺在邑之东吴越武肃王所创【唐景福元年】
　　南岩廨院【唐龙纪元年建县东二百步今废为民居】
　　实性院在剡山之西唐曰清泰院【唐干元中建清泰院会昌废晋天福七年重建大中祥符元年赐今额】寺下有古井【舆地志曰城内有石井深五丈即此也】
　　超化院在剡门之北其后枕剡坑有林涧之美【晋天福七年建水陆院大中祥符改今额】院有鉴轩石延庆题鉴轩诗【一轩曽揭鉴为名轩下方池彻底清坐客不须频拂拭主人犹恐太分明一尘不染元无物万像俱涵岂有情堪笑越湖三百里等闲风浪不曽平】刘彛尝赋悼贤诗【越州剡县超化院皇佑辛夘春予寄居是邑民方阻饥流莩萃千里集于城下县令秘丞过公彦专劝诱豪族得米二万斛以救民明年又饥遂出常平钱万缗请籴于明归以剡价取其嬴米几万斛继续民命尚惮其不给也乃刻俸麦七十斛为种而假超化院左僧民之田十余顷役饥民耕种之明年得大麦五百余斛嗣给流民各俾归业熈寜已酉春余倅永嘉就移湖北道出剡溪民有怀过公者尚皆感泣而院僧闻其云亡尤増痛悼因书屋壁继以诗良畴十顷接晴烟曽假过侯就旱年俸麦一车开徳济流民千里荷生全人嗟逝水今亡矣俗感遗风尚泫然独对老僧谈旧事斜阳春色漫盈川】先公和曽原伯寄超化举长老诗【文声宫祉韵鸾和素履氷霜凛节柯鹏翼扶摇惊斥鷃凤翔寥廓无灵鹅参元问学渊源逺友许游从日月多谁袖新篇来古剡夜寒不觉耸肩哦】
　　明心院四山环合自成一屿寺在其中前临松岭路通吴越【建隆二年陈承邺舍宅建号黄土塔院大中祥符改今额在县北二里】鲁国唐咨记【记曰邑北五里林峦幽邃如城郭其西北一陇望之蔚然髙出于羣峯曰黄土岭岭腰有灵泉清冷甘滑行者负者涤热为凉显徳七年乡民苏老宾请于钱氏为僧院宋建隆初为黄土塔院又有陈房二翁捐山以广寺治平三年赐今额景佑中僧仁偃甃为二泓立廊以升凡二百级人至潇洒不知人间有暑惟佛法能转惑见为真智却羣迷为正觉离执着为圆明然后逍遥乎真空之理超悟乎妙道之场所谓明心者因夫明心之理以告云】西山之岭有归鸿阁王铚归鸿阁诗【初离江渚荻生芽飞到龙荒雪满沙寄语不须传信逺将军忧国不忧家不向幽林敞画栏夕阳空伴六朝山故人为我留歌兴絶胜溪邉访戴还今君有意去来中白日无私物自公回首溪山莫留恋不随社燕与秋鸿】仲皎归鸿阁诗【精舎傍修岭道心随眼明山遗僧偃迹水作剡溪声无雨竹亦润有风松更清上方真可住不用触归情】又有归云亭仲皎归云亭诗【一从飞出岫舒卷意何长作雨遍天下乘风归帝乡无心怜洒落到处自清凉缥缈来空碧吟邉帯夕阳】又有偃公泉【僧仁偃施水得名水味清甘宜茶】王梅溪偃公泉诗【泉自何时有得名从偃公谁能继长陆为载水经中】寺有诗僧仲皎自号闲闲庵今为倚吟阁先公为僧惟敬记之寺之南麓先公翰林所藏山有藏书寮又有雪庐玉峯堂秀堂
　　福感寺依小坡有竹前有桥桥下涧水通焉【晋天福四年建号报恩大中祥符改东二十五里】
　　普安寺居坦平后依山甚髙峻号白云山云起即雨山中林木前有池【宋元嘉二年建会昌废后唐清泰二年兴】
　　资福寺在平野后有小山东望四明山前凿小池【晋天福八年建号増福大中祥符改东三十里】
　　尊胜寺在小坡陀中山枕四明山寺之山曰清泉山凡寺之内外前后每凿地三尺必得水虽地有髙下无所异丈室之前有两池清洁绀碧【宋永嘉二年曰厚山院会昌废天福六年建治东四十里】
　　华藏寺居阳坡有竹树左为四明山乃茹兰禅师所立【晋开运二年号云峯院大中祥符改东四十五里】
　　上乘寺枕四明山四围皆山多林樾池前一巨壑其左一池水湛洁距寺之西南一里有雪潭有龙居焉【梁永明二年置安福寺会昌废景福元年兴建东七十里】
　　法祥寺据山山势秀拔左右环拥林木阴翳寺之后有峯曰狮子顶距寺三里有灵鹅山【世传右军鹅池中鹅飞至山中】山有石鼓洞洞为穴二髙七丈有二石鼓【晋时于此山置石鼓山】洞中可坐一二十人清浄澄邃洞之前有涧水潺湲【宋元嘉二年号延福会昌废后唐清泰二年兴大中祥符改法朗又改今额治东七十里】
　　清隠寺居山腰其北三峯皆峭峻巨杉交荫路通四明雪窦山其第二峯有龙池池中有金蛇金线文龟蛇见则雨前有二洞桥桥下清涧湍激又有四照亭左右有二巨壑【唐大中七年建三峯院治平三年改东七十里】仲皎送僧入三峯诗【上人瞿昙裔律身玉无瑕力究毗尼论汪汪海无涯振锡复何许三峯隠苍霞堂上大道师灵芝发根芽想见涌法施冬冬鼓声挝上人从之游勿惮岁月遐坐待霜露熟香风散天葩】
　　明觉寺据山后依燕尾峯面独秀峯林木环耸山中有七井其一大者深五丈阔一丈有一灵鳗若大椽常见之寺之左有白莲龙潭下有大壑曰白莲池【寺始于长安营焉后有老师望一处有灵光遂迁寺今谓之光明塘后冇闻山中钟鼓声者又迁今所梁大通元年智逺禅师建禅林寺会昌废晋天福建大中祥符改今额南二十里】
　　空相寺依平山前有涧水【太平兴国元年号开明院大中祥符改南四十里】
　　禅惠寺据山之坡山形围焉山林蔚青前有一池右有回龙桥桥之下涧水出焉山中有古井齐景明中安南将军黄僧成家天雨钱数亿万舍以造寺号钱房寺【梁天监中改禅房寺会昌废咸通二年重建县之西二十里】
　　天竺寺宅山之腰山极崇峻多筱竹前山亦巍竦寺之前有石曰安禅石四五枚又有破石石平为半有清涧环激【晋天福七年建号西明院祥符改今额县之西二十里】
　　显净寺在平屿左右有松竹寺有八池水甚清美其西庑有白鹤井【齐永明三年建青林寺会昌废后唐长兴元年建大中祥符元年改县西二十里】
　　悟空寺据髙岩前有巨壑又东有山涧通蛟井【周广顺元年于古乌流寺基建保安院治平二年改在县西二十里】有石如鼓不击自鸣【白乐天沃洲山记曰北对四明而金庭石鼓介焉】卢天骥题石鼓诗【山在江城欲尽头招提无处着清幽寒沈水底长留月冷入天围不剩秋村静尚遗看鹤戸溪寒只受钓渔舟眼前佳思能如许悔不长为隠地游】
　　大明寺居独秀山面大溪有古井可五尺深数尺水不曽少竭山之西为韶国师所凿有坑甚深【晋天福四年有姚氏女舍宅为寺曰崇明寺治平二年改今额县西三十里】
　　真如寺白道猷行溪而来登山腰有礼拜石石上有两穴膝如陷焉山中筑庵道猷居焉其后于山之坦平者立刹四围山林蔚茂峯峦峻拔涧溪遶寺清汲皆通涧水入于五龙山潭【周显徳元年号寳寿院大中祥符改西四十里】
　　宣妙寺居法华山林樾清邃山有大士井泉味清美深无底东麓有清泉筒引以入于寺其东二小池植莲【宋元嘉二年号崇明寺会昌废晋天福四年建治平改西四十里】
　　戒徳寺依火炉尖山山甚秀拔如星子峯前有松林左右皆松竹二池澄洁【齐永明三年置光徳院会昌废天福七年建西四十里】
　　普惠寺依遥望山有林樾前有桥流水过之东为放生池【齐永明三年号赡养法华院会昌废干符重建治平改西四十里】王铚题普惠方丈诗【镜里形容水底天定将何物喻真禅心安便是毗卢界尽日添香伴兀然】
　　证道寺居五龙山峭崖絶壁上攀云霄竹树蒙蔽前有阴涧来自寳寿山注于龙潭潭有五山中有晋高僧白道猷道场【山中产茶不在日注下取潭中水瀹茶尤絶竒治西四十五里晋开运元年号五龙院】
　　定林寺依山林壑崇峻山抱其右其左翼以太溪水石清湍水出于黄院相去五里有响岩雨下则岩响又有东泄潭有龙居焉其左有山曰石姥山【宋元嘉二年号松山院会昌废晋天福重建治平改西四十五里】山中有响岩龙潭卢天骥过定林寺诗【寒旌隠隠入花村小雨初晴水带昬不惮山程寻寺去只将诗思与僧论麦侵水步深藏艇栁暗人家半掩门莫厌禅居萧冷甚此来一为访溪藤】
　　下鹿苑寺山接太白山【其上即披云寺宋元嘉二年建号灵鹫寺会昌废咸通十四年重建治平元年改西四十五里】有隠天阁卢天骥登鹿苑隠天阁诗【欲结爱山人共了寻山债未有买山钱愁闻有山卖小雨湿春风倦云遮落日不若呌风来吹云放山出一眼吞万山寸心贮千里何日上归舟教人问春水残雪领春来踈锺惊梦去尚忆去年愁孤舟系江树】再登隠天阁诗【好在沧洲趣青苹入眼多落红随水尽啼鸟柰春何生事诗千首功名印几窠如何唤禅伯软语坐盘陀】山有龙潭潭泄水下为飞瀑对瀑水为玉虹亭卢天骥登鹿苑寺玉虹亭诗【饥鼯愁玃号穷冬层峦秀壁撑晴空阁拖小藤余力借来看霜岩飞怒虹小溪催呼老款段瀹鼎篝火烹团龙余甘入口齿颊爽两腋便欲生清风悠然千里堕眼界金篦割膜开双瞳乃知足力不到处别有天地生壶中国恩欲报巳华髪征车未去先晨钟玉川乘云紫皇家谪仙骑鲸河伯宫聊追二子归禹穴碧空转首山重重】葛翁仙坛坛之北有仙井水极清美下通海眼四时不竭上有石覆之
　　上鹿苑寺山自太白山来有姚圣姑者来赴下尘梵供不纳遂披云登山中曳裾止处有灵犬随之遂立寺卢天骥游鹿苑寺山诗【喜车寻春杖登髙不待扶蚁寒穿栁影蜂暖饱花须把酒怜樱笋临流忆鳜鱼他时公事了方有醉工夫宋元嘉七年姚圣姑于西山造披云院晋天福七年吴越改披云寺治西四十五里】山中有接山堂卢天骥诗【政和戊戌自东宪游云予尝爱晋人吏隠多在会稽而王子猷冐雪访戴尤为一时胜事予以捕冦过剡时方大雪初霁山流暴涨桥断不可行遂登鹿苑寺凭栏四瞩便觉溪山来相映发岂真中令当日应接不暇处耶为名堂为接山且赋诗以纪其事故腊老欲尽新春悭未来无令陇梅觉且遣山禽催云间古招提鐡凤翔斗魁单车夜剥啄境净无纎埃修篁舞瘦蛟怒瀑生晴雷坐乆欲頬风吹我心雾开乃知白莲社未下黄金台缅思王骑曹逸韵挽不回且同谢康乐屐齿破苍苔重游定不恶林壑富诗材】

　　剡録巻八

　　●钦定四库全书

　　剡録巻九

　　（宋）髙似孙 撰

　　○草木禽鱼上

　　木
　　松郦道元水经曰嵊山临江松岭森森戴逵松竹赞猗猗松竹独蔚山皋肃肃修竿森森长条戴公文章世少见之此赞甚简古森严

　　柏
　　谢灵运山居赋曰木则松栢檀栾会稽郡记曰会稽境多名山水峯崿隆峻吐纳云雾松栝枫栢枝擢干耸郑僧保剡人孝感甘露降松栢条

　　檀
　　传曰檀可为车故曰疆韧之木陆玑草木疏曰檀木皮青滑泽宋南渡初制五辂须檀为车轴取诸剡至今郊年文移如旧

　　栎
　　水经曰谢灵运与惠连聨句刻孤潭栎侧诗曰山有苞栎尔雅注曰栎有梂彚自褁

　　梓
　　水经曰谢车骑居嶀山东北曲江起楼楼北桐梓森摐

　　桐
　　谢车骑嶀江所居桐梓森摐人号桐亭丹池山在剡之东旧曰桐栢山道经曰上有桐栢合生

　　椿
　　剡溪谷多此木孔徳绍诗岁积松方偃年深椿欲秋用庄子事妙絶杞谢灵运诗滮池溉稉稻轻云暖松

　　杞
　　齐唐诗楩柟非给燎鱮鲂必施罛

　　楮
　　出越经说文曰楮糓也陆玑草木疏曰江南以楮捣纸剡溪作氷纸亦取此东坡诗肤为蔡侯纸子入桐君録李易剡贵门卜筑诗趂时务撷茗余力工捣楮谓作纸也

　　柽
　　出山居赋越经尔雅曰柽河栁张衡南都赋注曰柽似栢而香江淹柽颂曰碧叶掩蔼頳柯翕赩喻鳬诗晓坛柽叶露春圃术苗风

　　柞
　　周处风土记曰始寜剡界山多柞木吴越之间名柞为枥尔雅曰栩杼柞树也汉五柞宫即此木

　　石楠
　　李白诗水舂云母碓风扫石楠花祖巳诗不知叠嶂夜来雨清晓石楠花乱流魏王花木志曰石楠树野生二月花开剡山谷多此冬叶尤可爱

　　朴
　　平泉草木记曰厚朴得之剡溪

　　樟
　　出越经酉阳杂俎曰江东人以樟为船张嵲诗白水汪汪满稻畦樟花零落徧前溪

　　■〈木祭〉
　　舆地志曰越太平山生■〈木祭〉木剡多此木非止太平山也

　　槠
　　出越经李嘉佑诗子规夜啼槠叶暗逺道春来半是愁

　　思木
　　平泉草木记曰相思木得之剡溪三异记述异记皆曰战国时有民戍秦妻思之卒塜上生木枝叶皆向夫所谓之相思木吴都赋曰相思之树注曰树理坚邪研之有文可作器陆龟蒙诗树号相思枝满地鸟语提壶声满溪权徳舆相思木诗空见相思树不见相思人

　　竹
　　许敬宗竹赋曰筤谷着美稽山见知卫称淇澳梁赋夹池吴筠竹赋曰渭川千亩山阳数林会稽润玉罗浮色金竹在会稽尚矣剡左右沙村冣宜竹

　　箭竹
　　左传曰东南之美有会稽之竹箭剡谢岩五龙山尤多灵运山居赋曰二箭殊叶注曰苦箭大叶笄箭细叶戴凯之竹谱曰会稽箭冣精节间三尺坚劲中矢字统曰箭竹之别形小身大叶曰箭竹原父箭竹诗冉冉东南美托根那在兹黄太史箭笋诗会稽竹箭天下闻青岭霜笴摇紫云巽中诗适越长怀冬箭美游吴未数莼丝滑

　　毛竹
　　金庭曰毛竹洞天有毛竹李清叟诗云藏毛竹深深洞烟起香炉袅袅风

　　斑竹
　　愽物志曰洞庭二女以涕挥竹尽斑唐蒋防湘妃泣竹赋曰帝舜兮南巡不回二妃兮心伤巳摧泪浪浪而堕睫竹冉冉而凝苔李端诗云去低斑竹风来动白苹

　　燕竹
　　燕来时作笋取其早也王梅溪在剡有诗问讯东墙竹佳名始得知龙孙初迸处燕子正来时

　　苦竹
　　山居赋曰竹则四苦齐味谓黄苦青苦白苦紫苦也越又有乌末苦顿地苦掉尾苦湘簟苦油苦石斑苦苦笋以黄苞推第一谓之黄莺苦剡亦有之孟浩然诗岁月青松老风霜苦竹余

　　水竹
　　山居赋曰水石别谷注曰水竹依水而生甚细宻

　　石竹
　　山居赋注曰石竹别丛大以充屋其巨者竿挺之属细者■〈无〉箐之流闽中记曰劳竹似石竹

　　慈竹
　　任昉述异记曰南中生子母竹慈竹是也酉阳杂爼曰慈竹夏雨滳汁入地而生王勃慈竹赋曰如母子之钩带似闺门之悌友乔林慈竹赋曰类宗族之亲比同朋友之造膝宋景文公慈竹赞曰根不他引是得慈名注曰竹性土产根不外引宻不容笴生夏秋也

　　桃枝竹
　　书曰篾席纷纯孔安国曰篾桃枝竹也尔雅曰桃枝竹四寸有节又有梁简文帝竹赋曰玉润桃枝之丽鱼肠云母之名梁元帝诗柯亭临絶涧桃枝夹细流皮日休诗鼓子花明白石岸桃枝竹引翠岚溪

　　筀竹
　　字书曰筀竹名也有早竹晚竹棉竹梅圣俞诗侵天筀竹溪西东

　　筋竹
　　罗浮山踈曰筋竹坚利南土以为矛笋未竹时堪为弩弦皮日休诗乌纱任岸穿筋竹白袷从披趂肉芝

　　闪竹
　　越闪竹即宋景文黄太史所谓对青竹宋公赞曰翠沟如畵太史赋曰金碧其相

　　紫竹
　　剡山谷间徃徃有之宋景文紫竹赞曰竹生三岁色乃紫

　　方竹
　　玉岑山所植赞寜笋谱曰辰山有方竹其方二寸桂苑丛谈曰李徳裕游甘露寺赠僧方笻竹杖后数年至寺僧圆之矣陆龟蒙笋赋曰洪垆靡定方圆不均注曰南方有方竹宋景文方竹赞曰竹个皆圆此独方形张忠定公方竹诗笋从初茁已方坚峻节凌霜更可怜王平父方竹诗方竹同吾操端然直物间

　　人面竹
　　剡山有之竹径几寸近本逮二尺节极促四面参差竹书曰如鱼身而凸颇类人面

　　淡竹
　　本草曰竹类不一而农经所载惟筀竹苦竹淡竹耳

　　花

　　牡丹
　　仲皎牡丹诗玉棱金线晓妆寒妙入天工不可干老去只知空境界浅红深紫梦中看择璘牡丹诗东君着力为渠裁妙絶真姿不受埃嗟我一观如梦幻倚栏非为爱花来

　　芍药
　　李易剡山诗斑竹笋行三亩地红药花开一尺围王梅溪剡馆芍药诗已过花王候纔闻近侍香来游禁酒地免作退之狂

　　海棠
　　草木记曰木之竒者会稽之海棠沈立海棠记曰徳裕言花中带海者从海外来程琳海棠诗所谓海外移根灼灼竒是也海棠以蜀本为第一今山间所有多野棠王梅溪在剡有海棠诗欲与春争媚嫣然一笑芳雨中如有恨疑是为无香先公在剡谢人海棠诗富贵天姿锦里人髙华全比玉堂臣緑娇红嫩精神是肯折园林两树春注曰花谱以海棠比翰林学士唐吴融海棠诗太尉园村两树春年年奔走看花人此诗全成谶也

　　桂
　　草木记以剡中丹桂为奇徳裕有访剡溪樵客得红桂诗曰昔闻红叶枝独秀龙门侧越叟遗数株周人未尝识来自天姥峯长凝翠岚色记中曰又得剡中真红桂李白诗何以折相赠白花青桂枝虽然剡溪兴不异山阴时刘长卿寄剡中诸官诗桂香留客处枫暗洎村时梅溪王公记周氏天香亭曰嵓桂数百根皆古木也苍然成林森然成阴洞然而深窅径通幽而亭乎其中主人日与客游焉如入宜人之林而夏不知暑如登飞来之峯而香生自天如骑蟾蜍游兎宫而下游人间世真剡之絶境也先公次韵杨少云桂花诗溶溶漠漠秋光淡耿耿寥寥夜色清不是灵根函爽气如何酝得此香成玉兎捣霜千万粒凄风折作四花凝广寒惯识朝真趣一笑秋空意欲凌少云名寅为兵部侍郎时同在剡

　　四季桂
　　予雪馆尝植四季桂白居易诗有木名丹桂四时常馥馥枣据诗芳林挺芳干一岁三四花据晋人也

　　雪桂
　　雪馆雪中桂有花坐客以为自古未有余曰李贺诗雪下桂花稀杜牧诗桂花香带雪古人已见之

　　山茶
　　平泉草木记曰得会稽之山茗越山固多也陶弼山茶诗浅为玉茗深都胜大曰山茶小海红先公雪馆山茶诗江南嘉木蔚苍苍能与山梅次第芳叶厚耐擎三寸雪飞初怯受一畨霜

　　石岩
　　花比杜鹃尤红石岩先放叶后着花仲皎石岩花诗朱英厯厯烁晴空过了花间几信风明日畵阑供徙倚却须有句到芳丛

　　茶
　　王梅溪剡馆茶诗日烘香倍逺雨浥韵尤清山谷诗雨浥何郎试汤饼日烘荀令炷炉香其用日烘乃山谷诗中来也酴醿先公剡中赋

　　酴醿
　　花诗羽葢珠旛上下蒙倚栏碧动舞蛟龙谁怜澹素朝天面自现光明满月容杨栁风柔沾絮湿蔷薇露重染衣浓典型犹带醺酣力酝得余春百倍醲

　　杜鹃
　　剡僧择璘杜鹃花诗春老麦黄三月天青山处处有啼鹃悬崖几树深如血照水晴花暖欲燃三叹鹤林成梦寐前生阆苑觅神仙小山拄颊愁无奈又怕声声■〈目舌〉夜眠剡人谓之映山红唐僧修睦有映山红诗山前几见烟边重溪畔曽逢雨后斜

　　瑞香
　　西太白山有此花卢天骥剡山瑞香花诗入梦生香酒力微不须金鸭袅孤馡为嫌淡白非真色故着仙家紫道衣时卢政在西山也了元瑞香谱曰庐山瑞香比他郡冣香信乎风物各有相宜吴曽漫録曰剡山瑞香花天圣中始传东坡诸公悉作瑞字此山记中载瑞香花及讷禅师诗山中瑞来一朝出天下名香独见知张祠部以瑞为睡其诗曰曽向端州睡里闻香风占尽世间春窃花莫扑枝头蝶曽见南牕半梦人先公翰林诗云岑深处独翘翘香逐吴山一梦销味入禅心清透澈锦熏篝暖不容招

　　红梅
　　卢天骥迎熏堂红梅诗河阳满县栽桃李风过落花吹不起潘郎逺韵故不凡为米折腰聊尔尔剡溪诗尹亦可人作堂饷客名迎熏虽无桃李继潘令红梅一窠香入云自怜多病绣衣客百年未半鬓先白长鞭短帽饱霜露田园将芜身未索何日背琴携瘦笻鸣弦堂上迎薫风梅香巳断叶初暗满枝着子双颊红寄声艇子可留意为我沿溪撑短篷王梅溪红梅诗桃李莫相妬天姿原不同犹余雪霜态未肯十分红

　　千叶黄梅
　　王梅溪诗菊以黄为正梅惟白冣嘉徒劳千叶染不似雪中花先公翰林诗一梦梨花失晓云晚贪黄里弄精神寒枝染透蔷薇露犹向人间犯色尘

　　蜡梅
　　花有紫心者青心者紫者色浓香烈谓之辰州本蜡梅声名自蘓黄始徐师川诗所谓江南旧时无蜡梅只是梅花对月开也王梅溪剡馆蜡梅诗非蜡复非梅谁将蜡染腮游蜂一见过讶自蜜中来

　　菊
　　朱放剡溪舟行诗漠漠黄花覆水时时白鹭惊船此溪边菊有花也先公于雪馆西坡手种一二百本最竒者紫菊丹菊杜荀鹤诗雨匀紫菊层层色风弄芭蕉叶叶声庾信诗层霄映紫芝潜涧泛丹菊者是也先公有种菊诗菊载神农经不见诗三百周官叙鞠衣一言仅可摘黄华纪吕令落英餐楚客伯始饮得寿桐君书探赜移根候萌动需时当甲拆我羡柴桑里敢希履道宅不种儿女花朱朱与白白阅谱品虽多求栽地恐窄揠苗助其长抱瓮溉以泽朗咏黄为正流播风传格寒香紫茁兰晚节铜柯栢相继早梅芳一笑巡檐索

　　丁香
　　剡山白丁香絶多殊不恶李贺诗乱系丁香梢满栏花向夕钱起丁香诗露香浓结桂池影闘蟠虬

　　薝卜
　　此花生山谷榛篁间冣多禅月所谓白薝卜花露滴也韩渥诗整钗栀子重呵酒菊花香杜甫栀子诗其实也王梅溪诗禅友何曽到逺从毗舎园妙香通鼻观静悟佛根源

　　水仙
　　水仙自鲁直文潜诗得名者有单叶者先公诗朝朝暮暮泣阳台愁絶氷魂水一杯巫峡云深迷昨梦潇湘雪重冩余哀菊如相得无先意梅亦倾心敢后开恼彻会心黄太史他花从此不须栽

　　蔷薇
　　李易剡山诗剡山无数野蔷薇黄云烂熳相因依李白题东山亦曰不见东山乆蔷薇几度花

　　凌霄
　　元稹诗寒竹秋雨重凌霄晚花落白居易诗有木名凌霄擢秀非孤标陆游诗庭中青松四无邻凌霄百尺依松身

　　剡録巻九

　　●钦定四库全书

　　剡録巻十

　　（宋）髙似孙 撰

　　○草木禽鱼下

　　果

　　梅
　　皇甫冉寄袁郎中经剡诗受律梅初发班师草未齐崔颢入剡诗山梅犹作雨溪橘未知霜仲皎次韵王性之梅花诗白玉丛边碧玉流见花无复为花羞春风细雨溪山路洗尽去年今日愁春到寒林雪得知雪中谁解认芳姿溪山飞上一轮月香满风前独立时择璘梅花诗花老香微春始来禁寒唯有雪相陪无情谁为添愁怯雨后风前亦可哀江朝宗梅花诗【朝宗栝苍人有诗名】小小人家短短篱冷香湿雪两三枝寂寥竹外无穷思正倚江天日暮时月淡霜清驿路长一枝春信到江乡西山饿死魂犹瘦洛浦仙游佩亦香先公翰林次韵新新数点照疎篱又折今年第一枝只为知心无着处雪中独立冣多时踏雪归来水路长亲曽相见白云乡风来风去都无那分付行人一点香

　　杏
　　卢天骥剡中诗山杏枝头鹎鵊儿来传春意语多时王铚杏花诗玉人半醉点丰肌何待武陵花下迷记得秋千归后约黄昏新月粉墙低醉里余香梦里云又随风雨去纷纭人间春色都多少莫扫残花不尽魂

　　桃
　　张燕公题金庭观诗他日洞天三十六碧桃花发共师游东坡诗云刘氏宅邉霜竹老戴公山下野桃香王梅溪红桃诗洗尽夭夭色泠然众卉中却将千叶雪全胜几株红

　　李
　　林槩剡郊野思诗故园桃李经年别一望归心绕翠蹊越桃李品最繁剡亦多佳种翠李窃脂桃最髙李绅游剡龙宫精舎昼寝有老僧见一黒蛇上刹前李树食其子复望东序而去入绅怀中僧曰公睡中有所睹否李曰梦中登李树食李甚美似有一僧相逼乃窹僧知非常延遇甚谨

　　樱桃
　　李易剡山诗豆角尝新小麦秀来禽向长樱桃肥卢天骥鹿苑诗把酒怜樱笋临流忆鳜鱼沈约诗野棠开未落山樱发欲燃剡山固多山樱

　　枇杷
　　谢灵运七济曰朝夕食既毕摘果堂阴春惟枇杷宻林禽春安得有枇杷也始寜堑多植此剡坑吴庄最多宋谢瞻枇杷赋曰肇寒葩于结霜成炎果乎纎露则熟乎夏矣宋周祗枇杷赋曰四序一采素华冬馥八字瓌妙

　　林檎
　　山居赋曰枇杷林檎带谷映渚青李来禽出羲之帖梅圣俞诗右军好佳果墨帖求林禽李易剡山诗豆角尝新小麦秀来禽向长樱桃肥

　　莲
　　剡少陂隰莲芰非利钱昭度剡溪诗到处杨栁色几家荷叶风尚言此也择璘荷花诗双双白鹭随青空飞入花汀杂翠红烟火一篷渔舎晚归时荡漾小舡风全似惠崇大年小景

　　瓜
　　剡之西太平乡产竒瓜绀翠如筩味絶佳庾信所谓美酒含兰气甘瓜开宻筒齐灵敏剡人种瓜营塟朝采夕生

　　枣
　　枣在嶀山间徃徃青枣耳韩愈诗枣圃落青玑瓜畦烂文贝唐诗雨颗青玑宻风香白雪翻若萧山则赤枣甚竒庾肩吾诗踊跃赪鱼醉参差绛枣浮是也

　　石榴
　　剡近东阳故多榴房晋潘尼张载张恊应贞潘岳夏侯湛若庾鯈范坚宋颜测皆有安石榴赋古人爱之若此

　　葡萄
　　广志曰葡萄黄黒白三种越剡间多碧蒲桃王梅溪剡馆葡萄诗珠帐累累挂龙须蔓蔓抽从渠能美醸不要愽凉州

　　木瓜越剡所产多青瓜不复丹色如宣城梅溪者何承天木瓜赋曰维兹木之在林亦超类而独召方朝华而繁实比沙棠而有曜佳语也

　　胡桃
　　尚书故实曰右军禽李帖又曰胡桃种巳成矣木玄虚四明山记曰芙蓉峯山足生胡桃今新剡间种此晋钮滔母荅吴国书胡桃外刚檏内柔甘质似古贤欲以奉贡善形容如此

　　杮
　　剡所多也种亦不一谢灵运山居赋曰椑柿披实于长浦简文赐柿启有云悬霜照采四字甚竒

　　椑
　　潘岳诗前庭树沙棠后园植乌椑

　　梨
　　剡梨多种葢杜诗所谓塞栁行疎翠山梨结小红者然更有大且重者庾信诗寒谷梨应重秋林栗更肥

　　栗
　　始寜墅有栗圃陶隠居曰栗会稽最丰诸暨形大皮厚不美剡及始寜皮薄而甜秦系谢朱放访山居诗土栗添初味寒花带老颜又山中寄钱起苗发诗稚子唯能觅梨栗逸妻相共老烟霞

　　榧
　　平泉草木记曰木之竒者稽山之榧东坡诗彼美玉山果粲为金盘实玉山属东阳剡暨接焉榧多佳者僧巽中棐汤诗乆厌玉山果初尝新棐汤棐肉和以生蜜氷脑作汤竒絶其木宜制书几王昌龄诗芸香浄棐案松影闲瑶墀是也

　　柑
　　剡素无柑近有种者撷实来风味不减黄岩胡公柑赋处汉之南背江之阴水带清流山向髙岑种柑法也

　　枨
　　张籍诗山路黄枨熟沙田紫芋肥真剡中风物也梅圣俞诗越山橙熟久楚饭稻舂初

　　橘
　　崔颢入剡诗山梅犹作雨溪橘未知霜任昉述异记曰越多橘柚园越人岁税谓之枨橘戸亦曰橘籍

　　柚
　　列子曰吴越人间有木焉曰櫾碧实冬青实丹而味酸尔雅音义曰柚作櫾崔琦七蠲曰于斯江泽实产橘柚紫叶元实緑里朱茎谢惠连诗含苞者柚忘忧者萱实摘柯摧叶殒条繁

　　锺乳
　　山居赋曰访锺乳于洞穴灵运自注曰近山竹青剡崕谷亦生焉梅福四明山记南一峯石壁数穴生石乳沈约游金庭馆诗朋来握石髄宾去驾轻鸿剡固有此也又诗玉窦膏滴沥石乳室空笼鲍照诗铜溪昼森沉乳窦夜滴沥刘删诗石床新溜乳金灶欲成丹姚合诗玉英含石乳黄粉落松花皮日休诗鹤笙入夜归云屋乳管逢春落石床张籍诗石洞新生乳寒泉旧养龙李适诗扪壁窥丹井梯苔瞰乳穴章孝标诗露寒锺乳结风定玉花香古人诗中多喜用此

　　朱砂
　　崖谷间亦有之人不知采耳李白剡中诗无以墨绶苦来求丹砂要寰宇志曰会稽岁贡丹砂

　　禹余粮
　　旧经曰嵊北余粮岭产禹余粮愽物志曰禹治水弃余食于江为禹余粮李羣玉诗涧有尧时韭山余禹代粮逋翁剡纸歌宛委山里禹余粮石中黄子黄金屑

　　云母石
　　剡山接地壁岭道间所生石色晶莹葛洪丹经用云子者云母也白居易诗朝餐云母散夜吸沆瀣精张籍诗炼成云母休烦爨占得雷公当吏兵皮日休诗深夜数瓯唯栢叶清晨一器是云华注曰云华云母别名

　　石燕
　　梅福四明山记曰南峯之北嵓生石燕

　　茯苓
　　山居赋曰茯苓千岁而方知杜甫茯苓诗翻动神仙窟封题鸟兽形李益茯苓诗松膏为茯苓妙者是鹤形章孝标诗注缾云母滑潄齿茯苓香剡山多乔松松下多苓典术曰松脂入地千岁为茯苓

　　术
　　剡山有术尔雅曰术山蓟也庾肩吾术煎启曰緑叶抽条生于首峯之侧紫花标色出自郑嵓之下杨侃诗结茅野客前溪住采术幽人絶顶行方干诗云迷收术路雪隔出溪时秦系诗霓裳云气润石径术苗春

　　黄精
　　旧经曰石鼓山多黄精愽物志曰太阳之草名黄精谢灵运游名山志曰天室固多黄精秦系期王炼师诗黄精蒸罢洗琼杯林下从留石上苔昨日围碁未终局多乘白鹤下山来

　　藷藇
　　本草曰齐越名山芋异苑曰野人谓之土藷张师正倦游杂録曰薯蓣唐代宗名预改为药英庙讳上一字却呼蓣药温公送薯蓣苗诗客从魏都来遗我山藷实则曰山藷王荆公王岐公和蔡枢宻山药诗则曰山药黄鲁直和七兄山蓣汤诗则曰山蓣

　　地黄
　　山居赋曰采石上之地黄剡地种之白乐天采地黄诗采之将何用持以易糇粮

　　仙茅
　　齐唐集曰少微山有仙茅诗曰仙方上品夸灵种忽怪灵芝拆紫苞玉泽返婴看验术少微山是小三茅李商老诗闻说仙茅胜锺乳移根逺自西山阿剡亦有焉人少采耳

　　草

　　芝
　　郑僧保剡人芝生于墓

　　兰
　　越絶书曰句践种兰于兰渚山旧经曰兰渚山句践种兰之地王谢诸人修褉兰渚亭山居赋曰风生浪于兰渚日倒景于椒涂岂惟兰渚多兰剡兰固自漫山竞秀但花不如兰渚豊挺耳仲子陵幽兰赋曰贞正内积芬华外扬和气所资精明自得此十六字超出笔墨蹊径其知兰者乎王拱辰送陆轸守越诗棊墅风烟清早夏褉亭兰茝暗残春一时称杰句録之

　　秋兰
　　山居赋曰水香送秋而擢蒨注曰水香兰草也当是秋兰秋兰古人最所钟爱一经灵均风骚之士竞知慕焉离骚曰秋兰兮蘼芜罗生兮堂下緑叶兮素华芳菲菲兮袭予又曰秋兰兮青青緑叶兮紫茎张衡思玄赋曰■〈糹隽〉幽兰之秋华东京赋曰芙蓉覆水秋兰被涯魏武帝陌上桑曰柱杖桂枝佩秋兰曹植迷迭香赋曰芳暮秋之幽兰兮丽昆仑之英芝又诗繁华捋茂秋霜悴之君不垂眷岂云其诚秋兰可喻桂树冬荣又诗秋兰被长坂晋傅元秋兰篇秋兰荫玉池池水且芳香又诗秋兰岂不芬鲍肆乱其芳元鼓吹曲又曰谋言恊秋兰清风发其芳陆机诗气惠秋兰潘尼诗流声馥秋兰一秋兰之微而词人眷眷如此是亦瓌贞挺秀可以比徳欤比从永嘉移本大畧如蕙擢花八九月之交香特重于春兰也

　　蕙
　　广雅曰蕙草緑叶紫华林槩诗吴娘晚唱穿菱叶楚客春心记蕙丛

　　长生草
　　剡之东四明山生草曰长生不死草虽甚枯槁得水即葱翠甚为异也东方朔神异经曰会稽横山有草茎赤叶青人死服之活十洲记曰不死草出祖洲田人既死者活述异记曰汉武帝时月支国献活人草仙传拾遗曰祖洲不死草在洲田中名养神芝叶似菰不丛生一株活千人杜光庭神仙传曰秦皇时苑中多疫死者有鸟衔草覆其面即活王右丞长生草诗老根那复占春晴能住虚空自发生

　　鹿胎草
　　猎士陈惠度射鹿剡山鹿孕而伤舐子死其处生草曰鹿胎草

　　恒春草
　　唐方士梁锺进恒春草诗东吴有灵草生彼剡溪傍既乱莓苔色仍连菡蓞香金膏徒骋寿石髄莫矜良傥使露涓滴还游不死方

　　菖蒲
　　左氏传曰昌歜说苑曰昌本陶隠居曰昌阳东坡石菖蒲赞序满有昌阳之辨卢天骥定林寺沿溪采石蒲诗晓行隠隠入花村小雨初晴水气昏莫厌僧家能冷淡且穿芸屫采溪荪择璘诗寒石一拳添瘦削皆佳句

　　麝香菜
　　西山有之即紫苑苗也

　　石耳
　　生四明山絶壁絶甘滑

　　茶品
　　会稽茶以日铸名天下余行日铸岭入日铸寺绠日铸泉瀹日铸茶茶与水味深入理窟茶生苍石之阳碧涧穿注兹乃水石之灵岂茶哉山中僧言吾左右岩坞能几何茶入京都奉台府供好事者何可给盖取诸近峯剡居半然则世之烹日铸者多剡茶也日铸以水胜耳建溪顾渚溪以茶名者水也剡清流碧湍与山脉络茶胡不竒余留剡几年山中巨井清甘深洁宜茶方外交以茶至者皆精絶唐僧清昼诗越人遗我剡溪茗采得金芽爨金鼎剡茶声唐已着李易剡山诗云谷移佳茗风潭遶古松栽种也趂时务撷茗余力工捣楮采撷也丹鼎山头气茶床竹外烟烹试也仲皎赠剡僧秀藴点茶成梅花诗未飞三白雪却报一枝春皆风流人也作茶品
　　瀑岭仙茶
　　五龙茶
　　真如茶
　　紫岩茶
　　鹿苑茶
　　大昆茶
　　小昆茶
　　焙坑茶
　　细坑茶

　　泉品
　　陆羽水品二十刘伯刍水品七品藻天下名泉也余尽取剡中潭谷水入茶三叹茶非水不可水得茶方神耳卢天骥玉虹亭试茶诗乍见飞泉眼即明玉虹垂地半天声何时闲散无公事洗钵重来汲浅清又航湖未逐鸱夷子得水今同桑苎翁试遣茶瓯作花乳从教两腋起清风斯人殊有风度作泉品
　　葛仙翁井泉
　　瀑布泉
　　五龙潭
　　簟山三潭
　　石门潭
　　响嵓潭
　　动石潭
　　三悬潭
　　紫岩潭
　　橐潭
　　亚辅潭
　　泄潭泉
　　偃公泉
　　龙藏大井
　　明觉大井
　　竹山大井
　　谢岩潭
　　狮子岩大井

　　禽

　　鹤
　　张籍诗春云剡溪口残月镜湖西水鹤沙边立山鼯竹里啼李易剡山诗鱼跳破浪奋赤鬛鹤唳投松翻缟衣卢天骥剡中诗但数十家看鹤戸与两三只钓鱼船

　　鹄
　　出山居赋广志曰黄鹄出东海徐干七喻曰云鸧水鹄张伯玉诗冷风徐引江鹄飞白云回首清猿啼李易剡山有浴鹄池诗沼从鹄举添萧索峯以鸾翔解叹嗟又浴鹄开新鉴纎尘莫遣遮

　　鸨
　　出山居赋朱超诗緑草闲游蜂青葭集轻鸨谢眺诗田鹤逺相呌沙鸨忽争飞郭璞上林赋注曰鸨似雁无后指

　　鷮
　　出山居赋陆玑疏曰两足之英有鷮尔雅曰鷮雉长尾走且鸣抱檏子曰雉有擅泽之鷮

　　雉
　　尔雅雉鸐也元稹诗驯鸥眠浅瀬惊雉入平芜齐唐诗纎纶鱼■〈罒勺〉尾鸣镞雉摧班晋王淑之翟雉赋曰雉见质而不陋翟表文而不华晋孙楚翟赋曰班五色之竒章扬皦皦之清音尔雅曰鸐山雉尾长温庭筠诗冉冉山鸡红尾长一声樵斧惊飞起江涛剡中诗麦陇将雏驯乳雉栁塘遗子漾游鱼

　　鹇
　　项斯诗更望会稽何处是沙连竹箭白鹇羣西京杂记曰鹇有白鹇有黒鹇李白诗请以双白壁卖君双白鹇诗人所乐尚者

　　子规
　　李易剡山诗丁宁杜宇徃江北为唤故人令早归仲皎怀剡川故居诗蝴蝶梦中新岁病杜鹃声里故乡愁成都记曰蜀王杜宇称望帝死化为鸟名杜鹃一名子规尔雅曰嶲周即此鸟也越人谓之谢豹

　　莺
　　出旧经诗义疏曰黄鸟鸺鹠也或曰黄栗留或曰黄鸟一名仓庚谢灵运酬惠连诗嘤鸣已悦豫幽居犹郁陶

　　畵眉
　　梅圣俞诗山鸟本无名两眉如粉畵文与可畵眉诗百啭千声随意移山花红紫树髙低始知鏁向金笼听不及林间自在啼剡林谷雅多此也

　　拖白练
　　张九龄诗山禽毛如白练带栖我庭前栗树枝张佑诗红蕉心半巻白练尾长垂文与可诗盘石坐深林不欲人求见隔岸谁品弦数声拖白练玉岑山最多尤可玩爱

　　黄雀
　　剡人候雀曰白露来霜降去张芸叟诗所谓黄雀知时节清江足稻粱是也蘓子由亦曰秋风下黄雀飞禾日熟黄雀肥其曰百个同缶仍相依者可醢也

　　婆饼焦
　　梅圣俞诗婆饼焦儿不食尔又向何之尔母山头化为石山头化石可奈何遂作微禽啼不息先公翰林集髙亭诗山亭十月晏温朝倚槛一声婆饼焦舌涩力微寒气早不成清亮却成娇

　　啄木
　　尔雅曰啄木鴷也白居易诗岂无啄木鸟嘴长将何为贾岛诗经年抱疾谁来问野鸟相过啄木频

　　布糓
　　出旧经温庭筠诗莲塘艇子归不归栁暗桑浓闻布谷

　　戴胜出
　　旧经尔雅曰戴胜鵀也春秋考异邮曰孟夏戴纴降春秋说题辞曰戴纴出蚕期起傅元阳春赋曰睹戴胜之止桑聆布谷之晨鸣梅圣俞诗雉翚依麦雊戴胜绕枝翔文与可诗戴胜入园春巳老栗留过垄麦将熟程致道戴胜赋曰惟戴鵀氏知与时通降于柔桑以趣女工

　　鸠
　　卢天骥剡诗强呼膏雨鸠闲管乍有香泥燕猛忙

　　巧妇鸟
　　出旧经鹪性巧巢至精若刺韈又名韈雀张祜诗旧巢飞巧妇新叶长宜男梅圣俞巧妇鸟诗巧妇口流血辛勤非一朝莠荼时补绽风雨畏漂摇

　　伯劳
　　出旧经周书时训曰五月鵙始鸣蔡邕章句曰鵙伯劳也李嘉佑诗映花双节驻临水伯劳飞

　　鹎鵊
　　卢天骥剡中诗山杏枝头鹎鵊儿来传春意语多时欧阳詹诗村店月西入山枝鹎鵊声鹎鵊鸦舅也张祜诗落日啼乌舅空林长寄生胡文恭诗二月辛夷犹未落五更乌舅最先啼此诗说尽鹎鵊啼最早也

　　山鹧鸪
　　白居易山鹧鸪诗山鹧鸪朝朝暮暮啼复啼啼时露白风凄凄黄茅冈头秋日晚苦竹岭下秋日低山中最多

　　竹鸡
　　梅尧臣诗恐伤尔心不敢泣春冈细雨闻竹鸡林和靖诗昼岩松鼠静春堑竹鸡深王性之诗惨惨风林呌竹鸡冥冥山路晓光微又徳操诗山尽路回人迹絶竹鸡时作两三声陶岳零陵记曰竹鸡状如鹑尾少长北梦琑言曰竹鸡食半夏

　　吐绶鸡
　　剡太白山有鸡五色吐緑绶号吐绶鸟埤雅曰绶鸡似雉吐物数寸食必蓄嗉虑触其嗉行每逺草木古今注曰吐绶鸟曰锦鸡刘禹锡吐绶鸟诗越山有鸟翔寥廓嗉中吐绶光若若李易太白山吐绶鸡诗昔人仙去断丹梯憔悴深山吐绶鸡百啭和鸣非我事漫将文采慰幽栖

　　鹑
　　博雅曰鹑善斗梅圣俞鹑诗脱命秋隼下鸣斗自相捋夏为黄鹑秋冬为白鹑夏鹑入馔絶胜人多笼致李白诗君看海上鹤何似笼中鹑

　　鸬鹚
　　剡溪上渔舟所载者也裴冕诗浅沙游蚌蛤危石起鸬鹚苍颉篇曰鸬鹚似鶂而黒杨孚异物志曰鸬鹚不生卵而孕雏于池泽间又吐生以镮挂其项入水捕鱼日得数百

　　翡翠
　　李绅诗鱼惊翠羽金鳞跃莲脱红衣紫菂摧于仲文诗花惊飞翠羽萍散跃頳鳞栁宗元诗古苔凝青枝阴草湿翠羽仓颉解诂曰鹬翠别名也韩渥诗天长水逺网罗稀保得重重翠碧衣则谓之翠碧鸟蔡邕翠鸟诗回顾生碧色动摇扬缥青钱起翠鸟诗擘波得泉鱼一点翠光去形容尽矣李易剡山浴鹄池诗翠光争水鸟红影湛山花谓此也

　　白鹭
　　朱放剡溪诗漠漠黄花覆水时时白鹭惊船赵湘剡溪唐郎中所居诗开池延白鸟扫树带清秋诗义疏曰鹭好絜白齐鲁谓之舂锄吴越谓之白鸟

　　鳬
　　梁简文诗戏鳬乘洑下渔舟冐浪前又诗旅雁同洲宿寒鳬夹浦飞许敬宗诗波拥羣鳬至秋飘朔雁归皆剡中风景毛苌诗传曰鳬水鸟方言曰野鳬甚小好没水谓之鷿鹈仓颉解语曰鳬名水鹘晋张望鷿鹈赋曰惟鷿鹈之小鸟托川湖以繁育能率性以闲放匪窘惕于笼畜谢眺野鳬赋曰碎文锦之丹臆纳绮緑之翠襟

　　鸂■〈氵鵣〉
　　温庭筠诗剡溪鱼客贺知章任达怜才爱酒狂鸂■〈氵鵣〉苇花随钓艇蜻蜓菰菜梦横塘谢惠连鸂■〈氵鵣〉赋曰览水禽之万类信莫丽乎鸂■〈氵鵣〉服昭晰之鲜姿憇川湄而偃息临海异物志曰鸂■〈氵鵣〉食短狐在溪中无毒气古人淮赋曰■〈氵鵣〉寻邪而逐害是也陈昭裕图经曰鸂■〈氵鵣〉宿渚若有敕令其浮游也雄左雌右皆有式度

　　鵁鶄
　　周礼曰会稽宜鸟其注曰孔雀系鵁鶄之属欧阳询曰鵁鶄似鳬髙脚毛冠晋挚虞赋曰鵁鶄呈仪若刻若画巧态多姿乍浮乍没

　　脊令
　　出越经杜公所谓沙晚脊令寒者越人曰雪姑赞宁物类志亦曰雪姑尔雅则曰■〈邕鸟〉渠脊令也飞则鸣行则摇又有坑鹊殊小

　　鱼鹰
　　舟过嶀江一禽如雪擒鱼健于隼问之渔人曰鱼鹰也温公鱼鹰诗翩然下林表不惮风湍恶

　　兽

　　麖
　　灵运自注山居赋曰麖音京能跳跃字书曰麖大鹿也一角而牛尾王梅溪嶀山赋曰皇书亭畔又看麖滞之踪

　　■〈鹿外旨内〉
　　尔雅曰■〈鹿外旨内〉大鹿旄毛狗足元稹诗庭狎仙翁■〈鹿外旨内〉池游县令鳬叶清臣诗山迥人逢■〈鹿外旨内〉江清客厌鱼杜甫诗永与清溪别蒙将玉馔俱剡其庶乎

　　羱
　　出山居赋尔雅注曰羱羊似吴羊而大其角椭出义训曰羱羊养草以■〈船上皿下〉旋注曰暑天尘露在其角上生草戴之而行爱之独寝又广志曰羱羊角重于肉代都赋曰大角谓之羱

　　豕
　　旧经刘禹锡进野猪状曰收刈之余田猎有获异于刍豢着在方书

　　熊
　　李白诗湖月照我影送我至剡溪又云熊咆龙吟似豕冬蛰说文曰心有脂曰熊白味美好举木引气庄子所谓熊经鸟伸冬蛰不食饥则舐其掌其美在掌卢象诗明月闻山鸟寒崕见蛰熊李端诗熊寒方入树鱼乐稍窥泉陈陶诗鹤鸣髙崖裂熊斗老树倒梅圣俞诗霜落熊升木林空鹿饮溪

　　罴
　　出山居赋诗传曰黄罴赤罴大如熊脂白而麄栁宗元罴说曰罴之状被髪人立絶有力

　　猿
　　虞骞嵊亭诗澄潭写度鸟空岭应鸣猿李白剡中诗猿近天上啼人移月中棹又曰谢公宿处今尚在緑水荡漾青猿啼刘长卿诗鸟道通闽岭山光落剡溪暮帆千里思秋夜一猿啼仲皎东太白山溪猿亭诗挂烟羣木冷啼月一山秋

　　狐
　　诗传曰狐色赤白征记曰狐听氷无声乃度张说诗啼■〈犭员〉抱山月饥狐猎野霜

　　豺
　　出山居赋尔雅曰■〈豸寸〉狗足说文曰豺体细瘦谓之豺季秋取兽四面陈之谓之祭兽尝行黄沙道中见一■〈豸寸〉与一野豕絶大为野丁所夺

　　玃
　　剡太白山赵广信錬丹登仙之处有赤玃尔雅曰玃父善顾郭璞注曰似猴而大能玃持人好顾盻吕氏春秋曰猴五百年化为玃卢天骥鹿苑寺诗饥鼯猛玃号穷冬层峦秀壁撑晴空

　　鱼

　　鲈
　　李白诗此行不为鲈鱼鲙自爱名山入剡中项斯寄剡中友诗山晚迥寻萧寺宿雪寒谁与戴家期夜来忽觉秋风急应有鲈鱼触钓丝羊士谔诗山阴道上桂花初王谢风流满晋书会作江南步从事秋来还复忆鲈

　　鱼白鱼
　　嶀山下巨潭白鱼所聚大者二三尺头昻者第一尾頳者谓之追红白杜甫诗白鱼困宻网黄鸟喧佳音方干诗山鸟踏枝红果落家童引钓白鱼惊韦应物诗沃野收红稻长江钓白鱼白居易诗青青芹蕨下迭卧双白鱼

　　青鱼
　　青鱼头色微青刘邵七华曰洞庭之鲋青颅碧鳞葢此类池中所蓄不及溪中者向过娥江渔人数连网得此鱼可三四尺剡中所有乃江中物也

　　鳢
　　出山居赋尔雅曰鳢鲖也陆玑疏曰鲂鳢也本草经曰蠡今作鳢字

　　鲋
　　出山居赋王肃易注曰鲋小鱼广雅曰鲭鲋也刘邵七华曰洞庭之鲋出于江岷素腴青颅朱尾碧鳞

　　鲢
　　鲢即鱮也鱼诗笺曰鱮似鲂而大头鱼之不美者土语曰买鱼得鱮不如啖茹埤雅曰吴越呼鳙鲢鱼齐唐越吟行楩柟非给燎鲂鲢必施罛

　　鳟
　　出山居赋陆玑疏曰鳟倪似鲵鳞细于鲵赤眼多细文孙炎尔雅正义曰鳟好独行

　　鲩
　　尔雅曰鳢鲩也陆玑疏曰鲩似鳢狭而厚江东呼为鲤鱼今剡渔谓之逆者鳟鳢之类也

　　鲤
　　李易剡山诗鱼跳破浪奋赤鬛鹤唳投松翻缟衣赤鬛鲤也

　　剡録巻十

附录：

子畧四卷目录一卷（内府藏本）

宋高似孙撰似孙有剡录巳著录是书卷首冠以目录始汉志所载次隋志所载次唐志所载次庾仲容子钞马总意林所载次郑樵通志艺文畧所载皆削其门类而存其书名畧注撰人卷数于下其一书而有诸家注者则惟列本书而注家细字附录焉其有题识者凡阴符经握奇经八阵图鬻子六韬孔丛子曾子鲁仲连子晏子老子庄子列子文子战国策管子尹文子韩非子墨子邓析子亢桑子鹖冠子孙子吴子范子鬼谷子吕氏春秋素书淮南子贾谊新书盐铁论论衡太元经新序说苑抱朴子文中子元子皮子隐书凡三十八家其中说苑新序合一篇而八阵图附于握竒经实共三十六篇惟阴符经握奇经录其原书于前余皆不录似乎后人删节之本未必完书也马端临通考多引之亦颇有所考证发明然似孙能知亢仓子之伪而于阴符经握竒经三畧诸葛亮将苑十六策之类乃皆以为眞则鉴别亦未为甚确其盛称鬼谷子尤为好竒以其会稡诸家且所见之本犹近古终非焦竑经籍志之流辗转贩鬻徒构虚词者比故录而存之偹考证焉（四库全书总目卷八十五•史部四十一•目录类一）

剡录十卷（江苏廵抚采进本）

宋高似孙撰似孙字续古号疎寮余姚人淳熙十一年进士歴官校书郞出倅徽州迁守处州陈振孙书录解题称似孙为馆职时上韩侂冑生日诗九首每首皆暗用锡字寓九锡之意为淸议所不齿知处州尤贪酷其读书以奥僻为博以怪涩为奇至有甚可笑者就中诗犹可观周密癸辛杂识亦记其守处州日私挟官妓洪渠事其人品葢无足道其诗有疎寮小集尙传于世文则不少槪见此乃其所作嵊县志也嵊为汉剡县地故名曰剡录前有嘉定甲戌似孙自序及嘉定乙亥嵊县令史之安序葢成于甲戌而刋于乙亥故所题先后差一年其书首为县纪年次为城境图次为官治志附以令丞簿尉题名次为社志学志附以进士题名次为寮驿楼亭放生池版图兵籍次为山水志次为先贤传次为古奇迹古阡次为书次为文次为诗次为画次为纸次为古物次为物外记次为草木禽鱼征引极为该洽唐以前佚事遗文颇赖以存其先贤传每事必注其所据之书可以为地志纪人物之法其山水记仿郦道元水经注例脉络井然而风景如觌亦可为地志纪山水之法统核全书皆序述有法简洁古雅迥在后来武功诸志之上殊不见其怪涩可笑陈振孙云云殆不可解岂其它文奇僻又异于此书欤（四库全书总目卷六十八•史部二十四•地理类一）

兰亭考十二卷（浙江鲍士恭家藏本）

旧本题宋桑世昌撰世昌淮海人世居天台陆游之甥也案陈振孙书录解题载兰亭博议十五卷注曰桑世昌撰叶适水心集亦有兰亭博议跋曰字书自兰亭出上下数千载无复伦拟而定武石刻遂寪今世大议论桑君此书信足以埀名矣君事事精习诗尤工其卽事云翠添邻堑竹红照屋山花盖着色画也书录解题又载兰亭考十二卷注曰卽前书浙东庾司所刻视初本颇有删改初十五篇今存十三篇去其集字篇后人集兰亭字作书帖诗铭之类者又附见篇兼及右军他书迹于乐毅论尤详其书始成本名博议高内翰文虎炳如为之序及其刋也其子似孙主为删改去此二篇固当而其它务从省文多失事实或戾本意其最甚者序文本亦条达可观亦窜改无完篇首末缺漏文理断续于其父犹然深可怪也云云是此书经高似孙窜改巳非世昌之旧矣今未见博议原本无由验振孙所论之是非然是书为王羲之兰亭序作集字为文其事无预于羲之羲之他书其事无预于兰亭似孙所删深合断限振孙亦不能不以为当也其中评议不同者如或谓梁乱兰亭本出外陈天嘉中为智永所得又或谓王氏子孙传掌至七代孙智永此兰亭眞迹流传之不同也又如或谓石晋之乱弃石刻于中山宋初归李学究李死其子摹以售人后负官缗宋祁为定武帅出公帑买之置库中又或谓有游士携此石走四方其人死营妓家伶人取以献宋祁又或谓唐太宗以搨本赐方鎭惟定武用玉石刻之世号定武本薛绍彭见公厨有石鎭肉乃别刻石易之此又定武石刻流传之不同也其据王羲之生于晋惠帝大安二年癸亥则兰亭修禊时年五十有一辨笔阵图所云羲之年三十三书兰亭之误是矣然前卷旣引王铚语以刘餗之说为是而又云于东墅阅高似孙校书画见萧翼宿云门留题二诗云使御史不有此行乌得是语则杂录旧交亦未能有所断制至八法一门以书苑禁经诸条专属之兰亭尤不若姜夔禊帖偏傍考之为精密是以曾宏父陶宗仪诸家皆称姜考而不用是书然其征引诸家颇为赅备于宋人题识援据尤详世昌之原本旣佚存此一编尙足见禊帖之源流固不得以陈氏之排击遽废是书矣（四库全书总目卷八十六•史部四十二•目录类二）

握竒经一卷（浙江范懋柱家天一阁藏本）

一作握机经一作幄机经旧本题风后撰汉丞相公孙宏解晋西平太守马隆述赞案汉书艺文志兵家阴阳风后十三篇班固自注曰图二卷依托也并无握竒经之名且十三篇七畧著录固尙以为依托则此经此解七畧不著录者其依托更不待辨矣马隆述赞隋志亦不著录则犹之公孙宏解也考唐独孤及毘陵集有八阵图记曰黄帝顺煞气以作兵法文昌以命将风后握机制胜作为阵图故八其阵所以定位也衡抗于外轴布于内风云附其四维所以备物也虎张翼以进蛇向敌而蟠飞龙翔鸟上下其旁所以致用也至若疑兵以固其余地游军以案其后列门具将发然后合战弛张则二广迭举犄角则四竒皆出云云所说乃一一与此经合疑唐以来好事者因诸葛亮八阵之法推演为图托之风后其后又因及此记推衍以为此经并取记中握机制胜之语以为之名宋史艺文志始着于录其晩出之显证矣高似孙子畧曰马隆本作幄机序曰幄者帐也大将所居言其事不可妄示人故云幄机则因握幄字近而附会其文今本多题曰握竒则又因经中有四为正四为竒余竒为握竒之语改易其名也似孙又云总有三本一本三百六十字一本三百八十字葢吕尙增字以发明之其一行间有公孙宏等语今本衍四字校验此本分为三章正得三百八十四字葢卽似孙所谓衍四字本也经后原附续图据书录解题亦称马隆所补然有目而无图殆传写佚之欤（四库全书总目卷九十九•子部九•兵家类）

砚笺四卷（浙江巡抚采进本）

宋高似孙撰似孙有剡录已著录是书成于嘉定癸未前有自序序末数语隐涩殆不可解与所作蟹畧序体格彷佛相似陈振孙称似孙之文好以怪僻为奇殆指此类欤其书第一卷为端砚分子目十九卷中砚图一类列四十二式注曰歙石亦如之然图已不具意传写佚之也第二卷为歙砚分子目二十第三卷为诸品砚凡六十五种第四卷则前人诗文其诗文明题曰端砚歙砚者已附入前二卷内是卷所载皆不标名品故别附之诸品后耳宋志所录砚谱今存者尚有四五家大抵详于材产质性而罕及其典故似孙此书独晚出得备采诸家之说又其学本淹博能旁征羣籍以为之左证故叙述颇有可观中间稍有渗漏者如李后主靑石砚为陶谷所碎一条乃出无名氏砚谱中为曾慥类说所引今其原书收入左圭百川学海尚可检核似孙竟以为岀自类说未免失于根据然其大致驯雅终与龎杂者不同如端州緑石为诸品所不载据王安石诗增入亦殊赅洽钱曾读书敏求记亦称唐人言吴融入韵赋古今无敌惜乎亡来已久此存得古瓦研赋一篇岿然鲁灵光也则亦颇资考据矣（四库全书总目卷一百十五•子部二十五•谱录类）

蟹畧四卷（浙江鲍士恭家藏本）

宋高似孙撰是编以傅肱蟹谱征事太畧因别加裒集卷一曰蟹原蟹象卷二曰蟹乡蟹具蟹品蟹占卷三曰蟹贡蟹馔蟹牒卷四曰蟹雅蟹志赋咏每门之下分条记载多取蟹字为目而系以前人诗句俞文豹吹剑录尝讥其误以林逋草泥行郭索云木叫钩辀一联为杜甫诗今检卷首郭索传内信然殊为失于详核又本草图经蟹生伊洛池泽中一语泽蟹洛蟹条下两引之亦为复出又白居易诗亥日饶虾蟹句为傅肱谱中所原引而此书虾蟹条下乃反遗之其余编次亦小有疎漏特其采摭繁富究为博雅遗篇佚句所载尤多视傅谱终为胜之云（四库全书总目卷一百十五•子部二十五•谱录类）

纬畧十二卷（江苏巡抚采进本）

宋高似孙撰似孙有剡录已著录似孙尝辑经畧史畧子畧集畧骚畧及此书今惟子畧骚畧与此书存陈振孙书录解题论其读书以隐僻为博其作文以怪涩为竒然考证之学正不嫌其博而是编所引亦皆四库所著录非冯贽之流诡词炫俗者比固不得以隐僻讥也明沈士龙跋又称其愍骚招隠八风围棊■〈毛瞿〉毺禡牙之类全录艺文初学北堂御览诸书无所增辑知宋世篇集不复具存摘用类书夸示宏肆是诚在所不免周婴巵林讥其误引金楼子以刘休元水仙赋为唐刘子元疎舛亦不能无然其言笃实无所赝托终出杨愼丹铅诸录之上亦考古者所必资矣（四库全书总目卷一百十八•子部二十八•杂家类二）

文苑英华钞四卷（浙江巡抚采进本）

宋高似孙编似孙有剡录已著录是编乃采摘文苑英华中典雅字句可供文章之用者仿洪迈经子法语之例钞合成帙刻本仍以原目为次不分卷数以似孙原序考之当时实分四卷也其中以诸本叅校如吕令开莲峯赋别本皆作气开秋爽此本作气涵秋爽贾至早朝诗别本皆作共沐恩波凤池上朝朝染翰侍君王此本作共沐恩波凤池里终朝黙黙侍君王李羣玉黄陵庙诗别本皆作回风日暮吹芳芷此本作东风日暮吹香芷皆小有异同韩愈汴州东西水门记别本俱作请纪成绩此本皆作请纪其成绩又遂极其危句此本作遂持危亦皆韩集举正韩文考异所未载其捜罗亦颇该洽自序谓周必大奉勅校文苑英华是书有助焉然摘录不具首尾仅为词科饾饤之学尔（四库全书总目卷一百三十一•子部四十一•杂家类存目八）

信天巢遗稿一卷附林湖遗稿一卷江邨遗稿一卷疎寮小集一卷（浙江巡抚采进本）

宋高翥撰翥字九万号菊磵余姚人孝宗时游士也有菊磵集二十卷久佚不存至国朝康熙二十六年其裔孙士奇于徐干学家宋椠书中采得遗诗一百九首合以家藏二十二首又于他集中得十三首续得朱彝尊宋刻江湖集所载四十七首删除重复共得诗一百八十九首刻之题曰信天巢遗稿信天巢者翥所以名其居也然卷前元贞元年姚燧序本称曰菊磵集不知何以改名也后附林湖遗稿一卷为翥侄鹏飞字南仲者所撰又附江邨遗稿一卷则翥父选叔迈之诗选迈皆绍兴间登第选官武当军节推迈官县尉此卷之中又附质斋遁翁二人之诗则高氏谱中所载仅存其号卽士奇亦莫能举其名矣最后附高似孙疎寮小集一卷似孙卽撰纬略者文献通考载疎寮集三卷此所刻甚少尙有他选所有而此刻无之者是集在宋颇著称陈振孙书录解题谓其作文怪涩诗犹可观刘克庄后村诗话谓其诗能参诚斋活句不知此刻所载何以转不完备然士奇后序中初未言及附刻疎寮集疑为士奇后人所加更不暇博采欤（四库全书总目卷一百六十一•集部十四•别集类十四）

骚畧三卷（浙江汪启淑家藏本）

宋高似孙撰似孙有剡录巳著录是编皆所拟骚赋凡三十三篇其后欵乃词一篇集杜甫诗八句柳宗元诗四句为之殊纎诡也（四库全书总目卷一百七十四•集部二十七•别集类存目一）

文选句图一卷（江苏巡抚采进本）

宋高似孙撰似孙有剡录已著录案摘句为图始于张为其书以白居易等六人为主以杨乘等七十八人为客主分六派客亦各有上入室入室升堂及门四格排比联贯事同谱牒故以图名后九僧各摘名句亦曰句图葢非其本似孙此书亦沿旧名所录皆文选诸诗去取不甚可解如苏武诗之馥馥我兰芳馨香中夜发上下联各割一句尤为剏调其句下附录之句葢卽锺嵘诗品源出某某之意其句下附录一两首者则莫喻其体例矣（四库全书总目卷一百九十一•集部四十四•总集类存目一）

子略
高似孙（字续古；号疏寮） （南宋） 撰　　
部：史 类：目录类 属：经籍之属 
参考数据：（《四库大辞典》） 
四卷。南宋高似孙着。高似孙（约１１５４—１２１２），字续古，号疏寮，余姚（今属浙江）人，目录学家。孝宗淳熙十一年（１１８４）进士，历官校书郎，知处州。任职期间，贪赃枉法，欺压百姓，这样一个品行不足为道的人，平生却喜好读书，且著述较多。《子略》四卷、《史略》六卷、《剡录》十卷，均为专科目录。《子略》是着录诸子著作的目录，共着录诸子三十七家，卷一：黄帝阴符经、风后握奇经、鬻子、太公金匮六韬、孔丛子、曾子、鲁仲连子、晏子春秋；卷二：老子、庄子、列子、文子；卷三：战国策、管子、尹文子、韩非子、墨子、邓析子、亢桑子、鹖冠子、孙子、吴子、范子、鬼谷子；卷四：吕氏春秋、黄石公素书、淮南子、贾谊新书、桓宽盐铁论、王充论衡、太玄经、新序、说苑、抱朴子、文中子、元子、皮子隐书。排列顺序按“汉志”、“隋志”、“唐志”、《子抄》、《意林》、《通志•艺文略》所载之顺序。着录先是书名、其次聚集诸家的评论，如有注释的书则付列其书名。最早的版本是南宋咸淳本（存卷一至三），后有“百川学海”本、“四库全书”本、“学津讨源”本、“四明丛书”本与“丛书集成”本等。１９２９年北平朴社铅印平装顾颉刚校点本（一册）。 
兰亭考
桑世昌（字泽卿；号莫庵） （南宋） （旧本题）撰　　
高似孙（字续古；号疏寮） （南宋） 删定　　
部：史 类：目录类 属：金石之属 
参考数据：（《四库大辞典》） 
十二卷。宋桑世昌撰。桑世昌，南宋时人。陆游的外甥。淮海人，世居天台山。此书系考证晋王羲之所作《兰亭序》书帖。据陈振孙《直斋书录解题》所载，《兰亭考》原名《兰亭博议》，共十五卷。刊行时经高似孙删改，存十二卷。按《兰亭序》为行书法帖。东晋永和九年（３５３），王羲之与谢安等四十一人，在山阴（今浙江绍兴）“修禊”，会上各人作诗，王羲之作序。法帖相传之本，共二十八行，三百二十四字。书中叙述王氏真迹流传的各种说法。真迹原为王氏子孙掌握，后至南朝陈天嘉时，为王氏七代孙智永所得。唐时为太宗李世民所得，推为王书代表，命赵模等钩摹数本，分赐亲贵近臣。太宗死，以真迹殉葬。存世唐摹墨迹，以“神龙本”最着。又有一种说法，石晋之乱时，弃石刻于中山，宋初归李学究所得。李死，其子摹以售人，为定武帅宋祁所得，以石刻之。现今石刻首推“定武本”。书中还考证了王羲之作《兰亭序》的年岁。《辨笔阵图》曾说：“羲之年三十三书兰亭”。桑氏考证，王羲之生于晋惠帝太安二年（３０３），到永和九年（３５３）兰亭修禊时，应当是五十一岁，纠正了三十三岁之误。至其入法一门，以及书苑禁经诸条，不若姜夔考证之精密，所以曾宏父、陶宗仪等人，都称赞姜考，而不用本书。传本有《四库全书》本，“知不足斋”丛书本及“丛书集成”初编本等。 
握奇经
风后（字不详；号不详） （不详） （旧题）撰　　
公孙弘（字季齐；号不详） （西汉） 解　　
马隆（字孝兴；号不详） （晋） 述赞　　
高似孙（字续古；号疏寮） （南宋） 注跋　　
部：子 类：兵家类 属： 
参考数据：（《四库大辞典》） 
一卷。旧本题风后撰，汉丞相公孙宏解，晋西平太守马隆述赞。《汉书•艺文志》兵家阴阳类着录《风后》十三篇，班固小注云：“图二卷。黄帝臣，依托也。”或谓当即此书。然汉代人已认为其书伪托。今传本所题作者风后，乃是传疑时代黄帝之臣，显然不可信。所谓汉丞相公孙宏解，亦不见于刘歆《七略》着录，也不可信。又《隋书•经籍志》也不见着录，则晋西平太守马隆述赞云云似也不可信。四库馆臣谓唐独孤及《毘陵集》中有《八阵图记》，略云黄帝顺煞气以作《兵法》，文昌以命将，风后握机制胜，作为《阵图》，故八其阵，所以定位也。衡抗于外，轴布于内，风云附其四维，虎张翼以进，蛇向敌而蟠，飞龙翔鸟上下其旁。驰张则二广迭举，犄角则四奇皆出云云，所说乃一一与此书相合。故疑此书为唐以来好事者据诸葛亮八阵之法推衍为图，托名风后作。其后又据此《记》推衍为经，因《记》中有“握机制胜”之语，定其书名为《握机经》。《宋史•艺文志》始见着录，其书晚出，证据甚明。四库馆臣所考言之凿凿，可以信从。关于此书的书名，宋高似孙《子略》曰：“马隆本作《幄机》叙曰‘幄者，帐也，大将所居，言其事不可妄示于人，故云《幄机》，”后因“幄”与“握”字近而附会其文，所以又名《握机》。今本多作《握奇》，是因为经中有“四为正，四为奇，馀奇为握奇”之语而改易为《握奇经》。此书虽公认为是伪书，但宋以后各种官私书目多有着录，刊本甚多，不能一一备举。多种丛书都有收录，如《凌氏传经堂丛书》、《景印元明善本丛书十种•夷门广牍•雅占》、《续百川学海癸集》、《津逮秘书》（第四集）、《增订汉魏丛书•子余》等等。今上海图书馆藏有清抄本，军事科学院图书馆有清刊本，最新版本有1990年6月上海古籍出版社的影印本。 
砚笺
高似孙（字续古；号疏寮） （南宋） 撰　　
部：子 类：谱录类 属：器物之属 
参考数据：（《四库大辞典》） 
四卷。宋高似孙（详见《剡录》）撰。是书成于嘉定癸未（1223）年间，前有自序一篇，文字隐晦、艰涩，难明其意。卷一记端砚，分十九个子目，其中砚图一类列二十四式（《四库全书总目提要》为四十二式，查《四库全书•子部•谱录类•砚笺》原文为二十四式），砚图下有注：“歙石亦如之。”然而书中有式无图，恐为传写时所佚。卷二记歙砚，分二十个子目。卷三记载各种砚台六十五种之多。卷四为傅玄、李白、王粲、韩愈等古代名人吟咏、记载砚台的赋、诗、文二十六篇。书中标明端砚、歙砚的诗文，已分别附入前二卷。因是书较晚出，以前所出几家砚谱可以借鉴，又加之似孙学问广博，所以是书能旁征群载前人所不载，而且文字雅训，考证有据。如端州线砚，为其它砚谱之书所未载之珍品，似孙据王安石之诗增入，十分恰当。但是书也有疏漏之处，如李后主青石砚为陶谷所碎一条，本出于无名氏所撰之《砚谱》之中，原书已收入左圭《百川学海》，似孙却认为出自类说，未免失于考据。现存楝亭刊本、清钞本、《四库全书》本、日本文政六年江户刊本等。 
蟹略
高似孙（字续古；号疏寮） （南宋） 撰　　
部：子 类：谱录类 属：草木禽鱼之属 
参考数据：（《四库大辞典》） 
四卷。宋高似孙（详见《剡录》）撰。是书以傅肱《蟹谱》为基础，广泛搜集资料编辑而成。卷一，为蟹原、蟹象。蟹原，主要引用古代典籍，说明蟹名的由来。蟹象，主要引用古代典籍、名人诗句，述说蟹的形状、习性、味道、药用功效、可食与否、毒性等。卷二，为蟹乡、蟹具、蟹品、蟹占。蟹乡，主要引用古代典籍、名人诗句，记述蟹之产地。蟹具，主要记述捕蟹的用具及蟹可做的用具。蟹品，主要引古代典籍、名人诗句，记述吴蟹以下三十多品。蟹占，主要记述以蟹占卜军国大事。卷三，为蟹贡、蟹馔、蟹牒。卷四，为蟹雅、蟹志赋咏。每门之下，分条记载，多以蟹为目，系以前人诗句。是书在引用前人诗句时，误将林逋诗句，归于杜甫名下；也有将古籍文句重复引用之弊，也有该引不引疏漏之病。尽管如此，但是书采集繁富，文字典雅，超过傅肱之《蟹谱》。现存《百川学海》本、路有钞本、《四库全书》本。 
纬略
高似孙（字续古；号疏寮） （南宋） 撰　　
部：子 类：杂家类 属：杂考之属 
参考数据：（《四库大辞典》） 
十二卷。南宋高似孙（生卒年不详）撰。高似孙字续古，号疏寮。绍兴余姚（今属浙江）人。淳熙进士。历校书郎、会稽主簿、知处州。为官贪酷，谄事韩侂胄，为人所不齿。退居姚江着书，有《疏寮小集》、《郯录》、《砚笺》、《唐科名记》、《唐乐曲谱》等。又辑《经略》、《史略》、《子略》、《集略》、《骚略》、《蟹略》及此书。各略均辑自诸书，分门别类，凡“事有逸者、琐者、为《纬略》，盖与诸略相为经纬”（《纬略》卷首）。因高似孙为人所不齿，历来对此书评价不高。陈振孙《书录解题》论其读书以隐僻为博，其作文以怪涩为奇。其实，作考证之书，最嫌不博，高似孙所引之书，亦为人称道，不可谓之隐僻。明沈士龙跋，又称其愍骚、招隐、八风、围棋、氍■〈叟毛〉、祃牙之类，全录《艺文类聚》、《初学记》、《北堂书钞》、《太平御览》诸书，无所增辑。知宋世编集，不复具存，摘用类书，夸示宏肆。周婴《卮林》亦讥其书误引《金楼子》，以刘休元《水仙赋》为唐刘子元等。此书确有舛错之处，但平心而论，语言尚属笃实，无所赝托，辑录历史上各种逸文琐事，为治文史者提供许多方便，足资参考，不可尽废。今传本不一，主要有《墨海金壶》、《守山阁丛书》、《四库全书》、《丛书集成初编》等丛书本，宛委山堂《说郛》节选本作一卷，商务印书馆《说郛》节选本不分卷。《丛书集成初编》本据《守山阁丛书》本排印，又收入《墨海金壶》补曹学佺序一篇及阙文二则，为最通行版本。 

髙似孙【字续古庆元府鄞县人淳熈十一年卫泾榜进士出身治诗赋五年十月除六年二月通判徽州】（四库全书•史部•职官类•官制之属•南宋馆阁录__南宋馆阁录续录卷八）

蟹略四卷
髙似孙续古撰（四库全书•史部•目录类•经籍之属•直斋书录解题卷十）
砚笺一卷
髙似孙撰（四库全书•史部•目录类•经籍之属•直斋书录解题卷十四）
疎寮集三卷
四明高似孙续古撰少有俊声登甲辰科不自爱重为馆职上韩侂胄生日诗九首皆暗用锡字为时清议所不齿晚知处州贪酷尤甚其读书以隐僻为博其作文以怪涩为竒至有甚可笑者就中诗犹可观也（四库全书•史部•目录类•经籍之属•直斋书录解题卷二十）
选诗句图一卷
高似孙编（四库全书•史部•目录类•经籍之属•直斋书录解题卷二十二）

蟹略四卷
陈氏曰高似孙续古撰（四库全书•史部•政书类•通制之属•文献通考卷二百十八）
砚笺一卷
陈氏曰高似孙撰（四库全书•史部•政书类•通制之属•文献通考卷二百二十九）
疎寮集三卷
陈氏曰四明髙似孙续古撰少有俊声登甲辰科不自爱重为馆职上韩侂胄生日诗九首皆暗用锡字为清议所不齿晩知处州贪酷尤甚其读书以隐僻为博其作文以怪涩为竒至有甚可笑者就中诗犹可观也（四库全书•史部•政书类•通制之属•文献通考卷二百四十五）
选诗句图一卷
陈氏曰高似孙编（四库全书•史部•政书类•通制之属•文献通考卷二百四十九）

髙似孙砚笺四卷（四库全书•史部•目录类•经籍之属•千顷堂书目卷九）
高似孙烟雨集（缺）卷又疎寮集一卷（四库全书•史部•目录类•经籍之属•千顷堂书目卷二十九）
髙似孙骚畧三卷（四库全书•史部•目录类•经籍之属•千顷堂书目卷三十一）

跋髙似孙子略　　（清）汪琬 撰

（四库全书•集部•别集类•尧峰文钞卷三十九）

高氏疑孔丛子伪书歴引孟子及家语后叙证孔子子思无问荅事最悉然予以为非是汉书孔光传首载孔氏谱牒孔子生伯鱼鲤鲤生子思伋伋生子尚高则伯鱼为子思父审矣孔子家语孔子年二十娶亓官氏明年生伯鱼伯鱼年五十先孔子卒孔子后三年始卒使子思犹未生则孔氏谱不足据邪史记鲁世家穆公之立也距孔子已七十年子思寿止六十二使穆公时犹在则与孔子相隔絶久矣其去伯鱼当益逺不得为其子然徧考诸书又不言孔子有佗支庶何也予以为宜从孔丛子葢孔丛子与谱牒皆出孔氏子孙之手其说必有证左非他书臆度者比也呜呼尽信书则不如无书后世迂儒小生读书不知通变徃徃舍其大者旁引琐细以相辨难岂非好古而失之愚者哉

髙似孙选诗句图所取汉晋以来佳句诚学古者所当玩也如范晔兰池清夏气修帐含秋阴颜延年庭昏见野阴山明望松雪谢灵运池塘生春草园栁变鸣禽鲍照归华先委路别叶早辞风沈约茅栋啸愁■〈氏鸟〉平冈走寒兎谢朓红药当阶翻苍苔依砌上日隐涧凝空云聚岫如复日出众鸟散山暝孤猿吟江淹洞林带晨霞石壁耿新晰处欣故无累飬徳乃入神如此等语虽学近体者亦当玩【兰庄诗话】（四库全书•集部•总集类•古诗纪卷一百五十二）

髙似孙
似孙字续古余姚人文虎子淳熙十一年进士历官校书郎守处州有疎寮小集
【文献通考陈直齐云似孙少有俊声登甲科不自爱重为馆职上韩侂胄生日诗九首皆暗用锡字为清议所不齿晩知处州尤贪酷其读书以隠僻为博其作文以怪涩为竒至有甚可笑者就中诗犹可观也】
【癸辛杂识髙疎寮守括日有籍妓洪渠慧黠过人一日歌真珠帘词至病酒情懐犹困懒使之演其声若病酒而困懒者疎寮极称赏之适有客云卿自用卿法髙因视洪云吾亦爱吾渠遂与落籍而去以此得啧言者】（四库全书•集部•诗文评类•宋诗纪事卷五十五）
※※※※※※
古典小说之家备份区　http://club.xilu.com/wave2002/
 
[楼主]  [4楼]  作者:沉思曲 发表时间: 2008/10/08 19:01 [加为好友][发送消息][个人空间]回复 修改 来源 删除
《四库全书　砚笺》　　（宋）髙似孙 撰 

　　钦定四库全书

　　子部九

　　砚笺

　　谱录类一

　　器物之属

　　提要

　　臣等谨案砚笺四卷宋髙似孙撰似孙有剡録诸书已别着録是书第一卷为端砚分子目十九中砚图一类列四十二式注曰歙石亦如之然图已不具意传冩佚之也第二卷为歙砚分子目二十第三卷为诸品砚凡六十五种第四卷则前人诗文其诗文明题曰端砚歙砚者已附入前二卷内是卷所载皆不标名品故别附之诸品后耳宋志所録砚谱今存者尚有四五家大抵详于材产质性而罕及其典故似孙此书独晚出得偹采诸家之说又其学本淹博能旁征羣籍以为之左证故叙述有法特为可观中间稍有渗漏者如李后主青石砚为陶榖所碎一条乃出无名氏砚谱中为曽慥类说所引今其原书収入左圭百川学海尚可检核乃竟以为出自类说未免失于根据然其大致驯雅终与龎杂者不同如端州緑石为诸品所不载据王安石诗増入此类亦殊见赅洽固足以偹考稽而资鍳赏也

　　乾隆四十六年十月恭校上

　　总纂官 （臣）纪昀 （臣）陆锡熊 （臣）孙士毅

　　总校官 （臣）陆费墀

　　●钦定四库全书

　　砚笺卷一

　　（宋）髙似孙 撰

　　衡山浮屠氏瞿省以诗谒一日曰公爱砚入骨与砚朋苏欧蔡唐嗜不减公也记载恨无所统余儆其言笺天下石遗之瞿省曰然则端孰精也余曰唐彦猷所谓紫润无声者也歙孰精也曰欧阳公所谓铓而腻理者也然而殚极受用莫如后山其曰书生活计亦酸寒断砖半瓦宁求备石老矣省曰唯笔而西嘉定癸未四月十五日似孙识

　　端山　下岩　上岩　中岩　龙岩　半岩　蚌坑　后歴　子石　緑石　石眼　石病　砚图　砚直　制法　涤法　砚说　古砚　诗铭

　　端山

　　斧柯山【苏易简谱云即观碁之所】在大江南【州东三十三里】与灵羊峡对山峻峙壁立下际潮水江之湄山行三四里即砚岩先至者下岩岩中水未尝涸下岩之上曰中岩中岩之上曰上岩自上岩转曰龙岩唐取砚处下岩得石既胜此不复取又小湘峡【州西四十里】石类岩石色深紫如蚌坑性软渗凡石以下岩为上中岩龙岩半岩次之蚌坑下【端砚谱】
　　端岩凿成深穴冬涸方探穴中不可睹但扪取之日不过数石工在洞别其精粗有累日不得一佳石者【唐彦猷研録】
　　斧柯茶园将军山同一溪惟斧柯所得不过三四指一呵津滴沥絶难得茶园次之将军又次之【米元章帖】
　　端州岁贡砚十【九域志宋包孝肃公传曰端岁贡砚率数十公知端纔足贡数歳满不持一砚】

　　下岩【李峤砚诗形带石岩圃唐人已重岩石矣汪彦章砚铭美哉下岩之石朱新仲诗下岩琢研温如玉又云敢遣良工琢下岩曽文清诗珍材琢下岩】

　　下岩石干则灰苍色湿则青紫色岩两口通为一穴大穴取砚所自入小坑泉所自泄号水口陈公宻所开也岩北壁水所浸浅深莫测工不能探徃徃于石屑中得之崇观后已罕得泉生石中非石在泉中也泉珠散落如飞雨不絶【端石谱】
　　下岩石色深紫衬手润叩之声清逺有青绿晕圎小而紧谓之鸜鹆眼采于水底最贵重【皇朝类苑】
　　下岩穿洞皆水治平中贡砚取水月余方及石石细叩之清越眼圎碧晕明莹嫩甚者如泥无声不着墨快无泡良乆微渗若油发艶近无复有【米史】
　　下岩紫如猪肝宻理坚致潴水发墨如玉磨无声【髙宗翰墨志又云眼冷石为瑕所藏一段紫玉畧无点缀】

　　上岩

　　上岩三穴上曰土地岩【有祠】两穴通中曰梅树岩亦两穴通石眼黄赤梅岩微黄赤带灰苍眼黄绿
　　上岩在山上石性干紫色深理麁硬眼黄差不圎而淡青岩深处间有润者终不如下岩【米史】

　　中岩

　　中岩南壁石与梅岩同而少胜北壁石则与下岩南壁同而少劣【端研谱】

　　龙岩

　　龙岩石深紫眼少类中岩

　　半邉岩

　　半邉岩半邉岩石灰青类下岩南壁中岩北壁眼多晕少【端研谱】
　　半邉岩石理如上岩色青紫多瑕眼长如卵【米史】

　　蚌坑

　　蚌坑石深紫眼黄白微青不正无瞳而翳坚润不发墨与半邉石相类【端研谱】
　　三十年前人所得岩石皆西坑石近收者后歴也【类苑】
　　蚌石取于涧谷曰野石昩者爱其大璞少瑕【类苑】

　　后歴山

　　后歴石性软燥色紫带赤黄眼类蚌坑坚润不及而发墨胜之非油蜡不光润【类苑米帖云岩石为甲后歴为劣】

　　子石

　　岩石有黄臕胞络凿去方见砚材所谓子石【端研谱】
　　工识石理凿窟自然有子石【苏谱】
　　山有自然圎石剖其璞得焉谓之子石【唐录】
　　端石以子石为上生大石中精石也【欧谱】
　　崔生居端岩于后巗百丈坑得紫龙卵造砚长尺广减尺之四厚重粹润若有徳君子眼晕六七重无纎瑕近手润泽可劘墨来遗予【君谟砚记又云试以澄心堂纸李廷珪墨诸葛渐笔】
　　东坡陈公宻子石砚铭孰形无情石亦卵生黄胞白络以孕黝頳【刘原父诗端州东溪灵卵石李商老诗谁从浴日渊得此类虬卵】

　　绿石【谱录不载绿石】

　　王荆公诗玉堂新样世争传况似蛮溪绿石镌

　　石眼【李贺有端州青花石砚诗自唐便以眼为上】

　　眼石缜宻温润端人谓石嫩则多眼凢青脉必有眼脚石腰石多青脉眼之别有鸜鹆眼雀眼鸡眼猫眼菉豆眼翠緑为上黄赤为下【端研谱】
　　上岩石眼美者青绿黄三重多者八九重色鲜重多圎者为上大者尤稀大如弹丸精上以眼大小多少为重轻得石扣之知其眼多少【唐录】
　　下岩北壁石眼圎青绿碧白黒晕数重有瞳子南壁石不及石贵润色贵青紫眼贵翠绿圎正有瞳子
　　鸜眼石病北岩石有之【欧谱唐公曰眼乃石之精如木之节不知者以为病】
　　眼生于墨池外曰髙眼生于池曰低眼髙眼尤所爱尚以其不为墨所渍也【砚录】
　　圎晕相重黳精晶莹曰活眼浸渍不鲜曰泪眼白无光彩曰死眼活胜泪泪胜死死胜无【米史】
　　王尧佐有砚眼若芡实青绿黄六七重色鲜【苕溪诗谱】
　　下岩寸眼石砚付旬【蔡君谟帖】

　　石病

　　石之病曰鐡线曰鑚【如蛙虫眼】曰惊【凿触裂者】曰火黯【色焦如火】曰黄龙【灰黄色如龙虵】唯火黯【一名熨斗焦】端人不以为病岩石有此他山无之【端研谱】
　　石有金线此正为病端人所不取【唐録】
　　陈公宻缜知端州部民蓄竒砚破其家得之砚面熨斗焦如黒龙奋迅二鸜为目每晦则云雾輙兴公宻没归张仲谋政和间入禁中书符其后龙徳宫服玩为都监王殊所匿复归谢衣家【苏养直集】

　　砚图【録其近雅者歙石亦如之】

　　鳯池　玉堂　玉台　蓬莱　辟雍　院様　房相样　郎官样　天砚　风字　人面　圭　璧　斧　鼎　■〈釒敖〉　笏　瓢　曲水　八棱　四直　莲叶　蟾　马蹄

　　砚直

　　砚之价下岩水底十倍于南壁石南壁石十倍于中岩北壁石半邉山南诸岩倍于中岩南壁石半邉山北诸岩及龙岩中岩南壁倍上岩诸穴石上岩诸穴倍小湘石小湘石倍后歴蚌坑石后歴之佳者与上岩诸穴价等【端研谱】

　　制法【陆龟蒙诗山匠制云床】

　　繁钦砚赞曰或薄或厚今制之薄者一夫捧持方琢之或内于稻糓中出其半而理之其錾如麁针有如表纸薄者【苏谱砚有薄如纸者为利用】
　　繁钦砚颂曰钧三趾于夏鼎仆游盱眙泉水寺僧砚三足如鼎制作甚古繁颂可征矣【苏谱】
　　右军端様外方内若峻坂墨下入水中不费研磨【歙砚说】
　　古人晨兴作墨汁满斗终日不复磨故多用玉斗书画笔皆圆有助于器晋唐用凤池砚中如瓦凹故曰砚瓦一援笔因凹势锋已圎本朝砚心平如研援笔则褊彦猷作■〈釒敖〉心凸砚援笔即三角作字安得圎哉余复其样稍革■〈釒敖〉背【米氏书史】
　　镕歴青调元损石末缀之无痕
　　石晋时关右李处士能补砚石碎者略无瑕【苏氏谱】

　　涤法【李白诗洗砚修良车贾岛诗洗砚鱼吞墨秦系诗洗砚鱼仍戏韦应物诗白水浮香墨清池满夏云尤言洗砚之状矣唐求临池洗砚诗恰似有龙深处卧被人惊起黒云生米元章诗墨池濯砚龟鱼藏前人洗涤徃徃临池涧也】

　　砚须日洗去其积墨败水则墨光莹泽【歙砚说】
　　砚宜频易新水【杜诗砚寒金井水杜荀鹤诗野泉声入砚池中髙元矩诗池贮寒泉碧】
　　养砚以文绫贵乎隔尘【文房寳】
　　砚须日涤墨留则胶滞以麸炭磨濯之
　　苦寒不宜用佳研石理既冻墨亦减光【白乐天诗砚温磨冻墨郑谷诗寒砚旋生澌喻坦之诗砚和青霭冻温庭筠诗砚水池先冻张乔诗近腊砚生冰李洞诗心苦砚氷知贾岛诗砚氷催腊日皆言砚冻比见唐人研磨肘砚池水也又如欧公诗破砚裂氷澌东坡诗耐寒石砚欲生氷山谷诗然薪裂冻砚唐子西诗冻砚笔锋迟后山诗冻砚欲生尘亦多言砚冻】
　　颜斐为寒炙砚【鱼豢典畧薛宣令人纳薪以炙笔砚】
　　洗砚用莲蓬或皂荚清水半夏切平去滞墨【纸损砚】
　　砚用则贮水毕则干之乆浸不干不发墨水宜取新忌用煎煮之水【唐人诗闲凡砚中窥水浅是此意】
　　涤砚不可用汤
　　砚不自涤书皆不成【米史山谷诗汲井涤败墨苍珪谢磨镌荆公诗乆霾山雾看犹湿一取春波洗更鲜苏养直诗晩喜此士来相亲呼童汲涧濯玄云孙志康诗端溪紫玉试自涤磨动玄云驱霹雳】

　　砚说

　　汉张彭祖与上同砚席薛宣笔砚皆为设方畧前人谓砚字始见于此似孙按太公金匮砚之书曰石墨相着而黒邪心谗言无得污白砚已见于此
　　石滑谓之砚砚字从石见【说文】
　　砚者硏也研墨使和濡也【刘熙释名】
　　砚者墨之器【开元文字似孙按礼记史载笔注曰笔谓书具之属墨砚亦可用】
　　笔以砚为城池【笔阵图】
　　研墨用直砚为上乃见真色不搅墨若圆砚磨则假借重势徃来有风虽助颜色失墨之真【晁氏墨经】
　　砚有积墨乃见古旧张仲素墨池赋曰茍变地而尽墨知功积而艺成又曰变此黛色涵乎碧虗形容积墨妙矣【王嵩■〈山上咢下〉夫子砚赋旁积垂露亦有积墨意】
　　笔砚精良人生一乐【苏子美】
　　砚取浮津辉墨者【墨薮齐已墨诗正色浮端砚精光动蜀笺山谷松烟泛砚肥乃此意】
　　砚受墨点之随笔走动而不着谓之发墨【蔡帖】
　　褪墨砚【又云端非下巗宜笔褪墨】数字一磨如骑钝马数步一鞭瓦砚如骑驴也【东坡杂说石林云褪墨砚磨不黒滞笔墨如以病月乗员御之钝马】
　　墨麁谓之打砚墨细谓之入砚【晁氏墨经】
　　石性坚腻如玉扣之声清润泽无瑕端之大槩晋宋间徃徃以器贮墨汁不在磨墨也【石林避暑録】
　　色如猪肝蒲萄莹彻可鉴粹然紫琳腴【容斋砚跋】
　　水中石青山半石紫絶顶者尤润猪肝色者佳【苏谱】
　　端溪中草■〈艹丰〉■〈艹丰〉可爱既琢用草护之无损

　　古砚【徐东湖诗古来石可砚汪彦章砚铭方流珍太古色石之古者是可尚也】

　　夫子砚
　　孔子庙石砚制作甚朴古夫子平生物【伍缉之北征记梁庾肩吾谢赉铜笔格启曰烟磨青石已践孔子之坛唐王嵩■〈山上咢下〉孔子砚赋曰旁积垂露中含偃波此八字形容甚妙刘禹锡诗阙里庙中空旧物李贺诗孔砚寛顽何足云】
　　右军砚
　　石夷庚家右军古鳯池紫石心凹所谓砚瓦如筩笔渉水即圎
　　山阴老叟称右军后持一砚长尺色赤风字样云右军所用石杨休得之
　　王献之砚
　　山阴人辟土得断砖一砚于黄閍砖乃王献之保母墓志云殉以曲水小砚砚大如掌池如曲水黒而润底刻晋献之旁刻永和
　　智永砚
　　晋砚一智永砚一心皆如凹
　　李商隠砚
　　杜季阳端石蟾蜍砚篆玉溪生山房李商隠砚也又子瞻题铭蟾蜍爬沙到月窟隠蔽光明入岩穴琢磨黝赪出尤物雕龙渊懿倾澥渤
　　许敬宗砚
　　杜叔元藏许敬宗砚后官杭渔人于浙江网一铜匣铸许敬宗砚両方足匣有容足处即敬宗物叔元子遗孙莘老莘老憎其人求得之端石也润如玉杀墨如风微洼真四百余年物匣在唐諲处当合【东坡杂说】
　　李徳裕砚
　　李卫公多砚妙絶者曰结邻言与砚为邻
　　柳公权砚
　　栁公权所宝惟砚自扄锁之【玉壶清话】
　　唐鲁望砚
　　苏轼噫先生隠唐余是器宝出丛书
　　姚合砚
　　僻性爱古物终岁求不获昨朝得古砚黄河滩之侧波澜所激触背面生罅隙质状朴且丑今人作不得
　　李士衡砚【刘泾州所得】　　刘原父
　　李侯宝砚刘侯得上有刺史李元刻云是天寳八年冬端州东溪灵卵石我语二客此不然天寳称载不称年刺之为守州为郡此独云尔奚所传両君卢胡为絶倒嗟尔于人几何宝万事售伪必眩真此固区区无足道
　　杨文公砚　　黄鲁直
　　公无恙时于此翰墨其作也万物受泽其不作也羣公动色至于破尘出经万物昭明公不如石之寿石朽而公不朽
　　丁晋公砚
　　丁晋公宅光州临终以一箧寄郡题五十五年姓丁人来作通判分付开之至是岁丁侨来即公之孙发箧一匣贮大端砚上小窍覆以碁子揭之水一泓流出
　　晏元献公砚
　　晏元献夫人王超女元献有古砚王氏旧物也号传壻砚元献壻富郑公郑公壻冯文简文简孙壻朱圣予圣予壻滕子济俱为执政砚今藏滕氏朱之孙女适洪景严又登二府盛事也【挥麈録】
　　张邓公砚
　　王巩得其外祖张邓公砚求铭于东坡曰邓公之砚魏公之孙允也其物展也其人
　　苏魏公砚
　　苏魏公守杭梁况之倅鄞过苏公一见异之既别遗以砚曰为异日玉堂用元佑七年梁草苏公拜右相麻所用乃苏公砚【却扫编是日梁拜右丞】
　　二苏贤良砚　　苏叔党
　　先君与叔父试制策各携一端砚外孙文骥得其一过藏其一名贤良砚
　　両翁出蜀时不携一束书朅来奉大对昩死排奸谀谏官与御史钳口惭青蒲翁登鸾台上玉堂论思献纳在帝旁居夷渡海不汝置险阻艰难曽备尝【赵承之贤良砚诗不见东坡老弟昆年年曲阜履犹存计功何必悲周鼎会使词林百怪奔】
　　王平甫砚　　苏轼
　　玉徳金声而寓于斯中和所薫不水而滋正直所冰不寒而澌
　　东坡砚
　　荆公过东坡有砚爱之曰当集句以赋唱曰巧匠凿山骨乆之不成篇命驾去
　　唐子西砚
　　笔之寿日墨之寿月砚之寿世何也砚静也吾得飬生焉以钝为体以静为用唯其然是以永年
　　延和砚
　　唐彦猷得侯宗亮古砚刻延和二字形外方水池内圎不加镌凿青紫色
　　玉堂端砚　　苏养直
　　虞纯中砚薄唇斗池背数星云袭之古玉堂砚铭曰琢山骨维端溪星晳晳云袭之悬絶壁下斗池
　　李元时端砚
　　李元时古端砚广踰咫厚二寸栗泽芒润具端石之美琢制甚质容水处深而底平非迩来所作【李方叔】
　　玉堂大砚
　　文与可赴陜孙洙赠玉堂大砚东坡铭陂陀弥漫天阔海浅巨源之砚淋漓荡潏神没鬼出与可之笔
　　中兴袐阁砚秘阁砚
　　髙宗御押郑亨仲诗石渠东观天尺五右文储砚一百九今所见七十五耳

　　诗【诗铭琐琐者不书】

　　涵星砚诗【又诗呼童浄洗涵星砚】　　苏轼
　　紫潭出元云翳我潭中星独有潭上月倒挂紫翠屏
　　紫花砚诗　　郑毅夫
　　耕得紫玻瓈凿成天马蹄润应通月窟洗合就云溪
　　端砚诗　　陈无已
　　王家旧物羣偷后石出蛮溪石丈深挥翰吾非玉堂手断金君有古人心
　　端砚诗【冦十一惠】　　陈无已
　　端溪四山下龙渊郁积中州清淑气金声玉骨石为容河江屈流云作使滑如女肤色马肝探颔适遭龙伯睡辘轳挽出万人负千岁之藏一朝致书生活计亦酸寒断砖半瓦宁求备似怜陶瓦磨灶煤辍诵不减前人志
　　端砚诗　　李朴
　　巗石凝清粹端然絶世珍声清轻楚玉色润胜燕珉
　　端溪大砚诗　　谢无逸
　　琢琱山骨竒磨礲发光炯体润云气生寒泉冽幽井
　　端砚诗　　【赠王欲】
　　陶商翁端石如池状润疑云雨通麁官不识字好去伴诗翁
　　端砚诗　　【曽徽言】
　　张彦实君家文房珍尤者一一数端溪从谁得不记岁月古中洼削天成外凿余雷斧向来萑苇中险作百碎补
　　砚诗　　【沈商卿】
　　郑亨仲眼明见此超万古色如马肝涵玉质白圭之玷尚可磨涩不拒笔滑留墨
　　砚诗　　【范达夫】
　　郑亨仲范郎紫玉余半圭翻手作云雨雹随龙虵起陆孔翠飞云收雨霁千首诗
　　端砚诗　　朱新仲
　　巧匠摩云斵山骨媪神拱手不敢惜因隆作防洼作池以金为声玉为质

　　铭

　　胡文恭公砚铭　　晁无咎
　　天不爱道生异人地不爱宝物斯珍
　　端砚铭　　苏轼
　　千夫挽绠百夫运斤篝火下缒以出斯珍一嘘而泣岁乆愈新谁其似之我懐斯人
　　端砚铭【苏养直】
　　我友三益取溪之石与墨为入玉灵之食与水为出阴鉴之液匪以玩物维以观徳
　　砚铭【迨】
　　有尽石无已求生阴壑閟重湫得之艰岂易投旌苦学畀长头
　　砚铭【迈】
　　以此进道常若渴以此求进常若惊以此治财常思予以此书狱常思生
　　砚铭
　　置之冰凝凄然其似秋嘘之露泫熙然其似春唯有徳以自润能不言而治人
　　端溪砚铭　　晁无咎
　　倐忽相遇云翔雨驱似神而非以茁万殊
　　端石砚铭【李时】　　李元叔
　　非玄非赤茫栗以泽宜笔与墨与手相得
　　端砚铭序【曰孟仁威端石如晓日彤霞天下至宝】　　王性之
　　下岩星殒彤霞烂然呵嘘余润云液神泉

　　砚笺卷一

　　●钦定四库全书

　　砚笺卷二

　　（宋）髙似孙 撰

　　歙山　龙尾山　罗纹山　眉子坑　金星坑　碧里坑　水舷坑　水嶡坑　溪头坑　叶九坑　驴坑　济源坑　灵岩山　麻石　石品　制法　石瑕　砚说　旧砚　诗铭

　　歙山

　　歙百八十里至西坑口入山三十里至罗纹山皆山谷林莽鸟道婺源大路三十里过溪大岭重复九十里至罗纹山

　　龙尾山

　　龙尾山在婺源东南开元中猎人叶氏逐兽至长城见迭石莹洁携归刋成砚温润过端溪持献令令访匠琢为砚南唐元宗时歙守献砚荐工李少微擢砚官【新安志】
　　龙尾山古坑无石他山皆龙尾支脉谓之龙尾坑延蔓百余里取不竭【歙砚谱】

　　罗纹山

　　罗纹山亦曰芙蓉溪十余坑蔓延百里山沿溪溪中殊无石好事者相传乃曰水中石【歙砚谱】
　　罗纹旧坑在寨头即钱仙芝访南唐采石故坑
　　罗纹上坑色微重中坑色微淡下坑泥浆石
　　罗纹坑在眉子坑东罗纹里坑在罗纹山后金星坑在罗纹西北并李氏发
　　祈门细罗纹理慢不坚色淡易干能乱真【并歙砚谱】

　　眉子坑

　　眉子坑在罗纹山西从溪至坑十余丈坑无土深丈余阔二三尺开元中发【歙砚谱】

　　金星坑

　　金星坑在罗纹山西北

　　碧里坑

　　碧里坑在济山上色青莹半里有水歩石大雨点白晕十里外有里山石青细有金纹花晕状不常

　　水舷坑

　　水舷坑在眉子坑外冬涸可取丈余至石多金花眉子

　　水嶡坑

　　水嶡坑在罗纹山西北景佑中发石如浪纹今不可得

　　溪头坑

　　溪头坑在金星坑北金星麁慢

　　叶九坑

　　叶九坑在溪头西有眉子石纹麁慢

　　驴坑

　　驴坑在县西北景佑中令曹平取之守王君玉又取之嘉佑中尉刁璆取之石青緑晕今不复出【歙砚说】

　　济源坑

　　济源坑与碧里坑水歩三坑并列

　　灵岩山

　　灵巗山三洞相连璞少瑕多燥慢莹者拟端溪

　　麻石

　　麻石中隠砚材数寸犹玉在璞在溪涧中冬涸可取

　　石品

　　龙尾石
　　龙尾石产水中极温润性坚宻声清越婉若玉与他石不同色有苍黒者青碧者【歙砚说】
　　龙尾石最多种【唐録】
　　龙尾石端溪之亚【歙砚说】
　　龙尾水心石緑绀如玉入用【蔡记】
　　江南故老云李后主所用龙尾石为天下冠【唐録张文潜试墨诗夜静氷窓净絶尘砚寒龙尾縠纹生澄江清浅汀洲静忽有苍螭下起云洪龟父试朱瑾墨诗赠我麝煤如黒玉为君龙尾濯清秋崔徳符砚铭探星源藏龙尾错光芒散烟起】

　　罗纹石【麁罗纹乌钉角浪筭子之品不録】
　　细罗纹【最温润】　暗细罗【纹青黒不露】
　　古犀罗纹　瓜子罗纹【狭如瓜子】
　　石心罗纹　金星罗纹【点如星细如眉】
　　金晕罗纹【数重如画】　金花罗纹【花如销金】
　　绞丝罗纹　刷丝罗纹
　　松纹罗纹　卵石罗纹
　　细罗纹如罗縠色青紧宻坚重莹无瑕璺砚之竒也【东坡铭萋萋兮雾縠石又曰瓜肤而縠理金声而玉质陈舜俞诗润含苍璧隠青罗陈了翁诗轻丝腻色恍莫分熟视乃有青罗纹苏养直诗江南溪工琢溪玉凄风瑟瑟江作縠吕居仁诗歙溪孕石成縠纹林子来诗瑟瑟方池雾縠纹】
　　细罗纹无星为上【米史】
　　罗纹若瓜子纹最佳出水波坑幸而得不可期【砚说东坡诗所谓瓜肤郑亨仲砚记云败墙下得一折足砚纹如瓜子殆是百年物】
　　麁罗纹理不踈细罗纹石不嫩者佳
　　里山罗纹金星踈慢外山罗纹似细罗纹稍麁

　　刷丝石
　　刷丝文理分明无罗纹【歙砚谱】
　　刷丝纹理踈易于摩墨【歙谱】
　　刷后有何名砚在细丝上【米元章与薛道祖帖】
　　刷丝砚诗
　　汪彦章冰蚕吐茧抽银色仙女鸣机号月窟故令玉质傲松腴万缕秋毫添黼黻【又何滈彩砚铭斵山骨南唐物茧山盆纹不没】

　　眉子石
　　金花眉【金花金晕】　金星眉【眉踈金星间之】
　　对眉【遍地成对】　短眉【短宻而匀】
　　长眉【长如眉差大】　簇眉
　　阔眉　金眉
　　鴈湖眉【心晕如池宻如鴈集】　锦蹙眉【横如眉有金晕】
　　菉豆眉【石黒斑内有短宻眉】　鳝肚眉【眉踈而匀金晕金星】
　　眉子色青或紫短者簇者如卧蚕犀纹长者阔者如彪纹松纹其鴈湖攅与对眉最精絶【砚说刘忠肃诗蛾眉隠纎直】
　　眉子石砚歌　　苏轼
　　君不见成都画手开十眉横云却月争新竒游人指点
　　小颦处中有渔阳胡马嘶又不见王孙青琐横双碧肠断浮空逺山色书生性命何足论坐费千金买消渴尔来丧乱愁天公谪向君家书砚中小窓虗幌相妩媚令君晓梦生春红毗耶居士谈空处结习已空花不住试教天女为磨铅千偈澜飜无一语【李方叔以古画观音易眉子石砚诗云忆昔翰林苏谪仙溪藤写赠眉子篇注云先生顷于南京尝写此篇赠予】

　　子石【东坡诗子石如琢玉】
　　劔易张几仲龙尾子石砚诗　　苏轼
　　我家铜剑如赤蛇君家石砚苍璧椭而洼君持我劔向何许大明宫里玉佩鸣冲牙我得君砚亦何用雪堂窓下尔雅笺虫鰕二物与人初不异飘落髙下随风花蒯缑玉具皆外物视草草元无等差君不见秦赵城易璧指图睨柱相矜夸又不见二生妾换马骄鸣啜泣思其家不如无情两相与永以为好譬之桃李与琼华【东坡云仆少时好书画笔砚之类如好声色壮大渐知自笑至老无复此病昨日见张君卵石砚辄复萌此意卒以劔易之既得之亦复何益乃知习气难尽除也】
　　卵砚铭　　东坡
　　砚龙尾石开鹄卵见苍璧与居士同出入更险夷无燥湿
　　子石砚诗　　崔徳符
　　石家有儿玉含晶嘘为云气吸为睛纯精与之相感并孕育万状流千名黄昏鬼哭不忍听且为白鹅了黄庭

　　枣心石
　　枣心两头尖如枣核又如晴书微风清沼涟漪【歙砚谱】
　　枣心青润有小斑纹皆干坑石微燥失之顽【歙砚谱】

　　星石
　　荆公七星砚诗予闻星堕地徃徃化为石石上有七星此理予莫测晁无咎七星砚铭如天其苍匪正色杓携魁枕森的铄广野成宫象所积古娲捣练疑此石又铭天云而星两斜横有河汉象从石生

　　緑石
　　晕有星斗云霞仙人鸳鹤鱼鴈之状东坡诗皎皎穿云月陈舜俞诗石间圎影迭金波是其状也
　　赵光弼砚緑如袍点如紫金斑斑匀布无罗纹【米史】

　　制法【庾元亮帖云奉告砚令作之用作字良佳】

　　砚成涂蜡与石相益便于洗濯不惹墨渍初使涂以姜汁研即着墨今人多云以蜡灭璺非也【歙砚谱】
　　攻琢贵精治不尽工佳石亦如常砚每得石以铁击之候其音清圆乃攻治须令人捧或内稻榖中欲其不实也【歙砚说】
　　攻琢龙尾石心贮水处圎转如涡漩可爱【苏氏谱贯休砚诗低心蒙润乆入匣更身安古人砚心多涡也张彦实端砚诗中洼隠天成外削余雷斧】

　　石瑕【石以莹净为先稍有痕皆非贵】

　　石黯类鸡迹　乌肫若肉脞　隔路如蚓迹
　　浪痕如帛纹　赘子若豆　搭线斜纹断裂
　　硬线起处隠手名工不能砺平　断纹两不相着
　　石孔石之肤　黄烂土中石皮

　　砚说

　　龙尾溪石坚劲发墨金星为贵石理微麁手摩之索索有锋铓者尤佳在端溪上端溪以北岩为上龙尾以深溪为上较其优劣龙尾逺出端溪上【欧谱】
　　歙石多铓惟腻理者特佳
　　龙尾至精者可次端石【蔡帖】
　　麄罗纹稍细者易磨墨细罗纹稍坚者最发墨或以易磨为发墨非也蔡君谟论墨在砚随笔旋转涤之泮然此乃石坚润能发起不滞于砚耳
　　龙尾石得墨迟乆不燥罗纹石起墨过龙尾【蔡记】
　　罗纹金星蛾眉坚宻温润天将雨水脉自生斯可寳者【蔡记郑亨仲诗一寸元云万斛泉盖此意】
　　龙尾多种性坚宻叩之有声苍黒色浅深不一有石文圆转径三寸余当砚中谓之砚台緑色而黒文横其文纤长如眉杂以金星曰蛾眉石
　　石之材尺者殊少独歙石有一二尺材最可爱者每用墨涤之泮然不复留渍是过端石【唐録】
　　龙尾石砚求之江南故老云后主留意翰墨贵之【刘贡父诗六朝文物江南多】景佑中钱仙芝守歙得李氏取石处大溪水深不可入改流别道方可得人病其须索复溪如初石中絶后邑官仍改溪流遵故道所得尽佳石【唐録】
　　蔡君谟辨歙砚诗玉质纯苍理致明锋铓都尽墨无声【东坡歙砚觧嘲君看龙尾岂石材玉德金声寓于石】
　　歙砚久无良材罗纹眉子不复见龙尾石拒墨欧阳公推歙石在端石上世不然之【石林避暑録】
　　歙石细者肌理如丝縠如涵星泓如眉有棱四壁垣垣削成类粹玉苍璧【容斋谱跋】

　　旧砚

　　欧公砚得之王原叔江南故老见之曰故国物【欧谱】
　　余家歙砚识吴顺义元年处士汪少微铭松操凝烟楮英铺雪毫颕如飞人间五絶所颂者三物砚与少微为五耶【苕溪诗话安鸿渐题杨凝式宇诗端州石砚宣城管王屋松烟紫兎毫更得杨君老书札人间无此五般髙或用此体但両次言笔耳米元章诗陶泓毛颕陈元笔同日声名四海飞独有先生索髙价谁人来献洛阳归亦此意】
　　昙秀龙尾石砚所谓涩不留笔滑不拒墨者制以拱璧阙月为池蒋希鲁旧物【坡说】
　　段君玙风砚刻祥符己酉得于鈆山观音院名僧令休手琢钱希白题榜刻荒灵二字歙之美者【坡说】
　　翰林叶道卿砚色淡青如秋雨新霁逺望暮天表里莹洁无纹理石之美者得于歙今不复有【唐録东坡歙砚解嘲诗碧天照水风吹云明窻大几清无尘邹道乡诗我有歙州韫玉石琢成髙秋逺天碧】
　　周昌谔砚青罗纹一星金紫色如鹅眼砚最竒【米氏】
　　一士家金丝罗纹半金半黒光彩异常【米氏】
　　殿丞崔岷砚金线环匝池中有金鱼心有金云【唐録】
　　校理钱仙芝二砚一中有金月下有云翼之一有金斗星二云左右之色颇青【唐録】
　　涵星龙尾石风砚二足琢甚薄得之黄成伯成伯嗜砚官婺源顾视一老工工赆砚云此石岁不十数用之乆不渍墨如新【何薳春渚纪闻】

　　诗【诗各附砚品琐琐者不録】

　　歙砚诗赵抃多谢君诗重见珍砚从黟水濯来新持当夏昼南窓下玉发光晖冷照人
　　歙砚诗【求砚于王监利】
　　君家歙溪邉自采歙溪石刓磨清泉根刳斩紫虬脊罗纹洗莹致鹅眉隠纎直叩声清而长触手生汗液
　　龙尾石砚诗【寄犹子逺】　　苏轼
　　皎皎穿云月青青出水荷文章工点■〈黑南〉忠义老研磨伟节何须怒寛饶要少和吾衰此无用寄与小东坡
　　歙砚诗　　林子来
　　瑟瑟方池雾縠纹麝烟初散墨花春晴牕昼静桐阴转笔下云生字入神
　　歙砚诗　　陈了翁
　　歙溪澄湛千寻碧中有﨑嵚万年石腰粗入水始能凿一砚价直千金璧轻丝腻色恍莫分熟视微见青罗纹乃知金线鸲鹆眼如玉有瑕安足论

　　铭

　　砚铭　　徐铉
　　它山之石是斵是治荆蓝表润云雾含滋
　　章圣黼砚铭　　苏轼
　　龙尾黼砚章圣所御赐外戚刘氏臣轼得之遗臣宗孟铭黟歙之珍匪斯石也黼形而縠理金声而玉色也云蒸露湛祥符之泽也
　　龙尾月砚铭　　苏轼
　　萋萋兮雾縠石宛宛兮黒白月其受水者哉生明而运墨者旁死魄照千古其如在耿此月之不没
　　龙尾砚铭【孔毅甫】　　苏轼
　　涩不留笔滑不拒墨瓜肤而縠理金声而玉徳厚而坚足以阅人于古今朴而重不能随人以南北
　　歙砚铭【孔方平】　　李方叔
　　黝之泓缜以滋广离骚补正诗
　　折足砚铭【刁季益】　　苏养直
　　黟歙之珍擢于深谷刖而不辱习凿齿之足
　　歙砚铭【董天仕】　　汪彦章
　　圜其中苍璧堕窊其前初月破法真泉如炙輠为■〈月翟〉仙零宝唾
　　歙砚铭【庄徳迈】
　　斵兹山骨以发天液縠理漪纹金声玉质
　　歙砚铭
　　非端溪温润而漪纹非铜雀断残而古色

　　砚笺卷二

　　●钦定四库全书

　　砚笺卷三

　　（宋）髙似孙 撰

　　玉砚　水精砚　红丝石砚　藴玉石砚　紫金石砚　素石砚　黄石砚　青石砚　丹石砚　白石砚　鹊金砚　褐石砚　会圣宫砚　髙丽砚　僊石砚　金雀石砚　金坑石砚　鳯咮砚　洮石砚　■〈氵觅〉石砚　唐石砚　宿石砚　绛石砚　淄石砚　登石砚　宁石砚　宣石砚　明石砚　泸石砚　戎石砚　淮石砚　万石砚　夔石砚　中正砦石砚　归石砚　栁石砚　成石砚　吉石砚　永嘉石砚　沅石砚　滩哥石砚　黛陁石砚　潭石砚　岳麓砚　庐山砚　太湖石砚　石钟山石砚　铜雀砚　汉祖庙瓦砚　灌婴庙瓦砚　东魏兴和瓦砚　楚王庙砖砚　古陶砚　青州石末砚　潍砚　磁砚　虢砚　澄泥砚　缸砚　银砚　铁砚　铜砚　蜯砚　漆砚　金龟砚

　　玉砚

　　黄帝治玉为墨海篆帝鸿氏之砚【苏谱】
　　天子以玉为砚取其不冰【西京杂记】
　　张亶梦海中楼阁金碧琅佩者数百人揖亶赋诗砚碧玉色【西清诗话】
　　李元伯得玉材琢砚发墨可爱【唐録　章渊闲居録曰玉砚用墨处不琢令滑】
　　雍熙中以玉砚赐钱王俶【玉堂録】
　　周世宗征淮南先锋刘重进得吴杨溥玉砚以献
　　贞元中许商舟行湖中青衣迎入一府女郎请书江海赋碧玉砚银水颇黎为匣
　　玉于用墨处不出光便有芒常衮诗云宫砚玉蟾蜍意以玉为之若以为砚滴又何怪焉【李方叔】
　　黄玉砚如蒸栗【蔡帖米史云成州栗玉砚坚不着墨养直砚铭色如蒸栗玉之质】
　　墨玉砚最为竒物【蔡帖】
　　干道中范成大使金伴使田皋好论器玩云宣和玉砚在张浩家已葬【揽辔録】

　　水精砚

　　水精砚用墨处不出光发墨如歙【唐録米元章云水精砚磨墨汁入用】

　　红丝石砚【晁叔用诗银钩洒落挑花笺牙床磨试红丝砚】

　　红丝石红黄相参不甚深理黄者丝红理红者丝黄其纹匀彻石工苏懐玉言州西四十里山盘折而上五百余歩有洞狭容一人洞前大石欹悬石生于洞之两壁上下青赤石数重中有红黄石如丝洞口絶壁有镌字唐中和年采石所记苏工得石四五寸旋加磨治文华致声清越墨膏浮泛蒸濡如露异于他石一日洞门石摧遂絶【唐録】
　　红丝宜银匣气泽蒸湿墨色不干冬易冻【并唐録】
　　红丝砚湏饮水乃发墨【欧谱】
　　唐彦猷以红丝石为天下第一石有脂脉助墨光【蔡君谟】
　　红丝发墨谓胜端则过【东坡与君谟帖】
　　红丝砚铭
　　餐霞道士赤肤肌隠然脉络乱红丝千龄不败坚且滋谁其忍者断厥尸

　　藴玉石砚

　　青州藴玉石理宻声清青黒色白点如弹不着墨【米史】

　　紫金石砚

　　青州紫金石理觕不发墨京东人用之
　　紫金出临朐色紫润泽发墨如端歙姿殊下【唐録】
　　晩唐竞取紫金石芒润清响国初已乏琢制不精惟一脔琢平耳
　　紫金石与右军砚无异端唐出其下【米帖】

　　素石砚

　　宋髙祖赐建平王景素石砚【江淹集】

　　黄石砚

　　茹孝标黄石砚色不甚深墨光可鉴出新罗【唐録】

　　青石砚

　　青州青石色理类歙发墨【米史】
　　兴平县蔡子池穴深二百丈石青堪砚【刘澄之宋永初山川记】
　　陆道士砚圎首斧形青色光墨宜笔唐以前物【东坡杂记】
　　后主青石砚墨池中黄石如弹丸水常满既归朝陶谷见而异之大不可持乃取石弹丸去后主曰此砚生水他砚皆不可用索之良苦陶碎之有小鱼跳死无复润泽【类说】
　　宋虞龢论吴兴青石圎质滑而停墨【髙宗翰墨志】

　　丹石砚

　　唐林夫遗丹石砚粲然如芙蕖出水杀墨宜笔唐氏谱天下砚不知兹石【铭曰彤池紫渊出日所浴蒸为赤霓以贯晹谷是生斯珍非石非玉后元章以徐熙牡丹图易唐林夫砚】

　　白石砚

　　蔡州白石砚理滑【米史】

　　鹊金砚

　　鹊金砚竒物【蔡帖】

　　褐石砚

　　东州褐色石可砚【蔡帖】

　　西都会圣宫砚

　　会圣石在涧中色紫如虢石差硬发墨扣无声【米史】

　　髙丽砚

　　髙丽砚坚宻有声发墨色青间白有金星【米史】

　　僊石砚

　　浮盖山僊坛洞有僊石砚【皮日休集】
　　汪藻浦城浮盖山僊石砚诗【天匠巧琢石砚形圎带方点生毫笔润磨惹墨云香】
　　髙常与客下天坛中路获砚石似马蹄外棱孤耸内发墨色幽竒天然疑神僊遗物

　　金雀石砚

　　淄州金雀山有藴玉金星二石中砚【邵尧夫诗铜雀或常有未常见金雀金雀出何所必出自灵岳翦断白云根分破苍岑角水贮见温润墨发如瀺濯】
　　金雀山石绀青润宻叩如金玉用墨不逮歙【唐録】

　　金坑石砚

　　金坑矿石坚而发墨【欧谱】

　　鳯咮砚

　　延平石出水底温莹缜宻有玉之徳益墨色【苏魏公集又铭云石出延平矩琢兹器■〈土幻〉堂引水晋圭去锐】
　　北苑鳯凰山下石肤润益墨王頥始为砚东坡名之鳯咮砚【帝规武夷作茶囿山为孤鳯翔且嗅下集芝田琢琼玖玉乳金沙发灵窦残璋断璧泽而黝治为书砚美无有至珍惊世初莫售黒眉黄眼争妍陋苏子一见名鳯咮坐令龙尾羞牛后歙人病此言后求砚于歙歙人曰何不使凤咮石作解嘲云君看龙尾岂石材玉徳金声寓于石　东坡杂说】
　　鳯凰咮潭中石苍墨坚致如玉与笔墨宜【栾城】
　　黯淡石声坚清磨乆不得墨【米史】
　　东坡鳯咮盖黯淡滩石一出卤水去滩四十里细润不发墨滩石宜墨肤理不及卤水【叶梦得又诗深知黯淡滩流泽不待呵朅来访九渊引绠出素波】

　　洮石砚

　　石出临洮【山谷】
　　洮河緑石性腝不起墨不耐乆磨【米帖张文潜和山谷诗云明窓试墨吐秀润端溪歙州无此色晁无咎和山谷诗云洮州石贵双赵璧汉水鸭头无此色杨信相诗但见洮州琢蛾緑焉用歙溪眉子为又晁旡咎洮砚铭曰洮之崖鸭緑谢幼盘诗老松收烟琢元玉可试洮州鸭头緑】
　　緑洮石砚诗【赠张文潜　山谷诗又云乆闻岷石鸭头緑可磨桂溪龙纹刀】　　黄鲁直
　　赠君洮州緑石含风漪能淬笔锋利如锥

　　■〈氵觅〉石砚

　　石理涩可砺深緑可爱有波纹小黒点谓之湔墨点紧者与墨鬬慢者渗墨无光佳者在洮石上【米史】

　　唐石砚

　　唐州紫石色泽可爱腻不发墨人以为端石【唐录】
　　唐石佳者与端石乱真特以无眼辨之

　　宿石砚

　　宿州乐石砚润腻发墨无石脉【米帖】

　　綘石砚

　　綘州角石色如牛角有花浪顽滑不发墨【欧谱蔡帖云墨角有佳趣】

　　淄石砚

　　淄石韫玉砚发墨损笔
　　青金石青黒相混少润而发墨与端歙上下【唐録】
　　淄川石门涧石青黒相错如杂铜屑理极细宻范文正公居长白山以为砚发墨类歙石乆则裂【类苑】
　　青金石青黒相参点如铜屑细宻不坚叩无声【唐録】
　　淄州石理滑易乏在建石之次【米史似孙按寰宇记曰淄州产长理】

　　登石砚

　　登州駞基岛石色黒罗纹金星发墨类歙【唐録】

　　宁石砚

　　宁州岁贡砚十枚【九域志】

　　宣石砚

　　李白诗麻笺素绢排数箱宣州石砚墨色光

　　明石砚

　　米帖明州石砚石甚觕

　　泸石砚

　　泸川石砚黯黒受墨视万岁中正砦白眉【山谷铭】

　　戎石砚

　　戎州试金石类淄石

　　淮石砚

　　娲皇锻炼补天石天完余石人间掷掷向淮山山下溪千古万古无人识去年腊月溪水枯夺得江头数峰碧野夫采得琢为砚形壅水流流若璧【杨次公辟雍砚诗】

　　万石砚
　　万州悬金崖石墨润有铜屑眼如豆发墨叩无声万有磁洞石【米帖　曽伯衮诗山匠琢成磁洞砚溪翁捣出浣花笺】

　　夔石砚【陈了翁诗黒石巴山砚鱼鳞蜀客笺】

　　夔石色黒理干间有黒点如墨玉发墨【米史】

　　中正砦石砚【山谷诗蛮溪大砚磨松烟】

　　缜栗宻致徳也砻而不琱质也生石之渊中正砦蛮溪之别也

　　归石砚【刘原父诗巴巫之山足竒石气含秋云如黛色】

　　归州大沲江之一曲石色緑理少宻致【唐録】
　　大沲石青黒理微觕发墨峡人谓江水为沲
　　归石有风涛象渗墨无光緑可爱

　　栁石砚

　　龙壁下多秀石可为砚【栁文栁州山水记】

　　成石砚

　　成州栗亭石色青铜点大如指理慢发墨【米史】

　　吉石砚

　　吉州永福石砚色近紫理觕不润【砚録】
　　永福县紫石状类端之西坑发墨过之【米史】

　　永嘉石砚

　　砚溪一源多石砚【永嘉郡记】
　　永嘉观音石砚比端溪尤良润微不及【郑刚中集】

　　沅石砚【又有一石碧色纹理如皱縠】

　　单炜以沅石砚遗吴琚进重华宫【色紫间有金痕滑不宜墨】

　　滩哥石砚

　　神龙改元天竺僧示滩哥石砚王■〈火夑〉西人习知西州言滩哥石黳黒在积石军西【淡岩居士集】

　　黛陁石砚

　　刘贡父黛陁石砚诗【一片苍山石遥怜巧匠心能存辟雍法宛是马蹄金气夺秋云湿光涵墨海深鱼龙随醉笔变化出幽涔】

　　潭石砚

　　潭州谷山砚淡青纹如乱丝扣无声得墨快有光【米史】

　　岳麓砚

　　栾城法光岳麓砚诗【笔端无古亦无今翰墨淋漓非世音要知此物非他物云霭西山玉一寻】

　　庐山砚

　　与潭州谷山同【米史】

　　太湖石砚

　　皮日休序曰处士魏不琢买龟头山迭石砚髙不及二寸其刃数百谓太湖砚【日休诗求于花石间怪状乃天然中莹五寸剑外差千迭莲陆龟蒙诗截石下秋滩间窥四绪寛绕为千嶂逺深置一潭寒王子年拾遗记曰吴郡有砚石山】

　　石钟山石砚

　　东坡帖米元章得山砚于湖口石钟山侧甚竒

　　铜雀砚

　　瓦出铜雀台多断折间有全者煮以歴青发墨可用好事者爱其古【唐録栾城铜雀砚铭石质金声颇尽其妙】
　　铜雀瓦澄胡桃油埏与众瓦异【苏谱陶弼诗炼尽沙石滓陶成金玉胚】
　　相古瓦诚佳然少真者【欧録苏谱云大名相等处作假瓦】
　　徐铉得铜雀瓦注水试墨即渗铉笑曰岂铜雀之渴乎【谈苑李汉老诗魏宫歌舞乆成尘重见陶家几世孙铜雀不鸣唯解渴管城何罪遽遭髠葢用此】
　　铜雀砚以古见贵色颇青肉厚平莹多任务姓氏隶古【蔡帖陶商翁诗得自铜雀台收晚棱角摧四方緑琉璃一片青玫瑰】
　　铜雀砚甚发墨可使【米史】
　　邺郡三台旧瓦琢砚胜澄泥【贾氏谈录】
　　铜雀瓦验有三锡花雷布鲜疵是也风雨雕镌不可伪【晁氏客录予砚寮一砚可八寸青色锡花制作浑古墨坳如渗蹖驳尤甚】
　　先公在燕得瓦砚长尺半阔八寸隶建安十五年【随笔】
　　古瓦砚诗【张殿院恵】　　晏元献
　　邺城宫殿乆荒凉缥瓦随波出禁墙谁约藓文成古砚等闲裁破碧鸳【鸯崔徳符诗一从台倾苑树死空余飘瓦裁纹鸳刘原父诗当时鸳鸯梦飞入魏宫来崇构灭余香碧瓦空在哉】
　　已恣玉锋藓骨更持蟾泪湿云根欲知千载凄凉意尚有昭阳夜雨痕【刘原父诗磨砻变新砚洗刷涤古苔】
　　古瓦砚诗【答章望之】　　韩琦
　　魏宫之废知几春昭阳殿瓦霾荒榛藓斑入骨尚干翠夜雨点渍痕如新
　　古瓦砚歌【欧公诗又云我冇铜雀方尺瓦】　　欧阳修
　　巍然铜雀髙岧岧此瓦一坠埋蓬蒿苔文半灭荒土蚀谁使镌镵成凸凹
　　古铜雀砚铭【东坡铭漳濵之植陶氏我厄受成不化得反大宅】　　黄鲁直
　　王文叔守洛得铜雀瓦于深水其子为砚归鲁直铭维曹氏西陵之陶瓦其屋歌舞以除风雨初不自期为翰墨主不有君子长与甓为伍

　　汉祖庙瓦砚【定州汉祖庙上瓦】　　梅圣俞

　　砚取汉庙瓦谁恤汉庙隳重古一如此吾今对之悲

　　灌婴庙瓦砚

　　赣雩都灌婴庙左有池得瓦可为砚予守郡得刓阙两角重二十斤渖墨如泼其色沛然正黄【随笔】

　　东魏兴和瓦砚【兴和静帝年号距建安三百年】

　　先公得小瓦簇花圑不逮铜雀腹篆东魏兴和【随笔】

　　楚王庙砖砚

　　楚王庙砖可为砚冝成【驿记】

　　古陶砚【郑亨仲砚记云唐人所用皆陶】

　　郭惟济得陶器体圆色白中虗径六七寸酌水于轮郭间隆起处磨墨甚良古砚也【麈史】
　　相陶在铜雀上緑如春波细滑着墨微渗不费笔【米史】

　　青州石末砚

　　青州石末第一磨墨易冷
　　青州石末受墨而费笔【蔡君谟】
　　公权论石末云墨易冷世莫晓其语青州易得无足珍唐人作羯鼔鞚岂砚材乎【东坡杂说】
　　公权记石末砚墨易冷或为冷石坚磨力两刚相距必热而沫磨墨如病児贵其轻也唐中世未甚知有端歙当是以瓦质不坚磨墨无沫尔【石林避署録又云研中沫起取耳中塞一粟投之一再磨不复见】

　　潍砚

　　唐人称潍州石末砚发墨麁损笔今青州擅名【欧谱】
　　潍州石末砚公权谓青州石末砚潍乃青北海县【唐録】

　　磁砚

　　梅圣俞答王几道遗磁泥古砚诗澄泥丛台泥断瓦邺宫瓦初从故人来来自邯郸下

　　虢砚【附稠桑砚】

　　虢州岁贡十砚【通典苏谱云虢贡钟馗石砚未知钟馗之由】
　　虢澄泥唐人以为第一刘义叟如谱法造之絶佳余得其二一赠原甫一置中书合今士大夫不学书罕事笔砚砚之见于时者惟此尔【欧公】
　　虢石细紫可爱发墨不渗乆渐凹磨墨有泥香【米史】
　　元和初叔祖宰虢山涧得一紫石琢为砚名稠桑砚【李济翁资暇集】

　　澄泥砚

　　泽州金道人澄泥砚有吕字坚致可试墨【欧谱王孜藏石砚识者曰吕公造旁篆二方圏玉色金声竒物按孜称髙尚处士字符甫】
　　泽陶砚以别色泥作吕字内外透【米史山谷吕道人砚诗校书天禄阁艺竹老风烟新书先旧物包送比青毡陈简齐吕道人砚诗君不见铜雀台邉多事土走上觚棱荫歌舞余香分尽垢不除却寄书林污缣楮岂知此瓦凝青膏冷面不识奸雄曹吕翁已去泫余泣通谱未许弘农陶】
　　綘人囊泥汾水中踰年陶为砚水不涸【费氏谈録砚法以泥挼水贮器内别瓮贮清水夹囊盛泥摆之俟其细去水干入黄丹和作模击之令至坚竹刀刻作砚荫干曝垜以稲糠烧一伏时入墨蜡贮米醋蒸五七度含津益墨亚于石苏氏谱】

　　缸砚【栾城有赋】

　　蜀老以药煑破缸为砚

　　银砚【傅元砚赋曰锻金鐡以为池】

　　刘聪引帝入燕从容谓曰卿赠朕银砚忆否【十六国春秋】
　　御物三十种有纯银参带砚一枚【魏武杂物疏】

　　铁砚

　　青州熟铁砚发墨【贾氏谈録】
　　青州铁砚制作颇精【欧谱】
　　张华博物志成武帝赐青铁砚于阗所贵【王子年拾遗记】
　　桑维翰铸铁砚曰砚弊则改而他仕【五代史传陆龟蒙石笔格赋莫比巾箱之贵堪齐铁砚之髙】
　　洪崖先生归河内舎人刘守璋赠扬雄铁砚

　　铜砚

　　东魏孝静帝芝生铜砚
　　米元章铸生铜砚甚佳[李方叔帖人曰铜砚易研败笔]

　　蜯砚

　　袁彖赠庾易蜯砚

　　漆砚

　　皇太子初拜有漆砚一枚【东宫故事】

　　金龟砚

　　山谷铭曰叔祖公溥得石溪浒剖璞见龟以荐书府【有石刻集中不载】

　　砚笺卷三

　　●钦定四库全书

　　砚笺卷四

　　（宋）髙似孙 撰

　　古赋　古歌诗　古铭颂传讃文状启

　　赋

　　砚赋　　傅玄
　　采阴山之潜璞简众材之攸宜节方圆以定形锻金铁而为池设上下之剖判配法象乎二仪木贵其能软石美其润坚加采漆之胶固合冲徳之清玄【曽南豊实録院谢赐纸笔砚表曰阴山坚石之璞用坚字似未知石傅玄赋曰石美其润坚盖取此耶】

　　石砚赋　　张少博
　　砚之施也备乎用石之质也本乎山温润称珍腾异彩而玉色追琢成器发竒文而绮斑盖求伸于知己爰待用于君子故立言之徒载笔之史将吮墨以濡翰乃操觚而汲水始烂烂以光彻终霏霏而烟起或外圆而若规或中平而如砥原夫匠石流盻藻莹生辉龟负图而乍伏鹊衔印以将飞设之户庭王充之名允着置之藩溷左思之用无违徒观夫清光景耀真质霜净符彩华鲜精明隠映皎如之色比藏氷之玉壶焕然之文状吐菱之石镜当其山谷之侧沉冥未识韫玉吐云懐珍隠徳及乎因人而拂拭故能抚之类磬发竒音对之若镜开新色既垂文以呈象亦澄澜而渍墨砚之用也讵可兴叹而焚石之坚然孰谓有时而泐斯可以正典谟之纪垂篆籀之则者也遂更播美六书传芳二妙用之汉帝尝同彭祖之席存之鲁国犹列宣尼之庙是以遗文可述兹器爰匹匪销匪铄良金安可比其刚不磷不缁美玉未足方其质光鸟迹于青简发龟文于洪笔则知创物作程事与利并兹砚也所以究墨之妙穷笔之精者也

　　夫子庙石砚赋　　王嵩■〈山上咢下〉
　　昔夫子有石砚焉邈观器用宛无雕镌古石犹在今人尚传从叹鳯兮何世至获麟兮几年世歴近王近覇年止几徂几迁任回旋于几席垂翰墨于韦编时亦逺矣物仍在焉非圣人之休佑安得兹而不捐洎乎俗逺圣贤教移齐鲁列庙以居先师攸主上荧荧以光彻旁羃羃而色固介尔坚贞确乎规矩昔有诸侯力政周道无闻嗟礼乐之仍阙叹诗书之未分圣人乃启以褒贬垂以典坟必藉兹器用成斯文盖石固而人徃亦事存乎砚云至乃方质圆形铜模龟首雕饰为用陶甄可乆横彩烟而不絶添渌水之常有岂如石焉斯为不朽昔偶宣父厥容伊何旁积垂露中含偃波时代迁移去游夏而弥逺日月逾迈变炎凉之已多别有逢掖书生献车东京仰望先哲攻文后成叨秉笔以当问愧含毫于颂声

　　石砚赋【山水晖映墨妙笔精】　　黎逢
　　有子墨客卿从事于笔砚之间学旧史之暇日得美石于他山琢而磨之其滑如砥欲研精而染翰在虗中而贮水水随晕而环周墨浮光而黛起明而未融是以为用乆而不渝故以为美成器尚古征阙里于素王匠法増华参会稽之内史且王言惟一道心惟微于以幽赞由之发挥从人之欲委质莫违代若遐弃文将畴依肃观光而雾集赖设色而烟霏实将振文而为邦岂惟藴玉而山辉者哉君无谓一拳之石取其坚君无谓一勺之水取其净君其遂取我有成性茍有补于敷闻固无辞于藴映惟圣人有大宝昊天有成命莫不自我以载形因我以施令志前王之事业作后人之龟镜夫物迁其常天运不息水有涸兮石有泐代贵其不磷我则受其坚代贵其不染我则受其黒象山下之泉为天下之式因碌碌于俗间类栖栖于孔墨呜呼辞尚体要文当絶妙虽濡翰其不疲无烦文而取诮然君子以其劲质或升之堂或入之室对此大匠厕诸鸿笔见珍于杀青之晨为用于草元之日夫气结为石物之至精攻之为砚因用为名事若可乆代将作程斯器也不独坚之为贵谅于人之有成

　　砚赋　　吴淑
　　采阴山之潜璞琢圆池于璧水成墨海于一纽侔夏鼎之三趾选自斧柯置之绨几或采于吴都山下或取于永嘉溪里若夫莲叶马蹄之状圎天方地之形木则贵其能软玉则取其不冰鸽曽闻于衔水蚁或见于沈罾滴蟾蜍之积润点鸲鹆之寒星尔其郎官之様钟馗之制甄后则以为常用宇文则不能乆事刘宏尝接于晋武彭祖曽同于宣帝卢携怒以相投韩愈述其见瘗至于梁武不珍于翔鳯道支初得于浮樝蜯贻庾易铁遗洪崖翫微茫之金线重点滴之青花亦闻稠桑美石兴平青色笔连翰染浮津辉墨学时方俟于冻开洗处常闻于水黒张华以麟笔同赐左慈以素琴并得取端溪者价重千金出青州者名标第一或为祖先而増感或因雷霆而遽失至于汾水精竒墐泥妙絶歙山既重于龙尾西域但施于竹节秘雀台之滑腻宝栗冈之润洁斯所以作城池于笔阵非徒比石墨于谗说也

　　古瓦砚赋　　吴融
　　勿谓乎柔而无刚土埏而为瓦勿谓乎废而不用瓦断而为砚藏器蠖屈逢时豹变陶甄已徃含古色之几年磨莹俄新贮秋光之一片厥初在冶成象毁方效姿论坚等甓斗缥胜瓷人莫我知是冬穴夏巢之日形为才役乃上栋下宇之时扶同杞梓回避茅茨若乃台号姑苏殿称枍栺楼标十二之耸阁起三重之丽莫不瓴甋凝辉鸳鸯迭势缝宻如鏁行踈若缀衔来而月影重重漏出而炉香细细觚棱金爵竞托岧嶤玉女胡人争来睥睨陵谷难定松薪忽焉朝歌有已秀之麦咸阳有不灭之烟是则纵横旧趾散乱荒阡风飘早落雨滴仍穿藏弥迤之春芜耕牛脚下照青荧之鬼火战骨堆邉谁能识处亦莫知年何斯邂逅见宠雕镌资乎有作备我沈研磬在水以羞浮钟因霜而谢响玉滴一堕松烟四上山鸡误舞澄明之石镜当头织女疑来清浅之银河在掌异哉昔之藏歌葢舞庇日干霄繁华几代零落一朝委地而合随尘土依人而却伍琼瑶天禄石渠和铅即合风台雪苑落笔争邀依依旧物歴歴前朝沈家令坐上回看能无泪下江中书归来偶见得不魂销有以见古今推移牢笼渺漫成败皆分短长一贯何树春秋各千年何花开落唯一旦星陨地以为石尽减光辉鸡升天而亦僊别生羽翰异类犹然浮生莫筭

　　歌诗

　　青花紫石砚歌　　李贺
　　端州石工巧如神踏天磨刀割紫云佣刓抱水含满唇暗洒苌宏冷血痕纱帷昼暖墨花春轻沤漂沫松麝薫干腻薄重立脚匀数寸秋光无日昏圆毫促点声清新孔砚寛顽何足云

　　寄郑碏迭石砚歌　　庄南杰
　　娲皇补天残锦片飞落人间为石砚孤峯削迭一尺云虎干熊跪势皆徧半掬春泉澄浅清洞天彻底寒泓泓笔头抢起松烟轻龙虵怒鬬秋云生我今得此以代耕如探禹穴披峥嵘披峥嵘心骨惊座中髣髴到蓬瀛

　　砚诗　　杨师道
　　圆池类璧水轻翰染烟华将军欲定逺见弃不应赊

　　砚诗　　李峤
　　左思裁赋日王充作论年光随锦文发形带石岩圆积润循毫里开池小学前君苖徒见爇谁咏士衡篇

　　殷十一赠栗冈砚诗　　李白
　　殷侯三元士赠我栗冈砚洒染中山毫光辉吴门练天寒水不冻日用心不倦携此临墨池还如对君面

　　石砚诗【崔徳符巨砚行对此陂陀一大砚可容十手磨松烟用杜句】　　杜甫
　　平公今诗伯秀发吾所羡奉使三峡中长啸得石砚巨璞禹凿余异状君独见其滑乃波涛其光或雷电聨坳各尽墨多水递隠见挥洒容数人十手可对面比公头上冠正质未为贱当公赋佳句况得终清宴公含起草姿不逺明光殿致于丹青地知汝随顾眄

　　韩少尹赠砚诗　　韦应物
　　故人在遐逺留砚宠斯文白水浮香墨清池满夏云念离心己永感物思徒纷未有桂阳使裁书一报君

　　紫石砚诗　　刘禹锡
　　端溪石砚人间重赠我应知正草元阙里庙中空旧物开方灶下岂天然玉蠩吐水霞光净彩翰揺风綘锦鲜此日佣工记名姓因君数到墨池前

　　栁子厚寄迭石砚诗　　刘禹锡
　　常因同砚席寄此感离羣清越敲寒玉参差迭碧云烟岚余斐亹水墨两氤氲好与陶贞白松窓写紫文

　　砚诗  僧贯休
　　浅薄虽顽朴其如近笔端低心蒙润乆入匣便身安应念研磨乆无为瓦砾看傥然人不弃还可比琅玕

　　古铭颂传讃文状启

　　砚铭　　王粲
　　昔在皇颉爰初书契以代结绳民察官理庶绩诞兴在世季末华藻流淫文不书行书不尽心淳朴浇散俗以崩沈墨连翰染荣辱是若念兹在兹惟元是宅

　　砚铭　　李尤
　　书契既造砚墨乃陈篇籍永垂纪志功勲

　　砚铭　　梁武帝
　　音摅德写心圆墨假

　　砚铭　　丘迟
　　璧圆水平迹宣理明

　　砚颂　　繁钦
　　有般倕之妙匠兮倪诡异于遐都稽山川之神瑞兮识■〈王干〉璇之内敷遂萦绳于规矩兮假卞氏之遗模拟浑灵之肇制兮效羲和之毁隅钩三趾于夏鼎兮象辰宿之相扶供无穷之秘用兮御几筵而优游

　　砚讃
　　顾辱斯砚乃尘翰墨自昔颉皇传之罔极或厚或薄乃圆乃方斑采散色沤染毫芒点黛文字曜明典章施而不徳吐惠无疆渐渍甘润吸受流光

　　即墨侯石虚中传　　李观
　　石虚中字居黙南越髙要人也性好山水隠遁不仕因采访使遇之于端溪谓曰子有朴质沈厚之徳兼有竒相体貌紫光嘘呵润澈颇负材器但未遇哲匠琢磨耳礼不云乎玉不琢不成器人不学不知道子其谓矣今明天子御四海六合之内无不用之材无不成之器吾今奉命巡察天下风俗采访海内遗逸安敢輙怠厥职见贤不荐者欤子无恋溪泉自取沈弃耳虗中曰仆生南土逺在峡隅自不知材堪器用既辱采顾敢不唯命是从采访使遂命博士金渐之规矩磨礲不日不月果然业就虗中器度方圆皆有邉岸性抱谨黙中心坦然若汪汪万顷之量也采访使以闻于省司之考试使与燕人易元光研核合道遂为云水之交有司以荐于上上授之文史登台省处右职上利其器用嘉其谨黙诏命常侍御案之右以备濡染因累勲绩封之即墨侯虗中自歴位常与宣城毛元锐燕人易元光华阴禇知白常侍帝左右皆同出处时人号为相湏之友
　　史臣曰卫有大夫石■〈石截〉其先颛帝之苖裔也出靖伯之后曰甫甫生石仲仲之后曰碏春秋时仕卫世为大夫焉即墨侯石氏与卫大夫即不同也葢出五行之精八音之灵岳结而生禀质而名懐宝为玉吐气为云发硎利刃与天地长存者也

　　瘗砚文　　韩愈
　　陇西李元宾始从进士贡在京师或贻之砚四年悲欢否泰未尝废用凡与之试艺春官实二年登上第行于褒谷间役者误坠地毁焉乃匣归埋于京师里中昌黎韩愈其友人也赞而识之曰
　　土乎成质陶乎成器复其质非生死类全斯毁不忍弃埋而识之仁之义砚乎砚乎瓦砾异

　　谢朱梁祖大砚瓦状　　李琪
　　伏以记室濡毫于盾鼻刃侧非多史臣染翰于螭头筒形甚小尚或文章焕发言动必书为号令之词作典谟之训如臣者坐忧才竭行怯思迟自叨金马之近班常愧玉蟾之旧物岂可又颁文器周及禁林制作泓淳规模广滑閟宫苔而色古连沼石以光凝敢不致在坐隅酣兹笔阵余波浸润便同五老之壶终日揣磨岂但一丸之墨如承重宝倍感殊恩

　　代宋建平王谢赐石砚启
　　奉勑赐石砚及法书五卷敬阅籀篆侧观砚功张衡惭寄金琼羞丽臣夙乏翰能素谢篇伎空贲恩辉徒隆慈饰仰结圣造伏铭私荷

　　砚笺卷四

附录：

子畧四卷目录一卷（内府藏本）

宋高似孙撰似孙有剡录巳著录是书卷首冠以目录始汉志所载次隋志所载次唐志所载次庾仲容子钞马总意林所载次郑樵通志艺文畧所载皆削其门类而存其书名畧注撰人卷数于下其一书而有诸家注者则惟列本书而注家细字附录焉其有题识者凡阴符经握奇经八阵图鬻子六韬孔丛子曾子鲁仲连子晏子老子庄子列子文子战国策管子尹文子韩非子墨子邓析子亢桑子鹖冠子孙子吴子范子鬼谷子吕氏春秋素书淮南子贾谊新书盐铁论论衡太元经新序说苑抱朴子文中子元子皮子隐书凡三十八家其中说苑新序合一篇而八阵图附于握竒经实共三十六篇惟阴符经握奇经录其原书于前余皆不录似乎后人删节之本未必完书也马端临通考多引之亦颇有所考证发明然似孙能知亢仓子之伪而于阴符经握竒经三畧诸葛亮将苑十六策之类乃皆以为眞则鉴别亦未为甚确其盛称鬼谷子尤为好竒以其会稡诸家且所见之本犹近古终非焦竑经籍志之流辗转贩鬻徒构虚词者比故录而存之偹考证焉（四库全书总目卷八十五•史部四十一•目录类一）

剡录十卷（江苏廵抚采进本）

宋高似孙撰似孙字续古号疎寮余姚人淳熙十一年进士歴官校书郞出倅徽州迁守处州陈振孙书录解题称似孙为馆职时上韩侂冑生日诗九首每首皆暗用锡字寓九锡之意为淸议所不齿知处州尤贪酷其读书以奥僻为博以怪涩为奇至有甚可笑者就中诗犹可观周密癸辛杂识亦记其守处州日私挟官妓洪渠事其人品葢无足道其诗有疎寮小集尙传于世文则不少槪见此乃其所作嵊县志也嵊为汉剡县地故名曰剡录前有嘉定甲戌似孙自序及嘉定乙亥嵊县令史之安序葢成于甲戌而刋于乙亥故所题先后差一年其书首为县纪年次为城境图次为官治志附以令丞簿尉题名次为社志学志附以进士题名次为寮驿楼亭放生池版图兵籍次为山水志次为先贤传次为古奇迹古阡次为书次为文次为诗次为画次为纸次为古物次为物外记次为草木禽鱼征引极为该洽唐以前佚事遗文颇赖以存其先贤传每事必注其所据之书可以为地志纪人物之法其山水记仿郦道元水经注例脉络井然而风景如觌亦可为地志纪山水之法统核全书皆序述有法简洁古雅迥在后来武功诸志之上殊不见其怪涩可笑陈振孙云云殆不可解岂其它文奇僻又异于此书欤（四库全书总目卷六十八•史部二十四•地理类一）

兰亭考十二卷（浙江鲍士恭家藏本）

旧本题宋桑世昌撰世昌淮海人世居天台陆游之甥也案陈振孙书录解题载兰亭博议十五卷注曰桑世昌撰叶适水心集亦有兰亭博议跋曰字书自兰亭出上下数千载无复伦拟而定武石刻遂寪今世大议论桑君此书信足以埀名矣君事事精习诗尤工其卽事云翠添邻堑竹红照屋山花盖着色画也书录解题又载兰亭考十二卷注曰卽前书浙东庾司所刻视初本颇有删改初十五篇今存十三篇去其集字篇后人集兰亭字作书帖诗铭之类者又附见篇兼及右军他书迹于乐毅论尤详其书始成本名博议高内翰文虎炳如为之序及其刋也其子似孙主为删改去此二篇固当而其它务从省文多失事实或戾本意其最甚者序文本亦条达可观亦窜改无完篇首末缺漏文理断续于其父犹然深可怪也云云是此书经高似孙窜改巳非世昌之旧矣今未见博议原本无由验振孙所论之是非然是书为王羲之兰亭序作集字为文其事无预于羲之羲之他书其事无预于兰亭似孙所删深合断限振孙亦不能不以为当也其中评议不同者如或谓梁乱兰亭本出外陈天嘉中为智永所得又或谓王氏子孙传掌至七代孙智永此兰亭眞迹流传之不同也又如或谓石晋之乱弃石刻于中山宋初归李学究李死其子摹以售人后负官缗宋祁为定武帅出公帑买之置库中又或谓有游士携此石走四方其人死营妓家伶人取以献宋祁又或谓唐太宗以搨本赐方鎭惟定武用玉石刻之世号定武本薛绍彭见公厨有石鎭肉乃别刻石易之此又定武石刻流传之不同也其据王羲之生于晋惠帝大安二年癸亥则兰亭修禊时年五十有一辨笔阵图所云羲之年三十三书兰亭之误是矣然前卷旣引王铚语以刘餗之说为是而又云于东墅阅高似孙校书画见萧翼宿云门留题二诗云使御史不有此行乌得是语则杂录旧交亦未能有所断制至八法一门以书苑禁经诸条专属之兰亭尤不若姜夔禊帖偏傍考之为精密是以曾宏父陶宗仪诸家皆称姜考而不用是书然其征引诸家颇为赅备于宋人题识援据尤详世昌之原本旣佚存此一编尙足见禊帖之源流固不得以陈氏之排击遽废是书矣（四库全书总目卷八十六•史部四十二•目录类二）

握竒经一卷（浙江范懋柱家天一阁藏本）

一作握机经一作幄机经旧本题风后撰汉丞相公孙宏解晋西平太守马隆述赞案汉书艺文志兵家阴阳风后十三篇班固自注曰图二卷依托也并无握竒经之名且十三篇七畧著录固尙以为依托则此经此解七畧不著录者其依托更不待辨矣马隆述赞隋志亦不著录则犹之公孙宏解也考唐独孤及毘陵集有八阵图记曰黄帝顺煞气以作兵法文昌以命将风后握机制胜作为阵图故八其阵所以定位也衡抗于外轴布于内风云附其四维所以备物也虎张翼以进蛇向敌而蟠飞龙翔鸟上下其旁所以致用也至若疑兵以固其余地游军以案其后列门具将发然后合战弛张则二广迭举犄角则四竒皆出云云所说乃一一与此经合疑唐以来好事者因诸葛亮八阵之法推演为图托之风后其后又因及此记推衍以为此经并取记中握机制胜之语以为之名宋史艺文志始着于录其晩出之显证矣高似孙子畧曰马隆本作幄机序曰幄者帐也大将所居言其事不可妄示人故云幄机则因握幄字近而附会其文今本多题曰握竒则又因经中有四为正四为竒余竒为握竒之语改易其名也似孙又云总有三本一本三百六十字一本三百八十字葢吕尙增字以发明之其一行间有公孙宏等语今本衍四字校验此本分为三章正得三百八十四字葢卽似孙所谓衍四字本也经后原附续图据书录解题亦称马隆所补然有目而无图殆传写佚之欤（四库全书总目卷九十九•子部九•兵家类）

砚笺四卷（浙江巡抚采进本）

宋高似孙撰似孙有剡录已著录是书成于嘉定癸未前有自序序末数语隐涩殆不可解与所作蟹畧序体格彷佛相似陈振孙称似孙之文好以怪僻为奇殆指此类欤其书第一卷为端砚分子目十九卷中砚图一类列四十二式注曰歙石亦如之然图已不具意传写佚之也第二卷为歙砚分子目二十第三卷为诸品砚凡六十五种第四卷则前人诗文其诗文明题曰端砚歙砚者已附入前二卷内是卷所载皆不标名品故别附之诸品后耳宋志所录砚谱今存者尚有四五家大抵详于材产质性而罕及其典故似孙此书独晚出得备采诸家之说又其学本淹博能旁征羣籍以为之左证故叙述颇有可观中间稍有渗漏者如李后主靑石砚为陶谷所碎一条乃出无名氏砚谱中为曾慥类说所引今其原书收入左圭百川学海尚可检核似孙竟以为岀自类说未免失于根据然其大致驯雅终与龎杂者不同如端州緑石为诸品所不载据王安石诗增入亦殊赅洽钱曾读书敏求记亦称唐人言吴融入韵赋古今无敌惜乎亡来已久此存得古瓦研赋一篇岿然鲁灵光也则亦颇资考据矣（四库全书总目卷一百十五•子部二十五•谱录类）

蟹畧四卷（浙江鲍士恭家藏本）

宋高似孙撰是编以傅肱蟹谱征事太畧因别加裒集卷一曰蟹原蟹象卷二曰蟹乡蟹具蟹品蟹占卷三曰蟹贡蟹馔蟹牒卷四曰蟹雅蟹志赋咏每门之下分条记载多取蟹字为目而系以前人诗句俞文豹吹剑录尝讥其误以林逋草泥行郭索云木叫钩辀一联为杜甫诗今检卷首郭索传内信然殊为失于详核又本草图经蟹生伊洛池泽中一语泽蟹洛蟹条下两引之亦为复出又白居易诗亥日饶虾蟹句为傅肱谱中所原引而此书虾蟹条下乃反遗之其余编次亦小有疎漏特其采摭繁富究为博雅遗篇佚句所载尤多视傅谱终为胜之云（四库全书总目卷一百十五•子部二十五•谱录类）

纬畧十二卷（江苏巡抚采进本）

宋高似孙撰似孙有剡录已著录似孙尝辑经畧史畧子畧集畧骚畧及此书今惟子畧骚畧与此书存陈振孙书录解题论其读书以隐僻为博其作文以怪涩为竒然考证之学正不嫌其博而是编所引亦皆四库所著录非冯贽之流诡词炫俗者比固不得以隐僻讥也明沈士龙跋又称其愍骚招隠八风围棊■〈毛瞿〉毺禡牙之类全录艺文初学北堂御览诸书无所增辑知宋世篇集不复具存摘用类书夸示宏肆是诚在所不免周婴巵林讥其误引金楼子以刘休元水仙赋为唐刘子元疎舛亦不能无然其言笃实无所赝托终出杨愼丹铅诸录之上亦考古者所必资矣（四库全书总目卷一百十八•子部二十八•杂家类二）

文苑英华钞四卷（浙江巡抚采进本）

宋高似孙编似孙有剡录已著录是编乃采摘文苑英华中典雅字句可供文章之用者仿洪迈经子法语之例钞合成帙刻本仍以原目为次不分卷数以似孙原序考之当时实分四卷也其中以诸本叅校如吕令开莲峯赋别本皆作气开秋爽此本作气涵秋爽贾至早朝诗别本皆作共沐恩波凤池上朝朝染翰侍君王此本作共沐恩波凤池里终朝黙黙侍君王李羣玉黄陵庙诗别本皆作回风日暮吹芳芷此本作东风日暮吹香芷皆小有异同韩愈汴州东西水门记别本俱作请纪成绩此本皆作请纪其成绩又遂极其危句此本作遂持危亦皆韩集举正韩文考异所未载其捜罗亦颇该洽自序谓周必大奉勅校文苑英华是书有助焉然摘录不具首尾仅为词科饾饤之学尔（四库全书总目卷一百三十一•子部四十一•杂家类存目八）

信天巢遗稿一卷附林湖遗稿一卷江邨遗稿一卷疎寮小集一卷（浙江巡抚采进本）

宋高翥撰翥字九万号菊磵余姚人孝宗时游士也有菊磵集二十卷久佚不存至国朝康熙二十六年其裔孙士奇于徐干学家宋椠书中采得遗诗一百九首合以家藏二十二首又于他集中得十三首续得朱彝尊宋刻江湖集所载四十七首删除重复共得诗一百八十九首刻之题曰信天巢遗稿信天巢者翥所以名其居也然卷前元贞元年姚燧序本称曰菊磵集不知何以改名也后附林湖遗稿一卷为翥侄鹏飞字南仲者所撰又附江邨遗稿一卷则翥父选叔迈之诗选迈皆绍兴间登第选官武当军节推迈官县尉此卷之中又附质斋遁翁二人之诗则高氏谱中所载仅存其号卽士奇亦莫能举其名矣最后附高似孙疎寮小集一卷似孙卽撰纬略者文献通考载疎寮集三卷此所刻甚少尙有他选所有而此刻无之者是集在宋颇著称陈振孙书录解题谓其作文怪涩诗犹可观刘克庄后村诗话谓其诗能参诚斋活句不知此刻所载何以转不完备然士奇后序中初未言及附刻疎寮集疑为士奇后人所加更不暇博采欤（四库全书总目卷一百六十一•集部十四•别集类十四）

骚畧三卷（浙江汪启淑家藏本）

宋高似孙撰似孙有剡录巳著录是编皆所拟骚赋凡三十三篇其后欵乃词一篇集杜甫诗八句柳宗元诗四句为之殊纎诡也（四库全书总目卷一百七十四•集部二十七•别集类存目一）

文选句图一卷（江苏巡抚采进本）

宋高似孙撰似孙有剡录已著录案摘句为图始于张为其书以白居易等六人为主以杨乘等七十八人为客主分六派客亦各有上入室入室升堂及门四格排比联贯事同谱牒故以图名后九僧各摘名句亦曰句图葢非其本似孙此书亦沿旧名所录皆文选诸诗去取不甚可解如苏武诗之馥馥我兰芳馨香中夜发上下联各割一句尤为剏调其句下附录之句葢卽锺嵘诗品源出某某之意其句下附录一两首者则莫喻其体例矣（四库全书总目卷一百九十一•集部四十四•总集类存目一）

子略
高似孙（字续古；号疏寮） （南宋） 撰　　
部：史 类：目录类 属：经籍之属 
参考数据：（《四库大辞典》） 
四卷。南宋高似孙着。高似孙（约１１５４—１２１２），字续古，号疏寮，余姚（今属浙江）人，目录学家。孝宗淳熙十一年（１１８４）进士，历官校书郎，知处州。任职期间，贪赃枉法，欺压百姓，这样一个品行不足为道的人，平生却喜好读书，且著述较多。《子略》四卷、《史略》六卷、《剡录》十卷，均为专科目录。《子略》是着录诸子著作的目录，共着录诸子三十七家，卷一：黄帝阴符经、风后握奇经、鬻子、太公金匮六韬、孔丛子、曾子、鲁仲连子、晏子春秋；卷二：老子、庄子、列子、文子；卷三：战国策、管子、尹文子、韩非子、墨子、邓析子、亢桑子、鹖冠子、孙子、吴子、范子、鬼谷子；卷四：吕氏春秋、黄石公素书、淮南子、贾谊新书、桓宽盐铁论、王充论衡、太玄经、新序、说苑、抱朴子、文中子、元子、皮子隐书。排列顺序按“汉志”、“隋志”、“唐志”、《子抄》、《意林》、《通志•艺文略》所载之顺序。着录先是书名、其次聚集诸家的评论，如有注释的书则付列其书名。最早的版本是南宋咸淳本（存卷一至三），后有“百川学海”本、“四库全书”本、“学津讨源”本、“四明丛书”本与“丛书集成”本等。１９２９年北平朴社铅印平装顾颉刚校点本（一册）。 
兰亭考
桑世昌（字泽卿；号莫庵） （南宋） （旧本题）撰　　
高似孙（字续古；号疏寮） （南宋） 删定　　
部：史 类：目录类 属：金石之属 
参考数据：（《四库大辞典》） 
十二卷。宋桑世昌撰。桑世昌，南宋时人。陆游的外甥。淮海人，世居天台山。此书系考证晋王羲之所作《兰亭序》书帖。据陈振孙《直斋书录解题》所载，《兰亭考》原名《兰亭博议》，共十五卷。刊行时经高似孙删改，存十二卷。按《兰亭序》为行书法帖。东晋永和九年（３５３），王羲之与谢安等四十一人，在山阴（今浙江绍兴）“修禊”，会上各人作诗，王羲之作序。法帖相传之本，共二十八行，三百二十四字。书中叙述王氏真迹流传的各种说法。真迹原为王氏子孙掌握，后至南朝陈天嘉时，为王氏七代孙智永所得。唐时为太宗李世民所得，推为王书代表，命赵模等钩摹数本，分赐亲贵近臣。太宗死，以真迹殉葬。存世唐摹墨迹，以“神龙本”最着。又有一种说法，石晋之乱时，弃石刻于中山，宋初归李学究所得。李死，其子摹以售人，为定武帅宋祁所得，以石刻之。现今石刻首推“定武本”。书中还考证了王羲之作《兰亭序》的年岁。《辨笔阵图》曾说：“羲之年三十三书兰亭”。桑氏考证，王羲之生于晋惠帝太安二年（３０３），到永和九年（３５３）兰亭修禊时，应当是五十一岁，纠正了三十三岁之误。至其入法一门，以及书苑禁经诸条，不若姜夔考证之精密，所以曾宏父、陶宗仪等人，都称赞姜考，而不用本书。传本有《四库全书》本，“知不足斋”丛书本及“丛书集成”初编本等。 
握奇经
风后（字不详；号不详） （不详） （旧题）撰　　
公孙弘（字季齐；号不详） （西汉） 解　　
马隆（字孝兴；号不详） （晋） 述赞　　
高似孙（字续古；号疏寮） （南宋） 注跋　　
部：子 类：兵家类 属： 
参考数据：（《四库大辞典》） 
一卷。旧本题风后撰，汉丞相公孙宏解，晋西平太守马隆述赞。《汉书•艺文志》兵家阴阳类着录《风后》十三篇，班固小注云：“图二卷。黄帝臣，依托也。”或谓当即此书。然汉代人已认为其书伪托。今传本所题作者风后，乃是传疑时代黄帝之臣，显然不可信。所谓汉丞相公孙宏解，亦不见于刘歆《七略》着录，也不可信。又《隋书•经籍志》也不见着录，则晋西平太守马隆述赞云云似也不可信。四库馆臣谓唐独孤及《毘陵集》中有《八阵图记》，略云黄帝顺煞气以作《兵法》，文昌以命将，风后握机制胜，作为《阵图》，故八其阵，所以定位也。衡抗于外，轴布于内，风云附其四维，虎张翼以进，蛇向敌而蟠，飞龙翔鸟上下其旁。驰张则二广迭举，犄角则四奇皆出云云，所说乃一一与此书相合。故疑此书为唐以来好事者据诸葛亮八阵之法推衍为图，托名风后作。其后又据此《记》推衍为经，因《记》中有“握机制胜”之语，定其书名为《握机经》。《宋史•艺文志》始见着录，其书晚出，证据甚明。四库馆臣所考言之凿凿，可以信从。关于此书的书名，宋高似孙《子略》曰：“马隆本作《幄机》叙曰‘幄者，帐也，大将所居，言其事不可妄示于人，故云《幄机》，”后因“幄”与“握”字近而附会其文，所以又名《握机》。今本多作《握奇》，是因为经中有“四为正，四为奇，馀奇为握奇”之语而改易为《握奇经》。此书虽公认为是伪书，但宋以后各种官私书目多有着录，刊本甚多，不能一一备举。多种丛书都有收录，如《凌氏传经堂丛书》、《景印元明善本丛书十种•夷门广牍•雅占》、《续百川学海癸集》、《津逮秘书》（第四集）、《增订汉魏丛书•子余》等等。今上海图书馆藏有清抄本，军事科学院图书馆有清刊本，最新版本有1990年6月上海古籍出版社的影印本。 
砚笺
高似孙（字续古；号疏寮） （南宋） 撰　　
部：子 类：谱录类 属：器物之属 
参考数据：（《四库大辞典》） 
四卷。宋高似孙（详见《剡录》）撰。是书成于嘉定癸未（1223）年间，前有自序一篇，文字隐晦、艰涩，难明其意。卷一记端砚，分十九个子目，其中砚图一类列二十四式（《四库全书总目提要》为四十二式，查《四库全书•子部•谱录类•砚笺》原文为二十四式），砚图下有注：“歙石亦如之。”然而书中有式无图，恐为传写时所佚。卷二记歙砚，分二十个子目。卷三记载各种砚台六十五种之多。卷四为傅玄、李白、王粲、韩愈等古代名人吟咏、记载砚台的赋、诗、文二十六篇。书中标明端砚、歙砚的诗文，已分别附入前二卷。因是书较晚出，以前所出几家砚谱可以借鉴，又加之似孙学问广博，所以是书能旁征群载前人所不载，而且文字雅训，考证有据。如端州线砚，为其它砚谱之书所未载之珍品，似孙据王安石之诗增入，十分恰当。但是书也有疏漏之处，如李后主青石砚为陶谷所碎一条，本出于无名氏所撰之《砚谱》之中，原书已收入左圭《百川学海》，似孙却认为出自类说，未免失于考据。现存楝亭刊本、清钞本、《四库全书》本、日本文政六年江户刊本等。 
蟹略
高似孙（字续古；号疏寮） （南宋） 撰　　
部：子 类：谱录类 属：草木禽鱼之属 
参考数据：（《四库大辞典》） 
四卷。宋高似孙（详见《剡录》）撰。是书以傅肱《蟹谱》为基础，广泛搜集资料编辑而成。卷一，为蟹原、蟹象。蟹原，主要引用古代典籍，说明蟹名的由来。蟹象，主要引用古代典籍、名人诗句，述说蟹的形状、习性、味道、药用功效、可食与否、毒性等。卷二，为蟹乡、蟹具、蟹品、蟹占。蟹乡，主要引用古代典籍、名人诗句，记述蟹之产地。蟹具，主要记述捕蟹的用具及蟹可做的用具。蟹品，主要引古代典籍、名人诗句，记述吴蟹以下三十多品。蟹占，主要记述以蟹占卜军国大事。卷三，为蟹贡、蟹馔、蟹牒。卷四，为蟹雅、蟹志赋咏。每门之下，分条记载，多以蟹为目，系以前人诗句。是书在引用前人诗句时，误将林逋诗句，归于杜甫名下；也有将古籍文句重复引用之弊，也有该引不引疏漏之病。尽管如此，但是书采集繁富，文字典雅，超过傅肱之《蟹谱》。现存《百川学海》本、路有钞本、《四库全书》本。 
纬略
高似孙（字续古；号疏寮） （南宋） 撰　　
部：子 类：杂家类 属：杂考之属 
参考数据：（《四库大辞典》） 
十二卷。南宋高似孙（生卒年不详）撰。高似孙字续古，号疏寮。绍兴余姚（今属浙江）人。淳熙进士。历校书郎、会稽主簿、知处州。为官贪酷，谄事韩侂胄，为人所不齿。退居姚江着书，有《疏寮小集》、《郯录》、《砚笺》、《唐科名记》、《唐乐曲谱》等。又辑《经略》、《史略》、《子略》、《集略》、《骚略》、《蟹略》及此书。各略均辑自诸书，分门别类，凡“事有逸者、琐者、为《纬略》，盖与诸略相为经纬”（《纬略》卷首）。因高似孙为人所不齿，历来对此书评价不高。陈振孙《书录解题》论其读书以隐僻为博，其作文以怪涩为奇。其实，作考证之书，最嫌不博，高似孙所引之书，亦为人称道，不可谓之隐僻。明沈士龙跋，又称其愍骚、招隐、八风、围棋、氍■〈叟毛〉、祃牙之类，全录《艺文类聚》、《初学记》、《北堂书钞》、《太平御览》诸书，无所增辑。知宋世编集，不复具存，摘用类书，夸示宏肆。周婴《卮林》亦讥其书误引《金楼子》，以刘休元《水仙赋》为唐刘子元等。此书确有舛错之处，但平心而论，语言尚属笃实，无所赝托，辑录历史上各种逸文琐事，为治文史者提供许多方便，足资参考，不可尽废。今传本不一，主要有《墨海金壶》、《守山阁丛书》、《四库全书》、《丛书集成初编》等丛书本，宛委山堂《说郛》节选本作一卷，商务印书馆《说郛》节选本不分卷。《丛书集成初编》本据《守山阁丛书》本排印，又收入《墨海金壶》补曹学佺序一篇及阙文二则，为最通行版本。 

髙似孙【字续古庆元府鄞县人淳熈十一年卫泾榜进士出身治诗赋五年十月除六年二月通判徽州】（四库全书•史部•职官类•官制之属•南宋馆阁录__南宋馆阁录续录卷八）

蟹略四卷
髙似孙续古撰（四库全书•史部•目录类•经籍之属•直斋书录解题卷十）
砚笺一卷
髙似孙撰（四库全书•史部•目录类•经籍之属•直斋书录解题卷十四）
疎寮集三卷
四明高似孙续古撰少有俊声登甲辰科不自爱重为馆职上韩侂胄生日诗九首皆暗用锡字为时清议所不齿晚知处州贪酷尤甚其读书以隐僻为博其作文以怪涩为竒至有甚可笑者就中诗犹可观也（四库全书•史部•目录类•经籍之属•直斋书录解题卷二十）
选诗句图一卷
高似孙编（四库全书•史部•目录类•经籍之属•直斋书录解题卷二十二）

蟹略四卷
陈氏曰高似孙续古撰（四库全书•史部•政书类•通制之属•文献通考卷二百十八）
砚笺一卷
陈氏曰高似孙撰（四库全书•史部•政书类•通制之属•文献通考卷二百二十九）
疎寮集三卷
陈氏曰四明髙似孙续古撰少有俊声登甲辰科不自爱重为馆职上韩侂胄生日诗九首皆暗用锡字为清议所不齿晩知处州贪酷尤甚其读书以隐僻为博其作文以怪涩为竒至有甚可笑者就中诗犹可观也（四库全书•史部•政书类•通制之属•文献通考卷二百四十五）
选诗句图一卷
陈氏曰高似孙编（四库全书•史部•政书类•通制之属•文献通考卷二百四十九）

髙似孙砚笺四卷（四库全书•史部•目录类•经籍之属•千顷堂书目卷九）
高似孙烟雨集（缺）卷又疎寮集一卷（四库全书•史部•目录类•经籍之属•千顷堂书目卷二十九）
髙似孙骚畧三卷（四库全书•史部•目录类•经籍之属•千顷堂书目卷三十一）

跋髙似孙子略　　（清）汪琬 撰

（四库全书•集部•别集类•尧峰文钞卷三十九）

高氏疑孔丛子伪书歴引孟子及家语后叙证孔子子思无问荅事最悉然予以为非是汉书孔光传首载孔氏谱牒孔子生伯鱼鲤鲤生子思伋伋生子尚高则伯鱼为子思父审矣孔子家语孔子年二十娶亓官氏明年生伯鱼伯鱼年五十先孔子卒孔子后三年始卒使子思犹未生则孔氏谱不足据邪史记鲁世家穆公之立也距孔子已七十年子思寿止六十二使穆公时犹在则与孔子相隔絶久矣其去伯鱼当益逺不得为其子然徧考诸书又不言孔子有佗支庶何也予以为宜从孔丛子葢孔丛子与谱牒皆出孔氏子孙之手其说必有证左非他书臆度者比也呜呼尽信书则不如无书后世迂儒小生读书不知通变徃徃舍其大者旁引琐细以相辨难岂非好古而失之愚者哉

髙似孙选诗句图所取汉晋以来佳句诚学古者所当玩也如范晔兰池清夏气修帐含秋阴颜延年庭昏见野阴山明望松雪谢灵运池塘生春草园栁变鸣禽鲍照归华先委路别叶早辞风沈约茅栋啸愁■〈氏鸟〉平冈走寒兎谢朓红药当阶翻苍苔依砌上日隐涧凝空云聚岫如复日出众鸟散山暝孤猿吟江淹洞林带晨霞石壁耿新晰处欣故无累飬徳乃入神如此等语虽学近体者亦当玩【兰庄诗话】（四库全书•集部•总集类•古诗纪卷一百五十二）

髙似孙
似孙字续古余姚人文虎子淳熙十一年进士历官校书郎守处州有疎寮小集
【文献通考陈直齐云似孙少有俊声登甲科不自爱重为馆职上韩侂胄生日诗九首皆暗用锡字为清议所不齿晩知处州尤贪酷其读书以隠僻为博其作文以怪涩为竒至有甚可笑者就中诗犹可观也】
【癸辛杂识髙疎寮守括日有籍妓洪渠慧黠过人一日歌真珠帘词至病酒情懐犹困懒使之演其声若病酒而困懒者疎寮极称赏之适有客云卿自用卿法髙因视洪云吾亦爱吾渠遂与落籍而去以此得啧言者】（四库全书•集部•诗文评类•宋诗纪事卷五十五）
※※※※※※
古典小说之家备份区　http://club.xilu.com/wave2002/
 
[楼主]  [5楼]  作者:沉思曲 发表时间: 2008/10/09 19:05 [加为好友][发送消息][个人空间]回复 修改 来源 删除
《四库全书　蟹畧》　　（宋）髙似孙 撰

　　钦定四库全书

　　子部九

　　蟹畧四卷

　　谱録类三

　　草木禽鱼之属

　　提要

　　臣等谨案蟹略四巻宋髙似孙撰似孙有剡録已着録是编以傅肱蟹谱征事大略因别加裒集巻一曰蟹原蟹象卷二曰蟹乡蟹具蟹品蟹占卷三曰蟹贡蟹馔蟹牒卷四曰蟹雅蟹志赋咏每门之下分条记载多取蟹字为目而系以前人诗句俞文豹吹剑録尝讥其以林逋草泥行郭索云木呌钓辀一聨为杜甫诗今检卷首郭索传内信然殊为失于详核又本草图经蟹生伊洛池泽中一语泽蟹洛蟹条下两引之亦为复出又白居易诗亥日饶虾蟹句为傅肱谱中所原引而此书虾蟹条下乃反遗之其于编次亦小有疎漏特其采摭繁富究为博雅遗篇佚句所载尤多视傅谱终为胜之云

　　乾隆四十六年恭校上

　　总纂官 （臣）纪昀 （臣）陆锡熊 （臣）孙士毅

　　总校官 （臣）陆费墀

　　●钦定四库全书

　　蟹畧卷一

　　（宋）髙似孙 撰

　　郭索传

　　太玄经鋭之初一曰蟹之郭索后蚓黄泉测曰蟹之郭索心不一也范明叔曰郭索多足貌司马公曰荀子曰蚓无爪牙之利筋骨之强下饮黄泉用心一也蟹六跪而二螯用心躁也【刘贡父蟹诗后蚓智不足】杜诗草泥行郭索陆龟蒙诗自是扬雄知郭索且非何胤敢餦餭黄太史诗朝泥看郭索暮鼎调酸辛又诗黄泥本自行郭索玉人为开桃李颜毛友诗沙头郭索众横行岂料身归五鼎烹陆放翁诗未尝鲙喁噞况敢烹郭索曽裘父诗好事不知谁尔汝还能郭索到樽前疎寮诗砚湿舂锄雨垆腥郭索泥
　　郭索字介夫【皮日休龙潭诗左右拥介臣纵横守鳞卒臣字太竒故曰介夫李方叔作赵徳麟徳隅堂画品其一武洞清所三界朝元图下有水神腰间挿一蟹足沙文其滑稽因书于此观者必一笑】系生于呉越江淮间孶种光盛而在松陵苕霅间者巂秀特杰有声名盖孕气储精上应辰次而羲翁之画义至汉扬雄氏草太玄经独推称之惟耿介不受扰触外甚刚果若奋矛甲中实柔脆殊无他肠人皆爱之称其为无肠公子岁至西风髙爽霜深月峭嘉谷登实之秋更甚得志至采双穂以朝其魁是为智且义者至若风味开爽如老于骚者而世欲乐而食之不亦愚且昩乎惟毕茂世与之狎最为相知者陆蒙蒙黄太史更能知其可嘉相与击节于酒杯笔砚中其它骚人墨客固多推尚未有二三公之心相知者他支不一曰蛑曰蟳往往过美如乐于甘佚而畧不通骚者又有蜞螖辈皆六六么陋几草茅窭人不足道矣惟介夫有棱韵有风豪几于直而温寛而栗亦一代之雄天下之竒乎赞曰
　　毕茂世有云左手持蟹螯右手持酒杯拍浮酒池中岂不了一生乎【晋春秋曰毕卓字茂世云云】郭子曰一手持蟹螯一手持酒杯拍浮酒池中可了一生哉

　　○蟹原

　　易说卦曰离为蟹孔颕达疏曰取其刚在外
　　礼记月令曰季秋行冬令介虫为妖注曰后汉五行志丑为鳖蟹
　　月令章句曰介者甲也蟹之属
　　大戴礼曰甲虫三百六十神龟为之长蟹亦虫之一广雅曰蟹蚭【音尼】也其雄曰蜋蚁其雌曰博带【玉篇作蜋】

　　○蟹象【陈藏器本草伊洛中蟹形状不同孟诜曰形状虽恶食甚宜人皮日休蟹诗形容好个似蟛蜞黄太史蟹诗形模终入妇女笑今表之曰蟹象】

　　匡箱
　　礼记曰蚕则绩而蟹有匡任昉述异记曰腾屿之南溪淡水清有蟹焉匡大如笠皮日休蟹诗绀甲青匡染菭衣岛夷初寄北人时钱起诗漫把樽中物无人啄蟹匡张文潜诗匡实黄金重螯肥白玉香齐唐诗岁贵波熬素时珍蟹有箱箱即匡也
　　甲殻斗
　　甲匡也宋元宪诗露夕梨津饱霜天蟹甲脱宋景文蟹诗楚人故使衷留甲齐客何妨死愿烹章甫诗殻重贮黄金螯肥擘香玉疎寮诗鱼带淞江月盈缶隽处依稀开蟹斗
　　膏
　　岭表録异曰蟹殻内有黄赤膏皮日休诗蟹因霜重金膏溢橘为风多玉脑圎梅圣俞诗满腹红膏肥似髓贮盘青殻大于杯陶商翁诗黄柑鲈鲙金膏蟹使我秋风未拂衣又诗紫蟹膏应满丹枫叶未凋
　　脐
　　广韵曰厣蟹腹下厣即脐也黄太史诗三歳在河外霜脐常食新又诗想见霜脐当大嚼梦回雪厣摩山围王疎寮糟蟹诗烹不能鸣渠幸生含糊终作醉乡行裂脐已腐人谁照折股犹腥犬谩争李商老诗霜脐贵抱黄雀醢夸挟纩韩子苍诗先生便腹惟思睡不用殷勤设小团谢幼盘诗分付厨人苦见嫌十脐原有九脐尖胡澹翁诗如今竹阁多清兴紫蟹尖团不数虾陆放翁诗传方那解烹羊脚破戒犹惭擘蟹脐章甫诗呼儿破团脐进此杯中緑踈寮诗僧釡菘分甲渔篝蟹闘脐
　　二螯
　　大戴礼曰二螯八足孝经援神■〈契，廾代大〉曰蟹二螯两端傍行注曰螯犹兵也小虫而倾两端自卫故使傍行玉篇曰蟹二螯八足荀子曰蟹六跪二螯注曰跪足也蟹皆八足许慎说文曰蟹六足二螯者也本草圗经曰六足者名跪四足者名■〈比上虫下〉吴筠诗所以倾家酿为君一解螯许浑诗蟹螯只恐相如渴鲈鲙应防曼倩饥东坡诗对饮待双螯酒酣箕踞坐陈纯益诗谩忆莼千里先尝蟹二螯王元之诗搘床难死惭龟殻把酒狂歌忆蟹螯毛友诗长安酒苦贵蟹初臂着霜用臂字良奇外无人用也李商老诗不知底事真奇语且向樽前嚼二螯陆放翁诗染丹梨半颊斫雪蟹双螯又诗两螯何鼎蟹丧躯一脔可怜牛丧领疎寮诗有桂丛生须譲菊为鲈归去也输螯
　　爪
　　本草经曰蟹爪破堕胎
　　目
　　博物志曰蟹目相向者毒尤甚又有赤目者有独目者皆不可食黄太史诗怒目横行与虎争寒沙奔火祸胎成
　　无肠
　　抱朴子曰山中无肠公子者蟹也一本作无腹混俗颐生论鱼无气蟹无腹禀气不足不可多食顾况曰螟蛉之子虾目蟹腹即即周周两不相掩此之谓体异而气同梅圣俞诗定知有口能嘘沫休说无肠便畏雷曽文清诗旧交髯簿久相忘公子相从独味长醉死糟丘终不悔看来端的是无肠章甫诗公子虽无肠心躁行亦迟
　　心躁
　　大戴礼曰蟹二螯八足非蟺之穴无所寄托者心躁也荀子同陆龟蒙赋曰中躁外挠兮■〈火替〉炮之蟹陈简斋诗但见横行疑是躁不知公子实无肠吕居仁诗竹间新笋大如椽树头黄耳肥于肉亦不见蟹躁扰亦不见牛觳觫此亦是蟹箴
　　香
　　陆龟蒙诗药杯应阻蟹螯香却乞江边采捕郎宋景文诗鲙缕荐盘鳊项缩酒杯行算蟹螯香又诗为寻李白髙吟地酒熟螯香左右持张文潜诗匡实黄金重螯肥白玉香蒋颕叔淞江诗秀蹙青螺髻香持白蟹螯疎寮诗小山花落渠如别右手螯香我欠肥
　　沫
　　陆龟蒙蟹诗骨清犹似含春霭沫白还疑带海霜梅圣俞诗定知有口能嘘沫休说无肠便畏雷黄太史诗序曰得蟹数枚吐沫相濡
　　肥
　　林和靖诗水痕秋落蟹螯肥闲过黄公酒食归宋元宪诗露夕梨津饱霜天蟹甲肥苏栾城诗蟹肥螯正满石破髓初坚顾临诗如逢公醸年来富鬬虎匡螯稻正肥黄太史诗用之酌苏李蟹肥杜醅熟俞紫芝诗莫怪野人经宿住白苹霜落蟹螯肥齐唐诗身闲婚嫁毕秋老蟹螯肥滕甫诗主人留客醉酒美蟹螯肥陆放翁诗村场酒薄何妨醉菰米堪烹蟹正肥疎寮诗菊报酒初熟橙催蟹又肥
　　性味
　　本草曰蟹性寒味醎孟诜曰蟹子散诸散日华子曰蟹性凉张文潜诗中炎若逢蟹其快如冰霜踈寮诗江空蟹急窘于搜满腹清凉做尽秋几与此合
　　风味【惟黄太史称其味孟诜曰能去五脏中烦闷气此句絶奇陆龟蒙又称其骨清有旨哉】
　　黄太史蟹诗形模虽入妇女笑风味可解壮士颜又诗不比二螯风味好那堪把酒对江山又诗也知觳觫元无罪奈此樽前风味何又诗趋跄虽入笑风味极可人章甫蟹诗那知风味美以此遭缚辱疎寮诗有鱼有蟹美如玉胡不醉呼黄鹤楼又诗有晋风姿如此蟹个个能空无能解
　　仄行
　　本草经曰蟹足节屈曲行则旁横郑康成周礼注曰虫有仄行者蟹属也唐贾公彦周礼疏曰今之螃蟹以其仄行也孝经纬曰蟹两端傍行者也黄太史诗横行葭苇中不自贵其身强至蟹诗横行竟何从躁心固已息陆放翁诗堪思妄想缘香饵尚想横行向草泥
　　走
　　周礼大司乐注曰蟹走则迟疎寮诗蟹遁迫众隙鹤饥拳两阶
　　朝魁
　　陆龟蒙蟹志曰执穂以朝其魁孟诜本草曰蟹至八月衔稻芒两茎长寸许东向至海输海王之所按山海经大蟹在海中有大可十里者又曰女丑有大蟹十里玄中记曰天下之大物北海之蟹举一螯能加于山身故在水中岂所谓魁而王乎谢幼盘诗谁能不累口腹事莫趁秋风衔稻芒章甫诗江淮九月时输海稻盈腹
　　治疗
　　邪气　热结痛　喎癖　面肿　解结
　　散血　疽疮【以黄涂之】　漆疮　养筋　益气
　　杀莨菪毒　解鳝毒【蟹鳝类也】　疥疮【折傅之】
　　金疮【螯黄纳疮中】　续筋接骨【取蟹髓及脑与黄微熬纳疮自然连续谢幼盘诗椎髓方嫌大痩生　又方神效全蟹一只纸裹外以盐泥封固煅红去土出火一毫一脚不可失去研细末无灰好酒送下饮醉骨瑟瑟有声睡醒续好如故又催生大妙】
　　治疟
　　沈存中笔谈曰关中无螃蟹土人恶其形状以为怪物秦州人家收得一干蟹有病疟者则借去悬门上徃徃遂差不但人不识鬼亦不识曽文清食蟹诗横行足使斑寅惧干死能令疟鬼亡
　　食忌
　　赤目者不可食　独目者不可食　两目相向者不可食　四足者不可食　姙者不可食
　　毒
　　陶隠居曰蟹未被霜者甚有毒【被霜二字诗材也】以其食水莨也人中之不疗而死至八月腹有稻芒食之无毒博物志曰秋蟹毒者无药可疗目相向者尤甚本草曰蟹性寒有毒治毒之法用大黄紫蘓冬瓜汁出食忌张文潜诗世言蟹毒甚过食风乃乗谢幼盘诗有国常忧以味亡须知有毒味中藏曽裘父诗甘飡不美鸩毒终非可戒章甫诗江淮九月时输海稻盈腹纷纷来入市众口夸无毒

　　蟹畧卷一

　　●钦定四库全书

　　蟹畧卷二

　　（宋）髙似孙 撰

　　○蟹乡

　　蟹泽
　　本草圗经曰蟹生伊洛池泽中注曰淮海京东河北陂泽中多有之
　　蟹浦
　　南齐建武四年崔慧景作乱到都下不克单马至蟹浦投渔人陆龟蒙蟹志曰渔捕于江浦间陆放翁诗今朝有奇事江浦得霜螯
　　蟹洲
　　吴志曰苏最多蟹郁洲者尤肥大
　　蟹浪
　　吴人夜执火于水滨纷然而集谓之蠏浪
　　蟹穴
　　大戴礼曰蟹非鳣之穴而无所寄托者心躁也荀子曰蟹非蛇蟺之穴无所寄托强至墨蟹诗初自鳣穴来犹带浮泥黒毛友诗身缀鹓鸾集凤池梦寻麋鹿游蟹堁唐韵曰堀堁尘起貌
　　蟹窟
　　梅圣俞诗肥大窟深渊曷虞遭食啄
　　蟹舍
　　张志和渔父歌淞江蟹舍主人欢苏庠淞江诗东邻蟹舍如着我已办蓑笠悬牛衣张徽之淞江诗萧萧芦苇黄蟹舍何潇洒陆放翁诗数椽蟹舍偿初志九陌尘衣洗旧痕又诗洞庭八万四千顷蟹舍正对芦花洲

　　○蟹具【淞江有渔具图本草圗经曰南方人捕蟹差早王维为人作捕渔图今之捕蟹良佳陆龟蒙诗却乞江边采捕郎】

　　蟹簖
　　陆龟蒙蟹志曰今之采捕于江浦间承峻流苇萧而障之其名曰簖广五行记曰元嘉中富阳民作蟹簖司马温公诗稻肥初簖蟹桑宻不通鸦金嘉谟鱼簖诗芒苇织帘箔横当湖水秋寄言鱼与蟹机穽在中流陆放翁诗水落枯萍粘蟹簖疎寮诗簖头蟹大须都买篘下醪香且竟酣
　　蟹帘
　　吴越之人取蟹编帘以障谓之蟹帘石守道淞江赋云小■〈罒果〉槮■〈罒兼〉罶之所施陆龟蒙迎潮辞曰鸥巢卑兮鱼箔短黄太史赋曰聊生涯于苇竹即陆氏所谓苇萧也
　　蟹簄
　　簄叶亦如帘陆龟蒙渔具诗序曰倒竹于澨曰沪其诗曰万植御洪波森然倒林薄石处道淞江赋曰■〈丛〉簄笋■〈末〉以森布■〈罒畾〉罾罛罟以交曳踈寮诗水生奔蟹簄树杂荫鱼床又诗明夜定依渔父宿簄头呼蟹碧丸丸
　　蟹篝
　　篝者以竹为篓上接簖帘者也陆龟蒙曰笋即篝也踈寮诗自携笔具呼西舟好风吹蟹归鱼篝
　　蟹■〈狸〉
　　纂文曰取蟹者曰■〈狸〉
　　蟹网
　　吴人引舟取蟹沈铁脚网谓之荡浦又引徐行两舟中间施网谓之揺江黄太史诗谁怜一网尽大法河北民
　　蟹钓
　　梅圣俞蟹诗老蟹饱经霜紫膏青石殻肥大窟深渊曷虞遭食啄香饵与长丝下沈宁自觉未免利者求潜潭不为邈又诗霜蟹肥可钓水鳞活堪斫
　　蟹火
　　吴人取鱼执火而攻之蟹则易集黄太史诗忆观淮南夜火攻不及晨又诗怒目横行与虎争寒沙奔火祸胎成
　　蟹户
　　钱氏治杭越置渔户蟹户刘禹锡诗宛洛鱼书至江村雁户归用雁户亦奇少有人用此晏元献诗曰白草沙场多雁户黄榆关迥絶狼烟

　　○蟹品

　　洛蟹
　　本草圗经曰蟹生伊洛池泽中今淮海京东河北陂泽中多有之沈存中笔谈曰关中无蟹
　　吴蟹
　　罗处约苏州圗经其叙虫鱼蟹居其末可为无风度之甚况大欠表章乎姑蘓娄县即昆山也有郁吴塘蟹特肥大郁州者孙恩所保之地石处道淞江赋曰鱼则蟹鳖虾螺杜牧诗越浦黄柑嫩吴溪紫蟹肥梅圣俞诗幸与陆机还往熟毎分吴味不嫌猜陆放翁诗细粒新沙来左辅巨螯斫雪出东吴章甫诗吴淞鱼蟹熟安穏泛江流
　　越蟹
　　宋景文诗越蟹丹螯美吴莼紫线萦谢景初诗越俗嗜海物鳞介毎一遗虾臝味已厚况乃蟹与蜞张佑归注曰伊洛蟹极难得越诗好老宁鸡口加飡及蟹螯
　　楚蟹
　　苏栾城诗楚蟹吴柑初着霜梁园髙酒试羔羊韩子苍蟹诗馋涎不避吴侬笑香稻兼尝楚客飡章甫诗乃知楚人馋不待秋霜熟
　　淮蟹
　　梅圣俞诗淮南秋物盛稻熟蟹正肥黄太史蟹诗忆观淮南夜火攻不及晨张文潜诗遥怜涟水蟹九月已经霜
　　江蟹
　　许浑诗江上蟹螯沙渺渺坞中蜗殻雪漫漫宋景文诗秋水江南紫蟹生寄来千里佐莼羮梅圣俞诗年年收稻买江蟹二月得从何处来陆放翁诗山暖已无梅可折江清独有蟹堪持注曰蜀中惟嘉州有蟹又诗今朝有奇事江浦得霜螯
　　湖蟹
　　淞苕之蟹太湖蟹也陆放翁诗尚无千里莼那有镜湖蟹又诗团脐霜螯四腮鲈尊俎芳鲜十载无塞月征尘身万里梦魂也复到西湖西湖蟹称天下第一又诗久厌膻荤愁下筯眼前湖上得双螯
　　溪蟹
　　吴兴志云九月间溪蟹大如盌极称美张籍诗越岭黄柑嫩吴溪紫蟹肥束坡诗溪边石蟹小如钱喜见轮囷至玉盘李商老诗溪友提携紫蟹肥形模郭索就羁縻疎寮诗山梅能摘索溪蟹更清癯不言肥而言癯可表溪蟹之隽又诗蟹生溪味爽梅报野香疎
　　潭蟹
　　陶商翁诗逺草牛羊动暗潭虾蟹明
　　渚蟹
　　宋景文诗晨杯斗■〈豆攴〉江莼滑夕俎供糖渚蟹肥
　　泖蟹
　　三泖属华亭蟹大而美人呼为泖蟹
　　水中蟹
　　晋解系与赵王伦同讨叛羌后伦以憾收系兄弟梁王彤救之伦曰我于水中见蟹且恶况此人轻我耶遂害之【庄子秋水篇公子牟曰子独不闻夫井底之蛙乎谓东海之鳖曰吾乐与尔跳梁于井干之上入休乎缺甃之崖赴水则接掖持颐蹶泥则灭足没胕还虷蟹与科斗莫吾能若也】本草圗经曰蟹生诸水中取无时曽裘父诗逺及水中蟹直以投葅醢谢幼盘诗论功直与酒杯同何事生涯在水中
　　石蟹
　　本草圗经曰伊洛水中有石蟹东坡诗溪边石蟹小如钱曽文清诗斫雪流膏乃如许也容石蟹趁时新踈寮诗翠惊苕影乱蟹过石阴空又秋兰临涧活石蟹带霜饥又诗蟹遨离罅石翠狎跂枯莲又诗沙清幽蟹露树蔚野禽留僧颐诗石凉幽蟹过枝脆雨蝉休幽蟹二字良佳
　　潮蟹
　　陆放翁诗潮壮知多蟹霜迟不换■〈麦乔〉
　　新蟹
　　温公诗鴈随斜柱弦随指蟹荐新螯酒满船陆放翁诗鲜鲈出网重兼觔新蟹登盘大盈尺又诗啄黍黄鸡嫩迎霜紫蟹新又诗溪女留新蟹园公饱晚瓜又诗轮囷新蟹黄欲满磊落香橙緑堪摘又诗半榼浮蛆初试酿两螯斫雪又尝新
　　早蟹
　　本草圗经曰今南方人捕蟹差早苏栾城诗曰白鱼紫蟹早霜前有酒何须问圣贤张耒诗早蟹肥堪荐村醪浊可斟
　　老蟹
　　梅圣俞诗老蟹饱经霜紫螯青石殻又诗秋叶萧萧蟹应老忆昔共归江上初踈寮诗相次西风吹蟹老眼前且作鲙残圗又诗大川足鳬雁蟹老鱼亦老又诗菊报香篘熟橙催宿蟹肥宿字亦前人未用
　　螃蟹
　　吴兴志曰十月雄斗大虫谓蟹大而有力亦曰螃蟹周礼疏曰祭器以螃蟹为饰施于祭用者也又曰今之螃蟹其仄行也日华子曰螃蟹凉凉字宜入诗元微之诗池清漉螃蟹爪蠧拾虾蟇毛友谢送螃蟹诗沙头郭索众横行岂料身归五鼎烹
　　毛蟹
　　海物志曰螃蠏曰毛蟹
　　活蟹
　　梅圣俞有答吴正仲送活蟹诗【见卷四】
　　春蟹
　　梅圣俞诗年年收稻买江蟹二月得从何处来
　　夏蟹
　　吴越人采夏蟹曰芦根蟹谓止食菱芦根也陶商翁诗芦根紫蟹团脐少枫叶青鳊缩项来章甫诗今朝忽至前郭索当炎伏也知楚人馋不待秋霜熟疎寮诗夏蟹新中食初菘脆入虀
　　秋蟹
　　林和靖诗水痕秋落蟹螯肥闲过黄公酒食归宋景文诗秋水江南紫蟹生梅圣俞诗秋来鱼蟹不知数秋叶萧萧蟹应老齐唐诗身闲婚嫁毕秋晚蟹螯肥赵潼垂虹亭诗露垂晓橘金丸重霜饱秋螯玉股肥疎寮诗不是桂菊蟹如何能好秋
　　霜蟹
　　宋景文诗秋莼未下■〈豆攴〉霜蟹恣持螯梅圣俞诗欲揽整白帽酒壶及霜蟹又诗老蟹饱经霜紫螯青石殻刘贡父诗霜蟹人人得春醪盎盎浮蘓栾城诗黄花簇短篱霜蟹正堪持又诗胜处旧闻荷覆水此行犹及蟹经霜又风髙熊正白霜落蟹初肥谢民师诗秋风鲙鲈丝霜月持蟹螯俞紫芝诗莫怪野人经宿住白苹霜落蟹螯肥陆放翁诗霜蟹荐肥螯丝莼小添■〈豆攴〉
　　稻蟹
　　彭器资诗玉粒稻初熟霜螯蟹正肥强至诗溆浪樯乌急吴霜稻蟹肥又诗木奴竞熟饶千树稻蟹初肥嗜二螯陆放翁诗稻蟹泖中尽海气秋后空
　　乐蟹
　　吴人以稻秋蟹食既足腹芒朝江为乐蟹
　　冬蟹
　　月令曰季冬行秋令介虫为妖注曰丑为鳖蟹孙真人月令曰十二月勿食蟹伤神陆龟蒙诗强作南朝风雅客夜来偷醉早梅旁陆放翁食蟹诗东崦夜来梅已动一樽芳酝竟须携与大陆意同则是冬持螯矣
　　灯蟹
　　吴越及中都以上元时蟹为贵谓之灯蟹踈寮诗风流夸老看元宵
　　大蟹
　　震泽渔者得蟹大如斗老渔曰鳖蟹之殊常者必江湖之使烹之不祥乃纵之横行水面一里方没陆放翁诗蟹束寒蒲大盈尺鲈穿细栁重兼行
　　尺蟹
　　陆放翁诗紫蟹迎霜径一尺白鱼脱水重兼觔又诗一尺轮囷霜蟹美十分潋灔杜醅香又诗白鹅作鲊天下无浔阳糖蟹一尺余疎寮诗砚八百年今懒进蟹一尺大何能烹又诗壮尺大贪持蟹匡十分香怜破橙黄
　　斤蟹
　　吴人以蟹及斤者为奇陆放翁诗黄柑磊落围三寸尺蟹轮囷可一斤
　　个蟹
　　食疗曰八月前毎个蟹腹中稻榖一颗输海神遇八月即好经霜更美
　　子蟹
　　海物志曰蟹之有子者曰子蟹孟诜曰蟹子散诸热
　　紫蟹
　　李邦直诗紫蟹黄柑新酒熟夜间船尾唱伊州张文潜诗黄柑紫蟹见江梅红稻白鱼饱儿女又诗秋风五千里碧蕨见紫蟹东坡诗紫蟹鲈鱼贱如土得钱相付何曽数裴若讷诗渔人借问去何处白酒香甜紫蟹肥赵令畤诗紫蟹黄橙知有思天教出向夜凉时疎寮诗月洗黄芦雪天生紫蟹秋
　　健蟹
　　黄太史诗蚁臂怒兮专车蟹螯强兮鬬虎曽文清诗横行足使斑寅惧干死能令疟鬼亡陆放翁诗芋肥一本可专车蟹壮两螯堪敌虎疎寮诗鴈愁奔旧菊蟹健敌新醪又诗蟹与人同健诗如酒怕陈又诗笑逼花皆立骚添蟹越遒又诗最觉黄花如有意却怜豪蟹欲相疎用遒字豪字强于健字又诗沙空擒逸蟹泉熟煮寒青逸字亦未经用又诗菊纔重九破蟹却十分遨遨字又佳于逸字
　　生蟹
　　济众方曰小儿头颅不合用生蟹足骨捣敷
　　鱼蟹
　　陆龟蒙诗直至葭菼少歌言鱼蟹肥黄亚夫诗菱芡与鱼蟹居人足不东坡词渔父引饮谁家去鱼蟹一时分付苏栾城诗饮食从鱼蟹封疆入斗牛吕居仁诗连年湖海病未免鱼蟹罚陈璹诗活计鱼虾蟹此事属渔舟疎寮诗回舟指淞江径奔鱼蟹海
　　虾蟹【虾亦六跪两螯】
　　虞预会稽典録曰吞舟之鱼不啖虾蟹东坡诗一鱼中刄万鱼惊虾蟹奔忙误跳踯胡澹翁诗鲑鱼还抵店虾蟹不论钱

　　○蟹占

　　蟹官
　　天文録曰十二星有巨蟹官黄太史诗虽居天上三辰次未免人间五鼎烹陆放翁诗鱼长三尺催绘玉蟹巨两螯仍斫雪用巨蟹本乎此良佳
　　蟹灾
　　月令曰季冬行秋令介虫为妖注曰丑为鳖蟹军畧灾篇曰地忽生蟹当急迁砦栅不迁将亡广五行记曰军行地无故生蟹砦宜急移鱼蟹之类水失其性则有此孽抱朴子曰兵地生蟹者宜急移军太乙在玉帐之中不可攻也
　　蟹食
　　国语曰越王问范蠡曰今吴稻蟹食不遗种伐其可乎捜神记晋太康中会稽郡蟹皆为鼠食稻陶隠居曰蟹食水莨有节陶商翁诗注曰芦根与稻蟹之所食
　　蟹漆
　　淮南子曰磁石引针蟹脂败漆注曰置蟹漆中则漆败也抱朴子曰蟹之化漆麻之壊酒不可以理推也博物志曰蟹漆相合成水陶隠居曰投蟹漆中化水饮之长生又见神仙服食方
　　蟹鼠
　　淮南万毕术曰烧蟹致鼠淮南子曰释大道而任小数无以异于蟹捕鼠蟾蜍捕蚤注曰以火灼蟹匡上内置穴中乃热足走穷穴能捕二鼠又曰使蟹捕鼠必不得刘贡父蟹捕鼠功岂具谢幼盘诗焚脐未用集鼠軰椎髓方嫌太瘦生
　　蟹乱
　　吴语曰虾荒蟹乱

　　蟹畧卷二

　　●钦定四库全书

　　蟹畧卷三

　　（宋）髙似孙 撰

　　○蟹贡

　　献蟹
　　汲冢周书王会篇曰成王时海阳献蟹
　　供蟹
　　刘聪以襄陵王櫖坐鱼蟹不供被诛
　　贡蟹
　　韩子苍糖蟹注曰旧说平原歳贡糖蟹黄太史蟹诗谁知扬州贡此物真絶伦
　　登蟹
　　陈克诗小楫登鱼蟹平原聚鸟乌
　　禁蟹　取蟹
　　本草曰蟹取无时三国典畧曰齐王禁取蟹蛤之类惟许捕鱼沈立为两浙漕奏罢鱼蟹之征
　　孝蟹
　　田彦升奉母孝母嗜蟹逺市于苏霅之间熟之以归杨行密将田硕兵暴至人皆窜避馁死独彦升挈囊负母竟以蟹免时以为孝报古者有孝鱼有孝泉今表以孝蟹云
　　遗蟹
　　张敞集朱登为东海相遗敞蟹报书曰蘧伯玉受孔子之赐必及乡老敞谨分斯贶于尊行者何敢独烹之梅圣俞诗姚江遗鱼蟹稽山奉笋蕨
　　送蟹
　　梅圣俞谢人送蟹诗幸与陆机还徃熟毎分吴味不嫌猜曽裘父蟹诗故人怜我贫走送不待买陆放翁诗客送轮囷霜后蟹僧分磊落社中姜
　　买蟹
　　梅圣俞诗年年收稻买江蟹二月得从何处来踈寮诗多买潮来蟹催烹带得鱼
　　烹蟹
　　张敞以蟹分于尊者不敢独烹梅圣俞诗邀饮奉醪醴案杯烹蟹螯王初寮糟蟹诗烹不能鸣渠幸生含糊终作醉乡行韩子苍蟹诗海上奇烹不计钱枉教陋质上金盘疎寮诗近涧取白水初篘烹石蟹
　　煮蟹
　　御食经有煮蟹法谚曰百无使解烧汤煮蟹谢幼盘诗不使落汤频下筯正此谓也陶商翁诗落成序嘉宾煮蟹脍溪鲈疎寮诗天差鹤管烹茶水风夹花吹煮蟹烟
　　熟蟹
　　见前田彦升孝母逺市蟹煮熟以归陶商翁诗蟹螯红熟鲻鱼活此兴重来未有时
　　斫蟹
　　东坡诗半殻含黄宜点酒两螯斫雪劝加餐陆放翁诗披绵黄雀曲糁羮斫雪紫蟹柑橙香
　　持蟹
　　皮日休诗病中无用双螯处寄与夫君左手持宋元宪诗左手螯初美东篱菊向开宋景文诗下箸未休资快嚼持螯有味散朝酲又诗蟹味持螯日鲂甘抑鲊天晏元献诗蟹螯今在左愿拍酒池浮王岐公诗谁共危楼凌爽气右持樽酒左持螯东坡诗主人有酒岂独辞蟹螯何不左手持又诗定烦左手持新蟹谩绕东篱嗅落英汪彦章诗寒无蟹螯持犹觉非故园李商老诗却笑思鲈脍应须持蟹螯疎寮诗蟹纔逢毕卓酒不了刘伶又诗小山花落渠如别右手螯香我欠肥又诗折得花相伴消渠酒拍浮又诗未教剪初韭全如持左螯又诗雁老已忘苏武节蟹危犹爱毕郎奇此方是用事可以揜羣作矣
　　把蟹
　　杜诗二螯堪把持晏元献诗未暇南浮海何妨右把螯宋景文诗对把蟹螯何处酒橙虀莼菜此时美苏魏公诗盘丰介象脍手把毕生螯东坡诗书空渐觉新诗健把蟹行看乐事全汪彦章诗左手蟹螯行可把新醅早晚定堪持黄太史诗此中亦有无弦意相对樽前把蟹螯齐唐诗春波池上搘琴荐秋月桐阴把蟹螯吕居仁诗渐须把蟹螯慎莫贷鸡肋陆放翁诗何由共杯酒把蟹擘黄柑
　　擘蟹
　　陆龟蒙诗相逢便倚蒹葭宿更唱菱歌擘蟹螯范忠宣公诗堆盘白玉鲈鱼美手擘黄金蟹殻肥陆放翁诗尖团擘双蟹丹漆饤山梨又诗蟹螯暂擘馋涎堕渌酒初倾瓮眼微明又诗挑灯剩欲开书帙擘蟹时须近酒船
　　啖蟹　食蟹
　　蔡谟渡江不识蟛蜞以为蟹而啖之梅圣俞诗食蟹易美（阙）

　　○蟹馔【本草图经云今人以蟹为食品之佳味佳味二字良佳此彚也以存古非有意于馔也序曰蟹箴其此义乎然昌黎聨句有曰楚腻鳝鲔乱獠羞螺蟹并以为獠羞则寃矣元微之诗官醪半清浊夷馔杂腥膻夷馔即獠羞也至若何曾有食阙弘君举有食檄皆不可以为法】

　　洗手蟹　酒蟹
　　黄太史赋云蟹微糟而带生今人以蟹沃之盐酒和以姜橙是蟹生亦曰洗手蟹东坡诗半殻含黄宜点酒即此也宋景文诗曲长溪舫逺宴暮酒螯香黄太史诗解缚华堂一座倾忍堪支解见香橙王初寮诗熟点酰姜洗手生樽前此物正施行哺糟晚出尤无頼尚有馋夫染指争陆放翁诗披绵珍鲊经旬熟斫雪双螯洗手供
　　蟹蝑　盐蟹
　　周礼注曰蟹醢也唐韵曰盐藏蟹又曰蝑亦盐藏也本草圗经曰蟹蝑味咸性寒有毒食疗之蟹以盐淹之作■〈虫冩〉崔徳符诗曰团脐紫蟹初欲尝染指腥盐还复辍陶商翁诗玉版淡鱼千片白金膏盐蟹一团红
　　蟹■〈飠差〉
　　蟹醢之类惟松苕间精乎此曽裘父诗逺及水中蟹直以投葅醢
　　蟹羮
　　宋景文诗秋水江南紫蟹生寄来千里佐呉羮疎寮誓蟹羮诗年年作誓蟹为羮倦不支吾畧放行
　　糟蟹【糟法茱萸一粒置厣中经年不沙】
　　黄太史赋云蟹微糟而带生苏魏公诗右把巵酒左持螯慷慨酣歌藉曲糟王初寮诗醉死杨家郭索生此曹平日要横行谢幼盘蟹诗不使洛阳频下筯终令骨醉奈春风章甫蟹诗藉糟行万里醉死甘为戮疎寮糟蟹诗啜醨正自强持酒众醉如何敢独醒
　　糖蟹
　　南史何胤侈于食味去其甚者犹有糖蟹使门人议之锺岏云蟹之将糖躁扰弥甚仁人用意深懐恻怛地志云青州贡糖蟹宋景文诗讼失闲卿犴糖螯佐寿杯黄太史诗海馔糖蟹肥江醪白蚁醇苏舜卿诗霜柑糖蟹新醅美醉觉人生万事非韩子苍糖蟹诗只讶平原驿使稀不嗔彭泽寄来迟劝君莫以无肠故忍见纷纷躁扰时注曰旧说平原岁贡糖蟹此可为蟹箴矣谢幼盘诗变相惊蜊异将糖嫌蟹躁
　　蟹虀
　　吴人虀橙全济蟹腥韩昌黎诗所谓芼以椒与橙腥臊始发越也蒋颕叔松江亭诗品待秋风鲈味美重来桂玉啜虀橙此明言橙虀也白乐天诗老去齿衰嫌橘醋橘醋二字极佳枚乗七发曰酢以越裳之梅梅酢对橙虀为佳未有人用也陆放翁诗醢酱点橙虀美不数鱼蟹邵迎诗盐豉调羮金液腻橙虀荐鲙玉丝肥疎寮诗笋早趋禽腹橙香适蟹虀又诗莼逢鲈始服橙入蟹偏香
　　蟹黄
　　游京録云京师买蟹黄包絶胜岭表録异曰广人取蟹肉膏如黄蘓加以五味和殻■〈火臿〉之张佑诗蟹黄盐满箸熊白软加笾黄太史诗长安千门雪蟹黄熊有白韩子苍诗君家自有甔石储蟹黄熊白能俱设李商老诗食蟹贵抱黄食鱼先腹腴谢幼盘诗端为懐黄取蟹烹岂因多足恣傍横
　　蟹饆饠
　　岭表録异云以蟹黄淋以五味蒙以细麫为饆锣珍美可尚
　　蟹包
　　陆放翁诗蟹馔牢丸美鱼煮鲙残香疎寮蟹包诗妙手能夸薄様梢桂香分入蟹为包也知不枉持螯手便是持螯亦草茅
　　蟹饭
　　李颀诗炊饭蟹螯熟下筯鲈鱼鲜疎寮诗蟹豪留客饭芎细约僧茶闻人封徳言饼赋中所谓牢丸今包子是

　　○蟹牒【陶隠居蟹类最多类字虽可采目系曰牒】

　　蝤蛑
　　明越风物志云蝤蛑并螯十足生海边泥穴中大者曰青蟳小者曰黄甲陈藏器本草云蝤蛑随潮退殻一退一长日华子曰蝤蛑性冷无毒解热气陈藏器云治小儿闷痞岭表録异云螯足无毛两小足薄而阔谓之拨棹子埤雅曰蝤蛑两螯至强能与豹鬬栁子厚诗蝤蛑愿亲燎茶熏甘自薅欧阳公诗为我办酒殽罗列蛤与蛑东坡蝤蛑诗溪边石蟹小如钱喜见轮囷赤玉盘半殻含黄宜点酒两螯斫雪劝加餐蛮珍海错闻名乆怪雨腥风入座寒堪笑吴兴馋太守一诗换得两尖团郑毅夫诗正是西风吹酒熟蝤蛑霜饱蛤蜊肥踈寮诗老蟹自应强隽逸壮蛑还只象膏粱又诗斫雪蝤蛑鲙生香茉莉杯曽文清诗使君领客未经旬更以蝤蛑作小春 
　　蟳
　　明越风物志曰蝤蛑大者曰青蟳晋安记云蝤蛑断物若芟如牟焉又曰武蟳本草圗经云蟳随潮退殻一退一长其力至强能与豹鬬豹不能胜洪玉父诗丹荔荐盘惊北客赤蟳供馔识南州疎寮诗豆蔲雨分霁翠蟳雪炊香又诗蟳肥和雪鲙梅早夹春篘又富次律送蟳诗鳞甲错夏物懐青莫如蟳苏公今张华何微不知音入手巨螯健斫雪隽莫禁宛然如玠辈曽是秉玉心蟹因龟蒙杰酒与毕郎深二者不可律食之当酌斟
　　蟛蜞
　　世说云蔡司徒过江见蟛蜞大喜曰蟹有八足加以两螯令烹之既食委顿吐下方知非蟹后向谢仁祖说此事谢曰卿读尔雅不熟几为劝学误尔雅曰螖蠌小者蟧即蟛螖也似蟹而小按蟛蜞小蟹文似螖所谓螖蠌者也蔡谟不精于大小食而至于毙故曰读尔雅不熟陶隠居曰蟛蜞生海边似蟛■〈虫越〉而大似螖而小皮日休蟹诗族类分明连■〈琐，虫代王〉蛣形容好个似蟛蜞宋景文蟹诗定知不作蟛蜞悞曽厕西都学士名李商老诗大嚼故应羞海镜嗜甘乃悞食蟛蜞欲将磊落惭尔雅委顿深怜蔡克儿陶商翁诗蠢囷发嬉笑蟛蜞生呕泄
　　蟛螖
　　尔雅云螖蠌小者蟧【力刀反】郭璞曰即蟛螖也膏可涂癣埤苍曰蟧螺属或曰即蠌也似蟹而小海人曰彭螖辣螺所化螖又化为蝉中华古今注云彭螖小蟹也小蟹二字亦佳岭表録异曰吴越间以盐藏货之晋书曰夏统孝海边拾彭螖以资养刘冯事始曰世传汉醢彭越赐诸侯英布不忍视之覆江中化此故曰彭越白居易诗乡味珍彭越时鲜煮鹧鸪张佑诗鸂■〈氵鵣〉穿芦叶彭蜞上竹根章甫诗外事添蛇足余生嚼越螯
　　拥剑
　　唐韵曰拥剑若蟹古今注云一名执火以其螯赤也本草图经一螯大一螯小者名拥剑陶隠居曰拥剑似蟛螖而大似蟹而小
　　桀步
　　海物志曰蟛螖一种曰桀步埤雅曰蜞横行谓之桀步
　　江■〈虫折〉
　　唐韵曰■〈虫折〉若蝤蛑生海中今广潮间有■〈虫折〉干本草圗经曰阔殻而多黄者名蠘生南海
　　蠞
　　广韵曰蠞若蟹生海中
　　■〈虫兀〉
　　唐韵曰■〈虫兀〉蛤属若蟹
　　■〈虫不〉【普流反】
　　玉篇云■〈虫不〉若蟹二足又出郭璞江赋
　　蜅■〈虫尃〉【上方布反下布莫反】
　　玉篇曰角蟹也
　　■〈鱼隋〉【以水反一曰他果反】
　　唐韵曰蟹子也海物志曰有子者曰子蟹

　　○蟹牒二

　　海蟹　缸蟹
　　母蟹赤蟹红蟹白蟹海物志云蠞俗呼曰蟹经霜有膏曰赤蟹无膏曰白蟹海人以卤盐之曰缸蠞岭表録异曰有赤母蟹又有红蟹即赤蟹也秀之华亭亭林湖近顾野王宅天圣间忽生白蟹一年而絶蘓栾城诗奉亲鱼蟹无临海退食琴书有定庵胡澹翁诗赤鱼白蟹何足数风味未可松江鲈陆放翁诗蟹白鱼肥初上市轻舟无数去乗潮
　　江蟹
　　郭璞江赋曰■〈琐，虫代王〉蛣腹蟹水母目虾松陵集注曰■〈琐，虫代王〉蛣似蜯有一小蟹在腹中为■〈琐，虫代王〉蛣出求食蟹或不至蛣馁死淮海呼为蟹奴皮日休诗蟹奴晴上临湘槛鴈婢秋随过海船梅圣俞诗一开明月腹中有小碧蟹即此也
　　沙蟹
　　海物志曰一种小于彭越曰沙蟹许浑诗江上蟹螯沙渺渺坞中蜗殻雪漫漫
　　水蟹
　　岭表録异曰水蟹螯殻内皆盐水
　　虎蟹
　　岭表録异曰蟹殻上虎斑可为酒器
　　石蟹
　　广州记曰石蟹出南海蟹化为石过潮漂出主消眼涩细研和水入药相佐用以点眼

　　蟹畧卷三

　　●钦定四库全书

　　蟹畧卷四

　　（宋）髙似孙 撰

　　○蟹雅

　　蟹圗
　　唐画断曰韩滉画妙于螃蟹本朝名画评曰阎士安宛丘人善画棊蟹于架中有易元吉蟹圗郭忠恕蟹圗又有金门羽客李徳柔郭索钩辀圗刘贡父画蟹诗后蚓智不足捕鼠功岂具一为丹青録能使万目顾气凌龟龙蛰势经沧海渡微物亦有动将非逢学误强至墨蟹诗琐琐江湖中忽在幽人壁短螯利双钺长跪生六戟骨眼惊自然熟视审精墨初疑蟺穴束犹带浮泥墨横行竟何从躁心固已息终朝墙壁间颇有肥霜色我来空持杯左手莫汝食谁夺造化功生成归笔力
　　蟹琴声
　　琴録曰履霜操有蟹行声齐唐诗槐枫亲黼扆画蟹播朱弦
　　蟹眼茶汤
　　茶録曰煎茶之泉视之如蟹眼皮日休煎茶诗时看蟹目溅乍见鱼鳞起东坡诗蟹眼已过鱼眼生飕飕欲作松风鸣又诗蟹眼翻波汤已作龙头拒火柄犹寒黄太史诗遥怜蟹眼汤已作鹅管玉蘓栾城诗蟹眼煎来声未老兎毛倾看色尤宜蔡君谟诗兎毫紫鸥新蟹眼青泉煮曽裘父诗朝来蟹眼方新试昨夜灯花早得知
　　蟹杯
　　岭表録异曰虎蟹殻上有虎斑又有五色者可为杯皮陆诗注南人目螺之有色者曰云螺用以酌酒亦此类也

　　○蟹志赋咏

　　蟹志　　陆龟蒙
　　蟹水族之微者其为虫也有籍见于礼经载于国语扬雄太玄魏晋春秋劝学等篇考于易象为介类与龟鳖刚其外者皆干之属也周公所谓傍行者欤参于药録食疏蔓延乎小说其智则未闻也惟左氏记其为灾子云讥其躁以为郭索后蚓而已蟹始窟穴于沮洳中秋冬交必大出江东人曰稻之登也率执一穗以朝其魁然后从其所之也早夜觱沸指江而奔渔者纬萧承其流而障之曰簖【音锻】簖断其入江之道焉尔然后扳援逸遯而徃者十六七既入于江则形质寖大于旧自江复趋于海如江之状渔者又簖而求之其越逸遯去者又加多焉既入于海形质益大海人亦异其称谓矣呜呼执穗而朝其魁不近于义耶舍沮洳而之江海自微而务着不近于智耶今之学者始得百家小说而不知孟轲荀卿扬氏之道或知之又不汲汲于圣人之言求大中之要何也百家小说沮洳也孟荀扬氏圣人之渎也六籍者圣人之海也茍不能舍沮洳而求渎而至于海是人之智反出于水虫下能不悲夫吾是以志其蟹

　　松江蟹舍赋　　髙似孙
　　鸱夷子皮既相勾践雠阖闾殄夫差吊子胥无懴恨于越人迄骋懐于西吴乃昻然作喟然吁曰兎死犬烹鸿罹于罟古人所危吾其亟圗方将朝三江夕五湖一去不回乐哉此桴屣其遗于人间情袅袅于姑苏水绕乎笠泽天包乎具区松陵互潮太湖交潴川纳壑府波画村墟石罅碕岸崖厘别区波程杳渺水路盘纡洄渚棊布聚落星敷采之于山则緑腻女桑黄包橘奴牧菽贡梨剥枣撷荼取之于水则丝破紫莼笋食青菰采菱舂芡食稻烧芦是皆舟子所乡渔郎所庐葭菼兮为域萑苇兮为墟鸿鹭兮为邻鶄鹈兮为徒时则天澄月静风恬霭舒或雾气之蒙沫或烟雨之扶踈掉歌乱发渔榜疾徐命俦啸侣靡不一鱼荫栁边之罺槮挂隔苑之罾■〈罒无〉儿奉轻笱妇手飞罛水禽泼泼一发靡虚乃有鲙残之鲫四腮之鲈瓌异丛毓鳞甲纷拏鲤皆奔于渔市羡足给于鱼租至于露老霜来日月其徂万螯生凉含黄脂肤其武郭索其雄睢盱其心易躁其肠实枯鼔勇而喧集齐奔而并驱鸱夷公顾而笑曰昔者吴之将微民甚难虞厥有躁乱害于菑畬是固汝辈之所逞者欤吴人趋而告曰当是时善有鲜鉴贞有罕孚乐鸩乎毒习甘乎谀一艳方妍漂香沈珠乐极危生沦胥以铺是故非蟹罪也惟我吴人以渔为娱施勤于簄簖皆得志于江途方洞庭兮始霜熟万稼兮丰腴执一穗兮朝魁目洪溟兮争趋工纬萧兮承流截觱沸兮防逋燎以干苇槛以青笯喧动凉■〈绝〉惊飞宿鳬其多也如涿野之兵其露也如太原之俘蟹事卓荦八荒所无今敢藉以凉荻束之风蒲愿奉一醉献诸大夫大夫嗒然笑曰嗟汝吴兮巨丽乐太伯兮开初括于越兮自裕跨荆蛮兮逺摹干星纪兮经畧控轸野兮车书至若薮泽幽灵川渎纳洿灌注于天下之半郁拂兮瀛洲之居忘越矢之倐西嗟麋台之交芜余方超万物兮如蜕岂一蟹兮乐且吴人再拜进曰大夫髙矣侬闻宅金汤之固者莫崇乎徳者也建竹帛之功者莫勇乎谋者也自吴越成败忾君臣之嗟吁然侬者生长水国子孙泽隅朝暮一艇寒暑一笛老鱼鳖以为命狎鸥鸬而不孤乆与世以相忘亦伤今而欲痡大夫方将谢轩冕乐樵渔干玄机兮相髙庶几遯兮不渝今侬有粳可炊有酒可沽幸江山兮如待朝风月兮无辜大夫为之愕然曰君子者事岂以蟹为业者欤非渭水之遗智必山泽之修癯深乐其言藏道于愚欲去兮徘徊欲逝兮勤劬举酒酬酢何其悲欤与之释缚使之拍浮刳甲如山虀橙如铺意悟忘言酒酣相扶指青天兮自誓幸来世兮知余渺烟水兮莫能留泛孤舟兮不可呼蟹翁者三叹于悒四顾踌蹰揖长江兮脱如矢歌浩浩兮何能俱其歌曰天髙兮月寒天风兮水急鸿逺兮汲汲人有慕兮叹何及木叶落兮洞庭波江有汜兮汉有沱把酒答天聊自歌歌月落兮愁如何又歌曰枫落兮陨霜菰香兮如雪一舟兮太决智者乐兮乐者哲蟹健兮鲈肥风吹酒兮酒淋衣知有蟹兮不知时若斯人兮其庶几

　　○诗

　　蟹寄鲁望　　皮日休
　　绀甲青匡染菭衣岛夷初寄北人时离居定有石帆觉失伴惟应海月知族类分明连■〈琐，虫代王〉蛣【■〈琐，虫代王〉蛣似小蚌有一小蟹在腹中时出求食淮海人呼为蟹奴】形容好个似蟛蜞病中无用双螯处寄与夫君左手持袭美

　　寄蟹　　陆龟蒙
　　药杯应阻蟹螯香却乞江边采捕郎自是扬雄知郭索且非何胤敢餦餭骨清犹似含春霭沫白还疑带海霜强作南朝风雅客夜来偷醉早梅傍

　　容惠湖蟹　　宋祁
　　秋水江南紫蟹生寄来千里佐吴羮楚人故使衷留甲齐客何妨死愿烹下箸未休资快嚼持螯有味散朝酲定知不作蟛蜞悞曽厕西都学士名

　　吴正仲遗活蟹　　梅尧臣
　　年年收买吴江蟹二月得从何处来满腹红膏肥似髓贮盘青殻大于杯定知有口能嘘沬休信无肠便畏雷幸与陆机还徃熟每分吴味不嫌猜

　　钓蟹
　　老蟹饱经霜紫膏青石殻肥大窟深渊曷虞遭食啄香饵与长丝下垂宁可觉未免利者求潜潭不为邈

　　食蟹　　黄庭坚
　　海馔糖蟹肥江醪白蚁醇毎恨腹未厌夸啖齿生津三歳河外霜团脐常食新朝泥看郭索暮鼎调酸辛趋跄虽入笑风味极可人忆观淮南夜火攻不及晨横行葭苇中不自贵其身谁怜一网尽大法河北民鼎司费万钱玉食常罗珍吾评扬州贡此物真絶伦

　　谢何十三送蟹
　　形容虽入妇人笑风味可解壮士颜寒蒲束缚十六辈已觉酒兴生江山

　　借答送蟹韵戏小何
　　草泥本自行郭索玉人为开桃李颜恐似曹瞒说鸡肋不比东阿举玉山

　　代二螯解嘲
　　仙儒昔日卷龟殻蛤蜊自可洗愁颜不比二螯风味好那堪把酒对江山

　　又借前韵
　　招潮瘦恶无永味海镜纎毫只强颜想见霜脐当大嚼梦回雪厣摩围山

　　鄂渚絶无蟹偶得数枚吐沬相濡乃可悯笑
　　怒目横行与虎争寒沙奔火祸胎成虽为天上三辰次未免人间五鼎烹
　　其二
　　勃崒盘跚蚤涉波草泥出没尚横戈也知觳觫元无罪奈此樽前风味何
　　其三
　　解缚华堂一座倾忍看支解见香橙东归却为鲈鱼鲙未敢知言许李膺

　　食蟹　　张耒
　　世言蟹毒甚过食风乃乗风淫为末疾能败股与肱我读本草书美恶未有凭筋絶不可理蟹续牢如絙骨痿用螯补可使无搴腾凡风待火出热甚乃腾升炎若遇其快如霜致坚冰俗传未必妄但恐殊爱憎本草起东汉要之出贤能虽失谅不逺尧跖终殊称书生自信书俚说徒营营

　　寄文刚求蟹
　　遥知涟水蟹九月已经霜匡实黄金重螯肥白玉香尘埃离故国诗酒寄他乡若乏西来使何縁致洛阳

　　次韵震子盘送糟蟹　　王履道
　　醉死扬家郭索生此曹平日要横行不须覆醢烦诸子试比糟蟹几许争
　　其二
　　熟点酰姜洗手生樽前此物正施行哺糟晚出尤无赖尚有馋夫染指争
　　其三
　　烹不能鸣渠幸生含糊终作醉郷行裂脐已腐人谁照折股犹腥犬谩争
　　其四
　　塞上秋残百万生书囊旁午此时行聋丞自荐笺虽妙未必持螯手肯争
　　其五
　　莫笑头陀饭出生要将戒杀劝修行霜螯断命终妨道身作人为了不争

　　康判官寄螃蟹　　毛友
　　沙头郭索众横行岂料身归五鼎烹支解樽前供大嚼胸中戈甲也虚名

　　食蟹　　韩驹
　　海上奇烹不计钱枉教陋质上金盘馋涎不避吴侬笑香稻兼偿楚客餐寄逺定须宜酒渍尝新犹喜及霜寒先生便腹惟思睡不用殷勤破小团

　　谢江州送糖蟹
　　故人书札访林泉郭索相随到酒边未擘团脐先一笑二螯能覆几觥船
　　其二
　　只讶平原驿使稀不嗔彭泽寄来迟劝君莫以无肠故忽见纷纷躁扰时

　　食蟹　　谢幼盘
　　端为懐黄取醢烹岂胜多足恣傍横焚脐未用集鼠辈椎髓方嫌太瘦生
　　其二
　　分付厨人苦见嫌十脐元有九脐尖要知其中未必有输与蛤蜊如蜜甜
　　其三
　　论功直与酒杯同何事生憎在水中不使洛阳频下筯终令骨醉奈春风
　　其四
　　有国常忧以味亡浪知有毒味中藏谁能不累口腹事莫趁秋风含稻芒

　　食蟹　　李商老
　　溪友提携紫蟹肥形模郭索就羁縻抱黄斫雪老饕事看碧成朱露醉时大嚼故知羞海镜嗜甘易误食蟛蜞欲将磊落轻周雅委顿深怜蔡克儿

　　咏蟹　　陈与义
　　量才不数鳌鱼额四海神交顾长康但见横行疑是躁不知公子实无肠

　　糟蟹　　曽几
　　风味端宜配曲生无肠公子藉糟成可怜不作空虚腹尚想能为郭索行张翰莼鲈休发兴洞庭虾蟹可忘情君看醉死真奇事不受人间五鼎烹

　　钱仲修饷新蟹
　　开■〈奁〉破殻喜新黄此物移来所未尝一手正宜深把酒二螯已是饱经霜横行足使班寅惧干死能令疟鬼亡毕竟爬沙能底事祗应大嚼慰枯肠

　　赵嘉甫致松江蟹　　髙似孙
　　鴈知枫已落松江催得书来急蟹纲消一两螯如斵雪强三百橘未经霜无诗莫学天随子有酒当呼吏部郎不解持经聊戒杀省嫌无板去烧汤

　　李迅甫送蟹
　　小橘枚枚菊未黄蟹肥全不待些霜莫嫌草草相知少犹是曽为吏部郎
　　其二
　　平生嗜此龟蒙蟹便无钱也多多买瞥见风姿已潇潇一呷橙虀酒如澥

　　誓蟹羮
　　年年作誓蟹为羮倦不能支畧放行但是草泥行郭索莫愁豕腹胀膨亨酒今到此都空了诗亦随渠太瘦生吏部一生豪到底此时得意孰为争

　　赵嘉父送松江蟹
　　青天肯为蟹飞霜蟹亦贪诗老更狂枫叶已随诗共冷菊花能为酒先忙平生尔雅谁能熟此去玄经孰敢荒剪取吴淞半江水渔翁不敢叫沧浪

　　同父送松江蟹
　　人间宁有几松江蟹到强时橙也黄非是龟蒙无此隽自从茂世孰为忙乾坤大半渔为宅雪月从头笔做床不读晋书谁了此晋书曽读也苍茫

　　赵广徳送松江蟹
　　江空蟹急窘于搜满腹清凉做尽秋茶灶笔床新意思寝香卫戟战风流生■〈扌弃〉不入吴王鲙死亦相寻越女舟得一好诗无可憾无诗也不作骚愁

　　赵崇晖送鱼蟹
　　秋驱鴈至至犹稀且馔新蒭理旧衣蟹为龟蒙何惜死鲈非张翰且休肥五湖已去无遗恨三径方归有昨非更欲借渠茶灶火萧萧叶满洞庭芦

　　赵君海惠蟳
　　早挥鲙手作云鳌雪带晴飞且拍熬安得轮囷如此壮也知郭索许多骚翰林风月从来别太史江山一味豪今夜笔床船上去已输吏部十分髙

　　江寺丞送蟹
　　苦无多雨便重阳忆杀池头煮蟹凉政用此时消几辈菊花先作故山香

　　吴中致蟹
　　天雨洞庭霜寒驱蟹力忙全然空俗味只是作诗香酒已方纔熟橙犹未肯黄譲渠茶灶火和月煮沧浪

　　汪强仲郎中送蟹
　　连日天街候驾归且呼酒对早梅飞从来吏部髙情别右手分将老蟹肥

　　荅癯庵致糟蟹
　　秋入丹枫声怒号吴儿得志飞轻舠纬以万竹澜寒涛有法如兵勇于鏊彼蟹甚武殊驿骚一霜二霜如此膏物生固忌风味髙最以风味无一逃塟之酒乡泣醨糟一醉竟死俱陶陶了我一身凡几醪死生大矣惟所遭饮中诸公人中豪左手酒杯右手螯醉魂浩荡不可招为君以酒博葡萄世间万事真牛毛一醉一死俱蓬蒿恭惟不杀心忉忉视民如蟹鸣呼饕

　　■〈酉仓〉蟹
　　西风送冷出湖田一梦酣春落酒泉介甲尽为香玉软脂膏犹作紫霞坚魂迷杨栁滩头月身老松花瓮里天不是无肠贪曲蘖要将风味与人传

　　蟹畧卷四

附录：

子畧四卷目录一卷（内府藏本）

宋高似孙撰似孙有剡录巳著录是书卷首冠以目录始汉志所载次隋志所载次唐志所载次庾仲容子钞马总意林所载次郑樵通志艺文畧所载皆削其门类而存其书名畧注撰人卷数于下其一书而有诸家注者则惟列本书而注家细字附录焉其有题识者凡阴符经握奇经八阵图鬻子六韬孔丛子曾子鲁仲连子晏子老子庄子列子文子战国策管子尹文子韩非子墨子邓析子亢桑子鹖冠子孙子吴子范子鬼谷子吕氏春秋素书淮南子贾谊新书盐铁论论衡太元经新序说苑抱朴子文中子元子皮子隐书凡三十八家其中说苑新序合一篇而八阵图附于握竒经实共三十六篇惟阴符经握奇经录其原书于前余皆不录似乎后人删节之本未必完书也马端临通考多引之亦颇有所考证发明然似孙能知亢仓子之伪而于阴符经握竒经三畧诸葛亮将苑十六策之类乃皆以为眞则鉴别亦未为甚确其盛称鬼谷子尤为好竒以其会稡诸家且所见之本犹近古终非焦竑经籍志之流辗转贩鬻徒构虚词者比故录而存之偹考证焉（四库全书总目卷八十五•史部四十一•目录类一）

剡录十卷（江苏廵抚采进本）

宋高似孙撰似孙字续古号疎寮余姚人淳熙十一年进士歴官校书郞出倅徽州迁守处州陈振孙书录解题称似孙为馆职时上韩侂冑生日诗九首每首皆暗用锡字寓九锡之意为淸议所不齿知处州尤贪酷其读书以奥僻为博以怪涩为奇至有甚可笑者就中诗犹可观周密癸辛杂识亦记其守处州日私挟官妓洪渠事其人品葢无足道其诗有疎寮小集尙传于世文则不少槪见此乃其所作嵊县志也嵊为汉剡县地故名曰剡录前有嘉定甲戌似孙自序及嘉定乙亥嵊县令史之安序葢成于甲戌而刋于乙亥故所题先后差一年其书首为县纪年次为城境图次为官治志附以令丞簿尉题名次为社志学志附以进士题名次为寮驿楼亭放生池版图兵籍次为山水志次为先贤传次为古奇迹古阡次为书次为文次为诗次为画次为纸次为古物次为物外记次为草木禽鱼征引极为该洽唐以前佚事遗文颇赖以存其先贤传每事必注其所据之书可以为地志纪人物之法其山水记仿郦道元水经注例脉络井然而风景如觌亦可为地志纪山水之法统核全书皆序述有法简洁古雅迥在后来武功诸志之上殊不见其怪涩可笑陈振孙云云殆不可解岂其它文奇僻又异于此书欤（四库全书总目卷六十八•史部二十四•地理类一）

兰亭考十二卷（浙江鲍士恭家藏本）

旧本题宋桑世昌撰世昌淮海人世居天台陆游之甥也案陈振孙书录解题载兰亭博议十五卷注曰桑世昌撰叶适水心集亦有兰亭博议跋曰字书自兰亭出上下数千载无复伦拟而定武石刻遂寪今世大议论桑君此书信足以埀名矣君事事精习诗尤工其卽事云翠添邻堑竹红照屋山花盖着色画也书录解题又载兰亭考十二卷注曰卽前书浙东庾司所刻视初本颇有删改初十五篇今存十三篇去其集字篇后人集兰亭字作书帖诗铭之类者又附见篇兼及右军他书迹于乐毅论尤详其书始成本名博议高内翰文虎炳如为之序及其刋也其子似孙主为删改去此二篇固当而其它务从省文多失事实或戾本意其最甚者序文本亦条达可观亦窜改无完篇首末缺漏文理断续于其父犹然深可怪也云云是此书经高似孙窜改巳非世昌之旧矣今未见博议原本无由验振孙所论之是非然是书为王羲之兰亭序作集字为文其事无预于羲之羲之他书其事无预于兰亭似孙所删深合断限振孙亦不能不以为当也其中评议不同者如或谓梁乱兰亭本出外陈天嘉中为智永所得又或谓王氏子孙传掌至七代孙智永此兰亭眞迹流传之不同也又如或谓石晋之乱弃石刻于中山宋初归李学究李死其子摹以售人后负官缗宋祁为定武帅出公帑买之置库中又或谓有游士携此石走四方其人死营妓家伶人取以献宋祁又或谓唐太宗以搨本赐方鎭惟定武用玉石刻之世号定武本薛绍彭见公厨有石鎭肉乃别刻石易之此又定武石刻流传之不同也其据王羲之生于晋惠帝大安二年癸亥则兰亭修禊时年五十有一辨笔阵图所云羲之年三十三书兰亭之误是矣然前卷旣引王铚语以刘餗之说为是而又云于东墅阅高似孙校书画见萧翼宿云门留题二诗云使御史不有此行乌得是语则杂录旧交亦未能有所断制至八法一门以书苑禁经诸条专属之兰亭尤不若姜夔禊帖偏傍考之为精密是以曾宏父陶宗仪诸家皆称姜考而不用是书然其征引诸家颇为赅备于宋人题识援据尤详世昌之原本旣佚存此一编尙足见禊帖之源流固不得以陈氏之排击遽废是书矣（四库全书总目卷八十六•史部四十二•目录类二）

握竒经一卷（浙江范懋柱家天一阁藏本）

一作握机经一作幄机经旧本题风后撰汉丞相公孙宏解晋西平太守马隆述赞案汉书艺文志兵家阴阳风后十三篇班固自注曰图二卷依托也并无握竒经之名且十三篇七畧著录固尙以为依托则此经此解七畧不著录者其依托更不待辨矣马隆述赞隋志亦不著录则犹之公孙宏解也考唐独孤及毘陵集有八阵图记曰黄帝顺煞气以作兵法文昌以命将风后握机制胜作为阵图故八其阵所以定位也衡抗于外轴布于内风云附其四维所以备物也虎张翼以进蛇向敌而蟠飞龙翔鸟上下其旁所以致用也至若疑兵以固其余地游军以案其后列门具将发然后合战弛张则二广迭举犄角则四竒皆出云云所说乃一一与此经合疑唐以来好事者因诸葛亮八阵之法推演为图托之风后其后又因及此记推衍以为此经并取记中握机制胜之语以为之名宋史艺文志始着于录其晩出之显证矣高似孙子畧曰马隆本作幄机序曰幄者帐也大将所居言其事不可妄示人故云幄机则因握幄字近而附会其文今本多题曰握竒则又因经中有四为正四为竒余竒为握竒之语改易其名也似孙又云总有三本一本三百六十字一本三百八十字葢吕尙增字以发明之其一行间有公孙宏等语今本衍四字校验此本分为三章正得三百八十四字葢卽似孙所谓衍四字本也经后原附续图据书录解题亦称马隆所补然有目而无图殆传写佚之欤（四库全书总目卷九十九•子部九•兵家类）

砚笺四卷（浙江巡抚采进本）

宋高似孙撰似孙有剡录已著录是书成于嘉定癸未前有自序序末数语隐涩殆不可解与所作蟹畧序体格彷佛相似陈振孙称似孙之文好以怪僻为奇殆指此类欤其书第一卷为端砚分子目十九卷中砚图一类列四十二式注曰歙石亦如之然图已不具意传写佚之也第二卷为歙砚分子目二十第三卷为诸品砚凡六十五种第四卷则前人诗文其诗文明题曰端砚歙砚者已附入前二卷内是卷所载皆不标名品故别附之诸品后耳宋志所录砚谱今存者尚有四五家大抵详于材产质性而罕及其典故似孙此书独晚出得备采诸家之说又其学本淹博能旁征羣籍以为之左证故叙述颇有可观中间稍有渗漏者如李后主靑石砚为陶谷所碎一条乃出无名氏砚谱中为曾慥类说所引今其原书收入左圭百川学海尚可检核似孙竟以为岀自类说未免失于根据然其大致驯雅终与龎杂者不同如端州緑石为诸品所不载据王安石诗增入亦殊赅洽钱曾读书敏求记亦称唐人言吴融入韵赋古今无敌惜乎亡来已久此存得古瓦研赋一篇岿然鲁灵光也则亦颇资考据矣（四库全书总目卷一百十五•子部二十五•谱录类）

蟹畧四卷（浙江鲍士恭家藏本）

宋高似孙撰是编以傅肱蟹谱征事太畧因别加裒集卷一曰蟹原蟹象卷二曰蟹乡蟹具蟹品蟹占卷三曰蟹贡蟹馔蟹牒卷四曰蟹雅蟹志赋咏每门之下分条记载多取蟹字为目而系以前人诗句俞文豹吹剑录尝讥其误以林逋草泥行郭索云木叫钩辀一联为杜甫诗今检卷首郭索传内信然殊为失于详核又本草图经蟹生伊洛池泽中一语泽蟹洛蟹条下两引之亦为复出又白居易诗亥日饶虾蟹句为傅肱谱中所原引而此书虾蟹条下乃反遗之其余编次亦小有疎漏特其采摭繁富究为博雅遗篇佚句所载尤多视傅谱终为胜之云（四库全书总目卷一百十五•子部二十五•谱录类）

纬畧十二卷（江苏巡抚采进本）

宋高似孙撰似孙有剡录已著录似孙尝辑经畧史畧子畧集畧骚畧及此书今惟子畧骚畧与此书存陈振孙书录解题论其读书以隐僻为博其作文以怪涩为竒然考证之学正不嫌其博而是编所引亦皆四库所著录非冯贽之流诡词炫俗者比固不得以隐僻讥也明沈士龙跋又称其愍骚招隠八风围棊■〈毛瞿〉毺禡牙之类全录艺文初学北堂御览诸书无所增辑知宋世篇集不复具存摘用类书夸示宏肆是诚在所不免周婴巵林讥其误引金楼子以刘休元水仙赋为唐刘子元疎舛亦不能无然其言笃实无所赝托终出杨愼丹铅诸录之上亦考古者所必资矣（四库全书总目卷一百十八•子部二十八•杂家类二）

文苑英华钞四卷（浙江巡抚采进本）

宋高似孙编似孙有剡录已著录是编乃采摘文苑英华中典雅字句可供文章之用者仿洪迈经子法语之例钞合成帙刻本仍以原目为次不分卷数以似孙原序考之当时实分四卷也其中以诸本叅校如吕令开莲峯赋别本皆作气开秋爽此本作气涵秋爽贾至早朝诗别本皆作共沐恩波凤池上朝朝染翰侍君王此本作共沐恩波凤池里终朝黙黙侍君王李羣玉黄陵庙诗别本皆作回风日暮吹芳芷此本作东风日暮吹香芷皆小有异同韩愈汴州东西水门记别本俱作请纪成绩此本皆作请纪其成绩又遂极其危句此本作遂持危亦皆韩集举正韩文考异所未载其捜罗亦颇该洽自序谓周必大奉勅校文苑英华是书有助焉然摘录不具首尾仅为词科饾饤之学尔（四库全书总目卷一百三十一•子部四十一•杂家类存目八）

信天巢遗稿一卷附林湖遗稿一卷江邨遗稿一卷疎寮小集一卷（浙江巡抚采进本）

宋高翥撰翥字九万号菊磵余姚人孝宗时游士也有菊磵集二十卷久佚不存至国朝康熙二十六年其裔孙士奇于徐干学家宋椠书中采得遗诗一百九首合以家藏二十二首又于他集中得十三首续得朱彝尊宋刻江湖集所载四十七首删除重复共得诗一百八十九首刻之题曰信天巢遗稿信天巢者翥所以名其居也然卷前元贞元年姚燧序本称曰菊磵集不知何以改名也后附林湖遗稿一卷为翥侄鹏飞字南仲者所撰又附江邨遗稿一卷则翥父选叔迈之诗选迈皆绍兴间登第选官武当军节推迈官县尉此卷之中又附质斋遁翁二人之诗则高氏谱中所载仅存其号卽士奇亦莫能举其名矣最后附高似孙疎寮小集一卷似孙卽撰纬略者文献通考载疎寮集三卷此所刻甚少尙有他选所有而此刻无之者是集在宋颇著称陈振孙书录解题谓其作文怪涩诗犹可观刘克庄后村诗话谓其诗能参诚斋活句不知此刻所载何以转不完备然士奇后序中初未言及附刻疎寮集疑为士奇后人所加更不暇博采欤（四库全书总目卷一百六十一•集部十四•别集类十四）

骚畧三卷（浙江汪启淑家藏本）

宋高似孙撰似孙有剡录巳著录是编皆所拟骚赋凡三十三篇其后欵乃词一篇集杜甫诗八句柳宗元诗四句为之殊纎诡也（四库全书总目卷一百七十四•集部二十七•别集类存目一）

文选句图一卷（江苏巡抚采进本）

宋高似孙撰似孙有剡录已著录案摘句为图始于张为其书以白居易等六人为主以杨乘等七十八人为客主分六派客亦各有上入室入室升堂及门四格排比联贯事同谱牒故以图名后九僧各摘名句亦曰句图葢非其本似孙此书亦沿旧名所录皆文选诸诗去取不甚可解如苏武诗之馥馥我兰芳馨香中夜发上下联各割一句尤为剏调其句下附录之句葢卽锺嵘诗品源出某某之意其句下附录一两首者则莫喻其体例矣（四库全书总目卷一百九十一•集部四十四•总集类存目一）

子略
高似孙（字续古；号疏寮） （南宋） 撰　　
部：史 类：目录类 属：经籍之属 
参考数据：（《四库大辞典》） 
四卷。南宋高似孙着。高似孙（约１１５４—１２１２），字续古，号疏寮，余姚（今属浙江）人，目录学家。孝宗淳熙十一年（１１８４）进士，历官校书郎，知处州。任职期间，贪赃枉法，欺压百姓，这样一个品行不足为道的人，平生却喜好读书，且著述较多。《子略》四卷、《史略》六卷、《剡录》十卷，均为专科目录。《子略》是着录诸子著作的目录，共着录诸子三十七家，卷一：黄帝阴符经、风后握奇经、鬻子、太公金匮六韬、孔丛子、曾子、鲁仲连子、晏子春秋；卷二：老子、庄子、列子、文子；卷三：战国策、管子、尹文子、韩非子、墨子、邓析子、亢桑子、鹖冠子、孙子、吴子、范子、鬼谷子；卷四：吕氏春秋、黄石公素书、淮南子、贾谊新书、桓宽盐铁论、王充论衡、太玄经、新序、说苑、抱朴子、文中子、元子、皮子隐书。排列顺序按“汉志”、“隋志”、“唐志”、《子抄》、《意林》、《通志•艺文略》所载之顺序。着录先是书名、其次聚集诸家的评论，如有注释的书则付列其书名。最早的版本是南宋咸淳本（存卷一至三），后有“百川学海”本、“四库全书”本、“学津讨源”本、“四明丛书”本与“丛书集成”本等。１９２９年北平朴社铅印平装顾颉刚校点本（一册）。 
兰亭考
桑世昌（字泽卿；号莫庵） （南宋） （旧本题）撰　　
高似孙（字续古；号疏寮） （南宋） 删定　　
部：史 类：目录类 属：金石之属 
参考数据：（《四库大辞典》） 
十二卷。宋桑世昌撰。桑世昌，南宋时人。陆游的外甥。淮海人，世居天台山。此书系考证晋王羲之所作《兰亭序》书帖。据陈振孙《直斋书录解题》所载，《兰亭考》原名《兰亭博议》，共十五卷。刊行时经高似孙删改，存十二卷。按《兰亭序》为行书法帖。东晋永和九年（３５３），王羲之与谢安等四十一人，在山阴（今浙江绍兴）“修禊”，会上各人作诗，王羲之作序。法帖相传之本，共二十八行，三百二十四字。书中叙述王氏真迹流传的各种说法。真迹原为王氏子孙掌握，后至南朝陈天嘉时，为王氏七代孙智永所得。唐时为太宗李世民所得，推为王书代表，命赵模等钩摹数本，分赐亲贵近臣。太宗死，以真迹殉葬。存世唐摹墨迹，以“神龙本”最着。又有一种说法，石晋之乱时，弃石刻于中山，宋初归李学究所得。李死，其子摹以售人，为定武帅宋祁所得，以石刻之。现今石刻首推“定武本”。书中还考证了王羲之作《兰亭序》的年岁。《辨笔阵图》曾说：“羲之年三十三书兰亭”。桑氏考证，王羲之生于晋惠帝太安二年（３０３），到永和九年（３５３）兰亭修禊时，应当是五十一岁，纠正了三十三岁之误。至其入法一门，以及书苑禁经诸条，不若姜夔考证之精密，所以曾宏父、陶宗仪等人，都称赞姜考，而不用本书。传本有《四库全书》本，“知不足斋”丛书本及“丛书集成”初编本等。 
握奇经
风后（字不详；号不详） （不详） （旧题）撰　　
公孙弘（字季齐；号不详） （西汉） 解　　
马隆（字孝兴；号不详） （晋） 述赞　　
高似孙（字续古；号疏寮） （南宋） 注跋　　
部：子 类：兵家类 属： 
参考数据：（《四库大辞典》） 
一卷。旧本题风后撰，汉丞相公孙宏解，晋西平太守马隆述赞。《汉书•艺文志》兵家阴阳类着录《风后》十三篇，班固小注云：“图二卷。黄帝臣，依托也。”或谓当即此书。然汉代人已认为其书伪托。今传本所题作者风后，乃是传疑时代黄帝之臣，显然不可信。所谓汉丞相公孙宏解，亦不见于刘歆《七略》着录，也不可信。又《隋书•经籍志》也不见着录，则晋西平太守马隆述赞云云似也不可信。四库馆臣谓唐独孤及《毘陵集》中有《八阵图记》，略云黄帝顺煞气以作《兵法》，文昌以命将，风后握机制胜，作为《阵图》，故八其阵，所以定位也。衡抗于外，轴布于内，风云附其四维，虎张翼以进，蛇向敌而蟠，飞龙翔鸟上下其旁。驰张则二广迭举，犄角则四奇皆出云云，所说乃一一与此书相合。故疑此书为唐以来好事者据诸葛亮八阵之法推衍为图，托名风后作。其后又据此《记》推衍为经，因《记》中有“握机制胜”之语，定其书名为《握机经》。《宋史•艺文志》始见着录，其书晚出，证据甚明。四库馆臣所考言之凿凿，可以信从。关于此书的书名，宋高似孙《子略》曰：“马隆本作《幄机》叙曰‘幄者，帐也，大将所居，言其事不可妄示于人，故云《幄机》，”后因“幄”与“握”字近而附会其文，所以又名《握机》。今本多作《握奇》，是因为经中有“四为正，四为奇，馀奇为握奇”之语而改易为《握奇经》。此书虽公认为是伪书，但宋以后各种官私书目多有着录，刊本甚多，不能一一备举。多种丛书都有收录，如《凌氏传经堂丛书》、《景印元明善本丛书十种•夷门广牍•雅占》、《续百川学海癸集》、《津逮秘书》（第四集）、《增订汉魏丛书•子余》等等。今上海图书馆藏有清抄本，军事科学院图书馆有清刊本，最新版本有1990年6月上海古籍出版社的影印本。 
砚笺
高似孙（字续古；号疏寮） （南宋） 撰　　
部：子 类：谱录类 属：器物之属 
参考数据：（《四库大辞典》） 
四卷。宋高似孙（详见《剡录》）撰。是书成于嘉定癸未（1223）年间，前有自序一篇，文字隐晦、艰涩，难明其意。卷一记端砚，分十九个子目，其中砚图一类列二十四式（《四库全书总目提要》为四十二式，查《四库全书•子部•谱录类•砚笺》原文为二十四式），砚图下有注：“歙石亦如之。”然而书中有式无图，恐为传写时所佚。卷二记歙砚，分二十个子目。卷三记载各种砚台六十五种之多。卷四为傅玄、李白、王粲、韩愈等古代名人吟咏、记载砚台的赋、诗、文二十六篇。书中标明端砚、歙砚的诗文，已分别附入前二卷。因是书较晚出，以前所出几家砚谱可以借鉴，又加之似孙学问广博，所以是书能旁征群载前人所不载，而且文字雅训，考证有据。如端州线砚，为其它砚谱之书所未载之珍品，似孙据王安石之诗增入，十分恰当。但是书也有疏漏之处，如李后主青石砚为陶谷所碎一条，本出于无名氏所撰之《砚谱》之中，原书已收入左圭《百川学海》，似孙却认为出自类说，未免失于考据。现存楝亭刊本、清钞本、《四库全书》本、日本文政六年江户刊本等。 
蟹略
高似孙（字续古；号疏寮） （南宋） 撰　　
部：子 类：谱录类 属：草木禽鱼之属 
参考数据：（《四库大辞典》） 
四卷。宋高似孙（详见《剡录》）撰。是书以傅肱《蟹谱》为基础，广泛搜集资料编辑而成。卷一，为蟹原、蟹象。蟹原，主要引用古代典籍，说明蟹名的由来。蟹象，主要引用古代典籍、名人诗句，述说蟹的形状、习性、味道、药用功效、可食与否、毒性等。卷二，为蟹乡、蟹具、蟹品、蟹占。蟹乡，主要引用古代典籍、名人诗句，记述蟹之产地。蟹具，主要记述捕蟹的用具及蟹可做的用具。蟹品，主要引古代典籍、名人诗句，记述吴蟹以下三十多品。蟹占，主要记述以蟹占卜军国大事。卷三，为蟹贡、蟹馔、蟹牒。卷四，为蟹雅、蟹志赋咏。每门之下，分条记载，多以蟹为目，系以前人诗句。是书在引用前人诗句时，误将林逋诗句，归于杜甫名下；也有将古籍文句重复引用之弊，也有该引不引疏漏之病。尽管如此，但是书采集繁富，文字典雅，超过傅肱之《蟹谱》。现存《百川学海》本、路有钞本、《四库全书》本。 
纬略
高似孙（字续古；号疏寮） （南宋） 撰　　
部：子 类：杂家类 属：杂考之属 
参考数据：（《四库大辞典》） 
十二卷。南宋高似孙（生卒年不详）撰。高似孙字续古，号疏寮。绍兴余姚（今属浙江）人。淳熙进士。历校书郎、会稽主簿、知处州。为官贪酷，谄事韩侂胄，为人所不齿。退居姚江着书，有《疏寮小集》、《郯录》、《砚笺》、《唐科名记》、《唐乐曲谱》等。又辑《经略》、《史略》、《子略》、《集略》、《骚略》、《蟹略》及此书。各略均辑自诸书，分门别类，凡“事有逸者、琐者、为《纬略》，盖与诸略相为经纬”（《纬略》卷首）。因高似孙为人所不齿，历来对此书评价不高。陈振孙《书录解题》论其读书以隐僻为博，其作文以怪涩为奇。其实，作考证之书，最嫌不博，高似孙所引之书，亦为人称道，不可谓之隐僻。明沈士龙跋，又称其愍骚、招隐、八风、围棋、氍■〈叟毛〉、祃牙之类，全录《艺文类聚》、《初学记》、《北堂书钞》、《太平御览》诸书，无所增辑。知宋世编集，不复具存，摘用类书，夸示宏肆。周婴《卮林》亦讥其书误引《金楼子》，以刘休元《水仙赋》为唐刘子元等。此书确有舛错之处，但平心而论，语言尚属笃实，无所赝托，辑录历史上各种逸文琐事，为治文史者提供许多方便，足资参考，不可尽废。今传本不一，主要有《墨海金壶》、《守山阁丛书》、《四库全书》、《丛书集成初编》等丛书本，宛委山堂《说郛》节选本作一卷，商务印书馆《说郛》节选本不分卷。《丛书集成初编》本据《守山阁丛书》本排印，又收入《墨海金壶》补曹学佺序一篇及阙文二则，为最通行版本。 

髙似孙【字续古庆元府鄞县人淳熈十一年卫泾榜进士出身治诗赋五年十月除六年二月通判徽州】（四库全书•史部•职官类•官制之属•南宋馆阁录__南宋馆阁录续录卷八）

蟹略四卷
髙似孙续古撰（四库全书•史部•目录类•经籍之属•直斋书录解题卷十）
砚笺一卷
髙似孙撰（四库全书•史部•目录类•经籍之属•直斋书录解题卷十四）
疎寮集三卷
四明高似孙续古撰少有俊声登甲辰科不自爱重为馆职上韩侂胄生日诗九首皆暗用锡字为时清议所不齿晚知处州贪酷尤甚其读书以隐僻为博其作文以怪涩为竒至有甚可笑者就中诗犹可观也（四库全书•史部•目录类•经籍之属•直斋书录解题卷二十）
选诗句图一卷
高似孙编（四库全书•史部•目录类•经籍之属•直斋书录解题卷二十二）

蟹略四卷
陈氏曰高似孙续古撰（四库全书•史部•政书类•通制之属•文献通考卷二百十八）
砚笺一卷
陈氏曰高似孙撰（四库全书•史部•政书类•通制之属•文献通考卷二百二十九）
疎寮集三卷
陈氏曰四明髙似孙续古撰少有俊声登甲辰科不自爱重为馆职上韩侂胄生日诗九首皆暗用锡字为清议所不齿晩知处州贪酷尤甚其读书以隐僻为博其作文以怪涩为竒至有甚可笑者就中诗犹可观也（四库全书•史部•政书类•通制之属•文献通考卷二百四十五）
选诗句图一卷
陈氏曰高似孙编（四库全书•史部•政书类•通制之属•文献通考卷二百四十九）

髙似孙砚笺四卷（四库全书•史部•目录类•经籍之属•千顷堂书目卷九）
高似孙烟雨集（缺）卷又疎寮集一卷（四库全书•史部•目录类•经籍之属•千顷堂书目卷二十九）
髙似孙骚畧三卷（四库全书•史部•目录类•经籍之属•千顷堂书目卷三十一）

跋髙似孙子略　　（清）汪琬 撰

（四库全书•集部•别集类•尧峰文钞卷三十九）

高氏疑孔丛子伪书歴引孟子及家语后叙证孔子子思无问荅事最悉然予以为非是汉书孔光传首载孔氏谱牒孔子生伯鱼鲤鲤生子思伋伋生子尚高则伯鱼为子思父审矣孔子家语孔子年二十娶亓官氏明年生伯鱼伯鱼年五十先孔子卒孔子后三年始卒使子思犹未生则孔氏谱不足据邪史记鲁世家穆公之立也距孔子已七十年子思寿止六十二使穆公时犹在则与孔子相隔絶久矣其去伯鱼当益逺不得为其子然徧考诸书又不言孔子有佗支庶何也予以为宜从孔丛子葢孔丛子与谱牒皆出孔氏子孙之手其说必有证左非他书臆度者比也呜呼尽信书则不如无书后世迂儒小生读书不知通变徃徃舍其大者旁引琐细以相辨难岂非好古而失之愚者哉

髙似孙选诗句图所取汉晋以来佳句诚学古者所当玩也如范晔兰池清夏气修帐含秋阴颜延年庭昏见野阴山明望松雪谢灵运池塘生春草园栁变鸣禽鲍照归华先委路别叶早辞风沈约茅栋啸愁■〈氏鸟〉平冈走寒兎谢朓红药当阶翻苍苔依砌上日隐涧凝空云聚岫如复日出众鸟散山暝孤猿吟江淹洞林带晨霞石壁耿新晰处欣故无累飬徳乃入神如此等语虽学近体者亦当玩【兰庄诗话】（四库全书•集部•总集类•古诗纪卷一百五十二）

髙似孙
似孙字续古余姚人文虎子淳熙十一年进士历官校书郎守处州有疎寮小集
【文献通考陈直齐云似孙少有俊声登甲科不自爱重为馆职上韩侂胄生日诗九首皆暗用锡字为清议所不齿晩知处州尤贪酷其读书以隠僻为博其作文以怪涩为竒至有甚可笑者就中诗犹可观也】
【癸辛杂识髙疎寮守括日有籍妓洪渠慧黠过人一日歌真珠帘词至病酒情懐犹困懒使之演其声若病酒而困懒者疎寮极称赏之适有客云卿自用卿法髙因视洪云吾亦爱吾渠遂与落籍而去以此得啧言者】（四库全书•集部•诗文评类•宋诗纪事卷五十五）
※※※※※※
古典小说之家备份区　http://club.xilu.com/wave2002/
 
[楼主]  [6楼]  作者:沉思曲 发表时间: 2008/10/10 18:19 [加为好友][发送消息][个人空间]回复 修改 来源 删除
《四库全书　纬畧》　　（宋）髙似孙 撰

　　钦定四库全书

　　子部十

　　纬畧

　　杂家类二

　　杂考之属

　　提要

　　臣等谨案纬畧十二卷宋髙似孙撰似孙字续古余姚人淳熈十一年进士厯官校书郎守处州似孙尝辑经畧史畧子畧集畧骚畧及此书今惟子畧骚畧与此书存陈振孙书录觧题论其读书以隠僻为博其作文以怪涩为竒然考证之学正不嫌其博而是编所引亦皆四库所著录非冯贽之流诡辞炫俗者比固不得以隠僻讥也明沈士龙又称其愍骚招隠八风围棊■〈毛瞿〉■〈毛叟〉禡牙之类全录艺文初学北堂御覧诸书无所増辑知宋世篇集不复具存适用类书夸示宏肆是诚在所不免周婴巵林讥其悮引金楼子以刘休元水仙赋为唐刘子元踈舛亦不能无然其言笃实终出杨慎丹铅诸录之上亦考古者所必资矣

　　乾隆四十五年二月恭校上

　　总纂官 （臣）纪昀 （臣）陆锡熊 （臣）孙士毅

　　总校官 （臣）陆费墀

　　●钦定四库全书

　　纬略卷一

　　（宋）髙似孙 撰

　　似孙既辑经略史略子略集略又辑骚略事有逸者琐者为纬略盖与诸略相为经纬不以彚分者可续也

　　汉唐诏

　　西汉诏令四百有一自唐虞夏商周上下千数百载为书五十八篇又自五十八篇而后起衰周至五代千数百载间诏令温醇简尽有三代遗法唯西汉耳其进退羙恶不以溢言没其实其申饬训戒皆至诚明白节缓而思深至丛脞大壊之余其施置虽已不合古道当人心然犹陈义恳到雍容而不迫此其一代之文流风未冺为不可及王通尝以续典谟训诰誓命之文书虽不传汉诏皆可考也唐开元中陈正卿纂汉至唐十二代诏策章疏歌颂符檄议论谓之续尚书虽袭河汾之意然其书杂矣宋景文笔记曰文有属对平侧用事供公家一时宣读施行似徤快然不可施于史传余修唐书未尝以唐人一诏一令载于传者惟拾对偶之文近髙古者乃可着于篇大抵史近古对偶宜今以对偶之文入史如粉黛饰壮士笙匏佐鼙皷非所施也今观唐史盖无一诏如文景武宣之世吁难哉

　　暍

　　史记曰夏禹扇暍按淮南子曰文王塟死骸而九夷顺武王荫暍人于树下而天下怀越王决狱不当援刀自割而战士毕死感于恩也此但言荫暍不言扇暍也京房易飞候曰有云如大车盖十余此阳沴之气必有暑暍抱朴子曰指氷室不能起暍死之热望炎冶不能止噤冻之寒暍者暑沴也

　　少女风

　　刘孝威雨诗电舒长男气枝揺少女风管辂别传曰辂过清河太守时天旱辂曰今夕当雨时树中已有少女微风又有阴鸟和鸣又少男风起众鸟乱翔其应至矣湏臾风云兴玄气四合大雨注倾易曰艮三索而得男故谓之少男兑三索而得女故谓之少女又曰兊为少女

　　欸乃

　　桞子厚渔翁诗欸乃一声山水緑欸音袄乃音霭唐刘言史潇湘诗夷女采山蕉缉纱浸江水野花满髻妆色新闲謌暧乃深峡里暧乃知从何处生当时泣舜断肠声言史之诗则又以欸乃为泣舜之余声夷女皆能之不必为渔父棹船相应声也二字音虽同而字则异以欵为暧以乃为乃元结系乐府欸乃曲曰谁能听欸乃欵乃感人情不恨湘波深不怨湘水清所嗟岂敢道空羡江月明昔闻扣断舟引钓歌此声始歌悲风起歌竟愁云生遗曲今何在逸为渔父行次山又有欸乃歌五章章四句其序曰大厯丁未中漫叟以军事诣都使还州逢春水舟行不进作欸乃五曲舟子唱之盖取适于道路耳其中一章曰千里枫林烟雨深无朝无暮有猿吟停桡静听曲中意好是云山韶濩音审其末章亦是泣舜之意也

　　蚊民

　　东方朔蚊赋曰长喙细身昼伏夜存【存一作伸】其属恶烟为掌所扪臣朔愚戆名之曰民崔豹古今注曰河内有人尝见人马满地如黍米大取火烧皆作蚊蚋飞去因号蚊蚋为黍民潘子真诗话载紫姑神蚊赋曰其来缤缤纷纷如烟如云尝闻之秦谓之蚋楚谓之民用东方朔赋中字也

　　赋体

　　梁武帝赋体曰草回风以照春木承云以含化芳竞飞于阳和花争开于日夜乐万类之得所岂此心之云舎欣分竹其厉精惭戎车之屡驾　梁任昉赋体曰俶征侣兮舣行舟奉君命兮不俟驾属轩轨之易循值尧民之可化惭孺雉之声朝恶鳏鱼之在夜奉玉简之陆离侍金罍之云舎　梁王僧孺赋体曰杂沓兮翠旌容与兮龙驾新桐兮始华乳雀兮初化思治兮终朝求人兮永夜竟大德之未詶何飞光之徒舎　陆倕赋体曰奉钦明之睿后沐隆平乎玄化参振鹭之充庭侍长徒之曾舎冀无恨于终南豫告成于芝驾虽就列而陈力终胡颜于长夜六朝人好作赋体今録数家于此

　　食雪

　　单于幽苏武置大窖中絶不与饮食雨大雪武卧啮雪与毡毛并咽之段颎破羗羗复冦张掖颎下马大战力尽羗亦引退且行昼夜食雪四十日【汉纪】陈删诗食雪天山近思归海路长王维诗路绕天山雪家临海树秋温庭筠诗红泪文姬洛水春白头苏武天山雪三诗皆用苏武事而庭筠末句甚竒

　　旁午

　　仪礼曰度尺而午注曰一纵一横曰午汉书霍光传曰使者旁午师古曰一纵一横为午犹言交横也盖用此刘向传曰螽螟■〈蠢，夆代春〉午如淳曰■〈蠢，夆代春〉午犹言杂沓也

　　洗玉池铭

　　东坡为龙眠李伯时作洗玉池铭曰世忽不践以用为急秦汉以还龟玉道熄六器仅存五瑞莫辑赵璧妇玩【一作完】鲁璜盗窃鼠乱郑璞鹊抵晋棘维伯时父吊古啜泣道逢玉人解骖推食剑璏■〈王戚〉珌错落其室晩获拱寳遂空四壁哀此命世久就沦蛰时节沐浴以幸斯石孰推是心施及王国如伯时父琅然环玦援手之劳终睨莫拾得丧在我匪玉欣戚仲和父铭之维以咏德按伯时石刻序跋曰元佑八年伯时仕京师居红桥子弟得陈峡州【峡州名彦黙字子真】马台石爱而致之斋中一日东坡过而谓曰断石为沼当以所藏玉时出而浴之且刻其形于四旁予为子铭其唇而号曰洗玉池而所谓玉者凢一十六双琥璩三鹿卢带钩琫珌璊瑑杯水苍佩螳螂钩佩柄珈瑱拱璧是也伯时既下世池亦湮晦徽宗尝即其家访之得于积壤中其子硕以苏文有禁磨去铭文以授使者于是置宣和殿十六玉唯鹿卢环从塟龙眠余者咸归内府矣伯时序跋世不多见庸载于此

　　宁馨

　　唐张谓诗家无阿堵物门有宁馨儿以宁为去声刘梦得赠日本僧智藏诗为问中华学道者几人雄猛得宁馨以宁为平声盖王衍传曰何物老妪生宁馨儿山涛叱王衍语也又南史曰宋王太后疾笃使唤废帝帝曰病人间多鬼那可往太后怒谓侍者取刀来剖我腹那得生宁馨儿所谓宁馨者晋宋间人语耳今呉人语音尚用宁馨字为问犹言若何也东坡诗六朝文物余丘垄空使英雄咲宁馨张谓诗东坡诗用宁馨为是

　　遗母鲊

　　世说曰陶侃作鱼吏以坩鲊饷母母返书责侃曰汝为吏以物见饷非唯不能益吾反以增吾忧按列女传孟宗为监鱼司马罢职还道作两噐鲊以奉母母曰吾老为母尝言唯饮彼水何吾言之不从也乃还鲊于宗宗扶伏遂沉于江二事相类有如此者鱼吏为监鱼字佳谢玄与妹书曰昨出钓获鱼以为三坩鲊今奉送亦用坩字说文曰鲊藏鱼也藏鱼二字更佳【坩音龛纂文曰大坩为坊东宫旧事曰白坩五枚】

　　贝经

　　师旷有禽经浮丘公有鹤经虽相畜亦有牛经马经狗经下至虫鱼有龟经鱼经朱仲所传贝经恠竒今録于此仲受经于琴髙严助为会稽太守仲遗助以径尺之贝并致此文曰黄帝唐尧夏禹三代之贞瑞灵竒之秘寳其有次此者贝盈尺状如赤电黑云谓之紫贝素质红黑谓之朱贝青地緑文谓之绶贝黑文黄画谓之霞贝紫愈疾朱明目绶消气瘴霞伏蛆虫虽不能延龄增寿其御害一也复有下此者鹰啄蝉脊以逐湿去水无竒功贝大者如轮文王得大秦贝径半寻穆王得其殻悬于昭观秦穆公以遗燕鼌可以明目远察宜玉宜金南海贝如珠如砾或白驳其性寒其味甘止水毒浮【一作伏】贝使人寡欲无以近妇人黑白各半是也濯贝使人善惊无以亲童子黄唇点齿有赤驳是也虽贝使病疟黑鼻无皮是也■〈目爵〉【一作瞬】贝使胎消勿以示孕妇赤带通脊是也慧贝使人善忘勿以近人赤炽肉殻赤络是也醟贝使童子愚女人滛有青唇赤鼻是也碧贝使童子盗脊上有缕句唇是也雨则重霁则轻委贝使人志强夜行书伏迷鬼狼豹百兽赤中圆是也雨则轻霁则重

　　布帆无恙

　　顾恺之为殷仲堪参军尝因假还以布帆借之至破冡遭风大败恺之与仲堪笺曰地名破冡真破冡而出行人安稳布帆无恙楚辞九辨曰还及君之无恙此言及君之无忧耳尔雅曰恙忧也汉元帝诏贡禹曰今生有恙何至不已乃上疏乞骸骨此言病何忧不差而乞骸骨岂如被虫食心邪凢言无恙谓无忧耳战国策曰赵威后问使者曰岁亦无恙耶民亦无恙耶说苑曰魏文侯语仓唐曰击无恙乎又曰子之君无恙乎聘礼亦曰公问君实对公再拜郑注曰拜其无恙苏氏演义曰时人以无忧疾谓之无恙神异经曰北方大荒中有兽食人咋人则病罹人则疾名之曰■〈犭恙〉■〈犭恙〉恙也常近人村落入人屋室皆患之黄帝杀之由是北方人得无忧疾谓之无恙应劭风俗通曰上古之时草居露宿恙噬人虫也善食人心大患苦之凢相问云无恙

　　五星聚【四星聚附】

　　殷纣之时五星聚房房者苍神之精周据之而兴【周兴于房宿分星变苍得天下之祥春秋元命苞】髙祖元年十月五星聚于东井以厯推之从岁星也【李竒曰岁星得其正度其四星北行故曰从也孟康曰岁星先至为主汉天文志崔浩考古今厯云五星以前三月聚东井按晋天文志东井三十三度分野最阔以干曜度论之一度二千九百余里则东井之分合十万里石氏星经曰是年岁星在东井五星皆从故为有天下之象然以左氏岁星合之又复不然盖左氏论其常也】
　　五星旋于冀方而魏有天下【鱼豢典略】元帝登祚是岁镇太白星等聚于牛女之间【晋阳秋】
　　皇朝太宗即位五星在奎居兖州地分太宗时为晋王领兖海【汉史岑出师颂曰五曜宵暎素灵夜叹晋傅玄髙祖像赞曰五星恊象神母告征】

　　干鹊

　　诗人以干鹊对湿萤唯王荆公以为虔字音见于鹊之强强易綂卦曰鹊者阳鸟先物而动先事而应淮南子曰干鹊知来而不知往此修短之分也

　　悼骚愍骚

　　后汉班彪悼离骚曰夫华植之有零茂故阴阳之度也圣哲之有穷达亦命之故也惟达人之进止得时行以遂伸否则诎而尺蠖体龙蛇以幽潜　晋挚虞愍骚曰盖明哲之处身固度时以进退泰则摅志于宇宙否则澄神于幽昧摛之莫究其外函之罔识其内顺阴阳以潜跃岂凝滞乎一槩　汉贾谊吊屈原文曰鸾凤伏窜兮鸱枭翱翔谓随夷溷兮谓跖蹻亷莫耶为钝兮铅刀为铦腾驾罢牛骖蹇驴骥垂两耳服盐车所贵圣人之神德远浊世而自藏使麒麟可系而覊岂云异夫犬羊　后汉蔡邕吊屈原文曰鸋鴂轩翥鸾凤挫翮啄【一作琢】碎琬琰寳其瓴甋皇车奔而失辖执辔忽而不顾卒壊覆而不振顾抱石其何补　宋谢延之祭屈原文曰兰熏而摧玉贞则折物忌坚芳人讳明洁曰若先生逢辰之阙三公吊屈原之辞笔力皆髙并録于此

　　蓍

　　梁范筠咏蓍诗曰数竒不可偶性直谁能纡祯蔡伏灵异祥云降温腴　晋傅玄蓍赋曰迈衡德于青阳混百卉而萌生逮朱夏而修茂暨商秋而坚贞虽离霜而未雕与潜龟乎通灵于是原极以道形极以度以类万物之情以通天下之故岂唯终始于事业乃参天而倚数洪范五行传曰蓍之为言耆也草木之寿知吉凶者也此说甚竒【夫揲蓍之法四十九蓍聚之则一而四十九隐于一中散之则四十九而一隐于四十九中一者道也谓之无则一在谓之有则不可取焉四十九者用也静则归于一动则唯覩其用一在其间而不可取此所谓大衍之数五十其用四十有九也】

　　碧芙蓉颂

　　颜延之碧芙蓉颂曰泽芝芳艳擅竒水属练气红荷比符缥玉擢丽沧池飞暎云屋实纪仙方名书灵躅水属二字全未见人用齐王融谢紫鲊启曰东越水羞实罄乘时之美南荆任土方揖鲊鱼之味刘孝威谢藕启曰凢厥水羞莫敢相辈水羞二字亦新

　　招隐诗

　　晋张华招隐诗曰隐士托山林遁世以保真连惠亮未遇雄才屈不伸又诗栖迟四野外陆沉背当时循名奄不着藏噐待无期羲和策六龙弭节越崦嵫盛年俛仰过忽若振轻丝　晋张载招隐诗出处虽殊途居然有轻易山林有悔■〈忄厷〉人间实多累鹓雏翔穷冥蒲且不能视鹤鹭遵皋渚数为矰所系隐显虽在心彼我共一地不见巫山火芝艾岂相离去来捐时俗超然辞世伪得意在丘中安事愚与智　晋张恊招隐诗结宇穷岚曲耦耕幽薮阴荒庭寂以闲山岫峭且深凄风起东谷有渰兴南岑虽无箕毕期肤寸自成霖泽雉登垄雊寒猿拥条吟溪壑无人迹荒楚郁萧森投竿修岸垂时闻樵采音重棋可拟志回渊可比心养真尚无为道胜贵陆沉游思竹素园寄辞翰墨林　晋闾丘冲招隐诗大道旷且夷蹊路安足寻经世有险易隐显自存心嗟哉岩岫士归来从所钦右晋人招隐诗四家今録于此梁昭明所采招隠唯左太冲陆士衡王康琚耳

　　箕子名

　　司马彪庄子注曰箕子名胥余书传所不载

　　楚辞

　　楚辞注楚有先王之庙及公卿祠堂图画天地山川■〈衤甲〉灵奇伟及古贤圣怪物行事屈原周流罢倦休息其下仰见图画因书其壁呵而问之以泄愤懑舒写愁思读此则九歌之意全本于此图画鬼神之间犹足以泄愤懑冩愁思况其余乎今观屈宋骚辞所以激切顿挫有人所不可为者盖皆发于天如羗谇蹇纷侘傺些只者楚语也沅湘江澧修门夏首者楚地也兰茝荃药蕙若苹蘅者楚物也以其土风形于言辞故风雅比兴一出于国风二雅之中不可及已严助荐买臣召见言楚辞帝甚说之宣帝修武帝故事征能为楚辞者九江被公等自汉以还文人词客慕其【一作摹拟】轨躅摛华竞秀而识其体要者亦寡尔后才士但袭其体追其韵言杂燕粤事兼夷夏亦谓之楚辞失其旨矣

　　湘君

　　山海经曰洞庭之山帝之二女居之郭璞疑二女者舜后不当降小水为其夫人因以二女为天帝之女又曰天帝之女处江为神即列仙传所谓江妃二女也刘向列女传曰帝尧之二女长曰娥皇次曰女英尧以妻舜于沩汭舜既为天子娥皇为后女英为妃舜死于苍梧之野二妃死于江湘之间俗谓之湘君罗含湘中记曰舜二妃死为湘水神故曰湘妃韩愈黄陵庙碑曰秦博士对始皇帝云湘君者尧之二女舜妃者也刘向郑康成亦皆以二妃为湘君而离骚九歌既有湘君又有湘夫人王逸以为湘君者自其水神而谓湘夫人乃二妃洪兴祖曰尧之长女娥皇为正妃故曰君其二女女英自宜降曰夫人也故九歌谓娥皇为君女英为帝子如山海经凢言帝者皆为天帝如所谓帝之宻都帝之下都帝之平圃至言帝俊帝颛兼称其号其以娥皇女英曰帝之二女者其称谓审矣九歌所谓帝子者亦本山海经言之礼曰舜塟于苍梧之野盖三妃未之从也郑康成注曰帝喾立四妃象后妃四星其一明者为正妃余三者为次妃帝尧因焉至舜不告而娶不立正妃但三妃而已谓之三夫人离骚所謌湘夫人舜妃也夏后氏增以三三而九合十二人春秋说曰天子娶十二即夏制也康成之论本取帝王世纪耳世纪曰长妃娥皇无子次妃女英生商均次妃癸比生二女宵明烛光是也乃知康成所注为有据依又按秦纪曰死而塟焉今王逸以为溺死非矣

　　玉带

　　王荆公作谢玉带表甚恨无玉带事既上表有客【失记姓名】曰何不用虹玉围腰公惋怅良久虹玉围腰四字出常衮谢赐玉带表可谓竒事李贺诗曲沼芙蓉波腰围白玉冷便不及常公四字薛逢诗带文琱白玉符理篆黄金带文二字亦佳如李贺又用金鱼公子夹衫长宻装腰鞓割玉方玉方二字亦佳贺诗又云越衫罗袂迎春风玉刻麒麟腰带红王光庭诗玉碾盘龙带金装凤颈骢李郭诗玉鴈排方带金鹅立仗衣此三诗当时侍卫供奉之人所服者然唐制三品以上皆服玉带韩愈诗不知官髙卑玉带悬金鱼

　　茂陵中书

　　武帝遗诏以杂道书四十卷置棺中元康二年河东功曹李及入上党抱犊山采药于岩室中得此书盛以金箱卷后题日月是武帝时也河东太守张纯以箱及书奏上之武帝时左右见之流涕曰此是帝崩时殡物宣帝怆然以书付茂陵【内传】宋元宪公诗怪牒汲郡来幽经茂陵聚此事与兰亭入昭陵相类【尚书故实曰唐太宗酷好书有大王真迹三千六百纸率以一丈二尺为一轴内行书有五十八卷禇遂良以兰亭为第一太宗寳惜者独此为最于座侧朝夕观覧尝一日附耳语髙宗曰吾千秋万岁后与吾兰亭将去也及奉讳之日用玉匣贮之藏于昭陵江南别録曰郑元素温韬之甥也从韬入昭陵见太宗散髪以玉架桁之玄堂两厢皆石榻以五金之匣蔵锺王墨迹仅千轴兰亭亦在其中自是散在人间不知流落何所】

　　黛

　　楚辞曰粉白黛黑施芳泽长袂拂面善留客后汉书曰明德马后眉不施黛独左眉角小阙补之如粟宋起居注曰西河王沮渠蒙逊献青雀头黛百斤说文曰黱画眉也【黱与黛同】释名曰黛代也灭去眉毛以此代其处也通俗文曰染青石谓之点黛武元衡诗艶歌愁翠黛寳瑟思清商张谓诗残妆添石黛艶舞落金钿用石黛二字正用通俗文也

　　脂泽

　　蔡邕女诫曰傅脂则思其心之和泽发则思其心之润冯衍集衍与妇弟任武达书曰惟一婢武达所见头无钗泽面无脂粉世说曰江淮以北谓面脂为面泽释名曰泽人发恒枯瘁以此濡泽人唇脂以丹作象唇赤也北史后妃传曰晋旧仪典栉三人掌宫中栉膏沐膏沐二字出诗岂无膏沐王维诗邀人傅脂粉不自着罗衣此言脂也夏英公诗绛唇不敢深深注却怕香脂污玉箫用脂字尤妙温庭筠诗兰膏坠发红玉春燕钗拖颈抛盘云即泽也

　　熊经鸟伸

　　庄子曰吹喣呼吸吐故纳新熊经鸟申为寿而已矣此导引之士养形之人也彭祖寿考者之所好也魏志曰呉普尝问道于华佗佗谓普曰人体欲得劳动但不当使极耳如揺动则糓气易消血脉流通病不得生譬犹戸枢不蠧流水不腐以其常动故也是以仙者法之及汉时有居士旧为导引之事熊经鹄顾引挽腰体动诸关节以求难老吾有一术名五禽之戏汝可行之一曰彪二曰鹿三曰熊四曰猿五曰鸟亦以除疾病利蹄足以当导引体中不快起作一禽之戏普行之年九十余春秋繁露曰猿长臂所以寿好引其气也【陆龟蒙诗所以亲逋客兼能助五禽宋景文诗五禽习作戏探仙术万法观空证佛縁又诗惊猿参鹤伸鸟杂经熊】

　　龟息

　　抱朴子曰城阳郄俭少时行猎堕空冢中饥见冢中先有大龟数回转所向无常张口吞气或俛或仰俭素亦闻龟能导引乃试随龟所为遂不复饥百余日后人有偶窥冢中见俭而出之后竟能咽气断糓魏王拘置土室中闭试之一年不食颜色悦泽气力自若龟筴传曰南方老人以龟支床行二十年老人死而龟犹活以龟吐纳息也王维诗鸠形将刻杖龟殻用支床许浑诗游从依野鹤休息过灵龟宋景文公诗度日衔花翻翠鸟经年支榻养灵龟

　　笳却敌

　　晋刘琨在晋阳为胡骑所围乃乗月登楼清啸贼闻之皆凄然长叹中夜奏胡笳贼又流涕并弃围走刘畴为羣胡欲害之畴无惧色援笳而吹为出塞之声以动其游客之思于是羣胡垂涕而去二公皆以笳声却敌真壮士也

　　鸡鸣度关

　　鸡鸣度关皆曰孟尝君出秦关中鸡未鸣关未开下客为鸡声群鸡和之乃得出然燕太子丹质于秦迯归到关丹为鸡声遂迯前乎此已有之矣

　　猎碣

　　周宣王石鼓文韦应物韩退之最所赞善如老杜李潮八分小篆歌亦曰陈仓石鼓亦已讹唯欧阳公以为可疑者三苏朂载记曰石鼓文谓之猎碣共十鼓其文则史籒所篆周宣王所创猎碣二字甚生苏氏用此必有所据任昉述异记曰崆峒山有尧碑禹碣亦用碣字

　　烧香

　　佛图澄传曰襄国城堑水源暴竭石勒问澄澄曰今当勑龙取水乃置澄上坐绳床烧安息香呪数百言水大至李相之贤已集曰烧香盖始于此按汉武故事曰昆邪王杀休屠王以其众来降得其金人之神置之甘泉宫金人者皆长丈余其祭不用牛羊唯烧香礼拜事又在佛图澄之前也

　　千弩俱发

　　汉李陵至浚稽山与单于相值骑可三万围陵军居两山间以大车为营引士出外为阵前行持戟盾后行持弓弩令曰闻鼓声而纵闻金声而止虏见汉军少直前就营陵转战攻之千弩俱发应弦而倒虏走上山汉军击杀千人单于大惊汉丞相亮出军围祁山魏司马宣王使张合拒于祁山亮粮尽军还至清风木门合追之亮驻车大削树皮题曰张合死此树下预令兵夹道以数千弩备之合果至千弩俱发射合而死【袁希之列传】龎涓追孙膑膑度其行暮当至马陵马陵道狭而傍多阻隘可伏兵乃砍大树白而书之曰龎涓死此树下涓果夜至斫木下见白书乃鑚火读之未毕齐军万弩俱发魏军大乱相失涓乃自刭曰遂成竖子之名【史记】此言万弩俱发也

　　解鸟语【和菟有鸟鸣书一卷王乔有解鸟语书一卷】

　　魏尚字文仲髙皇帝时为太史晓鸟语【谢承后汉书】杨宣为河内太守行县有群雀鸣桑树上宣谓吏曰前有覆车粟此雀相随欲往食行数里果有覆车粟【益州耆旧传】秦仲知百鸟之音与之语皆应【史记】管辂闻有鸣鹊来在阁屋上其声甚急辂曰东北一妇昨杀夫牵引西家父离娄候不过日在虞泉之际告者至矣到时果有东北五人来告邻妇手杀其夫诈言西家人与夫有嫌来杀我聓【管辂别传】

　　解六畜语

　　广汉阳翁伟能听鸟兽之音尝乘蹇马之野而田间有放马者相去数里鸣声相闻翁伟谓其御曰彼放马目眇其御曰何以知之曰骂此辕中马曰蹇马蹇马亦骂之曰眇马御者不信往视马目竟眇【论衡】李南乘赤马行道逢人白马先鸣而赤马应之南谓从者曰此马言汝今当见一黄马左目盲者是吾子也可告之快行相及从者不信行二里果逢黄马而左目盲南之马先鸣而盲者应之其盲果白马子【抱朴子】介葛卢来朝闻牛鸣曰是生三牺皆用之矣【左传】东方有国人数数解六畜语盖偏智之所得矣□廷尉沈僧照校猎中道而还左右问其故荅曰国有边事当选人丁何以知之荅曰南山彪啸所以知尔【梁典】

　　陆羽水品

　　一庐山康王谷帘水
　　二无锡惠山石泉水【东坡诗闲携天上小团月来试人间第二泉】
　　三蕲州兰溪石下水
　　四峡州扇子峡虾蟆口水
　　五武丘寺井水
　　六庐山招贤寺下方桥潭水
　　七扬子江南零水
　　八洪州西山瀑布水
　　九桐栢淮源水
　　十庐山龙池山顶水
　　十一丹阳观音寺井水
　　十二扬州大明寺井水
　　十三汉江中零水
　　十四归州玉虚洞香溪水
　　十五商州武关西洛水
　　十六吴松江水
　　十七天台千丈瀑布水
　　十八郴州圆泉水
　　十九严陵滩水
　　二十雪水

　　刘伯刍水品【张又新煎茶水记曰刘伯刍谓水之宜茶者有七较之陆氏品固有异同也】

　　一扬子江南零水
　　二惠山石泉水
　　三武丘石井水
　　四丹阳观音寺井水
　　五扬州大明寺井水
　　六呉松江水
　　七淮水【最下】
　　六一居士曰陆羽茶经其论水曰山水为上江水次之井水为下又曰山水乳泉石池漫流者上瀑涌湍潄勿食食之令人有瘿疾江水取去人远者井水取汲多者其说止于此未尝品第天下之水也张又新煎茶水记曰代宗朝李季【一作秀】卿刺湖州至维扬逢陆处士命谨信者操舟取南零水至陆以杓扬水曰非南零者既倾而半陆曰此南零矣使大骇曰至岸舟荡覆半挹岸水增之【李德裕常令所亲取扬子江中零水其人醉忘乃汲石头城水以绐之德裕能辨其非是盖不止羽能辨也】德裕好惠山泉置驿取水有僧言长安昊天观井水与惠山泉通杂他水十余缶试之僧独指其一曰此惠山泉水也文饶为罢水驿【东坡爱玉女洞泉日致两瓶恐为使者所绐因破竹为契使寺僧藏其一为信谓之调水符洞在大秦寺】按蒲元传曰元性多竒思于斜谷为诸葛亮铸刀三千口刀成以汉水钝弱不任淬乃取水蜀江水至元曰水杂涪水不中用取水者捍言不杂元以刀画水言杂八升取水者叩头云于涪津覆水以涪水八升益之然则别水固有此事淄渑之辨盖始于易牙也【易牙名巫牙其字也见孔颕达左传疏】如东坡汲江水煎茶诗活水还湏活火烹自临钓石取深清此二句直入茶泉理窟夫天下名泉不知有几岂止如二公所品而已哉欧公汝阴诗水味甘于大明井山谷省中烹茶诗阁门井不落第二竟陵谷帘空误书谓此也

　　纬略卷一

　　●钦定四库全书

　　纬略卷二

　　（宋）髙似孙 撰

　　五神车金匮曰武王伐纣都洛邑雪深丈余甲子平旦不知何神五大夫乗马车从两骑止门外王使太师尚父谢五大夫宾幸临之尚父使人持粥一器出进五车两骑王曰不知有名乎曰南海神曰祝融东海曰勾芒北海曰玄冥西海曰蓐収河伯雨师请使谒者于殿下门内引祝融五神皆惊相视而叹徐陵雪诗明朝阙门外应见海神车李峤诗大周天阙路今日五神车刘庭琦雪诗姑射山中符圣寿芙蓉阙下降神车盖用此事

　　周玉律

　　晋诸公讃曰世祖时以荀朂所造律得周时玉律比校正同荀朂奏曰中所出御府铜竹律二十五具其三具与杜夔左延年法同周庾信上玉律表曰零陵庙前徒寻舜管始平城下空论谈天上制其礼下习其仪君定其法臣行其事谨造玉律一具并玉秤尺斗合等至于分粟累黍量兹数钥仰禀圣规叅详神思节移阴管无劳河内之灰气动阳锺不待金门之竹而琰琬事轻般倕虑浅不足展采成均增辉度量庾开府之文亦佳作也

　　鱼先至

　　大戴礼曰二月祭鲔鲔者鱼之先至也月令曰季春荐鲔于寝庙注曰进时美味也毛诗义疏曰鲔鱼出海三月从河上形似鲤而色青黑头小而尖如鐡兠鍪口在颔下淮南子曰禹决江疏河凿龙门辟伊阙龙门本有水门鲔鱼由其中上行得上过者便为龙门乃禹辟而大之故言凿

　　三素云

　　修真入道秘言曰立春日清朝北朢有紫緑白云者为三元君三素飞云也乘八舆之轮上诣天帝天子候见再拜自陈某乞得侍给轮毂三过见元君之辇者白日升天【一云出洞真黄老经】唐试进士以立春日朢三素云诗为题盖出于此陶弘景水仙赋曰迎九玄于金阙朢三素于太清李义山送宫人入道诗九枝灯外朝金殿三素云中侍玉楼吴筠诗琼台刼为仞孤暎大罗表常有三素云凝光自飞绕黄庭经注曰紫青红谓之三素云【苏魏公作春帖子词万年枝上看春色三素云中望玉宸许冲元春帖子词三素云飞依北极九农星正见南方鲍溶温泉宫诗山蒸阴火云三素落日温泉鸡一鸣】

　　代将

　　乐毅为燕王合五国之兵攻齐下七十余城尽郡县以属燕唯莒即墨二城未下昭王死惠王即位用齐人反间疑乐毅而使骑刼代之乐毅奔赵【战国策】秦师伐赵王使亷颇御之颇固壁不战赵王惑秦之间以赵奢之子代颇赵师大败【史记】晋杜预都督荆州袭吴西陵督张政大破之政吴之名将据要害之地耻无备取败不以实告于孙皓预欲间吴边将乃请还其所获之众于皓皓果召政遣武昌监刘宪代之晋军将至将帅移易倾荡之势竟殄灭焉【晋书】成败之机在于信间轻易有如此者

　　老将

　　史记曰秦始皇问李信曰吾欲攻荆用几何人而足信曰不过用二十万人始皇问王翦翦曰非六十万人不可始皇曰王将军老矣何怯也翦谢疾归老于频阳李信攻鄢郢破之引兵而西与蒙恬会城父荆人因随之三日三夜不得顿舎大破李信军始皇闻之大怒自驰如频阳谢翦曰不用将军计李信果辱秦将军独忍弃寡人乎翦谢曰老臣罢病悖乱唯大王更择贤将始皇谢曰已矣将军勿复言王翦曰大王必不得已用臣非六十万人不可始皇曰听将军计耳于是王翦将六十万人代信击荆大破荆军虏荆王负刍平荆地为郡西羗反时赵充国年七十余上老之使御史大夫丙吉问谁可将者充国对曰无踰于老臣耳上遣问焉曰将军度羗虏何如当用几人充国曰百闻不如一见兵难隃度臣愿驰至金城图上方畧然羗戎小夷逆天背叛灭亡不久愿陛下以属臣勿以为忧上咲曰诺充国日飨军士士皆欲为用虏数挑战充国坚守捕得生口言羗豪相数责曰语汝无反今天子遣赵将军来年八九十矣善为兵今欲一鬪而死可得耶建武二十四年武威将军刘尚击武陵五溪蛮夷深入军没马援因复请行时年六十二帝愍其老未之许援自请曰臣尚能被甲上马帝令试之援据鞍顾眄以示可用帝笑曰矍铄哉是翁也遂遣援夫翦充国援以区区老臣策勲秦汉李广之视三子特伯仲间耳请击匃奴上以其老不许竟坐数竒引兵失道岂非天哉

　　使酒

　　汉书曰灌夫刚直使酒不好面谀汉季布任侠有名孝文时召为御史大夫有言其勇使酒难近宋孔顗【一作凯】使酒仗气醉则弥日不醒僚宷【一作类】之间多所凌忽

　　月竁

　　颜延年诗月竁来宾日际奉土竁窟也杜子春周礼注曰今南阳人呼穿土为竁木玄虚海赋曰大明镳辔于金枢之穴注曰月窟也

　　琴心三迭

　　黄庭经曰端居蘂珠十九年琴心三迭化胎仙梁丘子曰三迭琴心三丹田也黄庭经一曰琴心文大率黄庭妙处全以三丹田为根吐纳为用也

　　真真

　　闻竒録曰唐赵颜于画工处得一图画美女工曰神画也呼真真百日即应果如其言一友人以为妖赠之寳剑欲斩之真真曰某南岳地仙也君呼妾来今又疑妾妾不可住即携其子上图图上添一小儿矣简斋【一作山谷】墨梅诗窓间光景晩来新半幅溪藤万里春从此不贪江路好剩■〈扌弃〉心力唤真真

　　五图

　　鲍明远诗五图发金记九钥隐丹经采芝法有五故曰五图出太清金匮记仙经有九转金液丹法故云九钥沈休文诗淹留访五药顾歩伫三芝五药草木石虫糓也三芝石芝灵芝肉芝

　　截肪蒸栗

　　玉书称玉白如截肪黑譬纯漆赤拟鸡冠黄侔蒸栗【魏文帝书】或问玉符曰赤如鸡冠黄如蒸栗白如猪脂黑如纯漆玉之符也【王逸玉部】唐寳记曰玄黄天符色如蒸栗泽若凝脂仙人山玄卿新宫铭曰碧瓦鳞差瑶阶肪截用肪截竒甚

　　白瑶宫

　　李贺卒母夣贺言上帝建白瑶宫令作记又剙凝虚殿使某纂乐章今为神仙中人甚乐也上帝迁都于月圃构新宫命曰白瑶召李贺为记长吉忽昼日见一绯衣人驾一赤虬持一版书若太古篆或霹雳石文者云当召长吉长吉了不能读倐下榻叩头言阿弥老且病不愿去绯衣人笑曰帝成白玉楼召君为记天上差乐不苦也长吉独泣道邉人尽见之少之长吉物类相感志尘外记气絶常所居窓中勃勃有烟气闻行车嘒管之声太夫人急止人哭待之如炊五斗黍许时长吉竟死【李义山作贺小传】义山之传盖得于长吉姊嫁王氏者

　　文君诔

　　西京杂记曰司马相如死文君为作诔列女传曰桞下季死妻自为诔门人不能损一字古人已如此

　　嚏占

　　随笔谓终风诗愿言则嚏郑氏笺曰女思我心如是我则嚏也今俗人嚏云人道我此古之遗语也此风自古已有之按汉艺文志有嚏耳鸣占十六卷其多如此则嚏者亦古人深以为事月令曰季秋行夏令则人多鼽嚏是为病也

　　习旧事

　　黄琼迁尚书令明习故事　李直为侍中章帝西谒园陵直陪乘问旧事輙对【东观汉记】　蒋迭为太仆久居台阁明习故事在九卿位数言便宜奏议可观　胡广为太傅时年八十四练达事体明解朝章屡有补阙之益京师号曰万事不理问伯始　龚遂拜尚书侍郎弥纶旧章深识故典毎入朝奏事当廷所问应时捷对【谢承后汉书】　王傅拜尚书习汉家旧事在台歴载夙夜警戒内外不漏　杨乔拜尚书明习国家旧事故干机宻之职夙夜周慎退食自公　刘裕为尚书侍郎自在台阁闲习国家故事毎有奏议决之于口　魏王粲拜侍郎博物多识问无不对时旧典废弛兴造制度粲恒定之　李固荐杨淮累世服事台阁练达旧典【益部耆旧传】　刁恊为左仆射时中兴草创恊以早歴中朝多谙诸事朝廷政体一禀于恊【晋起居注】

　　故事之始

　　韦贤为丞相老病乞骸骨罢归丞相致仕自贤始　封丞相弘为平津侯后以为故事丞相封侯自弘始　梁丘贺为郎祠孝昭庙贺筮有兵谋故事上常夜入庙其后侍明而入自此始　武帝征伐四夷令民产子二十岁乃出口钱口钱自此始　惠帝游离宫叔孙通曰古者春尝果方今樱桃熟可献之宗庙献果由此始　诸葛丰为司隶举节收许章章自归上于是收丰节司隶去节自丰始　任隗为大匠建武以来常侍谒者大匠置自隗始　尚书郎旧典科补长史郑弘为仆射奏台职任尊而赏薄人无乐者补二千石自此始　魏许禇从太祖征马超韩遂破之迁武卫中郎将武卫中郎号自此始　崔邑为司空封安阳亭侯邑六百戸三公封侯自此始　郑黙拜大鸿胪母丧旧法既塟还职黙陈恳至久而见许听大臣终丧自黙始　傅初母忧去职及塟母诏给太常五等吉凶导从其后诸卿大夫给导自此始　石苞拜骠骑加侍中羽葆皷吹出叅军于都督无敬孙楚揖于苞更相表上故叅军有敬自楚始　谢尚采拾乐人制锺石以备太常乐江表有锺石之乐自尚始　中宗赐谥多由封爵不考德行王导上疏曰臣闻大行受大名小行受小名近代已来唯爵谥宜体前训使行以谥彰中宗纳焉公卿无爵而谥自导始【何法盛晋中兴书】　王导拜丞相汉魏以来群臣不拜山陵导以中宗契阔布衣匪止君臣而已毎一崇进无不亲拜山陵哀动左右拜陵自导始【晋书】　后魏李崇除襄州刺史悬鼓捕盗诸州置楼鼓自崇始【后魏书】

　　谘政

　　汉张禹居家国家每有大政必与定议　董仲舒去位归家朝廷有大议使使者及廷尉张汤就其家问之其对皆有明法　赵充国乞骸骨就第朝廷每有四夷大议常与叅兵谋问筹策焉后　汉桥玄征拜大鸿胪老乞骸骨经传有疑使小黄门就问之　晋刘寔以侯就第怀帝诏曰国之大政就谘于君

　　给札

　　上读相如子虚赋善之召相如相如曰此诸侯之事未足观请为天子游猎赋上令尚书给笔札乃为上林赋【史记】　荀悦志在献替【一作纳】献帝好典籍常以班固前汉书文繁难省乃依左氏传体以作汉纪辞约事详诏尚书给笔札【后汉书】　张华有文才晋仪制度厘革勑有司给笔札多所损益【王隐晋书】

　　文章不起草

　　北齐杜弼从髙祖破西魏命为露布手即书绢曾不起草　魏收以文章见知奉诏为封禅文下笔便就不起草藁

　　重席

　　戴凭正旦朝贺帝与群臣说经义不通輙夺其席凭重十五席　殷亮拜慱士诸儒讲论胜者赐席亮重席八九【殷氏世传】

　　卤簿

　　蔡邕独断曰天子车驾次第谓之卤簿有大驾小驾有法驾大驾属车八十一乘祠天于甘泉备之官有其注名曰甘泉卤簿中兴以来希用之法驾公卿不在卤簿中惟河南尹执金吾洛阳令奉引小驾属车三十六乘祠宗庙则用之后汉志曰乗舆大驾公卿奉引太仆卿大将军骖乘贾谊过秦论曰伏尸百万流血漂卤孔璋檄文曰伏尸千万流血漂樐卤乃从木通典所载卤簿则战楯居外刀楯居内汉书注曰樐大楯也复古编卤所以进船或作樐字卤者干橹之义簿者记籍之称也应劭有汉官卤簿图古秘画珍图目有天地郊祀卤簿图一卷大驾卤簿图三卷晋有卤簿图一卷齐有卤簿仪一卷陈有卤簿仪三卷卤簿图一卷唐世卤簿正用汉制行列次第并着仪卫志唐王象有画卤簿图皇朝天圣中王钦若撰卤簿图三卷皇佑中诏修卤簿图宣宪宋公修撰凢十卷至犦槊不得其义【尔雅曰犦牛犎牛也此兽抵触百兽无敢当者故金吾仗刻犦牛于槊首以碧油囊之荆楚岁时记说与尔雅同】卤簿图【温庭筠诗早鴈惊沉细波起晩花卤簿龙飞回此施之奉引者也张佑诗晏车悲卤簿广乐遏箫韶王建诗拜陵日到公卿发卤簿分头入太常此施之凶礼者也阎朝隐诗卤簿山川暗琵琶道路长此施之于臣下者也清画诗红尘驱卤簿白羽拥嫖姚此又兵事也】

　　天公笺

　　晋刘谧之与天公笺曰昔辛酉之际遭汤旱流烟今子亥之岁值尧水滔天火延其庐水坏其田何人小子顿偷双船由是行无担石室如罄悬　宋吴道元与天公笺曰道元居在城南接水近塘草木幽蔚蚊■〈亡上虫下〉所藏苑茨漏宇纔容数床无有髙门大屋来风致凉积汗累熏体日萎黄未免夏暑逆愁冬霜□则两幅之薄被上有牵绵与敝絮彻以三股之丝綖聮以四升之麤布狭领不掩其巨形促縁不覆其长度伸脚则足出挛蜷则脊露　王逸天问章句曰天问者屈原之所作也何不言问天天尊不可问故曰天问刘禹锡问大钧赋先儒有言其不然者而况笺耶桞宗元天对精深瓌古成一家言离骚而后一人而已

　　八风

　　易通卦验曰冬至广莫风至诛有罪断大刑立春条风至赦小罪出稽留春分明庶风至正封疆修田畴立夏清明风至出币帛礼诸侯夏至景风至辨大将封有功立秋凉风至报土功祀四乡秋分阊阖风至解悬垂琴瑟不张立冬不周风至修宫室完边城八风以时则阴阳变化道成万物得以育生王当顺八风行八政当八卦也　春秋考异邮曰八风杀生以节翱翔距冬至四十五日条风至条者达生也【距犹起也自冬至后四十五日而立春东北风应其方而来生万物】四十五日明庶风至明庶者迎惠也【春分之后庶众也阳以施惠之恩德迎众物而生之】四十五日清明风至精芒挫收【立夏之后挫犹止也时荠麦之属秀出已备故剉止其锋芒收之使成实】四十五日景风至景者强也强以成之【夏至之候也强言万物强盛也】四十五日凉风至凉风者寒以闭也【立秋之候也闭收也言阴寒収成万物也】四十五日阊阖风至阊阖者当寒大收也【秋分之候也阊阖盛也时盛收物盖藏之阊阖或为当】四十五日不周风至不周者不交也阴阳未化合也【立冬之候也未化合言消息纯坤无阳也月令曰天地不交而闭塞成冬也】四十五日广莫风至广莫者精大满也【冬至之候也言冬物无见者风精大羙满无偏】风之为言萌也其立字虫动于凡中者为风【虫动于凡言阳气无不周也明昆虫之属得阳乃生遇阴则死故风为阴中之阳者也】　易纬曰八节之风谓之八风立春条风至【东北方风】春分明庶风至【东方风】立夏清明风至【东南方风】夏至景风至【南方风】立秋凉风至【西南方风】秋分阊阖风至【西方风】立冬不周风至【西北方风】冬至广莫风至【北方风】吕氏春秋曰何谓八方风东北曰焱风【髙诱注一曰融风】东方曰滔风【一曰明庻风】东南曰熏风明【一曰清明风淮南子作景风】南方曰巨风【一曰凯风】西南曰凄风【淮南子作凉风】西方曰飕风【一曰阊阖风】西北方曰厉风【一曰不周风】北方曰寒风【一曰广莫风】

　　避风

　　养性经曰治身之道春避青风夏避赤风秋避白风冬避黑风　孙思邈论卫生以为人当避暗风箭风者盖此之谓也

　　风经

　　黄帝风经曰调长祥和天之喜风也抑扬奔厉天之怒风也　晋江逌风赋所谓若飔厉狂触物怒号卷扬江海回拔陵崤此盖用庄子中事喜风二字未经人用也

　　云贯斗

　　韩休喜雨赋曰天垂贯斗之云神召离星之月此二语瓌新之甚按天文集要曰北斗不欲云覆之有黑云覆天大雨休正用此事

　　汉唐人物

　　公孙弘传赞曰儒雅则公孙弘董仲舒倪寛笃行则石建石庆质直则汲黯卜式推贤则韩安国郑当时律令则赵禹张汤文章则司马迁相如滑稽则东方朔枚皋应对则严助朱买臣厯数则唐都洛下闳恊律则李延年运筹则桑弘羊奉使则张骞苏武将帅则卫青霍去病受遗则霍光金日磾其余不可胜纪是以兴造功业制度仪文后世莫及孝宣承綂纂循洪业招选茂异而萧朢之梁丘贺夏侯胜韦玄成严彭祖尹更始以儒术进刘向王褒以文章显将相则张安世赵充国魏相丙吉于定国杜延年治民则黄覇王成龚遂郑弘邵信臣韩延寿尹翁归赵广汉严延年张敞之属皆有功迹见述于世叅其名臣亦其次也后世非唯无此人物亦无此文章每读此为之太息以武帝人才之盛而固所赞殊不及相业也王珪尝侍宴太宗谓珪曰卿识鍳精通尤善谈论自房玄龄等咸宜品藻又可自量孰与诸子珪对曰孜孜奉国知无不为臣不如玄龄才兼文武出将入相臣不如李靖敷奏详明出纳惟允臣不如彦博处烦理剧众务毕举臣不如戴胄以諌诤为心耻君不及尧舜臣不如魏征至如激浊扬清嫉恶好善臣于数子亦有一日之长太宗深然其言群公亦各以为尽已所怀谓之确论此殊有典谟气象唐人物之盛至如此似非汉所及

　　御撰晋书

　　晋书之首置以御撰今观天文志曰天聪明自我人聪明以民为人太宗不应自避其名又洛书干曜度以干为甄太宗又不应为太子承干避也只是史官所修间有经御览裁整者谓之御撰则不可也

　　白麕

　　晋中兴书曰中兴所在献白麕王述有上白麞表曰毛色洁素斯诚嘉祥按穆天子传有曰天子赐黄金之鹿白银之麕正谓是也尔雅曰麕牡麌【鱼矩反】牝曰麜【音栗】其子麆【音助】

　　棋

　　后汉马融围棋赋曰三尺之局为战闘之场陈聚士卒两敌相当怯者无功贪者先亡先据四道保甬依傍縁边遮列往往相朢离离马目连连鴈行踔度间置徘徊中央收取死卒无使相伤当食不食反受其殃离乱交错更相度越守规不固为所唐突深入贪地杀亡士卒狂攘相救先后并没计功相除以时早讫事留变生拾棋欲疾营或窘乏无令诈出深念远虑胜乃可必　晋曹摅围棋赋曰二敌交行星罗宿列云会中区网布四裔合围促阵交相侵伐用兵之象六军之际也张甄设伏挑敌诱冦纵败先锋要胜复后寻道为场频战累闘夫保角依边处山营也隔道相朢夹水兵也二闘共生皆自并也持棋合连择地形也览斯戏以广思仪群方之妙理讶竒变之可嘉思孙呉与白起世既平而功絶局告成而巧止　晋蔡洪围棋赋曰旅进旅退二骑迭驱翻翻马合落落星敷各啸歌以发愤运变化以相符乍似戏鹤之干霓又类狡兎之绕丘散象乘虚之飞电聚类絶贯之积珠然后枕以大罗缮以城郭缀以悬险经以絶落眇朢翼舒翱翔容与弯掌南指情实西射扬尘奋迹虽动详悉或临局寂然惟棋是陈静昧无声潜来若神抑舒之役成子之贤也或声手俱发諠哗噪扰色类不定次措无已再衰三竭鋭气已朽登轼朢轶其乱可取也尔乃心闘犇竞势使挥谦携手诋欺朱颜相嫌然局不弘席子不盈卷秉二仪之极要握众巧之至权若八卦之初兆遂消息乎天文屈则尺蠖舒则龙翻崔嵬云起巄嵷浪传崟岑山结沓如雾分静若清夜之列宿动若流彗之互奔殿未结而筭了隶首不得窥其门局覆乱而不惑妍【一作研】桑不足识其源或设死而称枉皋陶不能治其怨或巧逸以乐胥后夔不足以之讃乱云势貌多矣孰能究传远求近取予一以贯　梁武帝围棋赋曰圆奁象天方局法地枰则广羊文犀子则白瑶玄玉方眼无斜直道不曲尔乃建将军布将士列两阵驱双轨徘徊鹤翔差池燕起用忿兵而不顾亦凭河而必危无成术而好鬪非智者之所为运疑心而犹豫志无成而必亏今一棋之出手思九事而为防敌谋断而计屈欲侵地而无方不失行而致冦不助彼而为强不让他以増地不失子而云亡落重围而计竆欲佻巧而行促剧踈勒之迍邅甚白登之困辱或龙化而迢絶或神变而速悟勿胶柱以调瑟专守株而待兎或有少基已有活形失不为悴得不为荣若其苦战未必能平用折雄威致损令名故城有所不攻地有所不争东西驰走左右周章善有翻覆多致败亡虽蓄鋭以将取必居谦以自牧譬猛兽之将击亦俛耳而固伏若局势已胜不宜过轻祸起于所忽功坠于垂成至如玉壶银台车厢井栏既见知于曩日亦在今之可观或非刼非持两悬两生局有众势多不可名或方四聚五花六持七虽渉戏之近事亦临局而应悉或取结角或营边鄙或先点而亡或先撇而死或君子以之游神先达以之安思尽戏奕之要道穷情理之奥秘　梁宣帝围棋赋曰蜂起百涂纵横万制或无厌而反失或先羸而后济　后汉班固奕旨曰或虚设豫置以自卫护盖象庖牺网罟之制堤防周起障塞漏决有似夏后治水之势一孔有阙坏頺不振有似瓠子泛滥之势作伏设诈突围横行田单之竒要厄相刼割地取赏苏张之姿参分有胜伐而不诛周文之德逡巡徐行保角依旁却自补续虽败不亡缪公之智中庸之方上有天地之象次有帝王之治中有五覇之权下有战国之事览其得失古今略备　魏应玚奕势曰盖棋奕之制所由来尚矣有象军戎战阵之纪旌旗既列权虑蜂起络驿雨集鱼鳞鴈峙奋维阐翼固卫边鄙或饬遁伪旋卓轹軿列羸师延敌一乘虚絶归不得合两见擒灭淮阴之谟拔旗之势也或匡设无常寻变应危冦动北垒备在南麾中基既揵四表自亏亚夫之智耿弇之竒也或假道四布周爰繁昌云合星罗侵逼郊场师弱众寡临据孤亡披扫强御广略土疆昆阳之威官渡之方也挑诱既战见欺敌对纷挐相救不量进退群聚俱殒力行唐突瞋目恚愤覆局奔溃项将之■〈各卜〉楚怀之悖也时或失谬収奔摄北还自保固完聚补塞见可而进先负后克燕昭之贤齐顷之德也长驱驰逐见利忘害轻敌寡备所丧弥大临疑犹豫筭虑不详茍贪少获不知所亡当断不断还为所谋项羽之失呉王之尤也持棋相守莫敢先动犹楚汉之兵相拒索巩也　梁沈约棋品序曰奕之时义大矣哉体希微之趣含竒正之情静则合道动必适变若夫入神造极之灵经武纬文之德故可与和乐等妙上艺齐工支公以为手谈王生谓之坐隐是以汉魏名贤髙品间出晋宋盛士逸思争流虽复理生于数研求之所不能渉义出乎几爻象未之或尽凝神之性难限入玄之致不穷
　　右棋之赋五棋之论三有能造悟其一当所向无敌况尽得其理乎

　　纬略卷二

　　●钦定四库全书

　　纬略卷三

　　（宋）髙似孙 撰

　　凤毛

　　王敬伦姿容似父作侍中公服从门入桓公望之曰大奴故自得鳯毛也【大奴王劭也世说亦见中兴书】　谢超宗祖灵运父鳯宗好学曽作诔奏之帝大嗟赏曰超宗殊有鳯毛恐灵运复出【南齐书】　北平王贞字仁贤世祖第五子也沉审寛恕太祖称此儿得我鳯毛【北齐一本无我字】　晋尚书闵鸿见陆云竒之曰此儿若非龙驹即是鳯雏　龎统字士元人目为鳯雏【襄阳记】　杜诗欲知世掌丝纶美池上于今有鳯毛岑参诗中郎一鳯毛世上独贤豪此用鳯毛也刘商隐诗鳯雏皆五色鸿渐又双飞此用鳯雏也宋元宪诗羽毛丹穴种头角玉麟儿尤更夺胎

　　门多好事

　　汉张竦以列侯居长安贫无宾客时时好事者从之质疑问事论道说书扬雄家贫嗜酒人稀至其门有好事者载酒馔从学李楷述身赋曰座有清谭之客门多好事之车好事二字已见竦传

　　麈尾

　　王导麈尾铭曰谁谓质卑御于君子拂秽静暑虚心以俟许询白麈尾铭曰蔚蔚秀格伟伟竒姿荏弱软润云散雪霏君子运之探玄理微陆龟蒙麈尾赋有曰叩易论玄驱今驾古散入神明之赜中含道德之祖此形容挥用之趣独孤授竹如意赋有曰发奥涤玄遐钩独索亦是形容用处优于龟蒙二公所作全不似唐人文章麋之大者曰麈群麋【一作鹿】随之皆依【一作视】麈尾所转【出名苑又恩平郡谱曰麈谓之荒麈埤雅曰其尾辟尘】

　　秦医越医

　　晋侯疾病求医于秦秦伯使医缓为之未至公夣疾为二竖子曰彼良医也惧伤我焉迯之其一曰居肓之上膏之下若我何医至曰疾不可为也在肓之上膏之下攻之不可达之不及药不至焉不可为也公曰良医也厚为之礼而归之【左氏成公十五年】齐桓公六年越医扁鹊过齐桓侯客待之入朝见曰君有疾在腠理不治将深桓侯曰寡人无疾扁鹊出桓侯谓左右曰医之好利欲以不疾病为功后五日复见曰君疾在血脉后五日复见曰疾在肠胃后五日见桓侯而还走桓侯使人问其故曰疾在骨髓臣是以无请也桓侯遂卒【春秋后语】

　　春秋时论养生

　　晋侯有疾郑伯使公孙侨如晋聘且问疾叔向问焉曰寡君之疾病卜人曰实沉台骀为祟史莫之知敢问此何神也子产曰若君身则亦出入饮食哀乐之事也山川星辰之神又何为焉侨闻之君子有四时朝以听政昼以访问夕以修令夜以安身于是节宣其气勿使有所壅闭湫【子小切】底以露其体【湫集也底滞也露羸也一之则血气集滞而体羸露】今无乃一之则生疾矣【左氏昭公】晋侯求医于秦伯秦伯使医和视之曰疾不可为也是谓近女室疾如蛊非鬼非食惑以丧志良臣将死天命不祜公曰女不可近乎对曰节之先王之乐所以节百事也故有五节【五声之节】迟速本末以相及中声以降五降之后不容弹矣于是有烦手滛声慆堙心耳乃忘和平君子弗听也物亦如之至于烦乃舎也已无以生疾君子之近瑟琴以仪节也非以慆心也天有六气降生五味发为五色征为五声滛生六疾六气曰阴阳风雨晦明也分为四时序为五节过则为菑阴滛寒疾阳滛热疾风滛末疾雨滛腹疾晦滛惑疾明滛心疾女阳物而晦时滛则生内热惑蛊之疾今君不节不时能无及此乎赵孟曰何谓蛊对曰滛溺惑乱之所生也于文皿虫为蛊糓之飞亦为蛊在周易女惑男风落山谓之蛊皆同物也赵孟曰良医也厚其礼而归之

　　杂卜

　　蠡卜者春秋后语曰苏秦事鬼谷子学终辞归道乏困行以燕人蠡卜传说自给　彪卜者博物志曰彪知冲破又能画地卜今人有画物上下者推其竒偶谓之彪卜　鸡卜者史记曰越巫立越祀而以鸡卜　鸟卜者隋书曰女国在葱岭之南其国俗事阿修罗神及树神岁初以人祭或用猕猴祭毕入山祝之有一鸟如雌雉来集掌上破其腹而视之有粟则年丰沙石则有灾谓之鸟卜开皇六年遣使朝贡其后遂絶　摴蒱卜者博物志曰老子入西戎造摴蒱摴蒱者五木也或云胡人亦为摴蒱卜　十二棋卜者异苑曰十二棋卜出自张文成受法于黄石公行师用兵万不失一逮至东方朔宻以占众事自此以后秘而不传晋宁康初襄成寺法味道人忽见一老翁着黄皮衣竹筒盛此书以授法味无何失所在遂复流于世　竹卜者荆楚岁时记曰秋分以牲祠社具供帐盛于仲春之月社之余胙悉贡馈乡里周于族社余之会其在兹乎此其会也掷茭于社神以占来岁丰歉或折竹以卜楚词曰索琼茅以筳篿楚人折竹结草以卜谓为筹也　牛蹄卜者晋书曰夫余国若有军事杀牛祭天神以其蹄占吉凶蹄解者为凶合者为吉杨方五经钩沉曰东夷之人以牛骨占事呈吉示凶

　　对策射策【甲乙科谓作简策难问列置案上在试者意投射取而答之谓之射策上者为甲次为乙若録政纪得失显而问之谓之对策也出汉书音义】

　　翟方进射策甲科为郎晁错举贤良上亲策之诏策百余人错为髙第董仲舒以贤良对策为天下第一王嘉射策甲科为郎何武射策甲科为郎后汉苏章对策髙第拜议郎刘淑桓帝时对策为天下第一拜议郎建初元年诏举贤良方正对策者百余人鲁平策在髙第拜为议郎【司马彪续汉书】汉射策与对策不同按萧望之传注射谓为难问疑义书于策量其大小署为甲乙之科不使彰显欲射者随其所取得而释之对者显问以政事经义观其所对文词定髙下晋潘京为州所辟因谒见问策探得不孝字刺史曰辟士为不孝耶答曰今为忠臣不得为孝子此亦射策遗法耳

　　唐科【唐之科目视汉最盛因衰録之】

　　志烈秋霜科【显庆二年韩思彦】幽素科【干封元年苏瓌解琬苖神容何辅元徐昭刘讷言崔谷神】词殚文律科【上元元年崔融】岳牧科【永隆元年员半千】才膺管乐科【神龙二年张大求魏启心魏愔卢绚张文成禇璆咸庆业郭璘赵不为】才髙位下科【冯万石冦良贞张敝】材堪经邦科【三年张九龄康元瓌】贤良方正科【苏晋宋务光冦泚卢怡吕慎】抱器怀能科【景龙三年张侯铦】茂才异等科【王敬从卢重元】词标文苑科【垂拱四年房晋甫琼王旦】蓄文藻之思科【永昌元年彭景直】抱儒素之业科【李文愿】临难不顾徇节宁邦科【长寿二年薛稷冦此】长才广度沉迹下僚科【证圣元年张漪】文艺优长科【通天元年韩琬】絶伦科【神功元年苏颋崔元童袁仁敬何鳯孟温礼洪子与卢从愿赵不欺】拔萃科【大足元年崔翘郑征】疾恶科【冯万石】龚黄科【长安二年马克麾】文以经国科【景云二年袁晖韩朝宗】藏名负俗科【李俊之】文经邦国科【先天元年韩休】藻思清华科【赵冬曦】宣风兴化科【郭璘之】道侔伊吕科【张九龄】手笔俊拔超越辈流科【杜昱张子渐张秀明常无咎赵居贞贾登邢巨】直言极谏科【开元二年梁升卿袁楚客】哲人竒士逸伦屠钓科【孙逖】良才异等科【邵闰之崔翘】文史兼优科【五年李升期康子元逹奚珣】文儒异等科【崔侃禇庭诲】博学通议科【六年郑少微萧道成】文词雅丽科【七年邢巨苖晋卿禇思光赵良器】将帅科【十二年裴敦复房自谦】武足安边科【十五年郑昉樊衡】髙才沉沦草泽自举科【邓景山】才髙未达沉迹下僚科【十七年吴巩】博学宏词科【十九年郑昉陶翰】多才科【二十一年李史鱼】王霸科【二十三年刘璀杜绾】智谋将帅科【张重光崔圆季广深】文词秀逸科【天寳元年崔尤颜真卿】风雅古词科六年【薛璩】词藻宏丽科【十三年杨绾】乐道安贫科【大厯二年杨阙】讽谏主文科【六年郑珣瑜李益】贤良方正能直言极谏科【大厯二年裴休裴素李合南皁李廿杜牧马植郑亚崔博崔玙王式罗群京崔渠韩宾崔慎苖愔韦■〈日上永下〉崔焕崔谠　建中元年姜公辅元友直樊泽吕元膺　贞元元年韦执谊郑科田穆贤杨鄬裴复桞公绰归登李直言崔邠郑敬魏弘简田元佑徐元佑徐衮　四年崔元翰裴次元李彛崔丰史侔陆震桞公绰赵傪徐弘毅韦彭寿邹儒立杜伦元易王及王真　十年裴垍王播朱谏裴度熊执易许尧佐徐弘毅杜毂崔群玉皇甫鏄王仲舒季同仲子陵郑士林丘颛　寳厯元年唐中杨俭韦端符舒元褒萧敞杨鲁士来释赵祝裴晖韦瑶李昌实严封李涯萧夷中求元晦　元和三年牛僧孺皇甫湜李宗闵李正封吉弘宗徐晦贾餗王起郭琳琅姚衮便威　长庆元年龎严任畹吕述姚中韦曙李回崔嘏崔龟从韦正实崔知白陈玄锡】军谋宏逺堪任将帅科【大厯二年郑冠李式】详明吏理达于教化科【大厯二年宋琨寳厯元年韦正实】文词清丽科【建中元年奚陟梁肃刘公亮郑辕沈封呉通玄】经学优深科【建中元年孙珌黎逢白李随】髙蹈丘园科【建中元年张绅衡良儒苏哲】军谋越众科【建中元年夏侯审平知和郑澹凌正周谓丁侁】孝弟力田闻于乡闾科【建中元年郭黄中崔治季牧　贞元四年张皓】博通坟典达于政化科【贞元元年熊执易刘简甫十年朱颖　元和三年冯苞凌旦长庆元年李思玄】识洞韬畧堪任将帅科【贞元元年许贽】清亷守节政术可称堪任县令科【贞元四年李巽】详明政术可以理人科【贞元十年张平叔李景亮长庆元年崔郢】才识兼茂明于体用科【贞元十年元稹韦惇独孤郁白居易曹景伯韦庆复崔管罗让崔护薛存庆章衍李璠元修萧俛沈传师柴宿】达于吏理可使从政科【贞元十年陈岵元和三年萧睦】军谋宏逺材任将帅科【元和三年樊宗师　长庆二年吴思李商卿】军谋宏远材任边将科【寳厯元年裴俦侯云章】

　　盐梅盐豉

　　后汉桓麟七说曰河鼋之羹齐以兰梅崔骃七依曰鹾以大夏之姜酢以越尝之梅张景阳七命曰燀以秋橙和以春梅说命曰若作和羹尔惟盐梅左传晏子曰水火酰醢盐梅以烹鱼肉古人调鼎皆用梅也礼记内则楚辞招魂备论饮食而不及豉史游急就篇乃有芜荑盐豉史记货殖传曰蘖曲盐豉千合三辅决録曰前队大夫范仲公盐豉蒜果共一笾秦汉以来始有之也

　　商寳玉

　　汤誓曰遂【一作武】伐三朡俘厥寳玉谊伯中【一作仲】伯作典寳周书曰武王俘商旧寳玉万四千佩玉亿有八万其多如此韩子曰周有玉版纣令胶鬲索之文王不予文王有一玉版纣尚欲得之宝玉可知矣汤诰曰不殖货利盘庚曰无总货宝兹所以戒也帝王世纪曰纣败绩登鹿台蒙寳衣玉席投于火而殁汲冢书曰纣取天智玉自焚玉不销

　　玉马

　　异苑曰晋东瀛王腾镇邺天雪门前方数十歩融液不积腾怪掘之得玉马髙一尺许又曰弘农杨子阳太元初闻土中有声掘得玉肫韩诗外传曰鲁哀公使人穿井三月不得泉得一玉羊焉公以为玉羊使祝皷舞之欲上于天羊不能上孔子见曰水之精为玉土之精为羊愿无怪之此羊肝土也公使杀之视肝即土矣易是类谋曰西岳亡玉羊郑玄注曰玉羊华山之精

　　二十四图

　　二十四真图五岳之藏也得之必能仙去飞歩太清欲得道法先沐浴去秽当得东井图欲朝五帝役山精当得五岳图欲通神灵法仙诀当得入史真形图欲通五行当得六甲通灵图欲存吾身致天神当得九宫紫房图欲奉道法当得太清图欲奉顺道当得混成图欲通道机当得西升保録图欲通变化当得灵化图欲摄大道当得九天图欲脱身形当得九变图欲隐身存神当得养身图欲定身守神宝当得含影图欲恬泊守一以存身当得养身图欲寂黙养志当得精诚守志图欲清浄洁白致其芝英当得芝英玉女图欲驱六丁当得六阴玉女图欲致仙箓当得九九道仙图欲食道气当得道引图欲治道术当得洞中皇宝图欲为变化当得偃息图欲临炉定九丹金液当得太乙图欲登五岳求神仙芝药当得开山芝药图欲保神形别邪精当得明镜图一作污【玉符经】

　　龟

　　周礼曰天龟曰灵属地龟曰纬属东龟曰果属西龟曰雷属南龟曰猎属北龟曰若属史记曰一曰北斗龟二曰南辰龟三曰五星龟四曰八风龟五曰二十八宿龟六曰日月龟七曰九州岛龟八曰王龟凢八名尔雅曰一曰神龟【龟之最神明者】二曰灵龟【涪陵郡出大龟甲可以卜縁中文似瑇瑁俗呼为灵龟即今觜■〈虫隽〉龟一名灵■〈虫隽〉能鸣■〈虫隽〉以规切】三曰摄龟【小龟也腹甲曲拆解能自张闭好食蛇江东呼为灵龟也】四曰寳龟【尚书】五曰文龟【甲有文采】六曰筮龟【常在蓍藂下潜伏见龟策传】七曰山龟八曰泽龟九曰水龟十曰火龟【此皆说龟生之处所火龟犹火鼠物有含异气者不可以常理推然亦无所怪也】汉艺文志有龟书五十二卷夏龟书二十六卷南龟书二十八卷巨龟书三十六卷杂龟书十六卷此皆灼之法占之文也盖古之卜者皆有繇辞周官三兆其颂千有二百如鳯凰于飞和鸣锵锵间于两社为公室辅专之渝攘公之羭一熏一莸十年尚犹有臭如鱼竀尾衡流而方羊裔焉大国灭之将亡阖门塞窦乃自后踰大横庚庚予为天王夏启以光之类是也今此书亡矣汉人尚视其体今人虽存其意而专以五行为主三代旧术莫有传者

　　龟厯

　　任昉述异记曰陶唐之世越裳国献千岁神龟方三尺余背上有文科斗书记开辟已来帝令録之号龟厯伏滔【述帝功徳铭曰朝书龟厯之文】　桞氏龟经曰龟一千二百岁可卜天地之终始何以言之三千四十二占于天地千岁之龟甲黑龟有五色时用之晋书曰苻坚末髙陆人穿井得龟大三尺背上有文象八卦坚命太卜池养之食以粟及死藏其骨于太庙是夜庙丞髙虏梦龟谓之曰我本出将归江南遭时不遇殒命秦庭又有人梦谓虏曰龟三千六百岁终必妖兴亡国之象也其后竟验

　　天里

　　孝经援神契曰周天七衡六间者相去万九千八百三十三里三分里之一合十一万九千里从内衡以至中衡从中衡以至外衡各五万九千五里　洛书干曜度曰周天三百六十五度四分度之一夫一度为千九百三十二里则天地相去十七万八千五百里　闗令内传曰天地南午北子相去九千万里东卯西酉亦九千万里四隅空相去九千万里天去地四十万里

　　日月星

　　徐整长厯曰众阳之精上合为日径千里周围三千里下于天七千里又曰月径千里周围三千里下于天七千里

　　地里

　　山海经曰帝令竖亥步自东极至于西极五亿十选【郭璞注曰竖亥徤行人选万也】九千八百八十步竖亥左手抱筭右手指青丘北　淮南子曰禹使大章步自东极至于西极二亿三万三千五百七十里使竖亥步自北极至于南极二亿三万三千五百七十里　河图括地象曰八极之广东西二亿三万三千里南北二亿三万一千五百里夏禹所治四海内地东西二万八千里南北二万六千里又曰地广东西二万八千里南北二万六千里有短长之制有九阻中土之文德及而不治　吕氏春秋曰凢四极之内东西五亿有九万七千里南北五亿有九万七千里　孝经援神契曰计校九州岛之别土壤山陵之大川泽所注莱沛所生鸟兽所聚凢七百一十万八千二十四顷硗确不垦者千五百万二千顷　博物志曰地部之位起形于昆仑从广万里髙万一千里神物之所生圣人仙人之所集昆仑之东北地转下三千六百里有八玄幽都方二十余万里地下有四柱柱广十万里地有三千六百轴互相牵制也

　　天部

　　淮南子曰天有九部八纪地有九州岛八柱九州岛之外有八埏东方曰沙泽东南方曰沅泽南方曰浩泽西南方曰丹泽西方曰泉泽西北方曰海泽北方曰塞泽东北方曰无通泽颜延年诗辰角丽天部提封经地域盖用此天部也

　　风流【风流罪过】

　　晋庾翼与殷浩书曰王夷甫先朝风流士也　宋受禅谢晦谓刘裕曰陛下受命恨不得谢益寿奉玺裕叹曰吾甚恨之使后生不得见其风流益寿混字也　谢安传史臣曰琰称真干卒以忠勇垂名混曰风流竟以文词获誉并阶时宰无坠家风　王珣以疾解职岁余卒桓玄与会稽王道子书曰珣神情朗悟经史明彻风流之美公私所寄忽尔丧失悲叹之深岂徒相悼而已　殷浩善玄言风流谈论者所宗顾恺之上疏颂殷浩曰伏见故中军扬州刺史殷浩体德沉粹识理淹长风流雅称声盖当时　王夷甫乐广俱宅心事外风流著称唯王乐焉【晋阳秋】　王献之文艺并长而能撮其胜会故擅名一时为风流之冠【续阳秋】　抚军问孙兴公刘真长何如曰清蔚简亮王仲祖何如曰温润恬和【徐广晋纪曰凢称风流者以王刘为宗焉】　范豫章谓王荆州【范寗王悦】卿风流隽望真后来之秀王曰不有此舅焉有此甥【王氏谱曰王坦之娶慎阳范任女】北齐郎基性清俭在官惟颇令人写书潘子义遗之书曰在官写书亦是风流罪过

　　子云千赋

　　桓谭少好文见子云工赋颂欲从学子云曰能读千赋则善之矣【新论】按艺文志自屈原唐勒至刘向王褒赋二十家三百六十二篇又自陆贾枚皋至张丰朱宇赋二十一家二百七十四篇孙卿秦时杂赋至华龙路恭赋二十五家百三十六篇又客主赋颂德赋至杂赋十二家二百三十三篇数亦千篇子云所读其谓是欤独淮南赋八十二篇枚皋赋百二十篇今所见者淮南屏风赋枚皋兎园赋耳

　　古人仪度

　　姿宇魁秀【魏謩】　姿宇【一作富神】秀伟【萧得圣】
　　风采峭整【阮当国】　神情爽拔【李义琛】
　　容止严峭【韦斌】　姿质轩秀【严挺】
　　姿仪瓌秀【吕元膺】　姿采玉峙【郑畋】
　　进止雍闲【裴休】　神清明秀【王衍】
　　进止详华【温彦博】　姿表瓌杰【温造】
　　举止都雅【张洎】　风度髙严【刘伯刍】
　　姿制闲美【李阙】　进止雍如【崔沔】
　　仪状瓌伟【张镐】　神采轩异【赵■〈日上永下〉】
　　精神爽秀【苏逢吉】　状貌雄伟【闽王审知】
　　神观爽迈【裴度】　风度凝逺【宋璟】
　　风骨秀爽【赵彦昭】　举止秀峙【崔澹】
　　仪干秀伟【杨谨矜兄弟】　姿干瓌壮【张守珪】
　　容止端秀【裴皋】　姿仪秀伟【崔郾】
　　神采秀彻【王戎】　神采髙彻【王衍
　　风神髙迈【裴楷】　进止详华【髙士亷】
　　神气清爽【源干曜】　体貌闲丽【宋玉】
　　仪容端正【吴孙坦】　姿状秀伟【武元衡】
　　姿貌魁秀【刘德威】　姿质伟岸【宗室从诲】
　　姿度魁杰【马燧裴度】　气象清古【王邱】
　　姿貌魁异【桞泽】　髭貌雄伟【宗晋卿】
　　形神秀发【五代和凝】　体貌轩特【李栖筠】
　　风度沉整【房绾】　器局峻整【裴垍】
　　眉宇秀整【汝阳王】　风致峭整【崔逺】
　　姿体魁秀【李义琰】　体貌伟丽【路岩】
　　神■〈宀禹〉警迈【陆据】

　　古人文章

　　虞世南文章婉缛　赵涓翰藻豪
　　迈龎严词章峭丽　崔文为文华丽
　　张说属思精壮封　敖属辞赡敏
　　吕温藻翰精富　杨炎文藻雄蔚
　　韩愈雄深雅徤【似司马子长崔蔡不足多也】　桞宗元卓伟精致
　　元干用思精致【崔元干驰骋班固蔡邕间】
　　白居易文章精切　陆扆属文敏速
　　李贺辞尚竒诡　李商隐瑰迈竒古
　　李白清雄奔放　徐坚属文典厚
　　桞浑属文简拔　李翰为文精宻
　　王勃文章宏放　欧阳詹文章切深回复
　　李华文辞绵丽　韦承庆为文迅捷
　　许景先属辞丰美得中和之气

　　水精盐

　　李白诗客到但知留一醉盘中秪有水精盐金楼子曰胡中有盐莹澈如水精谓之玉华盐

　　野鹅

　　宋鲍昭野鹅赋曰邈辞群而别偶超烟雾以风行如张文昌诗但曰曲沼春流满新波暎野鹅耳则鹅安得超烟雾而风行耶按西京赋曰鸟则鹔鷞鸹鹁鴐鹅鸿鹍张揖上林赋注曰鴐鹅野鹅也鲍昭所赋盖是鴐也

　　纬略卷三

　　●钦定四库全书

　　纬略卷四

　　（宋）髙似孙　撰

　　细毡

　　王吉曰广厦之下细毡之上明师居前劝诵在后上论唐虞之际下及殷周之盛按韵集曰毡细罽也班固与弟超书曰月支毾■〈登毛〉小大相杂但细好而已亦用细字林登续博物志曰刘学仪谓北狄为毡乡毡乡未有人用后汉西域传注毡曰毛席亦佳

　　青毡

　　王子敬在斋中卧偷人取物一室之内略尽子敬呼曰偷儿石染青毡是我家旧物也可特置否于是群偷置物惊走【语林】按海南传曰调【一作波】斯国有青石染毡绛染毡也石染青毡事出于此又魏武帝与杨彪书曰今赠足下青毡床褥三具三国时已用此杜诗今晨降白露还忆旧青毡于鹄诗醉卧枕欹木坐寒展青毡

　　氍■〈叟毛〉毾■〈登毛〉

　　张衡四愁诗曰美人赠我毡氍■〈叟毛〉古乐府诗请客上北堂赠我毡氍■〈叟毛〉衡诗盖用此诸葛亮集诏答恢曰行当离别以为惆怅今致氍■〈叟毛〉一魏略曰大秦国以野蚕作茧织成氍■〈叟毛〉文出黄白黑緑则汉魏间所施也按通俗文曰织毛褥谓之氍■〈叟毛〉声类曰氍■〈叟毛〉毛席也广志曰氍■〈叟毛〉用氎毛织也出南海又通俗文曰氍■〈叟毛〉之细者谓之毾■〈登毛〉毾■〈登毛〉者施大床之前小榻之上所以登而上床者魏畧亦曰出大秦国以羊毳木皮野丝为之有五色九色鲜于东海所作东观汉记曰景丹率众至广阿光武出城外马坐于毡毾■〈登毛〉上设酒肉杜笃边论曰匈奴请降毾■〈登毛〉罽褥帐幔毡裘积如邱山盖谓是也

　　李尤床铭

　　铭曰体之所安寝处之欢夕则敬慎崇德逺奸吁尤之旨深矣一出有坚床铭曰体之所安寝处知欢久则敬慎崇德逺奸知字久字盖字讹也蔡邕枕铭有曰哲人降鉴居安思危又切于尤也

　　毛布

　　韦光辉毛诗问曰七月之诗无褐笺曰褐毛布也贱者之所服毛布二字甚佳说文曰罽西胡毳布也用毳布尤新然不知禹贡所谓皮服卉服直是下字竒古陆机诗嘉卉献时服灵术进朝飱卉服二字拆用尤精南方以竹为布郡国志寰宇记舆地志但曰竹布尔而庾翼与燕王书曰今致竹练三端用竹练尤竒诸葛恢表直曰纎絺细竹颜测集有谢绢葛启曰氷纨风绤刘孝绰诗钓舟画彩鹢渔【一作游】子服冰纨冰纨出汉地里志齐俗织作冰纨绮绣纯丽之物师古曰其色鲜洁如冰纨风绤却少用也刘桢瓜赋曰承之琱盘羃以纎絺公干曽用纎绤也

　　火浣布

　　列子曰周穆王大征西戎献昆吴剑火浣布剑切玉如泥布浣之必投火中布色益明出而振之缟然疑乎雪　魏志青龙二年西域重译献火浣布诏大将军太尉临试以示百僚【搜神记曰西域献火浣布魏初时人疑之文帝以为火性酷烈无含育之气着之典论明其不然】按南史曰南海诸簿国有自然火洲树生火中人绩其皮为布与蕉麻无异色微青若小垢投火中则精洁此言木也又按吴録曰日南取火鼠毛为布名火浣布此言鼠也又按东方朔神异经曰南荒之外有火山生不烬之木昼夜火烧火中有鼠重百斤毛长二尺余细如丝织作布以水沃之即死虽皆言鼠木而只言鼠可作【原无作字】布尔唯抱朴子曰火浣布有三种其一曰海中肃丘有自生火春起秋灭洲上生木木为火焚不糜但小【一无小字】焦黄人或得薪俱如常薪但不成灰炊熟则以水灭之使复更用如此不竆夷人取此木华绩以为布一也又其木皮赤剥之以灰煮治以为布麄不及华俱可火浣二也又有白鼠毛长三寸居空木中入火不灼其毛可绩为布三也据诸家所记惟葛稚川之言最为该的梁四公记载杰公至市见商人赍火浣三端杰公遥识曰此火浣布也二是缉木皮所作一是鼠毛所作因问木鼠之异公曰木坚鼠柔是可别也以阳燧火山阴柘木爇之木皮改常试之果验【王褒诗单衣火浣布利剑水精珠李颀诗火浣单衣绣方颔茱茰锦带玉盘嚢此盖梁冀会群僚服火浣中单也】 

　　白迭

　　杜诗细软青丝履光明白迭巾王昌龄诗手巾花迭浄香帔【一作被】稻畦成按汉书所谓苔布注曰白迭也吴时外国传曰诸簿国用安子草织作白迭花布王昌龄所用者此也南史曰髙昌国有草实如茧中丝为细纑名曰白迭安子国人取以为布甚为软白其言甚明也

　　五时食

　　蔡邕月令论曰问者曰春食麦羊夏食菽鸡鱼之属但以为时味之宜不合于五行月令服饰器械之制皆从五行者说所食独不以五行不已略乎曰亦尝思之矣凢十二辰之会五时所食者必家人所蓄丑牛未羊戌犬酉鸡亥豕而已其余虎以下非食也

　　食檄

　　弘君举食檄有所谓麞肶牛■〈月枼〉炙鸭■〈月肃〉鱼熊白麞脯糖蟹车螯如何胤极侈于味去其甚者犹食白鱼■〈鱼且〉脯糖蟹尝食蚶蛎使门人议之锺岏曰■〈鱼且〉之就脯骤于屈伸蟹之将糖躁扰弥甚仁人用意深懐如怛至于车螯蚶蛎眉目内阙犷殻外缄无香无臭与瓦砾何异宜充庖厨永为口实胤之视君举盖无以优劣也【宋景文公絶荤诗宣父蒲葅真可学锺岏蚶蛎更无求】其视所谓赤米白盐緑葵紫蓼春初早韭秋末晩菘万万不侔矣

　　奕

　　孟子曰奕秋通国之善奕者也使奕秋诲二人奕其一人专心致志惟奕秋之为听其一人虽听之一心以为有鸿鹄将至思援弓缴而射之虽与之俱学弗若之也左传曰寗喜许纳卫献公太叔文子曰今寗子视君不如奕棋奕者举棋弗定不胜其偶而况置君弗定乎所谓举棋弗定者其一心以为有鸿鹄将至者乎班固奕旨曰北方之人谓棋为奕扬雄方言曰围棋者自关东齐鲁之间谓之奕

　　击壤

　　艺经曰击壤古戏也释名曰野老之戏也逸士传曰尧时有壤父五十人击壤于康衢或有观者曰大哉尧之为君也壤父作色曰吾日出而作日入而息凿井而饮耕田而食帝何力于我哉此艺经所谓古戏也玄晏云【皇甫谧号玄晏先生】十七时与从姑子梁桞等击壤于路则晋时尚有此戏矣风土记曰击壤者以木作之前广后鋭长尺四阔三寸其形如屦腊节童少以为戏分部如擿【一作挝】博也经曰壤以木为之前广后鋭长尺四阔三寸其形如屦将戏先侧一壤于地遥于三四十步以手中壤敌之中者为上此言之最分明也然观吴盛彦击壤赋曰论众戏以为乐独击壤之可娯因风托势罪一杀两罪一杀两不可晓当是以手中之壤击地上之壤如今以钱取中之类也逸士传所云壤父是犹稽康髙士传曰尧时隐人年老以树为巢而寝其上故人号曰巢父许由所师者是也

　　抃

　　左思吴都赋曰翘关扛鼎抃射壶博李善注曰元帝时览抃射孟康曰手抟为抃按甘延寿以良家子善骑射试抃为期门以材力爱幸观此则知抃为武力之骁雄者矣

　　安哉

　　李尤安哉铭曰安哉令名甘旨是盛埏埴之巧甄陶所成食彼美珍思此鹿鸣此不知何器别无所著见虽是陶器未审其形制也

　　鸱夷

　　扬雄酒赋曰鸱夷滑稽腹大如壶昼日盛酒人复借酤常为国器托于属车按史记吴王夫差取子胥尸盛以鸱夷革而浮之江中应劭曰取马革为鸱夷鸱夷榼形也唐韵曰瓻丑饥切酒器大者一石小者五斗古之借书盛酒瓶则借书一瓻当用此字或又用鸱字者鸱夷亦盛酒器也所谓鸱夷滑稽腹大如壶盖此物也山谷诗愿公借我藏书目时送一鸱开锁鱼莫惜借行千里他日还君一鸱然则借书一鸱用鸱字也崔浩汉书音义曰滑稽酒器也转注吐酒终日不已若今之阳燧樽

　　酒台

　　晋旧事曰酒台二金涂环钮按周礼六彛皆有舟郑司农曰舟下台也今时承盘也今所谓台盏盘盏并出此

　　古铛

　　古铜铛者龙首三足挹注以口翠蚀可玩因考晋旧事有龙首铛即是此类唐薛大鼎贾敦颐郑德本为刺史皆有异政号铛脚御史则铛三足矣服虔通俗文曰鬴有足曰铛笑林曰太原人夜失火欲出铜铛乃得熨斗便大惊怪曰异事火未至已被烧失脚亦言有足也述异记有谓卿无温铛安得饮酒当是温酒器也竟陵王子良遗何点徐景山酒铛宋景文公诗谢病归装能办未葛洪丹灶景山铛当是酒具一日有人持一枚求售且言以纸燃灯一枚引火铛下酒可温余曰吾斋所有安知不解温酒也乃取与俱则吾铛中酒先热售者大骇携之去

　　下榻

　　徐穉字孺子豫章人陈蕃为太守不接宾客唯孺子来特设一榻去则悬之又曰周璆字孟玉陈蕃为太守璆来置一榻去则悬之也【出谢承后汉书】杨素诗独坐对陈榻无客有鸣琴韦应物诗方醉郡斋榻为酌离亭樽李商隐诗登舟惭郭泰解榻愧陈蕃李白诗髙人屡解陈蕃榻过客难登谢朓舟许浑诗宾馆尽开徐穉榻客帆空望李膺舟前人用事只用孺子下陈蕃之榻未尝用孟玉事也

　　扪虱图

　　扪虱图唐人笔也笔如丝缕意度精到扪虱乃王猛隐华山桓温入关猛披褐谒之一面谈当代事扪虱而言傍若无人　赵仲让为梁冀从事中郎将冬月坐庭中向日解衣裘抟虱因鸱卧形悉表露冀夫人襄城君见之大惊云北阙下向得一老翁不洁清当亟推问冀曰我从事中郎清髙士也【风俗通】　晋顾和字君孝王导为扬州辟从事月旦当朝未入停车门外周顗遇之方抟虱夷然不动　北齐邢子才望实兼重不以才位傲物士无贤愚皆愿接对客或解衣觅虱此但言抟虱觅虱也

　　澡盘

　　魏武上杂物疏有容五石铜澡盘古人制作其大如此述征记曰长安逍遥宫门里有澡盘面径丈二殆所谓可容五石者矣异苑曰中朝人有蓄铜澡盘旦夕常鸣张华曰与洛钟宫商相谐故相应错鑢之乃止傅玄澡盘铭曰与其澡于水宁澡于德水之清犹可秽也德之兴不可尘也其视商盘铭何啻天渊也大戴礼周武王盘之铭曰与其溺于人也宁溺于渊此言有味

　　剔齿纎

　　陆云与兄机书曰有剔齿纎一枚以寄兄酉阳杂俎曰仙人郑思逺常骑彪故人许隐齿痛求治郑拔彪须及热揷齿间即愈更拔数茎与之所谓纎者当是此类若以金类丝类为之无足竒者何必寄耶

　　庵摩勒油

　　本草曰庵摩勒油可染白发即余甘子也核有五六棱嵇含南中草木状曰庵摩勒树叶细似合昏花实似李青黄色核圆作六七棱食之先苦后甘一名余甘子术士以变白须发有验出九真吴録曰髙凉安宁县有余甘初食之味苦后更甘陈祈畅异物志曰余甘大小如弹丸初入口如苦咽口中乃更甜美盐而蒸之尤美左思吴都赋曰其果则丹橘余甘荔枝之林

　　蜀石

　　有人遗余玉笔格一枚状如浆水玛瑙而非玉也因扣之谓玉出嘉陵按司马相如上林赋曰蜀石黄碝张揖曰蜀石次玉者也嘉陵之玉盖出于此

　　东蘠

　　司马长卿子虚赋曰东蘠雕胡张揖曰东蘠实可食盖不明言何物也按魏书曰乌桓地宜东蘠注曰东蘠似蓬草实如葵子十月熟也广志曰东蘠色青黑粒如葵子幽凉并皆有之西河语曰贷我东蘠偿我田粱揖岂不知出此

　　甘脆

　　似孙昔奉祝攅陵得牙盘食有所谓薄饵状如薄脆而甘脆特甚后阅范汪祠制曰孟夏祭有甘脆又卢谌祭法四时祠用安干特束晳饼赋曰安干粔籹之伦当是此类也

　　筮雨

　　沛献王善京氏易永平五年京师少雨上飨云台自作卦以易林占之其疏曰蚁封穴戸大雨将至上以问辅辅上书曰蹇艮下坎上艮为山坎为水山出云为雨蚁穴居知雨雨将至故蚁为兴【东观汉记】荆州旱筮遇坎之比坎者水也子爻为世今夜二更其有甘雨【金楼子】邓艾当伐蜀梦坐山上而有流水以问殄虏将军袁绍绍曰易卦山上有水曰蹇蹇繇曰蹇利西南不利东北往必克蜀殆不还乎艾不乐【魏志】

　　舐痔

　　庄子曰秦王有病召医舐痔者得车五乘也韩子曰医善吮人肠含人血非有肌骨之亲也利之所加也宋景文公诗谁言舐痔非长策却得君王五乗车盖有所讥也

　　■〈米索〉

　　服虔通俗文曰煮米为■〈米索〉【所戟切】食经曰作糄法近水则涩江西有所谓米缆岂此类也

　　鸟御火

　　翠山有鸟名鸓【音垒】状如鹊色赤黒两首四足可御火小华山有鸟名鷩可以御火将遇之山有鸟名鸱状如翟而赤喙可以御火縁光山嚣【一作嚚】水出焉有鳛鳛之鱼其状如鹊可以御火昆仑山有木状如棠而黄花赤实其味如李其核名沙棠可以御水食之不溺【山海经】诗安得沙棠木刳以为舟船

　　茶

　　神农食经曰茶茗久服令人有悦志华佗食论曰茶久食益意思壶居士食志曰苦茶乆食羽化陶弘景新録曰茶茗轻身换骨桐君録曰茗有真香煎饮令人不眠以上所论皆严简极品藻实録之妙非区区茶经茶録形容所及尔雅曰早采者为茶晩采者为茗魏王花木志曰老叶谓之茒当是荈字细叶谓之茗陆羽茶经一曰茶二曰槚三曰蔎四曰茗五曰荈【周公云槚苦茶蜀西南谓茶曰蔎郭弘农云早取为茶晩收为茗一曰荈蔎荈尺兖切蔎音设】晋杜育有荈赋曰调神和内倦解疾愈此八字亦佳左思娇女诗心为茶荈剧吹嘘对鼎■〈釒历〉【一作烹】此诗竒古剧字晋人最好用所谓剧谈剧棋也

　　番虏矜茶

　　常鲁使西番烹茶帐中番人问曰何为者鲁曰涤烦疗浊所谓茶也番人曰我此亦有取以出指曰此寿州者此顾渚者此蕲门者在唐时已为如此

　　谚【此只采古谚耳人有言曰及语曰皆不録说文曰俗言曰谚】

　　谚曰人莫知其子之恶莫知其苖之硕【大学】吾王不游吾何以休【孟子】山有木工则度之宾有礼主则择之【左传】髙下在心川泽纳污山薮藏疾瑾瑜匿瑕【左传】唯食忘忧【左传魏子】众心成城众口铄金【国语冷州鸠】宁为鸡口无为牛后【史记】桃李不言下自成蹊【史记】千金之子不死于市【史记】力则任鄙智则樗里【史记】家累千金坐不垂堂【史记】得黄金千斤不如季布一诺【汉书】貂不足狗尾续【晋书赵王伦传】死诸葛走生仲达【汉晋春秋】救寒无若重裘止谤莫若自修【梁祚魏国纪王■〈日上永下〉】解结理烦我国陆君【张勃吴録陆稠】难可狎李鳞甲【江表传李艺】得黄金一笥不如为桞伯骞所识【江表传桞琮】生有知人之明死有贵神之灵【三辅决録游殷】人宁负人千石之粟不愿负人猴头羹■〈月隺〉【临海异物志安家夷皆好噉猴头羹】察知渊鱼者不祥智料隐逸者有殃【列子】田父可坐杀晨出夜入自以性之恒啜菽茹藿自以味之【列子】尧舜千锺孔子百觚【一作瓢】子路嗑嗑尚饮百榼【孔丛子】长袖善舞多钱善贾【韩子】鸟竆则噣牛竆则■〈角上牛下〉人竆则诈【淮南子】不聪不明不能为王不哑不聋不能为公【慎子】人闻长安乐则出门而西向笑知肉味美则对屠门而大嚼【桓谭新论】投鼠忌器【贾谊新书】侏儒见一节而长短可知【桓谭新论】鲁班虽巧不能为乞丐者颜【王朗贫窭语】失晨之鸡思哺更鸣【魏武遗令】

　　鉴古物

　　张安世给事尚书上幸河东亡书三箧诏问莫能知唯安世识之具作其事后求得书以相校无所遗失上竒其才擢尚书令　晋太康中汲郡人发魏王冢得古文竹书武帝付秘书详校时束晳任著作郎得竹书随义注解皆有识证　周平蜀还得乐器皆莫之识太常少卿斛斯澄【直陵切】见之曰此錞于也人弗之信澄遂依干寳周礼注以芒茎捋之其声极振众乃叹服澄取以合乐焉【三国典畧】陆澄字彦渊为博士竟陵王子良得古器小口方腹底平可容七八胜【一作升】以问澄澄曰此名服【一作复】匿单于与苏武子良又视器底有字髣髴可识如澄说　襄阳有盗发古冢相传是楚王冢获竹简书青丝编简广数分长二尺皮节如新盗以把火照书后人又得十余简以示抚军王僧虔云是科斗书考工记周官所阙【萧子显齐书】　张永尝开玄武湖遇古冢冢上得一铜斗有柄文帝以访朝士何承天曰此亡新威斗三公亡皆赐之一在冢内时三公在江左者唯甄邯为大司徒必邯之墓俄而又启冢内更得一斗复有一石铭曰大司徒甄邯之墓　江北有发古冢获石铭曰青州世子东海女郎无能识者河东贾润字希镜见云此司马越女嫁为茍晞子妇验之果然　后汉广平王弟掘得古玉印勅诏祖莹辨之莹云此是于阗国王太康中献乃以墨涂字观之果如莹言时人称为博物　梁刘显字嗣芳沛国人任昉尝得一篇缺简书文字零落歴示诸人莫能识者显云是古文尚书无逸篇昉验周书果如其言时魏人献古器有隐起字无能识者显按文读之无有滞碍考校年月一字不差髙祖甚嘉焉　润州得玉磬十二以献张率更叩其一曰是晋某岁所造是岁闰法月数今阙其一宜于黄锺东九尺掘必得诏求之如其言又有人于古墓中得铜物似琵琶而身正圆元行冲云此阮咸所造【国朝传记】

　　诗卜筮

　　卜云其吉终然允臧【定之方中】尔卜尔筮体无咎言【氓】君【一作民】曰卜尔万寿无疆【天保】卜筮偕止会言近止【杕土】我龟既厌不我告猷【小旻】爰始爰谋爰契我龟【绵】考卜维王宅是镐京维龟正之武王成之【文王有声】握粟出卜自何能谷【小宛】
　　【绵之诗曰爰始爰谋爰契我龟毛郑皆以契为开非也契者合也古者卜人令龟已遂预取吉兆以墨画其上然后灼之灼文适顺其墨是为食墨食墨者吉其兆不应墨则云不食不食则龟不从也洛诰曰我卜河朔黎水我卜涧水东瀍水西惟洛食是龟所食者画洛之兆而河朔黎水之兆不食也古公亶父之改居经始而谋度之未敢以为可居也以墨令龟而兆与墨同故曰契言人谋与龟相合也故曰爰始爰谋爰契我龟】

　　书卜筮

　　龟筮恊从卜不习吉【禹谟】龟从筮从【洪范】乃卜三龟一习吉【金縢】遗我大寳龟朕卜并吉【大诰】伻来以图及献卜【洛诰】

　　春秋卜筮

　　楚伐郧【一作郑】莫敖曰请卜之斗亷曰卜以决疑不疑何卜遂败郧【一作郑】师　晋献公欲以骊姬为夫人卜之不吉筮之吉卜人曰筮短龟长不如从长　狐偃言于晋侯曰求诸侯莫如勤王使偃卜之遇黄帝战于阪泉之兆　梁嬴孕过期卜招父与其子卜之其子曰将生一男一女招曰然　卫迁于帝丘卜曰三百年　邾文公卜迁于绎史曰利于君不利于民　齐侯戒师期而有疾惠伯令龟卜楚丘占之龟卜有咎公薨　楚子围郑郑人卜行成不吉卜临于大宫且巷出车吉　郑皇耳帅师侵卫孙文子卜追之献兆于定姜　晋侯还及着雍疾卜桑林见　郑石■〈毚，火代兔〉言于子嚢曰先王卜征五年而岁习其祥　卢蒲癸王何卜攻庆氏示子之兆子之曰克　楚人执吴蹶由欲以衅鼓王使问焉曰汝卜来吉乎对曰吉　公卜使王黑以灵姑钚率吉请断三尺焉而用之　楚召观从王曰唯尔所欲对曰臣之先佐开卜乃使为尹卜灵王卜曰余尚得天下不吉　吴伐楚阳匈为令尹卜战不吉　臧昭伯如晋臧会窃其寳龟偻句以卜为信与僣僣吉　卫侯将如五氏卜过之龟焦　楚子在城父将救陈卜战不吉卜退不吉王曰然则死也卒于城父　楚昭王有疾卜曰河为祟　赵鞅卜救郑遇水适火史赵史墨史龟曰是谓沈阳可以兴兵　六经中无有不言龟筮者其用大矣记曰昔者圣人建阴阳天地之情立为易易抱龟南面天子卷冕北面虽有明知之心必进断其志焉示不敢专以尊天也又曰昔三代明王皆事天地之神明无非卜筮卜筮不相袭夫天子立国大事必卜而况诸侯乎而况卿大夫乎去古既逺专门寖废厯筭医卜之流往往无所著见呜呼

　　汉官

　　随笔载汉有行寃狱使者【张敞杀絮舜】美俗使者【何并代严翊】河堤使者【王延世塞决河】直指使者【暴胜之】皆不书于百官表因事乃见者按汉史又有监北军使者【武帝】都水使者【武帝】稻田使者【昭帝】劝田使者【元帝教民趋时急务出汜胜之书】护羗使者【成帝】并録之

　　压角

　　唐两省官上事皆宰相亲送之上事官设床几面南判案三道宰相别施一床坐于西隅谓之压角不知何义亦不知所从起按唐裴坦传令狐绹荐坦为知制诰裴休持不可不能夺故事舎人初诣省视事四丞相送之施一榻堂上压角而坐坦见休重愧谢休咈然曰此令狐丞相之举休何力顾左右索肩舆出宋次道乃云舎人上事必设紫褥于廷面北拜厅角阁长立褥之东北隅谓之压角宋莒公作掖垣丛志亦不解其事未知何者为是又唐国子祭酒李涪刋误曰两省官上事日宰相临焉上事者设床几面南而坐判案三道宰相别施一床连上事官南坐于西隅谓之压角自常侍而下以南为上差互相承实乖礼敬何不为丞相设位于众官之南常侍谏议给事舎人循次而坐于丞相之下尊卑有序足以为仪由此观之不独中书舎人凢两省官礼上宰相皆压角也至五代冯道为宰相判状尾罢之应自此阁长立东北隅犹谓之压角如宋次道所记也又五代会要曰晋天福五年三月勑中书门下五品以上于两省上事宰相压角之礼宜废此礼今不复存惟中书舎人上事日设毡褥于庭下北向再拜阁老一人别设褥位立于东北隅候上事官拜毕则相与揖而升阶亦谓之压角盖有余风也吴正宪诗压角旧仪烦阁老濡毫逋债费公移宋次道诗圣世建官追茂制唐家压角失前规

　　纬略卷四

　　●钦定四库全书

　　纬略卷五

　　（宋）髙似孙 撰

　　黄银

　　太宗赐房玄龄黄银带顾谓玄龄曰昔如晦与公同心辅政今日所赐独见公因泫然流涕程氏繁露以为黄银者果何物鍮石属其殆鍮石也余考之若以鍮为带而赐大臣何足贵者　按礼斗威仪曰君乗金而王则黄银见当是瑞物　北史辛公义为牟州刺史时山东霖雨自陈汝至于沧海皆苦水灾境内大麦独无所损山产黄银获之以献益知其为异物　又虞世南书夫子庙堂碑太宗赐之王羲之黄银印一枚有表以谢若以黄银为鍮是恐不然　按唐书髙宗上元元年诏九品服浅碧并鍮石带八胯唐固自有鍮带也　又按唐慎微证类本草载霞子曰丹砂伏火化为黄银能重能轻能神能灵　唐日华子论曰银凢十七品水银银白锡银曽青银土碌银生鐡银生铜银硫黄银砒霜银雄黄银雌黄银鍮石银惟有至药银山泽银草砂银丹砂银黑铅银五者为真余则假也本草曰丹砂雄黄雌黄皆杀精魅所谓黄银者非丹砂银即雌黄雄黄银也太宗赐带之时如晦已死故帝曰黄银鬼神畏之也显庆中监门卫长史苏恭撰唐本草其中称黄银作器辟恶益知黄银为瑞物也方勺泊宅编曰黄银出蜀中南人罕识朝散郎颜京监在京抵当库有以十钗质钱者其色黄与上金无异上石则正白此说尤分明

　　玉刚卯

　　陈简斋以玉刚卯寿向芗林诗曰仲冬吉日风穆气休我出刚卯以寿元侯祝融之玉奠此离方元侯佩之如玉之刚攘蠲厉凶以廸明王南门不键有室刚强三肃元侯既赠既祷曷以报我当以刚卯【刚卯佩印】其制外方内圆以正月卯日作铭刻于上以辟邪厉【详见王莾传及后汉舆服志】简斋诗十六句每句四字皆如刚卯之铭铭之文曰帝令祝融以教夔龙庶疫刚瘅莫我敢当说文殳类释■〈亥殳〉改曰大刚卯也以逐精鬼从殳亥声攴类释■〈亥殳〉改曰大刚卯以逐鬼鬽也【音义如魅】从攴已声读若已然则一名而异制也

　　金铺

　　通俗文曰门首饰谓之铺首风俗通曰门戸铺首扬雄甘泉赋曰排玉戸而扬金铺兮发兰蕙与芎藭是也说文曰门扇镮谓之铺首李尤平乐观赋曰过洞房之辅闼歴金镮之华铺是也通俗文又引百家书曰输般见水上蠡谓之曰开汝头见汝形蠡适出其头般以足画图之蠡引闭其戸终不可开设之门戸欲使闭藏如此固宻也义训曰门饰金谓之铺铺谓之鏂【音欧】今俗谓浮沤钉者也刘孝威诗金铺玉鏁琉璃扉花钿寳镜织成衣江总诗兎影脉脉照金铺虬水滴滴泻玉壶沈佺期诗梅楼翠幌教春住舞阁金铺借日悬

　　齅金

　　异物志曰狼■〈月荒〉民与汉人交关常夜市以鼻齅金知其美恶王建诗生金有气寻还逺仙药成窠见即移金若有气诚可齅矣　赞宁物类相感志曰山石盛夏必汗出赤黄者金汗白辛者银汗　地镜图曰凢观金玉寳剑皆以辛日平旦或黄昏夜半观之　物类相感志又曰嗅金兽生瀛洲山状如麒麟不食恶卉不饮浊水嗅石知有金玉吹开则金璞灿然可用兽尚有嗅金者而况人乎瑟

　　瑟

　　程氏繁露援唐语林卢昻主福建监鐡有瑟瑟枕大如斗宪宗召估其直曰至寳无价或云美石非瑟瑟今世所传瑟瑟或皆炼石为之也　按明皇杂録上于华清宫置长汤数十间屋以银镂漆船饰以珠玉又于汤中垒瑟瑟其言垒者当是珠类非石也　又按虢国夫人夺韦氏宅造中堂既成召匠圬墁授二百万偿其直复赏以金杯二瑟瑟三斗其以斗计为珠明矣　物类相感志曰唐懿宗赐公主瑟瑟幕纹如碧丝贯以真珠则是珠类尤明矣杜诗石笋行雨多往往得瑟瑟此事恍惚难明论【注曰雨过人多得瑟瑟】　按博雅曰瑟瑟碧珠也　杜阳杂编曰瑟瑟幕　寰宇记曰瑟瑟窟在陜州平陆　陈陶诗瑟瑟盘轻促世珠黄泥局泻流年箭　孙何上王翰林诗猩猩笺写宫词湿瑟瑟函盛手诏香益知其为珠类也　宋景文公诗踏溪分藕养新荷钿盖斜临瑟瑟波又言其色之美也

　　藻井

　　西都赋曰蒂【一作蔕】倒茄于藻井披红葩之狎猎　魏都赋曰绮井列疏以悬蔕注曰疏布也以板为井形饰以丹青如绮也　王延寿鲁灵光殿赋曰圆折方井交植荷蕖緑房紫葩【一作菂】咄咤垂珠　左思魏都赋曰绮井列疏以悬蒂华莲重葩以倒披　曹植七启曰绮井含葩金璧玉箱颜延之七绎曰木写云气土秘椒芳既挺天而倒井又斵圆而镂方古人形容木工必言藻井者若此　风俗通曰殿堂象东井形刻作荷菱水物所以厌火也　沈存中笔谈曰屋上覆橑古人谓之绮井亦曰藻井又谓之覆海今坟中谓之闘八吴人谓之罳项顶唯宫室祠观谓之藻井即天花板也

　　雁塔

　　西京记曰隋无漏寺在长安唐武德初废正观十二年髙宗在春宫为文德皇后立寺于故基以慈恩为名西院浮图髙三百尺永徽五年沙门元楚所立国人谓之雁塔【塔在长安朱雀街东第二街自北次南第十五坊南临黄渠木竹阴翳最于京师沈佺期诗雁塔丹青古龙池岁月深即此】唐故事进士及第列名于慈思寺塔谓之雁塔题名塔以石为壁唐人游观留题甚多不特进士题名而已塔屡遭火断石遗字犹有存者故裒其余字镌之石凢十卷进士题名仅存数处余皆唐贤游观留题耳刘公嘉话曰慈恩题名起于进士张莒游寺中题其姓名于塔下遂为故事钱希白南部新书曰李肇初及第题名于此李肇国史补曰进士既捷列名于寺谓之题名本朝进士题名皆刻名于相国兴国两寺盖效慈恩也

　　璜

　　傅玄歌诗曰有所思兮在天一方何以赠之玉佩珠璜此学四愁体也　楚辞曰璜台十成谁可极焉　王逸注曰璜石次玉也然周分鲁公以夏后氏之璜杜预注曰璜美玉名　按周官以玄璜礼北方则璜之色玄矣说文以璜为半璧吕尚父钓磻溪之涯得玉璜当是古人服用之遗也　宋向魋出奔卫公父文伯攻之求夏后之璜与之他玉而奔齐则夏璜固在卫矣文中子曰夏后之璜不能无颣淮南子曰夏后氏之璜不能无考【考者瑕也】

　　辟邪研匜

　　古铜水滴色如漆状极精古旧物也头有两角口衔匜　按孟康曰桃枝一名符枝似鹿长尾一角者为天禄两角者为辟邪此为辟邪也　沈文通集有天禄研匜诗张君赠我古研滴四脚爬沙角如戟肉翼络髀老兽姿世不能名眼未识我知此为天禄儿口衔一寸黄金匜蟾蜍嚼月两吻坼天鲸胸宂双泉飞玉声琮琤珠迸落影射岩石光瀺灂未央书殿立髬【一作■〈髟上左下〉】髵曽见扬雄老投阁子孙晩出中平间渇乌翻车洒平洛宗资墓口卧露霜头角顿挫仍腾攫尔来拂拭傍几案眉目睢盰苔藓剥形模不入世俗用疑付大手传糟粕未能点缀清庙颂开辟大易摛春秋就令（阙五字）末势犹足为迁彪物无贵贱系所用千金乞我直暗投图书散落愈□下晩岁惟有虀盐谋学注虫鱼问老圃无乃塌飒为匜羞

　　养和

　　程氏繁露载李泌访隠选异采恠木蟠枝以隠背号曰养和人至于今效之余按皮日休以五物送毗陵处士魏不琢其一曰乌龙养和且曰有桐庐养和一恠形拳局坐若变去谓之乌龙养和皮陆皆有诗皮诗寿木拳数尺天然形状幽把疑伤虺节用恐被蛇瘤置合月观内买湏云肆头料君携去处烟雨太湖舟龟蒙诗养和名字好偏寄道情深所以观逋客兼能助五禽倚肩沧海望钩膝白云唫不是逍遥侣谁知物外心

　　太玄经

　　先儒注太玄经每首之下必列二十八宿盖周天二十八宿三百六十五度四分度之一太玄经凢七百二十九赞乃此数也以七百二十九赞分而为二合三百六十四度有半宜若不相应子云本意以为其半不可合也故踦赞赢赞以应周天之数汉之正统以象数也莽之僣窃乃闰位也故先儒于踦赞赢赞之下注以为水火之闰王莽传赞所称余分闰位者谓此

　　书讹

　　王嘉封事曰臣闻咎繇戒帝舜曰亡傲佚欲有国兢兢业业一日二日万几师古曰虞书咎繇谟之词也言有国之人不可傲慢佚欲但当慎惧以理万事之几也【敖音傲今尚书作无教逸欲有邦教字讹写作敖字为晓然矣】书序曰科斗书废已久时人无能知者为隶古定更以竹简写之所以易讹也刘贡父曰武成一篇简册错乱兼有亡逸今次定之予小子其承厥志以下武王之诰末终当有百王受命之语计脱五六简矣然后乃接以偃武修文云

　　易文言

　　易曰元者善之长也左传曰元者体之长也易曰嘉会足以合礼左传曰嘉德足以合礼善之与体会之与德其字不同其义则别易之文言以为孔子所作然孔子生于襄公二十二年史作此筮乃襄公九年二语盖在孔子之先也

　　十五国风一

　　十五国风独无宋鲁或曰孔子之先宋人也鲁父母之邦也为尊者讳亲者讳不列二国于变风之次且孔子生于襄公二十二年至二十九年季札来聘是年孔子生八岁季札请观周乐为之歌周南下至曹风凢十五国正与今之诗一同未尝有宋鲁也宋鲁不在变风之列其来乆矣自周南至于齐八国与今之次序同自豳风至曹风七国与今之次序异盖当时鲁国之序如此熟考史记左氏可以言诗矣

　　十五国风二

　　十五国风次序或曰王黍离在■〈比阝〉墉卫之后天子安得居诸侯后盖存二代之后也周灭商分其畿内为三国■〈比阝〉墉卫也纣城以北谓之■〈比阝〉南谓之墉东谓之卫故以封纣子武庚也墉管叔尹之卫蔡叔尹之以监商民谓之三监三监叛周公诛之尽以其地封康叔故■〈比阝〉诗十九篇墉诗十篇卫诗十篇共三十九篇皆卫诗也序诗曰以其地本商之畿故在于王黍离上列为三国而不独谓之卫也

　　啸

　　啸十五章一曰权舆啸之始也二曰流云三曰深溪彪四曰髙桞蝉五曰空林夜鬼六曰巫峡猿七曰下鸿鹄八曰古木鸢九曰龙唫十曰动地十一曰苏门孙登隠苏门山所作也十二曰刘公命鬼仙人刘根所作也十三曰阮氏逸韵阮籍所作也十四曰正章深逺极大非常声也十五曰毕音五音之毕而大道毕矣【异苑又炙毂子】　晋成公绥啸赋曰精性命之至机妍道德之玄奥邈跨俗而遗身乃慷慨而长啸逍遥携手踟蹰歩趾发妙声于丹唇激哀音于皓齿响抑扬而潜转气冲郁而熛起协黄宫于清角杂商羽于流征飘游云于太清集长风乎万里谅自然之至音非丝竹之可拟　阮籍游苏门山山有隐者莫知其姓名有竹实数斛杵臼而已籍从之与谈太古无为之道五帝三王之义萧然曽不经听籍乃对之长啸清韵响亮苏门生乃逌尔而■〈口芺〉籍既降苏门生亦啸若鸾凤之音　桓玄与袁宜都书论啸曰读卿歌赋序咏音声皆有清味然以啸为彷佛有限不足以致幽旨将未至耶夫神契之音既不俟多赡而通其致茍一音足以究清和之极阮公之言不动苏门之听而微啸一鼓玄黙为之解颜若人之兴逸响惟深也哉　袁崧荅书曰啸有清浮之美而无接引之深歌穷渊根之致用之弥觉其逺至乎吐词送意曲究其奥岂唇吻之切发一性之清泠而已哉若夫阮公之啸苏门之和盖感其一竒何为征此一至大疑啸歌所拘耶诗曰其啸也歌袁崧所用啸歌乃诗中字也杂字解诂曰啸吹声也说文曰啸吟也

　　载事物之法

　　书顾命狄设黼扆缀衣【狄下士扆屏风画为斧文置户牗间复设幄帐象平生所为】牗间南向敷重篾席黼纯华玉仍几【篾桃竹枝白黑杂缯縁之华采色华玉以饰慿几仍因也因生时几不改作此见群臣觐诸侯之坐】西序东向敷重底席缀纯文贝仍几【东西厢谓之序底箬萍缀杂采有文之贝饬几此旦夕听事之坐】东序西向敷重丰席画纯雕玉仍几【丰莞采色为画雕刻镂此养国老飨群臣之坐】夹南向敷重笋席玄纷纯漆仍几【西厢夹室之前笋箬竹玄纷黒绶此亲属私宴之坐故席几质饬】越玉五重【陈寳于东西序坐北列玉五重又陈先王所寳之器物】赤刀大训弘璧琬琰在西序【寳刀赤刀箾大训虞书典谟大璧琬琰之珪为二重】大玉夷玉天球河图在东序【三玉为三重夷常也球雍州所贡河图伏羲氏王天下龙马出河遂则其文以画八卦谓之河图与典谟皆厯代寳传之】胤之舞衣大贝鼖鼓在西房【胤国所为舞者之衣皆中法大贝如车渠鼖鼓长八尺商周传寳之西房西夹在东】兊之戈和之弓垂之竹矢在东房【兑和古之巧人垂舜共工所为皆中法故亦传寳之东房东厢夹室】大辂在宾阶面缀辂在阼阶面【大辂玉缀辂金面前阶南向】先辂在左塾之前次辂在右塾之前【先辂象次辂木金玉象皆以饬车木则无饬皆在路寝门之内左右塾前北面几所陈列皆象成王生时华国之事所以重顾命】

　　二

　　昔武王克商成王定之选建明德以藩屏周故周公相王室以尹天下于周为睦分鲁公以大辂大旗夏后氏之璜封父之繁弱殷民六族条氏徐氏萧氏索氏长勺氏尾勺氏使帅其宗氏辑其分族将其类丑以法则周公用即命于周是使之职事于鲁以昭周公之明德分之土田陪敦祝宗卜史备物典策官司彝器因商奄之民命以伯禽而封于少皥之墟分康叔以大辂少帛綪茷旃旌大吕殷民七族陶氏施氏繁氏锜氏樊氏饥氏终葵氏封畛土略自武父以南及圃田之北竟取于有阎之土以共王职取于相土之东都以会王之东搜■〈目冉〉季授土陶叔授民命以康诰而封于殷虚皆启以商政疆以周索分唐叔以大路宻湏之鼓阙巩姑洗懐姓九宗职官五正命以唐诰而封于夏虚启以夏政疆以戎索

　　玉洼

　　俗说曰毛泰买一玉洼八十八万玉洼二字竒甚当是酒器也古人诗中及酒器者如曹植诗玉樽列广庭又乐饮过三爵　沈约诗玉罍信湛湛又金缾汛羽巵　许浑诗晩促离筵醉玉缸伊州一曲泪双双　后汉辛延年诗就我求清酒丝绳提玉壶李贺诗玉罂汲水桐花井丝蒨沉水如云影　王建诗月似圆来色渐凝玉盆盛水欲侵棱以上所用皆以玉为皿者皆不及玉洼二字殊未经用也

　　佛钵

　　西域诸国志曰佛钵在乹陁越国青玉也受三升许彼国寳之供养乞愿终日花香不满则如言也满亦如言也皮日休有佛钵诗帝青玉作緑冰姿【佛律云此钵帝青玉石也四天王所献也】曽得金人手自持拘律树边斋散后提罗花下洗来时乳麋味断中天觉麦麨香消大刼知从此共君亲顶戴斜风应不等闲吹陆龟蒙诗空王初受逞神功四钵湏臾现一重【至今钵縁有四重也】持次想添香积饭覆时应带歩罗锺光寒好照金毛鹿响静堪降白耳龙从此寳函香里见不烦西去诣灵峰皮日休诗序曰按释法显传云佛钵本在毗舎离今在干陁卫竟若干百年当复至西月支国若干百年至于阗国若干百年当至屈茨国若干百年复来汉地晋建兴二年二圣像浮海而至沪渎僧尼辈取之以归今存于开元寺后建兴八年渔者于沪渎沙汭上获之以为臼类乃荤而用焉俄有佛像见于外渔者始以为异意沪渎二圣之遗祥也乃以钵供之迄今尚存

　　紫团参【参花蜜】

　　皮日休谢友人惠人参诗神草延年出道家【神草别名】是谁披露记三桠开时的定涵云液斸后还应带石花名士寄来消酒渇野人煎处撇泉华从今汤剂如相续不用金山焙上茶陆龟蒙和之曰五叶初成椵树阴紫团峰外即鸡林名参鬼盖湏难见材视人形不可寻品第已闻升碧简携持应合重黄金殷勤润取相如肺封禅书成动帝心紫团乃山名今人以人参有紫晕者为佳殊不然也沈氏笔谈载王荆公病喘药用紫团山人参不可得时薛师政自河东还有之赠公数两公不受其曰紫团山者是矣王绩诗家丰松叶酒器贮参花蜜参花蜜三字甚生参花人所未识温庭筠诗松刺梳空石差齿香风软透人参蘂用参蘂字益竒

　　蟹断

　　陆龟蒙蟹志曰稻之登也率执一穗以朝其魁然后任其所之蚤夜嘈沸指江南而奔渔者纬萧承其流而障之名曰蟹断断其江之故道焉耳蟹志蟹断四字皆竒　吴都记曰江濵渔者揷竹绳编之以取鱼谓之扈业亦是类也　孟浩然诗鸟泊襄阳雁鱼藏缩项鳊又曰试垂竹竿钓果得槎头鳊又云土毛无缟纻乡味有槎头　杜诗复忆襄阳孟浩然清诗句句尽堪传即今耆旧无新语漫钓槎头缩项鳊按杜田作杜诗补遗正槮曰槎头一说为襄阳郡地名一说为钓矶上枯木曽纬曰非也尔雅曰槮谓之涔【槮音渗】孙炎释曰积柴木水中养鱼槮为槎头言所积柴木槎枒然也　宋景文公诗烟原射雉乐春槮养鱼肥盖用槮字又按习凿齿襄阳耆旧传曰汉水中鳊鱼甚美常禁人捕以槎断水因谓之槎头鳊　宋张敬儿为刺史作六橹船置献齐髙帝曰槎头缩项鳊一千八百头以槎断水者即龟蒙所谓断也

　　赋句相埒

　　丹甑玉烛蓂荚芝房【唐人庆云抱日赋失姓名】银瓮金船山车泽马【庾信赋】秦云动色渭水跃波【乔潭裴将军舞剑赋】洞庭安波楚山霁色【钱起洞庭张乐赋】下语有此相埒者温庭筠湖阴曲曰呉波不动楚山晩花压阑干春昼长以赋中八字之意为诗一句尤为警拔

　　芍药

　　诗溱洧曰维士与女伊其相谑赠之以芍药注曰芍药香草也陆玑诗义疏曰今芍药无香气非是也孔颕达亦曰未审何草皆非也牡丹古谓之木芍药有所谓牡丹皮者宜于妇人是犹视尔如荍贻我握椒及椒聊之实蕃衍盈升也椒性温亦宜于妇人应劭汉官仪所谓以椒涂屋者取其温暖也缃素杂记曰芍药破血令人无子所以为男滛女也椒气下达用以养阳所以为女滛男也以为颇得诗人深意　左传申叔展曰有山蘜藭乎杜预曰芎藭所以御湿说文曰芎藭香草药品各有种类岂可但曰香草也　晋傅綂芍药花颂曰惟昔风人抗兹荣华盖言花也　宋王徽芍药花赋曰惟神区之丽草兮慿厚德而挺授用丽草二字甚胜虞繁蜀葵赋曰惟兹珍草懐芬吐芳梁王筠蜀葵赋曰惟此竒草迁花西道傅咸芸香赋曰携昵友以逍遥兮覧伟草之敷英傅玄宜男花赋曰猗猗令草生于中方古人好竒用字不肯蹈袭如此令草二字出楚辞也

　　三焦

　　彭山有隐者通古医术与世诸医所用法不同单骧从之学尽得其术遂有医名于世治平中予与骧遇广都论古今医术同异骧既言其略复叹曰古人论五脏六腑其说有谬者而相承不察欲以告人人谁信者古说左肾其腑膀胱右肾命门其腑三焦女人以系包以理推之当如膀胱有形质可见而王叔和言三焦有脏无形不亦大谬乎盖三焦有形如膀胱故可以藏有所系若无其形尚何以藏系哉其所以谓之三焦者何也三焦分布人体中有上中下之异方人心湛然欲念不起则精气散在三焦华荣百骸及其欲念一起心火炽然翕撮三焦精气入命门之腑输泻而去故号此腑为三焦耳世承王叔和之谬而不悟可为长太息也余甚异其说后为徐州从事有一举子徐遁者石守道之壻也少尝学医疗病有精思子为道骧之言遁喜曰齐尝大饥群丏相脔割而食之有一人皮肉尽而骨脉全者遁以学医故往观其五脏见右肾下有脂膜如手大者正与膀胱相对有二白脉自其中出夹脊而上贯脑意此即导引家所谓夹脊双关者而不悟脂膜如手大者之为三焦也单君之言与所见悬合可以正古人之谬矣【龙川志略】　按汉白虎通情性篇曰六府者何谓也大肠小肠胃膀胱三焦胆也府者为藏宫府也故礼运记曰六情所以扶成五性也胃者脾之府也脾主禀气胃者榖之委也故脾禀气也膀胱者肾之府也膀胱常能有热故先决难也三焦者包络之府也水榖之道路气之所终始也故上焦若窍中焦若编下焦若渎胆者肝之府也肝者木之精也主仁仁者不忍故以胆断也据此则三焦有形矣

　　位絶席

　　张禹迁太傅每朝见特赞与三公絶席【司马彪续汉书】　王常为横野大将军位次与诸侯絶席【东观汉记】　邓鸿为车骑将军位在九卿上絶席　章帝以城门校尉马防为车骑将军位在九卿上絶席【汉杂事】　絶席之礼汉世最以为重也

　　讳

　　太史公父名谈史记无谈字季布传改赵谈作赵同范晔父名泰后汉无泰字郭泰郑泰皆作太字季翔父名楚金故为文皆以金为镒韩愈为李贺作讳辩特言言在不称征之说故愈父仲卿未尝讳焉曹志植之子奏议曰干植不强不讳植字也带甲百万苏秦说燕地方二千里

　　带甲百万

　　张仪说韩王曰秦带甲百余万【战国策】　江乙对楚宣曰今王之地方五千里带甲百万　苏秦南说楚曰西有黔中巫郡东有夏州海阳南有洞庭苍梧北有汾阴郇阳地方五千里带甲百万【春秋后语】　吴赵咨使魏文帝问咨吴拒魏难否咨曰带甲百万江汉为池何难之有　晋王戎谓齐王冏曰今王带甲百万其锋不可当古者捭阖之士言富国强兵者必曰有带甲百万事率类此

　　纬略卷五

　　●钦定四库全书

　　纬略卷六

　　（宋）髙似孙 撰

　　和香方

　　范晔撰和香方其序曰麝本多忌过分必害沉实易和盈斤无伤零藿虚燥詹唐粘湿甘松苏合安息郁金奈多和罗之属并被珍于外国无取于中土又枣膏昏钝甲煎浅俗非惟无助于馨烈乃当弥増于尤疾也所言悉以比类朝士麝本多忌比庾仲文零藿虚燥比何尚之詹唐粘湿比沈演之枣膏昏钝比羊玄保甲煎浅俗比徐湛之甘松苏合比慧琳道人沉实易和以自比也山谷香偈我读蔚宗传风流不减二班者此也　梁武帝祀地用和香杜佑注以地与人近宜加杂馥杂馥即和香然则和香非始于梁也　何逊诗月暎九微火风吹百和香　华严经曰鬻香长者善调香调香二字尤佳　李贺诗练香熏宋鹊寻箭踏卢龙练香二字更好也 

　　窃香

　　郭子曰陈骞以韩寿为掾每会闻寿有异香香乃外国所贡一着衣厯日不歇骞计武帝唯赐已及贾充他家理无此香嫌寿与女通问之左右婢以实对骞乃以女妻寿晋书但云贾充女窃香耳此乃曰陈骞何耶庾信诗盘龙明镜饷秦嘉辟恶生香寄韩寿　卢珣诗燃香望韩寿磨镜待秦嘉　薛道衡诗月暎班姬扇风飘韩寿香盖皆用韩寿耳

　　香物【周礼名物】

　　梦书曰梦得香物妇人归也香物二字未有人用周礼专是言物曰珍用八物荐修之物肉物膳羞之物三酒之物酰物丝纩组文之物动物植物毛物鱼物鳞物【鱼物二字出人】膏物羽物核物介物筴物臝物丛物十二壤之物乡三物马牛之物牲物器物蓄聚之物米粟之物九榖之物米物六齍之名物鸡牲之物玉瑞玉器之名物衣服之名物六龟之名物五云之物旗物五路之物马量之三物戈盾之物弓弩矢名物山林之物川泽之物金玉锡石丹青之物牷物蠧物然海物惟错禹贡言之

　　好香

　　秦嘉荅妇徐淑书曰好香四种各一斤可以去秽淑荅书曰未侍帷帐则芬芳不设如杜诗灯影照无睡心清闻妙香但用妙香耳好香二字未经人用也闻妙香三字出维摩经坐香树下闻斯妙香　汉武内传曰西王母降爇婴香等品多名异是盖令种之类也

　　奔月

　　黄庭经曰髙奔日月吾上道郁仪结璘善相保梁丘子曰郁仪奔日之仙结璘奔月之仙七圣纪曰郁华赤文与日同居结璘黄文与月同居郁华日精结璘月精也归藏经曰昔嫦娥以不死之药奔月淮南子曰羿请不死之药于西王母姮娥窃而奔月注曰姮娥羿妻羿从西王母请不死之药姮娥服之得仙奔月为月精大洞雌一篇曰日华玉堂仙母金丹在其内奔日月二景隐文曰西玄山下洞台中有郁仪结璘经太上玄宫髙上台阪【一作及】蓬莱府北室金□玉璧刻此益备九真中经曰奔日月之道太上太清□九皇四司真人之所寳秘玄元君之玉章也自非有□玉名及东华紫字皆不得闻见此郁仪奔日结璘奔月章表彖诗长引逐清风髙歌送奔月

　　石流丹

　　神仙列传曰许由巢父服箕山石流丹　抱朴子曰石流丹者山之赤精盖石流黄之类也　神农经曰石英有五色者石脂有五色者流石有黄青白三色今药中流石用黄石英用紫　庾阐诗朝采石英磵左夕翳琼芝岩下此言石英耳　皮日休诗様如金蹙小能轻微润将融紫石英此乃言紫石英也石脂用赤白他色少用也姚合诗石脂稀胜乳玉粉细如尘

　　龙门【三秦记曰龙门一名河津两岸有山鱼不得上上即化为龙】

　　李膺独持风裁以声名自髙有被其容接者名为登龙门　晋王衍善玄言唯谈荘老为事理有所不安即改更朝野翕然谓一代龙门　陆倕与任昉俱为竟陵王西邸之客及昉为宪司簮裾辐辏预宴者号曰龙门之游　袁昻在朝蹇谔号曰宗臣雅有伦鍳游处不杂入其门者号曰登龙门

　　八蚕

　　左思吴都赋曰国税再熟之稲乡贡八蚕之绵李善注曰刘欣期交州记曰一岁八茧蚕出日南按吴録曰南乡郡一岁蚕八绩　李贺诗将餧吴王八茧蚕正用此事海物异名记曰八蚕绵者八蚕共为一大茧

　　蚕理

　　孙卿蚕赋曰蚕食桑而吐丝先乱而后治夏生而恶暑喜湿而恶雨蛹以为母蛾以为父三俯三起事乃大已是谓蚕理　泛胜之书曰卫尉上蚕法以农事人不可忽略故卫尉劝之蚕法二字尤佳　陆龟蒙蚕赋曰荀卿子有蚕赋杨泉亦有之皆言蚕有功于世不斥其祸于民也余激而赋古民之衣或羽或皮夫蚕之生茧厚丝美机杼经纬鸾凤葩卉官诞益嚵尽取后已伐桑灭蚕民不冻死

　　辋川图

　　朱景玄画断曰王维画山水松石似吴生而风标特出京师西塔院有辋川图山谷郁盘云水飞动　山谷诗丹青出右辖诗句妙九州岛物外常独往人间无所求袖手南山雨辋川桑柘秋胸中有佳处泾渭看同流此诗足以气吞右辖笔墨今所见者摹本不足道也余与徐渊子同点检南宫出右丞捕鱼图一卷如无咎公所题者余曰此善摹者为之徐不以为然一日得一卷仅存三分之一徐图葭苇之外意其为水耳此特波涛浩弥水痕浪迹一一毕具人物尤精絶渊子必欲易之余有难色已而又有一卷题曰摩诘寒江钓雪上施秘阁之印此乃淳化以前未更秘书省印篆也画笔竒古全不类世间所见山水图也
　　秦太虚云予为汝南学官得疾卧直舎髙符仲携辋川图视余曰阅此可以愈疾予本江海人得图甚喜即使二儿从旁引之阅于枕上恍然与摩诘入辋川度华子冈经孟城坳憇辋口荘泊文杏馆上斤竹岭并木兰柴絶茱茰沜蹑槐陌窥鹿柴返于南北垞航欹湖戏桞浪濯栾家濑酌金屑泉过白石滩停竹里馆转辛夷坞抵漆园幅巾杖履碁奕茗饮或赋诗自娱忘其身之匏系于汝南也数日疾良愈

　　万年觞

　　儿寛传曰儿寛为御史大夫从东封泰山登明堂寛奉觞再拜上千万岁寿制曰敬举君之觞　班超曰臣超区区特蒙神灵窃冀未便僵仆目见西域平定陛下举万年之觞　元和十四年齐鲁初平宴羣臣裴度举觞跪曰陛下德配天地明并日月神武独断冦逆削平愿同上千万岁寿上执酒为饮之　江汉诗曰虎拜稽首天子万年虎拜稽首对扬王休作召公考天子万寿此汉唐奉觞所自也

　　方响

　　礼图曰梁有铜磬盖今方响也方响以鐡为之修九寸广二寸圆上方下架磬而不设倚架上以代锺声人间用者纔三四寸乐府杂録曰胡部无方响縁声直拔不应诸调太宗内库别收鐡方响一片应二十八调筝只有宫商角羽四调临时移柱应二十八调唐兴庆宫龙池波涌得古鐡一片击之乃宫架蕤宾鐡此即方响也
　　杂爼曰蜀将皇甫直能别音律好弹琵琶元和中制一调乘凉临水池弹之本黄锺而声入蕤宾直甚怪因易弦再三奏之声如故试弹于他处则黄锺也直因调蕤宾夜复鸣弦于池上顷之觉近岸波动有物激水如鱼跃及下弦则没矣明旦率力竭池池下获古鐡一片扣之乃方响蕤宾鐡也
　　唐咸通中有吴续打方响其妙超羣本李太尉家乐人也唐李沇方响歌十六叶中侵索光寒玲震月杂佩珰云和不觉罢余怨莲峰一夜啼琴姜急节写商商恨促秦愁越调逡廵足梦入仙楼戞残曲飞霜棱棱上秋玉竒絶之辞牛□亦有方响歌曰长短参差十六片敲击宫商无不遍笔力全不及

　　赐古物

　　太祖以素屏风凭几赐毛玠曰卿有古人之风赐卿所宜之物【魏志】　孔灵彦不仕太祖以白毛扇素几遗之曰卿有古人之风故赠古人之物【呉均齐春秋】　何点不仕豫章王命驾造门逃去竟陵王子良闻之曰豫章王尚不屈非吾所识遗点嵇康酒杯徐景山酒铛以通意　傅昭字茂达为中书舎人身安麤粝髙祖赐漆合烛盘等物勑曰卿有古人之风赐卿古人之物【梁典】　刘杳字士深为歩兵校尉东宫通事舎人昭明谓之曰酒是卿之所好而居酒厨之职太子有瓠瓢食器以用锡焉曰卿有古人之风故遗古人之物【梁典】

　　琛版

　　仲长子曰笏以书君教令既善刺过今之版以象焉笏用象板甚佳刘义恭唘事曰珍冠饰首琛版宜躬用琛版益竒

　　累代文集

　　东晋丞相王导导子洽洽子珣珣子昙首昙首子僧绰僧绰子仲寳仲寳子玄成玄成子规规子褒九代并有文集【路敬淳卓絶谱】　晋太傅谢安生琰琰子混三代为仆射并有文集　宋光禄大夫谢荘荘子朏朏子瀹瀹子览览孙温六代五人皆为吏部尚书并有文集　魏谯郡太守江蕤蕤孙统统子彪彪子顗顗子夷夷子湛湛孙斆斆子清清子纷纷子聦九代有文集而史有谓七叶之中人人有集者此也

　　累代列传

　　东晋始兴公王导九世有列传　河东裴氏自魏晋宋齐梁陈隋后魏北齐周十代皆有列传魏有潜晋有秀頠楷宋有松之齐有升业昭明梁有子野邃陈有忌后魏有骏升景延隽敬宪伯茂北齐有让之周有举长寛狭杲隋有藴肃之

　　诸子各习一艺

　　邓禹十三子各习一艺晋刘殷字长盛七子各授一经一子太史公汉书一门之中七业俱兴北州之学殷门为盛

　　青陆

　　易通綂图曰日行东方青道曰青陆日行南方赤道曰南陆日行西方白道曰西陆日行北方黒道曰北陆唯东方以色言耳续汉书律厯志曰日行东陆谓之春却曰东陆也【厯法天有黄赤二道日有九道此皆强名而已非实有也又曰天之有三百六十五度天何尝有度以日行三百六十五日而一期强谓之度以歩日月五星行次而已日之所由谓之黄道南北极之中度最均处谓之赤道月行黄道之南谓之朱道行黄道之北谓之黑道黄道之东谓之青道黄道之西谓之白道黄道内外各四并黄道为九日月之行有迟有速难可以一术御也故因其合散分为数叚每叚以一色名之欲以别筭位而已如筭法用赤筹黑筹以别正圆之数厯家不知其意遂以为实有九道也】宋景文公曽用青陆二字

　　氷鱼

　　晋王祥后母朱氏【王祥世家曰祥父融娶髙平薛氏生祥继室以庐江朱氏生览】常欲得生鱼时寒氷冻结祥解衣将剖氷求之氷忽自解双鲤跃出【晋阳秋曰祥母患疾盛寒氷冻每欲生鱼祥解衣将剖氷求之会有一处氷小解鱼出阳秋之叙事如此辞精事核今并録于此】王延西河人继母卜氏盛冬思鱼勑延求而不获延寻汾叩氷而哭得一鱼【见崔鸿十六国春秋前赵録】曽存之诗椎氷小鲤应堪鲙扫岸疎梅未放花盖用王祥事李商隐诗鱼因感姜出鹤为吊陶来却用姜诗事【姜诗事母孝母好饮江水儿汲水溺死其妻恐母知之诈云行学岁作衣投江中俄而泉出舎侧味如江水井且出鲤鱼一双】

　　懐果

　　殷辉字子伦汝南人每得甘果持归进其母　黄昌字圣真会稽人得珍玩可食之物归以进母【并谢承后汉书】　陈徐孝克事所生母弥尽每侍宴无所噉髙祖审记以问中书舎人管斌斌不能对自是斌觇之见取珍果内于懐袖还以遗母斌白髙祖叹嗟令所司自今宴享孝克前馔以饷其母　孟宗江夏人迁吴令时制不得将家行每得时味必以寄母【干寳晋纪】佑诗懐中陆绩橘江上伍胥涛钱起诗节下趋庭出秋来懐橘情二诗皆用陆氏事

　　坤王兑相

　　五行休王论曰立秋坤王兊相干胎坎没艮死震囚巽废离休

　　鱼负氷

　　易通卦验曰大雪鱼负氷郑玄曰鱼负氷上近氷也负氷言解蛰也夏小正曰鱼陟负氷【陟升也】　张嘉贞诗河鱼未上冻江蛰已闻雷　武三思诗冻解鱼方戏风暄鸟欲啼

　　冬至

　　孝经说曰斗指子为冬至至有三义一者阴极之至二者阳气始至三者日行南至故谓为至厯义疏曰大雪十一月节月之初气也言太阴之气以大水凝为雪故曰大雪冬至十一月之中气也言冬至者极也太阴之气生于太阳太阳之气下极于地寒气已极故曰冬至以其一阳复生是以冬贺也亦以日之行天至于巽维东南角极之于此故曰冬至

　　豹尾

　　成帝大幸赵昭仪每上甘泉宫尝从在属车豹尾中扬子云甘泉宫赋曰珍台闲馆璇题玉英蜵蜎蠖濩之中唯夫所以澄心清魂储精垂思感动天地逆厘三神又曰想西王母欣然而上寿考兮屏玉女而却宓妃皆讥帝也可谓制作之妙矣　蔡邕独断曰大驾属车八十一乘最后一车悬豹尾已前比省中　崔豹古今注曰豹尾车周制象君子豹变言尾谦也古军正建之今惟乘舆焉　江南録曰古诸侯二车九乘秦灭九国兼其车服故大驾属车八十一乘尚书御史乘之最后一车悬豹尾　李商隐诗直登宣室螭头上横过甘泉豹尾中正用此费■〈日上永下〉诗一辞豹尾内长别属车垂　权德舆诗豹尾从风直鸾旗应日飜　宋莒公诗新陪豹尾乗便袭虎头囊

　　河冰合

　　汉世祖至下曲阳传云王郎兵至从者恐及至滹沱河水流无船可济官属大惧世祖令王覇往视还曰氷坚可渡世祖遂前北至河河氷合矣
　　独孤及汉光武渡滹沱河氷合赋曰昔汉光武收河北之年驰马将进滹沱在前为敌所迫当氷不坚及军装隐辚以登岸杀气峥嵘而塞川意者欲定神气于兹日彰至人之动天若非使不道者丧有德者王则水不能以造次而结氷不能以斯湏而壮变浩浩之流为峩峩之状拥髙旌以进雷长毂以上及企路以全军又迎风而破浪
　　慕容德正月渡黎阳津流澌氷合邺令韩轨言于德曰光武渡滹沱河氷自合大王济黎阳津桥自成德大悦改黎阳津为天津桥【燕録】　石勒逆战刘曜于洛阳从大河南济时冻合军至而河氷自泮舟檝无阙遂生擒曜谓是神灵相助改名灵昌津石勒乃以河泮而策勲也

　　日观

　　汉封禅仪曰泰山东南有山名日观鸡一鸣时见日始出长三尺秦观者望见长安呉观者望见会稽周观者望见齐泰山记曰周观者望见镐黄河去岭三百余里望见如带　应劭汉官仪曰泰山东南名曰日观鸡鸣时见日丁春泽日观赋曰昔者帝王御宇立极垂綂封禅及此成功廵狩应其春仲莫不登兹絶顶遐烛大明思煦妪之义穷造化之精以为日象一人之德岳是三公之名信王侯之设险俾夷狄之来平　又唐人日观赋曰泰岳东南峯开一室旁接天路低临晓日阴埋玉兎动霄汉之微明报晓天鸡越氛埃之逈出　梁李镜远诗始临东岳观俄升若木枝

　　术序

　　皮日休诗白月半窓抄术序清泉一器授芝图殊不晓术序所出后读道藏仙经有载紫微夫人撰术序其畧曰吾察草木之胜负益于己者不及术之多验乎所以长生久视逺而更灵非谓诸物减于术也以术之用今之所要末世多疾宜当服饵夫道有内足者犹畏外事之祸有外足者亦或中崩之弊我见山林隐逸得服术者比肩五岳今撰术数方以传好尚此服术之法也梁庾肩吾有荅陶隐居赉术煎唘曰木荣火谢尽采撷之难唘旦移申穷淋漉之剂故能竞爽云珠争竒水玉此妙于饵术者列仙传载涓子饵术陈子皇饵术南阳文氏食术皆得法者也
　　日休之言术序乃深得乎服饵之法其诗又曰多携白术锸爱买紫泉缸又曰倚杉闲把易烧术静论玄又曰白石静敲蒸术火清泉间洗种花泥又曰度日竹书千万字经冬煎术两三缸皆言术也

　　花信麦信

　　徐锴岁时记曰三月花开名花信风　东皋杂録曰江南自初春至初夏有二十四畨风信　吕氏春秋曰春之德风风不信则花不成　晏元献公诗春寒欲尽复未尽二十四畨花信风　崔德符诗亦曰清明烟火尚阑珊花信风来第几畨　徐师川诗一百五日寒食雨二十四畨花信风　尹迁诗晓雨催花信春衣污酒痕　张潨诗春容将变腊暖信已惊花皆言花信也　皮日休诗潮期暗动庭泉碧梅信微浸地障红　李昭玘诗冻云欲雪雁声过腊酒正香梅信来则言梅信也　王履道诗桃花春有信结子徧昭阳则言桃信也　国史补曰江淮船泝流而上常待东北风谓之信风七八月有上信三月有鸟信五月有麦信　沈存中笔谈石淙诗序曰屏梅气而荡燠清麦候而含凉者麦信也笔谈又曰北方有白雁似雁而小色白秋深至则霜降河北人谓之霜信　杜甫诗故国霜前白雁来

　　汉九州岛

　　汉光武省郡国四百余所为十三州部司隶理河南【今洛阳】豫州理谯【今亳州】兖州理昌邑【今兖州金乡县】徐州理郯【今泗州下邳县】青州理临淄【今青州】凉州理陇【今秦州陇城县】并州理晋阳【今太原府】冀州理鄗【今赵州髙邑县】幽州理蓟【今幽州蓟县】扬州理厯阳【州县】荆州理汉寿【今朗州武陵县】交州理广信【今梧州苍梧县】益州理广汉至于汉末加置郡国百有五凡县千一百八十东有乐浪郡西有炖煌郡北有雁门郡西南有永昌郡广袤如前汉汉官解诂曰冀赵常山【胡广注曰经曰冀州既载居赵国今治常山】兖卫济河【经曰济河惟兖州居卫国今治山阳】青齐海岱【经曰海岱惟青州居齐国今治焉】徐鲁淮沂【经曰海岱及淮惟徐州又曰淮沂其乂居鲁国今居豫州而治东阳】扬吴彭蠡【经曰淮海惟扬州又曰彭蠡既潴居吴国今治九江】荆楚衡阳【经曰荆及衡阳惟荆州居楚国今治武陵】益康岷梁【经曰华阳黒水惟梁州汉改梁州为益州今治广汉】梁邠黑水【经曰黑水西河惟雍州居邠国汉改雍州为邠州右扶风邑县居司隶部不复属州今治汉阳】雍州朔方【汉别雍州之地置朔方刺史】交趾南越【汉平南越之地置交趾刺史列诸州今治苍梧】幽燕朝鲜【经无幽州而周官有焉盖冀之别也居燕国今广阳是】并代晋阳【经无并州而周官有焉梁州之别也】杨泉物理论曰九州岛变易交错不同禹贡有梁州无并州周官有并州无梁州尔雅有营州无青州汉兴武帝开拓三方立十三州通并梁之数而増交益焉

　　女史

　　诗曰静女其娈贻我彤管【后夫人必有女史书其日月而以环进退之生子月辰则金环退之当御者以银环进之着于左手既御着于右手事无大小记以成法】毛诗义疏曰女史彤管法如国史主记后夫人之事周礼曰女史八人【女史女奴晓书者】掌内治之贰以诏后治内政书内令汉班媫妤自伤赋曰陈女图以镜鉴顾女史而问诗范晔后汉书曰颁官分务各有典司女史彤管记功书过晋记曰元康中司空张华惧后族之盛作女史箴
　　华箴曰欢不可渎宠不可专专实生慢爱极则迁致盈必损理有固然其义精好　裴頠亦有女史箴曰膏不厌鲜水不厌清玉不厌洁兰不厌馨尤妙后汉皇甫规女师箴曰奉上惟敬抚下惟慈怨岂在明患生不思更佳沈约宋书曰女史执策记言是司专贞内表妖蛊外息又曰太宗留心后房置内职紫极房光兴房各女史一人

　　天子目送之

　　绛侯为丞相朝罢趋出上礼之恭常目送之晋文帝器重魏舒每朝会罢目送之曰魏舒堂堂人之领袖

　　濯缨

　　孟子孺子歌曰沧浪之水清兮可以濯我缨沧浪之水浊兮可以濯我足　楚辞曰沧浪之水清可以濯我缨沧浪之水浊可以濯我足　文中子曰混混之水浊可以濯我足悠悠之水清可以濯我缨全不侔矣　书曰又东为沧浪之水注曰别流在荆州宋永初山川记曰汉水古为沧浪即渔父所云沧浪之水今沧浪水合流出镡城北界山此盖后人名之非古沧浪也　荆州图经曰武当县西北四十里江中有沧浪州长四里广十三里禹贡称汉水东流为沧浪水疑此州是也

　　太史公诗论

　　史记曰古诗三千余篇孔子上采契后稷中述殷周之盛下至幽厉之缺始于袵席故关雎为国风始鹿鸣为小雅始文王为大雅始清庙为颂始三百五篇皆弦歌之以求合韶武雅颂之音礼乐自此可得而述此论竒妙其言诗至矣尽矣学者试思之

　　蔡子池石砚

　　宋永初山川古今记曰兴平县蔡子池南有石百丈许石青色堪为砚【一云出刘澄之江州记】又按唐仲雍州记曰应阳县蔡子池南有石臼云是蔡伦纸臼此当又是一池也

　　太牢

　　左氏传曰僖公十五年秦改馆晋侯馈七牢焉注曰牛羊豕各一为一牢吴责晋馈百牢亦类此数也牛羊豕具为太牢有羊豕而无牛为少牢【汉书昭帝纪赐郡国所选有行义者人帛五十匹诏曰不幸者祠以中牢师古曰中牢即少牢谓羊豕也】今只以牛为太牢羊为少牢非也襄公二年曰马牛皆百疋如司马兵法曰兵出马一疋牛三头然则牛当称头此言疋者合言之耳宋沈攸之使范云饷武陵王赞犊一羫牛亦可称羫也

　　丙宂

　　周地图记曰顺政郡丙宂以其口向丙因以为名沮水经宂间而过或谓之丙水每春三月上旬后有鱼长八九寸或二三寸从宂出跃相传名为嘉鱼水经曰丙宂出嘉鱼常以三月出十月入宂口广五六尺去地七八尺水泉悬注鱼自宂下透入水宂口向丙故曰丙宂左太冲蜀都赋曰嘉鱼出于丙宂诗曰南有嘉鱼诗义疏曰嘉鱼无鳞皮青长三五尺任豫益州记曰嘉鱼细鳞蜀中谓之拙鱼蜀郡山处处有之年年从石宂中出録异记曰嘉鱼■〈鱼廷〉鱼也形如鳟人以芭蕉叶隔火炙之肥美莫及洛阳有味鱼亦此类杜诗鱼知丙宂由来美酒忆郫筒不用沽

　　褦襶【音奈戴】

　　晋程晓诗曰平生三伏时道路无行车闭门避暑卧出入不相过今世褦襶子触热到人家主人闻客来嚬蹙奈此何谓当行起去安坐止跘跨【上音盘下音跨】所说了无急■〈口沓〉唅一何多疲倦向之乆咲问君极那揺扇臂中痛流汗正滂沱莫谓此小事亦是人一瑕传戒诸髙明热行宜见呵声类曰褦襶不晓事之称也山谷和钱穆父赠松扇诗可怜逺渡帻沟溇适堪今时褦襶子

　　烛龙

　　山海经曰钟山之神名曰烛阴【烛龙也是烛九阴也】身长千里视为昼瞑为夜吹为冬呼为夏括地图曰钟山之神名曰烛龙视为昼瞑为夜吹为冬呼为夏息为风　楚辞曰日安不到烛龙何照　王逸曰言天西北无日之国有龙衔烛而照之诗含神雾曰天不足西北无有阴阳故有龙衔火精以照天门中也　谢惠连雪赋曰烂兮若烛龙衔耀照昆山　张说赋曰南穷火鼠之译北尽烛龙之会此二句用事新而壮

　　蓬莱

　　神仙传麻姑谓王方平曰自接侍以来三见海水变为桑田蓬莱之清浅也【列仙传曰麻姑谓王方平曰自接侍以来见东海三变为桑田向到蓬莱水乃浅于往者畧半也岂复为陵谷乎　王氏神仙传曰王方平过蔡经家因遣人召麻姑姑至年十八九顶中作髻余髪垂腰既坐各进行厨金杯玉盘麟脯仙馔非人世所有姑曰自接侍以来见东海三变为桑田向到蓬莱水复浅于旧矣殆还为陵陆乎方平曰海中行复扬尘也二传文有同异并録之】　山海经曰蓬莱山海中神山列子曰渤海之东有大海其中有山曰岱舆曰贠峤曰方壶曰瀛洲曰蓬莱玄中记曰东南之大者有巨鳌以背负蓬莱山十洲记曰蓬莱山外别有员海绕之是为溟渤无风而洪波百丈有九气丈人九天真君宫则蓬莱固在海中也【谢自然欲过海求师蓬莱或笑曰蓬莱隔弱水三千万里不可到天台有司马子微身居赤城名在绛阙真良师也可往从之自然乃回受道于子微白日仙去】

　　探策十八

　　风俗通曰古封泰山禅梁甫旧说岱岳上有金箧玉策能知人年寿修短汉武帝探策得十八因倒读曰八十其后果寿八十沈佺期中宗诞日应制诗祚延金箧里歌奏玉筐前用此事甚工

　　舜祠弦歌声

　　罗含湘中记曰衡山九疑皆有舜庙太守至郡遣官属致祀则闻弦歌之声王歆之神境记曰九疑是舜之塟处也有青涧中有黄色莲花芳气竟谷此山之表复有二峯望之乃似人形暎出云端如玉积髙于诸山顶有飞泉如带舜庙在山之阳人有入庙中者常闻弦歌之声鲁恭王登孔子旧宅闻丝竹金石之声固有此事也

　　辛菜

　　字林曰蔊一作■〈日焊〉辛菜也辛菜二字佳南都赋注引说文曰蓼辛菜也

　　纬略卷六

　　●钦定四库全书

　　纬略卷七

　　（宋）髙似孙 撰

　　流黄素

　　张载四愁诗美人赠我筒中布何以报之流黄素　梁简文帝诗思妇流黄素温姬玉镜台　张柬之诗将军占太白少妇怨流黄　乔知之诗云日晓微微愁思流黄机　王筠诗箱中取刀尺机上断流黄　萧淳诗犹有望归心流黄未剪截　顾野王诗蓟门寒未歇为断流黄机　环济要略曰间色有五绀红缥紫流黄也　按论语疏曰五方正色青赤白黑黄五方间色者緑为青之间红为赤之间碧为白之间紫为黑之间流黄为黄之间故不用红紫言是间色也所以为间者颍子严曰东方木木色青青加黄为緑緑为东方之间色南方火火色赤赤加白为红红为南方之间色西方金金色白白加青为碧碧为西方之间色北方水水色黑黑加赤为紫紫为北方之间色中央土土色黄黄加黑为流黄流黄为中央之间色又一法木克土戊以妹已嫁于甲是黄入青为緑火克金庚以妹辛嫁于丙是白入赤为红金克木甲以妹乙嫁于庚是青入白为碧水克火丙以妹丁嫁于壬是赤入黑为紫土克水壬以妹癸嫁于戊是黑入黄为流黄余谓考工记画绘之事青与赤谓之文赤与白谓之章白与黒谓之黼黑与青谓之黻五采备谓之绣此非间色乎

　　罨画

　　墨客挥犀曰罨画今之生色也余尝谓五采彰施于五服此固生色之始也　秦韬玉诗花明驿路臙脂暖山入江亭罨画开　李西台诗晴山云罨画孤屿水含棱　卢赞元诗花外小楼新罨画杏波晴叶退微红　刘商隠爱义兴罨画溪者亦以其如画也

　　茗一车

　　权纾茗赞曰穷春秋演河图不如载茗一车此言汉儒图纬之书读之令人愦愦所谓穷春秋者如演孔像素命苞文耀钩运斗枢感精符含神雾之类演河图者如古龙图河图传孝经河图之类也

　　雪茶

　　陆羽第水雪水品二十以雪水滞而太冷也　晋羊孚雪赞曰资清以化乗气以霏遇象能鲜即洁成辉雪盖取其精洁也安可谓之冷滞耶　喻鳬诗煮雪问茶味当风看鴈门　白居易诗吟咏霜毛笔闲尝雪水茶　丁晋公茶诗痛惜留书箧坚藏待雪天　胡文恭公诗雪溜云腴试早芽皆是雪水瀹茶也　曹松诗读易明髙烛煎茶取折氷　姚合诗研露题诗洁销氷煮茗香则又以氷瀹茶也　逸人王休居太白山下冬至取溪氷敲其精莹者煮茗共客饮之【王仁裕开元天宝遗事】无非取其洁清也

　　羊裘

　　严光变姓名隠光武思其贤访之齐国上言有男子披羊裘钓泽中马援叹曰殖货财者贵其施赈也不然则守钱虏耳乃散颁昆弟故旧身服羊裘皮袴羊裘始于此

　　素丞相

　　论衡曰孔子不王素王之业在于春秋桓君山素丞相之迹在于新论者也君山名谭著书言当世事二十九篇梁以陶弘景为山中宰相亦兹类

　　致拳拳

　　古乐府定情篇言妇人不能以礼从人而自相悦媚乃解衣服玩好致之用致绸缪若臂环致拳拳指环致殷勤耳珠致区区香囊致和合条脱致契阔佩玉结恩情而期于山阳山北终以不荅乃以伤悔焉

　　种瓜

　　邵平秦东陵侯之后为布衣种瓜于长安瓜美俗谓之东陵瓜　汉施延沛人种瓜自给　姚俊常种瓜灌园【吴録】　歩隲与卫旌同年相善俱种瓜自给　郭平原以种瓜为业【沈约宋书】　韩珍种瓜营葬　孙锺富春人种瓜为业【刘义庆幽明记】以上十人可谓瓜隠矣　杨炯诗亭逢李广尉门接邵平瓜　许浑诗白社贫思橘青门老种瓜东陵在青门外也

　　袭六为七

　　相如封禅书曰袚饬厥文作春秋一艺将袭旧六为七摅之无穷扬雄剧秦美新文曰宜命贤哲作帝典一篇奋三为一袭以示来人摛之罔极二文甚相类左太冲作三都赋初成时人互有讥訾思意不惬后示张公张曰此二京可三庾仲初作扬都赋成以呈庾亮亮以亲族之懐大为其名价曰可三二京四三都

　　易圣

　　唐卫大经邃于易人谓之易圣　唐昭宗时有（阙文五字）筮人谓之易圣【耳目记】　刘臻精于两汉书时人称为汉圣严子卿马绥卿善围棋号碁圣卫协张墨号画圣张衡马忠号木圣【抱朴子】　李白嗜酒然沈酣中所撰文章未尝错误时号醉圣【开元天宝遗事】

　　卖文

　　丁隠君歌前度相逢正卖文一钱不直虚云云今来利作采山斧可以抛身麋鹿羣　杜诗故人南郡去去索作碑钱本卖文为活翻令室倒悬

　　厯日

　　杨泉物理论曰畴昔神农始治农功正节气审寒温以为早晩之候故立厯日尧典一篇唯载厯象一事则厯象一事至尧备矣孔氏书传曰厯象其分节敬纪天时以授人也

　　离骚传

　　淮南王安入朝献所作内篇上爱秘之使为离骚传只以大山小山观之安深于骚矣然王逸所注絶不引此书

　　八百碑

　　唐人说李邕前后撰碑八百首按邕传邕尤长碑颂中朝衣冠及天下寺观多赍金帛求其文　杜诗曰干谒满其门碑版照四裔丰屋珊瑚钩麒麟织成罽紫骝随剑几义取无虚歳盖谓邕也
　　邕碑今尚遗者左羽林将军臧懐亮碑【在耀州】开元寺碑【淄州】岳寺大照和尚普叔碑【西京】李府君碑【西京】普光寺碑【泗州】娑罗木碑【楚州】大云禅寺碑　老子孔子颜回赞【海州】秦望山法华寺碑【越州】岳麓山寺记　大律故懐道阇黎碑【福州】石室记【端州】有道先生叶公碑　东林寺碑【江州】左武卫尉□□将军李思训碑　云麾将军李秀碑　鄂州刺史卢府君碑

　　三本书

　　栁氏家训曰余家升平里西堂藏书经史子集皆有三本一本纸墨籖卷华丽者镇库一本次者供览又一本次者后生子弟为业我祖宗时内则太清楼藏书龙图阁藏书玉宸殿藏书外则三馆秘阁凡四处藏书如咸平八年荣王宫火延及三馆于是出禁中本付馆阁传写则书本岂可无其副其后官书往往侵窃士大夫家得之嘉佑中置编校官八员杂雠四馆书给吏百人悉以黄纸为大册书之自此私家不敢輙藏元丰中三馆并归省中书亦随徙元佑中重写御前书籍又置校对黄本以馆职资浅者为之宣和初置补御前书籍所再访天下异书侍臣十人为叅详官进士白衣充检阅者数人及年命以官然以崇文总目言之李善注文选固在五臣之前此乃云因五臣而为注非也三茅君内传曰唐李遵撰遵非唐人也固有差舛如此者中兴馆阁书殊为简略余在馆时日以校对犹是郡国民间所上本馆阁不曾再行缮书又止有一本一篇借出竟成失落故阙书亦多又秘阁所藏书亦无书目真赝无辨殊阙典也承平时士大夫家藏书如常山宋氏南都戚氏厯阳沈氏庐山李氏九江陈氏鄱阳吴氏中兴初如三山余氏临川吴氏会稽陆氏诸葛氏今皆散逸矣况有三本乎

　　四愁诗

　　张衡不得志为四愁诗依屈原以美人为君子以珍宝为仁义以水深雪雰为小人　衡作四愁诗曰我所思兮在太山欲往从之梁甫艰侧身东望涕沾翰美人赠我金错刀何以报之英琼瑶路逺莫致倚逍遥何为懐愁心烦劳我所望兮在桂林欲往从之湘水深侧身南望涕沾襟美人赠我翠琅玕何以报之双玉盘我所思兮在汉阳欲往从之陇坂长侧身西望涕沾裳美人赠我貂襜褕何以报之明月珠我所思兮在鴈门欲往从之雪纷纷侧身北望涕沾巾美人赠我锦绣叚何以报之青玉案【又张载诗】我所思兮在南巢欲往从之巫山髙佳人遗我筒中布何以报之流黄素我所思兮在朔湄欲往从之白雪霏佳人遗我云中翮何以赠之连城璧我所思兮在陇原欲往从之隔太山佳人遗我双角端何以赠之雕玉环我所思兮在营州欲往从之路阻修佳人遗我緑绮琴何以赠之双南金　傅玄歌诗有所思兮在天一方何以赠之玉佩珠璜又有四愁诗曰美人赠我明月珠何以报之比目鱼美人赠我苏合香何以报之翠鸳鸯　贯休歌诗欲赠之紫玉尺白银铛盖效四愁体　李嘉佑诗宋玉怨三秋张衡复四愁盖以四愁比骚也可谓善言诗矣　崔筒诗平子四愁今莫比休文八咏自同时便不及嘉佑也

　　古学

　　桓谭博学多通遍治五经尤好古学从刘歆扬雄问疑异卢植上书臣少通儒从南郡太守马融受古学颇知今古礼记

　　研眼

　　砚録曰端石有活眼死眼圆晕相重黄黑相间黳精在内晶莹可爱谓之活眼四旁浸渍不甚鲜明谓之泪眼形体略具内外皆白殊无光彩谓之死眼活眼胜泪眼泪眼胜死眼死眼胜无眼然古人赋诗中殊不言眼也惟唐彦猷曰端石有眼者最贵谓之鸜鹆眼石文精美如木有节不知者以为石病石有上下岩惟上岩有眼眼之美者青緑黄三色相重多者自外至心凡九重其大者尤为稀有其生于墨池之外者曰髙眼生于内者曰低眼髙眼尤可尚不为墨渍常可睹也

　　误笔成画

　　曹不兴善画孙权使画屏风误落笔点素因就画为蝇吴王以为生蝇举手弹拂之【吴録】　王献之为大司马画扇题笔误落扇上即点画作乌驳牛【孙畅之画术】　王维诗屏风误点惑孙郎团扇草书轻内史　卢纶诗舐笔求书扇张屏看画蝇各用此二事摭遗载唐戴嵩画牛因笔堕为乌亦此意

　　卧雪图

　　卧雪图巨然所作汉时雪丈余洛阳令至袁安门无行路令人探雪见安僵卧令举为孝亷【典録】　又有焦先出于汉末冬雪大至袒卧不移【皇甫嵩髙士传】　又有胡定光颍川人雪覆其室令遣排雪遗干糗事亦大略相类人用雪中事但言袁安丁晋公镇金陵重建赏心亭取家藏袁安卧雪图以张于亭之屏乃唐周昉笔经十四守虽极爱不敢取后一帅窃去易以芦鴈王琪君玉留诗曰（阙文六字）壶江山清丽壮吴都昔人已化辽天鹤旧画难寻卧雪图苒苒流年去京国萧萧华髪老江湖残蝉不会登临意又噪西风入座隅【文莹野録】

　　三十六玉皇

　　李贺诗为君持此凌苍苍上朝三十六玉皇李白诗三十六帝欲相迎仙人飘翩下云軿此也

　　泰阶六符经

　　东方朔愿陈泰阶六符以观天变艺文志有泰阶六符经一卷【汉书】泰阶六符上阶天子中阶公卿下阶庶人凡三阶所谓泰阶六符经者应劭以为黄帝所作也其经曰泰阶者天之三阶也上阶为天子中阶为诸侯公卿与大夫下阶为士庶人上阶上星为男主下星为女主中阶上星为诸侯三公下星为卿大夫下阶上星为元士下星为庶人三阶平则阴阳和风雨时社稷神祗各获其宜天下大安是为太平三阶不平则五神乏祀日有食之水润不浸稼穑不成冬雷夏霜百姓不宁故治道倾天子行暴令好兴甲兵修宫榭广苑囿则上阶为之奄奄疏阔也以孝武皆有此事故朔为陈之皇甫冉诗彩云天仗合玄象泰阶平　司空图诗鼎饫和方济台阶润欲平此言泰阶欲其平也　权徳舆诗六符既昭晰万象随陶钧此言六符欲其明也

　　■〈石韯〉磹

　　太平广记曰月支献猛兽两目如天■〈石韯〉磹之炎光■〈石韯〉磹电光也【■〈石韯〉先念切磹徒念切】

　　纳音

　　子为阳之始午为阴之始以甲加子数至午加丑数至未午上得庚未上得辛谓之阴索阴又以甲加午数至子加未数至丑亦得庚辛谓之阴匹阳此纳干数也从甲至庚凡七七为西素皇之气故甲子乙丑皆为金而三为火九为木一为土五为水此所谓纳音也但数其干不数其支其源盖出于六十律旋宫法也一律含五音十二律含六十音
　　沈存中笔谈曰六十甲子有纳音鲜原其意盖六十律旋相为宫法也一律含五音十二律纳六十音也凡气始于东方而右行音起于西方而左行阴阳相错而生变化所谓气始于东方者四时始于木右行传于火火传于土土传于金金传于水所谓西始于西方者五音始于金左旋传于火火传于木木传于水水传于土【纳音与易纳甲同法干纳甲而坤纳癸始于干而终于坤纳音始于金金干也终于土土坤也】纳音之法同类娶妻隔八生子【此汉志语也】此律吕相生之法也五行先仲而后孟孟而后季此遁甲三元之纪也甲子金之仲【黄锺之商】同位娶乙丑【大吕之商同位谓甲与乙丙与丁之类下皆仿此】隔八下生壬申金之孟【夷则之商隔八谓大吕下生夷则也下皆仿此】壬申同位娶癸酉【南吕之商】隔八上生金之季【姑洗之商此金三元终若只以阳辰言之则依遁甲逆传仲孟季若兼妻言之则顺传孟仲季也】庚辰同位娶辛巳【仲吕之商】隔八下生戊子火之仲【黄锺之征金三元终则左行传南方火也】戊子娶己丑【大吕之征】生丙申火之孟【夷则之征】丙申娶丁酉【南吕之征】生甲辰火之季【姑洗之征】甲辰娶乙巳【中吕之征】生壬子木之仲【黄锺之角火三元终则左行传于东方木】如是左行至于丁巳中吕之宫五音一终复自甲午金之仲娶乙未隔八生壬寅一如甲子之法终于癸亥【谓蕤宾娶林锺上生太簇之类】至于己为阳故自黄锺至于仲吕皆下生自午至于亥为阴故自林锺至于应锺皆上生予于乐论叙之甚详此不复纪【甲子乙丑金与甲午乙未金虽同然甲子乙丑为阳律阳律皆下生甲午乙未为阳吕阳吕皆上生六十律相反所以分为一纪也】

　　氷丸霜散

　　朝野佥载曰立夏日服六壬六癸符或玄氷丸飞霜散暑不能侵抱朴子曰不热之道服玄氷之丸飞霜之散此用萧丘上木皮及五日北行黑蛇血故少得合之也汉武内传西王母曰仙之上药（阙文六字）诗采取神药山端白兔捣虾蟇丸奉上陛下一玉柈梁武帝诗紫霜耀绛雪追还转复飞陆龟蒙诗桂父旧歌依绛雪桐孙遗咏倚玄云

　　盐生

　　秦记曰会稽王道子为符朗设盛馔朗曰盐味少生玄晏春秋曰卫伦称刘子阳食饼而知盐生精味之至师旷善识味平公赐之食师旷曰此劳薪为爨平公试问之宰人曰用故车脚炊饭晋武帝赐荀朂食进饭即谓座人曰此劳薪炊饭也座者未之信密遣问之果是车脚炊也盖此之谓

　　沈香山火

　　隋主除夜设火山数十尽用沈香木根火山暗则以甲煎沃之香闻十里江淹诗金炉絶沈燎绮席生浮埃则沈燎始于梁矣李商隠诗沈香甲煎为沈燎玉液琼酥作寿杯当用前事李白诗博山炉中沈香火双咽一气凌紫霞李贺诗沈香火暖茱萸烟酒觥绾帯新承欢王建诗院院烧灯如白日沈香火底坐吹笙三诗皆用沈香火即所谓沈燎也

　　三傩

　　论语疏曰傩逐疫鬼也为阴阳之气不节厉鬼随而作祸故天子使方相氏黄金为四目熊皮为帽口作傩傩之声以驱疫鬼一年三度为之按月令季春命国傩季秋天子乃傩至冬又曰命有司大傩旁磔出土牛以送寒气张衡东京赋曰卒歳大傩【驱除】羣厉方相秉钺巫觋操茢侲子万童丹首玄制桃弧棘矢所发无臬飞砾雨散刚瘅毕毙煌火驰而星流逐赤疫于四裔亷品大傩赋曰于吉日之上戊将大蜡于腊烝乃班有司聚众大傩天子坐华殿临朱轩凭玉几席文旃率百隶之侲子羣鼓噪于宫垣二赋只言冬傩耳春秋之傩盖少见唯唐孙頠有春傩赋曰是月也建斗于辰日交长至有司方陈大礼展时事达九门以磔攘协四灵而涤器匪歳之卒乃春之季令阴气以下降使阳和而上利顺三时而不忒恊诸福而毕萃然则此礼唐时犹行之所谓顺三时而不忒者三傩也

　　小雨由山

　　张士伯祷雨于■〈山旱〉山忽闻空中语曰大雨由天小雨由山神仙盛遇有人叩其祈雨神告之曰雨禁絶重

　　沃焦

　　玄中记曰天下之大者东海之沃焦石焉在东海南方三万里海水灌之随尽故水东流而不盈物类相感志曰沃焦山东海之外荒海中有山焦炎而峙髙深莫测盖禀至阳之为质也海水激浪投其上噏焉而尽计其昼夜噏摄无极若熬鼎受其洒汗耳此道家之说无是山也四海受百川之涨必然汹涌而溢也
　　吴融沃焦山赋曰域中公子问于方外先生曰盖闻水之大也下环乎地上浮于空无象无边夷犹洪蒙百派千流皆归于东何巨溟之深也万古能容何九州岛之髙也不沦其中先生曰混沌死乾坤始东南倾川泽委帝乃虑海旁溢彼山中峙复孕以火用销其水此焦沃之为义真宰之元旨者也请言其状也巉乎崒乎赫曦乎翕赩乎阴阳炽炭天地开炉景风鼓吹赤帝规模成于妙有拔彼虚无处冷能热虽燔且濡于律则黄锺取法在易则既济相符岥兮压海万里鸿洞兮烘天一隅掖冯夷轧天吴鳞介既难以潜伏草木安得其芬敷巨灵不能擘畏其烂手愚公不能移惮其焚躯灵涨疑竭大室若枯尔其水之来也浩浩争奔淊淊不住蹴岳摧阜跳天沃雾旸谷无地扶桑失树雷奔潮走雪飞沫聚吞吐造化浮沈朝暮一归塘【归塘一作归墟】之积积既久而还盈一尾闾之泄泄不供而旋注茍彼不为煎熬何物当其委输

　　沓潮

　　番禺记曰早潮下晩潮上两水相合谓之沓潮　刘禹锡沓潮歌曰屯门积日无回飙海波不归成沓潮轰如鞭石屹且揺亘空欲驾鼋鼍桥惊湍蹙缩悍而骄大陵髙岸失岧嶤四边无阻音响调背负元气掀重霄介鲸得性方逍遥仰鼻嘘吸扬朱翘海人狂顾迭相招罽衣髽首声哓哓征南将军登丽谯赤旌指挥不敢嚣翼日风回沴气消归涛纳纳景昭昭乌泥白沙复满海海色不动如青瑶叙曰元和十年夏五月大风驾潮南海泛溢南人云沓潮也率三歳一有之

　　入阁

　　欧公五代史李琪传曰唐末丧乱礼壊天子未尝视朝入阁之制亦废常参之官日至正衙者传闻不坐即退独大臣奏事日一见便殿而侍从内诸司日弄朝而已明宗即位诏羣臣五日一随宰相入见内殿谓之起居唐故事天子日御殿见羣臣曰常参朔望荐食诸陵寝有思慕之心不能临前殿则御便殿见羣臣曰入阁宣政前殿也谓之衙衙有仗紫宸便殿也谓之入阁其不御前殿而御紫宸也乃自正衙唤仗由阁门而入百官俟朝于衙者因随以入见故谓之入阁然衙正朝也其礼尊阁燕见也其事杀自干符已后因乱礼阙天子不能日见羣臣而见朔望故正衙常日废仗而朔望入阁有仗其后习见遂以入阁为重至出御前殿犹谓之入阁其后亦废至是而复然有司不能讲正其事凡羣臣五日一入见中兴殿便殿也此入阁之遗制而谓之起居朔望一出御文明殿前殿也反谓之入阁琪皆不能正也
　　按贞观元年制自今中书门下三品以上入阁议事命谏官随之有失輙谏则入阁已见于贞观中不止开元间退御紫宸受朝乃云入阁也徳宗贞元制自今后五日一御宣政殿与羣臣相见则是不行入阁之礼矣玄宗时优人有求赐鱼者玄宗曰五品以上入阁以鱼袋合符汝不可得如武后时崔承庆上疏曰五品以上佩龟者后改鱼用龟别敕宣召恐有诈妄故内出龟合然后应命六典曰鱼符以备别敕宣召此其制也宋元宪公曰唐制每遇坐朝日即为入阁及其叔世务从简易正衙立仗遂废其后或有行者人所罕见乃复谓之盛礼宋公乃于御殿亦曰入阁何也按唐含元殿至宣政殿紫宸殿皆在大明宫中大明宫者东内也其唤仗入阁与欧公同西内太极殿即朔望受朝之所亦正殿也太极之北有两仪殿即常日视朝之所也太极殿两庑东西二阁二阁有门当又转北而入两仪一如东内之制郑谷入阁诗秘殿临轩日和鸾返正年两班文武盛百辟羽仪全霜漏清中禁风旗拂曙天门严新契勘仗入乍承宣玉几当红旭金炉纵碧烟对扬称法吏赞引出宫钿言动挥毫疾威容报簿専寿山晴霭黛颢气暖连延礼有鹓鸾集恩无雨露偏小臣叨备位歌咏泰阶前

　　数行俱下

　　应奉字世叔读书数行俱下【续汉书】宋武帝才思朗捷省书奏五行俱下梁昭明太子读书数行俱下过目皆臆

　　通五经

　　后苍东海人事夏侯始昌通五经蔡玄汝南人学通五经帝征拜议郎讲论五经异同井丹扶风人受业太学通五经　鲁丕字叔陵兼通五经为当世大儒见【东观汉记】　张霸博览五经孙琳刘固等并慕之汉人往往以通五经为重其曰五经无双许叔重许慎也五经纵横周宣光周举也五经纷纶井大春井丹也五经复兴鲁叔陵鲁丕也皆得通五经

　　论石渠

　　欧阳地余为太子中庻子以尚书授太子后为博士论石渠张山拊事小夏侯建为博士论石渠戴圣号小戴以博士论石渠闻人通汉以太子舎人论石渠薛广徳以鲁诗教授萧望之数与论议器之充论石渠周堪与孔霸俱事大戴夏侯胜霸为博士堪译官令论石渠施雠为博士论同异于石渠林尊事欧阳髙为博士论石渠韦玄成以淮阳中尉论石渠张长安论石渠至淮阳中尉论石渠之选其靳如此

　　待诏金马门

　　公孙弘征贤良文学擢对第一拜博士待诏金马门贾捐之上疏言得失待诏金马门东方朔主父偃严安徐乐皆待诏金马门【三辅黄图】　宣帝时修武帝故事讲论六艺羣书博尽奇异之好征能为楚辞被公召见读诵益召髙才刘向张子侨华龙栁褒待诏金马门元帝时郑朋上疏言许史子弟章视周堪堪白令待诏金马门冯商长安人成帝时以能属文待诏金马门【如淳曰班固目録】待诏金马门汉盛选也以汉之久而膺此选者仅若此耳殊不轻畀也　李白诗晨趋紫禁中夕待金门诏刘禹锡诗籍通金马门身在铜驼陌李端诗汉主金门正召才马卿多病自迟回郑谷诗贵为金马客雅称水曹郎

　　酒法

　　月令仲冬曰是月也乃命有司秫稻必齐曲蘖必时湛炽必洁水泉必香陶器必良火齐必得兼用六物大酋监之无有差忒酿酒之事尽在此矣茍能精之岂不佳哉人顾未精于此耳
　　月令注曰有司谓煮酒之官煮酒二字盖出于此欧阳公醉翁亭记曰酿泉为酒泉香而酒冽盖取诸此

　　狈

　　狼狈是两物狈前足絶短每行常驾两狼失狼则不能动髙后纪曰计犹豫师古曰犹兽名也尔雅曰犹如麂善登木此兽性多疑虑常居山中忽闻有声即恐有人来每豫上树久之无人然后敢下须臾又上如此非一故不决者称犹豫焉说文曰犹玃属一曰陇西犬子谓之犹【犹余救切】

　　鴈子

　　汉书太液池中鳬雏鴈子布满充积用鴈子甚佳　王维诗芦笋穿荷叶菱花罥鴈儿此用鴈儿甚新　易林曰凤有十子同巢共欢以相保　晋王献之诗客从北方来言欲到交趾逺行无他货唯有凤皇子百金不我鬻千金难为市山海经曰流沙之西丹山之南有凤之圆【圆古卵字】

　　狒狒讃

　　狒狒讃曰狒狒恠萌被发操竹获人则笑唇蔽其目终亦号咷反为我戮　物类相感志曰狒狒出西南蛮宋建武中安昌县进雌雄二头帝曰吾闻狒狒能负千斤既力若此何能致之对曰狒狒见人喜笑笑则下唇掩其额故可以钉之发可为髲血可染衣手似弥猴人面而红作人言鸟声善知人生死饮其血使人见鬼帝命工图之元稹诗狒狒穿筒格猩猩置屐驯狒【房沸切】

　　珧

　　郭璞江赋曰玉珧海月土肉石华晋安海物异名记曰肉柱肤寸美如珧玉临海异物志曰玉珧柱厥甲美如珧玉赵徳麟侯鲭集韩退之诗所云马甲柱正谓此字书曰珧唇甲可饬物尔雅释弓曰弓有縁以金为之谓之铣以玉为之谓之珧今人但用瑶字固自有珧字也东坡诗金虀玉鲙饭炊雪海鳌江柱初脱泉但有柱字李商老诗江瑶初脱柱蚝山怜迭嶂却用瑶字也

　　三严

　　唐续时令仪曰唐制日未明七刻搥一鼔为一严侍中奏开宫殿门及城门未明五刻搥二鼓为再严侍中奏请中严羣臣五品以上俱集朝堂未明二刻搥三鼓为三严侍中中书令以下俱诣西阁奉迎銮驾出宫诣太极殿西都赋曰卫以严更之署注曰严更督夜行鼓唐制所谓严者亦以鼔也

　　相经

　　鋭头【赤帝乐叶图征宋均注鋭头象朱鸟】大头【黑帝上】长头【汤长头而寡发晏子陈遵汉书贾逵头长一尺三寸出东观汉记】头小鋭【赵景真世说】方面【苍帝】圆面【赤帝】广面【白帝】深面【黑帝并河图】龙颜【舜援神契汉髙祖管宁列传】日角【伏羲孝经援神契子产管子子夏子张论语摘辅象始皇河图】长颈【禹尸子】修颈【黑帝河图】月角【晏平仲管子尾生】犀角【尾生管子曾子摘辅象顶角匿犀李固伏犀贯石枕袁天纲相窦轨伏犀贯脑马周】鱼角【栁下惠管子】珠衡【曾子伊尹仲由并摘辅象又援神契曰伏羲珠连衡】山庭【颜渊论语摘辅象又子贡颜路】额有三理【老子额有三理抱朴子】龙额【黄帝广颡龙额河图】折额【周爕钦頥折额丑貌骇人汝南先贤传】额有五柱顶【隋髙祖】貌如妇人【张良史记】学堂【袁天纲相岑文本学堂莹夷】重瞳【舜项羽汉书吕光载记沈约梁书】目瞳方【李泌梁湘王】分明【武安君严尤三将论赵景真世说】目有精光【孙权江表传】眸子如电【裴楷眸子闪闪如岩下电世说】目视日不眩【王戎晋书又竹林七贤传曰戎眸子洞彻视日而眼照不亏】大目【老子金笥内经子夏摘辅象子张同上】长目【始皇史记】目如悬珠【东方朔】深目【康僧渊世说】踈目【霍光】目光外射【隋髙祖隋书】目如秋水【李泌】眉白毫【伏羲王子年拾遗记马良眉有白毫】眉八采【尧眉八采直两眉甚坚似八字眉抱璞子又尚书大传】虎眉【文王帝王世纪】秀眉【管宁列传】通眉【李贺】须目如画【马援东观汉记王规于宝晋纪隋元晖须眉如画梁禇翔梁书】眉间一尺【伍员呉越春秋莫邪子干将子并列仙传】虎鼻【伏羲禹虎鼻孝经援神契】髙鼻【康僧渊世说曰鼻者面之山目者面之渊山不髙则不灵渊不深则不清】鼻有伏藏【太公摘辅象】大鼻【陈遵汉书】山凖【伏羲禹并虎鼻山凖摘辅象】隆凖【始皇汉髙祖史记】大口【舜孝经援神契太公论语摘辅象光武东观汉记孙权江表传方頥大口】虎口【始皇河图】海口【孔子海口言如含泽摘辅象】斗星遶口【子贡论语摘辅象】方口【老子金笥内经汉明徳皇后】乌喙【禹尸子越王越世家始皇鸷喙史记】齿如编贝【东方朔】踈齿【老君神仙传】骈齿【武王元命苞夫子孝经勾命诀】耳三门【老子濑乡记】长耳【老子神仙传】方頥【帝喾帝系孙权江表传】兑頥【黄帝河图】敛頥【蔡泽史记】岐頥【后稷春秋元命苞】凤颈【主通中说】手握裒文【舜援神契】手握十文【老子神仙传】展手过尺【李达前凉録】手文曰武【武帝梁书】文在手【仲子左传】手过膝【尹喜闗令内传裴秀王隠晋书刘曜载记刘备三国志慕容垂后燕録李祖升北齐书】猿臂【李广】鸢肩【卢敖淮南子梁冀冀别传】骈胁【重耳吕氏春秋】洿膺【文王淮南子许慎注曰胯卢也】腰十围【尹绎晋书朱泚江安王元祥】龟背【仲尼孔丛子王通中说】倨身【伊尹晏子春秋】背若有负【马周】豺声【越椒左传商臣史记又秦始皇王世充隋书王敦晋书】
　　陶弘景相经序曰相者盖性命之着乎形骨吉凶之表乎气貌亦犹事先谋而后动心先动而后应表里相感莫知其所以然且富贵寿夭各值其数刘孝标相经序曰命之与相犹声之与响声动乎几响穷乎应二公之言皆名言也孝标又云日角月偃之奇龙楼彪踞之美地静镇干城缠天阙运于掌策金槌玉枕磊落相望伏犀起盖隠鳞交映井宅既兼食匮已实抑亦帝王卿相之明效也

　　茶炉笔床

　　天随子每于寒暑得体中无事时乗小舟设蓬席赍一策书茶炉笔床钓具擢船鸣榔而已所诣小不会意径还不留【笠泽丛书】

　　香井

　　任昉述异记曰魏武陵中有泉谓之香水古诗云安得香水泉濯郎衣上尘一说香水在并州香山其水洁香浴之去病呉故宫亦有香水溪俗云西施浴处又呼为脂粉塘吴王宫人濯妆于此溪上源至今馨香香水二字尤佳然石曼卿荷花诗洛渚微波长映歩汉宫香水不濡肌乃以为汉宫也只此分香一事亦魏武也唯陆机喜用陆机吊魏武文曰余为著作郎逰秘阁见魏武令曰余香可分与诸夫人诸舎中无所为学作履组卖也吊曰纡佳人于履组清尘虑于余香下一句奇絶

　　纬略卷七

　　●钦定四库全书

　　纬略卷八

　　（宋）髙似孙 撰

　　通尔雅

　　汉武帝得鼠终军知之曰厥号曰鼮其文如豹诏何以知之对曰名见尔雅帝嘉之赐帛尔雅之业遂盛【郭璞尔雅注何承天纂文】　世祖大会灵台得鼠荧荧光泽帝异之问羣臣莫知对窦攸对曰鼠名鼨诏何以知之对曰名出尔雅诏秘书审计如其言上喜赐帛诸侯子弟从之受尔雅【三辅决録】　汉侍中刘秀表曰宣帝时使人发盘石于上郡石室中有反缚一人时臣秀父向为谏议大夫谓此贰负臣也诏问何以知之对曰出山海经其曰贰负之臣曰危与贰负杀窫窳帝乃梏之疏属之山桎其右足反缚其手上大惊一时多奇之　又孝武帝时有献异鸟者不知何以食之东方朔见之能言其名又言所当食问朔何以知之曰山海经所出也此与通尔雅者如合一揆矣

　　水事

　　淮南子曰九疑之南山事少而水事多水事二字妙甚郄昂蚌鹬相持赋曰水滨父老以渔弋为事此句全学南史所云沿潮居民以鹅鸭为业也晁无咎跋王右丞捕鱼图有曰晩道吴江如此渔者业亷而事佚用事字更好皮日休诗序曰各补茶事十数条林和靖诗亦曾用茶事二字茶事尤精絶

　　孔砚

　　唐王嵩■〈山上咢下〉孔子石砚赋曰旁积垂露中含偃波八字奇特常人笔力不可到　李贺青花紫石砚歌圆毫促点声清新孔砚寛顽何足云乃以为寛顽何也刘禹锡砚诗阙里庙中空旧物开方灶下岂天然亦不以为然也　宋景文公摘粹曰河东舜庙中有大砚一方寻尺刻文曰帝鸿氏之砚鲁庙中有孔圣修六经砚方一尺三寸中心已穿穴蜀犍为人得扬雄草玄砚如今制去其圭角汾水王通庙中有通隋时续六经所磨砚伍缉之从征记曰鲁国孔庙中石砚一枚甚古朴孔子平生时物也庾肩吾谢铜笔格启曰烟磨青石已践孔子之坛当是青石也

　　笏

　　王子充笏赋曰殊相逸发奇文秀起此八字全如晋人传及世说中言句　蒋防镇圭赋曰云虹发色氷雪成姿上一句甚佳下一句恐玉非氷雪之洁耳然尸子曰玉者色不如雪泽不如雨
　　东方朔有相笏经袁天纲又有相笏经郭先相笏经陈混掌相笏经古相手板经六卷

　　熬波出素

　　张融作海赋文词诡激独与众异以示镇东将军顾恺之恺之曰卿此赋实髙玄虚但恨不道盐耳融即求笔注曰漉沙构白熬波出素积雪中春飞霜暑路【晋书】此十六字直可在玄虚之表　王诞字茂世晋孝武帝崩从叔尚书令珣为哀册出本示诞诞曰犹少叙节物一句诞便擥笔接其秋冬代变云霜繁广除风回髙殿珣叹美而用之古人服善有如此者今世无此矣然融赋出于自笔珣策乃诞益之尤为可服东坡诗栁絮才髙不道盐直用融语三字也　管子周礼注曰煮水世本曰宿沙作煮盐广志亦曰煮盐盐铁论曰煮海鲁连子曰煮沙益州记岭表録异皆用煎字融赋直曰熬波出人意表宋景文诗濯锦万梭催贡篚熬盐千井算牢盆乃用熬字景文雪诗盐波熬巨浸缟顷界中田用盐波甚新

　　春秋列国文章

　　读左氏传甚爱郑楚文章自典谟誓命以下无有而战国策楚汉春秋太史公取以约史者未可及也因悟为命禆谌草创之世叔讨论之行人子羽修饰之东里子产润色之其重复精详至再至三如此文章安得不好

　　文笔迟速

　　武帝春秋二十九得皇太子枚皋与司马相如作皇太子生赋皋为文疾受诏輙成相如善为文而迟故所作少【见汉书】　颜延年与谢灵运俱以词采齐名而迟速悬絶文帝尝敕各撰乐府北征篇延年受诏輙成灵运久之乃就【宋书】　葛稚川以为长卿制作虽迟而首尾温丽枚皋虽敏而时有累句故知急行无善迹矣扬子云又谓军旅之际戎马之间飞书走檄必用枚皋廊庙之下朝廷之中髙文典策非相如不可

　　太玄法言

　　桓谭新论曰子云新造法言太玄也人贵所闻贱所见故轻易之若遇上好事必以太玄次五经也王充论衡曰扬子云作太玄法言张伯松不肯一观以与并肩若生于周世则为金匮也二子之论如一葛稚川曰充所著论衡北方未有得之者蔡伯喈尝到江东得之叹其文髙度越诸子呜呼世安得复见伯喈者乎稚川又曰卢生问云蔡伯喈张平子才足著书正恐年逺旨深世人不解故不着也余曰若如来言子云亦不应作太玄经也然颖容春秋例曰著作之事前有司马迁扬雄后有郑众班固近即马融郑玄迁史记不识毕公为文王之子而言与周同姓扬雄法言不识六十四卦而云所从来逺矣呜呼难哉

　　幼文言

　　班固九歳作颂赋【东观汉记】　曹植十歳属文【文选人名録】　阮籍八歳庾阐九歳属文【魏氏春秋】　刘孝绰七歳属文【南史】　丘迟八歳属文庾肩吾何逊八歳赋诗陆从典八歳作文【梁书】

　　葛洪论史记

　　西京杂记曰司马迁发愤作史记一百三十篇先达称为良史之才其以伯夷居列传之首以为善而无报也次为项羽本纪以据髙位者非闗有徳也及其叙屈原贾谊辞旨抑扬悲而不伤亦一代之伟才然观太史公之言曰夫诗书隠约者欲遂其志之思故述往事思来者嗟乎知迁之志洪其庶几乎

　　玉蟾蜍

　　广川王发晋灵公塜甚瓌壮器物皆朽不可别唯玉蟾蜍一枚大如拳腹空容五合如新王取以盛水滴砚常衮诗缀帘金翡翠赐砚玉蟾蜍　刘禹锡诗玉蠩吐水霞光浄彩翰揺风绛锦鲜　胡文恭诗点笔乍惊蟾滴渍（阙文五字）浆寒　夏英公诗玉蟾分滴渍圆池　宋景文公诗独忆王筠斋壁咏玉蠩飞溜入霞笺盖用此　吴融砚赋曰玉蟾一滳松烟四上上句四字妙甚用玉滴佳

　　兰赋

　　仲子陵幽兰赋曰芬华外扬真正内积和气所资精英自得此十六字超出笔墨蹊径吴筠竹赋曰契道合灵表贞示节用道字贞字亦不在兰赋下

　　錬石补天

　　往古之时四极废九州岛裂天不兼覆地不周载于是女娲氏錬五色石以补苍天断鳌足以立四极【出淮南子】　苍天西北小阙庖牺见之恶不悦冶铸五色石合为一乃以补之【出异苑】　归美山山石红丹赫若采绘峩峩秀上切霄邻景名曰女娲石大风雨后天澄气静闻弦管声【王韶之南康记】　刘孝威曲水诗序曰女娲补石重华弃金唐人錬石补天赋曰天何言哉有阙则补持五石而是用俾四时而能取成乎圆象故资可转之功定彼干仪盖俟至坚之主所以裨覆帱仰周普磨砻入鍜成功岂滥于宋人缉缀为劳至徳何惭于山甫司空图诗女娲只解补青天不解煎胶黏日月崔桐诗补天留粉石缩地入青山韩愈诗玉盌不磨着泥土青山孔出白石补李贺诗女娲錬石补天处石破天惊逗秋雨

　　屏风

　　隔坐郑弘为太尉时举第五伦为司空班次在下每正朔朝见弘曲躬自卑上问知其故遂听置云母屏风分隔其间【汉书】　景帝时纪陟父亮为尚书令陟为中书令每朝会诏以御屏风分隔其座【张勃呉録】　唐人试进士尝以隔座云母屏风为题　梁刘孝威谢敕赉画屏风启曰纪亮所隔唯珍云母武秋所顾止贵琉璃岂若写帝台之基拂昆山之碧画巧吴笔素踰魏赐冯商莫能赋李尤谁敢铭此乃用纪氏故事也

　　十种琉璃

　　大秦国出青白黑黄赤緑绀缥红紫十种琉璃【魏略】又有五色玻璃红色者最贵【玄中记】程氏繁露引魏书有天竺国人至京自言能铸石为五色琉璃于是采石铸之所谓琉璃者谓其如玉也若以石铸之曾何足珍按广雅曰琉璃珠也韵集曰琉璃火齐珠也则知琉璃为玉物也晋潘尼琉璃碗赋曰济流沙之絶险越葱岭之峻危于是逰西极望大蒙厯钟山窥烛龙觐王母访仙童取琉璃之攸华诏旷世之良工纂玄仪以取象准三辰以定容光映日曜圆盛月盈纎瑕罔丽飞尘靡停灼烁旁烛表里相形凝霜不足方其洁澄水不能喻其清刚过金石劲励琼玉磨之不磷湼之不浊如潘尼所赋的非以石铸之者矣

　　碧

　　古人赋中最好用碧字　张衡南都赋曰緑碧紫英青雘丹缥左思吴都赋曰紫贝流黄缥碧素玉又蜀都赋曰青珠黄环碧砮芒消李邕石赋曰苔藓剥落雨露淋漓氷碧藻曜绘画纷披用氷碧二字尤佳广志曰碧有缥碧有緑碧出越巂说文曰碧石之美者矫世论曰碧似玉唯猗顿能别之

　　木难

　　曹植乐府诗曰明珠交玉体珊瑚间木难广志曰木难珠黄色生东夷南越志曰木难金翅鸟口结沫所成碧色珠也大秦土人珍之崔豹古今注以木难为莫难

　　水仙赋

　　余二十年前作水仙赋自恨笔力欠奇伟五年前杨仲囦自萧山致水仙花一二百本极盛乃以两古铜洗艺之学洛神赋体再作后水仙花赋颇惬人意近读金楼子云刘子玄好学有文才为水仙花赋时人以为不减洛神赋余固不敢望知几万分一亦知名人制作自有意会古人也【杨仲囦今名囦道】

　　画二踈

　　晋王彪之诗序曰余求致仕诏累不听因扇上有二踈画作诗一首以述其美王彪之诗不可见东坡有二踈图赞则二踈故事后人每以为图然隋朝画品有髙贵乡公所画祖二踈图今当不复有此矣旧读顾况诗有云踈家父子错挂冠梁鸿夫妻虚适越殊不可晓当有激云尔

　　顺下风

　　齐孔稚圭玄馆碑曰赤松家石室之下神农行弟子之敬广成居崆峒之上轩帝禀顺风之礼葢用庄子黄帝闻广成子在崆峒之山故徃见之广成子南首而卧黄帝顺下风膝行而进再拜稽首而问焉稚圭下语瓌壮如此越王请于范子称曰寡人用夫子之计幸得成矣寡人闻夫子之于阴阳进退之理预知未形来听下风【越絶书】听下风听于下风也

　　不喜俗人

　　嵇康与山巨源絶交书曰不喜俗人而尝与之共事或宾客盈坐鸣声聒耳嚣尘臭处千变百技在人目前阮修性简不修人事絶不喜见俗人误相报遇輙便舍去【臧荣绪晋书】晋人风尚髙旷往往如此不止嵇阮而已

　　削藁

　　汉孔光典枢机十余年时有所言輙削草藁　周就素重慎周密上封事輙削去草藁　后汉樊弘谦柔畏慎所上便宜及陈得失輙手自写毁草藁　皇甫嵩畏慎前后上表陈其补益者百余事皆手书毁藁　魏陈羣前后密谏得失每上封輙削草　魏任嘏每纳忠谏輙手书壊本　北齐封隆文首参经略奇谋异算密以启闻上书削草藁　宋谢弘微每有献朁及论时事必手书焚草

　　罚酒

　　梁孝王逰忘忧之馆集诸逰士使各为赋枚乗为栁赋路乔如为鹤赋公孙诡为文鹿赋邹阳为酒赋公孙乗为月赋羊胜作屏风赋韩安国作风赋不成邹阳代之罚酒三升余各赐绢五匹【出西京杂记】　帝幸辟雍会命羣臣赋诗侍中和逌尚书陈骞等作诗稽留有司奏免官诰曰吾以闇昧爱好文雅广延诗赋以知得失而乃尔纷纭良用反侧其和逌等各罚酒【魏志】　石崇元康六年从京出为征虏将军有别庐在南县界涧谷中时征西大将军王诩当还长安与众贤共送往涧中昼夜逰宴遂各赋诗不能者罚酒邑令潘豹散骑常侍刘邃南郡太守石嶲各罚酒三胜【金谷园诗序】观此三事则兰亭修褉赋诗不成者罚酒非止此也 

　　楷书

　　晋中经簿曰有缃素书白缣楷书黄纸楷书白绢行书二尺竹牒楷书白练绢楷书广内置楷书吏自晋始唐玄宗始以隶楷书易古文尚书今儒不识古文自唐开元始宋景文公尝言苏颋撰朝觐坛颂曰有乩虞氏馆阁校雠官于乩字之右点曰疑不知有杨备者得古文尚书释文知乩字为古稽字此开元以隶楷书易古文之失也

　　孔子因史作春秋

　　阮籍孔子诔曰养徒三千升堂七十潜神演思因史作书【因史作书四字甚佳】

　　■〈王呙〉璧

　　楚明光者楚王大夫也昭王得■〈王呙〉氏璧欲以贡于赵王于是遣明光奉璧之赵■〈王呙〉古和字【琴操】今善琴者传卞和操有其声而亡其辞惟存一句可认云卞和三献人不识以余观之非当时操也蔡邕记卞和楚野人尝居山耕种因得玉璞以献于懐王王以为欺谩斩其足和作操曰悠悠沂水经荆山兮精气郁决谷岩岩兮中有神宝灼灼明兮穴山采玉难为功兮

　　云梦

　　尚书曰云梦土作又本朝太宗得古本尚书作云土梦作乂诏改禹贡从古本按孔安国注云云梦之泽在江南是不然也左传曰吴入郢楚子渉睢济江入于云中王寝盗攻之以戈撃王王奔郧楚子自郢西走渉睢则当出于江南其后渉江入于云中遂奔郧郧今之安州渉江而后至云入云然后至郧则云在江北也又曰郑伯如楚子产相楚子享之既享子产乃具田备王以田江南之梦杜预注曰楚之云梦跨江南北曰江南之梦则云在江北明矣
　　元丰中有郭思者能言汉沔间地理亦以为江南为梦江北为云予以左传验之思之说信然江南即今之公安石首建宁等县江北则玉沙监利景陵等县乃水之所委其地最下江南二浙水出稍髙方土而梦已作乂矣此古本之为允也以上皆笔谈所记余按寰宇记曰云梦泽半在江南半在江北其水中平土立半出寰宇记本乐史所撰史太宗时人则沈郭未尝见寰宇记也然沈辨未得其详且周礼荆州云其泽薮曰云梦郑康成注曰云梦在华容禹贡云云土梦作乂昭三年左传楚子与郑伯田于江南之梦又定四年楚子渉睢济江入于云中杜预云南郡枝江县西【一作南】有云梦城江夏安陆县东南亦有梦城或曰南郡华容县东南有巴丘湖江南之梦也云梦一泽而每处有名者司马相如子虚赋云云梦者方九百里则此泽跨江南北亦可独称云称梦耶郦道元水经谓自江陵东界为云梦北界为云梦之薮亦不明指一处不可専以梦在江南云在江北

　　玄图

　　张衡玄图曰玄者包含道徳构掩乾坤槖钥元气禀受无原又曰玄者无形之类自然之根作于太始莫之与先其言冥眇契理如此殊少传斯图也

　　太素

　　易干凿度曰太素质之始也雄含物魂号曰太素【雌雄俱行故能含物魂而生物也独言雄主于阳故也】　帝王世纪曰形变有质谓之太素太素之前幽清寂寞不可为象惟虚惟无盖道之根自道既建由无生有太素始萌萌而未兆谓之龎洪盖道之干既育万物成体于是刚柔始分清浊始位天成于外而体阳故圆以动盖道之质　礼斗威仪曰二十九万一千八百六十歳而反太素冥茎乃道之根也　张衡灵宪注曰太素之前幽清玄静寂寞冥黙不可为象厥中惟灵如是永久焉斯为冥茎【扬雄核灵赋曰太易之始太初之先冯冯沉沉不可奋搏与此同意】由无生有太素始萌萌而未兆并体同色坤屯不分【坤屯音浑沌】　陈思王髑髅说曰昔太素氏不仁劳我以体苦我以生今也幸变而之死是反吾之真也　阮籍通老论曰焉得松乔頥神太素逍遥区外登我年祚陆机诗澄神玄漠流栖心太素域弭节欣髙视俟我大梦觉顾公直答陆机曰恢恢太素物物初基在昔哲人观众济时

　　天圆地方【内景外景】

　　单居离问曾子曰天圆而地方诚有之乎曾子曰天之所生上首地之所生下首上首之谓圆下首之谓方如识天圆而地方则是四角之不揜也参尝闻之夫子曰天道曰圆地道曰方方曰幽圆曰明明者吐气是故外景幽者含气是故内景广雅曰天圆广南北二亿三万三千五百里七十五歩东西短减四歩周六亿十万七百里二十五歩从地至天一亿一万六千七百八十一里半下地至厚与天髙等

　　天九野

　　吕氏春秋曰天有九野何谓九野中央曰钧天东方曰苍天【尚书考灵曜曰举天广雅曰上天】东北方曰变天北方曰玄天西北方曰幽天西方曰颢天【尚书考灵曜广雅皆曰成天】西南方曰朱天南方曰炎天【尚书考灵曜曰赤天】东南方曰阳天　淮南子亦曰天有九野春秋内事曰天有十二分次日月之所缠也所谓十二分次者即分野也前人多与分野并言少言天分　翟楚贤碧落赋曰五石难补九野环舒星辰丽之而照曜日月凭之而居诸盖用九野事也

　　天宇

　　梁元帝纂要曰天地四方曰六合四方上下谓之宇往古来今谓之宙　颜延年诗太微凝帝宇瑶光正神县用此宇字　刘允济天赋曰粲黄道以开域辟紫宫而为宇　徐彦伯南郊赋曰告紫宙之成功定皇天之宝位　王勃七夕赋曰霜凝碧宙水莹丹霄用字皆新奇

　　浑天记

　　贺道养浑天记曰昔记天体者有三浑仪莫知其始书曰璇玑玉衡以齐七政盖浑仪体也二曰宣夜夏殷之法也三曰周髀周髀所造非周家术也近世复有四术一曰方天兴于王充二曰轩天起于姚信三曰穹天由于虞喜皆以臆断浮说不足观也惟浑天之事征验不疑此论精确

　　汉浑仪土圭

　　义熙起居注曰十四年相国表曰间者平长安获张衡所作浑仪土圭厯代宝器谨遣奉送归之天府宋颜延之请立浑天仪表曰张衡创物蔡邕造论戎夏相袭世重其术臣昔奉使入闗值大军旋斾浑仪在路肆观奇秘絶代异宝旋及王府考诸前志诚应夙闻尚书璇玑玉衡以齐七政崔瑗所谓数术穷天地制作侔造化经志所云图宪所本故体度不渝精测尚矣则七晷运变无匪康时九代真观不絶司厯臣夙懐末意惧于非任今忝惟职统敢昧死以闻

　　月节

　　范子计然曰月行疾二十九日三十日间一与日合取日之度以为月节

　　天鸡

　　玄中记曰东南有桃都山上有大树名曰桃都枝相去三千里上有天鸡日初出照此木天鸡即鸣天下鸡皆随之物类相感志曰大荒东极至鬼府山臂焦山脚巨月节二字他书未之见也洋海中升载海日盖扶桑山有玉鸡玉鸡鸣则金鸡鸣金鸡鸣则石鸡鸣石鸡鸣则天下之鸡鸣潮水应之　温庭筠诗漏转霞髙沧海低颇梨枕上闻天鸡用天鸡也　陈陶诗朝天半夜闻玉鸡星斗离离碍龙翼用玉鸡也　李白诗半壁见海日空中闻天鸡

　　云占

　　左氏传曰哀公六年有云如众赤鸟夹日以飞楚子使问太史太史曰其当王身乎若禜之可移于令尹司马也王曰除心腹之疾而置诸股肱何益终不禜京房易飞候曰黑云如羣羊奔如飞鸟五日必雨兵书曰有云如丹蛇随星后大战杀将又曰云如雌雉或如雄鸡临城其城必降吴范占候秘诀曰有青云如雉兎临城营军败走地镜图曰齐气之见为牛云气占曰赵云如牛北夷之气如牛蔡邕独断曰夏至日南方有赤云如马者离气也春秋元命苞曰尧母索扶升髙丘有云如彪感已生皋陶以上所言鸟兽之形皆所以占云也按兵书又曰韩云如布赵云如牛楚云如日宋云如车鲁云如马卫云如犬周云如轮秦云如美人魏云如鼠齐云如绛衣越云如龙头蜀云如囷吕氏春秋则曰水云如鱼鳞山云如草莽旱云如烟雨云如波魏子曰北夷之气象羣羊南夷之气象船山海之气象楼台宫阙都邑之气象林木正此之谓

　　天赋

　　混成发粹【刘允济天赋】养空栖无【翟楚贤碧落赋】名也者纯阳之精形也者太无之精【天行健赋】阳乃天之徳阴乃地之符刚乃天之义柔乃地之枢【陆肱乾坤为天地赋】天之道也存乎至轻【范荣三无私赋】以上数语皆极其妙

　　裁成风雨

　　刘允济天赋曰驱驭阴阳裁成风雨用裁成于风雨之上方册中无此文章也

　　相雨

　　黄子发相雨书曰四方有濯鱼云疾者立雨濯鱼云迟者少雨难至江汉云疾者即日雨
　　【黄子发相雨书又曰常以戊申日候日欲入时日上有冠云不问大小视四方黑者大雨青者小雨候日始出日正中有云覆日而四方有云黒者大雨青者小雨四方有云如羊如猪雨立至四方北斗中有云后五日大雨四方北斗中无云惟河中有云三枚相连状如浴猪狶三日大雨以丙丁之辰四方无云唯汉中有者六十日风雨常以六甲之日平旦清明东向望日始出时日上有云大小贯日中青者以甲乙雨赤者丙丁雨白者庚辛雨黒者壬癸雨黄者戊己雨六甲日四方云皆合者即雨以天方雨时视云有五色黒赤并见者即雹黄白杂见风多雨少青黒杂者雨随之必滂沛流潦　京房易飞候曰凡候雨以朔弦望云汉四塞者皆当雨东风此日当雨有黒云气如覆船于日下当雨有黒云气如羊彘当暴雨有异云如水牛不出三日大雨有黒云如羣羊奔如飞鸟五日必雨有云如浮船皆为雨北斗独有云不出五日大雨四望见青白云名曰天塞之云雨征也有苍黒云细如杼轴蔽日月五日必雨云如两人提鼓持桴皆为暴雨夫占雨之法尽録于此】

　　云扶日

　　洛书曰苍帝起青云扶日赤帝起赤云扶日黄帝起黄云扶日白帝起白云扶日　权徳舆诗更有观台称贺处黄云扶日瑞升平　宋景文公诗云路旧扶黄道日霞觞深映六符天用此事又有所谓黄人捧日出道书晏元献公诗青帝回风初习习黄人捧日故迟迟

　　阳闗三迭

　　阳闗三迭今歌者每句再迭而已若通一首又是四迭皆非是每句三唱以应三迭则丛然无复节奏有文勋者得古本阳闗每句皆再唱而第一句不迭乃知唐本三迭如此　乐天诗相逢且莫推辞醉听唱阳闗第四声自注云劝君更进一杯酒以此验之若一句再迭则此句为第五声今为第四则第一句不迭审矣

　　乐石

　　峄山碑曰刻此乐石人多不晓颜师古谓以泗滨磬石作碑者也【封氏闻见记】　尔雅曰鲁国邹县有峄山纯石相积连属成山史记曰始皇二十八年上邹峄山立石刻秦功徳邹山记曰山东西二十里南北十三里髙秀独出积石相临殆无壤土石间多孔穴洞达相通俗谓之峄孔【太平广记】其石玲珑秀润宜于孤桐可中琴瑟疑峄山之石自可磬音不但泗滨之石也此碑后魏太武帝登山使人排倒之邑人疲于供命聚薪其下焚之由是残缺不堪模搨

　　纬略卷八

　　●钦定四库全书

　　纬略卷九

　　（宋）髙似孙 撰

　　刘孝标世说

　　宋临川王义庆采撷汉晋以来佳事佳话为世说新语极为精絶而犹未为奇也梁刘孝标注此书引援详确有不言之妙如引汉魏吴诸史及子传地理之书皆不必言只如晋氏一朝史及晋诸公列传谱録文章皆出于正史之外纪载特详闻见未接实为注书之法今采于后
　　朱凤晋书　沈约晋书　王隠晋书　虞预晋书　朱凤晋纪　刘谦之晋纪　徐广晋纪　邓粲晋纪　曹嘉之晋纪　干宝晋纪　晋阳秋　续晋阳秋　檀道鸾续晋阳秋　汉晋春秋　晋中兴书　晋惠帝起居注　晋安帝纪　晋后略　庾翼别传　孟嘉别传　郭璞别传　王述别传　诸葛恢别传　羊曼别传　谢鲲别传　阮孚别传　邵荟别传　王含别传　王珉别传　管辂别传　荀粲别传　司马徽别传　丞相王导别传　贾充别传　郭泰别传　桓玄别传　阮光禄别传　王恭别传　范宣别传　王乂别传　嵇康别传　桓彝别传　汝南别传　周处别传　王觊别传　陆玩别传　向秀别传　卫玠别传　王长史别传　潘岳别传　王敦别传　贺循别传　王弼别传　桓温别传　刘剡别传　殷浩别传　王彬别传　郄超别传　郭泰别传　卞壸别传　郄愔别传　桓冲别传　孔愉别传　蔡司徒别传　罗府君别传　刘蒙别传　郄鉴别传　郄昙别传　陶侃别传　罗含别传　孙放别传　祖约别传　王胡之别传　王澄别传　谢玄别传　顾秋别传　陈逵别传　王邃别传　刘尹别传　支遁别传　髙坐别传　佛图澄别传　卫氏谱　祖氏谱　温氏谱　吴氏谱　庾氏谱　许氏谱　戴氏谱　曹氏谱　虞氏谱　陶氏谱序　周氏谱　诸葛氏谱　华峤谱　索氏谱　桓氏谱　傅氏谱　冯氏谱　孔氏谱　晋世谱　谢氏谱　王氏谱　王氏谱　谢女谱　司马氏谱　陆氏谱　郄氏谱　羊氏谱　郝氏谱　挚氏世本　王氏世家　袁氏世纪　裴氏家传　荀氏家传　顾恺之家传　李康家诫　禇氏家传　李氏家传　谢车骑家传　袁氏家传　嵇康髙士传　皇甫谧髙士传　楚国先贤传　海内先贤传　汝南先贤传　江左名士传　会稽后贤传　萧广济孝子传　郑缉孝子传　江表传　逸士传　名士传　文士传　髙士传　文章传　晋中兴士人书　晋诸公传　王中郎传　袁宏孟处士传　殷羡言行　永嘉流人名　竹林七贤论　先贤行状　列仙传　髙逸沙门传　安法师传　支法师传　名徳沙门题目　庾法畅人物论　宋明帝文章志　挚虞文章志　顾恺之文章志　续文章志　丘渊之文章叙　丘渊之文章録　文章叙録　妇人集　王朝目録　晋百官名　八王故事　晋东宫官名　明帝东宫僚属名　伏滔大司马属名　征西僚属名　齐王官属名　山公启事　太乙青藜
　　刘向校书天禄阁专精覃思夜有老人衣黄衣执青藜杖叩阁而进向独坐阁中诵书老人乃吹杖端出火用以照向言开辟以前向因受五行洪范之文乃裂裳及绅以记其言至曙而去向请问姓名答曰我太乙之精天帝闻卯金之子有博学者下而观焉乃出懐中竹牒有天文地图之书授之向子歆复授其术【王子年拾遗记】胡文恭公诗青藜香灺掩残书越絶东南驾隼舆又曰诗就鸡林买书成太乙观皆用此事

　　四扈

　　左思齐都赋曰四扈推移注曰春夏秋冬四时鸟也按尔雅曰春鳸鳻【扶云反】鶞【敕伦反】夏鳸窃玄秋鳸窃蓝冬鳸窃黄此正左思所谓四户也又曰桑鳸窃脂棘鳸窃丹行鳸唶唶【子夜反】宵鳸啧啧诗曰交交桑扈率场啄粟笺曰桑扈窃脂食肉今无肉循场啄粟失其性也淮南子曰马不食脂桑扈不食粟诈廉也左氏郯子曰少皞挚以鸟名官九扈为九农正杜预曰扈有九种尔雅同其九老扈鷃鷃也

　　顾恺之作父传

　　顾悦与简文同年而发蚤白简文曰卿何以先白发对曰蒲栁之姿望秋而落松柏之质经霜弥茂【中兴书曰顾悦字君叔君一作居晋陵人初为殷浩扬州别驾浩卒上疏理浩或谏以浩为太宗所废必不许悦固争之浩果得申物论称之后至尚书丞】顾恺之为父传曰君以直道迟回于世入见王王发无二毛而君已斑白问君年乃曰卿何偏蚤白君曰松柏之姿经霜犹茂臣蒲栁之质望秋先零受命之异也王称善久之子作父传史所罕载只此传中数语固自与诸书所载不同也惟司马迁述太史公谈之言曰天子始建汉家之封而太史公留滞周南不得与从事发愤且卒而子迁适反见父于河洛之间太史公执迁手而泣曰予先周室之太史也自上世常显功名于虞夏典天官事后世中衰絶于予乎汝复为太史则续吾祖矣今天子接千歳之统封泰山而予不得从行是命也夫命也夫予死尔必为太史毋忘吾所欲论著矣且夫孝始于事亲中于事君终于立身扬名后世以显父母此孝之大者夫天下称周公言其能论歌文武之徳宣周召之风达太王王季思虑爰及公刘以尊后稷也幽厉之后王道缺礼乐衰孔子修旧起废论诗书作春秋则学者至今则之自获麟以来四百有余歳而诸侯相兼史记放絶今汉兴海内一统明主贤君忠臣义士予为太史而不论载废天下之文予甚惧焉尔其念哉迁俯首流涕曰小子不敏请悉论先人之所次旧闻不敢阙卒三歳而迁为太史令紬史记石室金匮之书呜呼若司马氏父子可谓能世其传矣

　　艾纳

　　东坡诗凭仗幽人收艾纳国香和雨入青苔和香之方用艾纳则众香发越乐府歌曰何来毾■〈登毛〉五味香迭迷艾纳及都梁广志曰艾纳出西国似细艾本草及沈氏香谱曰艾纳松上莓苔也魏文帝迭迷赋曰览芳草之树庭扬修干而结茎薄西夷之秽俗越万里而来征应玚迭迷赋曰振纎枝之翠粲动芳叶之莓莓陈琳迭迷赋曰立碧茎之婀娜销緑条之蜿蟺广志曰迭迷生西海中盛弘之荆州记曰都梁县有小山山水清浅其中生兰草俗谓兰为都梁

　　护门草

　　梁王筠寓直诗龙楼实九重薄寒殊复早玉阶泫清露铜池结秋潦霜被守宫槐风惊护门草之子摛【一作擅】华纵横富辞藻舒锦惭光丽握珠谢奇宝愧予非工文何用披懐抱此诗六朝人诗之杰作也窈窕清畅之甚按赞宁物类志曰护门草出常山北有之彼处人取之置于门户上夜或有过其门其草则必叱之有盗者皆惊奔矣俗呼为护门草一曰灵草也

　　鳆鱼

　　后汉书曰张歩遣使伏隆诣阙上书献鳆鱼郭璞引三苍曰鳆似蛤偏着石广志曰鳆一面附石决明细孔杂杂或七或九魏志曰倭国人入海捕鳆鱼水无深浅皆沈没取之吴良为郡议曹掾谏太守无受正旦贺觞赐鳆鱼百枚魏文帝与孙权书曰今因赵咨致鳆鱼千枚陈思王求祭先主表曰先主喜食鳆鱼前已表徐州刺史臧霸送鳆鱼二百足自供事皮日休诗君卿唇舌非吾事且向江南问鳆鱼诗中用鳆鱼仅见此

　　郭有道碑

　　蔡伯喈作郭林宗碑曰吾为人作铭未尝不有惭容唯为郭有道碑颂无愧耳刘长卿诗独继先贤传谁刋有道碑观长卿诗则此碑重矣泰卒会葬者千余人郑玄卒自郡守以下尝受业者缞绖赴会千余人范丹卒会葬者二千余人陈寔卒海内会葬者三万人亦一时之盛

　　禹鼎

　　禹贡九牧之金铸鼎荆山之下民入山林川泽魑魅魍魉莫能逢之所铸九鼎五者以应阳法四者以象阴数使工师以雌金为阴鼎以雄金为阳鼎鼎中水常满以占气象之休否夏桀之世鼎水忽自沸煎及传于周周末九鼎咸震亡灭之道也

　　第七车

　　益都耆旧传曰蜀郡张寛汉武帝时为侍中从祀甘泉至渭桥有女子浴于渭水乳长七尺上怪其异遣问之女曰帝后第七车知我所来时寛在第七车对曰天星主祭祀者斋戒不严则此女见异苑曰魏武过曹娥碑下有妇人浣于汾渚问之曰第四车解既而至乃祢正平也衡以离合义解之所谓离合义者即黄绢幼妇外孙虀臼或谓此妇人即娥灵也

　　人面子

　　嵇含南方草木状曰人面子树似含桃结子如桃实无味核正如人面故以为名以蜜渍之稍可食其核可玩也

　　紫玉

　　沈约宋书曰王者不藏金玉则紫玉见于深山矣贯休诗欲赠之以紫玉尺白银铛盖用此

　　耶悉茗油

　　耶悉茗花是西国花色雪白胡人携至交广之间家家爱其香气皆种植之广州图经曰舶上有耶悉茗油盖胡人取花压油偏宜麻风膏摩于手心香透于手背嵇含南方草木状曰耶悉茗花茉莉花皆胡人自西国移植于南海南海人怜其芳香竞植之陆贾南越记曰南海之境五谷无味百花不香此二花特芳香者縁自胡国移至不随水土而变与夫橘北为枳异矣彼之女子以彩丝穿花心以为首饰段公路北户録曰耶悉茗今之素馨也

　　古泉货

　　太昊金　尊卢氏币　神农氏金
　　黄帝货金　轩辕货金　帝昊金
　　帝喾金　髙阳金　尧泉
　　舜策乗马币　舜策币货金　夏货金
　　商货庄布　商货四布　商连币
　　商汤金　商子货金　周圜注货
　　周圜法别种　齐公货　齐刀别种
　　齐梁山币　莒刀齐布　齐刀

　　醮

　　汉建安二十四年吴将吕蒙病孙权为之命道士于星辰下为请命醮之法当本于此顾况诗飞符超羽翼焚火醮星辰姚鹄诗萝磴静攀云共过雪坛当醮月孤明李商隠诗通灵夜醮达星辰承露盘晞甲帐春赵嘏诗春生药圃芝犹短夜醮斋坛鹤未逥醮之礼至唐盛矣隋炀帝诗迥歩逥三洞清心礼七真马戴诗三更礼星斗寸匕服丹霜薛能诗符呪风雷恶朝修月露清此言朝修之法也然陈羽歩虚词曰汉武清斋读鼎书内官扶出画云车坛上月明宫殿闭仰看星斗礼空虚汉武时已如此

　　律室

　　蔡邕月令章句曰截竹为管谓之律置之密室以葭莩为灰以实其端其月气至则灰飞而管空
　　司马彪续汉书曰候气之法于密室中以木为案置十二律管各如其方实以葭灰覆以缇縠气至则一律飞灰世皆疑其所置诸律方不踰数尺气至独夲律应何也或谓古人自有术或谓短长至数冥符造化或谓支干方位自有感召皆非也盖彪说得其略耳惟隋书志论之甚详其法先治一室令地极平乃埋律管皆使上齐入地则有浅深冬至阳气距地面九寸而止唯黄锺一管达之故黄锺为之应正月阳气距地面八寸而止自太簇以上皆达黄锺大吕先以虚故惟太蔟一律吹灰如人用针彻其经渠则气随针而出矣地有疎密则不能无差忒故先以木案隔之然后实土案上令坚密均一其上以水平其槩然后埋律其下虽有疎密为木案所节其气自平但在调其案上之土耳
　　隋萧悫诗天宫初动罄缇室已飞灰韩偓诗中宵忽见动葭灰料得南枝已有梅皆佳句也夏英公诗玉管飞灰新气应璇霄合璧瑞华凝此又用李贺天官玉管灰剰飞也

　　秦碑三句一韵

　　梁书范云传曰竟陵王子良为会稽太守云为府主簿王克日登秦望山云以山上有秦始皇刻石此文三句一韵人多作两句读之并不得韵又加大篆人多不识乃夜取史记读之暨登山子良命宾寮读之皆茫然不识末问云云曰尝读史记见此刻石文读之如流水子良大悦秦碑有存者泰山碑【兖州】峄山碑【李斯篆郑文宝摹兖州】始皇诏书【李斯篆兖州】梁山刻石【可辨者十九字登州】梁大篆【可辨者十六字登州】始皇朐山碑【海州】会稽山碑【李斯篆越州】二世诏文【李斯篆密州】残碑二十字【李斯篆登州】巫咸乆湫文【俗呼诅楚文李斯篆凤翔府又渭州州学本与凤翔小异】

　　漏刻铭

　　孙绰漏刻铭曰累筒三阶积水成渊器满则盈承虚赴下灵虬吐注阴虫承泻陆机刻漏赋曰激悬泉以逺射跨飞途而遥集伏阴虫以成波吞絙流其如挹此并用阴虫承泻梁元帝新漏铭曰方壶外次圆流内袭灵虬承注阴虫吐吸微若抽茧逝如激电铜史司刻金徒抱箭皆有所袭唐符子璋刻漏赋曰方圆列陛髙卑中度制阴虫以吐输设灵虬以承注铜史应其方金箭刻其数颜舒刻漏赋曰髙卑列级洪杀顺理灵虬屹以俯开阴虫矫而仰止上流注而不竭下吞挹而无已二赋皆仿六朝人制作各尽其趣王廙洛都赋曰挈壶司刻漏尊泻流山叟秉尺随水沈浮此四句亦佳

　　汉复道

　　王维诗复道开长乐青门临上路宋之问诗复道开行殿钩陈列禁兵按汉未央宫长乐宫北有桂宫北宫明光宫皆有复道庙记曰桂宫有紫房复道通未央宫北周围四十里中有明光殿殿有复道从宫中西至城上建章宫神明堂【太平寰宇记】建章宫在长安城外其与未央诸宫隔城相望故跨城而为阁道三辅故事曰神明台在建章宫故垂栋飞阁从宫中西上跨城而出乃达建章也孔光传曰哀帝祖母定陶傅太后居北宫有紫房复道通未央宫太后从复道朝夕至帝所汉室制度凡有宫即有复道也西都赋曰辇路经营修除飞阁自未央而连桂宫北弥明光而亘长乐凌隥道而超西墉掍建章而聮外属薛综西京赋注曰隥阁道也

　　上雍

　　宋元宪公诗积髙人上雍昭配礼从周用上雍二字也唐彦谦诗云低雍畤祈年去雨细长杨从猎归□□司马迁曰迫季冬薄从上上雍雍凤翔府天兴县也上者自下升髙之辞也四面曰雍四望不见四方是之谓雍汉故事凡幸雍悉言上雍也汉初未有南北郊惟雍县有四畤髙帝又立北畤故文帝十五年四月幸雍始郊见五帝景武宣元皆循之秦之离宫多在雍鄠之间故诸帝亦时时临幸也成帝建始中罢雍五畤始祀天地于长安南北郊则前乎此者皆以雍畤为郊丘也西畤者秦襄公始为诸侯居西自以为主少昊之神作西畤祠白帝畤者峙土为髙也即坛也鄜畤者自襄公以后十四年文公东猎汧渭之间卜居而吉梦黄蛇自天而下属地其口上于鄜衍山【阪为衍】作鄜畤唐鄜州义取诸此而鄜州之地不在此也上畤下畤者文公后二百十五年灵公于吴阳作上畤以祭黄帝作下畤以祭炎帝此四畤也北畤者汉髙帝入闗问秦祀上帝何帝也对曰四帝有白青黄赤帝之祠帝曰吾闻天有五帝今四何也已而曰吾知之矣乃待我而具五也乃立黑帝祠名曰北畤成帝建始中罢雍五畤始祀天地于南北郊又有武畤好畤者在雍县旁之吴阳此二畤者不知何世所造参求其地即灵公所立上畤下畤正在吴阳也灵公既立上下两畤则昔之武畤好畤不在五畤之数矣畦畤献公作祠白帝言其如畦畛也密畤者宣公作在渭南祭青帝不在雍也

　　凌烟阁赞

　　徳宗幸凌烟阁见右壁颓剥上有残缺文记每行可辨三五字命録之以问宰臣宰臣卒然无以对遽召蒋乂访之对曰此圣厯中侍臣图赞也暗讽诵不失一字宰臣大惭徳宗叹曰虞世南暗写列士传无以加也唐书此赞今不传矣然贞观十三年诏图画功臣二十四人上自为赞诏曰自古皇王褒崇勋徳既勒铭于锺鼎又图形于丹青是以甘露良佐麟阁着其美建武功臣云台纪其迹宜酌故实弘兹令典今凌烟阁在西内三清殿侧是也画功臣皆北面按西内即太极宫也阁中凡三隔内一层画功髙宰辅外一层写功髙侯王又外一层次第功臣此三隔者虽分内外其所画功臣像貌皆北面者岂北辰所居之义耶按唐河间王元恭碑曰唐初功臣皆图形戢武阁今曰凌烟阁耳戢武之名不见于他书又段志玄碑亦曰图形戢武阁二碑皆当时所立不应差误宋鲍昭有凌烟楼诗瞰江倒楹望景延除俯窥淮海俛眺荆吴我王结驾藻思神居宜此万春修灵所扶凌烟之名六朝已有矣
　　【吕温作勲臣赞旧唐书长孙无忌传载二十四人而阙其一吕温作赞乃并髙申公士廉二十四人代宗广徳二年七月给功臣铁劵藏于太庙图形于凌烟阁宣宗大中二年七月己巳图形功臣于凌烟阁宝应元年徳宗为大元帅封雍王以平河北与郭子仪李光弼等皆赐铁劵图形凌烟阁徳宗纪贞元间徳宗嘉李晟马燧之勲下诏曰昔我烈祖乗干荡坤涤扫五代荒茀体元御极作人父母则有熊罴之士不二心之臣左右经纶参翊缔构昭文徳恢武功王业既成泰阶既平乃图厥容于凌烟楙昭绩效表式仪形君臣之义厚莫重焉歳在乙巳秋七月外行西宫瞻望崇阁见老臣遗像俨然肃然和敬在色观往思今取类非逺且功与时并才与世生茍藴其才遇其时尊主庇民何代蔑有在中宗时有如桓彦范等着朝载之绩在玄宗之时有如刘幽求申弼翼之勲在肃宗时有如郭子仪扫除氛祲今顾晟等保宁朕躬咸宣忠肆力光复宗社订之前烈夫岂多让阙而未録孰旌厥贤有司宜叙前后各图其像于旧臣之处命皇子书其文以赐晟晟刻石于门李晟传宣宗大中初纪史馆差第元和将相图形凌烟阁李绛与焉出绛传武徳功臣十六人贞观功臣五十三人至徳功臣二百六十五人徳宗即位録武徳以来宰相及功臣子孙赐一子正员官史馆放勲阙文十字以三等条奏第一等以阙文一字歳授官第二等阙文六字人每等武徳以来宰相为首功臣次之至徳以来将相又次之大中初又诏求李岘王珪戴胄马周褚遂良韩瑗郝处厚娄师徳王及善张柬之袁恕已崔玄暐桓彦范宋钦则魏知古陆象先张九龄裴寂刘文静刘幽求郭元振房管袁履谦李嗣业张巡许逺卢奕南霁云韦皋张镐李勉张镒萧复栁浑贾耽马燧李憕三十七人皆画像于凌烟阁】

　　唐乐曲【凉州伊州甘州人不知其始盖始于明皇因辑唐乐曲为一编云又按唐人西域志云龟兹国王与臣庶知乐者于岩屿间听风水之声均节成音后翻入中国如伊州甘州凉州也】

　　太宗四曲
　　倾杯曲【长孙无忌作】　乐社曲【魏征作】
　　英雄乐曲【虞世南作】
　　髙宗七曲
　　景云河清歌【亦名燕歌景云见河水清张文叔为之】
　　喜庆善乐　破阵乐　承天乐
　　一戎衣大定乐【伐髙丽宴洛阳城门观屯管教舞按新用武之势】
　　八纮同轨乐【象髙丽平天下定】　夷羌宾曲【辽东平李绩作是曲】
　　明皇三十四曲
　　立部八曲【太常选坐部伎无性识者退入立部伎又选立部伎无性识者退入雅乐部则雅声可知一作可和】
　　一太平安舞　二太平乐安舞【太平并周隋遗音】
　　三破阵乐　四庆善乐
　　五大定乐　六上元乐
　　七圣寿乐　八光圣乐
　　坐部伎六曲
　　一燕乐
　　二长寿乐　三天授乐【武后天授年作】
　　四乌歌万歳乐【武后时有乌能人言万歳】
　　五龙池乐【明皇为郡王时赐第隆庆坊坊之南地忽变为池中宗泛之以厌其祥明皇即位乃作龙池乐】
　　六小破阵乐　半夜乐
　　还京乐【明皇自潞州还京师夜半举兵诛韦后故作此乐】
　　文成曲【明皇作】　霓裳羽衣曲【河西节度使杨钦述献一说罗公逺与明皇逰月宫见仙女数百皆素练霓裳问其故曰云云故作是曲】
　　直道曲【道士司马承祯奉诏作】　大罗天曲【茅士道曲】
　　紫清　道曲【工部侍郎贺知章作】
　　景云　九真紫极
　　小长寿　承天乐
　　顺天乐二曲【并太清宫成太常卿韦绦作】
　　君臣相遇乐【曲商调韦纬作】茘枝香【贵妃生日张乐长生殿奏曲未有名会南方进茘枝故名茘枝香】梨园法曲【法曲本隋乐其音清而近雅炀帝厌其声淡明皇爱之选坐伎三百人教之梨园宫女数百亦为梨园子弟】
　　凉州伊州甘州【天宝乐曲皆以边地名之又诏道调法曲方胡部新声合作】
　　千秋节【明皇生日作】
　　代宗二曲
　　宝应长宁乐【代宗复二京梨园供奉官刘日进献十八曲宫调】
　　广平太一曲【大厯元年作】
　　徳宗四曲
　　定难曲【河东节度马燧献】　继天诞圣乐【徳宗生日昭义节度王虔休献】
　　中和乐【徳宗生日作】　孙武顺圣乐【山南节度于頔献】
　　文宗二曲
　　云韶法曲　霓裳羽衣舞曲【此二曲文宗诏太常卿冯定采开元雅乐作也臣下功髙者赐之又改法曲为仙韶曲】
　　武宗一曲
　　万斯年曲【李徳裕命乐工作万斯年曲以献】
　　宣宗一曲
　　播皇猷曲【帝自制宴礼用之】

　　竹简

　　春秋序曰小事简牍尔雅曰简谓之毕郭璞曰今之简札也说文曰简牒也释名曰简书编也杜周传曰三尺安在哉注曰以三尺竹简书法律也刘向列子序皆杀青书注曰谓汗简刮去青皮也刘向别録曰杀青书治竹作简新竹有汗善折蠧凡作简者皆以火炙干之谓之汗汗者去其汗也吴越曰杀亦治也风俗通曰刘向典校书籍二十余年皆先书竹改易刋定可缮写者以上素今东观书竹素也张景阳诗逰思竹素园寄辞翰墨林是也张璠汉记曰吴佑父恢为南海太守欲以杀青写书佑年十二谏不可海滨多珍玩若成载书盈两必思薏苡之谤文士传曰人于嵩山下得竹简一版上有两行科斗之书张华以问束晳晳曰此明帝显节陵中竹简萧子显齐书曰襄阳有盗发古塜相传是楚王塜获竹简书青丝编简广数分长二尺皮节如新盗以把火照书后人得十余简以示抚军王僧虔云是科斗书考工记周官所缺文也齐春秋曰襄阳人发古塜有玉镜及竹简古书字不可识王僧虔善识字体亦不能解云是科斗济阳江淹博古好事以科斗文字推之则周宣之前也简殆如新李峤诗竹是蒸青外池仍点墨余杨炯诗道书编竹简灵药灌梧桐武元衡诗署分刋竹简书囊护芸香陆龟蒙诗简便书露竹樽破待霜匏宋景文公诗此时刀笔手惭愧杀青人又诗闻道兰台有图籍故留香粉照蒸青苏栾城诗栽向凤池吹律处斸从芸阁杀青余

　　八磨

　　后魏书曰崔亮在雍州读杜预传见其为八磨嘉其有济时用遂教民为碾及为仆射奏于张方桥东堰谷水造水碾磨数十区其利十倍国便之通俗文曰石锅轹谷曰碾嵇含八磨赋外兄刘景宣作磨奇巧特异□转八磨之重因赋之曰方木矩跱圆质规旋（阙文二字）下青以转以干巨轮内建八部外连

　　脑能柔物

　　左氏僖公二十八年晋文公将与楚战梦楚子伏已而盬其脑子犯曰吾且柔之矣杜预曰脑能柔物皮氏録曰羊脑猪脑男子食之损精气又云羊脑食之令五脏消也

　　陈琳赋

　　魏陈琳武军赋曰其刃也则楚金越冶棠溪名工清坚皓锷修刺鋭锋陆陷蘂犀水截轻鸿铠则东胡阙巩百炼精钢函师振旅韦人制缝弩则幽都筋骨恒山檿干通肌畅骨崇缊曲烟其弓则乌号越耗繁弱角端象弭绣质哲弣文身矢则申息肃慎箘簵空疏焦铜毒铁丽毂挞辀马则飞云絶景直鬛騧駵驳龙紫鹿文的■〈日间〉鱼若清道整列按节徐行龙姿凤峙灼有遗英琳之赋戎器瓌壮如此其为檄可知矣琳之檄曰若使水而可恃则洞庭无三苗之墟子阳无荆门之败朝鲜之垒不刋南越之旌不拔也其语意殊佳戴叔伦诗陈琳草奏才还在王粲登楼兴不賖刘长卿诗陈琳书记好王粲从军乐

　　鏁香

　　李义山诗鏁香金屈戌带酒玉昆仑又诗金蟾囓鏁烧香入玉虎牵丝汲井回此皆香器其名鏁者盖有鼻钮施之于帏帱之中者也梁简文帝诗织成屏风金屈膝唇朱玉面灯前出徐彦伯诗画屏绕金膝珠帘悬玉钩李贺诗屈膝铜铺鏁阿甄梦入家门上沙渚屈膝当即是屈戌也　李贺诗晓奁籹秀靥夜帐减香筒又诗象口吹香毾■〈登毛〉暖七星挂城闻漏版亦帐中香也

　　大小山犹二雅

　　乐府解题淮南书有大山小山犹诗有二雅黄太史言章子厚论楚辞皆有所本予初不以为然因叩之子厚曰离骚经本之国风九歌本之大雅九辨本之小雅考之信然常叹息斯人妙解文章之味于翰墨之林千载一人也惜其以世故废学耳

　　北酥

　　沈约谢北酥启曰旷阻阴山之外眇絶蒲海之东自非神力所引莫或轻至按西河旧事曰祁连山冬夏寒凉宜牧牛羊充肥奶酪好当是此类

　　承露盘铭

　　魏母丘俭承露盘铭曰赫赫圣魏绍天维则承露瑰生爰昭懿徳下有蛟龙偃蹇虬纷上有层盘厉彼青云修茎擢擢髙弗可及仙掌岧岧零露是集有直其体有固斯基休征攸降神明攸持少昊惟好我后斯固以介眉寿以保万邦　魏陈王曹植承露盘铭曰岧岧承露峻极太清神石礧磈洪基岳停下潜醴泉上受云英和气四充翔凤所经匪我明后孰能经营近厯阐度三光朗明殊俗归义祥瑞混并鸾凤晨栖甘露宵零神明攸协髙而不倾奉戴巍巍恭统神器固若露盘长存永贵贤圣继迹奕世明徳不忝先功保兹皇极垂祚亿兆永荷天秩　李贺金铜仙人辞汉歌序魏明帝青龙元年八月诏宫官牵车西取汉孝武帝捧露盘仙人欲立置殿前宫官既折盘仙人临载乃潸然泪下唐诸王孙李长吉遂作金铜仙人辞汉歌茂陵刘郎秋风客夜闻马嘶晓无迹画栏桂树悬秋香三十六宫土花碧魏官牵车指千里东闗酸风射眸子空将汉月出宫门忆君清泪如鈆水衰兰送客咸阳道天若有情天亦老携盘独出月荒凉渭城已逺波声小魏既迁汉金铜仙人而曹植所序乃谓明帝所作按曹植铭曰明帝铸承露盘茎长十二丈大十围上盘径四尺下盘径五尺铜龙绕其根龙身长一丈背负两子自立于上林园甘露乃降使植为颂又按三辅故事曰汉武以铜作承露盘髙二十丈大七围上有仙人掌承露盘魏既迁汉盘又作新盘也　俭又有承露盘赋有曰雄干碣以髙立干云雾而上征盖取象于蓬莱实神明之所凭峻极过于阆风凤髙翔而弗升味【一作采】和气之精液承清露于飞云语亦峭拔然读长吉歌非俭植可及也
　　【谢玄晖诗风动万年枝日华承露掌刘孝绰诗仙掌方承露灵乌又转风王褒诗御沟槐影出仙掌露光晞岑文本诗佳气浮仙掌薫风入帝梧韩偓诗露和玉屑金盘冷月射珠宫贝阙寒张九龄诗仙掌明玑入露盘李商隠诗仙人掌冷三霄露玉女窗虚午夜风杨文公诗仙盘露冷蛛丝湿绮阁香风凤吹传刘中山诗三阙月临承露掌九雏乌绕守宫槐胡文恭诗金掌气寒知露重玉壶声近觉天低夏英公诗沆瀣气凉仙掌迥满盘清露结朱英又诗宫槐烟暖莺犹睡仙掌云寒露未晞卢辕诗树揺仙掌露庭接玉楼阴】

　　纬略卷九

　　●钦定四库全书

　　纬略卷十

　　（宋）髙似孙 撰

　　孝碑

　　蔡邕题曹娥碑曰黄绢幼妇外孙虀臼魏武观碑谓杨修曰解不修曰解魏武曰卿未可言待我思之行三十里曰吾已得之令修别记修曰黄绢色丝也絶字幼妇少女也妙字外孙女子也好字虀臼受辛也辞字谓絶妙好辞也魏武亦记之乃与修同叹曰我才不如卿三十里【世说】　刘长卿诗旧石曹娥篆空山禹帝祠权徳舆诗黄绢碑文在青松隧路新此用黄绢二字惟刘孝绰诗孝碑黄绢女神涛白鹭翔此二句妙甚用孝碑奇特人所不致思也

　　守庚申

　　唐时衣冠往往守庚申如皮日休白乐天诸公是也道士程紫霄有朝士夜会终南太乙观拉师同守庚申师作诗曰不守庚申亦不疑此心良与道相依玉皇已自知行止任汝三彭说是非【洛中记异】　三尸上尸青姑伐人眼中尸白姑伐人五脏下尸血姑伐人胃命又曰一居人头令人多思欲好车马一居人肠令人好饮食轻恚怒一居人足令人好色喜杀凡庚申日三尸言人过古语云三守庚申三尸伏七守庚申七尸灭【酉阳杂俎】　甲子庚申是中鬼録□青□躁秽之日夫妇不可以同席当清斋不寝【真诰】

　　凤尾诺笠【泽丛书有说凤尾诺】

　　齐髙帝使江夏郡王学凤尾一学便工帝以玉骐驎赐之盖诸侯笺奏皆批曰诺诺字有尾若凤焉盖花书也有持二画求售乃杨妃并马上马图题陈宏二字笔力甚清壮又如有两墨迹如飞燕状全类凤尾者殊不可晓徐考之乃江南李王花书陈宏者会稽人天宝间妙于画尝写明皇御容与太真二图笔墨之妙不可赞叹韩子苍诗翠华欲幸长生殿立马楼前待贵妃尚觅君王一回顾金鞍欲上故迟迟即此二图也蔡天启集中亦有此诗程子山题宋■〈日奂〉景晋待制所藏陈宏画明皇太真聮镳图太真上马图诗并辔春风禁籞逰外间底事上心头骑驴后日嘉陵道料得君王始欲愁阿环百巧専恩宠自是三郎騃不知上马未应浑乏力要回一顾特迟迟余所得二图即此本也

　　氷蚕

　　王贞白寄郑谷诗曰火鼠重烧布氷蚕独茧丝直须天上手裁作领巾披陈标诗吴女秋机织曙霜氷蚕吞线月盈箱皮日休诗毫端白獭脂犹湿指下氷蚕子欲飞　乐府杂録曰康老子尝买一旧锦褥有波斯见之乃曰此氷蚕丝所织暑月陈于座则满室清凉　王子年拾遗记曰东海圆峤山有氷蚕长七寸有鳞角以霜雪覆之始为茧其色五采织为文锦入水不濡入火不燎

　　青云干吕

　　汉武帝时西域逺夷来贡云常占东风入律百旬不休青云干吕连月不散意中国有好道之君故搜奇藴而贡神香歩天林而清猛兽乗毳车以济弱渊策骥足以度飞沙【十洲记】　唐清边道大总管建安郡王攸宜禡牙文曰青云干吕白环入贡盖用此唐人曾以此命题试进士令狐楚诗郁郁复纷纷青霄干吕云王履贞诗异方占瑞气干吕见青云

　　娘子兵

　　平阳公主闻髙祖起义兵太原乃招集亡命以迎军时号娘子兵【刘餗隋唐嘉话】　尉迟乙僧画平阳公主像据鞍佩櫜鞬唐初奇笔画马尤精好在韩干上

　　比干墓铭

　　唐开元中偃师人耕地得古铜盘篆奇古其文曰右林左泉后冈前道万世之宁于焉是宝考之图经乃比干墓铭【东皋杂记】　兰亭续帖赐书堂帖皆有此篆

　　水麝天

　　宝中虞人获水麝脐香皆水也每取以针刺之香气倍于肉麝【出刍香后谱】

　　辟寒香

　　汉武时外国贡辟寒香室中焚之虽大寒人必减衣【徐铉述异记】　魏明帝时昆明国贡嗽金鸟饲以真珠饮以龟脑常吐金屑如粟鸟性畏寒处之小室水精为户内外通光名辟寒台宫人以鸟吐金饰钗谓之辟寒金【洞冥记】　许浑诗还磨照宝镜犹挿辟寒金唐交趾国进犀一株以金盘置于殿中暖气袭人使者曰此辟寒犀也【王仁裕开元天宝遗事】　李商隠诗有云犀辟尘埃玉辟寒则玉亦辟寒矣唐东夷所贡之玉长尺数寸积之可以燃鼎置之室中不复挟纩当是此玉也又有却寒鸟者唐懿宗朝赐公主出降帘云是此鸟骨织帘紫色而斑若玳瑁悬帘则暖【物类相感志】

　　史叙事

　　晋张辅曰司马迁叙三千年事五十万言班固叙二百年事乃八十万言自昔史氏所书两人一事则曰语在某人传晋书载王隠谏祖约奕棊一段几二百字两传俱出此为文烦矣【孔氏杂说】

　　■〈飠固〉饼

　　人呼胡饼为鹘饼【胡骨切】又呼为■〈飠固〉饼【户乌切】然■〈飠固〉字从食从固王乂注曰■〈飠固〉饼也今所谓■〈飠固〉饼者即此义此字也释名曰饼并也搜掇面使合并也胡饼言以胡麻着之也崔鸿前赵録曰石季龙讳胡改胡饼曰麻饼晋书曰王长文在市中囓胡饼肃宗实録曰杨国忠自入市衣袖中盛胡饼缃素杂记曰张公所论有鬻胡饼者不晓名之所谓易其名为炉饼以为胡饼者胡人所啖故曰胡饼也赵毅大业杂记曰隋髙祖意在忌胡器物渉胡言者咸令改之胡床曰交床胡荽曰香荽胡瓜曰黄瓜然江都执帝者乃令狐行达也

　　滕王蛱蝶图

　　王建宫词内中数日无呼唤写得滕王蛱蝶图酉阳杂俎曰滕王画蝶图有数名江夏班大海眼小海眼村里来菜花子唐艺文志有滕王蛱蝶图二卷滕王名元婴髙祖子又有嗣滕王湛然画蜂蝉燕雀能巧之外曲尽情理【唐名画録】后山赋宗室画诗滕王蛱蝶江都马一纸千金不当价用事精也

　　七入书府

　　徐坚多识典故七入书府【大唐遗事】应璩百一诗问我何功徳三入承明庐苏颋诗最荣三入地还美再来时宋之问诗三入文史林再拜神仙署此用承明三入事耳况七入书府乎马融以通博三入东观亦非可及也

　　尔雅

　　尔雅注今所传者郭璞孙炎耳所谓樊光尔雅注李巡尔雅注沈璇尔雅集注已不可复见郭璞有尔雅图江灌有尔雅图赞皆奇书是亦不减山海经图也张揖既作博雅刘伯庄又有续尔雅草木虫鱼该括略尽选中惟郭璞特注上林赋张揖又注之他人不及其精确也其它所谓孝经尔雅石经尔雅蜀尔雅蕃尔雅小尔雅皆自成一书也

　　滕六降雪

　　晋州刺史萧至忠将以腊日畋游有樵者于霍山见一长人俄有彪兕鹿豕狐兎骈匝长人曰余玄冥使者奉北帝命腊日有萧使君畋猎汝等若干合鹰死若干合箭死有老麋屈膝求救使者曰东谷严四善谋羣兽从行薪者随觇之茅堂中有黄冠一人老麋哀请黄冠曰若令滕六降雪巽二起风即萧使君不复猎矣薪者回未明风雪萧使君果不出此雪中故事之奇诡也夫有所谓丰隆屏翳则滕六巽二固为神矣以巽二为神尤晓然神仙感遇传曰叶仙韶遇雷神授以墨篆曰行之可以致雷立功救人吾兄弟五人要闻雷声但唤雷大雷二此曰雷大雷二则雪可滕六风可巽二矣

　　答客难

　　东方朔答客难扬雄解嘲班固宾戏崔骃达旨崔寔答议蔡邕释诲陈琳应议皆出于客难而作然其雄放豪特皆不能及也

　　红靺鞨

　　文与可朱樱歌金衣珍禽弄深樾禁籞朱樱斑若缬上幸离宫促荐新藤篮宝笼貂珰发凝霞作丸珠尚软滴露成津蜜初割君王日午坐猗兰翡翠一盘红靺鞨此歌最称奇絶然靺鞨二字人少用按唐宝记曰红靺鞨大如巨栗赤烂如朱樱视之如不可触触之甚坚不可破施此事于樱桃尤为奇切不读宝记未知文公用事之妙也王元之樱桃诗磊落火齐珠参差珊瑚丛便不及
　　南史曰天竺国出火齐状如云母色如紫金有光耀别之则如蝉翼积之则如纱縠之重沓王子年拾遗记曰董偃常卧延清之室设火齐屏风张衡西京赋曰翡翠火齐络以美玉集韵曰琉璃火齐珠说文曰火齐玫瑰也

　　乾坤一弹丸

　　蒋颍叔观太史局铜浑仪诗日月双连璧乾坤一弹丸弹丸字出孔颕达曰天包地外犹鸡卵之裹黄圆如弹丸然汉书曰日月如连璧耳连璧二字出易坤灵图曰至徳之明日月若合璧余愚见用日月双旋蚁对之亦佳旋蚁二字出抱朴子曰天圆如盖地方如棊局天（阙文七字）蚁行磨上磨左旋蚁右去磨行速蚁不得已（阙文五字）对弹丸尤妙

　　水精如意

　　李商隠诗水精如意玉连环下蔡城危莫破颜吴孙和悦邓夫人常置膝上弄水精如意悞伤夫人颊医和白獭髓杂玉琥珀屑为粉傅之疮灭颊上犹有赤点如痣视之益妍媚商隠诗正用此东坡梅花诗檀心已作龙涎吐玉颊何劳獭髓医亦用此也

　　北风图

　　汉桓帝时刘褒画云汉图见者皆热又画北风图见者复寒【博物志】　隋朝官本有卫协画北风图一卷不复有汉人之笔矣然古人多好以诗为图陆探微有新台图卫协又有黍离图司马昭又有豳风七月图戴安道作南都赋图人尚以为有益而况以诗为图乎

　　芸台

　　傅亮诗柔茘迎时萋芳芸应节馥庾信诗芸香上筵阁碑石向鸿都崔备诗旧帙芸香在空奁药气余周朴诗金马门前马芸香阁上香按鱼豢典略曰芸香草也辟纸蠧鱼藏书台称芸台藏书阁称芸阁已上四诗皆言香也许慎说文曰芸似苜蓿杂礼图曰芸即蒿也叶似邪蒿香美可食今江东人茹为生菜甚香古之秘阁以辟书鱼

　　徐陵谢馔启

　　陈徐陵谢敕赐祀三皇五帝馔余启曰丼泉之殿旧礼羲轩长乐之宫本图尧舜东京晩世旷代无闻西汉盛仪复覩今日金壶流十旬之气玉案备千品之羞昔绛罗为荐既延王母紫盖为坛允招太乙同斯美号理致众皇臣以余年预陪清祀如登瑶席遂饮琼浆如陵启所云则武帝丼泉之祀不止太乙文帝时诏绘古帝王名臣像于殿壁又汉明帝好画别立画官诏博洽之士班固贾逵辈取经史事画之起伏羲凡五十谓之画赞此所谓长乐之宫本图尧舜也

　　金仙氏

　　杨文公龙泉金沙塔院记曰金仙氏之教有自来矣身毒之国纪于山经竺干之师闻于柱史西京名将得休屠祭天之神东汉诸王为蒲塞桑门之供道之行也源逺乎哉此可谓善用事最是山海经老子二事古今人皆不曾用

　　昭华玉

　　帝尧见舜于二宫而问政试以五典舜遂举八凯使佐后土以揆八事八元使布五教于四方舜有大功二十尧乃赐舜以昭华之玉老而命舜代以摄政　昭华玉者律管也又曰昭华管秦府库中玉笛也长二尺三寸六孔吹之则见车马山林隠鳞相次息并不复见其上铭曰昭华之管【博物志】庾信诗更爱昭华玉还披兰叶图胡文恭诗仙致昭华玉神来弱水香唯夏英公诗延喜灵珪上昭华瑞管中乃用管字也

　　车渠椀

　　魏文帝车渠椀赋曰料珍怪之上美无兹椀之独灵包华文之光丽发符采而扬荣王粲车渠椀赋曰挺英才于山岳含阴阳之淑贞光清朗以内曜泽温润而外津曹植车渠椀赋曰惟斯椀之所生于凉风之峻湄隠神璞于西野拟朝阳而发晖应玚车渠椀赋曰惟斯椀之奇玮诞灵岳而奇生荫碧条以纳曜■〈噏欠〉朝霞而发荣潘尼琉璃盌赋曰览方贡之彼珍玮兹椀之独奇济流沙之絶险越葱岭之峻危江总玛瑙盌赋曰出昆仑之仙阜觞玄洲之玉酒皆奇语

　　流苏

　　流苏是四角所繋盘线绘绣之球五色同心而下垂者流苏帐者古人繋帐之四隅以为饰耳【张师正倦游録】　江总诗银床金屋挂流苏宝镜玉钗横珊瑚刘孝威诗机顶挂流苏机傍垂结彩徐陵诗流苏金帐挂香囊织成罗幔隠灯光温庭筠词油壁车轻金犊肥流苏帐晓春鸡早

　　若下水

　　吴録曰长城若下酒张协七命曰荆南乌程豫北竹叶即此酒也舆地志曰南岸曰上若北岸曰下若村人取若下水酿酒醇美胜于云阳又曰霅水亦若下之异名
　　七命所云荆南乌程豫北竹叶说者以荆南为荆州然乌程县在今湖州与荆州相去甚逺县南五十歩有若溪夹溪悉生箭箬南岸曰上箬北岸曰下箬居人取下箬水酿酒醇美俗称箬下酒刘梦得骆驼桥下苹风起鹦鹉杯中箬下春即此也荆溪在县南六十里以其水为荆山出因名之张玄之山墟名云昔汉荆王贾登此山因以为名所谓荆南乌程即荆溪之南耳若以为荆州则乌程去荆州三千余里封壤大不相接矣以湖州图经考之乌程县以古有乌氏程氏居此能酝酒因此名焉其荆溪别在长兴县西南六十里此溪出荆山张协七命所云酒则荆南乌程所谓荆南者荆溪之南也李贺诗樽有乌程酒为君千里寿即此也宋景文公送张说赴吴兴幕诗政余底处邀真赏洲上风■〈艹宾〉箬下杯

　　神气

　　神者气之子气者神之母形者神之室气清则神畅气浊则神昏气乱则神劳气衰则神去室空则形腐人以神为道以道为生生道两存故长生久视【出修真秘诀】欲养神先须养气养气先须养脑养脑先须养精养精先须养血养血先须养唾养唾先须养水而九还七返者大而论之一年小而论之一日北斗一日一夜一周天天降地腾从寅至申为七返却到坤为九还【修真秘诀】八公有言食草者力食肉者勇食谷者智食气者神【吐纳经】欲为道者口常吐死气取生气慎笑节语常思其形【陶弘景真诰】

　　东坡论文选

　　文选编次无法去取失当齐梁文字衰陋萧统尤为卑弱如李陵五言皆伪今日观渊明集可喜者甚多而独取数篇渊明作闲情赋正所谓国风好色而不淫正使不及周南与屈宋所陈何异而统大讥之此小儿强解事也予固不敢妄议如楚词九歌凡十有一孰为可取孰为可删而文选仅取其半耳至若李龙眠作九歌图则国殇礼魂便不能画矣然画又非文选之比

　　属车

　　隋志曰昔诸侯贰车九乗秦灭九国兼其车服故为八十一乗汉犹不改武帝祠太一甘泉则尽用之明帝上原陵又用之法驾三十六乗小驾十二乗隋开皇中大驾十二乗法驾减半大业初属车备八十一乗炀帝问于阎毗毗曰此起于秦故张衡赋曰属车九九是也

　　龟础

　　呉王射堂柱础皆如伏龟【徐铉述记】袁宏宫赋曰海龟之础宋景文公作燕肃简挽诗七兵荣赠册沈础贲龟趺用龟础二字

　　白字本草

　　滕元发云一善医者惟取本草白字药用之多验苏子容云黑者是汉人益之【东坡】　本草一书岂可不熟如权德舆诗中邦均禹贡上药验桐君李羣玉诗注药陶贞白寻山许逺游王绩诗行披葛公注坐验农皇帙杜甫诗药纂西极名兵流指诸掌李益诗草木分千品方书问六陈皆留意于此者

　　寒具

　　桓玄爱重图书每以示宾客有不好事者正食寒具以手捉书画大点污玄惋惜移时自后每出法书辄令洗手【张彦逺名画记】所谓上有晋人寒具油者是也寒具二字出周礼笾人注曰清朝未食先进寒具口实之笾【齐民要术】食经曰寒具今之镮饼也宋景文公诗客咏南窗蒲齿胜食无寒具画厨开然则刘禹锡佳话有寒具诗云纎手搓来玉数寻碧油轻醮嫩黄深夜来春睡浓于酒压匾佳人纒臂金乃以捻头为寒具也【即馓子也】东坡集有此诗言佳话谓之捻头

　　古砚

　　唐人诗【偶忘姓名】癖性爱古物终歳求不得昨朝得古砚兰河滩之侧波涛所击触背面生隟隙质状朴且丑令人作不得读此诗可谓好事之至砚之瓌古可想矣刘禹锡诗□君滩头拣石砚白帝城边寻野蔬

　　瘗鹤铭

　　欧公曰瘗鹤铭题云华阳真逸撰刻于焦山之足按润州图经云王羲之书然笔法不类羲之而类颜鲁公华阳真逸顾况道号碑无年月疑前后有人同斯号者杜子美诗山阴不见换鹅经京口空传瘗鹤铭真作右军书矣按陶隠居画传曰隠居号华阳真人晩号华阳真逸则瘗鹤铭为隠居不疑及日休悼羽士诗大椿枯后新为记仙鹤亡来始有铭且言前朝文集未有悼道士碑铭其用鹤铭可谓神奇

　　范蠡游五湖图

　　陈恭公判亳州遇生日亲族多献老人星图侄世修独献范蠡游五湖图且赞曰贤哉陶朱霸越平呉名遂身退扁舟五湖公即日纳印明日致仕【魏泰杂录】　隗嚣传曰范蠡收责勾践乗舟于五湖注曰计然云范蠡乗舟于五湖逰五湖见此韩魏公初罢相出镇长安或献诗曰是非莫问门前客得失须凭塞上翁引取碧油红斾去邺王台畔醉春风公以为然请守相州毕仲询【幕府燕闲録】

　　列女图

　　此图自密康公母至赵括母凡十五考之刘向传乃仁智一卷世传龙眠李公麟所作然按隋朝官本有卫协画列女图一卷隋王广有列女仁智图一卷陈公恩有列女贞节图仁智图李氏之笔固当祖述于此又按后汉顺烈梁皇后常以列女画于左右以自监戒【本纪】又后汉宋弘常燕见御座新屛风图画列女帝顾视之弘正容言曰未见好徳如好色者光武即命撤之观此则列女图又始于汉矣

　　养生

　　太祖召华山陈抟问养生之术抟曰得便宜处再莫去上大喜【胡讷见闻録】　任惠公晚年康强或问养生之术公曰读文选而有悟耳所谓石韫玉而山辉水含珠而川媚是也【春明退朝录】

　　宅经

　　凡宅东下西髙富贵雄豪前髙后下絶无门户后髙前下多足牛马凡宅地欲坦平名曰梁土后髙前下名曰晋土居之并吉西髙东下名曰鲁土居之富贵当出贤人前髙后下名曰楚土居之凶四面髙中央下名曰卫土居之先富后贫

　　碧落碑

　　绛有碑篆千余字李阳冰爱之其中有碧落二字谓之碧落碑后有识者云有唐十三祀龙集敦牂孝子李训等为母造道门尊像【唐潘逺记闻谈】其一曰绛州碧落观龙朔中刺史李谌为母太妃追荐所造神人所篆【洛中纪异】　沈羲飞升有白鹿青龙车羽衣持节以青玉界丹版拜羲为碧落侍郎碧落天也【列仙传】　唐翟楚贤有碧落赋多奇语今録于此
　　散幽情于曩昔凝浩思于典坟太初与其太始髙下混其未分将视之而不见欲听之而不闻爰及寥廓其犹槖钥轻清为天而氤氲重浊为地而盘礴尔其动也风雨如晦雷电共作尔其静也体象皎镜是开碧落其色清莹其状冥寞虽离娄明目兮未能穷其形其体浩瀚其势弥漫纵夸父逐日兮不能穷其畔浮沧海兮气浑暎青山兮色乱为万物之羣首作众才之妙观至妙至极至神至虚莫能测其末未能定其初五石难补九野环舒星辰丽之而照曜日月凭之而居诸非吾人之所仰实列仙之攸居尔乃遗尘俗务遐躅养空栖无惩忿窒欲凌清髙而自逺振羽衣以相属七日王君永别缑山之上千年丁令暂下辽水之曲别有怀真俗外流念仙家抚龟鹤而增感顾蜉蝣而自嗟乃炼心清志洗烦荡邪凝魂于秘府驰妙于飱霞云梯非逺天路还赊情恒寄于绵邈愿有托于灵槎

　　分风送船

　　荆州记曰洞庭湖神【一曰宫庭湖】遇客祈祷能分风送南北船【拾遗记】　汉曹毗诗分风为二擘流成两刘刚诗回舻乗泒水举棹逐分风正谓此也汉郑弘少时采薪得一遗箭顷之有人觅箭问弘何所欲弘识其神人也答曰常患若耶溪载薪为难愿朝南风暮北风后果然世号樵风水经曰郑弘少以清节自居恒躬采伐用贸粮膳每出入溪津常感神风送之村人贪藉风势常依随往还有淹留者徒辈相谓曰汝不欲及郑公风耶其感致如此宋之问诗归舟何路逺日暮便樵风秦系题镜湖野老所居诗湖里寻君去樵风送往返孟浩然诗帆得樵风送春逢榖雨晴皮日休诗海月为京信樵风送酒船胡文恭公诗雨别荆台梦风回越水樵钱公辅诗仙客常因一箭赠樵风长到五云间允初征镜湖故事诗将寻炼药井更逐卖樵风杨亿送越僧诗花雨六时飘讲席樵风千里送浮杯齐唐诗濯足樵风波振衣禹穴巅呉奎诗樵风漾归舟飘然一叶轻分风南北葢不止若耶溪也

　　贺雪

　　贺雪之礼起于唐李洞诗贺雪已成金殿梦看涛终负石楼期刘庭琦诗姑射山中符圣寿芙蓉阙下降神车李峤诗大周天阙路今日降神车韦应物诗厕迹鹓鹭末蹈舞丰年期正是贺雪时所作也然唐故事雪中多宴羣臣宗楚客诗太乙天为水蓬莱雪作山徐彦伯诗琼树留宸瞩璇花入睿词张说诗含花雪告丰李适诗写曜衔天藻呈祥拂御衣此皆是雪中侍宴应制也唐类表有贺雨雪表一卷贺表亦始于此

　　五夜

　　汉旧仪曰中黄门待五夜谓甲乙丙丁戊也唐太宗所谓甲夜理事乙夜观书者本此颜氏家训曰或问一夜五更何所训答曰汉魏以来谓甲夜乙夜丙夜丁夜戊夜又谓之五更皆以五为节西都赋曰卫以严更之署必以五为节者言自夕至旦经渉五时虽冬夏之晷长短参差而盈不尽六缩不至四进退五时之间故曰五更也唐韦珣尝问刘禹锡曰五夜者甲乙丙丁戊相更迭耳而又有子夜何耶晋时有子夜者善歌子夜女子名也故李义山云莺能歌子夜又云心酸子夜歌太白亦有子夜歌行韦珣以子夜为五更之数非也又有所谓午夜者为半夜时如日之午也李长吉七夕诗罗帏午夜愁杜少陵所谓午夜漏声催晓箭是也独更点之制无所著见韩愈诗鸡三号更五点李郢诗江风彻曙不成睡二十五点秋夜长李商隠诗金殿销香闭绮笼玉壶传点咽铜龙惟此三诗言点也陈伏知道从军五更转诗曰一更刁斗鸣校尉逴连城遥闻射鵰骑悬惮将军名二更愁未央髙城寒夜长试将弓学月聊持剑比霜三更夜警新横吹独吟春强听梅花落误忆栁园人四更星汉低落月与云齐依稀北风里胡笳杂马嘶五更催送筹晓色映山头城乌初起堞更人悄下楼
　　禁城钟鼓五更已竟而外间刻漏方交五更杀五更后禁城不复更撃钟需平明漏下二刻方椎鼓数十声门开唐王建词每夜停灯熨御衣银熏笼底火霏霏遥听帐里君王觉上直钟声始得归本朝王岐公宫词焚香先熨赭黄衣恐怕阳台进御迟禁鼓六更交早直归来还是立班时质之二词禁中更鼓不究平晓者盖交更之际翼日当直宫女须以未晓前先表受事则凡应奉早朝皆可夙办若候正交五更始来则不及事矣王建所谓上直钟声者禁中五更晓钟也岐公所谓六更者明宫殿五更之外更有一更也其实宫中以外间四更促为五更耳至如郊祀大祀车驾宿斋青城则斋殿门外内五更均促使短如宫中常节至青城门外则五更平分须晓乃竟故奉常礼皆于宫漏之外

　　圆觉

　　书说命厥徳修罔觉只一觉字孟子以先知觉后知以先觉觉后觉予将以斯道觉斯民也凡两言之亦十字圆觉经中说觉字及圆觉菩萨号共一百八十觉字是何言之之切悟之之艰也如华严经梵行品一连用三十七耶字又二耶字在前不连文此一品连用耶字之势甚衮衮是盖译润之功也

　　青砚

　　古人多用青砚盖端歙始着乎唐耳庾肩吾谢铜砚笔格启曰烟磨青石已践孔子之坛管挿铜龙还笑王生之壁砚谱曰淄川金雀石色绀青声如金玉又曰李后主青石砚墨池中黄石如弹丸水常满终日不耗后归朝陶谷见而异之砚大不可持乃取石弹丸去后主曰惟此石弹丸能生水索之良苦陶碎之石破中有小鱼跳地上即死自是砚无复润泽东坡杂说曰陆道士蓄一砚圆首斧形色正青皆有斜月纹甚能光墨而宜笔今山川记载蔡子池青石可为砚正此之类也

　　翠粲

　　陆放翁尝问余曰比在成都市时见彩帛铺牓曰翠色真红殊不晓所谓红而曰翠何也余曰嵇康琴赋曰新衣翠粲缨徽流芳班婕妤自悼赋曰纷翠粲兮纨素声翠粲取其鲜明也东坡牡丹诗一朶妖红翠欲流盖取乡语放翁击节大喜
　　少卿章岵尝官于蜀持吴罗朔绫至官与川帛同染红后还京师经海润吴朔之帛色皆渝变惟蜀者如旧后询蜀人之由乃云蜀之蓄蚕与他邦异当其眠将起时以桑灰喂之故其色然世之重川红多以染之良盖不知由蚕所致也

　　卷什

　　沈约宋书谢灵运传曰纷披风什五臣注曰十篇同卷谓之什今之诗家作一篇遽曰什非也栁子厚答沈起书云今乃五十篇之赠其数相什宋景文公诗栖迟自乐周人什偃息终非魏国藩此方用得是

　　纬略卷十

　　●钦定四库全书

　　纬略卷十一

　　（宋）髙似孙 撰

　　储胥

　　汉书曰武帝因秦林光宫元封二年增通天迎风储胥露寒长杨赋曰木雍抢累以为储胥颜师古曰储峙也胥须也以木雍抢及累绳连结以为储胥言有储蓄以待所须也宋景文公伤孟昭图诗密疏叩储胥又侍宴诗秋色遍储胥又思归老诗至今三籍在储胥答朱彭州诗九蕃宫树老储胥又续春词苍龙驱暖入储胥其实储胥乃宫宇之名露寒是名储胥何为不是名

　　豕苓

　　庄子曰药也其实堇也桔梗也鸡壅也豕苓也是时为帝者也郭注曰当其所须则无贱非其时则无贵故此数种若当其时而用之则为主故曰是时为帝者也孙真人方所谓五苓散凡五味木猪苓为主故曰五苓其法盖与庄子之言合

　　周祇月赋

　　谢庄月赋曰日以阳徳月以阴灵【唐沈明赋曰日有朝灵月有宵徳葢出于此良佳】擅扶光于东沼嗣若英于西溟宋周祇月赋曰二气理化精者能镜阳得一以朗旦月待终而夕暎其状也气融结而照逺质明润而真虚弱不废照清不激污意气之髙不在谢庄下也

　　鲒酱

　　汉书曰汉律会稽献鲒酱二升鲒蜯蜃之属今大蛤【音姞】也梁刘孝绰诗晋安王赉鰕酱启曰龙酱传甘退诚可陋蚔醢称贵追觉失言呉録地理志曰鲎子如麻取以为酱甚美又如所谓鲎酱鰕鲊天暖未能多致凡醢酱之属虽甚么微未有不出于古人之法也

　　五色雁赤雁

　　汉书郊祀志曰宣帝于河西筑世宗庙告祀有五色雁集殿前唐书曰贞元十年同州献五色雁昔武帝行幸东海获赤雁作朱雁之謌故班固曰白麟赤雁芝房宝鼎之謌荐于郊庙礼乐志曰赤雁集六纷员殊翁杂五采文孟康曰翁雁颈也言其文采殊异也即是五色雁矣许敬宗诗塞门朱雁入郊薮紫麟游元稹诗池筑呈朱雁坛场得白麟

　　东南一尉

　　周庾信庆平邺表曰泰山梁甫以来即有七十二代龙图龟书之后又已三千余年虽复制法树司礼乐殊异至于文离武落剡木弦弧席卷天下之心包吞八荒之志其揆一焉政须东南一尉立于北景之南西北一候置于交河之北东南一尉西北一候扬雄之言也此用得妙汉制郡置尉事体深重始冯翊之髙陵扶风之郿迄交趾之麓冷合浦之珠崖郡国一百三为都尉治者九十有四班固志中并不及此可谓阙典之大者其它如闗都尉农都尉属国都尉匈奴浑懐都尉玉门阳闗都尉有官制所名者有因事剏置者如王孙【一作新】为右辅尉梅福为南昌尉赵广汉为京辅尉尹翁归为弘农尉毋将为沛郡尉

　　锦瑟

　　唐李义山锦瑟诗锦瑟无端五十弦一弦一柱思华年庄生晓梦迷蝴蝶望帝春心托杜鹃沧海月明珠有泪蓝田日暖玉生烟此情何待成追忆只是当时已惘然　山谷道人读此诗殊不晓其意后以问东坡坡云此出古今乐志云锦瑟之为器也其弦五十其声感怨清和按李诗庄生晓梦迷蝴蝶感也望帝春心托杜鹃怨也沧海月明珠有泪清也蓝田日暖玉生烟和也一篇之中曲尽其意史称其瑰迈奇古信然刘贡父诗话以谓锦瑟乃当时贵人爱姬之名义山因以寓意非也

　　新旧火

　　隋书王劭传曰劭以古有鑚燧改火之义近代废絶于是上表请变火曰臣谨按周官四时变火以救时疾火不数变时疾必兴圣人作法岂徒然也今温酒及炙肉用石炭柴火竹火草火麻荄火气味各不同以此推之新火旧火理应有异

　　金像铭

　　北齐邢子才金像铭曰妙形难像至理希诠形之所及理亦在焉神仪内莹宝相外宣应灵肹蠁感发大千圆光照耀映被无边托铭斯在旷刼方传此数句佳作也比年得一金铜菩萨像真所谓神仪内莹宝相外宣者唐李峤有金铜瑞像记盖屑金银珠玉七宝以范之此菩萨像纵非六朝亦是唐旧物近代未尝作此也

　　灵芝宫

　　王安国直宿崇文院梦有邀至海上宫殿甚盛笙箫大作题曰灵芝宫有一人隔水止之曰时未至且令去恍然梦觉禁钟已鸣矣平甫为诗曰万顷波涛木叶飞笙箫宫殿号灵芝挥毫不似人间世长乐钟声梦觉时后四年卒曾巩梦与平甫会因吊之平甫笑不止傍一人曰平甫已列仙官矣乐非尘世比也【魏泰杂记】如马周为素雪宫仙官李贺作白瑶宫记陶弘景为蓬莱都水监固有此事也平甫女名茂者有刻石曰曾子固旧有梦记以述其事子固之文不复见矣
　　东坡曰余在颍川梦至一官居人物与俗无异而山川清逺有足乐者顾视堂上榜曰仇池觉而念之仇池武都氐故地杨难当所保余何为居之明日以问客客有赵令畤徳麟者曰何为问之此乃福地之小有洞天之附庸也杜子美盖云万古仇池穴潜通小有天神鱼人不见福地语相传近接西南境长懐十九泉何时一苑屋送老白云边他日工部侍郎王钦臣仲至谓余曰吾尝奉使归过仇池有九九泉万山环之可以避世如桃源也唐书志成州同谷县有仇池与秦州接壤又东坡送范景仁游洛中诗藓书标洞府松盖偃天坛注欧阳永叔尝游嵩山日暮于絶壁上见苔藓成文云神清之洞明日复寻不见又六一居士集有戏答唐山隠者诗我昔曾为洛阳客偶向岩前坐盘石四字丹书万仞崖神清之洞锁楼台盖纪此事余谓二公神仙中人宜所梦所见之异也括异志庆厯中有朝士将晓赴朝见美女三十余人靓妆丽服两两并马而行丁度观文按辔于其后朝士惊曰丁素俭约何姬之众耶有一人最后行朝士问曰观文将宅眷何往曰非也诸女御迎芙容馆主俄闻丁卒欧阳仲淳父曰尝梦上帝命我为长白山主明年卒东坡有诗死为长白主名字书绛阙按松漠纪闻长白山在今山东南白衣观音所居其山禽兽皆白人或秽之必致蛇虺之害也

　　泰节二卦

　　真宗召大理评事冯元说周易泰卦元敷述卦体以谓地天为泰言天气下降地气上腾然后交泰犹君下接于臣则臣上承于君然后君臣道通若天以髙亢位上则地无由得交于天天地不相交何由得泰君以尊大自恃臣无由得接于君君臣不接何由得泰【石介三朝圣政録】　皇佑中待制王安国迩英阁讲周易至节卦有慎言语节饮食仁宗问贾魏公曰慎何言语节何饮食公曰在君子言之则出口之言皆慎入口之食皆节在王者言之则命令为言语燕乐为饮食君天下当慎命令节饮食燕乐上大喜

　　文火

　　顾况茶论曰煎以文火细烟小鼎长泉皮日休茶诗山謡纵上下火候还文武王季友诗炼丹文武火未成卖药贩山不贩名如周贺诗屋雪凌髙树山茶称逺泉颇类所谓长泉矣长泉二字尤佳姚合诗酒用林花酿泉将野水煎张乔诗簟冷窗中月茶香竹里泉皆不及姚合诗所谓酒用林花酿以花酿酒当是酴醿酒之类景龙文馆记曰赐近臣酒乃用酴醿二字也

　　松烟石墨

　　鼌氏墨经曰古用松烟石墨二种石墨自晋魏以后无闻松烟之□自汉贵扶风隃糜终南山之松蔡质汉官仪曰尚书令仆丞郎月赐隃糜大墨一枚晋贵九江庐山之松卫夫人笔阵图曰取庐山松烟唐贵易州潞州之松上党松心尤先见贵后唐则宣州黄山松歙县黟山松罗山松李氏以宣歙之松类易水之松沈存中延州石液墨诗二郎山下雪纷纷旋卓穹庐学塞人化尽素衣今未老石烟多似洛阳尘如存中诗所云则北方固自有所谓石墨矣

　　三代鼎器名

　　商鼎　文王鼎　周公鼎　周姜鼎　虢姜鼎　郑伯姬鼎　伯姬鼎　晋姜鼎　孔文公鼎　鲁公鼎　宋公鼎　单冏鼎　宋君鼎　宋君夫人鼎　东宫方鼎　得鼎　庚鼎　乙鼎　大鼎　始鼎　栾鼎　趠鼎　辛鼎　癸鼎　龙鼎　陀鼎　东宫鼎　盘鼎　公缄鼎　子斯鼎　子吴鼎　师■〈穴上兴下〉鼎　父乙鼎　叔夜鼎　季媍鼎　父癸鼎　父甲鼎　父丁鼎　蝉文鼎　龙生鼎　召夫鼎　师毁敦　师毛敦　师■〈九咅〉敦　周姜敦　周虞敦　应侯敦　屈生敦　仲驹敦　孟金敦　剌公敦　叔榴敦　虢姜敦　散季敦　仲酉敦　冀师敦　龙敦　■敦　始敦　何敦　尹敦　牧敦　■敦　周敦　■〈弁刂〉敦　内史彝　周公彝　召公彝　鲁侯彝　■〈弁刂〉彝　伯宗彝　楚公彝　沈子彝　鬳伯彝　司空彝　欱姬彝　仲举彝　单从彝　品伯彝　单冏彝　交父彝　楚王盏彝　祖戊彝　商癸彝　季媍彝　父癸彝　祖乙彝　父乙彝　父丁彝　父己彝　父辛彝　母乙彝　师艅彝　仲父彝　商彝　五彝　伯彝　欱彝　甗彝　形彝　尹彝　应彝　亚彝　伊彝　仲父彝　小子师彝　庚父鬲　髙姜鬲　书鬲　父子鬲　父己鬲　毛乙鬲　乃子鬲　母鬲　虢叔鬲　莫敖鬲　宝徳鬲　聿逺鬲　伯鬲　许子锺　甹锺　商锺　元子锺　走锺　迟父锺　南和锺　分宁锺　许子小锺　盂和锺　召公尊　朝事尊　韦子尊　鱼尊　叔宝尊　虎尊　父戊尊　祖戊尊　祖辛尊　中尊　太甲尊　父丁尊　商从尊　父癸尊　父辛尊　太甲尊　庚爵　父庚尊　丁青爵　商爵　父戊爵　祖己尊　父己爵　己举爵　己爵　举爵　篆帯爵　父乙爵　祖乙爵　伯爵　饮爵　■〈舟单〉爵　父甲爵　主人举　癸举　父辛爵　寅簋　左父举　叔髙簋　师冥簋　师奕簋　张仲■〈匚外夫内〉　刘公■〈匚外夫内〉　太公■〈匚外夫内〉　子斯■〈匚外夫内〉　史黎■〈匚外夫内〉　姬■〈穴上兴下〉■〈匚外夫内〉　姬■〈穴上兴下〉豆　单疑豆　仲虔洗　仲虞洗　田季匜　寒戊匜　叔匜　杞公匜　义母匜　张伯匜　季姬匜　季亳匜　祖戊匜　齐侯匜　卭仲盘　伯盏盘　寿盘　史孙盘　卭仲盫　伯盏盫　应妇甗　周阳侯甗　仲信甗　■〈余阝〉甗　孟奶甗　父己甗　庚甗　饮甗　伯温甗　冀舟师　师淮卣　周卣　冀卣　商卣　兄癸卣　母辛卣　母乙卣　父甲卣　祖癸卣　父己卣　祖戊卣　王伯齍　趠齍 诸友盉 伯玉盉 沈子盉 季亳盉 父丁盉 兹女觚 象觚 父庚觚 甲子觚 平周缸 窖磬 丁举瓯 伯索盂 熙之筏 同武安釡 轵家釡
　　右三代鼎器名见于图书者会粹于此将有考焉

　　房中乐

　　诗曰君子阳阳左执簧右招我由房谓路寝之房人君有房中之乐后夫人亦有房中之乐周南召南则人君房中之乐诗谱曰路寝之常乐国风之正经也天子歌周南诸侯歌召南后夫人亦用之王肃曰闗雎至芣苡后妃房中之乐然则夫人房中之乐当用鹊巢采蘩矣周房中乐秦始皇三十六年改曰祷人所谓房中乐者妇人祷祠于房中者也唯宫中用之汉房中祠乐本髙祖唐山夫人所作【唐山姓也】髙祖好楚声故房中乐亦楚声孝惠二年诏乐府令夏侯寛备其箫管更名曰安世乐宋书乐志曰魏文帝黄初二年议者以房中歌后妃之徳所以风天下正夫妇乃改为正始之乐明帝太和初缪袭奏魏国初建王粲所作登歌安世诗専以思咏神灵及说神灵鉴享之意后省读汉安世诗无有二南风化天下之言又改曰享神歌隋髙祖龙潜时颇好音乐常倚琵琶作歌二首名曰天髙地厚述以夫妇之义因即取之为皇后房内曲命妇人登歌上寿并用之

　　珊瑚笔格

　　钱思公珊瑚笔格诗藴粹沧波逺搜奇铁网劳柔条鑚火树丽景夺星旄丛倚栖油几枝疎荐兔毫宝跗光互映翠匣价相髙钩谩标祥谍人须咏楚骚休将铁如意碎击为争豪北朝徐陵以珊瑚阁笔罗隠诗徐陵阁笔珊瑚架絶胜宾朋玳瑁簮用珊瑚架三字甚新钱思公酷爱珊瑚笔格尝为子侄辈窃去公徐徐出钱许得之者自言即与之钱如此者歳不下数次公欣然容之思公诗体谨严如以蜀纸端砚寄仙芝诗腻蠒裁卭部苍崖映越溪展时云冉冉呵久露凄凄平滑逾鹅素精钢类褭蹄轻于汉宫縠碧似夏王圭钿轴聊闲卷银钩且醉题实时封密诏别有武都泥此诗与前诗一律

　　荀况云赋

　　楚荀况云赋曰有物于此居则同静致下动则綦髙以巨圆者中规方者中矩大参天地徳厚尧禹精微于毫毛充盈于天宇冬日作寒夏日作暑此数语奇甚荀况文章少见故録之曹植吹云赞曰天地变化是生神物吹云吐润浮气蓊郁上二句亦奇

　　虹

　　蔡邕月令章句曰虹螮蝀也阴阳交接之气着于形色者也雄曰虹雌曰蜺虹常依阴云而昼见于日冲无云不见太阴亦不见率以日西见于东方故诗云螮蝀在东蜺常见于旁四时常有之江淹赤虹赋曰赤蜺电出蚴虬神骧暧昧以变依稀不常此正所谓蜺也唯雄虹见藏有月释名曰虹阳气之动虹攻也纯阳攻阴气也故庄子曰阳炙阴为虹

　　诗用六经字

　　司马相如诗凤兮凤兮从我栖得托孳尾永为好庾信诗鹬毛新鹄子盘根古树低此书中好字用者絶少又如简文诗萤飞夜灼灼虫思夕喓喓鲍溶诗列树（阙六字）下睢沈约诗蝶逢花揺漾燕值羽差池王维诗设罝守毚兔垂钓伺游鳞钱起诗露浓蕙花落月冷莎鸡飞白居易诗乌头因感白鱼尾为劳頳诗注曰鱼劳则尾頳用诗中字尤奇又用月令中字如贺朝清诗流莺拂绣羽二月上林期张协诗鹰飞日夜分雷动寒暑离胡致隆诗细雨来时麋角解春风归日马蹄香宋之问诗祭鱼常见獭饮水畏惊猿宋元宪诗花寒阴鹤警霜早腐萤疎钱起诗谩把樽中物无人啄蟹匡此又用礼中字一经采化便觉神明全与用史传中字不侔也

　　辟雍

　　诗曰于论鼔锺于乐辟雍注曰文王立灵台作灵囿灵沼合乐以落之又曰镐京辟雍自西自东自南自北无思不服注曰武王于镐京行辟雍之礼四方来观者皆感化其徳心无不归服王制曰天子曰辟雍诸侯曰泮宫此周之制也礼记外传曰虞曰庠亦曰米廪【藏躬耕之谷于学中以供祭祀尚孝也】夏曰序商曰瞽宗周曰辟雍亦曰太学东胶其言四代之学尤明今诗有辟雍之诗又有泮宫之诗而周礼独不载辟雍之礼但曰成均之法成均唯周礼有之他书亦不载也

　　灵台

　　诗曰经始灵台经之营之笺曰天子有灵台所以望氛祲察妖祥诗纪厯枢曰灵台候天意也孝经援神契曰灵台所以宣徳察微纬学二说皆极其至郑笺不能（阙四字）曰文王既出羑里召周公旦筑为灵台此盖思所以（阙三字）意宣徳察微矣刘向新序曰文王作灵台池沼掘得人骨文王曰更葬之天下闻之皆曰西伯贤矣泽及枯骨而况于人乎三辅黄图曰周灵台在长安西五十五里公羊庄公三十一年注曰天子有灵台以候天地诸侯有时台以候四时然杂候上林汉制曰清台日至书云鲁则曰观台耳

　　八桂

　　孙绰天台赋曰八桂挺森以凌霜五芝含秀而晨敷李善注引山海经曰桂林八树在贲隅东所谓贲隅东者招揺之山也五芝在天台固自有之不应八桂逺取招揺之山按临海记曰白石之山望之如雪山有湖传云金鹅之所集八桂之所植又地理记曰天台山有八桂岭此尤晓然　梁禇禋诗谁谓重三珠终焉竞八桂张九龄诗分庭八桂树肃客两童子卢纶诗玉坛标八桂金井识双桐皆用八桂事也

　　黄庭图

　　黄庭经极修炼吐纳之妙有务成子注有梁丘子注有尹真人注有白履忠注有李子乗注有蒋慎修注有超遥子注又有五家注其要而易明者莫如图有黄庭五藏图黄庭内视图黄庭内景五藏六府图补泻图【唐元一作女子胡愔撰】黄庭外景图五藏导引图黄庭图证诀可谓尽其妙矣东坡书黄庭内景赠葆光道师蹇序辰龙眠居士复为作经相其前画二人像其后笔势隽妙遂为希世之宝嗟叹不足故复赞之曰太上虚皇出灵篇黄庭图（阙三字）仙髯耆两卿相后先□妙夹侍清且妍十有二神（阙二字）坚巍巍堂堂人中天问我何修果此縁是心朝空夕了然恐非其人世莫传殿以二士苍鹄骞南随道师厯山渊山人迎笑喜我旋问谁遗化老龙眠山谷次韵子瞻书黄庭尾付蹇道师琅函绛简蕋珠篇寸田尺宅可蕲仙髙真接手玉宸前女丁来谒粲六妍金钥闭欲形完坚万物荡尽正秋天使形如是何尘縁苏李笔墨妙自然万虚拱手书已传传非其人恐飞骞当付骊龙藏九渊蹇侯奉告请周旋纬萧探手我不眠二公之言施于经相尚尔而况图诀之益乎

　　成公绥叙干文

　　晋成公绥天地赋曰悬象成文列宿有章三辰烛耀五纬重光众星回而环极招揺运而指方白虎时据于参旗青龙垂尾于氐房玄龟匿首于女虚朱鸟奋翼于星张帝皇正坐于紫宫辅臣列位于文昌垣屏络绎而珠连三台参差而雁行轩辕华布而曲列摄提鼎峙而相望叙事之妙如此

　　漂

　　史记曰韩信从下乡城下钓有漂母见信饥饭信竟数十日越絶书曰伍子胥至溧阳见一女子击絮于濑水中子胥曰岂可得飱乎女曰诺即发其箪饭清其壶浆而与之子胥谓女子毋令露之子胥行五歩还顾女子自投濑水之中【吴越春秋同】　庄子曰宋人有善为不龟手之药者世世以洴澼絖为事【郭象注曰其药能令手不拘坼故常漂絮于水中】漂絮击絮也宋景文公诗药有不龟方击絮管无（阙）

　　新宫铭

　　良常西麓源泽东泄新宫宏宏崇轩■〈车献〉■〈车献〉雕珉盘础镂檀竦楶碧瓦鳞差瑶阶肪截阁凝瑞雾楼横祥霓驺虞巡徼昌明捧闑珠树规连玉泉矩泄灵飊遐集圣日俯晰太上游储无极便阙百神守护诸真班列仙翁鹄立道师氷洁饮玉成浆馔琼为屑桂旗不动兰幄互设妙乐竞奏流铃间发天玄虚徐风箫冷彻凤歌谐律鹤舞会节三变玄云九成绛雪易迁徒语童初浪说如毁乾坤自有日月清宁二百三十一年四月十二日建
　　东坡游罗浮作诗示叔党其末云负书从我盍归去羣仙正草新宫铭汝应奴隶蔡少霞我亦季孟山玄卿坡自注曰唐有梦书新宫铭者云紫阳真人山玄卿撰其略曰良常西麓源泽东泄新宫宏宏崇轩■〈车献〉■〈车献〉又有蔡少霞者梦人遣书碑铭曰公昔乗鱼车今履瑞云躅空仰涂绮辂轮囷其末云五云阁吏蔡少霞书余按唐小说薛用弱集异记载蔡少霞梦人召去令书碑题云苍龙溪新宫铭紫阳真人山玄卿撰其词三十八句不闻有五云阁史之说鱼车瑞云之语乃逸叟所载陈幼霞事云苍龙溪主欧阳某撰盖坡公误以幼霞为少霞耳玄卿之文丽整髙妙非神仙中人嵇叔夜李太白之流不能作今记于此以证坡注之误也集异记曰蔡少霞梦褐衣鹿帻人召去石碑之侧谓曰召君书此二青衣僮至一捧牙箱内有紫绢文书一赍笔研令少霞法此而写少霞援笔顷刻而成因览读之乃苍龙溪新宫铭遂寤急命纸笔纪録或往视之笔迹宛有书石之态

　　穷奇

　　山海经曰封山有兽状如牛而猬毛名曰穷奇食人或云穷奇闻人斗乃助不直者文王出猎所获张揖注上林赋曰穷奇其音如狗嘷食人神异记曰西北有兽状如彪有翼名穷奇东方朔神异经曰昆仑西有兽其状如犬有两目而不见有两耳而不闻有腹而无五脏有肠而径过人有徳行而往抵■〈角上牛下〉【音触】之人有凶徳而往舐迎之天使其然名曰浑沌一名无耳一名无心所居无常咋人回转向天而笑神异经曰西方荒中有兽焉状如彪而身大毛长尺许【张华注此兽毛皆如毫猪毛也】人面彪足口有猪牙尾长一丈八尺名曰梼杌此兽食人又曰饕餮身如羊人面目在腋下食人左氏所载不才子曰穷奇曰浑沌曰梼杌曰饕餮皆兽名也今録于此

　　承明庐

　　范云诗伊昔沾嘉惠出入承明宫卢象诗召入承明宫圣人借颜色此言承明殿也应璩诗问我何功徳三入承明庐刘孝绰诗步出金华省逺望承明庐此言殿中直庐耳西都赋曰又有承明金马著作之庭亦藏书之所大雅之林也严助为会稽太守帝赐玺书曰君厌承明之庐张晏曰承明庐在石渠门外扬雄传晋灼曰黄图有太玉堂小玉堂殿李寻待诏黄门得预入直而曰久污玉堂之直者言直庐在玉堂外亦犹承明之有庐也翼奉曰孝文时未央宫无髙门麒麟殿独有前殿曲台温室承明耳霍光传曰太后车驾幸未央宫承明殿盛服坐武帐期门武士陛戟陈列殿下罪状昌邑王是岂太后所御之地是必诸帝常所临御也

　　方诸

　　物类相感志曰方诸巨蚌也向月以器承之得三二合水亦如朝露淮南子曰方诸见月津而为水注曰方诸大蛤也阴燧之具摩拭令热向月则有水生故周礼司烜氏以鉴取明水于月谓之方诸明水陈馔以为玄酒唐（阙四字）禅取明水用之李敬真曾入九月中取蚌蛤一尺二寸者依法拭之至夜半得水四五斗杨文公诗九天青女霜添味五夜方诸月溜津

　　潮系日月

　　抱朴子曰日之两潮一日一夕各入地中故一日一夕而有两潮也海潮赋曰夫潮之生因乎日也其盈其虚繋乎月也及晦而絶过朔则隆月弦则小赢月望则大至又曰日激水而潮小月离日而潮大海潮志曰详其潮水之起若釡鼎之沸沸则煎沬而溢出究其本祇平于鼎釡若沸溢则加倍之也尝闻南海洲采珠人说每一入海必以绳系身岸人持之潮来必动绳岸人共挽之助身而上又说或潮上海底山穴间必闇黒雷鸣水孛然而涨上及登岸则潮涨入浦溆矣是阴阳二气交作而变日月为二气之母潮随二曜盖不虚耳

　　封禅

　　河图真纪钩曰王者封泰山禅梁父者七十二君史记封禅书曰齐威公既霸而欲封禅管仲曰古者封泰山禅梁父七十二家而夷吾所记者十有二焉无懐氏封【泰山禅云云】宓羲【封泰山禅云云】神农【封泰山禅云云】炎帝【封泰山禅云云】颛帝【封泰山禅云云】帝喾【封泰山禅云云】尧【封泰山禅云云】舜【封泰山禅云云】禹【封泰山禅云云】汤【封泰山禅云云】周成王【封泰山禅社首应劭曰在博县晋灼曰在巨平南三里】太史公曰虽有受命之君而功有不洽是以中间逺者千有余歳近者数百载其仪不可得记桓谭新论曰泰山之上有八百余处而可识知者七十有二白虎通云升泰山观易姓而王可得而数者七十二君张华封禅仪曰登封泰山者七十有四家其谥号可知者十有四

　　洛水无冰

　　春秋说题辞曰洛之为言绎也水绎绎光耀也述征记曰水底有矾石故上无冰冻也易干凿度曰帝盛徳之应洛水先温先儒言洛居天地之中其气晏温故曰温洛苏味道牛凤及有和受图温洛诗亦言温洛唐骊山温泉亦以其下皆生矾石故温也李贺诗华清源中矾石汤徘徊百凤随君王

　　八纮八极

　　淮南子曰九州岛之大纯方千里九州岛之外乃有八殥【音胤】也亦方千里自东北方曰大泽曰无通东方曰大渚曰少海东南方曰具区曰穴泽南方曰大梦曰浩泽西南方曰资渚曰丹泽西方曰九区曰泉泽西北方曰大夏曰海泽北方曰大冥曰寒泽凡八殥八泽之云是雨九州岛八殥之外而有八纮亦方千里自东北方曰和丘曰荒土东方曰棘林曰桑野东南方曰大穷曰众安南方曰都广曰反户西南方曰焦侥曰炎土西方曰金邱曰沃野西北方曰一目曰沙所北方曰积水曰委羽凡八纮之气是出寒暑以合八正必以风雨八纮之外乃有八极【邹子曰中国者天下八十分之一有海环之如此者九又有大瀛海环之总曰八极也】自东北方曰方土之山曰苍门东方曰东极之山曰开明之门东南方曰波母之山曰阳门南方曰南极之山曰暑门西南方曰编驹之山曰白门西方曰西极之山曰阊阖之门西北方曰不周之山曰幽都之门北方曰北极之山曰寒门凡八极之云是雨天下八门之风是节寒暑八纮八殥八泽之云以雨九州岛而和中土注曰中土冀州也

　　接花

　　山谷接花诗雍也本犂子仲由元鄙人升堂与入室只在一挥斤接花之法唯见刘禹锡诗分畦十字水接树两般花

　　盐田

　　盐田在河东盐泽其中产盐引水沃之则自成号曰盐田取亦无尽不沃则无之张液池百步其盐多少随月增减也又有盐井者蜀都临卭县二井一是火井一是盐井若取盐井以火井煮之斛水得盐四五斗若非火井煮之不过一二斗矣又有青池盐其盐正方广半寸其状扶疎似石人耕池旁地取池沃种之歳月久即生此盐又有草盐者襄沔记曰龙巢山旁有盐池水色白上生紫菱四边青泥十一月中池左右十余里地草上如霜弥日不释尝之乃盐味世谓之盐花山又有盐根者亦名太阴玄精石出河中解县盐池中本盐根也往往池边近水采之则得其色理如玉质形状如龟甲黒者不佳黄白明浄者上

　　泼生麫

　　太平记曰大夫蚤来已食一碗泼生麫矣太平记唐人所作窦平曰泼生麫疑是今之略生麫也如冷淘则杜诗槐叶冷淘之外无所见也今之食麫俱曰汤饼按后汉梁冀传进鸩加煮饼世说载何平叔面白魏明帝食以热汤饼汗出以衣自拭色转皎然呉均称饼徳曰汤饼为最宗懔荆楚歳时记曰六月作汤饼庾阐赋曰当用轻羽拂取轻麫轻软适中然后水引细如委綖白如秋练此谓之汤饼齐髙帝所嗜引水麫者此也束晳饼赋曰仲春之月天子食麦而朝事之笾煮麦为麫又曰三冬冽寒充虚解战汤饼为最又曰振掌握搦拊抟麫弥离于指端手萦回而交错盖用手为之也今北人谓之冬餫饨春馎饦李正文刋误曰旧未就刀■〈飠占〉皆掌托为之刀■〈飠占〉既具乃云不托俗乃用馎饦二字也方言曰饼谓之馄或谓之饨馄饨之名见于此【范侍读冲元长言其父元佑间为东平府直讲谓每日供膳所食汤饼异常因造外厨讯诸庖者见釡上有金钱数十审其安用对曰凡麫入汤之后每遇一沸必下一钱钱尽而后已故其说曰硬作熟溲汤深煮久】

　　纬略卷十一

　　●钦定四库全书

　　纬略卷十二

　　（宋）髙似孙 撰

　　读碑

　　后汉祢衡读蔡邕碑一览能诵惟石缺二字不明因书出之魏王粲读道边碑人问卿能记乎诵之不失一字杨修从曹公读陈寔碑既去恨不写取修乃诵之驰使往勘惟石缺二字不同耳南齐范云为竟陵王学士当时读秦始皇刻石文云诵得之张说诗会葬知元伯看碑识蔡邕

　　习外国事

　　汉郑吉从军数出西域由是为郎习外国事　谷永上疏讼陈汤书奏天子出汤后西域都护叚会宗为乌孙兵所围驰驿上书愿发兵以自救大将军王凤言汤多奇车习外国事可问上召见汤宣室　匈奴请和亲上下其议大行燕人王恢为边吏习胡事议曰汉与匈奴和亲不数歳即背约不如勿许举兵击之　赵充国好将帅之节学兵法通知四夷事　黄香晓习边事每出军转运调度动得事宜　郭凉为将通经尤晓边事有名北方

　　三韩纸

　　韩子苍谢钱珣仲惠髙丽墨诗王卿赠我三韩纸白若截肪光照几钱侯继赠朝鲜墨黒如点漆光浮水所谓三韩纸者即茧纸也宣和殿书画磹卷尽用此纸右军以蠒纸书兰亭帖然晋宋自有一种纸长丈余就船抄之谓之茧纸黄大史谢郑闳中惠髙丽画扇诗会稽内史三韩扇分送黄门画省中子苍用三韩纸盖本于此杜诗方丈三韩外昆仑万国西东坡云潘谷作墨精妙杂用髙丽　又孙莘老寄墨诗云徂徕无老松易水无良工珍材取乐浪妙手推潘翁后汉书曰韩有三种一曰马韩二曰辰韩三曰弁韩马韩在西有五十四国其地与乐浪南与倭接辰韩在东十有二国其地与獩貊接弁韩在辰韩之南亦有十二国其地亦与倭接凡七十八国大者万余户小者数千家各在山海间地合方四千余里东西以海为限皆古之辰国也马韩最大共立其种为王辰都月支国尽王三韩之地其诸国王先皆是马韩种焉

　　古器

　　古人好事皆极其至如古锺鼎彝器尤所爱尚其有识文者非独其器可玩其文犹奇古其间有闗于考订者所补亦不少刘禹锡诗耕人得古器宿雨多遗镞皮日休诗室唯搜古器钱只买秋杉张籍诗每着新衣看药灶多收古器在书楼如三公诗可见好事之至又如杨衡诗拾薪遇遗鼎探穴得古籍此又希阔之遇矣郊祀志曰汾阴得鼎大异于众鼎文镂无款识其所以言此者亦以款识为尚盖可考也韦昭曰款刻也师古曰识记也【音式志反】

　　桂蠧

　　南粤传曰桂蠧一器应劭曰桂树中蝎虫也苏林曰汉旧仪尝以献陵庙载以赤毂小车师古曰此虫食桂故味辛渍之以蜜食之也金楼子曰翠饬羽而体分象美牙而身丧蚌懐珠而致剖兰含香而遭焚膏以明而遂煎桂以蠧而成疾正谓此也宋景文公诗几枝北道梅传信一器南方桂补羸

　　牛膝酒

　　酒谱曰酒多饮虚人脾气脾主四肢久饮成疾唯酒用牛膝能补重腿轻筋骨且不失和甘之味亦饮者所宜造法每醇酒一斗用大木瓜二疈之而实以牛膝四两浸之以醇酒酒竭旋益俟其溃烂乃出之以熟艾末四两同研为丸桐子大空腹下三十丸此良法也方书中絶无此方又明白简易故采之

　　栁书阴符经

　　蔡端明曰栁书阴符经书之最精者善藏笔锋余观此书非惟栁氏笔法遒结全不类他书而此序乃郑瀚之作尤为奇絶其曰雷雨在上与彝旁达浚其粹精流为聪明此四句精絶不似唐人词章至曰磻溪之遇合金匮之秘奥留侯武侯思索其极尤足以发阴符之用也

　　龟鼎

　　孔愉获龟放之余干溪铸一鼎刻之曰孔敬康沈之于水梁天监三年安丰献一角玄龟武帝铸一鼎沈于得龟处二事絶相类【古今鼎録】会稽后贤传曰孔愉至吴兴余干亭放龟溪中龟反顾视愉及封此亭印三铸龟首回屈如顾臧荣绪晋书曰愉铸侯印而龟左顾更铸亦然北齐赵儒宗龟诗傥蒙一曳尾当为屡回头刘禹锡诗朱轮尚忆羣飞雉青绶初悬左顾龟陆龟蒙诗鹊衔龟顾妙无余不爱封侯爱石渠王仲修送越帅程公辟诗一麾召得山川胜金钮新提左顾龟殊不言鼎也

　　昆仑丘赞

　　郭璞昆仑丘赞曰昆仑月精水之灵府惟帝下都西羌之宇嵥然中峙号曰天柱前四语殊清壮所谓丘者按大荒西经曰赤水之后黒水之前有大山曰昆仑之丘所谓惟帝下都者按搜神记曰昆仑之山是惟帝之下都其曰昆仑月精水之灵府者按史记曰河出昆仑昆仑其髙二千五百余里日月所相避隠为光明也其上有醴泉瑶池今自张骞使大夏之后穷河源恶覩所谓昆仑者乎又河图曰昆仑之墟五城十二楼河水出焉尔雅曰西北之羌有昆仑之墟其曰西羗之宇亦其墟也龙鱼河图曰昆仑山天中柱也故曰磔然中峙号曰天柱郭璞之文精切如此一一皆援据文章而欲茍作难哉葛仙公传曰昆仑一曰玄圃一曰积石瑶房一曰阆风台一曰华盖一曰天柱仙人所居也

　　砥柱铭

　　水经注曰砥柱山名也禹治洪水山陵当水者凿之故破山以通河河水分流包山而过山见水中若柱然故曰砥柱魏征有砥柱铭其壮语仅曰傍临砥柱北眺龙门茫茫旧迹浩浩长源黄太史曰吾爱魏公之为人故其作砥柱铭时为好事者书之忘其文之工拙然九成宫醴泉铭亦魏公之文也其曰东越青齐南踰丹徼献琛奉贽重译来王西暨轮台北拒玄圃地列州县人充编户又曰云氏龙官龟图凤纪日含五色鸟呈三距颂不辍书笔无停史亦壮语也

　　秋兰

　　秋兰古人最所钟爱一经灵均风骚之士竞知慕焉九歌曰秋兰兮蘼芜罗生兮堂下緑叶兮素华芳菲菲兮袭予又曰秋兰兮青青緑叶兮紫茎张衡思玄赋曰纫幽兰之秋华东京赋曰芙容覆水秋兰被涯魏武帝陌上桑曰柱杖桂枝佩秋兰曹植迭迷香赋曰芳暮秋之幽兰兮丽昆仑之英芝又诗繁华将茂秋霜悴之君不垂眷岂云其诚秋兰可喻桂树冬荣又诗秋兰被长坂晋傅玄秋兰篇秋兰阴玉池池水芳且香又诗秋兰岂不芬鲍肆乱其芳玄鼓吹曲又曰谋言协秋兰清风发其芳陆机诗气惠秋兰□潘尼诗流声馥秋兰一秋兰之微而词人眷眷如此是亦懐贞挺秀可以比徳欤比从永嘉移本大略如蕙擢花八九月之交香特重于春兰也

　　巫咸山赋【巫咸尧之医者】

　　郭璞巫咸山赋曰尔乃寒泉悬涌浚湍流帯林薄丛茏幽蔚隠蔼十六字奇甚右军兰亭记曰此地有崇山峻岭茂林修竹又有清流激湍映带左右晋人文章清畅如此宋支昙谛庐山赋曰南面巍崛北背■〈辶苕〉蔕悬溜分流以飞湍七岭重■〈山票〉而迭势殊不及其从容自在也

　　禡牙

　　后汉滕辅祭牙文曰推毂之任实讨不庭天道助顺正直聪明晋袁宏祭牙文曰天生五材治道所司废一不可静乱辅时晋顾恺之祭牙文曰烈烈髙牙阗阗伐鼓白气经天简扬神武宋王诞祭牙文曰敬建崇牙显兹威灵鸣金辍衅无战有宁宋郑鲜之祭牙文曰崇牙肇建义锋增厉人鬼一揆三才同契其文五家渉汉晋宋皆曰祭牙耳唐万歳通天二年清边道大总管建安郡王攸宜始有禡牙文曰旄头首建将士听誓星辰彗扫永清朔裔禡牙见于此文尾曰急急如律令元和十年东川移鼔角楼亦有禡角文曰整齐三军以时铿■〈石訇〉吹撃雷动一方风（阙七字）用和于声然则角亦有禡祭之礼声类曰禡师（阙三字）引是类是禡曰师祭也吴胡综有黄龙大牙赋曰狼弧垂象实惟兵精圣人观法爰求厥成明明大吴制其神军取象太乙五将三门数语亦佳汉武北伐作太乙锋旗所谓取象太乙亦凖此也

　　卫夫人

　　杜诗学书初学卫夫人但恨无过王右军盖谓夫人善锺繇书法能正书王逸少师之殊不知夫人为谁也按卫夫人卫姓名铄字茂漪晋汝阴太守李矩之室也

　　润笔

　　王岐公譔龎颖公神道碑其家以古书画杜荀鹤及第时试卷为润笔薛绍彭书米元章会稽公襄阳公丹阳二夫人告以智永临右军帖为润笔可谓奇古之甚

　　三十六鳞

　　叚成式与温庭筠云蓝纸序曰予在九江出意造云蓝纸辄分送五十枚其诗曰三十六鳞充使时数篇犹得裹相思盖龙八十一鳞鲤鱼三十六鳞也宋景文公诗曰君轩结恋萧萧马尺素愁凭六六鱼【六六三十六也】又诗归从鹤翘六六间盖属车三十六乗【亦用六六字】沈氏笔谈曰鲤鱼当胁一行三十六鳞鳞有黒文如十字故谓之鲤文从鲤文者三百六十也然井田法即以三百步为一里恐四代之法容有不相袭者

　　阴璞

　　曾南丰谢实録院赐研纸笔墨表曰阴山坚石之璞（阙二字）芳松之烟妍妙晖光水苔之质圆和正直秋兔之毫其□于笔墨推美之辞固为精惬然阴山之璞盖用晋傅玄研赋曰采阴山之潜璞简众材之攸宜此赋之妙压倒古今众作正为此句第一一句之中又以潜璞二字为妙今若用坚璞或恐研有怨言李贺研诗孔研寛顽何足云亦病其坚耳曾公似未知研也

　　青女

　　楞严经曰青女者主霜雪之神也故淮南子曰秋三月青女乃出降霜雪髙诱注曰青女天神青腰玉女主天霜雪如二公皆以青女为霜雪神荆公所谓日髙青女尚横陈胡文恭公所谓青女偷飞一夜霜杜诗曰飞霜任青女亦以为霜也如梁昭明博山香炉赋曰青女司寒光翳景而已李商隠诗青女丁宁结夜霜羲和辛苦送朝阳杨文公诗九天青女霜添味五夜方诸月溜津可谓奇句

　　艾

　　楚辞璚萧艾于重笥谓兰芷之不香又曰扈服艾以盈腰兮谓幽兰而不可佩又曰何昔日之令草兮今直为此萧艾其意有所寓矣孔璠之艾赋乃曰贞灰与□烬迭御芳烟与苦兰竞薫是以艾正而贱兰妖而珍故言尧则桀对举兰则艾因是盖与骚相反其亦不为无意也璠之又有艾赞曰蔼蔼灵艾蔚彼修坂混区羣卉理深用逺何其拳拳于艾如此邪

　　太史图法

　　夏太史终古见桀惑乱出其图法奔商殷内史向执见纣愈乱以其图法归周按左氏所谓太史辛甲（阙四字）史此天子史官也至于诸国亦各有史如所谓太史克者鲁史官也太史书者晋史官也左史者楚史官也史嚚者齐史官也命太史伯石者郑史官也史华者卫史官也至于图法亦有国者所重沛公至咸阳萧何独先收秦丞相御史律令图书呉王浚受孙皓之降收其图籍得郡三十二县三百一十三晋应詹为镇南将军督五军事平蜀贼一无所取唯收图书皇甫真随慕容评攻新都一无所取唯收图书北齐辛术平定南淮诸物一毫无犯唯收典籍晋宋齐梁时佳本鸠集万卷余

　　研岩

　　下岩石干则灰苍色湿则青紫色岩有两口其中则通为一穴大者取研所自入也小者泉水所自出也故号水口即陈公密所开也岩之北壁石皆为泉水所浸岩中歳久崩摧石屑翳塞积水浅深人莫能测以是石工不复能采今欲得下岩北壁石者往往于泉水石屑中得之岩南壁石尚或可采自崇观后亦罕得矣此北壁石盖泉生其中非石生泉中也润可知矣虽秋冬旱干亦常有泉珠散落如飞雨不絶北壁石眼正圆有素緑碧白黒晕十数重中复有瞳子南壁石即泉水半浸者稍不及北壁眼之晕色皆少淡上岩有三穴上穴曰土地岩【以土地祠居其上故也】中穴曰梅树岩下穴今石工以为中岩者是也下穴两口其间通为一穴皆中岩也土地岩亦有两穴其中亦相通土地岩石色黄赤眼亦如之梅树岩石微黄赤而帯（阙七字）中岩南壁与梅树同而少胜焉北壁石眼与（阙三字）石相类而少劣龙岩石色深紫眼少有类中岩半边山者半边石山诸岩石色灰青与下岩南壁石中岩南壁石相类但眼晕少耳【赤緑赤黄皆浅色不明】然半边山岩眼极多【半边山岩近南者眼大晕少北者眼小晕愈少所谓緑豆眼】蚌坑石性坚顽色深紫有眼即黄白微帯青色无瞳子虽润不发墨眼偏邪不正无晕有翳又有黄坑石与上岩石相类新坑石与半边山石之劣者相类小湘峡在州之西四十里其石类岩石而性软燥色深紫如蚌坑

　　击鲜

　　陆贾傅曰数撃鲜师古曰鲜谓新杀之肉也数数撃杀牲牢与我鲜食书曰暨益奏庶鲜食孔氏传曰获鸟兽民以进食又曰暨益播奏庶艰食鲜食孔氏曰决百川有鱼鳖使民鲜食之此所谓鲜者鱼鳖也老子所谓治国若烹小鲜者亦鱼也张华诗鹰隼始撃鸷虞人献时鲜时鲜二字亦佳

　　欧宋唐书

　　仁宗诏重修唐书十年而欧阳公至分撰帝纪表志七年书成韩魏公素不悦宋景文公以所上列传文采太过又一书出两手诏欧阳公看详改归一体公受命叹曰宋公于我前辈人所见不同讵能尽如己意竟不易一字又故事修书进御唯书署官崇者是时宋公守郑州欧公位在上公曰宋公于此日久功深我可掩其长哉宋公闻之曰自昔文人相凌掩斯事古未有也然宋公却曾自撰纪表志今其家亦有此本世人未尝见之耳

　　通鉴

　　温公进资治通鉴表曰臣之精力尽于此书其与宋次道书曰某自到洛以来専以修资治通鉴为事至今八年仅了得晋宋齐梁陈隋六代以来奏御唐文字尤多托范梦得将诸书依年月编次为草卷每四十□为一卷自课三日删一卷有事故妨废则追自□前秋始删到今已二百余卷至大厯末年耳向后卷数又须倍此共计不减六七百卷须更三年方可粗成编又须细删所存不过数十卷而已其费功如此温公居洛十五年故能成此书今学者观通鉴往往以为编年之法然一事用三四处出处纂成是其为功大矣不观正史精熟未易决通鉴之功绩也通鉴采正史之外其用杂史诸书凡二百二十二家

　　孝水

　　潘岳西征赋曰澡孝水以濯缨嘉美名之在兹李善曰字林曰孝水在河南郡郦道元曰在河南城西十余里按山海经曰平逢山西十里廆山其阳多■〈嶀，王代山〉琈之玉俞随之水出于其阴北流注于谷世谓之孝水善不引山海经而引字林何也

　　九薮

　　国语曰伯禹疏川导滞丰殖九薮洎越九原宅居九隩周礼曰扬州之泽薮曰具区荆州之泽薮曰云梦豫州之泽薮曰圃田青州之泽薮曰望诸兖州之泽薮曰大野雍州之泽薮曰弦蒲幽州之泽薮曰貕养冀州之泽薮曰杨纡并州之泽薮曰昭余祁尔雅曰鲁有大野【今髙平巨野东北】晋有大陆【今巨鹿北广河泽】秦有杨陓【音迂今在扶风汧县西也】宋有孟诸【今在梁国睢阳县东北】楚有云梦【今南郡华容县东南巴丘湖是也】吴越之间有具区【今吴县南太湖即震泽】齐有海隅【海滨广斥】燕有昭余【祁今太原邬陵县北九泽】郑有圃田【今荥阳中牟县西圃田泽】周有焦获【音护今扶风池阳县瓠中】谓之十薮夫周礼国语皆曰九薮耳而尔雅之言乃曰十薮名之同者五吕氏春秋曰昭余祁一名大昭又名沤泽周礼并州薮俗名邬城泊按是薮自太原祁县连延西接至此晋太康地志曰汧泽有蒲谷乡弦中谷乃雍州之弦蒲也水经注曰汧水源出汧山蒲谷乡弦中谷决为弦蒲薮

　　金错刀

　　张衡四愁诗美人赠我金错刀何以报之英琼瑶续汉书曰诸侯王佩刀以黄金错环马戴诗饮尽玉壶酒赠留金错刀此固用四愁事如贯休诗孤灯耿耿征妇劳更深扑落金错刀此固言刀也刘孝威诗犀羁玉镂鞍宝刀金错鞘尤更说得分明前人小说乃以错刀为新室钱文非矣又按秦嘉妻与嘉书曰今奉错金碗一只可以盛书水则知金错为饰益晓然矣书中用书水二字甚佳李白诗有云琉璃砚水不及此也梁昭明诗玉树琉璃水羽帐郁金香【此用琉璃水亦佳】

　　汉甘露鼎

　　宣帝甘露元年于华山仙掌铸一鼎髙三尺受四斗拟承甘露其文曰万国伏贻长久铸神鼎承天酒刻以小篆后汉安帝延光四年于少室山铸一鼎其文曰承露鼎刻以小篆此犹是金人承露盘遗意也又鼎为食器如景帝中元六年铸一鼎曰食鼎以铜金银杂为之其文曰五熟是资君王之膳刻以小篆昭帝元年于蓝田覆车山铸羮鼎其文曰宜君王和四方调滋味
　　（阙文）
　　宣和御题曹仲元观音像相好极庄严趺坐莲花上围以火轮左手仗剑不似世所见大士像考之乃知为如意轮观音像唐顾况有如意轮画赞极其瓌妙余不敢重说偈言其言曰金刚记宝鼎记佛三昧顶轮三昧（阙二字）等经曰苏迷卢南有俱露州州西南面夷罗国俱尸那城南去八千由旬至于雪山兹山纯白厥草肥腻髙六十由旬周二千二百拔提河在左长仙园在右清热恼海在南跋陀海在北善法堂在上瞽龙洞在下日月回汨在俱物罗奢半空胁是龙居此洞地坚牢恒沙诸佛成道诸所如意轮于此山间佛言毗勒那钵奢无忘无心是离那奢多性本空是祗弥物都思观身实相是悉那钵多弥观佛亦然是又问何者是陀罗尼相貌佛言空观心无为心广大心常住心不变异心无心无无心是恒沙诸佛摩顶密语也言在身中恐人轻教诸佛不许内外双立非贤不转如意轮本名少足少法也其法满足谓之少足与夫圆满满愿广大大悲等慈慈观智纲宝手千手眼得无畏清浄光除业道破诸闇无障碍无等等与夫普明慈明千光佛十亿之号犹为至略浄华宿王智佛时所立名记普门愿行此应见闻随方说法法同而名异固云贤刼中千佛助化此为一佛二尊不并愿为侍者宝徳佛时名安忍童子请愿之后名如意轮大悲菩萨是愚于荫界画彼真形法华经云一华献画象渐见无量佛讃曰同体如来所说总持法内外双见为普门大悲广运无边际已渡尘沙生灭海

　　金刚石经赞（原阙）

　　汉令甲（原阙）

　　往余从胡元瑞得髙氏纬略将谋梓而不胜鱼虎也遂不果谋丙午春友人姚叔祥得善本于曹能始户曹视胡本最为佳胜及能始叙来云是弱侯先生校本更知雠对之勤非复一腕也顾读之尚有疑碍因觅得同郡项穉玉家藏本则益女史条四十三字水麝条五字汉官条三字又得江阴李贯之本则益属车条五十七字璜条四字而胡本亦增五夜条十字其它偏旁舛误则三本互为参定复百许字信夫他山之为玉攻也梓竟复检是书则援证极博间质已意至于聫类集録点摘新丽往往多醒豁人目第自愍骚招隠八风围碁以及氍毹禡牙之类大都全録艺文初学北堂御览诸书无少增损则知宋世篇集不复具存适取类书夸示宏肆耳善乎陈仲醇之言曰采拾多而评议寡真足为此书照胆绣水沈士龙题

　　纬略卷十二

附录：

子畧四卷目录一卷（内府藏本）

宋高似孙撰似孙有剡录巳著录是书卷首冠以目录始汉志所载次隋志所载次唐志所载次庾仲容子钞马总意林所载次郑樵通志艺文畧所载皆削其门类而存其书名畧注撰人卷数于下其一书而有诸家注者则惟列本书而注家细字附录焉其有题识者凡阴符经握奇经八阵图鬻子六韬孔丛子曾子鲁仲连子晏子老子庄子列子文子战国策管子尹文子韩非子墨子邓析子亢桑子鹖冠子孙子吴子范子鬼谷子吕氏春秋素书淮南子贾谊新书盐铁论论衡太元经新序说苑抱朴子文中子元子皮子隐书凡三十八家其中说苑新序合一篇而八阵图附于握竒经实共三十六篇惟阴符经握奇经录其原书于前余皆不录似乎后人删节之本未必完书也马端临通考多引之亦颇有所考证发明然似孙能知亢仓子之伪而于阴符经握竒经三畧诸葛亮将苑十六策之类乃皆以为眞则鉴别亦未为甚确其盛称鬼谷子尤为好竒以其会稡诸家且所见之本犹近古终非焦竑经籍志之流辗转贩鬻徒构虚词者比故录而存之偹考证焉（四库全书总目卷八十五•史部四十一•目录类一）

剡录十卷（江苏廵抚采进本）

宋高似孙撰似孙字续古号疎寮余姚人淳熙十一年进士歴官校书郞出倅徽州迁守处州陈振孙书录解题称似孙为馆职时上韩侂冑生日诗九首每首皆暗用锡字寓九锡之意为淸议所不齿知处州尤贪酷其读书以奥僻为博以怪涩为奇至有甚可笑者就中诗犹可观周密癸辛杂识亦记其守处州日私挟官妓洪渠事其人品葢无足道其诗有疎寮小集尙传于世文则不少槪见此乃其所作嵊县志也嵊为汉剡县地故名曰剡录前有嘉定甲戌似孙自序及嘉定乙亥嵊县令史之安序葢成于甲戌而刋于乙亥故所题先后差一年其书首为县纪年次为城境图次为官治志附以令丞簿尉题名次为社志学志附以进士题名次为寮驿楼亭放生池版图兵籍次为山水志次为先贤传次为古奇迹古阡次为书次为文次为诗次为画次为纸次为古物次为物外记次为草木禽鱼征引极为该洽唐以前佚事遗文颇赖以存其先贤传每事必注其所据之书可以为地志纪人物之法其山水记仿郦道元水经注例脉络井然而风景如觌亦可为地志纪山水之法统核全书皆序述有法简洁古雅迥在后来武功诸志之上殊不见其怪涩可笑陈振孙云云殆不可解岂其它文奇僻又异于此书欤（四库全书总目卷六十八•史部二十四•地理类一）

兰亭考十二卷（浙江鲍士恭家藏本）

旧本题宋桑世昌撰世昌淮海人世居天台陆游之甥也案陈振孙书录解题载兰亭博议十五卷注曰桑世昌撰叶适水心集亦有兰亭博议跋曰字书自兰亭出上下数千载无复伦拟而定武石刻遂寪今世大议论桑君此书信足以埀名矣君事事精习诗尤工其卽事云翠添邻堑竹红照屋山花盖着色画也书录解题又载兰亭考十二卷注曰卽前书浙东庾司所刻视初本颇有删改初十五篇今存十三篇去其集字篇后人集兰亭字作书帖诗铭之类者又附见篇兼及右军他书迹于乐毅论尤详其书始成本名博议高内翰文虎炳如为之序及其刋也其子似孙主为删改去此二篇固当而其它务从省文多失事实或戾本意其最甚者序文本亦条达可观亦窜改无完篇首末缺漏文理断续于其父犹然深可怪也云云是此书经高似孙窜改巳非世昌之旧矣今未见博议原本无由验振孙所论之是非然是书为王羲之兰亭序作集字为文其事无预于羲之羲之他书其事无预于兰亭似孙所删深合断限振孙亦不能不以为当也其中评议不同者如或谓梁乱兰亭本出外陈天嘉中为智永所得又或谓王氏子孙传掌至七代孙智永此兰亭眞迹流传之不同也又如或谓石晋之乱弃石刻于中山宋初归李学究李死其子摹以售人后负官缗宋祁为定武帅出公帑买之置库中又或谓有游士携此石走四方其人死营妓家伶人取以献宋祁又或谓唐太宗以搨本赐方鎭惟定武用玉石刻之世号定武本薛绍彭见公厨有石鎭肉乃别刻石易之此又定武石刻流传之不同也其据王羲之生于晋惠帝大安二年癸亥则兰亭修禊时年五十有一辨笔阵图所云羲之年三十三书兰亭之误是矣然前卷旣引王铚语以刘餗之说为是而又云于东墅阅高似孙校书画见萧翼宿云门留题二诗云使御史不有此行乌得是语则杂录旧交亦未能有所断制至八法一门以书苑禁经诸条专属之兰亭尤不若姜夔禊帖偏傍考之为精密是以曾宏父陶宗仪诸家皆称姜考而不用是书然其征引诸家颇为赅备于宋人题识援据尤详世昌之原本旣佚存此一编尙足见禊帖之源流固不得以陈氏之排击遽废是书矣（四库全书总目卷八十六•史部四十二•目录类二）

握竒经一卷（浙江范懋柱家天一阁藏本）

一作握机经一作幄机经旧本题风后撰汉丞相公孙宏解晋西平太守马隆述赞案汉书艺文志兵家阴阳风后十三篇班固自注曰图二卷依托也并无握竒经之名且十三篇七畧著录固尙以为依托则此经此解七畧不著录者其依托更不待辨矣马隆述赞隋志亦不著录则犹之公孙宏解也考唐独孤及毘陵集有八阵图记曰黄帝顺煞气以作兵法文昌以命将风后握机制胜作为阵图故八其阵所以定位也衡抗于外轴布于内风云附其四维所以备物也虎张翼以进蛇向敌而蟠飞龙翔鸟上下其旁所以致用也至若疑兵以固其余地游军以案其后列门具将发然后合战弛张则二广迭举犄角则四竒皆出云云所说乃一一与此经合疑唐以来好事者因诸葛亮八阵之法推演为图托之风后其后又因及此记推衍以为此经并取记中握机制胜之语以为之名宋史艺文志始着于录其晩出之显证矣高似孙子畧曰马隆本作幄机序曰幄者帐也大将所居言其事不可妄示人故云幄机则因握幄字近而附会其文今本多题曰握竒则又因经中有四为正四为竒余竒为握竒之语改易其名也似孙又云总有三本一本三百六十字一本三百八十字葢吕尙增字以发明之其一行间有公孙宏等语今本衍四字校验此本分为三章正得三百八十四字葢卽似孙所谓衍四字本也经后原附续图据书录解题亦称马隆所补然有目而无图殆传写佚之欤（四库全书总目卷九十九•子部九•兵家类）

砚笺四卷（浙江巡抚采进本）

宋高似孙撰似孙有剡录已著录是书成于嘉定癸未前有自序序末数语隐涩殆不可解与所作蟹畧序体格彷佛相似陈振孙称似孙之文好以怪僻为奇殆指此类欤其书第一卷为端砚分子目十九卷中砚图一类列四十二式注曰歙石亦如之然图已不具意传写佚之也第二卷为歙砚分子目二十第三卷为诸品砚凡六十五种第四卷则前人诗文其诗文明题曰端砚歙砚者已附入前二卷内是卷所载皆不标名品故别附之诸品后耳宋志所录砚谱今存者尚有四五家大抵详于材产质性而罕及其典故似孙此书独晚出得备采诸家之说又其学本淹博能旁征羣籍以为之左证故叙述颇有可观中间稍有渗漏者如李后主靑石砚为陶谷所碎一条乃出无名氏砚谱中为曾慥类说所引今其原书收入左圭百川学海尚可检核似孙竟以为岀自类说未免失于根据然其大致驯雅终与龎杂者不同如端州緑石为诸品所不载据王安石诗增入亦殊赅洽钱曾读书敏求记亦称唐人言吴融入韵赋古今无敌惜乎亡来已久此存得古瓦研赋一篇岿然鲁灵光也则亦颇资考据矣（四库全书总目卷一百十五•子部二十五•谱录类）

蟹畧四卷（浙江鲍士恭家藏本）

宋高似孙撰是编以傅肱蟹谱征事太畧因别加裒集卷一曰蟹原蟹象卷二曰蟹乡蟹具蟹品蟹占卷三曰蟹贡蟹馔蟹牒卷四曰蟹雅蟹志赋咏每门之下分条记载多取蟹字为目而系以前人诗句俞文豹吹剑录尝讥其误以林逋草泥行郭索云木叫钩辀一联为杜甫诗今检卷首郭索传内信然殊为失于详核又本草图经蟹生伊洛池泽中一语泽蟹洛蟹条下两引之亦为复出又白居易诗亥日饶虾蟹句为傅肱谱中所原引而此书虾蟹条下乃反遗之其余编次亦小有疎漏特其采摭繁富究为博雅遗篇佚句所载尤多视傅谱终为胜之云（四库全书总目卷一百十五•子部二十五•谱录类）

纬畧十二卷（江苏巡抚采进本）

宋高似孙撰似孙有剡录已著录似孙尝辑经畧史畧子畧集畧骚畧及此书今惟子畧骚畧与此书存陈振孙书录解题论其读书以隐僻为博其作文以怪涩为竒然考证之学正不嫌其博而是编所引亦皆四库所著录非冯贽之流诡词炫俗者比固不得以隐僻讥也明沈士龙跋又称其愍骚招隠八风围棊■〈毛瞿〉毺禡牙之类全录艺文初学北堂御览诸书无所增辑知宋世篇集不复具存摘用类书夸示宏肆是诚在所不免周婴巵林讥其误引金楼子以刘休元水仙赋为唐刘子元疎舛亦不能无然其言笃实无所赝托终出杨愼丹铅诸录之上亦考古者所必资矣（四库全书总目卷一百十八•子部二十八•杂家类二）

文苑英华钞四卷（浙江巡抚采进本）

宋高似孙编似孙有剡录已著录是编乃采摘文苑英华中典雅字句可供文章之用者仿洪迈经子法语之例钞合成帙刻本仍以原目为次不分卷数以似孙原序考之当时实分四卷也其中以诸本叅校如吕令开莲峯赋别本皆作气开秋爽此本作气涵秋爽贾至早朝诗别本皆作共沐恩波凤池上朝朝染翰侍君王此本作共沐恩波凤池里终朝黙黙侍君王李羣玉黄陵庙诗别本皆作回风日暮吹芳芷此本作东风日暮吹香芷皆小有异同韩愈汴州东西水门记别本俱作请纪成绩此本皆作请纪其成绩又遂极其危句此本作遂持危亦皆韩集举正韩文考异所未载其捜罗亦颇该洽自序谓周必大奉勅校文苑英华是书有助焉然摘录不具首尾仅为词科饾饤之学尔（四库全书总目卷一百三十一•子部四十一•杂家类存目八）

信天巢遗稿一卷附林湖遗稿一卷江邨遗稿一卷疎寮小集一卷（浙江巡抚采进本）

宋高翥撰翥字九万号菊磵余姚人孝宗时游士也有菊磵集二十卷久佚不存至国朝康熙二十六年其裔孙士奇于徐干学家宋椠书中采得遗诗一百九首合以家藏二十二首又于他集中得十三首续得朱彝尊宋刻江湖集所载四十七首删除重复共得诗一百八十九首刻之题曰信天巢遗稿信天巢者翥所以名其居也然卷前元贞元年姚燧序本称曰菊磵集不知何以改名也后附林湖遗稿一卷为翥侄鹏飞字南仲者所撰又附江邨遗稿一卷则翥父选叔迈之诗选迈皆绍兴间登第选官武当军节推迈官县尉此卷之中又附质斋遁翁二人之诗则高氏谱中所载仅存其号卽士奇亦莫能举其名矣最后附高似孙疎寮小集一卷似孙卽撰纬略者文献通考载疎寮集三卷此所刻甚少尙有他选所有而此刻无之者是集在宋颇著称陈振孙书录解题谓其作文怪涩诗犹可观刘克庄后村诗话谓其诗能参诚斋活句不知此刻所载何以转不完备然士奇后序中初未言及附刻疎寮集疑为士奇后人所加更不暇博采欤（四库全书总目卷一百六十一•集部十四•别集类十四）

骚畧三卷（浙江汪启淑家藏本）

宋高似孙撰似孙有剡录巳著录是编皆所拟骚赋凡三十三篇其后欵乃词一篇集杜甫诗八句柳宗元诗四句为之殊纎诡也（四库全书总目卷一百七十四•集部二十七•别集类存目一）

文选句图一卷（江苏巡抚采进本）

宋高似孙撰似孙有剡录已著录案摘句为图始于张为其书以白居易等六人为主以杨乘等七十八人为客主分六派客亦各有上入室入室升堂及门四格排比联贯事同谱牒故以图名后九僧各摘名句亦曰句图葢非其本似孙此书亦沿旧名所录皆文选诸诗去取不甚可解如苏武诗之馥馥我兰芳馨香中夜发上下联各割一句尤为剏调其句下附录之句葢卽锺嵘诗品源出某某之意其句下附录一两首者则莫喻其体例矣（四库全书总目卷一百九十一•集部四十四•总集类存目一）

子略
高似孙（字续古；号疏寮） （南宋） 撰　　
部：史 类：目录类 属：经籍之属 
参考数据：（《四库大辞典》） 
四卷。南宋高似孙着。高似孙（约１１５４—１２１２），字续古，号疏寮，余姚（今属浙江）人，目录学家。孝宗淳熙十一年（１１８４）进士，历官校书郎，知处州。任职期间，贪赃枉法，欺压百姓，这样一个品行不足为道的人，平生却喜好读书，且著述较多。《子略》四卷、《史略》六卷、《剡录》十卷，均为专科目录。《子略》是着录诸子著作的目录，共着录诸子三十七家，卷一：黄帝阴符经、风后握奇经、鬻子、太公金匮六韬、孔丛子、曾子、鲁仲连子、晏子春秋；卷二：老子、庄子、列子、文子；卷三：战国策、管子、尹文子、韩非子、墨子、邓析子、亢桑子、鹖冠子、孙子、吴子、范子、鬼谷子；卷四：吕氏春秋、黄石公素书、淮南子、贾谊新书、桓宽盐铁论、王充论衡、太玄经、新序、说苑、抱朴子、文中子、元子、皮子隐书。排列顺序按“汉志”、“隋志”、“唐志”、《子抄》、《意林》、《通志•艺文略》所载之顺序。着录先是书名、其次聚集诸家的评论，如有注释的书则付列其书名。最早的版本是南宋咸淳本（存卷一至三），后有“百川学海”本、“四库全书”本、“学津讨源”本、“四明丛书”本与“丛书集成”本等。１９２９年北平朴社铅印平装顾颉刚校点本（一册）。 
兰亭考
桑世昌（字泽卿；号莫庵） （南宋） （旧本题）撰　　
高似孙（字续古；号疏寮） （南宋） 删定　　
部：史 类：目录类 属：金石之属 
参考数据：（《四库大辞典》） 
十二卷。宋桑世昌撰。桑世昌，南宋时人。陆游的外甥。淮海人，世居天台山。此书系考证晋王羲之所作《兰亭序》书帖。据陈振孙《直斋书录解题》所载，《兰亭考》原名《兰亭博议》，共十五卷。刊行时经高似孙删改，存十二卷。按《兰亭序》为行书法帖。东晋永和九年（３５３），王羲之与谢安等四十一人，在山阴（今浙江绍兴）“修禊”，会上各人作诗，王羲之作序。法帖相传之本，共二十八行，三百二十四字。书中叙述王氏真迹流传的各种说法。真迹原为王氏子孙掌握，后至南朝陈天嘉时，为王氏七代孙智永所得。唐时为太宗李世民所得，推为王书代表，命赵模等钩摹数本，分赐亲贵近臣。太宗死，以真迹殉葬。存世唐摹墨迹，以“神龙本”最着。又有一种说法，石晋之乱时，弃石刻于中山，宋初归李学究所得。李死，其子摹以售人，为定武帅宋祁所得，以石刻之。现今石刻首推“定武本”。书中还考证了王羲之作《兰亭序》的年岁。《辨笔阵图》曾说：“羲之年三十三书兰亭”。桑氏考证，王羲之生于晋惠帝太安二年（３０３），到永和九年（３５３）兰亭修禊时，应当是五十一岁，纠正了三十三岁之误。至其入法一门，以及书苑禁经诸条，不若姜夔考证之精密，所以曾宏父、陶宗仪等人，都称赞姜考，而不用本书。传本有《四库全书》本，“知不足斋”丛书本及“丛书集成”初编本等。 
握奇经
风后（字不详；号不详） （不详） （旧题）撰　　
公孙弘（字季齐；号不详） （西汉） 解　　
马隆（字孝兴；号不详） （晋） 述赞　　
高似孙（字续古；号疏寮） （南宋） 注跋　　
部：子 类：兵家类 属： 
参考数据：（《四库大辞典》） 
一卷。旧本题风后撰，汉丞相公孙宏解，晋西平太守马隆述赞。《汉书•艺文志》兵家阴阳类着录《风后》十三篇，班固小注云：“图二卷。黄帝臣，依托也。”或谓当即此书。然汉代人已认为其书伪托。今传本所题作者风后，乃是传疑时代黄帝之臣，显然不可信。所谓汉丞相公孙宏解，亦不见于刘歆《七略》着录，也不可信。又《隋书•经籍志》也不见着录，则晋西平太守马隆述赞云云似也不可信。四库馆臣谓唐独孤及《毘陵集》中有《八阵图记》，略云黄帝顺煞气以作《兵法》，文昌以命将，风后握机制胜，作为《阵图》，故八其阵，所以定位也。衡抗于外，轴布于内，风云附其四维，虎张翼以进，蛇向敌而蟠，飞龙翔鸟上下其旁。驰张则二广迭举，犄角则四奇皆出云云，所说乃一一与此书相合。故疑此书为唐以来好事者据诸葛亮八阵之法推衍为图，托名风后作。其后又据此《记》推衍为经，因《记》中有“握机制胜”之语，定其书名为《握机经》。《宋史•艺文志》始见着录，其书晚出，证据甚明。四库馆臣所考言之凿凿，可以信从。关于此书的书名，宋高似孙《子略》曰：“马隆本作《幄机》叙曰‘幄者，帐也，大将所居，言其事不可妄示于人，故云《幄机》，”后因“幄”与“握”字近而附会其文，所以又名《握机》。今本多作《握奇》，是因为经中有“四为正，四为奇，馀奇为握奇”之语而改易为《握奇经》。此书虽公认为是伪书，但宋以后各种官私书目多有着录，刊本甚多，不能一一备举。多种丛书都有收录，如《凌氏传经堂丛书》、《景印元明善本丛书十种•夷门广牍•雅占》、《续百川学海癸集》、《津逮秘书》（第四集）、《增订汉魏丛书•子余》等等。今上海图书馆藏有清抄本，军事科学院图书馆有清刊本，最新版本有1990年6月上海古籍出版社的影印本。 
砚笺
高似孙（字续古；号疏寮） （南宋） 撰　　
部：子 类：谱录类 属：器物之属 
参考数据：（《四库大辞典》） 
四卷。宋高似孙（详见《剡录》）撰。是书成于嘉定癸未（1223）年间，前有自序一篇，文字隐晦、艰涩，难明其意。卷一记端砚，分十九个子目，其中砚图一类列二十四式（《四库全书总目提要》为四十二式，查《四库全书•子部•谱录类•砚笺》原文为二十四式），砚图下有注：“歙石亦如之。”然而书中有式无图，恐为传写时所佚。卷二记歙砚，分二十个子目。卷三记载各种砚台六十五种之多。卷四为傅玄、李白、王粲、韩愈等古代名人吟咏、记载砚台的赋、诗、文二十六篇。书中标明端砚、歙砚的诗文，已分别附入前二卷。因是书较晚出，以前所出几家砚谱可以借鉴，又加之似孙学问广博，所以是书能旁征群载前人所不载，而且文字雅训，考证有据。如端州线砚，为其它砚谱之书所未载之珍品，似孙据王安石之诗增入，十分恰当。但是书也有疏漏之处，如李后主青石砚为陶谷所碎一条，本出于无名氏所撰之《砚谱》之中，原书已收入左圭《百川学海》，似孙却认为出自类说，未免失于考据。现存楝亭刊本、清钞本、《四库全书》本、日本文政六年江户刊本等。 
蟹略
高似孙（字续古；号疏寮） （南宋） 撰　　
部：子 类：谱录类 属：草木禽鱼之属 
参考数据：（《四库大辞典》） 
四卷。宋高似孙（详见《剡录》）撰。是书以傅肱《蟹谱》为基础，广泛搜集资料编辑而成。卷一，为蟹原、蟹象。蟹原，主要引用古代典籍，说明蟹名的由来。蟹象，主要引用古代典籍、名人诗句，述说蟹的形状、习性、味道、药用功效、可食与否、毒性等。卷二，为蟹乡、蟹具、蟹品、蟹占。蟹乡，主要引用古代典籍、名人诗句，记述蟹之产地。蟹具，主要记述捕蟹的用具及蟹可做的用具。蟹品，主要引古代典籍、名人诗句，记述吴蟹以下三十多品。蟹占，主要记述以蟹占卜军国大事。卷三，为蟹贡、蟹馔、蟹牒。卷四，为蟹雅、蟹志赋咏。每门之下，分条记载，多以蟹为目，系以前人诗句。是书在引用前人诗句时，误将林逋诗句，归于杜甫名下；也有将古籍文句重复引用之弊，也有该引不引疏漏之病。尽管如此，但是书采集繁富，文字典雅，超过傅肱之《蟹谱》。现存《百川学海》本、路有钞本、《四库全书》本。 
纬略
高似孙（字续古；号疏寮） （南宋） 撰　　
部：子 类：杂家类 属：杂考之属 
参考数据：（《四库大辞典》） 
十二卷。南宋高似孙（生卒年不详）撰。高似孙字续古，号疏寮。绍兴余姚（今属浙江）人。淳熙进士。历校书郎、会稽主簿、知处州。为官贪酷，谄事韩侂胄，为人所不齿。退居姚江着书，有《疏寮小集》、《郯录》、《砚笺》、《唐科名记》、《唐乐曲谱》等。又辑《经略》、《史略》、《子略》、《集略》、《骚略》、《蟹略》及此书。各略均辑自诸书，分门别类，凡“事有逸者、琐者、为《纬略》，盖与诸略相为经纬”（《纬略》卷首）。因高似孙为人所不齿，历来对此书评价不高。陈振孙《书录解题》论其读书以隐僻为博，其作文以怪涩为奇。其实，作考证之书，最嫌不博，高似孙所引之书，亦为人称道，不可谓之隐僻。明沈士龙跋，又称其愍骚、招隐、八风、围棋、氍■〈叟毛〉、祃牙之类，全录《艺文类聚》、《初学记》、《北堂书钞》、《太平御览》诸书，无所增辑。知宋世编集，不复具存，摘用类书，夸示宏肆。周婴《卮林》亦讥其书误引《金楼子》，以刘休元《水仙赋》为唐刘子元等。此书确有舛错之处，但平心而论，语言尚属笃实，无所赝托，辑录历史上各种逸文琐事，为治文史者提供许多方便，足资参考，不可尽废。今传本不一，主要有《墨海金壶》、《守山阁丛书》、《四库全书》、《丛书集成初编》等丛书本，宛委山堂《说郛》节选本作一卷，商务印书馆《说郛》节选本不分卷。《丛书集成初编》本据《守山阁丛书》本排印，又收入《墨海金壶》补曹学佺序一篇及阙文二则，为最通行版本。 

髙似孙【字续古庆元府鄞县人淳熈十一年卫泾榜进士出身治诗赋五年十月除六年二月通判徽州】（四库全书•史部•职官类•官制之属•南宋馆阁录__南宋馆阁录续录卷八）

蟹略四卷
髙似孙续古撰（四库全书•史部•目录类•经籍之属•直斋书录解题卷十）
砚笺一卷
髙似孙撰（四库全书•史部•目录类•经籍之属•直斋书录解题卷十四）
疎寮集三卷
四明高似孙续古撰少有俊声登甲辰科不自爱重为馆职上韩侂胄生日诗九首皆暗用锡字为时清议所不齿晚知处州贪酷尤甚其读书以隐僻为博其作文以怪涩为竒至有甚可笑者就中诗犹可观也（四库全书•史部•目录类•经籍之属•直斋书录解题卷二十）
选诗句图一卷
高似孙编（四库全书•史部•目录类•经籍之属•直斋书录解题卷二十二）

蟹略四卷
陈氏曰高似孙续古撰（四库全书•史部•政书类•通制之属•文献通考卷二百十八）
砚笺一卷
陈氏曰高似孙撰（四库全书•史部•政书类•通制之属•文献通考卷二百二十九）
疎寮集三卷
陈氏曰四明髙似孙续古撰少有俊声登甲辰科不自爱重为馆职上韩侂胄生日诗九首皆暗用锡字为清议所不齿晩知处州贪酷尤甚其读书以隐僻为博其作文以怪涩为竒至有甚可笑者就中诗犹可观也（四库全书•史部•政书类•通制之属•文献通考卷二百四十五）
选诗句图一卷
陈氏曰高似孙编（四库全书•史部•政书类•通制之属•文献通考卷二百四十九）

髙似孙砚笺四卷（四库全书•史部•目录类•经籍之属•千顷堂书目卷九）
高似孙烟雨集（缺）卷又疎寮集一卷（四库全书•史部•目录类•经籍之属•千顷堂书目卷二十九）
髙似孙骚畧三卷（四库全书•史部•目录类•经籍之属•千顷堂书目卷三十一）

跋髙似孙子略　　（清）汪琬 撰

（四库全书•集部•别集类•尧峰文钞卷三十九）

高氏疑孔丛子伪书歴引孟子及家语后叙证孔子子思无问荅事最悉然予以为非是汉书孔光传首载孔氏谱牒孔子生伯鱼鲤鲤生子思伋伋生子尚高则伯鱼为子思父审矣孔子家语孔子年二十娶亓官氏明年生伯鱼伯鱼年五十先孔子卒孔子后三年始卒使子思犹未生则孔氏谱不足据邪史记鲁世家穆公之立也距孔子已七十年子思寿止六十二使穆公时犹在则与孔子相隔絶久矣其去伯鱼当益逺不得为其子然徧考诸书又不言孔子有佗支庶何也予以为宜从孔丛子葢孔丛子与谱牒皆出孔氏子孙之手其说必有证左非他书臆度者比也呜呼尽信书则不如无书后世迂儒小生读书不知通变徃徃舍其大者旁引琐细以相辨难岂非好古而失之愚者哉

髙似孙选诗句图所取汉晋以来佳句诚学古者所当玩也如范晔兰池清夏气修帐含秋阴颜延年庭昏见野阴山明望松雪谢灵运池塘生春草园栁变鸣禽鲍照归华先委路别叶早辞风沈约茅栋啸愁■〈氏鸟〉平冈走寒兎谢朓红药当阶翻苍苔依砌上日隐涧凝空云聚岫如复日出众鸟散山暝孤猿吟江淹洞林带晨霞石壁耿新晰处欣故无累飬徳乃入神如此等语虽学近体者亦当玩【兰庄诗话】（四库全书•集部•总集类•古诗纪卷一百五十二）

髙似孙
似孙字续古余姚人文虎子淳熙十一年进士历官校书郎守处州有疎寮小集
【文献通考陈直齐云似孙少有俊声登甲科不自爱重为馆职上韩侂胄生日诗九首皆暗用锡字为清议所不齿晩知处州尤贪酷其读书以隠僻为博其作文以怪涩为竒至有甚可笑者就中诗犹可观也】
【癸辛杂识髙疎寮守括日有籍妓洪渠慧黠过人一日歌真珠帘词至病酒情懐犹困懒使之演其声若病酒而困懒者疎寮极称赏之适有客云卿自用卿法髙因视洪云吾亦爱吾渠遂与落籍而去以此得啧言者】（四库全书•集部•诗文评类•宋诗纪事卷五十五）
