直斋书录

解题·提要
《直斋书录解题》二十二卷，宋陈振孙撰。振孙字伯玉，号直斋，安吉人。厉鹗《宋诗纪事》，称其端平中仕为浙西提举，改知嘉兴府。考周密《癸辛杂识》“莆田阳氏子妇”一条，称陈伯玉振孙，时以倅摄郡。又“陈周士”一条，称周士，直斋侍郎振孙之长子。则振孙始仕州郡，终官侍郎，不止浙江提举，鹗盖考之未详也。《癸辛杂识》又称：“近年惟直斋陈氏书最多，盖尝仕於莆，传录夹漈郑氏、方氏、林氏、吴氏旧书至五万一千一百八十馀卷，且仿《读书志》作解题，极其精详”云云。则振孙此书，在宋末已为世所重矣。其例以历代典籍分为五十三类，各详其卷帙多少，撰人名氏，而品题其得失，故曰“解题”。虽不标经史子集之目，而核其所列，经之类凡十，史之类凡十六，子之类凡二十，集之类凡七，实仍不外乎四部之说也。马端临《经籍考》惟据此书及《读书志》成编。然《读书志》今有刻本，而此书久佚，仅《永乐大典》尚载其完帙。惟当时编辑潦草，讹脱宏多，又卷帙割裂，全失其旧，谨详加校订，定为二十二卷。方今圣天子稽古右文，蒐罗遗籍，列於四库之中者，浩如烟海。此区区一家之书，诚不足以当万一。然古书之不传於今者，得藉是以求其崖略；其传於今者，得藉是以辨其真伪，核其异同。亦考证之所必资，不可废也。原本间於解题之后附以随斋批注。随斋不知何许人。然补阙拾遗，於本书颇有所裨，今亦仍其旧焉。

直斋书录解题·卷一 
○易类

　　△《周易注》六卷、《略例》一卷、《系辞注》三卷

　　魏尚书郎山阳王弼辅嗣注上、下《经》，撰《略例》。晋太常颍川韩康伯注《系辞》、《说》、《序》、《杂卦》。自汉以来，言《易》者多溺於象占之学，至弼始一切扫去，畅以义理。於是天下后世宗之，余家尽废。然王弼好老氏，魏、晋谈玄，自弼辈倡之。《易》有圣人之道四焉，去三存一，於道阙矣。况其所谓辞者，又杂以异端之说乎！范甯谓其罪深於桀、纣，诚有以也。弼父业长绪，本王粲族兄凯之子，粲二子坐事诛，文帝以业嗣粲。弼死时年二十余。

　　△《古易》十二卷

　　出翰林学士睢阳王洙原叔家。上、下《经》惟载《爻辞》，外《卦辞》一、《彖辞》二、《大象》三、《小象》四、《文言》五、上《系》六、下《系》七、《说卦》八、《序卦》九、《杂卦》十。叶石林以为此即《艺文志》所谓《古易》十二篇者也。案《隋唐志》皆无《古易》之目，当亦是后人依仿录之尔。

　　△《周易古经》十二卷

　　丞相汲郡吕大防微仲所录上、下《经》，并录《爻辞》、《彖》、《象》，随《经》分上下，共为六卷，上、下《系辞》二卷，《文言》、《说》、《序》、《杂卦》各一卷。

　　△《古周易》八卷

　　中书舍人清丰晁说之以道所录《卦爻》一、《彖》二、《象》三、《文言》四、《系辞》五、《说卦》六、《序卦》七、《杂卦》八。其说曰：以《彖》、《象》、《文言》杂入卦中自费氏始。孔颖达又谓辅嗣之意，《象》本释《经》，宜相附近，分爻之《象辞》，各附逐爻。则费氏初变古制时，犹若今《乾》、《坤》二卦各存旧本欤？古经始变於费氏，而卒大乱於王弼，奈何后之儒者，尤而效之。杜预分《左氏传》於《经》，宋衷、范望散《太玄测》、《赞》於八十一首之下，是其明比也。揆观其初，乃如《古文尚书》，迁、固叙传，扬雄《法言》叙篇云尔。卷首列名氏二十余家，文字异同则散见於卦云。

　　△《古易》十二卷、《音训》二卷

　　著作郎东莱吕祖谦伯恭所定。篇次与汲郡吕氏同，《音训》则其门人王莘叟笔受。朱晦庵刻之於临漳、会稽，益以程氏是正文字及晁氏说。其所著《本义》，据此本也。

　　△《古周易》十二卷

　　国子录吴郡吴仁杰斗南所录。以爻为《系辞》，今之《系辞》为《说卦》。其言《十翼》，谓《彖传》，《象传》，《系辞传》上、下，《说卦》上、中、下，《文言》，《序卦》，《杂卦》，并上、下《经》为十二篇。案汉世传《易》者，施、孟、梁邱、京、费。费最晚出，不得立於学官。其学亡章句，惟以《彖》、《象》、《文言》等解上、下《经》。自刘向校中古文《易经》，诸家或脱“无咎悔亡”，惟费氏与古文同，东京名儒马、郑皆传之。其后，诸家皆废，而费学孤行，以至於今。其合《彖》、《象》、《文言》於《经》，盖自康成、辅嗣以来，展转相传，学者遂不识古文本经。甚至今世考官命题，或连《彖》、《象》、《爻辞》为一，对大义者，志得而已，往往穿凿傅会，而《经》旨破碎极矣。凡此诸家所录，虽颇有同异，大较《经》自为《经》，《传》自为《传》，而於《传》之中，《彖》、《象》、《文言》，亦各不相混。稍复古人之旧，均有补於学者，宜并存之。又有九江周燔所次，附见吴氏书篇末，今古文参用，视诸本为无据。又有程迥可久《古易考》十二篇见后。

　　△《周易正义》十三卷

　　唐国子祭酒冀州孔颖达仲达撰。序云十四卷，《馆阁书目》亦云。今本止十三卷。案《五经正义》，本唐贞观中颖达与颜师古等受诏撰《五经义赞》，后改为《正义》，博士马嘉运驳正其失。永徽二年，中书门下于志宁等考正增损，书始布下。其实非一手一足之力，世但称“孔疏”尔。其说专释一家注文为正。

　　△《周易释文》一卷

　　唐国子博士吴郡陆德明撰。本名元朗，以字行。多援汉、魏以前诸家说，盖唐初诸书皆在也。卦首注某宫、某世，用京房说。

　　△《归藏》三卷

　　晋太尉参军薛贞注。案《唐志》十三卷，司马膺注。今惟存《初经》、《本蓍》、《齐母》三篇，错谬不可读，非古全书也。

　　△《子夏易传》十卷

　　案《隋》、《唐志》有《卜商传》二卷，残缺。陆德明、李鼎祚亦时称引。考《汉志》，初无此书。有孙坦者，为《周易析蕴》，言此汉杜子夏也，未知何据。使其果然，何为不见於《汉志》？其为依托明矣。隋、唐时止二卷，已残缺，今安得有十卷？且其经文，《彖》、《象》、《爻辞》相错，正用王弼本。决非汉世书。以陆德明所引求之今传，则皆无之，岂惟非汉世书，亦非隋、唐所传书矣。其文辞浅俚，非古人语，姑存之以备一家。案晁以道《传易堂记》曰：“古今咸谓子夏受於孔子而为之传。然太史公、刘向父子、班固皆不论著，唐刘子玄知其伪矣。书不传於今，今号为《子夏传》者，《崇文总目》知其为伪，而不知其所作之人，予知其为唐张弧之《易》也。”晁之言云尔。张弧有《王道小疏》五卷，见《馆阁书目》，云唐大理评事，亦不详何时人。

　　△《京房易传》三卷、《积算杂占条例》一卷

　　吴郁林太守吴郡陆绩公纪注。京氏学废绝久矣。所谓《章句》者，既不复传，而《占候》之存於世者仅若此，较之前志，什百之一二耳。今世术士所用世应、飞伏、游魂、归魂、纳甲之说，皆出京氏。晁景迂尝为京氏学，用其传为《易》式云。或作四卷，而《条例》居其首。又有《参同契》、《律历志》，见阴阳家类，专言占候。

　　△《关子明易传》一卷

　　后魏河东关朗子明撰。唐赵蕤注。《隋》、《唐志》皆不录。或云阮逸伪作也。

　　△《周易集解》十卷

　　唐著作郎李鼎祚集子夏、孟喜、京房、九家、《乾凿度》、马融、荀爽、郑康成、刘表、何晏、王弼、宋衷、虞翻、陆绩、王肃、干宝、姚信、王廙、张璠、向秀、王凯冲、侯果、蜀才、翟玄、韩康伯、刘瓛、何妥、崔憬、沈麟士、卢氏、崔觐、孔颖达等诸家，凡隋、唐以前《易》家诸书逸不传者，赖此犹见其一二，而所取於荀、虞者尤多。九家者，汉淮南王所聘明《易》者九人，苟爽尝为之集解。陆氏《释文》所载《说卦》、《逸象》，本於九家《易》。蜀才，范长生也，颜之推云。

　　△《元包》十卷

　　唐卫元嵩撰。秘书少监武功苏源明传，四门助教赵郡李江注。其书以八卦为八篇首，而“一世”至“归魂”各附其下。先《坤》，次《乾》，次《兑》、《艮》、《离》、《坎》、《巽》、《震》。《坤》曰太阴，《乾》曰太阳，余六子有孟、仲、少之目，每卦之下，各为数语，用意僻怪，文意险涩，不可深晓也。

　　△《周易启源》十卷

　　唐太子左谕德蔡广成撰。皆设为问答之辞。其卷首题德恒、德言、德庸、德翰问者，不知何义也。

　　△《补阙周易正义略例疏》一卷

　　唐四门助教邢璹撰。案蜀本《略例》有璹所注，止有篇首释“略例”二字，文与此同，余皆不然。此本亦浅近无义理，姑存之。

　　△《周易穷微》一卷

　　称王辅嗣。凡为论五篇。《馆阁书目》有王弼《易辨》一卷。其论《彖》、论《象》亦类《略例》，意即此书也。又言弼著此书已亡，至晋得之，王羲之承诏录藏於秘府，世莫得见，未知何所据而云。

　　△《周易物象释疑》一卷

　　唐东阳助撰。《唐志》作“东乡助”，《馆阁书目》又云守江陵尹。东阳、东乡，皆复姓也。其序言随事义而取象，若以龙叙《乾》，以马明《坤》。凡注、疏未释者，标出为此书。

　　△《周易举正》三卷

　　唐苏州司户参军郭京撰。自言得王弼、韩康伯手写真本，正其讹谬，凡一百三十五条。如《坤》初六象“履霜，阴始凝也”，多“坚冰”二字；《屯》六三象“以从禽也”，阙“何”字；《颐》“拂经”，当作“拂颐”；《坎》卦“习坎”上当有卦名之类，皆於义为长。

　　△《易传解说》一卷、《微旨》三卷

　　唐宰相吴郡陆希声撰。案《唐志》有《易传》二卷，《中兴书目》作六卷，别出《微旨》三卷。今所谓《解说》者，上、下《经》共一册，不分卷。有序言著《易传》十篇，七篇以上解《易》义之渊微，八篇以下广《易》道之旁行，今第为六卷；又撰《易图》、《指说》、《释变》、《微旨》各一卷，通为十卷。其上、下《经》盖第一、第二篇，经文一句，传亦一句，门人以为难晓，故复为之解。然则其全书十卷，不尽传矣。家旧惟有《微旨》，续得《解说》一编，始知其详。

　　△《周易口诀义》六卷

　　河南史之徵撰。不详何代人，《三朝史志》有其书，非唐则五代人也。避讳作“证”字。

　　△《易证坠简》二卷

　　毗陵从事建溪范谔昌撰。天禧中人。序言任职毗陵，因事退闲。盖尝失官也。又言得於湓浦李处约，李得於庐山许坚。其上卷如郭京《举正》，下卷辨《系辞》非孔子命名，止可谓之《赞》，系今《爻辞》乃可谓之《系辞》。又重定其次序。又有《补注》一篇，辨周、孔述作，与诸儒异，为《乾》、《坤》二传。末有《四辞晷刻图》一篇。《馆阁书目》止一卷。又有《源流图》一卷，言纳甲、纳音者，即此下卷《补注》序中语也。世或言刘牧之学出於谔昌，而谔昌之学亦出种放，未知信否？晁以道、邵子文、朱子发皆云尔。

　　△《新注周易》十一卷、《卦德统论》一卷、《略例》一卷、又《易数钩隐图》二卷

　　太常博士刘牧长民撰，黄黎献为之序。又为《略例图》，亦黎献所序。又有三衢刘敏士刻於浙右庾司者，有欧阳公序，文浅俚，决非公作。其书三卷，与前本大同小异。案敏士序称伯祖屯田郎中临川先生志其墓，今观志文所述，但言学《春秋》於孙复而已。当庆历时，其《易》学盛行，不应略无一语及之，且黎献之序称字长民，而志称字先之，其果一人耶，抑二人耶？

　　△《删定易图论》一卷

　　直讲旴江李觏泰伯撰。盖删刘牧《易图》而存之者三焉。《馆阁书目》作六卷，十九篇。觏先著《易论》十九篇，皆见集中，与此自为二书，当是合为十九也。

　　△《易补注》十卷、又《王刘易辨》一卷

　　秘书丞宋咸贯之撰。咸尝撰《易明》，凡一百九十三条，以正亡误。及得郭京《举正》於欧阳公，遂参验为《补注》。皇祐五年表上之。别有《易训》，未见。《易辨》，凡二十篇。刘牧之学，大抵求异先儒，穿凿破碎，故李、宋或删之，或辨之。

　　△《周易言象外传》十卷

　　翰林学士睢阳王洙原叔撰。其序言学《易》於处士赵期。论次旧义，附以新说，凡十二篇。以王弼《传》为“内”；摘其异者，表而正之，故曰“外”云。

　　△《周易析蕴》二卷

　　孙坦撰。其首言《子夏传》辞不甚粹，或取《左氏传》语证之。晚又得十八占，称天子曰“县官”，尝疑汉杜子夏之学。及读杜《传》，见引《明夷对策》，疑始释。然坦不知何人，《国史志》及《中兴书目》皆不著。

　　△《易筌》六卷

　　太常丞建安阮逸天隐撰。每爻各以一古事系之，颇多牵合。

　　△《周易意学》六卷

　　题齐鲁后人陆秉撰。晁氏《读书志》云：秉字端夫，旧名东，尝通判蜀州。宝元二年上其书，有诏嘉奖。其说多异先儒，穿凿无据。

　　△《周易口义》十三卷

　　直讲海陵胡瑗翼之撰。新安王炎晦叔尝问南轩曰：“伊川令学者先看王辅嗣、胡翼之、王介甫三家，何也？”南轩曰：“三家不论互体，故云尔。然杂物撰德，具於中爻，互体未可废也。”南轩之说虽如此，要之，程氏专治文义，不论象数。三家者，文义皆坦明，象数殆於扫除略尽，非特互体也。

　　△《周易解义》十卷

　　直讲徂徕石介守道撰。止解六十四卦，亦无大发明。晁景迂尝谓：“守道说，孔子作《彖》、《象》於六爻之前，《小象》系逐爻之下，惟《乾》悉属之於后者，让也。他人尚可责哉！”今观此《解义》言王弼注《易》，欲人易见，使相附近，他卦皆然，惟《乾》不同者，欲存旧本而已，更无他说。不知景迂何以云尔也。案：宋咸《补注》首章，颇有此意，晁殆误记也耶？

　　△《易童子问》三卷

　　参政庐陵欧阳永叔撰。设为问答。其上、下卷专言《系辞》、《文言》、《说卦》而下皆非圣人所作。

　　△《易意蕴凡例总论》一卷

　　东海徐庸撰。皇祐中人。凡为论九篇。《馆阁书目》又有《卦变解》，未见。

　　△《周易义类》三卷

　　称顾叔思撰，未详何人。序言先儒论说甚众，而其旨未尝不同；卦爻或有不同，而辞意未尝不一。各立标目，总而聚之。

　　△《易解》十四卷

　　尚书右丞皇甫泌撰。曰《述闻》，曰《隐诀》，曰《补解》，曰《精微》，曰《师说》，曰《明义》。其学得于常山抱犊山人，而莆阳游中传之。刘彝、钱藻皆为之序。山人者，不知其名氏，盖隐者也。泌尝守海陵，治平以前人。

　　△《易解》十四卷

　　丞相荆公临川王安石介甫撰。晁氏《读书志》曰：“介甫《三经义》皆颁学官，独《易解》自谓少作未善，不专以取士。”

　　△《易说》三卷

　　丞相温公涑水司马光君实撰。杂说无诠次，未成书也。

　　△《东坡易传》十卷

　　端明殿学士眉山苏轼子瞻撰。盖述其父洵之学也。

　　△《周易圣断》七卷

　　谏议大夫阆中鲜于侁子骏撰。多辨王弼、刘牧之非。《乾》、《坤》二卦，不解爻象，欲学者观《彖》、《象》、《文言》而自得云。

　　△《伊川易解》六卷

　　崇政殿说书河南程颐正叔撰。止解六十四卦，不解《大传》，而以《序卦》分置诸卦之首。盖唐李鼎祚《集解》亦然。伊川平生著述惟《易传》为深，而亦不解《大传》。

　　△《横渠易说》三卷

　　崇文校书长安张载子厚撰。

　　△《乾生归一图》十卷

　　英州石汝砺撰。嘉祐元年序。取“乾”为生生之本，万物归于一也。有论有图，亦颇与刘牧辨，然或杂以释、老之学。其所谓一者，自注云：“一则灵寂。”其《玄首》篇论道，专以灵明无体无生为主。又曰：“因灵不动，而生寂体。”岂非异端之说乎？

　　△《易义海撮要》十卷

　　熙宁中蜀人房审权编《义海》，凡百卷。近时江都李衡彦平删削，而益以东坡苏氏、伊川程氏、汉上朱氏之说。若房氏百卷之书，则未之见也。衡，乾道中由侍御史改起居郎。《馆阁续书目》云绍兴监察御史，误矣。

　　△《易解》二卷

　　翰林学士钱塘沈括存中撰。所解甚略，不过数卦，而於《大小畜》、《大小过》独详。

　　△《了翁易说》一卷

　　左司谏延平陈瓘了翁撰。晚年所著也。止解六十四卦，辞旨深晦。

　　△《葆光易解义》十卷

　　泉州教授莆田张弼舜元撰。绍圣中以章惇、黄裳等荐，赐号葆光处士。后又以为福州司户，本州教授。其学多言取象。

　　△《易讲义》十卷

　　给事中遂昌龚原深之撰。嘉祐八年进士。初以经学为王安石引用。元符后入党籍。

　　此段当在《正易心法》之前。

　　△《正易心法》一卷

　　旧称麻衣道者授希夷先生，崇宁间庐山隐者李潜得之，凡四十二章。盖依托也。朱先生云，南康戴主簿师愈撰，乃《不唧■〈口留〉底禅》、《不唧■〈口留〉底修养法》、《日时法》。王炎曰，洛山李寿翁侍郎喜论《易》。炎尝问侍郎：“在当涂板行《麻衣新说》如何？”李曰：“程沙随见嘱。”炎曰：“恐讬名麻衣耳。以扑钱背面喻八卦阴阳纯驳，此鄙说也。以泉云雨为阳水，以泽为阴水，与夫子不合。”李曰：“然。然亦有两语佳。”炎曰：“岂非学者当於羲皇心地上驰骋，不当於周、孔脚迹下盘旋耶？然此二语亦非也。无周、孔之辞，则羲皇心地，学者何从探之？”李无语。李名椿。

　　△《太极传》六卷、《外传》一卷、《因说》一卷

　　中书舍人晁说之以道撰。其学本之邵康节。自言学京氏《易》，绍圣间遇洛阳杨贤宝，得康节二《易图》；又从其子伯温得其遗编，始作《易传》，名曰《商瞿传》。兵火后失之。晚年复为此书。又有《易元星纪谱》、《易规》二书，见本集中。又有《传易堂记》，述汉以来至本朝传授甚详。

　　△《易正误》一卷

　　不知何人作。但称其名曰敭，又称元祐以来云云，则近世人也。据序为书三篇，曰《正误》，曰《脱简》，曰《句读》。今所存惟《正误》一篇，大抵增益郭、范之说，故并附二书册后。

　　△《梁谿易传》九卷、《外篇》十卷

　　丞相昭武李纲伯纪撰。案序《内》、《外篇》凡二十三卷。《内篇》训释上、下《经》，《系辞》，《说》、《序》、《杂卦》，并《总论》合十卷；《外篇释象》七，《明变》一，《训辞》二，《类占》一，《衍数》二，合十有三卷。今《内篇》阙《总论》，《外篇》阙《训辞》及《衍数》下卷，存者十卷。盖罢相迁谪时所作。其书未行於世，馆阁亦无之。莆田郑寅子敬从忠定之曾孙得其家藏本，顷倅莆田日，借郑本传录。今考《梁谿集》，绍兴十三年所编，其《训辞》二序已云有录无书，则虽其家亦亡逸久矣。岂有其序而书实未成耶？其书於辞、变、象、占无不该贯，可谓博矣。

　　△《周易外义》三卷

　　不知何人作。载於《三朝史志》，则其来亦久矣。大抵於《易》中所言及於制度、名物者，皆详著之。於《易》之本旨，无所发明，故曰“外义”。

　　△《皇极经世》十二卷、《叙篇系述》二卷

　　处士河南邵雍尧夫撰。其学出於李之才挺之，之才受之穆修伯长，修受之种放明逸，放受之陈抟。盖数学也。曰《元会运世》，《以元经会》，《以运经世》，自帝尧至於五代，天下离合，治乱兴废，得失邪正之迹，以天时而验人事，以人事而验天时，以阴阳刚柔穷声音律吕，以穷万物之数。末二卷论所以为书之意，穷日月星辰、飞走动植之数，以穷天地万物之理；述皇王帝霸之事，以明大中至正之道。书谓之《经世》，篇谓之《观物》，凡六十二篇。其子伯温为之《叙系》，具载《先天》、《后天》、《变卦》、《反对》诸图，又为《易学辨惑》一篇，叙传授本末真伪。然世之能明其学者，盖鲜焉。雍谧康节。

　　△《观物外篇》六卷

　　康节门人张■〈山昬〉子望记其平生之言，虽十才一二，而足以发明成书者为多，故名《观物外篇》。■〈山昬〉登进士第，仕为太常寺主簿。

　　△《观物内篇解》二卷

　　康节之子右奉直大夫伯温子文撰。即《经世书》之第十一、十二卷也。

　　△《广川易学》二十四卷

　　中书舍人东平董逌彦远撰。

　　△《吴园易解》十卷

　　秘阁修撰鄱阳张根知常撰。卷后有序、论五篇，《杂说》、《泰论》各一篇。根自号吴园先生。

　　△《汉上易传》十一卷、《丛说》一卷、《图》三卷

　　翰林学士荆门朱震子发撰。绍兴初在经筵表上，具述源流云：“陈抟以《先天图》传种放，放传穆修，修传李之才，之才传邵雍；放以《河图》《洛书》传李溉，溉传许坚，坚传范谔昌，谔昌传刘牧；修以《太极图》传周敦颐，敦颐传程颢、程颐。是时，张载讲学於二程、邵雍之间，故雍著《皇极经世书》，牧陈天地五十有五数，敦颐作《通书》，程颐著《易传》，载造《太和》、《参两》等篇。臣今以《易传》为宗，和会雍、载之论，上采汉、魏、吴、晋，下逮有唐及今，包括异同，庶几道离而复合。”盖其学专以王弼尽去旧说、杂以庄老、专尚文辞为非是，故其於象数颇加详焉。序称九卷，盖合《说》、《序》、《杂卦》为一也。

　　△《周易窥馀》十五卷

　　资政殿学士金华郑刚中亨仲撰。不解《乾》、《坤》二卦，独自《屯》卦始。刚中尝得罪秦桧，岂其於《乾》、《坤》之义有所避耶？

　　△《周易疑难图解》二十五卷

　　三山郑东卿少梅撰。以六十四卦为图，外及《六位》、《皇极》、《先天》、《卦气》等图，各附以论说。末有《系辞解》。自言其学出於富沙丘先生，以为《易》理皆在於画中。於是日画一卦，周而复始，久而后有所入。沙随程迥可久曰：“丘程字宪古，尝有诗曰：‘《易》理分明在画中。’又曰：‘不知画意空笺注，何异丹青在画中。’其学传之东卿云。”永嘉所刊本作二册，不分卷，无《系辞解》。

　　△《易索》十三卷

　　知岳州太和张汝明舜文撰。上、下《经》六卷，外《观象》三，《观变》、《玩辞》、《玩占》、《丛说》各一。汝明，元祐壬申进士，大观初为御史省郎。游酢定夫志其墓。

　　△《易解义》十卷

　　题凌公弼撰。未详何人。善解析文义，颇简洁，有所发明。《馆阁书目》有《集解》六卷，称朝奉大夫凌唐佐撰，亦不著本末，岂即其人耶？

　　徽猷阁待制新安凌唐佐字公弼，建炎初知应天府，以刘豫虚实书奏被杀。后其妻田氏以死状闻，诏赠待制。

　　△《易小传》六卷

　　丞相吴兴沈该守约撰。专释六爻，兼论变卦，多本《春秋左氏传》占法。卦为一论。又有《系辞补注》十余则，附之卷末。

　　△《昭德易诂训传》十八卷

　　敷文阁直学士清丰晁公武子止撰。博采古今诸家，附以己闻；又考载籍行事，以明诸爻之变。其文义音读之异者，列之逐条，曰《同异考》。乾道中上之。其议论精博，不主一家。然亦略於象数。晁氏居京师昭德坊，故号“昭德晁家”。冲之叔用，其父也。

　　△《先天易钤》一卷

　　序称牛师德祖仁撰。未详何人。盖为邵氏之学而专乎术数者也。

　　△《传家易说》十一卷

　　冲晦处士河南郭雍颐正撰。自言其父忠孝，受学於程伊川。伊川示以《易》之《艮》，曰：“艮，止也。学道之要无出於此。”自是方觉读《易》有味。榜其室曰“兼山”。立身行道，皆自“止”始。兵兴之初，先人旧学扫地，念欲补续其说，中心所知者“艮，止也”。潜稽《易》学，以述旧闻，用传於家。忠孝字立之，名将枢密逵之子。自言得先天卦变於河阳陈安民子惠，其书出李挺之，由是颇通象数。仕为永兴军路提刑，死於狄难，其书散逸。雍隐居陕州长阳山中。帅守屡荐，召之不至，由处士封颐正先生。其末，提举赵善誉言於朝，遣官受所欲言，得其《传家兵学》六卷以进，时淳熙丙午也。明年卒，年八十有四。又有《兼山遗学》六卷，见儒家类。余书皆未之见也。雍实范忠宣丞相外孙，又号白云先生。案：颐正，本朝廷所赐先生号，而《馆阁书目》以为字颐正，恐误。

　　△《读易老人详说》十卷

　　参政庄简公上虞李光泰发撰。光忤秦桧，谪海外为此书。光尝学於刘元城，其初进颇由蔡氏，晚节所立，有过人者。

　　△《易传拾遗》十卷

　　敷文阁直学士庐陵胡铨邦衡撰。铨谪新州作此书。大概宗主程氏，而时出新意於《易传》之外。李光泰发为之序。其曰“拾遗”者，谦辞也。

　　△《逍遥公易解》八卷、《疑问》二卷

　　直学士院李椿年仲永撰。其门人鄱阳吴说之景传所述，胡铨邦衡为之序。《疑问》者，说之所录，其问答之语也。

　　△《易传》十一卷、《本义》十二卷、《易学启蒙》一卷

　　焕章阁待制侍讲新安朱熹晦庵撰。初为《易传》，用王弼本。复以吕氏《古易经》为《本义》，其大旨略同，而加详焉，首列九图，末著《揲法大略》，兼义理、占象而言。《启蒙》之目曰：《本图书》、《原卦画》、《明蓍筮》，《考变占》，凡四篇。

　　△《周易变体》十六卷

　　吏部郎中京口都絜圣与撰。用蔡墨言《乾》六爻之例，专论之卦为主。

　　△《系辞精义》二卷

　　吕祖谦集程氏诸家之说，程《传》不及《系辞》故也。《馆阁书目》以为托祖谦之名。

　　△《大易粹言》十卷

　　知舒州温陵曾穜献之集二程、张载、游酢、杨时及二郭之学为一书。穜尝受学於郭白云。

　　△《易原》十卷

　　吏部尚书新安程大昌泰之撰。首论天地五十有五之数，参之《河图》、《洛书》大衍之异同，以为此《易》之原也，以及卦变、揲法，皆有图论，往往断以己见，出先儒之外。

　　△《易本传》三十三卷

　　隆山李舜臣子思撰。其自序以为《易》起於画，舍画则无以见《易》。因画论心，以中为用。如舍本卦而论他卦，及某卦从某卦来者，皆所不取。洪迈景卢为之作序。舜臣淳熙中宰饶之德兴，有惠政，民至今祠之。三子皆知名，显於时。

　　△《沙随易章句》十卷、《外编》一卷、《占法》一卷、《古易考》一卷

　　沙随程迥可久撰。其论占法，杂记占事尤详。迥尝从玉泉喻樗子才学，登隆兴癸未科，仕至邑宰。及与前辈名公交游，多所见闻，故其论说颇有源流根据。《古易考》十二篇，阙《序》、《杂卦》。

　　△《诚斋易传》二十卷

　　宝谟阁学士庐陵杨万里廷秀撰。其序以为《易》者，圣人通变之书，惟中为能中天下之不中；惟正为能正天下之不正，中正立而万变通。又言古未有字，八卦之画即字也。

　　△《周易经传集解》三十六卷

　　兵部侍郎福清林栗黄中撰。淳熙中表进。其书末卷为《六十四卦立成图》，言圣人以八卦重为六十四，未闻以《复》、《姤》、《泰》、《否》、《临》，《遁》变为六十四也，以辨邵尧夫、朱子发之说。其与朱侍讲违言，以论《易》不合，为朱公所辟也。

　　△《数学》一卷

　　杂录象数诸图说，不知何人所录。

　　△《易说》二卷

　　潼川漕赵善誉德广撰。善誉，淳熙中尝进《南北攻守类考》。及为湖北提举常平，陛辞，以《易说》进。每卦为论一篇。

　　△《易辨》三卷、《渊源录》三卷

　　右司郎中三山何万一之撰。其为《辨》三十三篇，大抵多与先儒异。《渊源录》者，盖其为《易》解未成书，仅有《乾》、《坤》二卦而已。万，癸未进士高第，受知阜陵，官至右司郎中，知漳州以没。

　　△《易总说》二卷

　　端明殿学士永嘉戴溪肖望撰。每卦为一篇。嘉定初，为东宫端尹，作此以授景献。

　　△《周易玩辞》十六卷

　　太府卿松阳项安世平甫撰。当庆元中得罪时论居江陵，杜门潜心，起居不出一室，送迎宾友未尝逾阈。诸书皆有论说，而《易》为全书。其自序以为“读程《易》三十年，此书无一字与之合，合则无用乎此书矣。世之君子以《易传》之理观吾书，则本末条贯无一不本於程氏者；以《易传》之文观吾书，则恐有‘西河疑女’之诮”。大抵程氏一於言理，尽略象数，而此书未尝偏废；程氏於小象颇欠发明，而此书爻象尤贯通。盖亦遍考诸家，断以己意，精而博矣。

　　△《易裨传》二卷、《外篇》一卷

　　秘书省正字檇李林至撰。凡三篇：曰《法象》，本之太极；曰《极数》，本之天地之数；曰《观变》，本之揲蓍十八变。《外篇》则曰《反对》、《世应》、《互体》、《纳甲》、《卦气》之类，凡八条。

　　△《述释叶氏易说》一卷

　　吏部侍郎永嘉叶正则为《习学记言》，《易》居其首。门人建安袁聘儒席之述而释焉。聘儒，绍熙癸丑进士。

　　△《易笔记》八卷、《总说》一卷

　　军器少监新安王炎晦叔撰。尝以上、下《经解》表进，作十卷。今但六卷，并《系辞》二卷为八，阙《说卦》。於象数颇有发明。

　　△《易翼传》二卷

　　吏部侍郎括苍郑汝谐舜举撰。“翼”云者，所以为程《传》之辅也。大抵以程《传》为本，而附以己见之异。然汝谐立朝，多为善类所不可，至互相排击。

　　△《南塘易说》三卷

　　礼部尚书赵汝谈履常撰。专辨《十翼》非夫子作。其说亦多自得之见。

　　△《西山复卦说》一卷

　　参政建安真德秀景元撰。

　　△《准斋易说》一卷

　　钱塘吴如愚撰。

  
直斋书录解题·卷二 
○书类

　　△《尚书》十二卷、《尚书注》十三卷

　　汉谏议大夫鲁国孔安国传。初，伏生以《书》教授，财二十九篇，以《舜典》合於《尧典》，《益稷》合於《皋陶谟》，《盘庚》三篇合为一，《康王之诰》合于《顾命》，实三十四篇。及安国考论鲁壁所藏，始出《舜典》诸篇，又定其可知者，增多二十五篇，引序以冠诸篇之首，定为五十八篇。虽作《传》既成，会巫蛊事作，不复以闻，故未尝列於学官，世亦莫之见也。考之《儒林传》，安国以《古文》授都尉朝，弟弟相承，以及涂恽、桑钦；至东都，则贾逵作训，马融、郑康成作传、注解，而逵父徽实受《书》於涂恽，逵传父业，虽曰远有源流，然而两汉名儒皆未尝实见孔氏《古文》也。岂惟两汉，魏、晋犹然，凡杜征南以前所注经传，有援《大禹谟》、《五子之歌》、《胤征》诸篇，皆云逸《书》，其援《泰誓》者则云今《泰誓》无此文，盖伏生《书》亡《泰誓》，《泰誓》后出。或云武帝末民有献者，或云宣帝时，河南女子得之，所载白鱼火乌之祥，实伪书也。然则马、郑所解，岂真《古文》哉！故孔颖达谓贾、马辈惟传孔学三十三篇，即伏生《书》也，亦未得为孔学矣。颖达又云，王肃注《书》始似窃见孔《传》，故於乱其纪纲，以为太康时。皇甫谧得《古文尚书》於外弟梁柳，作《帝王世纪》往往载之。盖自太保郑冲授苏愉，愉授梁柳，柳授臧曹，曹授梅赜，赜为豫章内史，奏上其《书》，时已亡《舜典》一篇。至齐明帝时，有姚方兴者，得於大航头而献之，隋开皇中搜索遗典，始得其篇。夫以孔注历汉末无传，晋初犹得存者，虽不列学官，而散在民间故耶？然终有可疑者，余尝辨之。

　　△《书古经》四卷、《序》一卷

　　侍讲朱熹晦庵所录，分《经》与《序》，仍为五十九篇，以存古也。

　　△《尚书正义》二十卷

　　唐孔颖达与博士王德韶等共为之。其序云：欧阳、夏侯二家之所说，蔡邕碑石刻之，《古文》安国所注，寝而不用，及魏、晋稍兴，故马、郑诸儒莫睹其学，江左学者咸悉祖焉。隋初始流河朔，为《正义》者蔡大宝、巢猗、费甝，顾彪，文义皆浅略，惟刘焯、刘炫最为详雅，然焯穿凿烦杂，炫就而删焉。虽稍省要，义更太略，词又过华，未为得也。

　　△《尚书释文》一卷

　　唐陆德明撰。其言伏生二十余篇，即马、郑所注是也，可证马、郑非见《古文》。又言梅赜所上亡《舜典》一篇，以王肃注颇类孔氏，故取王注，从“慎徽五典”以下为《舜典》，以续孔《传》。又言“若稽古”至“重华协于帝”十二字，是姚方兴所上，孔氏《傅》本无，或此下更有“濬哲文明”至“乃命以位”总二十八字。

　　△《尚书大传》四卷

　　汉济南伏胜撰。大司农北海郑康成注。凡八十有三篇。当是其徒欧阳、张生之徒杂记所闻，然亦未必当时本书也。印板元刂缺，合更求完善本。

　　△《汲冢周书》十卷

　　晋五经博士孔晁注。太康中，汲郡发魏安釐王冢所得竹简书，此其一也。凡七十篇，《序》一篇在其末。今京口刊本，以《序》散在诸篇，盖以仿孔安国《尚书》。相传以为孔子删书所余者，未必然也。文体与古书不类，似战国后人依仿为之者。

　　△《古三坟书》一卷

　　元丰中，毛渐正仲奉使京西，得之唐州民舍。其辞诡诞不经，盖伪书也。《三坟》之名，惟见於《左氏》右尹子革之言。盖自孔子定书，断自唐、虞以下，前乎唐、虞，无征不信，不复采取，於时固以影响不存，去之二千载，而其书忽出，何可信也？况皇谓之“坟”，帝谓之“典”，皆古史也，不当如毛所录，其伪明甚。人之好奇，有如此其僻者！晁公武云张商英伪撰，以比李筌《阴符经》。

　　△《书义》十三卷

　　侍讲临川王雱元泽撰。其父安石序之曰：“熙宁三年，臣安石以尚书入侍，遂与政。而子雱实嗣讲事，有旨为之说以进。八年，下其说太学颁焉。”雱盖述其父之学，王氏《三经义》，此其一也。初，熙宁六年，命知制诰吕惠卿充修撰经义，以安石提举修定。又以安石子雱、惠卿弟升卿为修撰官。八年，安石复入相，新传乃成，雱盖主是经者也。王氏学独行於世者六十年，科举之士熟於此乃合程度。前辈谓如脱墼然，案其形模而出之尔。士习胶固，更丧乱乃已。

　　△《东坡书传》十三卷

　　苏轼撰。其於《胤征》，以为羲和贰於羿，而忠於夏；於《康王之诰》，以释衰服冕为非礼。曰予於《书》见圣人之所不取而犹存者有二。可谓卓然独见於千载之后者。又言昭王南征不复，穆王初无愤耻之意，哀痛恻怛之语；平王当倾覆祸败之极，其书与平康之世无异，有以知周德之衰，而东周之不复兴也、呜呼！其论伟矣。

　　△《二典义》一卷

　　尚书左丞山阴陆佃农师撰。为王氏学，长於考订。待制游，其孙也。

　　△《石林书传》十卷

　　尚书左丞吴郡叶梦得少蕴撰。博极群书，强记绝人。《书》与《春秋》之学，视诸儒最为精详。

　　△《书裨传》十三卷

　　太常丞建安吴棫才老撰。首卷举要曰《总说》，曰《书序》，曰《君辨》，曰《臣辨》，曰《考异》，曰《诂训》，曰《差牙》，曰《孔传》，凡八篇。考据详博。

　　△《书辨讹》七卷

　　枢密院编修官莆田郑樵渔仲撰。其目曰《纠谬》四，《阙疑》一，《复古》二。樵以遗逸召用，博物洽闻，然颇迂僻。居莆之夹漈。

　　△《陈博土书解》三十卷

　　礼部郎中永嘉陈鹏飞少南撰。秦桧子熺尝从之游。在礼部时，熺为侍郎，文书不应令，鹏飞辄批还之。熺浸不平。鹏飞说书崇政殿，因论《春秋》母以子贵，言《公羊》说非是。桧怒，谪惠州以没。今观其书，绍兴十三年所序，於《文侯之命》，其言骊山之祸，申侯启之，平王感申侯之立己，而不知其德之不足以偿怨，郑桓公友死於难，而武公复娶於申，君臣如此，而望其振国耻，难矣。呜呼！其得罪於桧者，岂一端而已哉！

　　△《无垢尚书详说》五十卷

　　礼部侍郎钱塘张九成子韶撰。无垢诸经解，大抵援引详博，文义澜翻，似乎少简严，而务欲开广后学之见闻，使不堕於浅狭，故读之者亦往往有得焉。

　　△《书谱》二十卷

　　程大昌撰。本以解经，而不尽解，有所发明，则篇为一论。

　　△《禹贡论》二卷、《图》二卷

　　程大昌撰。凡论五十三篇，后论八篇，图三十一。其於江、河、淮、汉、济、黑、弱水七大川，以为旧传失实，皆辨证之、淳熙四年上进。宇宙广矣，远矣，上下数千载，幅员数万里，身不亲历，耳目不亲闻见，而欲决於一心，定於一说，乌保其皆无抵牾？然要为卓然不诡随传注者也。

　　△《东莱书说》十卷

　　吕祖谦撰。其始为之也，虑不克终篇，故自《秦誓》以上逆为之说，然亦仅能至《洛诰》而止。世有别本全书者，其门人续成之，非东莱本书也。

　　△《晦庵书说》七卷

　　朱熹门人黄士毅集其师说之遗，以为此书。晦庵於《书》一经独无训传，每以为错简脱文处多，不可强通。吕伯恭《书解》不可强通者，强欲通之。尝以语伯恭而未能改也。又尝疑孔安国《传》恐是假，《书小序》决非孔门之旧，安国《序》决非西汉文章，至谓与《孔丛子》、《文中子》相似，则岂以其书出於东晋之世故耶？非有绝识独见，不能及此。至言今文多艰沚，古文多平易，伏生倍文暗诵，乃偏得其所难，而安国考定於科斗古书，错乱磨灭之余，反专得其所易，此诚有不可晓者。今惟《二典》、《禹谟》、《召诰》、《洛诰》、《金縢》有解，及“九江”、“彭蠡”“皇极”有辨，其他皆《文集》、《语录》中摘出。

　　△《尚书讲义》三十卷

　　参政金坛张纲彦正撰。政和四年上舍及第，释褐授承事郎，以三中首选，除太学官。其仕三朝，历蔡京、王黼、秦桧三权臣，皆不为之屈。绍兴末乃预政，年八十四而终。此书为学官时作。

　　△《拙斋书集解》五十八卷

　　校书郎三山林之奇少颖撰。从吕紫微本中居仁学，而太史祖谦则其门人也。初第，以枢密陈诚之荐径入馆，以末疾去而终。

　　△《书说》七卷

　　礼部尚书会稽黄度文叔撰。度笃学穷经，老而不倦。晚年制阃江淮，著述不辍，时得新意，往往晨夜叩书塾，为友朋道之。

　　△《洁斋家塾书钞》十卷

　　礼部侍郎邺袁燮和叔号洁斋先生，其子乔崇谦录其家庭所闻，至《君奭》而止。

　　△《袁氏家塾读书记》二十三卷

　　题四明袁觉集。未详何人。大略仿《吕氏读诗记》集诸说，或述己意於后。当亦是洁斋之族耶？

　　△《尚书精义》六十卷

　　三山黄伦彝卿编次。或书坊所托。

　　△《梅教授书集解》三册

　　不分卷。不著名，未详何人。

　　△《柯山书解》十六卷

　　柯山夏元肃撰。集二孔、王、苏、陈、林、程颐、张九成及诸儒之说，便於举子。

　　△《书小传》十八卷

　　新安王炎晦叔撰。

　　△《南塘书说》三卷

　　赵汝谈撰。疑古文非真者五条。朱文公尝疑之而未若此之决也。然於伏生所传诸篇亦多所掊击抵排，则似过甚。

　　○诗类

　　△《毛诗》二十卷、《毛诗故训传》二十卷

　　汉河间王博士赵人毛公撰，后汉大司农郑康成笺。汉初，齐、鲁、韩三家并行，而毛氏后出，独河间献王好之，未得立。其后，三家皆废，而毛独传，故曰“《毛诗》”。毛公者，有大毛公、小毛公。案后汉《儒林传》称毛苌传《诗》，而孔氏《正义》据郑《谱》云，鲁人大毛公为《诂训传》於其家，河间献王得而献之，以小毛公为博士。则未知苌者大毛公欤？小毛公欤？郑氏曰“笺”者，案《正义》云，郑於诸《经》皆谓之注，独此言“笺”者，《字林》云：“笺，表也，识也。”郑遵毛学，表明毛言，记识其事，故称为“笺”。又案《后汉传》注引张华《博物志》，郑注《毛诗》曰“笺”，不解此意。或云毛公曾为北海相，郑氏郡人，故以为敬。虽未必由此，然汉、魏间达上之辞，皆谓之“贱”，则其为敬明矣。其闻与毛异义者甚多，王肃盖尝述毛非郑云。

　　△《诗风雅颂》四卷、《序》一卷

　　朱熹所录。以为《序》出后世，不当引冠篇首，故别录为一卷。

　　△《毛诗正义》四十卷

　　唐孔颖达与王德韶等撰。专述毛、郑之学，且备郑《谱》於卷首，盖亦增损刘焯、刘炫之疏而为之也。晁氏《读书志》云：自晋东迁，学有南北之异。南学简约，得其英华；北学深博，穷其枝叶。至颖达《义疏》，始混南北以为一。虽未必尽得圣人之意，而其形名度数亦已详矣。自兹以后，郊社、宗庙、冠婚、丧祭，其仪法莫不本此。元丰以来，废而不行，甚亡谓也。

　　△《毛诗释文》二卷

　　唐陆德明撰。

　　△《韩诗外传》十卷

　　汉常山太搏燕韩婴撰。案《艺文志》有《韩故》三十六卷，《内传》四卷，《外传》六巷，《韩说》四十一卷，今皆亡。所存惟《外传》，而卷多於旧，盖多记杂说，不专解《诗》。果当时本书否也？

　　“故”者，通其指义也，作诗非。

　　△《诗谱》三卷

　　汉郑康成撰，欧阳修补亡。其序云：庆历四年至绛州得之，有注而不见名氏。《谱序》自“周公致太平”已上皆亡之，取孔氏《正义》所载补足之，因为之注。自此以下即用旧注。考《春秋》、《史记》，合以毛、郑之说，补《谱》之亡者，於是其书复完。

　　△《毛诗鸟兽草木虫鱼疏》二卷

　　题吴郡庶子陆玑撰。案《馆阁书目》称吴中庶子乌程令，字元恪，吴郡人，据陆氏《释文》也。其名从“玉”，固非晋之士衡，而其书引郭璞注《尔雅》，则当在郭之后，亦未必为吴时人也。孔《疏》、吕《记》多引之。

　　△《诗折衷》二十卷

　　皇祐中莆田刘宇撰。凡毛、郑异义，折衷从一。盖仿唐陈岳《三传折衷论》之例，凡一百六十八篇。

　　△《诗本义》十六卷、《图谱》附

　　欧阳修撰。先为论，以辨毛、郑之失，然后断以己见。末二卷为《一义解》、《取舍义》、《时世本末》二论、《豳鲁序》三问，而补亡郑《谱》及《诗图总序》附於卷末。大意以为毛、郑之已善者皆不改，不得已乃易之，非乐求异於先儒也。

　　△《新经诗义》三十卷

　　王安石撰。亦《三经义》之一也。皆雱训其辞，而安石释其义。

　　△《诗解集传》二十卷

　　门下侍郎眉山苏辙子由撰。於《序》止存其首一言，余皆删去。

　　△《诗学名物解》二十卷

　　知枢密院莆田蔡卞元度撰。卞，王介甫壻，故多用《字说》其目自《释天》至《杂释》凡十类，大略如《尔雅》，而琐碎穿凿，於经无补也。

　　△《诗物性门类》八卷

　　不著名氏，多取《说文》。今考之，盖陆农师所作《埤雅》稿也，详见《埤雅》。

　　△《广川诗故》四十卷

　　董逌撰。其说兼取三家，不专毛、郑，谓《鲁诗》但见取於诸书，其言莫究，《齐诗》尚存可据，《韩诗》虽亡缺，犹可参考。案逌《藏书志》有《齐诗》六卷，今《馆阁》无之。逌自言隋、唐亦已亡久矣，不知今所传何所从来，或疑后世依托为之。然则安得便以为《齐诗》尚存也。然其所援引诸家文义与毛氏异者，亦足以广见闻、续微绝云耳。

　　△《毛诗补音》十卷

　　吴棫撰。其说以为《诗》韵无不叶者，如“来”之为“釐”，“庆”之为“羌”，“马”之为“姥”之类。《诗音》旧有九家，唐陆德明始定为《释文》。《燕燕》以“南”韵“心”，沈重读“南”作尼心切。德明则谓古人韵缓，不烦改字。《扬之水》以“沃”韵“乐”，徐邈读“沃”郁缚切，德明亦所不载。颜氏《纪谬正俗》以傅毅《郊祀赋》“禳”作而成切；张衡《东京赋》“激”作吉跃切。今之所作大略仿此，其援据精博，信而有证。朱晦翁注《楚辞》亦用棫例，皆叶其韵。棫又有《韵补》一书，不专为《诗》作也。要之古人韵缓之说，最为确论，不必一一改字，详见《韵补》。

　　△《夹漈诗传》二十卷、《辨妄》六卷

　　郑樵撰。《辨妄》者，专指毛、郑之妄。谓《小序》非子夏所作，可也，尽削去之而以己意为之《序》，可乎？樵之学虽自成一家，而其师心自是，殆孔子所谓不知而作者也。

　　△《毛诗详解》三十六卷

　　长乐李樗迂仲撰。博取诸家说，训释名物文意，末用己意为谕以断之。樗，闽之名儒，於林少颖为外兄。林，李出也。

　　△《诗集传》二十卷、《诗序辨说》一卷

　　朱熹撰。以《大》、《小序》自为一编，而辩其是非。其序《吕氏读诗记》，自谓少年浅陋之说，久而知其有所未安，或不免有所更定。今江西所刻晚年本，得於南康胡泳伯量，校之建安本，更定者几什一云。

　　△《吕氏家塾读诗记》三十二卷

　　吕祖谦撰。博采诸家，存其名氏，先列训诂，后陈文义，翦裁贯穿，如出一手。已意有所发明，则别出之。《诗》学之详正，未有逾於此书者也。然自《公刘》以后，编纂已备，而条例未竟，学者惜之。

　　△《岷隐续读诗记》三卷

　　戴溪撰。其书出於吕氏之后，谓吕氏於字训章已悉，而篇意未贯，故以《续记》为名。其实自述己意，亦多不用《小序》。

　　△《黄氏诗说》三十卷

　　黄度撰。叶适正则为之序。

　　△《毛诗前说》一卷

　　项安世撰。考定《风》、《雅》篇次，而为之说。其曰“前说”者，末年之论有少不同故也。

　　△《诗解》二十卷

　　陈鹏飞撰。不解《商》、《鲁》二颂，以为《商颂》当阙，而《鲁颂》可废。

　　△《王氏诗总闻》三卷

　　不知名氏及时代。其自序言丁丑入吴，见谢君士燮；丙戌入蜀，见陈君彦深；庚寅再入蜀，见杨君左车。所称甲子，不著年号。而谢、陈、杨三君，亦竟莫详为何人也。当俟知者问之。其书有《闻音》、《闻训》、《闻章》、《闻句》、《闻字》、《闻物》、《闻用》、《闻迹》、《闻事》、《闻人》凡十闻，每篇为总闻，又有《闻风》、《闻雅》、《闻颂》等，其说多出新意，不循旧传。

　　△《白石诗传》二十卷

　　宗正少卿乐清钱文子文季撰。所居白石岩，以为号。

　　△《诗古音辨》一卷

　　从政郎信安郑庠撰。

　　○礼类

　　△《古礼经》十七卷、《古礼注》十七卷

　　汉大司农北海郑康成撰。相传以为高堂生所传者也。

　　△《古礼释文》一卷

　　唐陆德明撰。

　　△《古礼疏》五十卷

　　唐弘文馆学士临洛贾公彦等撰。初有齐黄庆、隋李孟悊二家行於世，公彦据以为本而增损之。

　　△《古礼》十七卷、《释文》一卷、《识误》三卷

　　永嘉张淳忠甫所校，乾道中，太守章贡曾逮仲躬刻之。首有目录一卷，载大、小戴、刘向篇第异同，以古监本、巾箱本、杭细本、严本校定，识其误而为之序，谓高堂生所传《士礼》尔，今此书兼有天子、诸侯、卿大夫礼，决非高堂所传，其篇数偶同，自陆德明、贾公彦皆云然，不知何所据也。

　　△《古礼经传通解》二十三卷、《集传集注》十四卷

　　朱熹撰。以古十七篇为主而取《大》、《小戴礼》及他书傅所载系於礼者附入之。二十三卷已成书，缺《书数》一篇。其十四卷草定未删改，曰《集传集注》者，盖此书初名也。其子在刻之南康，一切仍其旧云。

　　△《古礼经传续通解》二十九卷

　　外府丞长乐黄榦直卿撰。榦，朱侍讲之高弟，以其子妻之。自号勉斋，因妇翁荫入仕，为吏亦以材称。始晦庵著《礼书》，丧、祭二礼，未及论次，以属榦续成之。然亦有未备者。

　　△《集释古礼》十七卷、《释宫》一卷、《纲目》一卷

　　庐陵李如圭宝之撰。淳熙癸丑进士。尝为福建抚干。《释宫》者，《经》所载堂室、门庭，今人所不晓者，一一释之。

　　△《周礼》十二卷、《周礼注》十二卷

　　汉郑康成撰。案《艺文志》，《周官经》六篇，本注云“王莽时刘歆置博士”。颜师古曰：“即今之《周礼》也，亡其《冬官》，以《考工记》足之。”愚尝疑《周礼》六典与《书周官》不同。司徒掌邦教，敷五典，扰兆民；司空掌邦土，居四民，时地利，二官各有攸司。盖自唐、虞九官，禹、契所职，则己然矣。今《地官》於教事殊略，而田野、井牧、乡遂、稼穑之事，殆皆司空职耳。《周官》初无邦事之名，今所谓事典者，未知定为何事？书缺亡而以《考工记》足之，天下之事，止於百工而已耶？先儒固有疑於是书者，若林存孝以为武帝知《周官》末世渎乱不经之书，作十论七难以排弃之。何休亦以为六国阴谋之书，甚者或谓刘歆附益以佐王莽者也。惟郑康成博览，以为周公致太平之迹，故其学遂行於世。愚案此书多古文奇字，名物度数，可考不诬。其为先秦古书似无可疑。愚所疑者，邦土、邦事灼然不同，其他繁碎驳杂，与夫刘歆、王安石一再用之而乱天下，犹未论也。康成之学，出於扶风马融，而参取杜子春、郑大夫、郑司农之说。子春河南缑氏人，生汉末，至永平初尚在，年九十余。郑众、贾达皆受业焉。大夫者，河南郑兴少赣也；司农者，郑众仲师，兴之子也。融字季长。

　　△《周礼释文》二卷

　　唐陆德明撰。

　　△《周礼疏》五十卷

　　唐贾公彦撰。其序《周礼》废兴起於成帝刘歆，而成於郑康成。又言郑众以为《书周官》，即此《周官也》，失之矣。《书》止一篇，《周礼》乃六篇，文异数万，非《书》类，是则然矣。但《周礼》六官，实本於《周官》，《周官》举其凡，《周礼》详其目，郑众之说，未得为失。而其大可疑者，则邦土、邦事之不同也。《馆阁书目》案《艺文志》谓之《周官经》，此《礼器》所谓经礼者是也。《志》有《周官经》六篇，《传》四篇，但曰经传云尔，乃便以为经礼，尤为可笑。《广川藏书志》云公彦此《疏》，据陈邵《异同评》及沈重《义疏》为之，二书并见《唐艺文志》，今不复存。

　　△《周礼新义》二十二卷

　　王安石撰。其序言：“自周衰至今，历载千数，而太平之遗迹，扫荡殆尽，学者所见，无复全经。於是时，乃欲训而发之，臣诚不自揆，知其难也。以训而发之之为难，又知夫立政造事，追而复之之为尤难也。”新法误国，於此可推其原矣。熙宁八年，诏颁之国子监，且置之义解之首。其解止於《秋官》，不及《考工记》。

　　△《周礼中义》八卷

　　祠部员外郎长乐刘彝执中撰。彝，诸经皆有《中义》。

　　△《周礼详解》四十卷

　　王昭禹撰。未详何人。近世为举子业者多用之，其学皆宗王氏新说。

　　△《周礼讲义》四十九卷

　　林之奇撰。

　　△《周礼说》三卷

　　中书舍人永嘉陈傅良君举撰。曰《格君心》、《正朝纲》、《均国势》，各四篇。

　　△《周礼井田谱》二十卷

　　进士会稽夏休撰。绍兴时表上之。淳熙中楼钥刻之，永嘉陈止斋为之序。休有《破礼记》二十卷，未见。

　　△《周礼丘乘图说》一卷

　　项安世撰。

　　△《周礼说》五卷

　　黄度撰。不解《考工记》。叶水心序之。

　　△《周礼纲目》八卷、《摭说》一卷

　　绍兴府教授括苍林椅奇卿撰。嘉定初上之朝。

　　△《鹤山周礼折衷》二卷

　　枢密临邛魏了翁华父之门人税与权所录。条列经文，附以传注。鹤山或时有所发明，止於《天官》，余皆未及也。

　　△《大戴礼》十三卷

　　汉信都王太傅梁戴德延君、九江太守圣次君皆受《礼》於后苍，所谓《大、小戴礼》者也。汉初以来，迄於刘向校定中书，诸家所记，殆数百篇。戴德删其烦重，为八十五篇。圣又删为四十九篇。相传如此。今小戴四十九篇行於世，而大戴之书所存止此。自《隋》、《唐志》所载卷数，皆与今同。而篇第乃自三十九而下止於八十一，其前缺三十八篇，末缺四篇，所存当四十三，而於中又缺四篇，第七十二复出一篇，实存四十篇。意其缺者，即圣所删耶？然《哀公问》、《投壶》二篇与今《礼记》文不异，他亦间有同者。《保傅传》世言《贾谊书》所从出也。今考《礼詧篇》汤武、秦定取舍一则，尽出谊疏中，反若取谊语剿入其中者。《公符篇》全录汉昭帝冠辞。则此书殆后人好事者采获诸书为之，故驳杂不经，决非戴德本书也。题九江太守，乃戴圣所历官，尤非是。

　　△《礼记》二十卷

　　即所谓《小戴礼》也。凡四十九篇。汉儒辑录前记，固非一家之言，大抵驳而不纯。独《大学》、《中庸》为孔氏之正传，然初非专为《礼》作也。唐魏徵尝以《小戴礼》综汇不伦，更作《类礼》二十篇，盖有以也。

　　△《礼记注》二十卷

　　汉郑康成撰。

　　△《礼记释文》四卷

　　唐睦德明撰。

　　△《礼记正义》七十卷

　　唐孔颖达等撰。旧有《义疏》行於世者，惟皇甫侃、熊安生二家。皇胜於熊，故据皇氏为本，有不备则以熊氏补焉。

　　△《芸阁礼记解》十六卷

　　秘书省正字京兆吕大临与叔撰。案《馆阁书目》作一卷，止有《表记》、《冠》、《昏》、《乡》、《射》、《燕》、《聘义》、《丧服四制》凡八篇，今又有《曲礼》上下、《中庸》、《缁衣》、《大学》、《儒行》、《深衣》、《投壶》八篇。此晦庵朱氏所传本，刻之临漳射垛，书坊称《芸阁吕氏解》者，即其书也。《续书目》始别载之。

　　△《礼记解》二十卷

　　新安方悫性夫撰。政和二年表进，自为之序。以王氏父子独无解义，乃取其所撰《三经义》及《字说》，申而明之，著为此解，由是得上舍出身。其所解文义亦明白。

　　△《礼记解》七十卷

　　马希孟彦醇撰。未详何人，亦宗王氏。

　　△《中庸大学广义》一卷

　　司马光撰。

　　△《中庸大学说》各一卷、《少仪解》附

　　张九成撰。曲江本《中庸》六卷，《大学》二卷。

　　△《兼山中庸说》一卷

　　太中大夫河南郭忠孝立之撰。

　　△《中庸集解》二卷

　　会稽石■〈敦上山下〉子重集录周敦颐、程颢、程颐、张载、吕大临、谢良佐、游酢、杨时、侯仲良、尹焞凡十家之说，晦翁为之序。

　　△《大学章句》一卷、《或问》二卷、《中庸章句》一卷、《或问》二卷

　　朱熹撰。其说大略宗程氏，会众说而折其中。又记所辨论取舍之意，别为《或问》以附其后，皆自为之序。至《大学》则颇补正其脱简阙文。

　　△《中庸辑略》一卷

　　朱熹既为《章句》，复取石子重所集解，删其繁乱，名以《辑略》。其取舍之意，则《或问》详之。

　　△《曲礼口义》二卷

　　戴溪撰。

　　△《中庸说》一卷

　　项安世撰。

　　△《礼记集说》一百六十卷

　　直秘阁昆山卫湜正叔集诸家说，自注疏而下为一书，各著其姓氏。宝庆二年表上之，由此寓直中秘。魏鹤山为作序。

　　△《孔子闲居讲义》一卷

　　龙图阁学士慈溪杨简敬仲撰。

　　△《三礼义宗》三十卷

　　梁国子博士清河崔灵恩撰。凡一百四十九条，其说推本《三礼》，参取诸儒之论，博而覈矣。案本传四十七卷，《中兴书目》一百五十六篇，皆与今卷篇数不同。《书目》又云庆历中高阳许闻诲为之序，家本亦无此序也。

　　△《三礼图》二十卷

　　国子司业太常博士河南聂崇义撰。自周显德中受诏，至建隆二年奏之。盖用旧图六本参定，故题“集注”，诏国学图於宣圣殿后北轩之屋壁，至道中改作於论堂之上，以版代壁。判监李至为之记。吾乡郡庠安定胡先生所瓶论堂绘《三礼图》，当是依仿京监。嘉熙戊戌风水，堂坏，今不存矣。

　　△《礼象》十五卷

　　陆佃撰。以改旧图之失，其尊、爵，彝、舟，皆取公卿家及秘府所藏古遗器，与聂图大异。岷隐戴先生分教吾乡，作阁斋馆池上，画此图於壁，而以“礼象”名阁，与论堂《礼图》相媲云。

　　△《礼书》一百五十卷

　　太常博士长乐陈祥道用之撰。论辩详博，间以绘画。於唐代诸儒之论，近世聂崇义之图，或正其失，或补其阙。元佑中表上之。

　　△《夹漈乡饮礼》七卷

　　郑樵撰。


直斋书录解题·卷三  
○春秋类

　　△《春秋经》一卷

　　每事为一行，广德军所刊，古监本也。

　　△《春秋经》一卷

　　朱熹所刻於临漳四经之一。其於《春秋》独无所论著，惟以《左氏》经文刻之。

　　△《春秋古经》一卷

　　礼部侍郎眉山李焘仁父所述。

　　△《春秋左氏传》三十卷

　　自昔相传以为左丘明撰。其好恶与圣人同者也。而其末记晋知伯反丧於韩、魏，在获麟后二十八年，去孔子没亦二十六年，不应年少后亡如此。又，其书称“虞不腊矣”、“见於尝酎”及“秦庶长”，皆战国后制，故疑非孔子所称左丘明，别是一人为史官者。其释《经》义例，虽未尽当理，而具得当时事实，则非二传之此也。

　　△《春秋公羊传》十二卷

　　齐人公羊高，称受《经》於子夏，传子至玄孙寿。当汉景帝时，寿乃与弟子齐胡母子都著於竹帛，及董仲舒亦传之，《说题辞》云：“传我书者，公羊高也。”此亦傅会之言，盖郑康成亦有《公羊》善谶之说，往往言谶文者多宗之。

　　△《春秋穀梁传》十二卷

　　鲁人穀梁赤，一名俶，字元始，亦称子夏弟子。自荀卿、申公至蔡千秋、江翁凡五传。宣帝好之，遂盛行於世。

　　△《春秋左氏经传集解》三十卷

　　晋镇南大将军京兆杜预撰。其述作之意，序文详之矣。专修丘明之《传》以释《经》。后世以为左氏忠臣者也。其弊或弃《经》而信《传》，於《传》则忠矣，如《经》何？

　　△《春秋释例》十五卷

　　杜预撰。预既为《集解》，别集诸例及地名、谱第、历数，相与为部，凡四十部。唐刘蕡为之序。

　　△《春秋公羊传解诂》十二卷

　　汉司空掾任城何休邵公撰。休为太傅陈蕃属。蕃败，坐禁锢，作《解诂》，覃思不窥门十七年。又作《公羊墨守》、《左氏膏肓》、《穀梁废疾》。党禁解，拜议郎，终谏议大夫。其书多引谶纬，其所谓“黜周王鲁”，“变周文从殷质”之类，《公羊》皆无明文。盖为其学者相承有此说也。三科九旨，详其疏中。

　　△《春秋穀梁传集解》十二卷

　　晋豫章太守顺阳范甯武子撰。甯尝谓王、何之罪，深於桀、纣，著论以排之。仕为中书侍郎。其甥王国宝惮之，乃相驱扇，因求外补抵罪。会赦免。甯以为《春秋》惟《穀梁氏》无善释，故为之注解。其序云升平之末，先君税驾於吴，帅门生故吏、兄弟子侄研讲六籍、《三传》。盖甯父汪为徐、兖二州北伐失利，屏居吴郡时也。汪没之后，始成此书。所集诸家之说，皆记姓名。其称何休曰及郑君释之者，即所谓《发墨守》、《起废疾》也；称邵曰者，甯从弟也；称泰曰、雍曰、凯曰者，其诸子也。汪，范晷之孙。晷在《良吏传》。自晷至泰五世，皆显於时。甯父子、祖孙同训释经传，行於后世，可谓盛矣。泰之子蔚宗亦著《后汉书》，以不轨诛死，其家始亡。

　　△《三传释文》八卷

　　唐陆德明撰。

　　△《春秋左氏传正义》三十六卷

　　唐孔颖达等撰。自晋、宋传杜学为义疏者，有沈文阿、苏宽、刘炫。沈氏义例粗可，经传极疏；苏氏不体本文，惟攻贾、服；刘炫好规杜失，此诸义疏犹有可观。今据以为本，其有疏漏，以沈氏补焉。

　　△《春秋公羊传疏》三十卷

　　不著撰者名氏。《唐志》亦不载。《广川藏书志》云世传徐彦撰，不知何据。然亦不能知其定出何代，意其在贞元、长庆后也。景德中，侍讲刑昺校定传之。

　　△《春秋穀梁传疏》十二卷

　　唐国子四门助教杨士勋撰。

　　△《国语》二十一卷

　　自班固志《艺文》，有《国语》二十一篇，左丘明所著，至今与《春秋传》并行，号为《外传》。今考二书，虽相出入，而事辞或多异同，文体亦不类，意必非出一人之手也。司马子长云：“左丘失明，厥有《国语》。”又似不知所谓。唐啖助赤尝辨之。

　　啖助乃姓名。

　　△《国语》注二十一卷

　　吴尚书仆射侍中吴郡韦昭撰。采郑众、贾逵、虞翻、唐固合五家为之注。昭字子正，事孙皓，以忤旨诛死。《吴志》避晋讳，作韦曜。

　　△《国语补音》三卷

　　丞相安陆宋庠公序撰。以先儒未有为《国语》音者，近世传旧《音》一卷，不著撰人名氏，盖唐人也。简陋不足名书，因而广之。悉以陆德明《释文》为主，陆所不载，则附益之。

　　△《春秋繁露》十七卷

　　汉胶西相广川董仲舒撰。案《隋、唐》及《国史志》卷皆十七，《崇文总目》凡八十二篇，《馆阁书目》止十卷，萍乡所刻亦财三十七篇。今乃楼攻鬼得潘景宪本，卷篇皆与前《志》合，然亦非当时本书也。先儒疑辨详矣。其最可疑者，本传载所著书百余篇，《清明》、《竹林》、《繁露》、《玉杯》之属，今总名曰《繁露》，而《玉杯》、《竹林》则皆其篇名，此决非其本真。况《通典》、《御览》所引，皆今书所无者，尤可疑也。然古书存於世者希矣，姑以传疑存之可也。又有写本作十八卷，而但七十九篇。考其篇次皆合。但前本《楚庄王》在第一卷首，而此本乃在卷末，别为一卷。前本虽八十二篇，而阙文者三，实七十九篇也。

　　△《左氏膏肓》十卷

　　何休著《公羊墨守》等三书，郑康成作《针膏肓》、《起废疾》、《发墨守》以排之。休见之曰“康成入吾室，操吾戈，以伐我乎？”今其书多不存，惟范甯《穀梁集解》载休之说，而郑君释之，当是所谓《起废疾》者。今此书并存二家之言，意亦后人所录。《馆阁书目》阙第七卷，今本亦止阙宣公。而於第六卷分文十六年以后为第七卷，当并合之。其十卷止於昭公，亦阙定、哀，固非全书也。而错误殆未可读，未有他本可正。

　　△《汲冢师春》一卷

　　晋汲郡魏安釐王冢所得古简。杜预得其《记年》，知为魏国史记，以考证《春秋》。别有一卷，纯集疏《左氏传》卜筮事，上下次第及其文义皆与《左传》同。名曰“师春”，似是钞集者人名也。今此书首叙周及诸国世系，又论分野、律吕为图，又杂录谧法、卦变，与杜预所言纯集卜筮者不同，似非当时本书也。

　　△《春秋集传纂例》十卷，《辨疑》七卷

　　唐给事中吴郡陆质伯淳撰。初，润州丹阳主簿赵郡啖助叔佐明《春秋》，传洋州刺史河东赵匡伯循。质从助及伯循传其学。助考《三传》，舍短取长，又集前贤注释，补以己意，为《集传》、《集注》。又撮其纲目，为《统例》。助卒，质与其子异缮录，以诣伯循，请损益焉。质随而纂会之，大历乙卯岁书成。质本名淳，避宪宗讳改焉，故其书但题陆淳。助之学、以为左氏叙事虽多，解意殊少。公谷传《经》，密於左氏。至赵、陆则直谓左氏浅於公、谷，诬谬实繁，皆孔门后之门人。但公、穀守《经》，左氏通史，其体异尔。丘明夫子以前贤人，如史佚、迟任之流，焚书之后，学者见《传》及《国语》，俱题左氏，遂引以为丘明。且《左传》、《国语》文体不伦，叙事多乖，定非一人所为也。盖左氏广集诸国之史，以解《春秋》，子弟门人见事迹多不入《传》，或复不同，故各随国编之，以广异闻。自古岂止一丘明姓左乎？案汉儒以来，言《春秋》者，惟宗《三传》，《三传》之外，能卓然有见於千载之后者，自啖氏始，不可没也。《唐志》有质《集注》二十卷，今不存，然《纂例》、《辨疑》中，大略具矣。又有《微旨》二卷，未见。质，梁陆澄七世孙，仕通显，党王叔文，侍宪宗东宫，会卒，不及贬。然则其与不通《春秋》之义者，相去无几耳。

　　△《春秋折衷论》三十卷

　　唐江西观察判官庐陵陈岳撰。以《三传》异义，折衷其是非，而断於一。岳，唐末十上春官，晚乃辟江西从事。

　　△《春秋加减》一卷

　　称元和十三年国子监奉敕定，不著人名。校定偏旁及文多寡，若《五经文字》之类。此本作小册，才十馀板。前有“睿思殿书籍印”，末称“臣雩校正”。盖承平时禁中书也，不知何为流落在此。

　　△《春秋名号归一图》二卷

　　伪蜀冯继先撰。凡《左传》所载君臣名氏，字谧互见错出，故为此《图》以一之。周一，鲁二，齐三，晋四，楚五，郑六，卫七，秦八，宋九，陈十，蔡十一，曹十二，吴十三，邾十四，杞十五，莒十六，滕十七，薛十八，许十九，杂小国二十。

　　△《春秋二十国年表》一卷

　　不知何人作。周而下，次以鲁、蔡、曹、卫、滕、晋、郑、齐、秦、楚、宋、杞、陈、吴、邾、莒、薛、小邾。按《馆阁书目》有《年表》二卷，元丰中杨彦龄撰。自周之外，凡十三国，仍总计蛮夷戎狄之事。又按董氏《藏书志》，《年表》无撰人。自周至吴、越凡十国，又有附庸诸国别为表，凡征伐、朝觐、会同皆书。今此表止记即位及卒，皆非二家书也。

　　△《春秋尊王发微》十五卷

　　国子监直讲平阳孙明复撰。明复居泰山之阳，以《春秋》教授，不惑传注，不为曲说，真切简易，明於诸侯大夫功罪，以考时之盛衰，而推见王道之治乱，得於经为多。石介而下皆师事之。欧阳文忠为作墓志，颍川常秩讥之曰：“明复为《春秋》，如商鞅之法。”谓其失於刻也。

　　△《春秋口义》五卷

　　胡翼之撰。至宣十二年而止。戴岷隐在湖学，尝续之，不传。

　　△《春秋传》十卷、《权衡》十七卷、《意林》一卷、《说例》一卷。

　　集贤院学士清江刘敞原父撰。始为《权衡》以平三家之得失，然后集众说，断以己意，而为之《传》。《传》所不尽者，见之《意林》。某《传》用《公》、《谷》文体。《说例》凡四十九条。

　　△《春秋经社要义》六卷

　　龙图阁学士高邮孙觉莘老撰。觉从胡安定游，门弟子以千数，别其老成者为经社，觉年最少，俨然居其间，众皆推服。此殆其时所作也。

　　△《春秋经解》十五卷

　　孙觉撰。其自序言三家之说，《穀梁》最为精深，且以为本，杂取二传及诸儒之说，长者从之；其所未安，则以所闻於安定先生者断之。杨龟山为之后序。海陵周茂振跋云：先君传《春秋》於孙先生，尝书王荆公初欲释《春秋》以行於天下，而莘老之书已出，一见而忌之，自知不复能出其右，遂诋圣经而废之曰，此“断烂朝报”也，不列於学官，不用於贡举云。

　　△《春秋皇纲论》五卷、《明例隐括图》一卷

　　太常博士王哲撰。至和中人。《馆阁书目》有《通义》十二卷，未见。

　　△《春秋会义》二十六卷

　　乡贡进士江阳杜谔献可撰。自《三传》及啖、赵诸儒迄於孙氏经社，凡三十余家，集而系之，时述以己意。有任贯者为之序，嘉佑中人也。

　　△《春秋传》二卷

　　程颐撰。略举大义，不尽为说。襄、昭后尤略。序文崇宁二年所作，盖其晚年也。

　　△《左氏解》一卷

　　专辨左氏为六国时人，其明验十有一事。题王安石撰，实非也。

　　△《春秋邦典》二卷

　　唐既济潜亨撰。质肃之侄，自号真淡翁，与其子矜问答而为此书。邹道卿为之序。

　　△《左氏鼓吹》一卷

　　彭门吴元绪撰。

　　△《春秋集传》十二卷

　　苏辙撰。专本《左氏》，不得已乃取二传、啖、赵。盖以一时谈经者不复信史，或失事实故也。

　　△《春秋传》十二卷

　　刘绚质夫撰。二程门人，其师亟称之。所解明正简切。

　　△《春秋得法志例论》三十卷

　　蜀州晋原主簿遂宁冯正符信道撰。其父尧民希元为乡先生，正符三上礼部不第，教授梓、遂学十年，著此书及《诗》、《易》、《论语解》。蜀守何郯首以其《春秋论》上之。熙宁末，中丞邓绾为之，得召试，赐同进士出身。王安石亦待之厚。其书首辨王鲁、素王之说，及杜预三体五例、何休三科九旨之怪妄穿凿。皆正论也。

　　△《春秋后传》二十卷、《补遗》一卷

　　陆佃撰。《补遗》者其子宰所作也。宰字元钧，游之父。

　　△《春秋列国诸臣传》五十一卷

　　贤良眉山王当子思撰。元佑中复制科，尝以苏轼荐，试六论首选，廷对切直，或欲黜之，宣仁后曰：“以直言取士，不可以直言弃。此仁宗故事也。”乃置下第，与堂除簿尉。所传诸臣皆本《左氏》，有见於他书者，则附其末，系之以赞。诸赞论议纯正，文辞简古，於经传亦多所发明。

　　△《春秋通训》十六卷、《五礼例宗》十卷

　　直秘阁吴兴张大亨嘉父撰。其自序言：“少闻《春秋》於赵郡和仲先生。某初盖尝作《例宗》，论立例之大要矣。先生曰：‘此书自有妙用，学者罕能领会，多求之绳约中，乃近法家者流，苛细缴绕，竟亦何用？惟丘明识其用，然不肯尽谈，微见端兆，使学者自得之。’予从事斯语十有余年，始得其彷佛。”《通训》之作，所谓去例以求经略，微文而视大体者也。东坡一字和仲，所谓赵郡和仲，其东坡乎？然《例宗》考究，未为详洽。

　　△《春秋传》十二卷、《考》三十卷、《谳》三十卷

　　叶梦得撰。各有序。其序《谳》曰：“以《春秋》为用法之君而已，听之有不尽其辞，则欺民；有不尽其法，则欺君。凡啖、赵论三家之失，为《辨疑》，刘氏广啖、赵之遗，为《权衡》，合二书，正其差误而补其疏略，目之曰《谳》。”其序《考》曰：“君子不难於攻人之失，而难於正已之是。必有得也，乃可知其失；必有是也，乃可斥其非。自其《谳》推之，知吾之所正为不妄也，而后可以观吾《考》；自其《考》推之，知吾之所择为不诬也，而后可以观吾《传》。”其序传曰：“左氏传事不传义，是以详於史，而事未必实，以其不知《经》也。公、谷传义不传事，是以详於《经》，而义未必当，以其不知史也。乃酌三家，求史与《经》。不得於事，则考於义；不得於义，则考於事，更相发明以作《传》。”梦得自号石林居士，明敏绝人，藏书至多，博鉴强记，故其为书，辨订考究，无不精详。然其取何休之说，以十二公为法天之大数，则所未可晓也。

　　△《春秋经解》十六卷、《本例例要》一卷

　　涪陵崔子方彦直撰。绍圣中罢《春秋》取士，子方三上书，乞复之，不报。遂不应进士举。黄山谷称之曰：“六合有佳士，曰崔彦直。其人不游诸公，然则其贤而有守可知矣。”其学辨《三传》之是非，而专以日月为例，则正蹈其失而不悟也。

　　△《春秋指南》二卷

　　张根知常撰。专以编年旁通该括诸国之事，如揩诸掌。又为《解例》，亦用旁通法。其他《辨疑》、《杂论》诸篇，略举要义，多所发明。

　　△《春秋本旨》二十卷

　　知饶州丹阳洪兴祖庆善撰。其序言：“三代各立一王之法，其末皆有弊。《春秋》经世之大法，通万世而亡弊。”又言：“《春秋》本无例，学者因行事之迹以为例，犹天本无度，历者即周天之数以为度。”又言：“属辞比事，《春秋》教也。学者独求于义，则其失迂而凿；独求于例，则其失拘而浅。”若此类多先儒所未发，其解经义，精而通矣。兴祖尝为程瑀作《论语解序》。忤秦桧，贬韶州以死。

　　△《春秋传》三十卷、《通例》一卷、《通旨》一卷

　　徽猷阁待制建安胡安国康侯撰。绍兴中经筵所进也。事按《左氏》义，采《公》、《穀》之精，大纲本《孟子》，而微旨多以程氏之说为证。近世学《春秋》者皆宗之《通旨》者，所与其徒问答及其他议论条例，凡二百余章，其子宁辑为一书。

　　△《春秋正辞》二十卷、《通例》十五卷

　　知盱眙军东平毕良史少董撰。良史为东京留守属官。东京再陷，留敌中三年，著此书。已而得归，表上之。

　　△《息斋春秋集注》十四卷

　　礼部侍郎鄞高闶抑崇撰。

　　△《夹漈春秋传》十二卷、《考》一卷、《地名谱》十卷。

　　郑樵撰。樵之学大抵工于考究，而义理多迂僻。

　　△《春秋经解》十二卷、《指要》二卷

　　知常州永嘉薛季宣士龙撰。《指要》列谱例于前，其序专言诸侯无史，天子有外史，掌四方之志，而职于周之太史。隐之时，始更周历而为鲁史。季宣博学通儒，不事科举。陈止斋师事之。季宣死当乾道九年，年四十九。其为此书实绍兴三十二年。盖甫二十岁云。

　　△《春秋集传》十五卷

　　监察御史王葆彦光撰。朱翌新仲为作序。葆，周益公之妇翁也。其说多用胡氏。

　　△《春秋集解》十二卷

　　吕祖谦撰。自三《传》而下，集诸家之说，各记其名氏，然不过陆氏及两孙氏、两刘氏、苏氏、程氏、许崧老、胡文定数家而已。大略如杜谔《会义》，而所择颇精，却无自己议论。

　　△《左传类编》六卷

　　吕祖谦撰。分类内外传事实、制度、论议凡十九门，首有纲领数则，兼采他书。

　　△《左氏国语类编》二卷

　　吕祖谦撰。与《左传类编》略同。但不载纲领，止有十六门，又分《传》与《国语》为二。

　　△《左氏博议》二十卷

　　吕祖议撰。方授徒时所作。自叙曰：《春秋》经旨概不敢僭议，而枝辞赘喻，则举子所资课试也。

　　△《左氏说》三十卷

　　吕祖谦撰。於《左氏》一书多所发明，而不为文，似一时讲说，门人所钞录者。

　　△《春秋比事》二十卷

　　沈棐文伯撰。陈亮同父为序曰：“文伯名棐，湖州人，尝为婺之校官，以文辞称，而不闻其以经称也。”按湖有沈文伯名长卿，号审斋居士，为常州倅，忤秦桧，贬化州，不名棐也。不知同父何以云然，岂别有名棐而字文伯者乎？然则非湖人也。

　　△《春秋经传集解》三十三卷

　　林栗撰。其学专主《左氏》，而黜二传，故为《左氏传解》，表上之。

　　△《止斋春秋后传》十二卷、《左氏章指》三十卷

　　陈傅良撰。楼参政钥大防为之序。大略谓《左氏》存其所不书，以实其所书。《公羊》、《穀梁》以其所书，推见其所不书。而《左氏》实录矣。此《章指》之所以作。若其他发明多新说，序文略见之。

　　△《春秋经辨》十卷

　　庐陵萧楚子荆撰。绍圣中，贡礼部不第。蔡京用事，与其徒冯澥书，言蔡将为宋王莽，誓不复仕。死建炎中。自号三顾隐客，门人谥为清节先生。胡邦衡师事之，以《春秋》登甲科，归拜床下，楚告之曰：“学者非但拾一第，身可杀，学不可辱，毋祸吾《春秋》乃佳。”邦衡志其墓。

　　△《春秋集善》十一卷

　　端明殿学士庐陵胡铨邦衡撰。铨既事萧楚为《春秋》学，复学於胡文定公安国。南迁后作此书，张魏公浚为之后序。

　　△《春秋考异》四卷

　　不著名氏。录《三传》经文之异者。

　　△《春秋类事始末》五卷

　　朝请大夫吴兴章冲茂深撰。子厚之曾孙，叶少蕴之婿。

　　△《左氏发挥》六卷

　　临川吴曾虎臣撰。取《左氏》所载事，时为之论，若史评之类。

　　△《春秋直音》三卷

　　德清丞方淑智善撰。刘给事一止为作序。以学者或不通音切，故於每字切脚之下，直注其音，盖古文未有反切，为音训者皆如此，服虔、如淳、文颖辈，於《汉书音义》可见。

　　△《左传约说》一卷、《百论》一卷

　　奉议郎新昌石朝英撰。又有《王道辨》一书，未板行，仅存其书於此编之末。其为说平平，无甚高论。

　　△《春秋分记》九十卷

　　邛州教授眉山程公说伯刚撰。以《春秋》经传仿司马迁书为《年表》、《世谱》、《历》、《天文》、《五行》、《地理》、《礼乐》、《征伐》、《官制》诸书。自周、鲁而下，及诸小国、夷狄皆汇次之。时有所论发明，成一家之学。公说积学苦志，早年登科，值逆曦乱，忧愤以死，年三十七。兄弟三人皆以科第进。今中书舍人公许，其季也。

　　△《春秋通说》十三卷

　　永嘉黄仲炎若晦撰。端平中，尝进之於朝。

　　○孝经类

　　△《古文孝经》一卷

　　凡二十二章，比今文多《闺门》一章，余三章分出。本亦出孔壁中。

　　△《孝经注》一卷

　　汉郑康成撰。世传秦火之后，河间人颜芝得《孝经》藏之，以献河间王，今十八章是也。相承云康成作注，而郑《志》目录不载，故先儒并疑之。古文有孔安国《传》，不行於世。刘炫为作《稽疑》一篇，序所谓刘炫明安国之本，陆澄讥康成之注者也。及唐开元中，诏议孔、郑二家，刘知几以为宜行孔废郑，诸儒非之，卒行郑学。按《三朝志》，五代以来，孔、郑注皆亡。周显德中，新罗献别序《孝经》即郑注者，而《崇文总目》以为咸平中日本国僧奝然所献，未详孰是。世少有其本。乾道中，熊克子复从袁枢机仲得之，刻于京口学宫，而孔《传》不可复见。

　　△《御注孝经》一卷

　　唐孝明皇帝撰并序。今世所行本也。始刻石太学，御八分书，未有祭酒李齐古所上表及答诏，且具宰相等名衔，实天宝四载，号为《石台孝经》。乾道中，蔡洸知镇江，以其本授教授沈必豫、熊克，使刻石学宫，云欧公《集古录》无之，岂偶未之见耶？家有此刻，为四大轴，以为书阁之镇。按《唐志》作《孝经制旨》。

　　△《孝经正义》三卷

　　翰林侍讲学士济阳邢昺叔明撰。明皇既注《孝经》，元行冲为之疏。咸平中，以诸说尚多，诏昺与直秘阁杜镐等，据元氏本增损，定为《正义》。四年上之。

　　△《古文孝经指解》一卷

　　司马光撰。按《唐志孝经》二十七家，今温公序言秘阁所藏，止有郑氏、明皇及古文三家而已。古文有经无传，以隶体写之，而为之《指解》。仁宗朝表上之。

　　△《古文孝经说》一卷

　　翰林学士成都范祖禹淳甫撰。元佑二年经筵所进。

　　△《孝经解》一卷

　　张九成撰。

　　△《孝经刊误》一卷

　　朱熹撰。抱遗经于千载之后，而能卓然悟疑辨惑，非豪杰特起独立之士，何以及此？后学所不敢仿效，而亦不敢拟议也。

　　△《孝经本旨》一卷

　　黄干撰。凡诸经传於言及孝者，辑录之为二十有四篇。

　　△《孝经说》一卷

　　项安世撰。

　　△《蒙斋孝经说》三卷

　　礼部尚书四明袁甫广微为鄱宪日，为诸生说《孝经》，旁及诸子，诸生录之以为此编。

　　○语孟类

　　前志《孟子》本列於儒家，然赵岐固尝以为则象《论语》矣。自韩文公称孔子传之孟轲，轲死，不得其传。天下学者咸曰孔、孟。孟子之书，固非荀、扬以降所可同日语也。今国家设科取士，《语》、《孟》并列为经，而程氏诸儒训解二书常相表里，故今合为一类。

　　△《论语》十卷

　　汉有齐、鲁及古文三家，今行於世者《鲁论语》也。传授本末，何晏序文备矣。

　　△《论语集解》十卷

　　魏尚书驸马都尉南阳何晏平叔撰。

　　△《论语释文》一卷

　　唐陆德明撰。

　　△《论语注疏解经》十卷

　　邢昺撰。唐人止为《五经》疏，而不及《孝经》、《论语》，至昺始奉诏为之。

　　△《孟子》十四卷

　　赵岐云名轲，字则未闻也。按《史记》字子舆，《孔丛子》作子车。

　　△《孟子章句》十四卷

　　后汉太仆京兆赵岐邠卿撰。本名嘉，字台卿，避难改名。

　　△《孟子音义》二卷

　　龙图阁学士侍读博平孙奭宗右撰。旧有张镒、丁公著为之音，俱未精当。奭方奉诏校定，撰集《正义》，遂讨论音释，疏其疑滞备其阙遗，既成上之。

　　△《孟子正义》十四卷

　　孙奭撰。序言为之注者，有赵岐、陆善经，其所训说，虽小有异同，而共宗赵氏，今惟据赵注为本。

　　△《论语笔解》二卷

　　唐韩愈退之、李翱习之撰。按《馆阁书目》云秘书丞许勃为之序，今本乃王存序。云得於钱塘汪充，而无许序。

　　△《东坡论语传》十卷

　　苏轼撰。

　　△《颍滨论语拾遗》一卷

　　苏辙撰。於其兄之说，意有未安者。凡二十七章。

　　△《颍滨孟子解》一卷

　　苏辙撰。其少年时所作，凡二十四章。

　　△《王氏论语解》十卷、《孟子解》五卷

　　广陵王令逢原撰。令年二十八，终於布衣。所讲《孟子》才尽二篇，其第三篇尽二章而止。王荆公志其墓，不言其所著书。而晁氏《读书志》云，令於《尧曰篇》解曰：“四海不困穷，则天禄不永终矣。”王氏《新经书义》取之。

　　△《龟山论语解》十卷

　　工部侍郎延平杨时中立撰。

　　△《谢氏论语解》十卷

　　上蔡谢良佐显道撰。

　　△《游氏论语解》十卷

　　监察御史建阳游酢定夫撰。

　　△《尹氏论语解》十卷、《孟子解》十四卷

　　徽猷阁待制河南尹焞彦明撰。绍兴中经筵所上。《孟子解》未成，不及上而卒。自龟山而下，皆程氏高弟也。

　　△《论语释言》十卷

　　叶梦得少蕴撰。

　　△《张氏论语解》二十卷、《孟子解》十四卷

　　张九成撰。

　　△《致堂论语详说》二十卷

　　礼部侍郎建安胡寅明仲撰。文定之子也。

　　△《五峰论语指南》一卷

　　监南岳庙胡宏仁仲撰。详论黄祖舜、沈大廉之说。宏，文定之季子也。

　　△《竹西论语感发》十卷

　　中书舍人江都王居正撰。

　　△《论语探古》二十卷

　　毕良史撰。

　　△《论语续解》十卷、《考异说例》各一卷

　　吴棫撰。其所援引百家诸史传，出入详洽。所称乐肇驳王、郑之说，间取一二。肇，晋人。《隋》、《唐志》载《论语释》二卷，《驳》二卷。按董逌《藏书志》，《释》已亡，《驳》幸存。而《崇文总目》及诸藏书皆无有，棫盖尝见其书也。《馆阁书目》亦不载。

　　△《玉泉论语学》十卷

　　工部郎官严陵喻樗子才撰。樗与沈元用、张子韶、凌彦文、樊茂实诸公厚善，为馆职，坐与张通书，得罪秦桧。玉山汪端明应辰，其婿也。

　　△《论语义》二卷

　　礼部侍郎章贡曾几吉父撰。胡文定门人也。

　　△《南轩论语说》十卷、《孟子说》十七卷

　　侍讲广汉张栻敬夫撰。

　　△《语孟集义》三十四卷

　　朱熹撰。集二程、张氏及范祖禹、吕希哲、吕大临、谢良佐、游酢、杨时、侯仲良、周孚先凡十二家，初名“精义”，后刻於豫章郡学，始名“集义”。其所言“外自托於程氏，而窃其近似之言、以文异端之说”者，盖指张无垢也。无垢与僧宗杲游，故云尔。

　　△《论语集注》十卷、《孟子集注》十四卷

　　朱熹撰。大略本程氏学，通取注疏古今诸儒之说，间复断以己见。晦翁生平讲解，此为第一，所谓毫发无遗憾者矣。

　　△《论语或问》十卷、《孟子或问》十四卷

　　朱熹撰。《集注》既成，复论次其取舍之所以然，别为一书，而篇首述二书纲领，与读书者之要法。其与《集注》实相表里，学者所当并观也。

　　△《石鼓论语答问》三卷、《孟子答问》三卷

　　戴溪撰。岷隐初仕衡岳祠官，领石鼓书院山长，所与诸生讲说者也。其说切近明白，故朱晦翁亦称其近道。

　　△《论语通释》十卷

　　黄干撰。其书兼载《或问》，发明晦翁未尽之意。

　　△《论语意原》一卷

　　不知作者。

　　△《论语本旨》一卷

　　建昌军教授永嘉姜得平撰。

　　△《论语大意》二十卷

　　海陵卞圜撰。

　　△《晦庵语类》二十七卷

　　蜀人以晦庵语录类成编，处州教授东阳潘墀取其《论语》一类，增益其未备，刊於学宫。

　　△《论语纪蒙》六卷、《孟子纪蒙》十四卷

　　国子司业临海陈耆卿寿老撰。水心叶适为之序。耆卿，学於水心者也。尝主丽水簿，当嘉定初年成此书。

　　○谶纬类

　　△《易纬》七卷

　　汉郑康成注。其名曰《稽览图》、《辨终备》、《是类谋》、《乾元序制记》、《坤灵图》。其间推阴阳卦，直至唐元和中，盖后世术士所附益也。按七纬之名，无《乾元序制》。

　　△《易稽览图》三卷

　　与上《易纬》前三卷相出入，而详略不同。

　　△《易通卦验》二卷

　　郑康成注。

　　△《易乾凿度》二卷

　　亦郑氏注。

　　△《乾坤凿度》二卷

　　一作《巛凿度》，题包羲氏先文，轩辕氏演籀，苍颉修。晁氏《读书志》云《崇文总目》无之，至元祐《田氏书目》始载，当是国朝人依托为之。按《后汉书》“纬候之学”，注言“纬，七纬也；候，《尚书中候》也。”所谓《河洛》七纬者，《易纬稽览图》、《乾凿度》、《坤灵图》、《通卦验》、《是类谋》、《辨终备》也。《书纬璇玑钤》、《考灵曜》、《帝命验》、《连期授》也。《诗纬推度灾》、《汜历枢》、《含神雾》也。《礼纬含文嘉》、《稽命征》、《斗威仪》也。《乐纬动声仪》、《稽曜嘉》、《叶图征》也。《孝经纬援神契》、《钩命决》也。《春秋》纬《演孔图》、《元命包》、《文耀钩》、《运斗枢》、《感精符》、《合诚图》、《考异邮》、《保乾图》、《汉含孳》、《佐助期》、《握诚图》、《潜潭巴》、《说题辞》也。谶纬之说，起於哀、平、王莽之际，以此济其篡逆，公孙述效之，而光武绍复旧物，乃亦以《赤伏符》自累，笃好而推崇之，甘与莽、述同志。於是佞臣陋士从风而扉，贾逵以此论《左氏》学，曹褒以此定汉礼，作《大予乐》。大儒如郑康成，专以谶言经，何休又不足言矣。二百年间惟桓谭、张衡力非之，而不能回也。魏、晋以革命受终，莫不傅会符命，其源实出於此。隋、唐以来，其学浸微矣。考《唐志》犹存九部八十四卷，今其书皆亡。惟《易纬》仅存如此。及孔氏《正义》或时援引，先儒盖尝欲删去之，以绝伪妄矣。使所谓七纬者皆存，犹学者所不道，况其残缺不完，於伪之中又有伪者乎！姑存之以备凡目云尔。《唐志》数内有《论语纬》十卷，七纬无之。《太平御览》有《论语摘辅像撰考谶》者，意其是也。《御览》又有《书帝验期》、《礼稽命曜》、《春秋命历序》、《孝经左右契》、《威嬉拒》等，皆七纬所无，要皆不足深考。

　　○经解类

　　△《白虎通》十卷

　　汉尚书郎班固撰。章帝建初四年，诏诸儒会白虎观，讲议《五经》同异。五官中郎将魏应承制问，侍中淳于恭奏，帝亲称制临决，作《白虎议奏》，盖用宣帝石渠故事也。《石渠议奏》今不传矣。《班固传》称作《白虎通德论》，令固撰集其事云，凡四十四门。

　　△《经典释文》三十卷

　　唐陆德明撰。自《五经》、《三传》、《古礼》之外，及《孝经》、《论语》、《尔雅》、《庄》、《老》，兼解文义，广采诸家，不但音切也。或言陆吴人，多吴音，综其实未必然。案前世《艺文志》列於经解类。《中兴书目》始入之小学，非也。

　　△《五经文字》三卷

　　唐国子司业张参撰。大历中刻石长安太学。

　　△《九经字样》一卷

　　唐沔王友翰林待诏唐玄度撰。补张参之所不载，开成中上之。二书却当在小学类，以其专为经设，故亦附见於此。往宰南城出谒，有持故纸鬻於道者，得此书，乃古京本，五代开运丙午所刻也。遂为家藏书籍之最古者。

　　△《演圣通论》六十卷

　　知制诰渤海胡旦周父撰。《易》十七，《书》七，《诗》十，《礼记》十六，《春秋》十，其第一卷为目录。旦，太平兴国三年进士第一人，恃才轻躁，累坐摈斥，晚尤黩货，持吏短长，为时论所薄，然其学亦博矣。

　　△《群经音辨》七卷

　　丞相真定贾昌朝子明撰。康定中侍讲天章阁所上，凡五门，题曰“群经”，亦不当在小学类。

　　△《七经小传》三卷

　　刘敞撰。前世经学大抵祖述注疏，其以己意言经，著书行世，自敞倡之。惟《春秋》既有成，《书》、《诗》、《三礼》、《论语》见之《小传》，又《公羊》、《左氏》、《国语》三则附焉，故曰“七经”。

　　△《河南经说》七卷

　　程颐撰。《系辞说》一、《书》一、《诗》二、《春秋》一、《论语》一、《改定大学》一。程氏之学，《易传》为全书，余经具此。

　　△《龟山经说》八卷

　　杨时撰。《易》三，《诗》、《春秋》、《孟子》各一，末二卷则经筵讲义也。

　　△《无垢乡党少仪咸有一德论语孟子拾遗》共一卷

　　张九成撰。

　　△《六经图》七卷

　　东嘉叶仲堪思文重编。案《馆阁书目》有六卷，昌州布衣杨甲鼎卿所撰，抚州教授毛邦翰复增补之。《易》七十，今百三十；《书》五十五，今六十三；《诗》四十七，今同；《周礼》六十五，今六十一；《礼记》四十三，今六十二；《春秋》二十九，今七十二。然则仲堪盖又以旧本增损改定者耶？

　　福唐俞意掌教建安，同里儒刘游以杨鼎卿所编增益刊之，洪景卢作序。

　　△《丽泽论说集录》十卷

　　吕祖谦门人所录平日说经之语，末三卷则为《史说》、《杂说》。东莱於诸经，亦惟《读诗记》及《书说》成书，而皆未终也。

　　△《畏斋经学》十二卷

　　宣教郎广安游桂元发撰，桂，隆兴癸未进士，为类试第二人。历三郡学官，改秩为制置司机宜以没。

　　△《项氏家说》十卷、《附录》四卷

　　项安世撰。九经皆有论著，其第八卷以后杂说文史政学。附录《孝经》、《中庸》、《诗篇次》、《丘乘图》则各为一书，重见诸类。

　　△《山堂疑问》一卷

　　起居郎简池刘光祖德修撰。庆元中谪居房陵，与其子讲说诸经，因笔记之。以其所问于《诗》为多，遂取《吕氏读诗记》尽观之，而释以己意，附《疑问》之后。

　　△《六经正误》六卷

　　柯山毛居正谊甫校监本经籍之误所欲刊正者，魏鹤山为之序而剔传之。大抵多偏傍之疑似者也。

　　△《西山读书记》三十九卷

　　真德秀景元撰。其书有甲、乙、丙、丁。甲言性理，中述治道，末言出处，大抵本经史格言，而述以己意。今但有甲三十七卷，丁二卷，乙、丙未见也。

　　△《六家谥法》二十卷

　　翰林学士判太常寺周沆等编。六家者，周公、《春秋》、《广谥》、沈约、贺琛、扈蒙也。今按：周公，即《汲冢书》之《谥法解》；《春秋》，即杜预《释例》所载也；《广谥》，不著名氏；沈约书一卷；贺琛书四卷；扈蒙书一卷，皆祖述古法而增广之。琛字国宝，山阴人，梁尚书左丞。蒙字日用，幽州人，国初翰林学士。此书嘉祐末编集，英宗初始上。

　　△《嘉祐谥》三卷

　　太常礼院编纂眉山苏洵明允撰。洵与编《六家谥法》，因博采诸书为之，为论四篇，以序其去取之意。

　　谥法与解经无预，而前志皆以入此类，今姑从之，其实合在《礼》注。

　　△《政和修定谥法》六卷

　　礼制局详议官蔡攸等承诏修定。全书八十卷，大率祖六家之旧，为《沿革统论》一卷，《参照》二十六卷，《看详》三十五卷，《增立》十卷，合而修定六卷。今惟修定六卷存，而以《沿革》系之篇首。按《馆阁书目》亦阙《参照》二十六卷。

　　△《郑氏谥法》三卷

　　郑樵撰。上卷《序》五篇，中卷《谥》三篇，下卷《后论》四篇。

　　○小学类

　　自刘歆以小学入《六艺略》，后世因之，以为文字训诂有关於经艺故也。至《唐志》所载《书品》、《书断》之类，亦厕其中，则庞矣。盖其所论书法之工拙，正与射御同科，今并削之，而列於杂艺类，不入经录。

　　△《尔雅》三卷

　　晋弘农太守河东郭璞景纯注。按《汉志尔雅》二十篇，今书惟十九篇。《志》初不著撰人名氏。璞序亦但称兴於中古，隆於汉氏而已。至陆氏《释文》始谓《释诂》为周公所作，其说盖本於魏张揖所上《广雅表》，言：“周公制礼以道天下，著《尔雅》一篇，以释其义；今俗所传三篇，或言仲尼所增，或言子夏所益，或言叔孙通所补，或言沛郡梁文所考，皆解家所说，先师口传，疑莫能明也。”

　　△《尔雅释文》一卷

　　唐陆德明撰。

　　△《尔雅疏》十卷

　　邢昺等撰。其叙云：“为注者刘歆、樊光、李巡、孙炎，虽各名家，犹未详备，惟郭景纯最为称首。其为义疏者，惟俗间有孙炎、高琏，皆浅近。今奉敕校定，以景纯为主。”共其事者杜镐而下八人。

　　△《小尔雅》一卷

　　《汉志》有此书，亦不著名氏。《唐志》有李轨解一卷，今《馆阁书目》云孔鲋撰。盖即《孔丛子》第十一篇也，曰《广诂》、《广言》、《广训》、《广义》、《广名》、《广服》、《广器》、《广物》、《广鸟》、《广兽》凡十章，又《广量衡》为十三章。当时好事者抄出别行。

　　△《急就章》一卷

　　汉黄门今史游撰。唐秘书监颜师古注。其文多古语、古字、古韵，有足观者。

　　△《方言》十四卷

　　汉黄门郎成都扬雄子云撰。晋郭璞注。首题《輶轩使者绝代语》，末载《答刘歆书》，具祥著书本末。其略云：“天下上计、孝廉及内郡卫卒会者，雄常抱三寸弱翰，斋素油四尺，以问其异语，归即以铅摘次之於椠。葛洪《西京杂记》言子云好事，常怀铅提椠，从诸计访殊方绝域之语。盖本雄书所云也。

　　△《释名》八卷

　　汉征士北海刘熙成国撰。序云：“名之於实，各有类义，百姓日称，而不知其所以然之意，故撰天地、阴阳，四时、邦国、都鄙、车服、丧纪，下及民庶应用之器，即物名以释义。凡二十七篇。”

　　△《广雅》十卷

　　魏博士张揖撰。凡不在《尔雅》者著於篇，仍用《尔雅》旧目。《馆阁书目》云今逸，但存《音》三卷。今书十卷，而《音》附逐篇句下，不别行。《隋志》称《博雅》，避逆炀名也。揖又有《埤苍》、《三苍》、《训诂杂字》、《古文字训》凡四书，见《唐志》，今皆不传。

　　《博雅》乃隋曹宪撰。宪因揖之说，附以音解，避炀帝名，更之以为“博”焉。

　　△《尔雅新义》二十卷

　　陆佃撰。其於是书，用力勤矣。自序以为虽使郭璞拥清道，跂望尘躅可也。以愚观之，大率不出王氏之学，与刘贡父所谓不彻姜食、三牛三鹿戏笑之语，殆无以大相过也。《书》云玩物丧志，斯其为丧志也宏矣。顷在南城传写凡十八卷，其曾孙子遹刻於严州为二十卷。

　　△《埤雅》二十卷

　　陆佃撰。曰《释鱼》、《释兽》，以及於《鸟》、《虫》、《马》、《草》、《木》，而终之以《释天》，所以为《尔雅》之辅也。此书本号“物性门类”，其初尝以《释鱼》、《释木》二篇上之朝，编纂将就，而永裕上宾，不及再上，既注《尔雅》，遂成此书。其於物性精详，所援引甚博，而亦多用《字说》。

　　△《注尔雅》三卷

　　郑樵撰。其言《尔雅》出自汉代笺注未行之前，盖凭《诗》、《书》以作，《尔雅》明则百家笺注皆可废。《尔雅》，应释者也，笺注，不应释者也。言语、称谓、宫室、器服、草木、虫鱼、鸟兽之所命不同，人所不能识者，故为之训释。义理人之本有，无待注释。注释则人必生疑，反舍经之言，而泥注解之言。或者复舍注解之意，而泥己之意以为经意。此其为说虽偏，而论注释之害，则名言也。

　　△《蜀尔雅》三卷

　　不著名氏、《馆阁书目》案：李邯郸云唐李商隐采蜀语为之。当必有据。

　　△《说文解字》三十卷

　　汉太尉祭酒汝南许慎叔重撰。凡十四篇，并序目一篇，各分上下卷，凡五百四十部，九千三百五十三文，重一千一百六十三。雍熙中，右散骑常侍徐铉奉诏校定。以唐李阳冰排斥许氏为臆说，末有新定字义三条。其音切则以唐孙忄面《韵》为定。

　　△《字林》五卷

　　晋■〈巾弦〉今吕忱撰。太乙山僧云胜注。案《隋》、《唐志》皆七卷，《三朝国史志》惟一卷，董氏《藏书志》三卷。其书集《说文》之漏略者凡五篇，然杂揉错乱，未必完书也。

　　△《玉篇》三十卷

　　梁黄门侍郎吴兴郡顾野王希冯撰。唐处士富春孙强增加，大约本《说文》，以后汉反切音未备，但云“读若某”，其反切皆后人所加，多疏朴脱误。至梁时，四声之学盛行，故此书不复用直音矣。其文字虽增多，然雅俗杂居，非若《说文》之精覈也。又以今文易篆字，易以舛讹。世人以篆体难通，今文易晓，故《说文》遂罕习。要当求其本源可也。

　　△《广韵》五卷

　　隋陆法言口撰。开皇初，有刘臻等八人同诣法言，共为撰集，长孙讷言为之笺注。唐朝转有增加。至开元中，陈州司法孙忄面著成《唐韵》，本朝陈彭年等重修，《中兴书目》云不知作者。案《国史志》有《重修广韵》，题皇朝陈彭年等。《景祐集韵》亦称真宗今陈彭年、邱雍等因陆法言《韵》就为刊益。今此书首载景德、祥符敕牒，以《大宋重修广韵》为名，然则即彭年所修也。

　　△《说文解字系传》四十卷

　　南唐校书郎广陵徐锴楚金撰。为《通释》三十篇，《部叙》二篇，《通论》三篇，《祛妄》、《类聚》、《错综》、《疑义》、《系述》各一篇。锴至集贤学士、右内史舍人，不及归朝而卒。锴与兄铉齐名，或且过之。而铉归朝通显，故名出锴上。此书援引精博，小学家未有能及之者。

　　△《说文韵谱》十卷

　　徐锴撰。又取《说文》以声韵次之，便于检讨。铉为作序。

　　△《佩觽》三卷

　　国子《周易》博士洛阳郭忠恕恕先撰。“觽”者，所以解结也。忠恕嗜酒狂纵，数犯法忤物得罪，其死时颇异，世传以尸解。

　　△《景祐集韵》十卷

　　直史馆宋祁、郑戬等修定，学士丁度、李淑典领。字训皆本《说文》，余凡例详见於序。《说文》所无，则引他书为解。字五万三千五百二十五，此旧增二万七千三百三十一。

　　△《类篇》四十五卷

　　丁度等既修《集韵》，奏言今添字多与顾野王《玉篇》不相参协，乞委修韵官别为类篇，与集韵并行。自宝元迄治平乃成书，历王洙、胡宿、范镇、司马光始上之，熙宁中颁行。凡十五篇，各分上、中、下，以《说文》为本，而例有九云。

　　只十四篇，四十二卷。言称十五篇，恐是目录三卷亦与。

　　△《礼部韵略》五卷、《条式》—卷

　　雍熙殿中丞邱雍、景德龙图阁待制戚纶所定，景祐知制诰丁度重修，元祐太学博亡增补。其曰“略”者，举子诗赋所常用，盖字书声韵之略也。

　　△《复古编》二卷

　　吴兴道士张有谦中撰。有工篆书，专本许氏《说文》，一点画不妄错。林中书摅母《魏国夫人墓道碑》，有书之，“魏”字从“山”。摅以为非，有曰：“世俗以从‘山’者为‘巍’，不从‘山’者为‘魏’，非也。其实二字皆当从‘山’，盖一字而二音尔。《说文》所无。手可断，字不可易也。”摅不能强。晚著此书，专辨俗体之讹，手自书之。陈了斋为之序。

　　△《韵补》五卷

　　吴棫撰。取古书自《易》、《书》、《诗》而下，以及本朝欧、苏凡五十种，其声韵与今不同者皆入焉。朱侍讲多用其说於《诗传》、《楚辞注》，其为书详且博矣。又有《毛诗补音》一书，别见《诗》类，大归亦若此。以愚考之，古今世殊，南北俗异，语言音声，诚有不得尽合者。古之为《诗》学者，多以讽诵，不专在竹帛，竹帛所传不过文字，而声音不可得而传也。又，汉以前未有反切之学，许氏《说文》、郑氏《笺注》但曰“读若某”而已，其于后世四声七音，又岂能尽合哉？反切之学，自西域入中国，至齐、梁间盛行，然后声病之说详焉。韵书肇于陆法言，于是有音同韵异，若《东》，《冬》、《钟》，《鱼》、《虞》，《模》，《庚》、《耕》，《清》、《青》，《登》、《蒸》之类，断断乎不可以相杂，若此者岂惟古书未之有，汉、魏以前亦未之有也。陆德明于《燕燕》诗，以“南”韵“心”，有读“南”作尼心切者，陆以为古人韵缓，不烦改字。此诚名言。今之读古书古韵者，但当随其声之叶而读之。若“来”之为“厘”，“庆”之为“羌”，“马”之为“姥”，声韵全别，不容不改。其声韵苟相近，可以叶读，则何必改字？如“燔”字必欲作汾沿反，“官”字必欲作俱员反，“天”字必欲作铁因反之类，则赘矣。

　　△《字始连环》二卷

　　郑樵撰。大略谓六书惟类声之生无穷，音切之学，自西域流入中国，而古人取音制字，乃与《韵图》吻合。

　　△《论梵书》一卷

　　郑樵撰。

　　△《石鼓文考》三卷

　　郑樵撰。其说以为石鼓出于秦，其文有与秦斤、秦权合者。

　　樵以本文“函”、“殴”两字，秦斤、秦权有之，遂以石鼓为秦物，先文简论而非之，其说甚博。

　　△《啸堂集古录》二卷

　　王俅子弁撰。李邴汉老序之，称故人长孺之子，未详何王氏也。皆录古彝器款识，自商迄秦凡数百章，以今文释之，疑者阙焉。

　　△《锺鼎篆韵》一卷

　　不著名氏。案《馆阁书目》此书有二家，其一七卷，其一一卷。七卷者，绍兴中通直郎薛尚功所广；一卷者，政和中主管衡州露仙观王楚也。则未知此书之为王楚否？尚功有《锺鼎法帖》十卷，刻于江州。当是其《篆韵》之所本也。

　　△《前汉古字韵编》五卷

　　侍郎宣城陈天麟季陵撰。取《汉书》所用古字，以今韵编入之。

　　△《班马字类》二卷

　　参政嘉禾娄机彦发撰。取二史所用古字及假借通用者，以韵类之。洪迈景卢作序。

　　△《汉隶字源》六卷

　　娄机撰。以世所存汉碑三百有九韵类其字，魏碑附焉者仅三十之一。首为《碑目》一卷，每字先载经文，而以汉字著其下，一字数体者并列之。皆以《碑目》之次第，著其所从出。亦洪迈序。

　　序谓洪文惠公作五种书，《释》、《缵》、《图》、《续》皆成，唯《韵》书未就，而娄忠简继为之。

　　△《广干禄字书》五卷

　　娄机撰。唐颜元孙为《干禄字书》，其侄真卿书之，刻石吴兴，为世所宝。辨正、通、俗三体，目以“干禄”，谓举子所资也。机熟于小学，嘉泰中教授资善堂，景献时为惠国公，数问字画之异，因为此书。续唐之旧，故仍“干禄”之名。既而悟其非所以施於朱邸也，则以“干禄百福”之义传会焉。

　　△《修校韵略》五卷

　　秘书省正字莆田刘孟容以《说文》、《字林》、《干禄书》、《五经文字》、《九经字样》、《佩觽》、《复古编》等书修校。

　　△《韵略分毫补注字谱》一卷

　　进士未阳秦昌朝撰。附前《韵略》之后，皆永嘉教授临安钱厚所刻也。窃谓小学当论偏傍尚矣，许叔重以来诸书是也。韵以略称，止施於礼部贡举，本非小学全书，於此而校其偏傍，既不足以尽天下之字，而欲使科举士子尽用篆籀点画於试卷，不几於迂而可笑矣哉！进退皆无据，谓之赘可也。

　　△《附释文互注韵略》五卷

　　以监本增注而释之。

　　△《押韵释疑》五卷

　　进士庐陵欧阳德隆、易有开撰。凡字同义异、字异义同者皆辨之，尤便於场屋。

　　△《字通》一卷

　　彭山李从周肩吾撰。

　　△《切韵义》一卷、《纂要图例》一卷

　　汴阳谢晖撰。绍兴十年序。


  
直斋书录解题·卷四 
○正史类

　　△《史记》一百三十卷

　　汉太史令夏阳司马迁子长撰。宋南中郎参军河东裴駰集注。案班固云：“迁掳《左氏》、《国语》，采《世本》、《战国策》，述《楚汉春秋》，接其后事，迄於大汉，斯以勤矣。十篇缺，有录亡书。”张晏曰：“迁没之后，亡《景武纪》、《礼乐兵书》、《汉兴将相年表》、《三王世家》、《日者》、《龟策传》、《靳歙傅宽列传》。元、成之间，褚先生补作《武纪》、《三王世家》、《日者》、《龟策传》。言辞鄙陋，非迁本意也。”颜师古曰：“本无《兵书》，张说非也。”今案此十篇者，皆具在，褚所补《武纪》，全写《封禅书》，《三王世家》但述封拜策书，二列传皆猥酿不足进，而其余六篇，《景纪》最疏略，《礼》、《乐书》誊荀子《礼论》、河间王《乐记》，《传靳列传》与《汉书》同，而《将相年表》迄鸿嘉，则未知何人所补也。褚先生者，名少孙。裴駰即注《三国志》松之之子也。始，徐广作《史记音义》，駰本之以成《集解》。窃尝谓著书立言，述旧易，作古难。六艺之后，有四人焉：摭实而有文采者，左氏也；恁虚而有理致者，庄子也；屈原变《国风》、《雅》、《颂》而为《离骚》；及子长易编年而为纪传，皆前未有其比，后可以为法，非豪杰特起之士，其孰能之？

　　△《汉书》一百卷

　　汉尚书郎扶风班固孟坚撰。唐秘书监京兆颜师古注。本传称字籀，恐当名籀，而以字行也。固父彪叔皮，以司马氏《史记》太初以后阙而不录，故作《后传》数十篇。固以所续未详，探撰前纪，缀集所闻，以为《汉书》。起高祖，终孝平王莽之诛，二百三十年，为春秋考纪、表、志、传凡百篇。自永平受诏，至建初中乃成。案《班昭传》云，八表并《天文志》未竟而卒。和帝诏昭就东观藏书踵成之。今《中兴书目》以为章帝时，非也。固坐窦宪死永元初，不在章帝时。师古以太子承乾之命，总先儒注解，服虔、应劭而下二十余人，删繁补略，裁以己说，遂成一家。世号杜征南、颜监为左氏、班氏忠臣。

　　△《后汉书》九十卷

　　宋太子詹事顺阳范蔚宗撰。唐章怀太子贤注。案《唐艺文志》，为后汉史者，有谢承、薛莹、司马彪、刘义庆、华峤、谢沈、袁山松七家，其前又有刘珍等《东观记》，至蔚宗乃删取众书，为一家之作。其自视甚不薄，谓诸传、序、论，精意深旨，实天下之奇作。然颇有略取前人旧文者，注中亦著其所从出。至於论后有赞，尤自以为杰思，殆无一字虚设。自今观之，几於赘矣。蔚宗父泰、祖甯皆为时名臣，蔚宗乃以怨望反逆至於灭族，其与迁、固之人祸天刑不侔矣。然则岂作史之罪哉！十志未成而诛，为谢俨蜡以覆车，故惟存纪、传。贤，高宗太子，招集诸儒庶子张大安、洗马刘讷言等共为之注。贤坐明崇俨得罪武后，废死，大安、讷言亦流贬。

　　△《续后汉书》四十二卷

　　庐陵贡士萧常撰。周益公序云：“曹氏代汉，名禅实篡，特新莽之流亚。丕方登禅坛，自形舜、禹之言，固不敢欺其心矣。今隔千载，好恶岂复相沿？而苏轼记王、彭之说，以为途人谈三国时事，儿童听者，闻刘败则颦蹙，闻曹败则称快，遂谓君子小人之泽，百世不斩，兹岂人力强致也欤！陈寿身为蜀人，徒以仕屡见黜，父又为讲葛亮所髡，於刘氏君臣不能无憾。著《三国志》，以魏为帝，而指汉为蜀，与孙氏俱谓之主，设心已偏。故凡当时祭高帝以下昭穆制度，皆略而弗书。方且乞米於人，欲为佳传，私意如此，史笔可知矣。其死未几，习凿齿作《汉晋春秋》，起汉光武，终晋愍帝，以蜀为正，魏为篡，谓汉亡仅一二年，则已为晋，炎兴之名，天实命之，是盖公论也。然五十四卷，徒见於《唐艺文志》及本朝《太平御览》之目。逮仁宗时修《崇文总目》，其书已逸，或谓世亦有之，而未之见也。幸《晋史》载所著论，千三百余言，大指昭然。刘知几《史通》云，备王道，则曹逆而刘顺。本朝欧阳修论正统而不黜魏，其宾客章望之著《明统论》非之，见於《国史》。近世张栻《经世纪年》直以先主上继献帝为汉，而附魏、吴於下，皆是物也。今庐陵贡士萧常潜心史学，谓古以班史为《汉书》，范史为《后汉书》，乃起昭烈章武元年辛丑，尽后主炎兴元年癸未，为《续后汉书》。既正其名，复择注文之善者并书之，积勤二十年，成帝纪、年表各二卷，列传十八卷，《吴载纪》十一卷，《魏载纪》九卷，别为《音义》四卷。惜乎，寿疏略於前，使不得追记英贤宪章於后，以释裴松之之遗恨也。”

　　△《后汉志》三十卷

　　晋秘书监河内司马彪绍统撰。梁剡今平原刘昭宣卿补注。蔚宗本书，《隋》、《唐志》皆九十七卷。今书纪、传共九十卷，盖未尝有志也。刘昭所注，乃司马彪《续汉书》之八志尔，序文固云范志今阙，乃借旧志注以补之。其与范氏纪、传自别为一书。其后，纪、传孤行，而志不显。至本朝乾兴初，判国子监孙奭始建议校勘，但云补亡补阙，而不著其为彪书也。《馆阁书目》乃直以百二十卷并称蔚宗撰，益非是。今考章怀注所引称《续汉志》者，文与今志同，信其为彪书不疑。彪，晋宗室高阳王睦之长子，多所著述，注《庄子》及《九州春秋》之类是也。

　　△《三国志》六十五卷

　　晋治书侍御史巴西陈寿承祚撰。宋中书侍郎河东裴松之世期注。寿书初成，时人称其善叙事，张华尤善之。然乞米作佳传，以私憾毁诸葛亮父子，难乎免物议矣。王通谓寿有志於史，依大义而黜异端，然要为率略。松之在元嘉时，承诏为之注，鸠集传记，增广异文。大抵本书固率略而注又繁芜，要当会通裁定，以成一家，而未有奋然以为己任者。丰祐间南丰吕南公锐意为之，题其斋曰“衮斧”，书垂成而死，遂弗传。又绍兴间吴兴郑知几维心尝为之，乡里前辈多称其善，而书亦不传。近永康陈亮亦颇有意焉，仅成论赞数篇，见集中，而书实未尝修也。

　　△《晋书》一百三十卷

　　唐宰相房玄龄等修，题御撰。案《唐艺文志》，为《晋书》者，有王隐、虞预、臧荣绪、谢灵运、干宝等诸家。太宗以为未善，命玄龄修之。与其事者，褚遂良、许敬宗、令狐德棻、李延寿、敬播、赵宏智等二十人。《宣武纪》、《陆机王羲之传论》，太宗自为之，故称“制曰”，而总题其书曰“御撰”。其凡例则发於敬播云。

　　△《宋书》一百卷

　　齐太子家令吴兴沈约休文撰。约永明中兼著作郎，被敕撰。本何承天、山谦之、苏宝生撰，至徐爱勒为一史，起义熙，迄大明，自永光以来阙而不录。今新史始义熙，终昇明三年，本纪、列传七十卷，志三十卷，独阙《到彦之传》。《馆阁书目》谓其志兼载魏、晋，失於限断。揆以班、马史体，未足为疵，至其所创《符瑞》一志，不经且无益，其赘甚矣。约后入梁为仆射、侍中。

　　△《齐书》五十九卷

　　梁吴兴太守萧子显景阳撰。本传称六十卷。子显者，齐豫章王嶷之孙也。△《梁书》五十六卷唐弘文馆学士京兆姚思廉撰。思廉名简，以字行。

　　△《陈书》三十六卷

　　姚思廉撰。初，思廉父察尝修梁、陈二史未成，以属思廉。后受诏与魏徵共撰。思廉采谢炅、顾野王等诸书，综括为二史，以卒父业。

　　△《后魏书》一百三十卷

　　北齐中书令兼著作郎钜鹿魏收伯起撰。始，魏初邓彦海撰《代记》十余卷，其后，崔浩典史为编年体，李彪始分作纪、表、志、传。收搜采遗亡，缀绩后事，备一代史籍上之。时论言收著史不平，诏与诸家子孙共加论讨，前后诉者百有余人，众口谊然，号为“秽史”。仆射杨愔、高德正与收皆亲，抑塞诉辞，遂不复论。今纪阙二卷，传阙二十二卷，又三卷不全，志阙《天象》二卷。收既以史招怨，齐亡之岁，竟遭发冢弃骨之祸。隋文帝命魏澹等更撰《魏书》九十二卷。以西魏为正，东为伪，义例简要。《唐志》又有张太素《后魏书》一百卷，今皆不传，而收书独行。《中兴书目》谓所阙《太宗纪》以澹书补之，阙志以太素书补之。二书既亡，惟此纪、志独存，不知何据。

　　△《北齐书》五十卷

　　唐中书舍人定武李百药重规撰。百药父德林先已创纪、传诸篇。百药因父业，受诏成之。

　　△《后周书》五十卷

　　唐秘书监华原令狐德棻撰。初，德棻武德中建言近代无正史。诏德棻及诸臣论撰。历年不能就，罢之。贞观二年，复诏撰定。议者以魏有收、澹二家书为已详，唯五家史当立，德棻与岑文本、崔仁师次周史，李百药次齐史，姚思廉次梁、陈史，魏徵次隋史，房玄龄总监而修撰之。原自德棻发之。

　　△《隋书》八十五卷

　　唐秘书监魏徵、颜师古等撰。其十志，高宗时始成上，总梁、陈、齐、周之事，俗号“五代志”。

　　△《唐书》二百卷

　　五代晋宰相涿郡刘昫等撰。

　　△《新唐书》二百二十五卷

　　翰林学士庐陵欧阳修永叔、端明殿学士安陆宋祁子京撰。初，庆历中诏王尧臣、张方平等刊修，久而未就。至和初，乃命修为纪、志，祁为列传，范镇、王畴、宋敏求、吕夏卿、刘义叟同编修，嘉祐五年上之。凡废传六十一，增传三百三十一，志三，表四，故其进书上表曰：“其事则增於前，其文则省於旧。”第赏增秩训词，刘敞原父所行，最为古雅。曰：“古之为国者，法后王，为其近於己，制度文物可观故也。唐有天下且三百年，明君贤臣相与经营扶持之，其盛德显功、美政善谋固已多矣，而史官非其人，记述失序，使兴坏成败之迹，晦而不章，朕甚恨之。肆择廷臣笔削旧书，勒成一家，具官欧阳修、宋祁创立统纪，裁成大体，范镇、王畴、宋敏求等网罗遗逸，厥协异同。凡十有七年，大典乃立，闳富糖覈，度越诸子矣。校雠有功，朕将据古鉴今，以立时治，为朕得法，其劳不可忘也。皆增秩一等，布其书於天下，使学者成观焉。”旧例，修书止著官高一人名衔。欧公曰：“宋公於我为前辈，且於此书用力久且深，何可没也。”遂於纪、传各著之。宋公感其退逊。今案旧史成於五代文气卑陋之时，纪次无法，详略失中，论赞多用俪语，固不足传世。而新书不出一手，亦未得为全善。本纪用《春秋》例，削去诏令，虽太略犹不失简古，至列传用字多奇沚，殆类虬户铣溪体，识者病之。欧公尝卧听《藩镇传序》曰：“使笔力皆如此，亦未易及也。”然其《序》全用杜牧《罪言》，实无宋公一语。然则欧公殆不满於宋，名衔之著，固恶夫争名，抑亦以自表异耶？温公《通鉴》多据旧史，而唐庚子西直谓《新唐书》敢乱道而不好，虽过甚，亦不为亡谓也。刘元城亦谓事增文省，正新书之失处云。

　　文简云，《进唐书表》自言其文减於前，其事多於旧，此正其所为不逮迁、固者，顾以自衒何哉！《论语》记夫子与弟子问答，率不过数语，而季氏将伐颛臾，记所诘对甚详，不如是不足以见体要，各造其极也。今唐史务为省文，而拾取小说私记，则皆附著无弃，其有官品尊崇而不预治乱，又无善恶可垂鉴戒者悉聚，徒繁无补，殆与古作者不侔。始，唐史置局时，其同僚约日著旧史所无者三事，则固立於不善矣，弊必至於此。然其名臣关国治乱者，如裴度、陆蛰、魏徵传，悉致其详，则其有补亦不可掩。

　　△《五代史》一百五十卷

　　宰相薛居正子平撰。开宝中卢多逊、扈蒙、张澹、李昉等所修。居正盖监修官也。

　　△《新五代史》七十四卷

　　欧阳修撰。其为说曰：“昔孔子作《春秋》，因乱世而立法；余为本纪，以治法而正乱君。”发论必以“呜呼”，曰：“此乱世之书也。”诸臣止事一朝，曰某臣传，其更事历代者，曰杂传，尤足以为世训。然不为韩瞠眼立传，识者有以见作史之难。案韩通之死，太祖犹未践极也，其当在周臣传明矣。惟王皡《唐馀杂史》以入《忠义传》云。

　　△《三朝国史》一百五十卷

　　景德四年，诏王钦若、陈尧佐、赵安仁、晁迥、杨亿等修太祖、太宗正史，王旦监修。祥符九年书成，凡为纪六、志五十五、列传五十九、目录一，共一百一十卷。天圣四年，吕夷简、夏竦、陈尧佐修真宗正史，王曾提举，八年上之。增纪为十，志为六十，传为八十。

　　△《两朝国史》一百二十卷

　　熙宁十年，诏修仁宗、英宗正史，宋敏求、苏颂、王存、黄履等编修，吴充提举。元丰五年，王珪、李清臣等上之。

　　△《四朝国史》三百五十卷

　　绍兴二十八年置修国史院，修一朝正史。三十一年提举陈康伯奏纪成，乞选日进呈。至乾道二年闰九月，始与《太上圣政》同上。淳熙五年，同修史李焘言修四朝正史，开院已十七年，乞责以近限。七年十月，修史王希吕奏志成，十二月进呈。至十三年，修史洪迈奏昨得旨限一年内修成列传，今已成书，十一月与《会要》同进。盖首尾三十年，所历史官，不知其几矣。

　　△《史记音义》二十卷

　　唐崇贤馆学士刘伯庄撰。贞观初，奉敕讲授，采鄹诞生、徐广及隋柳顾言《音义》为此书。

　　△《史记索隐》三十卷

　　唐弘文馆学士河内司马贞撰。采摭异闻，释文演注。末二卷为《述赞》，为《三皇本纪》。世号《小司马史记》。

　　△《附索隐史记》一百三十卷

　　淳熙中广汉张材介仲刊於桐川郡斋，削去褚少孙所续，而附以司马贞《索隐》。其后，江阴耿秉直之复取所削者别刊之。

　　△《史记正义》三十卷

　　唐诸王侍读张守节撰。开元二十四年作序。

　　△《三刘汉书标注》六卷

　　侍读学士清江刘敞原父、中书舍人刘攽贡父、端明殿学士刘奉世仲冯撰。奉世，敞之子也。又本题《公非先生刊误》，其实一书。公非，贡父自号也。《汉书》自颜监之后，举世宗之，未有异其说者，至刘氏兄弟始为此书，多所辨正发明。

　　△《唐书直笔新例》四卷

　　修书官温陵吕夏卿撰。纪、传、志各一卷，摘旧史繁阙，又为《新例须知》附於后，略举名数如目录之类。

　　△《唐书音训》四卷

　　宣义郎汶上窦苹叔野撰。

　　△《唐书纠缪》二十卷

　　朝请大夫知蜀州成都吴缜廷珍撰。其父师孟，显於熙、丰。序言修书之时，其失有八，而纠摘其缪误，为二十门。侍读胡宗愈言於朝，绍圣元年土之。世传缜父以不得预修书，故为此。

　　△《五代史纂误》五卷

　　吴缜撰。宇文时中守吴兴，以郡庠有二史板，遂取二书刻之，后皆取入国子监。初，郡人思溪王氏刻《藏经》有余板，以刊二史置郡庠。中兴，监书多阙，遂取其板以往，今监本是也。

　　△《唐书列传辨证》二十卷

　　端明殿学士玉山汪应辰圣锡撰。专攻列传，不及纪、志，以元祐名贸谓列传记事，毁於镌削，暗於藻绘，故随事辨证之。

　　△《西汉决疑》五卷

　　国子司业宛邱王速致君撰。一曰《失實》，二日《引古》，三曰《异言》，四曰《杂证》，五日《注释》。

　　△《西汉刊误补遗》十七卷

　　国子博士吴仁杰斗南撰。补三刘之遗也。

　　○别史类

　　△《南史》八十卷、《北史》八十卷

　　唐崇贤馆学士邺李延寿撰。初，延寿父大师多识旧事，常以宋、齐、梁、陈，魏、齐、周、隋天下分隔，南谓北为“索虏”，北谓南为“岛夷”，详略訾美失传，思所以改正刊究，未成而没。延寿追终先志，凡八代合二书，为百八十篇。其书颇有条理，删落酿辞，过本书远甚。

　　△《高氏小史》一百三十卷

　　唐殿中丞高峻撰。本书六十卷，其子迥分为一百二十。盖钞节历代史也。司马温公尝称其书，使学者观之。今案《国史志》凡一百九卷，目录一卷。《中兴书目》一百二十卷，止於文宗。今本多十卷，直至唐末。峻，元和人，则其书当止於德、顺之间。迥之所序，但云分六十卷为百二十，取其便易而已，初未尝有所增加也。其止於文宗及唐末者，殆皆后人传益之，非高氏本书。此书旧有杭本，今本用厚纸装夹面，写多错误，俟求杭木校之。

　　△《唐余录史》三十卷

　　直集贤院益都王皡子融撰。宝元二年上。是时惟有薛居正《五代旧史》，欧阳修书未出。此书有纪，有志，有传，又博采诸家小说，仿裴松之《三国志注》，附其下方，盖五代别史也。其书列韩通於《忠义传》，且表出本朝褒赠之典，《新旧史》皆不及此。《馆阁书目》以入杂传类，非是。皡，曾之弟，后以元吴反，乞以字为名，仕至集贤院学士。

　　△《古史》六十卷

　　门下侍郎眉山苏辙子由撰。因马迁之旧，上观《诗》、《书》，下考《春秋》及秦、汉杂录，为七本纪，十六世家，三十七列传。盖汉世古文经未出，战国诸子各自著书，或增损古事以自信其说，迁一切信之，甚者或采世俗相传之语，以易古文旧说，故为此史以正之。然其称迁浅近而不学，疏略而多信，迁诚有可议者，而以为不学浅近，则过矣。

　　△《东都事略》一百五十卷

　　承议郎知龙州眉山王偁季平撰。其书纪、传、附录略具体，但无志耳。附录用《五代史》例也。淳熙中上其书，得直秘阁。其所纪太简略，未得为全善。

　　△《新唐书略》三十五卷

　　吕祖谦授徒，患《新史》难阅，摘要抹出，而门人钞之。盖节本之有伦理者也。

　　○编年类

　　△汉纪三十卷

　　汉侍中汝南荀悦仲豫撰。献帝好典籍，常以班固《汉书》文繁难省，乃令悦依《左氏传》体以为汉纪，诏尚书给笔劄，辞约事详，论辨多美。其《自序》曰：“立典有五志焉，曰达道义，章法式，通古今，著功勋，表贤能。”

　　△《后汉纪》三十卷

　　晋东阳太守阳夏袁宏彦伯撰。以《后汉书》烦秽杂乱，撰集为此记。

　　△《晋春秋略》二十卷

　　唐秘书省正字杜延业撰。自王隐而下诸书及诸僭伪传记，皆所详究，而以萧方等《三十国春秋》删缉为此书。《馆阁书目》作“杜光业”。案《唐志》亦曰“延业”。考《新旧史》，他无所见，未详何时人。

　　△《元经薛氏传》十五卷

　　称王通撰，薛收传，阮逸补并注。案河汾王氏诸书，自《中说》之外，皆《唐艺文志》所无。其传出阮逸，或云皆逸伪作也。今考唐神尧讳渊，其祖景皇，讳虎。故《晋书》戴渊、石虎，皆以字行。薛收唐人，於传称戴若思、石季龙宜也。《元经》作於隋世，而太兴四年亦书曰“若思”，何哉？意逸之心劳日拙，自不能掩耶！此书始得於莆田，才三卷，止晋成帝。后从石林叶氏得全本，录成之。

　　△《唐历》四十卷

　　唐集贤学士河东柳芳仲敷撰。芳所辑《国史》，叙天宝后事不伦，及谪黔中，会高力士同贬，因从之质开元、天宝禁中事本末，史已上送，不可追刊，乃用编年法作此书。起隋义宁元年，迄大历十三年。

　　△《续唐历》二十二卷

　　唐监修国史崔龟从元吉撰。起大历十三年春，尽元和十五年，以续柳芳之书也。《艺文志》载韦澳、蒋偕、李荀、张彦远、崔瑄等撰，实大中时。

　　△《大唐统纪》四十卷

　　唐江南西道观察制官陈岳撰。用荀、袁体，起武德，尽长庆，为一百卷。今止武后如意，非全书也。

　　△《通历》十五卷

　　唐泉州别驾扶风马总会元撰。书本十卷，止於隋代。今书直至五代，增五卷者，后人所续也。晁公武《志续通历》十卷，孙光宪撰。太祖朝尝诏毁其书。

　　△《唐年补录》六十五卷

　　后晋起居郎史馆修撰获鹿贾纬撰。以武宗后无实录，故为此书，终唐末，其实补实录之缺也。虽论次多缺误，而事迹鹿存，亦有补於史氏。

　　△《五代通录》六十五卷

　　宰相昭文馆大学士大名范质文素撰。亦以实录繁冗，节略而成此书。

　　△《帝王照略》一卷

　　唐洺州刺史刘轲撰。伪蜀冯鉴注，并续唐祚以后。《唐志》及《馆阁书目》有《刘轲帝王历数歌》一卷，疑即此书也。

　　△《纪年通谱》十二卷

　　丞相宋庠公序撰。自汉文后元有年号之后，以甲子贯之，曰正、曰闰、曰伪、曰贼、曰蛮夷，以正为主，而附列其左，号《统元》，为十卷。其二卷曰《类元》，因文之同，各以汇别。庆历中表上之。宣义郎毕仲荀续补一卷，止元符三年。

　　△《资治通鉴》二百九十四卷、《目录》三十卷、《考异》三十卷

　　丞相温公河内司马光君实撰。初，光尝约战国至秦二世，如《左氏》体为志八卷以进。英宗悦之，遂命论次历代君臣事迹，起周威烈，迄乎五代，就秘阁置局。神宗御制序，赐名《资治通鉴》。及补外，听以书局自随。元丰七年书成。上曰：“贤於荀悦《汉纪》远矣。”目录仿《史记》年表，年经国纬，用刘羲叟长历气朔，而撮新书精要散於其中。《考异》参诸家异同，正其谬误，而归於一。总三百五十卷。

　　△《通鉴举要历》八十卷

　　司马光撰。《通鉴》既成，尚患本书浩大难倾略，而目录无首尾，晚著是书，以绝二累。其藁在晁说之以道家。绍兴初，谢克家任伯得而上之。

　　△《累代历年》二卷

　　司马光撰。即所谓《历年图》也。治平初所进，自威烈王至显德，本为图五卷，历代皆有论。今本陈辉晦叔刻於章贡，为方策以便观览，而自汉高帝始。

　　△《百官公卿表》十五卷

　　司马光撰。其序曰：“朝廷所以鼓舞群伦，缉熙庶续者，曰官、曰差遣、曰职而已。所谓‘官’者，乃古之爵也；所谓‘差遗’者，古之官也；所谓‘职’者，古之加官也。自建隆以来，文官知杂御史以上，武官閤门使以上，内臣押班以上，迁转黜免存其实，以先后相次为表。”本入职官类，以《稽古录序》所谓“建隆接乎熙宁，臣又著之於《百官表》”，即谓此书，盖与《通鉴》相为表里，故著之於此。案晁氏《读书志》有一百四十二卷，未详。

　　△《稽古录》二十卷

　　司马光撰。其表云：“由三晋开国，迄於显德之末造，臣既具之於《历年图》；自六合为宋，接於熙宁之元，臣又著之於《百官表》，乃威烈丁丑而上，伏羲书契以来，悉从论纂，皆有依凭。”盖元祐初所上也。此书始刻於越，其后再刻於潭。越本《历年图》诸论聚见第十六卷，盖因图之旧也；潭本诸论各系於国亡之时，故第十六卷惟存总论。

　　△《通鉴释文》二十卷

　　司谏司马康公休撰。温公之子也。

　　△《通鉴释文》三十卷

　　左宣义郎眉山史炤见可撰，冯时行为之序。今考之公休之书，大略同而加详焉。盖因其旧而附益之者也。

　　△《通鉴前例》一卷、《修书帖》一卷、《三十六条四图》共一卷

　　司马光记集修书凡例，诸帖则与书局官属刘恕、范祖禹往来书简也。其曾孙侍郎伋季思裒为一编，又以《前例》分为三十六条，而考其离合，稽其授受，推其甲子，括其卷帙，列为四图。

　　△《通鉴问疑》一卷

　　高安刘羲仲壮舆纂集。其父道原与温公往复相难者，亦附《修书帖》后。

　　△《通鉴外纪》十卷、《目录》三卷

　　秘书丞高安刘恕道原撰。司马公修历代君臣事迹，辟恕为属。尝谓《史记》不及庖牺、神农，今历代书不及威烈之前，欲为《前纪》，而本朝为《后纪》，将俟书成请於公。会道原病废，绝意《后纪》，乃改《前纪》为《外纪》云。《通鉴》书成，恕已亡，范淳父奏恕於此书用力最多，援黄鉴、梅尧臣例官其子，且以书赐其家。道原父涣凝之，家庐山。欧阳公所为赋《庐山高》也。

　　△《疑年谱》一卷、《年略谱》一卷、《杂年号》附

　　刘恕撰。谓春秋起周平、鲁隐，《史记》本纪自《轩辕》，列传首《伯夷》，年表起共和。共和至鲁隐，其间七十一年，即与春秋相接矣。先儒庖牺、女娲，下逮三代，享国之岁，众说不同，惧后人以疑事为信书，穿凿滋甚，故周厉王以前三千五百一十九年为《疑年谱》，而共和以下至元祐壬申一千九百一十八年为《年略谱》。大略不取正闰之说，而从实纪之。四夷及寇贼僭纪名号，附之於末。

　　△《唐史论断》三卷

　　天章阁待制阳翟孙甫之翰撰。甫以《唐书》烦冗遗略，多失体法，乃修为《唐史》，用编年体。自康定元年逮嘉祐元年，成七十五卷，为论九十二首。甫没，朝廷取其书留禁中，其从子察录以遗温公，而世亦罕见。闻蜀有刻本，偶未得之，今惟诸论存焉。

　　△《编年通载》十五卷

　　集贤院学士建安章衡子平撰。编历代帝系年号，始自唐、虞，迄於圣宋治平四年，总三千四百年。熙宁七年上之。其族父楶质夫为之序。衡，嘉祐二年进士首选也。

　　△《唐鉴》十二卷

　　翰林学士成都范祖禹淳父撰。祖禹与修《通鉴》，分主唐史。元祐初上此书，考其治乱兴废之由，为三百六篇。

　　△《绍运图》一卷

　　诸葛深通甫撰。元祐中人，未详爵里。其书颇行於世俗。

　　△《历代帝王年运诠要》十卷

　　左朝请大夫朱绘撰。绍兴五年序，未详何所人。

　　△《历代纪年》十卷

　　济北晁公迈伯咎撰。咏之之子也，尝为提举常平使者。其自为序，当绍兴七年。

　　△《读史管见》三十卷

　　礼部侍郎胡寅明仲撰。以《通鉴》事备而义少，故为此书。议论宏伟严正，间有感於时事。其於熙、丰以来接於绍兴权奸之祸，尤拳拳寓意焉。晦翁《纲目》亦多取之。

　　△《皇王大纪》八十卷

　　胡宏撰。述三王、五帝至周赧王。前二卷自盘古至帝罄，年不可考信，姑载其事而已。自尧以后，用《皇极经世》历，起甲辰，始著年纪。博采经传，时有论说，自成一家之言。然或取庄周寓言以为实，及叙邃古之初，终於无徵不信云尔。

　　△《经世纪年》二卷

　　侍讲广汉张栻敬夫撰。用《皇极经世》谱编，有所发明则著之。其言邵氏以数推知去外丙、仲壬之年，乃合於《尚书》成汤既没太甲元年之说。今案孔氏《正义》正谓刘歆、班固不见古文，谬从《史记》，而章衡《通载》乃云以纪年推之外丙、仲壬合於岁次，《尚书》残缺，而《正义》之说误。盖三代而上，帝王历年远而难考类如此，刘道原所谓疑年者也。然孟子亦有明文，不得云《史记》谬。

　　△《通鉴论笃》三卷

　　侍讲广汉张栻敬夫撰。取《通鉴》中言论之精确者，表而出之。多或全篇，少至一二语，去取甚严，可以见前辈读书眼目之高。

　　△《通鉴纪事本末》四十二卷

　　工部侍郎袁枢机仲撰。枢自太学官分教严陵为此书。杨诚斋为之序。

　　△《通鉴纲目》五十九卷

　　侍讲新安朱熹元晦撰。始，司马公《通鉴》有《目录举要》。其后，胡给事安国康侯又修为《举要补遗》。朱晦翁因别为义例，表岁以首年，因年以著统，大书以提要，而分注以备言，自为之序，乾道壬辰也。大书者为纲，分注者为目，纲如经，目如传。此书尝刻於温陵，别其纲谓之提要，今板在监中。庐陵所刊则纲目并列，不复别也。

　　△《国纪》五十八卷

　　吏部侍郎睢阳徐度敦立撰。度，丞相处仁择之之子也。其书详略颇得中，而不大行於世。邓学有魏邸旧书传得之。

　　△《续通鉴长编》一百六十八卷

　　礼部侍郎眉山李焘仁父撰。长编云者，司马公之为《通鉴》也，先命其属为丛目，既成，乃修长编，然后删之以为成书。唐长编六百卷，今《通鉴》惟八十卷尔。焘所上表自言未可谓之《通鉴》，止可谓之长编，故其书虽繁芜而不嫌也。其卷数虽如此，而册数至余三百。盖逐卷又自分子卷或至十余。

　　△《续通鉴长编举要》六十八卷

　　李焘撰。大略皆温公旧规也。

　　△《九朝通略》一百六十八卷

　　起居郎建安熊克子复撰。

　　△《中兴小历》四十一卷

　　熊克撰。克之为书，往往疏略多牴牾，不称良史。

　　△《中兴遗史》六十卷

　　从义郎赵甡之撰。庆元中上进。其书大抵记军中事为详，而朝政则甚略，意必当时游士往来边陲、出入幕府者之所为。及观其记张浚攻濠州一段，自称姓名曰闲府张鉴。然则此书鉴为之？而甡之窃以为己有也。或曰鉴即甡之妇翁，未知信否？

　　△《丁未录》二百卷

　　左修职郎昭武李丙撰。自治平丁未王安石初召用，迄於靖康童贯之诛，故以“丁未”名之。每事皆全载制诏章疏甚详。

　　△《思陵大事记》三十六卷、《阜陵大事记》二卷

　　李焘撰。

　　△《建炎以来系年要录》二百卷

　　工部侍郎陵阳李心传微之撰。盖与李巽岩《长编》相续，亦尝自隆兴后相继为之。会蜀乱散失，不可复得。

　　△《大事记》十二卷、《解题》十二卷、《通释》一卷

　　著作郎东莱吕祖谦伯恭撰。自敬王三十九年以下，采《左氏传》、历代史、《皇极经世》、《通鉴》、《稽古录》辑而广之。虽上接获麟，而书法则视太史公所录，不尽用策书凡例。《解题》者略具本末，或附以己意，多所发明。《通释》者，经典纲要，孔、孟格言，以及历代名儒大议论。初，意欲起春秋，接於五代，仅及汉武征和三年而止。东莱年方强仕而得末疾，平生论著大抵经始而未及成，如《让诗记》、《书说》是已。是书之作，当淳熙七年，又二年而没。使天假之年，所传於世者，宁止是哉！

　　△《建隆编》一卷

　　陈傅良撰。盖《长编》太祖一朝节略也。随事考订，并及累朝始末。庆元初，在经筵所上。

　　△《读书谱》一卷

　　陈傅良撰。自伏羲迄春秋终，以《易》、《书》、《诗》、《春秋》诸经考世代而附著之。共和而下始有年数。

　　△《纪年统纪论》一卷

　　永嘉朱黼文昭撰。黼从陈止斋学，尝著《记年备遗》，起陶唐，终显德为百卷。盖亦本《通鉴》、《稽古录》，而撷其中论正统者为《统纪论》。是编叶水心序之。

　　△《皇朝编年举要》三十卷、《备要》二十卷

　　太学生莆田陈均平甫撰。均，丞相俊卿之从孙。端平初，有言於朝者，下福州取其书，由是得初品官。大抵依仿朱氏《通鉴纲目》。《举要》者纲也，《备要》者目也。然去取无法，详略失中，未为善书。

　　△《续百官公卿表》十卷、《质疑》十卷

　　兵部尚书永嘉蔡幼学行之撰。续温公旧书，起熙宁，至靖康。《质疑》者，考异也。

　　△《续稽古录》一卷

　　秘书丞历阳龚颐正养正撰。以续司马光前录，而序述繁酿。其记绍熙甲寅事，归功於韩侂胄。颐正本名敦颐，避崇陵讳改焉。尝撰《元祐党籍谱传》得官。韩氏用事时，赐出身入馆，非端士也。此书正以右韩也。

　　△《历代帝王纂要谱括》二卷

　　余姚孙应符仲潜撰。盖《绍运图》之详者也。

　　○起居注类

　　《唐志》起居注类，实录、诏令皆附焉。今惟存《穆天子传》及《唐创业起居注》二种，馀皆不存。故用《中兴馆阁书目》例，与实录共为一类，而别出诏令。

　　△《穆天子传》六卷

　　晋武帝时汲冢所得书，其体制与起居注正同，郭璞为之注。起居注者，自汉明德马皇后始，汉、魏以来因之。

　　△《唐创业起居注》五卷

　　唐工部尚书晋阳温大雅彦弘撰。所载自起义至受禅凡三百五十七日。其述神尧不受九锡，反复之语甚详。愚尝书其后曰“新史”。称除隋之乱比迹汤武，汤武未易比也，唐之受命正与汉高帝等尔。其不受九锡，足以扫除魏、晋以来欺天罔人之态，而犹不免曰受隋禅者，乃以尊立代王之故，会不若以子婴属吏之为明白洞达也。

　　△《唐高祖实录》二十卷

　　唐给事河东敬播撰。案《志》称房玄龄监修，许敬宗删改。今本首题监修国史许敬宗奉敕定，而第十一卷题司空房玄龄奉敕撰，不详其故。

　　△《唐太宗实录》四十卷

　　案《艺文志》有《今上实录》二十卷，敬播等撰，房玄龄监修。又有长孙无忌《太宗实录》四十卷。今本惟题中书令许敬宗奉敕撰。盖敬宗当高宗时用事，以私意窜改国史。《中兴书目》言之详矣。但今本既云许敬宗撰，而以为恐止是玄龄、无忌所进，则不可考也。

　　△《唐高宗后修实录》十九卷

　　唐左散骑常侍彭城刘知几子玄、恒王傅汴州吴兢撰。案《志》，令狐德棻撰，止乾封。知几续成之。故号“后修”。书本三十卷，今阙十一卷。

　　△《唐则天实录》二十卷

　　吴兢撰。案《志》，魏元忠等撰，刘知几、吴兢删正。今惟题兢撰。武氏罪大恶极，固不应复入唐庙，而题主犹有“圣帝”之称，至开元中，礼官有言，乃去之。武氏不应有实录，犹正史之不应有本纪。皆沿袭《史》、《汉》吕后例。惟沈既济之论为正，而范氏《唐鉴》用之。《唐鉴》中宗嗣圣元年书至二十一年（案神龙元年），黜武后光宅至长安并不用。

　　△《唐中宗实录》二十卷

　　吴兢撰。

　　△《唐睿宗实录》十卷

　　刘知几撰。《志》有二录，五卷者为吴兢。今此十卷，当是知几也。《馆阁书目》亦别有五卷者。

　　△《唐玄宗实录》一百卷

　　题元载撰。盖左拾遗令狐峘所为，而载以宰相监修也，史称事多漏略，拙於取弃，不称良史。峘，德棻五世孙也。

　　△《唐肃宗实录》三十卷

　　亦元载监修，不见史官姓名。

　　△《唐代宗实录》四十卷

　　令狐峘撰。尤为漏略，不立房琯传，不载颜真卿事迹。

　　△《唐建中实录》十卷

　　唐史馆修撰吴郡沈既济撰。其书止於建中二年十月，既济罢史官之日。

　　△《唐德宗实录》五十卷

　　称裴垍撰。亦监修宰相也。案《志》，蒋乂、樊绅、林宝、韦处厚、独孤郁撰。垍，字弘中，河东人。

　　△《唐顺宗实录》五卷

　　唐史馆修撰韩愈撰。见愈《外集》。案《志》称韩愈、沈传师、宇文籍撰，李吉父监修。《新史》谓议者哄然不息，卒窜定无完篇，以阉官恶其书禁中事切直故也。

　　△《唐宪宗实录》四十卷

　　题路隋撰。隋自长庆中与韦处厚同修撰，历年久而未成，至文宗太和中，隋为监修，乃上之。案《志》称沈传师、郑澣、宇文籍、蒋系、李汉、陈夷行、苏景裔撰，盖前后史官也。又称杜元颖、韦处厚、路隋监修，亦前后宰相也。

　　△《唐穆宗实录》二十卷

　　亦路隋监修，史官则苏景裔、王彦威、杨汉公、苏涤、裴休也。

　　△《唐敬宗实录》十卷

　　监修李让夷，史官陈商、郑亚。

　　△《唐文宗实录》四十卷

　　监修魏謩，史官卢耽、蒋偕、王沨、卢告、牛丛也。

　　△《唐武宗实录》三十卷

　　监修韦保衡。

　　△《宣宗实录》三十卷

　　△《懿宗实录》二十五卷

　　△《僖宗实录》三十卷

　　△《昭宗实录》三十卷

　　△《哀帝实录》八卷

　　案：《唐志》惟有《武宗实录》三十卷，其后皆未尝修纂。更五代，《武录》亦不存，《邯郸书目》惟存一卷而已。五《录》者，龙图阁直学士常山宋敏求次道追述为书。案《两朝史志》初为一百卷，其后增益为一百四十八卷。今案《懿录》三十五卷，止有二十五卷，而始终皆备，非阙也。实一百四十三卷。《馆阁书目》又言阙第九一卷，今本亦不阙云。

　　△《后唐庄宗实录》三十卷

　　监修赵凤，史官张昭远撰。天成四年上。

　　△《后唐明宗宝录》三十卷

　　监修姚顗，史官张昭远等撰。清泰三年上。

　　△《后唐废帝实录》十七卷

　　张昭、尹拙、刘温叟撰。案昭本传撰梁均王、郢王、后唐愍帝、废帝、汉隐帝《实录》，惟梁二王年祀浸远，事皆遗失，遂不修。余三帝实录皆藏史阁，周世宗时也。盖昭木撰《周祖实录》，以其历试之迹，多在汉隐帝时，故请先修《隐录》，因并及前代云。

　　△《晋高祖实录》三十卷

　　△《晋少帝实录》二十卷

　　监修窦正固，史官贾纬、王伸、窦俨等撰。周广顺元年上。正固字体仁，同州人。相汉至周，罢归洛阳，国初卒。

　　△《汉高祖实录》十七卷

　　监修苏逢吉，史官贾纬等撰。乾祐二年上。书本十二卷，今缺末三卷。《中兴书目》作十卷。

　　△《汉隐帝实录》十五卷

　　张昭等撰。事已见前。

　　△《周太祖实录》三十卷

　　张昭等撰。显德五年上。昭即昭远，字潜夫，濮上人。避汉祖讳，止称昭。逮事本朝，为吏部尚书。开宝四年卒。

　　△《周世宗实录》四十卷

　　监修官晋阳王溥齐物，修撰范阳扈蒙日用撰。

　　△《太祖实录》五十卷

　　监修国史肥乡李沆太初，史官集贤院学士河南钱若水淡成等重修。初，淳化中，命李至、张洎等修太祖史未成，及咸平元年，《太祖实录》成书，以太祖朝事多漏略，故再命若水修撰。二年书成，上之。卷首有沆《进书表》，叙前录之失及新书刊修条目甚详。同修者直馆饶阳李宗谔昌武、东平梁颢太素、直集贤院河南赵安仁乐道。李焘云，世传太祖自陈桥推戴马上，约束诸将本太祖圣意，前录无太宗叩马之语，乃后录所增也。前录既不传，今不可考矣。李焘《长编》且载，而云旧录所无，今从新录。然则焘亦尝见旧录也耶？近闻士大夫家亦多有之，求之未获也。

　　△《太宗实录》八十卷

　　钱若水等以至道三年十一月受命，咸平元年八月上之。九月而毕，人难其速。同修撰者给事中济阴柴成务宝臣、秘阁校理丹阳吴淑正仪、直集贤院建安杨亿大年。案亿《传》，书凡八十篇，而亿独草五十六卷。

　　△《真宗实录》一百五十卷

　　学士承旨肥乡李维仲方、学士临川晏殊同叔撰。乾兴元年受诏，天圣二年，监修新喻王钦若定国上之。同修者侍讲博平孙奭宗古、知制诰赵郡宋绶公垂、度支副使阆中陈尧佐舜元、校理真定王举正伯中、枝勘河南李淑献臣。

　　△《仁宗实录》二百卷

　　学士华阳王珪禹玉、范镇景仁、知制诰常山宋敏求次道撰。嘉祐八年奉诏，历治平至熙宁二年七月书成。宰臣韩琦提举。

　　△《英宗实录》三十卷

　　学士寿春吕公著晦叔、长社韩维持国、知制诰浦城吴充冲卿撰。熙宁元年正月奉诏，二年七月宰臣提举曾公亮上之。

　　《英宗实录》熙宁元年曾宣靖提举，王荆公时已入翰林，请自为之，兼实录修撰，不置官属。成书三十卷，出於一手。东坡先生尝语刘壮舆羲仲云，此书词简而事备，文古而意明，为国朝诸史之冠。晁氏《读书志》云，熙宁元年正月，诏曾公亮提举，吕公著、韩维修撰，孙觉、曾巩检讨，三月，又以钱藻检讨，四月，又以王安石、吴充为修撰。二年七月，书成上之。

　　△《神宗实录》朱墨本二百卷

　　元祐中，兵部侍郎青社赵彦若元考、著作郎成都范祖禹淳甫、豫章黄庭坚鲁直撰。绍圣中，中书舍人莆田蔡卞元度、长乐林希子中等重修。其朱书系新修，黄字系删去，墨字系旧文，其增改删易处则又有签贴，前史官由是得罪。卞，王安石之壻，大抵以安石《日录》为主。陈瓘所谓尊私史而压宗庙者也。

　　△《神宗实录考异》二百卷

　　监修解梁赵鼎元镇、史官成都范冲元长等撰。建炎初，有诏重修，绍兴六年，先进呈五十卷，六年正月书成。《考异》者，备朱、墨、黄三书，而明著其去取之意也。阙百六十一至百七十一卷。初，蔡卞既改旧录，每一卷成，纳之禁中，盖将尽泯其迹，而使新录独行。谓朱墨本者，世不可得而见也。及梁师成用事，自谓苏氏遗体，颇招延元祐诸家子孙，若范温、秦湛之流。师成在禁中见其书，为诸人道之。诸人幸其书之出，因曰此不可不录也、师成如其言。及败，没入。有得其书者，携以渡江，遂传於世。呜呼，此可谓非天乎！

　　△《哲宗实录》一百五十卷

　　监修赵鼎、史官范冲等重修。绍兴四年三月，思陵尝谓宰臣朱胜非等曰：“神宗、哲宗史录，事多失实，当别修定。范祖禹之子冲已有诏命，可趣来令兼史职。”冲至，以宗正少卿兼直史馆。辞，不许。上谓胜非等曰：“此事朕何敢私？顷岁昭慈诞辰，宫中置酒，从容语及前朝事，曰吾逮事宣仁，求之古今，母后之贤，未见其比，奸臣私愤诬谤，虽尝下诏辨明，而史录未经删改，岂足贻信后世？吾意在天之灵，不无望也。朕每念及此，惕然于怀，欲降一语，具载昭慈遗旨，庶使中外知朕修史之本意。”於是以圣语系之《哲录》之末。

　　△《徽宗实录》一百五十卷

　　监修宰相汤思退等上。自绍兴七年诏修，十一年先成六十卷，至二十八年书成。修撰官历年既久，前后非一人。至乾道五年，秘书少监李焘请重修。淳熙四年成二百卷，《考异》百五十卷，《目录》二十五卷。今百五十卷者，前本也。

　　△《钦宗实录》四十卷

　　乾道四年修撰洪迈等进。

　　△《高宗实录》五百卷

　　庆元三年，修撰济源傅伯寿景仁撰。初进二百八十卷，止绍兴十六年。嘉泰二年，修撰建安袁说友起岩等又进二百二十卷，止三十二年。

　　△《孝宗实录》五百卷

　　嘉泰二年，修撰傅伯寿等撰进。中兴以来，两朝五十余载事迹，置院既久，不以时成，涉笔之臣，乍迁忽徙，不可殚纪。及有诏趣进，则匆遽钞录，甚者一委吏手，卷帙猥多，而纪载无法，疏略牴牾，不复可稽据。故二《录》此之前世，最为缺典，观者为之太息。


 
  直斋书录解题·卷五 
○诏令类

　　△《西汉诏令》十二卷

　　吴郡林虑德祖编。采括志传，参之本纪，以示信安程俱致道。俱以世次先后各为一卷，差比岁月，纂而成书，且为之序。虙尝试中词学，为开封府掾，尹以佞幸进，有所不乐，引疾纳禄去，遂终於家。

　　△《东汉诏令》十一卷

　　宗正寺主簿鄞楼昉旸叔编。大抵用林氏旧体，自为之序。帝王之制具在百篇，后世不可及矣。两汉犹为近古，愚未冠时，无书可观，虽二史亦从人借。尝於班《书》志、传录出诸诏，与纪中相附，以便览阅。既仕於越，乃得见林氏书，而楼氏书近出，其为好古博雅，斯以勤矣。惟平、献二朝，莽、操用事，如锡莽及废伏后之类，皆当削去，莽时尤多也。

　　△《本朝大诏令》二百四十卷

　　宝谟阁直学士，豫章李大异伯珍刻於建宁，云绍兴间宋宣献家子孙所编纂也，而不著其名。始自国初，迄於宣、政，分门别类，凡目至为详也。

　　△《玉堂制草》十卷

　　参政钜野李邴汉老编。承平以前制诰。

　　△《中兴玉堂制草》六十四卷

　　同知枢密鄱阳洪遵景严编。起建炎，迄绍兴末。

　　△《中兴续玉堂制草》三十卷

　　丞相益文忠公东里周必大子充为学士院时编进。始尝进言，加上德寿尊号，不以表而以议，且称“嗣皇帝”为非是，遂革之。今书以尊号表为卷首，而增附《馆职策问》於后。起隆兴，迄淳熙改元。自后未有续者。

　　△《纶言集》三十一卷

　　宇文粹中、虚中兄弟所编集。

　　△《中兴纶言集》二十八卷

　　左司郎中莆田郑寅子敬编。寅，知枢密院侨之子，靖重博洽，藏书数万卷，於本朝典故尤熟。

　　○伪史类

　　△《淝上英雄小录》二卷

　　信都镐撰。所录杨行密将吏有勋名者四十人，其二十四人皆淝上，余诸道人，又有僧、道、渔、樵之属十人，录其小事，故名“小录”。

　　△《江淮异人录》二卷

　　吴淑撰。所纪道流、侠客、术士之类，凡二十五人。

　　△《南唐烈祖开基志》十卷

　　南唐滁州刺史王颜撰。起天祐乙丑，止升元癸卯，合三十九年。

　　△《南唐烈祖实录》十三卷

　　南唐史馆修撰高远撰。阙第八、第十二卷。远又尝为《吴录》二十卷。而徐铉、郑文宝皆云，开宝中，远始缉升元以来事，书未成而疾，悉焚其草，故事多遗落。

　　△《江南录》十卷

　　给事中广陵徐铉鼎臣、光禄卿池阳汤悦德川撰。二人皆唐旧臣，故太宗命之撰次。悦即殷崇义，避宣祖讳及太宗旧名，并姓改焉。

　　△《南唐近事》二卷

　　工部郎江南郑文宝撰。序云三世四十年，起天福己酉，终开宝乙亥。然泛记杂事，实小说传记之类耳。

　　△《江表志》三卷

　　郑文宝撰。序言徐铉、汤悦所录，事多遗落，无年可编。然前录固为简略，而犹以年月纪事，今此书亦止杂记，如事实之类尔。《近事》称太平兴国二年丁丑，今称庚戌者，大中祥符三年也。

　　△《南唐书》三十卷

　　阳羡马令撰。序言其祖太博元康世家金陵，多知南唐故事，未及撰次，今纂先志而成之，实崇宁乙酉。其书略备纪传体，而亦言徐铉、汤悦之疏略云。

　　△《江南余载》二卷

　　不著姓名。序言徐铉始奉诏为《江南录》，其后王举、路振、陈彭年、杨亿皆有书。大概六家皆不足以史称，而龙衮为尤甚。熙宁八年，得郑君所述於楚州，其事迹有六家所遗或小异者，删落是正，取百九十五段，以类相从。郑君者，莫知何人，岂即文宝也耶？

　　△《新修南唐书》十五卷

　　宝谟阁待制山阴陆游务观撰。采获诸书，颇有史法。

　　△《前蜀纪事》二卷

　　后蜀学士毛文锡平珪撰。起广明庚子，尽天福甲子，凡二十五年。文锡，唐太仆卿龟范之子，十四登进士第，入蜀，仕建至判枢密院，随衍入洛而卒。

　　△《后蜀纪事》二卷

　　直史馆太常博士董淳撰。惟记孟昶事。

　　△《蜀梼杌》十卷

　　殿中侍御史里行新建张唐英次功撰。唐英自号黄松子，南英天觉之兄也。

　　△《吴越备史》九卷

　　吴越掌书记范垌、巡官林禹撰。按《中兴书目》，其初十二卷，尽开宝三年，后又增三卷，至雍熙四年。今书止石晋开运，比初本尚阙三卷。

　　△《吴越备史遗事》五卷

　　全州观察使钱俨撰。俶之弟也。其序言《备史》亦其所作，讬名林、范，而遗名坠迹，殊闻异见，阙漏未尽者，复为是编。时皇宋平南海之二年吴兴西斋序。盖开宝五年也。俨以三年代其兄偡刺湖州。

　　△《闽中实录》十卷

　　周显德中，扬州永贞县令蒋文恽记王审知父子及将吏、儒士、僧道事迹，末亦略及山川土物。

　　△《闽王列传》一卷

　　秘书监晋江陈致雍撰。二世七主，通六十年。

　　△《闽王事迹》一卷

　　不知何人作。卷末称光启二年至天圣九年，一百三十八年。其所记颇详。

　　△《三楚新录》三卷

　　知贵州修仁县周羽冲撰。上卷为湖南马殷，中卷为武陵周行逢，下卷为荆南高季兴。

　　△《湖南故事》十卷

　　不知作者。记马氏至周行逢事。《馆阁书目》作十三卷，盖为列传十三篇，其实十卷也。文辞鄙甚。

　　△《五国故事》二卷

　　不知作者。记吴、蜀、闽、汉诸国事。

　　△《九国志》五十一卷

　　右正言知制诰祁阳路振子发撰。九国者，谓吴、唐、二蜀、东南二汉、闽、楚、吴越，各为世家、列传，凡四十九卷。末二卷为北楚，书高季兴事，张唐英所补撰也。

　　△《十国纪年》四十卷

　　刘恕撰。十国者，即前九国之外，益以荆南，张唐英所谓北楚也。

　　△《天下大定录》一卷

　　殿中丞通判桂州王举撰。景祐间人。始高季兴，终刘继元。其所记疏略，独江南稍详。书本十卷，今但为一卷，恐非全书也。

　　△《阴山杂录》十六卷

　　不著名氏。莆田郑氏《书目》云赵志忠撰。志忠者，辽中书舍人，得罪於宗真，挺身来归。欧公《归田录》云，志忠本华人，自幼陷虏，为人明敏，在虏中举进士至显官，归国，能述虏中君臣世次、山川风物甚详。今观此书，可概见矣。

　　△《燕北杂录》五卷、《西征寨地图》附

　　思卿武珪记。嘉祐六年，宫苑使知雄州赵进於朝。珪自契丹逃归，事见《国史传》。

　　△《契丹录》一卷

　　即《阴山杂录》之首卷也。

　　△《匈奴须知》一卷

　　归明人田纬编次。录契丹地理官制。

　　△《辨鴂录》一卷

　　不著名氏。契丹译语也。凡八篇。

　　△《虏廷须知》一卷

　　左藏库副使知安肃军陈昉撰：熙宁元年，集贤校理郑穆为之序，凡二十一条目。

　　△《西夏须知》一卷

　　内殿承制鄜延都监刘温润撰。凡十五条目。

　　△《金人亡辽录》二卷

　　燕山史愿撰。或称《辽国遗事》。

　　△《松漠记闻》二卷

　　徽猷阁直学士鄱阳洪皓光弼撰。皓奉使留敌中录所闻杂事。

　　△《征蒙记》一卷

　　金人明威将军登州刺史李大谅撰。建炎巨寇之子，随其父成降金者也；所记家人跳梁，自其全盛时，已不能制矣。

　　△《金国志》二卷

　　承奉郎张棣撰。淳熙中归明人，记金国事颇详。

　　△《金国志》一卷

　　不著名氏。似节略张棣书。其末又杂录金国事宜，及海陵以后事。

　　△《金国节要》三卷

　　右从事郎兖人张汇东卿撰。宣和中随父官保州，陷金十五年，至绍兴十年归朝。

　　△《伪楚录》二卷

　　不著名氏。

　　△《伪齐录》二卷

　　不著名氏。

　　△《金人南迁录》一卷

　　称伪著作郎张师颜撰。顷初见此书，疑非北人语，其间有晓然傅会者，或曰华岳所为也。近扣之汴人张总管翼，则云岁月皆牴牾不合，益证其妄。

　　○杂史类

　　△《越绝书》十六卷

　　无撰人名氏，相传以为子贡者，非也。其书杂记吴、越事，下及秦、汉，直至建武二十八年。盖战国后人所为，而汉人又附益之耳。越绝之义曰：“圣人发一隅，辩士宣其辞；圣文越於彼，辩士绝於此。”故题曰“越绝”。虽则云然，而终未可晓也。

　　越者，国之氏也；绝者，绝也，谓勾践时也；绝者，绝也，绝恶反之於善。越专其功，故曰“越绝”，并见本书。文简批编尾云：《越绝书》讹不可读，如乐架之有哑锺。渔父辞剑事，见於此书。

　　△《战国策》三十卷

　　司马迁《史记》所本，刘向所校者也。但无撰人名氏。后汉高诱注。自东周至中山十二国，凡三十三篇。

　　△《鲍氏校定战国策》十卷

　　尚书郎括苍鲍彪注。以西周正统所在，易为卷首。其注凡四易藁乃定。

　　△《九州春秋》九卷

　　晋司马彪绍统撰。汉末州部之乱，司、冀、徐、兖、青、荆、扬、梁、幽，凡盗贼僭叛皆纪之。

　　△《华阳国志》二十卷

　　晋散骑常侍蜀郡常璩道将撰。志巴、蜀地理、风俗、人物及公孙述、刘焉、刘璋、先后主以及李特等事迹。末卷为《序志》，云肇自开辟，终乎永和三年。

　　△《后魏国典》三十卷

　　唐太常少卿元行冲撰。行冲以系出拓跋，乃撰《魏典》三十篇，文约事详，学者尚之。此本从莆田刘氏借录，卷帙多寡不同，岁月首尾不具，殆类钞节，似非全书。

　　△《大业杂记》十卷

　　唐著作郎杜宝撰。纪炀帝一代事。序言贞观修史未尽实录，故为此书，以弥缝阙漏。

　　△《建康实录》二十卷

　　唐许嵩撰。载吴、晋、宋、齐、梁、陈六朝都建康者，编年附传，大略用实录体。

　　△《行在河洛记》十卷

　　唐宰相尉氏刘仁轨正则撰。记李密、王世充事。末二卷记隋都城、宫殿、池苑。按《唐志》作《行年记》二十卷。

　　△《河洛春秋》二卷

　　唐洋州司功包谞撰。记安史之乱。

　　△《明皇杂录》一卷

　　唐校书郎郑处诲撰。杂记明皇时事。大中九年序。处诲，太和八年进士也。

　　△《开天传信记》一卷

　　唐吏部员外郎郑檗撰。杂记开元、天宝时事。

　　△《安禄山事迹》三卷

　　唐华阴尉姚汝龙撰。

　　△《开元升平源》一卷

　　唐史官吴兢撰。叙姚崇十事。

　　△《庐陵王传》一卷

　　唐彭王傅会稽徐浩季海撰。叙狄仁杰五王事。

　　△《奉天录》四卷

　　唐赵元一撰。起建中四年泾原叛命，终兴元元年克复神都。

　　△《燕南记》三卷

　　唐恒州司户魏郡谷况撰。专记成德一镇事。自建中二年至太和七年，起张孝忠，终王承元。古语有“燕南垂，赵北际”，今以其在燕之南，故名。然河北诸镇连叛事迹，大略具矣。

　　△《建中河朔记》六卷

　　唐李公佐撰。序言与从弟正封读国史至建中、贞元之际，序述河朔故事，未甚详备，以旧闻於老僧智融及谷况《燕南记》所说略同，参错会要，以补史阙。

　　△《邠志》三卷

　　唐殿中侍御史凌准宗一撰。邠军即朔方军也。此本从盱江晁氏借录，其末题曰：“文忠修《唐史》，求此书不获，今得於忠宪范公之孙伯高。其中尚多误，当访求正之。绍兴乙丑晁公酂。”

　　△《凉国公平蔡录》一卷

　　唐山南东道掌书记郑澥蕴士撰。凉国公者，李愬也。

　　△《国史补》三卷

　　唐学士李肇撰。

　　△《大唐新语》十三卷

　　唐江都县主簿刘肃撰。自武德迄大历，分类编纂，凡三十类。元和丁亥岁序。

　　△《太和野史》三卷

　　不著名氏。但称大中戊辰陈郡袁涛序。自郑注而下十七人，本共为一轴“涛分之为三卷。

　　△《太和摧凶记》一卷

　　文与上同，而不分卷，岂其初本耶？

　　△《野史甘露记》二卷

　　不著名氏。上卷记甘露之祸，下卷叙诸臣本末。

　　△《乙卯记》一卷

　　唐布衣李潜用撰。末又有吴郡李實者，述训、注本谋附益之。乙卯者，太和九年也。

　　△《两朝献替记》三卷

　　唐宰相李德裕文饶撰。叙文、武两朝相位奏对事迹。

　　△《会昌伐叛记》一卷

　　李德裕撰。记平泽潞事。

　　△《次柳氏旧闻》一卷

　　李德裕撰。记柳芳所闻於高力士者，凡十七条。上元中，芳谪黔中，力士徙巫州。芳从力士问禁中事。德裕父吉甫从芳子冕闻之。

　　△《四夷朝贡录》十卷

　　唐给事中渤海高少逸撰。会昌中，宰相李德裕以黠戛斯朝贡，莫知其国本原，诏为此书。凡二百一十国，本二十卷，合之为十卷。

　　△《东观奏记》三卷

　　唐右补阙裴延裕膺余撰。记宣宗朝事，凡八十九条。

　　△《贞陵遗事》二卷、续一卷

　　唐中书舍人令狐澄撰。吏部侍郎柳玭续之。澄所记十七事，玭所续十四事。

　　△《咸通庚寅解围录》一卷

　　唐成都少尹张云景之撰。言南诏围城扞御事。

　　△《金銮密记》三卷

　　唐翰林学士承旨京兆韩偓致尧撰。具述在翰苑时事，危疑艰险甚矣。昭宗屡欲相之，卒不果而贬，竟终於闽。非不幸也，不然与崔垂休辈骈肩就戮於朱温之手矣。

　　△《广陵妖乱志》三卷

　　唐晋阳郑延晦撰。言高骈、吕用之、毕师铎等事。

　　△《汴水滔天录》一卷

　　唐左拾遗王振撰。言朱温篡逆事。

　　△《朱梁兴创遗编》二十卷

　　梁宰相冯翊敬翔子振撰。自广明巢贼之乱、朱温事迹，迄於天祐弑逆，大书特书，不以为愧也。其辞亦鄙俚。

　　△《庄宗召祸记》一卷

　　后唐中书舍人黄彬撰。

　　△《三朝见闻录》八卷

　　不知作者。起乾符戊戌，至天祐末年，及庄宗中兴，后唐、河东事迹。三朝者，僖、昭、庄也。其文直述多鄙俚。

　　△《大唐补记》三卷

　　南唐程匡柔撰。序言懿宗朝有焦璐者撰《年代纪》，述神尧，止宣宗。匡柔袭《三百年历》，补足十九朝。起咸通戊子，止癸巳，附璐书中。乾符以后备存《补纪》。末有《后论》一篇，文辞虽拙，论议亦正。

　　△《贾氏备史》六卷

　　汉谏议大夫贾纬撰。叙石晋祸乱，每一事为一诗系之。

　　△《晋太康平吴记》二卷

　　周兵部尚书张昭撰。世宗将讨江南，昭采晋武平孙皓事迹，为书上之。

　　△《晋朝陷蕃记》四卷

　　宰相大名范质文素撰，据莆田郑氏《书目》云尔。本传不载，故《馆阁书目》云不知作者。未悉郑氏何所据也。

　　△《五代补录》五卷

　　寻阳陶岳撰。每代为一卷，凡一百七条。岳，雍熙二年进士。

　　△《五代史阙文》一卷

　　翰林学士巨野王禹偁无之撰。

　　△《建隆遗事》一卷

　　王禹偁撰。其记陈桥驿前戒誓诸将事元出熙陵，而序文云近取《实录》，入禁中亲自笔削。然则此书之作，诚有谓也。《邵氏闻见录》亦尝表而出之，而或者亦辨此书之伪，是见於王明清《挥麈录》者，尤有据，当考。

　　△《甘陵伐叛记》一卷

　　题文升撰，不知何人。末有论，称甘陵人苏朔为余言其大父庆历中陷贼，亲见则初叛时事。按《中兴书目》有《甘陵诛叛录》，称殿中丞王起撰。起时为文彦博幕客。然则别自一书也。

　　△《涑水记闻》十卷

　　司马光撰。此书行於世久矣，其间记吕文靖数事，吕氏子孙颇以为讳，盖尝辨之以为非温公全书。而公之曾孙侍郎伋季思遂从而实之，上章乞毁板。识者以为讥。

　　△《书壬戌事》一卷

　　不知何人作。其记永乐之事甚详。

　　△《逸史》二十卷

　　丞相杨羡蒋芾子礼撰。其曾祖魏公之奇颍叔所记《逸史》，殆数百册，兵火散失，捃摭遗藁，得六百六十事，为十九门。淳熙改元书成，为之序。

　　△《林氏野史》八卷

　　同知枢密院长乐林希子中撰。希不得志於元祐，起从章惇，甘心下迁西掖，草诸贤谪词者也。而此书记熙宁、元丰以来事，颇平直，不类其所为。或言此书作於元祐之前，其后时事既变，希亦随之，书藏不毁。久而时事复变，其孙懋於绍兴中始序而行之耳。

　　△《元和录》三卷

　　池州石埭县尉维扬马永明叟撰。自元和三年牛、李对策，以至大中十三年令狐绹罢相，唐朋党本末具矣。永锡尝著《唐职林》、《实宾录》等书，崇、观、政和间人也。又有马永卿大年者，从刘元城游，大观三年进士，当是其群从。《馆阁书目》以永锡为唐人，大误也。

　　△《邵氏辨诬》三卷

　　右奉直大夫河南邵伯温子文撰。专辨绍圣群小诬谤宣仁事本末。绍兴中，其子待制溥上之。

　　△《邵氏闻见录》二十卷

　　邵伯温撰。多记国朝事。又有《后录》三十卷，其子溥所作，不专纪事。在子录小说类。

　　康节两孙溥、博。尝见川本《邵氏闻见后录》，名博，今作溥，未知直斋何所据？恐博是。盖刊本不应误也。

　　△《国史后补》五

　　卷蔡绦撰。条，京之爱子。京末年事皆出条。条兄攸既叛父，亦与绦不咸。此书大略为其父自解，而滔天之恶，终有不能隐盖者。其间所载宫闱禁密，非臣庶所得知，亦非臣庶所宜言，既出绦笔，事遂传世，殆非人力也。

　　△《北征纪实》二卷

　　蔡绦撰。叙伐燕本末。归罪童贯、蔡攸，亦欲为京文饰，然京之罪不可掩也。

　　△《靖康要录》五卷

　　不著撰人名氏。自钦庙潜邸，迄靖康元年十二月事。

　　△《朝野佥言》二卷

　　不著名氏。有序。建炎元年八月《系年录》称夏少曾，未详何人。

　　△《靖康传信录》一卷

　　丞相李纲伯纪撰。丁未二月。

　　△《靖康奉使录》一卷

　　郑望之撰。

　　△《靖康拾遗录》一卷

　　何烈撰。又名草史。

　　△《孤臣泣血录》三卷、《拾遗》一卷

　　丁特起撰。

　　△《裔夷谋夏录》七卷

　　翰林学士新安汪藻彦章撰。

　　△《陷燕记》一卷

　　贾子庄撰。记燕山初陷事。子庄，不知其名，蔡靖客也。

　　△《南归录》一卷

　　直秘阁沈琯撰。亦记燕山事。

　　△《靖康录》一卷

　　太学生朱邦基撰。

　　△《金人犯阙记》一卷

　　草茅方冠撰。

　　△《汴都记》一卷

　　无名氏。

　　△《靖康遗录》一卷

　　太学生沈良撰。

　　△《靖康野录》一卷

　　无名氏。

　　△《避戎夜话》一卷

　　吴兴石茂良太初撰。

　　△《靖康小史》一卷

　　不著名氏。其末称名曰烈。即何烈《草史》也。

　　△《痛定录》一卷

　　不著名氏。

　　△《悲喜记》一卷

　　围城中人作书与所亲曰中美知府者，具述丧乱本末，自称名曰旸，皆不知何人也。

　　尝见一书，名《皇旋陷虏记》，中间载秘书少监赵旸与姚太守书云云，虽无中美之称，恐即此书也。

　　△《建炎中兴记》一卷

　　耿延禧撰。

　　△《建炎中兴日历》五卷

　　宰相新安汪伯彦廷俊撰。叙元帅开府至南都践极。

　　△《吕忠穆答客问》一卷

　　宰相济南吕颐浩元直撰。

　　△《吕忠穆勤王记》一卷

　　左宣教郎臧梓撰。记建炎复辟事。

　　△《渡江遭变录》一卷

　　丞相上蔡朱胜非藏一撰。记苗、刘作难至复辟事。

　　△《建炎复辟记》一卷

　　无名氏。

　　△《建炎通问录》一卷

　　宣教郎傅雱撰。建炎初，李丞相纲所进。

　　△《北狩闻见录》一卷

　　干当龙德宫曹勋功显撰。勋扈从北狩，以徽庙御札，闻道走行在所，以建炎二年七月至南京。

　　△《北狩行录》一卷

　　蔡鞗、王若冲撰。

　　△《戊申维扬录》一卷

　　无名氏。

　　△《维扬过江录》一卷

　　尚书左丞叶梦得少蕴撰。

　　△《己酉航海记》一卷

　　中书合人李正民撰。又名《建炎居邠记》。

　　△《建炎假道高丽录》一卷

　　杨应诚撰。取道辽东，奉使金虏，不达而还。

　　△《绍兴讲和录》二卷

　　无名氏。

　　△《乱华编》三十三卷

　　知盱眙军东平刘荀子卿编。其前有小序数语云：“方敬塘割幽、燕遗契丹之日，孰知为本朝造祸之原哉！逮王安石创新法为辟国之谋，又孰知绍述者召祸之酷哉！”所集杂史、传记近三十种。荀，忠肃丞相诸孙也。

　　△《元祐党籍列传谱述》一百卷

　　龚颐正撰。以诸臣本传及志、状、家传、遗事之类集成之。其事迹微晦，史不可见者，则采拾诸书为之补传，凡三百九人，其阙者四人而已。淳熙中，史院取其书以修《四朝国史》。洪迈奏乞甄录，补和州文学，后赐出身。详见“编年类”。颐正，给事中原之曾孙也。

　　△《绍兴正论》二卷

　　序称潇湘野夫，不著名氏。录文武官不附和议及忤秦桧得罪者。

　　△《绍兴正论小传》二十卷

　　宗正寺主簿鄞楼昉旸叔撰。以《正论》中姓名，仿《元祐党传》为之。

　　△《三朝北盟会编》二百五十卷

　　直秘阁清江徐梦莘商老撰。辑诸书二百余家，分上、中、下。上为政、宣二十五卷，中为靖康七十五卷，下为炎、兴百五十卷。

　　△《北盟集补》五十卷

　　梦莘以前书诠载不尽者五家，续编次於中、下二帙，以补其阙。靖康、炎、兴各为二十五卷。

　　△《中兴十三处战功录》一卷

　　参政眉山李璧季章撰。中兴以来，御寇立功惟此十三处，编为一书，所谓司勋藏其贰者也。开禧乙丑，北事将作，其书成。

　　△《建炎以来朝野杂记甲乙集》共四十卷

　　李心传撰。上自帝系、帝德、朝政、国典，下及见闻琐碎，皆录之。盖南渡以后野史之最详者。

　　△《西陲泰定录》九十卷

　　李心传撰。记吴曦叛逆以及削平本末，起嘉泰辛酉，迄嘉定辛未，为三十七卷。其后蜀事益多，又增修至辛巳之冬，通为九十卷。仍颇用太史公年表例，并记国家大政令、边防大节目。首尾二十年。

　　○典故类

　　△《贞观政要》十卷

　　唐吴兢撰。前题卫尉少卿兼修国史，按《新旧书》列传，兢未尝为此官，而书亦不记岁月。但其首称良相侍中安阳公、中书令河东公，亦未详为何人。《馆阁书目》云神龙中所进，当考。

　　△《魏郑公谏录》五卷

　　唐尚书吏部郎中琅邪王綝撰。綝，字方庆，以字行。相武后，其为吏部当在高宗时。《馆阁书目》作王琳，误也。所录魏公进谏奏对之语，又名《魏文贞公故事》。

　　△《翰林盛事》一卷

　　唐剡尉常山张著处晦撰。纪儒臣盛事，自武德中迄于天宝。首载张文成七登科者，即著之祖也。

　　△《衣冠盛事》一卷

　　唐武功苏特撰。

　　△《李司空论事》一卷

　　唐大中史官蒋偕录。司空者，李绛深之，元和宰相也。

　　△《太和辨谤略》三卷

　　唐宰相李德裕撰。初，宪宗命令狐楚等为《元和辨谤略》十卷，录周、秦、汉、魏迄隋忠贤罹谗谤事迹。德裕等删其繁芜，益以唐事，裁成三卷，太和中上之。集贤学士裴潾为之序。元和书今不存，《邯郸书目》亦止有前五卷。

　　△《秦传玉玺谱》一卷

　　题博陵崔逢修，协律郎严士元重修，河中少尹魏德谟润色。

　　△《国玺传》一卷、《传国玺记》一卷

　　《传》，无名氏所记，止唐肃宗。《记》，称严士元，与前大同小异。

　　△《玉玺杂记》一卷

　　徐景撰。乾元元年七月记。《唐志》有徐景《玉玺正录》，即此书也。

　　△《楚宝传》一卷

　　杜确撰。肃宗乾元二年，楚州尼真如献宝事。

　　△《八宝记》一卷

　　无名氏。大观二年。

　　△《唐文宗朝备问》一卷

　　不著名氏。杂录唐朝典故。

　　△《通典》二百卷

　　唐宰相京兆杜佑君卿撰。采《五经》、群史、历代沿革废置、群士论议，迄於天宝，凡为八门，曰《食货》、《选举》、《职官》、《礼》、《乐》、《兵刑法》、《州郡》、《边防》。贞元中表上之，李翰为之序。初，刘秩为《政典》三十五篇，佑以为未尽，广而成之。

　　△《续通典》二百卷

　　翰林学士承旨大名宋白太素等撰。咸平三年奉诏，四年九月书成。起唐至德初，迄周显德末。王钦若言杜佑《通典》上下数千载，为二百卷，而其中四十卷为开元礼。今之所载二百余年，亦如前书卷数，时论非其重复。

　　△《国朝通典》二百卷

　　不著名氏，或言魏鹤山所为，似方草创未成书也。凡通典、会要，前志及《馆阁书目》皆列之类书。按通典载古今制度沿革，会要专述典故，非类书也。

　　△《唐会要》一百卷

　　司空平章事晋阳王溥齐物撰。初，唐德宗时，苏冕撰四十卷，武宗朝，崔铉续四十卷，至是溥又采宣宗以降故事，共成百卷。建隆二年正月上之。按《唐志》苏冕《会要》四十卷，《续会要》四十卷，杨绍复等撰，崔铉监修。而《会要》称杭州刺史苏弁与兄冕纂国朝故事为是书。弁聚书至二万卷，次於集贤、芸阁。弁字元容，武功人，武后宰相良嗣之从孙。冕仕为京兆士曹，弁判度支，以腐粟给边坐贬，冕亦废。

　　△《五代会要》三十卷

　　王溥撰。

　　△《六朝国朝会要》三百卷

　　监修国史华阳王珪禹玉撰。始，仁宗命纂修，自建隆至庆历四年，成八十五卷。熙宁三年，珪为学上承旨乞续修至熙宁十年，总二十一类，八百五十五门，旧书亦略增损，为三百卷。

　　△《政和重修国朝会要》百十卷

　　先是王禹玉监修，自建隆至熙宁，凡三百卷。崇宁中重修，仅成《吉礼》百十卷，政和进呈。余四类，编治垂成，宣和庚子罢局，遂成散漫。绍兴间，少蓬程俱申请就知桂州许中家借抄之。许中尝与崇宁修书，故存此本，得以备中禁之采录。今重修本题淮康军节度使充礼制局详议官蔡攸等奉敕重修。

　　△《续会要》三百卷

　　监修仙井虞允文并甫等上。自绍兴十年编修，起元丰元年，迄靖康之末。乾道六年书成。

　　△《中兴会要》二百卷

　　监修晋江梁克家叔子等上。乾道六年，既进《续会要》，有旨自建炎元年续修，止绍兴三十二年。九月成书。

　　△《国朝会要总类》五百八十八卷

　　李心传所编，合三书为一。刻於蜀中，其板今在国子监。

　　△《三朝宝训》三十卷

　　翰林学士李淑等撰。天圣五年，监修国史青社王曾孝先奏，乞用唐吴兢《贞观政要》故事，取三朝圣语、政事及臣僚奏对不入正史者，别为一书，与《国史》、《实录》并行。至十年书成，诏以“宝训”为名。其后进读於迩英、延义。今《馆阁书目》以为二十卷，富弼所上者，非也，乃《政要》尔。

　　△《三朝训鉴图》十卷

　　学士李淑、杨伟等修纂。庆历八年，伟初奉旨检讨三朝事迹，乞与淑共编，且乞制序。皇祐元年书成。顷在莆田，有售此书者，亟求观之，则已为好事者所得，盖当时御府刻本也。卷为一册，凡十事，事为一图，饰以青赤。亟命工传录，凡字大小、行广狭、设色规模，一切从其旧，敛衤任铺观，如生庆历、皇祐间，目睹圣作明述之盛也。按《馆阁书目》载此书云绘采皆阙，至《续书目》乃云得其全。未知果当时刻本乎，抑亦摹传也？

　　△《三朝政要》二十卷

　　宰相河南富弼彦国撰。庆历三年，弼为枢副，上言选官置局，以三朝典故分门类聚，编成一书，以为模范。命王洙、余靖、孙甫、欧阳修同共编纂，四年书成，名《太平故事》，凡九十六门，每事之后各释其意。至绍兴八年，右朝议大夫吕源得旧印本，刊正增广，名《政要释明策备》上之於朝。《馆阁书目》指《政要》为《宝训》，非也。

　　△《两朝宝训》二十卷

　　礼部郎中长乐林希子中编进，用天圣故事也。元丰六年表上。

　　△《仁皇训典》六卷

　　翰林侍讲范祖禹撰。元祐八年经筵所上。凡三百十七条，大略亦用“宝训”体。

　　△《历代年号并宫殿等名》一卷

　　丞相饶阳李虻明叔在翰苑时所纂。

　　△《朝制要览》五十卷

　　（屯）田郎中宋咸撰。此书传於陆放翁氏，放翁书其后曰：“先君会稽公晚岁喜观，间为子弟讲论因革，率至夜分。”会稽公者，其父宰元钧也。其书作於嘉祐中，皆国初故宝，观之使人有感焉。

　　△《景德会计录》六卷

　　丞相吴郡丁谓谓之撰。时为三司使。序言岁收两京十七路帐籍四万四百有七，日入疾徐事一千五百，文移倍之。仿李吉甫《国计簿》、贾耽《国要图》，总其目得四十，列为六卷，一《户赋》，二《郡县》，三《课入》，四《岁用》，五《禄食》，六《杂记》。大抵取景德中一年为准。

　　△《皇祐会计录》六卷

　　枢密信都田况元均权三司使时所撰。仿景德之旧，取一岁最中者为准。又为《储运》一篇，以补其阙。

　　△《春明退朝录》三卷

　　龙图阁直学士常山宋敏求次道撰。所记多故实。其父宣献公绶居第在春明坊，如晁氏称昭德也。

　　△《先朝政范》一卷

　　直集贤院徂徕石介守道编进。自《任将》至《悔过》凡十二篇。

　　△《尊号录》一卷

　　丞相安陆宋庠公序撰。大意以为徽号夸诩非古，而我祖宗往往谦逊不居，犹愿超然远览，尽屏前号。其爱君以德者欤？至神宗遂却不受，至於今行之。

　　△《辅弼名对》四十卷

　　天禧中前进士刘颜编。自汉迄五代为四十门。

　　△《青社赈济录》一卷

　　丞相富文忠公弼，青州捄荒施行文牍也。

　　△《元丰问事录》二卷

　　光禄寺丞李德刍撰。德刍，邯郸李淑之子，元丰中为详定官制检讨文字，诏旨所问奏藁，录为此书。

　　△《官制局纪事》一卷

　　李德刍奉旨编。录置局以来命官等事。

　　△《中书备对》十卷

　　太常丞检正户房公事管城毕仲衍夷仲撰。凡一百二十五门，附五十八事。

　　△《吕申公掌记》一卷

　　丞相申国吕公著晦叔撰。在相位所记人材已用、未用名姓，及事当行、已行条目。

　　△《元祐荣观集》五卷

　　左朝奉大夫权太学正汪浃撰。记元祐六年视学本末，并群臣所上诗、赋、颂、表之类。张舜民芸叟为之序。

　　△《泰陵故事》二十卷

　　不著名氏。皆叙宣仁临朝九年中制诰、表章、奏议之属。

　　△《四明尊尧集》一卷

　　司谏延平陈瓘莹中撰。专辨王安石《日录》之诬僭不孙，与配食坐像之为不恭。瓘初在谏省，未以安石为非，合浦所著《尊尧集》犹回隐不直，末乃悔之，复为此书。以谓蔡卞专用《日录》以修《神宗实录》，薄神考而厚安石，尊私史而压宗庙，以是编类其语得六十五条，总而论之。坐此羁管台州。

　　△《尊尧录》八卷

　　延平罗从彦仲素撰。从彦师事杨时，而李侗又师从彦，所谓南剑三先生者也。从彦当靖康初，以为本朝之祸，起於熙、丰不遵祖宗故事，故采四朝事为此录，及李沆、寇准、王旦、王曾、杜衍、韩琦、范仲淹、富弼、司马光、程颢名辅巨儒十人言行，附於其后。末有《别录》一卷，专载司马光论王安石、陈瓘论蔡京奏疏，欲上之朝，不果。嘉定中，太守刘允济得其书奏之，且为版行。

　　△《本朝事实》三十卷

　　右承议郎李攸撰。

　　△《皇朝治迹统类》七十三卷

　　眉山彭百川叔融撰。略用袁枢《通鉴本末》条例，为《前集》四十卷，中兴后事为《后集》三十三卷。

　　△《皇朝事类枢要》二百五十卷

　　蜀人张和卿编集。为一百五十门。盖举子答策之具也。

　　△《东家杂记》二卷

　　右朝议大夫孔传撰。历代追崇先圣故事，及孔林古迹。传，盖先圣四十七世孙也。

　　△《长乐财赋志》十六卷

　　知漳州长乐何万一之撰。往在鄞学，访同官薛师雍子然，几案间有书一编，大略述三山一郡财计，而累朝诏令申明沿革甚详。其书虽为一郡设，於天下实相通。问所从得，薛曰：“外舅陈止斋修《图经》，欲以为《财赋》一门，后缘卷帙多，不果入。”因借录之，书无标目，以意命之曰《三山财计木末》。及来莆田，为郑寅子敬道之，郑曰：“家有何一之《长乐财赋志》，岂此耶？”复借观之，良是。其间亦微有增损，末又有《安抚司》一卷。并钞录附益为全书。

　　△《内治圣监》二十卷

　　起居舍人兼嘉王府赞读清江彭龟年子寿撰。取列圣修身齐家教子、训齐宗室、防制外戚宦官执御等事，以绍熙五年表上之。光宗称善，且曰：“祖宗家法最善，汉、唐所不及也。”

　　△《高宗圣政草》一卷

　　陆游在隆兴初奉诏修《高宗圣政》，草创凡例，多出其手，未成而去，私箧不敢留藁。他日追记得此，录之而书其后，凡二十条。

　　△《高宗孝宗圣政编要》二十卷

　　《高宗圣政》五十卷，《孝宗圣政》五十卷，乾道、淳熙中所修，皆有御制序。此二帙，书坊钞节以便举子应用之储者也。

　　△《孝宗圣政》十二卷

　　亦书坊钞节，比前为稍详。

　　△《会稽和买事宜录》七卷

　　浙东帅鄱阳洪迈景卢、提举常平三山郑湜补之集。初，承平时，预买令下，守越者无远虑，凡一路州县所不受之数，悉受之，故越之额特重，以匹计者十四万六千九百，居浙东之半。人户百计规免，皆诡为第五等户，而四等以上户之害日益甚。於是有为亩头均科之说者，帅郑丙少嘉、宪邱崇宗卿、张诏君卿颇主之，由淳熙十一年以后略施行，而议者多以创科五等户为不便。参政李彦颖秀叔、尚书王希吕仲行先后帅越皆言之，而王画八事尤力。会光庙亦以为贻贫弱之害，户部尚书叶翥叔羽奏乞先减四万四千余匹，止以十万为额，而后议均敷。诏从之，仍令侍从集议，皆乞阙并诡挟。遂诏迈、湜措置，既毕，以施行次第类成此书，时绍熙元年也。

　　△《刘忠肃救荒录》五卷

　　王居仁撰，淳熙乙未，枢密刘珙共父帅江东救荒本末，嘉定乙亥真景元刻之漕司，以配富郑公《青社》之编，而以刘公行状、谥议附录於后。

　　△《西汉会要》七十卷、《东汉会要》四十卷

　　武学博士清江徐天麟仲祥撰。以二史所载汉家制度、典章，散於纪、传、表、志者，仿唐以来“会要”体，分门编纂，其用力勤矣。其言范蔚宗《志》藁，为谢俨蜡以覆车，刘昭因蔚宗遗绪注而补之。夫既曰蜡以覆车，安得复有遗绪？盖未考昭之所著，实司马绍统《续汉书志》也。仲祥，乙丑进士，世有史学。其世父梦莘商老著《北盟会编》，父得之恩叔为《左氏国纪》，兄筠孟坚作《汉官考》，皆行於世。

　　△《汉制丛录》三十二卷

　　袁梦麟应祥撰。以《二汉》所记典故，分门编类，凡二十五门。

　　△《平阳会》四卷

　　通直郎知平阳县汪季良子驷撰。平阳号难治，为淛东“三阳”之冠，季良治有声。乃以一邑财计，自两税而下，为二十一篇，终於岁会，旁通沿革，本末大略备矣。又为外篇五条，如砧基副本、催科检放及书手除科敷之类，以为此财用所从出也。季良，端明应辰之孙，佳士，且能吏也。得年不永，士论惜之。

　　△《唐昌计》二卷

　　知昌化县赵希■〈旡上土下〉克家撰。


直斋书录解题·卷六 
○职官类

　　△《汉官仪》一卷、《续补》一卷

　　后汉军谋校尉汝南应邵仲远撰。按《唐志》有《汉官》五卷，《汉官仪》十卷。今惟存此一卷，载三公官名及名姓、州里而已。其全书亡矣，李埴季允尝续补一卷。

　　△《汉官典仪》一卷、《续补》一卷

　　汉卫尉蔡质撰。杂记官制及上书谒见礼式。《随志》有《汉官典职仪式》二卷。今存一卷，李埴亦补一卷。其续者皆出於史中采拾。

　　△《汉官旧仪》三卷

　　汉议郎东海卫宏敬仲撰。或云胡广。按宏本传作《汉旧仪》四篇，以载西京杂事，不名《汉官》。今此惟三卷，而又有《汉官》之目，未知果当时本书否？《唐志》亦无“官”字，旧在仪注类，以其载官制为多，故著於此。

　　△《唐六典》三十卷

　　题御撰，李林甫等奉敕注。按韦述《集贤记注》，开元十年，起居舍人陆坚被旨修《六典》，上手写白麻纸凡六条，曰理、教、礼、政、刑、事典，令以类相从，撰录以进。张说以其事委徐坚，思之历年，未知所适。又委毋煚、余钦、韦述，始以令式入六司，象《周礼》六官之制，其沿革并入注，然用功艰难。其后，张九龄又以委苑咸，二十六年奏草上。至今在书院，亦不行。今案《新书百官志》皆取此书，即太宗贞观六年所定官令也。《周官》六职视《周礼》六典，已有邦土、邦事之殊，不可考证，《唐志》内外官与周制迥然不同，而强名“六典”可乎？善乎范太史祖禹之言曰：“既有太尉、司徒、司空，而又有尚书省，是政出於二也；既有尚书省，而又有九寺，是政出於三也。”本朝裕陵好观《六典》，元丰官制尽用之，中书造命，门下审覆，尚书奉行，机事往往留滞，上意颇以为悔云。

　　△《元和百司举要》二卷

　　唐宰相赵郡李吉甫弘宪撰。首称文班八十四司，四百六十员，武班二十六司，一百八十员，都计六百四十员。末称在京文武官及府县总三千七百九十九员。意者当时实数也。

　　△《具员故事》十卷

　　唐凤阁舍人梁载言撰。以唐官具员附之历代事迹。盖后人《职林》、《职官分纪》之类所从始也。或称《职总联珠》，《崇文总目》又作《具员事迹》。《中兴书目》惟有七卷，三卷阙。

　　△《官品纂要》十卷

　　唐乐安任戬撰。以官品令为主，而阶职、勋爵随品具列，历代沿革颇著其要。戬举进士不第。为此书当太和丁未。

　　△《御史台记》十二卷

　　唐殿中侍御史南阳韩琬茂贞撰。自唐初迄开元五年，御史姓名、行事及官制沿革，皆详著之。第八卷为琬著传，九卷以后为右台。右台创於武后，废於中宗，岁月盖不久也。末有杂说五十七条。

　　△《卸史塞故事》三卷

　　唐朝集使洺州录事参军李结撰。

　　结本名构，避光尧御讳。

　　△《御史台记》五卷

　　不知何人作。记本朝御史台事，至崇、观间。

　　△《集贤注记》三卷

　　唐集贤院学士京兆韦述撰。叙置院始末、学士名氏及院中故事。

　　△《史馆故事录》三卷

　　不著名氏。凡为六门，曰叙事、史例、编修、直笔、曲笔，而终之以杂录。末称皇朝广顺，则是周朝史官也。

　　△《翰林志》一卷

　　唐学士李肇撰。

　　△《承旨学士院记》一卷

　　唐承旨河南元稹微之撰。专载承旨姓名，自贞元二十一年郑絪，至元和十五年杜元颖，并稹为十二人。末又有李德裕、李绅、韦处厚三人。盖后人所益也。

　　△《翰林学士记》一卷

　　唐侍讲学士万年韦处厚德载撰。

　　△《翰林院故事》一卷

　　唐学士京兆韦执谊撰。

　　△《翰林学士院旧规》一卷

　　唐学士冯翊杨钜文硕撰。杂记院中事例及文书格式，其祠祭、祝版、社稷、宗庙，上至天地，用“伏惟尚飨”，岳、渎而降只曰“尚飨”，此例今人皆莫之知，则施之尊卑无别矣。钜，宰相收之子，其为学士在昭宗时。

　　△《重修翰林壁记》一卷

　　唐学士丁居晦撰。开元二年也。所记姓名迄于咸通，而独无天宝、大历学士，为不可晓。

　　△《金坡遗事》三卷

　　学士吴越钱惟演希圣撰。题名自建隆至天圣四年，凡四十七人；自开元而下合三百一十五人。其他典故，视前记详矣。

　　△《别书金坡遗事》一卷

　　学士澶渊晁迥昭远撰。因钱惟演寄示《遗事》，别书真宗待遇恩礼三则於后。

　　△《翰苑杂记》一卷

　　学士饶阳李宗谔昌武撰。

　　△《续翰林志》一卷、《次续志》一卷

　　学士承旨梓潼苏易简太筒撰。以续唐李肇之书。其子耆又以其父遭遇恩礼之盛，续於其后。

　　△《翰苑群书》三卷

　　学士承旨鄱阳洪遵景严撰。自李肇而下十一家及年表、中兴后题名共为一书，而以其所录遗事附其末，总为三卷。遵后至签枢，父皓、兄适、弟迈，四人入翰苑，可谓盛矣。

　　△《翰林遗事》一卷

　　洪遵撰。已见上录诸书所未及者。

　　△《掖垣丛志》三卷

　　丞相安陆宋庠公序撰。时为正字。

　　△《职林》二十卷

　　集贤院学士钱唐杨侃撰。咸平二年所序。有胡昉者，明道二年作后序，增益事实七百四十五条，而以新续标之。侃，端拱进士，晚为知制诰，避真宗旧讳，更名大雅。欧阳公其婿也，集中有墓志。

　　△《职官分纪》五十卷

　　富春孙逢吉彦同撰。大抵本《职林》而增广之，其条例精密，事实详备矣。秦少游序之，元祐七年也。

　　△《官制》、《学制》各一卷

　　司马光撰。

　　△《唐职林》三十卷

　　石埭尉维扬马永锡明叟撰。以《唐六典》为主，而附以新史所载事实，颇采传记歌诗之属。政和乙未天台左誉序。

　　△《朝集院须知》一卷

　　无名氏录承平时京朝官得替回朝见礼式。

　　△《皇宋馆阁录》五卷

　　不著名氏所记，止於元祐。《中兴馆阁书目》云秘合校理宋匪躬撰；又云共八门，原十五卷，存十一卷。今本止五卷，不见门类，前三卷又混而为一，意未必全书也。

　　△《蓬山志》五卷

　　秘书少监剑川罗畸畴老撰。凡十五门，崇宁四年序。

　　△《麟台故事》五卷

　　中书舍人信安程俱致道撰。中兴之初，复置馆职，俱为少蓬，采摭旧闻，参考裁定条上。既略施行，而为书十有二篇以进。俱在承平时，凡三入省，故其见闻为详。

　　△《中兴馆阁录》十卷、《续》十卷

　　秘书监天台陈骙叔进撰。淳熙中，骙长蓬山，与同僚录建炎以来事为此书。李焘仁父为之序。《续录》者，后人因旧文增附之。

　　△《续史馆故事》一卷

　　著作佐郎曲阿洪兴祖庆善撰。记国朝史馆事迹，以续旧编。

　　△《祖宗官制旧典》三卷

　　直龙图阁东莱蔡惇元道撰。大略以为元丰用官阶寄禄，虽号正名，而流品混淆，爵位轻滥，故以祖宗旧典与新制参稽并考而论其得失。元道，文忠公参政齐之姪孙，而翰林学士延庆之子，渡江卒於涪陵。尹和靖焞尝题其墓。

　　△《官制旧典正误》一卷

　　无名氏。

　　△《国朝官制沿革》一卷

　　黄琮元礼撰。

　　△《职官记》一卷

　　大理少卿张縯季长撰。专载新旧迁转之异，亦以寄禄为未然也。以上三家皆附蔡氏书后。縯，蜀人，陆务观与之厚善。

　　△《官制新典》十卷

　　熊克撰。其书以元丰新制为主，而元祐之略加通变，崇、政之恣为纷更，皆具列焉。

　　△《圣朝职略》二十卷

　　熊克撰。仿马永锡《唐职林》，考其废置因革，亦颇采故事，摘旧制诰中语附焉。其书犹草创未成，盖应用之具也。

　　△《宰辅拜罢录》二十四卷

　　史馆修撰范冲元长等撰。起建隆元年，止绍兴六年。宰相自范质至张浚，执政自赵普至折彦质，各记除授年月、训词，亦略叙在位本末於后。

　　△《国朝相辅年表》一卷、《续》一卷

　　同知太常礼院开封陈绎和叔撰。自建隆庚申迄治平丙午。《续》自丁未迄绍兴十四年，称臣易记，而不著姓，当是李易也，时方自给事中奉祠，其曰“私题臣绎之次”者，其书盖未必上，而私续之云尔。自后接於嘉定，则后人所益也。

　　△《职源》五十卷

　　大理司直金华王益之行甫撰。亦简牍应用之书，而专以今日见行官制为主。盖中兴以后，於旧制多所并省故也。

　　△《元辅表》一卷

　　龚颐正撰。专录宰相，不及执政。

　　△《汉官考》六卷

　　知金州清江徐筠孟坚撰。以《百官表》官制为主，而纪、传及注家所载，皆辑而录之。

　　△《汉宫总录》十卷

　　王益之撰。大较亦如前书。

　　△《县法》一卷

　　北京留守温陵吕惠卿吉甫撰。曰法令、词讼、刑狱、簿历、催科、给纳、灾伤、盗贼、劝课、教化凡十门，为县之法，备於此矣。虽今古事殊，而大体不能越也。惠卿小人之雄，於材术固优，然法令居首，而教化乃居其末，不曰俗吏而谓之何哉！

　　△《县务纲目》二十卷

　　赣阳刘鹏撰。凡四十四门，四百七十余事。其说不止於作县，而事关县务者为多焉。元符庚辰叙。

　　△《作邑自箴》十卷

　　李元弼持国撰。政和丁酉序。

　　△《中兴百官题名》五十卷

　　监察御史临川何异同叔撰。首卷为《宰辅拜罢录》，余以次列之，刻板浙漕。其后以时增附。渡江之初，庶务草创，诸司间有不可考者，多阙之。

　　△《齐斋台谏论》二卷

　　尚书霅川倪思正父撰。嘉定初更化，矫韩氏用事之弊，於是为论三篇，言为之鹰犬者，罪在台谏。已而，其弊自若也，则又为续论六篇，言其情状益精详。凡为台谏之所以得，所以失者，至矣，尽矣。

　　△《金国官制》

　　虏雍伪大定年所颁。窃取唐及本朝旧制，以文其腥膻之俗，马非马，驴非驴，龟兹王所谓骡者耶。

　　○礼注类

　　△《独断》二卷

　　汉议郎陈留蔡邕伯喈撰。记汉世制度、礼文、车服及诸帝世次，而兼及前代礼乐。舒、台二郡皆有刻本。向在莆田尝录李氏本，大略与二本同，而上下卷前后错互，因并存之。

　　△《开元礼》一百五十卷

　　唐集贤院学士萧嵩、王仲丘等撰。唐初有《贞观》、《显庆礼》，仪注不同，而《显庆》又出於许敬宗希旨傅会，不足施用。开元十四年“通事舍人王嵒请删《礼记》旧文，而益以今事。张说以为《礼记》不可改易，宜折衷《贞观》、《显庆》以为唐礼。乃诏徐坚、李锐、施敬本撰述，萧嵩、王仲丘继之。书成，唐之五礼之文始备，於是遂以设科取士。《新史》《礼乐志》大略采摭著于篇。然唐初已降凶礼於五礼之末，至显庆，遂削去《国恤》一篇。则敬宗谄谀讳恶鄙陋亡稽，卒不能正也。

　　△《开元礼百问》二卷

　　不著名氏。

　　△《大唐郊祀录》十卷

　　唐太常礼院修撰王泾撰。考次历代郊庙沿革之制，及其工歌祝号，而图其坛屋陟降之序。贞元中上之。

　　△《礼阁新仪》三十卷

　　唐太常修撰京兆韦公肃撰。录开元以后礼文损益，至元和十年。其一卷为目录。按《馆阁书目》云卷数虽存，而书不全，又复差互重出。今本不尔，但目录稍误。

　　△《续曲台礼》三十卷

　　唐太常博士太原王彦威撰。元和十三年，尝献《曲台新礼》三十卷。至长庆中，又自元和之末次第编录，下及公卿、士庶昏姻、丧祭之礼，并目录为三十卷，通前为六十一卷。案此惟续书，而亦无目录，全书则未之见也。《馆阁书目》亦无之。文宗朝，彦威仕为尚书节度使。

　　△《开元通礼》二百卷

　　御史中丞洛阳刘温叟永龄等撰。开宝四年五月，命温叟及李昉、卢多逊、扈蒙、杨昭俭、贾黄中、和岘、陈谔以《开元礼》重加损益，以成此书。

　　△《太常新礼》四十卷

　　提举编修贾昌朝子明等上。景祐四年，同知太常礼院浦城吴育春卿言本院所藏礼文故事未经刊修，请择官参定。至庆历四年始成。凡《通礼》所存，悉仍其旧。哀其异者，列之为一百二十篇。编修官孙祖德、李宥、张方平、吕公绰、曾公亮、王洙、孙瑜、余靖、刁约。

　　△《天圣卤簿图记》十卷

　　翰林学士常山宋绶公垂撰。始，太祖朝卤簿以绣易画，号“绣衣卤簿”。真宗时，王钦若为《记》二卷，阙於绘事，弗可详识。绶与冯元、孙奭受诏质正古义，傅以新制，车骑、人物、器服之品，皆绘其首者，名同饰异，亦别出焉。天圣六年十一月上之，其考订援证，详洽可稽。

　　△《大飨明堂记》二十卷、《纪要》二卷

　　宰相河汾文彦博宽夫等撰。国朝开创以来，三岁亲郊，未尝躬行大飨之礼。皇佑二年二月，诏以季秋择日有事於明堂，而罢冬至郊祀。直龙图阁王洙言，国家每岁大飨，止於南郊寓祭，不合典礼。古者明堂、宗庙、路寝同制，今大庆殿郎路寝也，九月亲祀，当於大庆殿行礼。诏用其言。礼成，命彦博及次相宋庠、参预高若讷编修为《记》，上亲制序文。已而彦博以简牍繁多，别为《纪要》。首载圣训，欲以大庆为明堂礼官之议，适与圣意合云。

　　△《元丰郊庙奉祀礼文》三十卷

　　崇文院校书杨完撰。初，元丰元年，诏以郊庙奉祀礼文讹舛，就太常寺置局，命陈襄、李清臣、王存、黄履等详定，完及何洵直、孙谔检讨。其后，本局乞令原检讨官杨完编类上进，至五年四月书成奏御。

　　△《閤门仪制》十二卷

　　学士李淑等修定。皆朝廷礼式也。

　　△《政和五礼新仪》二百四十卷、《目录》五卷

　　议礼局官知枢密院郑居中、尚书白时中、慕容彦逢、学士强渊明等撰。首卷祐陵御制序文，次九卷《御笔指挥》，次十卷《御制冠礼》，余二百二十卷，局官所修也。

　　△《政和五礼撮要》十五卷

　　绍兴中，有范其姓者为湖北漕，取品官、士庶冠昏、丧祭为一编，刻板学宫，不著名。以《武昌志》考之，为漕者有范正国、范寅秩，不知其为谁也。

　　△《政和冠昏丧祭礼》十五卷

　　绍熙中，南康黄灏商伯为礼官，请於《政和五礼》内掇取品官、庶人礼摹印颁之郡县，从之。其实即前十五卷书也。

　　△《训俗书》一卷

　　许洞洞夫撰。述庙祭、冠笄之礼，而拜扫附於末。谢绛希深、王举正皆有序跋。洞，淳化三年进士，希深之舅也。

　　△《孟氏家祭礼》一卷

　　唐诗侍御史平昌孟铣撰。曰《正祭》、《节词》、《荐新》、《义例》，凡四篇。

　　△《徐氏家祭礼》一卷

　　唐左金吾卫仓曹参军徐润撰。

　　△《郑氏祠享礼》一卷

　　唐侍御史郑正则撰。

　　△《范氏寝堂时飨礼》一卷

　　唐泾县尉南阳范传式、殿中侍御史傅正修定。

　　△《贾氏家祭礼》一卷

　　唐武功县尉贾顼撰。

　　△《新定寝祀礼》一卷

　　不知作者。《中兴馆阁书目》有此书，云前后有序，题太常博士陈致雍撰集。今此本亦前后有序，意其是也。致雍，晋江人，及仕本朝。

　　△《孙氏仲享仪》一卷

　　检校左散骑常侍孙日用撰。周显德中博士，后仕本朝。开宝时作此书。

　　△《杜氏四时祭享礼》一卷

　　丞相山阴杜衍世昌撰。

　　△《韩氏古今家祭式》一卷

　　司徒兼侍中相台韩琦稚圭撰。

　　△《横渠张氏祭礼》一卷

　　张载子厚撰。末有吕大钧和叔说教条附焉。

　　△《伊川程氏祭礼》一卷

　　程颐正叔撰。首载作主式。

　　△《吕氏家祭礼》一卷

　　丞相京兆吕大防微仲、正字大临与叔撰。

　　△《范氏家祭礼》一卷

　　范祖禹淳甫撰。

　　△《温公书仪》一卷

　　司马光撰。前一卷为表章、书启式，余则冠昏、丧祭之礼详焉。

　　△《居家杂礼》一卷

　　司马光撰。

　　△《吕氏乡约》一卷、《乡仪》一卷

　　吕大钧和叔撰。

　　△《高氏送终礼》一卷

　　礼部侍郎高闶抑崇撰。

　　△《四家礼范》五卷

　　张栻、朱熹所集司马、程、张、吕氏诸家，而建安刘珙刻於金陵。

　　△《古今家祭礼》二十卷

　　朱熹集《通典》、《会要》所载，以及唐、本朝诸家祭礼皆在焉。

　　△《朱氏家礼》一卷

　　朱熹撰。

　　△《十书类编》三卷

　　不知何人所集。十书者，管子《弟子职》、曹昭《女诫》、韩氏《家祭式》、司马温公《居家杂礼》、吕氏《乡礼》、范氏《义庄规》、高氏《送终礼》、高登《修学门庭》、朱氏《重定乡约社仓约束》也。虽不专为礼，而礼居多，故附之於此。

　　△《庙仪》一卷

　　吏部侍郎赵粹中撰进。专为太祖未正东乡之位，乃裒董弅、王普、赵涣首议，与一时讨论本末上之。时淳熙中也。

　　△《奉常杂录》一卷、《乐章》一卷

　　无名氏。杂录礼寺牲牢、乐舞、祝辞。其《乐章》则祠祭见行用者。

　　△《服饰变古元录》三卷

　　唐翰林学士汝南袁郊之仪撰。郊，宰相滋之子。《唐志》作一卷。

　　△《古今服饰仪》一卷

　　题蜀人樊建。绍兴癸酉序。

　　○时令类

　　前史时令之书，皆入“子部农家类”。今案诸书上自国家典礼，下及里闾风俗悉载之，不专农事也。故《中兴馆阁书目》别为一类，列之“史部”，是矣。今从之。

　　△《夏小正传》四卷

　　汉戴德传，给事中山阴傅崧卿注。此书本在《大戴礼》，郑康成注《礼运》“夏时”曰：“夏四时之书也，其存者有《小正》。”后人於《大戴礼》钞出别行。崧卿以正文与传相杂，仿《左氏经传》，列正文其前，而附以《传》，且为之注。

　　△《荆楚岁时记》六卷

　　梁吏部尚书宗懔撰。记荆楚风物故事。

　　△《锦带》一卷

　　粱元帝撰。比事俪语，若法帖中《章草》、《月仪》之类也。

　　△《玉烛宝典》十二卷

　　隋著作郎博陵杜台卿少山撰。以《月令》为主，触类而广之，博采诸书，旁及时俗，月为一卷，颇号详洽。开皇中所上。

　　△《金谷园记》一卷

　　题李邕撰。《馆阁书目》云唐中散大夫。按邕字泰和，江都人，至北海太守，世号李北海。其父善，注《文选》者也。中散大夫，唐文散阶，本传不载，不知《书目》别何所据？唐世不应有两李邕也。

　　△《秦中岁时记》一卷

　　唐膳部郎中赵郡李绰撰。绰别未见，此据《中兴书目》云尔。其序曰：“缅思庚子之岁，洊周戊辰之年。”庚子，唐广明元年；戊辰，梁开平二年也。又曰：“偶记昔年皇居旧事，绝笔自叹，横襟出涕。”然则，唐之旧臣国亡之后，伤感畴昔，而为此书也。按朱藏一《绀珠集》、曾端伯《类说》载此书，有杏园探花使、端午扇市、岁除傩公傩母及太和八年无名子诗数事，今皆无之，岂别一书乎？

　　△《咸镐故事》一卷

　　唐韦慎微撰。其书与前大同小异，竟不知何人作也。卷末却有鬼神大者号傩公母一语。案《馆阁书目秦中岁时记》一名《咸镐岁时记》。

　　△《千金月令》三卷

　　唐孙思邈撰。

　　△《韦氏月录》一卷

　　唐右领军卫兵曹韦行规撰。李翱为之序。

　　△《岁华纪丽》七卷

　　唐韩鄂撰。采经、子、史传岁时事类聚，而以俪语间之。

　　△《国朝时令集解》十二卷

　　左仆射真定贾昌朝子明撰。唐因《礼记》《月令》旧文增损为《礼记》首篇。天宝中改名《时令》。景祐初，始命复《礼记》旧文，其唐之《时令》，别为一篇，遂命礼院修书官丁度、李淑、宋祁、王洙、郑戬及昌朝，约唐《时令》撰定为《国朝时令》，以便宣读。盖自唐以来有明堂读时令之礼也。及昌朝解相印治郡，五臣者皆已沦没，乃采经、史诸书及祖宗诏令典式，为之集解而上之。

　　△《岁时杂记》二卷

　　侍讲东莱吕希哲原明撰。希哲，正献公公著之子，号荥阳公。在历阳时与子孙讲诵，遇节日则休，学者杂记风俗之旧，然后团坐饮酒以为乐，久而成编。承平旧事，犹有考焉。

 
  
直斋书录解题·卷七 
○传记类

　　△《古列女传》九卷

　　汉护都水使者光禄大夫刘向子政撰。成帝时，赵氏姊弟起微贱，逾礼制。向以为王教由内及外，故采取诗、书所载贤妃贞妇，兴国显家可法则及嬖孽乱亡者，序次为八篇，以戒天子。其七篇，篇十五人，为一百五人。第八篇为颂义。《隋》、《唐志》及《崇文总目》皆十五卷，盖以七篇分为上下，并颂为十五卷，而自陈婴母以下十六人附入其中，或与向同时，或在向后者，皆好事者所益也。王回、曾巩二序辨订详矣。巩之言曰：“后世自学问之士多徇于外物，而不安其守，其室家既不见可法，故竞于邪侈，岂独无相成之道哉！士之苟于自恣，顾利冒耻而不知反己者，往往以家自累故也。故曰身不行道，不行于妻子。况于南乡天下之主哉！”愚尝三复其言而志之。向书传于世鲜矣，惟此书独全。其称《诗·芣苡》《柏舟》《大车》之类，与今说《诗》者乖异，盖齐、鲁、韩之学，固不尽与毛氏同也。

　　△《东观汉纪》十卷

　　汉谒者仆射刘珍、校书郎刘騊駼等撰。初，班固在显宗朝尝撰《世祖本纪》、《功臣列传》、《载记》二十八篇。至永初中，珍、騊駼等著作东观，撰集《汉纪》。其后，卢植、蔡邕、马日磾等皆尝补续。《唐艺文志》一百二十七卷。今所存惟吴汉、贾复、耿弇、寇恂、冯异、祭遵及景丹、盖延九人列传而已。其卷第凡十二，而阙第七、八二卷，未知果当时之遗否也？

　　△《高士传》十卷

　　晋征士安定皇甫谧士安撰。序称自尧至魏咸熙，二千四百余载，得九十余人。今自被衣至管宁惟八十七人。

　　△《黄帝内传》一卷

　　序云篯铿游衡山得之石室，刘向校中秘书传于世，诞妄不经，方士辈所托也。

　　△《飞燕外传》一卷

　　称汉河东都尉伶玄子于撰。自言与扬雄同时，而史无所见。或云伪书也。然通德拥髻等事，文士多用之；而祸水灭火一语，司马公载之《通鉴》矣。

　　△《西京杂记》六卷

　　晋句漏令丹阳葛洪稚川撰。其卷末言洪家有刘子骏书百卷，先父传之。歆欲撰汉书，杂录汉事，未及而亡。试以此记考校班固所作，殆是全取刘书，少有异同耳。固所不取不过二万余言，今钞出为二卷，以裨《汉书》之阙。所谓先父者，歆之于向也。而《馆阁书目》以为洪父传之，非是。《唐艺文志》亦只二卷，今六卷者，后人分之也。按洪博闻深学，江左绝伦，所著书几五百卷，本传具载其目，不闻有此书。而向、歆父子亦不闻其尝作史传于世，使班固有所因述，亦不应全没不著也。殆有可疑者，岂惟非向、歆所传，亦未必洪之作也。

　　△《襄阳耆旧传》五卷

　　晋荣阳太守襄阳习凿齿彦威撰。

　　△《谈薮》二卷

　　北齐秘书省正字北平阳玠松撰。事综南北，时更八代。隋开皇中所述也。

　　△《梁四公记》一卷

　　唐张说撰。案《馆阁书目》称梁载言纂。《唐志》作卢诜，注云一作梁载言。《邯郸书目》云载言得之临淄田通，又云别本题张说，或为卢诜。今按此书卷末所云田通事迹，信然，而首题张说，不可晓也。其所记多诞妄，而四公名姓尤怪异无稽，不足深辨。载言，上元二年进士也。

　　△《景龙文馆记》八卷

　　唐修文馆学士武甄平一撰。中宗初置学士以后馆中杂事，及诸学士应制、倡和篇什杂文之属。亦颇记中宗君臣宴亵无度，以及暴崩。其后三卷，为诸学士传。今阙二卷。平一，以字行。

　　△《狄梁公家传》三卷

　　唐海州刺史江都李邕泰和撰。

　　△《高力士外传》一卷

　　唐大理司直郭湜撰。

　　△《北征杂记》一卷

　　唐宰相赵憬撰。贞元四年，咸安公主下降回纥，憬副关播为册礼使，作此书纪行。

　　△《唐年小录》八卷

　　唐户部尚书扶风马总会元撰。记唐以来杂事，分为七门，末卷为杂录。旧有一本略甚，复得程文简本传之，始为全书。

　　△《陵园记》一卷

　　唐宗正丞李（缺）撰。光化元年序。

　　△《凤池历》二卷

　　不著名氏。记长孙无忌历官本末及家世子孙。按《唐志》冯宇《凤池录》五十卷，李淑《书目》惟存五卷。记宰相名次事迹，非此书。

　　△《邺侯家传》十卷

　　唐亳州刺史京兆李繁撰。繁，宰相泌之子。坐事下狱，知且死，恐先人功业泯灭，从吏求废纸拙笔为传。按《中兴书目》有柳玭后序，今无之。繁尝为通州，韩退之《送诸葛觉》诗所谓“邺侯家多书，插架三万轴”者也，其曰“行年余五十，出守数已六；屡为丞相言，虽恳不见录”则韩公于繁亦拳拳矣。《新旧史》本传称繁无行，漏言裴延龄以误阳城，师事梁肃而烝其室，殆非人类。然则韩公无乃溢美，而所述其父事，庸可尽信乎！

　　△《牛羊日历》一卷

　　唐刘轲撰。牛，指僧孺；羊，谓虞卿汉公也，是不逊甚矣。

　　△《西南备边录》一卷

　　唐宰相李德裕文饶撰。太和中镇蜀所作。内州县、城镇、兵食之数，大略具矣。

　　△《异域归忠传》二卷

　　李德裕撰。会昌二年，嗢没斯内附。德裕奉诏采秦、汉以来由绝域归中国，以名节自著、功业始终者，凡三十人，为之传。

　　△《蛮书》十卷

　　唐安南宣慰使樊绰撰。记南诏事。咸通五年奏之。

　　△《闽川名士传》一卷

　　唐崇文馆校书郎黄璞所记人物，自薛令之而下，凡五十四人。

　　△《崔氏日录》一卷

　　不著名氏。残缺无始末。未有跋尾，不知何人，言此书出宋敏求家。考订年月及所载人名姓甚详。盖广明元年崔沆为相，非其子弟即其门人为之。字画清丽，而其所记不过蒱饮、交通、评议，有以见唐末风俗之弊云。

　　△《开元天宝遗事》二卷

　　五代太子少保天水王仁裕德辇撰。所记一百五十九条。

　　△《入洛记》一卷

　　王仁裕撰。仁裕仕前蜀。国亡入洛记行。

　　△《中朝故事》二卷

　　伪唐给事中尉迟偓撰。载唐末杂事。

　　△《燉煌新录》一卷

　　有序称天成四年沙州传舍集，而不著名氏，盖当时奉使者。叙张义潮本末及彼土风物甚详。凉武昭王时有刘昞者，著《炖煌实录》二十卷，故此号《新录》。

　　△《唐末泛闻录》一卷

　　题常山阎自若撰。记五代及诸僭伪事。其序自言乾德中得於先人及舅氏闻见。且曰：“传者难验，见者易凭，考之史策，不若询之耆旧也。”然所记亦时有不同者，如李涛纳命事，本谓张彦泽，今乃云谒周高祖。未详孰是。

　　△《杨妃外传》一卷

　　直史馆临川乐史子正撰。

　　△《渚宫故事》五卷

　　后周太子校书郎余知古撰。载荆楚事，自鬻熊至唐末。本十卷，今止晋代，阙后五卷。

　　△《锦里耆旧传》八卷、《续传》十卷

　　前应灵县令平阳句延庆昌裔撰。开宝三年，秘书丞刘蔚知荣州得此传。其词芜秽，请延庆修之，改曰《成都理乱记》。天成之后，别加编次，起咸通九载，迄乾德四年，百余年蜀事，大略具矣。《续传》蜀人张绪所撰，起乾德乙丑，迄祥符己酉。自平蜀之后，朝廷命令、官僚姓名及政事因革，以至李顺、王均、刘旴作乱之迹，皆略载之。知新繁县太常博士张约为之序。

　　△《平蜀实录》一卷

　　左藏库副使康延泽撰。平蜀之役，延泽以内染院使为凤州路马军都监。王全斌等既得罪，延泽亦贬唐州团练使。按本传载蜀军二万七千人，诸将虑其为全师雄内应，欲尽杀之。延泽请简老弱疾病七千人释之，余以兵卫浮江而下，诸将不能用。此书叙述甚详。《邯郸书目》云不知作者。《馆阁书目》亦然。考王元之所撰延泽墓志，知其所为也。

　　△《秦王贡奉录》二卷

　　枢密使吴越钱惟演希圣撰。记其父俶贡献及锡赉之物。

　　△《家王故事》一卷

　　钱惟演撰。记其父遗事二十二事上之，以送史院。

　　△《戊申英政录》一卷

　　婺州刺史钱俨撰。记其兄俶事迹。俶以戊申正月嗣位。

　　△《玉堂逢辰录》二卷

　　钱惟演撰。其载祥符八年四月荣王宫火，一日二夜所焚屋宇二千余间。左藏、内藏、香药诸库及秘阁、史馆，香闻数十里。三馆图籍一时俱尽，大风或飘至汴水之南。惟演献礼贤宅以处诸王。以此观之，唐末、五代书籍之仅存者，又厄于此火，可为太息也！

　　△《南部新书》十卷

　　翰林学士钱易希白撰。倧之子也。所记多唐遗事。

　　△《唐登科记》十五卷

　　丞相鄱阳洪适景伯编集。按《唐艺文志》有崔氏《显庆登科记》五卷，姚康《科第录》十六卷，李奕《登科记》二卷。崔氏书有赵儋序，而失崔名。所载至周显德，固非崔氏本书。而李奕书亦不存。洪忠宣得姚康书五卷于北方，而丞相又得别本起武德终太和于毗陵钱氏，乃以三本辑为一书，而用姚氏为正。三书皆有序。姚字汝谐，南仲孙也，元和十五年进士。本书录武德至长庆为十一卷。其曰十六卷者，亦后人所续。

　　△《五代登科记》一卷

　　不著名氏。前所谓崔氏书至周显德止者，殆即此耶？馆中有此书。洪丞相以国初卿相多在其中，故并传之。

　　△《大宋登科记》三十二卷

　　洪适编，始，吴兴郡学有锓板，不分卷第，止述进士一科。适始放姚康录制举词科，自建隆庚申迄绍兴庚辰，二万三千六百人有奇，为二十一卷。自后皆续书之。

　　△《中兴登科小录》三卷、《姓类》一卷

　　通判徽州江都李椿撰。新安旧有《登料记》，但逐榜全录姓名而已。椿家藏《小录》，自建炎戊申至嘉熙戊戌，节取名字乡贯及三代讳刊之后，以韵类其姓，凡一万五千八百人有奇。太守吴兴倪祖常子武刻之，以备前记之阙文。

　　△《乘轺录》一卷

　　知制诰祁阳路振子发撰。祥符中使契丹，归进此录。

　　△《奉使别录》一卷

　　丞相河南富弼彦国撰。庆历使契丹，归为语录以进，机宜事节则具于此录。又一本有两朝往来书附于末。

　　△《刘氏西行录》一卷

　　直昭文馆保塞刘涣仲章撰。按康定二年，朝廷议遣使通河西唃氏。涣以屯田郎知晋州，请行。以十月十九日出界，庆历元年三月十日回秦州。此其行纪也。唃氏自此与中国通，而元昊始病于牵制矣。涣后擢刺史，历典数州至留后，以工部尚书致仕。

　　△《契丹讲和记》一卷

　　不著名氏。载契丹初讲和本末。末有庆历增币后北国誓书。

　　△《庆历正旦国信语录》一卷

　　余靖庆历三年使辽所记。

　　△《熙宁正旦国信录》一卷

　　天章阁待制窦卞熙宁八年使辽所记。

　　△《接伴送语录》一卷

　　集贤校理沈季长熙宁九年接伴送辽使耶律运所记。

　　△《使辽见闻录》二卷

　　尚书膳部郎中李罕撰。

　　△《奉使鸡林志》三十卷

　　宣德郎王云撰。崇宁元年，云以书状从刘逵、吴栻使高丽，归而为此书以进。自元丰创通高丽以后事实，皆详载之。

　　△《宣和使金录》一卷

　　太常少卿安陆连南夫鹏举吊祭阿骨打奉使所记。时宣和六年。

　　△《奉使杂录》一卷

　　绍兴十二年，何铸使金所录礼物、名衔、表章之属。

　　△《馆伴日录》一卷

　　无名氏。绍兴二十四年。

　　△《隆兴奉使审议录》一卷

　　左奉议郎雍希稷尧佐撰。隆兴二年，编修官胡昉、閤门祇侯杨由义使金人军前，审议海、泗、唐、邓等事，不屈而归。希稷，其礼物官也。所记抗辩应对之语，多出由义。

　　△《揽辔录》一卷

　　参政吴郡范成大至能乾道六年使金所记闻见。

　　△《北行日录》一卷

　　参政四明楼钥大防，乾道己丑，待次温州教授，以书状官从其舅汪大猷仲嘉使金纪行。

　　△《乾道奉使录》一卷

　　参政诸暨姚宪令则乾道壬辰使金日记。

　　△《奉使执礼录》一卷

　　进士郑俨撰。淳熙己酉中书舍人莆田郑侨惠叔使金贺正，会其主雍病笃，欲令于閤门进国书，侨不可。已而雍殂，遂回。

　　△《使燕录》一卷

　　尚书户部郎龙游余嵘景瞻撰。嘉定辛未，嵘使金贺生辰，会有鞑寇，行至涿州定兴县而回。

　　△《李公谈录》一卷

　　翰林学士饶阳李宗谔昌武撰。记其父昉之言，凡三十七事。

　　△《丁晋公谈录》一卷

　　不知何人作。

　　△《贾公谈录》一卷

　　序言庚午衔命宋都，闻于补阙贾黄中，凡二十六条，而不著其名。别本题清辉殿学士张洎。盖洎自江南奉使也。庚午实开宝三年。黄中，晋开运中以七岁为童子关头，十六岁进士及第第三人。

　　△《王沂公笔录》一卷

　　丞相沂公青社王曾孝先撰。记开国以来杂事，凡三十六条。

　　△《沂公言行录》一卷

　　天章阁待制王皡子融撰。沂公之弟也。前有叶清臣序文，后有晏殊、杜杞答书。

　　△《王文正家录》一卷

　　端明殿学士王素仲仪记其父旦言行遗事。

　　△《寇莱公遗事》一卷

　　不知何人作。

　　△《乖崖政行语录》三卷

　　虞部员外郎成都李畋撰。述张忠定公咏治蜀政事及言行。

　　△《安定先生言行录》二卷

　　杂录胡瑗翼之事及告祠、志、表、祭文等。其间有《贤惠录》、《孝行录》，盖其父讷所为也。《孝行录》别见，《贤惠录》记妇人之贤者。

　　△《曹武惠别传》一卷

　　知石州曹偃撰。武惠曾孙也。

　　△《韩魏公家传》十卷

　　不著名氏。当是其家所传也。

　　△《韩忠献遗事》一卷

　　群牧判官钱塘强至几圣撰。至，魏公之客也。

　　△《魏公语录》一卷

　　与《别录》小异而實同。《别录》分四卷，此总为一编。先后次第亦不同，而末一则《别录》所无，姑并存之。

　　△《魏公别录》四卷

　　枢密大名王岩叟彦霖撰。亦魏公客。

　　△《杜祁公语录》一卷

　　不知何人作。

　　△《文潞公私记》一卷

　　记至和请建储及元丰褒赏事。

　　△《唐质肃遗事》一卷

　　无名氏。所记唐介子方事也。

　　△《韩庄敏遗事》一卷

　　秘书丞韩宗武文若撰。记其父丞相缜玉汝事。末亦杂记他事。宗武，即少年遇洋客者也，年八十二乃卒。此编亦载其诗，云熙宁间得异疾，与神物遇。

　　△《范忠宣言行录》二十卷

　　不著姓名，其家所录也。

　　△《范太史遗事》一卷

　　翰林学士范冲元长记其父事。

　　△《傅献简佳话》一卷

　　不知何人作。记傅尧俞所谈。

　　△《杜公谈录》一卷

　　雷泽杜师益等录其父务滋之言。王广渊作序。

　　△《道乡语录》一卷

　　不知作者。记邹浩志完语。

　　△《丰清敏遗事》一卷

　　给事中章贡李朴先之撰。记丰稷相之事，朱熹为之后序。

　　△《宗忠简遗事》三卷

　　不著名氏。录留守开封宗泽汝霖事。亦其家子孙所为也。

　　△《吕忠穆家传》一卷、《逢辰记》一卷、《遗事》一卷

　　记建炎丞相吕颐浩元直事。孙昭问刻之广德军。

　　△《褒德集》二卷、《易学辨惑》一卷

　　邵伯温撰。录其父诰命、谥议、行状、墓志之属。《辨惑》述传授源流，辨郑夬之妄。

　　△《吕氏家塾记》一卷

　　侍讲吕希哲原明撰。

　　△《桐阴旧话》十卷

　　吏部尚书颍川韩元吉无咎撰。记其家世旧事，以京师第门有桐木故云。元吉，门下侍郎维之四世孙也。

　　△《熙宁日录》四十卷

　　丞相王安石撰。本朝祸乱萌于此书，陈瓘所谓尊私史而压宗庙者。其强愎坚辩，足以荧惑主听，钳制人言。当其垂死，欲秉畀炎火，岂非其心亦有所愧悔欤！既不克焚，流毒遗祸至今为梗，悲夫！书本有八十卷，今止有其半。

　　△《温公日记》一卷

　　司马光熙宁在朝所记。凡朝廷政事、臣僚差除及前后奏对、上所宣谕之语，以及闻见杂事皆记之。起熙宁元年正月，至三年十月出知永兴军而止。

　　△《赵康靖日记》一卷

　　参政睢阳赵叔平所记治平乙巳、丙午间在政府事。

　　△《刘忠肃行年记》一卷

　　丞相东平刘挚莘老撰。

　　△《绍圣甲戌日录》一卷、《元符庚辰日录》一卷

　　丞相南丰曾布子宣撰。记在政府奏对施行及宫禁朝廷。

　　△《文昌杂录》六卷

　　主客郎中南京庞元英懋贤撰。官制初行，元英为郎，在省四年，记一时见闻及古今典故可观览。元英，丞相庄敏公籍之子。

　　△《闻见近录》一卷

　　宗正丞三槐王巩定国撰。

　　△《辨欺录》一卷

　　韩忠彦记其父嘉祐末命事与文、富诸公辨。

　　△《回天录》一卷

　　宣教郎秦湛处度撰。记吕好问围城中事。好问除右丞，诰词有“回天之力”语，故以名录。后有好问谢其祖公著复官表及遗表。

　　△《尽忠补过录》一卷

　　修职郎穆伯刍撰。记张孝纯在伪齐时所上本朝书。

　　△《吴丞相手录》一卷

　　吴敏元忠撰。记靖康初元事。

　　△《岳飞事实》六卷、《辨诬》五卷

　　飞之孙珂撰。

　　△《丁卯实编》一卷

　　成忠郎李珙撰。诛曦之功，杨巨源为多，安丙忌而杀之。珙为作传上之于朝，以昭其功，而伸其冤。

　　△《孔子编年》五卷

　　新安胡仔元任撰。其父待制舜陟命仔采摭经传为之。

　　△《诸葛武侯传》一卷

　　侍讲张栻撰。以陈寿作史私且陋，裒集他传及裴松之所注为此传，而削去管乐自许一则。朱晦翁以为不然，又为后论，以达其意。谓其体正大而学未至，使得游洙泗之门，所就不止此。

　　△《韩文公历官记》一卷

　　新安张敦颐撰。颇疏略。其最误者，序言擒吴元济、出牛元翼为一事，此大谬也。为裴度行军司马，在宪宗元和时；奉使镇州王庭凑，在穆宗长庆时。

　　△《欧公本末》四卷

　　吕祖谦编。盖因观《欧阳公集》，考其历仕岁月、同官同朝之人，略著其事迹。而集中诗文亦随时附见，非独欧公本末，而时事、时贤之本末，亦大略可观矣。故以入传记类。

　　△《皇祐平蛮记》二卷

　　殿中丞冯炳撰。记侬智高事。

　　△《孙威敏征南录》一卷

　　学士睢阳滕甫元发撰。言平南之功，皆本孙沔元规，狄青之至，莫能出其右者。余靖归美于青，非实也。甫时通判潮州。

　　△《唃厮啰传》一卷

　　不著作者。

　　△《陕西聚米图经》五卷

　　閤门通事舍人雄州赵珣撰。珣父振，博州防御使，久在西边。珣访得五路徼外山川道里，康定二年为此书。韩魏公经略言于朝，诏取其书，召见。执政吕许公、宋莒公言用兵以来，策士之言以千数，无如珣者。擢泾原都监，定川之败死焉。珣劲特好学，恂恂类儒者，人皆惜之。

　　△《元丰平蛮录》三卷

　　金部员外郎知凤翔府家安国撰。记乞弟、韩存宝事。

　　△《元祐分疆录》二卷

　　直龙图阁京兆游师雄景叔撰。元祐初，议弃西边四寨，执政召师雄问之，对曰：“先帝弃之可也，主上弃之则不可。且示弱夷狄，反益边患。”争之甚力，不听，卒弃之。四寨者：葭芦、米脂、浮屠、安疆也。夏人以事出望外，萌侵侮之心，连年犯顺，皆如师雄所料。此书前三卷记当时论辨本末，后一卷行实，不知何人作也。是岁，师雄被命行边，请以便宜行事。夏人与鬼章谋寇熙河。师雄说刘舜卿出师，种谊遂破洮州，擒鬼章以献，其功伟矣。元祐诸老固欲休兵息民，师雄言既不行，功复不赏，殆以专反熙、丰，失于偏滞，终成绍述之祸，亦有以也。师雄，治平二年进士。

　　△《青唐录》一卷

　　右班殿直李远撰。元符中取邈川、青唐，己而皆弃之。远，绍圣武举人，官镇洮，奉檄军前，记其经历见闻之实，灿然可观。

　　△《交趾事迹》十卷

　　知新州赵勰撰。

　　△《占城国录》一卷

　　不著名氏。

　　△《鸡林类事》三卷

　　不著名氏。

　　△《政和大理入贡录》一卷

　　右迪功郎钱塘周邦撰。其祖穜为集贤修撰知桂州时，归明人黄璘招来大理国入贡，诏穜考究其真伪。穜言伪妄不可凭，乞依熙宁故事支马价发还。璘至京师，力主其事，穜落职奉祠。久而觉其诈，乃改正。复职知广州。

　　△《安南表状》一卷

　　绍兴二十五年李天祚进贡，自靖康二年以后，至是始通也。

　　△《边和录》五卷

　　承议郎河东陈伯疆撰。载胡世将承公宣抚川陕事。

　　△《建炎德安守御录》三卷

　　郡丞东平刘荀子卿编次。建炎初，高密陈规元则守德安御群盗事迹功状。规，后守顺昌与刘锜共成却敌之功者也，以枢密直学士知庐州而卒。

　　△《淮西从军记》一卷

　　不著名氏。记绍兴十年金人败盟，淮西诸帅守御事。

　　△《顺昌破敌录》一卷

　　不著名氏。记刘锜信叔守御战胜本末。

　　△《滕公守台录》一卷

　　不著名氏。睢阳滕膺子勤为台州户曹，方腊之乱，仙层人吕师囊应之，攻城甚急。膺佐太守备御，卒全一城，郡人德之，至今庙食。行状事实，聚见此编。膺后至直秘阁京西漕而终。

　　△《二杨归朝录》一卷

　　杨尧弼、杨载绍兴八年所与达赉、乌珠书。时伪齐初废也。末有探报金事数十条。

　　△《逆臣刘豫传》一卷

　　杨尧弼等撰。二杨事迹当考。前录题衔称宣义郎、迪功郎，并为大总管府官属。此传尧弼为右从事郎，载为右迪功郎。

　　△《许右丞行状》一卷

　　吏部员外郎许忻撰。许公翰字崧老，襄邑人，为尚书右丞。忻其弟也。

　　△《李忠定行状》一卷

　　通判洪州李纶撰。其兄丞相纲伯纪事状。叶适正则所作谥议附于后。

　　△《翟忠惠家传》一卷

　　翟耆年伯寿述其父汝文公巽事实。忠惠者，私谥也。耆年实邢恕外孙。

　　△《艾轩家传》一卷

　　莆田林成季述其季父工部侍郎光朝谦之事实。

　　△《夹漈家传》一卷、所著书目附

　　莆田郑翁归述其父樵渔仲事迹。樵死时，翁归年八岁，安贫不竞，顷佐莆郡时犹识之。

　　△《叶丞相行状》一卷

　　阁学庐陵杨万里廷秀撰。丞相莆田叶颙子昂乾道丁亥冬雷罢相，至建宁而薨。

　　△《谢修撰行状墓志》一卷

　　昭武谢师稷务本奉使闽部，有惠爱，没而民祠之。《行状》，里人黄适景声撰，《墓志》，永嘉陈谦益之撰。其庙曰昭应。

　　△《朱侍讲行状》一卷

　　奉议郎三山黄干直卿撰。其高第弟子且子壻也。

　　△《紫阳年谱》三卷

　　朱侍讲门人通判辰州昭武李方子公晦撰。

　　△《笃行事实》一卷

　　丞相赵汝愚子直编其父善应彦远事状，而罗愿、朱熹所撰行状、墓铭及诸贤哀词，题跋之属，萃为一编。“笃行”者，陈福公题其墓云尔。吕太史跋语有云：“处者易持，出者难工。”朱侍讲取其意以为铭，所以勉其子之意深矣。

　　△《赵丞相行实》一卷、《附录》二卷

　　知静江府赵崇宪履常编集。忠定长子也。其一时诸贤祭文、挽歌与嘉定更化之后昭雪诬枉、改正史牒本末，皆见《附录》。

　　△《赵忠定行状》一卷、《谥议》一卷

　　知光州鄱阳柴中行与之撰。其《谥议》刘允济全之、杨方子直所为也。

　　△《倪文节言行录》三卷、《遗奏志状碑铭谥议》一卷

　　户部郎中倪祖常子武辑其父尚书遗事。《行状》，锡山蒋重珍良贵撰；《碑铭》，临邛魏了翁华甫撰。

　　△《赵华文行状》一卷

　　文林郎赵山李燔敬子撰。忠定之子，吏部崇宪履常也。

　　△《八朝名臣言行录》二十四卷

　　侍讲朱熹撰。以近代文集及传记所载本朝名臣言行，掇取其要，辑为此录。前五朝五十五人，后三朝四十二人。

　　△《中兴忠义录》三卷

　　龚颐正撰。自建炎至绍兴辛巳，上自李若水、刘韐贵臣、名士，下及一妇人、卒伍之微，皆录之。

　　△《孝史》五十卷

　　太学博士新喻谢谔昌国撰集。曰君纪五、后德一、宗表五、臣传三十五、文类二、夷附一。谔后至御史中丞，淳熙名臣，乐易君子也。

　　△《孝行录》三卷

　　京兆胡讷撰。始得此书，不知讷何人也。所记多国初人，已而知其为安定先生翼之之父，仕为宁海节度推官。

　　△《古今孝悌录》二十四卷

　　庐陵王绍珪唐卿撰。

　　△《廉吏传》十卷

　　成都费枢伯枢撰。自春秋至唐，凡百十有四人。宣和乙巳为序。

　　△《南阳先民传》二十卷

　　题南阳王襄元祐癸酉岁序。所记邓州人物自百里奚、直不疑而下至唐范传正、韩翃，凡一百六十人。

　　△《典刑录》十二卷

　　苕溪吴宏编。凡五十二门，大略於《言行录》中钞出。

　　△《近世厚德录》四卷

　　题百炼真隐李元纲国纪编。沈濬道原为作序。

　　△《救荒活民书》三卷

　　从政郎鄱阳董煟编进。煟，绍熙五年进士，尝知瑞安县。

　　△《仁和活民书》二卷

　　秀州司户会稽丁锐集。

　　△《折狱龟鉴》三卷

　　承直郎开封郑克武子撰。初，五代宰相和凝有《疑狱集》，其子水部郎和濛续为三卷，六十七条。克因和氏之书分为二十门推广之，凡二百七十六条，三百九十五事。起郑子产，迄于本朝。

　　△《明刑尽心录》二卷

　　丁锐为鄂州司理，又集此书。

　　△《好还集》一卷

　　秀水娄伯高元龙编报应之事，为十门。

　　△《先贤施仁济世录》一卷

　　奉化丞山阴诸葛兴编。凡十门，皆本朝诸贤事实也。

　　△《莆阳人物志》三卷

　　知兴化军永嘉林纮文伯撰。以图志不叙人物，故特为是编。莆壤地褊小，而人物特盛。

　　△《卧游录》一卷

　　吕祖谦撰。晚岁病废卧家，取史传所载古今人境胜处录之，而以宗少文卧游之语，寘诸卷首。

　　△《上庠录》十卷

　　光州助教吕荣义撰。杂记京师太学故事。

　　△《上庠后录》十二卷

　　三山周士贵撰。记中兴太学事，颇疏略。

　　△《昭明太子事实》二卷

　　知池州赵彦博富文编。昭明庙食于池，颇著灵响。元祐始赐额曰“文孝”。

　　△《祠山家世编年》一卷

　　詹仁泽、曾樵编辑广德横山神张王事迹。

　　△《海神灵应录》一卷

　　永嘉贡士陆维则撰。太守韩彦直子温为之序。初，元祐中太守直龙图阁范峋梦海神曰：“吾唐李德裕也。”郡城东北隅，海仙坛之上有庙，初不知其为何代人。峋明日往谒，其像即梦中所见。自是多响应。然封爵训词惟曰“海神”而已。

　　△《鄂国金陀粹编》二十八卷、《续编》三十卷

　　岳珂撰。

　　○法令类

　　△《律文》十二卷、《音义》一卷

　　自魏李悝、汉萧何以来，更三国、六朝、隋、唐，因革损益备矣。本朝天圣中，孙奭等始撰《音义》，自名例至断狱，历代异名皆著之。

　　△《唐令》三十卷、《式》二十卷

　　唐开元中宋璟、苏颋、卢从愿等所删定。考《艺文志》卷数同，更同光、天福校定，至本朝淳化中右赞善大夫潘宪、著作郎王泗校勘其篇目、条例，颇与今见行令式有不同者。

　　△《刑统》三十卷

　　判大理寺燕山窦仪可象详定。初，范质既相周，建议律条繁广，轻重无据，特诏详定，号《大周刑统》，凡二十一卷。至是重加详定，建隆四年颁行。

　　△《绍兴刑统申明》一卷

　　开宝以来累朝订正与《刑统》并行者。

　　△《嘉祐驿令》三卷

　　三司使梁国张方平安道等修定。前一卷为条贯敕，后二卷为则例令。官吏、帮支、驿券、卫官、傔从之类，皆据此也。

　　△《庆元敕》十二卷、《令》五十卷、《格》三十卷、《式》三十卷、《目录》一百二十二卷、《随敕申明》十二卷，总二百五十六卷

　　丞相豫章京镗仲远等庆元四年表上。国朝自建隆以来，世有编敕，每更修定，号为“新书”。中兴至此，凡三修矣。其有续降指挥，谓之“后敕”，以待他时修入云。

　　△《绍兴贡举法》五十卷

　　丞相万俟等绍兴二十六年表上。

　　△《绍兴监学法》二十六卷、《目录》二十五卷、《申明》七卷、《对修厘正条法》四卷，共六十二卷

　　宰相秦桧等绍兴十三年表上。

　　△《嘉泰条法事类》八十卷

　　宰相天台谢深甫子肃等嘉泰二年表上。初，吏部七司有《条法总类》，《淳熙新书》既成，孝宗诏仿七司体分门修纂，别为一书，以“事类”为名，至是以《庆元新书》修定颁降。此书便于检阅引用，惜乎不并及《刑统》也。

　　△《嘉定吏部条法总类》五十卷

　　嘉定中，以开禧重修《七司法》并《庆元海行法》、《在京通用法》、《大宗正司法》参定，凡改正四百六十余条。视淳熙《总类》增多十卷，七年二月颁行。

　　△《役法撮要》一百八十九卷

　　提举编修宰相京镗等庆元六年上。自绍兴十七年正月以后，至庆元五年七月以前，为五十五门，又八十二小门，门为一卷外，为参详目录等。卷虽多而文甚少。其书于州县差役，极便于引用。

　　△《刑名断例》十卷

　　不著名氏。以《刑统》、《敕令》总为一书，惜有未备也。

　　△《营造法式》三十四卷、《看详》一卷

　　将作少监李诫编修。初，熙宁中，始诏修定，至元祐六年成书。绍圣四年命诫重修，元符三年上，崇宁二年颁印。前二卷为《总释》，其后曰《制度》、曰《功限》、曰《料例》、曰《图样》，而壕寨石作，大小木雕镞锯作，泥瓦、彩画刷饰，又名分类，匠事备矣。

　　△《修城法式条约》二卷

　　判军器监沈括、知监丞吕和卿等所修敌楼马面团敌式样，并申明条约。熙宁八年上。

　　△《宣和军马司敕》十三卷、《令》一卷

　　宣和所修。

　　△《金科类要》二卷

　　不著名氏。

　　△《元丰刑部叙法通用》一卷

　　末载《申明》，至绍兴、淳熙以后。


  
直斋书录解题·卷八 
○谱牒类

　　△《姓源韵谱》一卷

　　唐张九龄撰。依《春秋正典》、柳氏《万姓录》、《世本图》，捃摭诸书，纂为此谱，分四声以便寻阅。古者赐姓别之，黄帝之子得姓者十四人是也；后世赐姓合之，汉高帝命娄敬、项伯为刘氏是也。惟其别之也，则离析，故古者论姓氏，推其本同；惟其合之也，则乱，故后世论姓氏，识其本异。自五胡乱华，百宗荡析，夷夏之裔与夫冠冕舆台之子孙，混为一区，不可遽知。此周、齐以来谱牒之学，所以贵于世也欤？

　　△《元和姓纂》十卷

　　唐太常博士三原林宝撰。元和中，朔方别帅天水阎某者，封邑太原以为言。上谓宰相李吉甫曰：“有司之误，不可再也。宜使儒生条其源系，考其郡望，子孙职任，并总缉之。每加爵邑，则令阅视。”吉甫以命宝，二十旬而成。此书绝无善本，顷在莆田以数本参校，仅得七八，后又得蜀本校之，互有得失，然粗完整矣。

　　△《李氏皇室维城录》一卷

　　屯田郎中李衢、沔王长史林赞修，止于僖宗。盖昭宗时所录也。

　　△《李氏房从谱》一卷

　　唐洛阳主簿李匡文撰。时为图谱官。

　　△《圣唐偕日谱》一卷

　　前贺州刺史李匡文撰。序言前守职图籍日，撰《天潢源派谱统》，务在省略，直取相承一叶，旁附首分诸房。今特从圣唐以来列圣下诸王、公主，逐帝书出，号曰“偕日”，与日齐行之义也。匡文字济翁，又有《资暇集》见于录。

　　△《唐宰相甲族》一卷

　　唐韦述、萧颖士等撰。自王方庆而下，十有四家。

　　△《唐相门甲族》、《诸郡氏谱》共一卷

　　不著名氏。《甲族》八十六家，《氏谱》自京兆八姓而下，凡三百五十姓。

　　△《唐杜氏家谱》一卷

　　唐太子宾客杜信撰。

　　△《天下郡望氏族谱》一卷

　　唐李林甫等天宝八年所纂，并附五音于后。

　　△《姓苑》二卷

　　不著名氏。古有何承天《姓苑》。今此以李为卷首，当是唐人所为。

　　△《姓解》三卷

　　雁门邵思撰。以偏旁字类为一百七十门，二千五百六十八氏。景祐二年序。

　　△《千姓编》一卷

　　不著名氏。末云嘉祐八年采真子记。以《姓苑》、《姓源》等书，撮取千姓，以四字为句，每字为一姓，题曰《千姓编》。三字亦三姓也。逐句文义亦颇相属，殆《千字文》之比云。

　　△《陈郡袁氏谱》一卷

　　袁陟世弼录。

　　△《陶氏家谱》一卷

　　怀州教授陶直夫录。侃之后也。

　　△《帝王系谱》一卷

　　武夷吴逵公路撰。政和壬辰也。自汉迄周显德，每代略具数语。其论曹操迫胁君后，无复臣礼，逆节已显。会其病死，故篡窃之恶，漏在身后。昔人谓其不敢危汉者，亦不核其情耳。此论与愚意吻合。

　　△《群史姓纂韵谱》六卷

　　永福黄邦先宋显撰。凡史传所有姓氏皆有韵，类聚而著其所出。建炎元年，其兄邦俊宋英为之序。

　　△《古今姓氏书辨证》四十卷

　　校书郎史馆校勘临川邓名世元亚撰。其子椿年绪成之。

　　△《皇朝百族谱》四卷

　　长沙丁维皋撰。周益公为之序。时绍兴末也。仅得百二十有三家，其阙遗尚多，未有能续裒集者。

　　△《米氏谱》一卷

　　奉直大夫米宪录。盖国初勋臣米信之后。信五世为芾元章，又三世为宪。

　　○目录类

　　△《唐艺文志》四卷

　　《新唐书》中录出别行。监中有印本。

　　△《崇文总目》一卷

　　景祐初，学士王尧臣同聂冠卿、郭缜、吕公绰、王洙、欧阳修等撰定，凡六十六卷。诸儒皆有论议，欧公《文集》颇见数条，今此惟六十六卷之目耳。题云绍兴改定。

　　△《秘书省四库阙书目》一卷

　　亦绍兴改定。其阙者，注“阙”字于逐书之下。

　　△《邯郸书目》十卷

　　学士河南李淑献臣撰，号《图书十志》。皇祐己丑自作序以示子孙曰朋、圭、刍者，其子寿朋、复圭、德刍也。

　　△《京兆金石录》六卷

　　北平田概纂。元丰五年王钦臣为序，自为后序。皆记京兆府县古碑所在，览之使人慨然。

　　△《集古录跋尾》十卷

　　欧阳修撰。编述之意，序文详之，世所共知，不复著。

　　△《集古目录》二十卷

　　公子礼部郎官棐叔弼撰。公既为跋尾二百九十六篇，命棐撮其大要，别为目录，棐之序云尔。今考集中凡三百五十余跋。

　　△《太宗御制御书目》一卷

　　玉宸殿所藏，兼有真宗御制序十四篇。又本稍多，而无序文。

　　△《真宗御制碑颂石本目录》一卷

　　凡九十名件。乾兴所刊板。

　　△《龙图阁瑞物宝目》、《六阁书籍图画目》共一卷

　　已上平江虎邱寺御书阁有原颁降印本，传写得之。

　　△《群书备检》三卷

　　不知名氏。皆经、史、子、集目录。

　　△《广川藏书志》二十六卷

　　徽猷阁待制董逌彦远撰。以其家藏书考其本末，而为之论说，及于诸子而止。盖其本意专为经设也。

　　△《广川书跋》十卷、《画跋》五卷

　　董逌撰。

　　△《宝墨待访录》二卷

　　礼部员外郎米芾元章撰。记承平时故家所藏晋唐遗迹。

　　△《金石录》三十卷

　　东武赵明诚德甫撰其所藏二千卷。盖仿欧阳《集古》，而数则倍之。本朝诸家蓄古器物款式，其考订详洽，如刘原父、吕与叔、黄长睿多矣，大抵好附会古人名字，如“丁”字，即以为祖丁；“举”字，即以为伍举；“方鼎”，即以为子产；“仲吉匜”，即以为偪姞之类。邃古以来，人之生世伙矣，而仅见于简册者几何？器物之用于人亦伙矣，而仅存于今世者几何？乃以其姓字、名物之偶同而实焉，余尝窃笑之。惟其附会之过，并与其详洽者，皆不足取信矣。惟此书跋尾独不然，好古之通人也。明诚，宰相挺之之子。其妻易安居士李氏为作后序，颇可观。

　　△《考古图》十卷

　　汲郡吕大临与叔撰。其书作于元祐七年，所纪目御府之外，凡三十六家所藏古器物，皆图而录之。

　　△《博古图说》十一卷

　　秘书郎邵武黄伯思长睿撰。有序。凡诸器五十九品，其数五百二十七；印章十七品，其数二百四十五。案李丞相伯纪为长睿志墓，言所著《古器说》四百二十六篇，悉载《博古图》。今以《图说》考之，固多出于伯思，亦有不尽然者。又其名物亦颇不同，钱、鉴二品至多，此所载二钱、二鉴而已。《博古》不载印章，而此印章最伙。盖长睿没于政和八年，其后修《博古图》颇采用之，而亦有所删改云尔。其书大抵好傅古人名字，说已见前。

　　△《宣和博古图》三十卷

　　宣和殿所藏古器物，图其形制而记其名物，录其款识。品有总说，以举其凡。而物物考订，则其目详焉。然亦不无牵合也。

　　△《群书会记》二十六卷

　　郑樵撰。大略记世间所有之书，非必其家皆有之也。

　　△《夹漈书目》一卷、《图书志》一卷

　　郑樵记其平生所自著之书。《志》者，盖述其著作之意也。

　　△《秦氏书目》一卷

　　濡须秦氏，元祐二年，有为金部员外郎者，闻于朝，请以宅舍及文籍不许子孙分割。

　　△《藏六堂书目》一卷

　　莆田李氏云唐江王之后，有家藏诰命。其藏书自承平时。今浸以散逸矣。

　　△《吴氏书目》一卷

　　奉议郎漳浦吴与可权家藏。闽中不经兵火，故家文籍多完具，然地湿苦蠹损。

　　△《晁氏读书志》二十卷

　　昭德晁公武子止撰。其序言得南阳公书五十箧，合其家旧藏得二万四千五百卷。其守荣州，日夕雠校，每终篇辄论其大指。时绍兴二十一年也。其所发明有足观者。南阳公未知何人，或云井度宪孟也。

　　△《遂初堂书目》一卷

　　锡山尤氏尚书袤延之，淳熙名臣，藏书至多，法书尤富。尝烬于火，今其存亡几矣。

　　△《中兴馆阁书目》三十卷

　　秘书监临海陈骙叔进等撰。淳熙五年上之。中兴以来庶事草创，网罗遗逸，中秘所藏，视前世独无歉焉，殆且过之。大凡著录四万四千四百八十六卷。盖亦盛矣。其间考究疏谬，亦不免焉。

　　△《馆阁续书目》三十卷

　　秘书丞吴郡张攀从龙等撰。嘉定十三年上。以淳熙后所得书，纂续前录，草率尤甚。凡一万四千九百四十三卷。

　　△《隶释》一十七卷、《隶续》二十一卷

　　丞相鄱阳洪适景伯撰。凡汉刻之存于世者，以今文写之，而为之释。又为之世代谱及物象图碑，形式悉具之。魏初近古者亦附焉。年来北方旧刻不可复得，览此犹可慨想。

　　△《法宝标目》十卷

　　户部尚书三槐王右敏仲撰。以释藏诸函随其次第为之目录，而释其因缘。凡佛会之先后，华译之异同，皆具著之。右，旦之曾孙，入元祐党籍。

　　△《郑氏书目》七卷

　　莆田郑寅子敬以所藏书为七录，曰经，曰史，曰子，曰艺，曰方技，曰文，曰类。寅，知枢密院侨之子，博文强记，多识典故。端平初召为都司，执法守正，出为漳州以没。

　　△《集古系时录》十卷、《系地录》十一卷

　　郑樵撰。大抵因《集古》之旧，详考其时与地而系之，二书相为表里。

　　△《宝刻丛编》二十卷

　　临安书肆陈思者，以诸家集古书录，用《九域志》京、府、州、县系其名物，而昔人辨证审定之语，具著其下，其不详所在，附末卷。

　　△《释书品次录》一卷

　　题唐僧从梵集。末有黎阳张翚跋，称大定丁未。盖北方板本也。

　　○地理类

　　△《山海经》十八卷

　　汉侍中奉车都尉臣秀所校秘书。秀，即刘歆也。晋郭璞注。案《唐志》二十三卷，《音》二卷。今本锡山尤袤延之校定。世传禹、益所作，其事见《吴越春秋》，曰：“禹东巡，登南岳，得金简玉字，通水之理，遂行四渎，与益共谋，所至使益疏而记之，名《山海经》。”此其为说，恢诞不典。司马迁曰：“言九州山川，《尚书》近之矣。至《禹本纪》、《山海经》所书怪物，余不敢言之也。”可谓名言，孰曰多爱乎！故尤跋明其为非禹、伯翳所作，而以为先秦古书无疑。然莫能名其为何人也。洪庆善补注《楚辞》，引《山海经》、《淮南子》以释《天问》。而朱晦翁则曰：“古今说《天问》者，皆本此二书，今以文意考之，疑此二书本皆缘解《天问》而作。”可以破千载之惑。古今相传既久，姑以冠地理书之录。

　　△《水经》三卷、《水经注》四十卷

　　桑钦撰。后魏御史中尉范阳郦道元善长注。桑钦，不知何人。《邯郸书目》以为汉人。晁公武曰成帝时人，当有所据。案《唐志》注或云郭璞撰。又杜氏《通典》案，《水经》，晋郭璞注，二卷。后魏郦道元注，四十卷。皆不详所撰者名氏，亦不知何代之书。佑谓二子博赡，解释固应精当。然其《经》云，济水过寿张，则前汉寿良县，光武更名；又东北过临济，则前汉狄县，安帝更名；又云菏水过湖陆，则前汉湖陵县，章帝更名；又云汾水过河东郡永安，则前汉彘县，顺帝更名，故知顺帝以后纂序也。详《水经》所作，殊为诡诞，全无凭据。案《后汉郡国志》济水，王莽末，因旱渠塞，不复截河南过，统顺帝时所撰，都不详悉，其余可知。景纯注解，又甚疏略，亦为迂怪，以其僻书，人多不睹，谓其审正未之精也。

　　△《唐十道图》一卷

　　唐宰相赵郡李吉甫宏宪撰。首载州县总数、文武官员数、俸料。《唐志》云十卷，今不分卷。

　　△《元和郡县志》四十卷

　　李吉甫撰。自京兆至陇右，凡四十七镇。篇首有图，今不存。

　　△《唐十道四蕃志》十卷

　　唐太府少卿梁载言撰。其书广记备言颇可观。载言不见于史，又有《具员故事》，题“凤阁舍人”，及《梁四公记》，亦云载言所录。

　　△《太平寰宇记》二百卷

　　太常博士直史馆宜黄乐史子正撰。起自河南，周于海外。当太宗朝上之。

　　△《元丰九域志》十卷

　　知制诰丹阳王存正仲、集贤校理南丰曾肇子开、官制所检讨邯郸李德刍等删定，总二十三路、四京、十府、二百四十二州、三十七军、四监、一千一百三十五县。

　　△《舆地广记》三十八卷

　　庐陵欧阳忞撰。政和中作，其前三卷以今之郡县系于前代郡国之下。其序曰：“以今州县求于汉，则为郡；以汉郡县求于三代，则为州。三代之九州，散而为汉之六十余郡，又分而为今之三百余州，虽或离或合不可讨究，而吾胸中则已了然矣。”汉郡国一百三，今云六十余郡，不可晓也。忞为文忠族孙，行名皆连“心”字。

　　△《地理指掌图》一卷

　　蜀人税安礼撰。元符中欲上之朝，未及而卒。书肆所刊，皆不著名氏，亦颇阙不备。此蜀本有涪右任慥序，言之颇详。

　　△《历代疆域志》十卷

　　临川布衣吴澥撰。

　　△《舆地纪胜》二百卷

　　知江宁县金华王象之撰。盖以诸郡图经，节其要略，而山川景物、碑刻诗咏初无所遗，行在宫阙、官寺实冠其首，关河版图之未复者，犹不与焉。眉山李说斋季允为之序。

　　△《舆地图》十六卷

　　王象之撰。《纪胜》逐州为卷，《图》逐路为卷，其搜求亦勤矣。至西蜀诸郡尤详。其兄观之漕夔门时所得也。

　　△《皇朝方域志》二百卷

　　东阳布衣王希先撰。凡前代谓之《谱》，十六《谱》为八十卷；本朝谓之《志》，为一百二十卷。《谱》叙当时事实，而注以今之郡县；《志》述今日疆理，而系于古之州国。古今参考，《谱》、《志》互见，地理学之详明者，无以过此矣。嘉熙二年上于朝，得永免文解。其父珨，本建宁人，己未进士，试词科不中，颇该洽。希先述其遗稿，以成此书。

　　△《东京记》三卷

　　龙图阁直学士宋敏求次道撰。上卷为宫城，周五里，唐时宣武节度使治所，建隆三年广城之北隅，用洛阳宫殿之制修之；中卷为旧城，周二十一里一百五十步，唐汴州城也，号“阙城”，亦曰“里城”；下卷为新城，周四十八里二百三十三步，周世宗所筑罗城也，号曰“国城”，又曰“外城”。三城之内宫殿、官府、坊巷、第宅、寺观、营房次第记之。

　　△《河南志》二十卷

　　宋敏求撰。司马温公序之，时元丰六年，次道殁矣。

　　△《长安志》二十卷

　　宋敏求撰。赵彦若元考为之序。二书凡例微不同，然汉、唐旧都遗事详矣。△《关中记》一卷晋葛洪稚川撰。所载殊简略。

　　△《三辅黄图》二卷

　　不著名氏。案《唐志》一卷，今分上下卷。载秦、汉间宫室、苑囿甚详，多引用应劭《汉书解》，而如淳、颜师古复引此书为据，意汉、魏间人所作。然《中兴书目》以为《崇文总目》及《国史志》不载，疑非本书也。程氏《雍录》辨之尤悉。

　　△《长安图记》一卷

　　丞相汲公吕大防知永兴军，以为正长安故图，著其说于上。今信安郡有此图，而别录其说为一编。

　　△《雍录》十卷

　　吏部尚书新安程大昌泰之撰。周、秦、汉、隋、唐五代皆都雍，故以名。录《前史》及《黄图》、《宋志》异同，往往辨订。其辨《黄图》有唐县名，且晋灼所引《黄图》皆今书所无，盖唐人续成之，非见汉事者。

　　△《洛阳伽蓝记》五卷

　　后魏抚军司马杨衒之撰。专记洛阳城内外寺院。尔朱之乱，城郭邱墟，追述斯记。

　　△《洛阳名园记》一卷

　　礼部员外郎济南李格非文叔撰。记开国以来卿公家园囿之盛，其末言天下治乱之候，在洛阳之盛衰；洛阳盛衰之候，在名园之兴废，使人感慨。格非以不肯与编元祐章奏，入党籍。《国史文苑》有传。世所谓易安居士清照者，其女也。格非苦心为文，而集不传，馆中亦无有，惟锡山尤氏有之。《文鉴》仅存此跋，盖亦未尝见其全集也。

　　△《邺中记》一卷

　　不著名氏。记自魏而下，及僭伪都邺者六家宫殿事迹。案《唐志》有《邺都故事》二卷，肃、代时马温所作。今书多引之。

　　△《晋阳事迹杂记》十卷

　　唐河东节度使李璋纂。序言四十卷，《唐志》亦同，今删为十卷。盖洽平中太原府所刻本也，从莆田李氏借录。自南渡以来，关河阻绝，图志泯亡，得见一二仅存者，犹足以发伤今思古之叹。然唐并州治晋阳、太原二县，国初克复，徙治阳曲，而墟其故。二县后皆并省，则唐之故迹，皆不复存矣。

　　△《燕吴行役记》二卷

　　不著名氏。大中九年崔铉镇淮南，诸镇毕贺，为此记者，燕帅所遣僚佐，道中纪所经行郡县道里及事迹也。其曰我府张公者，时张允中方帅燕也。《唐志》称张氏宣宗时人，失其名。“张”者，其帅之姓尔。未审何以知使者之亦为张氏也。

　　△《江行录》一卷

　　真州教授句颖绍圣三年所序云，太守张公所修也。张不著名。自真而上直抵荆南，自岳而分，旁征衡、永，自湖口而别，则东入鄱阳，南至庐陵，程期岸次、风云占候、时日吉凶，与夫港派滩碛矶洑，莫不具载。江行者赖之。

　　△《临安志》十五卷

　　府帅吴兴周淙彦广撰。首卷为行在所，于宫阙殿阁全不记载，籍曰禁省严秘，不敢明著。其视宋次道《东京记》，何其大不侔。其他沿革，亦多疏略。然淙有才具，其尹京开湖浚河，皆有成绪。今城中河道通利，民户为脚船以济行旅者，盖自此始。

　　△《吴兴统记》十卷

　　摄湖州长史左文质撰。分门别类，古事颇详。序称甲辰岁者，本朝景德元年也。

　　△《吴兴志》二十卷

　　枢密院编修郡人谈钥元时撰。嘉泰元年也。其为书草率，未得为尽善。

　　△《苏州图经》六卷

　　翰林学士饶阳李宗谔昌武等撰。景德四年，诏以四方郡县所上图经，刊修校定为一千五百六十六卷。以大中祥符四年颁下，今皆散亡，馆中仅存九十八卷。余家所有惟苏、越、黄三州刻本耳。

　　△《吴郡图经续记》三卷

　　秘书省正字郡人朱长文伯原撰。记祥符以后事，亦颇补前志之阙遗。长文，吴中名士，病废不仕，自号乐圃，卒于元符元年。

　　△《吴地记》一卷

　　唐陆广微撰。郡人也。多记古吴国事。唐未有秀州，天禧中始割嘉兴县置，故此记合二郡为一。

　　△《吴郡志》五十卷

　　参政郡人范成大至能撰。书始成未行，而石湖没。有求附见某事而弗得者，哗曰此非石湖笔也。太守不能决，藏其书学官。然周益公为范墓碑，述所著书目有焉。及绍定初，桐川李寿朋俦老为守，始取而刻之。而书止于绍熙，其后事实俾寮属用褚少孙《史记》例补成之。赵南塘履常作序，订其为石湖书不疑。且谓郡士龚颐正、滕宬、周南皆尝荐所闻于公者，而龚尤多。

　　△《镇江志》三十卷

　　教授天台卢宪子章撰。

　　△《新定志》八卷

　　郡守东平董弅令升撰。绍兴己未也。淳熙甲辰，武义陈公亮重修。

　　△《嘉禾志》五卷、《故事》一卷

　　郡守毗陵张元成撰。为书极草草。

　　△《毗陵志》十二卷

　　教授三山邹补之撰。

　　△《越州图经》九卷

　　李宗谔祥符所上也。未有秘阁校理李垂、邵焕修及覆修名衔。然则书成于众手，而宗谔特提总其凡耳。

　　△《会稽志》二十卷

　　通判吴兴施宿武子、郡人冯景中、陆子虚、朱鼐、王度等撰。陆放翁为之序。首称禹会诺侯，而以思陵巡狩，升府配之，气壮文雅，盖奇作也。嘉泰辛酉，陆年已七十七矣。未几，始落致仕为史官，至八十五岁乃终。其笔力老而不衰，于此序见之。

　　△《会稽续志》八卷

　　梁国张淏撰。续记辛酉后事，而亦补前《志》之遗。前《志》无进士题名，此其尤不可遗者也。

　　△《赤城志》四十卷

　　国子司业郡人陈耆卿寿老撰。其前为图十有三。

　　△《赤城续志》八卷

　　郡人吴子良拾其所遗续载之。

　　△《赤城三志》四卷

　　郡人林表民逢吉撰。绍定己丑，水壤城，修治兴筑，本末详焉。

　　△《四明志》二十一卷

　　赣州录事参军庐陵罗璿修。时胡榘仲方尚书为守，璿其乡人也。

　　△《永嘉谱》二十四卷

　　礼部侍郎郡人曹叔远器远撰。曰《年谱》、《地谱》、《名谱》、《人谱》。时绍熙三年，太守宛陵孙楙属器远裒集，创为义例如此。器远，庚戌进士，盖初第时也。

　　△《永宁编》十五卷

　　待制郡人陈谦益之撰。汉分章安之东瓯乡为永宁，今永嘉四邑是也，故以名编。时嘉定九年，留元刚茂潜为太守。

　　△《东阳志》十卷

　　枢密鄱阳洪遵景严撰。绍兴二十四年为通制时所作。

　　△《括苍志》七卷

　　教授曾贲撰。乾道六年，太守四明楼璩叔韫序。钥之父也。

　　△《括苍志续》一卷

　　郡人陈百朋撰。

　　△《信安志》十六卷

　　教授卫玠撰。太守四明刘垕也。实嘉定己卯。

　　△《信安续志》二卷

　　教授叶汝明撰。太守四明袁甫广微。绍定初也。

　　△《建康志》十卷

　　府帅史正志志道撰。时乾道五年。

　　△《建康续志》十卷

　　府帅吴琚层父以郡人朱舜庸所编铨次，与前《志》并行。时庆元六年。

　　△《六朝事迹》二卷、《南朝宫苑记》二卷

　　不知何人作。记六朝故都事迹颇详。

　　△《姑孰志》五卷

　　教授长乐林桷子长撰。太守杨愿原仲也。實淳熙五年。

　　△《新安志》十卷

　　通判赣州郡人罗愿撰。时淳熙二年，太守则赵不悔也。

　　△《秋浦志》八卷

　　太守南昌胡兆乾道八年修。

　　△《秋浦新志》十六卷

　　三山王伯大幼学以前志缺陋重修。时以庾节摄郡事，端平丙申也。

　　△《南康志》八卷

　　郡守朱端章撰。淳熙十二年。

　　△《桐汭新志》二十卷

　　教授钱塘赵子直撰。绍熙五年也。太守林棐序。

　　△《豫章职方乘》三卷、《后乘》十二卷

　　郡人洪刍驹父宣和己亥撰。乘，取晋《乘》为名。《后乘》淳熙十一年太守程叔达序。

　　△《浔阳志》十二卷

　　迪功郎晁百揆元采撰。淳熙三年，太守开封曹训为之序。

　　△《宜春志》十卷

　　袁州叙授南城童宗说修。太守李观民也。

　　△《盱江志》十卷、《续》十卷

　　郡守胡舜举绍兴戊寅俾郡人童宗说、黄敷忠为之。《续志》，庆元五年三山陈岐修，亦郡守也。

　　△《富川志》六卷

　　军学教授括苍潘廷立撰。太守赵善宣，绍熙四年也。军治永兴，本富川县，故名。

　　△《南安志》二十卷、《补遗》一卷

　　太守方崧卿、教授许开修。

　　△《广陵志》十二卷

　　教授三山郑少魏、江都尉会稽姚一谦撰。绍熙元年，太守郑兴裔也。

　　△《楚州图经》二卷

　　教授霅川吴莘商卿撰。太守毗陵钱之望大受，时淳熙十三年。

　　△《永阳志》三十五卷

　　滁守林■〈山票〉命法曹龚维蕃修。

　　△《吴陵志》十卷

　　不著名氏。淳熙壬寅所修。后三年乙巳，太守钱塘万锺元亨属僚佐参正而刻之。泰州在唐为吴陵县。

　　△《高邮志》三卷、《续修》十卷

　　兴化县主簿孙祖义撰。郡守赵不惭刻之。淳熙四五年间也。其书在图志中最为疏略。嘉定中，守汪纲再修，稍详定矣。

　　△《都梁志》八卷

　　郡守霍篪、教授周之瑞修。绍熙元年也。

　　△《续志》一卷

　　嘉泰壬戌郡守耿与义序。

　　△《合肥志》四卷

　　合肥主簿唐锜撰。郡守郑兴裔也。时淳熙十五年。

　　△《同安志》十卷

　　毗陵钱绅伸仲撰。宣和五年，太守曰曾元礼。未几而有狄难。至绍兴十三年，太守张彦声始取而刻之。

　　△《历阳志》十卷

　　郡守九华程九万鹏飞、教授天台黄宜达之撰。庆元元年。

　　△《黄州图经》四卷、《附录》一卷

　　李宗谔祥符所修《图经》，亦颇有后人附益者。郡守李訦又以近事为《附录》焉。訦，参政邴汉老之子也。

　　△《齐安志》二十卷

　　郡守吕昭问俾教授厉居正重修。庆元己未也。

　　△《濠梁志》三卷

　　郡守永嘉张季樗撰。时嘉泰初元。

　　△《无为志》三卷

　　教授宋宜之纂。太守柴瑾为之序。

　　△《襄阳志》四十卷

　　郡守朐山高夔命教授吴兴刘宗、幕官上蔡任■〈氵〈山上乃下〉〉编纂。为书既详备，而刊刻亦精致，图志之佳者。

　　△《襄沔记》三卷

　　唐吴从政撰。删宗懔《荆楚岁时记》、盛宏之《荆州记》、邹闳甫《楚国先贤传》、习凿齿《襄阳耆旧传》、郭仲产《襄阳记》、鲍坚《南雍州记》集成此书，其纪囊、汉事迹详矣。景龙中人，自号栖闲子。

　　△《房州图志》三卷

　　郡守毗陵陈宇撰。

　　△《义阳志》八卷

　　郡守河内关良臣撰。绍熙二年也。信阳军，唐申州，所谓申、光、蔡，吴元济所据，竭天下之力以取之者。

　　△《长沙志》五十二卷

　　郡守赵善俊以绍熙二年命教授褚孝锡等七人撰。时陈止斋将漕，相与考订商略，故序言当与《长乐志》并也。

　　△《续长沙志》十一卷

　　不著名氏。录绍兴以后事。

　　△《长沙土风碑》一卷

　　唐潭州刺史河南张谓撰。前有碑铭，后有《湘中记》，载事迹七十件。

　　△《衡州图经》三卷

　　郡守三山孙德舆行之撰。嘉定戊寅刻。

　　△《零陵志》十卷

　　郡守徐自明嘉定己卯重修。

　　△《舂陵图志》十卷

　　教授临江章颖茂宪撰。淳熙六年，太守赵汝谊。

　　△《九疑考古》二卷

　　道州崇道主簿吴致尧格甫撰。取《舂陵志》所纪，而为诗以记之。宣和甲辰序。

　　△《清湘志》六卷

　　郡守永嘉陈岘寿南俾教授林瀛修。

　　△《武昌志》三十卷

　　郡守括苍王信成之命教授许中应等撰。

　　△《武昌土俗编》二卷

　　武昌令永嘉薛季宣撰。记一县之事颇详。绍兴辛巳、壬午间也。其邑今为寿昌军。

　　△《郧城志》十二卷

　　教授傅岩撰。庆元戊午，太守李楫。

　　△《岳阳志甲》二卷、《乙》三卷

　　甲集建安马子严庄父、乙集永嘉张声道声之所修，皆郡守也。

　　△《岳阳风土记》一卷

　　宣德郎监商税务建安危致明晦叔撰。元符进士第二人，仕至次对，其在岳，盖谪官也。

　　△《辰州风土记》六卷

　　教授缙云田渭伯清撰。隆兴二年，郡守徐彭年。

　　△《成都古今集记》三十卷

　　知府事信安赵抃阅道撰。清献自庆历将漕之后，凡四入蜀，知蜀事为详，故成此书。熙宁七年也。

　　△《续成都古今集记》二十二卷

　　知府事王刚中居正撰。實绍兴三十年。余尝手写《洛阳名园记》而题其后曰：“晋王右军闻成都有汉时讲堂，秦时城池、门屋、楼观，慨然远想，欲一游目。其与周益州帖，盖数致意焉。近时吕太史有感于宗少文卧游之语，凡昔人纪载人境之胜，录为一编。其奉祠亳社也，自以为谯、沛真源，恍然在目，而兖之太极、嵩之崇福、华之云台，皆将卧游之。噫嘻！弧矢四方之志，高人达士之怀，古今一也。顾南北分裂，蜀在境内，虽远，患不往尔，往则至矣。亳、兖、嵩、华视蜀犹迩封也，欲往其可得乎？然则太史之情其可悲也已！余近得此记，手写一通，与《东京记》，《长安》、《河南志》，《梦华录》诸书并藏，而时自览焉。是亦卧游之意云尔。于时岁在己丑，蜀故亡恙也。后七年而有虏祸，秦、汉故迹，焚荡无遗，今其可见者，惟此二记耳。而板本亦不可复得矣。呜呼，悲夫！”己丑，宝理宗绍定二年也。后七年，即理宗端平三年丙申岁。是年，自九月二十九日夜，沔利部统兼关外四川安抚、知沔州曹友闻战死之后，十二月，北兵入普州、顺庆、潼川府，破成都，掠眉州，五十四州俱陷破，独夔州一路及泸、果、合数州仅存。友闻初以明经登丙戌科，绵谷县尉。制置桂如渊擢为天水教授，与田遂、陈瑀俱招忠义，官至员外郎。自乞换武，积官至眉州防御使、左骁卫大将军。朝廷赠龙图学士、大中大夫，赐庙褒忠，谥曰节。所部皆精锐，虏畏之，目为“短曹遍身胆”，时人称之曰：“元戎制胜世间有，教授提兵天下无。”是役也，北之主将统兵者，四太子并达海也。

　　△《蜀记》二卷

　　唐郑暐撰。杂记蜀事、人物、古迹、寺观之属。未详何人。

　　△《梁益记》十卷

　　著作佐郎益州知录事参军任弁撰。天禧四年自为序。

　　△《长乐志》四十卷

　　府帅清源梁克家叔子撰。淳熙九年序。时永嘉陈傅良君举通判州事，大略皆出其手。

　　△《闽中记》十卷

　　唐林谞撰。本朝庆历中有林世程者重修，其兄世矩作序。谞，郡人，养高不仕，当大中时。世程，亦郡人也。其言永嘉之乱，中原仕族林、黄、陈、郑四姓先入闽，可以证闽人皆称光州固始之妄。

　　△《建安志》二十四卷、《续志》一卷

　　删定官郡人林光撰。庆元四年，郡守永嘉张叔椿俾僚属成之。《续志》，嘉定十二年府学士人所录。

　　△《清源志》七卷

　　通判州事永嘉戴溪肖望撰。时庆元己未，太守信安刘颖也。

　　△《延平志》十卷

　　郡守新安胡舜举汝士与郡人廖拱、廖挺裒集，时绍兴庚辰也。序言与《盱江志》并行，盖其为建昌守，亦尝修图志云。

　　△《清漳新志》十卷

　　司理参军方杰撰。嘉定六年，太守赵汝譡蹈中也。

　　△《鄞江志》八卷

　　郡守古灵陈昱日华俾昭武士人李皋为之。时庆元戊午。郡有鄞江溪，故名。

　　△《莆阳志》十五卷

　　郡守赵彦励懋训，绍熙三年集郡士为之。

　　△《武阳志》十卷

　　教授葛元骘撰。太守廖迟元达，乾道六年也。

　　△《晋江海物异名记》三卷

　　秘书监莆田陈致雍撰。致雍仕伪闽，南唐后归朝。

　　△《广州图经》二卷

　　教授王中行撰。

　　△《南越志》七卷

　　宋武康令吴兴沈怀远撰。此五岭诸书之最在前者也。怀远，怀充之弟，见《宋书》。

　　△《番禺杂记》一卷

　　摄南海主簿郑熊撰。国初人也。莆田借李氏本录之。盖承平时旧书，未有“河南少尹家藏”六字，不知何人也。

　　△《桂林志》一卷

　　静江教授江文叔编。时乾道五年，张维为帅。撰次疏略，刊刻草率，亦不分卷次。

　　△《桂林风土记》一卷

　　唐融州刺史权知春州莫休符撰。昭宗光化二年也。

　　△《桂海虞衡志》二卷

　　府帅吴郡范成大至能撰。范自桂移蜀，道中追记昔游。

　　△《高凉志》七卷

　　教授莆田刘棠撰。太守春陵义太初，嘉泰壬戌也。

　　△《邕管杂记》一卷

　　库部员外郎范旻撰。旻，国初宰相质之子。岭南初平，旻知邕州，兼转运使。

　　△《岭外代答》十卷

　　永嘉周去非直夫撰。去非，癸未进士，至郡倅。所记皆广西事。

　　△《南方草木状》一卷

　　晋襄阳太守嵇含撰。

　　△《黄岩志》十六卷

　　知县永嘉蔡范莲甫撰。嘉定甲申。

　　△《旌川志》八卷

　　知旌德县历阳李瞻伯山撰。绍熙三年，谢昌国为序。

　　△《泾川志》十三卷

　　知泾县濡须王栐叔永撰。嘉定癸酉赵南塘序之。初，县岁有水患，庚午冬，叔永改卜于旧治之东二里，曰留村。

　　△《新吴志》二卷

　　知泰新县盱江张国均维之撰。新吴，县旧名。嘉定甲戌。

　　△《乐清志》十卷

　　县令信安袁采君载撰。

　　△《修水志》十卷

　　分宁宰徐筠撰。

　　△《连川志》十卷

　　知连江县豫章陶武克之撰。嘉定乙亥。

　　△《历代宫殿名》一卷

　　翰林承旨李昉等纂。历代及僭伪宫殿、门阙、楼观、园苑、池馆名，无不毕录。

　　△《五岳诸山记》一卷

　　无名氏。多鄙诞不经。

　　△《王屋山记》一卷

　　唐乾符三年道士李归一撰。

　　△《华山记》一卷

　　不知名氏。

　　△《西湖古迹事实》一卷

　　钱塘进士傅牧撰。以杨蟠《百咏》增广，共为一百八十三首。绍兴壬午序。

　　△《青城山记》一卷

　　蜀道士杜光庭撰。

　　△《茅山记》一卷

　　嘉祐六年，句容令陈倩修。

　　△《幙阜山记》一卷

　　葛洪撰。其山在豫章。

　　△《豫章西山记》一卷

　　赞皇李上文撰。嘉祐丁酉岁。

　　△《王笥山记》一卷

　　唐道士令狐见尧撰。山在新淦。别本又有南唐及本朝事，后人所益也。

　　△《湘中山水记》三卷

　　晋耒阳罗含君章撰范阳卢拯注。其书颇及隋、唐以后事，则亦后人附益也。

　　△《天台山记》一卷

　　唐道士徐灵府撰。元和中人也。余假守临海，就使本道。嘉熙丙申十月，解郡符趋会稽治所，道过之，锐欲往游，会大雪不果，改辕由驿道。至今以为恨。偶见此《记》，录之以寄卧游之意。

　　△《顾渚山记》一卷

　　唐陆羽鸿渐撰。乡邦不贡茶久矣，遗迹未必存也。

　　△《庐山记》五卷

　　屯田员外郎嘉禾陈舜俞令举撰。刘涣凝之、李常公择皆为之序。令举熙宁中谪居所作。

　　△《续庐山记》四卷

　　南康守广陵马玕录山中碑记之文，以续前录。

　　△《九华拾遗》一卷

　　山居刘放至和二年自序曰：“滕天章作《新录》于前，沈太守撰《总录》于后，博考传闻，复得三十余节。”

　　△《九华总录》十八卷

　　邑人程太古撰。裒集诸家所记萃为一编也。

　　△《武夷山记》一卷

　　杜光庭撰。

　　△《罗浮山记》一卷

　　庐陵郭之美撰。皇祐辛卯序。

　　△《霍山记》一卷

　　知循州林须撰。山在循州境内。

　　△《雁山行记》一卷

　　永嘉陈谦撰。嘉定己巳游山，直至绝顶，得所谓“雁荡”者，前人并未之识也。然继其后者，亦未有闻焉。

　　△《庐阜纪游》一卷

　　开封孙惟信季蕃撰。尝大雪登山至绝顶，尽得其景物之详，嘉定初年也。惟信能为诗词，善谈谑。盖尝有官，弃去不仕，自号花翁，游江湖间，人多爱之。

　　△《何氏山庄次序本末》一卷

　　尚书崇仁何异同叔撰。其别墅曰三山小隐。“三山”者，浮石山、岩石山、玲珑山，其实一山也，周回数里，叙其景物次序为此编。自号月湖，标韵清绝，如神仙中人，膺高寿而终。其山闻今芜废矣。

　　△《湘江论》一卷

　　太常博士潘洞撰。

　　△《海涛志》一卷

　　唐窦叔蒙撰。

　　△《太虚潮论》一卷

　　永泰县令钱栖业述。末称天祐六年。

　　△《海潮图论》一卷

　　龙图阁学士燕肃撰进。

　　△《潮说》一卷

　　知钱塘县张君房撰。凡三篇。

　　△《西南备边志》十二卷

　　嘉州进士邓嘉猷撰。绍兴末，犍为有蛮扰边。初，莫知其何种族也。已而，有能别识其为虚恨蛮者。时蜀边久无事，既去而朝廷忧之，诏诸司经度。嘉猷取秦、汉以来讫于本朝，凡史传所载蛮事，皆著于篇，时乾道中也。其为《志》九，为《图》一。

　　△《北边备对》六卷

　　程大昌撰。淳熙中进《禹贡图》，孝庙因以北虏地里为问，对以虏无定居，无文史，不敢强言。绍熙退居，追采自古中华、北狄枢纽相关者，条列其地而推言之，名曰“备对”。

　　△《南北攻守类考》六十三卷

　　监进奏院赵善誉撰进。以三国、六朝攻守之变，鉴古事以考今地，每事为之图。

　　△《六合掌运图》一卷

　　不著名氏。凡为四十图，首列禹迹，次为中兴后南北三境，其后则诸边关厄险要以及虏地疆界亦著之。

　　△《海外使程广记》三卷

　　南唐如京使章僚撰。使高丽所记海道及其国山川、事迹、物产甚详。史虚白为作序，称己未十月，盖本朝开国前一岁也。

　　△《大唐西域记》十二卷

　　唐三藏法师玄奘译。大总持寺僧辩机撰。

　　△《南诏录》三卷

　　唐岭南节度巡官徐云虔撰。乾符中，邕州遣云虔使南诏所作。上卷记山川风俗，后二卷纪行及使事。

　　△《至道云南录》三卷

　　左侍禁知兴化军辛怡显撰。李顺之乱，余党有散入蛮中者，怡显往招安之，继赐蛮酋告敕而归，遂为此录。天禧四年自序。或云此书妄也。余在莆田视壁记无怡显名字，恐或然。

　　△《契丹疆宇图》一卷

　　不著名氏。录契丹诸夷地及中国所失地。

　　△《辽四京记》一卷

　　亦无名氏。曰东京、中京、上京、燕京。

　　△《高丽图经》四十卷

　　奉议郎徐兢明叔撰。宣和六年路允迪、傅墨卿使高丽，兢为之属，归上此书，物图其形，事为之说。今所刊不复有图矣。兢，铉之后。善篆书，亦能画，尝自题“保大骑省世家”、“宣和书学博士”，又自号自信居士。

　　△《诸蕃志》二卷

　　福建提举市舶赵汝适记诸蕃国及物货所出。


  
直斋书录解题·卷九 
○儒家类

　　△《孔子家语》十卷

　　孔子二十二世孙猛所传。魏散骑常侍王肃为之注。肃辟郑学，猛尝受学于肃。肃从猛得此书，与肃所论多合，从而证之，遂行于世。云博士安国所得壁中书也，亦未必然。其间所载，多已见《左氏传》、《大戴礼》诸书云。肃，东海人，父朗。

　　△《曾子》二卷

　　凡十篇，具《大戴礼》，后人从其中录出别行。慈溪杨简注。

　　△《晏子春秋》十二卷

　　齐大夫平仲晏婴撰。《汉志》八篇，但曰《晏子》。《隋》、《唐》七卷，始号《晏子春秋》。今卷数不同，未知果本书否？

　　△《荀子》二十卷

　　楚兰陵令赵国荀况撰。《汉志》作《孙卿子》，云齐稷下祭酒。其曰“孙”者，避宣帝讳也。至杨倞始改为荀卿。

　　△《荀子注》二十卷

　　唐大理评事杨倞注。案刘向序，校中书三百二十二篇，以校除复重二百九十篇，定著三十二篇。《隋志》为十二卷。至倞始分为二十卷而注释之。淳熙中，钱佃耕道用元丰监本参校，刊之江西漕司，其同异著之篇末，凡二百二十六条，视他本最为完善。

　　△《贾子》十一卷

　　汉长沙王太傅洛阳贾谊撰。《汉志》五十八篇，今书首载《过秦论》，末为《吊湘赋》，余皆录《汉书》语，且略节谊本传于第十一卷中。其非《汉书》所有者，辄浅驳不足观，决非谊本书也。

　　△《盐铁论》十卷

　　汉庐江太守丞汝南桓宽次公撰。本始元年，召问贤良、文学，对愿罢盐铁、榷酤、均输，与御史大夫弘羊相诘难，于是止罢榷酤，而盐铁卒不变。故《昭纪赞》曰“议盐铁而罢榷酤”也。及宣帝时，宽推衍增广著数万言，凡六十篇，其末曰《杂论》班书取以为论赞，其言桑大夫据当世，合时变，上权利之略，虽非正法，钜儒宿学不能自解，博物通达之士也。呜呼，世之小人何尝无才！以《熙宁日录》言之，王安石之辩，虽曰儒者，其实桑大夫之流也。霍光号知时务，与民更始，而盐铁之议，乃俾先朝首事之臣，与诸儒议论，反覆不厌，或是或非，一切付之公论，而或行或否，未尝容心焉。以不学无术之人，而暗合乎《孟》、《庄子》父臣父政之义。曾谓元祐诸贤，而虑不及此乎！

　　△《新序》十卷

　　汉护都水使者光禄大夫刘向子政撰。舜、禹以来迄于周，嘉言善行，往往在焉。其书最为近古。

　　△《说苑》二十卷

　　刘向撰。序言臣向所校中书《说苑杂事》，除去与《新序》复重者，其余浅薄不中义理，别集以为百家后，今以类相从，更以造新事，凡二十篇，七百八十四章，号曰《说苑》，案《汉志》，刘向所序六十七篇，谓《新序》、《说苑》、《世说》、《列女传颂图》也。今本南丰曾巩序，言《崇文总目》存者五篇，从士大夫得十五篇，与旧为二十篇。未知即当时篇章否？《新苑》之名亦不同。

　　△《法言》十卷

　　汉黄门郎蜀扬雄子云撰。凡十三篇，篇各有序，本在卷末，如班固《叙传》，然今本分冠篇首，自宋咸始也。

　　△《法言注》十三卷、《音义》一卷

　　晋尚书郎李轨宏范注。此本历景祐、嘉祐、治平三降诏，更监学、馆阁两制校定，然后颁行。与建宁四注本不同。钱佃得旧监本刻之，与《孟》、《荀》、《文中子》为四书。

　　△《太玄经》十卷

　　扬雄撰，五业主事章陵宋衷仲子解诂，吴郁林太守陆绩公纪释文，晋尚书郎范望叔明解赞。案《汉志》，扬雄所叙三十八篇，《太玄》十九。本传三方、九州、二十七部、八十一家、七百二十九赞，分为三卷，有《首》、《冲》、《错》、《测》、《攡》、《莹》、《数》、《文》、《掜》、《图》、《告》十一篇，皆以解剥《玄》体，盖与本经三卷，共为十四。今《志》云十九，未详。初，宋、陆二家各依旧本解释，范望折中长短，或加新意，既成此注，乃以《玄首》一篇，加经赞之上；《玄测》一篇，附《赞》之下，为九篇，列为四卷。《首测》一序，仍载之第一卷之首。盖犹王弼离合《古易》之类也。卷首有陆续《述玄》一篇。本传尚有“二百四十三表”六字。

　　△《说玄》一篇

　　唐宰相河南王涯广津撰。《明宗》、《立例》、《揲法》、《占法》、《辨首》凡五篇。

　　△《太玄释文》一卷

　　相传自侯芭、虞翻、宋衷、陆绩互相增损，非后人所作也，吴秘尝作《音义》。岂即此耶？

　　△《太玄集注》六卷

　　司马光撰。自宋衷而下四家之外，有直昭文馆宋惟干注，天水尉陈渐《演玄》，司封郎吴秘《音义》，通前凡七家。集取其说，断以己意。

　　△《玄解》四卷、《玄历》一卷

　　右丞襄陵许翰崧老撰。所解十一篇，通温公注为十卷，仿韩康伯注《系辞》合王弼为全书之例也。大抵《玄首》如《彖》，《赞》如《爻》，《测》如《象》，《文》如《文言》，《攡》、《莹》、《掜》、《告》如《系辞》，《数》如《说卦》，《冲》如《序卦》，《错》如《杂卦》之类。其于《易》也，规规然拟之勤矣。《太玄历》者，亦翰所传，云温公手录，不著何人作。

　　△《申鉴》五卷

　　汉黄门侍郎颍川荀悦仲豫撰。献帝颇好文学，政在曹氏，恭己而已。悦志在献替，而谋无所用，乃作此书五篇奏之。其曰“教化之废，推中人而堕于小人之域；教化之行，引中人而纳于君子之涂”，古今名言也。

　　本传止载《政体》一篇，有曰“前鉴既明，后复申之”，故名。

　　△《中论》二卷

　　汉五官将文学北海徐干伟长撰。《唐志》六卷，今本二十篇，有序而无名氏。盖同时人所作。

　　△《孔丛子》七卷

　　孔氏子孙杂记其先世系言行之书也。《小尔雅》一篇，亦出于此。《中兴书目》称汉孔鲋撰，一名《盘盂》。案《孔光传》，夫子八世孙鲋，魏相顺之子，为陈涉博士，死陈下，则固不得为汉人。而其书纪鲋之没，第七卷号《连丛子》者，又记太常臧而下数世，迄于延光三年季彦之卒，则又安得以为鲋撰。案《儒林传》所载为博士者，又曰孔甲，颜注曰：“将名鲋，而字甲也。”今考此书称子鱼名鲋，陈人，或谓之子鲋，或称孔甲，然则颜监未尝见此书耶？《艺文志》有孔甲《盘盂》二十六篇，本注谓黄帝史，或曰夏帝孔甲，似皆非也。其书盖田所学者，与孔鲋初不相涉也。《中兴书目》乃曰“一名《盘盂》”，不知何据？岂以《汉志》所谓孔甲，即陈王博士之孔甲邪？

　　△《帝范》一卷

　　唐太宗撰。凡十二篇，以赐高宗。

　　△《中说》十卷

　　隋河汾王通仲淹撰。《唐志》五卷，今本第十卷有《文中子》家世、《房魏论礼乐事》、《书关子明事》及《王氏家书杂录》。旧传以此为前后序，非也。

　　△《中说注》十卷

　　太常丞阮逸天隐撰。

　　△《中说注》十卷

　　正议大夫淄川龚鼎臣辅之撰。自甲至癸为十卷，而所谓前后序者，在十卷之外，亦颇有所删取。李格非跋云，龚自谓明道间得唐本于齐州李冠，比阮本改正二百余处。

　　△《潜虚》一卷

　　司马光撰。言万物皆祖于虚，《玄》以准《易》，《虚》以准《玄》。

　　△《潜虚发微论》一卷

　　监察御史张敦实撰。凡九篇。

　　△《周子通书》一卷、《太极图说》一卷

　　广东提刑舂陵周敦颐茂叔撰。

　　△《周子通书遗文遗事》一卷

　　侍讲朱熹集次。刊于南康。

　　△《帝学》八卷

　　侍讲成都范祖禹淳父元祐中编集，上自三皇五帝，迄于本朝神宗。凡圣学事实皆具焉。

　　△《正蒙书》十卷

　　崇文校书长安张载子厚撰。凡十九篇。范育吕大临、苏昞为前后序，皆其门人也。又有待制胡安国所传，编为一卷，末有《行状》一卷。

　　△《经学理窟》一卷

　　张载撰。

　　△《西铭集解》一卷

　　张载作《订顽》、《砭愚》二铭，后更曰《东》、《西铭》，其《西铭》即《订顽》也。大抵发明理一分殊之旨。有赵师侠者，集吕大临、胡安国、张九成、朱熹四家之说为一编，刻之兴化军。

　　△《通书西铭集解》三卷

　　户部侍郎新昌王梦龙庆翔所集。

　　△《河南师说》十卷

　　尚书颍川韩元吉无咎以《河南雅言》、《伊川杂说》及诸家语录，里为十卷，以尹和靖所编为卷首。不若遗书之详订也。

　　△《山东野录》七卷

　　殿中丞临淄贾同公餗撰。本名罔，真宗御笔改之。盖祥符祀汾阴时，所放经明行修进士也。

　　△《程氏遗书》二十五卷、《附录》一卷、《外书》十三卷

　　朱熹集录二程门人李<籥页>端亻自而下诸家所闻见问答之语，附录行状、哀词、祭文之属八篇。其《年谱》，朱公所撰述也。《外书》则又二十五篇之所遗者。

　　△《皇极经世书》十二卷

　　邵雍尧夫撰。其学出于李之才挺之，之才受之穆修伯长，修受之种放明逸，放受之陈抟。盖数学也，曰《元会运世》，《以元经会》，《以运经世》，自帝尧至于五代，天下离合，治乱兴废，得失邪正之迹，以天时而验人事，以阴阳刚柔穷声音律吕，以穷万物之数。末二卷论所以为书之意，穷日月星辰、飞走动植之数，以尽天地万物之理；述皇王帝霸之事，以明大中至正之道。书谓之《皇极经世》，篇谓之《观物》，凡六十二篇。其子伯温为之叙系，具载《先天》、《后天》、《变卦》、《反对》诸图，又为《易学辨惑》一篇，叙传授本末真伪。然世之能明其学者，盖鲜焉。

　　△《观物外篇》六卷

　　康节门人太常寺簿张崏子望记其言，虽十才一二，而足以发明成书。

　　△《观物内篇》二卷

　　康节之子右奉直大夫伯温撰。即《经世书》之第十一、十二卷也。张氏曰：“先生《观物》有《内》、《外篇》。《内篇》，先生所著之书也；《外篇》，门人所记先生之言也。《内篇》理深而数略，《外篇》数详而理显。学先天者，当自《外篇》始。”先生诗云：“若无杨子天人学，安有庄周《内》、《外篇》。”以此知《外篇》亦先生之文，门人盖编集之耳。又曰：“《皇极经世》者，康节之《易》，先天之嗣也。《观物篇》立言广大，措意精微如《系辞》，然稽之以理，既无不通，参之以数，亦无不合。”

　　△《近思录》十四卷

　　朱熹、吕祖谦取周、程之书关于大体而切于日用者六百十九条，取“切问近思”之义，以教后学。

　　△《元城语录》三卷

　　右朝散郎维扬马永卿大年撰。永卿初仕亳州永城主簿，从寓公刘安世器之学，记其所闻之语。

　　△《刘先生谈录》一卷

　　知秀州韩瓘德全撰。瓘，亿之曾孙，缅之孙。官二浙，道睢阳，往来必见刘元城，记其所谈二十一则。

　　△《道护录》一卷

　　胡珵德辉所录刘元城语，凡十九则。以上三书皆刻章贡，末又有邵伯温、吕本中所记数事附焉。

　　△《庭闱稿录》一卷

　　即杨迥所录，当政和八年，其父亡恙时也。

　　△《龟山别录》二卷

　　不知何人所录。

　　△《龟山语录》五卷

　　延平陈渊几叟、罗从彦仲素、建安胡大原伯逢所录杨时中立语及其子迥稿。《录》共四卷。末卷为《附录》、《墓志》、《遗事》，顺昌廖德明子晦所集也。

　　△《尹和靖语录》四卷

　　冯忠恕、祈宽居之、吕坚中崇实所录尹焞彦明语。

　　△《胡氏传家录》五卷

　　曾几吉父、徐时动舜邻、杨训子中所记胡安国康侯问答之语，及其子宁和仲所录家庭之训。

　　△《无垢语录》十四卷、《言行编》、《遗文》共一卷

　　张九成子韶之甥于恕所编《心传录》，及其门人郎昱所记《日新录》。近时徐鹿卿德夫教授南安，复裒其言行，系以岁月，及遗文三十篇，附于末。

　　△《南轩语录》十二卷

　　蒋迈所记张栻敬夫语。

　　△《晞颜录》一卷

　　张栻取经传中凡言及颜子者，录为一编。

　　△《晦庵语录》四十六卷

　　著作佐郎陵阳李道传贯之，裒晦翁门人廖德明子晦而下三十二家，刻之九江。

　　△《晦庵续录》四十六卷

　　李太史之弟枢密性传成之，又得黄干直卿而下四十一家，及前录所无者并刻之，合贯之前录，益见该备矣。

　　△《节孝先生语》一卷

　　江瑞礼季恭所录山阳徐积仲车语。

　　△《童蒙训》一卷

　　中书舍人东莱吕本中居仁撰。

　　△《师友杂志》一卷、《杂说》一卷

　　吕本中撰。

　　△《胡子知言》一卷

　　五峰胡宏仁仲撰。文定公安国之季子，张南轩从之游。

　　△《忘筌书》二卷

　　浦城潘植子醇撰。多言《易》，亦涉异端，凡五十一篇。此书载《鸣道集》为九十二篇，附见者又十有三，而《馆阁书目》又称七十七篇，皆未详。

　　△《诸儒鸣道集》七十二卷

　　不知何人所集涑水、濂溪、明道、伊川、横渠、元城、上蔡、无垢以及江民表、刘子翚，潘子醇凡十一家，其去取不可晓。

　　△《兼山遗学》六卷

　　河南郭雍录其父忠孝之遗书。前二卷为《易蓍卦》，次为《九图》，又次《说春秋》，又次为《性说》三篇，末卷问答杂说。忠孝父子世系、出处本末，详见《易》类。

　　△《玉泉讲学》一卷

　　沙随程迥可久所记喻樗子才语。樗本末见《语孟》类。

　　△《周简惠圣传录》一卷

　　参政荆溪周葵惇义撰。自尧、舜至孔、孟圣传正统，为绝句诗二十章，而各著其说，自为一家，然无高论。

　　△《小学书》四卷

　　朱熹所集古圣格言、至论以教学者，皆成童幼志进学之序也。《内篇》曰《立教》、《明伦》、《敬身》、《稽古》，《外篇》曰《嘉言》、《善行》。

　　△《吕氏读书记》七卷

　　吕祖谦撰。乾道癸巳淳熙乙未家居日阅之书，随意手笔，或数字，或全篇。盖偶有所感发，或以备遗忘者。

　　△《阃范》十卷

　　吕祖谦撰。集经、史、子、传，发明人伦之道，见于父子、兄弟之间者为一篇。时教授严州，张南轩守郡，實为之序。

　　△《少仪外传》二卷

　　吕祖谦撰。杂取经传嘉言善行，切于立身应世者，皆博学切问之事也，而大要以谨厚为本。

　　△《辨志录》一卷

　　△《尊孟辨》七卷

　　建安余允文隐之撰。以司马公有《疑孟》及李遘泰伯《常语》、郑厚叔友《折衷》，皆有非孟之言，故辨之，为五卷。后二卷则王充《论衡刺孟》及东坡《论语说》中与《孟子》异者，亦辨焉。

　　△《先圣大训》六卷

　　龙图阁学士慈溪杨简敬仲撰。取《礼记》、《家语》、《左传》、《国语》而下诺害，凡称孔子之言，皆类为此编。然圣人之言，旨意未易识也。“丧欲速贫，死欲速朽”，自门弟子已不能知其有为而言，况于百氏所记，其间浅陋依托，可胜道哉！多闻阙疑，庶乎其弗畔也。

　　△《已易》一卷

　　杨简撰。

　　△《慈湖遗书》三卷

　　杨简撰。前二卷杂说：末一卷遗文。慈湖之学，专主乎心之精神，是谓圣一，语其诲人惟欲发明本心而有所觉。然其称学者之觉，亦颇轻于印可。盖其用功偏于上达，受人之欺而不疑。窃尝谓诚明一理，焉有诚而不明者乎？当淳熙中，象山陆九渊之学盛行于江西，朱侍讲不然之。朱公于前辈不肯张无垢，于同流不肯陆象山，为其本原未纯故也。象山之后，一传而慈湖，遂如此。甚矣，道之不明，贤知者过之也！

　　△《明伦集》十卷

　　高安涂近止撰。取经传言行之要，以孝为本，推而广之为十篇。涂有子登科，得初品官致仕。

　　△《心经法语》一卷

　　参政建安真德秀希元撰。集圣贤论心格言。

　　△《三先生谧议》一卷

　　嘉定中，魏了翁华父为潼川宪，奏请赐周、程谧。宝庆守李大谦集而刻之，并及诸郡祠堂记文。

　　△《言子》三卷

　　言偃，吴人，相传所居在常熟县。庆元间，邑宰孙应时季和始为立祠，求朱晦翁为记。近新昌王爚伯晦复裒《论语》诸书所载问答为此书。邑中至今有言氏，亦买田教养之。

　　○道家类

　　△《老子道德经》二卷

　　周柱下史李耳伯阳撰。昔人言谧曰“聃”，故世称老聃。然“聃”之为训，耳漫无轮也，似不得为谥。

　　△《御注老子》二卷

　　徽宗皇帝御制。

　　△《老子注》二卷

　　魏王弼撰。魏、晋之世，玄学盛行，弼之谈玄，冠于流辈，故其注《易》，亦多玄义。晁说之以道曰：“弼本深于《老子》，而《易》则未也。其于《易》多假诸《老子》之旨，而《老子》无资于《易》，其有余不足之迹可见矣。”世所行《老子》，分《道德经》为上、下卷。此本《道德经》且无章目，当是古本。

　　△《老子道德论述要》二卷

　　司马光撰。太史公曰老子著书言道德之意。后人以其篇首之文名。上篇曰《道》，下篇曰《德》。夫道德连体，不可偏举，合从本名。温公之说如此。其不曰“经”而曰“论”，亦公新意也。

　　△《老子新解》二卷

　　苏辙撰。东坡跋曰：“使战国有此书，则无商鞅、韩非；使汉初有此书，则孔老为一；使晋、宋间有此书，则佛老不为二。”

　　△《老子解》二卷

　　叶梦得撰。其说曰：“孔子称窃比于我老彭，孟子辟杨、墨，而不及老氏。老氏之书，孔、孟所不废也。”所解生之徒十有三，死之徒十有三，以为四肢九窍，本《韩非子解老》之说。

　　△《易老通言》十卷

　　程大昌撰。其序言名为训《老》，而实该《六经》，故曰《易老通言》，《易》在而《六经》皆在矣。盖以《易》为《六经》之首也。

　　△《列子》八卷

　　郑人列御寇撰。穆公时人。

　　△《列子注》八卷

　　晋光禄勋张湛处度撰。

　　△《列子释文》二卷

　　唐当涂县丞殷敬顺撰。

　　△《庄子》十卷

　　蒙漆园吏宋人庄周撰。案《史记》与齐宣、梁惠同时，则亦当与孟子相先后矣。

　　△《庄子注》十卷

　　晋太傅主簿河南郭象子玄撰。案本传，向秀解义未竟而卒，颇有别本迁流，象窃以为己注，乃自注《秋水》、《至乐》二篇，又易《马蹄》一篇，其余点定文句而已。其后秀义别出，故今有向、郭二《庄》，其义一也。然向义今不传，但时见陆氏《释文》。

　　△《庄子音义》三卷

　　唐陆德明撰。即《经典释文》二十六至二十八卷。

　　△《庄子疏》三十卷

　　唐道士西华法师陕郡成玄英子实撰。玄英隐东海，贞观五年召至京师，永徽中流郁州，不知坐何事。《唐艺文志》云。

　　△《鬻子》一卷

　　鬻熊为周文王师，封于楚，为始祖。《汉志》云尔。书凡二十二篇，今书十五篇。陆佃农师所校。

　　△《鬻子注》一卷

　　唐郑县尉逢行珪撰。止十四篇，盖中间以二章合而为一，故视陆本又少一篇。此书甲乙篇次。皆不可晓，二本前后亦不同。姑两存之。

　　△《关尹子》九卷

　　周关令尹喜，盖与老子同时，启老子著书言道德者。案《汉志》有《关尹子》九篇，而《隋》、《唐》及《国史志》皆不著录，意其书亡久矣。徐藏子礼得之于永嘉孙定，首载刘向校定序，篇末有葛洪后序。未知孙定从何传授，殆皆依托也。序亦不类向文。

　　△《亢仓子》三卷

　　何粲注。首篇所载与《庄子·庚桑楚》同。“亢仓”者，“庚桑”声之变也，其余篇亦皆依托。唐柳子厚辨其非刘向，班固所录，是矣。今《唐志》有王士元《亢仓子》二卷，注云天宝元年，诏号《庄子》为《南华真经》、《列子冲虚》、《文子》《通玄》、《亢仓子洞灵真经》。然《亢仓子》求之不获，襄阳处士王士元谓《庄子》作《庚桑子》、太史公《列子》作《亢仓子》，其实一也。乃取诸子文义类者补其亡。然则今之《亢仓》，士元为之也。宗元唐人，岂偶不之知耶？

　　△《文子》十二卷

　　题默希子注。案《汉志》有《文子》九篇。老子弟子，与孔子同时，而称周平王问，似依托者也。又案《史记货殖传》徐广注：“计然，范蠡师，名钘。”裴駰曰：“计然，葵邱濮上人，姓辛氏，字文子。”默希子引以为据。然自班固时已疑其依托，况又未必当时本书乎？至以文子为计然之字，尤不可考信。柳子厚亦辨其为驳书，而亦颇有取焉。默希子不著名氏，晁公武曰唐徐灵府自号也。

　　△《鹖冠子》三卷

　　陆佃解。案《汉志》，鹖冠子，楚人，居深山，以鹖为冠。今书十九篇，韩吏部称十有六篇，故陆谓非其全也。韩公颇道其书，至柳柳州则曰尽鄙浅言也，好事者伪为其书，反用《鵩赋》以文饰之。其好恶不同如此。自今考之，柳说为长。

　　△《抱朴子》二十卷

　　晋句漏令丹阳葛洪稚川撰。洪所著书，《内篇》言神仙黄白变化之事，《外篇》驳难通释。此二十卷者，《内篇》也。《馆阁书目》有《外篇》五十卷。

　　△《坐忘论》一卷

　　唐逸人河内司马承祯子微撰。言坐忘安心之法凡七条，并《枢翼》一篇，以为修道阶次。其论与释氏相出入。

　　△《天隐子》一卷

　　司马子微作序，言不知其何许人，著书八篇，修炼形气，养和心灵，长生久视，无出此书。今观其言，殆与《坐忘论》相表里。岂“天隐”云者，托之别号欤？

　　△《玄真子外篇》三卷

　　唐隐士金华张志和撰。《唐志玄真子》十二卷，今才三卷，非全书也。既曰《外篇》，则必有《内篇》矣。志和事迹，详见余所集碑传。

　　△《无能子》三卷

　　不著名氏。《唐志》云光启中隐民间，盖其自序云尔。

　　△《庄子义》十卷

　　参政清源吕惠卿吉父撰。元丰七年，先表进《内篇》，其余盖续成之。

　　△《庄子十论》一卷

　　题李士表撰。未详何人。


直斋书录解题·卷十 
○法家类

　　△《管子》二十四卷

　　齐相管夷吾撰。唐房玄龄注。案《汉志》，《管子》八十六篇，列於道家。《隋》、《唐志》著之法家之首。今篇数与《汉志》合，而卷视《隋》、《唐》为多。管子似非法家，而世皆称管、商，岂以其操术用心之同故耶？然以为道则不类。今从《隋》、《唐志》。

　　△《商子》五卷

　　秦相卫公孙鞅撰。或称商君者，其封邑也。《汉志》二十九篇。今二十六篇，又亡其一。

　　△《慎子》一卷

　　赵人慎到撰。《汉志》四十二篇，先於申韩称之。《唐志》十卷，滕辅注。今麻沙刻本才五篇，固非全书也。案庄周、荀卿书皆称田骈、慎到。到，赵人；骈，齐人，见於《史记》列传。今《中兴馆阁书目》乃曰浏阳人。浏阳在今潭州，吴时始置县，与赵南北了不相涉，盖据书坊所称，不知何谓也。《崇文总目》言三十七篇。

　　△韩子二十卷

　　韩诸公子韩非撰。《汉志》五十五篇，今同。所谓《孤愤》、《说难》之属，皆在焉。

　　○名家类

　　△《公孙龙子》三卷

　　赵人公孙龙为白马非马、坚白之辨者也。其为说浅陋迂僻，不知何以惑当时之听。《汉志》十四篇，今书六篇。首叙孔穿事，文意重复。

　　△《邓析子》二卷

　　郑人邓析。《左氏传》郑驷歂嗣子太叔为政，杀邓析，而用其竹刑，即此人也。《列子》、《荀子》以为子产所杀，颜师古辨之矣。

　　△《尹文子》三卷

　　齐人尹文撰。《汉志》齐宣王时人，先公孙龙。今本称仲长氏撰定，魏黄初末得於缪熙伯；又言与宋钘、田骈同学於公孙龙，则不然也。龙书称尹文乃借文对齐宣王语，以难孔穿，其人当在龙先。班《志》言之是矣。仲长氏，即统也耶？熙伯名袭。

　　△《人物志》三卷

　　魏散骑常侍邯郸刘劭孔才撰。梁儒林祭酒燉煌刘昺注。《梁史》无刘昺，《中兴书目》云尔。晁氏云伪凉人。

　　△《广人物志》十卷

　　唐乡贡进士京兆杜周士撰。叙武德至贞元选举荐进人物事实，凡五十五科。

　　○墨家类

　　△《墨子》三卷

　　宋大夫墨翟撰。孟子所谓邪说诐行，与杨朱同科者也。韩吏部推尊氏，而《读墨》一章，乃谓孔、墨相为用，何哉？《汉志》七十一篇，《馆阁书目》有十五卷六十一篇者，多讹脱，不相联属。又二本，止存十三篇者，当是此本也。方杨、墨之盛，独一孟子讼言非之，谆谆焉惟恐不胜。今杨朱书不传，《列子》仅存，其余墨氏书传於世者亦止於此。《孟子》越百世益光明，遂能上配孔氏，与《论语》并行，异端之学，安能抗吾道哉！

　　○纵横家类

　　△《鬼谷子》三卷

　　战国时，苏秦、张仪所师事者，号鬼谷先生，其地在颍川阳城，名氏不传於世。此书《汉志》亦无有，《隋》、《唐志》始见之，《唐志》则直以为苏秦撰，不可考也。《隋志》有皇甫谧、乐一二家注，今本称陶弘景注。

　　○农家类

　　农家者流，本於农稷之官，勤耕桑以足衣食。神农之言，许行学之，汉世野老之书，不传於后，而《唐志》著录，杂以岁时月令及相牛马诸书，是犹薄有关於农者。至於钱谱、相贝、鹰鹤之属，於农何与焉？今既各从其类，而花果栽植之事，犹以农圃一体，附见於此，其实则浮末之病本者也。

　　△《齐民要术》十卷

　　后魏高阳太守贾思勰撰。起自耕农，终於醯醢资生之业，靡不毕书，凡九十三篇。其曰“治生之道，不仕则农”，盖名言也。

　　△《山居要术》三卷

　　称王■〈日攵〉撰。《馆阁书目》作王旻。皆莫知何时人也。

　　△《四时纂要》五卷

　　唐韩谔撰。虽曰岁时之书，然皆为农事也。《蚕书》二卷孙光宪撰。光宪事迹，见小说类。

　　△《秦少游蚕书》一卷

　　见少游《淮海集》第六卷。序略曰：予闲居，妇善蚕，从妇论蚕，作《蚕书》。考之《禹贡》，扬、梁、幽、雍不贡茧物，兖篚织文，徐篚玄缎缟，荆篚玄纁玑组，豫篚织纩，青篚檿丝，皆茧物也。而桑土既蚕，独言於兖，然则九州蚕事，兖为最乎？予游济、河之间，见蚕者豫事时作，一妇不蚕，此屋詈之。故知兖人可为蚕师。今予所书，有与吴中蚕家不同者，皆得之兖人也。

　　△《禾谱》五卷

　　宣德即温陵曾安止移忠撰。东坡所为赋《秧马歌》也。谓《禾谱》文既温雅，事亦详实，惜其不谱农器，故以此歌附之。安止，熙宁进士，尝为彭泽令。右丞黄履安中誌其墓。

　　△《农器谱》三卷、《续》二卷

　　未阳令曾之谨撰。安止之侄孙也。追述东坡作歌之意为此编。周益公为之序，陆务观亦作诗题其后。

　　△《农书》三卷

　　称西山隐居全真子陈旉撰。未详何人。其书曰《田》、曰《牛》、曰《蚕》。洪庆善为之后序。

　　△《耕桑治生要备》二卷

　　左宣教即通判横州何先觉撰。绍兴癸酉序。

　　△《耕织图》一卷

　　於潜令鄞楼璹寿玉撰。攻愧参政之伯父也。

　　△《竹谱》一卷

　　武昌戴凯之庆预撰。皆四字语。

　　△《筍谱》一卷

　　僧赞甯撰。

　　△《梦溪忘怀录》三卷

　　沈括存中撰。自称梦溪丈人。括坐永乐事閒废。晚岁乃以光禄卿分司卜居京口之梦溪，有水竹山林之适。少有《怀山录》，可资居山之乐者，辄记之。自谓今可忘于怀矣，故名《忘怀录》。

　　△《越中牡丹花品》二卷

　　僧仲休撰。其序言：越之所好尚惟牡丹，其绝丽者三十二种，始乎郡斋，豪家名族，梵宇道宫，池台水榭，植之无间。来赏花者，不问亲疏，谓之看花局。泽国此月多有轻云微雨，谓之养花天。里语曰，弹琴种花，陪酒陪歌。末称丙戌岁八月十五日移花日序。丙戍者，当是雍熙三年也。越在国初繁富如此，殆不减洛中。今民贫至骨，种花之风遂绝。何今昔之异耶？其故有二：一者镜湖为田，岁多不登；二者和买土著，数倍常赋。势不得不贫也。

　　△《牡丹谱》一卷

　　欧阳修撰。少年为河南从事，目击洛花之盛，遂为此谱。蔡君谟书之，盛行於世。

　　△《冀王宫花品》一卷

　　题景祐元年沧州观察使记。以五十种分为三等九品，而“潜溪绯”、“平头紫”居正一品，“姚黄”反居其次，不可晓也。

　　△《吴中花品》一卷

　　庆历乙酉赵郡李英述。皆出洛阳花品之外者，以今日吴中论之，虽曰植花，未能如承平之盛也。

　　△《花谱》二卷

　　荣阳张峋子坚撰。以花有千叶、多叶，黄、红、紫、白之别，类以为谱，凡千叶五十八品，多叶六十二品，又以芍药附其末。峋与其弟岷子望同登进士第。岷尝从邵康节学。

　　△《牡丹芍药花品》七卷

　　不著名氏。录欧公及仲休等诸家《牡丹谱》、孔常甫《芍药谱》，共为一编。

　　△《洛阳贵尚录》一卷

　　殿中丞新安丘濬道源撰。专为牡丹作也。其书援引该博而迂怪不经。濬，天圣五年进士，通数知未来，寿八十一，及敛衣空，人以为尸解。《新安志》云尔。

　　△《芍药谱》一卷

　　中书舍人清江刘攽贡父撰。

　　△《芍药图序》一卷

　　待制新淦孔武仲常甫撰。

　　△《芍药谱》一卷

　　知江都县王观通叟撰。三家皆述维扬所产花之盛。

　　△《荔枝谱》一卷

　　端明殿学士莆田蔡襄君谟撰，且书而刻之，与《牡丹记》并行。闽无佳石，以板刊，岁久地又湿，皆蠢朽，至今犹藏其家，而字多不完，可惜也。

　　△《荔枝故事》一卷

　　无名氏。

　　△《增城荔枝谱》一卷

　　亦无名氏。其序言福唐人，熙宁九年承乏增城，多植荔枝，盖非峤南之“火山”，实类吾乡之“晚熟”。搜境内所出得百余种，其初亦得闽中佳种植之，故为是谱。

　　△《四时栽接花果图》一卷

　　无名氏。

　　△《桐谱》一卷

　　铜陵逸民陈翥撰。皇祐元年序。

　　△《何首乌传》一卷

　　初见唐《李翱集》，今后人增广之耳。

　　△《海棠记》一卷

　　吴人沈立撰。

　　△《菊谱》一卷

　　彭城刘蒙撰。凡三十五品。

　　△《菊谱》一卷

　　史正志志道撰。孝庙朝为发运使者也。

　　△《范村梅菊谱》二卷

　　范成大至能撰。有园在居第之侧，号范村。

　　△《橘录》三卷

　　知温州延安韩彦直子温撰。世忠长子也。

　　△《糖霜谱》一卷

　　逐宁王灼晦叔撰。言四方所产，辽宁为冠。灼自号颐堂。

　　△《蟹谱》二卷

　　称怪山傅肱子翼撰。嘉祐四年序。“怪山”者，越之飞来山也。

　　△《蟹略》四卷

　　高似孙续古撰。

　　○杂家类

　　△《吕氏春秋》二十六卷

　　秦相吕不韦撰。后汉高诱注。其书有十二纪、八览、六论。十二纪者，即今《礼记》之《月令》也。

　　△《淮南鸿烈解》二十一卷

　　汉淮南王安与宾客撰。后汉太尉许慎叔重注。案《唐志》又有高诱注。今本既题许慎记上，而详序文则是高诱，不可晓也。序言自诱之少，从同县卢君受其句读。卢君者，植也。与之同县，则诱乃涿郡人。又言是建安十年辟司空掾，东郡濮阳令，十七年迁监河东。则诱乃汉末人，其出处略可见。

　　△《子华子》十卷

　　称晋人程本，字子华，与孔子同时。考前世史志及诸家书目，并无此书，盖假讬也。《馆阁书目》辨之当矣。《家语》有孔子遇程子，倾盖赠束帛之事。而《庄子》亦载子华子见昭僖侯一则，此其姓字之所从出。昭僖与孔子不同时也。《庄子》固寓言，而《家语》亦未可考信。班固《古今人表》亦无之。使果有其人，遇合於夫子，班固岂应见遗也？其文不古，然亦有可观者，当出於近世能言之流，为此以玩世尔。

　　△《论衡》三十卷

　　汉上虞王充仲任撰。肃宗时人。仕为州从事治中。初著书八十五篇，释物类同异，正时俗嫌疑。蔡邕、王朗初传之时，以为不见异人，当得异书。自今观之，亦未见其奇也。

　　△《女诫》一卷

　　汉曹世叔妻班昭撰。固之妹也。俗号传“《女孝经》”。

　　△《潜夫论》十卷

　　汉安定王符节信撰。

　　△《风俗通义》十卷

　　汉泰山太守汝南应劭仲远撰。《唐志》二十卷。今惟存十卷，余略见庾仲容《子钞》。

　　△《蒋子万机论》二卷

　　魏太尉平河蒋济子通撰。案《馆阁书目》卷五十五篇。今惟十五篇，恐非全书也。

　　△《博物志》十卷

　　晋司空范阳张华茂先撰。多奇闻异事。华能辨龙鲊，识剑气，其学固然也。

　　△《古今注》三卷

　　晋太傅丞崔豹正熊撰。

　　△《孙子》十卷

　　题晋孙绰兴公撰。恐依托。《唐志》及《中兴书目》并无之。余从程文简家借录。

　　△《刘子》五卷

　　刘书孔昭撰。播州录事参军袁孝政为序。凡五十五篇。案《唐志》十卷，刘勰撰。今序云画伤已不遇，天下陵迟，播迁江表，故作此书。时人莫知，谓为刘勰，或曰刘歆、刘孝标作，孝政之言云尔。终不知画为何代人。其书近出，传记无称，莫详其始末，不知何以知其名画而字孔昭也。

　　△《金楼子》十卷

　　梁元帝绎世诚为湘东王时所述也。杂记古今闻见。末一卷为自序。

　　△《瑞应图》十卷

　　不著名氏。案《唐志》有孙柔之《瑞应图记》、熊理《瑞应图谱》各三卷，顾野王《符瑞图》十卷，又《祥瑞图》十卷。今此书名与孙、熊同，而卷数与顾合，意其野王书也。其间亦多援孙氏以为注。《中兴书目》有《符瑞图》二卷，定著为野王。又有《瑞应图》十卷，称不知作者，载天地瑞应诸物，以类分门。今书正尔，未知果野王否？又云或题王昌龄。至李淑《书目》，又直以为孙柔之，其为昌龄或不可知，而此书多引孙氏，则决非柔之矣。又恐李氏书别一家也。

　　△《子钞》三十卷

　　梁尚书左丞颍川庚仲容子仲撰。所取诸子之书百有五家，其间颇有与今世见行书不同者，而亡者亦多矣。

　　△《意林》三卷

　　唐大理评事扶风马总会元撰。以庚《钞》增损裁择为此书。总后宦达，尝副裴晋公平淮西者也。

　　△《颜氏家训》七卷

　　北齐黄门侍郎琅邪颜之推撰。古今家训以此为祖，而其书崇尚释氏，故不列於儒家。

　　△《匡谬正俗》八卷

　　唐秘书监琅邪颜籀师古撰。其子符玺郎扬庭永徽二年表上之。

　　△《刊谬正俗跋》八卷

　　莆田郑樵撰。

　　△《理道要诀》十卷

　　唐宰相杜佑撰。凡三十三篇，皆设问答之辞。末二卷记古今异制，盖於《通典》中撮要，以便人主观览。

　　△《造化权舆》六卷

　　唐丰王府法曹赵自勔撰。天宝七年表上。陆农师著《埤雅》颇采用之，其孙务观尝两为之跋。余求之久不获，己亥岁从吴门天庆《道藏》中借录。

　　△《祝融子两同书》二卷

　　不著名氏。《中兴书目》云唐吴筠撰。《唐·艺文志》同，但入小说类。又案《崇文总目》以为罗隐撰，未详。其书采孔、老为内外十篇。祝融者，谓鬻子，为诸子之首也。

　　△《刊误》二卷

　　唐国子祭酒李涪撰。

　　△《资暇集》二卷

　　唐李匡文济翁撰。

　　△《兼明书》二卷

　　唐国子太学博士丘光庭撰。

　　△《苏氏演义》十卷

　　唐光启进士武功苏鹗德祥撰。此数书者皆考究书传，订正名物，辨证讹谬，有益见闻。尤梁溪以家藏本刻之当涂。

　　△《事始》三卷

　　唐吴王谘议弘文馆学士南阳刘存撰。

　　△《炙穀子》三卷

　　唐王睿撰。以《古今注》、《二仪实录》、《乐府解题》等书，删并为一编。△《伸蒙子》三卷唐校书郎长乐林慎思虔中撰。

　　△《中华古今注》三卷

　　后唐太学博士马缟撰。盖推广崔豹之书也。

　　△《格言》五卷

　　南唐中书侍郎北海韩熙载权叔言撰。

　　△《化书》六卷

　　南唐宰相卢陵宋斋邱子嵩撰。

　　△《物类相感志》一卷

　　僧赞宁撰。国初名释也。

　　△《耄智余书》三卷

　　太子少保致仕澶渊晁迥德远撰。迥善养生，兼通释、老书，年至八十四，子孙多闻人。

　　△《昭德新编》一卷

　　晁迥撰。“昭德”者，京师居第坊名也。晁氏子孙皆以为称。

　　△《聱隅子》二卷

　　蜀人黄晞撰。聱隅，其自号也。本朝仁宗时人。书名《歔欷琐微论》，凡十篇。

　　△《宋景文笔记》一卷

　　翰林学士安陆宋祁子京撰。

　　△《近事会元》五卷

　　李上友撰。自唐武德至周显德，杂事细务皆记之。

　　△《徽言》三卷

　　司马光手钞诸子书，题其末曰：“余此书类举人所钞书，然举人所钞猎其辞，余所钞核其意；举人志科名，余志道德。”其书“迂叟年六十八”，盖公在相位时也。方机务填委，且将属疾，而好学不厌，克勤小物如此。所钞自《国语》而下六书，其目三百一十有二，小楷端重，无一笔不谨，百世之下，使人肃然起敬。真迹藏邵康节家，其诸孙遵守。汉嘉从邵氏借刻，携其板归越，今在其群从述尊古家。

　　△《泣岐书》三卷

　　蜀人龙昌期撰。称“上昭文相公”。有后序，言求荐进之意。

　　△《天保正名论》八卷

　　龙昌期撰。其学迂僻，事非周公，妄人也。

　　△《事物纪原》二十卷

　　不著名氏。《中兴书目》十卷，开封高承撰，元丰中人。凡二百七十事。今此书多十卷且数百事，当是后人广之耳。

　　△《孔氏杂说》一卷

　　清江孔平仲毅甫撰。

　　△《晁氏客语》一卷

　　晁说之以道撰。

　　△《广川家学》三十卷

　　中书舍人董弅令升撰。述其父逌之学。

　　△《石林家训》一卷

　　叶梦得少蕴撰。

　　△《石林过庭录》二十七卷

　　叶梦得与诸子讲说者，其中子模编辑之。

　　△《程氏广训》六卷

　　中书舍人三衢程俱致道撰。

　　△《艺苑雌黄》二十卷

　　建安严有翼撰。大抵辨正讹谬，故曰“雌黄”。其目：《子史》、《传注》、《诗词》、《时序》、《名数》、《声画》、《器用》、《地理》、《动植》、《神怪》、《杂事》，卷为二十，条凡四百条，砚冈居士唐稷序之。有翼尝分教泉、荆二郡。

　　△《缃素杂记》十卷

　　建安黄朝英士俊撰。有陈与者为之序，言甲辰六试礼部不利，盖政、宣中士子也。其书亦辨正名物，而学颇迂僻。言《诗》“芍药”“握椒”之义，鄙亵不典。王氏之学，前辈以资戏笑，而朝英以为得诗人深意，其识可见矣。

　　△《圣贤眼目》一卷

　　曲阿洪兴祖庆善撰。摘取经、子数十条，以己见发明之。

　　△《义林》一卷

　　眉山程敦厚子山撰。其上世东坡外家也。子山为人凶险，与眉守邵溥有隙，以匹绢为匿名书，诬以罪状，抵帅萧振。振逮溥系狱鞫之。或教溥一切诬服，得不以锻炼死狱。上朝议以匿名不当受，而制司非得旨不应擅逮系郡守，遂两罢之。溥虽得弗问，而终无以自明，愤诉於天。子山之居极壮丽，一夕烬於火。后附秦桧至右史，后复得罪，谲知安远县以没。

　　△《弟子职等五书》一卷

　　漳州教授张时举以《管子弟子职》篇，班氏《女诫》，吕氏《乡约》、《乡礼》，司马氏《居家杂仪》合为一编。

　　△《演蕃露》十四卷、《续》六卷

　　程大昌泰之撰。初在馆中见《蕃露》书，以为非，说见春秋类。又引《古今注》“冕旒缀玉下垂如繁露”，然盖与《玉杯》、《竹林》同为讬物名篇，可想见也。今日《演蕃露》，意古之《蕃露》与《尔雅》、《释名》、《广雅》、《刊误正俗》之类云尔。

　　△《考古编》十卷、《续编》十卷

　　程大昌撰。上自《诗》、《书》，下及史传，世俗杂事有可考见者，皆笔之。△《楚泽丛语》八卷右迪功郎李蓍吉先撰。不知何人作，其书专辟孟子。绍兴中撰进。大意以为王氏之学出於孟氏。然王氏信有罪矣，孟氏何与焉。此论殆得於晁景迂之微意。

　　△《容斋随笔》、《续笔》、《三笔》、《四笔》各十六卷、《五笔》十卷

　　翰林学士鄱阳洪迈景卢撰。每编皆有小序。《五笔》未成书。

　　△《续颜氏家训》八卷

　　左朝请大夫李正公撰。皆用颜氏篇目而增广之。

　　△《习学记言》五十卷

　　宝文阁学士龙泉叶适正则撰。自《六经》、诸史、子以及文鑑皆有论说，大抵务为新奇、无所蹈袭。其文刻削精工，而义理未得为纯明正大也。自孔子之外，古今百家随其浅深，咸有遗论，无得免者。而独於近世所传《子华子》笃信推崇之，以为真与孔子同时，可与《六经》并考，而不悟其为伪也。且既曰其书甚古，而文与今人相近，则亦知之矣。远自《七略》，下及《隋》、《唐》、《国史》诸志、李邯郸诸家书目皆未之有，岂不足以验其非古，出於近世好事能文者之所为，而反谓孟、荀以来无道之者，盖望而弃之也。不亦惑乎！

　　△《准斋杂说》一卷

　　钱塘吴如愚撰。

　　△《灌畦暇语》一卷

　　不知作者，杂取史传事，略述己意。

　　△《忘筌书》二卷

　　潘植子醇撰。新安所刻本凡八十二篇，与《馆阁书目》、《诸儒鸣道集》及余家写本篇数皆不同。本已见儒家，而《馆目》置之杂家者，以其多用释、老之说故也。今亦别录於此。

　　△《袁氏世范》三卷

　　乐清令三衢袁采君载撰。


 
  
直斋书录解题·卷十一 
○小说家类

　　△《神异经》一卷

　　称东方朔撰。张茂先传。

　　△《十洲记》一卷

　　亦称东方朔撰。二书诡诞不经，皆假讬也。《汉书》本传叙朔之辞，末言刘向所录朔书具是矣，世所传他事皆非也。赞又言，朔之谈谐，其事浮浅，行於众庶，而后世好事者，因取奇言怪语附著之朔，故详录焉。史家欲祛妄惑，可谓阴矣。

　　△《洞冥记》四卷、《拾遗》一卷

　　东汉光禄大夫郭宪子横撰。题《汉武别国洞冥记》，其《别录》又於《御览》中钞出，然则四卷亦非全书也。凡若是者，藏书之家备名数而已，无之不足为损，有之不足为益，况於详略，尤非所计也。《唐志》入神仙家。

　　△《拾遗记》十卷

　　晋陇西王嘉子年撰。萧绮序录。

　　△《名山记》一卷

　　亦称王子年，即前之第十卷。大抵皆诡诞。嘉，符秦时人，见《晋书艺术传》。

　　△《殷芸小说》十卷

　　宋殷芸撰。《邯郸书目》云或题刘餗，非也。今此书首题秦、汉、魏、晋、宋诸帝，注云齐殷芸撰，非刘餗明矣。故其序事止宋初，盖於诸史传记中钞集。或称商芸者，宣祖庙未祧时避讳也。

　　△《世说新语》三卷、《叙录》二卷

　　宋临川王刘义庆撰，梁刘峻孝标注。《叙录》者，近世学士新安汪藻彦章所为也，首为《考异》，继列人物世谱、姓氏异同，末记所引书目。按《唐志》作八卷，刘孝标续十卷，自余诸家所藏卷第多不同，《叙录》详之。此本董令升刻之严州，以为晏元献公手自校定，删去重复者。

　　△《续齐谐记》一卷

　　梁奉朝请吴均撰。齐谐志怪，本《庄子》语也。《唐志》又有东阳无疑《齐谐志》，今不传。此书殆续之者欤？

　　△《北齐还冤志》二卷

　　颜之推撰。

　　△《古今同姓名录》一卷

　　梁元帝撰。有陆善经者续之至五代时。

　　△《朝野佥载》一卷

　　唐司门郎中饶阳张鷟文成撰。其书本三十卷。此特其节略尔，别求之未获。鷟自号“浮休子”。

　　△《补江总白猿传》一卷

　　无名氏。欧阳纥者，询之父也。询貌类狝猿，盖尝与长孙无忌互相嘲谑矣。此传遂因其嘲，广之以实其事，讬言江总，必无名子所为也。

　　△《冥报记》二卷

　　唐吏部尚书京兆唐临本德撰。

　　△《刘餗小说》三卷

　　唐右补阙刘余鼎卿撰。

　　△《隋唐嘉话》一卷

　　刘餗撰。

　　△《博异志》一卷

　　称谷神子，不知何人。所记初唐及中世事。

　　△《辨疑志》三卷

　　唐宣武行军司马吴郡陆长源撰。辨里俗流传之妄。

　　△《宣室志》十卷

　　唐吏部侍郎常山张读圣用撰。“宣室”者，汉文帝间鬼神之处也。

　　△《封氏见闻记》二卷

　　唐吏部郎中封演撰。前纪典故，末及杂事，颇有可观。

　　△《刘公佳话》一卷

　　唐江陵少尹韦绚文明撰。刘公，禹锡也。绚，执谊之子。

　　△《戎幕闲谈》一卷

　　韦绚撰。为西川巡官，记李文饶所谈。

　　△《闻奇录》一卷

　　不著名氏，当是唐末人。

　　△《柳常侍言旨》一卷

　　唐柳珵撰。“常侍”者，其世父芳也。凡六章，末有《刘幽求》及《上清传》。

　　△《幽闲鼓吹》一卷

　　唐张固撰。

　　△《知命录》一卷

　　唐刘愿撰。凡二十事。

　　△《前定录》一卷

　　唐崇文馆校书锺辂撰。凡二十二事。别本又有《续录》二十四事。

　　△《甘泽谣》一卷

　　唐刑部郎中袁郊撰。所记凡九条，咸通戊子自序，以其春雨泽应，故有甘泽成谣之语，遂以名其书。

　　△《乾■〈月巽〉子》三卷

　　唐温庭筠飞卿撰。序言不爵不觥，非炰非炙，能悦诸心，聊甘众口，庶乎乾■〈月巽〉之义。“■〈月巽〉”与“馔”同字，从肉，见《古礼经》。

　　△《尚书故宝》一卷

　　唐李绰撰。又各《尚书谈录》。首言宝护尚书河东张公三代相门，谓嘉贞、延赏、弘靖也。弘靖，卢龙失御，贬宾客分司。绰，唐末人，未必及弘靖。弘靖之后文规、次宗、彦远，皆不登入座，未详所谓。《唐志》即以为廷赏，尤不然。

　　△《杂纂》一卷

　　唐李商隐义山撰。俚俗常谈鄙事，可资戏笑，以类相从。今世所称“杀风景”，盖出於此。又有别本稍多，皆后人附益。

　　△《卢氏杂记》一卷

　　唐卢言撰。

　　△《杜阳杂编》三卷

　　唐武功苏鹗德祥撰。

　　△《酉阳杂俎》二十卷、续十卷

　　唐太常少卿临淄段成式柯古撰。所记故多谲怪，其标目亦奇诡，如《天咫》、《玉格》、《壶史》、《贝编》、《尸穸》之类。成式，文昌之子。

　　△《卢陵官下记》二卷

　　段成式撰。为吉州刺史时也。

　　△《唐阙史》三卷

　　唐高彦休撰。自号参寥子，乾符中人。

　　△《北里志》一卷

　　唐学士孙棨撰。载平康狭邪事。

　　△《玉泉笔端》三卷又别一卷

　　不著名氏。有序，中和三年作。末有跋云扶风李昭德家藏之书也。即故淮海相公孙。又称黄巢陷洛之明年跋，亦不知何人。别一本号《玉泉子》，比此本少数条，而多五十二条。无序跋，录其所多者为一卷。

　　△《云溪友议》十二卷

　　唐范摅撰。自称五云溪人，咸通时。《唐志》三卷。

　　△《传奇》六卷

　　唐裴铏撰。高骈从事也。尹师鲁初见范文正《岳阳楼记》曰：“传奇体尔。”然文体随时，要之理胜为贵，文正岂可与传奇同日语哉！盖一时戏笑之谈耳。《唐志》三卷，今六卷，皆后人以其卷帙多而分之也。

　　△《三水小牍》三卷

　　唐皇甫牧遵美撰。天祐中人。三水者，安定属邑也。

　　△《醉乡日月》三卷

　　唐皇甫松子奇撰。唐人饮酒令，此书详载，然今人皆不能晓也。

　　△《异闻集》十卷

　　唐屯田员外郎陈翰撰。翰，唐末人，见《唐志》。而第七卷所载王魁乃本朝事，当是后人剿入之耳。

　　△《卓异记》一卷

　　称李翔撰。记当时君臣卓绝盛事。或云长城陈翱。

　　△《大唐说纂》四卷

　　不著名氏。分门类事若《世说》。止有十二门，恐非全书。

　　△《摭言》十五卷

　　唐王定保撰。专记进士科名事。定保，光化三年进士，为吴融子华婿，丧乱后入湖南，弃其妻弗顾，士论不齿。

　　△《广摭言》十五卷

　　乡贡进士何晦撰。其序言太岁癸酉下第於金陵凤台旅舍。癸酉者，开宝六年也。时江南犹未下，晦盖其国人欤？

　　△《金华子新编》三卷大理司直刘崇达撰。五代时人。记大中以后杂事。

　　△《耳目记》一卷

　　无名氏。《邯郸书目》云刘氏撰，未详其名。记唐末以后事。

　　△《唐朝新纂》三卷

　　融州副使石文德撰。

　　△《豪异秘纂》一卷

　　无名氏。所录五事，其扶余国王一则，即所谓虬须客者也。

　　△《纪闻谭》三卷

　　蜀潘远撰。《馆阁书目》按李淑作潘遗。今考《邯郸书目》亦作潘远，其曰“遗”者，本误也。所记隋、唐遗事。

　　△《北梦琐言》三十卷

　　黄州刺史陵井孙光宪孟文撰。载唐末、五代及诸国杂事。光宪仕荆南高从诲，三世在幕府。“北梦”者，言在梦泽之北也。后随继冲入朝。有荐於太祖者，将用为学士，未及而卒。光宪自号葆光子。

　　△《后史补》三卷

　　前进士高若拙撰。

　　△《野人闲话》五卷

　　成都景焕撰。记孟蜀时事，乾德三年序。

　　△《续野人闲话》二卷

　　不知作者。

　　△《开颜集》三卷

　　校书郎周文规撰。未知何时人。以《古笑林》多猥俗，乃於书史中钞出可资谈笑者，为此编。

　　△《洛阳搢绅旧闻记》五卷

　　丞相曹国张斋贤师亮撰。所录张全义治洛事甚详也。

　　△《太平广记》五百卷

　　太平兴国二年，诏学士李昉、扈蒙等修《御览》，又取野史、传记、故事、小说撰集，明年书成，名《太平广记》。

　　△《秘阁闲谈》五卷

　　起居舍人吴淑正仪撰。淑，丹阳人。

　　△《广卓异记》二十卷

　　乐史子正撰。

　　△《谈苑》十五卷

　　丞相宋庠公序所录杨文公亿言论。初，文公里人黄监从公游，纂其异闻奇说，名《南阳谈薮》。宋公删其重复，分为二十一门，改曰《谈苑》。

　　△《文会谈丛》一卷

　　题华阳上官融撰。不知何人。天圣五年序。

　　△《国老闲谈》二卷

　　称夷门君玉撰。不著姓。

　　△《洞微志》三卷

　　学士钱易希白撰。

　　△《乘异记》三卷

　　南阳张君房撰。咸平癸卯序，取“晋之《乘》”之义也。君房又有《脞说》，家偶无之。晁公武《读书志》以《脞说》为张唐英君房撰。又言君房《著名臣传》、《蜀梼杌》、《云笈七签》行於世。按君房，祥符、天禧以前人，杨大年改闲忙令所谓“紫微失却张君房”者，即其人也。常为御史属，坐鞫狱贬秩，因编修《七签》得著作佐郎。《七签》序自言君房盖其名，非字也。唐英字次功，熙、丰间人，丞相商英天觉之兄，作《名臣传》、《蜀梼杌》者，与君房了不相涉，不知晁何以合为一人也。其误明矣。

　　△《补妒记》八卷

　　称京兆王绩编。不知何时人。古有宋虞之《妒记》等，今不传，故补之。自商、周而下，迄於五代，史传所有妒妇皆载之，末及神怪、杂说、文论等，最后有治妒二方，尤可笑也。

　　△《祖异志》十卷

　　信陵聂田撰。康定元年序。

　　△《括异志》十卷、后志十卷

　　襄国张师正撰。

　　△《郡阁雅言》二卷

　　赞善大夫潘若冲撰。

　　△《茅亭客话》十卷

　　江夏黄休复端本撰。所记多蜀事。别有《成都名画记》。盖蜀人也。

　　△《嘉祐杂志》三卷

　　修起居注陈留江休复邻几撰。

　　△《梦溪笔谈》二十六卷

　　沈括存中撰。其序言退居绝过从，所与谈者，惟笔砚而已。

　　△《苕川子所记三事》一卷

　　不知何人。三事者，勃窣姑、王立、林果毅，皆异事也。未有韩虫儿一事，是欧阳公所记，偶录附此。

　　△《东斋记事》十卷

　　翰林学士蜀郡范镇景仁撰。

　　△《该闻录》十卷

　　成都李畋撰。张忠定公客也。熙宁中致仕归，与门人宾客燕谈，衮衮忘倦，门人请编录之。又名《归田录》。

　　△《纪闻》一卷

　　集贤殿修撰李复圭审言撰。淑之子也。

　　△《东坡手泽》三卷

　　苏轼撰。今俗本《大全集》中所谓《志林》者也。

　　△《艾子》一卷

　　相传为东坡作，未必然也。

　　△《龙川略志》六卷、《别志》四卷

　　苏辙撰。龙川者，循州也。

　　△《玉壶清话》十卷

　　僧文莹撰。

　　△《张芸叟杂说》一卷

　　吏部侍郎张舜民芸叟撰。

　　△《画墁集》一卷

　　张舜民撰。

　　△《洛游子》一卷

　　题司马光，非也。所称乐全子、齐物子，亦莫知何人。

　　△《麈史》三卷

　　司农少卿安陆王得臣彦辅撰。嘉祐四年进士。其序称政和乙未，行年八十，自号凤台子。盖王昭素之后，王铚性之之伯父也。《挥麈录》详载。

　　△《苏氏谈训》十卷

　　朝请大夫苏象先撰。述其祖魏公颂子容遗训。

　　△《续世说》三卷

　　孔平仲毅父撰。编宋至五代事，以续刘义庆之书也。

　　△《孙公谈圃》三卷

　　临江刘延世录高邮孙升君孚所谈。升，元祐中书舍人，坐党籍，谪汀州。

　　△《渑水燕谈》十卷

　　齐国王辟之圣涂撰。渑，齐水名，《春秋传》“有酒如渑”。辟之，治平四年进士。

　　△《乌台诗话》十三卷

　　蜀人朋九万录东坡下御史狱公案，附以初举发章疏及谪官后表章、书启、诗词等。

　　△《碧云騢》一卷

　　题梅尧臣撰。以厩马为书名，其说曰：“世以旋毛为丑，此以旋毛为贵，虽贵矣，病可去乎？”其不逊如此，圣俞必不尔也。所记载十余条，公卿多所毁讦，虽范文正亦所不免。或云实魏泰所作，讬之圣俞。王性之辨之甚详，而《邵氏闻见后录》乃不然之。

　　△《青箱杂记》十卷

　　朝散郎吴处厚撰。知汉阳军，笺注蔡确诗者也。后亦不显。

　　△《师友闲谈》一卷

　　李廌方叔撰。

　　△《剑溪野语》三卷

　　延平陈正敏撰。自号遁翁。别有《遁斋闲览》十四卷，未见。

　　△《冷斋夜话》十卷

　　僧惠共撰。所言多诞妄。

　　△《墨客挥犀》十卷、续十卷

　　不知名氏。

　　△《搜神秘览》三卷

　　京兆章炳文叔虎撰。

　　△《石林燕语》十卷

　　叶梦得少蕴撰。宣和五年所作也。

　　△《燕语考异》十卷

　　成都宇文绍奕撰。旧闻汪玉山尝辩驳《燕语》之误，而未之见也。

　　△《玉涧杂书》十卷

　　叶梦得撰。考其中所记，亦当在宣和时所作。玉涧者，石林山居涧水名也。△《严下放言》一卷叶梦得撰。休致后所作。

　　△《柏台杂著》一卷

　　石公弼撰。杂记典故等事。公弼本名公辅，改赐今名。为御史攻蔡京甚力，竟坐深文谪死。然本传言其议论反覆，非纯正者。

　　△《绀珠集》十二卷

　　朱胜非钞诸家传记、小说，视曾慥《类说》为略。

　　△《类说》五十卷

　　太府卿温陵曾慥端伯撰。所编传记小说，古今凡二百六十余种。

　　△《春渚纪闻》十卷

　　浦城何薳撰。自号寒青老农。东坡所荐为武学博士曰去非者，其父也。

　　△《曲洧旧闻》一卷、《杂书》一卷、《骫骳说》一卷

　　直秘阁新安朱弁少章撰。弁於晦庵为从父，建炎丁未使金，留十七年，既归而卒。《骫骳说》者，以续晁无咎《词话》，而晁书未见。

　　△《南游记旧》一卷

　　曾纡公衮撰。

　　△《翰墨丛纪》五卷

　　枢密睢阳滕康子济撰。

　　△《铁围山丛谈》五卷

　　蔡绦撰。谪郁林博白时所作。

　　△《萍洲可谈》三卷

　　吴兴朱彧无或撰。中书舍人服行中之子。宣和元年序。萍洲老圃，其自号也，在黄州，盖其乔寓之地，事见《齐安志》。而“彧”作“或”，字无惑，未详孰是。

　　△《砚冈笔志》一卷

　　唐稷撰。自号砚冈居士。

　　△《泊宅编》十卷

　　方勺仁声撰。泊宅在乌程，相传张志和泊舟浮家泛宅之所，勺买田卜筑，号泊宅翁。本严濑人。

　　△《却扫编》三卷

　　吏部侍郎睢阳徐度敦立撰。

　　△《闲燕常谈》三卷

　　董弅令升撰。取士相与谈仁义於闲燕之义。

　　△《唐语林》八卷

　　长安王谠正甫撰。以唐小说五十家，仿《世说》分门三十五，又益十七，为五十二门。《中兴书目》十一卷，而阙《记事》以下十五门；又云一本八卷。今本亦止八卷，而门目皆不阙。

　　△《道山青话》一卷

　　不知何人。跋语称大父国史在馆阁久，多识前辈，著《馆秘录》、《曝书记》，与此而三，兵火散失。近得此书於会仲存家，末题朝奉大夫暐，亦不著姓。

　　△《复斋闲记》四卷

　　承议郎历阳龚相圣任撰。待制原之孙，颐正之父也。

　　△《鄞川志》五卷

　　中书舍人龙舒朱翌新仲撰。寓居四明，故曰鄞川。

　　△《窗间纪闻》一卷

　　称陈子兼撰，未知何人。杂论诗文经传，亦间述所闻事。

　　△《枕中记》一卷

　　不著名氏。崇宁中人。所载多国初事。

　　△《姚氏残语》一卷

　　剡姚宽令威撰。又名《西溪丛话》，已板行。

　　△《槁简赘笔》二卷

　　承议郎章渊伯深撰。始得此书於程文简氏，不知何人作，文简题其后，以其中称先丞相申公，知其为章子厚子孙也。余又以其书考之，言先祖光禄，元祐三年省试，东坡知举，擢为第一，则又知其为援之孙也。后以问诸章，始得其名字。其人博学有文，以场屋待士薄，如防寇盗，用荫入仕，遂不就举，居长兴，故序称若溪草堂。渊自号惩窒子。序言录为五卷，今此惟分上下卷。

　　△《老学庵笔记》十卷

　　陆游务观撰。生识前辈，年登耄期，所记见闻，殊可观也。

　　△《夷坚志》甲至癸二百卷、支甲至支癸一百卷、三甲至三癸一百卷、四甲四乙二十卷，大凡四百二十卷

　　翰林学士鄱阳洪迈景卢撰。稗官小说，昔人固有为之者矣。游戏笔端，资助谈柄，犹贤乎已可也，未有卷帙如此其多者，不亦谬用其心也哉！且天壤间反常反物之事，惟其罕也，是以谓之怪。苟其多至於不胜载，则不得为异矣。世传徐铉喜言怪，宾客之不能自通与失意而见斥绝者，皆诡言以求合。今迈亦然。晚岁急於成书，妄人多取《广记》中旧事，改窜首尾，别为名字以投之，至有数卷者，亦不复删润，径以入录。虽叙事猥酿，属辞鄙俚，不恤也。

　　△《睽车志》五卷

　　知兴国军历阳郭彖次象撰。取《睽》上六“载鬼一车”之语。

　　△《经锄堂杂志》八卷

　　倪思正甫撰。

　　△《续释常谈》二十卷

　　秘书丞龚颐正养正撰。昔有《释常谈》一书，不著名氏，家藏亦缺此书，今故以续称。凡常言俗语，皆注其所出。

　　△《北山记事》十二卷

　　户部侍郎濡须王遘少愚撰。

　　△《云麓漫钞》二十卷、《续钞》二卷

　　通判徽州赵彦卫景安撰。续二卷乃《中庸说》及《汉定安公补纪》也。彦卫，绍熙间宰乌程，有能名。

　　△《儆告》一卷

　　不著名氏。专叙报应。

　　△《夷坚志类编》三卷

　　四川总领陈昱日华取《夷坚志》中诗文、药方类为一编。

　　△《山斋愚见十书》一卷

　　称灌圃耐得翁。不知何人。

　　△《桯史》十五卷

　　岳珂撰。“桯史”者，犹言柱记也。

　　△《游宦纪闻》十卷

　　鄱阳张士南光叔撰。

　　△《鼠璞》一卷

　　戴埴撰。

　　△《周卢注博物志》十卷、《卢氏注》六卷

　　晋张华撰。其书作奇闻异事。华能辨龙鲊，识剑气，其学固然也。

　　△《玄怪录》十卷

　　唐牛僧孺撰。《唐志》十卷，又言李复言《续录》五卷，《馆阁书目》同。今但有十一卷，而无《续录》。

　　△《潇湘录》十卷

　　唐校书郎李隐撰，《馆阁书目》尔云。《唐志》作柳详，未知《书目》何据也。

　　△《龙城录》一卷

　　称柳宗元撰。龙城谓柳州也。罗浮梅花梦事出其中。《唐志》无此书，盖依讬也。或云王铚性之作。

　　△《树萱录》一卷

　　不著名氏。序称纂尚书荥阳公所谈者，亦不知何人。又云普圣园丘之明年，“普圣”者，僖宗由普王践位也。书虽见《唐志》，今亦未必本真，或云刘焘无言所为也。

　　△《云仙散录》一卷

　　称唐金城冯贽撰。天复元年叙。冯贽者，不知何人。自言取家世所蓄異书，撮其異说，而所引书名，皆古今所不闻；且其记事造语，如出一手，正如世俗所行东坡《杜诗注》之类。然则所谓冯贽者，及其所蓄书，皆子虚乌有也，亦可谓枉用其心者矣。

　　△《葆光录》三卷

　　陈纂撰。自号袭明子。所载多吴越事，当是国初人。

　　△《稽神录》六卷

　　南唐徐铉撰。元本十卷。今无卷第，总作一卷，当是自他书中录出者。

　　△《启颜录》八卷

　　不知作者。杂记诙谐调笑事。《唐志》有侯白《启颜录》十卷，未必是此书，然亦多有侯白语，但讹谬极多。

　　△《清异录》二卷

　　称翰林学士陶谷撰。凡天文、地理、花木、饮食、器物，每事皆制为異名新说。其为书殆似《云仙散录》，而语不类国初人，盖假讬也。

　　△《归田录》二卷

　　欧阳修撰。或言公为此录，未传而序先出，裕陵索之，其中本载时事及所经历见闻，不敢以进，旋为此本，而初本竟不复出，未知信否？公自为序，略曰：“《归田录》者，朝廷之遗事，史官之所不记，与夫士大夫谈笑之余而可录者，录之以备闲居之览也。”又曰：“唐李肇《国史补》序云，言报应、叙鬼神、述梦卜、近怪異，悉去之；记事实、探物理、辨疑惑、示劝戒、采风俗、助谈笑，则书之。余之所录，大抵以肇为法，而小異於肇者，不书人之过恶，以为职非史官，而掩恶扬善，君子之志也。览者详之。”

　　△《归田后录》十卷

　　朝请郎卢江朱定国兴仲撰。熙丰间人。窃取欧公旧录之名，实不相关也。

　　△《清夜录》一卷

　　沈括撰。

　　△《续清夜录》一卷

　　王铚性之撰。

　　△《王原叔谈录》一卷

　　翰林学士南京王洙之子录其父所言。

　　△《廷漏录》一卷

　　不著名氏。其间称伯父郇公，知其为章得象之姪也。后题此书，疑章望之作，然未敢必。望之者，字表民，用郇公荫入官，欧阳公为作《字说》者也。以宰相嫌，遂不仕。录中又记皇祐中与滕元发同试，滕首冠而己被黜，藉令非望之，亦当时场屋有声者。章氏隽才固多也。

　　△《清虚居士随手杂录》一卷

　　王巩定国撰。待制素子，张安道之婿。

　　△《石渠录》十一卷

　　校书郎昭武黄伯思长睿撰。

　　△《避暑录话》二卷

　　叶梦得绍兴五年所作。

　　△《台省因话录》一卷

　　兵部尚书新昌石公弼国佐撰。

　　△《思远笔录》一卷

　　翰林学士九江王寓撰。寓以靖康元年七月，以礼部尚书入翰苑，杂记当时闻见，凡二十七条。寓父易简以布衣召为说书，遂显用。寓后拜左辖，使金辞行，谪散官岭表，父子俱南下，没於盗。

　　△《秀水闲居录》三

　　卷丞相汝南朱胜非藏一撰。寓居宜春时作。秀水者，袁州水名也。

　　△《闻见后录》二十卷

　　邵某撰。

　　△《侍儿小名录》一卷、《续》一卷

　　序题朋谿居士而不著名氏。始洪炎玉父集为此书，王铚性之、温豫彦几续补。今又因三家而增益之，且为分类，其中多用古字。或云董彦远家子弟所为也。

　　△《纪谈录》十五卷

　　称传密居士，不著名氏。盖晁公迈伯咎也。

　　△《贤異录》一卷

　　亦无名氏。所记四事，其一曰鬼传者，言王家子弟所遇，与世传王子高事大同小異，当是一事耳。

　　△《能改斋漫录》十三卷

　　太常寺主簿临川吴曾虎臣撰。

　　△《挥麈录》三卷、《后录》十一卷、《第三录》三卷、《余话》一卷

　　朝请大夫汝阴王明清仲言撰。明清，铚之子，曾纡公衮之外孙。故家传闻、前言往行多所忆。《后录》，跋称六卷，今多五卷。

　　△《投辖录》一卷

　　王明清撰。所记奇闻异事，客所乐听，不待投辖而留也。

　　△《吴船录》一卷

　　范成大至能撰。自蜀帅东归纪游，取“门泊东吴万里船”之语。

　　△《琐碎录》二十卷、《后录》二十卷

　　温革撰。陈昱增广之。《后录》者，书坊增益也。

　　△《监诫别录》三卷

　　卢陡欧阳邦基寿卿撰。周益公、洪景卢有序跋。

　　△《乐善录》十卷

　　蜀人李昌龄伯崇撰。以《南中劝戒录》增广之，多因果报应之事。

 
  
直斋书录解题·卷十二 
○神仙类

　　△《列仙传》二卷

　　汉刘向撰。凡七十二人。每传有赞，似非向木书，西汉人文章不尔也。《馆合书目》三卷六十二人。《崇文总目》作二卷七十二人，与此合。

　　△《周易参同契》三卷

　　后汉上虞魏伯阳撰。其书因《易》以言养生。后世言修炼者祖之。

　　△《参同契分章通真义》三卷、《明镜图诀》一卷

　　真一子彭晓秀川撰。蜀永康人也。序称广政丁未以《参同契》分十九章而为之注，且为图八环，谓之《明镜图》。曩在麻姑山传录。其末有秀川传。汪纲会稽所刻本，其前题祠部员外郎彭晓，盖据秘阁本云尔。麻姑本附传亦言仕蜀为此官。

　　△《参同契考異》一卷

　　朱熹撰。以其词韵皆古奥雅难通，读者浅闻，妄辄更改，比他书尤多舛误，合诸本更相雠正，其诸同異，皆并存之。

　　△《金碧古文龙虎上经》一卷

　　不著名氏。麻姑所录本无“金碧”字。

　　△《黄庭内景经》一卷、《外景经》一卷

　　务成子注。是南岳魏夫人所受者，魏舒之女也。

　　△《真诰》十卷

　　梁华阳隐居陶弘景撰。述扬羲、许迈、许玉斧遇仙真传受经文等事。

　　△《参同契解》一卷

　　题紫阳先生。不知何人。

　　△《内景中黄经》一卷

　　题九仙君撰，中黄真人注。亦名《胎藏论》。

　　△《灵枢金镜神景内经》十卷

　　称扁鹊注。

　　△《上清天地宫府图经》二卷

　　唐司马子微撰。

　　△《中诫经》一卷

　　称黄帝、赤松子问答。盖假托也。

　　△《幽传福善论》一卷

　　唐孙思邈撰。

　　△《玄纲论》一卷

　　唐中岳道士吴筠撰。

　　△《续仙传》三卷

　　唐溧水令沈汾撰。或作“玢”。

　　△《道教灵验记》二十卷

　　蜀道士杜光庭撰。

　　△《王氏神仙传》一卷

　　杜光庭撰。当王氏有国时，为此书以媚之。谓光庭有道，吾不信也。

　　△《西山群仙会真记》五卷

　　九江施肩吾希圣撰。唐有施肩吾，能诗，元和中进士也。而曾慥《集仙传》称吕严之后有施肩吾者，撰《会真记》，盖别是一人也。

　　△《锺吕传道记》三卷

　　施肩吾撰。叙锺离权云房、吕严洞宾传授论议。

　　△《养生真诀》一卷

　　虞部员外郎耿肱撰。大中祥符时人。

　　△《云笈七签》一百二十四卷

　　集贤校理张君房撰。凡经法、符箓、修养、服食以及传记，无不毕录。祥符中，君房贬官，会推崇圣祖，朝廷以秘阁道书付杭州，俾戚纶等校正。王钦若荐君房专其事，铨次为此书。顷於莆中传录，才二册，盖略本也。后於平江《天庆道藏》得其全，录之。

　　△《灵枢道言发微》二卷

　　朝议大夫致仕傅燮撰进。专言火候。

　　△《金液还丹图论》一卷

　　不著名氏。自称元真，盖宣和中道流也。

　　△《悟真篇集注》五卷

　　天台张伯端平叔撰。一名用成。熙宁中遇异人於成都，所著五七言诗及《西江月》百篇，末卷为禅宗歌颂，以谓学道之人不通性理，独修金丹，则性命之道未全。有叶士表、袁公辅者，各为之注。

　　△《还丹复命篇》一卷

　　毗陵僧道光撰。亦拟《悟真》诗篇。靖康丙午序。

　　△《道枢》二十卷

　　曾慥端伯撰。慥自号至游子，采诸家金丹、大药、修炼、般运之术，为百二十二篇。初无所发明，独黜采御之法，以为残生害道云。

　　△《集仙传》十二卷

　　曾慥撰。自岑道愿而下一百六十二人。

　　△《肘后三成篇》一卷

　　称纯阳子，谓吕洞宾也。其言《小成》七、《中成》六、《大成》五，皆导引、吐纳，修炼之事。

　　△《日月玄枢篇》一卷

　　称刘知古。唐明皇时绵州昌明县令。

　　△《太白还丹篇》一卷

　　称清虚子太白山人。唐贞元时人。

　　△《太清养生上下篇》二卷

　　称赤松子甯先生。

　　△《上清金碧篇》一卷

　　称烟萝子。

　　△《金虎铅汞篇》一卷

　　称元君。

　　△《铅汞五行篇》一卷

　　称探玄子。已上七种共为一集。

　　△《王芝书》三卷

　　朝元子陈举撰。上卷论五篇，中为诗八十一首，下为赋九道。

　　△《纯阳真人金丹诀》一卷

　　即前所谓《三成篇》，微不同。

　　△《华阳真人秘诀》一卷

　　称施肩吾。

　　△《吕真人血脉论》一卷

　　称傅娄景先生。

　　△《远山崔公人药镜》三卷

　　不知何人。

　　△《四象论》一卷

　　称老子。

　　△《真仙传道集》一卷

　　△《参同契》三卷

　　即魏伯阳书。题九华子编。

　　△《巨胜歌》一卷

　　道士柳冲用撰。

　　△《逍遥子通玄书》三卷

　　不知姓名，但曰逍遥子。

　　△《百章集》一卷称魏伯阳。

　　△《许先生十二时歌》一卷

　　不知其名。

　　△《黄帝丹诀玉函秘文》一卷

　　文林郎蒲庚进。

　　△《吕公窑头坯歌》一卷

　　以陶器为喻也。

　　△《太上金碧经》一卷

　　题魏伯阳注。

　　△《金镜九真玉书》一卷

　　无名氏。

　　△《龙虎金液还丹通玄论》一卷

　　称罗浮山苏真人撰。

　　△《金碧上经古文龙虎传》

　　长白山人元阳子注。皆莫知何人。已上十八种共为一集，其中有《龙牙颂》及《天隐子》，各已见释氏、道家类。

　　△《群仙珠玉集》一卷

　　其序曰：“西华真人以金丹、刀圭之诀传张平叔，作《悟真篇》，以传石得之、薛遗光、陈泥丸，至白玉蟾。”玉蟾者，葛其姓，福之闽清人。尝得罪亡命，盖奸妄流也。余宰南城，有寓公称其人云：“近尝过此，识之否？”余言：“不识也。此辈何可使及吾门！”李士宁、张怀素之徒，皆殷监也，是以君子恶異端。

　　○释氏类

　　△《金刚般若经》一卷

　　姚秦三藏鸠摩罗什译。

　　△《石本金刚经》一卷

　　南唐保大五年寿春所刻。乾道中刘岑季高再刻於建昌军。不分三十二分，相传以为最善。

　　△《六译金刚经》一卷

　　此经前后六译，各有异同，有弘农杨皡者集为此本。太和中，中贵人杨永和集右军书，刻之兴唐寺。

　　△《圆觉了义经》十卷

　　唐罽宾佛陀多罗译。

　　△《华严经》八十一卷

　　唐于阗实叉难陀译。

　　△《万行首楞严经》十卷

　　唐天竺般刺密谛、乌长国弥迦释迦译语，宰相房融笔受。所谓译经润文者也。

　　△《维摩诘所说经》一卷

　　鸠摩罗什译。

　　△《维摩经》一卷

　　苏辙所书。

　　△《楞伽经》四卷

　　有宋、魏、唐三译。宋译四卷，唐译七卷。正平张戒集注。盖以三译参校研究，得旧注本，莫知谁氏，颇有偷理，亦多可取，句读遂明白。其八卷者，分上下也。

　　△《四十二章经》一卷

　　后汉竺法兰译。佛书到中国，此其首也，所谓“经来白马寺者”。其后千经万论，一大藏教乘，要不出於此。中国之士，往往取老、庄之遗说以附益之者多矣。

　　△《遗教经》一卷

　　佛涅槃时所说。唐碑本。以下三种同。

　　△《阿弥陁经》一卷

　　唐陈仁稜所书。刻於襄阳。

　　△《金刚经》一卷

　　唐武敏之所书。在长安。

　　△《金刚经》一卷

　　唐邬彤所书。在吴兴墨妙亭。

　　△《罗汉因果识见颂》一卷

　　天竺阇那多迦译。首有范仲淹序，言宣抚河东，得於传舍，《藏经》所末录者。十六罗汉为比丘摩挐罗等说。

　　△《六祖坛经》一卷

　　僧法海集。

　　△《宗门统要》十卷

　　建溪僧宗永集。

　　△《法藏碎金》十卷

　　太子少傅晁迥撰。

　　△《景祐天竺字源》七卷

　　僧惟净等集进。以华梵封翻，有十二转声、三十四字母，各有齿、牙、舌、喉、唇五音。仁宗御制序，镂板颁行。吴郡虎丘寺有赐本如新，己亥借录。

　　△《金园集》三卷

　　钱唐天竺僧遵式撰。

　　△《天竺别集》三卷

　　遵式撰。世所谓“式忏主”者也。

　　△《华严合论法相撮要》一卷

　　青谷真际禅师以唐李长者《通玄合论》，撮其要义，手稿为图。

　　△《僧宝传》三十卷

　　僧惠洪撰。

　　△《林闲录》十四卷

　　惠洪撰。

　　△《道院集要》三卷

　　户部尚书三槐王右敏仲撰。以晁迥《法藏碎金》、《耄智余书》删重集粹，别为此编。

　　△《禅宗颂古联珠集》一卷

　　僧法应编。

　　△《嘉泰普灯录》三十卷

　　僧正受编。三《录》大抵与《传灯》相出入，接续机缘语句前后一律，先儒所谓遁辞也。然本初自谓直指人心，不立文字。今四《灯》总一百二十卷，数千万言，乃正不离文字耳。

　　△《雪峰广录》二卷

　　唐真觉大师义存语。丞相王随序之。随及杨大年皆号参禅有得者也。

　　△《龙牙和尚颂》一卷

　　△《释书品次录》一卷

　　△《大慧语录》四卷

　　僧宗杲语。其徒道谦所录，张魏公序之。

　　○兵书类

　　△《六韬》六卷

　　武王、太公问答。其辞鄙俚，世俗依托也。

　　△《司马法》一卷

　　齐司马穰苴撰。

　　△《孙子》三卷

　　吴孙武撰。《汉志》八十一篇。魏武帝削其繁冗，定为十三篇。世之言兵者，祖孙氏。然孙武事吴阖卢而不见於《左氏传》，未知其果何时人也。

　　△《吴子》三卷

　　魏吴起撰。

　　△《尉缭子》五卷

　　六国时人。案：《汉志》杂家有二十九篇，兵形势家又有三十一篇。今书二十三篇，未知果当时木书否。

　　△《黄石公三略》三卷

　　世传张子房受书圯上老人，曰：“济北谷城山下得黄石即我也。”故遂以黄石为圯上老人。然皆傅会依托也。

　　△《黄石公素书》一卷

　　亦依托也。

　　△《李卫公问对》三卷

　　唐李靖对太宗。亦假讬也。文辞浅鄙尤甚。今武举以七书试士，谓之《武经》。其间《孙》、《吴》、《司马法》或是古书，《三略》、《尉缭子》亦有可疑，《六韬》、《问封》伪妄明白，而立之学官，置师弟子伏而读之，未有言其非者，何也？何薳《春渚纪闻》言，其父去非为武学博士，受诏校七书，以《六韬》、《问封》为疑，白司业朱服。服言：“此书行之已久，未易遽废。”遂止。后为徐州教授，与陈师道为代，师道言闻之东坡，世所传王通《元经》、关子明《易传》及李靖《问对》皆阮逸伪撰，逸尝以草示奉常公云。奉常公者，老苏也。

　　△《注孙子》二卷

　　唐中书舍人杜牧之撰。

　　△《阃外春秋》十卷

　　唐少室山布衣李筌撰。起周武王胜殷，止唐太宗擒窦建德，明君良将、战争攻取之事。天宝二年上之。

　　△《风后握奇经》一卷

　　永嘉薛士龙季宣校定。自晋马隆三百八十四字，《绩图》三百十五字，合标题七百字。又有马隆讚、述，多所发明，并写陈图於后。马隆本“奇”作“机”。

　　△《三略素书解》一卷

　　吕惠卿吉甫撰。

　　△《三朝经武圣略》十五卷

　　天章阁侍讲王洙撰。宝元中上进。凡十七门。后五卷为奏议。《中兴书目》云十卷，李淑《书目》十五卷。今本与《邯郸》卷数同。

　　△《武经总要》四十卷

　　天章阁待制曾公亮等撰。《制度》、《故事》各十五卷，《边防》、《占候》各五卷。昭陵御制序，庆历四年也。

　　△《百将传》十卷

　　清河张预集进。凡百人。每传必以《孙子兵法》断之。

　　△《熙宁收复熙河阵法》三卷

　　观文殿学士九江王韶子纯撰。

　　△《武经龟鉴》二十卷

　　保平军节度使王彦撰。隆兴御制序。其书以《孙子》十三篇为主，而用历代事证之。

　　△《渭南秘缺》一卷

　　昭武谢渊得之於泸州。盖武侯八阵图法也。为之注释，而传於世。

　　△《补汉兵制》一卷

　　钱文子撰。

　　△《阴符玄机》一卷

　　即《阴符经》也。监察御史新安朱安国注。此书本出於李筌，云得於骊山老姥，旧志皆列於道家。安国以为兵书之祖。要之非古书也。

　　△《两英兵制》一卷

　　建安王珨器之撰。

　　△《制胜方略》三十卷

　　修武郎杨肃德钦撰。白《左氏传》而下迄於陈、隋用兵事迹。庆元丁巳序。

　　△《汉兵编》二卷、《辨疑》—卷

　　姑苏潘梦旂天锡撰。

　　○历象类

　　△《周髀算经》二卷、《音义》一卷

　　题赵君卿注、甄鸾重述、李淳风等注释。《周髀》者，盖天之书也。称周公受之商高而以句股为术，故曰《周髀》。《唐志》有赵婴、甄鸾《注》各一卷，李淳风《释》二卷。今日君卿者，岂婴之字耶？《中兴书目》又云君卿名爽，盖本《崇文总目》。然皆莫详时代。甄鸾者，后周司隶也。《音义》者，假承务郎李籍撰。

　　△《星簿讚历》一卷

　　《唐志》称《石氏星经簿讚》。《馆阁书目》以其有徐、颍、婺、台等州名，疑后人附益。今此书明言依甘、石、巫咸氏，则非专石申书也。

　　△《乙巳占》十卷

　　唐太史令岐阳李淳风撰。起算上元乙已，故以名焉。

　　△《玉历通考经》三卷

　　李淳风撰。亦天文占也。《唐志》无之。

　　△《乾坤变异录》一卷

　　不著名氏。杂占变異。凡十七篇。

　　△《古今通占》三十卷

　　唐嵩高潜夫沛国武密撰。纂集黄帝、巫咸而下诸家及隋以前诸史《天文志》为此书。《景祐乾象新书》间取其说，《中兴馆阁书目》作《古今通占镜》，本《唐志》云尔。

　　△《景祐乾象新书》三十卷

　　司天春官正杨惟德等撰。

　　△《大宋天文书》十五卷

　　不著名氏。《馆阁书目》亦无之。意其为太史局见今施用之书，盖供报占验，大抵出此。

　　△《天经》十九卷

　　同州进士王及甫撰进。

　　△《天象法要》二卷

　　丞相温陵苏颂子容撰。元祐三年新造浑天成，记其法要而图其形象进之。

　　△《历代星史》一卷

　　不著名氏。钞集诸史《天文志》。

　　△《天文考异》二十五卷

　　昭武布衣邹淮撰。大抵袭《景祐新书》之旧。淮后入太史局。

　　△《二十四气中星日月宿度》一卷

　　此书传之程文简家，云得於荆判局。荆名大声，太史局官也。

　　△《天象义府》九卷

　　宜黄布衣应垕撰。其书考究精详，论议新奇，而多穿凿傅会。象垂於天，其曰某星主某事者，人實名之也。开辟之初，神圣在御，地天之通未绝，其必有得於仰观俯察之妙者，故曰“天垂象，圣人则之”，夫天岂谆谆然命之乎？如必一切巧为之说，而以为天意實然，则几於矫诬矣。

　　△《官历刻漏图》一卷、《莲花漏图》一卷

　　太常博士王普伯照撰。

　　△《唐大衍历议》十卷

　　唐僧一行作新历，草成而卒。诏张说与历官陈元景等次为《历术》七篇、《略例》一篇、《历议》十篇，《新史志》略见之。“十议”者，一《历本》、二《日度》、三《中气》、四《合朔》、五《卦候》、六《九道》、七《日晷》、八《分野》、九《五星》、十《日食》。大抵皆以考正古今得失也。《历志》略取其要，著於篇者十有二，曰《历本》，曰《中气》，曰《合朔》，曰《卦候》，曰《卦议》，曰《日度》，曰《九道》，曰《日食》，曰《五星》。盖《历议》之八篇，而分《卦候》为二，故共为九条。其《没灭盈缩》、《晷漏》、《中星》三条，则皆取之《略例》，余《历议日暑》，《分野》二篇，则具之《天文志》。嘉定辛末，辞科用为序题，有刘澹如者，尝得其书，白诡必在选中。而考官但据史文，初不知此书尚存於世也。以其篇次与史文不合，黜之。要之，史官因此书以述《志》，考官因《史志》以命题，当以此书为本而参考《志》之所载，乃为全善。

　　郭雍撰集《古历通议》，论诸家历云：“一行作历，上自刘洪之斗分、下及淳风之总法，前后五百余年，诸家所得历术精微之法，集其大成，以作《开元历》。此其所以前无古人、后无来者，可谓尽善尽美矣。是以自宝应之后以迄於今，几五百年皆宗之，而不能易。语以上古圣人之术则又有问矣。

　　△《崇天历》一卷

　　司天夏官正权判监宋行古等撰。天圣二年上。学士晏殊序。国初有建隆《应天历》，次有《乾元历》、《仪天历》，详见《三朝史志》。太祖建隆《应天》，太宗太平兴国《乾元》，真宗咸平《仪天》，仁宗天圣《崇天》。

　　△《纪元历》三卷、《立成》一卷

　　姚舜辅撰。崇宁五年成。自《崇天》之后，有《明天历》、熙宁《奉元历》、元祐《观天历》。至崇宁三年，舜辅造新历，曰《占天》。未几，蔡京又令舜辅更造，用帝受命之年、即位之日，元起庚辰、日命己卯。上亲制序，颁之天下，赐名《纪元》。本朝承平，诸历略具正史志，不见全书。此二历近得之蜀人秦九韶道古，故存之。英宗治平《明天》，熙宁元年复《崇天》，熙宁七年《奉元》，哲宗元祐《观天》，徽宗崇宁《纪元》。

　　△《统元历》一卷

　　常州布衣陈得一更造，秘书少监朱震监视，绍兴五年上。历家不以为工。高宗绍兴《统元》、二十二年以后用《纪元》。

　　△《会元历》一卷

　　夏官正刘孝荣造，礼部尚书李瓛序。绍熙元年也。孝荣判太史局，凡造三厉，此其最后者，胜前远矣。孝宗《乾道历》、《淳熙历》，光宗绍熙《会元历》。

　　△《统天历》一卷

　　冬官正杨忠辅撰，承相京镗表进。其《历议》甚详，至於星度，明言不曾测验，无候簿可以立术，最为不欺。绍熙五年也。其末有《神杀》一篇，流於阴阳拘忌，则为俚俗。宁宗庆元《统天》。

　　△《开禧历》三卷、《立成》一卷

　　大理评事鲍澣之撰进，时开禧三年。诏附《统天历》推算。至今颁历，用《统天》之名，而实用此历。当时缘金人闰月与本朝不同，故於此历加五刻。天道有常，而造术以就之，非也。大抵中兴以来，虽屡改历，而日官浅鄙，不知历象之本，但模袭前历，而於气朔，皆一时迁就尔。

　　△《金大明历》一卷

　　金大定十三年所为也。其术疏浅，无足取。积年三亿以上，其拙可知。然《统天》、《开禧》改历，皆缘朝论以北历得天为疑，贵耳贱目，由来久矣，實不然也。

　　△《数术大略》九卷

　　鲁郡秦九韶道古撰。前世算术，自《汉志》皆属厉谱家。要之数居六艺之一，故今《解题》列之杂艺类，惟《周髀经》为盖天遗书，以为历象之冠。此书本名《数术》，而前二卷《大衍》、《天时》二类于治历测天为详，故亦置之於此。秦博学多能，尤邃历法，凡近世诸历，皆傅於秦。所言得失，亦悉著其语云。

　　○阴阳家类

　　自司马氏论九流，其后刘歆《七略》、班固《艺文志》，皆著阴阳家。而“天文”、“厉诸”、“五行”、“卜筮”“形法”之属，别为《数术略》。其论阴阳家者流，盖出於羲和之官，钦若昊天，历象日月星辰。拘者为之，则牵於禁忌，泥於小数。至其论数术，则又以为羲和卜史之流。而所谓《司星子韦》三篇，不列於天文，而著之阴阳家之首。然则阴阳之与数术，亦未有以大異也。不知当时何以别之。岂此论其理，彼具其术耶？今《志》所载二十一家之书皆不存，无所考究，而《隋》、《唐》以来子部，遂阙阴阳一家。至董逌《藏书志》，始以“星占”、“五行”书为阴阳类。今稍增损之，以“时日”、“禄命”、“遁甲”等备阴阳一家之阙，而其他数术，各自为类。

　　△《景祐遁甲玉函符应经》二卷

　　司天春官正杨惟德撰。御制序。

　　△《景祐太一福应集要》十卷

　　杨惟德撰。御制序。末题绍兴元年嵩阳潜士魏郡刘箕。其积算自建炎三年己酉推之者，其所附益也。《九宫》、《八门》，与《遁甲》相表里。字多讹，未有他本可校。

　　△《阴阳二遁图局》一卷并《杂诀》

　　△《三元立成图局》二卷

　　△《遁甲八门机要》一卷

　　△《太一淘金歌》一卷

　　以上四种皆无名氏，得之盱江吴炎。

　　△《遁甲选时图》二卷

　　绍兴府所刻本，亦无名氏。

　　△《广济阴阳百忌历》二卷

　　称唐吕才撰。有序。案：才序阴阳书，其三篇见於本传，曰《禄命》，曰《卜宅》，曰《葬》，尽扫世俗拘滞之论，安得复有此厉？本初固已假讬，后人附益，尤不经。

　　△《三历会同》十卷

　　不知作者。集《百忌》、《总圣》、《集正》三书。

　　△《万历会同》三卷

　　陈从古撰。以前书推广之。书坊售利之具也。

　　△《弹冠必用》一卷

　　周渭撰。专为宦游择日设。

　　△《三历撮要》一卷

　　无名氏。又一本名《择日撮要历》，大略皆同。建安徐清叟宜翁云，其尊人尚书公应龙所辑，不欲著名。

　　△《阴阳备用》十二卷

　　通判舒州新安胡舜申汝嘉撰。此书本为地理形法，而诸家选时日法要皆在焉，故附於此。

　　△《珞琭子》一卷

　　此书禄命家以为本经。其言鄙俚，闾巷卖卜之所为也。

　　△《壶中赋》一卷

　　称紫云溪壶中子。莫知何人。

　　△《源髓歌》六卷、《后集》三卷

　　唐沈芝撰。《后集》妄也。

　　△《太一命诀》一卷

　　称袁天纲。妄人假讬。

　　△《五星命书》一卷

　　不著名氏。歌诀颇详，然未必验也。

　　△《五星三命指南》十四卷

　　亦不知名氏。大抵书坊售利，求俗师为之。

　　△《聿斯歌》一卷

　　青罗山布衣王希明撰。不知何人。

　　△《灵台三十六歌》一卷

　　称武平先生。亦不知何人。

　　△《五星六曜约法》一卷

　　△《洞微歌》一卷

　　△《紫宙经》一卷

　　以上三种皆无名氏。

　　△《四门经》一卷

　　唐待诏陈周辅撰。

　　△《青罗立成历》一卷

　　司天监朱奉奏。据其历，“起贞元十年甲戌入历，至今乾宁四年丁巳”，则是唐末人。

　　△《罗计二隐曜立成历》一卷

　　称大中大夫曹士蒍。亦莫知何人。但云起元和元年入历。

　　△《诸家五星书》一卷

　　杂录五星禄命之说。前数家亦多在焉。

　　△《遁甲八门命诀》一卷

　　不知名氏。

　　△《信斋百中经》一卷

　　不著名氏。安庆府本。术士言最善。

　　△《怡斋百中经》一卷

　　东阳术士曹东野。自言今世言五星者，皆用唐《显庆历》历法，更本朝，前后无虑十余变；而《百中经》犹守旧历，安得不差？於是用见行历法推算。其说如此，未之能质也。

　　△《五行精纪》三十四卷

　　清江乡贡进士廖中撰。周益公为之序。集诸家三命说。

　　△《三辰通载》三十四卷

　　嘉禾钱如璧编。集五星命术。

　　○卜筮类

　　△《易林》十六卷

　　汉小黄令梁焦延寿赣撰。又名《大易通变》。唐会昌丙寅越五云溪王俞序。凡四千九十六卦，其辞假出於经史，其意雅通於神祇。盖一卦可以变六十四也。旧见沙随程迥所记，南渡诸人以《易林》筮国事，多奇验。求之累年，宝庆丁亥始得之莆田。皆韵语古雅，颇类《左氏》所载《繇辞》。或时援引古事，间尝筮之，亦验。颇恨多脱误。嘉熙庚子从湖守王寺丞侑借本两相校，十得八九。其中亦多重复，或诸卦数爻共一繇，莫可考也。

　　△《易传积算法维占条例》一卷

　　汉京房撰。详已见《易》类。世所传京氏遗学不过如此而已。今世卜者“世应”、“飞伏”、“纳甲”之类，皆出京氏。

　　△《周易版词》—卷

　　不知名氏。当是汉魏以前人所为。其间官名，皆东京制也。

　　△《周易玄悟》一卷

　　题李淳风撰。

　　△《火珠林》一卷

　　无名氏。今卖卜者掷钱占卦，尽用此书。

　　△《揲蓍古法》一卷

　　开封郑克武子撰。

　　△《蓍卦辨疑序》三卷

　　郭雍撰。自序略言：学者相传，谓九为老阳，七为少阳，六为老阴，八为少阴。及观乾爻称九、坤爻称六，则九、六为阴阳，盖无疑也。而六子皆称九、六，不言七、八，则少阴少阳未有所据。及考乾坤之策，曰乾之策二百一十有六，坤之策百四十有四，六之一，则乾爻得三十六，坤爻得二十四，是则老阴老阳之数也。又考二篇之策，阳爻百九十有二，以三十六乘之，积六千九百十有二，阴爻百九十有二，以二十四乘之，积四千六百八，合之为万有一千五百二十，则二篇之策，亦皆老阴老阳之数也。而少阴少阳之数又无所见。再置阳爻百九十有二，以少阳二十八乘之，积五千三百七十六；再置阴爻百九十有二，以少阴三十二乘之，积六千一百四十四，合之亦为万有一千五百二十，以是知少阴少阳之数隐於老阴老阳之中。如是则七、九皆为阳，六、八皆为阴，其画为奇为耦皆同。圣人画卦，初未必以阴、阳、老、少为异，然卜史之家欲取动爻之后卦，故分别老少之象，与圣人画卦之道已不同矣。然七、九为阳，六、八为阴，盖谓阴阳各有二道，与《说卦》言立天之道曰阴与阳，立地之道曰柔与刚，其义皆同。是道也，以圣人不明，载之《系辞》。后世纷纷，互相矛盾，至有大失圣人之意者。大率多主卜史之论，不知所谓策数，遂妄为臆说也。

　　△《六壬翠羽歌》一卷

　　后唐长兴中僧令岑撰。错误极多，未有他本可校。

　　△《京氏参同契律历志》一卷

　　虞翻注。专言占象而不可尽通。字亦多误，未有别本校。

　　△《京氏易式》一卷

　　晁说之以道撰。

　　△《六壬洞微赋》一卷

　　不知名氏。瞽卜刘松年所传。

　　○形法类

　　△《八五经》一卷

　　序称大将军记室郭璞。后序言：“余受郭公囊书数篇，此居一，公戒以秘之。丞相王公尽索余书，余以公言告之，得免。”末称太兴元年六月，盖晋元帝时。王公，谓导也。然皆依托尔。其书为相墓。作“八五”者，其五行八卦之谓欤。

　　△《狐首经》一卷

　　不著名氏。称郭景纯序。亦依托也。胡汝嘉始序而传之。其文亦雅驯，言颇有理。《阴阳备用》中全载。

　　△《缤葬书》一卷

　　称郭景纯。鄙俗依托。

　　△《地理小》（原本缺）一卷

　　称李淳风。亦未必然。

　　△《洞林照胆》一卷

　　范越凤撰。又名《洞林别诀》。相传为缙云人，家於将乐。

　　△《地理口诀》一卷

　　不知何人所集。曰杨筠松、曾杨乙、黄禅师、左仙、朱仙桃、范越凤、刘公、赖太素、张师姑、王吉，凡十家。

　　△《杨公遗诀曜金歌》并《三十六象图》一卷

　　锡即筠松也。人号杨救贫。

　　△《神龙鬼砂》一卷

　　△《罗星妙论》一卷

　　皆不知作者。

　　△《九星赋》一卷

　　题范公。

　　△《龙髓经》一卷

　　△《疑龙经》一卷

　　△《辨龙经》一卷

　　△《龙髓别旨》一卷

　　△《九星祖局图》一卷

　　△《五星龙祖》一卷

　　△《二十八禽星图》一卷

　　以上七种皆无名氏。并前诸家，多吴炎录以见遗。江西有风水之学，往往人能道之。

　　△《杂相书》一卷

　　凡二十三种。

　　△《成和子观妙经》一卷

　　不著名氏。

　　△《希夷先生风鉴》一卷

　　逸人亳社陈搏图南撰，刘康国注。《馆阁书目》作《人偷风鉴》。

　　△《诸家相书》五卷

　　知莆田县昭武黄唐毅夫撰集。

　　△《玉管神照》—卷

　　无名氏。

　　△《集马相书》一卷

　　光禄少卿孙珪撰。

　　△《相鹤经》一卷

　　称浮邱公撰。

　　△《相贝经》一卷

　　不知作者。

　　△《师旷禽经》一卷

　　称张华注。


直斋书录解题·卷十三 
○医书类

　　△《黄帝内经素问》二十四卷

　　黄帝与歧伯问答。《三坟》之书无传，尚矣，此固出於后世依讬，要是医书之祖也。唐太仆令王砯注，自号启元予。案：《汉志》但有《黄帝内》、《外经》，至《隋志》乃有《素问》之名，又有全元起《素问注》八卷。嘉祐中光禄卿林亿、国子博士高保衡承诏校定、补注，亦颇采元起之说附见其中，其为篇八十有一。王砯者，宝应中人也。

　　△《难经》二卷

　　渤海秦越人撰，济阳丁德用补注。《汉志》亦但有《扁鹊内》、《外经》而已。《隋志》始有《难经》，《唐志》遂题云秦越人，皆不可考。德用者，乃嘉祐中人也。序言太医令吕广重编此经，而杨元操复为之注，览者难明，故为补之，且间为之图。八十一难，分为十三篇，而首篇为《诊候》，最详，凡二十四难。盖脉学自扁鹊始也。“难”当作去声读。

　　△《脉诀机要》三卷

　　晋太医令高平王叔和撰。通真子注并序，不著名氏，熙宁以后人也。

　　△《脉要新括》一卷

　　通真子撰。以叔和《脉诀》有臲卼鄙俗处，疑非叔和作，以其不类故也。乃作歌百篇，案经为注。又自言尝为《伤寒括要》六十篇，其书未之见。

　　△《伤寒论》十卷

　　汉长沙太守南阳张机仲景撰。建安中人。其文辞简古奥雅。又名《伤寒卒病论》。凡一百一十二方。古今治伤寒者，未有能出其外也。

　　△《金匮要略》三卷

　　张仲景撰，王叔和集，林亿等校正。此书王洙于馆阁蠹简中得之，曰《金匮玉函要略方》。上卷论伤寒，中论杂病，下载其方，并疗妇人，乃录而传之。今书以逐方次於证侯之下，以便检用。所论伤寒，文多节略，故但取《杂病》以下，止《服食禁忌》二十五篇二百六十二方，而仍其旧名。

　　△《中藏经》一卷

　　汉谯郡华陀元化撰。其序称应灵洞主少室山邓处中，自言为华先生外孙，莫可考也。

　　△《巢氏病源论》五十卷

　　隋太医博士巢元方等撰。大业六年也。惟论病证，不载方药。今案《千金方》诸论，多本此书，业医者可以参考。

　　△《圣济经》十卷

　　政和御制。辟廱学生昭武吴禔注。

　　△《医门玉髓》一卷

　　不知作者。皆为歌诀。论五脏六腑相传之理。

　　△《医经正本书》一卷

　　知进贸县沙随程迥可久撰。专论伤寒无传染，以救薄俗骨肉相弃绝之敝。

　　△《医说》十卷

　　新安张杲季明撰。

　　△《食治通说》一卷

　　东虢娄居中撰。临安药肆“金药臼”者，有子登第，以恩得初品官。赵忠定丞相跋其后。书凡六篇。大要以为食治则身治，此上工医未病之一术也。

　　△《治病须知》一卷

　　不知名氏。事论外证，以用药之次第为不能脉者设也。

　　△《五运指掌赋图》一卷

　　叶玠撰。

　　△《大观本草》三十一卷

　　唐慎微撰。不知何人。仁和县尉艾晟作序，名曰《经史证类本草》。案：《本草》之名，始见《汉书平帝纪》、《楼护传》。旧经止一卷，药三百六十五种。陶隐居增《名医别录》，亦三百六十五种，因注释为七卷。唐显庆又增一百十四种，广为二十卷，谓之《唐本草》。开宝中又益一百三十三种。蜀孟昶又尝增益，谓之《蜀本草》。及嘉祐中掌禹锡、林亿等重加校正，更为补注，以朱墨书为之别，凡新旧药一千八十二种，盖亦备矣。今慎微颇复有所增益，而以墨盖其名物之上，然亦殊不多也。

　　△《本草衍义》十卷

　　通直郎寇宗奭撰。援引辨证，颇可观采。

　　△《绍兴校定本草》二十二卷

　　医官王继先等奉诏撰。绍兴二十九年上之，刻板修内司。每药为数语辨说，浅俚无高论。

　　△《本草节要》三卷、《明堂针灸经》二卷、《膏肓灸法》二卷

　　清源庄绰季裕集。

　　△《肘后百一方》三卷

　　晋葛洪撰。梁陶隐居增补。本名《肘后救卒方》，率多易得之药，凡八十六首，陶并七首，加二十二首，共为一百一首。取佛书“人有四大，一大辄有一百一病”之义名之。

　　△《千金方》三十卷

　　唐处士京兆孙思邈撰。自为之序，名曰《千金备急要方》。以为人命至重，有贵千金，一方济之，德逾於此。其前类例数十条，林亿等新纂。

　　△《千金翼方》三十卷

　　孙思邈撰《千余方》既成，恐其或遗也，又为此以翼之。亦自为序。其末兼及禁术。用之亦多验。

　　△《外台秘要方》四十卷

　　唐邺郡太守王焘撰。自为序，天宝十一载也。其书博采诸家方论，如《肘后》、《千金》，世尚多有之；至於《小品》，深师崔氏、许仁则、张文仲之类，今无传者，犹间见於此书。大凡医书之行於世，皆仁庙朝所校定也。按《会要》：嘉祐二年，置校正医书局于编修院，以直集贤院掌禹锡、林亿校理，张洞校勘，苏颂等并为校正、后又命孙奇、高保衡、孙兆同校正。每一书毕，即奏上，亿等皆为之序，下国子监板行。并补注《本草》、修《图经》，《千金翼方》、《金匮要略》、《伤寒论》，悉从摹印。天下皆知学古方书。呜呼！圣朝仁民之意溥矣。

　　△《太平圣惠方》一百卷

　　太平兴国七年，诏医官使尚药奉御王怀隐等编集。御制序文。淳化三年书成。

　　△《王氏博济方》三卷

　　太原王衮撰。庆历七年序。

　　△《药准》一卷

　　潞公文彦博宽夫撰。所集方才四十首。以为依《本草》而用药则有准，故以此四十方为处方用药之准也。

　　△《孙氏传家秘宝方》三卷

　　尚药奉御太医令孙用和集。其子殿中丞兆，父子皆以医名，自昭陵时迄於熙丰，无能出其右者。元丰八年，兆弟宰为河东漕，属吕惠卿帅并，从宰得其书，序而刻之。兆自言为思邈之后。晁氏《读书志》作《孙尚秘宝方》，凡十卷。

　　△《灵苑方》二十卷

　　沈括存中撰。

　　△《苏沈良方》十卷

　　苏者东坡，沈即存中也。不知何人所录。其间“辨鸡舌香”一段，言《灵苑》所辨，犹有未尽者。《馆阁书目》别有《沈氏良方》十卷、《苏沈良方》十五卷，而无《灵苑方》。

　　△《正俗方》一卷

　　知虔州长乐刘彝执中撰。以虔俗信巫，无医药，集此方以教之。

　　△《奉亲养老书》一卷

　　泰州兴化令陈直撰。元丰中人。

　　△《养生必用书》三卷

　　灵泉山初虞世和甫撰。绍圣丁丑序。

　　△《尊生要诀》二卷

　　即初虞世《四时常用要方》。有卢山陈淮者，复附益焉。

　　△《宠氏家藏秘宝方》五卷

　　蕲水庞安时安常撰。安时以医名世，所著书传於世者，惟《伤寒论》而已。此书南城吴炎晦父录以见遗。

　　△《伤寒微旨论》二卷

　　不著作者。序言元祐丙寅，必当时名医也。其书颇有发明。

　　△《钱氏小儿药证真诀》三卷

　　太医丞东平钱乙仲阳撰。宣教郎大梁阎季忠集。上卷言证，中卷叙尝所治病，下卷为方。季忠亦颇附以己说，且以刘斯立所作仲阳传附於末，宣和元年也。

　　△《小儿班疹论》一卷

　　东平董汲及之撰。钱乙元祐癸酉题其末。

　　△《脚气治法》一卷

　　董汲撰。

　　△《指迷方》三卷

　　考城王贶子亨撰。吴丞相敏为之序。贶为南京名医宋毅叔之婿。宣和中以医得幸，至朝请大夫。

　　△《伤寒救俗方》一卷

　　宁海罗适正之尉桐城，民俗惑巫，不信药。虽以药施人，多愈，遂以方书召医参校刻石，以救迷俗。绍兴中有王世臣彦辅者，序之以传。

　　△《南阳活人书》十八卷

　　朝奉郎直秘阁吴兴朱肱翼中撰。以张仲景《伤寒方论》，各以类聚，为之问答。本号《无求子伤寒百问方》，有武夷张藏作序，易此名。仲景，南阳人，而“活人”者，本华陀语也。肱，秘丞临之子，中书舍人服之弟，亦登进士科。

　　△《九籥卫生方》三卷

　　宣和宗室忠州防御使士纡撰。

　　△《治风方》一卷

　　张耒文潜所传。凡三十二方。

　　△《小儿医方妙选》三卷

　　成安大夫惠州团练使张涣撰。凡四百二十方。涣五世为小儿医，未尝改科。靖康元年自为之序。

　　△《鸡峰备急方》一卷

　　太医局教授张锐撰。绍兴三年为序。太抵皆单方也。

　　△《产育保庆集》一卷

　　濮阳李师圣得《产论》二十一篇，有其说而无其书。医学教授郭稽中以方附论诸之末，遂为全书。近时括苍陈言尝评其得失於《三因方》，婺医杜者又附益之，颇为详备。

　　△《本事方》十卷

　　维扬许叔微知可撰。绍兴三年进士第六人。以药饵阴功见於梦寐，事载《夷坚志》晚岁，取平生已试验之方，并记其事实，以为此书，取“《本事诗诃》”之例以名之。

　　△《伤寒歌》三卷

　　许叔微撰。凡百篇，皆本仲景法。又有《治法》八十一篇，及《仲景脉法三十六图》，《翼伤寒论》二卷，《辨类》五卷，皆未见。

　　△《指南方》二卷

　　蜀人史堪载之撰。凡三十一门，各有论。

　　△《杨氏方》二十卷

　　枢密杨倓子靖以家藏方一千一百十有一首刻之当涂，世多用之。

　　△《本草单方》三十五卷

　　工部侍郎宛丘王俣硕父撰，取《本草》诸药条下所载单方，以门类编之，凡四千二百有六方。

　　△《何氏方》二卷

　　太常博士括苍何偁德扬撰。

　　△《洪氏方》一卷

　　鄱阳洪氏。

　　△《莫氏方》一卷

　　刑部郎中吴兴莫伯虚致道刻《博济方》於永嘉，而以其家藏《经验方》附於后。

　　△《备急总效方》四十卷

　　知平江府溧阳李朝正撰。大抵皆单方也。

　　△《是斋百一选方》三十卷

　　山阴王璆孟玉撰。“百一”者，言其选之精也。

　　△《三因极一方》六卷

　　括苍陈言无择撰。“三因”者，内因、外因、不内外因。其说出《金匮要略》。其所述方论，往往皆古书也。

　　△《小儿保生方》三卷

　　左司郎姑孰李柽与几撰。

　　△《伤寒要旨》二卷

　　李柽撰。列方於前而类证於后，皆不外仲景。

　　△《汉东王氏小儿方》三卷

　　不著名。

　　△《幼幼新书》五十卷

　　直龙图阁知潭州刘昉方明撰。集刊未毕而死，除璹寿卿以漕蹑郡，趣成之。

　　△《大衍方》十二卷

　　朝散大夫孙绍远稽仲撰。凡药当豫备者四十九种，故名“大衍”。所在易得者不与焉。诸方附於后。

　　△《海上方》一卷

　　不著名氏。括苍刻木。《馆阁书目》有此方，云乾道中知处州钱竽编。

　　△《集效方》一卷

　　南康守李观民集。

　　△《胎产经验方》一卷

　　陆子正撰集。

　　△《叶氏方》三卷

　　太社令延平叶大廉撰。

　　△《胡氏方》一卷

　　不著名。

　　△《传信适用方》二卷

　　称拙庵吴彦夔。淳熙庚子。

　　△《陈氏手集方》一卷

　　建安陈抃。

　　△《选奇方》十卷、《后集》十卷

　　青田余纲尧举撰。

　　△《伤寒泻痢要方》一卷

　　直龙图阁长乐陈孔硕肤仲撰。

　　△《汤氏婴孩妙诀》二卷

　　东阳汤衡撰。衡之祖民望，精小儿医。有子曰麟，登科。衡，麟之子，尤邃祖业，为此书九十九篇。

　　△《太平惠民和剂局方》六卷

　　库部郎中陈师文等校正。凡二十一门、二百九十七方，其后时有增补。

　　△《诸家名方》二卷

　　福建提举司所刊市肆常货而局方所未收者。

　　△《易简方》一卷

　　永嘉王硕德肤撰。增损方三十首，■〈口父〉咀药三十品，市肆常货圆子药十种，以为仓卒应用之备。其书盛行於世。

　　△《四时治要方》一卷

　　永嘉屠鹏时举撰。专为时疾疟痢、吐泻、伤寒之类，杂病不与焉。

　　△《治奇疾方》一卷

　　夏子益撰。凡三十八道，皆奇形怪证，世间所未见者。

　　△《伤寒证类要略》二卷、《玉鉴新书》二卷

　　汴人平尧卿撰。专为伤寒而作。皆仲景之旧也，亦别未有发明。

　　△《疮疹证治》一卷

　　金华谢天锡撰。

　　△《产宝诸方》一卷

　　不著名氏。集诸家方，而以《十二月产圆》冠之。

　　△《纂要备急诸方》一卷

　　不知何人集。皆仓卒危急所须乐及杂术也。

　　△《摘要方》一卷

　　《伤寒十劝》及《危证十病》，末载《托里十补散方》。

　　△《刘涓子神仙遗论》十卷

　　东蜀刺史李頔录。按《中兴书目》引《崇文总目》云宋龚庆宣撰。刘涓子者，晋末人，於丹阳县得《鬼遗方》一卷，皆治痈疽之法，庆宣得而次第之。今按：《唐志》有龚庆宣《刘涓子男方》十卷，未知即此书否？卷或一板，或止数行。名为十卷，实不多也。

　　△《卫济宝书》一卷

　　称东轩居士，不著名氏。治痈疽方也。

　　△《外科保安方》三卷

　　知兴化军亳社张允蹈家藏方。龚参政茂良、刘太史夙为之序、跋。

　　△《五发方论》一卷

　　不知名氏。亦吴晦父所录。

　　△《李氏集验背疽方》一卷

　　泉江李迅嗣立撰。凡五十二条，其论议详尽曲当。


  
直斋书录解题·卷十四 
○音乐类

　　刘歆、班固虽以《礼》、《乐》著之六艺略，要皆非孔氏之旧也，然《三礼》至今行于世，犹是先秦旧传。而所谓《乐》六家者，影响不复存矣。窦公之《大司乐章》既已见于《周礼》，河间献王之《乐记》亦已录于《小戴》，则古乐已不复有书。而前志相承，乃取乐府、教坊、琵琶、羯鼓之类，以充乐类，与圣经并列，不亦悖乎！晚得郑子敬氏《书目》独不然，其为说曰：仪注、编年，各自为类，不得附于《礼》、《春秋》，则后之乐书，固不得列于六艺。今从之，而著于子录杂艺之前。

　　△《乐府维录》一卷

　　唐国子司业段安节撰。

　　△《琴说》一卷

　　唐工部尚书李勉撰。

　　△《琴书》三卷

　　唐待诏赵惟暕撰。称前进士滁州全椒尉。

　　△《琴经》一卷

　　讬名诸葛亮。浅俚之甚。

　　△《琴说》一卷

　　唐待诏薛易简撰。衡州耒阳尉。

　　△《琴义》一卷

　　称野人刘籍撰。

　　△《琴三诀》一卷

　　称天台白云先生。

　　△《指诀》一卷

　　唐道士赵邪利撰。一名《弹琴古手法》。

　　△《琴操》一卷

　　不著名氏。《中兴书目》云：晋广陵守孔衍以琴调《周诗》五篇、古操、引共五十篇，述所以命题之意。今《周诗》篇同而操、引财二十一篇，似非全书也。

　　△《琴曲词》一卷

　　不知作者。凡十一曲。辞皆鄙俚。

　　△《琴史》六卷

　　吴郡朱长文伯原撰。唐、虞以来迄于本朝，琴之人与事备矣。

　　△《制瑟法》一卷

　　不知何人撰。

　　△《大胡笳十九拍》一卷

　　题陇西董庭兰撰，连刘商辞。又云祝家声、沈家谱，不可晓也。

　　△《琴谱》八卷

　　鄞学魏邸旧书有之，己卯分教传录，亦益以他所得谱。

　　△《琴操谱》十五卷、调谱四卷

　　参政历阳张严肖翁以善鼓琴闻一时，余从其子佖得此谱。

　　△《琴谱》十六卷

　　新昌石孝隆君大所录。

　　△《羯鼓录》一卷

　　唐婺州刺史南卓撰。

　　△《琵琶故事》一卷

　　段安节撰。

　　△《景祐乐府奏议》一卷

　　殿中丞致仕胡瑗翼之撰。

　　△《皇祐乐府奏议》一卷

　　胡瑗撰。

　　△《三圣乐书》一卷

　　宋祁子京撰。

　　△《景祐广乐记》八十卷

　　翰林院侍讲学士冯元等撰。阙八卷。景祐元年，判太常寺燕肃建言锺律不调，欲以王朴《律准》更加考详。诏宋祁与集贤校理李照共领其事，照言朴律太高，比之古乐，约高五律，遂欲改定大乐，制管铸锺，并引校理聂冠卿为检讨官，又诏元等修撰乐书，为一代之典。三年七月，书成。然未几，照乐废不用。

　　△《皇祐新乐图记》三卷

　　（屯）田员外郎阮逸、光禄寺丞胡瑗撰。凡十二篇，首载诏旨，次及律度量衡、锺磬、鼓鼎、鸾刀，图其形制，刊板颁之天下。虎丘寺有本，当时所颁藏之名山者也。其末志颁降岁月，实皇祐五年十二月二十一日，用苏州观察使印，长贰押字。余平生每见承平故物，未尝不起敬，因录藏之，一切依元本摹写，不少异。

　　△《大乐演义》三卷

　　成都房审权撰。皇祐中宋祁、田况荐益州进士房庶晓音律，上其《乐书补亡》三卷。庶自言得古本《汉书》，云“度起于黄锺之长，以子谷秬黍中者，一黍之起，积一千二百黍之广，度之九十分，黄锺之长，一为一分”。今本脱“之起，积一千二百黍”八字。故前世累黍为尺，以制律。是律生于尺，非尺生于律也。且“一为一分”者，盖九十分之一也，后世误以一黍为一分，非是。当以秬黍中者一千二百实管中，黍尽得九十分，为黄锺之长九寸，加一，以为尺，则律定矣。惟范镇是之。时胡瑷、阮逸制乐，已有定议，遂格不行，详见《国史律历志》。审权，庶之子也，元丰四年为此书，以述父之意。其后元祐初，范蜀公老矣，自为新乐奏之于朝，盖用其说云。

　　△《乐书》二百卷

　　秘书省正字三山陈阳晋之撰。建中靖国元年进之。为《礼书》陈祥道者，其兄也。其书雅、俗、胡部音器、歌舞，下及优伶、杂戏，无不备载。博则博矣，未免于芜秽也。赐绍圣元年制科，终礼部侍郎。

　　△《大晟乐书》二十卷

　　大中大夫开封刘炳子蒙撰。“大晟”者，本方士魏汉津妄出新意，以祐陵指节定尺律，傅会身为度之说。炳为大司乐，精为缘饰。又有《图谱》一卷。

　　△《隆韶导和集》一卷

　　保义郎大晟府案协律姚公立撰。以律吕、节气、阴阳为说，凡四十九条。

　　○杂艺类

　　△《九镜射经》一卷

　　唐检校太子詹事韦韩撰。《制弓矢法》三篇，《射法》九篇。

　　△《射诀》一卷

　　韦韩撰。叙其学射之初，有张宗者授之诀，辽著于篇。

　　△《射评要略》一卷

　　称李广撰。固依托也，而亦鄙浅亡奇。

　　△《射训》一卷

　　监察御史张仲殷撰。《中兴书目》云本朝人，果也，不应名犯庙讳。

　　△《射议》一卷

　　元城王越石仲宝撰。凡七条。

　　△《增广射谱》七卷

　　淳熙中诏进士习射，书坊为此以射利。末二卷为卢宗迈《射法》，亦简要可观。

　　△《书品》七卷

　　梁度支尚书庾肩吾撰。

　　△《书评》一卷

　　梁侍中袁昂撰。

　　△《药石论》一卷

　　唐昇州司马张怀瓘撰。

　　△《六体论》一卷

　　△《书断》三卷

　　△《书估》一卷

　　△《论书》一卷

　　以上四种亦皆张怀瓘撰。

　　△《翰林禁书》三卷

　　无名氏。

　　△《书后品》一卷

　　唐御史中丞李嗣真撰。

　　△《墨薮》一卷

　　不知何人所集。凡十八篇。又一本二十一篇。

　　△《古今法书苑》十卷

　　主客郎中临淄周越撰。越与兄起皆有书名。起书未见，越书间有之，俗甚。

　　△《金壶记》一卷

　　僧适之撰。集书家故事。以二字为题，而注所出于其下。凡三百余条。

　　△《书史》一卷

　　礼部员外郎米芾元章撰。

　　△《秘阁法帖跋》一卷

　　米芾撰。

　　△《翰墨志》一卷

　　高宗皇帝御制。

　　△《法帖刊误》二卷

　　黄伯思长睿撰。《淳化法帖》出于待诏王著去取。时秘府墨迹真赝杂居，著不能辨也，但欲备晋、宋间名迹，遂至以江南人一手伪帖，窜入其间，鄙恶之甚。米南宫辨之，十已得七八，至长睿，益精详矣。

　　△《籀史》二卷

　　翟耆年伯寿撰。裒诸家钟鼎图说为一编，颇有考究。

　　△《续书谱》一卷

　　鄱阳姜夔尧章撰。

　　△《绛帖评》一卷

　　姜夔撰。

　　△《法帖要录》十卷

　　唐大理卿河东张彦远爱宾撰。彦远，宏靖之孙。三世相门。其父文规尝刺湖州，著《吴兴杂录》。

　　△《飞白叙录》一卷

　　钱惟演希圣撰。天圣四年序进。

　　△《兰亭博议》十五卷

　　淮海桑世昌泽卿撰。世昌居天台，放翁陆氏诸甥也，博雅能诗。又尝为《西湖纪逸》，考林逋遗事甚详。

　　△《兰亭考》十二卷

　　即前书。浙东庾司所刻，视初本颇有删改。初十五篇，今存十三篇，去其《集字篇》后人集《兰亭》字作书帖、诗铭之类者，又《附见篇》兼及右军他书迹，于《乐毅论》尤详。其书始成，本名《博议》，高内翰文虎炳如为之序。及其刊也，其子似孙，主为删改，去此二篇固当，而其他务从省文，多失事实，或戾本意。其最甚者，序文本亦条达可观，亦窜改无完篇，首末阙漏，文理断续，于其父犹然，深可怪也。此书累十余卷，不过为晋人一遗帖，自是作无益，玩物丧志，本无足云。其中所录诸家跋语，有昭然伪妄而不能辨者，未暇疏举。

　　△《法书撮要》十卷

　　吴兴蔡耑山父撰。以书家事实，分门条类，亦无所发明。淳熙中人，云绍圣御史之孙，吾乡不闻有此人也，当考。然其名耑而字山父，“耑”者，物之初生，从“屮”，不从“山”也。偏旁之未审，何取其为法书？余于小学家黜书法于杂艺，有以也。

　　△《武冈法帖释文》二十卷

　　刘次庄元祐中为《官帖释文》，刻石于临江。而武冈又尝传刻绛州民潘氏帖。嘉定中，汪立中取刘本分入二十卷中。《官帖》所无者，增附之。

　　△《书苑菁华》二十卷

　　临安书肆陈思者集。

　　△《齐梁画目录》一卷

　　唐窦蒙子泉录。

　　△《古今画人名》一卷

　　唐李嗣真录。

　　△《唐朝画断》一卷

　　唐翰林学士朱景玄撰。一名《唐朝名画录。》前有目录，后有天圣三年商宗儒后序，与《画断》大同小异。

　　△《唐朝名画录》一卷

　　即《画断》也。前有目录，后有天圣三年商宗儒后序，与前本大同小异。

　　△《历代名画记》十卷

　　唐张彦远撰。彦远家世藏法书、名画，收藏鉴识，自谓有一日之长。既作《法书要录》，又为此《记》，且曰：“有好事者传余二书，书画之事毕矣。”

　　△《五代名画记》

　　大梁刘道醇撰。嘉祐四年陈洵直序。

　　△《圣朝名画评》一卷

　　刘道醇撰。

　　△《益州名画录》三卷

　　黄休复撰。中兴书目以为李略撰，而谓休复书今亡。

　　△《山水受笔法》一卷

　　唐沁水荆浩浩然撰。

　　△《图画见闻志》六卷

　　太原郭若虚撰。元丰中自序，称大父司徒公，未知何人。郭氏在国初无显人，但有郭承祐耳。其书欲继张彦远之后。

　　△《画史》一卷

　　米芾撰。

　　△《德隅堂画品》一卷

　　李廌方叔撰。赵令时德麟官襄阳，行橐中诸画，方叔皆为评品之。元符元年也。

　　△《林泉高致集》一卷

　　直徽猷阁待制河阳郭思撰。其父熙，字淳夫，善画。思，元丰五年进士。既贵，追述其父遗迹、事实。待制许光疑为之序。曰《画训》、《画意》、《画题》、《画诀》。而序又称《诗歌》、《赞记》、《诏诰》、《铭誌》，今本阙。

　　△《广川画跋》五卷

　　董逌撰。

　　△《画继》十卷

　　邓椿公寿撰。以继郭若虚之后。张彦远《记》止会昌元年，若虚《志》止熙宁七年，今书止乾道三年。

　　△《文房四谱》五卷

　　参政梓潼苏易简太简撰。

　　△《歙砚图谱》一卷

　　太子中舍知婺源县唐积撰。治平丙午岁。

　　△《歙砚说》一卷、又《辨歙石说》一卷

　　皆不著名氏。

　　△《墨苑》三卷

　　赵郡李孝美伯扬撰。曰《图》，曰《式》，曰《法》。元符中马涓、李元膺为之序。

　　△《砚史》一卷

　　米芾撰。

　　△《北海公砚录》一卷

　　唐询彦猷撰。专以青州红丝石为贵。

　　△《闲堂杂记》四卷

　　不著名氏。述《文房四谱》，而首载唐氏《砚录》。

　　△《砚笺》一卷

　　高似孙撰。

　　△《续文房四谱》五卷

　　司农卿李洪秀颖撰。

　　△《算经》三卷

　　夏侯阳撰。大抵乘除法。《隋志》二卷；《唐志》一卷，甄鸾注。今本无注，元丰京监本。

　　△《算经》三卷

　　张丘建撰。有序，首言：“算者不患乘除之为难，而患分之为难，是以序列诸分之本原，宣明约通之要法。”

　　△《应用算法》一卷

　　夷门叟郭京元丰三年序。称平阳奇士蒋舜元撰。凡八篇，曰：《释数》、《田亩》、《粟米》、《端匹》、《斤秤》、《修筑》、《差分》、《杂法》，总为百五十七门。前《志》在历算类。

　　△《香谱》一卷

　　不知名氏。

　　△《萱堂香谱》一卷

　　称侯氏萱堂，而不著名。

　　△《香严三昧》一卷

　　不知名氏。

　　△《南蕃香录》一卷

　　知泉州叶廷珪撰。

　　△《茶经》一卷

　　唐陆羽鸿渐撰。羽自号竟陵子，又号桑苎翁。

　　△《煎茶水记》一卷

　　唐涪州刺史张又新撰。本刑部侍郎刘伯刍称水之与茶，宜者凡七等。又新复言得李季卿所笔录陆鸿渐《水品》，凡二十。欧公《大明水记》尝辨之，今亦载卷末。余足迹所至不广，于《水品》仅尝三四，若惠山泉甘美，置之第二不忝，特未知康王谷水何如尔。其次，吴淞第四桥水亦不恶。虎丘剑池殊未佳，而在第四，已不可晓。至于雪水，清甘绝佳，而居其末，尤不可晓也。大抵水活而后宜茶，活而不清洁犹不宜，故乳泉、石池、漫流者为上，为其活且洁也。若夫天一生水，烝为云雨，水之活且洁者，何以过此？余尝用净器承雨水，试以烹煎，不减雪水。故知又新之说妄也。

　　△《茶谱》一卷

　　后蜀毛文锡撰。

　　△《北苑茶录》三卷

　　三司户部判官丁谓谓之撰。咸平中进。

　　△《茶录》二卷

　　右正言修起居注莆田蔡襄君谟撰。皇祐中进。

　　△《北苑拾遗》一卷

　　刘昇撰。庆历元年序。

　　△《补茶经》一卷

　　知建州周绛撰。当大中祥符间。

　　△《东溪试茶录》一卷

　　宋子安撰。

　　△《北苑总录》十二卷

　　兴化军判官曾伉录《茶经》诸书，而益以诗歌二首。

　　△《茶山节对》一卷

　　摄衢州长史蔡宗颜撰。

　　△《宣和北苑贡茶录》一卷

　　建阳熊蕃叔茂撰。其子克又益写其形制而传之。

　　△《北苑别录》一卷

　　赵汝砺撰。

　　△《品茶要录》一卷

　　建安黄儒道父撰。元祐中东坡尝跋其后。

　　△《酒谱》一卷

　　汶上窦苹叔野撰。其人即著《唐书音训》者。

　　△《北山酒经》三卷

　　大隐翁撰。

　　△《鼎录》一卷

　　梁中书侍郎虞荔纂。

　　△《古今刀剑录》一卷

　　粱陶弘景撰。

　　△《泉志》十五卷

　　洪遵景伯撰。记历代钱货。

　　△《浸铜要略》一卷

　　张甲撰。称德兴草泽绍圣元年序。盖胆水浸铁成铜之始。甲，参政子公之祖。

　　△《冶金录》一卷

　　泉司吏所为也。

　　△《弹棋经》一卷

　　题张柬之撰。

　　△《五木经》一卷并图例

　　唐李翱撰，元革注。盖古樗蒱之戏也。

　　△《三象戏图》一卷

　　汲阳成师仲编。

　　△《打马格局》一卷

　　无名氏。

　　△《打马图式》一卷

　　郑寅子敬撰。用五十马。

　　△《打马赋》一卷

　　易安李氏撰。用二十马。以上三者，各不同。今世打马，大约与古之樗蒱相类。

　　△《谱双》十卷

　　洪遵集。此戏今人不复为。

　　△《进士采选》一卷

　　赵明远景昭撰。此元丰未改官制时迁转格例也。

　　△《希古集》一卷

　　括苍何宗姚取投壶新旧式及冯氏《射法》为一编。

　　△《忘忧清乐集》一卷

　　棋待诏李逸民撰集。

　　△《通远集》一卷

　　无名氏。视《清乐》为略。

　　△《象棋神机集》一卷

　　称于阳叶茂卿撰。

　　△《约鳌图》一卷

　　△《采珠格局》一卷

　　△《劝酒玉烛诗》一卷

　　皆无名氏。

　　△《捉卧瓮人事数》一卷

　　李庭中撰。以上四种皆酒边雅戏。

　　○类书类

　　△《语丽》十卷

　　梁湘东王功曹参军朱澹远撰。采摭书语之丽者，为四十门。

　　△《修文殿御览》三百六十卷

　　北齐尚书左仆射范阳祖珽孝徵等撰。案《唐志》类书，在前者有《皇览》、《类苑》、《华林遍略》等六家，今皆不存。则此书当为古今类书之首。珽之行事，奸贪凶险，盗贼小人之尤无良者，言之则汙口舌。而其所编集，乃独至今传于世。然珽尝以他人所卖《遍略》质钱受杖。又尝盗官《遍略》一部，坐狱论罪。今书毋乃亦盗《遍略》之旧，以为己功耶？《遍略》者，梁徐僧权所为也。又案《隋志》作《圣寿堂御览》，卷数同。圣寿者，实齐后主所居。

　　△《北堂书钞》一百六十卷

　　唐秘书监余姚虞世南伯施撰。其书成于隋世。

　　△《艺文类聚》一百卷

　　唐弘文馆学士长沙欧阳询信本撰。

　　△《初学记》三十卷

　　唐集贤院学士长城徐坚元固撰。

　　△《六帖》三十卷

　　唐太子少傅太原白居易撰。《唐志》作《白氏经史事类》，一名《六帖》。《醉吟先生墓志》云：又著《事类集要》三十部，时人目为《白氏六帖》。

　　△《金钥》二卷

　　唐太学博士河内李商隐义山撰。分四部，曰《帝室》、《职官》、《岁时》、《州府》。大略为笺启应用之备。

　　△《玉屑》十五卷

　　无名氏。

　　△《蒙求》三卷

　　唐李翰撰。本无义例，信手肆意杂袭成章，取其韵语易于训诵而已。遂至举世诵之，以为小学发蒙之首，事有甚不可晓者。余家诸子在褓，未尝令诵此也。△《戚苑纂要》十卷唐刘扬名撰。皆集内外宗族姻亲故事。

　　△《戚苑英华》十卷

　　唐仙居令袁悦撰。唐志云重修，盖因扬名之旧而广之。

　　△《太平御览》一千卷

　　翰林学士李昉、扈蒙等撰。以前代《修文御览》、《艺文类聚》、《文思博要》及诸书参详条次修纂。本号《太平总类》，太平兴国二年受诏，八年书成，改名《御览》。或言，国初古书多未亡，以《御览》所引用书名故也，其实不然，特因前诸家类书之旧尔。以《三朝国史》考之，馆阁及禁中书总三万六千余卷，而《御览》所引书多不著录，盖可见矣。

　　△《鹿门家钞诗咏》五十卷

　　鸿胪少卿襄阳皮文璨撰。以群书分类事为诗而注释之。其祖旧休，有书名《鹿门家钞》，故今述其名。

　　△《册府元龟》一千卷

　　景德二年命资政殿学士王钦若、知制诰杨忆修历代君臣事迹，八年而成。总五十部，部有总序，一千一百四门，门有小序。赐名制序。所采正经史之外，惟取《战国策》、《国语》、《韩诗外传》、《吕氏春秋》、《管》、《晏》、《韩子》、《孟子》、《淮南子》及《修文殿御览》。每门具进，上亲览，摘其舛误，多出手书，或诏对，揩示商略。

　　△《天和殿御览》四十卷

　　侍读学士临川晏殊等天圣中受诏，取《册府元龟》，掇其要者，分类为二百十五门。

　　△《类要》七十六卷

　　晏殊撰。曾巩为序。

　　△《事类赋》三十卷

　　校理丹阳吴淑正仪撰进并注。

　　△《韵类题选》一百卷

　　朝奉大夫知处州鄞袁毂容直撰。以韵类事纂集，颇精要。世所行《书林韵会》，盖依倣而附益之者也。毂，嘉祐六年进士。东坡守杭时为倅，“风月平分”之词，为毂作也。其后累世登科。絜斋燮，其四世孙也。

　　△《本朝蒙求》三卷

　　端明殿学士成都范镇景仁撰。

　　△《十七史蒙求》一卷

　　题王先生。不著名氏。或云王令也。

　　△《书叙指南》二十卷

　　任广撰。崇宁中人。皆经传四字语，备尺牍应用者也。

　　△《实宾录》三十卷、《后集》三十卷

　　高邮马永易明叟撰，蜀人句龙材校正，文彪增广。其三十卷者，本书也。义取“名者实之宾”为名。

　　△《史韵》四十九卷

　　嘉禾钱讽正初撰。附韵类事，颇便检阅。

　　△《后六帖》三十卷

　　知抚州孔传世文撰。以续白氏之后也。传袭封衍圣公。

　　△《海录碎事》三十三卷

　　知泉州建安叶廷珪撰。

　　△《皇朝事实类苑》二十六卷

　　知吉州江少虞撰。绍兴中人。其书亦可入小说类。

　　△《两汉蒙求》十卷

　　枢密吴兴刘珏希范撰。绍圣中所序。

　　△《补注蒙求》八卷

　　徐子光撰。以李翰《蒙求》句为之注。本句之外，兼及其人他事。

　　△《群书类句》十四卷

　　三山叶凤撰。以《群书新语》增广。自五字以至九字，为七百五十一门，各以平仄声为偶对。

　　△《书林韵会》一百卷

　　无名氏。蜀书坊所刻，规模《韵类题选》而加详焉。

　　△《幼学须知》五卷

　　余姚孙应符仲潜撰次。此书本书坊所为，以教小学。应符从而增广之。

　　△《两汉博闻》二十卷

　　无名氏。或云杨侃。

　　△《班左诲蒙》三卷

　　程俱致道撰。

　　△《左氏摘奇》十三卷

　　给事中吴郡胡元质长文撰。

　　△《诸史提要》十五卷

　　参政吴越钱端礼处和撰。泛然钞录，无义类。

　　△《汉隽》十卷

　　括苍林越撰。以《西汉书》，分类为十五篇。皆句字之古雅者。“隽”者，取隽永之义也。

　　△《文选双字类要》三卷

　　苏易简撰。摘取双字，以类编集。

　　△《选腴》五卷

　　天台王若撰。以五声韵编集《文选》中字。淳熙元年序。

　　△《晋史属辞》三卷

　　永嘉戴迅简之撰。用《蒙求》体，以类晋事。元祐癸酉岁也。

　　△《观史类编》六卷

　　吕祖谦撰。初辑此篇为六门，曰“择善”、曰“儆戒”、曰“阃范”、曰“治体”、曰“论议”、曰“处事”。而“阃范”最先成，既别行，今惟五门，而“论议”分上、下卷。

　　△《帝王经世图谱》十卷

　　著作佐郎金华唐仲友与正撰。凡天文、地理、礼乐、刑政、阴阳、度数、兵农、王霸，本之经典，兼采传注，类聚群分。凡百二十二篇。

　　△《经子法语》二十四卷

　　△《左传法语》六卷

　　△《史记法语》十八卷

　　△《西汉法语》二十卷

　　△《后汉精语》十六卷

　　△《三国精语》六卷

　　△《晋书精语》五卷

　　△《南史精语》十卷

　　洪迈撰。自《博闻》、《诲蒙》、《汉隽》、《摘奇》、《提要》及此《法语》诸书，皆所以备遗忘。而洪氏多取句法，《汉隽》类例有伦，余皆随笔信意钞录者也。

　　△《迁史删改古书异辞》十二卷

　　倪思撰。以迁《史》多易经语，更简严为平易体，当然也。然易辞而失其义，书事而与经异者多，不可以无考，故为是编。经之外与他书异者，亦并载焉。

　　△《马班异辞》三十五卷

　　倪思撰。以班史仍《史记》之旧而多删改，大抵务趋简严，然或删而遗其事实，或改而失其本意。因其异，则可以知其笔力之优劣，而又知作史述史之法矣。

　　△《杜诗六帖》十八卷

　　建安陈应行季陵撰。用《白氏》门类，编类杜诗语。

　　△《锦绣万花谷》四十卷、《续》四十卷

　　序称淳熙十五年作，而不著名氏。门类无伦理，序文亦拙。

　　△《赵氏家塾蒙求》二十五卷、《宗室蒙求》三卷

　　赵彦絟撰。


直斋书录解题·卷十五 
○楚辞类

　　△《楚辞》十七卷

　　汉护都水使者光禄大夫刘向集，后汉校书郎南郡王逸叔师注，知饶州曲阿洪祖兴庆善补注。逸之注虽未能尽善，而自淮南王安以下为训传者今不复存，其目仅见于《隋》《唐志》，独逸《注》幸而尚传，兴祖从而补之，于是训诂名物详矣。

　　△《离骚释文》一卷

　　古本，无名氏。洪氏得之吴郡林虙德祖。其篇次不与今本同。今本首《骚经》，次《九歌》、《天问》、《九章》、《远游》、《卜居》、《渔父》、《九辨》、《招魂》、《大招》、《惜誓》、《招隐》、《七谏》、《哀时命》、《九怀》、《九叹》、《九思》。《释文》亦首《骚经》，次《九辨》，而后《九歌》、《天问》、《九章》、《远游》、《卜居》、《渔父》、《招隐士》、《招魂》、《九怀》、《七谏》、《九叹》、《哀时命》、《惜誓》、《大招》、《九思》。洪氏按：王逸《九章注》云“皆解于《九辨》中”，则《释文》篇第盖旧本也，后人始以作者先后次序之耳。朱侍讲按：天圣十年陈说之序以为旧本篇第混并，乃考其人之先后，重定其篇第，然则今本说之所定也。余按：《楚辞》刘向所集，王逸所注，而《九叹》、《九思》亦列其中，盖后人所益也欤。

　　△《楚辞考异》一卷

　　洪兴祖撰。兴祖少时从柳展如得东坡手校《楚辞》十卷，凡诸本异同，皆两出之；后又得洪玉父而下本十四五家参校，遂为定本。始补王逸《章句》之未备者；书成，又得姚廷辉本，作《考异》，附古本《释文》之后，其末，又得欧阳永叔、孙莘老、苏子容本于关子东、叶少协，校正以补《考异》之遗。洪于是书用力亦以勤矣。

　　△《重定楚辞》十六卷、《续楚辞》二十卷、《变离骚》二十卷

　　礼部郎中济北晁补之无咎撰。去《九思》一篇入《续楚辞》，定著十六卷，篇次亦颇改易，又不与陈说之本同。《续》、《变》二篇皆《楚辞》流派，其曰“变”者，又以其类《离骚》而少变也。新序三篇述其意甚详，然其去取之际，或有不可尽晓者。

　　△《楚辞赘说》四卷

　　右司郎宣城周紫芝少隐撰。尝为《哀湘累赋》，以反贾谊、扬雄之说；又为此书，颇有发明。

　　△《楚辞集注》八卷、《辨证》二卷

　　侍讲建安朱熹元晦撰。以王氏、洪氏注或迂滞而远于事情，或迫切而害于义理，遂别为之注。其训诂文义之外，有当考订者，则见于《辨证》，所以祛前注之蔽陋而明屈子微意于千载之下，忠魂义魄，顿有生气。其于《九歌》、《九章》，尤为明白痛快。至谓《山海经》、《淮南子》殆因《天问》而著书，说者反取二书以证《天问》，可谓高世绝识、毫发无遗恨者矣。公为此《注》在庆元退归之时，序文所谓“放臣弃子、怨妻去妇”，盖有感而讬者也。其生平于六经皆有训传，而其殚见洽闻、发露不尽者，萃见于此书。呜呼伟矣！其篇第视旧本益贾谊二赋而去《谏》、《叹》、《怀》、《思》。屈子所著二十五篇为《离骚》，而宋玉以下则曰《续离骚》。其言“《七谏》以下辞意平缓、意不深切，如无所疾痛而强为呻吟者”，尤名言也。

　　△《楚辞后语》六卷

　　朱熹撰。凡五十二篇。以晁氏《续》、《变》二书刊定，而去取则严而有意矣。

　　△《龙冈楚辞说》五卷

　　永嘉林应辰渭起撰。以《离骚》章分段释为二十段，《九歌》、《九章》诸篇亦随长短分之。其推屈子不死于汨罗，比诸浮海居夷之意，其说甚新而有理。以为《离骚》一篇辞虽哀痛而意则宏放，与夫直情径行、勇于踣河者，不可同日语；且其兴寄高远，登昆仑、历阆风、指西海、陟升皇，皆寓言也，世儒不以为实，顾独信其从彭咸葬鱼腹以为实者，何哉？然沉湘之事，传自司马迁，贾谊、扬雄，皆未尝有异说，汉去战国未远，决非虚语也。

　　△《校定楚辞》十卷、《翼骚》一卷、《洛阳九咏》一卷

　　秘书郎昭武黄伯思长睿撰。其序言：屈宋诸骚，皆书楚语、作楚声、纪楚地、名楚物，故可谓之“楚辞”。若“些”、“只”、“羌”、“谇”、“蹇”、“纷”、“侘”、“傺”者，楚语也；悲壮顿挫、或韵或否者，楚声也；沅、湘、江、澧、修门、夏首者，楚地也；兰、茝、荃、药、蕙、若、芷、蘅者，楚物也。既以诸家本校定，又以太史公《屈原传》至陈说之序附以今序，别为一卷，目以《翼骚》。《洛阳九咏者》，伯思所作也。

　　○总集类

　　△《文选》六十卷

　　粱昭明太子萧统德施撰。唐崇贤馆学士江都李善注。北海太守邕之父也。

　　△《六臣文选》六十卷

　　唐工部侍郎吕延祚开元六年表上，号“五臣集注”。五臣者：常山尉吕延济、都水使者刘承祖男良、处士张铣、吕向、李周翰也。以李善注惟引事，不说意义，故复为此注，后人并与李善原注合为一书，名“六臣注”。东坡谓五臣乃俚儒之荒陋者，反不及善，如谢瞻诗“苛慝暴三殇”，引“苛政猛于虎”，以父与夫为殇，非是。然此说乃实本于善也。

　　李善注此句，但云“苛犹虐也”，初不及三殇。不审直斋之说何所本。

　　△《玉台新咏》十卷

　　陈徐陵孝穆集。且为作序。

　　△《古文苑》九卷

　　不知何人集。皆汉以来遗文，史传及文选所无者。世传孙洙巨源于佛寺经龛中得之，唐人所藏也。韩无谷类次为九卷，刻之婺州。《中兴》《书目》有孔逭《文苑》，非此书。孔逭晋人。本书百卷，惟存十九卷尔。又梁孝王忘忧馆诸士之赋，据题尚欠《文鹿》、《酒》、《几》三赋，家有《秦汉遗文》七赋，皆在常州，有板本。

　　△《古文章》十六卷

　　会稽石公辅编。与前书相出入而稍多，亦有史传中钞出者。首卷为《武王丹书》，其末蔡琰《胡笳十八拍》也。《馆阁书目》又有《汉魏文章》二卷，集宋玉以下文八十八首，未见。

　　△《西汉文类》四十卷

　　唐柳宗元之弟宗直尝辑此书，宗元为序，亦四十卷，《唐艺文志》有之，其书不传。今书陶叔献元之所编次。未详何人。梅尧臣为之序。

　　△《三国文类》四十卷

　　不知何人所集。

　　△《三谢诗》一卷

　　集谢灵运、惠连、玄晖。不知何人集。《中兴书目》云唐庚子西。

　　△《谢氏兰玉集》十卷

　　吴兴汪闻集谢安而下子孙十六人诗三百余篇。闻熙宁六年进士。序称新天子即位丙寅之岁，盖元祐元年也。

　　△《梁词人丽句》一卷

　　唐李商隐集梁明帝萧巋而下十五人诗并鬼诗、童谣。

　　△《玉台后集》十卷

　　唐李康成集。

　　△《箧中集》一卷

　　唐元结次山录沈千运、赵微明、孟云卿、张彪、元季川、于逖、王李友七人诗二十四首，尽箧中所有次之。荆公《诗选》尽取不遗。唐中世诗高古如此，今人乃专尚季末，亦异矣。《馆阁书目》以为结自作，入别集类，何其不审也！

　　△《国秀集》三卷

　　唐国子进士芮挺章撰。集李峤至祖咏九十人诗二百二十首。天宝三载国子进士楼颖为之序。

　　△《搜玉小集》一卷

　　自崔湜至崔融三十七人诗六十一首。

　　△《窦氏联珠集》五卷

　　唐褚藏言所序窦氏兄弟五人诗。各有小序。曰国子祭酒常中行、国子司业牟贻周、容管经略群丹列、婺州刺史庠胄卿、武昌节度使巩友封。皆拾遗叔向之子也。五人者，惟群以处士荐入谏省，庠以辟举进，余皆进士科。

　　△《唐御览诗》一卷

　　唐翰林学士令狐楚纂刘方平而下迄于梁凡三十人诗二百八十九首。一名《唐新诗》，又名《选进集》，又名《元和御览》。

　　△《河岳英灵集》二卷

　　唐进士殷璠集常建等诗二百三十四首。

　　△《极玄集》一卷

　　唐姚合集王维至戴叔伦二十一人诗一百首。曰：“此诗家射雕手也。”

　　《姚氏残语》云：“殷璠为《河岳英灵集》，不载杜甫诗；高仲武为《中兴间气集》，不取李白诗；顾陶为《唐诗类选》，如元、白、刘、柳、杜牧、李贺、张祐、赵嘏皆不收；姚合作《极玄集》，亦不收杜甫李白，彼必各有意也。

　　△《中兴间气集》二卷

　　唐渤海高仲武序。集至德以后终于大历钱起等二十六人诗一百三十二首。各有小传，叙其大略，且拈提其警句，而议论文辞皆凡鄙。

　　△《唐类表》二十卷

　　不知集者。《馆阁书目》有李吉甫所集五十卷，未之见也。

　　△《断金集》一卷

　　唐令狐楚、李逢吉自为进士以至宦达所与唱酬之诗。开成初裴夷直为之序。

　　△《唐诗类选》二十卷

　　唐太子校书郎顾陶集。凡一千二百三十二首。自为序，大中丙子岁也。陶，会昌四年进士。

　　△《汉上题襟集》三卷

　　唐段成式、温庭筠、逢皓、余知古、韦蟾、徐商等倡和诗什、往来简牍。盖在襄阳时也。

　　△《松陵集》十卷

　　唐皮日休、陆龟蒙吴淞倡和诗也。

　　△《本事诗》一卷

　　唐司勋郎中孟启集。

　　△《群书丽藻》六十五卷

　　按：《三朝艺文志》一千卷，崔遵度编。《中兴馆阁书目》但有《目录》五十卷，云南唐司门员外郎崔遵度撰。以六例总括古今之文，一曰“六籍琼华”，二曰“信使瑶英”，三曰“玉海九流”，四曰“集苑金銮”，五曰“绛阙蕊珠”，六曰“凤首龙编”。为二百六十七门，总一万三千八百首。今无目录，合三本，共存此卷数。断续讹缺，不复成书，当其传写时固已如此矣。其目止有四种，无“金銮”、“蕊珠”二类，姑存之，以备阙文。按《江南余载》：遵度，青州人，居金陵，高尚不仕。《中兴书目》云“司门郎”，未知何据也。

　　△《才调集》十卷

　　后蜀韦谷集唐人诗。

　　△《洞天集》五卷

　　汉王贞范集道家、神仙、隐逸诗篇。汉乾祐中也。

　　△《烟花集》五卷

　　蜀后主王衍集艳诗二百篇，且为之序。

　　△《文苑英华》一千卷

　　太平兴国七年，命学士李昉、扈蒙、徐铉、宋白等阅前代文学，撮其精要，以类分之。续又命苏易简、王祜等。王雍熙三年，书成。

　　△《唐文粹》一百卷

　　两浙转运使合肥姚铉宝臣撰。铉，太平兴国八年进士第三人，在杭州与知州薛映不协，映摭其罪状数条，密以闻，当夺一官，特除名，贬连州文学。其自为序称吴兴姚铉者，盖本郡望也。

　　△《集选目录》二卷

　　丞相元献公晏殊集。《中兴馆阁书目》以为不知名者，误也。大略欲续《文选》，故亦及于庾信、何逊、阴铿诸人。而云唐人文者，亦非也。莆田李氏有此书，凡一百卷。力不暇传，姑存其目。

　　△《唐百家诗选》二十卷

　　王安石以宋次道家所有唐人诗集选为此编。世言李、杜、韩诗不与，为有深意，其实不然。按此集非特不及此三家，而唐名人如王右丞、韦苏州、元、白、刘、柳、孟东野、张文昌之伦，皆不在选。意荆公所选，特世所罕见，其显然共知者，固不待选耶？抑宋次道家独有此一百五集，据而择之，他不复及耶？未可以臆断也。

　　△《四家诗选》十卷

　　王安石所选杜、韩、欧、李诗。其置李于末而欧反在其上，或亦谓有所抑扬云。

　　△《唐僧诗》三卷

　　吴增法钦集唐僧三十四人诗二百余篇。杨杰次公为之序。

　　△《名臣贽种隐君书启》一卷

　　祥符诸贤所与种放明逸书启也。首篇张司空齐贤书，自叙平生出处甚详，可以见国初名臣气象。

　　△《西昆酬唱集》二卷

　　景德中馆职杨亿大年、钱惟演希圣、刘筠子仪唱和。凡二百四十七章。亦有赓属者，共十五人。所谓“昆体”者，于此可见。亿自为序。

　　△《九僧诗》一卷

　　九僧者：希昼、保暹、文兆、行肇、简长、惟凤、惠崇、宇昭、怀古。凡一百七首。景德元年，直昭文馆陈克序，目之曰“琢玉工”，以对姚合“射雕手”。九人惟惠崇有别集。欧公《诗话》乃云其集已亡，惟记惠崇一人。今不复知有九僧者，未知何也。

　　九僧者，剑南希昼、金华保暹、南越文兆、天台行肇、沃州简长、青城惟凤、淮南惠崇、江东宇昭、峨嵋怀古。

　　△《宝刻丛章》三十卷

　　宋敏求次道以四方碑刻诗文，集为此编。多有别集中所逸者。

　　△《乐府集》十卷、《题解》一卷

　　题刘次庄。《中兴书目》直云次庄撰。取前代乐府，分类为十九门，而各释其命题之意。按：《唐志》乐类有《乐府歌诗》十卷者二，有吴兢《乐府古题要解》一卷。今此集所载，止于陈、隋人，则当是唐集之旧。而序文及其中颇及杜甫、韩愈、元、白诸人，意者次庄因旧而增广之欤。然《馆阁书目》又自有吴兢《题解》及别出《古乐府》十卷、《解题》一卷，未可考也。

　　△《乐府诗集》一百卷

　　太原郭茂倩集。凡古今号称乐府者皆在焉。其为门十有二。首尾皆无序文，《中兴书目》亦不言其人。今按：茂倩，侍读学士劝仲褒之孙，昭陵名臣也，本郓州须城人，有子曰源中、源明。茂倩，源中之子也。但未详其宫位所至。

　　△《和陶集》十卷

　　苏氏兄弟追和。傅共注。

　　△《仕涂必用集》十卷

　　吴郡祝熙载序云陈君材夫所编。皆未详何人。录景德以来人表、笺、杂文，亦有熙载所撰者，题为祝著作，当是未改官制前人也。

　　△《汝阴唱和集》一卷

　　元祐中苏轼子瞻守颍，与签判赵令畤德麟、教授陈师道无己唱和。晁说之以道为之序，李廌方叔后序。二序皆为德麟作也。

　　△《三家宫词》三卷

　　唐王建、蜀花蕊夫人、本朝丞相王珪三人所著。

　　△《五家宫词》五卷

　　石晋宰相和凝、本朝学士宋白、中大夫张公庠、直秘阁周彦质及王仲修，共五人。各百首。仲修当是王珪之子。

　　△《本朝百家诗选》一百卷

　　太府卿曾慥端伯编。官至太府卿。编此所以续荆公之《诗选》，而识鉴不高，去取无法，为小传略无义类，议论亦凡鄙。陆放翁以比《中兴间气集》，谓相甲乙，非虚语也。其言欧、王、苏、黄不入选，以拟荆公不及李、杜、韩之意。荆公前《选》实不然，余固言之矣。

　　△《皇朝文鉴》一百五十卷

　　吕祖谦编。初，淳熙丁酉，孝庙因观《文海》，下临安府校正刊行，翰苑周必大夜直，宣引偶及之，因奏：“此书江佃类编，殊无伦理，书坊板行可耳，恐难传后，莫若委馆阁别加诠次。”遂以命祖谦。既成，赐名《文鉴》，诏必大为之序。时祖谦已得末疾，遂除直中秘，且赉银绢各三百。中书舍人陵骙驳之，论皆不行。继有近臣密启，云其所取之诗，多言田里疾苦，乃借旧作以刺今；又所载章疏，皆指祖宗过举，尤非所宜。于是锓板之议亦寝。周益公序既成，封以遗吕一读，命藏之。盖亦未当乎吕之意也。张南轩以为无补治道，何益后学？而朱晦庵晚岁尝语学者曰：“此书编次，篇篇有意，每卷首必取一大文字作压卷，如赋取《五凤楼》之类；其所载奏议，亦系一时政治大节，祖宗二百年规模与后来中变之意，尽在其中，非《选》、《粹》此也。”

　　△《历代确论》一百一卷

　　不知何人集。自三皇、五帝以及五代，凡有论述者，随世代编次。

　　△《江西诗派》一百三十七卷、《续派》十三卷

　　自黄山谷而下三十五家，又曾纮、曾思父子诗。详见诗集类。诗派之说本出于吕居仁，前辈多有异论，观者当自得之。

　　△《輶轩集》一卷

　　鄱阳洪皓、历阳张邵、新安朱弁使金得归，道间唱酬。邵为之序。

　　△《古今绝句》二卷

　　吴说传朋所书杜子美、王介甫诗。师礼之子，王令逢原之外孙也。

　　△《玄真子渔歌碑传集录》一卷

　　玄其子渔歌，世止传诵其“西塞山前”一章而已。尝得其一时倡和诸贤之辞各五章，及南卓、柳宗元所赋，通为若干章。因以颜鲁公《碑述》、《唐书》本传以至近世用其词入乐府者，集为一编，以备吴兴故事。

　　△《艇斋师友尺牍》二卷

　　南丰曾季貍裘父之师友往复书简。其子潍辑而刻之。自吕居仁、徐师川以降，下至淳熙、乾道诸贤咸在焉。裘父萧然布衣，而名流敬爱之若此，足以知其人之贤，而亦以见当时风俗之美也。

　　△《脍炙集》一卷

　　朝请郎严焕刻于江阴。韩吏部而下杂文二十余篇。

　　△《唐人绝句诗集》一百卷

　　洪迈景卢编。七言七十五卷，五言、六言二十五卷。各百首，凡万，上之重华宫，可谓博矣。而多有本朝人诗在其中，如李九龄、郭震、滕白、王嵒、王初之属。其尤不深考者，梁何仲言也。

　　△《唐绝句选》五卷

　　莆田柯梦得东海编。所选仅一百六十六首，去取甚严。然人之好恶，亦各随所见耳。

　　△《唐绝句选》四卷

　　仓部郎中福清林清之直父以洪氏《绝句》钞取其佳者。七言一千二百八十，五言百五十六，六言十五首。

　　△《考德集》三卷

　　强至所集韩魏公琦薨后时贤祭文、挽诗。

　　△《四家胡笳词》一卷

　　蔡琰、刘商、王安石、李元白也。

　　△《选诗》七卷

　　文选中录出别行。以人之时代为次。

　　△《宏辞总类》四十一卷、《后集》三十五卷、《第三集》十卷、《第四集》九卷

　　起绍圣乙亥，迄嘉定戊辰。皆刻于建昌军学。相传绍兴中太守陆时雍所刻前集也，余皆后人续之。戊辰以后，时相不喜此科，主司务以艰僻之题困试者，纵有记忆不遗、文采可观，辄复推求小疵，以故久无中选者。初，绍圣设科，但曰宏辞，不试制、诰，止于表、檄、露布、诫谕、箴、铭、颂、记、序九种，亦不用古题。及大观，改曰词学兼茂。去诫谕及檄，而益以制、诰，亦为九种四题，而二题以历代故事。及绍兴，始名博学宏辞，复益以诰、赞、檄，为十一种，三日试六题，各一今一古，遂为定制。

　　△《古文关键》二卷

　　吕祖谦所取韩、柳、欧、苏、曾诸家文标抹注释，以教初学。

　　△《迂斋古文标注》五卷

　　宗正寺簿四明楼昉旸叔撰。大略如吕氏《关键》，而所取自《史》、《汉》而下至于本朝、篇目增多、发明尤精当，学者便之。

　　△《历代奏议》十卷

　　吕祖谦集。

　　△《国朝名臣奏议》十卷

　　吕祖谦集。凡二百篇。

　　△《皇朝名臣奏议》一百五十卷

　　丞相沂国忠定公赵汝愚编进。时为蜀帅。

　　△《续百家诗选》二十卷

　　三衢郑景龙伯允集，以续曾慥前《选》。凡慥所遗及在慥后者皆取之。然其率略尤甚。

　　△《江湖集》九卷

　　临安书坊所刻本。取中兴以来江湖之士以诗驰誉者。而方惟深子通承平人物，晁公武子止尝为从官，乃亦在其中。其余亦未免玉石兰艾，混淆杂遝。然而士之不能自暴白于世者，或赖此以有传。书坊巧为射利，未可以责备也。

　　△《回文类聚》三卷

　　桑世昌泽卿集。以《璇玑图》为本初，而并及近世诗词，且以至道御制冠于篇首。

　　△《滁阳庆历集》十卷、《后集》十卷

　　朝散郎滁人徐徽仲元集。断自庆历以来。曾肇子开绍圣中谪守，为之序。其《后集》则吴珏、所续，宣和四年，唐恪钦叟序之。末及绍兴，盖又后人续入之尔。

　　△《吴兴诗》一卷

　　熙宁中知湖州孙氏集，而不著名。以其时考之，孙觉莘老也。

　　△《吴兴分类诗集》三十卷

　　霅川倪祖义子由编。大抵以孙氏所集大略而增广之，且并及近时诸公之作。然亦病于太详。祖义，齐斋之子，少聪俊，仕未达，得年五十以死。

　　△《会稽掇英集》二十卷、《续集》四十五卷

　　熙宁中郡守孔延之、程师孟相继纂集。其《续集》则嘉定中汪纲俾郡人丁燧为之。

　　△《润州类集》十卷

　　监润州仓曹曾旼彦和纂。始东汉，终南唐。

　　△《京口诗集》十卷、《续》二卷

　　镇江教授熊克集开宝以来诗文。本二十卷，止刻其诗。续又得二卷，自南唐而上曾所遗者，补八十余篇。

　　△《嘉禾诗集》一卷

　　不知集者。

　　△《永嘉集》三卷

　　亦不知何人集。

　　△《天台集》二卷、《别编》一卷、《续集》三卷

　　初，李庚子长集本朝人诗为二卷，未行，太守李兼孟达得之；又得郡士林师箴所辑前代之作，为赋二、诗二百，乃以本朝人诗为《续集》而并刻焉。《别编》则师箴之子表民所补也。

　　△《括苍集》三卷、《后集》五卷、《别集》四卷、《续》一卷

　　郡人吴飞英、陈百朋相继纂辑。

　　△《钓台新集》六卷、《续集》十卷

　　郡人王旉集。续者郡守谢德舆子上也。

　　△《长乐集》十四卷

　　福建提刑吴兴俞向集。宣和三年序。

　　△《清漳集》三十卷

　　通判漳州赵不敌编。

　　△《扬州诗集》二卷

　　教授马希孟编。元丰四年秦观作序。

　　△《宣城集》三卷

　　知宣州安平刘泾。元符三年序。

　　△《南州集》十卷

　　太平州教授林桷子长集。

　　△《南纪集》五卷、《后集》三卷

　　知汉阳军于霆、教授施士衡编。其《后集》则教授巩丰也。

　　△《相江集》三卷

　　不知何人集。“相江”者，韶州曲江别名。

　　△《艮岳集》一卷

　　不知集者。其首则御制记文也。

　　△《桃花源集》二卷、又二卷

　　绍圣丙子四明田孳序。淳熙庚子县令赵彦琇重编，合为一卷。下卷则淳熙以后所续。

　　△《庾楼纪述》三卷、《琵琶亭诗》一卷

　　不知集者。

　　△《东阳记咏》四卷

　　亦不知集者。

　　△《盘洲编》二卷

　　洪丞相适兄弟子侄所赋园池诗也。

　　△《琼野录》一卷

　　学士洪迈园池记述题咏。其曰“琼野”者，从维扬得琼花，植之而生，遂以名圃。

　　△《清晖阁诗》一卷

　　史正志创阁于余陵，僚属皆赋诗。

　　△《会稽纪咏》六卷

　　汪纲仲举帅越，多所修创。严陵洪璞每事为一绝，赓者四人，曰张氵旻、王栐、程震龙、冯大章。又有诸葛兴为古诗二十篇。

　　△《萧秋诗集》一卷

　　玉山徐文卿斯远作《萧秋诗》，四言九章、章四句，赵蕃昌甫而下，和者十三人，绍熙辛亥也，赵汝谈履常亦与焉。后三十三年，嘉定癸未，乃序而刻之。文卿晚第进士，未授官而死，有诗见《江湖集》。

　　△《唐山集》一卷、《后集》三卷

　　卞圜宋佽编。“唐山”者，临安昌化县也。

　　△《后典丽赋》四十卷

　　金华唐仲友与政编。仲友以辞赋称于时。此集自唐末以及本朝盛时，名公所作皆在焉，止于绍兴间。先有王戊集《典丽赋》九十三卷，故此名《后典丽赋》。王氏集未见。

　　△《指南赋笺》五十五卷、《指南赋经》八卷

　　皆书坊编集时文。止于绍熙以前。

　　△《指南论》十六卷。又本前后二集，四十六卷

　　淳熙以前时文。

　　△《擢犀策》一百九十六卷、《擢象策》一百六十八卷

　　擢犀者，元祐、宣、政以及建、绍初年时文也，《擢象》则绍兴末。大抵科举场屋之文，每降愈下，后生亦不复识前辈之旧作，姑存之以观世变。

　　△《文章正宗》二十卷

　　参知政事真德秀希元撰。自序：“正宗”云者，以后世文词之多变，欲学者识其源流之正也。自昔集录文章，若杜预、挚虞诸家，往往湮没不传。今行于世者，惟梁《昭明文选》、姚铉《文粹》而已。繇今视之，二书所录，果得源流之正乎？故今所集，以明义理、切世用为主，其体本乎古而旨近乎经者，然后取焉；否则，辞虽工亦不录。其目凡四，曰“辞命”、曰“议论”、曰“叙事”、曰“诗赋”。去取甚严。


  
直斋书录解题·卷十六 
○别集类上

　　△宋玉集一卷

　　楚大夫宋玉撰。《史记屈原传》言：“楚人宋玉、唐勒、景差之徒，盖皆原之弟子也，而玉之辞赋独传，至以屈、宋并称于后世，余人皆莫能及。”

　　△《枚叔集》一卷

　　汉弘农都尉淮阴枚乘撰。叔其字也。《隋志》：“梁时有二卷，亡。”《唐志》复著录。今本乃于《汉书》及《文选》诸书钞出者。

　　△《董仲舒集》一卷

　　汉胶西相广川董仲舒撰。

　　△《刘中垒集》五卷

　　汉中垒校尉刘向子政撰。前四卷，《封事》并见《汉书》，《九叹》见《楚辞》，末《请雨华山赋》见《古文苑》。

　　△《扬子云集》五卷

　　汉黄门郎成都扬雄子云撰。大抵皆录《汉书》及《古文苑》所载。

　　△《二十四箴》一卷

　　扬雄撰。今广德军所刊本，校集中无《司空》、《尚书》、《博士》、《太常》四箴。集中所有，皆据《古文苑》。而此四箴，或云崔駰，或云崔子玉，疑不能明也。

　　△《蔡中郎集》十卷

　　后汉左中郎将陈留蔡邕伯喈撰。《唐志》二十卷，今本阙亡之外，才六十四篇。其间有称建安年号及为魏宗庙颂述者，非邕文也。卷末有天圣癸亥欧阳静所书《辨证》甚详，以为好事者杂编他人之文相混，非本书。

　　△《陈思王集》二十卷

　　魏陈王曹植子建撰。卷数与前志合。其间亦有采取《御览》、《书钞》、《类聚》诸书中所有者，意皆后人附益，然则亦非当时全书矣。其间或引挚虞《流别集》。此书国初已亡，犹是唐人旧传也。

　　△《陈孔璋集》十卷

　　魏丞相军谋掾广陵陈琳孔璋撰。案《魏志》：文帝为五官中郎将，及平原侯植，皆好文学，山阳王粲仲宣、北海徐干伟长、广陵陈琳孔璋、陈留阮瑀元瑜、汝南应瑒德琏、东平刘植公榦，并见友善。自邯郸淳、繁钦、路粹、丁廙、杨修、荀绰等，亦有文采，而不在此七人之列，世所谓“建安七子”者也。但自王粲而下才六人，意子建亦在其间耶。而文帝《典论》则又以孔融居其首，并粲、琳等谓之七子，植不与焉。今诸家诗文散见于《文选》及诸类书。其以集传者，仲宣、子建、孔璋三人而已。余家亦未有《仲宣集》。

　　△《阮步兵集》十卷

　　魏步兵校尉陈留阮籍嗣宗撰。籍，瑀之子也。

　　△《嵇中散集》十卷

　　魏中散大夫谯嵇康叔夜撰。本姓奚，自会稽徙谯之铚县嵇山，家其侧，遂氏焉。取“稽”字之上，志其本也。所著文论六七万言。今存于世者，仅如此。《唐志》犹有十五卷。

　　△《张司空集》三卷

　　晋司空范阳张华茂先撰。前二卷为四言、五言诗，后一卷为祭、祝、哀、诔等文。

　　△《陆士衡集》十卷

　　晋平原内史吴郡陆机士衡撰。

　　△《陆士龙集》十卷

　　晋清河内史陆云士龙撰。太康平吴，二陆入洛，张茂先所谓“利获二俊”者也。逊、抗之后，而有机、云，可谓代不乏人矣。然皆不免其身。才者身之累也，况居乱世乎！机好游权门，抑又有以取之耶？

　　△《刘司空集》十卷

　　晋司空中山刘琨越石撰。前五卷差全可观，后五卷阙误，或一卷数行，或断续不属，殆类钞节者，末卷《刘府君诔》尤多讹，未有别本可以是正。

　　△《陶靖节集》十卷

　　晋彭泽令浔阳陶潜渊明撰。或云渊明字元亮，大司马侃曾孙，自号五柳先生，世称靖节征士。

　　△《陶靖节年谱》一卷、《年谱辨证》一卷、《杂记》一卷

　　吴郡吴仁杰斗南为《年谱》，蜀人张縯季长辨证之，又杂记前贤论靖节语。此蜀本也，卷末有阳休之、宋庠序录、私记，又有治平三年思悦题，称“永嘉示以宋丞相刊定之本”。思悦者，不知何人也。

　　△《鲍参军集》十卷

　　宋前军行参军东海鲍照明远撰。世多云鲍昭，以避唐武后讳也。沈约《宋书》、李延寿《南史》皆作鲍照。而《馆阁书目》直以为鲍昭，且云上党人，非也。

　　△《谢宣城集》五卷

　　齐中书郎陈郡谢朓玄晖撰。集本十卷，楼炤知宣州，止以上五卷赋与诗刊之，下五卷皆当时应用之文，衰世之事。可采者已见本传及《文选》。余视诗劣焉，无传可也。

　　△《孔德璋集》十卷

　　齐太子詹事山阴孔稚圭德璋撰。《北山移文》，其所作也。

　　△《沈约集》十五卷、《别集》一卷、又九卷

　　梁特进吴兴沈约休文撰。约有文集百卷，今所存惟此而已。十五卷者，前二卷为赋，余皆诗也。《别集》杂录诗文，不分卷。九卷者，皆诏草也。《馆阁书目》但有此九卷及诗一卷，凡四十八首。

　　△《昭明太子集》五卷

　　梁太子萧统德施撰。

　　△《何仲言集》三卷

　　梁水部郎何逊仲言撰。本传集八卷，《馆阁书目》同。今所传止此。

　　△《江文通集》十卷

　　梁散骑常侍江淹文通撰。

　　△《庾开府集》二十卷

　　周司宪中大夫南阳庾信子山撰。信，肩吾之子，仕梁及周。其在扬都，有集四十卷；及江陵，又有三卷，皆兵火不存。今集止自入魏以来所作，而《哀江南赋》实为首冠。

　　△《稽圣赋》三卷

　　北齐黄门侍郎琅邪颜之推撰。其孙师古注。盖拟《天问》而作。《中兴书目》称李淳风注。

　　△《唐太宗集》三卷

　　唐太宗皇帝本集四十卷。《馆阁书目》但有诗一卷六十九首而已。今此本第一卷赋四篇、诗六十五首，后二卷为碑铭、书诏之属，而讹谬颇多。世所传太宗之文见于石刻者，如《帝京篇》、《秋日效庚信体诗》、《三藏圣教序》，皆不在。又《晋书》纪、传论，称“制曰”者四，皆太宗御制也。今独载宣、武二纪论，而《陆机》、《王羲之传》论不预焉。《宣纪》论复重出，其他亦多有非太宗文者杂厕其中，非善本也。

　　△《东皋子》五卷

　　唐大乐丞太原王绩无功撰。绩，文中子王通仲淹之弟也。仕隋，为正字，嗜酒简放，不乐仕进。晚以大乐吏焦革善酿，求为其丞，不问流品，亦阮嗣宗步兵之意也。革死，乃归于所居，立杜康祠，为文祭之，以焦革配。自号东皋子。其友吕才鸠访遗文，编成五卷，为之序。有《醉乡记》传于世。其后陆淳又为后序。

　　△《卢照邻集》十卷

　　唐新都尉范阳卢照邻撰。以久病，自沈颍水。

　　△《骆宾王集》十卷

　　唐临海丞义乌骆宾王撰。宾王后为徐敬业传檄天下，罪状武后，所谓“一抔之土未乾，六尺之孤安在”者也。其首卷有鲁国郗云卿序，言宾王光宅中广陵乱伏诛，莫有收拾其文者，后有敕搜访；云卿撰焉。又有蜀本，卷数亦同，而次序先后皆异。序文视前本加详，而云广陵起义不捷，因致遁逃，文集散失，中宗朝诏令搜访。

　　△《陈拾遗集》十卷

　　唐右拾遗射洪陈子昂伯玉撰。黄门侍郎卢藏用为之序。又有《别传》系之卷末。子昂仕武后，既不过，以父丧家居。县令段简贪暴，取货弗厌，致之狱以死，年财四十二。子昂为《明堂议》、《神凤颂》，纳忠贡谀于孽后之朝，大节不足言矣。然其诗文在唐初实首起八代之衰者。韩退之《荐士诗》言“国朝盛文章，子昂始高蹈”，非虚语也。卢序亦简古清壮，非唐初文人所及。

　　△《宋之问集》十卷

　　唐越州长史河汾宋之问延清撰。

　　△《沈佺期集》十卷

　　唐中书舍人内黄沈佺期云卿撰。自沈约以来，始以音韵、对偶为诗，至之问、佺期，益加靡丽。学者宗之，号为沈宋。唐律盖本于此。二人者皆以谄附二张进，景龙中俱为修文馆学士。佺期《回波词》有所谓“齿录牙绯”者，其为人可知。之问尤反覆无行，卒以罪死。

　　△《张燕公集》三十卷

　　唐宰相范阳张说说之撰。一字道济，与苏颋号“燕许大手笔”。家未有《苏许公集》。二人名相，而以文擅天下，盛矣哉。

　　△《曲江集》二十卷

　　唐宰相曲江张九龄子寿撰。曲江本有元祐中郡人邓开序，自言得其文于公十世孙苍梧守唐辅而刊之，于末附以中书舍人樊子彦所撰《行状》、会稽公徐浩所撰《神道碑》及太常博士郑宗珍《议谥文献状》。蜀本无之。

　　△《王右丞集》十卷

　　唐尚书右丞河中王维摩诘撰，建昌本与蜀本次序皆不同，大抵蜀刻唐六十家集多异于他处本，而此集编次尤无伦。维诗清逸，追逼陶、谢。《辋川别墅图画》摹传至今。尝与裴迪同赋，各二十绝句。集中又有与迪书，略曰：“夜登华子冈，辋水沦涟，与月上下。寒山远火，明灭林外。深巷寒犬，吠声如豹。村墟夜舂，复与疏钟相间。此时独坐，僮仆静默，每思曩昔，携手赋诗。当待春中，卉木蔓发。轻鲦出水，白鸥矫翼。露湿青皋，麦雉朝雊。傥能从我游乎？”余每读之，使人有飘然独往之兴。迪诗亦佳，然他无闻于世，盖亦高人也。辋川在蓝田县西南二十里，本宋之问别圃，维后表为清源寺，终墓其西。

　　△《龙筋凤髓判》十卷

　　唐司门员外郎陆泽张鷟文成撰。鷟，调露中进士，事迹见张荐传。荐之祖也。唐以书判拔萃科选士，此集凡百题，自《省台》、《寺监》、《百司》，下及《州县》、《类事》、《属辞》，盖待选预备之具也。鷟自号浮休子。

　　△《李翰林集》三十卷

　　唐翰林供奉广汉李白撰。《唐志》有《草堂集》二十卷者，李阳冰所录也。今案：阳冰序文但言十丧其九，而无卷数。又乐史序文称《李翰林集》十卷，别收歌诗十卷，因校勘为二十卷，又于馆中得赋、序、表、书、赞、颂等，亦为十卷，号曰《别集》。然则三十卷者，乐史所定也。家所藏本，不知何处本，前二十卷为诗，后十卷为杂著，首载阳冰、史及魏颢、曾巩四序，李华、刘全白、范传正、裴敬碑志，卷末又载《新史》本传，而《姑孰十咏笑矣》、《悲来》、《草书》三歌行亦附焉，复著东坡辨证之语，其本最为完善。别有蜀刻大小二本，卷数亦同，而首卷专载碑、序，余二十三卷歌诗，而杂著止六卷。有宋敏求后序，言旧集歌诗七百七十六篇，又得王溥及唐魏万集本，因裒唐《类诗》诸编洎石刻所传，广之无虑千篇。以《别集》、杂著附其后。曾巩盖因宋本而次第之者也，以校旧藏本篇数，如其言，然则蜀本即宋本也耶？末又有元丰中毛渐题，云“以宋公编类之勤，曾公考次之详，而晏公又能镂板以传于世”，乃晏知止刻于苏州者。然则蜀本盖传苏本，而苏本不复有矣。

　　△《杜工部集》二十卷

　　唐左拾遗检校工部员外郎剑南节度参谋襄阳杜甫子美撰。王洙原叔裒中外书九十九卷，除其重复，定取千四百五篇，古诗三百九十九，近体千有六。起太平时，终湖南所作，视居行之次若岁时为先后。别录杂著为二卷，合二十卷，宝元二年记，遂为定本。王琪君玉嘉祐中刻之姑苏，且为后记。元稹《墓铭》亦附第二十卷之末。又有遗文九篇，治平中太守裴集刊，附集外。蜀本大略同。而以遗文入正集中，则非其旧也。世言子美诗集大成，而无韵者几不可读。然开、天以前文体大略皆如此。若《三大礼赋》，辞气壮伟，又非唐初余子所能及也。

　　△《校定杜工部集》二十二卷

　　秘书郎黄伯思长睿所校。既正其差误，参考岁月出处异同，古、律相间，凡一千四百十七首。杂著二十九首，别为二卷。李丞相伯纪为序之。

　　△《贾幼几集》十卷

　　唐起居舍人河南贾至幼几撰。《唐志》二十卷，别十五卷。李淑《书目》云：至集有三本，又有十卷者，有序。今本无序，《中兴馆阁》本亦同。

　　△《元次山集》十卷

　　唐容管经略使河南元结次山撰。蜀本但载自序，江州本以李商隐所作序冠其首。蜀本《拾遗》一卷，《中兴颂》、《五规》、《二恶》之属皆在焉。江本分置十卷。结自号漫叟。

　　△《颜鲁公集》十五卷、《补遗》一卷、《附录》一卷

　　唐太子太师京兆颜真卿清臣撰。之推五世孙，师古曾侄孙。案《馆阁书目》：嘉祐中宋敏求惜其文不传，乃集其刊于金石者，为十五卷。今本序文，刘敞所作，乃云吴兴沈侯编辑，而不著沈之名。刘元刚刻于永嘉，为后序，则云“刘原父所序，即宋次道集其刻于金石者也”，又不知何据？元刚复为之《年谱》，益以《拾遗》一卷，多世所传帖语，且以《行状》、《碑传》为附录。鲁公之裔孙裕，自五代时官温州，与其弟伦祥。皆徙居永嘉乐清。本朝世复其家，且时褒录，其子孙亦有登科者。

　　△《萧功曹集》十卷

　　唐扬州功曹参军萧颖士茂挺撰。门人柳并为序。颖士，梁鄱阳王之裔，敏悟夙成，负才尚气，见恶于李林甫，其后卒不遇以死，寿亦不逮中年。

　　△《毛钦一集》二卷

　　唐荆州长林毛钦一撰。长林，荆门军属县。钦一上诸公书自称毛钦一，字杰。或时又以杰为名。唐人以字行者多矣。自号云梦子。开元中人。

　　△《吴筠集》十卷

　　唐嵩阳观道士华阴吴筠贞节撰。筠举进士不中第，天宝初召至京师，为道士，待诏翰林，为高力士所恶而斥，后入剡中天台卒，弟子谥为宗元先生。事见《隐逸传》。传称筠所善孔巢父、李白，歌诗相甲乙。巢父诗未之见也。筠诗固不碌碌，岂能与太白相甲乙哉！

　　△《独孤常州集》二十卷

　　唐常州刺史洛阳独孤及至之撰。其门人梁肃编集，为后序。而李舟为序于篇首。且刻崔祐甫所为《墓志》。其子曰郁字古风者，亦有名，韩退之志其墓。

　　△《高常侍集》十卷

　　唐左散骑常侍渤海高适达夫撰。适年五十始为诗，即工部子美所善也。豪杰之士，亦何所往而不能哉！

　　△《刘随州集》十卷

　　唐随州刺史宣城刘长卿文房撰。诗九卷，末一卷杂著数篇而已。建昌本十卷，别一卷为杂著。长卿，开元二十一年进士。

　　△《刘虞部集》十卷

　　唐虞部郎中刘商子夏撰。武元衡为之序。集中有《送弟归怀州旧业序》言：“高祖当武德经纶，勋在王府。”案：武德功臣，有刘文静、宏基、政会，史皆有传。文静之后诛绝，宏甚、政会传，后无所考，未详何人之后也。《胡笳十八拍》行于世。

　　△《戎昱集》五卷

　　唐虔州刺史扶风戎昱撰。其侄孙为序言：“弱冠谒杜甫于渚宫，一见礼遇。”集中有哭甫诗，世所传“在家贫亦好”之句，昱诗也。

　　△《梁补阙集》二十卷

　　唐右补阙翰林学士安定梁肃敬之撰。崔恭为之序，首称其从释氏，为天台大师元浩之弟子。今案《独孤及集》后序，称“门下生”，颇述师承之意。韩愈亦言其佐助陆相贡士，所与及第者，皆赫然有闻。然则梁固名儒善士也，而独以为师从释氏者，何哉？

　　△《陆宣公集》二十二卷

　　唐宰相嘉兴陆贽敬舆撰。权德舆为序，称《制诰集》十三卷、《奏草》七卷、《中书奏议》七卷。今所存者，《翰苑集》十卷、《榜子集》十二卷。序又称别集文、赋、表、状十五卷，今不传。

　　△《权丞相集》五十卷

　　唐宰相略阳权德舆载之撰。杨嗣复为序。德舆父皋，以不污禄山见《卓行传》。其子璩，为中书舍人，劾李训倾覆，亦能世其家。性宽和，有大体，文亦纯雅宏赡。三世名迹，可谓德门矣！墓碑韩昌黎所为也。序又言九年掌诰，自纂录为五十卷，不在此集内，今未之见。

　　△《裴晋公集》二卷

　　唐宰相河东裴度中立撰。

　　△《昌黎集》四十卷、《外集》十卷

　　唐吏部侍郎南阳韩愈退之撰。李汉序。漠，文公婿也。其言“辱知最厚且亲，收拾遗文，无所失坠”者，性后之人伪妄，辄附益其中也。外有《注论语》十卷传学者，《顺宗实录》五卷列于史官，不在集中。今《实录》在《外集》。然则世所谓《外集》者，自《实录》外皆伪妄，或韩公及其婿所删去也。“南阳”者，唐东都之河阳，《春秋传》“晋于是始启南阳”者也。《新书》以为邓州，非是。方崧卿《年谱》辨之详矣。

　　△《韩文公志》五卷

　　金堂樊汝霖泽之撰。汝霖尝为《韩集谱注》四十五卷，又集其碑志、祭文、序谱之属为一编，此是也。《谱注》未之见。汝霖，宣和六年进士，仕至泸帅以卒，玉山汪端明志其墓。

　　△《昌黎集》四十卷、《外集》一卷、《附录》五卷、《年谱》一卷、《举正》十卷、《外钞》八卷

　　《年谱》，洪兴祖撰，莆田方崧卿增考，且撰《举正》以校其同异，而刻之南安军。《外集》但据嘉祐蜀本刘煜所录二十五篇，而附以石刻联句、诗文之遗见于他集者。及葛峤刻柳文，则又以大庚丞韩郁所编注诸本号《外集》者，并考校疑误，辑遗事，共为《外钞》刻之。

　　△《校定韩昌黎集》四十卷、《外集》十卷

　　晦庵朱侍讲熹以方氏本校定。凡异同定归于一，多所发明，有益后学。《外集》皆如旧本，独用方本益大颠三书。愚案：方氏用力于此集勤矣，《外集》删削甚严，而存此书以见其邀速常语，初无崇信之说，但欲明世间问答之伪，而不悟此书为伪之尤也，盖由欧阳公跋语之故。不知欧阳公自以《易大传》之名与己意合，从而实之，此自通人之一蔽，东坡固尝深辨之，然其谬妄，三尺童子所共识，不待坡公也。今朱公决以为韩笔无疑，方氏未足责，晦翁识高一世，而其所定者乃尔，殆不可解。今案《外钞》第七卷曰“疑误”者，韩郁注云，潮州灵山寺所刻，末云吏部侍郎潮州刺史者，非也。退之自刑部侍郎贬潮，晚乃由兵部为吏部，流俗但称韩吏部尔。其书盖国初所刻，故其谬如此。又潮本《韩集》不见有此书，使灵山旧有此刻，集时何不编入？可见此书妄也。然其妄甚白，亦不待此而明。

　　△《柳柳州集》四十五卷、《外集》二卷

　　唐礼部员外郎柳州刺史河东柳宗元子厚撰。刘禹锡作序，言编次其文为三十二通，退之之志若祭文，附第一通之末。今世所行本皆四十五卷，又不附志文，非当时本也，或云沈元用所传穆伯长本。

　　△《柳先生集》四十五卷、《外集》二卷、《别录》一卷、《摭异》一卷、《音释》一卷、《附录》二卷、《事迹本末》一卷

　　方崧卿既刻《韩集》于南安军，其后，江阴葛峤为守，复刊《柳集》以配之。《别录》而下，皆峤所裒集也。《别录》者，《龙城录》及《法言注》五则。《龙城》近世人伪作。

　　△《重校添注柳文》四十五卷、《外集》二卷

　　姑苏郑定刊于嘉兴。以诸家所注辑为一编，曰《集注》，曰《补注》，曰章，曰孙，曰韩，曰张，曰董氏，而皆不著其名。其曰“重校”，曰“添注”，则其所附益也。

　　△《韩柳音辨》二卷

　　南剑州教授新安张敦颐撰。绍兴八年进士也。

　　△《李元宾集》五卷

　　唐太子校书江东李观元宾撰。观与韩退之贞元八年同年进士。明年试博学宏词，观中其科，而愈不在选，《颜子不贰过论》，其年所试文也。又一年，观年二十九，卒，愈为之志铭。使观不死，可量也哉！陆希声得其文二十九篇，为之序。庆历中，章詧又得十四首于楚人赵昂，通为五卷。

　　△《欧阳行周集》五卷

　　唐国子四门助教莆田欧阳詹行周撰。詹亦韩愈同年进士，故其集中各有《明水赋》。詹亦早死，愈为之哀词，尤拳拳焉。李翱作传，而李集不载。其序，福建廉使李贻孙所为也。詹之为人，有《哀辞》可信矣，黄璞何人斯，乃有太原西髻之谤。好事者喜传之，不信愈而信璞，异哉！“高城已不见”之句，乐府此类多矣，不得以为实也。然“高城已不见”之诗，题云《途中寄太原所思》，盖亦有以召其疑也。昔人以暧昧受谤，传之千古，尚未能明，孰谓今人之行己而可不谨哉？

　　△《元氏长庆集》六十卷

　　唐宰相河南元稹微之撰。《中兴书目》止四十八卷，又有《逸诗》二卷。稹尝自汇其诗为十体，其末为艳诗，晕眉约鬓，匹配色泽，剧妇人之怪艳者。今世所传《李娃》、《莺莺》、《梦游春》、《古决绝句》、《赠双文》、《示杨琼》诸诗，皆不见于六十卷中。意馆中所谓“逸诗”者，即其艳体者耶。稹初与白乐天齐名，文章相上下，出处亦不相悖。晚而欲速化，依奄宦得相，卒为小人之归，而居易终始全节。呜呼！为士者可以鉴矣！

　　△《白氏长庆集》七十一卷、《年谱》一卷、又《新谱》一卷

　　唐太子少傅太原白居易乐天撰。案：集后记称前著《长庆集》五十卷，元微之为序；《后集》二十卷，自为序；今又《续后集》五卷，自为记：前后七十五卷。时会昌五年也。《墓志》乃云“集前后七十卷”。当时预为志，时未有《续后集》。今本七十一卷，苏本、蜀本编次亦不同，蜀本又有《外集》一卷，往往皆非乐天自记之旧矣。《年谱》，维扬李璜德劭所作，楼大防参政得之，以遗吴郡守李伯珍谏议刻之。余尝病其疏略牴牾，且号为《年谱》而不系年，乃别为《新谱》，刊附集首。

　　△《白集年谱》一卷

　　知忠州汉嘉何友谅以居易旧治既刊其《文集》，又作《年谱》，刊之集首。始余为谱既成，妹夫王栐叔永守忠录寄之，则忠已有此《谱》，视余《谱》详略互见，亦各有发明。其辨李崖州三绝非乐天作，及载晁子止之语，谓与杨虞卿为姻家，与牛僧孺为师生，而不陷牛李党中，与余暗合，因并存之。详见《新谱》末章。

　　△《刘宾客集》三十卷、《外集》十卷

　　唐检校礼部尚书兼太子宾客中山刘禹锡梦得撰。集本四十卷，逸其十卷。常山宋次道裒辑其遗文，得诗四百七篇、杂文二十二篇，为《外集》。然未必皆十卷所逸也。

　　△《李文公集》十卷

　　唐山南东道节度使李翱习之撰。蜀本分二十卷。集中无诗，独有《戏赠》一篇，拙甚，决非其作也。然《韩集远游联句》有习之一联，云“前之讵灼灼，此去信悠悠”，亦殊不工。他无一语，意者于诗非所长而不作耶。习之为文，源委于退之，可谓得其传矣，但其才气不能及耳。

　　△《樊宗师集》一卷、《绛守园池记注》一卷

　　唐谏议大夫南阳樊宗师绍述撰。韩文公为《墓志》，称《魁纪公》三十卷，《樊子》三十卷，诗文千余篇，今所存才数篇耳，读之殆不可句。有王晟者，天圣中为绛倅，取其《园池记》章解而句释之，犹有不尽通者。孔子曰“辞达而已矣”，为文而晦涩若此，其湮没弗传也宜哉。书以“魁纪公”名，异甚，文之不可句，当亦类是。

　　△《皇甫持正集》六卷

　　唐工部郎中新定皇甫湜持正撰。东都修《福先寺碑》三千字，一字索三缣。其轻傲不羁，非裴晋公钜德，殆不能容之也。今集才数十篇，《碑》不复存，意其多所亡逸。然湜之矜负如此，固不苟为人作，人亦未必敢求之也。

　　△《林藻集》一卷

　　唐岭南节度副使莆田林藻纬乾撰。藻，贞元七年进士，试《珠还合浦赋》，叙珠去来之意，人谓有神助焉。

　　△《林蕴集》一卷

　　唐邵州刺史林蕴复梦撰。藻之弟也，见《儒学传》。蕴父披，苏州别驾，有子九人，世号“九牧林氏”。其族至今衣冠诗礼，以蕴所为父墓碑考之，其八子为刺史、司马，其一号处士。而披之父为饶阳郡守，祖为瀛州刺史，盖亦盛矣。

　　△《沈下贤集》十二卷

　　唐福建团练副使吴兴沈亚之下贤撰。元和十年进士，仕不出藩府。长庆中为栎阳尉，太和中谪掾郢州，皆集中可见者也。吴兴者著郡望，其实长安人。

　　△《孟东野集》十卷

　　唐溧阳尉武康孟郊东野撰。惟末卷有书二篇、赞一篇，余皆诗也。郊，贞元十二年进士。

　　△《吕衡州集》十卷

　　唐衡州刺史河中吕温和叔撰。一字化光。刘禹锡为序。温本善韦执谊、王叔文，偶使绝域，得免在八司马之数，而终以好利败。与窦群、羊士谔昵比，倾诬宰相李吉甫，谪死。屦校不惩，至于灭耳，此其所以为小人欤。

　　△《会昌一品集》二十卷、《别集》十卷、《外集》四卷

　　唐宰相赵郡李德裕文饶撰。《一品集》者，皆会昌在相位制诰、诏册、表疏之类也；《别集》诗赋、杂著；《外集》则《穷愁志》也。德裕自穆宗时已掌内外制，累践方镇，遂相文宗，平生著述讵止此，此外有《姑臧集》五卷而已，其不传于世者亦多矣。《穷愁志》晚年迁谪后所作，凡四十九篇，其论精深，其词峻洁，可见其英伟之气。《周秦行纪》一扁，奇章怨家所为，而文饶遂信之尔。

　　△《李卫公备全集》五十卷、《年谱》一卷、《摭遗》一卷

　　此永嘉及蜀本三十四卷之外，有《姑臧集》五卷，《献替记》、《辨谤略》等诸书共十一卷。知镇江府江阴耿秉直之所辑；并考次为《年谱》、《摭遗》。《姑臧集》者，兵部员外郎段令纬所集，前四卷皆西掖、北门制草，末卷惟《黠忧斯朝贡图》及歌诗数篇。其曰“姑臧”，未详。卫公三为浙西，出入十年，皆治京口，故秉直刻其集。若永嘉，则其事颇异。郡故有海神庙，本城北隅丛祠。元祐中太守范峋梦其神自言李姓，唐武宗时宰相，南迁以没。寤而意其为德裕，访得其祠，遂作新庙，且列上其事。自是日盛，赐庙额，封王爵。然卫公平生于温，盖邈乎不相及也，殊有不可晓者。

　　△《平泉杂文》一卷

　　即《别集》第九、第十卷。平泉山居所作诗、赋、记也。

　　△《樊川集》二十卷、《外集》一卷

　　唐中书舍人京兆杜牧牧之撰。牧，佑之孙。其甥裴延翰编而序之。《外集》皆诗也。又在天台录得集外诗一卷，别见诗集类，未知是否？牧才高，俊迈不羁，其诗豪而艳，有气概，非晚唐人所能及也。

　　△《李义山集》八卷、《樊南甲乙集》四十卷

　　唐太学博士河内李商隐义山撰。商隐，令狐楚客，开成二年进士，书判入等。从王茂元、郑亚辟，二人皆李德裕所善，坐此为令狐绹所憾，竟坎■〈土禀〉以终。《甲乙集》者，皆表章、启牒四六之文。既不得志于时，历佐藩府，自茂元、亚之外，又依卢弘正、柳仲郢，故其所作应用若此之多。商隐本为古文，令狐楚长于章奏，遂以授商隐。然以近世四六观之，当时以为工，今未见其工也。

　　△《玉溪生集》三卷

　　李商隐自号。此集即前卷中赋及杂著也。

　　△《孙樵集》十卷

　　唐职方郎中孙樵可之撰。自为序。凡三十五篇，盖其删择之余也。樵，大中九年进士。东坡尝曰：“学韩愈而不至者为皇甫湜，学湜而不至者为孙焉樵。”

　　△《李甘文集》一卷

　　唐侍御史李甘和鼎撰。甘欲坏郑注麻，坐贬死。杜牧所为赋诗者也。

　　△《薛逢四六集》一卷

　　唐秘书监河东薛逢陶臣撰。

　　△《敕语堂判集》一卷

　　唐宰相荥阳郑畋台文撰。

　　△《文泉子》十卷

　　唐中书舍人长沙刘蜕复愚撰。自为序云：“覃以九流之旨，配以不竭之义，曰泉。”有《文冢铭》，甚奇。蜕，大中四年进士。其为西掖，在咸通时。

　　△《一鸣集》一卷

　　唐兵部诗郎虞乡司空图表圣撰图见《卓行传》，唐末高人胜士也。蜀本但有杂著，无诗。自有诗十卷，别行。诗格尤非晚唐诸子所可望也。其论诗以“梅止于酸，盐止于咸；咸酸之外，醇美乏焉”，东坡尝以为名言。自号知非子，又曰耐辱居士。

　　△《文薮》十卷

　　唐太常博士襄阳皮日休袭美撰。日休，咸通八年进士。黄巢之难，陷贼中，为“果头三屈律”之谶，贼疑讥己发拳，遂见害。陆游《笔记》以《皮光业碑》辨其不然。

　　△《笠泽丛书》四卷、《补遗》一卷

　　唐处士吴郡陆龟蒙鲁望撰。为甲、乙、丙、丁，诗文、杂编。政和中朱衮刊之吴江。末有四赋，用蜀本增入。

　　△《笠泽丛书蜀本》十七卷

　　元符中郫人樊开所序。龟蒙自号天随子、甫里先生、江湖散人。与皮日休善，有《松陵倡和集》，皆不在《文薮》、《丛书》中。

　　△《罗江东甲乙集》十卷、《后集》五卷、《湘南集》三卷

　　唐乡贡进士新城罗隐昭谏撰。隐举进士不第，更辟诸镇幕府，罗绍威待以从叔。晚依吴越，奏授给事中。《甲乙集》皆诗；《后集》有律赋数首；《湘南集》者，长沙幕中应用之文也。隐又有《淮海寓言》、《谗书》等，求之未获。《谗书》刊于新城县。

　　△《投知小录》三卷

　　唐神策判官阳秦韬玉中明撰。田令孜客。中和二年特赐及第。

　　△《凤策联华》三卷

　　唐虞部郎中淮南从事秋浦顾云垂象撰。多以拟古为题，盖行卷之文也。云，咸通十五年进士。

　　△《聱书》十卷

　　唐天复进士沈颜可铸撰。传师之孙，仕伪吴，顺义中为翰苑。名“聱”者，以元结聱叟自况也。其文骫骳，而自序之语，极其矜负。

　　△《李后主集》十卷

　　江南国主李煜重光撰。

　　△《田霖四六集》一卷

　　南唐田霖撰。

　　△《扈载集》十卷

　　后周翰林学士范阳扈载仲熙撰。少俊，早达，年三十六以死。其子蒙，显于国初。

  
直斋书录解题·卷十七 
○别集类中

　　△《赵韩王遗稿》十卷

　　丞相韩忠献王范阳赵普则平撰。普开国元臣，不以文著，而《彗星》、《班师》二疏，天下至今传诵。末有刘昌言所撰《行状》。案：《馆阁书目》惟有《奏议》一卷，今麻沙书坊刊本，奏议止数篇，余皆表状之属也。

　　△《徐常侍集》三十卷

　　左散骑常侍广陵徐铉鼎臣撰。其二十卷，仕江南所作；余十卷，归朝后所作也。所撰《李煜墓铭》，婉媺有体，《文鉴》取之。

　　△《咸平集》五十一卷

　　右谏议大夫汉嘉田锡表圣撰。太平兴国三年进士第二人。范文正公志其墓。东坡序其奏议十篇，所谓忧治世而危明主者也。今首卷有奏议十二篇，即东坡所序。锡之子孙亡显者。端平初，南充游似景仁为成都漕，奏言朝廷方用端拱，咸平之旧纪元，而臣之部内乃有端拱、咸平之直臣，宜褒表之以示劝，愿下有司议谥。博士徐清叟直翁、考功黄朴诚甫议谥曰献翼，云：今汉嘉田氏子孙，不知存亡，而文集板之在州者，亦毁于兵烬矣，可为永慨！

　　△《广平公集》一百卷

　　翰林学士文安公大名宋白太素撰。

　　△《柳仲涂集》十五卷

　　如京使大名柳开仲涂撰。开，开宝六年进士，历知常、润州，以殿中侍御史换崇仪使，又历八郡以卒。门人张景为《行状》及集序。本朝为古文自开始，然其体艰涩。为人忼慨，喜功名，急义。史亦称其傲狠强愎云。

　　△《穆参军集》三卷

　　泰州司法参军东平穆脩伯长撰。脩，祥符二年经明行修进士。仕不遇，困穷以死。师事陈抟，传其《易》学，以授李之才，之才传邵雍。而尹洙兄弟亦从之学古文，且传其《春秋》学。或曰《太极图》亦脩所传于陈抟、种放者。今其遗文传世者仅如此。门人祖无择为之序。

　　△《江南小集》二卷

　　工部侍郎终南种放明逸撰。淳化中有李介者，序之于九江，故以为名。《馆阁书目》别有正集十卷，大略与此同。

　　△《小畜集》三十卷、《外集》二十卷

　　知制诰济阳王禹偁元之撰。自为之序，略曰：阅平生所为文，类而第之，得三十卷。将名其集，以《易》筮之，遇《乾》之《小畜》，象曰“君子以懿文德”，未能行其施，但可懿文而已。《外集》者，其曾孙汾裒辑遗文，得三百四十首。又有《承明集》十卷、《奏议集》三卷、《后集诗》三卷，未见。

　　△《乖崖集》十二卷、《附录》一卷

　　极密直学士忠定公鄄城张咏复之撰。乖崖其自号也。钱希白为《墓志》，韩魏公为《神道碑》。近时郭森卿宰崇阳刻。此集旧本十卷，今增广，并《语录》为十二卷。

　　△《武夷新集》二十卷、《别集》十二卷

　　翰林学士文公浦城杨亿大年撰。案本传：所著《括苍》、《武夷》、《颍阴》、《韩城》、《退居》、《汝阳》、《蓬山》、《冠鳌》等集，及《内外制》、《刀笔》，共一百九十四卷。《馆阁书目》犹有一百四十六卷。今所有者，惟此而已。《武夷新集》者，亿初入翰苑，常景德丙午，明年，条次十年诗笔而序之。《别集》者，祥符五年避谗，佯狂归阳翟时所作也，《君可思赋》居其首，亦见本传。余书疏皆作其弟倚酬答。倚亦景德中进士。

　　△《中山刀笔集》三卷

　　翰林学士大名刘筠子仪撰。皆四六应用之文。筠与杨大年同时，号“杨刘”，诗号“西昆体”。别有《册府应言集》十卷、《荣遇集》十二卷、《表奏》六卷、《淝川集》四卷，见《馆阁书目》。

　　△《滑稽集》四卷

　　翰林学士吴越钱易希白撰。多谲讽之词。淳化癸巳自序。

　　△《拥旄集》五卷、《伊川集》五卷

　　枢密使思公吴越钱惟演希圣撰。易，倧之子；惟演，俶之子也。惟演文集甚多，此特其二集尔，出镇河阳、河南时所作也。全集未见。

　　△《临川集》三十卷、《二府集》二十五卷、《年谱》一卷

　　丞相临淄元献公临川晏殊同叔撰。其五世孙大正为《年谱》，言：先元献尝自差次起儒馆至学士，为《临川集》；起枢廷至宰席，为《二府集》。今案本传，有《文集》二百四十卷，《中兴书目》亦九十四卷，今所刊止此尔。《临川集》有自序。

　　△《夏文庄集》一百卷

　　枢密使郑国文庄公九江夏竦子乔撰。竦父死王事，身中贤科，工为文辞，复多材术，而不自爱重，甘心奸邪。声伎之盛，冠于承平。夫妇反目，阴慝彰播。皆可为世戒也。

　　△《吕文靖试卷》一卷

　　丞相许国文靖公寿春吕夷简坦夫撰。咸平二年，寿州应举，此其程文也。真本藏范太史氏，前有《家状》，大略与今同。其所习曰《春秋何论大义》。“何论”者，当是何晏《论语》也。其所问各十条，皆非深义，逐条所答，才数句，或止一言，或直称未审。考官二人，花书其上，并批通不。又《礼行于郊赋》、《建侯置守孰优论》。其所习又称《杂文时务策》，则不复存。此可以见国初场屋事体，文法简宽，士习淳茂，得人之盛，后世反不能及。文盛则实衰，世变盖可观矣。

　　△《范文正集》二十卷、《别集》四卷

　　参政文正公吴郡范仲淹希文撰。祥符八年进士曰朱说者，即公也。幼孤，从其母适朱氏。其为兖州推官，始复姓更名。

　　△《范文正尺牍》五卷

　　其家所传。在正集之外。

　　△《安阳集》五十卷

　　丞相魏国忠献公安阳韩琦稚圭撰。

　　△《文潞公集》四十卷、《补遗》一卷

　　丞相介休文彦博宽夫撰。

　　△《富文忠集》二十七卷

　　丞相韩国文忠公河南富弼彦国撰。《奉使录》亦在其末。

　　△《武溪集》二十卷

　　集贤院学士襄公曲江余靖安道撰。

　　△《徂徕集》二十卷

　　国子监直讲鲁国石介守道撰。集中有《南京夏尚书启》及《夫子庙上梁文》，皆为夏竦作。此介所谓“大奸之去如距斯脱”者也。岂当是时，竦之奸犹未著耶？陆子遹刻于新定，述其父放翁之言，曰“老苏之文不能及”，然世自有公论也。欧公所以重介者，非缘其文也。

　　△《沧浪集》十五卷

　　集贤校理苏舜钦子美撰。舜钦，易简之孙，杜祁公衍之婿。坐进奏院用公钱会客，为王拱辰辈所挤，坐以深文，废逐而死。置园苏州，为沧浪亭，水竹之胜，冠于吴下，至今犹存。尝答韩持国书，具见其意趣，本传载之。欧阳公序其文，言：子美之齿少于予，而予学古文反在其后。同时得罪者，未几复显用，舜钦独先没，可哀也。

　　△《宛陵集》六十卷、《外集》十卷

　　都官员外郎国子监直讲宣城梅尧臣圣俞撰。凡五十九卷为诗，他文赋才一卷而已。谢景初所集，欧公为之序。《外集》者，吴郡宋绩臣所序，谓皆前集所不载。今考之首卷诸赋，已载前集，不可晓也。圣俞为诗，古澹深远，有盛名于一时。近世少有喜者，或加毁訾，惟陆务观重之，此可为知者道也。自世竞宗江西，已看不入眼，况晚唐卑格方锢之时乎？杜少陵犹有窃议妄论者，其于宛陵何有？

　　△《尹子渐集》六卷

　　太常博士知怀州河南尹源子渐撰。待制家彦明，其孙也。

　　△《尹师鲁集》二十二卷

　　直龙图阁尹洙师鲁撰。源之弟也。其父仲宣，明经入仕。父子皆欧阳公志其墓。洙与穆伯长同为古文，范文正公为作集序。欧公亦称其文简而有法。以刚直数仵时，卒以贬死。死时精明不乱，有过人者。

　　△《书判》一卷

　　尹洙撰。洙，天圣二年进士。后以安德军节推试书判拔萃科，中之。前十道是程文，余当为拟卷。本朝惟余安道亦中是科。集中有《判词》二卷，《文鉴》亦载一二。又有王回判二道，而回不以此科进。余未有闻。

　　△《宋元宪集》四十四卷

　　丞相郑国元宪公安陵宋庠公序撰。本名郊，字伯庠。天圣二年进士第一。后有忌者谗之，以姓符国号，名应郊天，仁宗命改焉。忌者之力止此，后卒大用，为名臣。

　　△《宋景文集》一百卷

　　翰林学士景文公宋祁子京撰。庠弟也。自布衣名动场屋，号二宋。天圣二年同登第，祁本首唱，章献谓弟不可以先兄，以为第十人，而庠遂魁天下。兄弟后皆贵显。景文清约庄重不逮其兄，以此不至公辅。所撰《唐书》列传，不称良史。景文《笔记》：“余于为文似蘧瑗，年五十，知四十九年非；余年六十，始知五十九年非，其庶几至于道乎！”每见旧所作文章，憎之必欲烧弃。梅尧臣喜曰：“公之文进矣。”景文未第时，为学于永阳僧舍，或问曰：“君好读何书？”答曰：“余最好《大诰》。”故景文为文谨严，至修《唐书》，其言艰，其思苦，盖亦有所自欤。

　　△《六一居土集》一百五十二卷、《附录》四卷、《年谱》一卷

　　参政文忠公庐陵欧阳修永叔撰。本朝初为古文者，柳开、穆修，其后有二尹、二苏兄弟。欧公本以辞赋擅名场屋，既得韩文，刻意为之。虽皆在诸公后，而独出其上，遂为一代文宗。其集偏行海内，而无善本，周益公解相印归，用诸本编校，定为此本，且为之《年谱》。自《居士集》、《外集》而下，至于《书简集》，凡十，各刊之家塾。其子纶又以所得欧阳氏传家本，乃公之子棐叔弼所编次者，属益公旧客曾三异校正，益完善无遗恨矣。《居士集》，欧公手所定也。

　　△《李泰伯退居类稿》十二卷、《续稿》八卷、《常语》三卷、《周礼致太平论》十卷、《后集》六卷

　　太学说书南城李觏泰伯撰。其自序曰：天将寿我欤，所为固未足也，不然，斯亦足以藉手见古人矣。《类稿》，庆历所录。《续稿》，皇祐所录。《后集》则门人傅野编。泰伯不喜《孟子》，《常语》专辨之。尝举茂材，不中。世传阁试论题，有全不记所出者，曰：此必《孟子注》也。掷笔而出。

　　△《少微集》三十卷

　　职方员外郎会稽齐唐祖之撰。齐澣之后。天圣八年进士。两应制科，皆为首选，以切直报罢。居鉴湖东北，去城五里。名其山曰少微。其集，顾临为之序。

　　△《乐全先生集》四十卷、《玉堂集》二十卷

　　参政文定公南都张方平安道撰。初举茂材异等，再举贤良方正，皆中其科。识略过人，知苏洵父子于布衣，恶王安石于考试进士之日，皆人所不能及也。寿至八十五，薨于元祐中。于当时最为耆德，然颇为司马温公所不喜。

　　△《胡文恭集》七十卷

　　枢密副使文恭公晋陵胡宿武平撰。晋陵之胡，自文恭始大，其犹子宗愈仍执政，子孙为侍从、九卿者以十数。绍兴初，世将承公，亦其后也。至今犹名族。

　　△《临川集》一百卷

　　丞相荆国文公临川王安石介甫撰。后改封舒王。方嘉祐以前，名重一世，迹其文学、论议、操守，使不至大位，则光明俊伟，不可瑕疵矣。老苏曰：“使斯人而不用也，则吾言为过，而斯人有不遇之叹。孰知其祸之至此哉！”何其知之明也。

　　△《王魏公集》二十卷

　　尚书左丞王安礼和甫撰。近时厚之顺伯，其曾孙也。

　　△《王校理集》六十卷

　　秘阁校理王安国平甫撰。安国虽安石亲弟，而意向颇不合，尤恶吕惠卿，卒为所陷。坐郑侠事，夺官归田里，亦会惠卿方叛安石故也。寻复之，命下而卒。

　　△《华阳集》一百卷

　　丞相岐国文恭公龙舒王珪禹玉撰。本成都人，故称《华阳》。典内、外制十八年。集中多大典册、诏令。其诗号“至宝丹”，以其好为富贵语也。在相位无所建明，人目为“三旨”：于上前曰取圣旨，曰领圣旨，退谓吏则曰已得旨。元丰末命，珪本无异论，亦缘其备首相，不能早发大议，依违迁延，以召谗贼，卒为本朝大祸。需，事之贼也，岂不然哉！珪一身追贬，不足道也。

　　△《传家集》一百卷

　　丞相温国文正公涑水司马光君实撰。生于光州，故名。今光州有集本。

　　△《丹渊集》四十卷

　　集贤校理潼川文同与可撰。东坡与之厚善，《墨君堂记》、《筼筜竹记》皆为同作也。司马温公称其襟韵潇洒，如晴云秋月，尘埃不到，则其为人可知矣。其为湖州，盖未至而卒。

　　△《蔡忠惠集》三十六卷

　　端明殿学士忠惠莆田蔡襄君谟撰。近世始刻于泉州。王十朋龟龄为之序。余尝官莆，至其居，去城三里。荔子号“玉堂红”者，正在其处。矮屋欲压头，犹是当时旧物。欧公所撰《墓志》，石立堂下。真迹及诸公书帖多有存者。京、卞同郡晚出，欲自附于名阀，自称族弟，本传云尔。襄孙佃，唱名第一，京时当国，以族孙引嫌，降第二，佃终身恨之。

　　△《元章简玉堂集》二十卷

　　参政章简公钱塘元绛厚之撰。绛之祖德昭，相吴越。本姓危氏，临川人。唐末危全讽，其伯父也。德昭父曰仔倡，聚众保乡里，兵败，自临川奔杭州，易姓元。至今建昌抚州邵武多危姓。绛能文辞，晚岁以王介甫荐入翰林，甚称职，遂柄用。

　　△《吕正献集》二十卷

　　丞相东莱吕公著晦叔撰。

　　△《刘状元东归集》十卷

　　大理评事铅山刘煇之道撰。煇，嘉祐四年进士第一人，《尧舜性仁赋》，至今人所传诵。始在场屋有声，文体奇涩，欧公恶之，下第。及是在殿庐得其赋，大喜，既唱名，乃煇也，公为之愕然。盖与前所试文如出二人手，可谓速化矣。仕止于郡幕，年三十六以卒。世传煇既黜于欧阳公，怨愤造谤，为猥亵之词。今观杨杰志煇墓，称其祖母死，虽有诸叔，援古谊以适孙解官承重服，又尝买田数百亩，以聚其族而饷给之。盖笃厚之士也。肯以一试之淹，而为此俭薄之事哉？

　　△《古灵集》二十五卷

　　枢密直学士长乐陈襄述古撰。襄在经筵，荐司马光而下三十三人，皆显于时。绍兴诏旨，布之天下。集序，李忠定纲作也。《年谱》载其世系，出陈夷行之弟夷实。自光州固始从王绪入闽，家于福州。考之《唐世系表》，有不合者。尝怪闽之士族推本家世，辄言出自固始。光在唐为下州，固始又其一县，当时不闻显人，安得衣冠望族如许？就令有之，王绪以寿春屠者为盗，王潮从之为部曲，转斗万里，而后入闽，士大夫何缘随逐不置？盖尝思之，王氏初建，国人不自保，谩言乡人，幸其不杀，后世子孙承袭其说，世祀绵邀，并与其初而忘之尔，若陈氏尤不应云然。当永嘉之乱，林、黄、陈、郑四姓先入闽，林谞为《闽中记》，明著之矣，尚得以一时脱死贼手之说，守之而不变乎？

　　△《郧溪集》五十卷

　　翰林学士安陆郑獬毅夫撰。皇祐五年进士首选。坐知开封府不肯用案问新法，为王安石所恶而出。廷试《圜丘象天赋》，时獬与滕甫俱有场屋声，甫赋首曰“大礼必简，圜丘自然”，自谓人莫能及。獬但倒一字，曰“礼大必简，丘圜自然”，甫闻之大服，果居其次云。

　　△《广陵集》二十卷

　　扬州布衣王令逢原撰。令少年有盛名，王介甫尤重之。年二十八而卒。其妻吴氏，安石夫人之女弟也，守志不嫁。一女遗孕，嫁吴师礼；其子曰说，所谓吴传朋也。令之墓，安石铭之。后有刘发者为之传。吴氏之墓，其侄王云铭之，奉使死磁州者也。

　　△《公是集》七十五卷

　　侍读学士新喻刘敞仲逯父撰。号公是先生。

　　△《彭城集》六十卷

　　中书舍人刘攽叔赣父撰。号公非先生。敝兄弟俊敏博洽，同登庆历六年进士第。敞本首冠，以内兄王尧臣为编排官引嫌，遂得第二人。仕早贵而不永年，年财五十。攽历州县二十年，晚乃游馆学，元祐中始掌外制。敞子奉世仲冯亦有名，官至执政，世称三刘。

　　△《老苏嘉祐集》十五卷

　　文安主簿编修礼书眉山苏洵明允撰。洵初入京师，益帅张文定荐之欧阳公，世皆知之，而有雷简夫者，为雅守，以书荐之张、欧及韩魏公尤力。张之知洵由简夫，世罕知之。雷之书文，亦慷慨伟丽可观。

　　△《东坡集》四十卷、《后集》二十卷、《内制集》十卷、《外制集》三卷、《奏议》十五卷、《和陶集》四卷、《应诏集》十卷

　　端明殿学士文忠公苏轼子瞻撰。一字和仲。自谪黄州，始号东坡居士。杭、蜀本同，杭无《应诏集》。

　　△《乐城集》五十卷、《后集》二十四卷、《第三集》十卷、《应诏集》十二卷

　　门下侍郎文定公苏辙子由撰。一字同叔。栾城，真定府县也，苏氏望赵郡，栾城元魏时属赵郡，故云。晓居颍滨，自号颍滨遗老，故集或名。

　　△《三苏年表》三卷

　　右奉议郎孙汝听撰。汝听当是蜀人，叙述甚详。

　　△《东坡别集》四十六卷

　　坡之曾孙给事峤季真刊家集于建安，大略与杭本同。盖杭本当坡公无恙时已行于世矣。麻沙书坊又有《大全集》，兼载《志林》、《杂说》之类，亦杂以颍滨及小坡之文，且间有讹伪剿入者。有张某为吉州，取建安本所遗尽刊之，而不加考订，中载《应诏》、《策论》，盖建安本亦无《应诏集》也。

　　△《陈都官集》三十卷

　　都官员外郎嘉禾陈舜俞令举撰。舜俞，庆历六年进士，嘉祐四年制科。以言新法，谪官南康，与刘凝之骑牛游庐山，诗画皆传于世。舜俞居湖秀境上，初从安定胡先生学。熙宁中六客，其一也。其墓在城南之苏湾。子孙犹宅于乌镇。

　　△《濂溪集》七卷

　　广东提刑营道周敦颐茂叔撰。遗文才数篇，为一卷，余皆附录也。本名敦实，避英宗旧名改焉。其仕以舅郑向任。晚年以疾求知南康军，因家庐山，前有溪，取营道故居濂溪名之。二程所从学也。又本并《太极图》为一卷，《遗事》、《行状》附焉。

　　△《明道集》四卷、《遗文》一卷

　　监察御史河南程颢伯淳撰。三司使羽之后也。其父曰向。颢之没，文潞公题其墓曰明道先生。

　　△《伊川集》九卷

　　崇政殿说书程颐正叔撰。

　　△《河南程氏文集》十二卷

　　二程共为一集。建宁所刻本。

　　△《元丰类稿》五十卷、《续》四十卷、《年谱》一卷

　　中书舍人南丰曾巩子固撰。王震为之序。《年谱》，朱熹所辑也。案：韩持国为巩《神道碑》，称《类蒿》五十卷，《续》四十卷，《外集》十卷，本传同之。及朱公为《谱》时，《类蒿》之外，但有《别集》六卷。以为散逸者五十卷，而《别集》所存其什一也。开禧乙丑建昌守赵汝砺、丞陈东得于其族孙潍者，校而刊之，因碑传之旧，定著为四十卷。然所谓《外集》者，又不知何当，则四十卷亦未必合其旧也。

　　△《曲阜集》四十卷、《奏议》十二卷、《西垣集》十二卷、《外制集》三卷、《内制集》五卷

　　翰林学士文昭公曾肇子开撰。肇，元祐中为西掖，元符末再入，故别名《庚辰外制集》。肇制诰温润典雅，其草兄布拜相制，汪玉山称之，以为得命次相之体。

　　△《王直讲集》十五卷

　　天台县令南城王无咎补之撰。无咎，嘉祐二年进士，曾巩之妹夫。从王安石游最久，将用为国子学官，未及而卒，为之志墓。曾肇序其集云二十卷，今惟十五卷。

　　△《南阳集》二十卷

　　门下侍郎颍昌韩维持国撰。封南阳郡公，故以名集。沈晦元用，其外孙也。卷首载鲜于绰所述《行状》，而晦跋其后。南涧元吉无咎，其四世孙。

　　△《无为集》十五卷、《别集》十卷

　　礼部郎濡须杨杰次公撰。嘉祐四年进士。元祐中为郎。杰善谈禅，《别集》皆为释、老，而释又居十之九。

　　△《清江三孔集》四十卷

　　中书舍人新淦孔文仲经父、礼部侍郎武仲常父、户部郎中平仲毅父撰。实先圣四十八世孙。嘉祐六年、八年、治平二年，连三科兄弟以次登第。文仲举贤良，对策切直忤时，罢，举官范镇景仁因求致仕，而制科亦自此废。武仲为礼部第一人，中甲科。平仲亦尝举制科。其著述各数十篇，多散逸弗传。今其存者，文仲才二卷、武仲十七卷、平仲二十一卷而已。庆元中濡须王■〈辶蕭〉少愚守临江，裒辑刊行，而周益公必大为之序。序略曰：“遗文虽存一二于千百，然读之者知其为有德之言，非雕篆之习也。昔黄太史颂当时人才，有曰‘二苏联璧，三孔分鼎。’张丞相天觉，在元符中诋元祐词臣，极其荒唐，谓两苏为狂率，则刚直也，谓公兄弟配之，文行如何哉！”

　　△《西溪集》十卷

　　翰林学士钱塘沈遘文通撰。初以郊社斋郎举进士第一，执政谓已宦者不应先多士，遂居其次。实皇祐元年，自是为故事。文通吏事精明强敏，为杭州、开封府，皆有能名。从容闲暇，夙兴治事，及午而毕。卒时年四十余。其孙晦元用，宣和中亦魁天下。

　　△《长兴集》四十一卷

　　翰林学士沈括存中撰。括于文通为叔，而年少于文通，世传文通常称括叔。今《四朝史》本传以为从弟者，非也。文通之父扶，扶之父同，括之父曰周，皆以进士起家，官皆至太常少卿。王荆公志周与文通墓，及文通弟辽志其伯父振之墓可考。括坐永乐事贬。晚居京口，自号梦溪翁，自叙甚详。

　　△《云巢集》十卷

　　审官西院主簿沈辽欢达撰。遘亲弟也。以兄任为京官，坐法流贬，事见《挥麈录》。自永徙池，筑室齐山，号云巢，竟不复起。以上三集刊于括苍，号《三沈集》，其次序如此，盖未之考也。

　　△《苏魏公集》七十二卷

　　丞相魏国公温陵苏颂子容撰。绅之子也。绅在两禁，人称其险诐。而颂器局闳厚，未尝与人较短长。其为相在元祐末，大臣奏事，多禀宣仁，独颂必再以白哲庙，其后免于迁谪，盖上以为识君臣之礼故也。年逾八十，薨于建中靖国之初。自草遗表，却医屏药，死生之际了然。集前、后序，汪藻、周必大撰。

　　△《傅献简集》七卷

　　中书侍郎献简公河阳傅尧俞钦之撰。

　　△《赤城集》十卷

　　两浙提刑宁海罗适正之撰。治平二年进士。学于四明楼郁。为吏健敏，颇为苏子瞻、刘贡父诸公所知。台士有闻于世，自适始。

　　△《西塘集》二十卷

　　监安上门三山郑侠介夫撰。治平四年甲科。小臣劘上。言人所不敢言，上为之感动，略施行其言，不惟不怒而已。既而竞堕深谴，良由吕惠卿欲倾王安石，而侠与安国游从厚善，遂起狱并陷之。侠既得罪，新法遂不罢，而本朝之祸本成矣。小人勿用之戒，可不畏哉？安石亲惠卿而疏侠，岂惟误国，亦以危身。后之君子可以鉴矣！

　　△《范忠宣集》二十卷

　　丞相忠宣公吴郡范纯仁尧夫撰。文正公之次子也。文正子四人，长纯佑尤俊，有贤行，早年病废以死，富文忠志其墓，近时礼部尚书之柔者，其四世孙也。次纯礼、纯粹，皆显用，至大官。

　　△《刘忠肃集》四十卷

　　丞相忠肃公东光刘挚莘老撰。凡四举于乡，试礼部为第一，登嘉祐四年甲科。刘元城为集序，述其出处大概。

　　△《画墁集》一百卷

　　吏部侍郎邠国张舜民芸叟撰。舜民初用于元祐。至元符末，为谏议大夫。居职七日，所上事六十章。崇宁初，坐谢表言绍圣逐臣，有曰“脱禁锢者何止一千人，计水陆者不啻一万里”，又曰“古先未之或闻，毕竟不知其罪”，以为讥谤，坐贬。自号浮休居士。

　　△《淇水集》八十卷

　　门下侍郎大名李清臣邦直撰。清臣，韩魏公侄婿。治平二年中制科。欧阳公爱其文，以此苏轼。其为人亦宽博有度，而趋时嗜权利，首主绍述之论，意规宰相，亦卒不如其志。

　　△《范太史集》五十五卷

　　翰林学士成都范祖禹淳甫撰。

　　△《灌园集》三十卷

　　乡贡进士吕南公次儒撰。熙宁初，试礼部不利，会以新经取士，遂罢举，欲修《三国志》，题其斋曰衮斧，书将成而死，其书亦不传。元祐初，诸公欲荐进之，不及。

　　△《伐檀集》二卷

　　知康州豫章黄庶亚夫撰。自为序。庭坚，其子也。世所传“山魈水怪著薜荔”之诗，集中多此体。庭坚诗律，盖有自来也。庶，庆历二年进士。

　　△《豫章集》五十卷、《外集》十四卷

　　著作郎黄庭坚鲁直撰。自号山谷道人。

　　△《豫章别集》二十卷

　　皆集中所遗者，如《承天塔记》、《黄给事行状》、《毁璧》，其显显者也。诸孙■〈田〉子耕集而传之。

　　△《宛丘集》七十卷、《年谱》一卷

　　起居舍人谯国张耒文潜撰。宛丘，陈州其所居也。蜀本七十五卷。

　　△《后山集》十四卷、《外集》六卷、《谈丛》六卷、《理究》一卷、《诗话》一卷、《长短句》二卷

　　秘书省正字彭城陈师道无己撰。一字履常。蜀本但有诗文，合二十卷。案：魏衍作集序云离诗为六卷，类文为十四卷，今蜀本正如此。又言受其所遗甲、乙、丙稿，诗曰五七，文曰千百，今四明本如此。此本刘孝韪刊于临川，云未见魏全本，仍其旧十四卷为正集，盖不知其所谓十四卷者，止于文，而诗不与也。《外集》诗二百余篇、文三篇，皆正集所无。《谈丛》、《诗话》或谓非后山作。“后山”者，其自号也。

　　△《淮海集》四十卷、《后集》六卷、《长短句》三卷

　　秘书省正字高邮秦观少游撰。一字太虚。观才极俊，尝应制举，不得召。终以疏荡不检，见薄于世。后亦不免贬死。

　　△《鸡肋集》七十卷

　　吏部员外郎钜野晁补之无咎撰。

　　△《济南集》二十卷

　　乡贡进士华山李廌方叔撰。又号《月岩集》。东坡知贡举，得试卷，以为廌也，置之首选，已而不然，赋诗自咎，有“平生漫说古战场，过眼方迷日五色”之句。后竟不第。

　　△《豫章集》四十四卷、《宛丘集》七十五卷、《后山集》二十卷、《淮海集》四十六卷、《济北集》七十卷、《济南集》二十卷

　　蜀刊本，号《苏门六君子集》。

　　△《何博土备论》四卷

　　武学博士浦城何去非正通撰。去非以累举对策称旨，授左班殿直，教授武学，后以东坡荐，授承奉郎、司农寺丞，通判庐州。别有文集二十卷，未见。

　　△《呻吟集》一卷

　　原武邢居实敦夫撰。恕之长子。幼有俊才，名声藉甚，一时前辈皆爱之。年十九而卒。宣仁之诬谤，恕为之也。居实未死，或能当不义而争万一，有补于世道，是以诸贤尤痛惜焉。晁以道追为其墓表，尤反覆致意。

　　△《姑溪集》五十卷、《后集》二十卷

　　朝请大夫赵郡李之仪端叔撰。尝从东坡辟中山幕府，后代范忠宣作《遗表》，为世传诵。然坐是得罪，编置当涂，遂居焉。其弟之纯，官至尚书。

　　△《大名集》四十卷

　　签书枢密魏郡王岩叟彦霖撰。韩魏公客也。

　　△《钱塘韦先生集》十八卷

　　主客郎中钱塘韦骧子骏撰。骧，皇祐五年进士。元祐中，以近臣荐为监司数路，知阴州，以左朝议大夫致仕。崇宁中乃卒。少以辞赋有声场屋，王荆公喜其《借箸赋》，颇称道之。陈师锡志其墓。

　　△《强祠部集》四十卷

　　三司户部判官余杭强至几圣撰。亦韩魏公客也，在幕府，表章、书记多出其手。曾南丰作集序，称其文备古今体，兼人所长云。

　　△《节孝集》二十卷

　　楚州教授山阳徐积仲车撰。治平四年进士。以耳聩，不能仕。事其母极孝，行义纯笃，古所谓卓行也。东坡谓其诗文怪而放，如玉川子政和中赐谥节孝处士。

　　△《乐静集》三十卷

　　起居舍人巨野李昭玘成季撰。元丰二年甲科。所居有乐静堂，故以名集。其侄邴汉老为书其后。

　　△《学易集》二十卷

　　朝奉郎东平刘跂斯立撰。忠肃公挚之长子也，与其弟蹈同登元丰二年进士第。元祐初，以其父在言路，政府不得用。绍圣以后复坐党家，连蹇终其身，晁景迂志其墓，比孙明复、石守道之徒。为文无所不长，《宣防宫赋》、《学易堂记》，世传诵之。

　　△《田承君集》三卷

　　大宗正丞阳翟田画承君撰。画，枢密况之侄也，与邹道乡善，邹之贬，画曰：愿毋以此举自满，士所当为者，未止此也。

　　△《道乡集》四十卷

　　吏部侍郎晋陵邹浩志完撰。浩既谏立刘后坐贬，徽宗初，召还对，上首及之，奖叹再三，问：“谏草安在？”曰：“焚之矣。”分告陈瓘，瓘曰：“祸其始此乎？异时奸臣妄出一缄，则不可辨矣。”蔡京素忌之，使其党作伪疏。言刘后杀卓氏而夺其子，遂得罪。其在昭州，作青词告上帝，有“追省当时奏御之三章，初无杀母取子之一字”云。

　　△《婆娑集》三十卷

　　右正言阳翟崔鶠德符撰。鶠坐元符上书邪等，废于家，治圃号婆娑。靖康初召为谏官，力论冯澥之罪。忽得挛疾，不能行而卒。无子，其壻卫昂裒辑遗文。

　　△《潏水集》四十卷

　　集英殿修撰长安李复履中撰。元丰三年进士。博学有气节。其为熙河漕，有旨造战舰、战车，复奏斥议者之谬妄，以为儿戏。遂罢其役，时论韪之。

　　△《马子才集》八卷

　　镇南节度推官鄱阳马存子才撰。元祐三年进士第四人。

　　△《崇福集》三十五卷、《四六集》十五卷

　　朝请郎晁詠之之道撰。景迂弟也，为作集序、詠之初以荫为扬州法曹，未上，时东坡守扬，族兄无咎为倅，以其文呈东坡。及至扬，咏之具参军礼趋谒，坡走下庭，携手以上，谓坐客曰：“此奇才也。”绍圣元年登第，继中词科，坐元符邪等，罢废。后奉崇福祠，故以名集。

　　△《陶山集》二十卷

　　尚书左丞山阴陆佃农师撰。

　　△《东堂集》六卷、《诗》四卷、《书简》二卷、《乐府》二卷

　　祠部郎江山毛滂泽民撰。滂为杭州法曹，以乐府词有佳句，受知于东坡，遂有名。尝知武康县，县有东堂，集所以名也。又尝知秀州，修月波楼，为之记。其诗文视乐府颇不逮。

　　△《溪堂集》二十卷

　　临川谢逸无逸撰。

　　△《竹友集》十卷

　　临川谢薖幼槃撰。逸从弟也。吕居仁题其后曰：“逸诗似康乐，薖诗似玄晖。”

　　△《了斋集》四十二卷

　　司谏延平陈瓘莹中撰。江应辰为集序，以为出死力攻权奸者，天下一人而已矣。非虚语也。

　　△《约论》十七卷

　　陈瓘撰。起战国，至后汉安帝。盖读《通鉴》，随事有所发明者也。

　　△《浮沚先生集》十六卷、《后集》三卷

　　秘书省正字永嘉周行己恭叔撰。十七入太学，有盛名。师事程伊川。元祐六年进士。为博士太学，以亲老归，教授其乡，再入为馆职，复出作县。永嘉学问所从出也。乡人至今称周博士。集序，林越撰，言为秘书郎，则不然。先祖妣，先生之第三女，先君子其自出也，故知其本末。所居谢池坊，有浮沚书院。

　　△《斜川集》十卷

　　通直郎苏过叔党撰。世号小坡。坐党家不得仕进，终于通判中山府。晁以道志墓，称其纯孝。给事中峤，其孙也。

　　△《九峰集》四十卷

　　太常少卿眉山苏元老在廷撰。东坡从孙也。坡在海上，尝有书往来。其罢奉常归颍昌，正坐元祐邪说。未几辽卒，年四十七。

　　△《清真集》二十四卷

　　徽猷阁待制钱塘周邦彦美成撰。元丰七年，进汴都赋，自诸生命为太学正。邦彦博文多能，尤长于长短句，自度曲，其提举大晟府亦由此。既盛行于世，而他文未传。嘉泰中，四明楼钥始为之序，而太守陈杞刊之，盖其子孙家居于明故也。《汴都赋》已载文鉴。世传赋初奏御，诏李清臣读之，多古文奇字，清臣诵之如素所习熟者，乃以偏傍取之尔。钥为音释，附之卷末。

　　△《清真杂著》三卷

　　邦彦尝为溧水令，故邑有词集。其后有好事者，取其在邑所作文记诗歌，并刻之。

　　△《宝晋集》十四卷

　　礼部员外郎襄阳米芾元章撰。其母阎氏，与宣仁后在藩时有旧，故以后恩补试衔入仕。其上世皆武官，盖国初勋臣米信之后也，视芾为五世孙。酷嗜古法书，家藏二王真迹，故号宝晋斋，盖由得谢东山、二王各一帖，遂刊置无为，而名斋云。

　　△《玉池集》十二卷

　　考功郎湘阴邓忠臣慎思撰。熙宁三年进士。坐元符党，废不用。言者论其议范忠宣谥过实，又坐罚铜。崇观间卒。平生著述至多，尝和杜诗全帙，又尝献《郊祀庆成赋》及原庙诗百韵，裕陵喜之，擢为馆职。今昔轶弗传，所存一二而已。“玉池”，其所居山峰名。

　　△《橘林集》十六卷、《后集》十五卷

　　密州教授石■〈矛上心下〉敏若撰。崇宁壬午以同进士出身中词科。其文雕琢怪奇，殊乏蕴藉。压卷策问，言王金陵配飨先圣事，谓其“以百圣刍豢甘四海口，以六经河汉洗四海心，以九达夷路破四海迷，以万金良药起四海病。”读之不觉大笑。其人与文皆不足道也。集仅二册，而卷数如此，麻沙坊本往往皆然。

　　△《龙云集》三十二卷、《附录》一卷

　　著作佐郎庐陵刘弇伟明撰。元丰进士，绍圣词科。曾慥《诗选》以比石敏若，非其伦也。“龙云”，安福县乡名，弇所居也。

　　△《唐子西集》二十卷

　　宗学博士眉山唐庚子西撰。张商英拜相，庚作内前行。后坐贬惠州，归蜀而卒。其文长于论议，所著《名治》、《存旧》、《正友》、《议赏》诸论，皆精确。

　　△《东观余论》二卷

　　秘书郎昭武黄伯思长睿撰。伯思，右丞黄履之孙，吴园张根之婿，于李忠定纲为中外襟袂，故忠定志其墓。伯思元符庚辰进士，年四十而卒。好古博雅，喜神仙家言，自号云林子，别字霄宾。有集一百卷。此书止《法帖刊》误及序跋古书画器物，故名《余论》。

　　△《北湖集》十卷、《长短句》一卷

　　直秘阁知虢州富川吴则礼子副撰。其父中复，以孙抃荐为御史，不求识面台官者也。中复弟几复、嗣复、子立礼及嗣复子审礼，皆登科：有名誉。则礼以父泽入仕，晚居豫章，自号北湖居士。

　　△《刘左史集》四卷

　　起居郎永嘉刘安节元承撰。与从弟安上皆尝事二程，同游太学，号二刘。安节元符三年进士，为察官左史，晚知宣州以没。

　　△《箕颍集》二十卷

　　颍昌曹组元宠撰。组本与兄纬有声太学，亦能诗文，而以滑稽下俚之词行于世得名，良可惜也。谢克家任伯为集序，其子勋跋其后，略见其出处。盖宣和三年始登第，郊礼进《祥光赋》，有旨换武阶，阁合职，诏中书召试，仍给事殿中，未几而卒。然集中有《谢及第启》，自序云：“蚤预诸生，竟叨右列。”则未第之前，已在西班，未知何以也。曾慥《诗选》云：六举不第，宣和中诏赴廷试，赐第。《启》中所谓“特举孱微，许从俊造”，慥之言良是。序跋不著其实尔。

　　△《梅文安集》十五卷

　　户部尚书浦江梅执礼和胜撰。执礼死于靖康之祸，人固哀其不幸，而不知吴革、赵子昉之谋，执礼实主之。事既泄，范琼杀革，徐秉哲以子昉遗金，金知执礼预谋，以根括金银为罪，问谁为长官，意在执礼也。安扶恐其坐之，进曰：“皆长官也。”遂俱死。“文安”者，所封开国县也。

　　△《李忠愍集》十二卷

　　吏部侍郎临洺李若水清卿撰。后二卷为《附录》。其死事时财三十五岁。本名若冰，以靖康出使，改今名。诗文虽不多，而诗有风度，文有气概，足以知其所存矣。

　　△《夷白堂小集》二十卷、《别集》三卷

　　考功员外郎括苍鲍慎由钦止撰。元祐初以任子试吏部铨第一，复登六年进士乙科。甫脱选即为郎，然自是数坐累，官竟不进。其父粹始居吴，故葬于吴兴。

　　△《清溪集》十卷、《附录》一卷

　　楚州教授临川汪革信民撰。绍圣四年试礼部第一，遂登甲科。蔡京当国，召为宗子博士，力辞不就。年财四十卒。吕原明志其墓，晁以道为辞以哀之。革尝有言曰：“咬得菜根，则万事可做。”诚名言也。

　　△《玉溪集》二十二卷

　　左司员外郎永嘉倪涛巨济撰。其父始徙居广德。涛，大观三年进士。燕山之役，诵言其非，以沮军罢，谪衡州茶陵以死，年三十九。吕居仁志其墓，曾吉父为作集序。

　　△《竹隐畸士集》四十卷

　　右文殿修撰韦城赵鼎臣承之撰。元祐甲科，绍圣宏词。又自号苇溪翁。其孙纲立刊于复州。本百二十卷，刊止四十卷而代去，遂止。

　　△《傅忠肃集》三卷

　　待制济源傅察公晦撰。尧俞从孙也。宣和七年，以吏部郎接伴金使。金人入寇，使人不来，为敌驱去斡里布，胁使拜，不屈见杀。

　　△《丁永州集》三卷

　　知永州吴兴丁注葆光撰。元丰中余中榜进士。喜为歌词，世所传《催雪无闷》及《重午庆清朝》，皆有承平闲雅气象。有女适乐清令富春李素见素，实先妣之大父母也。

　　△《石门文字禅》三十卷

　　僧高安喻德洪觉范撰。一作惠洪。其在释门，得法于真净克文，而于士大夫，则与党人皆厚善，诵习其文，得罪不悔。为张商英、陈瓘、邹浩尤尽力。其文俊伟，不类浮屠语。韩驹子苍为塔铭云尔。


  
直斋书录解题·卷十八  
○别集类下

　　△《演山》集六十卷

　　端明殿学士延平黄裳冕仲撰。元丰二年进士第一人，贵显于崇、观，死于建炎，年八十有七。方三舍法初行，裳谓：“宜近不宜远，宜少不宜老，宜富不宜贫，不如遵祖宗科举之制。”世传以为口实。

　　△《景迂集》二十卷

　　徽猷阁待制晁说之以道撰。又本止刊前十卷。说之平生著述至多，兵火散逸。其孙子健裒其遗文，得十二卷，续广之为二十卷。别本刊前十卷而止者，不知何说也。刘跂斯立墓志，景迂所撰，见《学易集》后，而此集无之，计其逸者多矣。说之，元丰五年进士。元祐初，苏文忠、范太史、曾文昭皆荐之。坐元祐邪等，废弃，靖康末始为从官。卒于建炎三年。慕司马温公为人，自号景迂生。

　　△《龟山集》二十八卷

　　工部侍郎延平杨时中立撰。时及从明道，死当建炎四年，年八十有七，于程门最为寿考。

　　△《梁谿集》一百二十卷

　　丞相忠定公昭武李纲伯纪撰。父夔，进士起家，至右文殿修撰，黄右丞履之甥也。纲娶吴园先生张根之女，亦右丞外孙。“梁谿”名集者，修撰葬锡山，忠定尝庐墓云。

　　△《襄陵集》二十四卷

　　尚书右丞襄陵许翰崧老撰。元祐三年进士，靖康初入西府，建炎为丞辖，与黄潜善辈不合而去。

　　△《后湖集》十卷

　　丹阳苏庠养直撰。其父坚伯固，亦有诗名。庠以遗泽畀其子，而自放江湖间。东坡见其清江曲，大爱之，由是得名。僧祖可正平号癞可者，其弟也。庠中子扶，亦工诗，有清苦之节。庠，绅之后，颂之族。

　　△《初寮集》四十卷、《后集》十卷、《内外制》二十四卷

　　尚书左丞中山王安中履道撰。安中年十四荐于乡，凡四举乃登第。为中司受旨，攻蔡京，京子攸入禁中，日夕泣涕，告于上，安中亟改翰苑，事遂止。其自政府出守燕，京父子排之也。然安中之进，亦本由梁师成。始，东坡帅定武，安中未弱冠，犹及师事焉，未卒业而坡去。其后，晁以道为无极令，安中既第，修邑子礼用长笺自言以新学窃一第为亲荣，非其志也。以道曰：“为学当谨初，何患不远到？”安中筑室，榜曰“初寮”。其议论闻见，多得于以道，既贵显，遂讳晁学，但称成州使君四丈，无复先生之号矣。甚哉！籍、湜不畔之难也。

　　△《刘给事集》五卷

　　给事中刘安上元礼撰。绍圣四年登第，历台谏、掖垣、琐闼，以次对历三郡而终。集中有《弹蔡京疏》。

　　△《横塘集》三十卷

　　尚书右丞瑞安许景衡少伊撰。亦尝从程氏学。建炎初为执政，与黄、汪不合罢。建议渡江幸建康，言者以为非是，及下还京之诏，景衡以忧卒于瓜洲。未几，敌骑奄至淮扬，仓卒南渡。

　　△《章贡集》二十卷

　　秘书监章贡李朴先之撰。绍圣元年进士。坐言隆祐之贤，废二十年，蔡京欲强致之，不屈。靖康、建炎之间，半岁五迁，而病不能行以死。其教授西京国子监也，程伊川与之甚厚，然谓其太直，以洛中风波为戒。朴笑曰：“不意此言发于先生之口。”伊川为之改容愧谢，其风节可畏也。

　　△《欧阳修撰集》六卷

　　崇仁布衣赠秘阁修撰欧阳澈德明撰。澈死时年三十一。环溪吴沆裒其诗为《飘然集》三卷，而会稽胡衍晋远取其所上三书，并刻之临川倅廨。

　　△《空青遗文》十卷

　　直宝文阁南丰曾纡公卷撰。纡，布之子，有异材。建中靖国初，布在相位，奉诏为《景灵西宫碑》，纡之笔也。建炎、绍兴之际，将漕江浙，入为司农少卿，知信、衢州以卒。汪彦章志其墓，孙仲益序其文。王铚性之，其婿也。

　　△《石林总集》一百卷、《年谱》一卷

　　尚书左丞吴郡叶梦得少蕴撰。绍圣四年进士。崇观间骤贵显，三十一岁掌外制，次年遂入翰林。中废，至建炎乃执政，然财数日而罢。平生所历州镇，皆有能声。胡文定安国尝以其蔡、颍、南京之政荐于朝，谓不当以宿累废。晚两帅金陵，当乌珠临江，移三山平群寇，其功不可没也。秦桧秉政，欲令帅蜀，辞不行，忤桧意，以崇庆节度使致仕。其居在卞山，奇石森列，藏书数万卷。既没，守者不谨，屋与书俱烬于火。“石林”二字，本出《楚辞》天问。

　　△《石林建康集》十卷

　　皆帅建康时诗文。其初，以所莅官各为一集，后其家编次，总而合之，此集其一也。

　　△《石林审是集》八卷

　　其门人盛光祖子绍所录。亦已入总集。

　　△《浮溪集》六十卷

　　翰林学士婺源汪藻彦章撰。四六偶俪之文，起于齐、梁，历隋、唐之世，表章、诏、诰多用之。然令狐楚、李商隐之流号为能者，殊不工也。本朝杨、刘诸名公犹未变唐体，至欧、苏，始以博学富文，为大篇长句，叙事达意，无艰难牵强之态，而王荆公尤深厚尔雅，俪语之工，昔所未有。绍圣后置词科，习者益众，格律精严，一字不苟措，若浮溪尤其集大成者也。

　　△《翟忠惠集》三十卷

　　参政丹阳翟汝文公巽撰。汝文制诰古雅，多用全句，气格浑厚，近世罕及。夫人邢氏，恕之女。居实，其弟也。长子耆年，实邢出，好古博文，高尚不仕。忠惠者，私谥也。

　　△《鸿庆集》四十二卷

　　户部尚书晋陵孙觌仲益撰。大观三年进士，政和四年词科。《代高丽谢赐燕乐表》，脍炙人口。生元丰辛酉，卒乾道己丑，盖年八十有九，可谓耆宿矣。而其平生出处，至不足道也。尝提举鸿庆宫，故以名集。

　　△《吕忠穆集》十五卷

　　丞相济南吕颐浩元直撰。后三卷为《燕魏录》，杂记古今事。卷末言金人败盟始末甚详。

　　△《忠正德文集》十卷

　　丞相闻喜赵鼎元镇撰。四字，高庙所赐宸翰中语也。

　　△《北山小集》四十卷

　　中书舍人信安程俱致道撰。俱父祖世科，而俱乃以外祖邓润甫荫入仕，宣和中赐上舍出身，为南宫舍人，绍兴初入西掖。徐俯为谏议大夫，封还词头，罢去。后以次对修史，病不能赴而卒。

　　△《陵阳集》五十卷

　　中书舍人仙井韩驹子苍撰。自幼能诗，黄太史称其超轶绝尘，苏文定以此储光羲。游太学不第，政和初献书召试，赐出身，后入西掖。坐苏氏乡党曲学罢。

　　△《丹阳集》四十二卷、《后集》四十二卷

　　显谟阁待制江阴葛胜仲鲁卿撰。绍圣四年进士，元符三年词科。洪庆善序其文，有所谓“绝郭天信、拒朱勔、惭盛章而怒李彦”者，盖其平生出处之略也。再知湖州，后遂家焉。

　　△《尹和靖集》一卷、《附集》一卷

　　徽猷阁待制河南尹焞彦明撰。子渐之孙。年十九举进士，策问欲诛元祐党籍，不对而出，遂罢举。靖康赐号和靖处士。敌陷洛阳，阖门遇害，死而复苏，门人潜载以逃。客涪州，以范元长荐入经筵，擢列侍从。葬会稽山。

　　△《綦北海集》六十卷

　　翰林学士北海綦崈礼叔厚撰。工于四六。秦桧初罢相，崈礼当制，有御笔词头藏其家。桧再相，下台州追索，时崈礼已死，幸不及祸。

　　△《云龛草堂后集》二十六卷

　　参政钜野李邴汉老撰。明受之变，以兵部侍郎直学士院叱责凶渠，朝廷赖焉。既复辟，首擢执政。周益公作神道碑，言《前》、《后集》一百卷，今惟《后集》，盖皆南渡后所作也。朱文公为之序。汉老，乐静右史之侄。五世祖涛，五代时宰相。石晋之乱，弟澣在翰林，陷于敌。及邴立节于建炎，而其弟邺守会稽，亦随金人北去，世以为异。

　　△《龟谿集》十二卷

　　知枢密院忠敏吴兴沈与求必先撰。建炎、绍兴之间，历三院、翰苑以至执政，尝奏言王安石之罪，大者在于取杨雄、冯道，当时学者惟知有安石，丧乱之际，甘心从伪，无仗节死义之风，实安石倡之。此论前未之及也。绍兴七年终于位。

　　△《胡忠献集》六十卷

　　端明殿学士晋陵胡世将承公撰。文恭公宿之曾孙。以兵部侍郎为川陕副宣，金人败盟，继吴玠之后，经画守御，以迄和议再成，分疆未定，死于河池。世将好古博雅，有《资古绍志录》，仿《集古录》，跋尾亦见集中。谥忠献。

　　△《胡文定公武夷集》十五卷

　　给事中崇安胡安国康侯撰。绍圣四年进士第三人。仕四十年，实历不及三载。著《春秋传》，行于世。本喜为文，后笃志于学，乃不复作。其辞召试，曰：“少习艺文，不称语妙。晚捐华藻，才取理明。既觉昨非，更无余习。”故其文集止此。

　　△《毗陵集》五十卷

　　参政文靖毗陵张守全真撰。一字子固。崇宁进士、词科。绍兴执政，张魏公在相位，荐秦桧再用，守有力焉。一日，与魏公言：“某误公听，今朝夕同班列，得款曲，其人似以曩者一跌为戒，有患失心，宜自劾谢上。”魏公为作墓志，著其语。

　　△《张章简华阳集》四十卷

　　参政金坛张纲彦正撰。大观中舍法，三中首选，释褐承事郎，辟雍正，盖专于新学者。绍兴初，在琐闼忤张俊求去，复与秦隙，遂引年。秦亡乃召用。乾道初，年八十四而终。自号华阳老人，“华阳”者，茅山也。

　　△《非有斋类藁》五十卷

　　给事中吴兴刘一止行简撰。宣和三年进士。居琐闼仅百余日，忤秦桧罢去，闲居十余年，以次对致仕。桧死。被召，力辞，进杂学士而终，年八十二，实绍兴庚辰。

　　△《竹西集》十卷、《西垣集》五卷

　　兵部侍郎维扬王居正刚中撰。宣和三年进士。绍兴初入词掖。西垣集者，制草及缴章也。其篇目，凡缴章皆云“封还词头”，盖其子孙编次者之失也，除授则有词头，政刑庶事，何词头之有？

　　△《张巨山集》三十卷

　　中书舍人光化张嵲巨山撰。嵲为司勋郎官，金人再取河南，秦相惶恐，上章引伊尹“善无常主”及周任“不能者止”之文以自解：嵲之笔也。秦德之，遂擢修注掌制，而其具藁仓卒，误以伊尹告太甲为告汤，及周任之言为孔子自言，时密书省寓传法寺，有书其门曰：“周任为孔圣，太甲作成汤”，秦疑诸馆职为之，多被逐。然嵲亦以答桧“三折肱”之语，谓其贰于己，无几亦罢。

　　△《默成居士集》十五卷

　　中书舍人潘良贵子贱撰。一字义荣。刚介之士也。朱侍讲序其集，略见其出处大致。

　　△《默堂集》二十二卷

　　宗正少卿延平陈渊知默撰。一字几叟。了翁之侄孙，杨龟山门人，绍兴初尝为谏官。

　　△《筠谿集》二十四卷

　　户部侍郎连江李弥逊似之撰。大观三年上舍第一，知冀州，能抗金敌，摄江东帅，与李忠定平周德之乱。晚为从官，沮和议，坐废而终。

　　△《鄱阳集》十卷

　　徽献阁直学士鄱阳洪皓光弼撰。皓奉使金国，守节不屈。既归，为秦所忌，谪英州。死之日与秦适相先后。三子登词科，俱贵显。

　　△《东窗集》四十卷

　　中书舍人鄱阳张广彦实撰。与吕居仁为诗友，其在西掖，当绍兴十一年。

　　△《雪谿集略》八卷

　　汝阴王铚性之撰。国初《周易》博士昭素之后也。其父莘乐道尝从欧公学。铚为曾纡婿，尝撰《七朝国史》，绍兴初，常同子正荐之，诏视秩史官，给札奏御，会秦氏柄国中止，书竟不传。其子明清，著《挥麈录》。

　　△《致堂斐然集》三十卷

　　礼部侍郎胡寅明仲撰。文定公长子也。本其兄子，初生弃不举，文定于水盆内收育之。既长，俾自绝于本生，不为心丧，止服世父之服，寅遵行之。集中有《与秦丞相书》，言之甚详。人伦之变，古今所未有也。寅，宣和初进士，绍兴初已为从官，不主和议，秦本与其父子有契分，竟谪新州。桧死北归，没于岳州。

　　△《五峰集》五卷

　　右承务郎胡宏仁仲撰。文定季子。不出仕，笃意理学。南轩张栻，其门人也。别本不分卷。

　　△《竹轩杂著》十五卷

　　太常少卿永嘉林季仲懿成撰。以赵元镇荐入朝，奏疏沮和议得罪。仲熊、叔豹、季貍，其弟也，皆知名。

　　△《北山集》三十卷

　　端阴殿学士金华郑刚中亨仲撰。绍兴二年进士亚魁。受知秦相，擢使川陕，后忤意，贬死封州。

　　△《澹庵集》七十八卷

　　端明殿学士忠简庐陵胡铨邦衡撰。建炎甲科第五人。既上书乞斩秦桧，谪岭海，秦死得归。孝宗即位，始复官召用，又以沮再和之议得罪去。乾道中入为丞郎，亦不容于时，奉祠，至淳熙七年乃终，年七十有九。

　　△《相山集》二十六卷

　　朝奉大夫濡须王之道彦猷撰。宣和六年，兄弟三人同登科。建炎寇乱，率众保明避山，从之者皆得免。以功改京官，沮和议得罪。晚乃历麾节，其子蔺被遇阜陵，贵显。

　　△《韦斋小集》十二卷

　　吏部员外郎新安朱松乔年撰。侍讲文公之父也。文公尝言，韦斋先生自为儿童时，出语已惊人，及去场屋，始致意为诗文。其诗初亦不事雕饰，而天然秀发，格律闲暇，超然有出尘寰之趣。

　　△《关博士集》二十卷

　　太学博士钱塘关注子东撰。绍兴五年进士。尝为湖州教授。自号香岩居士。

　　△《石月老人集》三十五卷

　　朝议大夫致仕鄱阳余安行勉仲撰。安行累举不第。其子应求以童子登崇宁五年进士科，为御史，历麾节，所至迎养其父，至九十六乃终。著书号《至言》，盖纯笃之士也。

　　△《王著作集》四卷

　　著作佐郎福清王蘋信伯撰、从程门学，以赵忠简荐，召对，赐出身。秦桧恶之，会其族子坐法，牵连文致，夺官以死。

　　△《屏山集》二十卷

　　通判兴化军崇安刘子翚彦沖撰。父韐，兄子羽。子翚以荫入仕。年甫四十八而卒。朱文公，其门人也，尝谓朱曰：“吾少闻佛老之说，归读吾书，然后知吾道之大，体用之全如此。《于易》得入德之门焉。作《复斋铭》、《圣传论》，可以见吾志矣。”

　　△《东溪集》十二卷

　　幂迪功郎漳浦高登彦先撰。考试潮州，策问忤秦相，谪死。

　　△《繙经堂集》八卷

　　知盱眙军东平毕良史少董撰。文简公士安五世孙。尝陷敌，有从之游者，因为图，名《繙经》，写其访问紬绎之状。

　　△《药寮丛藁》二十卷

　　太常少卿上蔡谢伋景思撰。参政克家之子。

　　△《岩壑老人诗文》一卷

　　左朝请大夫洛阳朱敦儒希真撰。初以遗逸召用，尝为馆职。既挂冠，秦桧之孙埙欲学为诗，起希真为鸿胪少卿，将使教之，惧祸不敢辞。不久秦亡，物论少之。合有全集，未见。

　　△《鹤溪集》十二卷

　　辟雍博士青田陈汝锡师予撰。绍圣四年进士，持节数路，帅越而卒。青田登科人自汝锡始。希点子与，其孙也。

　　△《岳武穆集》十卷

　　枢密副使邺郡岳飞鹏举撰。飞功业伟矣，不必以集著也。世所传诵其《贺和议成》一表，当亦是幕客所为，而意则出于岳也。

　　△《汉滨集》六十卷

　　参政襄阳王之望瞻叔撰。周益公为集序。

　　△《玉山翰林词草》五卷

　　尚书玉山汪应辰圣锡撰。绍兴五年进士首选。本名洋，御笔改赐。天材甚高，而不喜为文，谓不宜弊精神于无用，然每作辄过人。以天官兼翰苑近二年，所撰制诏温雅典实，得王言体，朱晦翁称为近世第一。

　　△《太仓稊米集》七十卷

　　枢密编修宣城周紫芝少隐撰。自号竹坡居士。

　　△《白苹集》四卷

　　右文林郎单父庞谦儒祐甫撰。庄敏公籍之曾孙。用季父恩仕，不遂而死，韩南涧志其墓。尝客居吴兴，故集名“白苹”。

　　△《南涧甲乙藁》七十卷

　　吏部尚书颍川韩元吉无咎撰。门下侍郎维之玄孙。与其从兄元龙子云皆尝试词科不利。居广信溪南，号南涧。

　　△《艇斋杂著》一卷

　　南丰曾季貍裘父撰。巩之弟曰湘潭主簿宰，宰之孙曰大理司直晦之，季貍其子也。少从吕居仁、徐师川游，尝一试礼部不中，乾淳间名公多敬畏之，具见其子潍所集《师友尺牍》。此编盖其议论古今之文，辞质而义正，可以得其人之大略。

　　△《溪园集》十卷

　　蕲春吴亿大年撰。其父择仁为尚书。亿仕至静江倅，居余干，有溪园佳胜。世传其“楼雪初销”词，为建康帅晁谦之作。

　　△《于湖集》四十卷

　　中书舍人历阳张孝祥安国撰。甲戌冠多士，出思陵亲擢，秦相孙埙遂居其下。秦忌恶之，以他事下其父子大理狱。明年秦亡，上既素眷，不五年登法从。阜陵尤眷之。不幸不得年，死时财四十余。上尝有“用不尽”之欢。其文翰皆超逸天才也。

　　△《南轩集》三十卷

　　侍讲广汉张栻敬夫撰。魏忠献公浚之长子。当孝宗朝，以任子不赐第入西掖者，韩元吉、刘孝韪，其入经筵则栻也。

　　△《王司业集》二十卷

　　国子司业宛丘王逨致君撰。建炎初，其家避乱，沿汴南下，逨年十一，偶小泊登岸，敌适至，亟解维不暇顾，遂失之。在金十年，间关得归。其父，工部尚书俣也，既归，入太学，登癸未科，为谏官、御史，历麾节，终于少司成。

　　△《浮山集》十六卷

　　左朝请大夫江都仲并弥性撰。绍兴壬子进士。晚丞光禄寺，得知蕲州。并尝倅湖，籍中有所盼，为作生朝青词，好事者传诵之，遂漏露，坐谪官，其训词略曰：“尔为渎侮之词，曾弗知畏天，其知畏吾法乎？”吾乡前辈能道其事如此。

　　△《小丑集》十二卷、《续集》三卷

　　直秘阁眉山任尽言元受撰。元符谏官伯雨之孙，绍兴从臣申先之子。乙卯甲科，仕为太常寺主簿，终于闽宪。

　　△《拙斋集》二十二卷

　　校书郎侯官林之奇少颖撰。之奇学于吕本中，而太史祖谦学于之奇。其登第当绍兴辛未，年已四十，未几郎入馆。方乡用，而得末疾。

　　△《霜杰集》三十卷

　　德兴董颖仲达撰。绍兴初人。从汪彦章、徐师川游。彦章为作序。

　　△《妙笔集》四十卷

　　中书舍人福清林遹述中撰。元符三年甲科。苗、刘之变，在西掖不失节，思陵嘉之。终龙图直学士。

　　△《贸阝峰真隐漫录》五十卷

　　丞相文惠公四明史浩直翁撰。

　　△《詅痴符》二十卷

　　御史临海李庚子长撰。“詅”之义，炫鬻也。市人鬻物于市，夸号之，曰“詅”。此三字本出《颜氏家训》，以讥无才思而流布丑拙者，以名其集，示谦也。庚，乙丑进士，以汤鹏举荐辟入台，家藏书甚富。

　　△《梯云集》二十五卷

　　中书舍人资川赵逵庄叔撰。辛未大魁。有气节。四十一岁卒。

　　△《海陵集》三十二卷

　　同知枢密院海陵周麟之茂振撰。乙丑进士，戊辰词科。既执政，被命使金亮，辞行得罪，去。

　　△《胡献简词垣草》四卷

　　礼部尚书会稽胡沂周伯撰。

　　△《介庵集》十卷

　　左司郎官赵彦端德庄撰。乾淳间名士也。尝宰余干，赵忠定其邑人，初冠多士，德庄在朝，往谒谢，德庄语之曰：“谨勿以一魁先置胸中。”可谓名言。

　　△《石湖集》一百三十六卷

　　参政吴郡范成大致能撰。初以起居郎使金，附奏受书事，抗金主于其殿陛间，归而益被上眷，以至柄用。石湖在太湖之滨，姑苏台之下，去城十余里。面湖为堂，号镜天阁，又一堂扁“石湖”二字，阜陵宸翰也。今日就荒毁，更数年，恐无复遗迹矣。顷一再过之，为之慨然。

　　△《周益公集》二百卷、《年谱》一卷、《附录》一卷

　　丞相益文忠公庐陵周必大子充撰。一字洪道。其家既刊《六一集》，故此集编次一切视其凡目，其间有《奉诏录》、《亲征录》、《龙飞录》、《思陵录》凡十一卷，以其多及时事，讬言未刊，人莫之见。郑子敬守吉，募工人印得之，余在莆田借录为全书，然犹漫其数十处。益公自号平园叟。

　　△《渭南集》三十卷、《剑南诗藁》、《续藁》八十七卷

　　华文阁待制山阴陆游务观撰。左丞佃之孙。绍兴末召对，赐出身。隆兴初为枢密院编修官，乡用矣，坐漏泄省中语，阜陵以为反复，斥远之。后以夔倅入蜀，益自放肆，不护细行，自号放翁。在蜀九年乃归。晚由严陵召为南宫舍人。将内禅，益公荐直北门，上终不用。及韩氏用事，游既挂冠久矣，有幼子泽不逮，为侂胄作《南园记》，起为大蓬。以次对再致仕。嘉定庚午年八十六而终。游才甚高，幼为曾吉父所赏识。诗为中兴之冠，他文亦佳，而诗最富，至万余篇，古今未有，故文与诗别行。“渭南”者，封渭南县伯。

　　△《复斋制表》二卷

　　刑部侍郎王秬嘉叟撰。初寮安中之孙，绍兴、乾道间名士也，陆放翁与之厚善。

　　△《盘洲集》八十卷

　　丞相文惠公鄱阳洪适景伯撰。忠宣之长子。方奉使时，文惠甫十三岁，后与其弟遵同中壬戌宏博科。本名造，后改焉。又三年乙丑，弟迈继之，世号三洪。其自淮东总领入为太常少卿，一年而入右府，又半年而拜相，然在位仅三阅月，为林安宅所攻而去。尝一帅越，闲居十六年而终。

　　△《小隐集》七十卷

　　枢密文安公洪遵景严撰。其进用最先于兄弟，而得年不永，薨于淳熙元年。

　　△《野处类藁》一卷

　　二翰林学士文敏公洪迈景庐撰。其全集未见。

　　△《诚斋集》一百三十三卷

　　宝谟阁学士文节公庐陵杨万里廷秀撰。当淳熙末为大蓬，论思陵配飨不合，去。及韩侂胄用事，召之，卒不至。自次对迁至学士，闻开禧出师，不食而死。自作《江湖集》序曰：“予少作有诗千余篇，至绍兴壬午皆焚之。”大概江西体也。今所存曰《江湖集》者，盖学后山及半山及唐人者也。

　　△《程文简集》二十卷

　　吏部尚书新安程大昌泰之撰。每卷分上下，其实四十卷也。博学，长于考究，著述甚多，皆传于世。

　　△《樵隐集》十五卷

　　信安毛大选平仲撰。礼部尚书友之子。负才傲世，仕止州倅。与尤遂初厚善，临终以书别之，嘱以志墓，延之既为铭，又序其集。

　　△《梁谿集》五十卷

　　礼部尚书锡山尤袤延之撰。家有遂初堂，藏书为近世冠。

　　△《郑景望集》三十卷

　　宗正少卿永嘉郑伯熊景望撰。

　　△《归愚翁集》二十六卷

　　秀州判官郑伯英景元撰。近世永嘉学者推二郑。伯熊，绍兴乙丑进士，自隆兴初为馆职、王府、东宫，官至少司成、宗正，乡用矣，每小不合，辄乞去，卒于建宁守。伯英癸未甲科第四人，以亲养，三十年不调，竟不出。二人皆豪杰之士也。

　　△《晦庵集》一百卷、《紫阳年谱》三卷

　　待制侍讲文公新安朱熹元晦撰。《年谱》，昭武李方子公晦所述，其门人也。

　　△《习庵集》十二卷

　　户部侍郎曾逮仲躬撰。文清公几之子。

　　△《东莱吕太史集》十五卷、《别集》十六卷、《外集》五卷、《附录》三卷

　　著作郎东莱吕祖谦伯恭撰，其弟祖俭编录。凡家范、尺牍之类，总之《别集》；策问、宏词、程文之类，总之《外集》；年谱、遗事则见《附录》。太史，曾文清外孙，隆兴癸未锁厅甲科，宏词亦入等。仕未达，得末疾，奉祠，年财四十五，卒于淳熙辛丑。平生著述皆略举端绪，未有成书者，学者惜之。

　　△《大愚叟集》十一卷

　　太府寺丞吕祖俭子约撰。祖谦弟也。庆元初上封事，论救祭酒李祥，谪高安以没。寓居大愚寺，故以名集。

　　△《千岩择藁》七卷、《外编》三卷、《续编》四卷

　　知峡州三山萧德藻东夫撰。尝宰乌程，后遂家焉。杨诚斋序其集曰：“近世诗人若范石湖之清新，尤梁谿之平淡，陆放翁之敷腴，萧千岩之工致，皆余所畏也。”

　　△《济溪老人遗藁》一卷

　　通判明州济源李迎彦将撰。永嘉周浮沚先生之婿，与先大父为襟袂；集中有送先君子赴戊子秋试诗，首句“籍甚人言《易》已东”，盖先君治《易》故也。集序周益公作。

　　△《沂庵集》四十卷

　　新津任渊子渊撰。绍兴乙丑类试第一人，仕至潼川宪。尝注山谷、后山诗，行于世。新津有天社山，故称天社任渊。

　　△《方舟集》五十卷、《后集》二十卷

　　资阳李石知几撰。石有盛名于蜀。少尝客苏符尚书家。绍兴末为学官，乾道中为郎，历麾节，皆以论罢。赵丞相雄，其乡人也，素不善石，石以是晚益困，其自叙支云“宋魋、鲁仓今犹古”也。

　　△《归愚集》二十卷

　　吏部侍郎葛立方常之撰。胜仲之子，丞相邲之父也。以郎官摄西掖，忤秦相得罪。更化召用，言者又以为附会沈该，罢去，遂不复起。

　　△《绮川集》十五卷

　　太常寺主簿归安倪称文举撰。绍兴八年进士。齐斋之父。

　　△《象山集》二十八卷、《外集》四卷

　　知荆门军金谿陆九渊子静撰。与其兄九龄子寿，乾淳闻名士也。象山在贵溪，结茅其上，与土友讲学，山形如象，故名。

　　△《施正宪集》六十七卷、《外集》二卷

　　知枢密院广信施师点圣与撰。其在政府六年，上眷未衰，慨然勇退引去不可回。识者壮其决。赵南塘汝谈，其婿也，为序其集而传之。

　　△《适斋类藁》八卷

　　奉新袁去华定卿撰。绍兴乙丑进士，改官知石首县而卒。善为歌词，尝赋《长沙定王台》，见称于张安国，为书之。

　　△《梅溪集》三十二卷、《续集》五卷

　　詹事乐清王十朋龟龄撰。丁丑大魁，立朝刚正。刘珙作序。

　　△《酒隐集》三卷

　　宣州司理赵育去病撰。其父鼎臣承之，号竹隐畸士者也。

　　△《四六类藁》三十卷

　　起居郎建安熊克子复撰。皆四六应用之文也，亦无过人者。克以王丞相季海荐骤用。王时在枢府，赵温叔当国，莫知其所从来，颇疑其由径，沮之，而上意乡之，不能回也。

　　△《拙庵杂著》三十卷、《外集》四卷

　　工部侍郎东平赵老渭师撰。门下侍郎野之侄。以妇翁欧阳懋待制泽入仕，从范石湖使金。虞丞相并父亦荐之，遂擢用知临安。坐殿司招兵事，谪饶州。

　　△《双溪集》二十卷

　　知郴州东阳曹冠宗臣撰。由舍选登甲科，世为秦埙假手，夺官，再赴廷试，得初品。

　　△《止斋集》五十三卷

　　中书舍人永嘉陈傅良君举撰。三山本五十卷。

　　△《水心集》二十八卷、《拾遗》一卷、《别集》十六卷

　　吏部侍郎永嘉叶适正则撰。淮东本无拾遗，编次亦不同。《外集》，前九卷为制科进卷，后六卷号“外藁”，皆论时事，末卷号“后总”，专论买田赡兵。

　　△《丘文定集》十卷、《拾遗》一卷

　　枢密江阴丘崈宗卿撰。隆兴癸未进士第三人。其文慷慨有气，而以吏能显，故其文不彰。

　　△《赵忠定集》十五卷、《奏议》十五卷

　　丞相福公赵汝愚子直撰。别本总为一集，亦三十卷。

　　△《龙川集》四十卷、《外集》四卷

　　永康陈亮同父撰。少入太学，尝三上孝庙书，召诣政事堂，宰相无宏度，迄报罢。后以免举为癸丑进士第一，未禄而卒。所上书论本朝治体本末源流，一时诸贤未之及也。亮才甚高而学驳，其与朱晦翁往返书，所谓“金银铜铁混为一器”者可见矣。平生不能诗，《外集》皆长短句，极不工而自负，以为经纶之意具在是，尤不可晓也。叶适。未遇时，亮独先识之，后为集序及跋皆含讥诮，识者以为议。

　　△《轩山集》十卷

　　枢密使献肃公濡须王蔺谦仲撰。淳熙乙未，驾幸太学，蔺为武学谕，在班列中，人物伟然，上一见奇之，自是擢用，驯至执政。其在经帷，论官僚攀附而登辅佐者，挟数用术，道谀济私，陈义凛然。嘉定以来，其子孙不敢求仕，亦不敢请谥，至端平乃得谥。

　　△《合斋集》十六卷

　　秘书少监永嘉王楠木叔撰。乾道丙戌进士。在永嘉诸老最为先登。其容貌伟然，襟韵洒然，虽不以文自鸣，而诸老皆推敬之。

　　△《兼山集》四十卷

　　端明殿学士剑门黄裳文叔撰。在嘉邸最久，备尽忠益，甲寅御极，未及大用，病不能朝，士论惜之。

　　△《攻愧集》一百二十卷

　　参政四明楼钥大防撰。隆兴癸未省试考作赋魁，以犯讳当黜，知举洪文安遵奏收置末甲首。

　　△《齐斋甲藁》二十卷、《乙藁》十五卷、《翰林前藁》二十卷、《后藁》二卷、《掖垣词草》二十卷、《兼山论著》三十卷、《附益》五卷、《年谱》一卷

　　礼部尚书归安倪思正父撰。丙戌进士，戊戌宏词。受知阜陵，蚤登禁直。绍熙间遂位法从，立朝刚介不苟合。庆元、嘉定，屡召屡出，尝言“与其为有瑕执政，宁为无瑕从官”，由是名重天下。端平初，诏以先朝遗直，得谥文节。

　　△《晦岩集》十二卷

　　密书丞盐官沈清臣正卿撰。尝为国子录，有荐于朝，欲得召试，执政有发笑者曰：“安有张子盖女婿，而可为馆职者乎？”遂罢。欲为奇节以盖之，会王希吕为谏官，上书力言其不可，孝宗大怒，时相虞允文恶沈介，下清臣大理，风使引介，不从，谪封州。晚乃召用，劝孝宗力行三年丧，为翊善嘉邸，以直谅称。初从张无垢学，后居霅川。自岭南归，开门受徒，动以圣贤自命，效禅门入室规式，与其徒问答，下语不契，辄使再参，颇为人所讥。

　　△《静安作具》十四卷、《别集》十卷

　　清江徐得之思叔撰。与其子筠孟坚同甲辰进士，次子天麟仲祥亦乙丑甲科。其家长于史学。

　　△《定斋集》四十卷

　　宝谟阁直学士蔡戡定夫撰。君谟四世孙，丙戌甲科。

　　△《东江集》十卷

　　丞相临海谢深甫子肃撰。

　　△《小山杂著》八卷

　　知枢密院龙泉何潜自然撰。

　　△《慈谿甲藁》二十卷

　　宝谟阁直学士慈谿杨简敬仲撰。

　　△《钝斋集》六十卷

　　著作郎唐安杨济济道撰。淳熙五年进士。京镗帅蜀，上巳出遨，济为乐语，首云：“三月三日，岂无水边丽人；一咏一觞，亦有山阴禊事。”又云：“良辰美景，赏心乐事，四者难并；崇山峻岭，脩竹茂林，群贤毕至。”一时传诵。京为相，召入馆权郎，出知果州而终。

　　△《周氏山房集》二十卷、《后集》二十卷

　　秘书省正字吴郡周南南仲撰。南有声学校，庚戌登甲科，而仕不偶，再入馆，再罢，以殿廷所授文林郎终焉。

　　△《二松集》十八卷

　　庐陵王子俊才臣撰。周益公、杨诚斋客，以列荐补官入蜀，为成都帅幕。

　　△《横堂小集》十卷

　　右司郎中枢清林桷子长撰。

　　△《洁斋集》二十六卷、《后集》十三卷

　　礼部侍郎四明袁燮和叔撰。

　　△《北山集略》十卷

　　直龙图阁三山陈孔硕肤仲撰。全集未传。

　　△《育德堂外制集》八卷、《内制集》三卷

　　兵部尚书永嘉蔡幼学行之撰。成童颖异，从同郡陈傅良君举学治《春秋》，年十七，试补上庠，首选，陈反出其下。明年，陈改用赋，冠监举而幼学为经魁。又明年，省闱先多士，而傅良亦为赋魁。一时师弟子雄视场屋，莫不歆艳。

　　△《止安斋集》十八卷

　　太府寺丞三山陈振震亭撰。

　　△《西山集》五十六卷

　　参政浦城真德秀希元撰。

　　△《平斋集》三十二卷

　　翰林学士于潜洪咨夔舜俞撰。

　　△《退庵集》十五卷

　　提辖文思院龙泉陈炳撰。

　　△《梅轩集》十二卷

　　奉化丞山阴诸葛兴仁叟撰。

　　△《遁思遗藁》六卷、《事监韵语》三卷

　　永康吕皓子阳撰。“遁思”，其庵名，后溪刘光祖德修为作记。当淳熙中投匦救父兄之难，朝奏上，夕报“可”。一时非辜，尽得清脱。其书辞甚伟，然非孝庙圣阴，安能照覆盆之下哉？

　　△《刘汝一进卷》十卷

　　谏议大夫吴兴刘度汝一撰。度尝应大科，此其所业也。策曰《传言》、论曰《鉴古》，各二十五篇。

　　△《唯室两汉论》一卷

　　吴郡陈长方齐之撰。绍兴八年进士。

　　△《鼎论》三卷、《时议》一卷

　　三山何万一之撰。隆兴元年进士。仕为都司，知漳州。

　　△《治述》十卷

　　从政郎郑湜绍熙元年撰进。按：丙戌榜有三山郑湜溥之，是年已为秘书郎，面对劄子，剀切通练，于今传诵。此当别是一郑湜耶。

　　△《庐山杂著》一卷

　　知南康军钱闻诗撰。

　　△《闲静治本论》五卷、《将论》五卷

　　知枢密院广陵张岩肖翁撰。

　　△《闺秀集》二卷

　　建安徐氏撰。徐林稚山之从姑，祥符敕头。奭之侄孙女，嫁括苍祝玑，玑为部使者。有子曰永之，尝知滁州。


  
直斋书录解题·卷十九 
○诗集类上

　　凡无他文而独有诗，及虽有他文而诗集复独行者，别为一类。

　　△《阮步兵集》四卷

　　魏步兵校尉陈留阮籍嗣宗撰。其题皆曰《咏怀》。首卷四言十三篇，余皆五言，八十篇，通为九十三篇。《文选》所收十七篇而已。

　　△《宋武帝集》一卷

　　孝武骏也。

　　△《梁简文帝集》五卷

　　简文帝纲也。今五卷皆诗，总二百四十四篇。

　　△《梁元帝诗》一卷

　　即湘东王绎。

　　△《谢惠连集》一卷

　　宋司徒参军谢惠连撰。本集五卷，今惟诗二十四首。惠连得名早，轻薄多尤累，故仕不显，死时财三十七岁。

　　△《刘孝绰集》一卷

　　梁秘书监彭城刘孝绰撰。宋仆射勔之孙。本传称文集数十万言，今所存止此。又言兄弟及群从子侄，当时有七十人，并能属文，近古未有。其三妹亦并有才学，适徐悱者，文尤清拔，所谓刘三娘者也。今玉台集中有悱妻诗。

　　△《柳吴兴集》一卷

　　梁吴兴太守河东柳恽文畅撰。仅有十八首。

　　△《徐孝穆集》一卷

　　陈太子太傅东海徐陵孝穆撰。本传称其文丧乱散失，存者二十卷。今惟诗五十余篇。

　　△《江总集》一卷

　　陈尚书令考城江总总持撰。总在陈为太子詹事，以宫禁为长夜之饮。及后主即位，当权任，日为艳诗，君臣昏乱，以至亡国。入隋，为上开府。《唐志集》三十卷，《中兴书目》七卷，今惟存诗近百首云。

　　△《阴铿集》一卷

　　陈散骑常侍南平阴铿子坚撰。财三十余篇。杜子美云“李侯有佳句，往往似阴铿”，今考之，未见铿之所以似太白者。太白固未易似也，子美云尔，殆必有说。

　　△《薛道衡集》一卷

　　隋内史诗郎河东薛道衡玄卿撰，诗凡十九篇。本集三十卷，所存止此。大抵隋以前文集存全者亡几，多好事者于类书中钞出，以备家数也。

　　△《杜必简集》一卷

　　唐著作郎襄阳杜审言必简撰。工部之祖也。唐初沈、宋以来，律诗始盛行，然未以平侧失眼为忌。审言诗虽不多，句律极严，无一失粘者，甫之家传有自来矣。然遂欲衙官屈、宋，则不可也。

　　△《薛少保集》一卷

　　唐太子少保河东薛稷嗣通撰。稷，道衡曾孙，魏徵外孙。

　　△《乔知之集》一卷

　　唐右司郎乔知之撰。天授中为酷吏所陷死。集中有《缘珠怨》，盖其所由以致祸也。

　　△《孟襄阳集》三卷

　　唐进士孟浩然撰。宜城王士源序之。凡二百十八首，分为七类，太常卿韦縚为之重序。

　　△《崔颢集》一卷

　　唐司勋员外郎崔颢撰。开元十年进士。才俊无行，《黄鹤楼》诗盛传于世。

　　△《祖咏集》一卷

　　唐祖咏撰。开元十二年进士。

　　△《崔国辅集》一卷

　　唐集贤直学士礼部员外郎崔国辅撰。开元十三年进士，应县令举，为许昌令。天宝中加学士，后以王鉷近亲坐贬。诗凡二十八首。临海李氏本。后又得石林叶氏本，多六首。

　　△《綦毋潜集》一卷

　　唐待制集贤院南康綦毋潜孝通撰。南康，今赣州。

　　△《储光羲集》五卷

　　唐监察御史鲁国储光羲撰。与崔国辅、綦毋潜皆同年进士，天宝末任伪官，贬死。顾况为集序。

　　△《常建集》一卷

　　唐盱眙尉常建撰。

　　△《王江宁集》一卷

　　唐笼标尉江宁王昌龄少伯撰。与常建俱开元十四年进士。二十二年选宏辞，超绝群类。为汜水尉，不护细行，贬笼标。世乱还里，为刺史闾丘晓所杀。为诗绪密而思清。

　　△《李颀集》一卷

　　唐李颀撰。开元二十三年进士。

　　△《崔曙集》一卷

　　唐崔曙撰。开元二十六年进士状头。

　　△《杜工部诗集注》三十六卷

　　蜀人郭加达所集九家注。世有称东坡《杜诗故事》者，随事造文，一一牵合，而皆不言其所自出。且其辞气首末若出一口，盖妄人依托以欺乱流俗者，书坊辄剿入《集注》中，殊败人意，此本独削去之。福清曾噩子肃刻板五羊漕司，最为善本。

　　△《门类杜诗》二十五卷

　　称东莱徐宅居仁编次，未详何人。

　　△《类集诗史》三十卷

　　莆阳方醇道温叟编。

　　△《王季友集》一卷

　　唐王季友撰。元结《箧中集》有季友诗二首，今此集有七篇，而《箧中》二首不在焉。杜诗所谓“酆城客子王季友”者，意即其人耶。

　　△《陶翰集》一卷

　　唐礼部员外郎丹阳陶翰撰。开元十八年进士，次年鸿词。

　　△秦隐君集一卷

　　唐处士秦系公绪撰。系自天宝间有诗名。藩镇奏辟，皆不就。尝隐越之剡，泉之南安，至贞元中，年八十余，不知所终。此本南安所刻，余又尝于宋次道《宝刻丛章》得其逸诗二首，书册末。

　　△《岑嘉州集》八卷

　　唐嘉州刺史南阳岑参撰。文本之曾孙。天宝三载进士，为补阀左史郎官，与杜甫唱和。

　　△《李嘉祐集》一卷

　　唐台州刺史李嘉祐从一撰。天宝七载进士。亦号《台阁集》。李肇称其“水田飞白鹭，夏木啭黄鹂”之句，王维取之以为七言，今按此集无之。

　　△《皇甫冉集》一卷

　　唐左补阙丹阳皇甫冉茂政撰。与其弟曾齐名。集有独孤及序。

　　△《皇甫曾集》一卷

　　唐侍御史皇甫曾孝常撰。天宝十二载进士。兄冉，后曾三载登第。

　　△《郎士元集》一卷

　　唐郢州刺史中山郎士元君胄撰。天宝十五载进士。宝应中选几县官，肃宗诏试中书，补渭南尉，历拾遗、刺史。

　　△《包何集》一卷

　　唐起居舍人延陵包何幼闹撰。何，融之子，与弟佶齐名。

　　△《包佶集》一卷

　　唐秘书监包佶撰。天宝六载进士，兄何后一年。

　　△《钱考功集》十卷

　　唐考功员外郎吴兴钱起撰。天宝十载进士。世所传《湘灵鼓瑟》诗断句用鬼语者，即其试作也。蜀本作《前》、《后集》十三卷。

　　△《韩翃集》五卷

　　唐中书舍人韩翃君平撰。天宝十三载进士。以“春城飞花”之句受知德宗。

　　△《顾况集》五卷

　　唐著作郎吴郡顾况逋翁撰。至德二载进士。皇甫湜作序。湜尝言吾自为顾况作序，未尝许他人。况在唐盖为人推重也。集本十五卷，今止五卷，不全。

　　△《严维集》一卷

　　唐秘书郎山阴严维正文撰。至德二载辞藻宏丽科。

　　△《韦苏州集》十卷

　　唐韦应物，京兆人，天宝时为三卫，后作洛阳丞、京兆府功曹，知滁、江二州。召还，或媢其进媒孽之计，出为苏州刺史。诗律自沈、宋以后日益靡嫚，锼章刻句，揣合浮切，虽音韵谐婉，属对丽密，而闲雅平淡之气不存矣。独应物之诗，驰骤建安以还，得其风格云。

　　△《耿湋集》二卷

　　唐右拾遗河东耿湋撰。宝应二年进士。《登科记》一作“纬”。

　　△《司空文明集》二卷

　　唐虞部郎中京兆司空曙文明撰。别本一卷，财数篇。

　　△《李端集》三卷

　　唐杭州司马赵郡李端撰。大历五年进士。

　　△《卢纶集》十卷

　　唐户部郎中河东卢纶允言撰。纶与吉中孚、钱起、韩翃、司空曙、苗发、崔峒、耿湋、夏侯审、李端皆有诗名，号大历十才子。

　　△《李益集》二卷

　　唐集贤学士右散骑常侍李益君虞撰。益，宰相揆之族子。大历四年进士。歌诗与宗人贺齐名，《旧史》本传称其少有痴病，防闲妻妾过于苛酷，有“散灰扁户”之说闻于时，故时谓妒痴为李益疾。按：世传《霍小玉传》，所谓李十郎诗“开帘风动竹，疑是故人来”者，即益也。《旧史》所载如此，岂小玉将死，诀绝之言果验耶？抑好事者因其有此疾，遂为此说以实之也？

　　△《孟东野集》一卷

　　唐溧阳尉孟郊东野撰。

　　△《朱放集》一卷

　　唐右拾遗吴郡朱放长通撰。按：《艺文志》云襄州人，隐居剡谿，贞元初召为右拾遗不就。

　　△《朱湾集》一卷

　　唐永平从事朱湾撰。自号沧州，其为从事，李勉辟之也。

　　△《面信陵集》一卷

　　唐望江令面信陵撰。贞元元年进士。

　　△《长孙佐辅集》一卷

　　唐长孙佐辅撰。按：《百家诗选》云德宗时人，其弟公辅为吉州刺史，往依焉，当必有所据也。其诗号《古调集》。

　　△《柳宗元诗》一卷

　　唐柳宗元撰。子厚诗在唐与王摩诘、韦应物相上下，颇有陶、谢风气，古律、绝句总一百四十五篇，在全集中不便于观览，因钞出别行。

　　△《张籍集》三卷

　　唐国子司业张籍文昌撰。川本作五卷。

　　△《木铎集》十二卷

　　张洎所编。钱公辅名《木铎集》，与他本相出入，亦有他本所无者。

　　△《张司业集》八卷、《附录》一卷

　　汤中季庸以诸本校定，且考订其为吴郡人。魏峻叔高刻之平江，续又得《木铎集》，凡他本所无者，皆附其末。

　　△《王建集》十卷

　　唐陕州司马王建仲和撰。建长于乐府，与张籍相上下，大历十年进士也。历官昭应县丞，太和中为陕州司马。尤长宫词。

　　△《王建宫词》一卷

　　即集中第十卷录出别行。

　　△李长吉集一卷

　　唐奉礼郎李贺长吉撰。贺不寿，仕不显，而世多喜言其人，此不复叙。

　　△《卢仝集》三卷

　　唐处士洛阳卢仝撰。自号玉川子。其诗古怪，而《女儿集》、《小妇吟》、《有所思》诸篇，辄妩媚艳冶。其第三卷号集外诗，凡十首。庆历中有韩盈者为之序。川本止前二卷。

　　△《刘叉集》二卷

　　唐处士刘叉撰。附见《新史韩愈传》。不知何处人，但云“归齐、鲁，不知所终”而已。其《冰柱》、《雪车》二诗，狂怪诚出卢仝右，然岂风人之谓哉？

　　△《杨少尹集》五卷

　　唐河南少尹杨巨源景山撰。按：韩退之有《送杨少尹序》，盖自司业为少尹。称其都少尹者，乃其乡里也。《艺文志》乃云太和河中少尹，误。第三卷末二十余篇，有目无诗。

　　△《武元衡集》一卷

　　唐宰相武元衡伯苍撰。初用莆田李氏本传录，后以石林叶氏本校，益以六首，及李古甫唱酬六首。川本作二卷。

　　△《张碧歌诗集》一卷

　　唐张碧太碧撰。《艺文志》云贞元时人。集中有《览贯休上人时》，或剿入之也。

　　△《陈羽集》一卷

　　唐东宫卫佐陈羽撰。贞元八年陆贽下第二人。

　　△《羊土谔集》一卷

　　唐诗御史羊士谔撰。贞元元年进士。窦群引为御史，共倾李吉甫者也。

　　△《鲍溶集》五卷

　　唐鲍溶撰。元和四年进士。

　　△《窦拾遗集》一卷

　　唐左拾遗扶风窦叔向撰。包何为序。群、常、牟、庠、巩，皆其子也。

　　△《贾长江集》十卷

　　唐长江尉范阳贾岛阆仙撰。韩退之有《送无本》诗，即其人也。后返初服，举进士不第，文宗时作飞谤，贬长江。会昌初以普州参军卒。本传所载如此。今遂宁刊本首载大中墨制云：“比者礼部奏卿风狂，且养疾关外，今却携卷轴潜至京城，遇朕微行，闻卿讽咏，观其志业，可谓屈人，是用显我特恩，赐卿墨制，宜从短簿，别俟殊科。”与传所称诽谤不同。盖宣宗好微行，小说载岛应对忤旨，好事者撰此制以实之，安有微行而显著训词者？首称“奏卿风狂”，尤为可笑，当以本传为正，本传亦据《墓志》也。唐贵进士科，故《志》言责授长江，如温飞卿亦谪方城尉，当时为乡贡进士不博上州刺史则簿尉，固宜谓之责授。若使今世进士得罪而责授簿尉，则惟恐责之不早耳。

　　△《姚少监集》十卷

　　唐秘书少监姚合撰。崇之曾孙也。元和十一年进士。尝为杭州刺史，开成末终秘书监。川本卷数同、编次异。

　　△《庄南杰集》一卷

　　唐进士庄南杰撰。与贾岛同时。

　　△《李涉集》一卷

　　唐国子太学博士李涉撰。渤之弟也。

　　△《殷尧藩集》一卷

　　唐侍御史殷尧藩撰。元和元年进士。

　　△《章孝标集》一卷

　　唐秘书省正字章孝标撰。元和十四年进士。

　　△《熊儒登集》一卷

　　唐西川从事熊儒登撰。元和中人。执易，其从侄也。

　　△《西川集》一卷

　　唐施肩吾撰。元和十五年进士。

　　△《雍裕之集》一卷

　　唐雍裕之撰。未详何时人。

　　△《张南史集》一卷

　　唐试参军范阳张南史季直撰。

　　△《王涯集》一卷

　　唐宰相王涯广津撰。

　　△《袁不约集》一卷

　　唐袁不约还朴撰。长庆三年进士。其年试《丽龟赋》。

　　△《追昔游编》三卷

　　唐宰相李绅公垂撰。皆平生历官及迁谪所至，述怀纪游之作也。余尝书其后云：“读此编，见其饰智矜能，夸荣殉势，益知子陵、元亮为千古高人。”

　　△《朱景玄集》一卷

　　唐太子谕德朱景玄撰。

　　△《朱庆余集》一卷

　　唐朱可久庆余撰。以字行，受知于张籍，宝历二年进士。

　　△《李义山集》三卷

　　唐太学博士李商隐义山撰。

　　△《温飞卿集》七卷

　　唐方城尉温庭筠飞卿撰。

　　△《张祜集》十卷

　　唐处士张祜承吉撰。

　　△《丁卯集》二卷

　　唐郢州刺史丹阳许浑用晦撰。太和五年进士。

　　△《李远集》一卷

　　唐建州刺史李远求古撰。

　　△《于鹄集》一卷

　　唐于鹄撰。与张籍同时，未详其人。

　　△《薛莹集》一卷

　　唐薛莹撰，号《洞庭集》。文宗时人，集中多蜀诗，其曰“壬寅岁”者，在前则为长庆四年，后则为中和二年，未知定何年也。

　　△《薛逢集》一卷

　　唐秘书监薛逢陶臣撰。会昌元年进士。

　　△《喻凫集》一卷

　　唐乌程尉喻凫撰。开成五年进士。

　　△《潘咸集》一卷

　　唐潘咸撰。不知何人，与喻凫同时，《艺文志》不载。

　　△《项斯集》一卷

　　唐丹徒尉江东项斯子迁撰。初受知于张籍水部，而杨敬之祭酒亦知之，有“逢人说项斯”之句。会昌四年进士。

　　△《渭南集》一卷

　　唐渭南尉赵嘏承祐撰。压卷有“长笛一声人倚楼”之句，当时称为“赵倚楼”。△《马戴集》一卷唐马戴虞臣撰。以上二人皆会昌五年进士。

　　△《薛许昌集》十卷

　　唐许昌节度使薛能撰。会昌六年进士。

　　△《李群玉集》三卷

　　唐宏文校书澧阳李群玉文山撰。裴休以处士荐。集后有《乞假归别业》及《朝士送行》诗。

　　△《曹邺集》一卷

　　唐洋州刺史曹邺撰。大中四年进士。

　　△《津阳门诗》一卷

　　唐郑嵎撰。大中五年进士。或作愚者，非也，愚尝为岭南节度，好著锦半臂者，非此郑嵎也。“津阳”者，华清宫门名。

　　△《刘驾集》一卷

　　唐刘驾司南撰。大中六年进士。

　　△《李频集》一卷

　　唐建州刺史新定李频德新撰。大中八年进士。姚合之婿也。

　　△《李端公集》一卷

　　唐诗御史李郢楚望撰。大中十年进士。

　　△《储嗣宗集》一卷

　　唐储嗣宗撰。大中十三年进士。

　　△《司马先辈集》一卷

　　唐司马札撰。与储嗣宗同时。

　　△《李廓集》一卷

　　唐武宁节度李廓撰。程之子也。

　　△《于濆集》一卷

　　唐于濆子漪撰。咸通二年进士。

　　△《李昌符集》一卷

　　唐膳部员外郎李昌符撰。咸通四年进士。

　　△《司空表圣集》十卷

　　唐兵部侍郎司空图表圣撰。咸通十年进士。别有全集，此集皆诗也。其子永州刺史荷为后记。

　　△《聂夷中集》一卷

　　唐华阴尉聂夷中撰。咸通十二年进士。

　　△《许棠集》一卷

　　唐宛陵许棠文化撰。亦咸通十二年进士。

　　△《林宽集》一卷

　　唐林宽撰。与李频、许棠皆同时，集有送二人诗。

　　△《周繇集》一卷

　　唐周繇撰。咸通十三年进士。

　　△《无讥集》四卷

　　唐崔橹撰。僖宗时人。

　　△《章碣集》一卷

　　唐章碣撰。亦僖宗时人。

　　△《高蟾集》一卷

　　唐御史中丞高蟾撰。乾符三年进士。

　　△《崔涂集》一卷

　　唐崔涂礼山撰。光启四年进士。

　　△《云台编》三卷

　　唐都官郎中宜春郑谷守愚撰。光启三年进士。

　　△《香奁集》二卷、《入内廷后诗集》一卷、《别集》三卷

　　唐翰林学士韩偓致光撰。

　　△《唐英集》三卷

　　唐翰林学士吴融子华撰。融与偓皆龙纪元年进士。

　　△《张蠙集》一卷

　　唐张蠙象文撰。乾宁二年进士。

　　△《灵溪集》七卷

　　唐校书郎上饶王贞白有道撰。乾宁二年进士。其集有自序，永丰人有藏之者，洪景卢得而刻之。诗虽多，在一时侪辈未为工也。

　　△《翁承赞集》一卷

　　唐谏议大夫京兆翁承赞文尧撰。乾符二年进士。

　　△《褚载集》一卷

　　唐褚载厚之撰。

　　△《王毂集》一卷

　　唐王毂虚中撰。二人皆乾宁五年进士。

　　△《浣花集》一卷

　　蜀韦庄撰。唐乾宁元年进士也。

　　△《王驾集》一卷

　　唐彭城王驾大用撰。大顺元年进士。自号守素先生。

　　△《喻坦之集》一

　　卷唐喻坦之撰。

　　△《张乔集》二卷

　　唐进士九华张乔撰。乔与许棠、张蠙、郑谷、喻坦之等同时，号“十哲”。乔试京兆，《月中桂》诗擅场，传于今，而《登科记》无名，盖不中第也。

　　△《高骈集》一卷

　　唐淮南节度使高骈撰。

　　△《周贺集》一卷

　　唐周贺撰。尝为僧，名清塞，后反初服。别本又号《清塞集》。

　　△《李洞集》一卷

　　唐李洞撰。与张乔同时，称“余杭明经”。潘熙载编。

　　△《曹唐集》一卷

　　唐桂林曹唐尧宾撰。有《大、小游仙》诗。

　　△《来鹏集》一卷

　　唐豫章来鹏撰。咸通中举进士不第。

　　△《任藩集》一卷

　　唐任藩撰。或作翻。客居天台，有《宿帢帻山》绝句，为人所称。今城中巾子山也。

　　△《玄英集》十卷

　　唐处士新定方干撰。

　　△《唐风集》三卷

　　唐九华山杜荀鹤撰。

　　△《咏史诗》三卷

　　唐邵阳胡曾撰。凡一百五十首。曾，咸通末为汉南从事。

　　△《罗江东集》十卷

　　唐罗隐昭谏撰。

　　△《刘沧集》一卷

　　唐进士刘沧蕴灵撰。

　　△《罗邺集》一卷

　　唐罗邺撰。

　　△《曹松集》一卷

　　唐曹松梦征撰。天复元年进士。别本与印本互有详略，但别本《大游仙》十三首，乃曹唐诗也。

　　△《比红儿诗》一卷

　　唐鄜州从事罗虬撰。红儿者，雕阴官妓杜也。

　　△《唐彦谦集》一卷

　　唐河中节度副使襄阳唐彦谦茂业撰。号鹿门先生。

　　△《秦韬玉集》一卷

　　唐秦韬玉撰。

　　△《东浮集》九卷

　　唐荆南崔道融撰。自称“东瓯散人乾宁乙卯永嘉山斋编成”，盖避地于此。今缺第十卷。

　　△《唐诗》三卷

　　崔道融撰。皆四言诗，述唐中世以前事实，事为一篇，篇各有小序，凡六十九篇。

　　△《裴说集》一卷

　　唐裴说撰。天祐三年进士状头，唐盖将亡矣。说后为礼部员外郎，世传其《寄边衣》古诗甚丽，此集无之，仅有短律而已，非全集也。其诗有“避乱一身多”之句。

　　△《刘得仁集》一卷

　　唐进士刘得仁撰。公主之子，累举不第而卒。

　　△《唐求集》一卷

　　唐唐求撰。与顾非熊同时，《艺文志》不载。

　　△《李山甫集》一卷

　　唐魏博从事李山甫撰。唐末进士不第。

　　△《邵谒集》一卷

　　唐国子生曲江邵谒撰。集后有胡宾王者为之序，言其没后，降巫赋诗，自称“邵先辈”，殆若今世请大仙之类耶？

　　△《李推官披沙集》六卷

　　唐李咸用撰。其八世孙兼孟达居宛陵，亦能诗，尝为台州，出其家集，求杨诚斋作序。

　　△《于武陵集》—卷

　　△《周濆集》一卷

　　△《陈光集》一卷

　　△《刘威集》一卷

　　以上皆唐人。于武陵，大中进士。余莫详出处。濆集《艺文志》不载。

　　△《殷文珪集》一卷

　　唐殷文珪撰。乾宁五年进士。后仕南康。其子曰崇义，归朝更姓名，即汤悦也。

　　△《卢士衡集》一卷

　　后唐卢士衡撰。天成二年进士。

　　△《刘昭禹集》一卷

　　湖南天策府学士桂阳刘昭禹撰。

　　△《熊皦屠龙集》一卷

　　五代晋九华熊皦撰。后唐清泰二年进士。集中多下第诗，盖老于场屋者。

　　△《符蒙集》一卷

　　题符侍郎。同光三年进士也。同年四人，蒙初为状头，覆试为第四。

　　△《李建勋集》一卷

　　南唐宰相李建勋撰。

　　△《孟宾于集》一卷

　　五代进士孟宾于撰。仕湖南、江南。

　　△《廖匡图集》一卷

　　湖南从事寥匡图撰。

　　△《江为集》一卷

　　五代建安江为撰。为王氏所诛，当汉乾祐中。

　　△《刘乙集》一卷

　　似唐末五代人。《艺文志》不载。其诗怪而不律，亦不工。

　　△《文丙集》一卷

　　称布衣文丙，未详何人。

　　△《蒋吉集》一卷

　　△《苏拯集》一卷

　　△《王周集》一卷

　　皆未详何人。

　　△《顾非熊集》一卷

　　唐盱眙主簿顾非熊撰。况之子，会昌五年进士。

　　△《吴兴集》一卷

　　唐僧吴兴谢皎然清昼撰。康乐十世孙。颜鲁公为刺史，与之唱酬，其后刺史于頔为作集序。所居龙兴寺之西院，今天宁寺是也。又尝居杼山寺。

　　△《灵一集》一卷

　　唐僧，与皇甫曾同时。

　　△《无可集》一卷

　　唐僧贾无可撰。岛弟也。

　　△《禅月集》十卷

　　唐僧兰溪贯休撰。姓姜氏，后入蜀。

　　△《白莲集》十卷

　　唐僧齐己撰。长沙胡氏。

　　△《栖白集》一卷

　　△《修睦东林集》一卷

　　△《尚颜供奉集》一卷

　　皆唐僧。贯休而下，尽唐末人也。

　　△《薛涛集》一卷

　　唐成都妓女薛涛撰。字洪度，号薛校书，世传奏授，恐无是理，殆一时州镇褒借为戏，如今世《白帖》借补之类耶。涛得年最长，至近八十。

　　△《李季兰集》一卷

　　唐女冠，与刘长卿同时，相讥调之语见《中兴间气集》。

　　△《鱼玄机集》一卷

　　唐女冠。坐妒杀女婢抵死。余尝言妇女从释入道，有司不禁，乱礼法、败风俗之尤者。

直斋书录解题·卷二十
○诗集类下

　　△《伍乔集》一卷

　　本江南进士，后归朝。

　　△《李九龄集》一卷

　　洛阳李九龄撰。乾德二年进士第三人。

　　△《巴东集》三卷

　　丞相莱国忠愍公下邽寇准平仲撰。初，以将作监丞知巴东县，自择其诗百余首，且为之序，今刻于巴东。

　　△《忠愍公集》三卷

　　河阳守范雍得寇公诗二百首，为三卷，今刻板道州。

　　△《草堂集》二卷

　　处士巨鹿魏野仲先撰。

　　△《巨鹿东观集》十卷

　　野之子闲集其父诗四百篇，薛田为之序。野既没，赠著作郎，故以“东观”名集。

　　△《潘逍遥集》一卷

　　四门助教广陵潘阆逍遥撰。尝赐及第，后坐追夺，或云坐卢多逊党，追捕变姓名，僧服入中条山，卒于泗州。又有严陵刻本同，少卷末三首。

　　△《东里杨聘君集》一卷

　　处士郑圃杨朴契元撰。太宗尝召对，拜郎中不受，以其子为长水尉。

　　△《滕工部集》一卷

　　滕白撰。篇首《寄陈抟》，知为国初人。又有《右省怀山中》及《台中寄朱从事》诗，则其扬历清要亦多矣。史传亡所见，未有考也，后见《实录》载，尝以户部判官为南面前转运使，坐军粮损折免官。

　　△《王嵒集》一卷

　　王嵒撰。集中有《春日感怀上滕白郎中》，盖亦国初人。又有“圣驾亲征河东”及有“甲午避寇，全家欲下荆南”之语，则是李顺乱蜀之岁，嵒盖蜀人也耶？

　　△《渔舟集》五卷

　　处士成都郭震希声撰。自称汾阳山人。李畋为作集序。淳化四年忽作诗曰：“朝出东门游，东门好春色。青青原上草，莫放征马食。”诣阙献书，言蜀利病，未几顺贼已作矣。

　　△《王初歌诗集》一卷

　　王初撰。未详何人。有《延平天庆观》诗，当是祥符后人也。

　　△《书台集》三卷

　　处士南隆朱有大有撰。自称云台山人。天禧中王晦叔守蜀，以古风六十言遗之。“书台”者，其所居坊名也。

　　△《甘棠集》一卷

　　知制诰上蔡孙仅邻几撰。咸平元年进士第一人，后其兄何一榜。尝从何通判陕府，以所赋诗集而序之，首篇曰“甘棠思循吏”，故以名集。仅兄弟皆不寿，故不大显。

　　△《钱希白歌诗》二卷

　　翰林学士吴越钱易希白撰。废王倧之子。咸平二年进士第二人，景德二年制科。初，钱氏归国，群从皆补官，独易与兄昆不见录，遂刻志读书，皆第进士，昆至谏议大夫，易子彦远、明逸又皆以贤良方正入等。宋兴，父子兄弟制举登科者，惟钱氏一门。易有集百五十卷，未见，家止有此及《滑稽集》四卷而已。

　　△《和靖集》三卷、《西湖纪逸》一卷

　　处士钱唐林逋君复撰。梅圣俞为之序。《纪逸》者，近时桑世昌泽卿所辑遗文逸事也。

　　△《清风集》一卷

　　职方员外郎鲍当撰。

　　△《石曼卿歌诗集》一卷

　　秘阁校理宋城石延年曼卿撰。自为序，石介复为作序。其仕以三举进士，为三班奉职，出处详见欧阳公所作《墓志》。

　　△《吕文靖集》五卷

　　丞相许国文靖公寿春吕夷简坦夫撰。文靖不以文鸣，而其诗清润和雅，未易及也。

　　△《药名诗》一卷司

　　封郎中陈亚亚之撰。咸平五年进士。有集三卷，《药名诗》特其一体尔。如“马嘶曾到寺，犬吠乍行村”，“吏辞如贺日，民送似迎时”，皆佳句，不在此集也。

　　△《金陵览古诗》三卷

　　虞部员外郎杨备撰。亿之弟也。

　　△《李问集》一卷

　　国子博士广陵李问舜俞撰。

　　△《晁君成集》十卷、《别集》一卷

　　新城令晁端友君成撰。东坡为作序。补之，其子也。

　　△《击壤集》二十卷

　　处士共城邵雍尧夫撰。自为之序。始自共城徙河南，卒于熙宁十年，谥康节。△《临川诗选》一卷汪藻彦章得《半山别集》，皆罢相后山居时老笔。过江失之，遂于《临川集》录出。又言有表、启十余篇，不存一字。

　　△《注荆公集》五十卷

　　参政眉山李璧季章撰。谪居临川时所为也。助之者曾极景建。魏鹤山为作序。

　　△《注东坡集》四十二卷、《年谱》、《目录》各一卷

　　司谏吴兴施元之德初与吴郡顾景蕃共为之。元之子宿从而推广，且为《年谱》，以传于世。陆放翁为作序，颇言注之难，盖其一时事实，既非亲见，又无故老传闻，有不能尽知者。噫，岂独坡诗也哉！注杜诗者非不多，往往穿凿傅会，皆臆决之过也。沈括先与坡同在馆阁，后察访两浙，至杭，求坡近诗签贴，以为讪怼李定等，论诗置狱，实本于括云。

　　△《山谷集》三十卷、《外集》十一卷、《别集》二卷

　　黄庭坚鲁直撰。江西所刻《诗派》，即《豫章前》、《后集》中诗也。《别集》者，庆元中莆田黄汝嘉增刻。

　　△《山谷编年诗集》三十卷、《年谱》二卷

　　山谷诗文，其甥洪氏兄弟所编，断自进德堂以后。今《外集》所载数卷，有晚年删去者，故任子渊所注亦惟取《前集》而已。监丞黄■〈田〉子耕者，其诸孙也，既会粹《别集》，复尽取其平生诗，以岁月次第编录，且为之《谱》，今刊板括苍。青城史容仪甫近注《外集》，“外集”者，谓山谷曾欲以“前”“后”仿《庄子》为“内”、“外”也。

　　△《后山集》六卷、《外集》五卷

　　陈师道无己撰。亦于正集中录出入《诗派》。江西宗派之说，出于吕本中居仁。前辈固有议其不然者矣。后山虽曰见豫章之诗，尽弃其学而学焉，然其造诣平澹，真趣自然，實豫章之所缺也。

　　△《注黄山谷诗》二十卷、《注后山诗》六卷

　　新津任渊子渊注。鄱阳许尹为序。大抵不独注事而兼注意，用功为深。二集皆取前集。陈诗以魏衍集记冠焉。

　　△《卢载杂歌诗》一卷

　　卢载厚元撰。集中有与胡则、钱惟演往来诗。

　　△《琴轩集》一卷

　　题南荣浪翁李有庆撰。与石昌言、任师中同时。卷末赠答十二绝，阙其六。其曰癸巳岁者，殆皇祐中耶？

　　△《元章简玉堂集》十卷

　　参政元绛厚之撰。

　　△《刘景文集》一卷

　　左藏库使知隰州刘季孙景文撰。环庆死事将平之子也。东坡尝荐之。坡在杭，季孙寄诗，有“四海共知霜鬓满，重阳曾插菊花无”之句，其诗慷慨有气，如其为人。

　　△《广讽味集》五卷

　　吏部侍郎南京王钦臣仲至撰。

　　△《海门集》八卷

　　渤海张重撰。有《上苏子瞻内翰》诗，又有《与张伯玉游鉴湖晚归》诗。伯玉知越州当嘉祐末，而东坡为翰苑在元祐间，重皆与同时，特未详其人。

　　△《王岐公宫词》一卷

　　王珪禹玉撰。

　　△《逸民鸣》一卷

　　盱江李樵撰。泰伯之侄孙。

　　△《湛推官集》一卷

　　长乐湛鸿季潜撰。绍圣初韩昌国序。

　　△《青山集》三十卷

　　朝奉郎当涂郭祥正功父撰。初见赏于梅圣俞，后见知于王介甫，仕不达而卒。李端叔晚寓其乡，祥正与之争名，未尝同堂语，至为俚语以讥诮之，则其为人不足道也。

　　△《方秘校集》十卷

　　莆田方惟深子通撰。其父屯田龟年葬吴，遂为吴人。与朱伯原厚善，以女嫁伯原之子。尝举进士冠其乡，不第，晚得兴化军助教，年八十三以卒。王荆公最爱其诗精诣警绝。始余得其诗二卷，乃其侄孙萧山宰翱所编，后乃知莆中尝刊板，为十卷，且载程俱致道所作《墓志》于末。曾慥《诗选》直以为姑苏人者，误也。《诗选》又言荆公爱其“春江渺渺”一绝，手书之，遂载《临川集》。曾纡《南游记旧》亦云，而其诗则“客帆收浦”者也。二诗皆不在今集中，岂以《临川集》已收故耶？二本大略同，亦微有出入。

　　△《庆湖遗老集》九卷、《拾遗》二卷

　　朝奉郎共城贺铸方回撰。自序言外监知章之后，且推本其初，出王子庆忌，以庆为姓，居越之湖泽，今所谓镜湖者，本庆湖也，避汉安帝及清河王讳，改为贺氏，庆湖亦转为镜，未知其说何所据也。其《东山乐府》，张文潜序之。铸后居吴下，叶少蕴为作传，详其出处，且言与米芾齐名，然铸生皇祐壬辰，视米芾犹为前辈也。

　　△《操缦集》五卷

　　周邦彦撰。亦有前集中所无者。

　　△《得全居士集》三卷

　　赵鼎元镇撰。全集号《忠正德文》。其曾孙璧别刊其诗，附以乐府。陆游曰：忠简谪朱崖，临终自书铭旌曰：“身骑箕尾归天上，气作山河壮本朝。”呜呼！可不谓伟人乎！

　　△《高隐集》七卷

　　高隐处士蕲春林敏功子仁撰。尝以《春秋》预乡荐不第。有诗文百卷，号《蒙山集》，兵火后不存。

　　△《无思集》四卷

　　林敏修子来撰。敏功之弟。

　　△《柯山集》二卷

　　齐安潘大临邠老撰。所谓“满城风雨近重阳”者也。

　　△《溪堂集》五卷、《补遗》二卷

　　临川谢逸无逸撰。

　　△《竹友集》七卷

　　谢薖幼槃撰。逸之弟。

　　△《日涉园集》十卷

　　庐山李彭商老撰。公择之从孙。

　　△《清虚集》一卷

　　豫章洪朋龟父撰。

　　△《老圃集》一卷

　　谏议大夫洪刍驹父撰。

　　△《西渡集》一卷

　　中书舍人洪炎玉父撰。洪氏兄弟四人，其母黄鲁直之妹，不淑，早世所为赋《毁壁》者也。龟父举进士不第，其季羽鸿父坐上书元符入籍终其身。刍、炎皆贵，而刍靖康失节贬废，羽诗不传。

　　△《陵阳集》四卷、《别集》二卷

　　韩驹子苍撰。

　　△《还还集》二卷

　　直龙图阁江陵高荷子勉撰。

　　△《东湖集》三卷

　　枢密豫章徐俯师川撰。禧之子，亦鲁直诸甥也，思陵以黄庭坚故召用之，丞相吕颐浩作书，具道上旨，而一时或言其由中人以进。其初除大坡也，程俱在西掖，缴奏不行，奉祠去，其然乎否耶？然俯在位，亦不闻有所建明也。

　　△《东莱集》二十卷、《外集》二卷

　　中书舍人吕本中居仁撰。希哲之孙，好问之子，而祖谦之伯祖也，撰《江西宗派》者。后人亦以其诗入派中。

　　△《具茨集》十卷

　　晁冲之叔用撰。冲之在群从中亦有才华，而独不第。绍圣以来，党祸既作，超然独往，侍郎公武子止，盖其子也。

　　△《青溪集》一卷

　　临川汪革信民撰。吕居仁序之。

　　△《倚松集》二卷

　　临川饶节德操撰。后为僧，号如璧。

　　△《远游堂集》二卷

　　知江州蕲春夏倪均父撰。

　　△《归叟集》一卷

　　开封王直方立之撰。其高祖显事晋邸，至枢密使。直方喜从苏、黄诸名士游，家有园池，娶宗女，为假承奉郎，自号归叟，年甫四十而死。

　　△《李希声集》一卷

　　秘书丞李錞希声撰。与徐师川、潘邠老同时。

　　△《杨信祖集》一卷

　　杨符信祖撰。未详出处。

　　△《陈留集》一卷

　　开封江端本子之撰。以上至林子仁，皆入《诗派》。

　　△《七里先生自然集》七卷

　　江端友子我撰。端本兄也，休复邻几之孙。其父懋相有遗泽，子我以逊端本。靖康初吴敏元中荐子我，召见赐出身，为京官，后至太常少卿。

　　△《临汉居士集》七卷

　　南丰曾纮伯容撰。其父阜子山，于子固为从兄弟。

　　△《怀岘居士集》六卷

　　曾思显道撰。纮之子也。阜尝将漕湖南，后家襄阳。纮父子皆有官，而皆高亢不仕。杨诚斋序其诗，以附《诗派》之后。

　　△《见南山集》二十卷

　　秘阁修撰吴兴刘焘无言撰。

　　△《灊山集》三卷

　　中书舍人龙舒朱翌新仲撰。

　　△《曾文清集》十五卷

　　礼部侍郎章贡曾几吉父撰。本朝曾氏三望，最初温陵宣靖公公亮明仲；次南丰舍人巩子固兄弟，然其祖致尧起家，又在温陵之先矣；其后则几之族也，自赣徙河南，与其兄楙叔夏、开天游皆尝贰春楙至尚书，开沮和议得罪，并有名于世。又有长兄弼为湖北提举学士，渡江溺死。几以其遗泽补官，铨试第一，赐上舍出身。清江三孔之甥也。绍兴末，几已老，始擢用。乾道中年八十三以死，号茶山先生，其子逢、逮皆显于时。

　　△《天台集》十卷、《外集》四卷、《长短句》三卷

　　附临海陈克子高撰。李庚子长跋其后云，删定，乡人也，少时侍运判公贻序，宦学四方，曾慥《诗选》叙为金陵人，盖失其实。今考集中首末多在建康，且尝就试焉，当是侨寓也。《诗选》又言不事科举，以吕安老荐入幕府得官。按集有《闻榜》二绝，则尝应举矣。又有甲午岁所作诗云三十四，则其生当在元丰辛酉，得官入幕盖已老矣。诗多情致，词尤工。

　　△《简斋集》十卷

　　参政洛阳陈与义去非撰。其先盖蜀人，东坡所传陈希亮公弼者，其曾祖也。崇、观间尚王氏经学，风雅几废绝，而去非独以诗鸣，中兴后遂显用。

　　△《西溪居士集》五卷

　　剡川姚宽令威撰。待制舜明廷辉之子。兄宏令声为删定官，得罪秦桧，死大理狱。宽为六部监门，逆亮入寇，宽言木德所照，必无虞。言验，将除郎，召对，得疾仆殿上卒。遂用其弟宪令则，后至执政。

　　△《集句诗》三卷

　　江阴葛次仲亚卿撰。胜仲之兄。兄弟皆为大司成。

　　△《卢溪集》七卷

　　直敷文阁庐陵王庭珪民瞻撰。政和八年进士。仕不合弃去，隐居数十年，坐作诗送胡邦衡除名，徙辰州，年已七十矣。阜陵初政，召为国子监主簿，九十余乃终。寄禄才承奉郎，泽竟不及后。周益公在位，欲委曲成就之，卒不可。

　　△《韦斋小集》一卷

　　朱松乔年撰。

　　△《玉澜集》一卷

　　朱槔逢年撰。韦斋之弟，晦庵之叔父也。尝梦为玉澜堂之游甚异，有诗纪之。

　　△《云壑隐居集》三卷

　　南城蔡楠坚老撰。宜和以前人，没于乾道庚寅。曾公卷、吕居仁辈皆与之倡和。

　　△《陈正献集》十卷

　　丞相福正献公莆田陈俊卿应求撰。绍兴八年进士第二人。乾淳闻名相，与虞并父异论去国。

　　△《静泰堂集》十卷

　　参政莆田龚茂良实之撰。黄公度以莆人魁天下，陈正献次之。故事：拜黄甲，推最老者一人，最少者一人。是岁茂良年最少，莆人以为盛事。后参大政，相位久虚，实行相事，坐挞曾觌直省官忤阜陵意，用谢廓然赐出身入台击罢之，遂谪英州以没。其风节凛凛，为世名臣。

　　△《寓山集》三卷

　　吴兴沈仲喆明远撰。丞相该之侄。绍兴五年进士，改官为江西运管。尝为《悲扇工》诗，忤魏良臣，陷以深文，夺三官，不得志以卒。

　　△《剑南诗藁》二十卷、《续藁》六十七卷

　　陆游务观撰。初为严州，刻前集藁，止淳熙丁未。自戊申以及其终，当嘉定庚午，二十余年为诗益多，其幼子遹复守严州，续刻之。篇什之富以万计，古所无也。

　　△《雪巢小集》二卷

　　东鲁林宪景思撰。初寓吴兴，从徐度敦立游，后为参政贺允中子忱孙婿，寓临海。其人高尚，诗清澹，五言四韵古句尤佳，殆逼陶、谢。梁谿尤延之、诚斋杨廷秀皆为之序，且为《雪巢赋》及记。余为南城，其子游谒至邑，以家集见示，爱而录之，及守天台，则板行久矣，视所录本稍多。然其暮年诗似不逮其初，往往以贫为累，不能不衰索也。

　　△《王季夷北海集》二卷

　　北海王嵎季夷撰。绍淳间名士，寓居吴兴，陆务观与之厚善。三子甲、田、申皆登科。

　　△《易足居士自鸣集》十五卷

　　鄱阳章甫冠之撰。居吴下，自号转庵，作易足堂，韩无咎为之记。

　　△《屏山七者翁》十卷

　　从事郎崇安刘■〈王畢〉平父撰。子翚彦冲之子也。

　　△《玉雪小集》六卷、《外集》七卷

　　太常博士龙泉何偁德扬撰。隆兴初，在朝言和议，触时相，去后遂不复召，历麾节而卒。

　　△《雪山集》三卷

　　富川王质景文撰。质游太学，治《诗》有声，仕为枢属。尝著《诗解》三十卷，未之见也。

　　△《景物类要诗》十卷

　　东阳曹冠宗臣撰。随物为题，类事成诗，凡二百余篇。冠为秦桧客，与其孙埙同登甲科。未几秦亡，夺前名恩数，再赴廷试，仕至知郴州。

　　△《同庵集》一卷

　　吴兴施士衡德求撰。尝试中教官，为宣州签幕，坐废，虽牵复，仕竟不进。

　　△《楠山老人集》八卷

　　龙泉季相文成撰。

　　△《三迳老人碔砆集》十三卷

　　福建提举常平昭武杜圯受言撰。胡宪原仲为之序。其上世龙图阁直学士镐本常州无锡人，其孙天章阁待制■〈木巳〉，于圯为曾祖。

　　△《谷城集》五卷

　　建安黄铢子厚撰。晦庵作序，极称之。

　　△《松坡集》七卷、《乐府》一卷

　　丞相豫章京镗仲远撰。镗使金执节，骤用。其在相位，当韩侂胄用事，无所立。

　　△《白石道人集》三卷

　　鄱阳姜夔尧章撰。千岩萧东夫识之于年少客游，以其兄之子妻之。石湖范至能尤爱其诗，杨诚斋亦爱之，尝称其《岁除舟行》十绝，以为有裁云缝月之妙思，敲金戛玉之奇声。夔颇解音律，进乐书免解。不第而卒。词亦工。

　　△《转庵集》一卷

　　阁门舍人永嘉潘柽德久撰。

　　△《王秘监集》四卷

　　永嘉王楠木叔撰。

　　△《平庵悔藁》十五卷、《后编》六卷

　　太府卿松阳项安世平父撰。“悔藁”者，以语言得罪，悔不复为也。自序当庆元丙辰，《后编》自丁巳终壬戌。

　　△《醒庵遗珠集》十卷

　　临川俞国宝撰。淳熙前人。

　　△《东平集》二十七卷

　　巩丰仲至撰。淳熙甲辰进士。

　　△《白石丁稿》一卷

　　三山黄景说岩老撰。淳熙辛丑进士。

　　△《复斋漫稿》二卷知台州黄■〈田〉子耕撰。

　　△《梅山诗稿》六卷、《续稿》五卷

　　括苍姜特立邦杰撰。以父死事得西班，累举不第。晚为阁职，春坊攀附，己酉龙飞，恩至节度使，周盐公、留卫公皆为其所闲。特立诗亦粗佳，韩无咎、陆务观皆爱之。本亦士人也，涂辙一异，俨然{执目}御之态，岂其居使之然耶？

　　△《泠然斋集》十二卷

　　山阴苏泂召叟撰。丞相子容四世孙，师德仁仲之孙。

　　△《曾谹父诗词》一卷

　　知台州曾惇谹父撰。纡之子也，皆在台时所作。

　　△《瓦全居士诗词》二卷

　　太常博士宁海王澡身甫撰。初名津，字子知。

　　△《疏寮集》三卷

　　四明高似孙续古撰。少有俊声，登甲辰科，不自爱重，为馆职，上韩侂胄生日诗九首，皆暗用“锡”字，为时清议所不齿。晚知处州，贪酷尤甚。其读书以隐僻为博，其作文以怪涩为奇，至有甚可笑者，就中诗犹可观也。

　　△《徐照集》三卷

　　永嘉徐照道晖撰。自号山民。

　　道晖又字灵晖，致中又字灵渊，紫芝又字灵秀，翁卷又字灵舒，是为“四灵”。水心为选诗。

　　△《徐玑集》二卷

　　徐玑致中撰。

　　△《翁卷集》一卷

　　翁卷灵舒撰。

　　△《赵师秀集》二卷、别本《天乐堂集》一卷

　　赵师秀紫芝撰。四人者，号“永嘉四灵”，皆为晚唐体者也。惟师秀尝登科改官，亦不显。

　　△《李孟达集》一卷

　　宗正丞宣城李兼孟达撰。唐末李咸用《披沙集》者，即其远祖也。尝知台州，时称善士。

　　△《柯东海集》十五卷

　　莆田柯梦得东海撰。尝试春官不第。

　　△《山中集》一卷

　　莆田赵庚夫仲白撰。两上春官不第，以取应得右选，不得志而没。刘潜夫志其墓，择其诗百篇，属赵南塘序而传之。

　　△《磬沼集》一卷

　　崇仁罗鉴正仲撰。枢密春伯之从弟。“磬沼”者为池，因地曲折如磬然。

　　△《茅斋集》二卷

　　南城邓继祖撰。

　　△《栀林集》十卷

　　吴郡沈继祖撰。庆元初有为察官者，家富州，岂即其人耶？人固不足道，诗亦无可观者。

　　△《花翁集》一卷

　　开封孙惟信季蕃撰。在江湖中颇有标致，多见前辈，多闻旧事，善雅谈，长短句尤工。尝有官，弃去不仕。

　　△《惠崇集》十卷

　　淮南僧惠崇撰。与潘阆同时，在九僧之数，亦善画。

　　△《天竺灵苑集》三卷、《采遗》一卷

　　钱塘僧遵式撰。所谓“式忏主”者也。

　　△《渚宫集》三卷

　　钱塘僧文莹道温撰。及识苏子美，尝题其诗后，欲挽致于欧阳永叔，而莹辞不往，老于荆州之金銮。郑毅为作序。

　　△《拣金集》一卷

　　螺江僧可尚撰。有送徐铉诗，盖国初人。

　　△《螺江集》一卷

　　僧有朋撰。号囷山禅师，族陈氏，闽帅岩六世孙。

　　△《参寥集》十二卷

　　僧道潜撰。唐人。旧有号参寥子者，用《庄子》语也。

　　△《物外集》三卷

　　僧德洪觉范撰。

　　△《瀑泉集》十二卷

　　僧祖可正平撰。苏养直之弟，有恶疾，号癞可。

　　△《真隐集》三卷

　　僧善权巽中撰。靖安人。落魄嗜酒。

　　△《化庵湖海集》二卷

　　僧法具图复撰。吴兴人。

　　△《浯溪集》二十一卷

　　僧显万撰。洪景卢作序。前二卷为赋，余皆诗也。

　　△《女郎谢希孟集》二卷

　　闽人谢景山之妹，嫁陈安国，年三十三而死。其诗甚可观，欧公为之序，言有古淑女幽闲之风雅，非特妇人之言也。景山者，按欧阳《诗话》，言“谢伯初字景山，当天圣景祐间，以诗知名。余谪夷陵，景山方为许州法曹，以长韵见寄，颇多佳句。仕不偶，困穷以卒，诗亦不见于世。”此序又言景山少以进士一举甲科。考《登科记》，天圣二年甲科但有谢伯景，而谢伯初者乃在宝元元年。公谪夷陵，当景祐三年，景山已为法曹，则非宝元登第者。名字差龋如此，未可考也。

　　△《处士女王安之集》一卷

　　简池王亢子仓之女尚恭，字安之，年二十，未嫁而死，乾道戊子也。亢自志其墓。有任公鼐者，为作集序，援欧公所序谢希孟为比，而称其诗不传。今余家有之，任盖未之见也。

　　△《英华集》三卷

　　李季萼死后为鬼仙事，见《夷坚志缙云人传》。其集亦怪矣。

  

直斋书录解题·卷二十一 
○歌词类

　　△《花间集》十卷

　　蜀欧阳炯作序，称卫尉少卿字宏基者所集，未详何人。其词自温飞卿而下十八人，凡五百首，此近世倚声填词之祖也。诗至晚唐、五季，气格卑陋，千人一律，而长短句独精巧高丽，后世莫及，此事之不可晓者，放翁陆务观之言云尔。

　　△《南唐二主词》一卷

　　中主李璟、后主李煜撰。卷首四阕，《应天长望远行》各一、《浣溪沙》二，中主所作，重光尝书之，墨迹在盱江晁氏，题云：先皇御制歌词。余尝见之，于麦光纸上作拨镫书，有晁景迂题字，今不知何在矣。余词皆重光作。

　　△《阳春录》一卷

　　南唐冯延巳撰。高邮崔公度伯易题其后，称其家所藏最为详确，而《尊前》、《花间》诸集，往往谬其姓氏，近传欧阳永叔词亦多有之，皆失其真也。世言“风乍起”为延巳所作，或云成幼文也。今此集无有，当是幼文作，长沙本以寘此集中，殆非也。

　　△《家宴集》五卷

　　序称子起，失其姓氏。雍熙丙戌岁也。所集皆唐末五代人乐府，视《花间》不及也。末有《清和乐》十八章，为其可以侑觞，故名“家宴”也。

　　△《珠玉集》一卷

　　晏元献公殊撰。其子几道尝言，先公为词，未尝作妇人语，以今考之，信然。

　　△《张子野词》一卷

　　都官郎中吴兴张先子野撰。李常公择为六客堂，子野与焉。所赋词卒章云“也应傍有老人星”，盖以自谓，是时年八十余矣。东坡倅杭，数与唱酬，闻其买妾，为之赋诗，首末皆用张姓事。《吴兴志》称其晚年渔钓自适，至今号张钓鱼湾，死葬并山下，在今多宝寺。

　　△《杜寿域词》一卷

　　京兆杜安世寿域撰。未详其人。词亦不工。

　　△《六一词》一卷

　　欧阳文忠公修撰。其间多有与《花间》、《阳春》相混者，亦有鄙亵之语一二厕其中，当是仇人无名子所为也。

　　△《乐章集》九卷

　　柳三变耆卿撰。景祐元年进士，官至屯田员外郎，世号柳屯田。初磨勘及格，昭陵以其浮薄罢之，后乃更名永。其词格固不高，而音律谐婉，语意妥帖，承平气象形容曲尽，尤工于羁旅行役。若其人则不足道也。

　　△《东坡词》二卷

　　苏文忠公轼撰。集中《戚氏》，叙穆天子、西王母事，世不知所谓，李端叔跋详之。盖在中山燕席间有歌此阕者，坐客言调美而词不典，以请于公，公方观《山海经》，即叙其事为题，使妓再歌之，随其声填写，歌竟篇就，才点定五六字而已。端叔时在幕府目击，必不诬，或言非坡作，岂不见此跋耶？今坡词多有刊去此篇者。

　　△《山谷词》一卷

　　黄太史庭坚撰。

　　△《淮海集》一卷

　　秦观撰。

　　△《晁无咎词》一卷

　　晁补之撰。晁尝云今代词手惟秦七、黄九，他人不能及也。然二公之词，亦自有不同者，若晁无咎佳者，固未多逊也。

　　△《后山词》一卷

　　陈师道撰。

　　△《闲适集》一卷

　　晁端礼次膺撰。熙宁六年进士。两为县令，忤上官，坐保甲事，中以危法废徙，晚乃以承事郎为大晟府协律，三阅月而卒。其从侄说之志其墓。

　　△《晁叔用词》一卷

　　晁冲之撰。压卷《汉宫春梅》词行于世，或云李汉老作，非也。

　　△《小山集》一卷

　　晏几道叔原撰。其词在诸名胜中，独可追逼《花间》，高处或过之。其为人虽纵弛不羁，而不苟求进，尚气磊落，未可贬也。

　　△《清真词》二卷、《后集》一卷

　　周邦彦美成撰。多用唐人诗语隐括入律，浑然天成。长调尤善铺叙，富艳精工，词人之甲乙也。

　　△《东山寓声乐府》三卷

　　贺铸方回撰。以旧谱填新词而别为名以易之，故曰“寓声”。

　　△《东堂词》一卷

　　毛滂泽民撰。本以“断魂分付潮回去”见赏东坡得名，而他词虽工，未有能及此者。

　　△《溪堂词》一卷

　　谢逸无逸撰。

　　△《竹友词》一卷

　　谢薖幼槃撰。

　　△《冠柳集》一卷

　　王观通叟撰。号王逐客。世传“霜瓦鸳鸯”，其作也。词格不高，以“冠柳”自名，则可见矣。

　　△《姑溪集》一卷

　　李之仪端叔撰。

　　△《聊复集》一卷

　　安定郡王赵令畤德麟撰。

　　△《后湖词》一卷

　　苏庠养直撰。

　　△《大声集》五卷

　　万俟雅言撰。尝游上庠不第，后为大晟府制撰。周美成、田不伐皆为作序。

　　△《石林词》一卷

　　叶梦得少蕴撰。

　　△《芦川词》一卷

　　三山张元干仲宗撰。坐送胡邦衡词得罪秦相者也。

　　△《赤城词》一卷

　　陈克子高撰。词格颇高丽，晏、周之流亚也。

　　△《简斋词》一卷

　　陈与义撰。

　　△《刘行简词》一卷

　　刘一止撰。尝为《晓行》词盛传于京师，号刘晓行。

　　△《顺庵乐府》五卷

　　康与之伯可撰。与之父倬惟章诡诞不检，事见《挥麈录》。与之又甚焉，尝挟吴下妓赵芷以遁。与苏师德仁仲有隙，遂与苏玭训直之狱。玭，仁仲之子，而常同子正之婿也。与之受知于子正，一朝背之，士论不齿。周南仲尝为作传，道其实如此。世所传康伯可词鄙亵之甚，此集颇多佳语，陶定安世为之序，王性之、苏养直皆称之，而其人不自爱如此，不足道也。

　　△《樵歌》一卷

　　朱敦儒希真撰。

　　△《初寮词》一卷

　　王安中撰。

　　△《丹阳词》一卷

　　葛胜仲撰。

　　△《酒边集》一卷

　　户部侍郎向子諲伯恭撰。自号芗林。

　　△《漱玉集》一卷

　　易安居士李氏清照撰。元祐名士格非文叔之女，嫁东武赵明诚德甫。晚岁颇失节。别本分五卷。

　　△《得全词》一卷

　　赵忠简鼎元镇撰。

　　△《焦尾集》一卷

　　韩元吉撰。

　　△《放翁词》一卷

　　陆游撰。

　　△《石湖词》一卷

　　范成大撰。

　　△《友古词》一卷

　　左中大夫莆田蔡伸伸道撰。自号友古居士。君谟之孙。

　　△《相山词》一卷

　　王之道彦猷撰。

　　△《浩歌集》一卷

　　蔡楠坚老撰。

　　△《于湖词》一卷

　　张孝祥安国撰。

　　△《稼轩词》一卷

　　宝谟阁待制济南辛弃疾幼安撰。信州本十二卷，卷视长沙为多。金亮之殒，朝廷乘胜取四十郡，未几班师，复弃数郡。京东义士耿京据东平府，遣掌书记辛弃疾赴行在，京后为裨将张安国所杀，弃疾擒安国以归，斩之，详见《朝野杂记》。

　　△《可轩曲林》一卷

　　盱江黄人杰叔万撰。

　　△《王武子词》一卷

　　未详其名字。

　　△《乐斋词》一卷

　　向滈丰之撰。

　　△《凤城词》一卷

　　三山黄定泰之撰。乾道壬辰榜首。

　　△《竹坡词》一卷

　　周紫芝撰。

　　△《介庵词》一卷

　　赵彦端撰。

　　△《竹斋词》一卷

　　吴兴沈瀛子寿撰。

　　△《书丹词》一卷

　　眉山程垓正伯撰。王称季平为作序。

　　△《燕喜集》一卷

　　曹冠宗臣撰。

　　△《退圃词》一卷

　　镇洮马宁祖奉先撰。

　　△《省斋诗余》一卷

　　衡阳廖行之天民撰。

　　△《克斋词》一卷

　　苕溪沈端节约之撰。

　　△《敬斋词》一卷

　　临川吴镒仲权撰。

　　△《逃禅集》一卷

　　清江杨无咎补之撰。世所传“江西墨杨”，即其人也。

　　△《袁去华词》一卷

　　豫章袁去华宣卿撰。

　　△《樵隐词》一卷

　　毛幵平仲撰。

　　△《卢溪词》一卷

　　王庭珪民瞻撰。

　　△《知稼翁集》一卷

　　考功郎官莆田黄公度师宪撰。绍兴戊午大魁。坐与赵忠简往来，得罪秦桧，流落岭表。更化召对为郎，未几死，年财四十八。

　　△《吕圣求词》一卷

　　檇李吕渭老圣求撰。宣和末人，尝为朝士。

　　△《退斋词》一卷

　　长沙侯延庆季长撰。压卷为天宁节《万年欢》，又有庚寅京师作《水调》，则大观元年也。

　　△《金石遗音》一卷

　　石孝文次仲撰。

　　△《归愚词》一卷

　　葛立方常之撰。

　　△《信斋词》一卷

　　葛剡谦问撰。

　　△《涧壑词》一卷

　　双井黄谈子默撰。

　　△《懒窟词》一卷

　　东武侯寘彦周撰。其曰母舅晁留守者，谦之也。绍兴中以直学士知建康。

　　△《王周士词》一卷

　　长沙王以宁周士撰。

　　△《哄堂集》一卷

　　卢炳叔易撰。

　　△《定斋诗馀》一卷

　　三山林淳太冲撰。

　　△《漫堂集》一卷

　　丰城邓元南秀撰。

　　△《养拙堂词集》一卷

　　董鉴明仲撰。

　　△《坦庵长短句》一卷

　　赵师侠介之撰。

　　△《晦庵词》一卷

　　李处全粹伯撰。淳熙中侍御史。

　　△《近情集》一卷

　　鄱阳王大受仲可撰。

　　△《野逸堂词》一卷

　　历阳张孝忠正臣撰。

　　△《松坡词》一卷

　　京镗仲远撰。

　　△《默轩词》一卷

　　豫章刘德秀仲洪撰。庆元中为签枢。

　　△《岫云词》一卷

　　长沙锺将之仲山撰。尝为编修官。

　　△《西樵语业》一卷

　　庐陵杨炎止济翁撰。

　　△《云谿乐府》四卷

　　魏子敬撰。未详何处人。

　　△《西园鼓吹》二卷

　　徐得之思叔撰。

　　△《李东老词》一卷

　　李叔献东老撰。

　　△《东浦词》一卷

　　韩玉温甫撰。

　　△《季氏花萼集》五卷

　　庐陵李氏兄弟五人：洪子大、漳子清、泳子永、洤子召、淛子秀，皆有官阀。

　　△《好庵游戏》一卷

　　莆田方信孺孚若撰。开禧中使入金国，后至广西漕。

　　△《鹤林词》一卷

　　简池刘光祖德修撰。绍熙名臣，为御史、起居郎，晚以杂学士终。蜀之耆德。有文集，未见。

　　△《笑笑词集》一卷

　　临江郭应祥承禧撰。嘉定间人。自《南唐二主词》而下，皆长沙书坊所刻，号“百家词”。其前数十家皆名公之作，其末亦多有滥吹者。市人射利，欲富其部帙，不暇择也。

　　△《萧闲集》六卷

　　蔡伯坚撰。靖之子陷金者。

　　△《吴彦高词》一卷

　　吴激彦高撰。米元章之婿，亦陷金，二人皆贵显。

　　△《白石词》五卷

　　姜夔尧章撰。

　　△《西溪乐府》一卷

　　姚宽令威撰。

　　△《洮湖词》一卷

　　金坛陈从古晞颜撰。

　　△《审斋词》一卷

　　东平王千秋锡老撰。

　　△《海野词》一卷

　　曾觌撰。孝宗潜邸人，怙宠依势，世号“曾龙”者也。龙名大渊。

　　△《莲社词》一卷

　　张抡才甫撰。

　　△《梅溪词》一卷

　　汴人史达祖邦卿撰。张约斋磁为作序。不详何人。

　　△《竹屋词》一卷

　　高观国宾王撰。亦不详何人。高邮陈造并与史二家序之。

　　△《刘改之词》一卷

　　襄阳刘过改之撰。

　　△《泠然斋诗馀》一卷

　　苏泂召叟撰。

　　△《蒲江集》一卷

　　永嘉卢祖皋申之撰。

　　△《欵乃集》八卷

　　昭武严次山撰。“欵”音“暧”，“乃”如字，余尝辨之甚详。

　　△《花翁词》一卷

　　孙惟信季蕃撰。

　　△《萧闲词》一卷

　　韩疁子耕撰。

　　△《注坡词》二卷

　　仙谿傅干撰。

　　△《注琴趣外篇》三卷

　　江阴曹鸿注叶石林词。

　　△《注清真词》二卷

　　曹杓季中注。自称一壶居士。

　　△《乐府雅词》三卷、《拾遗》二卷

　　曾慥编。

　　△《复雅歌词》五十卷

　　题鲖阳居士序，不著姓名。末卷言宫词音律颇详，然多有调而无曲。

　　△《草堂诗馀》二卷

　　△《类分乐章》二十卷

　　△《群公诗余前后编》二十二卷

　　△《五十大曲》十六卷

　　△《万曲类编》十卷

　　皆书坊编集者。

　　△《阳春白雪》五卷

　　赵稡夫编。取《草堂诗余》所遗以及近人之词。

  
直斋书录解题·卷二十二 
○章奏类

　　凡无他文而独有章奏，及虽有他文而章奏复独行者，亦别为一类。

　　△《汉名臣奏》一卷

　　△《陆宣公奏议》二十卷

　　唐宰相嘉兴陆贽敬舆撰。又名《榜子集》。

　　△《令狐公表奏》十卷

　　唐宰相华原令狐楚悫士撰。楚长于应用，尝以授李商隐。

　　△《苑文正公奏议》二卷

　　范仲淹撰。

　　△《谏垣存藁》三卷

　　韩琦撰。

　　△《富文忠劄子》十六卷

　　富弼撰。平生历官、辞免、陈情之文也。

　　△《从谏集》八卷

　　欧阳修撰。

　　△《南台谏垣集》二卷

　　参政信安赵抃阅道撰。

　　△《范蜀公奏议》二卷

　　学士蜀忠文公成都范镇景仁撰。

　　△《包孝肃奏议》十卷

　　枢密副使合肥包拯希仁撰。

　　△《吕献可章奏》十六卷

　　御史中丞吕晦献可撰。

　　△《经纬集》十四卷

　　枢密副使会稽孙抃元规撰。

　　△《傅献简奏议》四卷

　　傅尧俞撰。

　　△《范忠宣弹事》五卷、《国论》五卷

　　范纯仁撰。

　　△《范德孺奏议》二十五卷

　　龙图阁直学士范纯粹德孺撰。文正公三子，中子纯礼彝叟至尚书右丞，纯粹守边有将才。文正尝谓仁得其忠、礼得其静、粹得其略。其长子纯祐天成尤英悟，不幸病废蚤世，富文忠深惜之，为作墓志。

　　△《尽言集》十三卷

　　谏议大夫元城刘安世器之撰。

　　△《王明叟奏议》二卷

　　翰林学士海陵王觌明叟撰。坐党籍谪临江而卒。其在朝专论苏、程朋党之弊，以为深患。

　　△《丁骘奏议》一卷

　　右正言毗陵丁骘撰。元祐中在谏垣。嘉祐二年进士也。

　　△《谏垣集》二卷

　　陈瓘撰。

　　△《闲乐奏议》一卷

　　殿中侍御史建阳陈师锡伯修撰。熙宁九年第进士，裕陵素知其文行，擢为第三人。苏轼知湖州，师锡掌书记，轼下御史狱，师锡笃宾友之义，安辑其家。轼入西掖，荐自代，明著其事。师锡在元丰已为察官，坐论进士习律罢去，建中靖国再入，未几又罢。

　　△《得得居土戆草》一卷

　　正言眉山任伯雨德翁撰。其论蔡卞、章惇欲废宣仁尤切，故卞深恨之，故独贬岭外。

　　△《龚彦和奏议》一卷

　　殿中侍御史河间龚夬彦和撰。以上四人皆建中靖国言事官，极论蔡京者也。

　　△《石林奏议》十五卷

　　叶梦得撰。

　　△《连宝学奏议》二卷

　　宝文阁学士安陆连南夫鹏举撰。绍兴初知饶州，扞御有功。及和议成，南夫知泉州，上表略曰“不信亦信，其然岂然”，又曰“虽虞舜之十二州，昔皆吾有；然商于之六百里，当念尔欺”，由是得罪。

　　△《若溪奏议》一卷

　　资政长城刘班希范撰。尝以同知三省枢密院扈从隆祐南幸。

　　△《毗陵公奏议》二十五

　　卷张守撰。

　　△《陈国佐奏议》十二卷

　　礼部侍郎赤城陈公辅国佐撰。政和三年上舍释褐首选，绍兴初为谏官。

　　△《胡忠简奏议》四卷

　　胡铨撰。

　　△《玉山表奏》一卷

　　汪应辰撰。

　　△《陈正献奏议》二十卷、《表劄》二十卷

　　陈俊卿撰。

　　△《龚实之奏藁》六卷

　　龚茂良撰。

　　△《南轩奏议》十卷

　　张栻撰。

　　△《胡献简奏议》八卷、《台评》二卷

　　礼部尚书会稽胡沂撰。

　　△《梅溪奏议》三卷

　　太子詹事乐清王十朋龟龄撰。

　　△《省斋历官表奏》十二卷周必大撰。

　　△《轩山奏议》二卷

　　王蔺撰。

　　△《北山戆议》一卷

　　户部侍郎濡须王蘧少愚撰。蔺之兄，开禧中谏用兵。

　　△《李祭酒奏议》一卷

　　国子祭酒锡山李祥元德撰。庆元初论救赵忠定得罪者。

　　△《齐斋奏议》三十卷、《掖垣缴论》四卷、《银台章奏》五卷、《台谏论》二卷、《昆命元龟说》一卷

　　倪思撰。

　　○文史类

　　△《文心雕龙》十卷

　　梁通事舍人东莞刘勰彦和撰。勰后为沙门，名慧地。

　　△《文章缘起》一卷

　　梁太常卿乐安任昉彦升撰。但取秦、汉以来，不及《六经》。

　　△《诗品》三卷

　　梁记室参军颍川锺嵘仲伟撰。以古今作者为三品而评之，上品十一人，中品三十九人、下品六十九人。

　　△《史通》二十卷

　　唐崇文馆学士刘知几子玄撰。《新史》以为工诃古人，拙于用己，然为书亦博矣。“史通”者，汉封司马迁后为史通子，而亦兼《白虎通》之义也。

　　△《史通析微》十卷

　　唐柳璨撰。讥评刘氏之失。

　　△《史例》三卷

　　唐右补阙刘餗鼎卿撰。知几次子也。

　　△《赋门鱼钥》十五卷

　　进士马称撰。编集唐蒋防而下至本朝宋祁诸家律赋格诀。

　　△《诗格》一卷

　　题魏文帝，而所述诗或在沈约后，其为假托明矣。

　　△《诗格》一卷、《诗中密旨》一卷

　　唐王昌龄撰。

　　△《评诗格》一卷

　　唐李峤撰。峤在昌龄之前，而引昌龄《诗格》八病，亦未然也。

　　△《二南密旨》一卷

　　唐贾岛撰。凡十五门，恐亦依托。

　　△《文苑诗格》一卷

　　称白氏，尤非也。

　　△《诗式》五卷、《诗议》一卷

　　唐僧皎然撰。以十九字括诗之体。

　　△《风骚指格》一卷

　　唐僧齐己撰。

　　△《诗格》一卷

　　沙门神或撰。

　　△《处囊诀》一卷

　　金华僧保暹撰。

　　△《流类手鉴》一卷

　　僧虚中撰。

　　△《诗评》一卷

　　桂林僧（原阙）淳撰。

　　△《拟皎然十九字》一卷

　　称正字王元撰。不知何人。

　　△《炙毂子诗格》一卷

　　唐王叡撰。

　　△《诗格要律》一卷

　　进士王梦简撰。

　　△《缘情手鉴诗格》一卷

　　题樵人李宏宣撰。未详何人，当在五代前。

　　△《风骚要式》一卷

　　徐衍述。亦未详何人。

　　△《琉璃堂墨客图》一卷不

　　著名氏。

　　△《雅道机要》二卷

　　前卷不知何人，后卷称徐寅撰。

　　△《金针诗格》一卷

　　白居易撰。

　　△《续金针格》一卷

　　梅尧臣撰。大抵皆假托也。

　　△《诗评》一卷

　　不知名氏。

　　△《御选句图》一卷

　　太宗皇帝所选杨徽之诗十联，真宗皇帝所选送刘琮诗八联。

　　△《唐诗主客图》一卷

　　唐张为撰。所谓“主”者，白居易、孟云卿、李益、鲍溶、孟郊、武元衡，各有标目。余有升堂、及门、入室之殊，皆所谓“客”也。近世诗派之说殆出于此，要皆有未然者。

　　△《句图》一卷

　　唐李洞撰。

　　△《文章玄妙》一卷

　　唐任藩撰。言作诗声病、对偶之类。凡世所传诗格，大率相似。余尝书其末云：“论诗而若此，岂复有诗矣。唐末诗格污下，其一时名人，著论传后乃尔，欲求高尚，岂可得哉？”

　　△《诗苑类格》三卷

　　李淑撰。

　　△《林和靖摘句图》一卷

　　林逋诗句。

　　△《诗三话》一卷

　　无名氏。

　　△《诗话》一卷

　　欧阳修撰。

　　△《续诗话》一卷

　　司马光撰。

　　△《杨氏笔苑句图》一卷、《续》一卷

　　黄鉴编。盖杨亿大年之所尝举者。皆时贤佳句。《续》者，不知何人，亦大年所书唐人句也，所录李义山、唐彦谦之句为多。西昆体盖出二家。

　　△《惠崇句图》一卷

　　僧惠崇所作。

　　△《孔中丞句图》一卷

　　“中丞”者，或是孔道辅耶？

　　△《杂句图》一卷

　　不知何人所集。皆本朝人诗也。自魏文帝《诗格》而下二十七家已见《吟窗杂录》。

　　△《吟窗杂录》三十卷

　　莆田蔡傅撰。君谟之孙也。取诸家诗格、诗评之类集成之，又为《吟谱》，凡魏、晋而下能诗之人，皆略具其本末，总为此书。麻沙尝有刻本，节略不全。

　　△《刘贡父诗话》一卷

　　刘攽撰。

　　△《后山诗话》二卷

　　陈师道撰。

　　△《潜溪诗眼》一卷

　　范温元宝撰。祖禹之子。

　　△《石林诗话》一卷

　　叶梦得撰。

　　△《续诗话》一卷

　　无名氏。

　　△《许彦周诗话》一卷

　　襄邑许顗撰。

　　△《天厨禁脔》三卷

　　僧惠洪撰。

　　△《四六谈麈》一卷

　　谢伋景思撰。

　　△《四六话》一卷

　　王铚性之撰。

　　△《韵语阳秋》二十卷

　　葛立方撰。

　　△《渔隐丛话》六十卷、《后集》四十卷

　　新安胡仔元任撰。待制舜陟之子，居湖州，自号苕溪渔隐。

　　△《■〈巩上石下〉溪诗话》十卷

　　莆田黄彻常明撰。

　　△《续广本事诗》五卷

　　聂奉先撰。虽曰广孟启之旧，其实集诗话耳。

　　△《山阴诗话》一卷

　　李兼孟达撰。

　　△《诗家老杜诗评》五卷、《续》一卷

　　莆田方深道集。

　　△《选诗句图》一卷

　　高似孙编。

　　△《杜诗发挥》一卷

　　金华社旃仲高撰。

　　△《观林诗话》一卷

　　楚东吴聿子书撰。未详何人。

　　△《文说》一卷

　　南城包扬显道录朱侍讲论文之语。

　　△《四六余话》一卷

　　杨渊撰。未详何人。视前二家为泛杂。

　　△《艇斋诗话》一卷

　　曾季狸裘父撰。

　　△《宾朋宴话》三卷

　　太子中舍致仕贵溪丘昶孟阳撰。南唐进士，归朝宰数邑。著此书十五篇，叙唐以来诗赋源流。天禧辛酉邓贺为序。

　　△《西清诗话》三卷

　　题无为子撰。或曰蔡绦使其客为之也。

　　宣和间臣寮言其议论专以苏轼、黄庭坚为本。奉圣旨，蔡绦落职勒停，详见《能改斋漫录》。

　　△《环溪诗话》一卷

　　临川吴沆撰。


  
