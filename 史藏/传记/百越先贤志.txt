百越先贤志 明 欧大任 


钦定四库全书 
  

史部七 
  

百越先贤志 
  

传记类三 
  

总録之属 
  

提要 
  

臣等谨案百越先贤志四卷明欧大任撰大任字桢伯广东顺徳人嘉靖壬戌以岁贡除江都训导迁光州学正又迁国子博士官至南京户部郎中南方之国越为大自勾践六世孙无疆为楚所败诸子散处海上各为君长其著者岭南为南越自东冶至漳泉为闽越永嘉为瓯越自湘漓而南为西越牂牁西下邕雍绥建为骆越统而名之谓之百越大任越人因搜辑百越先贤断自东汉得一百二十人各为之传所收兼及会稽以勾践旧疆北尽会稽故也秦会稽郡跨有吴地然人物涉于吴者不载以秦之郡境非越之国境故也书中所载如赵晔以著书见收而作越纽录之袁康吴平名见王充论衡而不载方技收徐登赵炳董奉介象而作参同契之魏伯阳亦上虞人名见葛洪神仙传而亦不载盖大任是书多凭史传不甚采录杂书其偶有遗漏在此其体例谨严胜于地志之冗蔓亦即在此至于引用史文刋除不尽如梅福传中载请封孔子后事称语见成纪汉书有成帝本纪故可互见其文此书但立福传则成纪之语虚悬无着亦未免失之因仍然每传之末必注所据某书其兼采众说者亦必注又据某书参修一句一字咸有所本尤胜于他家之杜撰均未可以一眚议之黄佐修广东新志汉以前人物小传皆采是书盖亦深知纂述之不苟矣书成于嘉靖甲寅至万厯壬辰其乡人游朴始为锓板岁久散佚仅存抄本第二卷中养奋传后蠧蚀一传不辨姓名邓盛传綦母俊传李进传皆残缺不完陈某一传脱佚尤甚仅存姓而佚其名今亦各仍原本从阙疑之义焉 
  

乾隆四十二年五月恭校上 
  

总纂官 臣纪昀 臣陆锡熊 臣孙士毅 
  

总校官 臣陆费墀 
  

●钦定四库全书 
  

百越先贤志卷一 
  

（明）欧大任 撰 
  

○欧冶子 
  

欧冶子越人与吴人干将同师俱能为剑越王允常使造五剑五金之英太阳之精寄气托灵出之有神服之有威可以折冲拒敌楚王召风胡子问之曰寡人闻吴有干将越有欧冶子此二人甲世而生寡人愿赍邦之重寳因吴王请此二人作剑可乎风胡子曰善于是之吴见欧冶子干将凿茨山泄其溪取铁作剑三枚一曰龙渊二曰泰阿三曰工布风胡子奏之楚王见而大悦问曰此三剑何物所象其名为何风胡子曰欲知龙渊观其状如登高山临深渊欲知泰阿观其鈲巍巍翼翼如流水之波欲知工布鈲从文起至脊而止如珠不可袵文若流水不絶晋郑闻而求之不得兴师围楚三年不解楚王引泰阿登城麾之三军破败流血千里晋郑之头毕白楚王曰剑威耶寡人力耶风胡子曰剑之威也因大王之神轩辕神农赫胥之时以石为兵黄帝之时以玉为兵各有使然当此之时铁兵神也大王有圣徳楚王曰寡人闻命矣（据吴越春秋越絶书叅修） 
  

○畴无余讴阳 
  

畴无余讴阳越二大夫也越伐吴为二队先及郊吴太子友王子地王孙弥庸寿于姚自泓上观之弥庸见姑蔑之旗曰吾父之旗也不可以见雠而弗杀也太子曰战而不克将亡国请待之弥庸不可属徒五千王子地助之战弥庸获畴无余地获讴阳越兵至王子地守复战大败吴师获太子友王孙弥庸寿于姚遂入吴吴王方会诸侯于黄池欲覇中国以全周室吴人告败恶其闻也斩七人于幕下（据左传史记叅修） 
  

○大夫种 
  

文种字子禽官大夫吴败越于夫椒越王勾践以余兵五千人保栖会稽令三军曰凡我父兄昆弟及国子姓有能助寡人谋而退吴者与之共知越国之政种对曰臣闻之贾人夏则资皮冬则资絺旱则资舟水则资车以待乏也譬如蓑笠时雨既至必求之今君王既栖于会稽之上然后乃求谋臣不亦晚乎勾践曰茍得闻子大夫之言何后之有执其手而与之谋遂使之行成于吴与宦士三百人卑事夫差勾践请为臣妻为妾夫差用太宰嚭之言赦越句践反国苦身焦思坐卧饮食尝胆也问于种曰伐吴何能有功乎种曰伐吴有九术尊天地事鬼神一重财币以遗其君二贵籴粟稁以空其邦三遗之美好以劳其志四遗之巧匠使起宫室高台榭以尽其财疲其力五遗其谀臣使之易伐六强其諌臣使之自杀七邦家富而备器八坚厉甲兵以承其弊九句践曰善种行贷粟以卜其事子胥谏不听再修下吏之献夫差受殿材而起姑胥之台乐美女而纳西施郑旦嚭复谗子胥夫差大怒曰伍员托子鲍氏果欺寡人反明矣使人赐属镂剑以死因任嚭政越乃兴师伐吴大败之于秦余杭山灭吴禽夫差而戮嚭与其妻子（据国语史记吴越春秋越絶书叅修） 
  

○计倪 
  

计倪者先葵丘濮上人姓辛氏字文子其先晋国亡公子也南游于越范蠡师事之越王句践既反国欲图吴乃召计倪而问焉计倪曰君人尊其仁义者治之门也士民者君之根也开门固根莫如正身正身之道谨左右左右者君之所以盛衰者也愿王选左右得贤而已昔太公磻溪之饿人也西伯任之而王管仲鲁之亡囚有贫分之毁齐桓得之而霸故曰失士者亡得士者昌越王曰反国五年岂不使贤任能各殊其事孤兾闻报复之谋计倪曰兴师者必先蓄积食钱布帛不先蓄积士卒数饥不可以战越王曰孤闻先生明于治歳欲闻其术以为教常计倪曰省赋敛劝农桑因熟积以备四方毋如会稽之饥不可再更臣闻王自耕夫人自织此竭于庸力而不断时与智也时断则循智断则备知此二者形于体万物之情短长逆顺可观而已越王曰请问其要计倪曰太阴三歳处金则穣三歳处水则毁三歳处木则康三歳处火则旱故■〈〈从从日，上中下〉攴〉有时积籴有时领则决万物不过三歳而发矣天下六岁一穰六岁一康十二岁一饥是以民相离也故圣人为之豫备汤七年旱而民不饥禹九年水而民不流越王曰善大夫佚同苦成尝与孤议于石室孤非其言也今先生言独与孤比请受教焉计倪曰籴石二十则伤农九十则病末农伤则草木不辟末病则货不出故籴高不过八十下不过三十农末俱利矣越王又曰善计倪乃传其教而图之曰审金木水火别阴阳之明用此不患无功越王着此法治牧江南七年而禽吴也（据史记吴越春秋越絶书叅修） 
  

○范蠡 
  

范蠡字少伯越之上将军也其始居楚宛五户之墟倜傥负俗时人尽以为狂文种为宛令笑曰士有贤俊之姿必有佯狂之讥内怀独见之明外有不知之毁此固非二三子之所知也从官属驾车往终日而语疾陈霸王之道越王句践即位三年欲伐吴范蠡进諌曰夫国家之事持盈者与天定倾者与人节事者与地王无蚤图夫吴君王之吴也王若蚤图之其事将未可知也居三年越王三问谋吴三曰王姑待之其后四年越王复问范蠡曰可矣句践乃发习流三千教士四万人君子六千人诸御千人伐吴吴师败越遂复栖吴于姑蘓之山范蠡为书辞越王请从会稽之诛乃装其轻寳珠玉与其徒属乘舟浮海出齐变姓名自谓鸱夷子皮耕于海畔齐人闻其贤以为相间行止于陶称陶朱公后莫知其所终越王命工以良金写其状而朝礼之表会稽山三百里以为奉邑曰后世子孙有敢侵蠡之地者使无终没于越国皇天后土四乡地主正之（据国语史记越絶书会稽典録叅修） 
  

○薛烛 
  

薛烛越王客也善相剑王示之豪曹烛曰豪曹非寳剑也夫寳剑五色并见莫能相胜今豪曹擅名矣非寳剑也王示之巨阙烛曰非寳剑也寳剑者金锡和铜而不杂今巨阙已杂矣非寳剑也王取纯钩示之烛瞿然望之曰沉沉如芙蓉始生于湖观其文如列星之行观其光如水之溢塘观其断岩岩如琐石观其色焕焕如氷释此所谓纯钩耶王曰是也客有市之乡三十骏马千疋千户之都二其可与乎烛曰不可夫鱼膓湛卢盘郢皆在吴矣赤堇之山已合若邪之溪深而不测欧冶子已死虽有倾城量金珠玉竭河犹不可与乡三十骏马千疋千户之都二何足言哉王曰善（据吴越春秋越絶书古剑録叅修） 
  

○陈音（秦伊附） 
  

陈音楚人也范蠡进于越王为越射卒越王问曰孤闻子善射道何所生音曰臣闻弩生于弓弓生于弹弹起于古之孝子越王曰孝子弹者柰何音曰古者人民朴质饥食鸟兽渇饮雾露死则裹以白茅投于中野孝子不忍见父母为禽兽所食故作弹以守之絶鸟兽之害故歌曰断竹续竹飞土逐肉于是黄帝弦木为弧剡木为矢黄帝之后楚有弧父射传于羿羿传逄蒙逄蒙传琴氏当是时诸侯相伐兵刅交错弓矢之威不能制服琴氏乃横弓着臂施机设枢加之以力然后诸侯可服琴氏传之楚三侯所谓勾亶鄂章人号麋侯翼侯魏侯也三传至灵王桃弓棘矢以备邻国臣先人受之于楚五世矣越王曰愿闻正射之道音曰射之道身若戴板头若激卵左■〈荖〉右足横左手若附枝右手若抱儿举弩望敌翕心咽烟与气俱发得其和平神定思去去止分离右手发机左手不知一身异教岂况雄雌此正射持弩之道也越王曰善愿悉教吾国人音教射三月军士皆能用弓弩之巧音死越王伤之葬国西五里射浦曰陈音山越王又有客秦伊善灼龟战必得龟食乃阵民山西大冡为秦伊山善灼龟者冡也（据越絶书吴越春秋叅修） 
  

○诸稽郢（扶同苦成皋如舌庸皓进附） 
  

诸稽郢越大夫也吴王夫差起师伐越以报檇李越王勾践逆之江吴大败之于夫椒越命诸稽郢行成于吴曰寡君句践使下臣郢私告于下执事曰昔越得罪于君王亲举玉趾以心孤句践而宥赦之君王之于越也繄起死人而肉白骨也孤不敢忘天灾其敢忘君王之大赐乎今句践申祸无良以重得罪于下执事匍匐率二三之老亲委重罪顿颡于边越固贡献之邑也句践请盟一介嫡女执箕帚以赅姓于王宫一介嫡男奉盘匜以随诸御春秋贡献不解于王府君王岂厚裁之亦征诸侯之礼也谚曰狐埋之而狐搰之是以无成功君王既封殖越国明闻于天下而又刈亡之是天王之无成劳也四方之诸侯则何实以事吴敢使下臣尽辞唯君王秉利度义焉吴王许之将盟越又使诸稽郢辞曰以盟为有益乎前盟口血未干足以结信矣以盟为无益乎君王舍甲兵之威以临使之而胡重于鬼神而自轻也吴王乃许之荒成不盟于是越王以甲楯五千保栖会稽之上谓诸大夫曰何以教寡人大夫扶同曰昔汤系于夏台伊尹不离其侧文王囚于石室太公不弃其国兴衰在天存亡在人夏殷恃力而虐二圣两君屈已以得天道故汤不以穷自伤文不以困为病大夫苦成曰天有厯数徳有薄厚黄帝不譲尧传天子三王臣弑其君五霸子弑其父今世犹市置货以设诈抱谋以待敌不幸陷厄求伸而已大夫皋如曰臣闻大夫种忠而善虑民亲其知士乐为用委国一人其道必守何顺心佛命羣臣大夫舌庸曰大夫文种国之梁栋君之爪牙夫骥不可与匹驰日月不可并照君诚委国于种则千纲万纪无不举者越王曰大夫之论是也大夫皓进曰一心齐志上与等之下不违令动从君命修徳履义守信温故临非决疑君误臣諌直心不挠举过列平不阿亲戚不私于外推身致君终始一分臣之事也诸稽郢再拜曰君苦身焦思卧蓼尝胆拊循士民与百姓同其劳宗庙社稷之主是在君矣越王曰寡人为吴穷虏有诸大夫以保社稷寡人何忧焉居七年吴方会诸侯于黄池越发兵伐吴大败之于没又郊败之三战三北遂入吴围王宫吴王使公孙雄肉袒膝行请成曰孤臣夫差敢布腹心异日尝得罪于会稽夫差不敢逆命得与君王成以归意者今亦欲如会稽之赦孤臣之罪乎越王曰昔天以越赐吴而吴不受今天以吴赐越孤敢不听天之命而听君之令乎乃不许成越既平吴以兵渡淮与齐晋会于徐州致贡于周周元王赐胙命为霸宋郑鲁卫陈蔡执玉之君皆朝夫唯能下其羣臣以集其谋故也（据国语史记吴越春秋越絶书叅修） 
  

○高固 
  

高固越人也世在越称齐高傒之族楚熊商灭越而臣服之是为楚威王固归楚为威王相时鲁左丘明因孔子史记具论其语成左氏春秋铎椒传威王以王不能尽观春秋采取成败卒四十章为铎氏微由固进之楚以故文教日兴五羊衔糓萃于楚庭后南海绘诸郡厅称五羊城自固始（据史记装渊广州记黄恭交广记叅修） 
  

○史禄 
  

史禄其先越人赘壻咸阳禄仕秦以史监郡时始皇帝伐百越使尉屠睢发卒五十万为五军遣禄转饷凿渠而通粮道禄乃自阳山道水源以湘水北流入于楚瀜江为牂牁下流南入于海转饷为劳乃量为矶以激水于沙磕中叠石作铧沠湘之流而注之瀜激行六十里置陡然三十有六舟入一陡则闸一陡使水积渐进故能循崖而上建瓴而下通舟楫又利灌田号为灵渠于是杀西瓯君译吁宋越人皆入丛薄中与禽兽处莫肯为秦夜攻杀睢秦乃发适戍以备之禄留掲岭长子孙掲阳令定其后也（据史记汉书水经注黄恭交广记叅修） 
  

○梅鋗（合傅胡害摇毋余附） 
  

梅鋗越人其先越王子孙也避楚在丹阳皋乡更姓梅居梅里周末散居沅湘秦并六国越后称王者隃零陵往南海鋗从之至台岭家焉乃筑城浈水上奉王居之谓之梅将军城姓其台岭曰梅岭秦之乱番阳令吴芮甚得江湖间民心号番君江中羣盗数千人皆归之百越已皆畔秦推雄杰为长遂长鋗下令举兵户出壮士一人领以户将使合傅胡害将之战则编为什伍领以队将使摇毋余将之统其众归芮留其将庾胜兄弟守台岭行见芮劝从沛公伐秦芮遣鋗将百越兵应诸侯至南阳遇沛公与攻析郦降之胡害毋余二人者皆为沛公都尉从破秦及楚汉相王以芮率百越佐诸侯入闗故立芮为衡山王都邾而鋗为芮将功最多封十万户为列侯食台以南诸邑谓之台侯项籍死高帝以鋗有功从入武关二都尉又皆击项籍有功比台侯胡害封贳侯毋余海阳侯（据史记汉书越絶书叅修） 
  

○公师隅 
  

公师隅者粤人也越王无强为楚所败其子孙避处江南海上周赧王时有自立为王者隅以无强初避楚居东武有怪山浮来鎭压其地因名东武山乃往相度南海将依山筑南武城以拟之而越王不果迁时三晋惟魏最强越王与魏通好使隅复往南海求犀角象齿以修献久在峤外乃得诸琛并吴江楼船会稽竹箭献之魏魏王乃起师送越王往荆栖之沅湘于是南武疆土为越贡奉邑称雄交广矣（据竹书纪年黄恭交广记盛弘之荆州记叅修） 
  

○张买 
  

张买粤人也父戊以越骑将军与华无害从高帝起留入汉定三秦有功未及封而死买少善射知书拜中大夫孝惠帝时侍游苑池鼓棹能为越讴时切规讽不自言父战勲高后称制丞相审食其乃言买父戊从军时劳勚与终陵侯华无害同而身死子未有食邑于是封买为南宫侯传其子生遂家长安建元初有罪夺爵光和中粤人祠买祠曰秉正云（据汉书年表广州旧志叅修） 
  

○郑严田甲 
  

郑严田甲武帝伐南越时首以越人归汉帝令越人善射驰马者为越骑俱二人将之并封归义侯号其众为越侯兵元鼎五年秋蛙与虾蟆羣闘占者谓南方兵兆会吕嘉作乱遂命四将军众十万征南越严为戈船将军出零陵下漓水甲为下濑将军下苍梧严善将兵而甲苛急众未得前伏波将军路博徳楼船将军杨仆已平南越开九郡当是时东越亦反诏严与甲卽以越侯兵出若邪白沙元封元年冬咸入东越东越平二人不加封以前逗遛故先是韩安国坐法抵罪蒙田甲狱吏也奉使蒙谳辱安国安国曰死灰独不复然乎甲曰然即溺之居无几梁内史缺汉使使者拜安国为梁内史起徒中为二千石甲亡安国曰甲不就官我灭而宗甲肉袒谢安国笑曰可溺矣公等足与治乎卒善遇之（据史记汉书颜师古五行志注荀恱汉纪叅修） 
  

○何遗 
  

何遗越人归汉者也为驰义侯元鼎五年秋伐吕嘉时受诏别将巴蜀罪人发夜郎下牂牁江会番禺因犍为发南夷兵为且兰夷酋隔滇道故兵未下南粤已平帝便令遗征西南夷中郎将郭昌卫广引兵诛且兰平之开置五郡亦以前稽不封（据史记汉书叅修） 
  

○毕取（史定居翁黄同辕终古多军韩说刘福附） 
  

毕取粤人南粤建徳时为郎相吕嘉以建徳反汉令江淮以南十万师讨之楼船将军杨仆师至番禺东南伏波将军路博徳师居城西北取将粤兵出战会暮楼船力攻烧敌伏波纵令相招于是取以军降封为膫侯食五百一十户同时降者掲阳史定为安道侯粤桂林监居翁谕下瓯骆四十余万为湘城侯又元封初汉师入东粤故瓯骆左将黄同斩西于王为下郦侯军卒辕终古斩栒北将军为蓹儿侯东粤将多军为无锡侯横海将军韩说为案道侯横海校尉刘福为缭嫈侯皆粤人（据史记汉书叅修） 
  

○都稽 
  

都稽粤郎也元封六年冬伏波楼船二将军讨南粤纵火烧城伏波为营以待降者楼船力攻反■〈区支〉而入伏波营迟旦城中皆降吕嘉建徳夜与其属数百人亡入海伏波问降者知嘉所之遣人追稽知嘉必东走高昌得之为临蔡侯伏波校司马苏弘得建徳封海常侯云（据史记汉书叅修） 
  

○严助 
  

严助会稽人严忌夫子子也郡举贤良对策百余人武帝善助对繇是独择助为中大夫是时征伐西夷开寘边郡军旅数发内改制度朝廷多事屡举贤良文学公孙弘起徒歩至丞相开东阁延贤人与谋议朝觐奏事因言国家便宜上令助等与大臣辨论中外相应以义理之文大臣数诎其尤亲幸者东方朔枚皋严助吾丘寿王司马相如相如常称疾避事朔皋不根持论上颇俳优畜之惟助与寿王见任用而助最先进闽越兵围东瓯东瓯告急于汉太尉田蚡以为越人相攻击其常事不足烦中国救也于是助诘蚡曰特患力不能救徳不能覆诚能何故弃之且秦举咸阳而弃何但越今小国以穷困来告急天子不振又何以子万国乎上曰太尉不足与计吾新即位不欲出虎符发兵郡国乃遣助以节发会稽兵会稽守距不欲发助乃斩一司马谕意旨遂发兵浮海救东瓯未至闽越引兵罢后三岁闽越复兴兵击南越南越守天子约不敢擅发兵上书以闻上多其义遣两将将军大发兵诛闽越淮南王安书请止兵而汉兵已出踰岭会闽越王弟余善杀王降汉兵罢上嘉淮南之意令助谕风指于南越南越王遣太子随助入侍助还又令谕淮南王告越事助由是与淮南王相结而还上大说助欲守会稽上拜为会稽太守数年不闻问赐书曰制诏会稽太守君厌承明之庐劳侍从之事怀故土出为郡吏会稽东接于海南近诸越北枕大江间者阔焉久不闻问具以春秋对毋以苏秦纵横助皇恐上书谢愿奉三年计最诏许因留侍中有竒异輙使为文及作赋颂数十篇及淮南王反与助相连廷尉张汤论诛之竟弃市（据史记汉书叅修） 
  

○朱买臣 
  

朱买臣字翁子会稽吴人也家贫读书不治产业常刈薪樵卖以给食担束薪行且诵书妻亦负戴相随数止买臣毋歌讴道中买臣愈益疾歌妻羞之求去买臣不能留即听去买臣独行歌道中负薪墓间故妻与夫家俱上冡见买臣饥寒呼饭饮之数岁买臣随上计吏为卒将重车至长安诣阙上书书久不报待诏公交车粮用乏上计吏卒更乞匄之会邑子严助贵幸荐买臣召见说春秋言楚辞帝甚说之拜买臣为中大夫与严助俱侍中后坐事免久之召待诏时东越数反复买臣因言东越王居保泉山更徙处大泽中今发兵浮海直指泉山陈舟列兵席卷南行可破灭也上拜买臣会稽太守谓买臣曰富贵不归故乡如衣绣夜行今子何如买臣顿首辞谢遂乗传去会稽闻太守且至发民除道县吏送迎车百余乗入吴界见其故妻妻夫治道买臣呼令后车载其夫妻太守舍置园中给食一月妻自经死买臣于郡治楼船备粮食水战具湏诏书到军与俱进居歳余买臣受诏将兵与横海将军韩说等俱击破东粤有功征入为主爵都尉列于九卿坐法免复为丞相长史始买臣与严助俱侍中贵用事张汤尚为小吏趋走买臣等前迨汤以廷尉治淮南狱排陷严助买臣怨汤及买臣为长史汤为御史大夫行丞相事知买臣素贵故陵折之买臣见汤坐床上弗为礼买臣深怨常欲死之遂发汤阴事汤自杀上亦诛买臣买臣子山拊官至郡守右扶风（据汉书宋会稽志叅修） 
  

○邓宓 
  

邓宓粤之番禺人有谋畧权勇武帝元狩末交趾部刺史罗弘举宓茂才为属国都尉寻为南海郡丞至日南太守善于柔远民夷怀之卒葬马鞍山后建武中马援南征交趾征侧征贰驻兵南海开拓土宇至此每风雨晦冥闻人马之声迹之得宓墓（据黄恭交广记广州旧志叅修） 
  

○孙豹 
  

孙豹会稽人父幸武帝末为珠厓太守调广幅布献之蛮不堪役攻郡杀幸豹合率善人还复破之自领郡事讨击余党连年乃平豹遣使封还印绶上书言状制诏即以豹为珠厓太守威政大行献命岁至（据后汉书南蛮传琼台志叅修） 
  

○吴霸 
  

吴霸字公山阳山人少以材勇为兵率中宿洭浦关尝御侮至浈阳招徕流徙民感其仁姓所驻山曰吴山云后徙广郁都尉威闻夜郎迁牂牁太守为夜郎竹王立后天子从其请由是蛮裔毕服昭帝元鳯五年秋罢象郡分属郁林牂牁霸族在桂阳者欲往广郁就腴田霸不许惟令垦近土庐居番禺之西有江浦焉民服其不私五世孙雄官光禄勲桓帝元嘉元年为司徒永兴元年罢（据沈怀远南越志湟川志叅修） 
  

○郑吉 
  

郑吉会稽人也以卒伍从军数出西域由是为郎吉强执习外国事自张骞通西域李广利征伐之后初置校尉屯田渠黎至宣帝时吉以侍郎屯田渠黎积榖因发诸国兵攻破车师迁卫司马使护鄯善以西南道神爵中匈奴乖乱日逐王先贤掸欲降汉使人与吉相闻吉发渠黎龟兹诸国五万人迎日逐王口万二千人小王将十二人随吉至河曲颇有亡者吉追斩之遂将诣京师汉封日逐王为归徳侯吉既破车师降日逐威震西域遂并护车师以西北道故号都护都护之置自吉始焉上嘉其功效下诏封吉为安远侯食邑千户吉于是中西域而立幕府治乌垒城镇抚诸国汉之号令班西域矣（据张璠汉记班固汉书西域传叅修） 
  

○何丹 
  

何丹字伯张浈阳人成帝鸿嘉初乡里举茂才为含洭长累迁中散大夫以言忤王莽出为松滋令慈祥岂弟爱民如子有嘉禾连颕之瑞及卒于官邑人哀恸择河西胜地葬之岁六月二日民酹奠不絶（据湘州记楚记韶州图经叅修） 
  

○梅福 
  

梅福字子真九江寿春人也少学长安明尚书糓梁春秋为郡文学补南昌尉后归寿春数因县道上言变事求假轺传诣行在所条对急政成帝时大将军王鳯专势擅朝京兆尹王章素忠直讥刺鳯为鳯所诛王氏浸盛灾异数见羣臣莫敢正言福上书不纳帝久亡继嗣福以为宜建三统封孔子之世以为殷后又上书言之绥和二年立二王后推迹古文以左氏糓梁世本礼记相明遂下诏封孔子世为殷绍嘉公语在成纪是时福居家常以读书养性为事至元始中王莽专政福一朝弃妻子去九江至今传以为仙其后人有见福于会稽变名姓为吴市门卒云（据荀恱汉纪班固汉书叅修） 
  

百越先贤志卷一 
 

●钦定四库全书

百越先贤志卷二

（明）欧大任 撰

○严光

严光字子陵一名遵会稽余姚人也少有高名同光武游学光武即位乃变名姓隐身不见帝思其贤令物色访之齐国上言有一男子披羊裘钓泽中帝疑光也遣安车玄纁聘之三反而后至舍于北军给床褥太官朝夕进膳司徒侯霸与光素旧使西曹属侯子道奉书愿屈语言光不起床上箕踞抱膝发书问子道曰君房素痴今为三公宁小差否子道曰位已鼎足不痴也光曰遣卿来何言道传霸言光曰卿言不痴是非痴诏耶天子征我三乃来人主尚不见当见人臣乎子道求报光曰我手不能书乃投札口授曰君房足下位至鼎足甚善怀仁辅义天下悦阿谀顺旨要领絶霸封奏其书帝笑曰狂奴故态也车驾即日幸其馆光卧不起帝即卧所抚其腹曰咄咄子陵不可相助为理耶光又眠不应良久乃张目熟视曰昔唐尧着徳巢父洗耳士故有志何至相廹乎帝曰我竟不能下汝耶于是升舆叹息而去复引光入道旧故从容问光曰朕何如昔时对曰陛下差増于往因共偃卧光以足加帝腹明日太史奏客星犯御坐甚急帝笑曰朕故人严子陵共卧耳除为谏议大夫不屈乃耕于富春山后人名其钓处为严陵濑焉建武十七年复特征不至年八十终于家帝伤之诏下郡县赐钱百万糓千斛（据后汉书皇甫谧高士传叅修）

○陈元

陈元字长孙苍梧广信人父钦习左氏春秋事黎阳贾护与刘歆同时而别自名家王莽从钦受左氏学以钦为厌难将军元少传父业为之训诂锐精覃思至不与乡里通以父任为郎建武初元与桓谭杜林郑兴俱为学者所宗时议欲立左氏传博士范升奏以为左氏浅末不宜立元闻之诣阙上疏曰陛下拨乱反正文武并用深愍经萟谬杂每临朝輙延羣臣讲论圣道知丘明至贤亲受孔子而公羊糓梁传闻于后世故诏立左氏博询可否尽之羣下也今论者沈溺所习翫守旧闻固执虚言传授之辞以非亲见实事之道左氏孤学少与遂为异家之所覆冐夫至音不合众听故伯牙絶弦至寳不同众好故卞和泣血仲尼圣徳而不容于世况于竹帛余文其为雷同者所排固其宜也非陛下至明孰能察之臣元窃见升等又曰先帝不以左氏为经故不置博士后主所宜因袭臣愚以为若先帝所存而后主必行者则盘庚不当迁于殷周公不当营洛邑陛下不当都山东也往者孝武皇帝好公羊卫太子好糓梁有诏诏太子受公羊不得受糓梁孝宣皇帝在人间时卫太子好糓梁于是独学之及即位为石渠论而糓梁氏兴至今与公羊并存此先帝后帝各有所立不必其相因也方今干戈少弭戎事畧辑留思圣艺眷顾儒雅分明白黒建立左氏解释先圣之积结洮汰学者之累惑使基业垂于万世后进无复狐疑则天下幸甚书奏下其议范升复与元辨难凡十余上帝卒立左氏学元以才高著名辟司空李通府时大司农江冯上言宜令司隶校尉督察三公事下三府元疏论不宜使有司察公辅帝从之李通罢元复辟司徒欧阳歙府数陈当世事郊庙之礼帝不能用以病去年老卒于家（据后汉书汉文选叅修）

○沈丰

沈丰字圣通会稽乌程人永平中为郡主簿迁零陵太守为政慎刑重法罪人词讼初不歴狱嫌疑不决一断于口鞭朴不举市无刑戮僚友有过亦不暴扬有善必述曰太守所不及也在官七年建初间有紫芝甘露之瑞论者以为皆丰治化之应也（据会稽典録楚纪叅修）

○顾奉公孙松（董子仪朱俊附）

顾奉公孙松俱会稽处士有行谊蜀郡张霸永元中为会稽太守表用之奉为颕川太守松为司隶校尉并有名称其诸有行业者皆见擢用郡中争厉志节习经者以千数道路但闻诵声先是郡有高士董子仪会稽都尉任延敬待以师友之礼是以郡中贤士大夫争往官焉上虞朱俊亦明经举孝亷盖与奉松先后表著者也（据东观汉记后汉书叅修）

○陈嚣

陈嚣字子公山阴人嚣与纪伯为邻伯窃嚣藩地自益嚣不校益徙地与之伯惭惧归所侵地嚣辞不受遂为大路乡里上其事刺史行部异嚣问之嚣曰邻自有地嚣无所让路也刺史表其里曰风义乡（据英贤传会稽典録叅修）

○郑弘

郑弘字巨君会稽山阴人也少为乡啬夫太守第五伦行春见而深竒之召署督邮举孝亷弘师同郡河东太守焦贶楚王英谋反发觉疏引及贶贶被收捕疾病道亡妻子闭系诏狱考掠连年诸生故人惧相连及皆变姓名以逃祸弘独髠头负鈇锧诣阙上章为贶讼罪显宗觉悟赦其家属弘躬送贶丧及妻子还乡里由是显名拜为驺令迁淮阳太守消息繇赋政不烦苛行春大旱随车而雨白鹿方道夹毂而行建初初四迁为尚书令旧制尚书郎限满补县长令史丞尉弘奏以为台职虽尊而酬赏甚薄至于开选多无乐者请使郎补千石令史为长帝从其议弘前后所陈有补益王政者皆着之南宫以为故事出为平原相征拜侍中建初八年代郑众为大司农旧交趾七郡贡献转运皆从东冶泛海而至风波艰阻沉溺相系弘奏开零陵桂阳峤道于是夷通遂为常路在职二年省三亿万计元和元年代邓彪为太尉奏尚书张林阿附窦宪帝诘让弘因乞骸骨病卒勅褐巾布衣素棺殡敛以还乡里（据袁弘汉纪谢承范晔汉书叅修）

○蔡伦

蔡伦字敬仲桂阳人也永平末给事宫掖建初中为小黄门和帝即位转中常侍豫叅帷幄伦有才学尽心敦慎数犯严颜匡弼得失每休沐輙闭门絶宾暴体田野后加尚方令永元九年监作秘剑及诸器械莫不精工坚宻为后世法自古书契多编竹简其用缣帛者谓之纸缣贵而简重不便于人伦乃造意用树肤麻头及敝布鱼网以为纸元兴初奏上帝善其能天下咸称蔡侯纸元初元年邓太后以伦久在宿卫封为龙亭侯邑五百户后为长乐太仆四年帝以经传之文多不正定乃选通儒谒者刘珍及博士良史诣东观各雠校汉家法令伦监典其事（据东观汉纪后汉书水经注叅修）

○王充

王充字仲任会稽上虞人师事班彪好博覧而不守章句家贫无书尝游洛阳书肆阅所卖书一见輙能记忆肃宗时诏公交车征病不行尝着论衡八十五篇二十余万言释物类同异正时俗嫌疑蔡邕入吴得其书帐中秘玩以为谈助王朗守会稽持还许下人称其才进充年渐七十志力衰耗乃造养性书十六篇裁节嗜欲頥神自守永元中卒（据袁崧谢承后汉书抱朴子叅修）

○杨孚

杨孚字孝元南海人章帝朝举贤良对策上第拜议郎和帝即位用兵匈奴孚奏言创造用武守业尚文故周胜殷则有载戢干戈之颂太宗息兵尝言自胜衣冠念不及兵先帝继述虏来则应未尝先伐故孝章之谥追配孝文诗曰允文文王克开厥后又曰倬彼云汉为章于天三帝之谓也愿陛下绳美祖宗毋轻用武永元十二年旱灾令在廷议政令得失孚曰汉制郡国之士肄诵孝经察其志行选举孝亷故帝谥必称孝者躬行化率也王莽不服母丧天下诛之然今时公卿大夫罹父母忧不得去位而黎萌孝弟力田反得爵级非所以为民表仪也且郡邑侵渔不知纪极货赂通于上下治道衰矣宜诏中外臣民均行三年通丧而吏治必务亷平以劝选举之士庶几克諴小民副承天意帝从其议诏禁有司假势行邪其巧法析律餙文増辞货行于言罪成乎手者重罪之赐天下男子为后者爵二级三老孝悌力田三级鳏寡孤独笃疾不能自存者粟人三斛时南海属交趾郡刺史夏则廵行封部冬则还奏天府举刺不法其后竞事珍献孚乃枚举物性灵悟指为异品以讽切之着为南裔异物志自后罗浮瑇瑁之属日絶时谓能通神明孚家江浒北岸尝移洛阳松栢种植宅前隆冬蜚雪盈树人因目其所向为河南或问其故孚曰偶然耳草木岂能动天哉后为临海太守复着临海水土记世服孚高识不徒博雅（据范瞱袁宏后汉书黄恭交广记艺文类聚初学记吴铳三才广记叅修）

○张重

张重字仲笃合浦人笃学善言岭表望士刺史推择为日南郡从事上计入洛明帝讶其么么问之曰何郡小吏重抗声对曰臣日南计吏非小吏也陛下欲得其才抑将称骨度肉也帝善其对正旦大会帝问曰日南郡北向视日耶重对曰郡有云中金城不必皆有其寔日南日亦俱出于东尔至于风气暄暖日影仰当官民居止随情面向东西南北回背无定所谓日域在南者也帝益善之赐以金帛自此上计召对皆有赏焉（据范泰古今善言太平御覧水经注叅修）

○养奋

养奋字叔高郁林人博通坟籍以布衣举方正和帝策问阴阳不和或水或旱奋对曰天有阴阳阴阳有四时四时有正令春夏则予恵布施寛仁秋冬则刚盛威行刑赏罚杀生各应其时则阴阳和四时调风雨时五糓升今则不然长吏多不奉行时令为政举事干逆天气上不恤下下不忠上百姓困乏而不恤众怨欝积故阴阳不和风雨不时灾害縁类水者阴盛小人居位依公营私谗言诵上雨漫溢者五糓有不升而赋税不为减百姓虚竭家有愁心也奋盖一时名儒云（据姓纂风俗通氏族愽考通志畧叅修）

○（阙）

（阙）师（阙）诗论语光武（阙）署（阙）郎中（阙）武中入授皇（阙）中郎将永平五年迁大鸿胪（阙）几（阙）有疑輙遣（阙）舍郎（阙）以（阙）恩（阙）帛（阙）増于（阙）咸皆散与诸生（阙）临（阙）于（阙）福拜郎（阙）亦（阙）论（阙）入授和帝（据袁崧谢承后汉书叅修）

○邓盛

邓盛字伯直苍梧人仕为秭（阙）闻母病（阙）印绶去及归母果亡居丧尽孝（阙）行履服竟即辟之初（阙）府（阙）尉诸曹掾时彭城相左尚（阙）赃（阙）拷验踰年不竟更选盛覆拷盛至（阙）洗沐尚（阙）械赐（阙）盛谓尚曰君受（阙）如（阙）命遇君（阙）不可以小人相（阙）尚曰今使君相待以礼尚独何心不以死相归乎即引笔具对时人语曰淑问得竟皋陶邓盛公卿而下皆礼重之（据交广记万姓谱叅修）

○杨扶（子乔璇附）

杨扶字圣仪会稽乌伤人其先河东人也和帝永元中扶以荐辟为武源令迁交趾刺史有理能名洞民羣党刦畧督邮往捕反为所伤扶益兵缚之纵使就粟南海行二日尽投江中有瞽妪市物泉刀尽失讼诸扶扶宻诇得所遗予妪州人为之謡曰杨圣仪政多竒盖此类也生二子长乔为尚书容仪伟丽数上言政事桓帝爱其才貎诏妻以公主乔固辞不听遂不食死次子举孝亷灵帝时为零陵太守时苍梧桂阳贼攻郡县璇制马车蘘灰系布马尾顺风鼓灰以火烧布马惊奔突弓弩乱发钲鼓鸣震贼骇破散枭其渠帅郡境以清诏拜议郎三迁为南海太守所在有异政尚书令张温特表荐之征拜尚书仆射乞骸卒于家（据后汉书浦江人物记叅修）

○锺离意

锺离意字子阿会稽山阴人也少为郡督邮举孝亷辟大司徒侯覇府诏部送徒诣河南冬寒徒病过弘农意輙移属县使作徒衣县不得已与之而上书言状意亦具以闻光武得奏以见霸曰君所使掾何乃仁于用心诚良吏也意于道解徒桎梏克期俱至除瑕丘令吏有檀建者盗窃县内意问状服罪不忍加刑遣建长休建父设酒令建进药而死迁堂邑令县人防广为父报雠系狱母死广哭泣不食意怜伤之听广归家殡敛讫入狱意宻以状闻广减死论显宗征为尚书交趾太守张恢坐赃伏法资物簿入大司农诏班赐羣臣意得珠玑悉委地而不拜赐帝怪问故对曰臣闻孔子忍渇于盗泉之水曽参回车于胜母之闾恶其名也此赃秽之寳诚不敢拜帝嗟叹曰清乎尚书之言乃更赐库钱三十万转尚书仆射车驾数幸广成苑意当车乗諌般乐游畋之事天子实时还宫永平三年夏旱而大起北宫意诣阙免冠上疏帝策诏意冠履分布祷雨勅大匠止作诸宫减省不急遂应时澍雨焉时诏赐降胡子缣尚书案事误十为百帝见司农上簿大怒召郎将笞之意入叩头曰过误之失常人所容若以懈慢为愆则臣位大罪重郎位小罪轻咎皆在臣乃解衣就格帝意解使复冠而贳郎会连有变异意复上疏切諌帝虽不能用然知其至诚亦以此不得久留出为鲁相到官出私钱万三千付户曹孔欣修夫子车身入庙拭几席剑履后徳阳殿成百官大会帝谓公卿曰锺离尚书若在此殿不立意令瑕丘堂邑及鲁相五年爱利为化轻刑慎罚拊循百姓人多殷富以久病卒官诏赐钱二十万（据东观纪后汉书孔庭纂要叅修）

○许荆

许荆字少张会稽阳羡人少为郡掾尝拯兄子世于难太守黄兢举孝亷和帝时迁桂阳太守郡濵南州风俗脆薄荆为设丧纪婚姻制度使知礼禁尝行春耒阳蒋均兄弟争财互相言讼荆对之叹曰吾荷国重任而教化不行咎在太守顾使吏上书陈状欲诣廷尉均兄弟咸悔各求受罪郴人谢弘等不养父母兄弟分析因此皆还供养者千余人在事十二年父老称歌以病上征拜諌议大夫卒于官桂阳人为立庙树碑（据谢承袁宏后汉书叅修）

○招猛

招猛南海人举茂才为郎元初中官大鸿胪卿掌诸侯及四方归义蛮夷与郡国上计而诸王入朝拜诸王嗣子礼仪皆属焉猛善于其职动无违礼四夷重译若高句丽马韩玄莵南夷初附及就封入觐者至容台肄仪行事猛举制诏示之悉■〈匧上心下〉其情云（据东观记玉海姓苑叅修）

○綦毋俊

綦毋俊会稽上虞人也少治左氏春秋永初中举孝亷拜左校令出为交趾刺史元初三年合浦蛮夷反叛遣侍御史任连督州郡兵讨之俊（阙）苍梧乃往戎行所向摧靡功当封赏上（阙）命使自谓致冦当诛安（阙）下诏美之其后（阙）郡虞翻称俊拔济一郡让爵土之封谓此也（据交广记会稽典録志叅修）

○陈（阙）

陈（阙）南海人也家居海上蛮俗荒陋学覧经典行谊卓然郡举孝亷永建中官至苍梧太守推诚（阙）导（阙）悌民有遗腹子为父报雠杀人吏役捕获因念其无嗣令其妻侍狱中后产一男郡人歌（阙）恩广（阙）能令死囚有后代徳叅（阙）安中（阙）为廷尉郡每以五（阙）临（阙）门上令小童洁服舞之（据太平御覧）

○李进

李进（阙）高兴人世（阙）家进独明悟诵通（阙）时尝（阙）彩（阙）及（阙）知所（阙）反叛遣进为武陵太守帅兵往讨大破之进简选将吏得其情和在郡九年梁太后临朝下诏増进秩二千石赐钱二十万中平间代贾琮为交趾刺史奏请依中州例贡士后阮琴以茂才仕至司隶校尉交趾人材得与中州同选实自进始其子孙蕃衍布在交广多仕至大官高兴人遂以客鸡为祥比至陈寳焉（据黄恭交广记后汉书太平御覧叅修）

○龙丘苌

龙丘苌太末人隐居山中志不降辱王莽时连辟不至更始初任延为会稽都尉掾吏白请召苌延曰龙丘先生躬徳履义有伯夷原宪之节遣功曹奉谒修书记致医药使者相望于道岁余乃诣府拜议曹祭酒其隐居九石特秀林木色丹如莲花复有岩穴如窻牖中有石床因苌曰龙丘山云（据后汉书风俗通东阳记叅修）

百越先贤志卷二

●钦定四库全书

百越先贤志卷三

（明）欧大任 撰

○徐栩

徐栩字敬卿会稽由拳人少为狱吏执法详明迁小黄令时陈留遭蝗野无遗草小黄飞逝不集刺史行部奏栩他事栩去官蝗即日至刺史媿谢令还邑蝗即去后为长沙太守（据孔晔会稽纪叅修）

○澹台敬伯（高彪附）

澹台敬伯会稽人受韩氏诗于淮阳薛汉当时言诗者推汉为长敬伯与犍为杜橅巨鹿韩伯高为弟子最知名又无锡高彪常访马融覆刺遗书及饯督军御史第五永作箴一篇议郎蔡邕等美其文以为莫尚也（据范晔后汉书汉杂事世说新语叅修）

○刘熈

刘熈字成国交州人先北海人也博覧多识名重一时荐辟不就避地交州人谓之征士往来苍梧南海客授生徒数百人乃即名物以释义惟揆事源致意精微作释名二十七篇自为之序又着谥法三卷皆行于世建安末卒于交州崇山下有刘熈墓云（据交广春秋文献通考叅修）

○孟尝

孟尝字伯周会稽上虞人也少修操行仕郡为户曹史上虞有寡妇至孝养姑姑寿终夫女弟先怀嫌忌诬妇厌苦供养加鸩其母列讼县庭郡不加察结竟其罪尝先知枉状言之太守太守不为理尝谢病去妇竟寃死自是郡中连旱二年太守殷丹到官访问其故尝诣府具陈寡妇寃诬之事因曰昔东海孝妇感天致旱于公一言甘泽时降宜戮讼者以谢寃魂庻幽枉获伸时雨可期丹从之刑讼女而祭妇墓天果雨糓稼以登尝后策孝亷举茂才拜徐令迁合浦太守郡不产榖而海出珠与交趾比境通商贩贸粮食先时守宰并贪秽诡人采求珠渐徙于交趾郡界行旅不至贫者死饿于道尝革易前弊求民病利不踰岁去珠复还商货流通百姓頼焉被征当还吏民攀请车不得进乃载民船夜遁去隐穷泽身自耕佣邻县士人慕其徳就居止者百余家桓帝时尚书同郡杨乔上书荐之竟不见用卒于家（据谢承范晔后汉书叅修）

○黄昌

黄昌字圣真会稽余姚人家本孤微居近学宫数见诸生修庠序之礼因就经学又晓习文法仕郡为决曹刺史行部见昌竒之辟从事后拜宛令好发奸伏人有盗其车盖者宻遣亲客至门下贼曹家掩得之悉收其家一时杀戮大姓战惧皆称神明朝廷举能迁蜀郡太守先太守李根老多悖政百姓侵寃及昌到吏人讼者七百悉为断理莫不得所宻捕盗帅一人胁使条诸县强暴之人姓名居处乃分遣掩讨无有遗脱宿恶大奸皆奔走他境视事四年迁陈相迁河内太守再迁颕川太守永和五年征拜将作大匠汉安元年补大司农左转太中大夫卒（据后汉书蜀大纪叅修）

○彭修

彭修字子阳会稽毗陵人年十五父为郡吏得休与修俱归道为盗所刦修拔佩刀前持盗帅曰父辱子死卿不顾死耶盗相谓曰此童子义士也辞谢而去乡党称其名后仕郡为功曹西部都尉宰鼌行太守事以微过收吴县狱吏将杀之主簿锺离意争谏甚切鼌怒缚意欲案之掾史莫敢諌修排闼入拜于庭曰昔任座面折文侯朱云攀毁栏槛自非贤君安得忠臣今庆明府有任座朱云也鼌遂原意罚贳狱吏罪州因辟从事时贼张子林等作乱郡请修守吴令修与太守出讨贼贼飞矢雨集修障扞太守而为流矢所中死太守得全贼素闻其恩信即杀弩中修者余即降散曰自为彭君故降不为太守服也（据后汉书万姓谱叅修）

○魏朗

魏朗字少英会稽上虞人少为县吏兄为乡人所杀朗白日操刃报雠于县中遂亡命到陈国从博士郄仲信学春秋图纬又诣太学受五经京师长者李膺之徒争从之初辟司徒府迁彭城令会九真贼起以荐为九真都尉讨破羣贼桓帝美其功征拜议郎迁尚书屡陈便宜有所补益出为河内太守政为三河表尚书令陈蕃荐朗公忠亮直宜在机宻复为尚书被党议免归家后窦武诛朗以党被急征行至牛渚自杀著书数篇号魏子云（据后汉书修）

○徐征

徐征字君求荔浦人少有方直之行持守不挠通书传尤明律令延熹四年由中郎为郡督邮时常侍唐衡豪横京师无所与校遣宾客至苍梧不循法度征便收客郡市髠笞已乃白太守太守大怒收征付狱主簿守阁恳白曰此人恃强买卖既侵百姓又污妇女征上念明政据刑申耻今不使治郡便无爪牙之吏后督邮当徒跣膝行奉诸贵戚宾客耳太守不得已释之征短小而果世谓智过其躯居常以日南张重自儗云（据交广记姓苑叅修）

○申朔

申朔字符游苍梧人性亷慎常着布廉布袴不事绮纨乡邑叹慕之举孝亷为九眞都尉后击狂贼有功民颂其徳（据陆胤先贤传修）

○张武

张武者会稽由拳人也父业郡门下掾送太守妻子还乡里至河内亭盗夜刦之业与贼战死亡失尸骸武年幼不及识父后之太学受业每节常持父遗劎至亡处祭醊号泣而还太守第五伦嘉其行举孝亷遭母丧过毁伤父魂灵不返哀恸絶命（据后汉书修）

○陆续（子稠逄褒孙康曽孙绩）

陆续字智初会稽吴人也幼孤仕郡户曹史岁荒民困太守尹兴使续于都亭赋民饘粥事毕兴问所食几何续口说六百余人皆分别姓名无一差谬兴异之刺史行部见续辟为别驾从事病还为郡门下掾是时楚王英谋反阴疏天下善士楚事觉显宗得其録有尹兴名征兴诣廷尉狱续与主簿梁宏功曹史驷勲及掾史五百余人诣洛阳诏狱就考诸不堪苦楚死者大半唯续宏勲掠考五毒肌肉消烂终无异词续母至京师觇候消息狱事持急无縁相闻但作馈食付门卒以进续对食悲泣不能自胜使者怪问其故续曰母来不得相见故泣耳使者怒召门卒将案之续曰因食饷羮识母所自调和故知来耳非人告也使者问何以知母所作续曰母截肉未尝不方断葱以寸为度是以知之使者问诸谒舍续母果来于是上书说续行状帝即赦兴等事还乡里禁锢续老病终长子稠广陵太守中子逄乐安太守少子褒连征不就褒子康武陵太守转桂阳乐安征拜议郎出为庐江太守献帝时天下大乱临终屈指庚子岁天下鼎分谓少子绩曰从今以后六十年车同轨书同文晋太康平吴盖其家传象数云（据后汉书水经注叅修）

○戴就

戴就会稽上虞人仕郡仓曹掾扬州刺史欧阳叅奏太守成公浮赃罪遣部从事薛安案仓库簿领收就于钱塘县狱幽囚考掠五毒叅至就慷慨直辞色不变容又烧鋘斧使挟于肘腋覆船下薫以马通以大针刺指爪爪悉堕落主者以状白安安呼见就谓曰太守罪秽狼藉受命考寔君何故以骨肉拒扞耶就据地答言太守剖符大臣当以死报国卿虽衘命固宜申断寃毒奈何诬枉忠良强相掠理令臣谤其君子证其父薛安庸騃忸行无义就考死之日当白之于天与羣鬼杀汝于亭中如蒙生全当手刃相裂安深竒其壮节解械美谈表其言词解释郡事征浮还京师免归乡里太守刘宠举就孝亷光禄主事（据后汉书风俗通叅修）

○唐珍

唐珍字恵伯桂阳人幼闻读书即能记诵天性恬漠寡欲荆州刺史度尚甚称重之及就辟召累官太常熹平二年代杨赐为司空尝奏请沿海立堠戍以防夷冦天子不从自言先世家本颕川大父南徙已居三世同族有中常侍衡与左管等窃弄威福衡常呼珍为弟珍耻之然衡有弟方为京兆虎牙都尉珍谓所亲曰彼已有虎牙弟又奚用弟我为耶自是阳瘖不复出言遂以久病罢归素师事郴人成武丁得黄老养性之术闭户呼吸玄牝人罕接焉光和二年卒乡人屡见其出入山水间立庙祀之号唐司空庙（据太平御覧人代纪要颖川志湟州志叅修）

○朱儁

朱儁字公伟会稽上虞人也少孤以孝养名好义轻财用母缯帛为友人偿债母责之儁跪对曰小损当大益初贫后富必然理也县长度尚见而竒之荐于太守韦毅后太守尹端以儁为主簿熹平初端坐讨贼失利罪应弃市儁羸服到京师赂主章吏遂得刋定州奏免死输作端喜降免而不知其由儁亦终无所言举孝亷除兰陵令政有异能为东海相所表会交趾部羣贼并起牧守软弱不能禁又交趾贼梁龙等万余人与南海太守孔芝反叛攻破郡县光和元年拜儁交趾刺史令过本郡简募家兵及所调合五千人分两道而入既到州界按甲不前先遣使观贼虚实宣扬威徳以震动其心既而与七郡兵俱进逼之遂斩梁龙降者数万人旬月尽定以功封都亭侯千五百户赐黄金五十斤征为諌议大夫及黄巾起公卿多荐儁有才畧拜为右中郎将与左中郎将皇甫嵩讨贼破之进封西乡侯董卓忌之初平四年为太尉録尚书事以日食策免持节镇关东长安中乱留拜大司农泛遂质儁等儁素刚即日发病卒子皓亦有才行官至豫章太守（据袁宏后汉纪范晔后汉书人代纪要叅修）

○谢夷吾

谢夷吾字尧卿会稽山阴人也少为郡吏学风角占候太守第五伦擢为督邮举孝亷为寿张令稍迁荆州刺史迁巨鹿太守所在爱育人物有善绩及伦作司徒令班固为文荐夷吾曰臣闻尧登稷契政隆太平舜用皋陶政致雍熈殷周虽有殷周昌发之君犹赖傅说吕望之策故能克崇其业允恊大中窃见巨鹿太守会稽谢夷吾出自中州厥土涂泥而英贤挺特竒伟秀出才兼四科行包九徳仁足济时知周万物加以少膺儒雅韬含六籍推考星度综校图録探赜圣秘观变歴征占天知地与神合契据其道徳以经王务昔为陪隶与臣从事奋忠毅之操躬史鱼之节董臣严纲朂臣懦弱得以免戾实赖厥勲及其应选作宰恵敷百里降福弥异流化若神爰牧荆州威行邦国奉法作政有周召之风居俭履约绍公仪之操寻功简能为外台之表听声察实为九伯之冠迁守巨鹿政合时雍徳量绩谋有伊吕管晏之任阐弘道奥同史苏京房之伦虽宻勿在公而身出心隐不殉名以求誉不驰骛以要宠念存逊遁演志箕山方之古贤实有伦序采之于今超然絶俗诚社稷之元龟大汉之栋甍宜当拔擢使登鼎司上令三辰顺轨于歴象下使五品咸训于嘉时必致休征克昌之庆非徒循法奉职而已臣以顽驽器非其俦尸禄负乗夕惕若厉愿乞骸骨更授夷吾上以光七曜之明下以厌率土之望庻令微臣塞咎免悔夷吾先在荆州能决断罪疑行部到南阳遇孝章皇帝廵狩驾幸鲁赐有诏勅荆州刺史入传録见囚徒戒长吏勿废旧仪朕将覧焉所决正一县三百余事事与上合而朝廷叹息曰诸州刺史尽如此者朕不忧天下常以励羣臣其善绩着于州郡有如此（据谢承范晔后汉书叅修）

○贺纯

贺纯字仲真会稽人先庆氏也少即博极羣艺十辟公府三举贤良不至后征拜议郎侍中时避安帝父讳改姓为贺数陈灾异上便宜数十事多见省纳迁江夏太守徐州牧齐中书令邵皆其后也（据会稽典録元和姓纂叅修）

○董正

董正字伯和番禺人也少有令姿躭意术籍年十五通毛诗三礼春秋以学行知名公府以其有用世才常诣其庐畴咨理道数被辟命皆不就熹平末张角袁术起难天下乱正每观天象知汉厯之不长輙掩涕太息或劝使出仕叹曰潜龙以不见为徳君子以藏寳自完吾惟竢时何乃相廹耶赋性高洁贫寒不戚志在规俗躬耕以足衣食暇即讲诗书陈礼法远近多从之游乡闾或少为不善必相戒曰吾伯和得无入于其耳否有不平者多诣正直之隐士南阳车遂闻正令名不远千里径来投正正与同志恩如兄弟数年中遂得病正为倾家救恤病笃正呼遂曰徳阳君更有以见属否遂瞪目曰以死累君言讫而絶正为停柩于堂殡殓之礼一视兄弟之丧躬送丧于南阳而返越产素多竒瑰之货畨禺为都会商贾凑集贸迁易以致富加以夷獠丛杂习尚轻悍斗争射利未尝知学感正清白偷俗自尔日变建安中正卒葬番禺之东众为刻碑表曰有汉征士董君之墓过者必式晋隆和中南海太守袁宏追想风采乃访求世族条列行谊闻于朝有诏旌表门闾墓禁樵牧（据南越志广州先贤传太平御覧渊颖文集一统志叅修）

○疎源

疎源字符流南海人出给郡役为户曹佐源性亷洁家贫饷晏不至同舍人饷先至呼之共食源未尝听由是知名后为尚书郎习练故事为九卿所重故人有诣源欲通苞苴者源絶口不答临别便与诀曰子以言污我从此与君絶矣儤直遇隆寒拥败絮震掉战憟吏献裘坚却之从司徒上书言事忤权贵得罪废于家而卒（据艺文类聚太平御覧广州先贤传叅修）

○赵晔

赵晔字长君会稽山阴人尝为县吏奉檄迎督邮晔耻于厮役遂弃车马去到犍为资中诣杜抚受韩诗究竟其术积二十年絶问不还家为发丧制服晔卒业乃归州召补从事不就举有道卒于家晔着吴越春秋诗细歴神渊蔡邕至会稽读诗细而叹息以为长于论衡邕还京师传之学者咸诵习焉（据谢承范晔后汉书隋唐经籍志叅修）

○韩说

韩说字叔儒会稽山阴人博通五经尤善图纬之学举孝亷与议郎蔡邕友善数陈灾眚及奏赋颂连珠稍迁侍中光和元年说言于灵帝云晦日必食乞百官严装帝从之果如所言中平二年又上封事克期宫中有灾至日南宫大火迁说江夏太守公事免年七十卒于家（据谢承范晔后汉书叅修）

百越先贤志卷三

●钦定四库全书

百越先贤志卷四

（明）欧大任 撰

○罗威

罗威字徳仁番禺人天性惇悫髫鬌即知礼让八岁丧父哀毁如成人事母至孝勤身苦体以备供养怡颜逊言未尝迅声厉色朝暮供侍竒果珍味随时进前母年七十天寒常身温席母乃寝夏月必撤帐而卧曰吾留蚊蚋恐去啮母制行雅饬口不挂俚亵之言足不及贵富之门待妻孥如严宾先世遗以负郭之田力耕以自给非其力不食也邻家牛数犯其穑威刈刍潜纳其门而去牛主惊恠阴使人广求乃觉是威感其长者出遇老稚负戴于涂率代其任邑人化之孝慈成俗令异其行辟署门下史威辞不就强之颇力遂偕母遯于増城县界令去还复故居母丧泣血骨立日进溢米食蔬醓者三年既葬结庐于墓朝夕尽哀白鹿止其墓侧驯扰如家所畜世以为孝感所致威与同邑唐颂笃行齐名王僧孺之为南海太守也下教求士有曰此境三闽奥壤百粤旧都汉开吴别分星画部风序决浃衣簪斯盛其川岳所产岂直明珠大贝桂蠧翠羽孝实人经则有罗威唐颂学惟业本又闻陈元士燮自是高尚独往相望于■〈山其〉岩怀仁抱义继踪于前史盖以广之多贤由三数公倡之也（据广州先贤传艺文类聚谢承后汉书叅修）

○唐颂

唐颂字徳雅番禺人奉养以孝闻连遭父母丧摧毁几至灭性逮塟躬负土为坟于坟左为小庐覆以苫茨寝处其中扶服哭踊朝夕奉盥进膳事之如生者凡六年有甘露降于塜树馨郁霮■〈雨上对下〉弥月不已人或访颂见白鹿拾食庐次如豢畜咸异之称为唐大孝颂自是终身衣不纯采非祭不近酒肉忌日必斋肃以祭见父母所遗物或经父母所歴輙捧手而泣人始以为矫及察之恒皆然而后知其笃行之纯盖天性也郡察孝亷仕为布山令布山在郁林境中杂以民夷号难治颂铺以大和不事威詟挫强拊柔恵及嫠民感其仁无梗化者后颂卒民报祀之南齐永明中范云为广州刺史遣使祭孝子罗威唐颂诸墓盖以厉俗也广人尝尸祝威颂其祠今不存（据广州先贤传太平御覧南史叅修）

○顿琦

顿琦字孝异苍梧人居母丧独身立坟墓歴年乃成手种松栢成行哀毁踰制感物通灵有飞鳬白鸠栖息庐侧见人輙去见琦而留南齐永明中范云祭琦及丁宻墓（据太平御覧姓苑叅修）

○丁宻

丁宻字靖公苍梧人性清介非家织布不衣非已耕种菜菓不食毫髪之馈不受于人父丧庐于墓侧有双鳬游宻庐旁小池见人驯伏后遭母丧复庐三年归旧庐一宿双鳬复至游戏池中（据太平御覧修）

○颜乌

颜乌会稽人事亲孝父亡负土成坟羣鸟衘土助之其吻皆伤因以名县（据孔晔会稽记修）

○费泛（子鳯）

费泛字仲虑吴兴人以孝亷除郎中屯骑司马出为萧令视民如子先教后罚为令九年百姓移风恶慝不作奸冦不生三岁不断狱祯祥感应时沛有蝗独不入界由此显名朝廷嘉之拜梁相子鳯字伯箫言不失典术行不废矩度汉安二年吴郡太守东海尹举鳯孝亷拜郎中除陈国新平长复宰堂邑鳯退已进弟不营荣禄祖业良田畆直一金推与弟息行义高邵卓不可及（据姓苑太平御覧叅修）

○徐穉

徐穉字孺子豫章南昌人也少为诸生学严氏春秋京氏易欧阳尚书兼综外学家贫常自耕稼非其力不食恭俭慈让闾里服其徳化陈蕃为太守以礼请署功曹既谒而退蕃在郡不接宾客唯穉来特设一榻去则县之后举有道家拜太原太守皆不就延熹二年尚书令陈蕃仆射胡广等上疏荐穉等曰臣闻善人天地之纪政之所由也诗云思皇多士生此王国天挺俊乂为陛下出当辅弼明时左右大业者也伏见处士豫章徐穉彭城姜肱汝南袁闳京兆韦着颕川李昙徳行纯备着于人听若使擢登三事恊亮天工必能翼宣盛美増光日月矣桓帝乃以安车玄纁备礼征之并不至穉尝为太尉黄琼所辟不就琼卒归葬穉乃负粮徒歩到江夏赴之设鸡酒薄祭哭毕而去不告姓名时会者四方名士郭林宗等数十人闻之疑其穉也选茅容轻骑追之及于涂容为设饭共言稼穑之事临诀去谓容曰为我谢郭林宗大树将颠非一绳所维何为栖栖不遑宁处及林宗有母丧穉往吊之置生刍一束于庐前而去林宗曰此必南州高士徐孺子也诗不云乎生刍一束其人如玉吾何徳以堪之灵帝初欲蒲轮聘穉会卒年七十二子胤字季登笃行孝弟亦隐居不仕（据谢承范瞱后汉书叅修）

○郭苍

郭苍字伯起曲江人富有文学举茂才为荆州从事熹平三年太守周憬开导昌乐六泷流通商旅苍为撰神汉桂阳太守周府君碑曰桂阳太守周府君者徐州下邳人也讳憬字君光体性敦仁天资笃厚行兴闺门名高州里举孝亷拜尚书郎迁汝南固始相遂拜桂阳守宣鲁卫之政敷二南之泽政以徳绥化犹风腾抚集丞细振发有方进则贞直退则错枉崇举济济吉士充朝招贤训蒙开诱六蔽君子道长小人道消信感神祗灵符瑞应嘉禾生于野竒草像■〈艹建〉莆异根之树超然连理于此之时邦域维宁郡又与南海接比商旅所臻自瀑亭至于曲江一由此水其水原出于王禽之山山盖隆崇峻极于天泉肇沸涌发射其颠分流离散为十二川弥陵隔岨峦阜错连隅陬壅遏末由骋焉尔乃溃山鑚石经营沟畛激扬争怒浮沉潜伏蛇龙诘屈澧陵欝浥千渠万浍落聚沿涧下迄安聂六泷作难湍濑溞溞沄沄潺湲虽诗称百川沸腾高岸为谷深谷为陵盖莫若斯天轨所经恶得已哉改其下流注也若奔车失辔狂牛无縻（阙）忽舻陆不相知及其上也则羣軰相随繵挽提携唱号慷慨沈深在前其或败也非徒丧寳玩陨珍竒替珠贝流象犀也往古来今变其终矣于是府君乃思夏后之遗谋（阙）应龙之显化（阙）行旅之悲穷哀舟人之困阨感蜀守氷珍絶犂魋嘉天昧渊永用夷易乃命良吏将帅壮夫挑移盘投之穷壑夷高填下凿截回曲弼水之邪性顺导其经脉断硠礚之灵波弱阳侯之汹涌由是小溪乃平直大道克通利抱布贸丝交易而至升渉周旋功万于前除昔（阙）颠树表于兹虽非龙门之鸿绩亦人君之徳宗故舟人叹于洲渚行旅语于涂陆孔子曰禹不决江疏河吾其鱼矣于是熹平三年岁在摄提仲冬之月曲江长零陵重安区祉字景贤遵承典宪宣扬徳训帅礼不越钦仰高山乃与邑子故吏龚台郭苍龚頟等命工凿石建碑于泷上勒铭公功传之万世垂示无穷其词曰乾坤剖兮建两仪刚柔分兮有险夷咨中岳兮据崔巍叹衡林兮独倾亏増陊陗兮甚■〈阝区〉陁鲧不渉兮禹不窥仰王禽兮又﨑危俯泷渊兮怛以悲岸叅天兮无路蹊石纵横兮流洄洄波隆隆兮声若雷或抱货兮以从利或追恩兮赴义汛自棹兮有不避沉躬躯兮有玄池委性命兮于芒绳潜寒栗兮不皇计泛随流兮殆忘归懿贤后兮发垩英闵不通兮治斯溪蹷巨石兮以湮填开切促兮导曲机推六泷兮弱其势遏泌汩兮蛟龙藏陆夫唱兮舻人歌名冠世兮超踰伦今称扬兮铿流沙功斐斐兮镇海裔君乎君乎寿不訾（据水经注金石録欧阳六一集叅修）

○姚俊

姚俊字翁仲钱塘人少为郡佐负笈至太学受业明经术灾异为交趾太守汉末弃官入増城山中学道遇东郭延师事之延教俊九精炼气辅星存心之术复与神丹刀圭俊服之成道世谓主东华宫为北河司命云（据姓苑列仙传叅修）

○董奉（介象附）

董奉字君异候官人也生汉时不知其岁吴初有年少作其县长见君异若三十余不知有道也罢去五十余年为他职行经候官诸故吏人皆往见故长君异亦往颜色如昔长宿识之问曰君无有道也昔在县时年如君軰今吾已皓白而君犹少也君异曰偶尔耳士燮为交州刺史得毒药死已三日君异在南方乃往以三丸药内燮口中后四日遂活乃为君异起高楼于中庭君异不饮食唯啖脯枣少饮酒君异来就燮饮食下楼忽如飞鸟一年乃求去还庐山下居山间时时为人呪水治病不取钱物重病愈者但使栽杏五株轻者一株数年有杏七万余株杏每熟时奉于树下作一簟仓语人曰买杏者自将一器糓置仓中取杏一器有纳糓少而取杏多者虎随后逐之自是买杏更无欺者奉以其所得糓赈救贫穷供给行旅岁消三千斛糓尚有余盖神仙者流仁术济世者也后人于其栽杏处祠祀至今焉又洄稽介象字符则亦汉末人通五经百家之言能属文阴修道法孙权征象至武昌称为介君为起第宅以御帐给之象屡求去权赐梨一奁象食之即死殡埋之次日已至建业以所赐梨付苑吏种之吏表闻权思象为祠以祭（据列仙传庐山记事叅修）

○虞国

虞国余姚人汉末为日南太守有惠政行部每双鴈随轩及还余姚鴈亦随归国卒鴈栖墓侧不去（据万姓谱修）

○董黯

董黯字叔建越之句章人江都相仲舒后也事母孝比邻王寄之母以黯能孝讽寄寄忌之伺黯出辱其母黯恨之母死斩寄首以祭母自陈于官和帝诏释其罪且旌异行召拜郎中不就（据两浙孝行传宁波志叅修）

○黄豪

黄豪字子微南海人年十六能通论语毛诗弱冠诣交趾部刺史举茂才因寓广信教授生徒及征至京师除外黄令约已俭节麄衣蔬食所得俸禄悉赐贫民凡所剖决一县称平是时邻邑蝗灾而独外黄无有岁屡丰稔民先流徙者皆相率归之阖境大治其循良足称云（据广州先贤传太平御覧叅修）

○丁茂

丁茂字仲虑合浦人少孤贫性孝事母服勤色养得其欢心母终负土治坟植松栢成行白鹿游乎左右驯扰不去交趾郡邑竞传以为孝感太守察孝亷终身衰绖不就吏民皆敬重之时苍梧丁宻亦以孝行显闻世谓丁氏多巨孝（据交广记太平御覧叅修）

○尹牙

尹牙字猛徳合浦人以才能仕为郡主簿太守南阳终宠到官三年哀形于色未尝启笑政治委诸牙牙感其知己也乃造膝请曰伏见明府四节悲叹有惨戚之思者何也宠曰父为张太尉所害重雠未报是以长媿耳牙乃佣仆服自贬为人役至宛与张校圉交通谒节于张伺其间隙出入三年乃先醉张左右近侍以夜解纵诸马令之乱骇张果出问故牙因手刃之持其首而还事闻天子竒其才因赦不问（据交广记太平御覧叅修）

○徐登（赵炳附）

徐登者闽中人也本女子化为丈夫善巫术东阳赵炳能为越方善禁呪时兵乱疾疫大起二人遇于乌伤溪水之上遂约共以其术疗病各相谓曰今既同志且可各试所能登乃禁溪水水为不流炳禁树树即生荑禁人人不能起禁虎虎伏以大钉钉柱入尺许盛气吹之钉跃出射去如弩箭之发以盆盛水吹气作禁鱼龙立见二人相视而笑共行其道焉登年长炳师事之贵尚清俭礼神唯以东流水为酌削桑皮为脯但行禁架所疗皆除后登物故炳东入章安人为立祠于永康曰赵侯祠蚊蚋不入也（据后汉书抱朴子异苑叅修）

○盛宪

盛宪字孝章会稽人举孝亷补尚书郎器量雄伟与两弟宏仲总为一时名士路逢童子怪而问之答曰鲁国孔融时年十余宪载归知其竒才便结为兄弟升堂拜母宪迁吴郡太守孙策平定吴会深忌之融忧其不免乃移书论之曰岁月不居时节如流五十之年忽焉已至公为始满融又过二海内知识零落殆尽惟会稽盛孝章尚存其人困于孙氏妻孥湮没单孑独立孤危愁苦若使忧能伤人此子不得复永年矣春秋传曰诸侯有相灭亡者桓公不能救则桓公耻之今孝章实丈夫之雄也天下谈士依以扬声而身不免于幽执命不期于旦夕是吾祖不当论损益之友而朱穆所以絶交也公诚能驰一介之使加咫尺之书则孝章可致友道可弘矣今之少年喜谤前軰或能讥评孝章孝章要为有天下大名九牧之人所共称叹燕君市骏马之骨非欲以骋道里乃当以招絶足也惟公匡复汉室宗社将絶又能正之正之之术实湏得贤珠玉无踁而自至者以人好之也况贤者之有足乎昭王筑台以尊郭隗隗虽小才而逢大遇竟能发明主之至心故乐毅自魏往剧辛自赵往邹衍自齐往向使郭隗倒悬而王不解临溺而王不拯则士亦将高翔远引莫有北首燕路者矣凡所称引自公所知而复云云者欲公崇笃斯义也于是征宪都尉诏命未至果为吴所害矣（据汉文选三国志叅修）

○沈瑜（弟仪）

沈瑜乌程人与弟仪少有志行瑜十岁仪九岁父亡居丧毁瘠过于成人外祖盛孝章抚慰之曰汝并黄中通爽终成竒器何遽踰制自取灭性耶瑜早卒仪笃学有雅才以儒素自业守道不移州郡交辟不就（据万姓谱修）

○姚文式

姚文式合浦人雅好诵读博通今古建安中举茂才仕为交州治中时歩隲为刺史初到南海覧土地形势叹曰斯诚海岛膏腴之地宜为都也乃问尉陀旧治处人莫能知唯文式答曰南海郡昔治在今州城中与畨禺县连接今入城东南偏有水坑陵城倚其上闻此县人民谓之为番山县名畨禺傥谓畨山之禺也汉书所谓浮牂牁下漓津同会畨禺盖乗斯水西入越也秦并天下畧定杨越开南海以谪徙民至二世时南海尉任嚣闻陈胜作乱召龙川令赵陀告以大谋嚣卒陀行南海尉事乃拒关门设守畨禺其所都也后归汉筑朝台在州城东北三十里则陀宫近是矣隲登望得其处遂立城郭以建州治绥和百粤遂用宁集文式之功也（据沈怀远南越志水经注叅修）

○吴砀

吴砀字叔山掲阳人汉末察孝亷为安成长孙权使吕岱取长沙郡砀据县以拒之权遣鲁肃攻围砀突去曰砀受天子命为长知有汉不知有吴也后权统有交广遣歩隲为交州刺史义砀而不见责砀亦不复仕（据黄恭交广记三国志叅修）

○衡毅（钱博附）

衡毅苍梧人负勇谋与同郡钱博皆为郡太守长沙吴巨所信用建安末天下大乱荆州牧刘表以赖恭为交州刺史孙权以歩隲为交州刺史巨逐恭恭奔零陵隲将至使人谕巨巨纳隲而后图之隲知巨与都督区景谋乃召二人入计事即于中庭斩首以徇众遂治舟船合兵二万下取南海毅与博念巨部曲旧恩且隲之来非汉命也乃兴兵逆隲于苍梧高要崄口与隲军战几为所败会毅少却隲乗之毅与众皆投水死死者千余人无一生降毅博恩义结人讵但勇谋而已（据三国志水经注叅修）

○士燮

士燮字威彦苍梧广信人也其先鲁国汶阳人至王莽之乱避地交州六世至赐为日南太守燮少游学京师事颕川刘子竒治左氏春秋察孝亷补尚书郎公事免官父赐丧阕举茂才除巫令迁交趾太守弟壹先为都督邮刺史丁宫征还为司徒辟壹董卓作乱入关壹亡归乡里交州刺史朱符为夷贼所杀州郡扰乱燮乃表壹领合浦太守次弟■〈黄有〉领九真太守〈黄有〉弟武领南海太守燮体器寛厚谦虚下士中国士人往依避难者以百数眈玩春秋为之注解陈国袁徽与尚书令荀彧书甚见称誉武先病没献帝闻张津死赐燮玺书进绥南中郎将董督七郡领交趾太守如故天下丧乱交州贡职不废复诏拜安远将军封龙度亭侯后奉歩隲节度孙权加左将军质其子廞燮在郡四十余年黄武四年九十卒其父子兄弟著名南土车骑出入满道夷人夹毂焚香者常数千焉（据交广记三国志叅修）

○虞翻（子泛）

虞翻字仲翔会稽余姚人也少好学有高气年十二客有候其兄者不过翻翻追与书曰仆闻琥珀不取腐芥磁石不受曲针过而不存不亦宜乎客得书竒之由是见称为孙策功曹待以交友之礼汉召为侍御史曹操辟司空皆不就翻与少府孔融书示以所著易注融答书曰闻延陵之理乐观吾子之治易乃知东南之美非徒会稽之竹箭也孙权时为骑都尉翻数犯颜諌争每不悦权既为吴王观晏之末自起行酒翻伏地佯醉不持权去翻起坐权于是大怒手剑欲击之侍坐者莫不惶遽惟大司农刘基起抱权力諌翻由是得免权因勅左右自今酒后言杀俱不得杀翻性疎直数有酒失权与张昭论及神仙翻指昭曰彼皆死人而语神仙世岂有仙人也权愤怒非一遂徙翻交州寓南越王建徳故园虽处罪放而讲学不勌门徒常数百人又为老子论语国语训注皆传于世翻既放弃尝云自恨疏节骨体不媚犯上获罪当长没海隅生无可与语死以青蝇为吊客天下一人知已者足以不恨初山阴丁覧太末徐陵或在县吏之中或众所未识翻一见之便与交善终成显名在南十余年年七十卒归塟旧墓妻子得还翻十一子第四子泛最知名泛字世洪生南海年十六父卒还乡里永安初从选曹郎孙綝废立时欲入宫为不轨召百官会议皆惶怖失色泛对曰明公上安宗庙下惠百姓自以伊霍复见今迎立未至而欲入宫如是羣下摇荡众听疑惑非所以永终忠孝扬名后世也綝不怿竟立休后为散骑中常侍监军使者讨扶严以功拜交州刺史冠军将军余姚侯寻卒（据三国志会稽典録叅修）

百越先贤志卷四
